<!-- { "loadSidebar": true } -->
　　崇祯癸未，起何腾蛟右佥都御史，代王聚奎巡抚湖广。初，腾蛟为南阳知县，数摧贼锋；已从巡抚陈必谦破贼安皋山及计平土寇，益知名。后以部郎出佥怀来，忧归；起淮、徐兵备，复平土寇。至是，遂有是擢。时，左良玉屯武昌，横甚。顺治元年（甲申）五月，福王自立于江南；诏至，良玉时在汉阳，有异言。腾蛟赴良玉军争之，而良玉参军卢鼎亦言于良玉，乃开读如礼。八月，王加腾蛟兵部侍郎兼抚湖南，寻以故官总督湖南、四川、云南、贵州、广西军务。乙酉，南京有北来太子事，良玉遂带兵东下。邀腾蛟与俱，不可；则尽杀城中人以劫之。腾蛟急解印付家人速走，将自刎，为良玉部将拥去；舟至汉阳，腾蛟乘间跃入水中，漂十余里遇渔舟，救之起，则关壮缪庙也。而所遣家人怀印者亦在，相视大惊；遍觅渔舟已不见，盖有神佑之。腾蛟乃从宁州转浏阳，抵长沙，集属吏，痛哭盟誓；权令堵胤锡摄湖北巡抚，傅上瑞摄湖南巡抚，章旷为总督监军，周大启提督学政；严起恒衡永道，督二郡军食。吴晋锡以长沙推官摄柳桂道。

　　随遣旷调黄朝宣、张先璧、刘承胤等兵先后俱至，而良玉已死。

　　五月，唐王自立于福州；王素知腾蛟贤，委任益至。李自成死，其将刘体仁、郝摇旗等观望无所归，腾蛟遣部将万大鹏招之。摇旗等大悦，与大鹏俱至长沙，腾蛟开诚抚慰；于是蔺养成、王进才、牛有勇皆来归，骤增兵二十余万，军声大振。既而，自成都将李锦、高必正率众逼常德，腾蛟命胤锡抚之，亦来降。于是，自成余党悉归腾蛟，一时诧异事。而腾蛟上疏言：元凶已除，宜告郊庙；不言己功。唐王大喜，拜腾蛟东阁大学士兼兵部尚书，封定兴伯，仍督师规取两江。于是，腾蛟部署降卒，参以旧军，乃题授黄朝宣、张先璧为总兵官，刘承胤、李赤心（即李锦改名）、郝永忠（即郝摇旗改名）、袁宗弟、王进才及董英、马尽忠、马士秀、曹志建、王允成、卢鼎并开镇湖北：时所谓十三镇者也。丙戌正月，腾蛟拜表出师，李赤心败于湖北；腾蛟威望自此损。

　　已而，唐王死于汀州；腾蛟闻之，大恸。永明王立，以腾蛟为武英殿大学士，加太子太保。

　　丁亥，大兵逼长沙，腾蛟不能守；单骑走衡州，长沙、湘阴尽失。时，守衡州者卢鼎；而张先璧率兵突至，鼎不能抗，走永州。先璧遂挟腾蛟走祁阳，趋辰州。腾蛟脱还，赴永州；甫至，而鼎部将复大掠；鼎光道州，腾蛟与侍郎严起恒走白牙市，大兵遂平衡、永。于是，前所置十三镇者，皆起而为盗。

　　未几，部将周金汤复永州。六月，腾蛟在白牙市，诸将皆不用命。刘承胤由小校，腾蛟荐至大帅，封定蛮伯；尤忌腾蛟。于是，腾蛟与为姻；奏王，进安国公勋上柱国。而承胤益骄，忌腾蛟出己上，欲夺其权；腾蛟固无如承胤何也。于是，腾蛟无兵，王命云南援将赵印选、胡一青兵隶之。

　　八月，大兵破武冈，常德、宝庆尽失，永安亦再失。王由柳州将返桂，而城中唯焦琏一军，兵孱甚；腾蛟率印选、一青入助，会卢鼎亦以兵至，桂林乃安。

　　戊子正月，加腾蛟太帅，爵世侯。二月，郝永忠、赵印选兵大掠桂林。大兵侦知，直抵桂北门；腾蛟与琏、一青分门拒守，大兵乃还。

　　三月，李成栋以广东叛归于王，大兵暂回。于是，腾蛟复全州，保昌侯曹志建、宜章侯卢鼎、新兴侯焦琏、新宁侯赵印选复永州，职方主事李甲春复宝庆，诸将复衡州，马进忠复常德。腾蛟议进兵长沙，适李赤心自夔州至，督师堵胤锡令进忠以常德让赤心；进忠大怒，尽驱居民出城，焚庐舍，走武冈。诸将皆空城走，腾蛟闻之大骇。己丑正月，携吏卒三十人邀赤心；赤心至湘潭，见空城也，不守去，腾蛟入湘潭。大兵见腾蛟入空城，遣徐勇入之。勇故腾蛟部将，劝腾蛟降，腾蛟不从，乃拥之去，绝粒七日不死，乃杀之。腾蛟所居有神鱼井，井故无鱼也；腾蛟生，鱼忽满井，皆五色。腾蛟既遇害，井鱼亦空。

　　瞿式耜殉粤

　　顺治二年（乙酉）八月，福王起原任户科给事中瞿式耜为应天府丞；旋擢右佥都御史，代方震孺巡抚广西。时，靖江王亨嘉据桂林，式耜与焦琏定计，令思恩参将陈邦傅以兵攻桂林，破之；王被擒，杀于福州。

　　九月，唐王死于汀州；式耜与魁楚奉永明王由榔监国肇庆。王拜式耜吏部右侍郎、东阁大学士，兼掌兵部事。十月，王闻赣州破，将趋梧州；式耜争之，不能得。十一月，唐王弟聿■〈金粤〉据广州，总督林佳鼎败殁；式耜视师峡口。

　　四年（丁亥），王师破广州、入肇庆，遂逼梧州，巡抚曹晔降；遂袭平乐。王将奔全州，式耜疏言：留粤则粤在、去粤则粤危，我进一步人亦能进一步，我去速一日人来亦速一日；去而不守，则拱手送矣。言甚切至。王不听，遂奔全州；而进式耜文渊阁大学士兼吏、兵两部尚书，守桂林。

　　三月，大兵薄桂，突入文昌门登城楼，以瞰式耜署；援将焦琏拒战甚力，式耜亦身立矢石中与士卒同甘苦。援兵索饷而哗，式耜括库不足，妻邵捐簪珥助之；故人无叛志。既而，主客兵不和，琏兵噪而去，城几破矣；会陈邦彦攻广州，大兵引而东，桂林获全。于是，焦琏复阳朔、平乐，陈邦傅复浔，合兵复梧州。王闻捷，封式耜临桂伯、琏新兴伯，余进秩有差。十一月，大兵自湖南逼桂林，式耜与何腾蛟拒却之。

　　五年（戊子）二月，郝永忠驻桂林，与团练兵相恶，尽破水东十八村。既与大兵战灵川而败，复大掠；杀太常卿黄太元。诸将赵印选诸营自灵州至，亦大掠，城内如洗。大兵闻桂林自变，急来袭，腾蛟拒战获全。

　　闰三月，李成栋据广东来归，请王赴广州；式耜虑为所制，急争之，乃驻肇庆。成栋具疏言：式耜拥戴之臣，不宜久在外。王召式耜，式耜以国事让成栋，愿留桂。十一月，永州、衡州、宝庆相继恢复，式耜以机会可乘，请王还桂林，以图出楚；不听。

　　六年（己丑）正月，何腾蛟被执于湘潭；二月，成栋败殁于信丰。王命式耜留守督师，兼江、楚各省军马。我朝亦遗书招式耜，式耜不从。

　　七年（庚寅）正月，南雄报不守，罗成耀遁；韶州亦失。九月，全州破；赵印选在桂林，胡一青、王永祚在榕江，皆惶惧不敢出。大兵遂入严关。十月，榕江不守。十一月，诸将皆逃，城中无一兵，式耜端坐府中。俄，总督张同敞自灵川回，入见式耜，誓同死。因俱就执，幽之民舍；两人赋诗唱和。闰十一月，杀之风洞山下。故给事中金堡时已为僧，名澹归，上书定南王，请收瘗式耜、同敞，不报。吴江吴■〈禾丸〉收而瘗之北门之园。

　　孙、李构隙

　　崇祯甲申，张献忠盗蜀僭号。顺治三年（丙戌），我肃王西征，杀献忠于西充县之凤凰坡。其党伪平东将军孙可望、伪安西将军李定国、伪抚南将军刘文秀、伪定北将军艾能奇、伪都督白文选、冯双礼等呼集伪众，夺重庆府，杀平蜀侯曾英。四年（丁亥）春，由遵义入贵州。时，云南土司沙定洲作乱，据云南省城；黔国公沐天波出奔永昌，定洲追之。闻兵巡道杨畏知据楚雄起兵讨贼，乃留围楚雄，不能克。可望在贵州闻滇乱，兼程趋滇。三月二十八日，屠沾益州；明日，屠曲靖。定洲急收兵还阿迷，与可望遇于蛇花口，接战大败，遁去；可望遂取云南。右佥都御史宗室寿■〈金林〉以永明王命募兵云南，为可望所系；胁降不从，被杀。巡按御史罗国瓛死之。可望遂引兵而西，遇畏知于禄丰县。畏知迎战，大败，被执不屈；许以共奖明室，畏知乃降。可望兵至大理，遣人往永昌招天波，并索道府印。署府篆通判刘廷标、署道篆推官王运开咸曰：即往，则我亦降矣。乃相继自缢。运开弟运闳赴水死，天波降。于是，可望自称平东王，以刘文秀等守云南。可望自滇回黔，执总兵皮熊而释之。初，可望赴滇，熊由平越收兵复贵州；可望回，熊不能御，走清浪卫，可望使白文选追执之。可望既至黔，设官铸钱，造符敕，谋僭大号。而定国、文秀等故等夷各自称王，不相下；定国尤强悍，议龃龉不合。六年（己丑）春，可望杖定国于演武场以威众。孙、李之隙，自此始。已而，定国率兵征沙定洲，获之于汤嘉宾砦，斩之；兵益强。可望不能制，称帝之意始沮。

　　时，永明王自立于粤东已四年矣。可望苦无以制其下，愿奉朔来归，因遣杨畏知入粤。时，武康伯胡执恭屯泗州城，知可望强，欲藉为援；畏知至，则大喜，遽矫册封可望为秦王。而畏知至肇庆见王，道可望归顺意，为请封；大学士严起恒、都御史袁彭年、科臣金堡等执不可。畏知言：可望兵力强，可藉以为用，何惜一封号以树敌？楚南督师堵胤锡亦以为请。乃议封可望景国公，赐名朝宗；定国、文选皆列侯。胤锡曾赐空敕，得便宜从事；遂矫命改封可望为平辽王。使至，可望先受秦封，不受命；遣人至梧州问故，王始知矫诏事。马吉翔请封可望为徵江王，使者言非「秦」不敢复命；严起桓与督师尚书杨鼎和、科臣刘尧珍抗疏力争，议遂寝。七年（庚寅）十一月，大兵破广州、下桂林，王走南宁，事益急。乃遣编修刘茞封可望为冀王；仍不受。时，艾能奇已死，可望并其众，益强。八年（辛卯），可望遣贺九仪、张胜、张明志赴南宁，索沮「秦」封者。九仪遂追杀鼎和于崑仑关；杀起恒而投之水，尸流三十里，虎负之登岸，乃收瘗之；并杀尧珍及吴霖、张载述等。霖、载述未尝沮「秦」封，以曾劾主「秦」封者，故杀之。于是，真封可望为秦王。畏知见九仪凶悖，痛哭入朝，疏其擅杀大臣罪，请诛之。王因留畏知入阁办事；可望闻，大怒，遣郑国执畏知以归。畏知入见可望，即大骂，以头帻掷可望面；可望遂杀畏知。文秀素与畏知善，闻畏知死，益切恨可望。

