<!-- { "loadSidebar": true } -->
　　四年（丁亥），闻永明王由榔僭立于肇庆，文移用永历年号。成功归自南澳；时厦门、浯州为郑彩、郑联所据，乃泊鼓浪屿。厦门者，中左所也；浯州者，金门也。隶同安，为两岛。

　　七月，入寇海澂，不克而还。

　　八月，与鸿逵合攻泉州，败我提督赵国佐于桃花山，遂围泉州。五年（戊子），我副将王进自漳来援，成功解围去。

　　三月，攻同安，守将王彪、折光秋弃城走，遂入之；复寇泉州。九月，我佟国器、陈锦、李率泰援之，成功乃退，大兵屠同安。

　　六年（己丑）二月，遣施琅、杨才、黄廷、何宸枢等寇漳浦；守将王起凤降，授伪铁驻镇，寻改伪正兵镇。遂下云霄，抵诏安，屯分水关；令黄廷、何宸枢守陀岭。官军攻盘陀，宸枢死焉。

　　七月，永明王遣使至岛，封成功为广平公。

　　七年（庚寅），潮人黄海如、陈斌道成功入潮州，败我师于潮阳。师还，遂入两岛。两岛为郑彩、郑联所据，成功师抵厦门，联方醉卧万石岩；报至，不得通。诘朝酒醒出见，成功笑曰：兄能以一军见假乎？联未及对，诸执锐者前矣。遽麾军过联船，兵士皆讋服，莫敢动；遂并联军。彩率所部遁于南中，巳杀联而复彩。成功将至，彩议全军出避；联不从，又不设备，故及。成功既入两岛，军势益强，海寇皆属焉。

　　十二月，王师下广州；守将杜永和奔琼州，成功谋往接之。八年（辛卯），率众而南。二月，次平海卫。

　　我闽抚张学圣闻成功南发，急调马得功取厦门；伪守将郑芝莞遁。四月，成功还自平海，诛芝莞，遂趋厦门；而得功已为郑鸿逵所攻，逸去两日矣。

　　是月，施琅来降；世祖以琅为福建水师提督，驻澂。琅有军校犯海令，将杀之，成功急止之，不从；故成功遂欲杀琅。苏茂纵琅，遂来归。于是，成功并憾茂。

　　五月，成功寇南溪。十一月，败我提督杨名高于小营镇。十二月，寇漳浦。

　　九年（壬辰）正月，寇海澂。二月，寇长泰，我副将王进勇无敌，号老虎；成功伪中提督甘辉与战于北溪，两马相搏不相下。已而，两家兵至，乃解。进入长泰，辉攻破之，进走郡城；漳州属邑皆下。

　　五月，成功围漳州，凡七阅月。城中食尽，人相食，枕籍死者七十余万人；间存者，气息仅属，虽悲泣不能下一泪。有士人饥死，邻舍儿窃食之，腹中历历皆故纸、字画隐隐可辨；邻舍儿见之，一恸亦绝。十月，金固山援至；成功令伪右冲锋镇柯朋接战而败，伪礼武镇陈凤援之亦败，伪右武卫周全斌援之亦败，成功大崩溃，退保海澂。

　　十年（己巳）五月，金固山攻海澂，城坏百余丈；成功亲立雉堞堵御，不能破。一日，空炮递发，成功曰：是将临城矣！勒兵持斧以待。令曰：敌至方斫。官军渡濠呼登城，众执巨斧以斫，随斫随落，濠为之平；固山始解围去。

　　十一年（甲午），世祖遣人入海招抚；芝豹就抚入京，成功不顺命。时方议抚局，成功乘机登岸措饷，大扰福州、兴化等郡。十月，复遣满员入海议抚，无顺意；归报，乃置芝龙于高俎、芝豹于宁固塔。

　　十二月，寇漳州；我漳州守将刘国轩降于成功，十邑皆下。遂略泉州，不能破而还。

　　十二年（乙未）正月，寇仙游。

　　五月，遣伪□振伯洪旭、伪北镇陈六御寇舟山，破之；以六御守，因绍降我台州镇马信、宁波镇张宏德。

　　六月，破安平镇及惠安、同安、南安三邑。

　　十一月，我定远大将军庶子王至闽，成功遁回岛中。

　　十三年（丙申）正月，庶子王自泉州出攻两岛；风不利，引还。

　　五月，杀苏茂。茂纵施琅，成功恨之；至是，败于揭阳，遂令杀茂。六月，黄梧及茂部将苏明来降；世祖以梧为海澂公，驻漳州，明为多季几昂邦内大臣。梧从苏茂败于揭阳，故来降。

　　十月，庶子王班师。成功进略温、台等郡。

　　十四年（丁酉）三月，成功回岛。遣甘辉、周全斌攻宁德，杀我满师阿克襄；襄既坠马，犹手刃数人而死。

　　十五年（戊戌），永明王遣周金汤航海进成功为延平郡王，成功遂议大学入寇金陵。七月，以黄廷为伪大提督，留守；余俱从行：甲士十七万、习流五万、马五千、戈船八千、铁人八千。铁人者，周身披铁，尽以朱碧彪文；陈于行首耸立，视马足而斫之。至浙江，攻陷乐清等县；次阳山，暴风漂没八千余人，成功幼子溺焉。

　　十六年（己亥）五月，至崇明；诸将请先取崇明为老营，不听。七月，抵焦山。成功集诸将议曰：瓜镇为金陵门户，宜先破之。乃令伪右提督马信、前锋镇统领余新进夺谭家洲；伪材官张亮督善泅水者荡舟斩断滚江龙。伪兵侍张煌言会伪水师提督罗蕴章候滚江龙既断，即进据瓜州上流，焚夺满洲木城；成功与甘辉、翁天佑等直捣瓜州。我操江朱衣祚、城守左云龙率兵一万会战，背港而军；战未合，张亮已断滚江龙，对岸夹击。伪右武卫统领周全斌率兵带甲浮渡，直抵城下；伪正兵镇韩英夺门入城，遂破。云龙阵殁、衣祚逸去，其谭家洲及满洲木城俱溃。成功令伪援剿左镇刘猷守瓜州，余皆渡江趋镇江。我提督管效忠以步兵驻守银山，骑兵移当大路。成功以银山迫府治，为必争地，夜引兵夺之。迟明，大军分五路三叠压垒而军，成功令发火炮，多鼓钧声，江水震沸；兵士皆下马殊死战。效忠北，镇江守将高谦降；成功以周全斌、黄昭守之，属邑皆下。甘辉进曰：断瓜州，则山东之师不下；据北固，则两浙之路不通。但坐镇此，南都可不劳定也。不听；率师薄金陵。八月，至观音门，以黄安总督水师，守三■〈氵义〉河口；成功率诸将由仪凤门登陆，屯岳庙山。甘辉以守御既固，恐难猝拔为谏，不听。大军以千骑来薄，伪前锋镇余新击败之；遂轻敌不设备。军士捕鱼饮博为乐。我副将梁化凤侦知之，出仪凤门，穴城出；军皆衔枚疾走，薄新营。新不及甲，遂就擒。成功急令翁天佑驰援，已无及。大兵既败余新，遂以步卒数千直捣中坚，而以骑兵数万绕山后，出其背，前后夹击。成功大败，诸伪将各溃走不相顾，成功麾军急退。甘辉且战且走，至江，骑能属者三十人；被执，杀。九月，成功还师，攻崇明不下；伪正兵镇王起凤伤炮死。十月，还岛，哭甘辉而后入曰：我从甘辉言，不及此！立庙祠之。

　　十七年（庚子）五月，世祖命将军达素、总督李率泰率兵大搜两岛，令大船出漳州、小船出同安，檄广东投诚将士许隆、苏州等会海上。成功令陈鹏守高崎，遏同安之师；郑泰出浯州，遏广东之师；自勒诸部折海门，以御漳州之来讨者。成功既至海门，令伪五府陈尧策传令诸将，碇海中流，按军不动。令未毕，漳船风利，遂迫海门；诸将仓卒受命，未敢先发，大兵乘之，伪闽安侯周瑞与陈尧策俱死焉。日向午，东风转盛，成功自手旗起师；风吼涛立，北人不谙海性，眩晕不能军而退。是日，同安军出高崎，陈鹏约降；伪副将陈蟒觉之，曰：事急矣，当决一死战！麾其属与伪殿兵镇陈璋合击之；我兵退，陷于淖而溃。成功杀鹏，以蟒代之。许隆、苏利后二日始至，知两路功不成，遂还。达素回福州，自杀。

　　十八年（辛丑），成功议取台湾。台湾，东倚山，西薄海。北界鸡笼城，与福州对峙；南则河沙矶，小琉球近焉。周袤三千里，水陆之产咸备。初，芝龙与群盗出没其地，后为红夷所据。成功自江南败还，城蹙兵弱。适红夷甲螺何斌逃至厦门，见成功，盛言台湾富强，为四省要害，且言可取状；成功大喜，束甲遂行。三月，泊澎湖，次鹿耳门。鹿耳门者，水浅沙胶，海道纡折，仅容数武；成功至，适水骤涨丈余，大小战舰衔尾而进，红夷大惊。成功引兵登陆，克赤嵌城。遂攻王城，坚守不下；乃环七崑身以逼之。

　　十月，命弃芝龙于柴市。郑氏子孙在京者，无少长，皆伏诛。

　　十二月，成功围王城不下，乃纵火烧其夹板船，败者一大，终无降意。成功乃使人告之曰：此地乃先人故物；今我所欲得者地耳，余悉以归尔。荷兰乃降。成功既得台湾，制律法、兴学校。改台湾为伪安平镇、赤嵌城为伪承天府；府一曰承天，县二曰天启、万年。

　　康熙元年（壬寅）五月，成功卒。成功自僭乱至今，凡十七年，卒年三十九。时，成功长子经在厦门，台人以成功弟袭理台事。六月，讣至岛，经自称招讨大将军，嗣立。我靖南王耿继茂、总督李率泰遣人持书招经；经请如朝鲜事例，不报。经于是以周全斌为伪五军都督，与陈永华、冯锡范等帅兵还台；黄昭、萧拱宸谋奉袭拒经。十一月，昭攻经，经溃；全斌率兵力战，经还射昭，昭殪；众皆逡巡税甲，经遂入台。

　　二年（癸卯），永明王讣至，经犹称永历年号。杀郑泰，以其贰于袭也；泰子缵绪、弟鸣骏、伪忠靖伯陈辉、伪武卫杨富、伪虎卫何义等俱来降。于是，天子锐意南征，遣人约红夷会兵攻岛。十月，耿继茂、李率泰、满帅郎赛，合红夷出泉州，提督马得功出同安，黄梧、施琅出漳州；经令全斌御之。得功先至，战于岛，□□于阵。已而，王师大集，全斌溃，退守铜山。大兵入两岛，两岛之民烂焉。

　　三年（甲辰），黄廷、周全斌、林顺俱来降。

　　四年（乙已），水师提督施琅疏请攻台；不克而还。上命琅及全斌俱还京。

　　七年（戊申），上命明珠、蔡毓荣至漳州，遣兴化知府慕天颜持书招谕；经遣柯平、叶亨入奏，请如朝鲜事例，不报。

　　十一年（壬子），吴三桂据云南、四川、贵州以叛。十二年（癸丑）耿精忠据福建，执总督范承谟以叛；八闽镇将皆附于精忠。五月，精忠调海澂总兵赵得胜兵，得胜不从，来奉经；经以得胜为伪兴明伯、左都督。时，经偷安日久，兵甲纯敝，精忠易之。经遣人于精忠，借漳、泉二府，精忠不许；耿、郑交恶。经遣冯锡范取同安，精忠伪守将张学尧降。精忠惧，使王进守泉州。王进者，老虎也，时降于耿；至泉，未几，为王范锡所逐。先是，经伪平北将军王进功入奏，精忠羁之福州。至是，进功子范锡诱杀泉州守将赖玉，遂逐进而附经；经以范锡为伪指挥使。

　　七月，王师围潮州；精忠不能救，伪总兵刘进忠纳款于经。经遣伪援剿左镇金汉臣率舟师援之，全军俱没。九月，精忠命漳浦降总兵刘炎与王进为犄角，取泉州。十月，刘国轩败进于涂岭。十一月，赵得胜、王范锡攻漳浦，刘炎降于经，遂援潮州；与王师战于北冈，潮州围解。

　　十三年（甲寅）正月，精忠使张文韬往经议和，以枫亭为界；始通好也。

