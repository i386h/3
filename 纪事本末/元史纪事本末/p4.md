<!-- { "loadSidebar": true } -->
　　大徳四年五月征缅初缅人僧哥伦作乱缅王执其兄阿散哥也寻释之阿散哥也乃率其党囚王于豕牢因弑之王次子奔愬京师诏遣色辰额哷等率行省兵二千人讨之十二月遣云南行省左丞刘深将兵击八百媳妇旺扎勒因刘深之言劝帝曰世祖以神武一海内功葢万世今陛下嗣大厯服未有成功以彰休烈西南夷有八百媳妇未奉正朔请往征之哈喇哈逊曰山峤小夷辽絶万里可谕之使来不必逺厪兵力不聴竟发兵二万命深及哈喇岱等将之以往御史中丞董士遐亦言不当轻信一人妄言而寘百万生灵于死地帝变色曰事已成卿勿复言麾之出
　　五年夏四月调云南军征八百媳妇五月云南土官宋隆济叛时刘深等取道顺元逺冒烟瘴未战士卒死者已十七八驱民转饷溪谷之间一夫负粟八斗率数人佐之数十日乃达死者亦数十万人中外骚然而深复令云南调民供馈及胁求水西土官之妻蛇节金三千两马三千匹隆济因绐其众曰官军征发尔等将悉剪髪黥面为兵身死行阵妻子为虏众惑其言遂叛六月宋隆济率苖狫紫江诸蛮四千人攻杨黄寨杀掠甚众隆济进攻贵州知州张怀徳力战败死遂围刘深于穷谷中梁王库库兵救之贼众稍却八月遣色辰额哷等兵伐金齿诸蛮时征缅师还为金齿所遮士多战死金齿地连八百媳妇诸蛮相效不输税赋贼杀官吏故皆征之九月诛高庆察罕布哈免色辰额哷为庻人初色辰额哷等兵攻阿散哥也不克引还言贼降在朝夕庆等受其赂首唱为还计是以无功诏遣官鞠之得色辰额哷以下将校受赂状诏诛庆及察罕布哈色辰额哷等遇赦削夺官爵为庶人十一月遣刘国杰率师讨宋隆济及蛇节时刘深兵败帝始悔不用哈喇哈逊及董士选之言乃遣刘国杰及杨赛音布哈等率四川云南湖广兵分道进讨诸蛮别敕梁王提兵应之军中机务一聴国杰处分
　　六年春正月宋隆济屡攻贵州不解刘深等粮尽道梗不通遂引兵还隆济复率众邀之辎重委弃士卒杀伤殆尽南台御史中丞陈天祥上书谏曰八百媳妇乃荒裔小夷取之不足以为利不取不足以为害而刘深欺上罔下逺勤大众经过八番纵横自恣中途变生所在皆叛既不制乱反为乱众所制食尽计穷仓皇退走丧师十八九弃地千余里朝廷再发四省之兵使刘二巴图总督以图収复湖南湖北大发运粮丁夫众至二十余万况当农时驱此愁苦之人往回数千里中何事不有比文从政败卒言西南诸夷皆重山复岭陡涧深林其窄隘处仅容一人一骑上如登天下如入井贼若乗险邀击我军虽众无施或诸蛮逺阻险隘以老我师进不得前旁无所掠将不战自困矣且自征伐倭国占城□缅诸夷以来近三十年未尝有尺土一民之益计其所费可胜言哉去岁西征及今此举何以异之乞早正深罪乃下明诏招谕彼必自相归顺不须逺劳王师与小丑争一朝之胜负也为今之计宜驻兵近境多市军粮内安外固渐次服之此王者之师万全之利也茍谓业已如此欲罢不能亦当详审成败算定而行彼诸蛮皆乌合之众必无久能同心捍我之理但急之则相救缓之则相疑以计使之互相雠怨待彼有隙可乘徐命诸军数道俱进服从者怀之以仁抗敌者威之以武恩威兼济功乃可成若复舍恩任威深蹈覆辙恐他日之患有甚于今日者也不报二月罢刘深等官时乌撒乌蒙东川芒部及武定威楚普安诸蛮因蛇节之乱皆以供输烦劳为辞乗衅起兵攻掠州县焚烧堡砦遣伊苏岱尔等将兵会国杰讨之时国杰方讨顺元蛮不及来会伊苏岱尔等率师分道并进次第平之
　　七年三月以征八百媳妇丧师诛刘深笞哈喇岱郑佑罢云南征缅分省时有司会赦议释刘深罪哈喇哈逊曰徼名首衅丧师辱国非常罪比不诛无以谢天下遂诛之夏四月刘国杰败宋隆济蛇节于墨特川平之初国杰师出播州境与贼遇战失利乃令军士人持一盾而钉其上俟阵合即弃盾佯走贼果逐之马遇盾皆仆国杰鼔噪趋之贼大败既而余寇复合要战国杰不应数日命杨赛音布哈分兵先进大军继之贼兵溃乗胜逐北千里杀获无筭遂破之于墨特川蛇节降诛之隆济遁去寻为兄子宋阿重执之来献伏诛余党相继平
　　成宗至大二年十一月八百媳妇及大小彻里诸蛮作乱诏遣云南右丞色济固尔威往招谕之比至为贼所赂复肆攻掠遂以败还

　　阿哈玛特僧格之奸

　　世祖至元十七年十二月平章政事阿哈玛特奏理筭江淮钱榖诬行省平章阿勒巴右丞雅克特穆尔左丞崔斌杀之阿哈玛特回纥人以言利有宠于帝中统三年始立左右部分统庶务以阿哈玛特领其事仍兼诸路转运使专理财赋阿哈玛特欲每事得专奏闻不闗白中书时张文谦居政府力言分制财用古有是理中书不预则天子亲莅之乎乃止明年阿哈玛特以河南钧徐等州俱有铁冶请兴鼓铸之利乃括戸三千兴煽之岁输铁一百三万七十斤至元元年又以太原民煮小盐越境贩卖民贪其价廉竞买食之解盐以故不售岁入课银止七千五百两请岁增五千两无问诸色兵民均出其赋帝以阿哈玛特为有能因罢左右部归中书超拜阿哈玛特平章事六年新立宪台阿哈玛特虑其发已奸因言于帝曰庶务责成各路钱榖付之转运必绳治之事何由办请罢御史台及诸道提刑司廉希宪曰立台察内则紏劾奸邪外则察视非常访求民瘼裨益国政无大于此者如阿哈玛特所言必使上下专恣贪暴公行然后事可集耶阿哈玛特语塞乃止时帝急为富国计见阿哈玛特行事时有成绩又屡与史天泽争辨天泽常诎帝由是益奇其才专委任之所言无不从阿哈玛特益横初制铨选吏部定拟资品呈尚书省尚书咨中书然后闻阿哈玛特擢用私人不由部拟不咨中书安图以为言帝问阿哈玛特阿哈玛特言事无大小皆委之臣臣所用之人臣宜自择安图因请自今惟重刑及迁上路总管始属之臣余并付阿哈玛特帝从之阿哈玛特复请复位条画下诸路括户口增太原盐课以千锭为常额十五年复奏立江西榷茶运司及诸路转运盐使司宣课提举司宣课司官吏多至五百余人崔斌上言江南官冗杭州地大民众阿哈玛特溺于私爱以任其不肖子玛苏库且阿哈玛特先自陈免其子弟之任今乃身为平章而子若侄或为叅政或为尚书或领将作监会同馆一门悉处要津有亏公道帝是斌言命黜之然终不以为阿哈玛特罪既而淮西宣慰使昂吉尔入朝亦以官冗为言于是诏江西省并入福建罢榷茶营田司归本道宣慰司罢漕运司归行省至是崔斌迁为江淮行省左丞阿哈玛特愤其害已乃奏理筭江淮行省钱榖诬构斌与阿勒巴等盗官粮四十万及擅易命官八百余员命都事刘正等往按狱弗具复遣叅政张澍等杂治之竟致斌等于死斌有文学达政术副阿尔哈雅取荆湖广海屡建大功多所全活太子闻杀斌方食投箸恻然遣使止之不及天下寃之
　　十八年闰八月括江南户口税课时京兆等路歳课自一万九千已增至五万四千锭阿哈玛特犹以为未实欲核之上察其非而止
　　十九年三月益都千戸王着杀阿哈玛特于阙下着因人心愤怨阿哈玛特宻铸大铜锤与妖人高和尚谋击杀之时皇太子从帝如上都而阿哈玛特留守京师着以太子素恶其奸乃遣二西僧至中书诈称皇太子还都作佛事省中疑之时高觿张九思皆宿卫宫中诘之仓皇失对遂执之讯问不伏及午着复矫太子令俾枢宻副使张易发兵夜会东宫易不察遽以兵往觿问果何为易附耳曰太子来诛左相也既而省中遣使出迎悉为伪太子所杀夺其马入建徳门夜二鼔至东宫前立马呼省官至前责阿哈玛特数语着即牵去以所袖铜锤碎其脑立毙继呼郝祯至杀之囚右丞相张惠于是觽九思开门大呼曰此贼也叱卫士急捕之留守布敦持挺击立马者坠他众奔溃多就擒高和尚逃去惟着挺身请囚时帝在察罕诺尔闻之即遣和尔果斯等归讨为乱者获髙和尚于高梁河与王着张易皆弃市着临刑大呼曰王着为天下除害今死矣异日必有为我书其事者复以张易从着为乱将传首四方张九思曰易应变不审则有之坐以与谋则过矣乞免传首从之王恽曰着激于义捐一身为天下除害事既露不去自缚诣司败以至临命气不少挫视死如归诚杀身成名死而不悔者也律以春秋诛乱臣贼子之法不以义与之可乎四月诏戮阿哈玛特尸遂穷治其党阿哈玛特既死帝犹不深知其奸及询枢宻副使博啰乃尽得其罪恶始大怒曰王着杀之诚是也命发塜剖其棺戮尸于通玄门外纵犬食之四民聚观称快籍其家得椟藏二人皮问之其妾云每呪诅时置神坐于上又以帛二幅画甲骑围守幄殿兵皆张弦挺刄内向状涉不轨遂并诛其子库克新等四人寻令中书悉罢黜其党与凡汰其中省部者七百十四人罢其滥设官府二百余所又以郝祯耿仁党恶尤甚命剖祯棺戮其尸下耿仁于狱诛之初阿哈玛特欲诬杀秦长卿刘仲泽伊克莽多卜丹三人兵部尚书张雄飞力持不可阿哈玛特使人啖之曰诚能杀此三人当处以叅政雄飞曰杀人以求大官不能为也阿哈玛特怒出为澧州安抚使畏迁御史中丞行御史台事阿哈玛特恐其子库克新为江淮右丞不为所容改陜西按察使未行阿哈玛特死召拜叅知政事库克新被逮勑廷臣杂问库克新歴指宰执曰汝尝受我家钱何得问我雄飞曰我曾受否曰公独无雄飞曰如是则我当问汝矣遂伏辜
　　二十一年十一月以安图为右丞相卢世荣为右丞史枢为左丞萨勒迪黙色廉希恕并叅知政事初阿哈玛特专政世荣以贿进为江西榷茶运使以罪废阿哈玛特死朝臣讳言利无以副上意者总制院使僧格荐世荣才能富国召问称旨令与中书廷辨所欲行右丞相和尔果斯等皆以议不合罢去故安图复为右丞相而以世荣为右丞史枢等皆世荣所荐也世荣既入中书即日奉诏理钞法之弊自谓其生财有法用其法当赋倍增而民不扰翰林学士董文用谓之曰此钱取于右丞家耶取之民耶取于右丞家则吾不知若取于民则有说矣牧羊者岁尝两剪其毛今牧人日剪以献主者固悦其得毛之多然羊无以避寒热既死且尽毛又可得乎民财有限右丞将尽取之得无有日剪其毛之患乎世荣不能对御史中丞崔彧亦极言世荣不可相帝大怒下彧吏欲置之法寻罢之钞法者中统二年王文统请造中统元宝交钞自十文至二贯文凡十等不限年月诸路通行赋税并听収受名交钞法
