<!-- { "loadSidebar": true } -->
　　二十二年二月立规措所初卢世荣言天下岁课钞九十万余以臣经画之不取于民可增三百万事未行而中外已非议请与台院面议上前行之帝曰不必如此卿但言之世荣乃言自王文统后钞法虚弊已久宜括铜铸钱并制绫劵与钞叅行泉杭二州宜立市舶转运司给民钱令商贩诸畨官取其息七民取其三各路虽设常平仓名存实废宜取权豪所擅铁冶铸器鬻之以其息储粟平粜则可均物价而获厚利民间酒课大轻宜官给钞行古榷酤法仍禁民私酤米一石取钞十贯可得二十倍国家以兵得天下不藉馈粮惟资羊马宜于上都隆兴诸路买币帛易羊马选蒙古人牧之岁収其皮毛筋角酥酪之用以十之二与牧者而马以备军兴羊以充赐予帝皆善而行之至是请立规措所所司官吏以善贾为之帝曰此何职世荣曰规画钱榖耳从之又言天下能规运钱榖者为阿哈玛特所用今悉以为污滥出之臣欲择而用之惧有言臣私有罪者帝曰何必计此第用其可用者于是擢用甚众三月立真定等路宣慰司兼都转运司领课程事卢世荣请于真定济南太原甘肃江西江淮湖广等处立宣慰司兼都转运司以治课程仍严立条例禁诸司不得沮挠检察以宣徳王好礼并为浙西宣慰使帝曰宣徳人多言其恶世荣言彼自陈能岁办钞七十余万锭是以用之四月监察御史陈天祥劾中书右丞卢世荣罪恶世荣居中书数月恃委任之专肆无忌惮眇视丞相左司郎中周戭因议事微有可否诬以沮诏旨入奏令杖一百斩之朝廷震慑无敢言者至是天祥上疏言世荣始为江西榷茶转运使屡犯赃罪动数万计今竟不悛狂悖尤甚虽居丞辖实专大政恣行苛刻大肆诛求欲以一岁之期致十年之积考其行事不副所言始言能令钞法如旧钞今愈虚始言能令百物自贱物今愈贵始言不取于民能令课程增三百万锭今乃迫胁诸路官司虚増其数凡若所为动为民扰脱不早有更张须其自败正犹蠧虽自除本病深矣疏闻诏丞相以下杂问其罪今世荣天祥皆赴上都于是御史中丞阿拉克特穆尔等以世荣所招罪状上奏世荣对于帝前一一欵服诏安图与诸省臣议世荣所行当罢者罢之当更者更之其所用人实无罪者朕自裁决九月罢榷酤初民间酒聴自造米一石官取钞一贯卢世荣以官钞五万锭立榷酤法米一石取钞十贯增旧十倍至是罢之聴民自造十一月卢世荣伏诛世荣初以言利进太子意深非之曰财非天降安能岁取盈乎僧格素主世荣闻太子言默然不敢救至是世荣竟以诛死时帝春秋髙南台御史有上书请内禅者台臣匿其章不敢闻而阿哈玛特之党特济格克实克等请収百司吏案钩考天下钱榖欲因以发之都事尚文曰是欲上危太子下陷大臣其谋奸矣遂语御史大夫及丞相先入言之以夺其谋帝震怒曰汝等无罪耶丞相进曰臣等无所逃罪但此辈名载刑书而为此举实摇动人心耳太子闻之竟以忧惧殂
　　二十三年秋七月免左丞相翁吉喇特平章政事阿必实克官从总制使院僧格之言也僧格为人狡黠豪横好言财利帝深喜之卢世荣诛遂有大任之意尝令具省臣姓名以进帝曰安图郭佑杨居寛等并仍前职翁吉喇特等其别议仍选可代者以闻遂罢之自是廷中有所建置人才进退僧格咸与闻焉
　　二十四年闰二月复置尚书省以僧格特穆尔并为平章政事谔尔根萨里为右丞叶李为左丞马绍参知政事时敏珠尔多卜丹言自制国用使司改尚书省颇有成效今仍分两省为宜诏从之安图谏曰臣力不能回天但乞不用僧格别选贤者犹或不至虐民误国不聴三月行至元钞僧格以交钞及中统元宝行之既久物重钞轻遂建议更造至元钞行之自一贯至五十文凡十有一等每一贯文视中统钞五贯文十一月以僧格为尚书右丞相谔尔根萨里平章政事叶李为右丞马绍为左丞初僧格奉诏检核中书省亏欠钞六十余锭叅知政事杨居寛微自辨以为实掌铨选钱粮非所专僧格怒令左右掌其颊遂与郭佑皆引服事闻帝令丞相安图共议之曰此曹狡猾无令他日得以胁问诬服为词由是佑居寛皆坐弃市籍其家人咸寃之时有江宁县达噜噶齐呉徳者愤言尚书今日钩考中书不遗余力他日复为中书钩考尔独不死耶或以吿僧格亟捕徳杀之未几帝问翰林诸臣言以丞相领尚书省事汉唐有此制否咸曰有之而左丞叶李遽言前省臣所不能者僧格举能行之宜以为丞相遂授僧格尚书右丞相进李右丞
　　二十二年冬十月遣使钩考诸路钱榖初僧格摘委六部钩考百司仓库财榖复以为不专其任遂置征理司以主之时理筭之计行入仓库司钱榖者无不破产及当更代人皆弃家避之僧格又言湖广钱榖已责偿于平章约苏穆尔他省欺盗者必多请以叅知政事锡都等十二人理筭江淮江西福建四川甘肃安西六省耗失之数给兵以卫其行诏皆从之十一月立僧格徳政碑时天下骚然而江淮尤甚谗佞之徒方且讽请立石为僧格颂徳帝曰民欲立则立之仍告僧格使之喜也碑成树之省前题曰王公辅政之碑时董文用为御史中丞独不附僧格使人讽文用颂已功徳不荅又自谓文用曰百官皆具食丞相府矣亦不荅会朔方军兴而征求愈急文用曰民急矣外难未除而内伤其根本丞相宜思之因持郡国所上盗贼之目谓之曰百姓非不欲安乐急法暴敛至此御史台所以救时政之不及丞相当有以助之不当抑之也僧格愈恨之日摭台事譛于帝言文用戆傲沮法欲罪之帝曰彼御史职也何罪之有
　　二十六年十二月绍兴路总管府判官白絜矩言宋宗室居江南非便宜悉迁京师僧格以闻擢絜矩为尚书省舍人遣诣江南发兼并户偕宋宗室至京师既而江淮行省言江南之民方患増课料民括马之苦今此举必致人心揺动宜且止从之时僧格专政法令苛急四方骚动程巨夫入朝上疏曰臣闻天子之职莫大于择相宰相之职莫大于进贤茍不以进贤为急而惟以殖货为心非为上为徳为下为民之意也昔汉文帝以决狱及钱榖问丞相周勃勃不能对陈平进曰陛下问决狱责廷尉问钱榖责治粟内史宰相上理阴阳下遂万物之宜外镇抚四夷内亲附百姓观其所言可以知宰相之职矣今权奸用事立尚书钩考钱榖以剥割生民为务所委任者率皆贪饕邀利之人江南盗贼窃发良以此也臣窃以为宜清尚书之政损行省之权罢言利之官行恤民之事于国为便僧格大怒羁留京师不遣奏请杀之凡六奏帝不许
　　二十七年八月朔日食地大震武平尤甚九月武平地复大震地陷黒沙水涌出坏官署四百八十间民居不可胜计压溺死伤者数十万人帝深忧之时驻跸龙虎台遣阿哩衮萨里召集贤翰林两院官询致灾之由议者畏僧格但泛引经传五行灾异之言莫敢指切时政时僧格遣锡都王巨济等理算天下钱榖已征者赦百万未征者尚数千万民不聊生自杀者相属逃山林者则发兵捕之于是集贤直学士赵孟俯因阿哩衮萨里入奏于帝谓须下诏蠲除庶几天变可弭帝从之诏草已具僧格怒曰此必非帝意孟俯曰凡钱榖未征者其人死亡已尽何所从取非及时除免之他日言事者倘以失陷钱榖数千万归咎尚书省岂不为丞相深累耶僧格悟遂赦天下民頼稍苏
　　二十八年春正月僧格及鄂尔根萨里等以罪免先是帝尝以叶李留梦炎优劣问赵孟俯孟俯对曰梦炎臣父执其人重厚笃于自信好谋能断有大臣器叶李所读之书臣皆读之其所知所能臣皆知之能之帝曰汝以梦炎贤于李耶梦炎在宋为状元位至丞相当贾似道误国罔上梦炎阿附取容李布衣乃伏阙上书是贤于梦炎也孟俯退谓奉御彻尔曰上论贾似道误国责留梦炎不言僧格罪甚于似道而我等不言他日何以辞其责然我疏逺之臣言必不聴侍臣中读书知义理慷慨有大节又为上所亲信无踰公者夫捐一日之命为万姓除残贼仁者之事也公必勉之时帝畋漷北彻尔乗间入言之词语激烈帝怒谓其诋毁大臣命卫士批其颊血涌口鼻委顿地上少间复呼而问之辨愈力曰臣与僧格无雠所以力数其罪而不顾身者正为国家计耳茍畏圣怒而不言则奸臣何时除民害何时息帝大悟召博果宻问之对曰僧格壅蔽聪明紊乱朝政有言者即诬杀之今百姓失业盗贼蜂起召乱在朝夕非亟诛之恐为陛下忧时廷臣言者益众遂诏台省相与辨驳之僧格词屈帝曰僧格为恶始终四年台臣岂不知之知而不言当得何罪御史杜思敬曰夺官追俸惟上所裁遂斥罢台臣之久任者免僧格等官命彻尔帅卫士三百人籍僧格家得珍寳如内藏之半阿哩衮萨里以连坐亦籍其赀二月罢征理司诏下之日百姓相庆而各路钩考犹未尽罢既而御史言钩考钱榖自中统至今余三十年更阿哈玛特僧格当国设法已极而其党公取贿赂民不能堪不如罢之便诏从之仍命取旨逋负钱榖文牍聚置一室非上命而窃视者罪之初僧格欲杀杨居寛郭佑刑部尚书博果宻争之不得僧格深忌之谓其妻曰他日籍我者必此人也因其退食责以不入曹治事欲加之罪遂以疾免至是帝欲用为相谓之曰朕过聴僧格致天下不安今虽悔之已无及朕识卿幼时使学从政欲备今日之用博果宻曰朝廷勲旧齿爵居臣右者尚多今不次用臣无以服众帝曰然则孰可曰太子詹事旺扎勒可向者籍阿哈玛特家其赂遗近臣皆有簿籍惟无旺扎勒名又尝言僧格为相必败国事今果如其言是以知其可也乃拜旺扎勒右丞相博果宻平章政事三月仆僧格辅政碑初帝命翰林学士阎复撰文复至是已改廉访使亦坐免夏四月中书省臣敏珠尔丹崔彧言僧格当国四年中外百官鲜不以贿而得者昆弟故旧亲族皆授要官美地惟以欺蔽九重朘削百姓为事宜令两省严加考核凡入其党者并除名为民从之湖广平章政事约苏穆尔者僧格妻党也尤为不法逮至京师籍其家赀黄金至四千两遂诏下僧格狱复系约苏穆尔还湖广诛之初约苏穆尔因人言湖广初附时郡县长吏及吏胥富人比屋敛银将输之官银已具而事中止即下令责民自实使者旁午随地置狱株连蔓引备极惨酷民以拷掠瘐死者载道所获不赀约苏穆尔悉掩有之使至永州判官乌克逊宛曲以利害晓之卒无所扰既见钩考日急天下骚动叹曰民不堪命矣即日上计行省约苏穆尔怒曰郡国钱粮无不增羡永州何独不然此直孙府判倚其才辨慢我亟拘系之欲寘于死至是因僧格败始得释秋七月扬州路学正李淦上言叶李本一黥徒方受上知即以举僧格为第一事致以非罪诛贬大臣遣使四出钩考钱榖民怨而盗发天怒而地震水灾荐至人皆知僧格用羣小之罪而不知叶李妄举僧格之罪宜斩叶李以谢天下召淦诣京师置对淦至而李卒除淦江阴路教授以旌直言给还行台御史周祚妻子祚尝劾僧格流祚于噶达苏妻子家赀入官至是还之是月僧格伏诛
