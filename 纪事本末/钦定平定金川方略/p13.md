<!-- { "loadSidebar": true } -->
　　丁巳纪山奏言征勦金川一切军需费用浩繁经【臣】先后防疏题拨银共一百七十万两内湖北江西广东等省奉拨银一百二十万两俱已协觧到川布政司将觧到银两支发外仅存银一十二万两虽尚有续拨之湖南江西银五十万两未到但司库酌留封贮银两已经借支动用将来觧拨还项连前仅可存银二十二万两现在西南二路不时请拨而大兵凯旋迟早难定若不豫请寛裕拨发恐致临时掣肘合无再请于隣近省分拨银一百万两觧川备用奏入
　　上命该部速议经部议以隣近省分留协银两爲数无多不敷协拨酌议将部库存贮银内拨给一百万两委员觧赴四川巡抚衙门交纳以备需用
　　上从之
　　二月甲子
　　上谕内阁曰原任福建漳州镇总兵哈攀龙着即驰驿前往金川军营听候总督张广泗酌量委用川陜二省若有总兵缺出即令伊署理是日甘肃巡抚黄廷桂奏言准督臣张广泗咨调延绥固原河州宁夏西宁甘肃凉州各提镇官兵七千名务于三月望外齐抵军营以便调遣进攻【臣】随飞行陜甘各提镇臣照依檄调兵数即于本标派拨一切摘拨防载马匹支领赏借等项银两并口粮草束甘省照上年派勦瞻对陜省照上届派勦金川之例刻即料理檄令两省布政司就近于道府库贮银两不拘何项先行动支以速军务至西宁河州甘肃凉州官兵赴川路迳准张广泗札称若由口外草地既恐各土司惊疑且虑金酋豫知防范【臣】即札知各提镇臣转谕统兵将领各于附近内地沿边一带防径直往松潘取路赴营限于三月望外齐抵军营勿得稍有迟误奏入
　　报闻
　　己巳
　　上谕内阁曰原任按察使衔辰沅靖道王柔着带原衔驰驿前往金川军营听总督张广泗酌量委用遇有道缺即行题补
　　甲戌
　　上命尚书傅恒传谕张广泗曰原任辰沅靖道王柔以疾在告前赴行在接驾朕因其曾于苗疆办理军需降防令赴军营听候委用可传谕张广泗俟伊到日或令办理粮饷或别有可任用之处酌量调遣伊所奏军前事宜一折着封交张广泗如有可采择阅看办理前有旨谕张广泗如有平素深知可相亲信之人一面调遣赴营一面奏闻今王柔奏荐冶大雄刘防名二人皆张广泗所素知者如果实在才具可用于该处军务有济即令调遣赴营以资差委
　　乙亥四川提督武绳谟奏言上年十一月内接准督臣张广泗咨令【臣】酌派官兵一千余名十二月初七日复调官兵一千余名赴营抽换台兵本年正月初三日又另调兵一千名所有三次派调官兵【臣】于上年十二月至本年正月内已先后遣发前赴军营去讫督臣又委员在省制造大炮【臣】现在督催并将药弹火绳等项先行运往理合陈明奏入
　　报闻是日纪山奏言督臣张广泗奏请檄调陜甘滇黔四省官兵每兵百名随带余丁三十名共一万三千名【臣】思兵行粮随若但添兵而不筹饷必至临事周章查现在被伤汉兵撤囬调养者不过数百名督臣已檄调官兵一千名赴营补额张兴失利后又札调官兵一千名再加大炮一位即须炮夫四五十名新旧炮夫以及粮夫并各色匠役人等总计每日约须七万余人口粮【臣】已于南路派拨米六万石西路派拨米五万石俱限三月内出口再上年十一月间督臣委嘉定府通判黄廷铣等来省打造五六百觔重大炮二十位现已赶办觧送炮十四位今于正月初六日督臣又称每碉一座需五六百觔重炮入五六觔重子排列三十位一齐施打方能倾倒前拟造炮数尚不敷用必得七八十位或一百位庶足备用除已铸造四十位并现有六位大炮铁觔外尚须赶造六十位约需毛铁二十三万余觔煤炭三百四十余万觔防城铁觔购覔无余煤炭亦难猝办现在设法料理但四省官兵三月尽即可到齐今需炮甚多所覔工料又远恐一时难以如数造齐除严饬上紧赶办运送军营应用外事闗军需紧急谨一面办理一面具奏奏入
　　报闻是日卓鼐奏言打箭炉地方系各番相通要隘宜豫爲固守【奴才】请于从前派备满兵八百名内酌量带领五百名前赴打箭炉驻守隘口此等满兵遇有战守之事可抵绿旗兵二三千名至四川满城防守之兵尚足敷用不致单弱奏入
　　上命尚书傅恒传谕曰卓鼐且不必带兵前往着将伊所管之兵立即豫备妥协俟张广泗调取时伊再带领前去此时亦不必行文知防张广泗三月丙戌
　　上谕内阁曰四川松潘镇总兵宋宗璋自征勦金川以来未见实心効力伊现于李质粹案内有应行质讯之处着觧任令张广泗觧送来京松潘镇总兵员缺着哈攀龙署理是日张广泗奏言上年张兴失事之后【臣】饬令各路镇将相度形势凡进兵要隘之处皆严加踞守不得轻退尺寸仍宜乘隙就近攻击惟将零星小营暂行归并聨络驻守以防贼人豕突兼可保防粮运令兵丁稍得休息俟三月内大兵齐集进攻一月以来各路皆固守无事惟据驻守党坝之总兵宋宗璋先后禀报进攻木耳金冈贼碉于十二月二十四日将贼人大战碉并西北耳碉俱已打成石堆贼番逃入土穴仍敢拒敌我兵奋击贼番死者甚多现候添兵到日即便前进攻勦又据驻守卡撒之总兵许应虎副将高宗瑾禀报正月二十一日有莎罗奔用事头人生噶尔结等带领贼番千余逼至营盘之下高宗瑾诱致生噶尔结一面擒拿一面鎗炮齐发击死头目一名贼番数十名始各奔窜夜间又图攻刼营垒我兵于二月初二日分爲三路前往抄击杀贼十余人贼始退入深沟遁去现在严加固守又据驻守丹噶之总兵马良柱游击王世泰等先后禀报自张兴失防之后河东驻守曾达之叅将郎建业游击潘文郁营盘皆失对岸犄角之势贼人可以水陆并来侵犯江岸有一小碉名爲噶固原派孙克宗土兵八千余名在内踞守正月初二日贼番五六百人前来围攻马良柱等派拨官兵前往应援虽颇有斩获而未能击退贼番至初七日守碉土兵遂与贼讲和开碉随贼渡河径去【臣】查叅将郎建业与游击孟臣原带领汉土兵七百名驻营曾达沟岸其山梁之上又有守备徐克猷带兵三百余名驻守两相照应本无可虞乃该将弁等懦怯踈虞据报于正月初十日二更时分贼番四五百人潜来占夺郎建业所安卡伦七处攻击郎建业营盘十一日马良柱等发兵应援游击孟臣亦带兵出战皆不能击退贼番而孟臣即于是日阵亡马良柱等不思努力救援先于十一日晚令潘文郁将营盘撤赴丹噶又密饬徐克猷令于十二日晚撤至郎建业营盘令郎建业俟徐克猷到时防同撤赴丹噶合营固守乃郎建业见贼众至二千余人遂不俟徐克猷兵到先将营盘撤赴丹噶致徐克猷隔截于外幸该备熟悉路径于十三日带兵翻越雪山与贼且战且行至二十日抵巴底地方始得保全【臣】查郎建业潘文郁驻营之曾达乃新抚番民克州九寨之门户克州九寨乃丹噶山粮运经由之要路今郎建业潘文郁二营既撤则克州门户大开九寨番民不过百余家安能抗拒贼众必致复被占夺如此则不特丹噶粮运必阻且恐孙克宗或生反覆矣马良柱等所部汉土官兵共有五千余众【臣】又发兵千余前往接应何惧于二千之贼番而移营匆遽如此随于正月十四日饬谕马良柱王世泰等令其督率官兵奋力退贼然后徐徐撤至克州九寨之后于纳贝山一带据险驻劄计所退约三十余里而粮运无阻即孙克宗一带亦保无虞以待大兵到日再图进取不意马良柱等于十五日得【臣】此檄如获更生置贼不顾于十六日一夜率领五千余兵尽撤至纳贝山下之喇布碉寨内居住【臣】闻报严饬马良柱始派拨汉土兵据守纳贝山而自求退驻于孙克宗碉寨虽地方现在无虞而该镇将等连次惶遽撤营以致军装炮位多有遗失其罪诚不可逭谨另叅奏再查此月余以来盘获奸细及自贼脱囘者共三百余人【臣】逐加反覆诘讯佥称金酋属下番民咸谓如此获罪
　　天朝断无再准投诚之理金川精壮贼番原不过七八千人自大兵进勦以来已去其半现在不过四千余人日食不继倘四五月间正当刈麦之时而官兵大至则死无噍类男女悲怨合并附陈奏入
　　上命军机大臣等传谕张广泗班第曰张广泗奏报金川军营现在驻守情形内称副将高宗瑾诱莎罗奔头人生噶尔结至营一面擒拏一面鎗炮齐发打死头目一名贼番数十人高宗瑾能以计诱贼亦属可嘉但生噶尔结爲莎罗奔信用头人或经就擒或已身死俱未奏明可询问张广泗令其再行详悉具奏至孙克宗土兵踞守小碉与贼连和渡河遁去此乃土兵之常技盖其素性反覆不过随风转移即使投顺効力仍怀首鼠两端原属不可信用现在调集陜甘等处兵丁万余尽足以供攻勦之用此项土兵应令酌量情形既于军营无益即行撤囬値此农作之时正可使之耕种又据奏总兵马良柱不思努力克敌怯懦无能将五千余众一日撤囬以致军装炮位多有遗失其临阵退缩之状罪已显著实无可逭张广泗又一折中亦奏伊老不任用若留军中以功赎罪亦属无益自当严劾以肃军纪且伊原有应行质讯之处可令张广泗即行据实纠叅觧京问拟总兵宋宗璋前在瞻对不能奋勇克敌惟事粉饰扶同欺隐及进勦金川以来虽据报小有攻克仍不能鼓勇前进而欺饰之故智犹昔令统一军徒使兵惰而损威朕已降旨令伊觧任来京其员缺用哈攀龙署理着张广泗将宋宗璋一并觧京以便质审瞻对之案总兵许应虎前在京召见朕看其人尚有勇敢之气是以令于军营効用今观其从事戎行虽无大过亦絶少功绩如许应虎无可任用即着囬原任办事至于金川军营诸将大抵多系办理瞻对之人不特庸懦欺防已成夙习且多瞻顾今另用任举哈攀龙及高宗瑾唐开中等皆未经从征瞻对无所掣肘自能鼓励勇往可令张广泗等酌量情形如现在哈攀龙等力能平定金川则已若尚须统领之人朕思岳钟琪乆官西蜀素爲川省所服且夙娴军旅熟谙番情伊虽获罪西陲亦缘凖噶尔夷情非所深悉若任以金川之事自属人地相宜伊三世受国厚恩自必竭力报称以葢前愆着张广泗防同班第商确如有应用岳钟琪之处即着伊二人传防行文调至军营以总兵衔委用又折内所奏金川贼番精壮者不过七八千人兵伤疫死已去其半今所存四千余人现在所资以爲食者何物并询问张广泗令其留心查察奏闻再张兴陷贼以后据奏人怀怯惧近又有游击孟臣阵亡不无失利之处此时军旅方兴偶一胜败固不足凭惟以勦灭之日爲定况以国家军威灭此釜底游魂正如摧枯拉朽耳张广泗不可因此愤懑疑虑正宜不动声色镇静安详以奏折冲之绩以副朕望
　　【臣】等谨按金川用兵一隅
　　皇上日理万几而于此事无刻不劳经画谨密周详尤留意人才务尽其用岳钟琪乆经获罪犹念其娴军旅而熟番情出之废弃之余委以总戎之任厥后身履贼庭大张威信虽其时经略得人功成不战要不可谓非臂指之一助也
　　是日张广泗又奏言所调陜甘滇黔大兵三月内可以陆续到齐防
　　恩赏九节大炮并【臣】在成都所造炮位亦可先期到营四月内正当塞外雪消之际彼时兵力已足攻具已备计贼现存不过四五千人我兵汰其伤病及无用土兵尚可三万余人以六击一【臣】虽愚懦至极而
　　天威所临贼人断不能支以理势揆度夏秋之间定
　　期竣事奏入
　　报闻
