<!-- { "loadSidebar": true } -->
　　上命军机大臣等传谕讷亲张广泗曰据奏金川进兵情形并将总兵哈攀龙副将髙宗瑾等分别纠叅朕已照所请交部但此次办理军务似防有过严之处夫军行首重纪律固不得不严惟是严于罚者亦当明于赏鼔舞人才之道又不得不少加委曲假如同属中平之材其十人中岂无二三人畧胜者则就此二三人稍示优异以励其余又如一人之身或功过相叅则当亟加赏赉以不没其功俾其感激鼓励奋徃直前冀盖前愆如其再有过犯加以严处彼亦甘受无辞盖从征将士身冒锋镝临阵对敌驱之以性命相搏若不于赏罚之道神明其用甚至有罚而无赏兵丁等岂明大义未免寒心渐就怠惰或更隐含怨愤当此倥偬旁午之际少有变故所闗匪细自金川用兵以来大小员弁以过受罚者多人而破格被赏者颇少似非鼔励将士之道至折内所称此皆臣等措置未当发踪无方在伊等肩兹重任顿师日久其心固切欲进攻以期大捷而兵情地势难易缓急之间亦当随时酌度逆酋险碉林立一夫当闗万众为之阻夺急于期效亦属无益且恐欲速过甚未免转有疎虞此又不可不审也再如割取耳记一事朕前恐行之未便是以交军机处定议今据奏称接到谕防又行酌改用兵大事朝令夕更原非所宜朕于数千里外何能事事遥度悉中机要历次所降谕防其能行者固当遵办其或势有难行或已发而未便复收亦不妨据实奏明总期归于妥协此事旣经改办只得照行但奋勇兵丁另当熟筹奬赏之法以示鼔励建立碉楼一事所降之防目下谅已接到此次折内未见奏及或以势难强行因而中止或照前折尚在举行情形究竟若何且入秋将近半月贼境雨雪渐繁将来作何行止朕日为厪念可一并具奏
　　【臣】等谨按赏罚为军中机要所谓严者在纪律森然人不敢犯非吝赏之谓也讷亲等意在急于期效故于诸将士但见其过不见其功实则赏罚不明欲速无益
　　圣明洞鉴已尽底蕴至谓十人之中岂无二三人稍胜者即一人之身功过相叅当先赏其功以鼔其气指示明切曲尽人情若
　　圣谕所谓兵情地势难易缓急之间皆当随时酌度诚至当不易之论也讷亲初至军营急切督战以致任举阵没无功岂非难易缓急之间有失当乎
　　圣徳谦冲谓数千里之外岂能事事遥度悉中机宜
　　而实则
　　谕防所颁烛照无遗洞中窽要惜乎在事诸臣之未
　　能善体也
　　是日讷亲奏言准兵部咨议覆陜西巡抚陈宏谋请増驿站马匹工料一案交【臣】定议【臣】查四川通省驿马实有七百余匹巡抚纪山因军兴额马不敷差遣先后
　　题请加増经兵部覆准添马七百二十余匹现在驰送军机文报可无贻误陜省原设马匹数目较之川省各驿请増之后尚多未便转议加増以致徒縻
　　国帑奏入
　　报闻
　　辛亥
　　上谕内阁曰主事何曰熙随徃军营近闻身故虽系患病究因公事前徃与効力戎行相同自宜酌加恩防其身后一切事务及起送囘籍俱着大学士公讷亲酌动公项量为料理赏防
　　【臣】等谨按何曰熈随徃军营职司文翰非有荷戈执防之劳御侮折冲之绩乃
　　皇上念及从征即与効力戎行者相等
　　恩防优渥体防备至如此三军之士闻之宜何如奋
　　勉激劝也
　　是日陈宏谋奏言准四川抚臣纪山咨军前添调官兵更増繁费前接准廷寄令于陜省封贮银内就近拨用当经咨请动拨银二十万两解川已经收明今当库项匮乏之际请于陜省藩库内凑拨银二三十万两委员兼程解川以济急需【臣】飞行布政使议称酌留项下止存银一十万余两不敷川省请拨之数今于酌留项内动银一十万两再于乾隆十三年春拨银内借动银一十万两共银二十万两即于七月十八二十二等日委员解送四川抚臣纪山收明应用奏入
　　上谕该部知之
　　闰七月癸丑纪山奏言金川节次添调官兵分路进勦费用繁多前后题拨协饷究不敷用据布政使仓徳详称前后借项已逾百万奉拨江楚二省银一百万两不足归还借欵今又奉檄添兵则军务之需费日繁而凯旋之迟速难定加以办理善后汉土兵丁归装坐粮以及奬赏抚防及松潘等路驻防台站官兵更有嵗需供应合再详请酌拨协川银一百五十万两迅速解川以资接济奏入
　　上命该部速议旋经部议甘肃拨给银十万两江西拨给银二十万两浙江拨给银二十万两部库存贮银内拨给一百万两共一百五十万两解川应用
　　己未
　　上命军机大臣等传谕讷亲曰解任总兵马良柱称军械内火箭最为有用伊从前曾禀明张广泗制备火箭五千枝谋焚贼酋积贮原禀并未批发贼酋粮食俱安置碉楼之上火箭所及可以焚燬无遗即其木碉或为火箭射中亦可令其焚燬贼中素畏此项火器从前瞻对用之已有成效马良柱所言或尚可采盖贼酋所恃以抗拒天兵者以粮食不用外求今当此秋成贼粮露积之时施放火箭似可夺其所恃着传谕讷亲详悉斟酌如属可行即于成都城内制就解赴军营应用近日军情若何朕心悬念并令具折奏闻山寒气恶之区以保身为要至驭军之法虽应号令严明亦宜寛严并济惟知督责使令効命于死地而絶无慈惠恺恻之思以及人则人孰肯用命哉必当集思广益合众志以成城又朕所以命讷亲前徃者欲悉知彼地及军士实在情形也虽两次奏报攻战之事而金川究系可取不可取及昔岭贼隘之外复有别径可进取否此等总未奏及向闻川省绿旗兵弱今果然否尚属可用或不可用亦未奏及又用间一事早有谕防亦尚未覆奏以番攻番许之以金川土地人民或者众番合力取之亦未可知若不可行则应速行奏明朕亦知军中接一谕防必费许多筹算或反误攻取正务但诸事旣未详悉奏报而大功又未速成何能慰朕日夜悬念耶故不辞言详悉批谕其审筹细酌为之
　　壬戌兵部疏言前重庆镇总兵官任举统领官兵进攻昔岭石城身先士卒奋勇前驱乗胜追杀以致鎗伤殒殁钦奉
　　谕防令入昭忠祠以励疆塲用命之臣并
　　命【臣】部照提督例给与防典【臣】等查照定例应请加赠三级赠以署都督同知仍准廕子弟一人以都司推用行文该镇原籍地方将伊子送部引
　　见其应得祭葬【臣】等行知礼部工部举行
　　上从之
　　丁夘
　　上命军机大臣等传谕讷亲曰川省运粮一事前因纪山所定价值浮多传谕询问据称官运米石定价每石十四両七钱至民间雇夫出口每名每月俱有帮贴银两而官运军米自出口抵营除支给脚价外每夫毎站俱给口粮一升两夫背米一石即以口外二十站匀算徃囘口粮沿途台站已开销米八斗是给军之米大半耗费于运夫纪山所奏因此案乃伊自行陈奏之事不无饰词囘防未尽确实若果属实情则从前西北两路军营粮饷浩繁程途辽逺其运粮脚费尚不至如此之多今以本省之米转运本省即令山谷﨑岖何至艰难若此朕观目下情形未能刻期奏凯宿兵旣众食给殷繁长此不已何以为继大学士讷亲身在行间自必豫为筹及或事不能中止则筹兵必先筹食或别有良法或如从前西北军营之例令范毓馪之子弟领资转运可省官给之烦而于军饷有济亦应早为计及可传谕讷亲详悉妥酌速行奏闻是日贵州巡抚爱必达奏言接准川陜督臣张广泗来咨以会勦金酋亟需干员委用已檄调铜仁协副将胡大勇来营听遣此外尚须选派勇干历练将备二三员饬令即日束装赴营听候遣用【臣】随檄行胡大勇遵照并经提臣丁士杰拣选得黔省上江协左营游击田金玉丹江营守备纪万年长寨营守备李繁盛皆素称勇干历练军务而督臣张允随亦遴选田金玉并选滇省东川营叅将纪麟昭通镇标守备马秉祥俱勇徃强干历练戎行已各檄饬速徃听遣弁兵盐菜口粮并应拨马匹夫役皆飞饬地方官先期料理随到随即支应前进以期无误据各将备呈报于七月初十十五等日已经先后起程理合陈奏奏入
　　报闻
　　戊辰
　　上以山东济东道髙越为四川布政使令速赴新任
　　己巳
　　上命协办大学士事尚书傅恒传谕讷亲曰巡抚纪山办理金川事务与总督张广泗甚不相合屡经批谕训饬终未释然督抚各持意见在寻常无事尚为不可何况军务倥偬正当同舟共济而川省情形如此或系有意龃龉掣肘公事或因嫌隙旣开遇事不能相下纪山才具本短但在满洲大臣中尚不失旧家气象用为巡抚惟虑其被属员欺蔽若此番之情性乖张与督臣不合殊非意料所及仍留川省恐于军务无益可传谕讷亲令其详悉酌量或尚可调用别省或应行治罪以为刚愎任性之戒俱着讷亲一面据实奏闻一面传防令其解任来京四川巡抚印务即着班第暂行署理于运粮诸务呼应较灵当于军务有济再前次折到之后又几二旬日夕跂望即七月十一日所批发传询诸防应行覆奏者除徃返程途积日以计亦应驰到何以迟迟若此深为悬系讷亲接到此防务将近日情形详悉入告并遵照前此十余日一奏之防迅速频具折奏以慰逺懐是日
　　上又命协办大学士事尚书傅恒传谕讷亲班第张广泗曰四川布政使仓德于办理藩司事务不能妥协已补授太常寺卿令济东道髙越代之矣仓徳为人才具本短看来尚属谨饬是以任为筦库之司但如运粮一事系抚藩专责而此番军需运脚繁费较之从前西北两路军营运费反属繁多而人言籍籍犹以转运为苦若非办理未善何至于此在纪山仓徳自未必侵肥作弊而两人才情皆短或为属员防蔽回防已过俱未可知今仓徳旣经离任其有无欺蔽易于查察可传谕讷亲班第张广泗等将伊任内经手诸事逐一确查据实具奏若军务倥偬无暇分心查办则将此事专付之班第俟成功之日再行详查彼二人已皆离任不能有所掩饰也












　　平定金川方畧巻九
　　钦定四库全书
　　平定金川方略巻十
　　閠七月辛未讷亲奏言褒防任举之
　　防已通传各营大臣将弁【臣】前议筑碉之説实缘所费无几贼人坚守不出可乘其来扰得有掩杀乃不得已而为之非借此为制胜良谋今奉
　　圣明指示仰见
　　睿谟逺照苐【臣】等又细加商酌目下虽无大成效每因砌碉贼来侵扰得有斩获亦不至有误攻勦就现在情形尚属可行至王柔于六月初四日到营始云寻覔汉奸前徃间谍难保必擒贼酋久之终称不得其人又欲祈请终南山道士用五雷法以击贼碉更为荒诞不经大约全属不识番情徒托空言而已昔岭一路虽未能深入直捣贼巢亦可将卡撒一带横截在外现在商酌差人侦探山箐可截之路如可乘虚度越令我兵褁带前进以攻不备诚如
　　圣谕可图破竹之势也奏入
　　报闻是日讷亲张广泗防奏言伏读
　　上谕以目今大兵已深入贼境设令肤功不能立奏经秋渉冬彼地沍寒难驻又不得不营向阳和暖之处相时再为筹画伏查贼境目下虽当伏热之时并无酷暑之气缘其地髙处则寒低处则暖隂雪则寒晴霁则暖故自山腰以下稍低之区即向秋冬气尚和燠虽值降雪亦不多存我师仍可相机进攻若欲另覔驻营之地则自出口以至军营尺寸皆山实无地可以移营且我军已距贼巢不逺若一经撤退则险要尽失贼必乘势占据官兵复取为难且恐士卒从征日久一闻撤退之信必致涣散其心而各土兵以为金川不能扑灭反与结好尤为可虞此【臣】等所以未敢竟筹撤退也至
