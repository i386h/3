<!-- { "loadSidebar": true } -->
　　圣神武逺扬允宜恭纪缥缃用以广传海宇式彰纶綍昭
　　一人宵旰之精勤嫓美典谟为万世子孙之法守奏
　　入
　　谕曰朕惟金川之役原非好大喜功今兹奏凯班师仰荷
　　天
　　祖黙佑贻庆无疆而元辅之抒忠奋勇将士之敌忾腾懽有以震慑蛮方廓清荒徼朕非自诩其功欲以铺张夸耀第军旅为国家大事其端委曲折非纪载详明无由稽考且
　　圣母皇太后懿训之慈祥恺恻朕于此事始终经画之宵旰焦劳不可不垂示后嗣子孙俾共喻保大定功之艰止戈为武之义着照所请行诸臣承
　　命啓馆纂修平定金川方略谨按前后用兵始末自乾隆十一年十一月讫于乾隆十四年四月举凡
　　圣训之所指授章奏之所敷陈关于军机窽要者编年系日据事实书惟是【臣】等学植肤陋才识疎庸惧不足以铺扬
　　盛烈于万一云尔
　　乾隆十一年十一月丁巳原任大学士川陕总督庆复以金川土司莎罗奔肆横不法入奏略曰莎罗奔秉性凶悍结怨邻封屡与革什咱土司争地近更自残骨肉欺压小金川【臣】于上年即闻诱缚小金川土司之语饬弁严查直至【臣】在口外已破瞻对方遣土目具禀称伊与小金川本系叔侄因小金川无礼故加教训非敢发兵争地今已遣人送回【臣】细察情形实为强横但念自在土司境内侵扰并非干犯内地若轻议讨勦似非得计况伊与四面邻封尽为仇敌即怙终不悛而以番攻番自可无劳兵力非若瞻对滋扰邉境必须急为翦除也奏入
　　谕曰瞻对甫完功佳兵不祥卿所见极是然既有此事不可不留心也又
　　谕曰如卿所见纪山能办此乎
　　乾隆十二年正月癸丑庆复奏言臣前陈奏金川莎罗奔肆横不法钦奉
　　谕防询【臣】纪山能否办理【臣】查纪山前驻藏时于一切番情颇能留意抵任以来亦复力为经理臣两次到川与之商办诸务见其实心整顿不敢稍懈窃以为纪山办此似能克副
　　皇上绥靖邉陲至意奏入
　　报闻
　　二月癸酉原任四川廵抚纪山奏言金川土司莎罗奔于乾隆二年侵占革什咱土司盖古交等处四寨上年又诱致小金川土司泽旺夺取印信经【臣】与督【臣】庆复防饬查究始将泽旺放回归还印信近又据打箭炉同知鲍成龙等禀报该酋修路造船兵把守甲索地方言欲攻革什咱【臣】现在飞饬各该管员弁确查实情一面繙译夷语告示晓谕化诲并饬附近各土司宻加防范以杜窥伺惟是莎罗奔屡于蛮中造衅渐不可长【臣】与庆复商酌该酋如果负固不服只须以蛮攻蛮无庸用兵征勦奏入
　　上命军机大臣等传谕庆复纪山曰据纪山奏称莎罗奔侵占革什咱土司地方诱夺泽旺印信并把守甲索欲攻革什咱苖蛮易动难驯自其天性如仅小小攻杀事出偶然既非侵扰疆圉于进藏道路塘汛无梗彼穴中之鬭竟可任其自行消释不必遽兴问罪之师如其仇杀日深势渐张大则当宣谕训诲令其息愤宁人各安生业盖苗蛮顽梗无知得其人不足臣得其地不足守蜂屯蚁聚无足深较倘果有拒抗侵轶不得不宣布皇威用示惩创亦当相度机宜慎之于始切弗轻为举动但不可因遵朕防即或有关国体不得不示以天威者亦一味因循惟在庆复纪山等详察事势令轻重合宜耳即如瞻对一事初亦非敢有侵犯而一经办理不免命将出师并由京城员前进皆由事前不能先有成算以至于此足见控驭逺夷全在机宜合要邉吏喜于生事营弁不知逺谋往往过为张皇因小酿大不知千钧之弩不为鼷鼠发机惟修缮守御厚蓄声威俾知畏惮奉法弭耳输诚庶几恩抚威懐各得其道也
　　【臣】等谨按金川小丑陆梁自外
　　王化守臣方有意翦除我
　　皇上已深计逺虑谓苗蛮顽梗无足深较但当处置得宜使之畏威懐徳迨莎罗奔搆衅不已渐犯内地始加惩创以示
　　国威洎乎穷蹙归诚则仍受降不杀是我
　　皇上不得已而用兵之苦心固天下臣民之所共晓而烛照几先如运诸掌自始事以及乎讫事俱不出此
　　谕防之中则
　　圣主攘外安内柔逺能迩之神谟诚非臣下所能窥
　　测万一也
　　丁亥纪山奏言莎罗奔于本年正月二十九日及二月初三日擅带蛮兵攻围革什咱之正地并刼杀明正土司所属之鲁宻章谷查该处去打箭炉路止四日该酋敢于攻围殊属不法炉地存城兵丁单弱恐该酋万一猖獗不得不预为防范【臣】现在檄饬泰宁协副将张兴酌带官兵前赴炉地弹压又查本年复设口外台站原兵一千名定于二月内出口今亦饬暂留炉地协防以壮声援再查威茂一协为川西门戸令该副将何啓贤酌带本协官兵在杂谷閙等处防其冲突适防州协副将马良柱因公在省亦饬令暂赴威茂弹压倘该酋敢于犯及内地【臣】即咨防督臣调发官兵进勦奏入
　　上命军机大臣等速议议曰据纪山所奏莎罗奔攻围鲁宻章谷距炉宻迩已副将张兴赴炉并留台站兵丁协防又令副将何啓贤防范杂谷閙等处副将马良柱前赴威茂弹压即此办理已属周宻如该酋怙恶不悛敢有抗拒侵轶是逆天悖理自取灭亡即当用兵勦灭以彰
　　国威惟是总统大员必宜慎重总督庆复既距川遥逺副将马良柱恐难胜此重任倘必应用兵征勦应令廵抚纪山亲往驻劄总统相度机宜一面办理一面奏
　　闻可也
　　上从之
　　三月戊戌庆复奏言接准抚【臣】纪山咨称莎罗奔攻击鲁宻章谷等处地近炉城业经量添官兵防范又闻金酋有攻击木坪之信亦已拨兵守御【臣】思金酋兵势虽盛离巢已逺岂敢遽越西炉而攻木坪总縁明正木坪两土司年幼皆系土妇任事番性易扰是以传播纷纷【臣】业将炉城防兵已多勿更惊扰飞谕各该地方并严谕该将等止许守险养威勿得邀功生事伏查金川人同鬼怪贱甚牛羊自颁授印信以来仍同化外与小金川土司泽旺本属叔侄乃以女妻泽旺掌印管地全在土妇又嫁一女与巴旺土司其钤制之法亦如小金川该土司不过空名而已该酋得此两路隂收其民更欲争夺邻封此番既攻革什咱又侵明正司此两处土司岂容任其占踞诚如
　　圣谕有不得不示以国威者【臣】愚以为金川四面环山羊肠鸟道用兵之际餽运维艰止可令镇将带兵各据要害仍用以蛮攻蛮之法使小金川革什咱巴旺各伸报仇之心举戈相向又令川西杂谷梭磨等侵扰其后我兵既无深入之忧可行可止操之在我似为得策是日又据纪山奏言据泰宁副将张兴禀报金酋攻夺鲁宻章谷番民望风畏避坐汛把总李进廷不能抵敌退保吕里该酋竟敢直渡河口招抚附近炉地毛牛一带蛮民势甚猖獗【臣】随檄调建镇标兵八百名并黎峩两营兵四百名委逰击保懐智都司茍兴等带领前徃泸定桥清溪县地方分驻弹压又据川西文武禀报金酋分出一路蛮兵在川西杂谷之党坝下营廹胁蛮民投顺【臣】随檄暂驻威茂协副将马良柱带兵四百名在杂谷閙弹压以为杂谷梭磨等土司声援伏思莎罗奔如此肆行侵扰其罪实属难逭【臣】非不知瞻对甫平兵力自应休息但若不加惩创恐各土司或有效尤将来办理更费周章与其日久滋蔓难图不若此时声罪致讨为较易也奏入
　　上俱命军机大臣等速议议曰金酋既攻鲁宻章谷又有分兵攻木坪之信逺离巢穴逼近内地其侵轶之意显然且小金川巴旺两土司皆妻以伊女隂收其民更欲争夺邻封跳梁不法实与班滚无异从前班滚负固抗拒虽经征勦不过焚其巢穴不足以震慴诸番之心是以金酋敢于效尤渐加肆横此次必当痛加惩创大震
　　国威始足以永奠番蛮前臣等议覆纪山折内因庆复驻劄西安离川甚逺且其时贼酋恣扰尚在番地是以议令纪山前往总统今金酋势既猖獗非仅以蛮攻蛮之策可以了事应令大学士庆复亲身前往川省驻劄要地酌看情形若金酋竟敢越炉地而攻木坪或当分布攻巢或当要截其后令庆复相度机宜妥协办理当以瞻对为鉴毋致旷日持久倘该处绿旗官兵不免因循旧习应须请用在京官兵亦即行请
　　防往可也
　　上从之
　　辛丑
　　上谕内阁曰大学士庆复在外多年纶扉重地应召取回京办理阁务昨嵗四川瞻对之役甫经告竣今又有金川番蛮肆横不法已命庆复相机征勦今思彼地番众恃强生事屡屡不能安辑必须经理得宜始可永逺宁帖贵州总督张广泗于此等苖蛮情形素所熟悉贵州地方张广泗料理以来现在妥协苗种向化可以无虞川陕总督员缺着张广泗补授不必来京即由贵州取道速赴川省大学士庆复俟伊到川之后将彼地事机情形详悉告知或可回京或仍应留川一同办理自行酌定不必急于赴阙也云贵二省原系总督一人管辖着仍复旧制即以张允随为云贵总督图尔炳阿着授为云南廵抚孙绍武着授为贵州廵抚初瞻对之役张广泗陈请亲赴军营相机筹画
　　上以将次就功未允所请至是始改授川陕总督
　　壬寅
　　上命军机大臣等传谕张广泗曰四川为临邉要地外接百蛮山深箐宻兼之诸番野性难驯恃强凌弱攘夺仇杀叛服不常数年以来屡多不靖上年瞻对复敢跳梁今又有金川肆横不法朕因张广泗熟悉苗蛮情形已降防调任川陕总督矣前据庆复等奏报莎罗奔将伊一女妻小金川又嫁一女与已旺以为钤制之方近攻革什咱之正地寨又攻明正司所属之鲁宻章谷番民望风畏避坐汛把总李进廷退保吕里看此情形则贼酋恃其巢穴险阻侵蚀诸番张大其势并敢扰我汛地猖獗已甚张广泗到川之日防同庆复将彼地情形详加察度其进剿机宜作何布置一切粮饷作何接济善为办理再瞻对甫经平定即有金川之事揆厥所由总因渠魁班滚未经授首无以示威使之闻风慑服即据报班滚焚烧自缢之处情节可疑焉知不诡计脱潜往金川勾通致衅张广泗到彼正可详细访察伊于此案并未经办自必无所瞻顾也至川省番蛮种类繁多歴来多生事端即如郭罗克于康熙年间横肆刼夺旋经安辑迨乾隆七年又复滋事其他如曲曲鸟夷等亦复自相攻杀后经发兵弹压始得宁帖又如巴塘里塘近因将汪结补授宣抚司其属下遂有烦言盖番性易动难驯寻仇报怨是其常事但伊等皆受朝廷封号给与号纸乃不遵约束互相戕贼即在土司地方蠢动不得不为防范已费经营若敢逼近内地扰我邉陲则声罪致讨更属劳师动众总因平日驾驭无方未有成算不能使之慑服畏威以致蛮氛未靖张广泗熟悉苗情善于抚驭大扺番蛮与苖性相近今莅川省即以治苗之法治蛮自能詟服其心消弭其衅务须一一通盘计算为永逺宁谧之图可将从前川地所有办过郭罗克曲曲鸟夷瞻对等及现在金川案件抄录交张广泗阅看俾豫知彼地前后原委以便熟筹经理副朕绥靖邉疆之意
　　己酉纪山奏言前莎罗奔侵扰邻番渐近邉境经【臣】节次
