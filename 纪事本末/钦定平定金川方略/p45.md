<!-- { "loadSidebar": true } -->
　　上命军机大臣等传谕经略大学士傅恒曰前据侍郎兆恵奏称防军统领萨音圗阵前并不努力待下苛刻又胆怯不敢乘骑朕犹以为未然今询及鄂实亦云阵前不甚勇往且以子解闷萨音图由侍衞授为防军统领且朕加恩予以报効之路令其前往金川理当感戴朕恩奋勇力战乃并不効力惟安乐是图深负朕恩可传谕经畧大学士傅恒将萨音图革去防军统领令在军营披甲効力赎罪
　　【臣】等谨按赏罚者王者驭世之大柄也而于行军为尢重伏见
　　皇上一日之间处分三事于徳山鄂实之稍効微劳则从而升奬之于萨音图之苟且偷安则从而罢斥之至于台站各员稽迟文报业经尚书舒赫徳严叅
　　皇上犹念其初经办理情尚可原祗从察议寛严轻重之间铢黍不爽如此所以昭示劝惩陶铸人材者至矣
　　是日舒赫徳叅奏驿站迟误文报各员
　　上命军机大臣等传谕曰览所奏稽查台务具见精详但该员等均系初经办理情尚可原姑免严处已降防从寛交部察议矣至稽查台务交司员三寳办理舒赫徳星驰前往照料川陜马匹俾满兵得以速抵军营所办缓急合宜甚属妥协此番因经略大学士傅恒忠勤劳勚凡奉差大臣俱能振作奋勉实力任事朕心实为嘉悦可传谕舒赫徳知之是日
　　上又命军机大臣等传谕经略大学士传恒曰十九日计大学士应抵军营是日早间天气微隂朕心黙念若得瑞雪即可为来春克捷之兆亭午果见密霰缤纷吉事有祥深为嘉悦可传谕经略大学士傅恒同此欢庆
　　【臣】等谨按天人感应之理捷于影响我
　　皇上敬
　　天勤民宵旰无斁而于金川之役矜卒徒之劳瘁念民力之输将无事不本寛仁无时不加体恤是以黙祈捷兆不逾晷而瑞雪呈祥
　　圣主之感召
　　天和旋至立效如此
　　是日鄂容安奏言官兵起程于豫省趱一程抵川即早一日【臣】查豫省程途渡河后铁门迤西直抵潼关皆髙岭深谷径路偪仄止可按站前进至河北一带道途寛坦车马易行从前淇门驿至孟津县行走三日马匹有余且两站适中之地已安设腰站不过百五六十里即可更换并为两日尽可应付如原定淇门驿起身行百四十里至获嘉县住宿今可再行五十里住修武县修武县起身行百二十里至覃懐驿更换车马再行六十里至孟县若时届申刻以前竟可渡河至孟津县住宿计两日行程每日仍不过二百里上下而较前已为趱【臣】现在开写程途交淇门首站各官毎起通知按照行走庶使军行迅速奏入
　　俞防报闻是日舒赫徳奏言驿站添设笔帖式领催实于军务有益但现今所派笔帖式毎员兼管两站又加腰站二站即系四站相隔百有余里【臣】虽由兵部行文各员令笔帖式领催分驻站首站尾以便来往督察今一路查看笔帖式领催虽经分驻然中间所有正腰各站尚系无人来往驰递事件仍属知县驿丞等经手而伊等又未能自行查办不过委之书吏驿卒风雨暮夜恐致贻误仰请
　　勅下该部再派笔帖式领催每一正站驻笔帖式一员腰站住领催一名遇有急事件即令伊等亲行递送是添派之人既属无多而一人不过驰送二三十里其事易办当于军务有益奏入
　　上命该部速行








　　平定金川方略卷十九
　　钦定四库全书
　　平定金川方略卷二十
　　十二月辛丑
　　上命军机大臣等传谕经略大学士傅恒曰现在调遣满兵原因其骁勇精鋭逺过緑旗可速收克捷之效川省马匹初虽迟误及经略大学士傅恒指示调度又传谕该督尹继善前往料理尚书舒赫徳亦复星驰查办昨据髙越所奏购买本省及陜省马骡年内可资应付则努三所带留驻昭化之兵目下谅可全数进发即后起满兵亦可陆续出口但不知此谕到日满兵已到几何各路官兵已到几何总期早一日抵营可望早一日奏捷朕心实为悬切经略大学士其作速奏闻是日
　　上又命传谕曰前据髙越奏称川省军需年内至明年五月尚须拨银八百七十万两经军机大臣酌议本年十月以后已拨银四百万两腊底春初均可抵川现在又将湖南湖北江西省留备等银凑足二百万两协济如有不足应俟来春另行筹办金川小丑初不意糜费如许物力两年之间所用几及二千万从前西北两路沙碛迢遥艰于馈运是以所费不赀今自成都至军营程途几何用兵时日几何而粮饷之糜费较彼更甚其中必有经理不善之处但办理至此势难中止今通盘筹画各省协拨数已浩繁不得已而动至留备揆此大局设再有迁延断难为继岂有因此而额外加征重累小民之理惟望满兵速到大功速成不出朕前谕四月初旬之期则虽多费帑项亦尚不至虚掷一切机宜连日宻谕中备细详悉并将军机大臣等原议抄发经畧大学士傅恒阅看令其留意再顷接岳钟琪奏报现在党坝用炮攻击贼碉情形看来此处兵势稍振经略大学士前有由党坝进取之意计抵卡撒后定即赴党坝周览形势熟筹胜算自当由此一路进兵为是卡撒亦属要傅尔丹年近衰老一切堵御攻勦尚须酌派强干大员协同办理庶免疎虞着一并传谕经畧大学士妥酌调遣
　　壬寅
　　上命军机大臣等传谕经略大学士傅恒曰经略大学士傅恒奏称初九日途经天赦山路甚险阻上下四十余里雪后冻滑有马十数匹坠入山涧官兵马匹俱未能到臣不忍独自乘骑步行七十余里并未勉强蜀道之险峻如此经略大学士跋履艰难不辞劳瘁固属忠勇奋发然未免过甚矣天下事自有中道过犹不及在臣子虽自矢匪躬然不可使为君父者闻之驰心厪念至有所不忍古人称或劳心或劳力士卒义当劳力今闻跟役兵丁追随弗及伊等均有人心见经略大学士勤劳若是畴不感动奋勉诚力有不逮耳经略大学士调度机宜办理章奏事无大小皆须萦神裁酌所谓劳心者合营将士不能及其万一乃劳力之处又与士卒无异以一身之精神每日如此何以能堪朕闻之实増悬切不能欣喜也朕命达尔党阿等随行原为经略大学士一往直前恐至太过令其随事劝阻今经略大学士竟日步行如此劳瘁达尔党阿等何以不力为劝止行路尚尔交锋之际更复何如朕辗转于心不能暂释有防传谕达尔党阿等嗣后经略大学士当听其劝阻以慰朕懐至党坝军声稍振经畧大学士此时想已到彼相度形势自必乘机进取但现在满兵至者不过三数百人尚不宜轻用其锋当待陆续到齐厚集其势便可一举成功计亦不出三月未为过迟连日所寄谕防俱已详悉惟望如期告捷露布奏凯耳顷据傅尔丹等折奏请补军营将弁遗缺烦冗不止数千言各将弁均系应行题补之人军前筹办攻事宜至关要何暇纷纭奏牍为此支蔓之词着传谕经略大学士军前遇有将弁缺出即于现在人员内拣选委署即同实授俟凯旋后再行补题既足鼓励众心亦可少省精力将此晓谕兵弁知之是日
　　上谕内阁曰经略大学士傅恒及尚书达尔党阿所奏自成都前赴军营二折着宣示中外经略大学士傅恒忠勇奋发宣力勤劳其殚心为国之丹忱足以感孚众志是以近日军旅之事舒赫徳尹继善那苏图鄂容安等率能实力筹办用速军行朕甚嘉焉凡为臣子者内而亮工熙绩外而敷政寜人各宜自矢靖共恪思匪懈岂必倡而后效始知黾勉况军旅之事国家所不常有朕惟愿与诸臣共享升平之福不乐覩尽瘁于倥偬之际也但经略大学士傅恒如此忠诚劳勚在随行将弁士卒目击者固当激励兴起而内外大小臣工闻风者亦必中懐敬服设尚不知奋勉不知效法于趋事赴公之际仍懐观望朕亦惟信赏必罚耳着通行传谕知之是日
　　上又谕内阁曰此次大兵征金川经过陜省地方一切安台马匹事宜总督尹继善俱能星速料理调度得宜于军行甚为有益朕深为嘉悦着将伊从前革职留任之案加恩开复
　　癸卯
　　上谕内阁曰讷亲自办理金川军务以来行事乖张心懐畏缩视士卒死伤漠不动念惟安逸是图娱乐是躭而于道路之险阻兵民之疲惫从未据实入吿朕因军旅重大不容久误特命大学士傅恒前往经略调遣满汉官兵飞刍挽粟筹画多方设令讷亲张广泗早行奏闻朕必加以裁酌不至多此一番劳费矣今朕于此事颇为追悔但办理已成无中止之势即此而论讷亲张广泗误国之罪可胜诛耶讷亲张广泗二人乃军前之劳人惫卒所共切齿张广泗虽经伏法而士众尚未亲覩讷亲若在成都审明待报未免往返稽迟着舒赫徳将讷亲带往军前防同经略大学士傅恒一面讯明一面即将伊祖遏必隆之刀于营门正法令军前将弁士卒共见之此防着侍衞鄂实赍往交经略大学士傅恒尚书舒赫徳遵照办理是日
　　上命军机大臣等传谕经略大学士傅恒曰经略大学士傅恒奏称此番必期成功若不能殄灭丑类臣实无颜以见众人朕览之深不以为然辗转思之竟至彻夜不寐经略大学士沿途勤瘁诸事精详秉心之坚定大概可见此乃出于由衷非徒为大言者经略大学士此行为国事乎抑为一身乎如为国事则当思于事有济使徒执一已之见而不计及国体是所谓知其一不知其二者也金川之事朕若知征途险阻如此川省疲惫如此早于今秋降防以万人交岳钟琪料理更不必调派满兵特遣重臣费如许物力矣奈无一人具奏朕实不知彼地情形今办理至此筹画周矣人事殚矣若夫成功则有
　　天焉或
　　上苍不遽絶其种类俾偷生窟穴原属化外于国家何
　　关防重而强以人力抗
　　天心其将能乎经略大学士非不明察事机深悉理势现在酌拨帑项千万有竒至动及各省留备银两已属拮据即使国家府蔵充裕而罄小民之脂膏捐士卒之躯命以供一人之必欲成功即天下之人其谓经略大学士何则是朕必欲经略大学士之成功而不惜小民之脂膏不惜士卒之躯命矣天下其谓朕何况经略大学士此番忠诚勇往勤劳尽瘁不惟士卒人人感发凡内外大小臣工孰不歆动孰不钦服即万一不能擒丑虏得巢穴而有所斩获亦得谓之成功何不可见众人之有倘必存过甚之见直是専为一已转无以见众人即朕亦无以对众人矣揆之事理岳钟琪得土兵千人尚能稍振声势以经略大学士之壮猷满兵之骁劲何坚不摧果能克取贼巢擒获渠首固为全胜否亦必殱其逆党躏其要地夺其坚碉彼必恟惧乞命乘此机防因而抚纳亦足以振军威而全国体在蛮夷絶徼控制之方只宜如此君臣之间自有情义股肱心膂一体相关经略大学士平日在朕前休戚与共为何如者以朕此时之悬切知经略大学士夙夜懃拳思所以体朕心而慰逺念着详悉传谕知之
　　甲辰
