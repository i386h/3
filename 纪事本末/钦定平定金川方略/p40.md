<!-- { "loadSidebar": true } -->
　　命军机大臣等传谕经略大学士傅恒曰陜省督抚标兵已据经略大学士奏明停其调遣陜甘所调各营兵一万三千余人前防虽令经略大学士酌量应否需用以定行止但昨据经略折奏情形陜兵当已陆续就道黔省兵丁据爱必达所奏亦当起程此二省兵丁似未便更行撤回应仍令前赴军营以偹各路攻勦及防粮守卡之用其湖广兵丁曽谕令预备聼候尚未戒途滇省路程较逺想未料理齐备不若将此二处所调之兵竟行停止以省糜费经略大学士可就近酌定一面办理一面奏闻至京城及东三省满兵并陜黔緑旗兵丁春初谅当先后云集经略抵川后卡撒党坝马奈等要之处定必躬亲廵歴周览情形详悉布置如何进勦如何堵御通盘筹画以图万全可先将调度机宜约陈梗槩附便奏闻以慰驰念是日署甘肃廵抚瑚宝奏言陜甘二省续调汉兵一万五千名其安台营马及征兵马匹需用料豆颇多今嵗陜省收成歉薄而栈道州县仓贮豆石有限今满汉大兵云集经过虽经陜抚臣陈宏谋筹画办理犹恐采买维艰且虑市价昂贵况采买亦须动用运脚因查甘肃之两当徽县一带地方悉与栈道相接庆阳平凉二府属亦与西安相近不若将甘省仓贮豆石就近拨运以期足用现已札商陜抚臣饬令司道通盘核算需用若干俟廵抚臣札覆到日即飞饬所属照数拨运以济急需统俟大兵过竣之日仍令照依拨用数目买补还仓似为便防奏入
　　上谕内阁曰瑚宝所奏于经理大兵军需甚有裨益其通融协济不分彼此足见实心任事殊属可嘉着照所请速行仍谕该部知之是日军机大臣等奏言据署甘肃廵抚瑚宝奏称陜甘二省续调汉兵一万五千名已经酌派足数刻期于文到半月内起程定限明岁三月内全抵军营【臣】等查从前原因陜甘距川不逺是以酌派兵数为多今满兵约计二月已可全抵军营而陜甘之兵转须三月方到殊觉迟缓且军营从前所调陜甘之兵不甚得力已奉
　　谕防俟经略大学士经过之时亲自阅看如不能出色竟行停止经略大学士于未经奉到之先已裁去督抚二标兵一千名其余陜甘各兵因见经略折内所奏情形似已陆续进发是以复奉
　　谕防未便更行撤回令经略将湖广及滇省兵丁酌量停止今据瑚宝所奏陜兵抵营迟缓则是现在未必俱能起程其已经啓行者仍聼前进如未经起行者应令经略大学士傅恒详加酌定如可不用即行文停止倘若需用则行令该抚等作速严催就道迅抵军营毋得迟误至瑚宝所奏各路官兵俱由栈道行走未免拥挤应将陜提延河二镇及甘抚标并河西各镇营官兵俱由阶文一路挨次起程直达松潘以免壅滞应照所奏办理
　　上从之
　　乙亥四川按察使署布政使宋厚奏言从前派拨各州县运米至陶闗地方交卸自陶闗以外安设台站递送卡撒军营谓之正运后因站夫多有逃亡正运渐次艰难经军机大臣等酌行招商包运之法无如羙诺至卡撒计程虽止五站有余而山径难行商人承运槩至羙诺而止囤积不前亦不能接济军食复令各州县照商运之例给价挽输而所派州县运赴卡撒者又属无几加以沿途延缓未有督催奬励之方是以卡撒军粮并无余积【臣】设法劝谕各商令其直运卡撒并饬各州县优恤运夫选差查押多方鼓舞始皆踊跃趋事自九月中旬以来卡撒军米方可足备供支而近日则已积有一月之粮此时天气晴暖沿途粮运接踵而进若再得一月晴和则卡撒之积贮日见充盈断无缺乏之虞矣一切挽运章程惟期可以节省脚价兼恤民力者亦即稍为酌改旧法其附近军营及粮运总滙要区必须预拨饷银解交存贮免致临事周章俱经【臣】酌量变通详请督抚察核准行新任布政使高越已抵成都已将【臣】办理情形详悉告知犹恐初涖川境地利情形未能深悉如有需【臣】叅酌之处【臣】自当不分彼此尽心相助以济军需奏入
　　俞防报闻
　　丙子
　　上谕内阁曰带领船厰兵丁之协领等既皆赏给花翎其盛京黒龙江之城守尉总管协领等领兵到京时亦着照例赏给
　　丁丑经略大学士傅恒奏言【臣】在宝鸡县接奉
　　谕防以陜甘之兵不甚得力令【臣】由陜经过之时酌量可否停止并楚兵亦应一并酌量【臣】查此次调兵共三万五千使果皆精鋭自可一以当百所向无前诚如
　　圣谕兵在精不在多也【臣】前在西安见督抚标兵一
　　千名尚未起程即商令停调业经奏
　　闻兹据陈宏谋之言虽云兵丁料理起身已一万四千名但尚未可指为确据【臣】今即行文令其查明实在起身者若干未经起身者若干其未报起身者即行停调不必料理将起行实数飞即报【臣】若果已全起程则将湖北之四千名即速行文停调连前所停陜省标兵一千名共减去五千名计兵三万已为敷用至【臣】自
　　陛辞后一路天气融和按站前进毫无劳苦屡荷圣慈注感激难名惟期仰借
　　圣谟师到成功以上副
　　圣心期望于万一奏入
　　谕曰诸事精详实堪嘉悦然而甚劳精神矣是日岳钟琪奏言党坝一路招募新兵于九月内攻克跟杂一带焚烧葛布基等处甚为奋勇但跟杂一带地方辽濶原系党坝至勒歪之大路兼近泸河相距恶尔溪不逺于水路进攻甚有闗系今既攻克防守不可不严是以派拨汉土官兵一千名驻劄固守以致官兵不敷调遣【臣】再四筹画访得杂谷土司尚有精健土兵自防夲境【臣】传齐土司苍旺等宣谕
　　圣主恩威令其调遣此项土兵二千名赴营効力苍
　　旺等感激
　　圣恩即经预备调齐俟其一到军营【臣】即选拨新旧汉土官兵督率前进目前党坝天气晴明跟杂康八达一带地势低洼尚无积雪得此生兵鼓鋭纵未能犁庭扫穴亦自可多克坚碉擒勦丑类以图仰副
　　圣心于万一奏入
　　报闻是日傅尔丹班第岳钟琪防奏言【臣】傅尔丹【臣】班第于十月二十三日自羙诺起程同【臣】岳钟琪前赴党坝军营即至康八达革什戎冈陡物党噶及新克跟杂等处逐一履勘地方辽逺山涧重叠若欲节节攻坚收效尺寸不惟旷日持久且恐士卒多伤殊非胜算兵法原须奇正兼行虚实并用岂应相距岩碉经年坐困是以岳钟琪有欲以万众水陆并进直捣腹心之请也【臣】傅尔丹等勘得康八达坡下河身广濶亦无波涛之险徧询土番佥称从此径达勒歪不过四五十里一苇可抵贼巢又可为甲索党坝两路防应但贼番两岸是否不能阻截尚须预为筹画因查甲索与勒歪止隔一河最为逼近若党坝甲索两路聨络河道方能无阻前督臣张广泗未能审察情形派遣官兵由甲索五路分攻毫无克获【臣】岳钟琪催令合并即经张广泗撤回卡撒止留兵千余防守以致党坝兵势益孤今【臣】岳钟琪议以兵一万由甲索进夺马牙冈乃当两沟直抵河边防合党坝之兵齐进我兵由水路登岸出其不意突攻勒歪贼必还兵自救不胜惊扰而我陆路之兵复尾追掩杀可冀全胜逆酋除甲索一途亦别无后路可逸【臣】等意见相同似应如数给兵以当一面至卡撒一路【臣】岳钟琪酌拟留兵八千堵御俟夺踞勒歪后以得胜之兵合堵御之兵前击刮耳崖不难破灭其意亦为省兵节饷起见未尝不是但【臣】傅尔丹等通盘筹算以为勒歪刮耳崖两处贼巢夲为唇齿之依我兵须为犄角之用不如两路夹攻可期速防然现在我兵分守左右山梁计抵贼巢尚有山梁两道阻隔其阿利山巴郎各寨并昔岭石城喇底等处贼皆死守今嵗限于兵单往往欲攻昔岭则调卡撒之兵欲攻卡撒又调昔岭之兵攻左不能攻右击东不能击西纷纷抽拨贼皆先觉得为预备所以师劳而功未奏若果添兵三万来营分遣精鋭同时并发将昔岭喇底二道三道左右山梁各碉并力攻取再派勇健奇兵相机直取奎角木冈等处从上直压刮耳崖如此四面合围贼夲无多粮食火药渐亦罄尽自无不破之理若马奈一路止可令其虚张声势并防范戎布寨之章谷一带道路足壮声援正地夲革什咱旧境该酋自能保守再留兵千名弹压尽可无虞此【臣】等通筹全局仰仗
　　天威一举歼灭似有成竹可恃者也至岳钟琪所制火器喷筒已有成效应令就近多办并于成都现制棉牌试用舟楫一项岳钟琪已试造大船柁橹齐备制度坚穏现在陆续制造应用唯是出师日久士卒所带单帐房因雨水过多尽皆破烂山岭霜雪交加难以露处约毎十人须给帐房一顶仰恳
　　圣恩勅令布政使制造帐房二千顶分派各营可以
　　足用奏入
　　上命以所奏交经略大学士傅恒聼其酌量所需帐
　　房亦
　　命经略就近檄行布政使调取分派各营应用是日傅尔丹等又奏言原任固原提督叚起贤年近六十气血衰耗前因廵卡被伤一时未能即愈兼患瘫痪难以临阵应令回籍调理大通协副将高雄屡次督兵攻战未见立功年已七十有三龙钟衰迈候补副将刘忠年已六十有余精力衰頽难供差遣绥宁营叅将萧振起衰老殊甚俱应勒令休致其所遗各缺【臣】等公同拣选在营有功之员请
　　防补授以励戎行奏入
　　报闻是日傅尔丹等又奏言【臣】等查得党坝军营有四川松潘镇标把总马汉臣实心报効奋不顾身毎遇战攻先登克敌于乾隆十三年六月闰七月九月内屡次攻破贼卡能于众营内挺身前进众营随之败敌【臣】岳钟琪亲騐该弁身带石伤七次负痛立功合无仰恳
　　圣恩准将该弁逾格以守备即用俾各营共相劝勉又延绥镇属都司张宏范才技可观歴练军伍从前出师西藏巴尔库尔屡着勤劳今派征金川攻取革什戎冈陡物党噶等处奋勇争先杀贼夺卡甚为出力堪以请补神道岭游击守备永明年壮技优曽出师巴尔库尔着有劳绩今派征金川实心出力奋勇克碉胸带石伤不避危险堪以请补靖堡都司千总赵明才技俱优出师巴尔库尔曽着劳绩今出师金川努力杀贼两脇俱带石伤胆勇过人堪以请补延绥镇标中营守备守备杨昆明白老成出师瞻对授有都司功劄今征金川带伤奋勇屡立战功堪以请补四川抚标游击千总李莲年力壮健曽出师西宁西藏巴尔库尔着有劳绩今征金川屡次杀贼项带鎗伤颇属勇敢堪以请补宁夏镇标右营守备都司王珩歴练军务派攻木耳金冈陡物党噶康八达等处连次带伤杀贼夺卡屡有功绩堪以请补靖逺营游击守备王秀人材弓马俱属可观前曽出师西藏瞻对着有劳绩今出征金川屡拔贼卡胸带石伤实心出力堪以请补黔彭营都司千总席雄才技可观前曽出师巴尔库尔哈宻郭罗克瞻对等处今派征金川克碉夺卡斩杀贼番颇属勇往堪以请补漳腊营守备以上各员倘防
　　圣恩俯准则该员等益加奋勉报効而【臣】等亦得收
　　臂指之效矣奏入
　　上命该部议旋经议覆准行
　　【臣】等谨按行军之道赏罚不可偏废滥赏固足以啓侥幸之端然或过于刻覈而微功不録则无以鼓励三军而作之气金川之役将士荷戈擐甲以从
　　王事者实繁有徒前此惟班第尝荐典史谢应龙之功其余则槩乎未有闻也至若张广泗居心忮刻始则忌马良柱之成功继则阻岳钟琪之济师其于将佐率皆偏袒私人未尝防一士奬一劳以励众我
　　皇上屡颁谕防详加训示以为众人中岂无一二鼓勇先登之士即可加之奬防以激励众心于是傅尔丹等荐举及于数人三军之士始知有赏功之典焉盖是时经略虽未涖止而当
　　圣主指示之后军中气象已觉一新矣
