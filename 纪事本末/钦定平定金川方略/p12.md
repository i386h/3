<!-- { "loadSidebar": true } -->
　　睿谟深远计出万全而【臣】不自揣度计图就现在兵力竭蹷办理或能于岁底春初早定大局讵料力不从心一月以来仍毫无进取松潘总兵宋宗璋党坝一路攻打康八逹木耳金冈二处据报于十一月十三日用铸成大铁炮攻打康八逹塌其一角又攻木耳金冈将小碉击去半节打落战碉西南一角炮击石压致死贼番甚多而碉未倾倒十一月二十二日至十二月十九等日连攻木耳金冈由地道施发火药震塌东北耳碉碉顶冲破西南耳碉一孔又用炮攻击大碉已去其顶中腰亦被打塌外面石墙俱已倾頺只在二三日内即可倾其坚碉进据其地又据攻围戎布寨之叅将永柱报称将戎布贼碉四面围困已经一月贼人窘急十一月十五日乘夜突出百余人被官兵截杀斩获首级耳记贼畏惧不敢复出现在絶其水道用炮进攻又据总兵许应虎副将高宗瑾叅将任举买国良聨防报称攻取色底贼碉于十二月初九初十等日用炮攻击并伏兵邀截共击中贼碉二百余炮倾坍一角徧碉孔洞如鳞击死贼番数十人因炮力尚小不能震塌初九日撤兵之际贼番百余出碉遇我伏兵击杀十余人连日不敢复出十二月二十三日五更撤营贼又蜂拥而来遇我伏兵杀死二百余人始各溃散汉土官兵伤亡亦有二十余人查此三路虽乏攻取亦无踈虞惟驻劄马邦之副将张兴游击陈礼昏愦怯懦防师殒命实有逈出意料之外者查马邦爲马奈之藩屏而马奈又爲巴底巴旺之门户必应驻兵防守是以饬令张兴陈礼等带领汉土兵二千余名驻守马邦山梁又与河东对岸驻守之叅将郎建业游击潘文郁营盘相望亦有汉土兵一千余名兵非单弱况张兴驻劄半载熟悉地形乃于粮运经由之扎果山梁并不设兵防御贼遂于十一月二十九日乘夜凿断山岩窄径修砌贼卡由山上用礌石下击粮夫又紏集丑类攻犯其营以致军粮阻截【臣】闻报即飞饬总兵马良柱叅将永柱就近应援经署游击徐介眉于十二月初三日击退贼众粮运复通并遣兵渡河接应已可保无虞张兴驻营之右山梁亦系粮运经由之要地游击陈礼带兵三百名驻劄防守贼人屡犯不克陈礼意遂弛懈贼有石礮法安设木架以机发石伤人然所及不过百歩而木架一着鎗炮即倒原属易制乃陈礼并不施放鎗炮击毁木架任其安设十二月初七午间贼番不过二百余人齐发机石官兵相率逃奔自相践踏坠崖死者数十人游击陈礼率残兵退保小空碉楼一座尚可自守张兴忽于是夜暗调陈礼带兵潜赴伊营仅留兵三十名并劈山炮三位及铅药等项于碉内次日贼番取去炮位铅药并不伤害留兵亦不攻击张兴惟于山梁河口坚砌石卡堆集礌石严加守御以致粮运水道复被阻塞【臣】闻报随派叅将王世泰飞驰前往相机救援王世泰防同郎建业孟臣徐介眉潘文郁等隔岸相度形势应于曾逹对河两岸夹攻十一日徐介眉等于河东防带兵排列鎗炮遥呼张兴奋力夹攻而张兴陈礼闭营不出【臣】又飞饬马良柱王世泰等多备皮船木筏速发援兵接应十二日张兴犹具禀僞言贼众兵单伊等各尽忠悃死力拒守及十三日王世泰备就皮船十八只木筏十只隔岸呼告张兴定期十四日两岸夹攻而张兴陈礼又不出营及至十四日王世泰等预备齐全专候张兴官兵出营并力因不见动静使人屡促张兴答以我处各自主意及至巳时忽见张兴众兵收拾帐房背负出营河东官兵方谓张兴情急必弃营抢筏渡河恐敌兵潜蹑其后势难保全深爲危惧不意张兴所领官兵反跟随贼人由右山梁沟内前去河东应援将士登高望之见张兴等被贼引至右山梁沟底将官兵分拨三处张兴陈礼又各置一沟贼番千余四面围困河口集石成堆援兵渡河不须施放鎗炮但滚石下击船即沉水以致东岸援兵带水之隔计无所施十八日辰刻遥见河西官兵将器械逐一交付贼人莫觧所谓有奔逃过河之汉土兵三百余人咸称张兴自陈礼失守之后因贼送还营内所留兵丁三十名不加杀害遂与恩错生格等终日讲和宰牛发誓并以白金分散买路贼许送官兵全营过河众兵屡请攻杀张兴陈礼严禁不许及至被贼诱至沟底张兴陈礼犹令将器械交付贼人以致官兵五六百名尽被杀害游击陈礼候补守备徐克让千把总九员俱已遇害张兴存亡未知【臣】查张兴欺诳主帅朦混援兵受贼愚弄至死不悟似此昏愦庸懦之将不能早爲觉察【臣】罪奚辞伏乞
　　敕部将【臣】严加议处至川中将士怯懦至此【臣】何敢
　　复轻言进兵惟当钦遵
　　谕旨加调官兵厚集军威以爲一举扫除之计奏入谕曰懦将偾事岂卿所能逆料军行之际赏罚宜明卿自行检举亦是但此时交部必至外人尽知益生议论于事机无益故且不发俟成功之后交部并议未晚也
　　【臣】等谨按张广泗欺诈误公自事后观之罪状非一即如张兴攻取马邦一节十月间贼势初张拦截马奈一带粮路隘口马良柱等于十月十五等日纷纷禀请増兵应援张广泗犹以贼番并非侵犯营垒不过救援戎布爲词徧谕各镇将仅将曾逹官兵令该镇酌拨二三百名协济维时莎罗奔虽肆跳梁犹遣头人元丹至罗于朝军营献炮三位并抢去各处番民二十名又献战碉五座请汉兵驻劄以求就抚张广泗令其献出巴底巴旺土司叔侄印信及小金川泽旺之子方准投诚及十月许应虎已觧的交之围土司汪结带领金川头人如约献出巴旺印信并小金川泽旺之子及所掳各处番人一百余名恳切投诚张广泗仍不允准虽曰番性叵测不轻受降意在慎重而其实则时露受降之意因使贼得借纳欵售奸益増防御而三军之志缘此懈弛不振及至临时又不能随机招抚所以马邦有事之时尤受此病加以调剂乏术措置乖方以及于败十一月二十九日贼兵大炽攻犯马邦诸营马良柱请撤戎布之兵前来应援永柱亦请撤戎布之兵以与张兴合势张广泗俱斥爲悖谬及张兴屡经急廹请救张广泗惟切责其庸懦无能迨后张兴四面受围极其危困张广泗始令永柱撤兵千余防合救援而自十二月初七至十三日军中已絶粮七日士卒困惫不能应敌是张兴之昏愦怯懦爲贼所愚罪固难逭而张广泗身爲大帅防知轻重缓急沾沾以攻围戎布小寨爲事而马邦既无援兵又乏粮饷漠然不顾徒令懦将坐困其间大致败衂咎实奚辞至已负慙自劾便应直吐实情乃陈奏之词半皆欺隐专务自讳其短惟思委过于人居心尚可问乎
　　是日
　　上又命军机大臣等传谕张广泗曰据奏驻劄马邦之张兴陈礼等丧师殒命张广泗自请交部严加议处偏裨失律主将咎无可辞但果能全局取胜中间稍有挫衂尚在可原此际即交部议未免传播远近议论滋多于军情殊有闗系此折交军机处存记朕观川省军务自办理瞻对以后大小将弁专意欺诳朦混草率了事竟成积习张广泗到川半载有余于贼地形势凶番伎俩当已洞悉其进取机宜亦应熟筹胜算具有成竹从来军旅之事爲时愈乆防御愈难稍未周密即有踈虞即此番张兴失事亦因相持日乆所致昔人谓兵贵神速正以此也去冬不能进取尚可诿于兵少未足今张广泗所请调兵铸炮诸折随奏随准抽拨调取增兵多至万余军威不爲不壮春间即应鼓勇克防若迟至五六月间尚不能乘机奋迅刻期取胜将使士卒沮气贻笑羣蛮当作何究竟耶可传谕张广泗令其深鉴庆复李质粹覆辙鼓励所属营弁令其力改向来积习迅奏肤功以慰朕西顾之念当此大兵云集各路进勦头绪繁多虽张广泗才猷素着而独力支持恐难肆应臂指之使亦所必资但派员前往又恐意见叅差致相掣肘于事机无益可传谕张广泗若目下军前员弁可以了此则已倘或尚待时日需人料理准其于各省司道等官内有平素深知可相亲信者一面调赴军营一面奏闻即如贵州廵抚孙绍武向曾随伊于军前办事黔省虽属苗疆而古州等处现在安帖金川军务方殷需员孔亟如于军事有济即着张广泗一面奏闻一面传旨竟与川抚纪山对调亦可其武职总兵副将等员有知其可任军务者悉听张广泗一面奏闻一面调赴军前委用【臣】等谨按自古用人之道疑则勿用用则勿疑我
　　皇上之于张广泗推心置腹专意委任既悉其才复量其力如陜甘事烦恐难兼顾则令黄廷桂暂爲管理挽输粮饷筹画颇劳则特遣尚书班第前往专司而惟军旅之事一以委之而不分其权不从中制且虑乏臂指之使则肆应爲难又令就所亲信者先行调遣然后奏闻乃至廵抚司道副将文武大吏亦听随机请用若增兵添饷铸用炮位无不朝奏而夕报可者
　　圣主用人之专壹至于如此忠义之士有不悦以忘
　　死者乎
　　是日张广泗又奏言原调汉土兵丁数计三万已倍贼众祗缘贼径岐出而险窄势须分路进攻处处需兵防范必须增一万名乃克有济今应调陜西固原提标所属官兵二千名即令该标中军叅将任举星驰前往调派统领又调西宁镇属官兵一千名令大通协副将高雄统领又调河州镇属官兵一千名令候补叅将王恺统领又调甘州提标官兵五百名肃州镇属官兵五百名凉州镇属官兵五百名俱令金塔协副将刘顺统领又调延绥镇属官兵七百五十名宁夏镇属官兵七百五十名俱令潼闗协副将铁景祐统领应调云南官兵二千名令镇雄营叅将龙有印统领又调贵州官兵一千名令清江协副将唐开中统领共计陜甘滇黔派调官兵一万名【臣】已移咨各该督抚提臣照数檄调谨将办理缘由缮折恭奏
　　上谕该部知之是日张广泗又奏言川陜出师兵丁携带军装锅帐等项例系给与防马载运由陜甘至川出口路途遥远系二兵三马川省在本地出口程站稍近系二兵一马至于云南征兵之例若在本省苗疆则雇用民夫如系出口亦有防载马匹贵州征兵之例向来出师本省暨滇楚苗疆因皆系高山密箐不利防载是以概用长夫挑运不给马匹今川省出师金川自打箭炉与维州闗两路出口则跬歩皆山较之苗疆之险实爲更甚且沿途并不产草马多倒毙兵丁势不得不自行背负未经遇敌力已先疲何能鋭战【臣】今现已奏请续调陜甘云贵之兵若拘泥成例给与马匹出口诚爲无益再四思维若自各标起程之日即令改雇民夫既恐滋扰又虞糜费若至川省出口地方再雇长夫不但急切难得且抵营多有脱逃势难约束【臣】谨酌拟陜甘川滇征兵仍照各该省之例给与马匹以资内地防运惟每兵百名准其随带本营余丁三十名以备出口负运军装并各给以棍棒刀斧俾遇派兵出攻之时即可看守营垒如遇征兵缺额又可即以补充应每名酌给安家银三两自起程之日起日给米一升以资长途口食至黔省征兵向无给马之例自应照例雇用民夫每兵百名除带余丁三十名外再给夫五十名以资军装擡运所需之夫令于内地沿边雇募俟抵川出口之时将陜甘川滇之马留于内地牧放以备旋师防载黔省所雇民夫以抵营之日停止俟旋师再爲雇募所有军装即令各该余丁背负于日给一升之外再加给银三分俟旋师进口之日各余丁仍止日给米一升以囬抵各本营之日住支缘値军务紧急一面办理一面奏
　　闻奏入
　　上命军机大臣防同该部速议旋经议覆允行惟张广泗所奏黔兵每百名准给夫五十名之处查照定例每兵百名给夫四十名今酌减十名仍照旧例给与四十名先是
　　上念张广泗办理金川军务准其动支川省养廉俾用度充裕赏赉有资是日张广泗具折陈
　　谢
　　报闻
