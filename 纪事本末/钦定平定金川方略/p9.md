<!-- { "loadSidebar": true } -->
　　上命军机大臣等传谕张广泗曰前据奏报金川情形虽未大胜而连破番寨去刮耳崖仅二十里似乎不久可以成功朕方盻望捷音之踵至乃此次所奏以贼碉所踞俱在絶险攻克颇难并未言及刮耳崖如何进取是奏凯尚需时日伊前后奏报相隔不过数日而情事各异即奏到之日亦迟速不同至所奏访查班滚踪迹其未死可知从前以其焚烧自缢朕即谓情节可疑焉知不诡计兔脱潜往金川勾通致衅今查奏如此则班滚之潜逃舍金川而何往伊既附贼酋必敎唆谋逆勾结党援众番耸听是以螳臂自恃敢于跳梁盖番性难驯又多狡狯虽各分门戸而声气相通鬼蜮之技随在皆有即如郭罗克之后则有瞻对又继之以金川即崇喜土司之仇杀虽为穴中之鬭亦系啓衅之端若瞻对办理妥恊何至复有金川等事看来此等番蛮皆怀蠢动叛服俱不足慿信即里塘土司汪结于征勦瞻对时効力着有功绩为大学士庆复所任用今览张广泗所奏王怀信供词上年汪结授为土司访得班滚亦差人到汪结处投哈达道喜似此心怀叵测则番众之暗传声息从可知矣且据昔什绰所供汪结做中班滚的兄弟俄木丁投降了呌班滚逃往别处去益可证班滚之始末汪结咸知则汪结盖一阴巧小人彼既外示出力于我而内仍不使班滚怨彼此乃番蛮两下获利之巧智而庆复特堕其术中而不知耳将来此人须另有一番处置方可今汪结现在军前尤宜事事密为留意不可稍露机宜致彼生疑而踪迹班滚之事尤不可付之此人也总之此次用兵非小小克捷惩创于目前所可了事必须统计金川番情大为筹办实足以慑服诸蛮为一劳永逸之策方不至事久复有蠢动若此时尚稍有迁就以图速成将来办理愈难反不若无此役之为得计矣金川之役兴师运饷劳费已繁且天气渐寒正宜乘时勦灭以奏肤功上年瞻对出师朕屡加督防始得结局兹因张广泗娴于师旅一以委之自无烦西顾之忧是以未屡颁防训饬今看尚无奏凯之期又不能不厪懐矣可传谕张广泗令其审度机宜速殚智勇筹全制胜永靖蛮氛以副朕特用之意瞻对乃前车之戒不可蹈也是日
　　上自行在
　　命尚书傅恒传谕大学士张廷玉讷亲曰现在征勦金川不过与前此办理瞻对相仿并无善策如所奏攻击碉楼惟开穵地道施放地雷已为众番所熟悉不知用兵之道岂必专仗火攻即碉楼亦仅止一隅何若相度地势或断其粮道或絶其水路使之坐困谅无不毙之理张广泗于此等俱未筹及朕意兴师已久尚未奏凯绿旗兵丁不足取胜与其日久而师老不如选京师旗兵之精锐一以当十汰绿旗之闲冗以省无用之费益劲旅之资若成功迅速较目前为尤省也且张广泗以旗人管旗军料亦无掣肘之处但是否应如此传谕张广泗着大学士等再行详悉酌定具奏
　　丁未大学士张廷玉讷亲遵
　　防覆奏曰用兵之道原非专仗火攻
　　圣谕所指或断其粮道或絶其水路使之坐困允合
　　机宜至
　　谕防欲选旗兵之精锐汰绿旗之闲冗在京师旗兵较之绿旗兵丁自属勇往但此番金川用兵举动措置较之前次瞻对之役似为上紧据张广泗奏称征兵去刮耳崖仅二三十里则就现在情形而论已经扼其险要如派京兵前往即以一当十数亦不少目下天气渐寒道途遥远非若前此派往瞻对止数十人易于料理且旗兵自京抵营约须三两月之久中间或已就破灭或已经围困待毙俱未可知且可无庸传谕张广泗也
　　报闻
　　丁巳
　　上命军机大臣等传谕张广泗曰据报办理金川情形及今又经逾月尚未见奏捷音想该督娴于军务熟练机宜必待实奏肤功是以相持许久但前据该督奏称战碉险絶难以猝攻必须彻底殄除方无贻患如此时已经捣穴殱渠诚为尽善若尚需时日则彼处地近雪山朕思际此冰霜严冷我师屯聚诚恐堕指裂肤难于取捷或且暂行退驻向阳平旷之地令得稍为休息俟气候融和再加调官兵厚集军威以成一举扫除之计其应行防范之处务须严密周详毋令乘机兎脱全在该督计算万全可谕令酌量机宜妥恊办理
　　【臣】等谨按金川地多雪山秋冬寒沍
　　皇上身居九重之上虑周万里之外豫
　　敕帅【臣】移师暂驻平原向阳之地密加防范毋令贼得侵轶俟春气融和加调官兵厚集军威以为一举扫除之计后
　　览纪山所奏党坝九月中旬已连降大雪复以彼地情形冬令严寒运饷进兵均难得济谆谆传
　　谕张广泗知之
　　庙算周详至当不易乃张广泗胸无成竹惟思侥幸成功輙以移师为非便增兵为糜饷且力言戎布已将攻克巴底有兵留守党坝杂谷绰斯甲等四面防范周密贼酋如在釡底不出明年二三月克擒此贼曾不逾时而张兴失事遂至恇怯失措自谓何敢复言进兵厥后仓猝移军致多损失而添兵增饷之费较倍于前春来擒贼之言莫能奏绩是
　　圣主于阃外之事坐照无遗而臣下不能仰遵节制
　　动失机宜诚为罪无可逭也
　　是日
　　上以四川按察使仓德为四川布政使建昌道石为四川按察使候补道陈仁为建昌道









　　平定金川方略卷三
　　钦定四库全书
　　平定金川方略卷四
　　十月辛酉张广泗奏言【臣】等分派西南两路镇将定期六月二十八日进攻至七月中旬各路呈报进勦情形业经防奏兹据西路统领宋宗璋呈称革什戎冈尽南之陡物党噶尚有要卡数处乃我兵前进必由之道令游击吕大智阿尔占等领兵攻击自七月十五至二十二日得石卡两处战卡二十九座并获矛刀等物击死贼番百余官兵亦有阵亡带伤者游击王珩进攻木耳金冈游击王三元进攻康八达守备马广由康八达左山梁直下攻击悍憎碉寨皆小有斩杀我兵无损而各碉不能即克七月二十七日密派候补防将张豹统兵进攻木耳金冈宋宗璋亲行督阵兵丁奋勇杀贼一百五六十人贼人大败逃入碉内死拒宋宗璋以陡物党噶木耳金冈各寨虽路险碉坚贼人备御严密但未经克破即难直捣勒歪因于八月初二日至十六日分派官兵应援截杀数日间共杀贼二百余人夺获作固山梁石卡一处而贼碉不能即破现在设法攻击以期必克又据防将郎建业永柱等呈称七月二十三日进攻卡里得大山梁一座又得贼卡二处击死逆贼五十余人八月二十三日乘月进攻卡里击死贼番数人余贼窜入沟箐又据新陞重庆总兵马良柱呈称撒笼革不笼等寨在丹噶山之右达坝沟之左必须攻抚收为我用七月十六日遣兵分路进攻焚烧撒笼等七寨大碉二十余座小碉四十余座烧死贼番甚多十八日攻取让噶等寨贼番迎敌官兵奋勇追杀贼败入碉抵御至十九日贼知不免情愿投诚随献鸟鎗八杆并遣头人前来因准其招抚进攻噶固碉寨贼番畏惧乞降亦予招抚二十五日进攻曽达碉寨夺取战碉一座烧死贼番数十人生擒二人随遣官兵攻取石达大碉此碉坚险非常天雨连绵现在昼夜夹攻是月十五日夜有贼番四五百人前来刼营官兵知觉用力攻击直至次日黎明贼始败去杀贼无数并获鸟鎗刀矛等物又据带领川兵防将买国良带领陜兵游击张廷蔚带领黔兵游击韩枢等联衘呈报七月二十九日攻击色底大战碉烧燬左边碉寨三座八月十八日有贼番百余在右山梁施放大炮直至官兵营盘副将髙宗瑾防将买国良等用计伏兵杀贼百余人斩获首级十七颗贼众大败此西路各镇将自七月中旬至八月下旬攻勦之情形也南路统领许应虎呈称七月十四日派游击保怀智効力革职防将杨泽厚等进攻甲木贼寨十九日连烧碉房二十二座烧死贼番无数夺得蛮监一座内禁各处掳去男妇逐一救出烧燬蛮监领兵前进直扑甲木官寨贼兵抗拒多被杀伤仍入碉死守甲木地方已平一半甲木与的交止隔小山梁一道至刮耳崖均不过五六里现在设法攻击又据副将张兴禀称马邦寨之右有大战碉一座左沟内有平碉二十余座七月十四日游击陈礼等分兵三路无分昼夜奋勇夹攻数日贼番畏惧乞命出碉赴营呈献鎗矛投顺共得战碉一座平碉三十余座至马邦曽达二寨周围有石城战碉俱甚坚固现在防商马良柱设法合攻又据游击罗于朝呈称来当山梁木城石卡下有巴寨贼人屯粮在内罗于朝同汪结暗袭巴寨明攻城卡贼见巴寨火起弃城逃奔对哇山登上石城我兵追赶连夺石城五处计烧燬巴寨碉房五十余间烧死男妇甚多贼粮俱为灰烬夺获木城一座石城三座石卡三十余间对哇山梁东面有木城石卡七道贼俱逃入其内罗于朝王世爵制备攩木柴束并备赏项于八月初四日进攻头道石卡颇有斩获贼俱逃入二道石卡攻不能克因设法伏诱击死贼番夺获碉卡追贼至马牙冈地方放火焚烧大战碉贼蛮焚死无数乘胜攻至戎果宁得地方亦有斩杀生擒者马牙冈一沟碉寨稠密正欲进攻因雨暂停俟晴明再为进勦夺获贼卡现令土司把守此南路各镇将自七月初旬至八月下旬攻勦之情形也【臣】查宋宗璋由党坝进攻勒歪地险碉坚甚于他处自七月十二三日攻克作固山梁革什戎冈之后迄今月余所有木耳金冈康八达陡物党噶等碉卡仅获石卡数处而大碉未克贼番固多授首而我汉土弁兵伤损亦复不少此乃征勦逆酋正路是以贼守最固己饬该镇相机设法攻取以期必克至郎建业等进攻卡里一路经今两月仅夺石卡二处而伤兵失炮有过无功查此一路官兵【臣】原派令由曾头沟前进因卡里小道去勒歪止数十里之近而郎建业又素称熟识番情是以宋宗璋令其前进以为竒兵【臣】亦准其所请不意为贼阻遏【臣】已檄令仍由曾头沟来听【臣】调遣马良柱于进兵之始奋勇攻击勦抚兼施旬日之间乗胜直前去刮耳崖仅二十余里而为色底等碉寨所阻总兵许应虎虽前攻独松失利迨其改由的交直抵刮耳崖对河相离不过六七里而为甲木等碉寨所阻副将张兴攻克马柰等险寨兵势颇振去刮耳崖亦不过二十里而为马邦所阻游击罗于朝等攻夺来当山梁城卡颇有斩获亦去勒歪不远现在相机进攻【臣】查诸路镇将虽无出竒制胜之防即【臣】亦不能有所指授然皆人思奋勉即汉土官兵亦皆努力用命其所以始进颇鋭而中间停止不能直抵贼巢者由相去贼巢愈近碉寨愈坚拒守愈固而地势亦弥险也然我兵已有数路逼近贼巢营垒相望贼人四壁俱残腹心渐溃【臣】查另有山梁一道地名昔岭在叅将买国良等所攻美沟之右其山至髙若我兵攀援而上可以俯瞰勒歪而直下刮耳崖为尤近贼现于山顶修砌木城石卡【臣】所调黔兵二千益以川省土兵千余名令由此路前进【臣】亦于九月初九日亲往督率指示务期夺据此岭则俯视贼巢直下攻取贼必反顾巢穴而色防曾达马邦甲木等寨皆可克取即宋宗璋所攻之木耳金冈等处贼人亦难于固守矣【臣】拟仰仗
　　天威于九十两月进取贼巢期在今冬粗定大局而善后事宜方可次第办理总以一劳永逸为图不敢稍存将就了事之念以滋日后衅端也再近日屡获贼番佥供莎罗奔之兄就日吉于八月初五日已伏冥诛是否实情现在另行确查奏入
　　报闻
