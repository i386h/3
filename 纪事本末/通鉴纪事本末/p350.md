<!-- { "loadSidebar": true } -->
　　中宗神龙元年春正月壬午朔赦天下改元自文明以来得罪者非扬豫愽三州及诸反逆魁首咸赦除之太后疾甚麟台监张易之春官侍郎张昌宗居中用事张柬之崔暐与中台右丞敬晖司刑少卿彦范相王府司马袁恕已谋诛之柬之谓右羽林衞大将军李多祚曰将军今日富贵谁所致也多祚泣曰大帝也柬之曰今大帝之子为二竖所危将军不思报大帝之德乎多祚曰茍利国家惟相公处分不敢顾身及妻子因指天地以自誓遂与定谋初柬之与荆府长史乡杨元琰相代同泛江至中流语及太后革命事元琰慨然有匡复之志及柬之为相引元琰为右羽林将军谓曰君颇记江中之言乎今日非轻授也柬之又用彦范晖及右散骑侍郎李湛皆为左右羽林将军委以禁兵易之等疑惧乃更以其党武攸宜为右羽林大将军易之等乃安俄而姚元之自灵武至都柬之彦范相谓曰事济矣遂以其谋告之彦范以事白其母母曰忠孝不两全先国后家可也时太子于北门起居彦范晖谒见宻陈其策太子许之癸卯柬之暐彦范与左威卫将军薛思行等帅左右羽林兵五百余人至武门遣多祚湛及内有即驸马都尉安阳王同皎诣东宫迎太子太子疑不出同皎曰先帝以神器付殿下横遭幽废人神同愤二十三年矣今天诱其北门南牙同心协力以今日诛凶竖复李氏社稷愿殿下蹔至武门以副众望太子曰凶竖诚当夷灭然上体不安得无惊怛诸公更为后图李湛曰诸将相不顾家族以徇社稷殿下奈何欲纳之鼎镬乎请殿下自出止之太子乃出同皎扶抱太子上马从至武门斩闗而入太后在迎仙宫柬之等斩易之昌宗于庑下进至太后所寝长生殿环绕侍卫太后惊起问曰乱者谁邪对曰张易之昌宗谋反臣等奉太子令诛之恐有漏泄故不敢以闻称兵宫禁罪当万死太后见太子曰乃汝邪小子既诛可还东宫彦范进曰太子安得更归昔天皇以爱子托陛下今年齿已长乆居东宫天意人心乆思李氏羣臣不忘太宗天皇之德故奉太子诛贼臣愿陛下传位太子以顺天人之望李湛义府之子也太后见之谓曰汝亦为诛易之将军邪我于汝父子不薄乃有今日湛慙不能对又谓崔暐曰它人皆因人以进惟卿朕所自擢亦在此邪对曰此乃所以报陛下之大德于是收张昌期同休昌仪等皆斩之与易之昌宗枭首天津南是日袁恕己从相王统南牙兵以备非常收韦承庆房融及司礼卿崔神庆系狱皆易之之党也初昌仪新作第甚美逾于王主或夜书其门曰一日作几日络灭去复书之如是六七昌仪取笔注其下曰一日亦足乃止甲辰制太子监国赦天下以袁恕己为鳯阁侍郎同平章事分遣十使赍玺书宣慰诸州乙巳太后传位于太子丙午中宗即位赦天下惟张易之党不原其为周兴等所枉者咸令清雪子女配没者皆免之相王加号安国相王拜太尉同鳯阁鸾台三品太平公主加号镇国太平公主皇族先配没者子孙皆复属籍仍量叙官爵　丁未太后徙居上阳宫李湛留宿卫戊申帝帅百官诣上阳宫上太后尊号则天大圣皇帝庚戌以张柬之为夏官尚书同鳯阁鸾台三品崔暐为内史袁恕己同鳯阁鸾台三品敬晖彦范皆为纳言并赐爵郡公李多祚赐爵辽阳郡王王同皎为右千牛将军琅邪郡公李湛为右羽林大将军赵国公自余官赏有差张柬之等之讨张易之也殿中监田归道将千骑宿武门敬晖遣使就索千骑归道先不预谋拒而不与事宁晖欲诛之归道以理自陈乃免归私第帝嘉其忠壮召拜太仆少卿二月辛亥帝帅百官诣上阳宫门太后起居自是每十日一徃　甲寅复国号曰唐郊庙社稷陵寝百官旗帜服色文字皆如永淳以前故事复以神都为东都北都为并州老君为元皇帝　乙卯鳯阁侍郎同平章事韦承庆贬髙要尉正諌大夫同平章事房融除名流髙州司礼卿崔神庆流钦州　杨再思为户部尚书同中书门下三品西京留守太后之迁上阳宫也太仆卿同中书门下三品姚元之独呜咽流涕彦范张柬之谓曰今日岂公涕泣时邪恐公祸由此始元之曰元之亊则天皇帝乆乍此辞违悲不能忍且元之前日从公诛奸逆人臣之义也今日别旧君亦人臣之义也虽获罪实所甘心是日出为亳州刺史　甲子立妃韦氏为皇后赦天下追赠后父贞为上洛王母崔氏为妃左拾遗贾虚已上疏以为异姓不王古今通制今中兴之始万姓喁喁以观陛下之政而先王后族非所以广德美于天下也且先朝赠后父太原王殷鉴不逺湏防其渐若以恩制已行宜令皇后固譲则益増谦冲之德矣不聼初韦后生邵王重润长宁安乐二公主上之迁房陵也安乐公主生于道中上特爱之上在房陵与后同幽闭备尝艰危情爱甚笃上每闻敕使至輙惶恐欲自杀后止之曰祸福无常宁失一死何遽如是上尝与后私誓曰异时幸复见天日当惟卿所欲不相禁御及再为皇后遂干预朝政如武后在髙宗之世桓彦范上表以为易称无攸遂在中馈贞吉书称牝鸡之晨惟家之索伏见陛下每临朝皇后必施帷幔坐殿上预闻政事臣窃观自古帝王未有与妇人共政而不破国亡身者也且以阴乘阳违天也以妇陵夫违人也伏愿陛下览古今之戒以社稷苍生为念今皇后专居宫中治阴教勿出外朝干国政先是胡僧慧范以妖妄游权贵之门与张易之兄弟善韦后亦重之及易之诛复称慧范预其谋以功加银青光禄大夫赐爵上庸县公出入宫掖上数防行幸其舍彦范复表言慧范执左道以乱政请诛之上皆不聼　初武后诛唐宗室有才德者先死惟吴王恪之子郁林侯千里褊躁无才又数献符瑞故独得免上即位立为成王拜左金吾大将军武后所诛唐诸王妃主驸马等皆无人葬埋子孙或流窜岭表或拘囚歴年或逃匿民间为人佣保至是制州县求访其柩以礼改葬追复官爵召其子孙使之承袭无子孙者为择后置之既而宗室子孙相继而至皆召见涕泣舞蹈各以亲疎袭爵拜官有差　二张之诛也洛州长史薛季昶谓张柬之敬晖曰二凶虽除产禄犹在去草不去根终当复生二人曰大事已定彼犹机上肉耳夫何能为所诛已多不可复益也季昶叹曰吾不知死所矣朝邑尉武彊刘幽求亦谓桓彦范敬晖曰武三思尚存公辈终无葬地若不早图噬脐无及不从上女安乐公主适三思子崇训上官婉儿者仪之女孙也仪死没入掖庭辩慧善属文明习吏事则天爱之自圣歴以后百司表奏多令参决及上即位又使专掌制命益委任之拜为婕妤用事于中三思通焉故党于武氏又荐三思于韦后引入禁中上遂与三思图议政事张柬之等皆受制于三思矣上使韦后与三思双陆而自居旁为之防筹三思遂与后通由是武氏之势复振张柬之等数劝上诛诸武上不聼柬之等曰革命之际宗室诸李诛夷畧尽今赖天地之灵陛下返正而武氏滥官僣爵按堵如故岂逺近所望邪愿颇抑损其禄位以慰天下又不聼柬之等或抚牀叹愤或弹指出血曰主上昔为英王时称勇烈吾所以不诛诸武者欲使上自诛之以张天子之威耳今反如此事势已去知复奈何上数微服幸武三思第监察御史清河崔皎密疏谏曰国命初复则天皇帝在西宫人心犹有附防周之旧臣列居朝廷陛下奈何轻有外游不察豫且之祸上泄之三思之党切齿丙寅以太子賔客武三思为司空同中书门下三品　左散骑常侍谯王重福上之庶子也其妃张易之之甥韦后恶之谮于上曰重润之死重福之为也由是贬濮州贠外刺史又改均州刺史常令州司防守之　丁卯以右散骑常侍安定王武攸暨为司徒定王　丁丑武三思武攸暨固辞新官爵及政事许之并加开府仪同三司　三月甲申制文明以来破家子孙皆复旧资廕唯徐敬业裴炎不在免限　丁亥制酷吏周兴来俊臣等已死者追夺官爵存者皆流岭南恶地　己丑以袁恕已为中书令　制枭氏蟒氏皆复旧姓术士郑普思尚衣奉御叶静能皆以妖妄为上所信重夏四月墨敇以普思为秘书监静能为国子祭酒彦范崔暐固执不可上曰己用之无容遽改彦范曰陛下初即位下制云政令皆依贞观故事贞观中魏徴虞世南顔师古为秘书监孔頴达为国子祭酒岂普思静能之比乎庚戌左拾遗李邕上疏以为诗三百一言以蔽之曰思无邪若有神仙能令人不死则秦始皇汉武帝得之矣佛能为人福利则梁武帝得之矣尧舜所以为帝王首者亦修人事而已尊宠此属何补于国上皆不聼　上即位之日驿召魏元忠于髙要丁夘至都拜衞尉卿同平章事　甲戌以魏元忠为兵部尚书　乙亥以张柬之为中书令　戊寅追赠故邵王重润为懿德太子　五月壬午迁周庙七主于西京崇尊庙制武氏三代讳奏事者皆不得犯　以张柬之等及武攸暨武三思郑普思等十六人皆为立功之人赐以铁劵自非反逆各恕十死　癸巳敬晖等帅百官上表以为五运迭兴事不两大天授革命之际宗室诛窜殆尽岂得与诸武并封今天命惟新而诸武封建如旧并居京师开辟以来未有斯理愿陛下为社稷计顺遐迩心降其王爵以安内外上不许敬晖等畏武三思之防以考功贠外郎崔湜为耳目伺其动静湜见上亲三思而忌晖等乃悉以晖等谋告三思反为三思用三思引为中书舍人湜仁师之孙也先是殿中侍御史南皮郑愔謟事二张二张败贬宣州司士防军坐贼亡入东都私谒武三思初见三思哭甚哀既而大笑三思素贵重甚怪之愔曰始见大王而哭哀大王将戮死而灭族也后乃大笑喜大王之得愔也大王虽得天子之意彼五人皆据将相之权胆畧过人废太后如反掌大王自视势位与太后孰重彼五人日夜切齿欲噬大王之肉非尽大王之族不足以快其志大王不去此五人危如朝露而晏然尚自以为泰山之安此愔所以为大王寒心也三思大悦与之登楼问自安之策引为中书舍人与崔湜背为三思谋主三思与韦后日夜譛晖等云恃功专权将不利于社稷上信之三思等因为上画防不若封晖等为王罢其政事外不失尊宠功臣内实夺之权上以为然甲午以侍中齐公敬晖为平阳王谯公彦范为扶阳王中书令汉阳公张柬之为汉阳王南阳公袁恕己为南阳王特进同中书门下三品愽陵公崔晖为博陵王罢知政事赐金帛鞍马令朝朔望仍赐彦范姓韦氏与皇后同籍寻又以暐检校益州长史知都督事又改梁州刺史三思令百官复修则天之政不附武氏者斥之为五王所逐者复之大权尽归三思矣五王之请削武氏诸王也求人为表众莫肯为中书舍人岑羲为之语甚激切中书舍人偃师毕构次当读表辞色明厉三思既得志羲改秘书少监出构为润州刺史易州刺史赵履温桓彦范之妻兄也彦范之诛二张称履温预其谋召为司农少卿履温以二婢遗彦范及彦范罢政事履温复夺其婢上嘉宋璟忠直累迁黄门侍郎武三思尝以事属璟璟正色拒之曰今太后既复子明辟王当以侯就第何得尚干朝政独不见产禄之事乎　以韦安石兼检校中书令魏元忠兼检校侍中又以李湛为右散骑常侍赵承恩为光禄卿杨元琰为衞尉卿先是元琰知三思浸用事请弃官为僧上不许敬晖闻之笑曰使我早知劝上许之髠去胡头岂不妙哉元琰多须类胡故晖戱之元琰曰功成名遂不退将危此乃由之请非徒然也晖知其意瞿然不悦及晖等得罪元琰独免　上官婕妤劝韦后袭则天故亊上表请天下士庶为出母服丧三年又请百姓年二十三为丁五十九免役改易制度以收时望制皆许之　癸卯制降诸武梁王三思为德静王定王攸暨为乐夀王河内王懿宗等十二人皆降为公以厌人心　六月以韦安石为中书令魏元忠为侍中杨再思检校中书令　特进汉阳王张柬之表请归襄州养疾乙未以柬之为襄州刺史不知州事给全俸　冬十月辛未以魏元忠为中书令杨再思为侍中　十一月壬寅则天崩于上阳宫年八十二遗制去帝号称则天大圣皇后王萧二族及褚遂良韩瑗栁奭亲属皆赦之上居谅阴以魏元忠摄冡宰三日元忠素负忠直之望中外赖之武三思惮之矫太后遗制慰谕元忠赐实封百户元忠捧制感咽涕泗见者曰事去矣十二月丁夘上始御同明殿见羣臣
