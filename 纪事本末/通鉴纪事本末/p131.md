<!-- { "loadSidebar": true } -->
　　怀帝永嘉元年二月东莱王弥寇青徐二州自称征东大将军攻杀二千石太傅越以公车令东莱鞠羡为本郡太守以讨弥弥击杀之　三月诏追复杨太后号丁卯改葬之諡曰武悼　庚午立清河王覃弟豫章王诠为皇太子辛未大赦帝亲览大政留心庶事太傅越不悦固求出藩庚辰越出镇许昌　以髙密王略为征南大将军都督荆州诸军事镇襄阳南阳王模为征西大将军都督秦雍梁益四州诸军事镇长安东燕王腾为新蔡王都督司冀二州诸军事仍镇邺　公师藩既死汲桑逃还苑中更聚众劫掠郡县自称大将军声言为成都王报仇以石勒为前驱所向輙克署勒扫虏将军遂进攻邺时邺中府库空竭而新蔡武哀王腾资用甚饶腾性吝啬无所振惠临急乃赐将士米各数升帛各丈尺以是人不为用夏五月桑大破魏郡太守冯嵩长驱入邺腾轻骑出犇为桑将李丰所杀桑出成都王颖棺载之车中每事啓而后行遂烧邺宫火旬日不灭杀士民万余人大掠而去济自延津南击兖州太傅越大惧使茍晞及将军王讃等讨之　石勒与茍晞等相持于平原阳平间数月大小三十余战互有胜负　秋七月己酉朔太傅越屯官渡为声援　己未以琅邪王睿为安东将军都督杨州江南诸军事假节镇建业　八月己卯朔茍晞击汲桑于东武阳大破之桑退保清渊　九月戊申琅邪王睿至建业睿以安东司马王导为谋主推心亲信每事咨焉睿名论素轻吴人不附居久之士大夫莫有至者导患之会睿出观禊导使睿乘肩舆具威仪导与诸名胜皆骑从纪瞻顾荣等见之惊异相帅拜于道左导因说睿曰顾荣贺循此土之望宜引之以结人心二子既至则无不来矣睿乃使导躬造循荣二人皆应命而至以循为呉国内史荣为军司加散骑常侍凢军府政事皆与之谋议又以纪瞻为军祭酒卞壸为从事中郎周玘为仓曹属琅邪刘超为舍人张闿及鲁国孔衍为参军壸粹之子闿昭之曽孙也王导说睿谦以接士俭以足用以清静为政抚绥新旧故江东归心焉睿初至颇以酒废事导以为言睿命酌引觞覆之于此遂絶　茍晞追击汲桑破其八垒死者万余人桑与石勒收余众将犇汉冀州刺史丁绍邀之于赤桥又破之桑犇马牧勒犇乐平太傅越还许昌加茍睎抚军将军都督青兖诸军事丁绍寜北将军监冀州诸军事皆假节　胡部大张防督冯莫突等拥众数千壁于上党石勒往从之因说防督等曰刘单于举兵击晋部大拒而不从自度终能独立乎曰不能勒曰然则安可不早有所属今部落皆已受单于赏募往往聚议欲叛部大而归单于矣防督等以为然冬十月防督等随勒单骑归汉汉王渊署防督为亲汉王莫突为都督部大以勒为辅汉将军平晋王以统之乌桓张伏利度有众二千壁于乐平渊屡招不能致勒伪获罪于渊往犇伏利度伏利度喜结为兄弟使勒帅诸胡冦掠所向无前诸胡畏服勒知众心之附已乃因会执伏利度谓诸胡曰今起大事我与伏利度谁堪为主诸胡咸推勒勒于是释伏利度帅其众归汉渊加勒督山东征讨诸军事以伏利度之众配之　十一月甲寅以尚书右仆射和郁为征北将军镇邺乙亥以王衍为司徒　十二月戊寅乞活田甄田兰薄盛等起兵为新蔡王腾复雠斩汲桑于乐陵弃成都王颖棺于故井中颖故臣收之　前北军中侯吕雍度支校尉陈顔等谋立清河王覃为太子事觉太傅越矫诏囚覃于金墉城　初太傅越与茍晞亲善引升堂结为兄弟司马潘滔说越曰兖州冲要魏武以之创业茍晞有大志非纯臣也久令处之则患生心腹矣若迁于青州厚其名号晞必悦公自牧兖州经纬诸夏藩卫本朝此所谓为之于未乱者也越以为然癸卯越自为丞相领兖州牧都督兖豫司冀幽幷诸军事以晞为征东大将军开府仪同三司加侍中假节都督青州诸军事领青州刺史封东平郡公越晞由是有隙　初阳平刘灵少贫贱力制犇牛走及犇马时人虽异之莫能举也灵抚膺叹曰天乎何当乱也及公师藩起灵自称将军冦掠赵魏会王弥为茍纯所败灵亦为王讃所败遂俱遣使降汉汉拜弥镇东大将军青徐二州牧都督縁海诸军事封东莱公以灵为平北将军纯晞之弟也
　　二年春正月汉王渊遣抚军将军聪等十将南据太山辅汉将军石勒等十将东下赵魏　二月辛卯太傅越杀清河王覃　三月太傅越自许昌徙镇甄城王弥收集亡散兵复大振分遣诸将攻掠青徐兖豫四州所过攻陷郡县多杀守令有众数万茍晞与之连战不能克夏四月丁亥弥入许昌太傅越遣司马王斌帅甲士五千人卫京师凉州刺史张轨亦遣督防北宫纯将兵卫京师五月弥入自轘辕败官军于伊北京师大震宫城门昼闭壬戌弥至洛阳屯于津阳门诏以王衍都督征讨诸军事甲子衍与王斌等出战北宫纯募勇士百余人突陈弥兵大败乙丑弥烧建春门而东衍遣左卫将军王秉追之战于七里涧又败之弥走渡河与王桑自轵关如平阳汉王渊遣侍中兼御史大夫郊迎令曰孤亲行将军之馆拂席洗爵敬待将军及至拜司校尉加侍中特进以桑为散骑侍郎　北宫纯等与汉刘聪战于河东败之　秋七月甲辰汉王渊冦平阳太守宋抽弃郡走河东太守路述战死渊徙都蒲子上郡鲜卑陆逐延氐酋单徴并降于汉　八月丁亥太傅越自鄄城徙屯濮阳未几又徙屯荥阳　九月汉王弥石勒冦邺和郁弃城走诏豫州刺史裴宪屯白马以拒弥车骑将军王堪屯东燕以拒勒平北将军曹武屯大阳以备蒲子宪楷之子也　石勒刘灵帅众三万冦魏郡汲郡顿丘百姓望风降附者五十余垒皆假垒主将军都尉印绶简其彊壮五万为军士老弱安堵如故己酉勒执魏郡太守王粹于三台杀之
　　三年春正月辛丑朔荧惑犯紫微汉太史令宣于脩之言于汉主渊曰不出三年必克洛阳蒲子﨑岖难以久安平阳气象方昌请徙都之渊从之　三月丁巳太傅越自荥阳入京师中书监王敦谓所亲曰太傅专执威权而选用表请尚书犹以旧制裁之今日之来必有所诛帝之为太弟也与中庶子缪播亲善及即位以播为中书监缪为太仆卿委以心膂帝舅散骑常侍王延尚书何绥太史令髙堂冲并参机宻越疑朝臣贰于己刘舆潘滔劝越悉诛播等越乃诬播等欲为乱乙丑遣平东将军王秉帅甲士三千入宫执播等十余人于帝侧付廷尉杀之帝叹息流涕而已绥曽之孙也初何曽侍武帝宴退谓诸子曰主上开创大业吾毎宴见未尝闻经国逺圗惟说平生常事非贻厥孙谋之道也及身而已后嗣其殆乎汝辈犹可以免指诸孙曰此属必及于难及绥死兄嵩哭之曰我祖其殆圣乎　臣光曰何曽讥武帝偷惰取过目前不为逺虑知天下将乱子孙必与其忧何其明也然身为僭侈使子孙承流卒以骄奢亡族其明安在哉且身为宰相知其君之过不以告而私语于家非忠臣也　丁邜诏以王衍为太尉太傅越解兖州牧领司徒越以顷来兴事多由殿省乃奏宿卫有侯爵者皆罢之时殿中武官并封侯由是出者略尽皆泣涕而去更使右卫将军何伦左卫将军王秉领东海国兵数百人宿卫　左积弩将军朱诞奔汉具陈洛阳孤弱劝汉主渊攻之渊以诞为前锋都督以灭晋大将军刘景为大都督将兵攻黎阳克之又败王堪于延津沈男女三万余人于河渊闻之怒曰景何面复见朕且天道岂能容之吾所欲除者司马氏耳细民何罪黜景为平虏将军　夏汉安东大将军石勒冦钜鹿常山众至十余万集衣冠人物别为君子营以赵郡张賔为谋主刁膺为股肱夔安孔苌支雄桃豹逯明为爪牙幷州诸胡羯多从之初张賔好读书阔达有大志常自比张子房及石勒徇山东賔谓所亲曰吾歴观诸将无如此胡将军者可与共成大业乃提剑诣军门大呼请见勒亦未之竒也賔数以策干勒已而皆如所言勒由是竒之署为军功曹动静咨之　汉主渊以王弥为侍中都督青徐兖豫荆扬六州诸军事征东大将军青州牧与楚王聪共攻壶关以石勒为前锋都督刘琨遣防军黄肃韩述救之聪败述于西涧勒败肃于封田皆杀之太傅越遣淮南内史王旷将军施融曹超将兵拒聦等旷济河欲长驱而前融曰彼乘险间出我虽有数万之众犹是一军独受敌也且当阻水为固以量形势然后圗之旷怒曰君欲沮众邪融退曰彼善用兵旷闇于事势吾属今必死矣旷等逾太行与聦遇战于长平之间旷兵大败融超皆死聦遂破屯留长子凡斩获万九千级上党太守庞淳以壶闗降汉刘琨以都尉张倚领上党太守据襄垣　秋八月汉主渊命楚王聦等进攻洛阳诏平北将军曹武等拒之皆为聦所败聦长驱至宜阳自恃骤胜怠不设备九月农太守垣延诈降夜袭聦军聦大败而还　冬十月汉主渊复遣楚王聪王弥始安王曜汝隂王景帅精骑五万冦洛阳大司空鴈门刚穆公呼延翼帅步卒继之丙辰聪等至宜阳朝廷以汉兵新败不意其复至大惧辛酉聪屯西明门北宫纯等夜帅勇士千余人出攻汉壁斩其征虏将军呼延颢壬戍聦南屯洛水乙丑呼延翼为其下所杀其众自大阳溃归渊敕聪等还师聪表称晋兵微弱不可以翼颢死故还师固请留攻洛阳渊许之太傅越婴城自守戊寅聪亲祈嵩山留平晋将军安阳哀王厉冠军将军呼延朗督摄留军太傅参军孙询说越乘虚出撃朗斩之厉赴水死王弥谓聪曰今军既失利洛阳守备犹固运车在陜粮食不支数日殿下不如与龙骧还平阳裹粮发卒更为后举下官亦收兵谷待命于兖豫不亦可乎聪自以请留未敢还宣于脩之言于渊曰嵗在辛未乃得洛阳今晋气犹盛大军不归必败渊乃召聪等还　十一月甲申汉楚王聪始安王曜归于平阳王弥南出轘辕流民之在颍川襄城汝南南阳河南者数万家素为居民所苦皆烧城邑杀二千石长吏以应弥　石勒冦信都杀冀州刺史王斌王浚自领冀州诏车骑将军王堪北中郎将裴宪将兵讨勒勒引兵还拒之魏郡太守刘矩以郡降勒勒至黎阳裴宪弃军犇淮南王堪退保仓垣　十二月汉王弥表左长史曺嶷行安东将军东徇青州
