<!-- { "loadSidebar": true } -->
　　六年夏四月河中节度使冀王友谦以兵袭取同州逐忠武节度使程全晖全晖奔大梁友谦以其子令徳为忠武留后表求节钺帝怒不许既而惧友谦怨望己酉以友谦兼忠武节度使制下友谦已求节钺于晋王晋王以墨制除令徳忠武节度使　　六月帝以泰宁节度使刘鄩为河东道招讨使帅感化节度使尹皓静胜节度使温昭图庄宅使段凝攻同州　　闰月刘鄩等围同州朱友谦求救于晋　　秋七月晋王遣李存审李嗣昭李建及慈州刺史李存质将兵救之　　九月李存审等至河中即日济河梁人素轻河中兵每战必穷追不置存审选精甲二百杂河中兵直压刘鄩垒鄩出千骑逐之知晋人已至大惊自是不敢轻出晋人军于朝邑河中事梁久将士皆持两端诸军大集刍粟踊贵友谦诸子説友谦且归欵于梁以退其师友谦曰昔晋王亲赴吾急秉烛夜战今方与梁相拒又命将星行分我资粮岂可负邪晋人分兵攻华州坏其外城李存审等按兵累旬乃进逼刘鄩营鄩等悉众出战大败收余众退保罗文寨又旬余存审谓李嗣昭曰兽穷则搏不如开其走路然后击之乃遣人牧马于沙苑鄩等宵遁追撃至渭水又破之杀获甚众存审等移檄告谕闗右引兵畧地至下邽谒唐帝陵哭之而还河中兵进攻崇州





　　通鉴纪事本末卷四十中
　　钦定四库全书
　　通鉴纪事本末卷四十下
　　宋　袁枢　撰
　　后唐灭梁
　　后梁均王龙徳元年春正月蜀主吴主屡以书劝晋王称帝晋王以书示僚佐曰昔王太师亦尝遗先王书劝以唐室已亡宜自帝一方先王语余云昔天子幸石门吾发兵诛贼臣当是之时威振天下吾若挟天子据闗中自作九锡禅文谁能禁我顾吾家世忠孝立功帝室誓死不为耳汝它日当务以复唐社稷为心慎勿效此曹所为言犹在耳此议非所取闻也因泣既而将佐及藩镇劝进不己乃令有司市玉造法物黄巢之破长安也魏州僧传真之师得传国宝藏之四十年至是传真以为常玉将鬻之或识之曰传国宝也传真乃诣行台献之将佐皆奉觞称贺张承业在晋阳闻之亟诣魏州諌曰吾王世世忠于唐室救其患难所以老奴三十余年为王招拾财赋召补兵马誓灭逆贼复本朝宗社耳今河北甫定朱氏尚存而王遽即大位殊非従来征伐之意天下其谁不解体乎王何不先灭朱氏复列圣之深雠然后求唐后而立之南取呉西取蜀汛扫宇内合为一家当是之时虽使高祖太宗复生谁敢居王上者让之愈久则得之愈坚矣老奴之志无他但以受先王大恩欲为王立万年之基耳王曰此非余所愿柰羣下意何承业知不可止恸哭曰诸侯血战本为唐家今王自取之误老奴矣即归晋阳邑邑成疾不复起　　二月赵王镕养子张文礼使亲军杀镕尽灭王氏之族独置其子昭祚之妻普宁公主以自托于梁三月文礼遣使告乱于晋王且奉牋劝进固求节晋王欲讨之僚佐以为吾方与梁争不可更立敌于肘服且従其请以安之王不得已夏四月承制授文礼成徳留后　初刘鄩与朱友谦为昏鄩之受诏讨友谦也至陜州先遣使移书谕以祸福待之月余友谦不従然后进兵尹皓段凝素忌鄩因谮之于帝曰鄩逗遛养冦俾俟授兵帝信之鄩既败归以疾请解兵柄诏听于西都就医宻令留守张宗奭酖之五月丁亥卒　　秋七月晋王既许藩镇之请求唐旧臣欲以备百官朱友谦遣前礼部尚书苏循诣行台循至魏州入牙城望府廨即拜谓之拜殿见王呼万嵗舞蹈泣而称臣翌日又献大笔三十枝谓之画日笔王大喜即令循以本官为河东节度副使张承业深恶之张文礼虽受晋命内不自安复遣间使因卢文进求
　　援于契丹又遣间使告曰王氏为乱兵所屠分主无恙今臣已北召契丹乞朝廷发精甲万人相助自徳棣度河则晋人遁逃不暇矣帝疑未决敬翔曰陛下不乘此亹以复河北则晋人不可复破矣宜徇其请不可失也赵张辈皆曰今彊冦近在河上尽吾兵力以拒之犹惧不支何暇分万人以救张文礼乎且文礼坐持两端欲以自固于我何利焉帝乃止晋人屡于塞上及河津获文礼蜡丸绢书晋王皆遣使归之文礼慙惧文礼忌赵故将多所诛戮赵将符习将兵万人従晋王在徳胜文礼请召归以它将代之且以习子防为都督府参军遣人赍钱帛劳行营将士以悦之习见晋王泣涕请留晋王曰吾与赵王同盟讨贼义犹骨肉不意一旦祸生肘腋吾诚痛之汝茍不忘旧君能为之复讐乎吾以兵粮助汝习与部将三十余人举身投地恸哭曰故使授习等劒使之攘除冦敌自闻变故以来寃愤无诉欲引劔自刭顾无益于死者今大王念故使辅佐之勤许之复寃习等不敢烦霸府之兵愿以所部径前搏取凶竖以报王氏累世之恩死不恨矣八月庚申晋王以习为成徳留后又命天平节度使阎宝相州刺史史建瑭将兵助之自邢洺而北文礼先病腹疽甲子晋兵拔赵州刺史王鋋降晋王复以为刺史文礼闻之惊惧而卒其子处瑾袐不发丧与其党韩正时谋悉力拒晋九月晋兵渡滹沱围镇州决漕渠以灌之获其深州刺史张友顺壬辰史建瑭中流矢卒晋王欲自分兵攻镇州北面招讨使戴思逺闻之谋悉杨村之众袭徳胜北城晋王得梁降者知之冬十月己未晋王命李嗣源伏兵于戚城李存审屯徳胜先以骑兵诱之伪示羸怯梁兵竞进晋王严中军以待之梁兵至晋王以铁骑三千奋击梁兵大败思逺走趣杨村士卒为晋兵所杀伤及自相蹈借坠河陷水失亡二万余人晋王以李嗣源为蕃汉内外马步副总管同平章事　　十一月晋王使李存审李嗣源守徳胜自将兵攻镇州张处瑾遣其弟处珙幕僚齐俭谢罪请服晋王不许尽鋭攻之旬日不克处瑾使韩正时将千骑突围出趣定州欲求救于王处直晋兵追至行唐斩之
　　二年晋王之北攻镇州也李存审谓李嗣源曰梁人闻我在南兵少不攻徳胜必袭魏州吾二人聚于此何为不若分军备之遂分军屯澶州戴思逺果悉杨村之众趣魏州嗣源引兵先之军于狄公祠下遣人告魏州使为之备思逺至魏店嗣源遣其将石万全将骑兵挑战思逺知有备乃西度洹水防成安大掠而还又将兵五万攻徳胜北城重堑复垒防其出入昼夜急攻之李存审悉力拒守晋王闻徳胜势危二月自幽州赴之五日至魏州思逺闻之烧营遁还杨村　晋天平节度使兼侍中阎宝筑垒以围镇州决滹沱水环之内外防絶城中食尽丙午遣五百余人出求食宝縦其出欲伏兵取之其人遂攻长围宝轻之不为备俄数千人继至诸军未集镇人遂坏长围而出縦火攻宝营宝不能拒退保赵州镇人悉毁晋之营垒取其刍粟数日不尽晋王闻之以昭义节度使兼中书令李嗣昭为北面招讨使以代宝　　夏四月甲戍张处瑾遣兵千人迎粮于九门李嗣昭设伏于故营邀击之杀获殆尽余五人匿于墙墟间嗣昭环马而射之镇兵发矢中其脑嗣昭箙中矢尽防矢于脑以射之一发而殪防日暮还营创流血不止是夕卒晋王闻之不御酒肉者累日嗣昭遗命悉以泽潞兵授节度判官任圜使督诸军攻镇州号令如一镇人不知嗣昭之死圜三原人也晋王以天雄马歩都指挥使振武节度使李存进为北面招讨使　阎宝慙愤疽发于背甲戌卒　　五月乙酉晋李存进至镇州营于东垣渡夹滹沱水为垒　晋卫州刺史李存儒本姓杨名婆儿以俳优得幸于晋王颇有膂力晋王赐姓名以为刺史专事掊敛防城卒皆徴月课縦归八月庄宅使段凝与歩军都指挥使张朗引兵夜渡河袭之诘旦登城执存儒遂克卫州戴思逺又与凝攻陷淇门共城新乡于是澶州之西相州之南皆为梁有晋人失军储三之一梁军复振帝以张朗为卫州刺史朗徐州人也　　九月戊寅朔张处瑾使其弟处球乘李存进无备将兵士千人奄至东垣渡时晋之骑兵亦向镇州城下两不相遇镇兵及存进营门存进狼狈引十余人鬬于桥上镇兵退晋骑兵防其后夹撃之镇兵殆尽存进亦战没晋王以蕃汉马歩总管李存审为北面招讨使镇州食竭力尽处瑾遣使诣行台请降未报存审兵至城下丙午夜城中将李再丰为内应宻投缒以纳晋兵比明毕登执处瑾兄弟家人及其党高蒙李翥齐俭送行台赵人皆请而食之磔张文礼尸于市赵王故侍者得赵王遗骸于灰烬中晋王命祭而葬之以赵将符习为成徳节度使乌震为赵州刺史赵仁贞为深州刺史李再丰为冀州刺史震信都人也符习不敢当成徳辞曰故使无后而未葬习当斩衰以葬之俟礼毕听命既葬即诣行台赵人请晋王兼领成徳节度使従之晋王割相卫二州置义宁军以习为节度使习辞曰魏博覇府不可分也愿得河南一镇习自取之乃以为天平节度使东南面招讨使加李存审兼侍中
