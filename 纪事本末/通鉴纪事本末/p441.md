<!-- { "loadSidebar": true } -->
　　全忠帅诸军讨之溥出兵掠砀山全忠遣牙内都指挥使朱友裕击之杀三千余人擒石君和友裕全忠之子也　赫连铎李匡威请讨李克用朱全忠亦上言克用终为国患今因其败臣请帅汴滑孟三军与河北三镇共除之乞朝廷命大臣为统帅初张濬因杨复恭以进复恭中废更附田令孜而薄复恭及复恭再用事深恨之上知濬与复恭有隙特亲倚之濬亦以功名为己任每自比谢安裴度克用之讨黄巢屯河中也濬为都统判官克用薄其为人闻其作相私谓诏使曰张公好虚谈而无实用倾覆之士也主上采其名而用之它日交乱天下必是人也濬闻而衔之上从容与濬论古今治乱濬曰陛下英睿如此而中外制于彊臣此臣日夜所痛心疾首也上问以当今所急对曰莫若彊兵以服天下上于是广募兵于京师至十万人及全忠等请讨克用上命三省御史台四品以上议之以为不可者什七八杜让能刘崇望亦以为不可濬欲倚外势以挤杨复恭乃曰先帝再幸山南沙陀所为也臣常虑其与河朔相表里致朝廷不能制今两河藩镇共请讨之此千载一时但乞陛下付臣兵柄旬月可平失今不取后悔无及孔纬曰濬言是也复恭曰先朝播迁虽藩镇跋扈亦由居中之臣措置未得其宜今宗庙甫安不宜更造兵端上曰克用有兴复大功今乗其危攻之天下其谓我何纬曰陛下所言一时之体也张濬所言万世之利也昨计用兵馈运犒赏之费一二年间未至匮乏在陛下断志行之耳上以二相言叶僶俛从之曰兹事今付卿二人无贻朕羞五月诏削夺克用官爵属籍以濬为河东行营都招讨制置宣慰使京兆尹孙揆副之以镇国节度使韩建为都虞候兼供军粮料使以朱全忠为南面招讨使王镕为东面招讨使李匡威为北面招讨使赫连铎副之濬奏给事中牛徽为行营判官徽曰国家以丧乱之余欲为英武之举横挑彊冦离诸侯心吾见其颠沛也遂以衰疾固辞防僧孺之孙也　李克恭骄恣不晓军事潞人素乐李克修之简俭且死非其罪潞人怜之由是将士离心初潞人叛孟氏牙将安居受等召河东兵以取潞州及孟迁以邢洺磁州归李克用克用宠任之以迁为军城都虞候羣从皆补右职居受等咸怨且惧昭义有精兵号后院将克用既得三州将图河朔令李克恭选后院将尤骁勇者五百人送晋阳潞人惜之克恭遣牙将李元审及小挍冯霸部送晋阳至铜鞮霸劫其众以叛循山而南至于沁水众已三千人李元审撃之为霸所伤归于潞庚子克恭就元审所馆视之安居受帅其党作乱攻而焚之克恭元审皆死众推居受为留后附于朱全忠居受使召冯霸不至居受惧出走为野人所杀霸引兵入潞自为留后时朝廷方讨克用闻克恭死朝臣皆贺全忠遣河阳留后朱崇节将兵入潞州权知留后克用遣康君立李存孝将兵围之壬子张濬帅诸军五十二部及邠寜鄜夏杂虏合五万人发京师上御安喜楼饯之濬屏左右言于上曰俟臣先除外忧然后为陛下除内患杨复恭窃聴闻之两军中尉饯濬于长乐坂复恭属濬酒濬辞以醉复恭戏之曰相公杖钺专征作态邪濬曰俟平贼还方见作态耳复恭益忌之癸丑削夺李罕之官爵六月以孙揆为昭义节度使充招讨副使　张濬防宣武镇国静难鳯翔保大定难诸军于晋州　秋七月官军至隂地关朱全忠遣骁将葛从周将千骑潜自壶闗夜扺潞州犯围入城又遣别将李谠李重邓季筠将兵攻李罕之于泽州又遣张全义朱友裕军于泽州之北为从周应援季筠下邑人也全忠奏臣己遣兵守潞州请孙揆赴镇张濬亦恐昭义遂为汴人所据分兵二千使揆将之趣潞州八月乙丑揆发晋州李存孝闻之以三百骑伏于长子西谷中揆建牙杖节襃衣大盖拥众而行存孝突出擒揆及赐旌节中使韩归范牙兵五百余人追击余众于刀黄岭尽杀之存孝械揆及归范繋以素练狥于潞州城下曰朝廷以孙尚书为潞帅命韩天使赐旌节葛仆射可速归大梁令尚书视事遂缚以献于克用克用囚之既而使人诱之欲以为河东副使揆曰吾天子大臣兵败而死分也岂能复事镇使邪克用怒命以锯锯之锯不能入揆骂曰死狗奴锯人当用板夹汝岂知邪乃以板夹之至死骂不絶声　李罕之告急于李克用克用遣存孝将五千骑救之　　九月壬寅朱全忠军于河阳汴军之初围泽州也呼李罕之曰相公每恃河东轻絶当道今张相公围太原葛仆射入潞府旬日之间沙陀无穴自藏相公何路求生邪及李存孝至选精骑五百绕汴寨呼曰我沙陀之求穴者也欲得尔肉以饱士卒可令肥者出鬬汴将邓季筠亦骁将也引兵出战存孝生擒之是夕李谠李重收众遁去存孝罕之随而击之至马牢山大破之斩获万计追至懐州而还存孝复引兵攻潞州葛从周朱崇节弃潞州而归戊申全忠庭责诸将挠败之罪斩李谠李重而还李克用以康君立为昭义留后李存孝为汾州刺史存孝自谓擒孙揆功大当镇昭义而君立得之愤恚不食者数日纵意刑杀始有叛克用之志李匡威攻蔚州虏其刺史邢善益赫连铎引吐蕃黠戛斯众数万攻遮虏平杀其军使刘胡子克用遣其将李存信撃之不胜更命李嗣源为存信之副遂破之克用以大军继其后匡威铎皆败走获匡威之子武州刺史仁宗及铎之壻俘斩万计李嗣源性谨重亷俭诸将相会各自诧勇略嗣源独黙然徐曰诸君喜以口撃贼嗣源但以手击贼耳众慙而止　　冬十月乙酉朱全忠自河阳如滑州视事遣使者请粮马及假道于魏以伐河东罗信不许又请于镇镇人亦不许全忠乃自黎阳济河撃魏　官军出隂地关游兵至于汾州李克用遣薛志勤李承嗣将骑三千营于洪洞李存孝将兵五千营于赵城镇国节度使韩建以壮士三百夜袭存孝营存孝知之设伏以待之建兵不利静难鳯翔之兵不战而走禁军自溃河东兵乗胜逐北扺晋州西门张濬出战又败官军死者近三千人静难鳯翔保大定难之军先度河西归濬独有禁军及宣武军合万人与韩建闭城拒守自是不敢复出存孝引兵攻綘州十一月刺史张行恭弃城走存孝进攻晋州三日与其众谋曰张濬宰相俘之无益天子禁兵不宜加害乃退五十里而军濬建自含口遁去存孝取晋綘二州大掠慈隰之境先是克用遣韩归范归朝附表讼冤言臣父子三代受恩四朝破厐勋翦黄巢黜襄王存易定致陛下今日冠通天之冠佩白玉之玺未必非臣之力也若以攻云州为臣罪则拓跋思恭之取鄜延朱全忠之侵徐郓何独不讨赏彼诛此臣岂无辞且朝廷当阽危之时则誉臣为韩彭伊吕及既安之后则骂臣为戎羯胡夷今天下握兵立功之臣独不惧陛下它日之骂乎况臣果有大罪六师征之自有典刑何必幸臣之弱而后取之邪今张濬既出师则固难束手已集藩汉兵五十万欲直扺蒲潼与濬格鬬若其不胜甘从削夺不然方且轻骑呌阍顿首丹陛诉奸回于陛下之扆座纳制敕于先帝之庙庭然后自拘司败恭俟鈇质表至濬已败朝廷震恐濬与韩建逾王屋至河阳撤民屋为栰以济河师徒失亡殆尽是役也朝廷倚朱全忠及河朔三镇及濬至晋州全忠方连兵徐郓虽遣将攻泽州而身不至行营乃求兵粮于镇魏镇魏倚河东为扞蔽皆不出兵惟华邠鳯翔鄄夏之兵防之兵未交而孙揆被擒幽云俱败杨复恭复从中沮之故濬军望风自溃　　十二月辛丑汴将丁会葛从周撃魏度河取黎阳临河厐师古霍存下淇门卫县朱全忠自以大军继之
　　二年春正月罗信军于内黄丙辰朱全忠击之五战皆捷至永定桥斩首万余级信惧遣使厚币请和全忠命止焚掠归其俘还军河上魏博自是服于汴　庚申制以太保门下侍郎同平章事孔纬为荆南节度使中书侍郎同平章事张濬为鄂岳观察使以翰林学士承防兵部侍郎崔昭纬同平章事御史中丞徐彦若为户部侍郎同平章事昭纬慎由从子彦若商之子也杨复恭使人劫孔纬于长乐坡斩其旌节资装俱尽纬仅能自免李克用复遣使上表曰张濬以陛下万代之业邀自已一时之功知臣与朱温深仇私相连结臣今身无官爵名为罪人不敢归陛下藩方且欲于河中寄寓进退行止伏俟指麾诏再贬孔纬均州刺史张濬连州刺史赐克用诏悉复其官爵使归晋阳　二月加李克用守中书令复李罕之官爵再贬张濬绣州司户三月张濬至蓝田逃犇华州依韩建与孔纬宻求救
　　于朱全忠全忠上表为纬濬讼冤朝廷不得已并聴自便纬至商州而还亦寓居华州　　夏四月李克用大举撃赫连铎败其兵于河上进围云州　　秋七月李克用急攻云州赫连铎食尽犇吐谷浑部既而归于幽州克用表大将石善友为大同防御使　邢洺节度使李存孝劝李克用攻镇州克用从之八月克用南巡泽潞遂涉懐孟之境朱全忠遣其将丁会攻宿州克其外城　　冬十月壬午宿州刺史张筠降于丁会　李克用攻王镕大破镇兵于龙尾冈斩获万计遂拔临城攻元氏柏乡李匡威引幽州兵救之克用大掠而还军于邢州　　十一月曹州都将郭铢杀刺史郭词降于朱全忠　泰宁节度使朱瑾将万余人攻单州　乙丑时溥将刘知俊帅众二千降于全忠知俊沛人徐之骁将也溥军自是不振全忠以知俊为左右开道指挥使十二月乙酉汴将丁会张归霸与朱瑾战金乡大破
　　之杀获殆尽瑾单骑走免
　　景福元年春正月王镕李匡威合兵十余万攻尧山李克用遣其将李嗣勲撃之大破幽镇兵斩获三万二月戊寅朱全忠出兵撃朱瑄遣其子友裕将兵前行军于斗门　甲申朱全忠至卫南朱瑄将步骑万人袭斗门朱友裕弃营走瑄据其营全忠不知乙酉引兵趣斗门至者皆为郓人所杀全忠退军瓠河丁亥瑄击全忠大破之全忠走张归厚于后力战全忠仅免副使李璠等皆死　朱全忠奏贬河阳节度使赵克裕以佑国节度使张全义兼河阳节度使　朱全忠连年攻时溥徐泗濠三州民不得耕获兖郓河东兵救之皆无功复值水灾人死者什六七溥困甚请和于全忠全忠曰必移镇乃可溥许之全忠乃奏请移溥它镇仍命大臣镇徐州诏以门下侍郎同平章事刘崇望同平章事充感化节度使以溥为太子太师溥恐全忠诈而杀之据城不奉诏崇望及华隂而还　忠义节度使赵徳諲薨子匡凝代之　　三月李克用王处存合兵攻王镕癸丑拔天长镇戊午镕与战于新市大破之杀获二万余人辛酉克用退屯栾城诏和解河东及镇定幽四镇夏四月李匡威出兵侵云代壬寅李克用始引兵还秋八月李克用北巡至天宁军闻李匡威赫连铎将
　　兵八万寇云州遣其将李君庆发兵于晋阳克用潜入新城伏兵于神堆擒吐谷浑逻骑三百匡威等大惊丙申君庆以大军至克用迁入云州丁酉出击匡威等大破之己亥匡威等烧营而遁追至天成军斩获不可胜计　　九月时溥迫监军奏称将士留已冬十月复以溥为侍中感化节度朱全忠奏请追溥新命诏谕解之初邢洺磁州留后李存孝与李存信俱为李克用假
