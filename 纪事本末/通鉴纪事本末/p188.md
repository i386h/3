<!-- { "loadSidebar": true } -->
　　二十一年夏六月三河王吕光遣使拜秃发乌孤为征南大将军益州牧左贤王乌孤谓使者曰吕王诸子贪淫三甥暴虐逺近愁怨吾安可违百姓之心受不义之爵乎吾当为帝王之事耳乃留其鼓吹羽仪谢而遣之安帝隆安元年春正月秃髪乌孤自称大都督大将军大单于西平王大赦改元太初治兵广武攻凉金城克之凉王光遣将军窦茍伐之战于街亭凉兵大败凉散骑常侍太常西平郭黁善天文数术国人信重之防荧惑守东井黁谓仆射王详曰凉之分野将有大兵主上老病太子闇弱太原公凶悍一旦不讳祸乱必起吾二人久居内要彼常切齿将为诛首矣田胡王乞基部落最彊二苑之人多其旧众吾欲与公举大事推乞基为主二苑之众尽我有也得城之后徐更议之详从之黁夜以二苑之众烧洪范门使详为内应事泄详被诛黁遂据东苑以叛民间皆言圣人起兵事无不成从之者甚众凉王光召太原公纂使讨黁纂司马杨统谓其从兄柏曰郭黁举事必不虚发吾欲杀纂推兄为主西袭吕据张掖号令诸郡此千载一时也柏怒曰吾为吕氏臣安享其禄危不能救岂可复増其难乎吕氏若亡吾为演矣统至畨禾遂叛归黁纂之弟也纂与西安太守石元良共撃黁大破之黁得光孙八人于东苑及败而恚悉投于锋上枝分节觧饮其血以盟众众皆掩目凉人张捷宋生等招集戎夏三千人反于休屠城与黁共推凉后将军杨轨为盟主轨略阳氐也将军程肇谏曰卿弃龙头而从蛇尾非计也轨不从自称大将军凉州牧西平公纂撃破黁将王斐于城西黁兵势渐衰遣使请救于秃髪乌孤九月乌孤使其弟骠骑将军利鹿孤帅骑五千赴之
　　二年春正月杨轨以其司马郭纬为平西相帅歩骑二万北赴郭黁秃髪乌孤遣其弟车骑将军傉檀帅骑一万助轨轨至姑臧营于城北　　夏四月凉太原公纂兵撃杨轨郭黁救之纂败还　　六月杨轨自恃其众欲与凉王光决战郭黁毎以天道抑止之凉常山公镇张掖叚业使沮渠男成及王徳攻之光使太原公纂将兵迎之杨轨曰吕精兵一万若与光合则姑臧益彊不可取矣乃与秃髪利鹿孤共邀撃纂纂与战大破之轨奔王乞基黁性急残忍不为士民所附闻轨败走降西秦西秦王干归以为建忠将军散骑常侍引兵弃张掖东走　　秋九月杨轨屯亷川收集夷夏众至万余王乞基谓轨曰秃髪氏才髙而兵盛且乞基之主也不如归之轨乃遣使降于西平王乌孤轨寻为酋梁饥所败西奔僊海袭乙弗鲜卑而据其地乌孤谓羣臣曰杨轨王乞基归诚于我卿等不速救使为人所覆孤甚愧之平西将军浑屯曰梁饥无经逺大略可一战禽也饥进攻西平西平人田明执太守郭幸而代之以拒饥遣子为质于乌孤乌孤欲救之羣臣惮饥兵彊多以为疑左司马赵振曰杨轨新败吕氏方彊洪池以北未可兾也岭南五郡庻几可取大王若无开拓之志振不敢言若欲经营四方此机不可失也使得西平华夷震动非我之利也乌孤喜曰吾亦欲乗时立功安能坐守穷谷乎乃谓羣臣曰梁饥若得西平保据山河不可复制饥虽骁猛军令不整易破也遂进撃饥大破之饥退屯龙支堡乌孤进攻拔之饥单骑奔浇河俘斩数万以田眀为西平内史乐都太守田瑶湟河太守张禂浇河太守王稚皆以郡降岭南胡数万落皆附于乌孤　　冬十一月杨轨王乞基帅户数千自归于西平王乌孤　　十二月西平王秃髪乌孤更称武威王
　　三年春正月武威王乌孤徙治乐都以其弟西平公利鹿孤镇安夷广武公傉檀镇西平叔父素渥镇湟河若留镇浇河从弟替引镇岭南洛囘镇亷川从叔吐若留镇浩舋夷夏俊杰随才授任内居显位外典郡县咸得其宜乌孤谓羣臣曰陇右河西本数郡之地遭乱分裂至十余国吕氏乞伏氏段氏最强今欲取之三者何先杨统曰乞伏氏本吾之部落终当服从段氏书生无能为患且结好于我攻之不义吕光衰髦嗣子微弱纂虽有才而内相猜忌若使浩舋亷川乗虚逓出彼必疲于奔命不过二年兵劳民困则姑臧可图也姑臧举则二防不待攻而服矣乌孤曰善　　夏六月乌孤以利鹿孤为凉州牧镇西平召车骑大将军傉檀入录府国事　　秋八月武威王秃髪乌孤醉走马伤脇而卒遗令立长君国人立其弟利鹿孤谥乌孤曰武王庙号烈祖利鹿孤大赦徙治西平
　　四年春正月秃髪利鹿孤大赦改元建和　　夏五月杨轨田眀谋杀武威王利鹿孤利鹿孤杀之
　　五年春正月武威王利鹿孤欲称帝羣臣皆劝之安国将军鍮勿仑曰吾国自上世以来因仍旧俗无冠带之饰逐水草迁徙无城郭室庐故能雄视沙漠抗衡中夏今举大号诚顺民心然建都吾邑难以避患储畜仓库启敌人心不如处晋民于城郭劝课农桑以供资储帅国人以习战射隣国弱则乗之彊则避之此久长之良策也且虚名无实徒足为世之质的将安用之利鹿孤曰安国之言是也乃更称河西王以广武公傉檀为都督中外诸军事凉州牧録尚书事　　夏六月河西王利鹿孤命羣臣极言得失西曹从事史暠曰陛下命将出征徃无不捷然不以绥宁为先唯以徙民为务民安土重迁故多离叛此所以斩将拔城而地不加广也利鹿孤善之
　　元兴元年春三月河西王秃髪利鹿孤寝疾遗令以国事授弟傉檀初秃髪思复鞬爱重傉檀谓诸子曰傉檀器识非汝曹所及也故诸兄不以传子而传于弟利鹿孤在位垂拱而已军国大事皆委于傉檀利鹿孤卒傉檀袭位更称凉王改元昌迁于乐都諡利鹿孤曰康王　　是岁秦王兴遣使以秃髪傉檀为车骑将军广武公
　　二年春二月南凉王傉檀畏秦之彊乃去年号罢尚书丞郎官遣参军关尚使于秦秦主兴曰车骑献款称藩而擅兴兵造大城岂为臣之道乎尚曰王公设险以守其国先王之制也车骑僻在遐藩宻迩勍防葢为国家重门之防不图陛下忽以为嫌兴善之傉檀求领凉州兴不许
　　义熈二年夏六月秃髪傉檀伐沮渠蒙逊蒙逊婴城固守傉檀至赤泉而还献马三千匹羊三万口于秦秦王兴以为忠以傉檀为都督河右诸军事车骑大将军凉州刺史镇姑臧徴王尚还长安凉州人申屠英等遣主簿胡威诣长安请留尚兴弗许威见兴流涕言曰臣州奉戴王化于兹五年土宇僻逺威灵不接士民甞胆抆血共守孤城仰恃陛下圣徳俯仗良牧仁政克自保全以至今日陛下奈何乃以臣等贸马三千匹羊三万口贱人贵畜无乃不可若军国须马直烦尚书一符臣州三千余户各输一马朝下夕办何难之有昔汉武倾天下之资力开拓河西以断匈奴右臂今陛下无故弃五郡之地忠良华族以资暴冦岂惟臣州士民坠于涂炭恐方为圣朝旰食之忧兴悔之使西平人车普驰止王尚又遣使谕傉檀防傉檀已帅歩骑三万军于五涧普先以状告之傉檀遽逼遣王尚尚出自清阳门傉檀入自凉风门别驾宗敞送尚还长安傉檀谓敞曰吾得凉州二千余家情之所寄唯卿一人奈何舍我去乎敞曰今送旧君所以忠于殿下也傉檀曰吾新牧贵州懐逺安迩之略如何敞曰凉土虽形胜之地殿下恵抚其民收其贤俊以建功名其何求不获因荐本州文武名士十余人傉檀嘉纳之王尚至长安兴以为尚书傉檀燕羣僚于宣徳堂仰视叹曰古人有言作者不居居者不作信矣武威孟祎曰昔张文王始为此堂于今百年十有二主矣惟履信思顺者可以久处傉檀善之秋八月秃髪傉檀以兴城侯文支镇姑臧自还乐都虽受秦爵命然其车服礼仪皆如王者　　冬十一月秃髪傉檀迁于姑臧
　　三年秋七月秃髪傉檀复贰于秦遣使邀乞伏炽磐炽磐斩其使送长安　　九月秃髪傉檀将五万余人伐沮渠蒙逊防逊与战于均石大破之　十一月夏王勃勃帅骑二万撃傉檀于文阳杀伤万余人而还傉檀帅众追之勃勃逆撃于武阳下大破之杀伤万计勃勃积尸而封之号曰髑髅台
　　四年夏五月秦王兴以秃髪傉檀外内多难欲因而取之使尚书郎韦宗徃觇之傉檀与宗论当世大略纵横无穷宗退叹曰竒才英器不必华夏眀智敏识不必读书吾乃今知九州之外五经之表复自有人也归言于兴曰凉州虽傉檀权谲过人未可图也兴曰刘勃勃以乌合之众犹能破之况我举天下之兵以加之乎宗曰不然形移势变返覆万端陵人者易败戒惧者难攻傉檀之所以败于勃勃者轻之也今我以大军临之彼必惧而求全臣窃观羣臣才略无傉檀之比者虽以天威临之亦未敢保其必胜也兴不聴使其子中军将军广平公弼后军将军敛成镇逺将军乞伏干归帅歩骑三万袭傉檀左仆射齐难帅骑二万讨勃勃吏部尚书尹昭谏曰傉檀恃其险逺故敢违慢不若诏沮渠防逊及李暠讨之使自相困毙不必烦中国之兵也亦不聴兴遗傉檀书曰今遣齐难讨勃勃恐其西逸故令弼等于河西邀之傉檀以为然遂不设僃弼济自金城姜纪言于弼曰今王帅声言讨勃勃傉檀犹豫守僃未严愿给轻骑五千掩其城门则山泽之民皆为吾有孤城无援可坐克也弼不从进至漠口昌松太守蘓覇闭城拒之弼遣人谕之使降霸曰汝弃信誓而伐与国吾有死而已何降之有弼进攻斩之长驱至姑臧傉檀婴城固守出竒兵撃弼破之弼退据西苑城中人王钟等谋为内应事泄傉檀欲追首谋者而赦其余前军将军伊力延侯曰今彊防在外而奸人窃发于内危孰甚焉不悉阬之何以惩后傉檀从之杀五千余人命郡县悉散牛羊于野敛成纵兵钞掠傉檀遣镇北大将军俱延镇军将军敬归等击之秦兵大败斩首七千余人姚弼固垒不出傉檀攻之未克秋七月兴遣卫大将军常山公显帅骑二万为诸军后继至髙平闻弼败倍道赴之显遣善射者孟钦等五人挑战于凉风门未及发傉檀材官将军宋益等迎撃斩之显乃委罪敛成遣使谢傉檀慰抚河外引兵还傉檀遣使者徐宿诣秦谢罪　　冬十一月秃髪傉檀复称凉王大赦改元嘉平置百官立夫人折掘氏为皇后世子武台为太子録尚书事左长史赵鼂右长史郭幸为尚书左右仆射昌松侯俱延为太尉
　　蒙逊据张掖
