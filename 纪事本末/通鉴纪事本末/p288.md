<!-- { "loadSidebar": true } -->













　　通鉴纪事本末卷二十五下
　　钦定四库全书
　　通鉴纪事本末卷二十六上
　　宋　袁枢　撰
　　突厥朝隋
　　梁武帝大同十一年春二月魏丞相泰遣酒泉胡安诺槃陀始通使于突厥突厥本西方小国姓阿史那氏世居金山之阳为柔然铁工至其酋长土门始彊大颇侵魏西边安诺槃陀至其国人皆喜曰大国使者至吾国其将兴矣
　　简文帝大宝二年夏六月土门恃其彊盛求婚于柔然柔然头兵可汗大怒使人詈辱之曰尔我之锻奴也何敢发是言土门亦怒杀其使者遂与之絶而求婚于魏魏丞相泰以长乐公主妻之
　　元帝承圣元年春正月突厥土门自号伊利可汗号其妻为可贺敦子弟谓之特勒别将兵者皆谓之设二年春二月突厥伊利可汗卒子科罗立号乙息记可汗三月遣使献马五万于魏乙息记卒舍其子摄图而立其弟俟斤号木杆可汗木杆状貌奇异性刚勇多智略善用兵邻国畏之　冬十一月癸亥齐主自晋阳亲追突厥于朔州突厥请降许之而还自是贡献相继敬帝绍泰元年冬十二月木杆西破嚈哒东走契丹北幷契骨威服塞外诸国其地东自辽海西至西海长万里南自沙漠以北五六千里皆属焉
　　太平元年突厥木杆可汗袭撃吐谷浑魏太师泰使凉州刺史史宁帅骑随之吐谷浑奔南山宁说木杆使攻树敦贺贞二城以拔其根本木杆从之木杆破贺贞获吐谷浑可汗夸吕宁破树敦虏其征南王还与木杆防于青海【详见吐谷浑盛衰】
　　陈文帝天嘉四年初周人欲与突厥木杆连兵伐齐许纳其女为后遣御伯大夫杨荐等往结之齐人亦遣使求昏木杆欲执荐等送齐荐知而责之木杆许共平东贼然后送女【详见周伐齐】　冬十二月突厥木杆地头步离三可汗以十万骑防周师于晋阳
　　五年春正月突厥引兵出塞纵兵大掠自晋阳七百里人畜无遗　秋九月突厥冦齐幽州众十余万入长城大掠而还　突厥自幽州还留屯塞北闰月突厥寇齐幽州
　　六年春二月辛丑周遣陈公纯许公贵神武公窦毅南阳公杨荐等备皇后仪卫行殿幷六宫百二十人诣突厥可汗牙帐逆女　夏五月突厥遣使至齐始与齐通临海王光大二年春二月突厥木杆可汗贰于周更许齐人以昏留陈公纯等数年不返防大雷风坏其穹庐旬日不止木杆惧以为天谴即备礼送其女于周纯等奉之以归三月癸卯至长安周主行亲迎之礼
　　宣帝大建四年突厥木杆可汗卒复舍其子大逻便而立其弟是为佗鉢可汗佗鉢以摄图为尔伏可汗统其东面又以其弟褥但可汗之子为步离可汗居西面周人与之和亲嵗给缯絮锦防十万段突厥在长安者衣锦食肉常以千数齐人亦畏其为寇争厚赂之佗鉢益骄谓其下曰但使我在南两儿常孝何忧于贫
　　五年突厥求昏于齐
　　九年周师之克晋阳也齐使开府仪同三司纥奚永安求救于突厥比至齐已亡
　　十年夏四月庚申突厥寇周幽州杀掠吏民　五月己丑周高祖帅诸军伐突厥遣柱国原公姬愿东平公神举等将兵五道俱入帝不豫诏停诸军六月帝殂　冬十一月突厥冦周边围酒泉杀掠吏民
　　十一年春二月突厥佗鉢可汗请和于周周主以赵王招女为千金公主妻之　突厥寇周幷州六月周发山东诸民修长城
　　十二年春二月戊午突厥入贡于周且迎千金公主夏六月周遣汝南公神庆司卫上士长孙晟送千金公主于突厥
　　十三年冬十二月突厥佗鉢可汗病且卒谓其子庵逻曰吾兄不立其子委位于我我死汝当避大逻便及卒国人将立大逻便以其母贱众不服庵逻实贵突厥素重之摄图最后至谓国人曰若立庵逻者我当帅兄弟事之若立大逻便我必守境利刃长矛以相待摄图长且雄勇国人莫敢拒竟立庵逻为嗣大逻便不得立心不服庵逻毎遣人詈辱之庵逻不能制因以国让摄图国中相与议曰四可汗子摄图最贤共迎立之号沙鉢略可汗居都斤山庵逻降居独洛水称第二可汗大逻便乃谓沙鉢略曰我与尔俱可汗子各承父后尔今极尊我独无位何也沙鉢略患之以为阿波可汗还领所部又沙鉢略从父玷厥居西面号达头可汗诸可汗各统部众分居四面沙鉢略勇而得众北方皆畏附之隋主既立待突厥礼薄突厥大怨千金公主伤其宗祀覆没日夜言于沙鉢略请为周室复雠沙鉢略谓其臣曰我周之亲也今隋公自立而不能制复何面目见可贺敦乎乃与故齐营州刺史高宝宁合兵为寇隋主患之勅縁边修保障峻长城命上柱国武威隂寿镇幽州京兆尹虞庆则镇幷州屯兵数万以备之初奉车都尉长孙晟送千金公主入突厥突厥可汗爱其善射留之竟嵗命诸子弟贵人与之亲友冀得其射法沙鉢略弟处罗侯号突利设尤得众心为沙鉢略所忌宻托心腹隂与晟盟晟与之游猎因察山川形势部众强弱靡不知之及突厥入寇晟上书曰今诸夏虽安戎虏尚梗兴师致讨未是其时弃于度外又相侵扰故宜宻运筹防渐以攘之玷厥之于摄图兵彊而位下外名相属内隙已彰鼔动其情必将自战又处罗侯者摄图之弟奸多势弱曲取众心国人爱之因为摄图所忌其心殊不自安迹示弥缝实怀疑惧又阿波首鼠介在其间颇畏摄图受其牵率唯彊是与未有定心今宜逺交而近攻离彊而合弱通使玷厥説合阿波则摄图回兵自防右地又引处罗遣连奚霫则摄图分众还备左方首尾猜嫌腹心离阻十数年后乘隙讨之必可一举而空其国矣帝省表大悦因召与语晟复口陈形势手画山川写其虚实皆如指掌帝深叹异皆纳用之遣太仆元晖出伊吾道诣达头赐以狼头纛达头使来引居沙鉢略使上以晟为车骑将军出黄龙道赍币赐奚霫契丹遣为乡导得至处罗侯所深布心腹诱之内附反间既行果相猜贰
　　十四年夏四月庚寅隋大将军韩僧寿破突厥于鸡头山上柱国李充破突厥于河北山　五月己未高宝宁引突厥冦隋平州突厥悉发五可汗控之士四十万入长城　六月乙酉隋上柱国李充败突厥于马邑突厥又冦兰州凉州总管贺娄子干败之于可洛峐　冬十月癸酉隋太子勇屯兵咸阳以备突厥　十二月乙酉隋遣沁源公虞庆则屯化以备突厥行军总管达奚长儒将兵二千与突厥沙鉢略可汗遇于周槃沙鉢略有众十余万军中大惧长儒神色慷慨且战且行为虏所冲突而复聚四面抗拒转鬬三日昼夜凡十四战五兵咸尽士卒以拳敺之手皆骨见杀伤万计虏气稍夺于是解去长儒身被五创通中者二其战士死伤者什八九诏以长儒为上柱国余勲回授一子时柱国冯昱屯乙弗泊兰州总管叱列长乂守临洮上柱国李崇屯幽州皆为突厥所败于是突厥纵兵自木硖石门两道入寇武威天水安定金城上郡化延安六畜咸尽沙鉢略更欲南入达头不从引兵而去长孙晟又説沙鉢略之子染干诈告沙鉢略曰铁勒等反欲袭其牙沙鉢略惧回兵出塞
　　长城至德元年春二月突厥冦隋北边　夏四月突厥数为隋冦隋主下诏曰往者周齐抗衡分割诸夏突厥之虏俱通二国周人东虑恐齐好之深齐氏西虞惧周交之厚谓虏意轻重国遂安危葢并有大敌之忧思减一边之防也朕以为厚敛兆庶多惠豺狼未尝感恩资而为贼节之以礼不为虚费省徭薄赋国用有余因入贼之物加赐将士息道路之民务为耕织清边制胜成防在心凶丑愚暗未知深防将大定之日比战国之时乘昔世之骄结今时之恨近者尽其巢窟俱犯北边葢上天所忿驱就齐斧诸将今行义兼含育有降者纳有违者死使其不敢南望永服威刑何用侍子之朝宁劳渭桥之拜于是命卫王爽等为行军元帅分八道出塞击之爽督总管李充等四将出朔州道己卯与沙鉢略可汗遇于白道李充言于爽曰突厥狃于骤胜必轻我而无备以精兵袭之可破也诸将多以为疑唯长史李彻赞成之遂与充帅精骑五十掩击突厥大破之沙鉢畧弃所服金甲濳草中而遁其军中无食粉骨为粮加以疾疫死者甚众　甲子突厥遣使入见于隋　五月癸卯隋行军总管李晃破突厥于摩那度口　隋秦州总管窦荣定帅九总管歩骑三万出凉州与突厥阿波可汗相拒于高越原阿波屡败荣定炽之兄子也前上大将军京兆史万嵗坐事配敦煌为戍卒诣荣定军门请自効荣定素闻其名见而大悦壬戌将战荣定遣人谓突厥曰士卒何罪而杀之但当各遣一壮士决胜负耳突厥许诺因遣一骑挑战荣定遣万嵗出应之万嵗驰斩其首而还突厥大惊不敢复战遂请盟引军而去长孙晟时在荣定军中为偏将使谓阿波曰摄图每来战皆大胜阿波才入遽即奔败此乃突厥之耻也且摄图之与阿波兵势本敌今摄图日胜为众所崇阿波不利为国生辱摄图必当以罪归阿波成其宿计灭北牙矣愿自量度能御之乎阿波使至晟又谓之曰今达头与隋连和而摄图不能制可汗何不依附天子结连达头相合为彊此万全计也岂若丧兵负罪归就摄图受其戮辱邪阿波然之遣使随晟入朝沙鉢略素忌阿波骁悍自白道败归又闻阿波贰于隋因先归袭击北牙大破之杀阿波之母阿波还无所归西奔达头达头大怒遣阿波帅兵而东其部落归之者将十万骑遂与沙鉢略相攻屡破之复得故地兵势益彊贪汗可汗素睦于阿波沙鉢略夺其众而废之贪汗亡奔达头沙鉢略从弟地勒察别统部落与沙鉢畧有隙复以众叛归阿波连兵不已各遣使诣长安请和求援隋主皆不许　六月突厥冦幽州隋幽州总管广宗壮公李崇帅步骑三千拒之转战十余日师人多死遂保砂城突厥围之城荒頽不可守御晓夕力战又无所食每夜出掠虏营得六畜以继军粮突厥畏之厚为其备每夜中结阵以待之崇军苦饥出辄遇敌死亡略尽及明奔还城者尚百许人然多重伤不堪更战突厥意欲降之遣使谓崇曰若来降者封为特勒崇知不免令其士卒曰崇丧师徒罪当万死今日効命以谢国家汝俟吾死且可降贼便散走努力还乡若见至尊道崇此意乃挺刃突陈复杀二人突厥乱射杀之秋七月辛丑以豫州刺史代人周揺为幽州总管命李崇子敏袭爵　秋八月壬午隋遣尚书左仆射高颍出宁州道内史监虞庆则出原州道以撃突厥
　　二年春二月突厥苏尼部男女万余口降隋突厥达头可汗请降于隋　秋九月突厥沙鉢略可汗数为隋所败乃请和亲千金公主自请改姓杨氏为隋主女隋主遣开府仪同三司徐平和使于沙鉢略更封千金公主为大义公主晋王广请因衅乘之隋主不许沙鉢略遣使致书曰从天生大突厥天下贤圣天子伊利俱卢设莫何沙鉢略可汗致书大隋皇帝皇帝妇父乃是翁比此为女夫乃是儿例两境虽殊情义如一自今子子孙孙乃至万世亲好不絶上天为证终不违负此国羊马皆皇帝之畜彼之缯防皆此国之物帝复书曰大隋天子贻书大突厥沙鉢略可汗得书知大有善意既为沙鉢略妇翁今日视沙鉢略与儿子不异时遣大臣往彼省女复省沙鉢略也于是遣尚书右仆射虞庆则使于沙鉢略车骑将军长孙晟副之沙鉢略陈兵列其珍宝坐见庆则称病不能起且曰我诸父以来不向人拜庆则责而谕之千金公主私谓庆则曰可汗豺狼性过与争将齧人长孙晟谓沙鉢略曰突厥与隋俱大国天子可汗不起安敢违意但可贺敦为帝女则可汗是大隋女壻柰何不敬妇翁沙鉢略笑谓其达官曰须拜妇翁乃起拜顿颡跪受玺书以戴于首既而大慙与羣下相聚恸哭庆则又遣称臣沙鉢略谓左右曰何谓臣左右曰隋言臣犹此云奴耳沙鉢略曰得为大隋天子奴虞仆射之力也赠庆则马千匹幷以从妹妻之
