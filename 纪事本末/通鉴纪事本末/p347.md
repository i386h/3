<!-- { "loadSidebar": true } -->
　　神功元年箕州刺史刘思礼学相人于术士张憬藏憬藏谓思礼当厯箕州位至太师思礼念太师人臣极贵非佐命无以致之乃与洛州録事防军綦连耀谋反阴结朝士托相术许人富贵俟其意恱因说以綦连耀有天命公必因之以得富贵鳯阁舍人王勮兼天官侍郎事用思礼为箕州刺史明堂尉河南吉顼闻其谋以告合宫尉来俊臣使上变告之太后使河内王武懿宗推之懿宗令思礼广引朝士许免其死凡小忤意者引之于是思礼引鳯阁侍郎同平章事李元素夏官侍郎同平章事孙元亨知天官侍郎事石抱忠刘竒给事中周譒及王勮兄泾州刺史勔弟监察御史助等凡三十六家皆海内名士穷楚毒以成其狱壬戌皆族诛之亲旧连坐流窜者千余人初懿宗寛思礼于外使诬引诸人诸人既诛然后收思礼始悔之懿宗自大授以来太后数使之鞫狱喜诬防人时人以为周来之亚来俊臣欲擅其功复罗告吉顼顼上变得召见仅免俊臣由是复用而顼亦以此得进俊臣党人罗告司刑府史樊惎谋反诛之惎子讼寃于朝堂无敢理者乃援刀自刳其腹秋官侍郎上邽刘如璿见之窃叹而泣俊臣奏如璿党恶逆下狱处以绞刑制流瀼州　尚乗奉御张易之行成之族孙也年少美姿容善音律太平公主荐易之弟昌宗入侍禁中昌宗复荐易之兄弟皆得幸于太后常傅朱粉衣锦绣昌宗累迁散骑常侍易之为司卫少卿拜其母韦氏臧氏为大夫人赏赐不可胜纪仍勅鳯阁侍郎李逥秀为臧氏私夫逥秀大亮之族孙也武承嗣三思懿宗综楚客晋卿皆候易之门庭争执鞭辔谓易之为五郎昌宗为六郎　右司郎中冯翊乔知之有美妾曰碧玉知之为之不昏武承嗣借以教诸姬遂留不还知之作緑珠怨诗以寄之碧玉赴井死承嗣得诗于裙带大怒讽酷吏罗告族诛之　司仆少卿来俊臣倚势贪滛士民妻妾有美者百方取之或使人罗告其罪矫称敕以取其妻前后罗织诛人不可胜计自宰相以下籍其姓名而取之自言才比石勒监察御史李昭德素恶俊臣又尝庭辱秋官侍郎皇甫文备二人共诬昭德谋反下狱俊臣欲罗告武氏诸王及太平公主又欲诬皇嗣及庐陵王与南北牙同反冀因此盗国权河东人卫遂忠告之诸武及太平公主恐惧共发其罪系狱有司处以极刑太后欲赦之奏上三日不出王及善曰俊臣凶狡贪暴国之元恶不去之必动揺朝廷太后游中吉顼执辔太后问以外事对曰外人唯怪来俊臣奏不下太后曰俊臣有功于国朕方思之顼曰于安逺告虺贞反既而果反今止为成州司马俊臣聚结不逞诬构良善赃贿如山冤防塞路国之贼也何足惜防太后乃下其奏丁夘昭德俊臣同弃市时人无不痛昭德而快俊臣仇家争噉俊臣之肉斯须而尽抉眼剥面披腹出心腾蹋成泥太后知天下恶之乃下制数其罪恶且曰宜加赤族之诛以雪苍生之愤可准法籍没其家士民皆相贺于路曰自今眠者背始帖席矣俊臣以告綦连耀功赏奴婢十人俊臣阅司农婢无可者以西突厥可汗斛瑟罗家有细婢善歌舞欲得以为赏口乃使人诬告斛瑟罗反诸酋长诣阙割耳面讼寃者数千人防俊臣诛乃得免俊臣方用事选司受其属请不次除官者每铨数百人俊臣败侍郎皆自首太后责之对曰臣负陛下死罪臣乱国家法罪止一身违俊臣语立见灭族太后乃赦之上林令侯敏素謟事俊臣其妻董氏諌之曰俊臣国贼指日将败君宜逺之敏从之俊臣怒出为武龙令敏欲不往妻曰速去勿留俊臣败其党皆流岭南敏独得免太后徴于安逺为尚食奉御擢吉顼为右肃政中丞　夏六月以检校夏官侍郎宗楚客同平章事　戊子特进武承嗣春官尚书武三思并同鳯阁鸾台三品　秋七月武承嗣武三思并罢政事九月甲寅太后谓侍臣曰顷者周兴来俊臣按狱多连引朝臣云其谋反国有常法朕安敢违中间疑其不实使近臣就狱引问得其手状皆自承服不以为疑自兴俊臣死不复闻有反者然则前死者不有寃邪夏官侍郎姚元崇对曰自垂拱以来坐谋反死者率皆兴等罗织自以为功陛下使近臣问之近臣亦不自保何敢动揺所问若有翻覆惧遭惨毒不若速死赖天启圣心兴等伏诛臣以百口为陛下保自今内外之臣无复反者若防有实状臣请受知而不告之罪太后恱曰向时宰相皆顺成其事防朕为淫刑之主闻卿所言深合朕心赐元崇钱千緍时人多为魏元忠讼寃者太后复召为肃政中丞元忠前后坐弃市流窜者四尝侍宴太后问曰卿往者数负谤何也对曰臣犹鹿耳罗织之徒欲得臣肉为羮臣安所避之
　　圣厯元年武承嗣三思营求为太子数使人説太后曰自古天子未有以异姓为嗣者太后意末决狄仁杰毎从容于太后曰文皇帝栉风沐雨亲冐锋镝以定天下传之子孙大帝以二子托陛下陛下今乃欲移之它族无乃非天意乎且姑侄之与母子孰亲陛下立子则千秋万歳后配食太庙承继无穷立侄则未闻侄为天子而祔姑于庙者也太后曰此朕家事卿勿预知仁杰曰王者以四海为家四海之内孰非臣妾何者不为陛下家事君为元首臣为股肱义同一体况臣备位宰相岂得不预知乎又劝太后召还庐陵王王方庆王及善亦劝之太后意稍寤它日又谓仁杰曰朕梦大鹦鹉两翼皆折何也对曰武者陛下之姓两翼二子也陛下起二子则两翼振矣太后由是无立承嗣三思之意孙万荣之围幽州也移檄朝廷曰何不归我庐陵王孙万荣围幽州事见唐平契丹吉顼与张易之昌宗皆为控鹤监供奉易之兄弟亲狎之顼从容説二人曰公兄弟贵宠如此非以德业取之也天下侧目切齿多矣不有大功于天下将何以自全窃为公忧之二人惧涕泣问计顼曰天下士庶未忘唐德咸复思庐陵王主上春秋髙大业须有所付武氏诸王非所属意公何不从容劝主上立庐陵王以系苍生之望如此岂徒免祸亦可以长保富贵矣二人以为然承间屡为太后言之太后知谋出于顼乃召问之顼复为太后具陈利害太后意乃定三月己巳托言庐陵王有疾遣职方贠外郎瑕丘徐彦伯召庐陵王及其妃诸子诣行在疗疾春二月戊子庐陵王至神都　秋八月太子太保魏宣王武承嗣恨不得为太子意快快戊戌病薨　九月甲子以夏官尚书武攸宁同鳯阁鸾台三品　皇嗣固请逊位于庐陵王太后许之壬申立庐陵王哲为皇太子复名显赦天下甲戌命太子为河北道元帅以讨突厥蓝田令薛讷言于太后曰太子虽立外议犹疑未定茍此命不易丑虏不足平也太后深然之王及善请太子赴外朝以慰人心从之　冬十月制都下屯兵命河内王武懿宗九江王武攸归领之
　　二年春正月壬戌以皇嗣为相王领太子右卫率　甲子置控鹤监丞主簿等官率皆嬖宠之人颇用才能文学之士以参之以司卫卿张易之为控鹤监银青光禄大夫张昌宗左台中丞吉顼殿中监田归道夏官侍郎李回秀鳯阁舍人薛稷王諌大夫临汾员半千皆为控鹤监内供奉稷元超之从子也半千以古无此官且所聚多轻薄之士上疏请罢之由是忤防左迁水部郎中腊月戊子以左台中丞吉顼为天官侍郎右台中丞
　　魏元忠为鳯阁侍郎并同平章事　文昌左丞宗楚客与弟司农卿晋卿坐赃贿满万余緍及第舍过度楚客贬播州司马晋卿流峯州太平公主观其第叹曰见其居处吾辈乃虚生耳　辛亥赐太子姓武氏赦天下太后生重眉成八字百官皆贺　春一月庚申夏官尚书同鳯阁鸾台三品武攸宁罢为冬官尚书　太后春秋髙虑身后太子与诸武不相容二月壬寅命太子相王太平公主与武攸暨等为誓文告天地于明堂铭之铁券藏于史馆　秋七月命建安王武攸宜留守西京代防稽王武攸望　内史王及善虽无学术然清正难夺有大臣之节张易之兄弟毎侍内宴无复人臣礼及善屡奏以为不可太后不恱谓及善曰卿既髙年不宜更侍游宴但检校閤中可也及善因称病谒假月余太后不问及善叹曰岂有中书令而天子可一日不见乎事可知矣乃上疏乞骸骨太后不许　八月以武三思为内史　冬十月太子相王诸子复出閤　太后称制以来多以武氏诸王及驸马都尉为成均祭酒博士助教亦多非儒士又因郊丘明堂拜洛封嵩取文国子生为斋郎因得选补由是学生不复习业二十年间学校殆废而向时酷吏所诬防者其亲友流离未获原宥鳯阁舍人韦嗣立上疏以为时俗浸轻儒学先王之道弛废不讲宜令王公以下子弟皆入国学不听以它岐仕进又自杨豫以来制狱渐繁酷吏乗间専欲杀人以求进赖陛下圣明周丘王来相继诛殛朝野庆泰若再覩阳和至如仁杰元忠往遭按鞫亦皆自诬非陛下明察则己为葅醢矣今陛下升而用之皆为良辅何乃前非而后是防诚由枉防与甄明耳臣恐向之负寃得罪者甚众亦皆如是伏望陛下天地之仁广雷雨之施自垂拱以来罪无轻重一皆昭洗死者追复官爵生者听还乡里如此则天下皆知昔之枉滥非陛下之意皆狱吏之辜幽明欢欣感通和气太后不能从
　　久视元年春正月戊寅内史武三思罢为特进太子少保天官侍郎平章事吉顼贬安固尉太后以顼有干略故委以腹心顼与武懿宗争赵州之功于太后前顼魁岸辩口懿宗短小伛偻顼视懿宗声气凌厉太后由是不恱曰顼在朕前犹卑我诸武况异时讵可倚邪它日顼奏事方援古引今太后怒曰卿所言朕饫闻之无多言太宗有马名师子騘肥逸无能调驭者朕为宫女侍侧言于太宗曰妾能制之然须三物一铁鞭二铁檛三匕首铁鞭击之不服则以檛檛其首又不服则以匕首断其喉太宗壮朕之志今日卿岂足汚朕匕首邪顼惶惧流汗拜伏求生乃止诸武怨其附太子共发其弟冒官事由是坐贬辞日得召见涕泣言曰臣今逺离阙庭永无再见之期愿陈一言太后命之坐问之顼曰合水土为泥有争乎太后曰无之又曰分半为佛半为天尊有争乎曰有争矣顼顿首曰宗室外戚各当其分则天下安今太子已立而外戚犹为王此陛下驱之使它日必争两不得安也太后曰朕亦知之然业已如是不可如何　腊月辛巳立故太孙重润为邵王其弟重茂为北海王
　　夏四月戊申太后幸三阳宫避暑有胡僧邀车驾观葬舍利太后许之狄仁杰跪于马前曰佛者戎狄之神不足以屈天下之主彼胡僧诡谲直欲邀致万乗以惑逺近之人耳山路险狭不容侍卫非万乗所宜临也太后中道而还曰以成吾直臣之气
　　五月太后使洪州僧胡超合长生药三年而成所费巨万太后服之疾小瘳癸丑赦天下改元久视去天册金轮大圣之号
