<!-- { "loadSidebar": true } -->
　　四年春正月燕王皝遣都尉赵槃如赵聴师期赵王虎将击叚辽募骁勇者三万人悉拜龙腾中郎防辽遣叚屈云袭赵幽州幽州刺史李孟退保易京虎乃以桃豹为横海将军王华为渡辽将军帅舟师十万出漂渝津支雄为龙骧大将军姚弋仲为冠军将军帅歩骑七万为前锋以伐辽三月赵槃还至棘城燕王皝引兵攻掠令支以北诸城叚辽将追之慕容翰曰今赵兵在南当并力御之而更与燕鬭燕王自将而来其士卒精鋭若万一失利将何以御南敌乎叚兰怒曰吾前为卿所误以成今日之患吾不复墯卿计中矣乃悉将见众追之皝设伏以待之大破兰兵斩首数千级掠五千户及畜产万计以归赵王虎进屯金台支雄长驱入蓟叚辽所署渔阳上谷代郡守相皆降取四十余城北平相阳裕帅其民数千家登燕山以自固诸将恐其为后患欲攻之虎曰裕儒生矜惜名节耻于迎降耳无能为也遂过之至徐无叚辽以弟兰既败不敢复战帅妻子宗族豪大千余家弃令支奔密云山将行执慕容翰手泣曰不用卿言自取败亡我固甘心令卿失所深以为愧翰北奔宇文氏辽左右长史刘羣卢谌崔悦等封府库请降虎遣将军郭太麻秋帅轻骑二万追辽至密云山获其母妻斩首三千级辽单骑走险遣其子乞特真奉表及献名马于赵虎受之虎入令支宫论功封赏各有差徙叚国民二万余户于司雍兖豫四州士大夫之有才行者皆擢叙之阳裕诣军门降虎让之曰卿昔为奴虏走今为士人来岂识知天命将逃匿无地邪对曰臣昔事王公不能匡济逃于叚氏复不能全今陛下天网髙张笼络四海幽冀豪杰莫不风従如臣比肩无所独愧生死之命惟陛下制之虎悦即拜北平太守　　夏四月赵王虎以燕王皝不防赵兵攻叚辽而自专其利欲伐之太史令赵揽諌曰嵗星守燕分师必无功虎怒鞭之皝闻之严兵设备罢六卿纳言常伯冗骑常侍官赵戎卒数十万燕人震恐皝谓内史髙诩曰将若之何对曰赵兵虽彊然不足忧但坚守以拒之无能为也虎遣使四出招诱民夷燕成周内史崔焘居就令游武原令常霸东夷校尉封抽防军宋晃等皆应之凡得三十六城邃之兄子也冀阳流寓之士共杀太守宋烛以降于赵烛晃之従兄也营丘内史鲜于屈亦遣使降赵武宁令广平孙兴晓谕吏民共收屈数其罪而杀之闭城拒守朝鲜令昌黎孙泳帅众拒赵大姓王清等密谋应赵泳收斩之同谋数百人惶怖请罪泳皆释之与同拒守乐浪太守鞠彭以境内皆叛选乡里壮士二百余人共还棘城戊子赵兵进逼棘城燕王皝欲出亡帐下将慕舆根諌曰赵彊我弱大王一举足则赵之气势遂成使赵人收畧国民兵彊谷足不可复敌窃意赵人正欲大王如此耳奈何入其计中乎今固守坚城其势百倍縦其急攻犹足技持观形察变间出求利如事之不济不失于走奈何望风委去为必亡之理乎皝乃止然犹惧形于色莬太守河间刘佩曰今彊防在外众心恟惧事之安危系于一人大王此际无所推委当自强以厉将士不宜示弱事急矣臣请出击之縦无大捷足以安众乃将敢死数百骑出冲赵兵所向披靡斩获而还于是士气自倍皝问计于封弈对曰石虎凶虐已甚民神共疾祸败之至其何日之有今空国逺来攻守势异戎马虽彊无能为患顿兵积日衅隙自生但坚守以俟之耳皝意乃安或説皝降皝曰孤方取天下何谓降也赵兵四面蚁附縁城慕舆根等昼夜力战凡十余日赵兵不能克壬辰引退皝遣其子恪帅二千骑追击之赵兵大败斩获三万余级赵诸军皆弃甲逃溃惟防击将军石闵一军独全赵之攻棘城也燕右司马李洪之弟普以为棘城必败劝洪出避祸洪曰天道幽逺人事难知且当委任勿轻动取悔普固请不已洪曰卿意见明审者当自行之吾受慕容氏大恩义无去就当效死于此耳与普流涕而诀普遂降赵従赵军南归死于丧乱洪由是以忠笃著名赵王虎遣渡辽将军曹伏将青州之众戌海岛运谷三百万斛以给之又以船三百艘运谷三十万斛诣髙句丽使典农中郎将王典帅众万余屯田海濵又令青州造船千艘以谋击燕　　十二月叚辽自密云山遣使求迎于赵既而中悔复遣使求迎于燕赵王虎遣征东将军麻秋帅众三万迎之敕秋曰受降如受敌不可轻也以尚书左丞阳裕辽之故臣使为秋司马燕王皝自帅诸军迎辽辽密与燕谋覆赵军皝遣慕容恪伏精骑七千于密云山大败麻秋于三藏口死者什六七秋歩走得免阳裕为燕所执赵将军范阳鲜于亮失马歩縁山不能进因止端坐燕兵环之叱令起亮曰身是贵人义不为小人所屈汝曹能杀亟杀不能则去亮仪观丰伟声气雄厉燕兵惮之不敢杀以白皝皝以马迎之与语大悦用为左常侍以崔毖之女妻之皝尽得叚辽之众待辽以上賔之礼以阳裕为郎中令五年夏四月叚辽谋反于燕燕人杀辽及其党与数十人送辽首于赵　冬燕王皝遣长史刘翔参军鞠运来献捷论功　燕王皝使其子恪霸撃宇文别部霸年十三勇冠三军
　　六年宇文逸豆归忌慕容翰才名翰乃阳狂酣饮或卧自便利或被髪歌呼拜跪乞食宇文举国贱之不复省录以故得行来自遂山川形便皆黙记之燕王皝以翰初非叛乱以猜嫌出奔虽在它国常潜为燕计乃遣商人王车通市于宇文部以窥翰翰见车无言抚膺颔之而已皝曰翰欲来也复使车迎之翰弯弓三石余矢尤长大皝为之造可手弓矢使车埋于道旁而密告之二月翰窃逸豆归名马携其二子过取弓矢逃归逸豆归使骁骑百余追之翰曰吾乆客思归既得上马无复还理吾向日阳愚以诳汝吾之故艺犹在无为相逼自取死也追骑轻之直突而前翰曰吾居汝国乆恨恨不欲杀汝汝去我百歩立汝刀吾射之一发中者汝可还不中者可来前追骑解刀立之一发正中其环追骑散走皝闻翰至大喜恩遇甚厚
　　八年冬十月建威将军翰言于皝曰宇文彊盛日乆屡为国患今逸豆归篡窃得国羣情不附加之性识庸闇将帅非才国无防卫军无部伍臣乆在其国悉其地形虽逺附彊羯声势不接无益救援今若击之百举百克然髙句丽去国密迩常有闚之志彼知宇文既亡祸将及已必乘虚深入掩吾不备若少留兵则不足以守多留兵则不足以行此心腹之患也宜先除之观其势力一举可克宇文自守之虏必不能逺来争利既取髙句丽还取宇文如反手耳二国既平利尽东海国富兵彊无反顾之忧然后中原可图也皝曰善将兵击髙句丽毁其城而还
　　康帝建元元年春二月宇文逸豆归遣其相莫浅浑将兵击燕诸将争欲击之燕王皝不许莫浅浑以为皝畏之酣饮縦猎不复设备皝使慕容翰出击之莫浅浑大败仅以身免尽俘其众
　　二年春正月燕王皝与左司马髙诩谋伐宇文逸豆归诩曰宇文强盛今不取必为国患伐之必克然不利于将出而告人曰吾往必不返然忠臣不避也于是皝自将伐逸豆归以慕容翰为前锋将军刘佩副之分命慕容军慕容恪慕容霸及折冲将军慕舆根将兵三道并进髙诩将发不见其妻使人语以家事而行逸豆归遣南罗大渉夜干将精兵逆战皝遣人驰谓慕容翰曰渉夜干勇冠三军宜小避之翰曰逸豆归扫其国内精兵以属渉夜干渉夜干素有勇名一国所赖也今我克之其国不攻自溃矣且吾熟知渉夜千之为人虽有虚名实易与耳不宜避之以挫吾兵气遂进战翰自出冲陈渉夜干出应之慕容霸従傍邀击遂斩渉夜干宇文士卒见渉夜干死不战而溃燕兵乘胜逐之遂克其都城逸豆归走死漠北宇文氏由是散亡皝悉收其畜产资货徙其部众五千余落于昌黎辟地千余里更命渉夜干所居城曰威徳城使弟彪戍之而还髙诩刘佩皆中流矢卒诩善天文皝尝谓曰卿有佳书而不见与何以为忠荩诩曰臣闻人君执要人臣执职执要者逸执职者劳是以后稷播种尧不预焉占天文晨夜甚苦非至尊之所宜亲殿下将安用之皝黙然初逸豆归事赵甚谨贡献属路及燕人伐逸豆归赵王虎使右将军白胜并州刺吏王霸自甘松出救之比至宇文氏已亡因攻威徳城不克而还慕容彪追击破之慕容翰之与宇文氏战也为流矢所中卧病积时不出后渐差于其家试骋马或告翰称病而私习骑乘疑欲为变燕王皝虽借翰勇畧然中心终忌之乃赐翰死翰曰吾负罪出奔既而复还今日死已晚矣然羯贼跨据中原吾不自量欲为国家荡壹区夏此志不遂没有遗恨命矣夫饮药而卒
　　赵魏乱中原【冉闵灭石氏】
　　晋懐帝永嘉五年初石勒之为人所掠卖也与其母王氏相失刘琨得之遣使并其従子虎送于勒时虎年十七残忍无度为军中患勒白母曰此儿凶暴无赖使军人杀之声名可惜不若自除之母曰快牛为犊多能破车汝小忍之及长便弓马勇冠当时勒以为征虏将军每屠城邑鲜有遗类然御众严而不烦莫敢犯者指授攻讨所向无前勒遂宠任之
　　成帝咸和五年春二月后赵王勒以其子为大单于中山王虎怒私谓齐王邃曰主上自都襄国以来端拱仰成以吾身当矢石二十余年南擒刘岳北走索头东平齐鲁西定秦雍克十有三州成大赵之业者我也大单于当以授我今乃以与黄吻婢儿念之今人气塞不能寝食待主上晏驾之后不足复留种也　后赵皇太子好属文亲敬儒素勒谓徐光曰大雅愔愔殊不似将家子光曰汉祖以马上取天下孝文以黙守之圣人之后必有胜残去杀者天之道也勒甚悦光因説曰皇太子仁孝温恭中山王雄暴多诈陛下一旦不讳臣恐社稷非太子所有也宜渐夺中山王权使太子早参朝政勒心然之而未能従
　　七年夏四月赵右仆射程遐言于赵主勒曰中山王勇悍权畧羣臣莫及观其志自陛下之外视之蔑如加以残贼安忍久为将帅威振外内其诸子年长皆典兵权陛下在自当无它恐非少主之臣也宜早除之以便大计勒曰今天下未安大雅冲幼宜得彊辅中山王骨肉至亲有佐命之功方当委以伊霍之任何至如卿所言卿正恐不得擅帝舅之权耳吾亦当参卿顾命勿过忧也遐泣曰臣所虑者公家陛下乃以私计拒之忠言何自而入乎中山王虽为皇太后所养非陛下天属虽有微功陛下酬其父子恩荣亦足矣而其志愿无极岂将来有益者乎若不除之臣见宗庙不血食矣勒不聴遐退告徐光光曰中山王常切齿于吾二人恐非但危国亦将为家祸也它日光承间言于勒曰今国家无事而陛下神色若有不怡何也勒曰吴蜀未平吾恐后世不以吾为受命之王也光曰魏承汉运刘备虽兴于蜀汉岂得为不亡乎孙权在吴犹今之李氏也陛下包括二都平荡八州帝王之统不在陛下复当在谁且陛下不忧腹心之疾而更忧四支乎中山王借陛下威畧所向辄克而天下皆言其英武亚于陛下且其资性不仁见利忘义父子并据权位势倾王室而耿耿常有自满之心近于东宫侍晏有轻皇太子之色臣恐陛下万年之后不可复制也勒黙然始命太子省可尚书奏事且以中常侍严震参综可否惟征伐防斩大事乃呈之于是严震之权过于主相中山王虎之门可设雀罗矣虎愈怏怏不悦
