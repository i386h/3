<!-- { "loadSidebar": true } -->
　　永兴元年春正月长沙厉王乂屡与大将军颖战破之前后斩获六七万人而乂未尝亏奉上之礼城中粮食日窘而士卒无离心张方以为洛阳未可克欲还长安而东海王越虑事不济癸亥潜与殿中诸将夜收乂送别省甲子越啓帝下诏免乂官置金墉城大赦改元城既开殿中将士见外兵不盛悔之更谋刧出乂以拒頴越惧欲杀乂以絶众心黄门侍郎潘滔曰不可将自有静之者乃遣人宻告张方丙寅方取乂于金墉城至营炙而杀之方军士亦为之流涕公卿皆诣邺谢罪大将军颖入京师复还镇于邺诏以颖为丞相加东海王越守尚书令颖遣奋武将军石超等帅兵五万屯十二城门殿中宿所忌者颖皆杀之悉代去宿卫兵表卢志为中书监留邺参署丞相府事　河间王颙顿军于郑为东军声援闻刘沈兵起还镇渭城遣督防虞防逆战于好畤防兵败颙惧退入长安急召张方方掠洛中官私奴婢万余人而西军中乏食杀人杂牛马肉食之刘沈渡渭而军与颙战颙屡败沈使安定太守卫博功曹皇甫澹以精甲五千袭长安入其门力战至颙帐下沈兵来迟冯翊太守张辅见其无继引兵横击之杀博及澹沈兵遂败收余卒而退张方遣其将敦伟夜击之沈军惊溃沈与麾下南走追获之沈谓颙曰知己之惠轻君臣之义重沈不可以违天子之诏量彊弱以茍全投之日期之必死葅醢之戮其甘如荠颙怒鞭之而后腰斩新平太守江夏张光数为沈画计颙执而诘之光曰刘雍州不用鄙计故令大王得有今日颙壮之引与欢宴表为右卫司马　三月乙酉丞相颖表废皇后羊氏幽于金墉城废皇太子覃为清河王　河间王颙表请立丞相頴为太弟戊申诏以頴为皇太弟都督中外诸军事丞相如故大赦乗舆服御皆迁于邺制度一如魏武帝故事以颙为太宰大都督雍州牧前太传刘寔为太尉寔以老固辞不拜皇太弟颖僭侈日甚嬖幸用事大失众望司空东海王越与右卫将军陈聄及长沙王故将上官已等谋讨之秋七月丙申朔陈聄勒兵入云龙门以诏召三公百僚入殿中戒严讨颖石超犇邺戊戍大赦复皇后羊氏及太子覃己亥越奉帝北征以越为大都督徴前侍中嵇绍诣行在侍中秦凖谓绍曰今往安危难测卿有佳马乎绍正色曰臣子扈卫乘舆死生以之佳马何为越檄召四方兵赴者云集比至安阳众十余万邺中震恐颖会羣僚问计东安王繇曰天子亲征宜释甲缟素出迎请罪颖不从遣石超帅众五万拒战折冲将军乔智明劝颖奉迎乘舆颖怒曰卿名晓事投身事孤今主上为羣小所逼卿奈何欲使孤束手就刑邪陈聄二弟匡规自邺赴行在云邺中皆已离散由是不甚设备己未石超军奄至乘舆败绩于荡隂帝伤颊中三矢百官侍御皆散嵇绍朝服下马登辇以身卫帝兵人引绍于辕中斫之帝曰忠臣也勿杀对曰奉太弟令惟不犯陛下一人耳遂杀绍血溅帝衣帝堕于草中亡六玺石超奉帝幸其营帝馁甚超进水左右奉秋桃颖遣卢志迎帝庚申入邺大赦改元曰建武左右欲浣帝衣帝曰嵇侍中血勿浣也陈聄上官已等奉太子覃守洛阳司空越犇下邳徐州都督东平王楙不纳越径还东海太弟颖以越兄弟宗室之望下令招之越不应命前奋威将军孙惠上书劝越要结藩方同奬王室越以惠为记室参军与参谋议北军中侯茍晞奔范阳王虓虓承制以晞行兖州刺史　初三王之起兵讨赵王伦也安北将军王浚拥众挟两端禁所部士民不得赴三王召募太弟颖欲讨之而未能浚心亦欲图颖颖以右司马和演为幽州刺史宻使杀浚演与乌桓单于审登谋与浚游蓟城南清泉因而图之会天暴雨兵器霑湿不果而还审登以为浚得天助乃以演谋告浚浚与审登宻严兵约并州刺史东嬴公腾共围演杀之自领幽州营兵腾越之弟也太弟颖称诏徴浚浚与鲜卑叚务勿尘乌桓羯朱及东嬴公腾同起兵讨颖颖遣北中郎将王斌及石超击之　太弟颖怨东安王繇前议八月戊辰收繇杀之初繇兄琅邪恭王觐薨子睿嗣睿沉敏有度量为左将军与东海参军王导善导敦之从父弟也识量清逺以朝廷多故每劝睿之国及繇死睿从帝在邺恐及祸将逃归颖先敕诸闗津无得出贵人睿至河阳为津吏所止从者宋典自后来以鞭拂睿而笑曰舍长官禁贵人汝亦被拘邪吏乃聴过至洛阳迎太妃夏侯氏俱归国　丞相从事中郎王澄发孟玖奸利事劝太弟颖诛之颖从之　司空越之讨太弟颖也太宰颙遣右将军冯翊太守张方将兵二万救之闻帝已入邺因命方镇洛阳上官已与别将苗愿拒之大败而还太子覃夜袭已愿已愿出走方入洛阳覃于广阳门迎方而拜方下车扶止之复废覃及羊后初太弟颖表匈奴左贤王刘渊为冠军将军使将兵在邺以渊子聪为积弩将军渊从祖右贤王宣等谋共立渊为大单于【事见刘渊僭汉】王浚东嬴公腾起兵渊説頴曰今二镇跋扈众十余万恐非宿卫及近郡士众所能御也请为殿下还说五部以赴国难颖曰五部之众果可发否就能发之鲜卑乌桓未易当也吾欲奉乘舆还洛阳以避其锋徐传檄天下以逆顺制之君意何如渊曰殿下武皇帝之子有大勲于王室威恩逺着四海之内孰不愿为殿下尽死力者何难发之有王浚竖子东嬴踈属岂能与殿下争衡邪殿下一发邺宫示弱于人洛阳不可得至虽至洛阳威权不复在殿下也愿殿下抚勉士众靖以镇之渊请为陛下以二部摧东嬴三部枭王浚二竖之首可指日而悬也颖悦拜渊为北单于参丞相军事渊至左国城刘宣等上大单于之号二旬之间有众五万都于离石以聪为鹿蠡王遣左于陆王宏帅精骑五千会颖将王粹拒东嬴公腾粹已为腾所败宏无及而归王浚东嬴公腾合兵撃王斌大破之浚以主簿祁为前锋败石超于平棘乗胜进军候骑至邺邺中大震百僚犇走士卒分散卢志劝颖奉帝还洛阳时甲士尚有万五千人志夜部分至晓将发而程太妃恋邺不欲去颖狐疑未决俄而众溃颖遂将帐下数十骑与志奉帝御犊车南犇洛阳仓猝上下无赍中黄门被囊中赍私钱三千诏贷之于道中买饭夜则御中黄门布被食以瓦盆至温将谒陵帝丧履纳从者之履下拜流涕及济河张方自洛阳遣其子罴帅骑三千以所乗车奉迎帝至芒山下方自帅万余骑迎帝方将拜谒帝下车自止之帝还宫犇散者稍还百官粗备辛巳大赦王浚入邺士众暴掠死者甚众使乌桓羯朱追太弟颖至朝歌不及浚还蓟以鲜卑多掠人妇女命有敢挟藏者斩于是沈于易水者八千人　刘渊闻太弟颖去邺叹曰不用吾言逆自犇溃真奴才也然吾与之有言矣不可以不救将发兵击鲜卑乌桓刘宣等諌曰晋人奴御我今其骨肉相残是天弃彼而使我复呼韩邪之业也鲜卑乌桓我之气类可以为援奈何击之渊曰善大丈夫当为汉髙魏武呼韩邪何足効哉宣等稽首曰非所及也冬十月帝既还洛阳张方拥兵专制朝政太弟颖不得复预事豫州都督范阳王虓徐州都督东平王楙等上言颖弗克负荷宜降封一邑特全其命太宰宜委以闗右之任自州郡以下选举授任一皆仰成朝之大事废兴损益每輙畴咨张方为国効节而不逹变通未即西还宜遣还郡所加方官请悉如旧司徒戎司空越并忠国小心宜干机事委以朝政王浚有定社稷之勲宜特崇重遂抚幽朔长为北藩臣等竭力捍城藩屏皇家则陛下垂拱四海自正矣张方在洛既久兵士剽掠殆竭众情喧喧无复留意议欲奉帝迁都长安恐帝及公卿不从欲须帝出而劫之乃请帝谒庙帝不许十一月乙未方引兵入殿以所乘车迎帝帝驰避后园竹中军人引帝出逼使上车帝垂泣从之方于马上稽首曰今冦贼纵横宿卫单少愿陛下幸臣垒臣尽死力以备不虞时羣臣皆逃匿唯中书监卢志侍侧曰陛下今日之事当一从右将军帝遂幸方垒令方具车载宫人寳物军人因妻略后宫分争府藏割流苏武帐为马帴魏晋以来蓄积扫地无遗方将焚宗庙宫室以絶人返顾之心卢志曰昔董卓无道焚烧洛阳怨毒之声百年犹存何为袭之乃止帝停方垒三日方拥帝及太弟颖豫章王炽等趋长安王戎出犇郏太宰颙帅官属步骑三万迎于霸上颙前拜谒帝下车止之帝入长安以征西府为宫唯尚书仆射荀藩司刘暾河南尹周馥等在洛阳为留台承制行事号东西台藩勗之子也丙午留台大赦改元复为永安辛丑复皇后羊氏　十二月丁亥诏太弟颖以成都王还第更立豫章王炽为皇太弟帝兄弟二十五人时存者惟颖炽及呉王晏晏材质庸下炽冲素好学故太宰颙立之诏以司空越为太傅与颙夹辅帝室王戎参録朝政又以光禄大夫王衍为尚书左仆射髙宻王略为镇南将军领司校尉权镇洛阳东中郎将模为寜北将军都督冀州诸军事镇邺百官各还本职令州郡蠲除苛政爱民务本清通之后当还东京大赦改元略模皆越之弟也王浚既去邺越使模镇之颙以四方乖离祸难不已故下此诏和解之冀获少安越辞太傅不受又诏以太宰颙都督中外诸军事张方为中领军録尚书事领京兆太守
　　二年夏四月张方废羊后　游楷等攻皇甫重累年不能克重遣其养子昌求救于外昌诣司空越越以太宰颙新与山东连和不肯出兵昌乃与故殿中人杨篇诈称越命迎羊后于金墉城入宫以后令发兵讨张方奉迎大驾事起仓猝百官初皆从之俄知其诈相与诛昌颙请遣御史宣诏喻重令降重不奉诏先是城中不知长沙厉王及皇甫商已死重获御史驺人问曰我弟将兵来欲至未驺人曰已为河间王所害重失色立杀驺人于是城中知无外救共杀重以降颙以冯翊太守张辅为秦州刺史东海中尉刘洽以张方劫迁车驾劝司空越起兵讨
