<!-- { "loadSidebar": true } -->
　　三年王世充将帅州县来降者时月相继世充乃峻其法一人亡叛举家无少长就戮父子兄弟夫妇许相告而免之又使伍家为保有举家亡者四邻不觉皆坐诛杀人益多而亡者益甚至于樵采之人出入皆有限数公私愁窘人不聊生矣以宫城为大狱意所忌者并其家属収繋宫中诸将出讨亦质其家属于宫中禁止者常不减万口馁死者日有数十世充又以台省官为司郑管原伊殷梁凑嵩谷怀德等十二州营田使丞郎得为此行者喜若登仙　夏四月罗士信围慈涧王世充使太子应拒之士信刺应坠马人救之得免　庚申怀州总管黄君汉撃王世充太子应于西济州大破之熊州行军总管史万宝邀之于九曲又破之　辛酉世充陷邓州　五月突厥遣阿史那揭多献马千匹于王世充且求婚世充以宗女妻之幷与之互市　显州行台尚书令楚王杨士林虽受唐官爵而北结王世充南通萧铣诏庐江王瑗与安抚使李敏讨之兵未行长史田瓒为士林所忌甲寅瓉杀士林降于世充世充以瓒为显州总管　上议撃世充世充闻之选诸州镇骁勇皆集洛阳置四镇将军募人分守四城　秋七月壬戌诏秦王世民督诸军撃世充陜东道行台屈突通二子在洛阳上谓通曰今欲使卿东征如卿二儿何通曰臣昔为俘囚分当就死陛下释缚加以恩礼当是之时臣心口相誓期以更生余年为陛下尽节但恐不获死所耳今得备先驱二儿何足顾乎上叹曰徇义之士一至此乎　癸亥突厥遣使潜诣王世充潞州总管李袭誉邀撃败之虏牛羊万计　壬午秦王世民至新安王世充遣魏王烈镇襄阳荆王行本镇虎牢宋王泰镇怀州齐王世恽检校南城楚王世伟守宝城太子应守东城汉王恕守含嘉城鲁王道徇守曜仪城世充自将战兵左辅大将军杨公卿帅左龙骧二十八府骑兵右游击大将军郭善才帅内军二十八府步兵左游撃大将军跋野纲帅外军二十八府步兵总三万人以备唐烈行本世伟之子泰世充之兄子也　罗士信将前锋围慈涧王世充自将兵三万救之己丑秦王世民将轻骑前觇世充猝与之遇众寡不敌道路险阨为世充所围世民左右驰射皆应而毙获其左建威将军燕琪世充乃退世民还营埃尘覆面军不复识欲拒之世民免胄自言乃得入旦日帅步骑五万进军慈涧世民拔慈涧之戌归于洛阳世民遣行军总管史万宝自宜阳南据龙门将军刘德威自太行东围河内上谷公王君廓自洛口断其饷道怀州总管黄君汉自河隂攻回洛城大军屯于北邙连营以逼世充洧州长史防水张公谨与刺史崔枢以州城来降　八月邓州土豪执王世充所署刺史来降　甲辰黄君汉遣校尉张夜叉以舟师袭回洛城克之获其将达奚善定断河阳南桥而还降其堡聚二十余世充使太子应帅杨公卿等攻回洛不克乃筑月城于其西留兵戌之世充陈于青城宫秦王世民亦置陈当之世充隔水谓世民曰隋室倾覆唐帝关中郑帝河南世充未尝西侵王忽举兵东来何也世民使宇文士及应之曰四海咸仰皇风唯公遏阻声教为此而来世充曰相与息兵讲好不亦善乎又应之曰奉诏取东都不令讲好至暮各引兵还九月癸酉王世充显州总管田瓉以所部二十五州
　　来降自是襄阳声问与世充絶　史万宝进军甘泉宫丁丑秦王世民遣右武卫将军王君廓攻轘辕拔之王世充遣其将魏隐等撃君廓君廓伪遁设伏大破之遂东徇地至管城而还先是王世充将郭士衡许罗汉掠唐境君廓以防撃却之诏劳之曰卿以十三人破贼一万自古以少制众未之有也世充尉州刺史时德叡帅所部夏陈随许颖尉七州来降秦王世民以便宜命州县官竝依世充所署无所变易改尉州为南汴州于是河南州县相继来降　辛巳世民以五百骑行战地登魏宣武陵王世充帅步骑万余猝至围之单雄信引槊直趋世民尉迟敬德跃马大呼横刺雄信坠马世充兵稍却敬德翼世民出围世民敬德更帅骑兵还战出入世充陈往返无所碍屈突通引大兵继至世充大败仅以身免擒其冠军大将军陈智略斩首千余级获排矟兵六千　冬十月甲午王世充大将军张镇周来降甲辰行军总管罗士信袭王世充硖石堡拔之士信
　　又围千金堡堡中大骂之士信夜遣百余人抱婴儿数十至堡下使儿啼呼诈云从东都来归罗总管既而相谓曰此千金堡也吾属误矣即去堡中以为士信已去来者洛阳亡人出兵追之士信伏兵于道伺其门开突入屠之　李宻之败也杨庆归洛阳世充以为管州总管妻以兄女秦王世民逼洛阳杨庆潜遣人请降世民遣总管李世勣将兵往据其城庆来降拜上柱国郇国公时世充太子应镇虎牢军于荣汴之间闻之引兵趣管城李世勣撃却之使郭孝恪为书説荣州刺史魏陆陆宻请降应遣大将军张志就陆征兵丙辰陆擒志等四将举州来降阳城令王雄帅诸堡来降秦王世民使李世勣引兵应之以雄为嵩州刺史嵩南之路始通魏陆使张志诈为应书停其东道之兵令其将张慈宝且还汴州又宻告汴州刺史王要汉使图慈宝要汉斩慈宝以降应闻诸州皆叛大惧奔还洛阳诏以要汉为汴州总管赐爵郳国公　十一月戊子安抚大使李大亮取王世充沮华二州　唐兵逼洛阳王世充遣使求救于窦建德建德遣使诣世充许以赴援【事见唐平河朔】　十二月辛卯王世充许亳等十一州皆请降　辛丑王世充随州总管徐毅举州降　王世充遣其兄子代王琬长孙安世诣窦建德报聘且乞师
