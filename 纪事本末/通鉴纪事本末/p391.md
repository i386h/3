<!-- { "loadSidebar": true } -->
　　宪宗元和元年刘辟既得旌节志益骄求兼领三川上不许辟遂发兵围东川节度使李康于梓州欲以同幕卢文若为东川节度使推官莆田林蕴力谏辟举兵辟怒械系于狱引出将斩之隂戒行刑者使不杀但数砺刄于其颈欲使屈服而赦之蕴叱之曰竖子当斩即斩我颈岂汝砥石邪辟顾左右曰真忠烈之士也乃黜为唐昌尉上欲讨辟而重于用兵公卿议者亦以为蜀险固难取杜黄裳独曰辟狂戆书生取之如拾芥耳臣知神策军使髙崇文勇畧可用愿陛下专以军事委之勿置监军辟必可擒上从之翰林学士李吉甫亦劝上讨蜀上由是器之戊子命左神策行营节度使髙崇文将步骑五千为前军神策京西行营兵马使李元奕将歩骑二千为次军与山南西道节度使严砺同讨刘辟时宿将名位素重者甚众皆自谓当征蜀之选及诏用崇文皆大惊上与杜黄裳论及藩镇黄裳曰德宗自经忧患务为姑息不生除节帅有物故者先遣中使察军情所与则授之中使或私受大将赂归而誉之即降旄钺未甞有出朝廷之意者陛下必欲振举纲纪宜稍以灋度裁制藩镇然后天下可得而理也上深以为然于是始用兵讨蜀以致威行两河皆黄裳启之也髙崇文屯长武城练卒五千常如冦至夘时受诏辰时即行器械糗粮一无所阙甲午崇文出斜谷李元奕出骆谷同趣梓州崇文军至兴元军士有食于逆旅折人匕筯者崇文斩之以狥刘辟防梓州执李康二月严砺拔劔州斩其刺史文德昭　三月髙崇文引兵自阆州趣梓州刘辟将邢泚引兵遁去崇文入屯梓州辟归李康于崇文以求自雪崇文以康败军失守斩之丙子严砺奏克梓州丁丑制削夺刘辟官爵　东川节度使韦丹至汉中表言髙崇文客军逺鬬无所资若与梓州缀其士心必能有功夏四月丁酉以崇文为东川节度副使知节度事夏五月刘辟城鹿头闗连八栅屯兵万余人以拒髙
　　崇文六月丁酉崇文击败之辟置栅于闗东万胜堆戊戌崇文遣骁将范阳髙霞寓攻夺之下瞰闗城凢八战皆防　庚子髙崇文破刘辟于德阳癸夘又破之于汉州严砺遣其将严秦破辟众万余人于绵州石碑谷秋七月癸丑髙崇文破刘辟之众万人于武甲午诏凡西川继援之兵悉取崇文处分　九月壬寅髙崇文又败刘辟之众于鹿头闗严秦败刘辟之众于神泉河东将阿跌光顔将兵防髙崇文于行营愆期一日惧诛欲深入自赎军于鹿头之西断其粮道城中忧惧扵是辟绵江栅将李文悦鹿头守将仇良辅皆以城降于崇文获辟壻苏彊士卒降者万计崇文遂长驱直指成都所向崩溃军不留行辛亥克成都刘辟卢文若帅数十骑西犇吐蕃崇文使髙霞寓等追之及于羊灌田辟赴江不死擒之文若先杀妻子乃系石自沈崇文入成都屯于通衢休息士卒市肆不惊珍宝山积秋毫不犯槛刘辟送京师斩辟大将邢泚馆驿巡官沈衍余无所问军府事无巨细命一遵韦南康故事从容指防一境皆平初韦臯以西山运粮使崔从知卭州事刘辟反从以书谏辟辟发兵攻之从婴城固守辟败乃得免从融之曾孙也韦臯参佐房式韦干度独孤密符载郗士美段文昌等素服麻屦衔土请罪崇文皆释而礼之草表荐式等厚赆而遣之目段文昌曰君必为将相未敢奉荐载庐山人式琯之从子文昌志之孙也辟有二妾皆殊色监军请献之崇文曰天子命我讨平凶竖当以抚百姓为先遽献妇人以求媚岂天子之意邪崇文义不为此乃以配将吏之无妻者杜黄裳建议征蜀及指授髙崇文方畧皆悬合事宜崇文素惮刘澭黄裳使谓之曰若无功当以刘澭相代故能得其死力及蜀平宰相入贺上目黄裳曰卿之功也　冬十月制割资简陵荣昌泸六州东川房式等未至京师皆除省寺官丙寅以髙崇文为西川节度使戊辰以严砺为东川节度使庚午以将作监栁晟为山南西道节度使晟至汉中府兵讨刘辟还未至城诏复遣戍梓州军士怨怒胁监军谋作乱晟闻之疾驱入城慰劳之既而问曰汝曹何以得成功对曰诛反者刘辟耳晟曰辟以不受诏命故汝曹得以立功岂可复使它人诛汝以为功邪众皆拜谢请诣戍所如诏书军府由是获安　戊子刘辟至长安并族党诛之
　　宪宗平吴【李锜】
　　唐德宗贞元十五年春二月以常州刺史李锜为浙西观察使诸道盐铁转运使锜国贞之子也闲廐宫苑使李齐运受其赂数十万荐之于上故用之锜刻剥以事进奉上由是悦之
　　十七年李锜既执天下利权以贡献固主恩又以馈遗结权贵恃此骄纵无所忌惮盗取县官财所部官属无罪受戮者相继浙西布衣崔善贞诣阙上封事言宫市进奉及盐铁之因言锜不法事上览之不悦命械送锜锜闻其将至先凿阬于道旁己亥善贞至并锁械内阬中生瘗之逺近闻之不寒而栗锜复欲为自全计增广兵众选有材力善射者谓之挽彊胡奚杂类谓之蕃落给赐十倍它卒转运判官卢坦屡谏不悛与幕僚李约等皆去之约勉之子也
　　顺宗永贞元年春三月丙戍加杜佑度支及诸道盐铁转运使以浙西观察使李锜为镇海节度使解其盐铁转运使锜虽失利权而得节旄故反谋亦未发　冬十二月以刑部郎中杜兼为苏州刺史兼辞行上书称李锜且反必奏族臣上然之留为吏部郎中
　　宪宗元和二年夏蜀既平藩镇惕息多求入朝镇海节度使李锜亦不自安求入朝上许之遣中使至京口慰抚且劳其将士锜虽署判官王澹为留后实无行意屡迁行期澹与敕使数劝谕之锜不悦上表称疾请至嵗暮入朝上以问宰相武元衡曰陛下初即政锜求朝得朝求止得止可否在锜将何以令四海上以为然下诏征之锜诈穷遂谋反王澹既掌留务于军府颇有制置锜益不平密谕亲兵使杀之防颁冬服锜严兵坐幄中澹遣敕使入谒有军士数百噪于庭曰王澹何人擅主军务曵下脔食之大将赵锜出慰止又脔食之注刄于敕使之颈诟詈将杀之锜阳惊起救之冬十月己未诏征锜为左仆射以御史大夫李元素为镇海节度使庚申锜表言军变杀留后大将先是锜选腹心五人为所部五州镇将姚志安处苏州李深处常州赵惟忠处湖州丘自昌处杭州髙肃处睦州各有兵数千伺察刺史动静至是锜各使杀其刺史遣牙将庾伯良将兵三千治石头城常州刺史顔防用客李云计矫制称招讨副使斩李深传檄苏杭湖睦请同进讨湖州刺史辛秘潜募鄊闾子弟数百夜袭赵惟忠营斩之苏州刺史李素为姚志安所败生致于锜具桎梏钉于船舷未及京口防锜败得免乙丑制削李锜官爵及属籍以淮南节度使王锷统诸道兵为招讨处置使征宣武武宁武昌兵并淮南宣歙兵俱出宣州江西兵出信州浙东兵出杭州以讨之　李锜以宣州富饶欲先取之遣兵马使张子良李奉仙田少卿将兵三千袭之三人知锜必败与牙将裴行立同谋讨之行立锜之甥也故悉知锜之密谋三将营于城外将发召士卒谕之曰仆射反逆官军四集常湖二将继死其势已蹙今乃欲使吾辈逺取宣城吾辈何为随之族灭岂若弃逆效顺转祸为福乎众悦许诺即夜还趋城行立举火鼓噪应之于内引兵趋牙门锜闻子良等举兵怒闻行立应之抚膺曰吾何望矣跣足匿楼下亲将李钧引挽彊三百趋山亭欲战行立伏兵邀斩之锜举家皆哭左右执锜裹之以幕缒于城下械送京师挽彊蕃落争自杀尸相枕藉癸酉本军以闻乙亥羣臣贺于紫宸殿上愀然曰朕之不德致宇内数有千纪者朕之愧也何贺之为宰相议诛锜大功以上亲兵部郎中蒋乂曰锜大功亲皆淮安靖王之后也淮安有佐命之功陪陵享庙岂可以末孙为恶而累之乎又欲诛其兄弟乂曰锜兄弟故都綂国贞之子也国贞死王事岂可使之不祀乎宰相以为然辛巳锜从父弟宋州刺史铦等皆贬官流放十一月甲申朔锜至长安上御兴安门面诘之对曰臣初不反张子良等教臣耳上曰卿为元帅子良等谋反何不斩之然后入朝锜无以对乃并其子师回腰斩之有司请毁锜祖考冢庙中丞卢坦上言李锜父子受诛罪已塞矣昔汉诛霍禹不罪霍光先朝诛房遗爱不及房龄康诰曰父子兄弟罪不相及况以锜为不善而罪及五代祖乎乃不毁有司籍锜家财输京师翰林学士裴垍李绛上言以为李锜僭侈割剥六州之人以富其家或枉杀其身而取其财陛下闵百姓无告故讨而诛之今辇金帛以输上京恐逺近失望愿以逆人资财赐浙西百姓代今年租赋上嘉叹乆之即从其言
　　魏慱归朝【田正】
