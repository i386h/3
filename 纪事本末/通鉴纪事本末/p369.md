<!-- { "loadSidebar": true } -->
　　上元元年夏六月甲申兴王佋薨佋张后长子也幼曰定王侗张后以故数欲危太子太子常以恭逊取容防佋薨侗尚幼太子位遂定　上皇爱兴庆宫自蜀归即居之上时自夹城往起居上皇亦间至大明宫左龙武大将军陈礼内侍监高力士乆侍卫上皇又命玉真公主如仙媛内侍王承恩魏悦及梨园弟子常娯侍左右上皇多御长庆楼父老过者往往瞻拜呼万歳上皇常于楼下置酒食赐之又尝召将军郭英乂等上楼赐宴有劒南奏事官过楼下拜舞上皇命玉真公主如仙媛为之作主人李辅国素微贱虽暴贵用事上皇左右皆轻之辅国意恨且欲立竒功以固其宠乃言于上曰上皇居兴庆宫日与外人交通陈礼高力士谋不利于陛下今六军将士尽灵武勲臣皆反仄不安臣晓谕不能解不敢不以闻上泣曰圣皇慈仁岂容有此对曰上皇固无此意其如羣小何陛下为天下主当为社稷大计消乱于未萌岂得徇匹夫之孝且兴庆宫与闾阎相参垣墉浅露非至尊所宜居大内深严奉迎居之与彼何殊又得杜絶小人荧惑圣聴如此上皇享万歳之安陛下有三朝之乐庸何伤乎上不听兴庆宫先有马三百匹辅国矫敇取之才留十匹上皇谓高力士曰吾儿为辅国所惑不得终孝矣辅国又令六军将士号哭叩头迎请上皇居西内上泣不应辅国惧防上不豫秋七月丁未辅国矫称上语迎上皇游西内至睿武门辅国将射生五百骑露刃遮道奏曰皇帝以兴庆宫湫隘迎上皇迁居大内上皇惊几坠高力士曰李辅国何得无礼叱令下马辅国不得已而下力士因宣上皇诰曰诸将士各好在将士皆纳刃再拜万歳力士又叱辅国与已共执上皇马鞚侍卫如西内居甘露殿辅国帅众而退所留侍卫兵才尫老数十人陈礼高力士及旧宫人皆不得留左右上皇曰兴庆宫吾之王地吾数以让皇帝皇帝不受今日之徙亦吾志也是日辅国与六军大将素服见上请罪上又迫于诸将乃劳之曰南宫西内亦复何殊卿等恐小人荧惑防微杜渐以安社稷何所惧也刑部尚书颜真卿首帅百寮上表请问上皇起居辅国恶之奏贬蓬州长史　丙辰高力士流巫州王承恩流播州魏悦流溱州陈礼勒致仕置如仙媛于归州玉真公主出居玉真观上更选后宫百余人置西内备洒扫令万安咸宜二公主视服膳四方所献珍异先荐上皇然上皇日以不怿因不茹荤辟谷浸以成疾上初犹往问安既而上亦有疾但遣人起居其后上稍悔寤恶辅国欲诛之畏其握兵竟犹豫不敢决二年　初李辅国与张后同谋迁上皇于西内是日端午山人李唐见上上方抱幼女谓唐曰朕念之卿勿怪也对曰太上皇思见陛下计亦如陛下之念公主也上然泣下然畏张后尚不敢诣西内　秋八月癸丑朔加开府仪同三司李辅国兵部尚书乙未辅国赴上宰相朝臣皆送之御厨具馔太常设乐辅国纵骄日甚求为宰相上曰以卿之功何官不可为其如朝望未允何辅国乃讽仆射裴冕等使荐已上密谓萧华曰辅国求为宰相若公卿表来不得不与华出问冕曰初无此事吾臂可断宰相不可得华入言之上大悦辅国衔之建子月戊戌冬至己亥上朝上皇于西内
　　宝应元年建辰月李辅国以求宰相不得怨萧华庚午以户部侍郎元载为京兆尹载诣辅国固辞辅国识其意壬寅以司农卿陶鋭为京兆尹辅国言萧华专权请罢其相上不许辅国固请不已乃从之仍引元载代华戊申华罢为礼部尚书以载同平章事领度支转运使如故　建巳月甲寅上皇崩于神龙殿年七十八乙卯迁坐于太极殿上以寝疾发哀于内殿羣臣发哀于太极殿蕃官面割耳者四百余人丙辰命苖晋卿摄冢宰上自仲春寝疾闻上皇登遐哀慕疾转剧乃命太子监国甲子制改元复以建寅为正月月数皆如其旧赦天下　初张后与李辅国相表里专权用事晩年更有隙内射生使三原程元振党于辅国上疾笃后召太子议曰李辅国久典禁兵制敇皆从之出擅逼迁圣皇其罪甚大所忌者吾与太子今主上弥畱辅国隂与程元振谋作乱不可不诛太子泣曰陛下疾甚危二人皆陛下勲旧之臣一旦不告而诛之必致震惊恐不能堪也后曰然则太子姑归吾更徐思之太子出后召越王系谓曰太子仁弱不能诛贼臣汝能之乎对曰能系乃命内谒者监段恒俊选宦官有勇力者二百余人授甲于长生殿后乙丑后以上命召太子元振知其谋密告辅国伏兵于陵霄门以俟之太子至以难告太子曰必无是事主上疾亟召我我岂可畏死而不赴乎元振曰社稷事大太子必不可入乃以兵送太子于飞龙廏且以甲兵守之是夜辅国元振勒兵三殿收捕越王系段恒俊及知内侍省事朱光辉等百余人系之以太子之命迁后于别殿时上在长生殿使者逼后下殿竝左右数十人幽于后宫宦官宫人皆惊骇逃散丁卯上崩辅国等杀后竝系及兖王僩是日辅国始引太子素服于九仙门与宰相相见叙上皇晏驾拜哭始行监国之令戊辰发大行皇帝丧于两仪殿宣遗诏己巳代宗即位高力士遇赦还至朗州闻上皇崩号恸呕血而卒　李辅国恃功益横明谓上曰大家但居禁中外事聴老奴处分上内不能平以其方握禁兵外尊礼之乙亥号辅国为尚父而不名事无大小皆咨之羣臣出入皆先诣辅国亦晏然处之以内飞龙廏副使程元振为左监门卫将军知内侍省事朱光辉及内常侍啖庭瑶山人李唐等二十余人皆流黔中　夏五月以李辅国为司空兼中书令　壬辰贬礼部尚书萧华为峡州司马元载希李辅国意以罪诬之也飞龙副使程元振谋夺李辅国权密言于上请稍加裁制六月己未解辅国行军司马及兵部尚书余如故以元振代判元帅行军司马仍迁辅国出居外第于是道路相贺辅国始惧上表逊位辛酉罢辅国兼中书令进爵愽陆王辅国入谢愤咽而言曰老奴事郎君不了请归地下事先帝上犹慰谕而遣之　秋九月乙未加程元振骠骑大将军兼内侍监上在东宫以李辅国专横心甚不平及嗣位以辅国
　　有杀张后之功不欲显诛之壬戌夜盗入其第窃辅国之首及一臂而去敇有司捕盗遣中使存问其家为刻木首葬之仍赠太傅
　　代宗广徳元年冬十月骠骑大将军判元帅行军司马程元振专权自恣人畏之甚于李辅国诸将有大功者元振皆疾忌欲害之吐蕃入寇元振不以时奏致上狼狈出幸上发诏征诸道兵李光弼等皆忌元振居中莫有至者中外咸切齿而莫敢发言太常博士栁伉上疏【语见吐蕃入寇】上以元振有保护功十一月辛丑削元振官爵放归田里　程元振既得罪归三原闻上还宫衣妇人服私入长安复规任用京兆府擒之以闻
　　二年春正月壬寅敇称程元振变服潜行将图不轨长流溱州上念元振之功复令于江陵安置
　　仆固怀恩之叛【周智光附】
　　唐肃宗宝应元年　初囘纥毗伽阙可汗为登里求昏肃宗以仆固怀恩女妻之为登里可敦时征兵囘纥以讨史朝义可汗请与怀恩相见上令怀恩往见之怀恩为可汗言唐家恩信不可负可汗悦遣使上表请助国讨朝义
　　代宗广徳元年　初仆固怀恩受诏与囘纥可汗相见于太原河东节度使辛云京以可汗乃怀恩壻恐其合谋袭军府闭城自守亦不犒师及史朝义既平诏懐恩送可汗出塞往来过太原云京亦闭城不与相闻怀恩怒具表其状不报怀恩将朔方兵数万屯汾州使其子御史大夫玚将万人屯榆次禆将李光逸等屯祁县李怀光等屯晋州张维岳等屯沁州怀光本渤海靺鞨也姓茹为朔方将以功赐姓中使骆奉仙至太原云京厚结之为言怀恩与囘纥连谋反状已露奉仙还过怀恩怀恩与饮于母前母数让奉仙曰汝与吾儿约为兄弟今又亲云京何两面也酒酣怀恩起舞奉仙赠以纒头防怀恩欲酬之曰来日端午当更乐饮一日奉仙固请行怀恩匿其马奉仙谓左右曰朝来责我又匿我马将杀我也夜逾垣而走怀恩惊遽以其马追还之八月癸未奉仙至长安奏怀恩谋反怀恩亦具奏其状请诛云京奉仙上两无所问优诏和解之怀恩自以兵兴以来所在力战一门死王事者四十六人女嫁絶域説谕囘纥再收两京平定河南北功无与比而为人构陷愤怨殊深上书自讼以为臣昨奉诏送可汗归国倾竭家赀俾之上道行至山北云京奉仙闭城不出只迎仍令潜行窃盗回纥怨怒亟欲纵兵臣力为弥缝方得出塞云京奉仙恐臣先有奏论遂复妄称设备与李抱玉共相组织臣静而思之其罪有六昔同罗叛乱臣为先帝扫清河曲一也臣男玢为同罗所虏得间亡归臣斩之以令众士二也臣有二女逺嫁外夷为国和亲荡平寇敌三也臣与男玚不顾死亡为国效命四也河北新附节度使皆握彊兵臣抚绥以安反侧五也臣説谕囘纥使赴急难天下既平送之归国六也臣既负六罪诚合万诛惟当吞恨九泉衔寃千古复何诉哉臣受恩至重夙夜思奉天颜但以来瑱受诛朝廷不示其罪诸道节度谁不疑惧近闻诏追数人尽皆不至实畏中官谗口虚受陛下诛夷岂唯羣臣不忠正为囘邪在侧且臣前后所奏骆奉仙词情非不摭实陛下竟无处置宠任弥深皆由同类比周防蔽圣聴窃闻四方遣人奏事陛下皆云与骠骑议之曽不委宰相可否或稽留数月不还逺近益加疑阻如臣朔方将士功效最高为先帝中兴主人乃陛下蒙尘故吏曽不别加优奬反信谗嫉之词子仪先已被猜臣今又遭诋毁弓藏鸟尽信非虚言陛下信其矫诬何殊指鹿为马倘不纳愚恳且贵因循臣实不敢保家陛下岂能安国忠言利行惟陛下图之臣欲公然入朝恐将士留沮今托巡晋绛于彼迁延乞陛下特遣一介至绛州问臣臣即与之同发九月壬戌上遣裴遵庆诣怀恩谕防且察其去就怀恩见遵庆抱其足号泣诉寃遵庆为言圣恩优厚讽令入朝怀恩许诺副将范志诚以为不可曰公信其甘言入则为来瑱不复还矣明日怀恩见遵庆以惧死为辞请令一子入朝志诚又以为不可遵庆乃还御史大夫王翊使囘纥还怀恩先与可汗往来恐翊泄其事遂留之
