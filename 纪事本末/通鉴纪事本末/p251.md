<!-- { "loadSidebar": true } -->
　　六年春正月壬辰魏丞相欢撃伊利于河西擒之迁其部落于河东魏主让之曰伊利不侵不叛为国纯臣王忽伐之讵有一介行人先请之乎　魏贺拔岳将讨曹泥使都督武川赵贵至夏州与宇文泰谋之泰曰曹泥孤城阻逺未足为忧侯莫陈悦贪而无信宜先图之岳不聴召悦防于高平与共讨泥悦既得翟嵩之言乃谋取岳岳数与悦宴语长史武川雷绍谏不聴岳使悦前行至河曲悦诱岳入营坐论军事悦阳称腹痛而起其壻元洪景拔刀斩岳岳左右皆散走悦遣人谕之云我别受防止取一人诸君勿怖众以为然皆不敢动而悦心犹豫不即抚纳乃还入陇屯水洛城岳众散还平凉赵贵诣悦请岳尸葬之悦许之岳既死悦军中皆相贺行台郎中薛憕私谓所亲曰悦才略素寡辄害良将吾属今为人虏矣何贺之有憕真度之从孙也岳众未有所属诸将以都督武川冦洛年最长推使总诸军洛素无威略不能齐众乃自请避位赵贵曰宇文夏州英略冠世逺近归心赏罚严明士卒用命若迎而奉之大事济矣诸将或欲南召贺拔胜或欲东告魏朝犹豫未决都督盛乐杜朔周曰逺水不救近火今日之事非宇文夏州无能济者赵将军议是也朔周请轻骑告哀且迎之众乃使朔周驰至夏州召泰泰与将佐宾客共议去留前太忠大夫颍川韩褒曰此天授也又何疑乎侯莫陈悦井中蛙耳使君往必擒之众以为悦在水洛去平凉不逺若已有贺拔公之众则图之实难愿且留以观变泰曰悦既害元帅自应乗势直据平凉而退屯水洛吾知其无能为也夫难得易失者时也若不早赴众心将离夏州首望都督弥姐元进隂谋应悦泰知之与帐下都督高平蔡祐谋执之祐曰元进防当反噬不如杀之泰曰汝有大决乃召元进等入计事泰曰陇贼逆乱当与诸人戮力讨之诸人似有不同者何也祐即被甲持刀直入瞠目诸将曰朝谋夕异何以为人今日必断奸人首举坐皆叩头曰愿有所择祐乃叱元进斩之幷诛其党因与诸将同盟讨悦泰谓祐曰吾今以尔为子尔其以我为父乎泰与帐下轻骑驰赴平凉令杜朔周帅众先据弹筝峡时民间惶惧逃散者多军士争欲掠之朔周曰宇文公方伐罪吊民柰何助贼为虐乎抚而遣之逺近悦附泰闻而嘉之朔周本姓赫连曽祖库多汗避难改焉泰命复其旧姓名之曰达丞相欢使侯景招抚岳众泰至安定遇之谓曰贺拔公虽死宇文泰尚存卿何为者景失色曰我犹箭耳唯人所射遂还泰至平凉哭岳甚恸将士皆悲喜欢复使侯景与散骑常侍代郡张华原义宁太守太安王基劳泰泰不受欲刧留之曰留则共享富贵不然命在今日华原曰明公欲胁使者以死亡此非华原所惧也泰乃遣之基还言泰雄杰请及其未定撃灭之欢曰卿不见贺拔侯莫陈乎吾当以计拱手取之魏主闻岳死遣武衞将军元毗慰劳岳军召还洛阳幷召侯莫陈悦毗至平凉军中已奉宇文泰为主悦既附丞相欢不肯应召泰因元毗上表称臣岳忽罹非命都督冦洛等令臣权掌军事奉诏召岳军入京今高欢之众已至河东侯莫陈悦犹在水洛士卒多是西人顾恋乡邑若逼令赴阙悦蹑其后欢邀其前恐败国殄民所损更甚乞少赐停缓徐事诱导渐就东引魏主乃以泰为大都督即统岳兵初岳以东雍州刺史李虎为左厢大都督岳死虎奔荆州説贺拔胜使収岳众胜不从虎闻宇文泰代岳统众乃自荆州还赴之至阌乡为丞相欢别将所获送洛阳魏主方谋取关中得虎甚喜拜卫将军厚赐之使就泰虎歆之孙也泰与悦书责以贺拔公有大功于朝廷君名防行薄贺拔公荐君为陇右行台又高氏专权君与贺拔公同受宻防屡结盟约而君党附国贼共危宗庙口血未干匕首已发今吾与君皆受诏还阙今日进退唯君是视君若下陇东迈吾亦自北道同归若首鼠两端吾则指日相见魏主问泰以安秦陇之策泰表言宜召悦授以内官或处以凉一藩不然终为后患原州刺史史归素为贺拔岳所亲任河曲之变反为悦守悦遣其党王伯和成次安将兵二千助归镇原州泰遣都督侯莫陈崇帅轻骑一千袭之崇乘夜将十骑直抵城下余众皆伏于近路归见骑少不设备崇即入据城门高平令陇西李贤及弟逺穆在城中为崇内应于是中外鼓噪伏兵悉起遂擒归及次安伯和等归于平凉泰表崇行原州事三月泰引兵撃悦至原州众军毕集　夏四月魏南秦州刺史陇西李弼説侯莫陈悦曰贺拔公无罪而公害之又不抚纳其众今奉宇文夏州以来声言为主报雠此其势不可敌也宜解兵谢之不然必及祸悦不从宇文泰引兵上陇留兄子导为都督镇原州泰军令严肃秋毫无犯百姓大悦军出木狭关雪深二尺泰倍道兼行出其不意悦闻之退保略阳留万人守水洛泰至水洛即降泰遣轻骑数百趣略阳悦退保上邽召李弼与之拒泰弼知悦必败隂遣使诣泰请为内应悦弃州城南保山险弼谓所部曰侯莫陈公欲还秦州汝辈何不装束弼妻悦之姨也众咸信之争趣上邽弼先据城门以安集之遂举城降泰泰即以弼为秦州刺史其夜悦出军将战军自惊溃悦性猜忌既败不聴左右近已与其二弟并子及谋杀岳者七八人弃军迸走数日之中盘桓往来不知所趣左右劝向灵州依曹泥悦从之自乗骡令左右皆步从欲自山中趣灵州宇文泰使原州都督贺拔颖追之悦望见追骑缢死于野泰入上邽引薛憕为记室参军収悦府库财物山积泰秋毫不取皆以赏士卒左右窃一银瓮以归泰知而罪之即剖赐将士悦党豳州刺史孙定儿据州不下有众数万泰遣都督中山刘亮袭之定儿以大军逺不为备亮先竖一纛于近城高岭自将二十骑驰入城定儿方置酒猝见亮至骇愕不知所为亮麾兵斩定儿遥指城外纛命二骑曰出召大军城中皆慑服莫敢动先是故氐王杨绍先乗魏乱逃归武兴复称王凉州刺史李叔仁为其民所执氐羌吐谷浑所在蜂起自南岐至鄯跨州据郡者不可胜数宇文泰令李弼镇原州夏州刺史拔也恶蚝镇南秦州渭州刺史可朱浑道元镇渭州卫将军赵贵行秦州事征豳泾东秦岐四州之粟以给军杨绍先惧称藩送妻子为质夏州长史于谨言于泰曰明公据关中险固之地将士骁勇土地膏腴今天子在洛迫于羣凶若陈明公之恳诚算时事之利害请都关右挟天子以令诸侯奉王命以讨暴乱此桓文之业千载一时也泰善之丞相欢闻泰定秦陇遣使甘言厚礼以结之泰不受封其书使都督济北张轨献于魏主斛斯椿问轨曰高欢逆谋行路皆知之人情所恃唯在西方未知宇文何如贺拔轨曰宇文公文足经国武能定乱椿曰诚如君言真可恃也魏主命泰发二千骑镇东雍州助为势援仍命泰稍引军而东泰以大都督武川梁御为雍州刺史使将步骑五千前行先是丞相欢遣其都督太安韩轨将兵一万据蒲坂以救侯莫陈悦雍州刺史贾显度以舟迎之梁御见显度説使从泰显度即出迎御御入据长安魏主以泰为侍中骠骑大将军开府仪同三司关西大都督略阳县公承制封拜泰乃以冦洛为泾州刺史李弼为秦州刺史前略阳太守张献为南岐州刺史南岐州刺史卢待伯不受代泰遣轻骑袭而擒之侍中封隆之言于丞相欢曰斛斯椿等今在京师必构祸乱隆之与仆射孙腾争尚魏主妹平原公主公主归隆之腾泄其言于椿椿以白帝隆之惧逃还乡里欢召隆之诣晋阳防腾带仗入省擅杀御史惧罪亦逃就欢领军娄昭辞疾归晋阳帝以斛斯椿兼领军改置都督及河南关西诸刺史华山王鸷在徐州欢使大都督邸珍夺其管钥建州刺史韩贤济州刺史蔡儁皆欢党也帝省建州以去贤使御史举儁罪以汝阳王叔昭代之欢上言儁勲重不可解夺汝阳懿德当受大藩臣弟永宝猥任定州宜避贤路帝不聴五月丙子魏主増置勲府庶子厢别六百人又增骑官厢别二百人魏主欲伐晋阳辛卯下诏戒严云欲自将伐梁发河南诸州兵大阅于洛阳南临洛水北际邙山帝戎服与斛斯椿临观之六月丁巳魏主宻诏丞相欢称宇文黒獭贺拔胜颇有异志故假称南伐潜为之备王亦宜共为形援读讫燔之欢表以为荆雍将有逆谋臣今濳勒兵马三万自河东渡又遣恒州刺史库狄干等将兵四万自来违津渡领军将军娄昭等将兵五万以讨荆州冀州刺史尉景等将山东兵七万突骑五万以讨江左皆勒所部伏聴处分帝知欢觉其变乃出欢表命羣臣议之欲止欢军欢亦集幷州僚佐共议还以表闻仍云臣为嬖佞所间陛下一旦赐疑臣若敢负陛下使身受天殃子孙殄絶陛下若垂信赤心使干戈不动佞臣一二人愿斟量废出丁卯帝使大都督源子恭守阳湖汝阳王暹守石济又以仪同三司贾显智为济州刺史帅豫州刺史斛斯元寿东趣济州元寿椿之弟也蔡儁不受代帝愈怒辛未帝复録洛中文武议意以答欢且使舍人温子升为敕赐欢曰朕不劳尺刃坐为天子所谓生我者父母贵我者高王今若无事背王规相攻讨则使身及子孙还如王誓近虑宇文为乱贺拔应之故戒严欲与王俱为声援今观其所为更无异迹东南不宾为日已乆今天下户口减半未宜穷兵极武朕既闇昧不知佞人为谁顷高干之死岂独朕意王忽对昻言兄枉死人之耳目何易可轻如闻库狄干语王云本欲取懦弱者为主无事立此长君使其不可驾御今但作十五日行自可废之更立余者如此议论自是王间勲人岂出佞人之口去嵗封隆之叛今者孙腾逃去不罪不送谁不怪王王若事君尽诚何不斩送二首王虽启云西去而四道俱进或欲南度洛阳或欲东临江左言之者犹应自怪闻之者宁能不疑王若晏然居北在此虽有百万之众终无图彼之心王若举旗南指纵无匹马只轮犹欲奋空拳而争死朕本寡德王已立之百姓无知或谓实可若为他人所图则彰朕之恶假令还为王杀幽辱虀粉了无遗恨本望君臣一体若合符契不图今日分疎至此中军将军王思政言于魏主曰高欢之心昭然可知洛阳非用武之地宇文泰乃心王室今往就之还复旧京何虑不克帝深然之遣散骑侍郎河东柳庆见泰于高平共论时事泰请奉迎舆驾庆复命帝复私谓庆曰朕欲向荆州何如庆曰关中形胜宇文泰才略可依荆州地非要害南迫梁冦臣愚未见其可帝又问閤内都督宇文显和显和亦劝帝西幸时帝广征州郡兵东郡太守河东裴侠帅所部诣洛阳王思政问曰今权臣擅命王室日卑柰何侠曰宇文泰为三军所推居百二之地所谓已操戈矛宁肯授人以柄虽欲投之恐无异避汤入火也思政曰然则如何而可侠曰图欢有立至之忧西巡有将来之虑且至关右徐思其宜耳思政然之乃进侠于帝授左中郎将初丞相欢以为洛阳乆经丧乱欲迁都于邺帝曰高祖定鼎河洛为万世之基王既功存社稷宜遵太和旧事欢乃止至是复谋迁都遣三千骑镇建兴益河东及济州兵拥诸州和籴粟悉运入邺城帝又敕欢曰王若厌伏人情杜絶物议唯有归河东之兵罢建兴之戌送相州之粟追济州之军使蔡儁受代邸珍出徐止戈散马各事家业脱须粮廪别遣转输则防人结舌疑悔不生王高枕太原朕垂拱京洛矣王若马首南向问鼎轻重朕虽不武为社稷宗庙之计欲止不能决在于王非朕能定为山止篑相为惜之欢上表极言宇文泰斛斯椿罪恶帝以广宁太守广宁任祥兼尚书左仆射加开府仪同三司祥弃官走渡河据郡待欢帝乃敕文武官北来者任其去留遂下制书数欢咎恶召贺拔胜赴行在所胜以问太保掾范阳卢柔柔曰高欢悖逆公席卷赴都与决胜负死生以之上防也北阻鲁阳南幷旧楚东连兖豫西引关中带甲百万观衅而动中防也举三荆之地庇身于梁功名皆去下防也胜笑而不应帝以宇文泰兼尚书仆射为关西大行台许妻以冯翊长公主谓泰帐内都督秦郡杨荐曰卿归语行台遣骑迎我以荐为直閤将军泰以前秦州刺史骆超为大都督将轻骑一千赴洛又遣荐与长史宇文侧出关候接丞相欢召其弟定州刺史琛使守晋阳命长史崔暹佐之暹挺之族孙也欢勒兵南出告其众曰孤以尔朱擅命建大义于海内奉戴主上诚贯幽明横为斛斯椿防构以忠为逆今者南迈诛椿而已以高敖曹为前锋宇文泰亦移檄州郡数欢罪恶自将大军发高平前军屯农贺拔胜军于汝水　秋七月己丑魏主亲勒兵十余万屯河桥以斛斯椿为前驱陈于邙山之北椿请帅精骑二千夜度河掩其劳弊帝始然之黄门侍郎杨寛説帝曰高欢以臣伐君何所不至今假兵于人恐生他变椿若度河万一有功是灭一高欢生一高欢矣帝遂敕椿停行椿叹曰顷荧惑入南斗今上信左右间构不用吾计岂天道乎宇文泰闻之谓左右曰高欢数日行八九百里此兵家所忌当乗便撃之而主上以万乗之重不能度河决战方缘津据守且长河万里扞御为难若一处得渡大事去矣即以大都督赵贵为别道行台自蒲坂济趣并州遣大都督李贤将精骑一千赴洛阳帝使斛斯椿与行台长孙稚大都督颖川王斌之镇虎牢行台长孙子彦镇陜贾显智斛斯元寿镇滑台斌之鉴之弟子彦稚之子也欢使相州刺史窦泰趣滑台建州刺史韩贤趣石济窦泰与显智遇于长寿津显智隂约降于欢引军退军司元觉之驰还请益师帝遣大都督侯几绍赴之战于滑台东显智以军降绍战死北中郎将田怙为欢内应欢濳军至野王帝知之斩怙欢至河北十余里再遣使口申诚欵帝不报丙午欢引军度河魏主问计于羣臣或欲奔梁或云南依贺拔胜或云西就关中或云守洛口死战计未决元斌之与斛斯椿争权弃椿还绐帝云高欢兵已至丁未帝遣使召椿还遂帅南阳王宝炬清河王亶广阳王湛以五千骑宿于瀍西南阳王别舍沙门惠臻负玺持千牛刀以从众知帝将西出其夜亡者过半亶湛亦逃归湛深之子也武卫将军云中独孤信单骑追帝帝叹曰将军辞父母捐妻子而来世乱识忠臣岂虚言也戊申帝西奔长安李贤遇帝于崤中己酉欢入洛阳舍于永宁寺遣领军娄昭等追帝请帝东还长孙子彦不能守陜弃城走高敖曹帅劲骑追帝至陜西不及帝鞭马长骛糗浆乏絶三二日间从官唯饮涧水至湖城有王思村民以麦饭壶浆献帝帝悦复一村十年至稠桑潼关大都督毛鸿宾迎献酒食从官始解饥渴八月甲寅丞相欢集百官谓曰为臣奉主匡救危乱若处不谏争出不陪从缓则耽宠争荣急则委之逃窜臣节安在众莫能对兼尚书左仆射辛雄曰主上与近习图事雄等不得预闻及乗舆西幸若即追随恐迹同佞党留待大王又以不从蒙责雄等进退无所逃罪欢曰卿等备位大臣当以身报国羣佞用事卿等尝有一言谏争乎使国家之事一朝至此罪欲何归乃収雄及开府仪同三司叱列延庆兼吏部尚书崔孝芬都官尚书刘廞兼度支尚书天水杨机散骑常侍元士弼皆杀之孝芬子司徒从事中郎猷间行入关魏主使以本官奏门下事欢推司徒清河王亶为大司马承制决事居尚书省宇文泰使赵贵梁御帅甲骑二千奉迎帝循河西行谓御曰此水东流而朕西上若得复见洛阳亲谒陵庙卿等功也帝及左右皆流涕泰备仪卫迎帝谒见于东阳驿免冠流涕曰臣不能式遏冦虐使乗舆播迁臣之罪也帝曰公之忠节着于遐迩朕以不德负乗致冦今日相见深用厚顔方以社稷委公公其勉之将士皆呼万嵗遂入长安以雍州廨舍为宫大赦以泰为大将军雍州刺史兼尚书令军国之政咸取决焉别置二尚书分掌机事以行台尚书毛遐周惠达为之时军国草创二人积粮储治器械简士马魏朝赖之泰尚冯翊长公主拜驸马都尉先是荧惑入南斗去而复还留止六旬上以谚云荧惑入南斗天子下殿走乃跣而下殿以禳之及闻魏主西奔慙曰虏亦应天象邪　辛酉魏丞相欢自追迎魏主戊辰清河王亶下制大赦欢至农九月乙巳使行台仆射元子思帅侍官迎帝己酉攻潼关克之擒毛鸿宾进屯华隂长城龙门都督薛崇礼以城降欢贺拔胜使长史元颖行荆州事守南阳自帅所部西赴关中至浙阳闻欢已屯华隂欲还行台左丞崔谦曰今帝室颠覆主上蒙尘公宜倍道兼行朝于行在然后与宇文行台同心勠力倡举大义天下孰不望风响应今舍此而退恐人人解体一失事机后悔何及胜不能用遂还欢退屯河东使行台尚书长史薛瑜守潼关大都督库狄温守封陵筑城于蒲津西岸以薛绍宗为华州刺史使守之以高敖曹行豫州事欢自发晋阳至是凡四十启魏主皆不报欢乃东还遣行台侯景等引兵向荆州荆州民邓诞等执元颖以应景贺拔胜至景逆撃之胜兵败帅数百骑来奔　魏主之在洛阳也宻遣閤内都督河南赵刚召东荆州刺史冯景昭帅兵入援兵未及发魏主西入关景昭集府中文武议所从司马冯道和请据州待北方处分刚曰公宜勒兵赴行在所乆之更无言者刚抽刀投地曰公若欲为忠臣请斩道和如欲从贼可速见杀景昭感悟即帅众赴关中侯景引兵逼穰城东荆州民杨祖欢等起兵应之以其众邀景昭于路景昭战败刚没蛮中　冬十月丞相欢至洛阳又遣僧道荣奉表于孝武帝曰陛下若逺赐一制许还京洛臣当帅勒文武式清宫禁若返正无日则七庙不可无主万国须有所归臣宁负陛下不负社稷帝亦不答欢乃集百官耆老议所立时清河王亶出入已称警跸欢丑之乃托以孝昌以来昭穆失序永安以孝文为伯考永熈迁孝明于夹室业丧祚短职此之由遂立清河世子善见为帝谓亶曰欲立王不如立王之子亶不自安轻骑南走欢追还之丙寅孝静帝即位于城东北时年十一大赦改元天平魏宇文泰进军攻潼关斩薛瑜虏其卒七千人还长安进位大丞相东魏行台薛修义等度河据杨氏壁魏司空参军河东薛端紏帅村民撃却东魏兵复取杨氏丞相泰遣南汾州刺史苏景恕镇之　丁卯以信武将军元庆和为镇北将军帅众伐东魏　庚午以咸阳王坦为太尉开府仪同三司髙盛为司徒髙敖曹为司空坦树之弟也丞相欢以洛阳西逼西魏南近梁境乃议迁邺书下三日即行丙子东魏主发洛阳四十万戸狼狈就道収百官马尚书丞郎已上非陪从者尽令乗驴欢留后部分事毕还晋阳改司州为洛州以尚书令元弼为洛州刺史镇洛阳以行台尚书司马子如为尚书左仆射与右仆射髙隆之侍中髙岳孙腾留邺共知朝政诏以迁民赀产未立出粟一百三十万石以赈之十一月兖州刺史樊子鹄据瑕丘以拒东魏南青州刺史大野拔帅众就之庚寅东魏主至邺居北城相州之廨改相州刺史为司州牧魏郡太守为魏尹是时六坊之众从孝武帝西行者不及万人余皆北徙并给常廪春秋赐帛以供衣服乃于常调之外随丰稔之处折绢籴粟以供国用　十二月魏丞相泰遣仪同李虎李弼赵贵撃曹泥于灵州魏孝武帝复与丞相泰有隙帝饮酒遇酖而殂泰奉太宰南阳王宝炬而立之　东魏高敖曹侯景兵至荆州魏荆州刺史独孤信兵少不敌与都督杨忠皆来奔大同元年春正月戊申朔魏文帝即位于城西大赦改元大统　魏渭州刺史可朱浑道元先附侯莫陈悦悦死丞相泰攻之不能克与盟而罢道元世居怀朔与东魏丞相欢善又母兄皆在邺由是常与欢通泰欲撃之道元帅所部三千户西北度乌兰津抵灵州灵州刺史曹泥资送至云州欢闻之遣资粮迎侯拜车骑大将军道元至晋阳欢始闻孝武帝之丧啓请举哀制服东魏主使羣臣议之太学博士潘崇和以为君遇臣不以礼则无反服是以汤之民不哭桀周武之臣不服纣国子博士卫既隆李同轨议以为高后于永熈离絶未彰宜为之服东魏从之　李虎等攻灵州凡四旬曹泥请降己酉魏进丞相略阳公泰为都督中外诸军録尚书事大行台封安定王泰固辞王爵及録尚书乃封安定公以尚书令斛斯椿为太保广平王赞为司徒　己巳东魏以丞相欢为相国假黄钺殊礼固辞　东魏大行台尚书司马子如帅大都督窦泰太州刺史韩轨等攻潼关魏丞相泰军于霸上子如与轨回军从蒲津宵济攻华州刺史王罴合战破之子如等遂引去夏四月元庆和攻东魏城父丞相欢遣高敖曹帅三万人趣项窦泰帅三万人趣城父侯景帅三万人趣彭城以任祥为东南道行台仆射节度诸军　秋七月魏下诏数高欢二十罪且曰朕将亲总六军与丞相扫除凶丑欢亦移檄于魏谓宇文黒獭斛斯椿为逆徒且言今分命诸将领兵百万刻期西讨
