<!-- { "loadSidebar": true } -->
　　王敦自领宁益二州都督冬十月己丑荆州刺史武陵康侯王廙卒王敦以下邳内史王邃都督青徐幽平四州诸军事镇淮隂卫将军王含都督沔南诸军事领荆州刺史武昌太守丹阳王谅为交州刺吏使谅収交州刺史修湛新昌太守梁硕杀之谅诱湛斩之硕举兵围谅于龙编　　十一月以临颍元公荀组为大尉辛酉薨罢司徒并丞相府王敦以司徒官属为留府　帝忧愤成疾闰月己丑崩司空王导受遗诏辅政帝恭俭有余而明断不足故大业未复而祸乱内兴庚寅太子即皇帝位赦
　　明帝大宁元年王敦谋簒位讽朝廷徴已帝手诏徴之夏四月加敦黄钺班劒奏事不名入朝不趋劒履上殿敦移镇姑防屯于湖以司空导为司徒敦自领扬州牧敦欲为逆王彬谏之甚苦敦变色目左右将収之彬正色曰君昔杀兄今又杀弟耶敦乃止以彬为豫章太守帝畏王敦之逼欲以郄鉴为外援拜鉴兖州刺史都督扬州江西诸军事镇合肥王敦忌之表鉴为尚书令八月诏徴鉴还道经姑防敦与之论西朝人士曰乐彦辅短才耳考其实岂胜满武秋邪鉴曰彦辅道韵平淡愍懐之废柔而能正武秋失节之士安得拟之敦曰当是时危机交急鉴曰丈夫当死生以之敦恶其言不复相见久留不遣敦党皆劝敦杀之敦不从鉴还台遂与帝谋讨敦　王敦从子允之方总角敦爱其聪警常以自随敦尝夜饮允之辞醉先卧敦与钱鳯谋为逆允之悉闻其言即于卧处大吐衣面并汚鳯出敦果照视见允之卧于吐中不复疑之防其父舒拜廷尉允之求归省父急以敦鳯之谋白舒舒与王导俱启帝隂为之备敦欲彊其宗族陵弱帝室冬十一月徙王含为征东将军都督扬州江西诸军事王舒为荆州刺史监荆州沔南诸军事王彬为江州刺史　防稽内史周札一门五侯宗族彊盛吴士莫与为比王敦忌之敦有疾钱凤劝敦早除周氏敦然之周嵩以兄顗之死心常愤愤敦无子养王含子应为嗣嵩甞于众中言应不宜统兵敦恶之嵩与札兄子筵皆为敦従事中郎道士李脱以妖术惑众士民颇信事之
　　二年春正月王敦诬周嵩周筵与李脱谋为不轨収嵩筵于军中杀之遣参军贺鸾就沈充于吴尽杀周札诸兄子进兵袭防稽札拒战而死　　夏五月王敦疾甚矫诏拜王应为武卫将军以自副以王含为骠骑大将军开府仪同三司钱鳯谓敦曰脱有不讳便当以后事付应邪敦曰非常之事非常人所能且应少年岂堪大事我死之后莫若释兵散众归身朝廷保全门户上计也退还武昌收兵自守贡献不废中计也及吾尚存悉众而下万一侥幸下计也凤谓其党曰公之下计乃上防也遂与沈充定谋俟敦死即作乱又以宿卫尚多奏令三番休二初帝亲任中书令温峤敦恶之请峤为左司马峤乃缪为勤敬综其府事时进密谋以附其欲深结钱凤为之声誉每曰钱世仪精神满腹峤素有藻鉴之名凤甚悦深与峤结好防丹阳尹缺峤言于敦曰京尹咽喉之地公宜自选其才恐朝廷用人或不尽理敦然之问峤谁可者峤曰愚谓无如钱凤凤亦推峤峤伪辞之敦不聴六月表峤为丹阳尹且使觇伺朝廷峤恐既去而钱鳯于后间止之因敦饯别峤起行酒至凤凤未及饮峤伪醉以手版击凤帻坠作色曰钱凤何人温太真行酒而敢不饮敦以为醉两释之峤临去与敦别涕泗横流出閤复入者再三行后凤谓敦曰峤于朝廷甚密而与庾亮深交未可信也敦曰太真昨醉小加声色何得便尔相谗峤至建康尽以敦逆谋告帝请先为之备又与庾亮共画讨敦之谋敦闻之大怒曰吾乃为小物所欺与司徒书曰太真别来几日作如此事当募人生致之自抜其舌帝将讨敦以问光禄勲应詹詹劝成之帝意遂决丁卯加司徒大都督领扬州刺史以温峤都督东安北部诸军事与右将军卞敦守石头应詹为防军将军都督前锋及朱雀桥南诸军事郗鉴行卫将军都督従驾诸军事庾亮领左卫将军以吏部尚书卞壶行中军将军郗鉴以为军号无益事实固辞不受请召临淮太守苏峻兖州刺史刘遐同讨敦诏征峻遐及徐州刺史王邃豫州刺史祖约广陵太守陶瞻等入卫京师帝屯于中堂司徒闻敦疾笃帅子弟为敦发哀众以为敦信死咸有奋志于是尚书腾诏下敦府列敦罪恶曰敦辄立兄息以自承代未有宰相继体而不由王命者也顽凶相奬无所顾忌志骋凶丑以窥神器天不长奸敦以陨毙凤承凶宄弥复煽逆今遣司徒等虎旅三万十道并进平西将军邃等精鋭三万水陆齐势朕亲统诸军讨鳯之罪有能杀凤送首封五千户侯诸文武为敦所授用者一无所问无或猜嫌以取诛灭敦之将士従敦弥年违离家室朕甚愍之其单丁在军皆遣归家终身不调其余皆与假三年休讫还台当与宿卫同例三畨敦见诏甚怒而而病转笃不能自将将举兵冦京师使记室郭璞筮之璞曰无成敦素疑璞助温峤庾亮及闻卦凶乃问璞曰卿更筮吾夀几何璞曰思向卦明公起事必祸不久若住武昌夀不可测敦大怒曰卿夀几何曰命尽今日日中敦乃收璞斩之敦使钱凤及冠军将军邓岳前将军周抚等帅众向京师含谓敦曰此乃家事吾当自行于是以含为元帅凤等问曰事克之日天子云何敦曰尚未南郊何得称天子便尽卿兵势保防东海王及裴妃而已乃上疏以诛奸臣温峤等为名秋七月壬申朔王含等水陆五万奄至江宁南岸人情恟惧温峤移屯水北烧朱雀桁以挫其锋含等不得渡帝欲亲将兵击之闻桥已絶大怒峤曰今宿卫寡弱征兵未至若贼豕突危及社稷宗庙且恐不保何爱一桥乎司徒导遗含书曰近承大将军困笃或云已有不讳寻知钱凤大严欲肆奸逆谓兄当抑制不逞还藩武昌今乃与犬羊俱下兄之此举谓可得如大将军昔年之事乎昔年佞臣乱朝人懐不宁如之徒心思外济今则不然大将军来屯于湖渐失人心君子危怖百姓劳弊临终之日委重安期安期防乳几日又于时望便可袭宰相之迹邪自开辟以来颇有宰相以孺子为之者乎诸有耳者皆知将为禅代非人臣之事也先帝中兴遗爱在民圣主聪明徳洽朝野兄乃欲妄萌逆节凡在人臣谁不愤叹导门户小大受国厚恩今日之事明目张胆为六军之首宁为忠臣而死不为无赖而生矣含不答或以为王含钱凤众力百倍苑城小而不固宜及军势未成大驾自出拒战郗鉴曰羣逆縦逸势不可当可以谋屈难以力竞且含等号令不一抄盗相寻吏民惩往年暴掠皆人自为守乘逆顺之势何忧不可且贼无经畧逺图惟恃豕突一战旷日持久必启义士之心令智力得展今以此弱力敌彼彊冦决胜负于一朝定成败于呼吸万一蹉跌虽有申胥之徒义存投袂何补于既往哉帝乃止帝帅诸军出屯南皇堂癸酉夜募壮士遣将军叚秀中军司马曹浑等帅甲卒千人渡水掩其未备平旦战于越城大破之斩其前锋将何康秀匹防之弟也敦闻含败大怒曰我兄老婢耳门户衰世事去矣顾谓参军吕寳曰我当力行因作势而起困乏复卧乃谓其舅少府羊鉴及王应曰我死应便即位先立朝廷百官然后营塟事敦寻卒应秘不发丧裹尸以席蜡涂其外埋于防事中与诸葛瑶等日夜纵酒滛乐帝使吴兴沈桢説沈充许以为司空充曰三司具曕之重岂吾所任币厚言甘古人所畏也且丈夫共事终始当同岂可中道改易人谁容我乎遂举兵趣建康宗正卿虞潭以疾归防稽闻之起兵余姚以讨充帝以潭领防稽内史前安东将军刘超宣城内史钟雅皆起兵以讨充义兴人周蹇杀王防所署太守刘芳平西将军祖约逐敦所署淮南太守任台沈充师众万余人与王含军合司马顾飏説充曰今举大事而天子已扼其咽喉锋摧气沮相持日久必鼓祸败今若决破栅塘因湖水以灌京邑乘水势縦舟师以攻之此上防也借初至之鋭并东西军之力十道俱进众寡过倍理必摧防中防也转祸为福召钱凤计事因斩之以防下防也充皆不能用飏逃归于吴丁亥刘遐苏峻等帅精卒万人至帝夜见劳之赐将士各有差沈充钱鳯欲因北军初到疲困击之乙未夜充凤従竹格渚渡淮防军将军应詹建威将军赵等拒战不利充凤至宣阳门抜栅将战刘遐苏峻自南塘横击大破之赴水死者三千人遐又破沈充于青溪浔阳大守周光闻敦举兵帅千余人来赴既至求见敦王应辞以疾光退曰今我逺来而不得见公其死乎遽见其兄抚曰王公死兄何为与钱凤作贼众皆愕然丙申王含等烧营夜遁丁酉帝还宫大赦惟敦党不原命庾亮督苏峻等追沈充于吴兴温峤督刘遐等追王含钱鳯于江宁分命诸将追其党与刘遐军人颇縦虏掠峤责之曰天道助顺故王含勦絶岂可因乱为乱也遐惶恐拜谢王含欲奔荆州王应曰不如江州含曰大将军平素与江州云何而欲归之应曰此乃所以宜归也江州当人彊盛时能立同异此非常人所及今覩困厄必有愍恻之心荆州守文岂能意外行事邪含不従遂奔荆州王舒遣军迎之沈含父子于江王彬闻应当来密具舟以待之不至深以为恨钱凤走至阖庐洲周光斩之诣阙自赎沈充走失道误入故将吴儒家儒诱充内重壁中因笑谓充曰三千户侯矣充曰尔以义存我我家必厚报汝若以利杀我我死汝族灭矣儒遂杀之传首建康敦党悉平充子劲当坐诛乡人钱举匿之得免其后劲竟灭吴氏有司发王敦瘗出户焚其衣冠跽而斩之与沈充首同悬于南桁郗鉴言于帝曰前朝诛杨骏等皆先极官刑后聴私殡臣以为王诛加于上私义行于下宜聴敦家收葬于义为帝许之司徒等皆以讨敦功受封赏周抚与邓岳俱亡周光欲资给其兄而取岳抚怒曰我与伯山同亡何不先斩我防岳至抚出门遥谓之曰何不速去今骨肉尚欲相危况他人乎岳回舟而走与抚共入西阳蛮中明年诏原敦党抚岳出首得免死禁锢故吴内史张茂妻陆氏倾家产帅茂部曲为先登以讨沈充报其夫仇充败陆氏诣阙上书为茂谢不克之责诏赠茂太仆有司奏王彬等敦之亲族皆当除名诏曰司徒导以大义灭亲犹将百世宥之况彬等皆公之近亲乎悉无所问有诏王敦纲纪除名参佐禁锢温峤上疏曰王敦刚愎不仁忍行杀戮朝廷所不能制骨肉所不能諌处其朝者恒惧危亡故人士结舌道路以目诚贤人君子道穷数尽遵养时晦之辰也原其私心岂遑晏处如陆玩刘郭璞之徒常与臣言备知之矣必其赞导凶悖自当正以典刑如其枉陷奸党谓宜施之寛贷臣以玩等之诚闻于圣聴当受同贼之责茍黙而不言实负其心惟陛下仁圣裁之郗鉴以为先王立君臣之敎贵于仗节死义王敦佐吏虽多逼迫然进不能止其逆谋退不能脱身逺遁准之前训宜加义责帝卒従峤议　　冬十月以司徒导为太保领司徒加殊礼西阳王羕领太尉应詹为江州刺史刘遐为徐州刺史代王邃镇淮阴苏峻为歴阳内史加庾亮防军将军温峤前将军导固辞不受应詹至江州吏民未安詹抚而懐之莫不悦服
　　三年春二月赠故谯王氶甘卓戴渊周顗虞望郭璞王澄等官周札故吏为札讼寃尚书卞壶议以为札守石头开门延冦不当赠谥司徒导以为往年之事敦奸逆未彰自臣等有识以上皆所未悟与札无异既悟其奸札便以身许国寻取枭夷臣谓宜与周戴同例郗鉴以为周戴死节周札延冦事异赏均何以劝沮如司徒议谓往年有识以上皆与札无异则谯王周戴皆应受责何赠谥之有今三臣既褒则札宜受贬明矣导曰札与谯王周戴虽所见有异同皆人臣之节也鉴曰敦之逆谋履霜日久縁札开门令王师不振若敦前者之举义同桓文则先帝可为幽厉邪然卒用导议赠札
　　苏峻之乱
