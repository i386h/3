<!-- { "loadSidebar": true } -->
　　竟寕元年　初石显见冯奉世父子为公卿著名女又为昭仪在内显心欲附之荐言昭仪兄谒者逡脩敕宜侍幄帷天子召见欲以为侍中逡请间言事上闻逡言显颛权大怒罢逡归郎官及御史夫夫缺在位多举逡兄大鸿胪野王上使尚书选第中二千石而野王行能第一上以问显显曰九卿无出野王者然野王亲昭仪兄臣恐后世必以陛下度越众贤私后宫亲以为三公上曰善吾不见是因谓羣臣曰吾用野王为三公后世必谓我私后宫亲属以野王为比三月丙寅诏曰刚疆坚固确然亡欲大鸿胪野王是也心辨善辞可使四方少府五鹿充宗是也亷洁节俭太子少傅张谭是也其以少傅为御史大夫　夏五月壬辰帝崩于未央宫六月己未太子即皇帝位
　　成帝建始元年春正月石显迁长信中太仆秩中二千石显既失倚离权扵是丞相御史条奏显旧恶及其党牢梁陈顺皆免官显与妻子徙归故郡忧懑不食道死诸所交结以显为官者皆废罢少府五鹿充宗左迁菟太守御史中丞伊嘉为鴈门都尉司校尉涿郡王尊劾奏丞相衡御史大夫谭知显等颛权擅埶大作威福为海内患害不以时白奏行罚而阿谀曲从附下罔上怀邪迷国无大臣辅政之义皆不道在赦令前赦后衡谭举奏显不自陈不忠之罪而反扬着先帝任用倾覆之徒妄言百官畏之甚于主上卑君尊臣非所宜称失大臣体于是衡惭惧免冠谢罪上丞相侯印绶天子以新即位重伤大臣乃左迁尊为髙陵令然羣下多是尊者衡嘿嘿不自安每有水旱连乞骸骨让位上辄以诏书慰抚不许
　　成帝滛荒
　　元帝竟寕元年六月乙未成帝即皇帝位　秋七月丞相衡上疏曰臣闻之师曰妃匹之际生民之始万福之原婚姻之礼正然后品物遂而天命全孔子论诗以关雎为始此纲纪之首王教之端也自上世以来三代兴废未有不由此也愿陛下详览得失盛衰之效以定大基采有德戒声色近严敬逺技能臣闻六经者圣人所以统天地之心着善恶之归明吉凶之分通人道之正使不悖于本性者也及论语孝经圣人言行之要宜究其意
　　成帝建始二年　上自为太子时以好色闻及即位皇太后诏采良家女以备后宫大将军武库令杜钦说王凤曰礼一娶九女所以广嗣重祖也娣侄虽缺不复补所以飬夀塞争也故后妃有真淑之行则嗣有贤圣之君制度有威仪之节则人君有夀考之福废而不由则女德不厌女德不厌则夀命不究于髙年男子五十好色未衰女子四十容貎改前以改前之容待于未衰之年而不以礼为制则其原不可救而后徕异态后徕异态则正后自疑而支庶有间适之心是以晋献被纳防之谤申生防无罪之辜今圣主富于春秋未有适嗣方乡术入学未亲后妃之议将军辅政宜因始初之隆建九女之制详择有行义之家求淑女之质毋必有声色技能为万世大法夫少戒之在色小弁之作可谓寒心唯将军常以为忧凤白之太后太后以为故事无有凤不能自立法度循故事而已凤素重钦故置之莫府国家政谋常与钦虑之数称达名士裨正阙失当世善政多出于钦者
　　三年十二月戊申朔日有食之其夜地震未央宫殿中诏举贤良方正能直言极谏之士杜钦及太常丞谷永上对皆以为后宫女宠太盛嫉妬专上将害继嗣之咎河平元年夏四月己亥晦日有食之诏公卿百僚陈过失无有所讳大赦天下光禄大夫刘向对曰四月交于五月月同孝惠日同孝昭其占恐害继嗣是时许皇后专宠后宫希得进见中外皆忧上无继嗣故杜钦谷永及向所对皆及之上于是减省椒房掖廷用度服御舆驾所发诸官署及所造作遗赐外家羣臣妾皆如竟寕以前故事皇后上疏自陈以为时世异制长短相补不出汉制而已纎微之间未必可同若竟寕前与黄龙前岂相放哉家吏不晓今壹受诏如此且使妾揺手不得设妾欲作某屏风张于某所曰故事无有或不能得则必防妾以诏书矣此诚不可行唯陛下省察故事以特牛祠大父母戴侯敬侯皆得恩以太牢祠今当率如故事唯陛下哀之今吏甫受诏读记直豫言使后知之非可复若私府有所取也其萌芽所以约制妾者恐失人理唯陛下深察焉上于是采谷永刘向所言灾异咎验皆在后宫之意以报之且曰吏拘于灋又安足过盖矫枉者过直古今同之且财币之省特牛之祠其扵皇后所以扶助德美为华宠也咎根不除灾变相袭祖宗且不血食何戴侯也传不云乎以约失之者鲜审皇后欲从其奢与服亦当灋孝武皇帝也如此则甘泉建章可复兴矣孝文皇帝朕之师也皇太后皇后成灋也假使太后在彼时不如职今见亲厚又恶可以逾乎皇后其刻心秉德谦约为古垂则列妾使有灋焉
　　鸿嘉元年二月上始为微行从期门郎或私奴十余人或乘小车或皆骑出入市里郊野逺至旁县甘泉长杨五柞闘鸡走马常自称富平侯家人富平侯者张安世四世孙放也放父临尚敬武公主生放放为侍中中郎将娶许皇后女弟当时宠幸无比故假称之
　　二年春三月博士行大射礼有飞雉集于庭歴陛登堂而雊后雉又集大常宗正丞相御史大夫车骑将军之府又集未央宫承明殿屋上车骑将军王音待诏宠等上言天地之气以类相应谴告人君甚微而着雉者听察先闻雷声故月令以纪气经载髙宗雊雉之异以明转祸为福之验今雉以博士行礼之日大众聚防飞集于庭厯阶登堂万众睢睢惊怪连日径厯三公之府太常宗正典宗庙骨肉之官然后入宫其宿留告晓人具备深切虽人道相戒何以过是后帝使中常侍鼂闳诏音曰闻捕得雉毛羽颇摧折类拘执者得无人为之音复对曰陛下安得亡国之语不知谁主为佞讇之计诬乱圣德如此者左右阿谀甚众不待臣音复讇而足公卿以下保位自守莫有正言如令陛下觉悟惧大祸且至身深责臣下防以圣灋臣音当先诛岂有以自觧哉今即位十五年继嗣不立日日驾车而出失行流闻海内传之甚于京师外有防行之害内有疾病之忧皇天数见灾异欲人变更终已不改天尚不能感动陛下臣子何望独有极言待死命在朝暮而已如有不然老母安得处所尚何皇太后之有髙祖天下当以谁属乎宜谋于贤智克己复礼以求天意继嗣可立灾变尚可销也
　　三年　初许皇后与班偼伃皆有宠于上上尝逰后庭欲与倢伃同辇载偼伃辞曰观古图畵贤圣之君皆有名臣在侧三代末主乃有嬖妾今欲同辇得无近似之乎上善其言而止太后闻之喜曰古有樊姬今有班偼伃班偼伃进侍者李平得幸亦为偼伃赐姓曰卫其后上微行过阳阿主家恱歌舞者赵飞燕召入宫大幸有女弟复召入姿性尤醲粹左右见之皆啧啧嗟赏有宣帝时披香愽士淖方成在帝后唾曰此祸水也灭火必矣姊弟俱为偼伃贵倾后宫许皇后班偼伃皆失宠于是赵飞燕譛告许皇后班偼伃挟媚道祝诅后宫詈及主上冬十一月甲寅皇后废处昭台宫后姊谒等皆诛死亲属归故乡考问班防伃偼伃对曰妾闻死生有命富贵在天修正尚未防福为邪欲以何望使鬼神有知不受不臣之愬如其无知愬之何益故不为也上善其对赦之赐黄金百斥赵氏姊弟骄妬偼伃恐久见危乃求共养太后于长信宫上许焉
　　永始元年春正月上欲立赵偼伃为皇后皇太后嫌其所出微甚难之太后姊子淳于长为侍中数往来通语东宫歳余乃得太后指许之夏四月乙亥上先封偼伃父临为成阳侯谏大夫河间刘辅上书言昔武王周公承顺天地以飨鱼乌之瑞然犹君臣祗惧动色相戒况扵季世不防继嗣之福屡受威怒之异者乎虽夙夜自责改过易行畏天命念祖业妙选有德之世考卜窈窕之女以承祖庙顺神祗心塞天下望子孙之祥犹恐晚暮今乃触情纵欲倾于卑贱之女欲以母天下不畏于天不愧于人惑莫大焉里语曰腐木不可以为柱人婢不可以为主天人之所不予必有祸而无福市道皆共知之朝廷莫肯一言臣窃伤心不敢不尽死书奏上使侍御史收防辅系掖庭秘狱羣臣莫知其故于是左将军辛庆忌右将军亷襃光禄勲琅琊师丹太中大夫谷永俱上书曰窃见刘辅前以县令求见擢为谏大夫此其言必有卓诡切至当圣心者故得抜至于此旬月之间收下秘狱臣等愚以为辅幸得托公族之亲在谏臣之列新从下土来未知朝廷体独触忌讳不足深过小罪宜隠忍而已如有大恶宜暴治理官与众共之今天心未豫灾异屡降水旱迭臻方当隆寛广问褒直尽下之时也而行惨急之诛于谏争之臣震惊群下失忠直心假令辅不坐直言所坐不着天下不可戸晓同姓近臣本以言显其于治亲养忠之义诚不宜幽囚于掖庭狱公卿以下见陛下进用辅亟而折伤之暴人有惧心精锐销耎莫敢尽节正言非所以昭有虞之聼广德美之风臣等窃深伤之唯陛下留神省察上乃徙系辅共工狱减死罪一等论为鬼薪　夏六月丙寅立皇后赵氏大赦天下皇后既立宠少衰而其女弟絶幸为昭仪居昭阳宫其中庭彤朱而殿上髹漆切皆铜沓黄金涂白玉阶壁往往为黄金釭函蓝田璧明珠翠羽餙之自后宫未尝有焉赵后居别馆多通侍郎宫奴多子者昭仪常谓帝曰妾姊姓刚有如为人构陷则赵氏无种矣因泣下凄恻帝信之有白后奸状者帝辄杀之由是后公为滛恣无敢言者然卒无子光禄大夫刘向以为王教由内及外自近者始扵是采取诗书所载贤妃贞妇兴国显家及孽嬖乱亡者序次为列女传凡八篇及采传记行事着新序说苑凡十五篇奏之数上防言得失陈灋戒书数十上以助观览补遗阙上虽不能尽用然内嘉其言常嗟叹之
