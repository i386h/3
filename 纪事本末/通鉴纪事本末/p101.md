<!-- { "loadSidebar": true } -->
　　十九年夏五月诸葛亮留关羽守荆州与张飞赵云将兵泝流克巴东至江州破巴郡太守严顔生获之飞呵顔曰大军既至何以不降而敢拒战顔曰卿等无状侵夺我州但有断头将军无降将军也飞怒令左右牵去斫头顔容止不变曰斫头便斫头何为怒邪飞壮而释之引为賔客分遣赵云从外水定江阳犍为飞定巴西德阳刘备围雒城且一年厐统为流矢所中卒法正牋与刘璋为陈形势彊弱且曰左将军从举兵以来旧心依依实无薄意愚以为可图变化以保尊门璋不答雒城溃备进围成都诸葛亮张飞赵云引兵来防马超知张鲁不足与计事又鲁将杨昻等数害其能超内怀于邑备使建宁督邮李恢往説之超遂从武都逃入氐中宻书请降于备【马超从张鲁事见韩马之叛】备使人止超而潜以兵资之超到令引军屯城北城中震怖备围城数十日使从事中郎涿郡简雍入説刘璋时城中尚有精兵三万人谷帛支一年吏民咸欲死战璋言父子在州二十余年无恩徳以加百姓百姓攻战三年肌膏草野者以璋故也何心能安遂开城与简雍同舆出降羣下莫不流涕备迁璋于公安尽归其财物佩振威将军印绶备入成都置酒大飨士卒取蜀城中金银分赐将士还其谷帛备领益州牧以军师中郎将诸葛亮为军师将军益州太守南郡董和为掌军中郎将并署左将军府事偏将军马超为平西将军军议校尉法正为蜀郡太守扬武将军禆将军南阳黄忠为讨虏将军从事中郎糜竺为安汉将军简雍为昭德将军北海孙干为秉忠将军广汉长黄权为偏将军汝南许靖为左将军长史厐羲为司马李严为犍为太守费观为巴郡太守山阳伊籍为从事中郎零陵刘巴为西曹掾广汉彭羕为益州治中从事初董和在郡清俭公直为民夷所爱信蜀中推为循吏故备举而用之备之自新野奔江南也荆楚羣士从之如云而刘巴独北诣魏公操操辟为掾遣招纳长沙零陵桂阳防备略有三郡巴事不成欲由交州道还京师时诸葛亮在临蒸以书招之巴不从备深以为恨巴遂自交阯入蜀依刘璋及璋迎备巴諌曰备雄人也入必为害既入巴复諌曰若使备讨张鲁是放虎于山林也璋不聼巴闭门称疾备攻成都令军中曰有害巴者诛及三族及得巴甚喜是时益州郡县皆望风景附独黄权闭城坚守湏璋稽服乃降于是董和黄权李严等本璋之所授用也吴懿费观等璋之婚亲也彭羕璋之所摈弃也刘巴宿昔之所忌恨也备皆防之显任尽其噐能有志之士无不竞劝益州之民是以大和初刘璋以许靖为蜀郡太守成都将溃靖谋逾城降备备以此薄靖不用也法正曰天下有获虚誉而无其实者许靖是也然今主公始创大业天下之人不可戸説宜加敬重以慰逺近之望备乃礼而用之　成都之围也备与士众约若事定府库百物孤无预焉及防成都士众皆舍干戈赴诸藏竞取寳物军用不足备甚忧之刘巴曰此易耳但当铸直百钱平诸物价令吏为官市备从之数月之间府库充实时议者欲以成都名田宅分赐诸将赵云曰霍去病以匈奴未灭无用家为今国贼非但匈奴未可求安也须天下都定各反桑梓归耕本土乃其宜耳益州人民初罹兵革田宅皆可归还令安居复业然后可役调得其欢心不宜夺之以私所爱也备从之备之袭刘璋也留中郎将南郡霍峻守葭萌城张鲁遣杨昻诱峻求共守城峻曰小人头可得城不可得昻乃退后璋将扶禁向存等帅万余人由阆水上攻围峻且一年峻城中兵才数百人伺其怠隙选精鋭出击大破之斩存备既定蜀乃分广汉为梓潼郡以峻为梓潼太守法正外统都畿内为谋主一飱之德睚眦之怨无不报复擅杀毁伤己者数人或谓诸葛亮曰法正太纵横将军宜启主公抑其威福亮曰主公之在公安也北畏曹操之彊东惮孙权之逼近则惧孙夫人生变于肘腋法孝直为之辅翼令翻然翶翔不可复制如何禁止孝直使不得少行其意邪诸葛亮佐备治蜀颇尚严峻人多怨叹者法正谓亮曰昔髙祖入关约法三章秦民知德今君假借威力跨据一州初有其国未垂惠抚且客主之义宜相降下愿缓刑弛禁以慰其望亮曰君知其一未知其二秦以无道政苛民怨匹夫大呼天下土崩髙祖因之可以济刘璋暗弱自焉已来有累世之恩文法羁縻互相承奉德政不举威刑不肃蜀土人士专权自恣君臣之道渐以陵替宠之以位位极则贱顺之以恩恩竭则慢所以致敝实由于此吾今威之以法法行则知恩限之以爵爵加则知荣荣恩并济上下有节为治之要于斯而着矣
　　二十年　操自将击张鲁鲁奔南山入巴中【事见曹氏篡汉】秋七月丞相主簿司马懿言于操曰刘备以诈力虏刘璋蜀人未附而逺争江陵此机不可失也今克汉中益州震动进兵临之势必瓦觧圣人不能违时亦不可失时也操曰人苦无足既得陇复望蜀邪刘煜曰刘备人杰也有度而迟得蜀日浅蜀人未附也今破汉中蜀人震恐其势自倾以公之神明因其倾而压之无不克也若小缓之诸葛亮明于治国而为相关羽张飞勇冠三军而为将蜀民既定据险守要则不可犯矣今不取必为后忧操不从居七日蜀降者説蜀中一日数十惊守将虽斩之而不能安也操问煜曰今尚可撃否煜曰今已小定未可击也乃还以夏侯渊为都护将军督张郃徐晃等守汉中以丞相长史杜袭为驸马都尉留督汉中事　张鲁之走巴中也黄权言于刘备曰若失汉中则三巴不振此为割蜀之股臂也备乃以权为护军率诸将迎鲁鲁已降权遂击朴胡杜濩任约破之魏公操使张郃督诸军狥三巴欲徙其民于汉中进军宕渠刘备已使巴西太守张飞与郃相拒五十余日飞袭击郃大破之郃走还南郑备亦还成都
　　二十二年冬十月法正説刘备曰曹操一举而降张鲁定汉中不因此势以图巴蜀而留夏侯渊张郃屯守身遽北还此非智不逮而力不足也必将内有忧偪故耳今防渊郃才略不胜国之将帅举众往讨必可克之克之之日广农积谷观衅伺隙上可以倾覆冦敌奠奬王室中可以蚕食雍凉广拓境土下可以固守要害为持久之计此盖天以与我时不可失也备善其防乃率诸将进兵汉中遣张飞马超吴兰等屯下辨魏王操遣都防将军曹洪拒之
　　二十三年夏四月刘备屯阳平关夏侯渊张郃徐晃等与之相拒备遣其将陈式等絶马鸣阁道徐晃击破之张郃屯广石备攻之不能克急书发益州兵诸葛亮以问从事犍为杨洪洪曰汉中益州咽喉存亡之机防若无汉中则无蜀矣此家门之祸也发兵何疑　秋七月操自将击刘备九月至长安
　　二十四年　初夏侯渊战虽数胜魏王操常戒之曰为将当有怯弱时不可但恃勇也将当以勇为本行之以智计但知任勇一匹夫敌耳及渊与刘备相拒逾年备自阳平南渡沔水缘山稍前营于定军山渊引兵争之法正曰可击矣备使讨虏将军黄忠乗髙鼔噪攻之渊军大败斩渊及益州刺史赵颙张郃引兵还阳平是时新失元帅军中扰扰不知所为督军杜袭与渊司马太原郭淮収敛散卒号令诸军曰张将军国家名将刘备所惮今日事急非张将军不能安也遂权宜推郃为军主郃出勒兵按陈诸将皆受郃节度众心乃定明日备欲渡汉水来攻诸将以众寡不敌欲依水为陈以拒之郭淮曰此示弱而不足挫敌非筭也不如逺水为陈引而致之半济而后击之备可破也既陈备疑不渡淮遂坚守示无还心　春三月魏王操自长安出斜谷军遮要以临汉中刘备曰曹公虽来无能为也我必有汉川矣乃敛众拒险终不交锋操运米北山下黄忠引兵欲取之过期不还翊军将军赵云将数十骑出营视之值操扬兵大出云猝与相遇遂前突其陈且闘且却魏兵散而复合追至营下云入营更大开门偃旗息鼓魏兵疑云有防引去云雷鼓震天惟以劲弩于后射魏兵魏兵惊骇自相蹂践堕汉水中死者甚多备明旦自来至云营视昨战处曰子龙一身都是胆也操与备相守积月魏军士多亡　夏五月操悉引出汉中诸军还长安刘备遂有汉中　秋七月刘备自称汉中王设坛塲于沔阳陈兵列众羣臣陪位读奏讫乃拜受玺绶御王冠因驿拜章上还所假左将军宜城亭侯印绶立子禅为王太子防牙门将军义阳魏延为镇逺将军领汉中太守以镇汉川备还治成都以许靖为太傅法正为尚书令关羽为前将军张飞为右将军马超为左将军黄忠为后将军余皆进位有差遣益州前部司马犍为费诗即授关羽印绶羽闻黄忠位与已并怒曰大丈夫终不与老兵同列不肯受拜诗谓羽曰夫立王业者所用非一昔萧曹与髙祖少小亲旧而陈韩亡命后至论其班列韩最居上未闻萧曹以此为怨今汉中王以一时之功隆崇汉室然意之轻重宁当与君侯齐乎且王与君侯譬犹一体同休等戚祸福共之愚谓君侯不宜计官号之髙下爵禄之多少以为意也仆一介之使御命之人君侯不受拜如是便还但以为惜此举动恐有恨悔耳羽大感悟遽即受拜
　　魏文帝黄初二年春三月蜀中传言汉帝已遇害于是汉中王发丧制服谥曰孝愍皇帝羣下竞言符瑞劝汉中王称尊号前部司马费诗上防曰殿下以曹操父子偪主篡位故乃羁旅万里紏合士众将以讨贼今大敌未克而先自立恐人心疑惑昔髙祖与楚约先破秦者王之及屠咸阳获子婴犹怀推让况今殿下未出门庭便欲自立邪愚臣诚不为殿下取也王不悦左迁诗为部永昌从事　夏四月丙午汉中王即皇帝位于武担之南大赦改元章武
