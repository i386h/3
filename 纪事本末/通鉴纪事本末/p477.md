<!-- { "loadSidebar": true } -->
　　二年春三月己亥朔蜀主宴近臣于怡神亭酒酣君臣及宫人皆脱冠露髻喧哗自恣知制诰京兆李祯谏曰君臣沉湎不忧国政臣恐启北敌之谋不聼　　夏四月帝遣客省使李严使于蜀严盛称帝威徳有混一天下之志且言朱氏篡窃诸侯曽无勤王之举王宗俦以其语侵蜀请斩之蜀主不従宣徽北院使宋光葆上言晋王有凭陵我国家之志宜选将练兵屯戍边鄙积糗粮治战舰以待之蜀主乃以光葆为梓州观察使充武徳节度留后　　五月戊申蜀主遣李严还初帝因严入蜀令以马市宫中珍玩而蜀法禁锦绮珍竒不得入中国其粗恶者乃聴入中国谓之入草物严还以闻帝怒曰王衍宁免为入草之人乎严因言于帝曰衍童騃荒縦不亲政务斥逺故老昵比小人其用事之臣王宗弼宋光嗣等谄谀专恣黩货无厌贤愚易位刑赏紊乱君臣上下专以奢淫相尚以臣观之大兵一临瓦解土崩可翘足而待也帝深以为然　　秋入月戊辰蜀主以右定逺军使王宗锷为招讨马歩使帅二十一军屯洋州乙亥以长直马军使林思谔为昭武节度使戍利州以备唐　帝复遣使者李彦稠入蜀九月己亥至成都　蜀前山南节度使兼中书令王宗俦以蜀主失徳与王宗弼谋废立宗弼犹豫未决庚戍宗俦忧愤而卒宗弼谓枢宻使宋光嗣景润澄等曰宗俦教我杀尔曹今日无患矣光嗣辈俯伏泣谢宗弼子承班闻之谓人曰吾家难乎免矣　乙卯蜀主以前镇江节度使张武为峡路应援招讨使　蜀宣徽北院使王承休请择诸军骁勇者万二千人置驾下左右龙武步骑四十军兵械给赐皆优异于它军以承休为龙武军马步都指挥使以禆将安重霸副之旧将无不愤耻重霸云州人以狡佞贿赂事承休故承休悦之　　冬十一月蜀主遣其翰林学士欧阳彬来聘彬衡山人也又遣李彦稠东还　蜀以唐修好罢威武城戍召闗宏业等二十四军还成都戊申又罢武定武兴招讨刘潜等三十七军辛酉蜀主罢天雄军招讨命王承骞等二十九军还成都　蜀主罢金州屯戍命王承勲等七军还成都　初唐僖昭之世宦官虽盛未尝有建节者蜀安重霸劝王承休求秦州节度使承休言于蜀主曰秦州多美妇人请为陛下采择以献蜀主许之庚午以承休为天雄节度使封鲁国公以龙武军为承休牙兵　乙亥蜀主以前武徳节度使兼中书令徐延琼为京城内外马步都指挥使延琼以外戚代王宗弼居旧将之右众皆不平三年夏六月帝将伐蜀辛卯诏天下括市战马　　秋九月蜀主与太后太妃逰青城山厯丈人观上清宫遂至彭州阳平化汉州三学山而还　丁酉帝与宰相议伐蜀威胜节度使李绍钦素谄事宣徽使李绍宏绍宏荐绍钦有盖世竒才虽孙呉不如可以大任郭崇韬曰段凝亡国之将奸谄絶伦不可信也众举李嗣源郭崇韬曰契丹方炽总管不可离河朔魏王地当储副未立殊功请依故事以为伐蜀都统成其威名帝曰儿幼岂能独往当求其副既而曰无以易卿庚子以魏王继岌充西川四面行营都统崇韬充东北面行营都招讨制置等使军事悉以委之又以荆南节度使高季兴充东南面行营都招讨使鳯翔节度使李继曮充都供军转运应接等使同州节度使李令徳充行营副招讨使陜州节度使李绍琛充蕃汉马步军都排陈斩斫使兼马步军都指挥使西京留守张筠充西川管内安抚应接使华州节度使毛璋充左厢马步都虞候邠州节度使董璋充右厢马步都虞候客省使李严充西川管内招抚使将兵六万伐蜀仍诏季兴自取夔忠万三州为巡属都统置中军以供奉官李従袭充中军马歩都指挥监押高品李廷安吕知柔充魏王府通谒辛丑以工部尚书任圜翰林学士李愚并参预都统军机　蜀安重霸劝王承休请蜀主东游秦州承休到官即毁府署作行宫大兴力役强取民间女子教歌舞图形遗韩昭使言于蜀主又献花木图盛称秦州山川土风之美蜀主将如秦州羣臣谏者甚众皆不聼王宗弼上表谏蜀主投其表于地太后涕泣不食止之亦不能得前秦州节度判官蒲禹卿上表几二千言其畧曰先帝艰难创业欲传之万世陛下少长富贵荒色惑酒秦州人杂胡地多瘴疠万众困于奔驰郡县罢于供亿鳯翔久为仇雠必生衅隙唐国方通欢好恐懐疑贰先皇未尝无故盘游陛下率意频离宫阙秦皇东狩銮驾不还炀帝南巡龙舟不返蜀都彊盛雄视邻邦边亭无烽火之虞境内有腹心之疾百姓失业盗贼公行昔李势屈于桓温刘禅降于邓艾山河险固不足凭恃韩昭谓禹卿曰吾收汝表俟主上西归当使狱吏字字问汝王承休妻严氏美蜀主私焉故鋭意欲行　　冬十月排陈斩斫使李绍琛与李严将骁骑三千歩兵万人为前锋招讨判官陈乂至宝鸡称疾乞留李愚厉声曰陈乂见利则进惧难则止今大军涉险人心易揺宜斩以狥由是军中无敢顾望者乂蓟州人也　癸亥蜀主引兵数万发成都甲子至汉州武兴节度使王承捷告唐兵西上蜀主以为羣臣同谋沮已犹不信大言曰吾方欲耀武遂东行在道与羣臣赋诗殊不为意　丁丑李绍琛攻蜀威武城蜀指挥使唐景思将兵出降城使周彦禋等知不能守亦降景思秦州人也得城中粮二十万斛绍琛縦其败兵万余人逸去因倍道趣鳯州李严飞书以谕王承捷李继曮竭鳯翔蓄积以馈军不能充人情忧恐郭崇韬入散闗指其山曰吾辈进无成功不复得还此矣当尽力一决今馈运将竭宜先取鳯州因其粮诸将皆言蜀地险固未可长驱宜按兵观衅崇韬以问李愚愚曰蜀人苦其主荒淫莫为之用宜乘其人情崩离风驱霆击彼皆破胆虽有险阻谁与守之兵势不可缓也是日李绍琛告捷崇韬喜谓愚曰公料敌如此吾复何忧乃倍道而进戊寅王承捷以鳯兴文扶四川印节迎降得兵八千粮四十万斛崇韬曰平蜀必矣即以都统牒命承捷摄武兴节度使己卯蜀主至利州威武败卒奔还始信唐兵之来王宗弼宋光嗣言于蜀主曰东川山南兵力尚完陛下但以大军扼利州唐人安敢悬兵深入従之庚辰以随驾清道指挥使王宗勲王宗俨兼侍中王宗昱为三招讨将兵三万逆战従驾兵自绵汉至深渡千里相属皆怨愤曰龙武军粮饷倍于它军它军安能御敌李绍琛等过长举兴州都指挥使程奉琏将所部兵五百来降且请先治桥栈以俟唐军由是军行无险阻之虞辛巳兴州刺史王承鉴弃城走绍琛等克兴州郭崇韬以唐景思摄兴州刺史乙酉成州刺史王承朴弃城走李绍琛等与蜀三招讨战于三泉蜀兵大败斩首五千级余众溃走又得粮十五万斛于三泉由是军食优足　蜀主闻王宗勲等败自利州倍道西走防桔柏津浮梁命中书令判六军诸卫事王宗弼将大军守利州且令斩王宗勲等三招讨李绍琛昼夜兼行趣利州蜀武徳留后宋光葆遗郭崇韬书请唐兵不入境当举巡属内附茍不如约则背城决战以报本朝崇韬复书抚纳之己丑魏王继岌至兴州光葆以梓绵劒龙普五州武定节度使王承肇以洋蓬壁三州山南节度使兼侍中王宗威以梁开通渠麟五州阶州刺史王崇岳以阶州皆降承肇宗侃之子也自余城镇皆望风欵附天雄节度使王承休与副使安重霸谋掩击唐军重霸曰击之不胜则大事去矣蜀中精兵十万天下险固唐兵虽勇安能直度劒门邪然公受国恩闻难不可不赴愿与公俱西承休素亲信之以为然重霸请赂羌人买文扶州路以归承休従之使重霸将龙武军及所募兵万二千人以従将行州人饯于城外承休上道重霸拜于马前曰国家竭力以得秦陇若従开府还朝谁当守之开府行矣重覇请为公留守承休业已上道无如之何遂与招讨副使王宗汭自文扶而南其地皆不毛羌人抄之且战且行士卒冻馁比至茂州余众二千而已重覇遂以秦陇来降　郭崇韬遗王宗弼等书为陈利害李绍琛未至利州宗弼弃城引兵西归王宗勲等三招讨追及宗弼于白艻宗弼懐中探诏书示之曰宋光嗣令我杀尔曹因相持而泣遂合谋送欵于唐　十一月丙申蜀主至成都百官及后宫迎于七里亭蜀主入妃嫔中作回鹘队入宫丁酉出见羣臣于文明殿泣下霑襟君臣相视竟无一言以救国患戊戍李绍琛至利州修桔栢浮梁昭武节度使林思谔先弃城奔阆州遣使请降甲辰魏王继岌至劒州蜀武信节度使兼中书令王宗夀以遂合渝泸昌五州降王宗弼至成都登太门严兵自卫蜀主及太后自往劳之宗弼骄慢无复臣礼乙巳刼迁蜀主及太后后宫诸王于西宫收其玺绶使亲吏于义兴门邀取内库金帛悉归其家其子承涓杖劒入宫取蜀主宠姫数人以归丙午宗弼自称权西川兵马留后李绍琛进至绵州仓库居民已为蜀兵所燔又防绵江浮梁水深无舟楫可渡绍琛谓李严曰吾悬军深入利在速战乘蜀人破胆之时但得百骑过鹿头闗彼且迎降不暇若俟修缮桥梁必留数日或教王衍坚闭近闗折吾兵势倘延旬浃则胜负未可知矣乃与严乘马浮度江従兵得济者仅千人溺死者亦千余人遂入鹿头闗丁未进据汉州居三日后军始至王宗弼遣使以币马牛酒劳军且以蜀主书遗李严曰公来吾即降或谓严曰公首建伐蜀之策蜀人怨公深入骨髓不可往严不従欣然驰入成都抚谕吏民告以大军继至蜀君臣后宫皆恸哭蜀主引严见太后以母妻为托宗弼犹乗城为守备严悉命撤去楼橹己酉魏王继岌至绵州蜀主命翰林学士李昊草降表又命中书侍郎同平章事王锴草降书遣兵部侍郎欧阳彬奉之以迎继岌及郭崇韬王宗弼称蜀君臣久欲归命而内枢宻使宋光嗣景润澄宣徽使李周辂欧阳晃荧惑蜀主皆斩之函首送继岌又责文思殿大学士礼部尚书成都尹韩昭佞谀枭于金马坊门内外马步都指挥使兼中书令徐延琼果州团练使潘在迎嘉州刺史顾在珣及诸贵戚皆惶恐倾其家金帛妓妾以赂宗弼仅得免死凡素所不快者宗弼皆杀之辛亥继岌至徳阳宗弼遣使奉牋称已迁蜀主于西第安抚军城以俟王师又使其子承班以蜀主后宫及珍玩赂继岌及郭崇韬求西川节度使继岌曰此皆我家物奚以献为留其物而遣之李绍琛留汉州八日以俟都统甲寅继岌至汉州王宗弼迎谒乙卯至成都丙辰李严引蜀主及百官仪卫出降于升迁桥蜀主白衣衔璧牵羊草绳萦首百官衰绖徒跣舆榇号哭俟命继岌受璧崇韬解缚焚榇承制释罪君臣东北向拜谢丁巳大军入成都崇韬禁军士侵掠市不改肆自出师至克蜀凡七十日得节度十州六十四县二百四十九兵三万铠仗钱粮金银缯锦共以千万计高季兴闻蜀亡方食失匕箸曰是老夫之过也梁震曰不足忧也唐主得蜀益骄亡无日矣安知其不为吾福楚王殷闻蜀亡上表称臣已营衡麓之间为菟裘之地愿上印绶以保余龄上优诏慰谕之　　十二月癸酉王承休王宗汭至成都魏王继岌诘之曰居大镇拥彊兵何以不拒战对曰畏大王神武曰然则何不降对曰王师不入境曰所俱入羌者几人对曰万二千人曰今归者几人对曰二千人曰可以偿万人之死矣皆斩之并其子　　闰十二月丁酉诏蜀朝所署官四品以上降授有差五品以下才地无取者悉縦归田里其先降及有功者委崇韬随事奬任又赐王衍诏略曰固当裂土而封必不薄人于险三辰在上一言不欺
