<!-- { "loadSidebar": true } -->
　　三年春正月萧寳寅行及汝隂东城已为梁所取乃屯夀阳栖贤寺二月戊子将军姜庆贞乘魏任城王澄在外袭夀阳据其外郭长史韦纉仓猝失图任城太妃孟氏勒兵登陴先守要便激厉文武安慰新旧劝以赏罚将士咸有奋志太妃亲巡城守不避矢石萧寳寅引兵至与州军合击之自四鼔战至下晡庆贞败走韦纉坐免官任城王澄攻钟离上遣冠军将军张恵绍等将兵五千送粮诣钟离澄遣平逺将军刘思祖等邀之丁酉战于邵阳大败梁兵俘恵绍等十将杀虏士卒殆尽思祖芳之从子也尚书论思祖功应封千户侯侍中领右卫将军元晖求二婢于思祖不得事遂寝晖素之孙也上遣平西将军曹景宗后军王僧炳等帅步骑三万救义阳僧炳将二万人据凿岘景宗将万人为后继元英遣冠军将军元逞等据樊城以拒之三月壬申大破曺炳于樊城俘斩四千余人魏诏任城王澄以四月淮水将涨舟行无碍南军得时勿昧利以取后悔防大淮水暴涨澄引兵还夀阳魏军还既狼狈失亡四千余人中书侍郎齐郡贾思伯为澄军司居后为殿澄以其儒者谓之必死及至大喜曰仁者必有勇于军司见之矣思伯托以失道不伐其功有司奏夺澄开府仍降三阶上以所获魏将士请易张恵绍于魏魏人归之　夏五月魏人围义阳城中兵不满五千人食才支半嵗魏军攻之昼夜不息刺史蔡道恭随方抗御皆应手摧却相持百余日前后斩获不可胜计魏军惮之将退防道恭疾笃乃呼从弟骁骑将军灵恩兄子尚书郎僧勰及诸将佐谓曰吾受国厚恩不能攘灭冦贼今所苦转笃势不支乆汝等当以死固节无令吾没有遗恨众皆流涕道恭卒灵恩摄行州事代之守城　秋七月魏人闻蔡道恭卒攻义阳益急短兵日接曺景宗顿凿岘不进但耀兵逰猎而已上复遣宁朔将军马仙琕救义阳仙琕转战而前兵势甚锐元英结垒于士雅山分命诸将伏于四山示之以弱仙琕乘胜直抵长围掩英营英伪北以诱之至平地纵兵击之统军傅永擐甲执槊单骑先入唯军主蔡三虎副之突陈横过梁兵射永洞其左股永投箭复入仙琕大败一子战死仙琕退走英谓永曰公伤矣且还营永曰昔汉祖扪足不欲人知下官虽微国家一将奈何使贼有伤将之名遂与诸军追之尽夜而返时年七十余矣军中莫不壮之仙琕复帅万余人进击英英又破之杀将军陈秀之仙琕知义阳危急尽锐决战一日三交皆大败而返蔡灵恩势穷八月乙酉降于魏三闗戍将闻之辛酉亦弃城走英使司马陆希道为露板嫌其不精命傅永改之永不增文彩直为之陈列军事处置形要而已英深赏之曰观此经筭虽有金城汤池不能守矣初南安恵王以预穆泰之谋追夺爵邑及英克义阳乃复立英为中山王御史中丞任昉奏弹曺景宗上以其功臣寝而不治卫尉郑绍叔忠于事上外所闻知纎毫无隠毎为上言事善则推功于上不善则引咎归已上以是亲之诏于南义阳置司州移镇闗南以绍叔为刺史绍叔立城隍缮器械广田积谷招集流散百姓安之魏置郢州于义阳以司马恱为刺史上遣马仙琕筑竹敦麻阳二城于三闗南司马恱遣兵攻竹敦防之
　　四年春二月上谋伐魏壬午遣卫尉卿杨公则将宿卫兵塞洛口　八月壬寅魏中山王英冦雍州　杨公则至洛口与魏豫州长史石荣战斩之甲寅将军姜庆眞与魏战于羊石不利公则退屯马头　九月己巳杨公则等与魏扬州刺史元嵩战公则败绩　冬十月丙午上大举伐魏以扬州刺史临川王宏都督北讨诸军事尚书右仆射柳惔为副王公以下各上国租及田谷以助军宏屯于洛口
