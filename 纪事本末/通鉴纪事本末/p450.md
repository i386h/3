<!-- { "loadSidebar": true } -->
　　幙府是日全忠部署将士将归大梁忽变计欲乗胜击淮南敬翔諌曰今出师未逾月平两大镇辟地数千里逺近闻之莫不震慑此威望可惜不若且归息兵俟衅而动不听　辛卯朱全忠发襄州壬辰至枣阳遇大雨自申州抵光州道险狭涂潦人马疲乏士卒尚未冬服多逃亡全忠使人谓光州刺史柴再用曰下我以汝为蔡州刺史不下且屠城再用严设守备戎服登城见全忠拜伏甚恭曰光州城小兵弱不足以辱王之威怒王茍先下夀州敢不从命全忠留其城东旬日而去　戊申朱全忠发光州迷失道百余里又遇雨比及夀州夀人坚壁清野以待之全忠欲围之无林木可为栅乃退屯正阳　　十一月丙辰朱全忠度淮而北柴再用抄其后军斩首三千级获辎重万计全忠悔之躁忿尤甚丁卯至大梁先是全忠急于传禅密使蒋晖等谋之晖与柳璨等议以魏晋以来皆先封大国加九锡殊礼然后受禅当次第行之乃先除全忠诸道元帅以示有渐仍以刑部尚书裴迪为送告使全忠大怒宣徽副使王殷赵殷衡疾晖权宠欲得其处因譛之于全忠曰晖璨等欲延唐祚故逗留其事以须变晖闻之惧自至夀春具言其状全忠曰汝曹巧述闲事以沮我借使我不受九锡岂不能作天子邪晖曰唐祚已尽天命归王愚智皆知之晖与柳璨等非敢有背徳但以今兹晋燕岐蜀皆吾勍敌王遽受禅彼心未服不可不曲尽义理然后取之欲为王创万代之业耳全忠叱曰奴果反矣晖惶遽辞归与璨议行九锡时天子将郊祀百官既习仪裴迪自大梁还言全忠怒曰柳璨蒋晖等欲延唐祚乃郊天也璨等惧庚午敕改用来年正月上辛　柳璨蒋晖等议加朱全忠九锡朝士多窃懐愤悒礼部尚书苏循独言曰梁王功业显大厯数有归朝廷速宜揖让朝士无敢违者辛巳以全忠为相国总百揆以宣武宣义天平护国天雄武顺佑国河阳义武昭义保义戎昭武定泰宁平卢忠武匡国镇国武宁忠义荆南等二十一道为魏国进封魏王仍加九锡全忠怒其稽缓让不受十二月戊子命枢密使蒋晖赍手诏诣全忠谕指癸巳晖自大梁还言全忠怒不解甲午柳璨奏称人望归梁王陛下释重负今其时也即日遣璨诣大梁达传禅之意全忠拒之初璨陷害朝士过多全忠亦恶之璨与蒋晖张廷范朝夕宴聚深相结为全忠谋禅代事何太后泣遣宫人阿秋阿防达意晖语以它日传禅之后求子母生全王殷赵殷衡谮晖云与柳璨张廷范于积善宫夜宴对太后焚香为誓期兴复唐祚全忠信之乙未收晖及丰徳库使应顼御厨使朱建武系河南狱以王殷权知枢密赵殷衡权判宣徽院事全忠三表辞魏王九锡之命丁酉诏许之更以为天下兵马元帅然全忠已修大梁府舍为宫阙矣是日斩蒋晖杖杀应顼朱建武庚子省枢密使及宣徽南院使独置宣徽使一员以王殷为之赵殷衡为副使辛丑敕罢宫人宣传诏命及参随视朝追削蒋晖为凶逆百姓令河南揭尸于都门外聚众焚之晖既死王殷与赵殷衡又诬晖私侍何太后令阿秋阿防通导往来己酉全忠密令殷殷衡害太后于积善宫敕追废太后为庶人阿秋阿防皆于殿前扑杀庚戌以皇太后丧废朝三日辛亥敕以宫禁内乱罢来年正月上辛谒郊庙礼癸丑守司空兼门下侍郎同平章事柳璨贬登州刺史太常卿张廷范贬莱州司戸甲寅斩璨于上东门外车裂廷范于都市璨临刑呼曰负国贼柳璨死其宜矣
　　后梁太祖开平元年　初梁王以河北诸镇皆服惟幽沧未下故大举伐之欲以坚诸镇之心既而潞州内叛王烧营而还威望大沮恐中外因此离心欲速受禅以镇之丁亥王入馆于魏有疾卧府中魏博节度使罗绍威恐王袭之入见王曰今四方称兵为王患者皆以翼戴唐室为名王不如早灭唐以絶人望王虽不许而心徳之乃亟归壬寅至大梁甲辰唐昭宣帝遣御史大夫薛贻矩至大梁劳王贻矩请以臣礼见王揖之升阶贻矩曰殿下功徳在人三灵改卜皇帝方行舜禹之事臣安敢违乃北面拜舞于庭王侧身避之贻矩还言于帝曰元帅有受禅之意矣帝乃下诏以二月禅位于梁又遣宰相以书谕王王辞　　二月唐大臣共奏请昭宣帝逊位壬子诏宰相帅百官诣元帅府劝进王遣使却之于是朝臣藩镇乃至湖南岭南上牋劝进者相继三月庚寅唐昭宣帝诏薛贻矩再诣大梁谕禅位之
　　意又诏礼部尚书苏循赍百官牋诣大梁　甲辰唐昭宣帝降御札禅位于梁以摄中书令张文蔚为册使礼部尚书苏循副之摄侍中杨涉为押传国寳使翰林学士张防副之御史大夫薛贻矩为押金寳使尚书左丞赵光逢副之帅百官备灋驾诣大梁杨涉子直史馆凝式言于涉曰大人为唐宰相而国家至此不可谓之无过况手持天子玺绶与人虽保富贵奈千载何盍辞之涉大骇曰汝灭吾族神色为之不宁者数日　　夏四月梁王始御金祥殿受百官称臣下书称教令自称曰寡人辛亥令诸牋表簿籍皆去唐年号但称月日丙辰张文蔚等至大梁　壬戌梁王更名晃王兄全昱闻王将即帝位谓王曰朱三尔可作天子乎甲子张文蔚杨涉乗辂自上源驿从寳诸司各备仪卫卤簿前导百官从其后至金祥殿前陈之王被衮冕即皇帝位张文蔚苏循奉册升殿进读杨涉张防薛贻矩赵光逢以次奉寳升殿读已降帅百官舞蹈称贺帝遂与文蔚等宴于徳殿帝举酒曰朕辅政未久此皆诸公推戴之力文蔚等皆慙惧俯伏不能对独苏循薛贻矩及刑部尚书张祎盛称帝功徳宜应天顺人帝复与宗戚饮博于宫中酒酣朱全昱忽以投琼击盆中迸散睨帝曰朱三汝本砀山一民也从黄巢为盗天子用汝为四镇节度使富贵极矣奈何一旦灭唐家三百年社稷自称帝王行当灭族奚以博为帝不怿而罢乙丑命有司告天地宗庙社稷丁卯遣使宣谕州镇戊辰大赦改元国号大梁奉唐昭宣帝为济隂王皆如前代故事唐中书旧臣官爵并如故以汴州为开封府命曰东都以故东都为西都废故西京以京兆府为大安府置佑国军于大安府更名魏博曰天雄军迁济隂王于曹州栫之以棘使甲士守之
　　二年春二月癸亥酖杀济隂王于曹州追諡曰唐哀皇帝
　　郢王簒弑
　　后梁太祖干化二年帝长子彬王友裕早卒次假子博王友文帝特爱之常留守东都兼建昌宫使次郢王友珪其母亳州营倡也为左右控鹤都指挥使无宠次均王友贞为东都马步都指挥使初元贞张皇后严整多智帝敬惮之后殂帝纵意声色诸子虽在外常征其妇入侍帝往往乱之友文妇王氏色美帝尤宠之虽未以友文为太子帝意常属之友珪心不平友珪常有过帝挞之友珪益不自安帝疾甚命王氏召友文于东都欲与之诀且付以后事友珪妇张氏亦朝夕侍帝侧知之密告友珪曰大家以传国寳付王氏懐往东都吾属死无日矣夫妇相泣左右或説之曰事急计生何不改图时不可失六月丁丑朔帝命敬翔出友珪为莱州刺史即令之官已宣防未行敕时左迁者多追赐死友珪益恐戊寅友珪易服防行入左龙虎军见统军韩勍以情告之勍亦见功臣宿将多以小过被诛惧不自保遂相与合谋勍以牙兵五百人从友珪杂控鹤士入伏于禁中中夜斩闗入至寝殿侍疾者皆散走帝惊起问反者为谁友珪曰非它人也帝曰我固疑此贼恨不早杀之汝悖逆如此天地岂容汝乎友珪曰老贼万段友珪仆夫冯廷谔刺帝腹刃出于背友珪自以败氊裹之瘗于寝殿秘不发丧遣供奉官丁昭溥驰诣东都命均王友贞杀友文己卯矫诏称博王友文谋逆遣兵突入殿中赖郢王友珪忠孝将兵诛之保全朕躬然疾因震惊弥致危殆宜令友珪权主军国之务韩勍为友珪谋多出府库金帛赐诸军及百官以取悦辛巳丁昭溥还闻友文已死乃发丧宣遗制友珪即皇帝位　　秋八月郢王友珪既簒立诸宿将多愤怒虽曲加恩礼终不悦告哀使至河中护国节度使冀王朱友谦泣曰先帝数十年开创基业前日变起宫掖声闻甚恶吾备位蕃镇心窃耻之友珪加友谦侍中中书令以诏书自辨且征之友谦谓使者曰所立者为谁先帝晏驾不以理吾且至洛阳问罪何以征为戊戌以侍卫诸军使韩勍为西面行营招讨使督诸军讨之友谦以河中附于晋以求救九月丁未以感化节度使康懐贞为河西都招讨使更以韩勍副之友珪以兵部尚书知崇政院事敬翔太祖腹心恐其不利于已欲解其内职恐失人望庚午以翔为中书侍郎同平章事壬申以户部尚书李振充崇政院使翔多称疾不预事康懐贞等与忠武节度使牛存节合兵五万屯河中城西攻之甚急晋王遣其将李存审李嗣肱李嗣恩将兵救之败梁军于胡壁嗣恩本骆氏子也　朱友谦复告急于晋冬十月晋王自将自泽潞而西遇康懐贞于解县大破之斩首千级追至白径岭而还梁兵解围退保陕州
　　均王干化三年春正月癸亥郢王友珪朝享太庙甲子祀圆丘大赦改元鳯厯　郢王友珪既得志遽为荒内外愤怒友珪虽防以金缯终莫之附驸马都尉赵岩犨之子太祖之壻也左龙虎统军侍卫亲军都指挥使袁象先太祖之甥也岩奉使至大梁均王友贞密与之谋诛友珪岩曰此事成败在招讨杨令公耳得其一言谕禁军吾事立办均王乃遣腹心马慎交之魏州説杨师厚曰郢王簒弑人望属在大梁公若因而成之此不世之功也且许事成之日赐犒军钱五十万緍师厚与将佐谋之曰方郢王弑逆吾不能即讨今君臣之分已定无故改图可乎或曰郢王亲弑君父贼也均王举兵复雠义也奉义讨贼何君臣之有彼若一朝破贼公将何以自处乎师厚惊曰吾几误计乃遣其将王舜贤至洛阳隂与袁象先谋遣招讨马步都虞谯人朱汉賔将兵屯滑州为外应赵岩归洛阳亦与象先密定计友珪治龙骧军溃乱者搜捕其党获者族之经年不已时龙骧军有戍大梁者友珪征之均王因使人激怒其众曰天子以懐州屯兵叛追汝辈欲尽阬之其众皆惧莫知所为丙戌均王奏龙骧军疑惧未肯前发戊子龙骧将校见均王泣请可生之路王曰先帝与汝辈三十余年征战经营王业今先帝尚为人所弑汝辈安所逃死乎因出太祖像示之而泣曰汝能自趣洛阳雪雠耻则转祸为福矣众皆踊跃呼万歳请兵仗王给之庚寅旦袁象先等帅禁兵数千人突入宫中友珪闻变与妻张氏及冯廷谔趋北垣楼下将逾城自度不免令廷谔先杀妻次杀已廷谔亦自刭诸军十余万大掠都市百司逃散中书侍郎同平章事杜晓侍讲学士李珽皆为乱兵所杀门下侍郎同平章事于兢宣政使李振被伤至晡乃定象先岩赍传国寳诣大梁迎均王王曰大梁国家创业之地何必洛阳乃即帝位于大梁复称干化三年追废友珪为庶人复博王友文官爵　　二月帝遣使招抚朱友谦友谦复称藩奉梁年号
　　李氏据鳯翔【岐蜀相攻附】
　　唐僖宗光启三年春正月以扈跸都头李茂贞领武定节度使茂贞博野人本姓宋名文通以功赐姓名秋八月丙子以李茂贞同平章事充鳯翔节度使文徳元年夏五月加鳯翔节度使李茂贞检校侍中昭宗景福元年春正月鳯翔李茂贞等五节度请出军讨杨守亮【并见藩镇之乱】
　　光化二年秋九月以鳯翔节度使李茂贞为鳯翔彰义节度使
　　天复元年春正月鳯翔彰义节度使李茂贞来朝加茂贞守尚书令兼侍中进爵岐王　　冬十一月韩全诲等劫车驾幸鳯翔朱全忠西迎车驾李茂贞出兵拒之【事见朱温簒唐】
　　二年秋九月癸亥以茂贞为鳯翔静难武定昭武四镇节度使
