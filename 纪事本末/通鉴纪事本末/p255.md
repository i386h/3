<!-- { "loadSidebar": true } -->
　　简文帝大宝元年春正月戊辰东魏进太原公高洋位丞相都督中外诸军録尚书事大行台齐郡王　三月庚申东魏进丞相洋爵为齐王　东魏齐王洋之为开府也勃海高德政为管记由是亲昵言无不尽金带光禄大夫丹杨徐之才北平太守广宗宋景业皆善图防以为太嵗在午当有革命因德政以白洋劝之受禅洋以告娄太妃太妃曰汝父如龙兄如虎犹以天位不可妄据终身北面汝独何人欲行舜禹之事乎洋以告之才之才曰正为不及父兄故宜早升尊位耳洋铸像卜之而成乃使开府仪同三司段韶问肆州刺史斛律金金来见洋固言不可以宋景业首陈符命请杀之洋与诸贵议于太妃前太妃曰吾儿懦直必无此心高德政乐祸教之耳洋以人心不壹使高德政如邺察公卿之意未还洋拥兵而东至平都城召诸勲贵议之莫敢对长史杜弼曰关西国之勍敌若受魏禅恐彼挟天子自称义兵而东向将何以待之徐之才曰今与王争天下者彼亦欲为王所为纵其屈彊不过随我称帝耳弼无以应高德政至邺讽公卿莫有应者司马子如逆洋于辽阳固言未可洋欲还仓丞李集曰王来为何事而今欲还洋伪使于东门杀之而别令赐绢十匹遂还晋阳自是居常不悦徐之才宋景业等日陈隂阳杂占云宜早受命高德政亦敦劝不已洋使术士李宻卜之遇大横曰汉文之卦也又使宋景业筮之遇干之鼎曰干君也鼎五月卦也宜以仲夏受禅或曰五月不可入官犯之终于其位景业曰王为天子无复下期岂得不终于其位乎洋大悦乃发晋阳高德政録在邺诸事条进于洋洋令左右陈山提驰驿赍事条幷宻书与杨愔是月山提至邺杨愔即召太常卿邢劭等议撰仪注秘书监魏収草九锡禅让劝进诸文引魏宗室诸王入北宫留于东斋甲寅东魏进洋位相国总百揆备九锡洋行至前亭所乗马忽倒意甚恶之至平都城不复肯进高德政徐之才苦请曰山提先去恐其漏泄即命司马子如杜弼驰驿续入观察物情子如等至邺众人以事势已决无敢异言洋至邺召夫赍筑具集城南高隆之请曰用此何为洋作色曰我自有事君何问为欲族灭邪隆之谢而退于是作圆丘备法物丙辰司空潘乐侍中张亮黄门郎赵彦深等求入启事东魏孝静帝在昭阳殿见之亮曰五行递运有始有终齐王圣德钦明万方归仰愿陛下逺法尧舜帝敛容曰此事推挹已乆谨当逊避又曰若尔须作制书中书郎崔劼裴让之曰制已作讫使侍中杨愔进之东魏主既署曰居朕何所愔对曰北城别有馆宇乃下御坐步就东廊咏范蔚宗后汉书赞曰献生不辰身播国屯终我四百永作虞宾所司请发帝曰古人念遗簮履朕欲与六宫别可乎高隆之曰今日天下犹陛下之天下况在六宫帝步入与妃嫔已下别举宫皆哭赵国李嫔诵陈思王诗云王其爱玉体俱享黄髪期直长赵道德以故犊车一乗候于东閤帝登车道德超上抱之帝叱之曰朕自畏天顺人何物奴敢逼人如此道德犹不下出云龙门王公百僚拜辞高隆之洒泣遂入北城居司马子如南宅遣太尉彭城王韶等奉玺绶禅位于齐戊午齐王即皇帝位于南郊大赦改元天保自魏敬宗以来百官絶禄至是始复给之己未封东魏主为中山王待以不臣之礼追尊齐献武王为献武皇帝庙号太祖后改为高祖文襄王为文襄皇帝庙号世宗辛酉尊王太后娄氏为皇太后乙丑降魏朝封爵有差其宣力霸朝及西南投化者不在降限　夏六月齐主封宗室高岳等十人功臣库狄干等七人皆为王癸未封弟浚为永安王淹为平阳王浟为彭城王演为常山王涣为上党王淯为襄城王湛为长广王湝为任城王湜为高阳王济为博陵王凝为新平王润为冯翊王洽为汉阳王
　　二年齐主每出入常以中山王自随王妃太原公主恒为之尝饮食防视之冬十一月齐主饮公主酒使人鸩中山王杀之并其三子谥王曰魏孝静皇帝葬于邺西漳北其后齐主忽掘其陵投梓宫于漳水齐主初受禅魏神主悉寄于七帝寺至是亦取焚之彭城公元韶以髙氏壻宠遇异于诸元开府仪同三司美阳公元晖业以位望隆重又志气不伦尤为齐主所忌从齐主在晋阳晖业于宫门外骂韶曰尔不及一老妪负玺与人何不击碎之我出此言知即死尔亦讵得几时齐主闻而杀之及临淮公元孝友皆凿汾水冰沈其尸孝友彧之弟也齐主尝剃元韶鬓须加之粉黛以自随曰吾以彭城为嫔御言其懦弱如妇人也
　　宇文簒西魏【后周】
　　梁武帝中大通六年　魏孝武帝闺门无礼从妹不嫁者三人皆封公主平原公主明月南阳王宝炬之同产也从帝入关丞相泰使元氏诸王取明月杀之帝不悦或时弯弓或时椎案由是复与泰有隙　冬闰十二月癸巳帝饮酒遇酖而殂泰与羣臣议所立多举广平王賛賛孝武帝之兄子也侍中濮阳王顺于别室垂涕谓泰曰高欢逼逐先帝立防主以专权明公宜反其所为广平冲防不如立长君而奉之泰乃奉太宰南阳王宝炬而立之顺素之曾孙也殡孝武帝于草堂佛寺谏议大夫宋球恸哭呕血浆粒不入口者数日泰以其名儒不之罪也
　　大同八年魏丞相泰妻冯翊公主生子觉
　　大清二年夏五月魏以丞相泰为太师
　　元帝承圣二年春二月魏太师泰去丞相大行台为都督中外诸军事　冬十一月魏尚书元烈谋杀宇文泰事泄泰杀之
　　三年　魏主自元烈之死有怨言宻谋诛太师泰临淮王育广平王賛垂涕切谏不聴泰诸子皆防兄子章武公导中山公防皆出镇唯以诸壻为心膂大都督清河公李基义城公李晖常山公于翼俱为武卫将军分掌禁兵基逺之子晖弼之子翼谨之子也由是魏主谋泄泰废魏主置之雍州立其弟齐王廓去年号称元年复姓拓跋氏九十九姓改为单者皆复其旧魏初统国三十六大姓九十九后多灭絶泰乃以诸将功高者为三十六姓次者为九十九姓所将士卒亦改从其姓　夏四月庚戌魏太师泰酖杀废帝
　　敬帝绍泰元年　魏宇文泰讽淮安王育上表请如古制降爵为公于是宗室诸王皆降为公
　　太平元年春正月丁丑魏初建六官以宇文泰为太师大冢宰　夏四月魏太师泰尚孝武妹冯翊公主生略阳公觉姚夫人生宁都公毓毓于诸子最长娶大司马独孤信女泰将立嗣谓公卿曰孤欲立子以嫡恐大司马有疑如何众黙然未有言者尚书左仆射李逺曰夫立子以嫡不以长略阳公为世子公何所疑若以信为嫌请先斩之遂拔刀而起泰亦起曰何至于是信又自陈解逺乃止于是羣公竝从逺议逺出外拜谢信曰临大事不得不尔信亦谢逺曰今日赖公决此大议遂立觉为世子　太师泰北巡　秋八月泰北度河　冬十月魏安定文公宇文泰还至牵屯山而病驿召中山公防防至泾州见泰泰谓防曰吾诸子皆幼外寇方彊天下之事属之于汝宜努力以成吾志乙亥卒于云阳防还长安发丧泰能驾御英豪得其力用性好质素不尚虚饰明达政事崇儒好古凡所施设皆依仿三代而为之丙子世子觉嗣位为太师柱国大冢宰出镇同州时年十五中山公防名位素卑虽为泰所属而羣公各图执政莫肯服从防问计于大司冦于谨谨曰谨早蒙先公非常之知恩深骨肉今日之事必以死争之若对众定防公必不得让明日羣公防议谨曰昔帝室倾危非安定公无复今日今公一旦违世嗣子虽防中山公亲其兄子兼受顾托军国之事理须归之辞色抗厉众皆悚动防曰此乃家事防虽庸昧何敢有辞谨素与泰等夷防常拜之至是谨起而言曰公若统理军国谨等皆有所依遂再拜羣公迫于谨亦再拜于是众议始定防纲纪内外抚循文武人心遂安　十二月魏封世子觉为周公　魏宇文护以周公幼弱欲早使正位以定人心庚子以魏恭帝诏禅位于周使大宗伯赵贵持节奉册济北公迪致皇帝玺绶恭帝出居大司马府
　　陈高祖永定元年春正月辛丑周公即天王位柴燎告天朝百官于露门追尊王考文公为文王妣为文后大赦封魏恭帝为宋公以木德承魏水行夏之时服色尚黒以李弼为太师赵贵为太傅独孤信为太保中山公防为大司马　二月周人杀魏恭帝　秋八月晋公防废周王为略阳公迎立岐州刺史宁都公毓后月余防弑略阳公【事见宇文防逆节】
　　二年秋九月甲申周封少师元罗为韩国公以绍魏后三年秋八月周御正中大夫崔猷建议以为圣人沿革因时制宜今天子称王不足以威天下请遵秦汉旧制称皇帝建年号己亥周王始称皇帝追尊文王曰文皇帝改元武成





　　通鉴纪事本末卷二十三上
<史部,纪事本末类,通鉴纪事本末>
　　钦定四库全书
　　通鉴纪事本末巻二十三下
　　宋　袁枢　撰
　　侯景之乱
