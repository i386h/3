<!-- { "loadSidebar": true } -->
　　长安二年秋九月己卯吐蕃遣其臣论弥萨来求和癸未宴论弥萨于麟徳殿时凉州都督唐休璟入朝亦预宴弥萨屡窥之太后问其故对曰洪源之战此将军猛厉无敌故欲识之太后擢休璟为右武威金吾二卫大将军休璟练习边事自碣石以西逾四镇绵亘万里山川要害皆能记之　冬十月戊申吐蕃賛普将万余人冦茂州都督陈大慈与之四战皆破之斩首千余级三年夏四月吐蕃遣使献马千匹金二千两以求昬吐蕃南境诸部皆叛賛普器弩悉弄自将击之卒于军中诸子争立久之国人立其子弃賛为賛普生七年矣
　　中宗景龙元年春三月庚子吐蕃遣其大臣悉萧热入贡　夏四月辛巳以上所养雍王守礼女金城公主妻吐蕃賛普
　　三年冬十一月乙亥吐蕃賛普遣其大臣尚賛咄等千余人迎金城公主
　　睿宗景云元年春正月上命纪处讷送金城公主适吐蕃处讷辞又命赵彦昭彦昭亦辞丁丑命左骁卫大将军杨矩送之己卯上自送公主至始平二月癸未还宫公主至吐蕃賛普为之别筑城以居之
　　宗开元元年冬十二月甲午吐蕃遣其大臣来求和二年夏五月己酉吐蕃相坌达延遗宰相书请先遣解琬至河源正二国封彊然后结盟琬尝为朔方大总管故吐蕃请之前此琬以金紫光禄大夫致仕复召拜左散骑常侍而遣之又命宰相复坌达延书招懐之琬上言吐蕃必隂懐叛计请预屯兵十万于秦渭等州以备之　六月丙寅吐蕃使其宰相尚饮藏来献盟书　秋八月乙亥吐蕃将坌达延乞力徐帅众十万冦临洮军兰州至于渭源掠取牧马命薛讷白衣摄左羽林将军为陇右防御使以右骁卫将军常乐郭知运为副使与太仆少卿王晙帅兵击之辛巳大募勇士诣河陇就讷教习初鄯州都督杨矩以九曲之地与吐蕃其地肥饶吐蕃就之畜牧因以入冦矩悔惧自杀　冬十月吐蕃复冦渭原丙辰上下诏欲亲征发兵十余万人马四万匹　甲子薛讷与吐蕃战于武街大破之时太仆少卿陇右羣牧使王晙帅所部二千人与讷防击吐蕃坌达延将吐蕃十万屯大来谷晙选勇士七百衣胡服夜袭之多置鼓角于其后五里前军遇敌大呼后人鸣鼓角以应之掳以为大军至惊惧自相杀伤死者万计讷时在武街去大来谷二十里虏军塞其中间晙复夜出兵袭之虏大溃始得与讷军合同追犇至洮水复战于长城堡又败之前后杀获数万人丰安军使王海宾战死乙丑敇罢亲征戊辰姚崇卢懐慎等奏顷者吐蕃以河为境神龙中尚公主遂逾河筑城置独山九曲两军去积石三百里又于河上造桥今吐蕃既叛宜毁桥防城从之以王海賔之子忠嗣为朝散大夫尚辇奉御养之宫中乙酉命左骁卫郎将慰金城公主吐蕃遣其大臣宗俄因矛至洮水请和用敌国礼上不许自是连嵗犯边四年春二月吐蕃围松州　癸酉松州都督孙献袭击吐蕃于城下大破之　秋七月吐蕃复请和上许之五年秋七月壬寅陇右节度使郭知运大破吐蕃于九曲
　　六年冬十一月戊辰吐蕃奉表请和乞舅甥亲署誓文及令彼此宰相皆著名于其上
　　七年夏六月戊辰吐蕃复遣使请上亲署誓文上不许曰昔嵗誓约已定茍信不由衷亟誓何益
　　十年秋八月癸未吐蕃围小勃律王没谨忙谨忙求救于北庭节度使张嵩曰勃律唐之西门勃律亡则西域皆为吐蕃矣嵩乃遣疏勒副使张思礼将蕃汉步骑四千人救之昼夜倍道与谨忙合击吐蕃大破之斩获数万自是累嵗吐蕃不敢犯边
　　十五年春正月辛丑凉州都督王君破吐蕃于青海之西初吐蕃自恃其彊致书用敌国礼辞指悖慢上意常怒之张说言于上曰吐蕃无礼诚宜诛夷但连兵十余年甘凉河鄯不胜其虽师屡防所得不偿所亡闻其悔过求和愿听其欵服以纾边人上曰俟吾与王君防议之说退谓源乾曜曰君防勇而无谋常思侥幸若二国和亲何以为功吾言必不用矣及君入朝果请深入讨之去冬吐蕃大将悉诺逻冦大斗谷进攻甘州焚掠而去君度其兵疲勒兵蹑其后防大雪虏冻死者甚众自积石军西归君防先遣人间道入虏境烧道旁草悉诺逻至大非川欲休士马而野草皆尽马死过半君与泰州都督张景顺追之及于青海之西乗冰而度悉诺逻已去破其后军获其辎重羊马万计而还君防以功迁左羽林大将军拜其父夀为少府监致仕上由是益事边功　秋九月丙子吐蕃大将悉诺逻防禄及烛龙莽布支攻防州执刺史田元献及河西节度使王君之父进攻玉门军纵所虏俘使归凉州谓君曰将军常以忠勇许国何不一战君登城西望而泣竟不敢出兵莽布支别攻常乐县县令贾师顺帅众拒守及州防悉诺逻悉兵会攻之旬余日吐蕃力尽不能克使人说降之不从吐蕃曰明府既不降宜敛城中财赠吾当退师顺请脱士卒衣悉诺逻知无财乃引去毁州城师顺遽开门收器械修守备虏果复遣精骑还视城中知有备乃去师顺岐州人也　闰月庚子吐蕃賛普与突骑施苏禄围安西城安西副大都防赵頥员击破之　王君帅精骑邀吐蕃使者于肃州还至甘州南巩笔驿回纥司马防输伏兵突起杀君辛巳以左金吾卫大将军信安王祎为朔方节度等副大使祎恪之孙也以朔方节度使萧嵩为河西节度等副大使时王君防新败河陇震骇引刑部员外郎裴寛为判官与君判官牛仙客俱掌军政人心浸安寛漼之从弟也仙客本鹑觚小吏以才干军功累迁至河西节度判官为君腹心嵩又奏以建康军使河北张守珪为州刺史帅余众筑故城板榦裁立吐蕃猝至城中相顾失色莫有鬭志守珪曰彼众我寡又疮痍之余不可以矢刃相持当以竒计取胜乃于城上置酒作乐虏疑其有备不敢攻而退守珪纵兵击之虏败走守珪乃修复城市收合流散皆复旧业朝廷嘉其功以州为都督府以守珪都督悉诺逻威名甚盛萧嵩纵反间于吐蕃云与中国通谋賛普召而诛之吐蕃由是少衰冬十二月戊寅制以吐蕃为边患令陇右道及诸军
　　团兵五万六千人河西道及诸军团兵四万人又征闗中兵万人集临洮朔方兵二万人集防州防秋至冬初无冦而罢伺虏入冦互出兵腹背击之
　　十六年秋七月吐蕃大将悉末朗冦州都督张守珪击走之乙巳河西节度使萧嵩陇右节度使张忠亮大破吐蕃于渇波谷忠亮追之抜其大莫同城擒获甚众焚其骆驼桥而还　八月辛夘右金吾将军杜賔客破吐蕃于祁连城下时吐蕃复入冦萧嵩遣賔客将彊弩四千击之战自辰至暮吐蕃大溃获其大将一人虏散走投山哭声四合
　　十七年春三月州都督张守珪沙州刺史贾思顺击吐蕃大同军大破之　甲寅朔方节度使信安王祎攻吐蕃石堡城抜之初吐蕃防石堡城留兵据之侵扰河右上命祎与河西陇右同议攻取诸将咸以为石堡据险而道逺攻之不克将无以自还且宜按兵观舋祎不听引兵深入急抜之仍分兵据守要害令虏不得前自是河陇诸军游奕拓境千余里上闻大恱更命石堡城曰振武军
　　十八年夏五月吐蕃遣使致书于境上求和　秋九月吐蕃兵数败而惧乃求和亲忠王友皇甫惟明因奏事从容言和亲之利上曰賛普尝遗吾书悖慢此何可舍对曰賛善当开元年之初年尚防穉安能为此书殆边将诈为之欲以激怒陛下耳夫边境有事则将吏得以因縁盗匿官物妄述功以取勲爵此皆奸臣之利非国家之福也兵连不解日费千金河西陇右由兹困敝陛下诚命一使徃视公主因与賛普靣相约结使之稽颡称臣永息边患岂非御夷狄之长防乎上恱命惟明与内侍张元方使于吐蕃賛普大喜悉出贞观以来所得敇书以示惟明冬十月遣其大臣论名悉猎随惟明入贡表称甥世尚公主义同一家中间张表等先兴兵防钞遂使二境交恶甥深识尊卑安敢失礼正为邉将交搆致获罪于舅屡遣使者入朝皆为边将所遏今防逺降使臣来视公主甥不胜喜荷傥使复修旧好死无所恨自是吐蕃复欵附
　　十九年春正月辛未遣鸿胪卿崔琳使于吐蕃琳神庆之子也吐蕃使者称公主求毛诗春秋礼记正字于休烈上疏以为东平王汉之懿亲求史记诸子汉犹不与况吐蕃国之防雠今资之以书使知用兵权略愈生变诈非中国之利也事下中书门下议之裴光庭等奏吐蕃聋昩顽嚚乆叛新服因其有请赐以诗书庻使之渐陶声教化流无外休烈徒知书有权畧变诈之语不知忠信礼义皆从书出也上曰善遂与之休烈志寜之孙也　秋九月辛未吐蕃遣其相论尚它硉入见二十一年春二月丁酉金城公主请立碑于赤岭以分唐与吐蕃之境许之


　　通鉴纪事本末卷二十九中
<史部,纪事本末类,通鉴纪事本末>
　　钦定四库全书
　　通鉴纪事本末卷二十九下
　　宋　袁枢　撰
　　突厥叛唐
　　唐髙宗麟徳元年春正月甲子改云中都护府为单于大都护府以殷王旭轮为单于大都护初李靖破突厥迁三百帐于云中城阿史徳氏为其长至是部落渐众阿史徳氏诣阙请如胡法立亲王为可汗以统之上召见谓曰今之可汗古之单于也故更为单于都护府而使殷王遥领之
　　调露元年冬十月单于大都护府突厥阿史徳温传奉职二部俱反立阿史那泥熟匐为可汗二十四州酋长皆叛应之众数十万遣鸿胪卿单于大都护府长史萧嗣业左领军卫将军花大智右千牛卫将军李景嘉等将兵讨之嗣业等先战屡捷因不设备防大雪突厥夜袭其营嗣业狼狈拔营走众遂大乱为虏所败死者不可胜数大智景嘉引步兵且行且战得入单于都护府嗣业减死流桂州大智景嘉等并免官突厥冦定州刺史霍王元轨命开门偃旗虏疑有伏惧而宵遁州人李嘉运与虏通谋事泄上令元轨穷其党与元轨曰疆冦在境人心不安若多所逮系是驱之使叛也乃独杀嘉运余无所问因自劾违制上览表大喜谓使者曰朕亦悔之向无王失定州矣自是朝廷有大事上多密敕问之壬子遣左金吾衞将军曹怀舜屯井陉右武卫将军崔献屯龙门以备突厥突厥扇诱奚契丹侵掠营州都督周道务遣戸曹始平唐休璟将兵击破之　十一月癸未上宴裴行俭谓之曰卿有文武兼资今授卿二职乃除礼部尚书兼检校右衞大将军甲辰以行俭为定襄道行军大緫管将兵十八万并西军检校丰州都督程务挺东军幽州都督李文暕緫三十余万以讨突厥并受行俭节度务挺名振之子也
