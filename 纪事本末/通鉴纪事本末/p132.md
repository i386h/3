<!-- { "loadSidebar": true } -->
　　四年春正月汉征东大将军石勒济河拔白马王弥以三万众会之共冦徐豫兖州二月勒袭鄄城杀兖州刺史袁孚遂拔仓垣杀王堪复北济河攻冀州诸郡民从之者九万余口　秋七月汉楚王聪始安王曜石勒及安北大将军赵国围河内太守裴整于怀诏征虏将军宋抽救怀勒与平北大将军王桑逆击抽杀之河内人执整以降汉主渊以整为尚书左丞河内督将郭黙收整余众自为坞主刘琨以黙为河内太守　己卯汉主渊卒　九月雍州流民多在南阳诏书遣还乡里流民以关中荒残皆不愿归征南将军山简南中郎将杜防各遣兵送之促期令发京兆王如遂潜结壮士夜袭二军破之于是冯翊严嶷京兆侯脱各聚众攻城镇杀令长以应之未几众至四五万自号大将军领司雍二州牧称藩于汉　冬十月汉河内王粲始安王曜及王弥帅众四万冦洛阳石勒帅骑二万会粲于大阳败监军裴邈于渑池遂长驱入洛川粲出轘辕掠梁陈汝颍间勒出成臯关壬寅围陈留太守王赞于仓垣为赞所败退屯文石津　京师饥困日甚太傅越遣使以羽檄徴天下兵使入援京师帝谓使者曰为我语诸征镇今日尚可救后则无及矣既而卒无至者征南将军山简遣督防王万将兵入援军于湼阳为王如所败如遂大掠沔汉进逼襄阳简婴城自守荆州刺史王澄自将欲援京师至沶口闻简败众散而还朝议多欲迁都以避难王衍以为不可卖车牛以安众心山简为严嶷所逼自襄阳徙屯夏口　石勒引兵济河将趋南阳王如侯脱严嶷等闻之遣众一万屯襄城以拒勒勒击之尽俘其众进屯宛北是时侯脱据宛王如据穰如素与脱不协遣使重赂勒结为兄弟说勒使攻脱勒攻宛克之严嶷引兵救宛不及而降勒斩脱囚嶷送于平阳尽幷其众遂南冦襄阳攻拔江西垒壁三十余所还趋襄城王如遣弟璃袭勒勒迎击灭之复屯江西　太傅越既杀王延等大失众望又以胡冦益盛内不自安乃戎服入见请讨石勒且镇集兖豫帝曰今胡虏侵逼郊畿人无固志朝廷社稷倚赖于公岂可逺出以孤根本对曰臣出幸而破贼则国威可振犹愈于坐待困穷也十一月甲戍越帅甲士四万向许昌留妃裴氏世子毗及龙骧将军李恽右卫将军何伦守卫京师防察宫省以潘滔为河南尹总留事越表以行台自随用太尉衍为军司朝贤素望悉为佐吏名将劲卒咸入其府于是宫省无复守卫荒馑日甚殿内死人交横盗贼公行府寺营署并掘堑自守越东屯项以冯嵩为左司马自领豫州牧竟陵王楙白帝遣兵袭何伦不克帝委罪于楙楙逃窜得免　扬州都督周馥以洛阳孤危上书请迁都夀春太傅越以馥不先白已而直上书大怒召馥及淮南太守裴硕馥不肯行令硕帅兵先进硕诈称受越密防袭馥为馥所败退保东城　初帝以王弥石勒侵逼京畿诏茍晞督帅州郡讨之会曹嶷破琅邪北收齐地兵势甚盛茍纯闭城自守晞还救青州与嶷连战破之五年春正月茍晞为曺嶷所败弃城犇髙平　裴硕求救琅邪王睿睿使扬威将军甘卓等攻周馥于夀春馥众溃犇项新蔡王确执之馥忧愤而卒确腾之子　二月石勒攻新蔡杀新蔡庄王确于南顿进拔许昌杀平东将军王康　东海孝献王越既与茍晞有隙河南尹潘滔尚书刘望等复从而譛之晞怒表求滔等首阳言司马元超为宰相不平使天下淆乱茍道将岂可以不义使之乃移檄诸州自称功伐陈越罪状帝亦恶越专权多违诏命所留将士何伦等抄掠公卿逼辱公主密赐晞手诏使讨之晞数与帝文书往来越疑之使游骑于成臯间伺之果获晞使及诏书乃下檄罪状晞以从事中郎杨瑁为兖州刺史使与徐州刺史裴盾共讨晞晞遣骑收潘滔滔夜遁得免执尚书刘曽侍中程延斩之越忧愤成疾以后事付王衍三月丙子薨于项秘不发丧众共推衍为元帅衍不敢当以让襄阳王范范亦不受范玮之子也于是衍等相与奉越丧还葬东海何伦李恽等闻越薨奉裴妃及世子毗自洛阳东走城中士民争随之帝追贬越为县王以茍晞为大将军大都督督青徐兖豫荆扬六州诸军事　夏四月石勒帅轻骑追太傅越之丧及于苦县寗平城大败晋兵纵骑围而射之将士十余万人相践如山无一人得免者执太尉衍襄阳王范任城王济武陵庄王澹西河王喜梁怀王禧齐王超吏部尚书刘望廷尉诸葛铨豫州刺史刘乔太傅长史庾敳等坐之幕下问以晋故衍具陈祸败之由云计不在已且自言少无宦情不豫世事因劝勒称尊号冀以自免勒曰君少壮登朝名盖四海身居重任何得言无宦情邪破坏天下非君而谁命左右扶出众人畏死多自陈述独襄阳王范神色俨然顾呵之曰今日之事何复纷纭勒谓孔苌曰吾行天下多矣未尝见此辈人当可存乎苌曰彼皆晋之王公终不为吾用勒曰虽然要不可加以锋刃夜使人排墙杀之济宣帝弟子景王陵之子禧澹之子也剖越柩焚其尸曰乱天下者此人也吾为天下报之故焚其骨以告天地何伦等至洧仓遇勒战败东海世子毗及宗室四十八王皆没于勒何伦犇下邳李恽犇广宗裴妃为人所掠卖久之渡江初琅邪王睿之镇建业裴妃意也故睿徳之厚加存抚以其子冲继越后　五月以太子太傅傅祗为司徒尚书令荀藩为司空加王浚大司马侍中大都督督幽冀诸军事南阳王模为太尉大都督张轨为车骑大将军琅邪王睿为镇东大将军兼督扬江湘交广五州诸军事　茍晞表请迁都仓垣使从事中郎刘会将船数十艘宿卫五百人谷千斛迎帝帝将从之公卿犹豫左右恋资财遂不果行既而洛阳饥困人相食百官流亡者什八九帝召公卿议将行而卫从不备帝抚手叹曰如何曽无车舆乃使傅祗出诣河隂治舟楫朝士数十人导从帝步出西掖门至铜駞街为盗所掠不得进而还度支校尉东郡魏浚帅流民数百家保河隂之峡石时刼掠得谷麦献之帝以为扬威将军平阳太守度支如故　汉主聪使前军大将军呼延晏将兵二万七千冦洛阳比及河南晋兵前后十二败死者三万余人始安王曜王弥石勒皆引兵会之未至晏留辎重于张方故垒癸未先至洛阳甲申攻平昌门丙戌克之遂焚东阳门及诸府寺六月丁亥朔晏以外继不至俘掠而去帝具舟于洛水将东走晏尽焚之庚寅荀藩及弟光禄大夫组奔轘辕辛卯王弥至宣阳门壬辰始安王曜至西明门丁酉王弥呼延晏克宣阳门入南宫升太极前殿纵兵大掠悉收宫人珍寳帝出华林园门欲奔长安汉兵追执之幽于端门曜自西明门入屯武库戊戍曜杀太子诠呉孝王晏竟陵王楙右仆射曺馥尚书闾丘冲河南尹刘黙等士民死者三万余人遂发掘诸陵焚宫庙官府皆尽曜纳惠帝羊皇后迁帝及六玺于平阳石勒引兵出轘辕屯许昌光禄大夫刘蕃尚书卢志奔并州丁未汉主聦大赦改元嘉平以帝为特进左光禄大夫封平阿公以侍中庾珉王隽为光禄大夫岷敳之兄也初始平王曜以王弥不待己至先入洛阳怨之弥说曜曰洛阳天下之中山河四塞城池宫室不假修营宜白主上自平阳徙都之曜以天下未定洛阳四面受敌不可守不用弥策而焚之弥骂曰屠各子岂有帝王之意邪遂与曜有隙引兵东屯项关前司校尉刘暾说弥曰今九州糜沸羣雄竞逐将军于汉建不世之功又与始安王相失将何以自容不如东据本州徐观天下之势上下以混壹四海下不失鼎峙之业防之上者也弥心然之　司徒傅祗建行台于河隂司空荀藩在阳城河南尹华荟在成臯汝隂太守平阳李矩为之立屋输谷以给之荟歆之曽孙也藩与弟组族子中防军崧荟与弟中领军恒建行台于密传檄四方推琅邪王睿为盟主藩承制以崧为襄城太守矩为荥阳太守前冠军将军河南禇翜为梁国内史扬威将军魏浚屯洛北石梁坞刘琨承制假浚河南尹浚诣荀藩谘谋军事藩邀李矩伺会矩夜赴之矩官属皆曰浚不可信不宜夜徃矩曰忠臣同心何所疑乎遂徃相与结欢而去浚族子该聚众据一泉坞藩以为武威将军豫章王端太子诠之弟也东奔仓垣茍晞帅羣官奉以为皇太子置行台端承制以晞领太子太傅都督中外诸军録尚书事自仓垣徙屯防城抚军将军秦王业呉孝王之子荀藩之甥也年十二南奔密藩等奉之南趣许昌前豫州刺史天水阎鼎聚西州流民数千人于密欲还乡里荀藩以鼎有才而拥众用鼎为豫州刺史以中书令李絙司徒左长史彭城刘畴镇军长史周顗司马李述等为之参佐顗浚之子也时海内大乱独江东差安中国士民避乱者多南渡江镇东司马王导说琅邪王睿收其贤俊与之共事睿从之辟掾属百余人时人谓之百六掾以前颍川太守渤海刁协为军谘祭酒前东海太守王承广陵相卞壸为从事中郎江寜令诸葛恢歴阳参军陈国陈頵为行参军前太博掾庾亮为西曺掾　南阳王模使牙门赵染戒蒲坂染帅众降汉汉兵围长安模战败遂降于汉九月河内王粲杀模关西饥馑白骨蔽野士民存者百无一二聦以始安王曜为车骑大将军雍州牧更封中山王镇长安以王弥为大将军封齐公　茍晞骄奢苛暴众心离怨加以疾疫饥馑石勒攻王讃于阳夏擒之遂袭防城执晞及豫章王端鎻晞颈以为左司马汉主聪拜勒幽州牧王弥与勒外相亲而内相忌弥闻勒擒茍晞心恶之以书贺勒曰公获茍晞而用之何其神也使晞为公左弥为公右天下不足定也勒谓张賔曰王公位重而言卑其图我必矣賔因劝勒乗弥小衰诱而取之　冬十月勒请弥燕于己吾酒酣勒手斩弥而并其众表汉主聪称弥叛逆聪大怒遣使让勒专害公辅有无君之心然犹加勒镇东大将军督并幽二州诸军事领并州刺史以慰其心茍晞王讃潜谋叛勒勒杀之幷晞弟纯勒引兵掠豫州诸郡临江而还屯于葛陂　初南阳王模以从事中郎索綝为冯翊太守綝靖之子也模死綝与安夷防军金城麴允频阳令梁肃俱奔安定时安定太守贾疋与诸氐羗皆送任子于汉綝等遇之于隂密拥还临泾与疋谋兴复晋室疋从之乃共推疋为平西将军帅众五万向长安雍州刺史麴特新平太守竺恢皆不降于汉闻疋起兵与扶风太守梁综帅众十万会之综肃之兄也汉河内王粲在新丰使其将刘雅赵染攻新平不克索綝救新平大小百战雅等败退中山王曜与疋等战于黄丘曜众大败疋遂袭汉梁州刺史彭荡仲杀之麴特等击破粲于新丰粲还平阳于是疋等兵势大振闗西胡晋翕然响应阎鼎欲奉秦王业入闗据长安以号令四方河隂令傅畅祗之子也亦以书劝之鼎遂行荀藩刘畴周顗李述等皆山东人不欲西行中涂逃散鼎遣兵追之不及杀李絙等鼎与业自宛趣武闗遇盗于上洛士卒败散收其余众进至蓝田使人告贾疋疋遣兵迎之十二月入于雍城使梁综将兵卫之周顗奔琅邪王睿睿以顗为军谘祭酒前骑都尉谯国桓彛亦避乱过江见睿微弱谓顗曰我以中州多故来此求全而单弱如此将何以济既而见王导共论世事退谓顗曰向见管夷吾无复忧矣诸名士相与登新亭游宴周顗中坐叹曰风景不殊举目有江河之异因相视流涕王导愀然变色曰当共戮力王室克复神州何至作楚囚对泣邪众皆收泪谢之陈頵遗王导书曰中华所以倾弊者正以取才失所先名望而后实事浮竞驱驰互相贡荐言重者先显言轻者后叙遂相波扇乃至陵迟加有庄老之俗倾惑朝廷飬望者为雅政事者为俗人王职不防法物坠丧夫欲制逺先由近始今宜改张明赏信罚拔卓茂于密县显朱邑于桐乡然后大业可举中兴可冀耳导不能从
