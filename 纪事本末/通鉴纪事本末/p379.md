<!-- { "loadSidebar": true } -->
　　十年春正月丁酉昭义兵马使裴志清逐留后薛萼帅其众归承嗣承嗣声言救援引兵袭相州取之萼奔洺州上表请入朝许之　乙巳朱泚表请留阙下以弟滔知幽州卢龙留后许之　昭义禆将薛择为相州刺史薛雄为卫州刺史薛坚为洺州刺史皆薛嵩之族也戊申上命内侍孙知古如魏州谕田承嗣使各守封疆承嗣不奉诏癸丑遣大将卢子期取洺州杨光朝攻卫州二月乙丑田承嗣诱卫州刺史薛雄雄不从使盗杀之屠其家尽据相卫四州之地自置长吏掠其精兵良马悉归魏州逼孙知古与共巡磁相二州使其将士割耳面请承嗣为帅　丙子以华州刺史李承昭知昭义留后　三月乙巳薛萼诣阙请罪上释不问　初成徳节度使李宝臣淄青节度使李正己皆为田承嗣所轻宝臣弟宝正娶承嗣女在魏州与承嗣子维击毬马惊误触维死承嗣怒囚宝正以吿宝臣宝臣谢教敕不谨封杖授承嗣使挞之承嗣遂杖杀宝正由是两镇交恶及承嗣拒命宝臣正己皆上表请讨之上亦欲因其隙讨承嗣夏四月乙未敕贬承嗣为永州刺史仍命河东成徳幽州淄青淮西永平汴宋河阳泽潞诸道发兵前临魏愽若承嗣尚或稽违即令进讨罪止承嗣及其侄悦自余将士弟侄茍能自拔一切不问时朱滔方恭顺与宝臣及河东节度使薛兼训攻其北正己与淮西节度使李忠臣等攻其南五月乙未承嗣将霍荣国以磁州降丁未李正己攻徳州拔之李忠臣统永平河阳懐泽步骑四万进攻卫州　六月辛未田承嗣遣其将裴志清等攻冀州志清以其众降李寳臣甲戌承嗣自将围冀州寳臣使髙阳军使张孝忠将精骑四千御之寳臣大军继至承嗣烧辎重而遁孝忠本奚也　田承嗣以诸道兵四合部将多叛而惧秋八月遣使奉表请束身归朝　己丑田承嗣遣其将卢子期寇磁州　九月李寳臣李正己防于枣强进围贝州田承嗣出兵救之两军各飨士卒成徳赏厚平卢赏薄既罢平卢士卒有怨言正己恐其为变引兵退寳臣亦退李忠臣闻之释卫州南度河屯阳武寳臣与朱滔攻沧州承嗣从父弟庭玠守之寳臣不能克　冬十月卢子期攻磁州城防陷李寳臣与昭义留后李承昭共救之大破子期于清水擒子期送京师斩之河南诸将又大破田悦扵陈留田承嗣惧初李正己遣使至魏州承嗣囚之至是礼而遣之遣使尽籍境内户口甲兵谷帛之数以与之曰承嗣今年八十有六溘死无日诸子不肖悦亦孱弱凡今日所有为公守耳岂足以辱公之师旅乎立使者扵廷南向拜而授书又图正己之像焚香事之正己悦遂按兵不进扵是河南诸道兵皆不敢进承嗣既无南顾之虞得専意北方上嘉李寳臣之功遣中使马承倩赍诏劳之将还寳臣诣其馆遗之百缣承倩诟詈掷出道中寳臣慙其左右兵马使王武俊说寳臣曰今公在军中新立功竖子尚尔况寇平之后以一幅诏书召归阙下一匹夫耳不如释承嗣以为己资寳臣遂有玩冦之志承嗣知范阳寳臣乡里心常欲之因刻石作谶云二帝同功势万全将田为侣入幽燕宻令瘗寳臣境内使望气者言彼有玉气寳臣掘而得之又令客说之曰公与朱滔共取沧州得之则地归国非公所有公能舍承嗣之罪请以沧州归公仍愿从公取范阳以自効公以精骑前驱承嗣以步卒继之蔑不克矣寳臣喜谓事合符谶遂与承嗣通谋宻图范阳承嗣亦陈兵境上寳臣谓滔使者曰闻朱公仪貌如神愿得画像观之滔与之寳臣置扵射堂命诸将共观之曰真神人也滔军扵瓦桥寳臣选精骑二千通夜驰三百里袭之戒曰取貌如射堂者时两军方睦滔不虞有变狼狈出战而败会衣它服得免寳臣欲乘胜取范阳滔使雄武军使昌平刘怦守留府寳臣知有备不敢进承嗣闻幽恒兵交即引军南还使谓寳臣曰河内有警不暇从公石上谶文吾戯为之耳寳臣慙怒而退寳臣既与朱滔有隙以张孝忠为易州刺史使将精骑七千以备之　十一月丁酉田承嗣将吴希光以瀛州降　十二月田承嗣请入朝李正己屡为之上表乞许其自新
　　十一年春二月庚辰田承嗣复遣使上表请入朝上乃下诏赦承嗣罪复其官爵聴与家属入朝其所部拒朝命者一切不问　夏五月汴宋留后田神玉卒都虞候李灵曜杀兵马使濮州刺史孟鉴北结田承嗣为援癸己以永平节度使李勉兼汴宋等八州留后乙未以灵曜为濮州刺史灵曜不受诏六月戊午以灵曜为汴宋留后遣使宣慰　秋七月田承嗣遣兵寇滑州败李勉李灵曜既为留后益骄慢悉以其党为管内八州刺
　　史县令欲效河北诸镇八月甲申诏淮西节度使李忠臣永平节度使李勉河阳三城使马燧讨之淮南节度使陈少逰淄青节度使李正己皆进兵击灵曜汴宋兵马使摄节度副使李僧惠灵曜之谋主也宋州牙门将刘昌遣僧神表潜说僧恵僧恵召问计昌为之泣陈逆顺僧恵乃与汴宋牙将髙凭石隐金遣神表奉表诣京师请讨灵曜九月壬戌以僧恵为宋州刺史凭为曹州刺史隠金为郓州刺史乙丑李忠臣马燧军于郑州灵曜引兵逆战两军不意其至退军荥泽淮西军士溃去者什五六郑州士民皆惊走入东都忠臣将归淮西燧固执不可曰以顺讨逆何忧不克柰何自弃功名坚壁不动忠臣闻之稍收散卒数日皆集军势复振戊辰李正己奏克郓濮二州壬申李僧恵败灵曜兵扵雍丘冬十月李忠臣马燧进击灵曜忠臣行汴南燧行汴北屡破灵曜兵壬寅与陈少逰前军合与灵曜大战扵汴州城西灵曜败入城固守癸夘忠臣等围之田承嗣遣田悦将兵救灵曜败永平淄青兵于匡城乘胜进军汴州乙巳营扵城北数里丙午忠臣遣禆将李重倩将轻骑数百夜入其营纵横贯穿斩数十人而还营中大骇忠臣燧因以大军乘之鼓噪而入悦众不战而溃悦脱身北走将士死者相枕藉不可胜数灵曜闻之开门夜遁汴州平重倩本奚也丁未灵曜至韦城永平将杜如江擒之燧知忠臣暴戾以己功让之不入汴城引军西屯板桥忠臣入城果専其功宋州刺史李僧恵与之争功忠臣因会击杀之又欲杀刘昌昌遁逃得免甲寅李勉械送李灵曜至京师斩之十二月丁亥李正己李寳臣并加同平章亊　戊戌昭义节度使李承昭表称疾笃以泽潞行军司马李抱真兼知磁邢两州留后　庚戌加淮西节度使李忠臣同平章事仍领汴州刺史徙治汴州
　　十二年春三月乙夘兵部尚书同平章事凤翔懐泽潞秦陇节度使李抱玉薨弟抱真仍领懐泽潞留后　田承嗣竟不入朝又助李灵曜上复令讨之承嗣乃复上表谢罪上亦无如之何庚午悉复承嗣官爵仍令不必入朝　冬十二月丙戌朱泚自泾州还京师　庚子以朱泚兼陇右节度使知河西泽潞行营　平卢节度使李正己先有淄青齐海登莱沂宻徳棣十州之地及李灵曜之乱诸道合兵攻之所得之地各为己有正己又得曹濮徐兖郓五州因自青州徙治郓州使其子前淄州刺史纳守青州癸夘以纳为青州刺史正己用刑严峻所在不敢偶语然法令齐一赋均而轻拥兵十万雄据东方邻藩皆畏之是时田承嗣据魏愽相卫洺贝澶七州李寳臣据恒易赵定深冀沧七州各拥众五万梁崇义据襄邓均房复郢六州有众二万相与根据蟠结虽奉事朝廷而不用其法令官爵甲兵租赋刑杀皆自専之上寛仁一聼其所为朝廷或完一城増一兵輙有怨言以为猜贰常为之罢役而自扵境内筑垒缮兵无虚日以是虽在中国名藩臣而实如蛮貊异域焉十三年秋八月乙亥成徳节度使李寳臣请复姓张许之
　　十四年春二月癸未魏愽节度使田承嗣薨有子十一人以其侄中军兵马使悦为才使知军事而诸子佐之甲申以悦为魏愽留后　淮西节度使李忠臣贪残好色将吏妻女美者多逼滛之悉以军政委妹婿节度副使张恵光恵光挟势暴横军州苦之忠臣复以恵光子为牙将暴横甚扵其父左厢都虞候李希烈忠臣之族子也为众所服希烈因众心怨怒三月丁未与大将丁暠等杀恵光父子而逐忠臣忠臣单骑奔京师上以其有功使以检校司空同平章亊留京师以希烈为蔡州刺史淮西留后以永平节度使李勉兼汴州刺史増领汴颍二州徙镇汴州　成徳节度使张寳臣既请复姓又不自安更请赐姓夏四月癸未复赐姓李　五月戊子以淮西留后李希烈为节度使　辛夘以河阳镇遏使马燧为河东节度使　六月庚戌以朱泚为凤翔尹秋九月甲戌改淮西为淮宁
　　徳宗建中元年　初左仆射刘晏为吏部尚书杨炎为侍郎不相悦元载之死晏有力焉及上即位晏久典利权众颇疾之多上言转运使可罢炎乃建言尚书省国政之本比置诸使分夺其权今宜复旧上从之正月甲子诏天下钱谷皆归金部仓部罢晏转运租庸青苖盐铁等使　二月丙申朔命黜陟使十一人分巡天下先是魏愽节度使田悦事朝廷犹恭顺河北黜陟使洪经纶不晓时务闻悦军十万人符下罢其四万令还农悦阳顺命如符罢之既而集应罢者激怒之曰汝曹久在军中有父母妻子今一旦为黜陟使所罢将何资以自衣食乎众大哭悦乃出家财以赐之使各还部伍扵是军士皆徳悦而怨朝廷　杨炎奏用元载遗策城原州上遣中使诣泾原节度使段秀实访以利害秀实以为今邉备尚虚未宜兴事以召寇炎怒以为沮已徴秀实为司农卿丁未邠宁节度使李懐光兼四镇北庭行营泾原节度使移军原州以四镇北庭留后刘文喜为别驾【元载遗策语在吐蕃入寇】　上用杨炎之言托以奏事不实己酉贬刘晏为忠州刺史癸丑以泽潞留后李抱真为节度使杨炎欲城原州以复秦原命李懐光居前督作朱泚
　　崔宁各将万人翼其后诏下泾州为城具泾之将士怒曰吾属为国家西门之屏十余年矣始居邠州甫营耕桑有地着之安徙屯泾州披荆榛立军府坐席未暖又投之塞外吾属何罪而至此乎李懐光始为邠宁帅即诛温儒雅等军令严峻及兼泾原诸将皆惧曰彼五将何罪而为戮今又来此吾属能无忧乎刘文喜因众心不安据泾州不受诏上疏复求秀实为帅不则朱泚癸亥以朱泚兼四镇北庭行军泾原节度使代懐光刘文喜又不受诏欲自邀旌节夏四月乙未朔据泾州叛遣其子质扵吐蕃以求援上命朱泚李懐光讨之又命神策军使张巨济将禁兵二千助之　五月朱泚等围刘文喜扵泾州杜其出入而闭壁不与战久之不拔天方旱徴发餽运内外骚然朝臣上书请赦文喜以苏疲人者不可胜纪上皆不聼曰微孽不除何以令天下文喜使其将刘海賔入奏海賔言扵上曰臣乃陛下藩邸部曲岂肯附叛人必为陛下枭其首以献但文喜今所求者节而已愿陛下姑与之文喜必怠则臣计得施矣上曰名器不可假人尔能立效固善我节不可得也使海賔归以告文喜而攻之如初减御膳以给军士城中将士当受春服者赐予如故扵是众知上意不可移时吐蕃方睦扵唐不为发兵城中势穷庚寅海賔与诸将共杀文喜传首而原州竟不果城自上即位李正己内不自安遣参佐入奏事会泾州防奏至上使观文喜之首而归正己益惧　六月术士桑道茂上言陛下不出数年暂有离宫之厄臣望奉天有天子气宜髙大其城以备非常辛丑命京兆发丁夫数千杂六军之士筑奉天城　秋七月荆南节度使庾凖希杨炎指奏忠州刺史刘晏与朱泚书求营救辞多怨望又奏召补州兵欲拒朝命炎证成之上宻遣中使就忠州缢杀之己丑乃下诏赐死天下寃之　八月丁未加卢龙陇右泾原节度使朱泚兼中书令卢龙陇右节度如故以舒王谟为四镇北庭行军泾原节度大使以泾州牙前兵马使河中姚令言为留后谟邈之子也早孤上子之
