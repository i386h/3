<!-- { "loadSidebar": true } -->
　　二年春正月己巳朔史思明筑坛于魏州城北自称大圣燕王以周摰为行军司马李光弼曰思明得魏州而按兵不进此欲使我懈惰而精鋭掩吾不备也请与朔方军同逼魏城求与之战彼惩嘉山之败必不敢轻出得旷日引久则邺城必拔矣庆绪已死彼则无辞以用其众也鱼朝恩以为不可乃止　镇西节度使李嗣业攻邺城为流矢所中丙申薨兵马使荔非元礼代将其众初嗣业表叚秀实为怀州长史知留后事时诸军屯戍日久财竭粮尽秀实独运刍粟募兵市马以奉镇西行营相继于道　二月郭子仪等九节度使围邺城筑垒再重穿堑三重壅漳水灌之城中井泉皆溢构栈而居自冬涉春安庆绪坚守以待史思明食尽一鼠直钱四千淘墙防及马尿以食焉人皆以为克在朝夕而诸军既无统帅进退无所禀城中人欲降者碍水深不得出城久不下上下解体思明乃自魏州引兵趣邺使诸将去城各五十里为营每营击鼓三百而遥胁之又毎营选精骑五百日于城下抄掠官军出即散归其营诸军人马牛车日有所失樵采甚艰昼备之则夜至夜备之则昼至时天下饥馑转饷者南自江淮西自并汾舟车相继思明多遣壮士窃官军装号督趣运者责其稽缓妄杀戮人运者骇惧舟车所聚则密纵火焚之往复聚散自相辨识而官军逻捕不能察也由是诸军乏食人思自溃思明乃引大军直抵城下官军与之刻日决战三月壬申官军步骑六十万陈于安阳河北思明自将精兵五万敌之诸军望之以为游军未介意思明直前奋击李光弼王思礼许叔冀鲁炅先与之战杀伤相半鲁炅中流矢郭子仪承其后未及布陈大风忽起吹沙拔木天地昼晦咫尺不相辨两军大惊官军溃而南贼溃而北弃甲仗辎重委积于路子仪以朔方军断河阳桥保东京战马万匹惟存三千甲仗十万遗弃殆尽东京士民惊骇散奔山谷留守崔圆河南尹苏震等官吏南奔襄邓诸节度各溃归本镇士卒所过剽掠吏不能止旬日方定惟李光弼王思礼整勒部伍全军以归子仪至河阳将谋城守师人相惊又犇缺门诸将继至众及数万议捐东京退保蒲陜都虞候张用济曰蒲陜荐饥不如守河阳贼至倂力拒之子仪从之使都游奕使灵武韩游瓌将五百骑前趣河阳用济以步卒五千继之周摰引兵争河阳后至不得入而去用济役所部兵筑南北两城而守之叚秀实帅将士妻子及公私辎重自野戍度河待命于河清之南岸荔非元礼至而军焉诸将各上表请罪上皆不问惟削崔圆阶封贬苏震为济王府长史削银青阶史思明审知官军溃去自沙河收整士众还屯邺城南安庆绪收子仪等营中粮得六七万石与孙孝哲崔干祐谋闭门更拒思明诸将曰今日岂可复背史王乎思明不与庆绪相闻又不南追官军但日于军中飨士张通儒高尚等言于庆绪曰史王逺来臣等皆应迎谢庆绪曰任公蹔往思明见之涕泣厚礼而归之经三日庆绪不至思明密召安太清令诱之庆绪窘蹙不知所为乃遣太清上表称臣于思明请待解甲入城奉上玺绶思明省表曰何至如此因出表徧示将士咸称万岁乃手疏唁庆绪而不称臣且曰愿为兄弟之国更作藩篱之援鼎足而立犹或庶几北面之礼固不敢受并封表还之庆绪大悦因请防血同盟思明许之庆绪以三百骑诣思明营思明令军士擐甲执兵以待之引庆绪及诸弟入至庭下庆绪再拜稽首曰臣不克荷负弃失两都久陷重围不意大王以太上皇之故逺垂救援使臣应死复生摩顶至踵无以报徳思明忽震怒曰弃失两都亦何足言尔为人子杀父夺其位天地所不容吾为太上皇讨贼岂受尔佞媚乎即命左右牵出幷其四弟及高尚孙孝哲崔干祐皆杀之张通儒李庭望等悉授以官思明勒兵入邺城收其士马以府库赏将士庆绪先所有州县及兵皆归于思明遣安太清将兵五千取怀州因留镇之思明欲遂西畧虑根本未固乃留其子朝义守相州引兵还范阳　辛卯以荔非元礼为怀州刺史权知镇西北庭行营节度使元礼复以叚秀实为节度判官　丙申以郭子仪为东畿山东河东诸道元帅权知东京留守以河西节度使来填行陜州刺史充陜虢华州节度使　夏四月庚子泽潞节度使王思礼破史思明将杨旻于潞城东九节度之溃于相州也鲁炅所部兵剽掠尤甚闻郭子仪退屯河上李光弼还太原炅慙惧饮药而死　史思明自称大燕皇帝改元顺天立其妻辛氏为皇后子朝义为怀王以周摰为相李归仁为将改范阳为燕京诸州为郡　戊申以鸿胪卿李抱玉为郑陈颍亳节度使观军容使鱼朝恩恶郭子仪因其败短之于上秋七
　　月上召子仪还京师以李光弼为朔方节度使兵马元帅光弼治军严整始至号令一施士卒壁垒旌旗精彩皆变　八月壬戌以李光弼为幽州长史河北节度等使　九月史思明使其子朝清守范阳命诸郡太守各将兵三千从已向河南分为四道使其将令狐彰将兵五千自黎阳济河取滑州思明自濮阳史朝义自白臯周摰自胡良济河防于汴州李光弼方巡河上诸营闻之还入汴州谓汴滑节度使许叔冀曰大夫能守汴州十五日我则将兵来救叔冀许诺光弼还东京思明至汴州叔冀与战不胜遂与濮州刺史董秦及其将梁浦刘从谏田神功等降之思明以叔冀为中书令与其将李详守汴州厚待董秦收其妻子置长芦为质使其将南徳信与梁浦刘从谏田神功等数十人徇江淮神功南宫人也思明以为平卢兵马使顷之神功袭徳信斩之从谏脱身走神功将其众来降思明乘胜西攻郑州光弼整众徐行至洛阳谓留守韦陟曰贼乘胜而来利在按兵不利速战洛城不可守于公计何如陟请留兵于陜退守潼闗据险以挫其鋭光弼曰两敌相当贵进忌退今无故弃五百里地则贼势益张矣不若移军河阳北连泽潞利则进取不利则退守表里相应使贼不敢西侵此猿臂之势也夫辨朝廷之礼光弼不如公论军旅之事公不如光弼陟无以应判官韦损曰东京帝宅侍中奈何不守光弼曰守之则汜水崿岭龙门皆应置兵子为兵马判官能守之乎遂移牒留守韦陟使帅东京官属西入闗牒河南尹李若幽使帅吏民出城避贼空其城光弼帅军士运油铁诸物诣河阳为守备光弼以五百骑殿时思明游兵已至石桥诸将请曰今自洛城而北乎当石桥而进乎光弼曰当石桥而进及日暮光弼秉炬徐行部曲坚重贼引兵蹑之不敢逼光弼夜至河阳有兵二万粮才支十日光弼按阅守备部分士卒无不严办庚寅思明入洛阳城空无所得畏光弼掎其后不敢入宫退屯白马寺南筑月城于河阳南以拒光弼于是郑滑等州相继陷没韦陟李若幽皆寓治于陜　冬十月丁酉下制亲征史思明羣臣上表谏乃止　史思明引兵攻河阳使骁将刘龙仙诣城下挑战龙仙恃勇举右足加马鬛上慢骂光弼光弼顾诸将曰谁能取彼者仆固懐恩请行光弼曰此非大将所为左右言禆将白孝徳可往光弼召问之孝徳请行光弼问须几何兵对曰请挺身取之光弼壮其志然固问所须对曰愿选五十骑出垒门为后继兼请大军助鼓噪以増气光弼抚其背而遣之孝徳挟二矛策马乱流而进半涉怀恩贺曰克矣光弼曰锋未交何以知之怀恩曰观其揽辔安闲知其万全龙仙见其独来甚易之稍近将动孝徳揺手示之若非来为敌者龙仙不测而止去之十步乃与之言龙仙慢骂如初孝徳息马良久因瞠目谓曰贼识我乎龙仙曰谁也曰我白孝徳也龙仙曰是何狗彘孝徳大呼运矛跃马搏之城上鼓噪五十骑继进龙仙矢不及发环走堤上孝徳追及斩首之以归贼众大骇孝徳本安西胡人也思明有良马千余匹每日出于河南渚浴之循环不休以示多光弼命索军中牝马得五百匹絷其驹于城内俟思明马至水际尽出之马嘶不已思明马悉浮渡河一时驱之入城思明怒列战船数百艘泛火船于前而随之欲乘流烧浮桥光弼先贮百尺长竿数百枚以巨木承其根氊裹铁义置其首以迎火船而义之船不得进须臾自焚尽又以义拒战船于桥上发礮石击之中者皆沈没贼不胜而去思明屯兵于河清欲絶光弼粮道光弼军于野水度以备之既夕还河阳留兵千人使部将雍希颢守其栅曰贼将高庭晖李日越喻文景皆万人敌也思明必使一人来劫我我且去之汝待于此若贼至勿与之战降则与之俱来诸将莫谕其意皆窃笑之既而思明果谓李日越曰李光弼长于凭城今出在野此成擒矣汝以铁骑宵济为我取之不得则勿返日越将五百骑晨至栅下希颢阻壕休卒吟啸相视日越怪之问曰司空在乎曰夜去矣兵几何曰千人将谁曰雍希颢日越黙计久之谓其下曰今失李光弼得希颢而归吾死必矣不如降也遂请降希颢与之俱见光弼光弼厚待之任以心腹高庭晖闻之亦降或问光弼降二将何易也光弼曰此人情耳思明常恨不得野战闻我在外以为必可取日越不获我势不敢归庭晖才勇过于日越闻日越被宠任必思夺之矣庭晖时为五台府果毅己亥以庭晖为右武卫大将军思明复攻河阳光弼谓郑陈节度使李抱玉曰将军能为我守南城二日乎抱玉曰过期何如光弼曰过期救不至任弃之抱玉许诺勒兵拒守城且陷抱玉给之曰吾粮尽明旦当降贼喜敛军以待之抱玉缮完成备明日复请战贼怒急攻之抱玉出竒兵表里夹击杀伤甚众董秦从思明寇河阳夜帅其众五百拔栅突围降于光弼时光弼自将屯中潬城外置栅栅外穿堑深广二丈乙巳贼将周摰舍南城倂力攻中潬光弼命荔非元礼出劲卒于羊马城以拒贼光弼自于城东北隅建小朱旗以望贼贼恃其众直进逼城以车载攻具自随督众填堑三面各八道以过兵又开栅为门光弼望贼逼城使问元礼曰中丞视贼填堑开栅过兵晏然不动何也元礼曰司空欲守乎战乎光弼曰欲战元礼曰欲战则贼为吾填堑何为禁之光弼曰善吾所不及勉之元礼俟栅开帅敢死士突出击贼却走数百步元礼度贼陈坚未易摧陷乃复引退须其怠而击之光弼望见元礼退怒遣左右召欲斩之元礼曰战正急召何为乃退入栅中贼亦不敢逼良久鼓噪出栅门奋击破之周摰复收兵趣北城光弼遽帅众入北城登城望贼曰贼兵虽多嚣而不整不足畏也不过日中保为诸君破之乃命诸将出战及期不决召诸将问曰向来贼陈何方最坚曰西北隅光弼命其将郝廷玉当之廷玉请骑兵五百与之三百又问其次坚者曰东南隅光弼命其将论惟贞当之惟贞请骑三百与之二百光弼令诸将曰尔軰望吾旗而战吾飐旗缓任尔择利而战吾急飐旗三至地则万众齐入死生决之少退者斩又以短刀置鞾中曰战危事吾国之三公不可死贼手万一战不利诸君前死于敌我自刭于此不令诸君独死也诸将出战顷之廷玉奔还光弼望之惊曰廷玉退吾事危矣命左右取廷玉首廷玉曰马中箭非敢退也使者驰报光弼令易马遣之仆固怀恩及其子开府仪同三司防战小却光弼又命取其首怀恩父子顾见使者提刀驰来更前决战光弼连飐其旗诸将齐进致死呼声动天地贼众大溃斩首千余级捕虏五百人溺死者千余人周摰以数骑遁去擒其大将徐璜玉李泰授其河南节度使安太清走保怀州思明不知摰败尚攻南城光弼驱俘囚临河示之乃遁丁巳以李日越为右金吾大将军　十一月甲子以殿中监董秦为陜西神策两军兵马使赐姓名李忠臣　发安西北庭兵屯陜以备史思明　十一月史思明遣其将李归仁将铁骑五千寇陜州神策兵马使卫伯玉以数百骑击破之于礓子坂得马六百匹归仁走以伯玉为镇西四镇行营节度使李忠臣与归仁等战于永宁莎栅之间屡破之
