<!-- { "loadSidebar": true } -->
　　唐昭宗天复三年春正月平卢节度使王师范颇好学以忠义自许为治有声迹朱全忠围鳯翔韩全诲以诏书徴藩镇兵入援乗舆师范见之泣下霑衿曰吾属为帝室藩屏岂得坐视天子困辱如此各拥彊兵但自卫乎会张濬自长水亦遗之书劝举义兵师范曰张公言正合吾意夫复何疑虽力不足当死生以之时关东兵多从全忠在鳯翔师范分遣诸将诈为贡献及商贩包束兵仗载以小车入汴徐兖郓齐沂河南孟滑河中陕虢华等州期以同日俱讨全忠适诸州者多事泄被擒独行军司马刘鄩取兖州时泰宁节度使葛从周悉将其兵屯邢州鄩先遣人为贩油者入城诇其虚实及兵所从入丙午鄩将精兵五百夜自水窦入比明军城悉定市人皆不知鄩据府舍拜从周母每旦省谒待其妻子甚有恩礼子弟职掌供亿如故是日青州牙将张居厚帅壮士二百将小车至华州东城知州事娄敬思疑其有异剖视之其徒大呼杀敬思攻西城崔在华州帅众拒之不克走至商州追获之全忠留节度判官裴迪守大梁师范遣走卒赍书至大梁迪问以东方事走卒色动迪察其有变屏人问之走卒具以实告迪不暇白全忠亟请马步都指挥使朱友宁将兵万余人东巡兖郓友宁召葛从周于邢州共攻师范全忠闻变亦分兵先归使友宁并将之　王师范遣使以起兵告李克用克用贻书襃赏之河东监军张承业亦劝克用发兵救鳯翔克用攻晋州闻车驾东归乃罢　　三月戊午朱全忠至大梁王师范弟师鲁围齐州朱友宁引兵击走之师范遣兵益刘鄩军友宁撃取之由是兖州援絶葛从周引兵围之友宁进攻青州戊辰全忠引四镇及魏博兵十万继之　　夏四月王师范求救于淮南乙未杨行宻遣其将王茂章以步骑七千救之又遣别将将兵数万攻宿州全忠遣其将康懐英救宿州淮南兵遁去　　五月朱友宁攻博昌月余不抜朱全忠怒遣客将刘捍往督之捍至友宁驱民丁十余万负木石牵牛驴诣城南筑土山既至并人畜木石排而筑之号声闻数十里俄而城陷尽屠之进拔临淄抵青州城下遣别将攻登莱淮南将王茂章会王师范弟莱州刺史师诲攻宻州拔之斩其刺史刘康乂以淮海都游奕使张训为刺史六月乙亥汴兵拔登州师范帅登莱兵拒朱友宁于石楼为两栅丙子夜友宁击登州栅栅中告急师范趣茂章出战茂章按兵不动友宁破登州栅进攻莱州栅比明茂章度其兵已疲乃与师范合兵出战大破之友宁旁自峻阜驰骑赴敌马仆青州将张土枭斩之传首淮南两镇兵遂北至米河俘斩万计魏博之兵殆尽全忠闻友宁死自将兵二十万昼夜兼行赴之秋七月壬子至临朐命诸将攻青州王师范出战汴兵大破之王茂章闭垒示怯伺汴兵稍懈毁栅而出驱驰疾战战酣退坐召诸将饮酒已而复战全忠登髙望见之问降者知为茂章叹曰使吾得此人为将天下不足平也至晡汴兵乃退茂章度众寡不敌是夕引军还全忠遣曹州刺史杨师厚追之及于辅唐茂章命先锋指挥使李防裕将五百骑为殿防裕殊死战师厚擒而杀之师厚颍州人也张训闻茂章去谓诸将曰汴人将至何以御之诸将请焚城大掠而归训曰不可封府库植旗帜于城上遣羸弱居前自以精兵殿其后而去全忠遣左踏白指挥使王檀攻宻州既至望旗帜数日乃敢入城见府库城邑皆完遂不复追训全军而还全忠以檀为宻州刺史　　八月戊辰朔朱全忠留齐州刺史杨师厚攻青州身归大梁　杨师厚屯临朐声言将之宻州留辎重于临朐九月癸卯王师范出兵攻临朐师厚伏兵奋击大破之杀万余人获师范弟师克明日莱州兵五千救青州师厚邀击之杀获殆尽遂徙寨抵其城下　戊午王师范遣副使李嗣业及弟师悦请降于杨师厚曰师范非敢背徳韩全诲李茂贞以朱书御札使之举兵师范不敢违仍请以其弟师鲁为质时朱全忠闻李茂贞杨崇本将起兵逼京畿恐其复劫天子西去欲迎车驾都洛阳乃受师范降选诸将使守登莱淄棣等州即以师范权淄青留后师范仍言先遣行军司马刘鄩将兵五千据兖州非其自专愿释其罪亦遣使语鄩　葛从周攻兖州刘鄩使从周母乗板舆登城谓从周曰刘将军事我不异于汝新妇辈皆安居人各为其主汝可察之从周歔欷而退攻城为之缓鄩悉简妇人及民之老疾不足当敌者出之独与少壮者同辛苦分衣食坚守以扞敌号令整肃兵不为暴民皆安堵久之外援既絶节度副使王彦温逾城出降城上卒多从之不可遏鄩遣人从容语彦温曰军士非素遣者勿多与之俱又遣人狥于城上曰军士非素遣从副使而敢擅往者族之士卒皆惶惑不敢出敌人果疑彦温斩之城下由是众心益固及王师范力屈从周以祸福谕之鄩曰受王公命守此城一旦见王公失势不俟其命而降非所以事上也及师范使者至丁丑始出降从周为具赍装送鄩诣大梁鄩曰降将未受梁王寛释之命安敢乗马衣裘乎乃素服乗驴至大梁全忠赐之冠带辞请囚服入见不许全忠慰劳饮之酒辞以量小全忠曰取兖州量何大邪以为元从都押牙是时四镇将吏皆功臣旧人鄩一旦以降将居其上诸将具军礼拜于庭鄩坐受自如全忠益竒之未几表为保大留后葛从周久病全忠以康懐英为泰宁节度使代之
　　昭宣帝天祐二年春正月庚午朱全忠命李振知青州事代王师范　　二月李振至青州王师范举族西迁至濮阳素服乗驴而进至大梁全忠客之表李振为青州留后　　三月庚午以王师范为河阳节度使









　　通鉴纪事本末卷三十八上
<史部,纪事本末类,通鉴纪事本末>
　　钦定四库全书
　　通鉴纪事本末卷三十八下
　　宋　袁枢　撰
　　朱温簒唐
