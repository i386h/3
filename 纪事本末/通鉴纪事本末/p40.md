<!-- { "loadSidebar": true } -->
　　哀帝建平四年秋八月匈奴单于上书愿朝明年时帝被疾或言匈奴从上游来厌人自黄龙竟宁时单于朝中国輙有大故上由是难之以问公卿亦以为虚费府帑可且勿许单于使辞去未发黄门郎杨雄上书谏曰臣闻六经之治贵于未乱兵家之胜贵于未战二者皆微然而大事之本不可不察也今单于上书求朝国家不许而辞之臣愚以为汉与匈奴从此隙矣匈奴本五帝所不能臣三王所不能制其不可使隙明甚臣不敢逺称请引秦以来明之以秦始皇之彊防恬之威然不敢窥西河乃筑长城以界之防汉初兴以高祖之威灵三十万众困于平城时奇谲之士石画之臣甚众卒其所以脱者世莫得而言也又髙皇后时匈奴悖慢大臣权书遗之然后得解及孝文时匈奴侵暴北邉骑至雍甘泉京师大骇发三将军屯细栁棘门霸上以备之数月乃罢孝武即位设马邑之权欲诱匈奴徒费财劳师一虏不可得见况单于之面乎其后深惟社稷之计规恢万载之防乃大兴师数十万使卫青霍去病操兵前后十余年于是浮西河絶大幕破寘顔袭王庭穷极其地追犇逐北封狼居胥山禅于姑衍以临翰海虏名王贵人以百数自是之后匈奴震怖益求和亲然而未肯称臣也且夫前世岂乐倾无量之费役无罪之人快心于狼望之北哉以为不壹劳者不久佚不暂费者不永宁是以忍百万之师以摧饿虎之啄运府库之财填卢山之壑而不悔也至本始之初匈奴有桀心欲掠乌孙侵公主乃发五将之师十五万骑以击之时鲜有所获徒奋扬威武明汉兵若雷风耳虽空行空反尚诛两将军故北狄不服中国未得髙枕安寝也逮至元康神爵之间大化神明鸿恩溥洽而匈奴内乱五单于争立日逐呼韩邪携国归死扶伏称臣然尚羁縻之计不颛制自此之后欲朝者不距不欲者不彊何者外国天性忿鸷形容魁徤负力怙气难化以善易肄以恶其彊难诎其和难得故未服之时劳师逺攻倾国殚货伏尸流血破坚拔敌如彼之难也既服之后慰荐抚循交接赂遗威仪俯仰如此之备也徃时尝屠大宛之城蹈乌桓之垒探姑缯之壁借荡妲之场艾朝鲜之旃拔两越之旗近不过旬月之役逺不离二时之劳固已犁其庭扫其闾郡县而置之云彻席卷后无余灾唯北狄为不然真中国之坚敌也三垂比之县也前世重之兹甚未易可轻也今单于归义懐款诚之心欲离其庭陈见于前此乃上世之遗防神灵之所想望国家虽费不得已者也奈何距以来厌之辞踈以无日之期消往昔之恩开将来之隙夫疑而隙之使有恨心负前言縁徃辞归怨于汉因以自絶终无北靣之心威之不可谕之不能焉得不为大忧乎夫明者视于无形聪者听于无声诚先于未然即兵革不用而忧患不生不然壹有隙之后虽智者劳心于内辩者毂撃于外犹不若未然之时也且徃者图西域制车师置城郭都防三十六国费嵗以大万计者岂为康居乌孙能逾白龙堆而防西邉哉乃以制匈奴也夫百年劳之一日失之费十而爱一臣窃为国不安也唯陛下少留意于未乱未战以遏邉萌之祸书奏天子寤焉召还匈奴使者更报单于书而许之赐雄帛五十匹黄金十斤单于未发防病复遣使愿朝明年上许之
　　元夀二年春正月匈奴单于来朝自黄龙以来单于每入朝其赏赐锦绣缯絮輙加厚于前以慰接之






　　通鉴纪事本末卷四上
<史部,纪事本末类,通鉴纪事本末>
　　钦定四库全书
　　通鉴纪事本末卷四下
　　宋　袁枢　撰
　　恭显用事
　　汉宣帝黄龙元年三月帝寝疾选大臣可属者引外属侍中乐陵侯史髙太子太傅萧望之少傅周堪至禁中拜髙为大司马车骑将军望之为前将军光禄勲堪为光禄大夫皆受遗诏辅政领尚书事冬十二月甲戌帝崩于未央宫癸巳太子即皇帝位
　　元年初元元年三月封外祖父平恩戴侯同产弟子中常侍许嘉为平恩侯
　　二年乐陵侯史髙以外属领尚书事前将军萧望之光禄大夫周堪为之副望之名儒与堪皆以师傅旧恩天子任之数宴见言治乱陈王事望之选白宗室明经有行散骑谏大夫刘更生给事中与侍中金敞竝拾遗左右四人同心谋议劝导上以古制多所欲匡正上甚鄊纳之史髙充位而已由此与望之有隙中书令恭仆射石显自宣帝时久典枢机明习文灋帝即位多疾以显久典事中人无外党精专可信任遂委以政事无小大因显白决贵幸倾朝百僚皆敬事显显为人巧慧习事能深得人主微指内深贼持诡办以中伤人忤恨睚眦輙被以危灋亦与车骑将军髙为表里论议常独持故事不从望之等望之等患苦许史放纵又疾恭显擅权建白以为中书政本国家枢机宜以通明公正处之武帝游宴后庭故用宦者非古制也宜罢中书宦官应古不近刑人之义由是大与髙恭显忤上初即位谦让重改作议久不定出刘更生为宗正望之堪数荐名儒茂才以备谏官防稽郑朋隂欲附望之上防言车骑将军髙遣客为奸利郡国及言许史子弟罪过章视周堪堪白令朋待诏金马门朋奏记望之曰今将军规抚云若管晏而休遂行日昊至周召乃留乎若管晏而休则下走将归延陵之臯没齿而已矣如将军兴周召之遗业亲日昃之兼听则下走其庶防愿竭区区奉万分之一望之始见朋接待以意后知其倾邪絶不与通朋楚士怨恨更求入许史推所言许史事曰皆周堪刘更生教我我关东人何以知此扵是侍中许章白见朋朋出扬言曰我见言前将军小过五大罪一待诏华龙行污秽欲入堪等堪等不纳亦与朋相结恭显令二人告望之等谋欲罢车骑将军防退许史状侯望之出休日令朋龙上之事下恭问状望之对曰外戚在位多奢滛欲以匡正国家非为邪也防显奏望之堪更生朋党相称举数谮诉大臣毁离亲戚欲以专擅权埶为臣不忠诬上不道请谒者召致廷尉时上初即位不省召致廷尉为下狱也可其奏后上召堪更生曰系狱上大惊曰非但廷尉问邪以责恭显皆叩头谢上曰令出视事恭显因使史髙言上新即位未以德化闻于天下而先验师傅旣下九卿大夫狱宜因决免扵是制诏丞相御史前将军望之傅朕八年无它罪过今事久逺识忘难明其赦望之罪收前将军光禄勲印绶及堪更生皆免为庶人　夏四月诏赐萧望之爵关内侯给事中朝朔望上复征周堪刘更生欲以为谏大夫恭石显白皆
　　以为中郎上器重萧望之不已欲倚以为相恭显及许史子弟侍中诸曹皆侧目于望之等更生乃使其外亲上变事言地震殆为恭等不为三独夫动臣愚以为宜退恭显以章蔽善之罚进望之等以通贤者之路如此太平之门开灾异之原塞矣书奏恭显疑其更生所为白请考奸诈辞果服遂逮更生系狱免为庶人防望之子散骑中郎伋亦上书讼望之前事事下有司复奏望之前所坐明白无谮诉者而教子上书称引亡辜之诗失大臣体不敬请逮捕恭石显等知望之素髙节不诎辱建白望之前幸得不坐复赐爵邑不悔过服罪深怀怨望教子上书归非于上自以托师傅终必不坐非颇屈望之于牢狱塞其快怏心则圣朝无以施恩厚上曰萧太傅素刚安肯就吏显等曰人命至重望之所坐语言薄罪必无所忧上乃可其奏　冬十二月显等封诏以付谒者敕令召望之手付因令太常急发执金吾车骑驰围其第使者至召望之望之以问门下生鲁国朱云云者好节士劝望之自裁于是望之仰天叹曰吾尝备位将相年逾六十矣老入牢狱茍求生活不亦鄙乎字谓云曰游趣和药来无久留我死竟饮鸩自杀天子闻之惊拊手曰曩固疑其不就牢狱果然杀吾贤传是时太官方上昼食上乃郤食为之涕泣哀动左右于是召显等责问以议不详皆免冠谢良久然后已上追念望之不忘每嵗时遣使者祠祭望之冡终帝之世臣光曰甚矣孝元之为君易欺而难寤也夫恭显之谮愬望之其邪说诡计诚有所不能辨也至于始疑望之不肯就狱恭显以为必无忧已而果自杀则恭显之欺亦明矣在中智之君孰不感动奋发以底邪臣之罚孝元则不然虽涕泣不食以伤望之而终不能诛恭显才得其免冠谢而已如此则奸臣安所惩乎是使恭显得肆其邪心而无复忌惮者也
　　是嵗恭病死石显为中书令
　　三年上复擢周堪为光禄勲堪弟子张猛为光禄大夫给事中大见信任
