<!-- { "loadSidebar": true } -->
　　九年　初盐州既陷塞外无复保鄣吐蕃常阻絶灵武侵扰鄜坊辛酉诏发兵三万五千人城盐州又诏泾原山南劒南各发兵深入吐蕃以分其势城之二旬而毕命盐州节度使杜彦光戍之朔方都虞候杨朝晟戍木波堡由是灵武银夏河西获安　夏五月陆贽上奏论备边六失以为措置乖方课责亏度财匮于兵众力分于将多怨生于不均机失于遥制关东戍卒不习土风身苦边荒心畏戎虏国家资奉若骄子姑息如倩人屈指计归张頥待哺或利王师之败乘扰攘而东溃或拔弃城镇摇逺近之心岂惟无益实亦有损复有犯刑谪徙者既是无良之类且加怀土之情思乱幸灾又甚戍卒可谓措置乖方矣自顷权移于下柄失于朝将之号令既鲜克行之于军国之典常又不能施之于将务相遵养茍度歳时欲赏一有功翻虑无功者反仄欲罚一有罪复虑同恶者忧虞罪以隐忍而不彰功以嫌疑而不赏姑息之道乃至于斯故使忘身效节者获诮于等夷率众先登者取怨于士卒偾军蹙国者不怀于愧畏缓救失期者自以为智能此义士所以痛心勇夫所以解体可谓课责亏度矣虏每入寇将帅递相推倚无敢谁何虚张贼势上闻则曰兵少不敌朝廷莫之省察唯务征发益师无禆备御之功重増供亿之弊闾井日耗征求日繁以编户倾家破产之资兼有司盐税酒之利摠其所入半以事边可谓财匮于兵众矣吐蕃举国胜兵之徒才当中国十数大郡而已动则中国惧其众而不敢抗静则中国惮其彊而不敢侵厥理何哉良以中国之节制多门蕃丑之统帅专一故也夫统帅专一则人心不分号令不贰进退可齐疾徐如意机防靡愆气势自壮斯乃以少为众以弱为彊者也开元天宝之间控御西北两蕃惟朔方河西陇右三节度中兴以来未遑外讨抗两蕃者亦朔方泾原陇右河东四节度而已自顷分朔方之地建牙拥节者凡三使焉其余镇军数且四十皆承特诏委寄各降中贵监临人得抗衡莫相禀属每俟边书告急方令计防用兵既无军法下临唯以客礼相待夫兵以气势为用者也气聚则盛散则消势合则威析则弱今之边备势弱气消可谓力分于将多矣理戎之要在所练覈优劣之科以为衣食等级之制使能者企及否者息心虽有薄厚之殊而无觖望之衅今穷边之地长镇之兵皆百战伤夷之余终年勤苦之剧然衣粮所给唯止当身例为妻子所分常有冻馁之色而关东戍卒怯于应敌懈于服劳衣粮所颁厚逾数等又有素非禁旅本是边军将校诡为媚词因请遥隶神策不离旧所惟改虚名其于廪赐之饶遂有三倍之益夫事业未异而给养有殊茍未忘怀孰能无愠可谓怨生于不均矣凡欲选任将帅必先考察行能可者遣之不可者退之疑者不使使者不疑故将在军君命有所不受自顷边军去就裁断多出宸衷选置戎臣先求易制多其部以分其力轻其任以弱其心遂令爽于军情亦聴命乖于事宜亦聴命戎虏驰突迅如风颷驲书上闻旬日方报守土者以兵寡不敢抗敌分镇者以无诏不肯出师贼既纵掠退归此乃陈功告捷其败丧则减百而为一其捃获则张百而成千将帅既幸于摠制在朝不忧罪累陛下又以为大权由己不究事情可谓机失于遥制矣臣愚请宜罢诸道将士防秋之制令本道但供衣粮募戍卒愿留及蕃汉子弟以给之又多开屯田官为收籴寇至则人自为战时至则家自力农与夫倏来忽往者岂可同等而论哉又宜择文武能臣为陇右朔方河东三元帅分统缘边诸节度使有非要者随所便近而倂之然后减奸滥虚浮之费以丰财定衣粮等级之制以和众委任之道以宣其用悬赏罚之典以考其成如是则戎狄威怀疆场宁谧矣上虽不能尽从心甚重之　韦臯遣大将董勔等将兵出西山破吐蕃之众拔堡栅五十余
　　十年韦臯奏破吐蕃于峨和城
　　十一年冬十月南诏攻吐蕃昆明城取之又虏施顺二蛮王
　　十三年春正月壬寅吐蕃遣使请和亲上以吐蕃数负约不许　上以方渠合道木波皆吐蕃要路欲城之使问邠宁节度使杨朝晟须几何兵对曰邠宁兵足以城之不烦他道上复使问之曰向城盐州用兵七万仅能集事今三城尤逼虏境兵当倍之事更相反何也对曰城盐州之众虏皆知之今发本镇兵不旬日至塞下出其不意而城之虏谓吾众亦不减七万其众未集不敢轻来犯我不过三旬吾城已毕留兵戍之虏虽至无能为也城旁草尽不能久留虏退则运刍粮以实之此万全之策也若大集诸道兵逾月始至虏亦集众而来与我争战胜负未可知何暇筑城哉上从之二月朝晟分军为三各筑一城军吏曰方渠无井不可屯军判官孟子周曰方渠承平之时居人成市无井何以聚人乎命浚眢井果得甘泉三月三城成　夏四月庚申杨朝晟军还至马岭吐蕃始出兵追之相拒数日而去朝晟遂城马岭而还开地三百里皆如其素　吐蕃赞普乞立赞卒子足之煎立　六月韦臯奏嶲州刺史曹高仕破吐蕃于台登城下
　　十四年冬十月夏州节度使韩全义奏破吐蕃于盐州西北
　　十五年夏四月南诏异牟寻遣使与韦臯约共击吐蕃臯以兵粮未集请俟他年　冬十二月吐蕃众五万分击南诏及嶲州异牟寻与韦臯各发兵御之吐蕃无功而还
　　十六年夏五月灵州破吐蕃于乌兰桥　吐蕃数为韦臯所败是嵗其曩贡腊城等九节度婴笼官马定徳帅其部落来降定徳有智畧吐蕃诸将行兵皆禀其谋策常乘驿计事至是以兵数不利恐获罪遂来奔
　　十七年秋七月戊寅吐蕃寇盐州　己丑吐蕃陷麟州杀刺史郭锋夷其城郭掠居人及党项部落而去锋曜之子也僧延素为虏所得虏将有徐舍人者谓延素曰我英公之五代孙也武后时吾高祖建义不成子孙流播异域虽代居禄位典兵然思本之心不忘顾宗族大无由自拔耳今聴汝归遂纵之上遣使敇韦臯出兵深入吐蕃以分其势纾北边患臯遣将将兵二万分出九道攻吐蕃维保松州及栖鸡老翁城　九月韦臯奏大破吐蕃于雅州　韦臯屡破吐蕃转战千里凡拔城七军镇五焚堡百五十斩首万余级捕虏六千降户三千遂围维州及昆明城　冬十月庚子加臯检校司徒兼中书令赐爵南康王南诏王异牟寻虏获尤多上遣中使慰抚之
　　十八年春正月吐蕃遣其大相兼东鄙五道节度使论莽热将兵十万解维州之围西川兵据险设伏以待之吐蕃至出千人挑战虏悉众追之伏发虏众大败擒论莽热士卒死者大半维州昆明竟不下引兵还乙亥臯遣使献论莽热上赦之
　　十九年夏四月泾原节度使刘昌奏请徙原州治平凉从之　乙亥吐蕃遣其臣论颊热入贡　六月壬辰遣右龙武大将军薛伾使于吐蕃
　　二十年吐蕃赞普死其弟嗣立
　　宪宗元和三年春正月临泾镇将郝玭以临泾地险要水草美吐蕃将入寇必屯其地言于泾原节度使段祐奏而城之自是泾原获安　冬十二月庚戌置行原州于临泾以镇将郝玭为刺史
　　四年　初平凉之盟副元帅判官路泌防盟判官郑叔矩皆没于吐蕃其后吐蕃请和泌子随三诣阙号泣上表乞从其请徳宗以吐蕃多诈不许至是吐蕃复请和随又五上表诣执政泣请裴垍李藩亦言于上请许其和上从之五月命祠部郎中徐复使吐蕃　秋九月丙辰振武奏吐蕃五万余骑至拂梯泉辛未丰州奏吐蕃万骑至大石谷掠囘鹘入贡还国者
　　五年夏五月庚申吐蕃遣其臣论思邪热入见且归路泌郑叔矩之柩
　　七年吐蕃寇泾州及西门之外驱掠人畜而去上患之李綘上言京西京北皆有神策镇兵始置之欲以备御吐蕃使与节度使掎角相应也今则鲜衣美食坐耗县官每有寇至节度使邀与俱进则云申取中尉处分比其得报虏去逺矣纵有果鋭之将闻命奔赴节度使无刑戮以相制之相视如平交左右前却莫肯用命何所益乎请据所在之地士马及衣粮器械皆割隶当道节度使使号令齐一如臂之使指则军威大振虏不敢入寇矣上曰朕不知旧事如此当亟行之既而神策军骄恣日久不乐隶节度使竟为宦者所沮而止
　　八年　初吐蕃欲作乌兰桥先贮材于河侧朔方常潜遣人投之于河终不能成虏知朔方灵盐节度使王佖贪先厚赂之然后倂力成桥仍筑月城守之自是朔方御寇不暇
　　十年冬十一月己丑吐蕃款陇州塞请互市许之十一年春二月西川奏吐蕃赞普卒新赞普可黎可足立
　　十三年冬十一月辛巳朔盐州奏吐蕃寇河曲夏州灵武奏破吐蕃长乐州克其外城　甲午盐州奏吐蕃引去
　　十四年春正月吐蕃遣使者论短立藏等来修好未返入寇河曲上曰其国失信其使何罪庚寅遣归国　秋八月癸酉吐蕃寇庆州营于方渠　冬十月吐蕃节度论三摩等将十五万众围盐州党项亦发兵助之刺史李文悦竭力拒守凡二十七日吐蕃不能克灵武牙将史奉敬言于朔方节度使杜叔良请兵三千赍三十日粮深入吐蕃以解盐州之围叔良以二千五百人与之奉敬行旬余无声问朔方人以为俱没矣无何奉敬自他道出吐蕃背吐蕃大惊溃去奉敬奋击大破不可胜计奉敬与鳯翔将野诗良辅泾原将郝玭皆以勇著名于边吐蕃惮之
　　十五年春二月吐蕃寇灵武　三月吐蕃寇盐州　冬十月党项引吐蕃寇泾州连营五十里　癸未泾州奏吐蕃进营距州三十里告急求救以右军中尉梁守谦为左右神策京西北行营都监将兵四千人并发八镇全军救之赐将士装钱二万緍以郯王府长史邵同为太府少卿兼御史中丞充答吐蕃请和好使初秘书少监田洎入吐蕃为吊祭使吐蕃请与唐盟于长武城下洎恐吐蕃留之不得还唯阿而已既而吐蕃为党项所引入寇因以为辞曰田洎许我将兵赴盟于是贬洎彬州司户渭州刺史郝玭数出兵袭吐蕃营所杀甚众李光颜发邠宁兵救泾州邠宁兵以神策受赏厚皆愠曰人给五十緍而不识战鬭者彼何人邪常额衣资不得而前冒白刃者此何人邪汹汹不可止光颜亲为开陈大义以谕之言与涕俱然后军士感悦而行将至泾州吐蕃惧而退丙戌罢神策行营西川奏吐蕃寇雅州辛卯盐州奏吐蕃营于乌白池寻亦皆退　十二月己巳朔盐州奏吐蕃千余人围乌白池　庚辰西川奏南诏二万人入界请讨吐蕃
　　穆宗长庆元年夏六月辛未吐蕃寇青塞堡盐州刺史李文悦击却之　秋九月吐蕃遣其礼部尚书论讷罗来求盟庚戌以大理卿刘元鼎为吐蕃防盟使　冬十月癸酉命宰相及大臣凡十七人与吐蕃论讷罗盟于城西遣刘元鼎与讷罗入吐蕃亦与其宰相以下盟灵武节度使李进诚奏败吐蕃三千骑于大石山下二年夏六月吐蕃寇灵武　壬子吐蕃寇盐州　八月刘元鼎还
