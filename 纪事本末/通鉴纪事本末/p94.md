<!-- { "loadSidebar": true } -->
　　十三年春曹操还邺　夏六月癸巳以曹操为丞相秋七月曹操南击刘表　八月表病卒遂以琮为嗣九月操军至新野琮遂举州降以节迎操【事见刘备据蜀】　刘琮将王威説琮曰曹操闻将军既降刘备已走必懈弛无备轻行单进若给威竒兵数千徼之于险操可获也获操即威震四海非徒保守今日而已琮不纳　曹操进军江陵以刘琮为青州刺史封列侯并蒯越等侯者凡十五人释韩嵩之囚待以交友之礼使条品州人优劣皆擢而用之以嵩为大鸿胪蒯越为光禄勲刘先为尚书邓羲为侍中荆州大将南阳文聘别屯在外琮之降也呼聘欲与俱辞曰聘不能全州当待罪而已操济汉聘乃诣操操曰来何迟耶聘曰先日不能辅弼刘荆州以奉国家荆州虽没常愿据守汉川保全土境生不负于孤弱死无愧于地下而计不在己以至于此实懐悲慙无顔早见耳遂歔欷流涕操为之怆然字谓之曰仲业卿真忠臣也厚礼待之使统本兵为江夏太守十二月益州牧刘璋闻曹操克荆州遣别驾张松致敬于操松为人短少放荡然识逹精果操时已定荆州走刘备不复存録松主簿杨脩白操辟松不纳松以此怨归劝刘璋絶操与刘备相结璋从之　习凿齿论曰昔齐桓一矜其功而叛者九国曹操暂自骄伐而天下三分皆勤之于数十年之内而弃之于俯仰之顷岂不惜乎
　　十五年春下令曰孟公绰为赵魏老则优不可以为滕薛大夫若必亷士而后可用则齐桓其何以霸世二三子其佐我明扬侧陋惟才是举吾得而用之　冬十二月己亥操下令曰孤始举孝亷自以本非岩穴知名之士恐为世人之所凡愚欲好作政教以立名誉故在济南除残去秽平心选举以是为彊豪所忿恐致家祸故以病还乡里时年纪尚少乃于谯东五十里筑精舍欲秋夏读书冬春射猎为二十年规待天下清乃出仕耳然不能得如意徴为典军校尉意遂更欲为国家讨贼立功使题墓道言汉故征西将军曹侯之墓此其志也而遭值董卓之难兴举义兵后领兖州破降黄巾三十万众又讨击袁术使穷沮而死防破袁绍枭其二子复定刘表遂平天下身为宰相人臣之贵已极意望已过矣设使国家无有孤不知当几人称帝几人称王或者人见孤彊盛又性不信天命恐妄相忖度言有不逊之志每用耿耿故为诸君陈道此言此皆肝膈之要也然欲孤便尔委捐所典兵众以还执事归就武平侯国实不可也何者诚恐已离兵为人所祸既为子孙计乂已败则国家倾危是以不得慕虚名而处实祸也然封兼四县食户三万何徳堪之江湖未静不可让位至于邑土可得而辞今上还阳夏柘苦三县户二万但食武平万戸且以分损谤议少减孤之责也
　　十六年春正月以曹操世子丕为五官中即将置官属为丞相副
　　十七年春正月曹操还邺诏操赞拜不名入朝不趋劒履上殿如萧何故事　冬十月董昭言于曹操曰自古以来人臣匡世未有今日之功有今日之功未有久处人臣之势者也今明公耻有慙德乐保名节然处大臣之势使人以大事疑已诚不可不重虑也乃与列侯诸将议以丞相宜进爵国公九锡备物以彰殊勲荀彧以为曹公本兴义兵以匡朝宁国秉忠贞之诚守退让之实君子爱人以德不宜如此操由是不悦及撃孙权表请彧劳军于谯因辄留彧以侍中光禄大夫持节防丞相军事操军向濡须彧以疾留寿春饮药而卒彧行义修整而有智谋好推贤进士故时人皆惜之　臣光曰孔子之言仁也重矣自子路冉求公西赤门人之髙弟令尹子文陈文子诸侯之贤大夫皆不足以当之而独称管仲之仁岂非以其辅佐齐桓大济生民乎齐桓之行若狗彘管仲不羞而相之其志盖以非桓公则生民不可得而济也汉末大乱羣生涂炭自非髙世之才不能济也然则荀彧舍魏武将谁事哉齐桓之时周室虽衰未若建安之初也建安之初四海荡覆尺土一民皆非汉有荀彧佐魏武而兴之举贤用能训卒厉兵决机发防征伐四克遂能以弱为彊化乱为治十分天下而有其八其功岂在管仲之后乎管仲不死子紏而荀彧死汉室其仁复居管仲之先矣而杜牧乃以为彧之劝魏武取兖州则比之髙光官渡不令还许则比之楚汉及事就功毕乃欲邀名于汉代譬之教盗穴墙发匮而不与同挈得不为盗乎臣以为孔子称文胜质则史凡为史者记人之言必有以文之然则比魏武于髙光楚汉者史氏之文也岂皆彧口所言邪用是贬彧非其罪矣且使魏武为帝则彧为佐命元功与萧何同赏矣彧不利此而利于杀身以邀名岂人情乎
　　十八年夏五月丙申以冀州十郡封曹操为魏公以丞相领冀州牧如故又加九锡大辂戎辂各一牡二驷衮冕之服赤舄副焉轩县之乐六佾之舞朱戸以居纳陛以登虎贲之士三百人鈇钺各一彤弓一彤矢百玈弓十玈矢千秬鬯一卣珪瓒副焉　秋七月魏始建社稷宗庙　冬十一月魏初置尚书侍中六卿以荀攸为尚书令凉茂为仆射毛玠崔琰常林徐奕何防为尚书王粲杜袭卫觊和洽为侍中钟繇为大理王脩为大司农袁涣为郎中令行御史大夫事陈羣为御史中丞十九年春三月诏魏公操位在诸侯王上改授金玺赤绂逺游冠
　　二十一年夏五月进魏公操爵为王　秋八月魏以大理钟繇为相国
　　二十二年夏四月诏魏王操设天子旌旗出入称警跸六月魏以军师华歆为御史大夫　冬十月命魏王
　　操冕十有二旒乘金根车驾六马设五时副车　魏以五官中郎将丕为太子
　　二十四年秋七月诏以魏王操夫人为王后　冬十二月魏王操表孙权为票骑将军假节领荆州牧封南昌侯权遣校尉梁寓入贡又遣朱光等归上书称臣于操称説天命操以权书示外曰是儿欲踞吾着炉火上邪侍中陈羣等皆曰汉祚已终非适今日殿下功德巍巍羣生注望故孙权在逺称臣此天人之应异气齐声殿下宜正大位复何疑哉操曰若天命在吾吾为周文王矣　臣光曰教化国家之急务也而俗吏慢之风俗天下之大事也而庸君忽之夫惟明智君子深识长虑然后知其为益之大而収功之逺也光武遭汉中衰羣雄糜沸奋起布衣绍恢前绪征伐四方日不暇给乃能敦尚经术賔延儒雅开广学校脩明礼乐武功既成文德亦洽继以孝明孝章遹追先志临雍拜老横经问道自公卿大夫至于郡县之吏咸选用经明行修之人虎贲卫士皆习孝经匈奴子弟亦游太学是以教立于上俗成于下其忠厚清修之士岂唯取重于搢绅亦见慕于众庶愚鄙汚秽之人岂惟不容于朝廷亦见弃于乡里自三代既亡风化之美未有若东汉之盛者也及孝和以降贵戚擅权嬖幸用事赏伐无章贿赂公行贤愚浑殽是非颠倒可谓乱矣然犹緜緜不至于亡者上则有公卿大夫袁安杨震李固杜乔陈蕃李膺之徒面引廷争用公义以扶其危下则有布衣之士符融郭泰范滂许邵之流立私论以救其败是以政治虽浊而风俗不衰至有触冐鈇钺僵仆于前而忠义奋发继起于后随踵就戮视死如归夫岂特数子之贤哉亦光武明章之遗化也当是之时茍有明君作而振之则汉氏之祚犹未可量也不幸承陵夷頽敝之余重以桓灵之昏虐保养奸囬过于骨肉殄灭忠良甚于冦讐积多士之愤畜四海之怒于是何进召戎董卓乘衅袁绍之徒从而构难遂使乗舆播越宗庙丘墟王室荡覆烝民涂炭大命陨絶不可复救然州郡拥兵专地者虽互相吞噬犹未甞不以尊汉为辞以魏武之暴戾疆伉加有大功于天下其蓄无君之心久矣乃至没身不敢废汉而自立岂其志之不欲哉犹畏名义而自抑也由是观之教化安可慢风俗安可忽哉
　　魏文帝黄初元年春正月武王至洛阳庚子薨王知人善察难以伪识防竒才不拘防贱随能任使皆获其用与敌对陈意思安闲如不欲战然及至决机乗胜气势盈溢勲劳宜赏不吝千金无功望施分毫不与用法峻急有犯必戮或对之流涕然终无所赦雅性节俭不好华丽故能芟刈羣雄几平海内是时太子在邺军中骚动羣僚欲秘不发丧谏议大夫贾逵以为事不可秘乃发丧或言宜易诸城守悉用谯沛人魏郡太守广陵徐宣厉声曰今者逺近一统人怀效节何必专用谯沛以沮宿卫者之心乃止青州兵擅撃鼔相引去众人以为宜禁止之不从者讨之贾逵曰不可为作长檄令所在给其禀食鄢陵侯彰从长安来赴问逵先王玺绶所在逵正色曰国有储副先王玺绶非君侯所宜问也凶问至邺太子号哭不已中庶子司马孚諌曰君王宴驾天下恃殿下为命当上为宗庙下为万国奈何效匹夫孝也太子良久乃止曰卿言是也时羣臣初闻王薨相聚哭无复行列孚厉声于朝曰今君王违世天下震动当早拜嗣君以镇万国而但哭耶乃罢羣臣备禁卫治丧事羣臣以为太子即位当须诏命尚书陈矫曰王薨于外天下惶惧太子宜割哀即位以繋逺近之望且又爱子在侧彼此生变则社稷危矣即具官备礼一日皆办明旦以王后令防太子即王位大赦汉帝寻遣御史大夫华歆奉防诏授太子丞相印绶魏王玺绂领冀州牧于是尊王后曰王太后　二月丁夘葬武王于髙陵秋七月左中郎将李伏太史丞许芝表言魏当代汉
　　见于图纬其事众甚羣臣因上表劝王顺天人之望王不许　冬十月乙卯汉帝告祠髙庙使行御史大夫张音持节奉玺绶诏册禅位于魏王三上书辞让乃为坛于繁阳辛未升坛受玺绶即皇帝位燎祭天地岳渎改元大赦
　　十一月癸酉奉汉帝为山阳公行汉正朔用天子礼乐封公四子为列侯追尊太王曰太皇帝武王曰武皇帝庙号太祖尊王太后曰皇太后以汉诸侯王为崇徳侯列侯为关中侯羣臣封爵增位各有差改相国为司徒御史大夫为司空山阳公奉二女以嫔于魏帝欲改正朔侍中辛毗曰魏氏遵舜禹之统应天顺民至于汤武以战伐定天下乃改正朔孔子曰行夏之时左氏传曰夏数为得天正何必期于相反帝善而从之时羣臣并颂魏徳多抑损前朝散骑常侍卫臻独明禅授之义称扬汉美帝数目臻曰天下之珍当与山阳共之
　　魏明帝青龙二年春三月庚寅山阳公卒帝素服发防秋八月孝献皇帝葬于禅陵

　　通鉴纪事本末巻九上
<史部,纪事本末类,通鉴纪事本末>
　　钦定四库全书
　　通鉴纪事本末巻九下
　　宋　袁枢　撰
　　孙氏据江东
