<!-- { "loadSidebar": true } -->
　　泚奏贬莫州参军云逵妻朱滔之女也滔复奏为掌书记云逵深构廷玉扵滔廷玉又与检校大理少卿朱体微言扵泚曰滔在幽镇事多専擅其性非长者不可以兵权付之滔知之大怒数与泚书请杀二人者泚不从由是兄弟颇有隙及滔拒命上欲归罪扵廷玉等以悦滔甲子贬廷玉栁州司户体微万州南浦尉　宣武节度使刘洽攻李纳之濮阳降其守将髙彦昭　朱滔遣人以蜡书置髻中遗朱泚欲与同反马燧获之并使者送长安泚不之知上驿召泚扵凤翔至以蜡书并使者示之泚惶恐顿首请罪上曰相去千里初不同谋非卿之罪也因留之长安私第赐名园腴田锦綉金银甚厚以安其意其幽州卢龙节度太尉中书令并如故上以幽州兵在凤翔思得重臣代之卢杞忌张镒忠直为上所重欲出之扵外已得専总朝政乃对曰朱泚名位素崇凤翔将校班秩已髙非宰相信臣无以镇抚臣请自行上俛首未言杞又曰陛下必以臣貌寝不为三军所伏固惟陛下神算上乃顾镒曰才兼文武望重内外无以易卿镒知为杞所排而无辞以免因再拜受命戊寅以镒兼凤翔尹陇右节度等使　朱滔王武俊自宁晋南救魏州辛夘诏朔方节度使李懐光将朔方及神策步骑万五千人东讨田悦且拒滔等滔行至宗城掌书记郑云逵参谋田景仙弃滔来降　丁酉加河东节度使马燧同平章事　辛亥置义武军节度扵定州以易定沧三州隷之　朱滔王武俊军至魏州田悦具牛酒出迎魏人懽呼动地滔营扵惬山是日李懐光军亦至马燧等盛军容迎之滔以为袭已遽出陈懐光勇而无谋欲乘其营垒未就击之燧请且休将士观衅而动懐光曰彼营垒既立将为后患此时不可失也遂击滔扵惬山之西杀步卒千余人滔军崩沮懐光按辔观之有喜色士卒争入滔营取寳货王武俊引二千骑横冲懐光军军分为二滔引兵继之官军大败蹙入永济渠溺死者不可胜数人相蹈借其积如山水为之不流马燧等各收军保垒是夕滔等堰永济渠入王莽故河絶官军粮道及归路明日水深三尺余马燧惧遣使卑辞谢滔求与诸节度归本道奏天子请以河北事委五郎处之滔欲许之王武俊以为不可滔不从秋七月燧与诸军涉水而西退保魏县以拒滔滔乃谢武俊武俊由是恨滔后数日滔等亦引兵营魏县东南与官军隔水相距李纳求援扵滔等滔遣魏兵马使信都承庆将兵
　　助之纳攻宋州不克遣兵马使李克信李钦遥戍濮阳南华以拒刘洽　甲辰以淮宁节度使李希烈兼平卢淄青兖郓豋莱齐州节度使讨李纳又以河东节度使马燧兼魏澶相节度使加朔方邠宁节度使李懐光同平章事　神策行营招讨使李晟请以所将兵北解赵州之围与张孝忠合势图范阳上许之晟自魏州引兵趋赵州王士真解围去晟留赵州三日与孝忠合兵北略恒州　八月辛酉以泾原留后姚令言为节度使卢杞恶太子太师顔真卿欲出之扵外真卿谓杞曰
　　先中丞传首至平原真卿以舌防面血今相公忍不相容乎杞矍然起拜然恨之益甚　冬十一月己夘朔加淮南节度使陈少逰同平章事　田悦徳朱滔之救与王武俊议奉滔为主称臣事之滔不可曰惬山之捷皆大夫二兄之力滔何敢独居尊位扵是幽州判官李子千恒冀判官郑濡等共议请与郸州李大夫为四国俱称王而不改年号如昔诸侯奉周家正朔筑坛同盟有不如约者众共伐之不然岂得常为叛臣茫然无主用兵既无名有功无官爵为赏使将吏何所依归乎滔等皆以为然滔乃自称冀王田悦称魏王王武俊称赵王仍请李纳称齐王是日滔等筑坛扵军中告天而受之滔为主称孤武俊悦纳称寡人所居堂曰殿处分曰令羣下上书曰牋妻曰妃长子曰世子各以其所治州为府置留守兼元帅以军政委之又置东西曹视门下中书省左右内史视侍中中书令余官皆仿天朝而易其名武俊以孟华为司礼尚书华竟不受呕血死以兵马使卫常宁为内史监委以军事常宁谋杀武俊武俊腰斩之武俊遣其将张终葵寇赵州康日知击斩之李希烈帅所部兵三万徙镇许州遣所亲诣李纳与谋共袭汴州遣使告李勉云已兼领淄青欲假道之官勉为之治桥具馔以待之而严为之备希烈竟不至又宻与朱滔等交通纳亦数遣逰兵渡汴以迎希烈由是东南转输者皆不敢由汴渠自蔡水而上　十二月丁丑李希烈自称天下都元帅大尉建兴王时朱滔等与官军相拒累月官军有度支馈粮诸道益兵而滔与王武俊孤军深入専仰给扵田悦客主日益困弊闻李希烈军势甚盛颇怨望乃相与谋遣使诣许州劝希烈称帝希烈由是自称天下都元帅
　　四年春正月庚寅李希烈遣其将李克诚袭陷汝州执别驾李元平元平本湖南判官薄有才艺性踈傲敢大言好论兵中书侍郎闗播竒之荐扵上以为将相之器以汝州距许州最近擢元平为汝州别驾知州事元平至州即募工徒治城希烈隂使壮士往应募执役入数百人元平不之觉希烈遣克诚将数百骑突至城下应募者应之扵内缚元平驰去元平为人眇小无须见希烈恐惧便液汚地希烈骂之曰盲宰相以汝当我何相轻也以判官周晃为汝州刺史又遣别将董待名等四出抄掠取尉氏围郑州官军数为所败逻骑四至彭婆东都士民震骇窜匿山谷留守郑叔则入保西苑上问计扵卢杞对曰希烈年少骁将恃功骄慢将佐莫敢諌止诚得儒雅重臣奉宣圣泽为陈逆顺祸福希烈必革心悔过可不劳军旅而服顔真卿三朝旧臣忠直刚决名重海内人所信服真其人也上以为然甲午命真卿诣许州宣慰希烈诏下举朝失色真卿乘驿至东都郑叔则曰往必不免宜少留湏后命真卿曰君命也将焉避之遂行李勉表言失一元老为国家羞请留之又使人邀真卿扵道不及真卿与其子书但敇以奉家庙抚诸孤而已至许州欲宣诏防希烈使其养子千余人环绕慢骂拔刃拟之为将剸防之势真卿足不移色不变希烈遽以身蔽之麾众令退馆真卿而礼之希烈欲遣真卿还防李元平在座真卿责之元平慙而起以宻启白希烈希烈意遂变留真卿不遣朱滔王武俊田悦李纳各遣使诣希烈上表称臣劝进使者拜舞扵希烈前说希烈曰朝廷诛灭功臣失信天下都统英武自天功烈盖世已为朝廷所猜忌将有韩白之祸愿亟称尊号使四海臣民知有所归希烈召顔真卿示之曰今四王遣使见推不谋而同太师观此事势岂吾独为朝廷所忌无所自容邪真卿曰此乃四凶何谓四王相公不自保功业为唐忠臣乃与乱臣贼子相从求与之同覆灭邪希烈不悦扶真卿出它日又与四使同宴四使曰久闻太师重望今都统将称大号而太师适至是天以宰相赐都统也真卿叱之曰何谓宰相汝知有骂安禄山而死者顔杲卿乎乃吾兄也吾年八十知守节而死耳岂受汝曹诱胁乎四使不敢复言希烈乃使甲士十人守真卿扵馆舍掘坎扵庭云欲坑之真卿怡然见希烈曰死生已定何必多端亟以一劔相与岂不快公心事邪希烈乃谢之　戊戌以左龙武大将军哥舒曜为东都汝州节度使将凤翔邠宁泾原奉天好畤行营兵万余人讨希烈又诏诸道共讨之曜行至郏城遇希烈前锋将陈利贞击破之希烈势小沮曜翰之子也希烈使其将封有麟据邓州南路遂絶贡献商旅皆不通壬寅诏治上津山路置邮驿　二月丙寅以河阳三城懐卫州为河阳军　丁夘哥舒曜克汝州擒周晃　三月戊寅江西节度使曹王臯败李希烈将韩霜露扵黄梅斩之辛夘拔黄州时希烈兵栅蔡山险不可攻臯声言西取蕲州引舟师泝江而上希烈之将引兵循江随战去蔡山三百余里臯乃复放舟顺流而下急攻蔡山拔之希烈兵还救之不及而败臯遂进拔蕲州表伊慎为蕲州刺史王锷为荆州刺史　淮宁都虞候周曽镇遏兵马使王玢押牙姚憺韦清宻输欵扵李勉李希烈遣曽与十将康秀琳将兵三万攻哥舒曜至襄城曽等宻谋还军袭希烈奉顔真卿为节度使使玢憺清为内应希烈知之遣别将李克诚将骡军三千人袭曽等杀之并杀玢憺及其党甲午诏赠曽等官始韦清与曽等约事泄不相引故独得免清恐终及祸说希烈请诣朱滔乞师希烈遣之行至襄邑逃奔刘洽希烈闻周曽等有变闭壁数日其党寇尉氏郑州者闻之亦遁归希烈乃上表归咎扵周曽等引兵还蔡州外示悔过从顺实待朱滔等之援也置顔真卿扵龙兴寺丁酉荆南节度使张伯仪与淮宁兵战扵安州官军大败伯仪仅以身免亡其所持节希烈使人以其节及俘馘示顔真卿真卿号恸投地絶而复苏自是不复与人言　夏四月上以神策军使白志贞为京城召募使募禁兵以讨李希烈志贞请诸甞为节度观察都团练使者不问存没并勒其子弟帅奴马自备资装从军授以五品官贫者甚苦之人心始揺　庚申加永平宣武河阳都统李勉淮西招讨使东都汝州节度使哥舒曜为之副以荆南节度使张伯仪为淮西应援招讨使山南东道节度使贾耽江西节度使曹王臯为之副上督哥舒曜进兵曜至颍桥遇大雨还保襄城李希烈遣其将李光辉攻襄城曜击却之五月乙未以宣武节度使刘洽兼淄青招讨使　李
