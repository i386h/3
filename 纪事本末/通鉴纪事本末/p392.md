<!-- { "loadSidebar": true } -->
　　唐宪宗元和七年秋八月戊戌魏愽节度使田季安薨初季安娶洺州刺史元谊女生子怀谏为节度副使牙内兵马使田兴庭玠之子也有勇力颇读书性恭逊季安淫虐兴数规谏军中赖之季安以为收众心出为临清镇将欲杀之兴阳为风痹炙灼满身乃得免季安病风杀戮无度军政废乱夫人元氏召诸将立怀谏为副大使知军务时年十一迁季安于别寝月余而薨召田兴为步射都知兵马使辛亥以左龙武大将军薛平为郑滑节度使欲以控制魏上与宰相议魏事李吉甫请兴兵讨之李綘以为魏不必用兵当自归朝廷吉甫盛陈不可不用兵之状上曰朕意亦以为然綘曰臣窃观两河藩镇之防扈者皆分兵以诸将不使专在一人恐其权任太重乘间而谋已故也诸将势均力敌莫能相制欲广相连结则众心不同其谋必泄欲独起为变则兵少力微势必不成加以购赏既重刑诛又峻是以诸将互相顾忌莫敢先发防扈者恃此以为长策然臣窃思之若常得严明主帅能制诸将之死命者以临之则粗能自固矣今怀谏乳臭子不能自聴防军府大权必有所归诸将厚薄不均怨怒必起不相服从然则向日分兵之防适足为今日祸乱之阶也田氏不为屠肆则悉为俘囚矣何烦天兵哉彼自列将起代主师邻道所恶莫甚于此彼不倚朝廷之援以自存则立为邻道所虀粉矣故臣以为不必用兵可坐待魏愽之自归也但愿陛下按兵养威严敇诸道选练士马以须后敕使贼中知之不过数月必有自效于军中者矣至时惟在朝廷应之敏速中其机防不爱期禄以赏其人使两河藩镇闻之恐其麾下效之以取朝廷之赏必皆恐惧争为恭顺矣此所谓不战而屈人兵者也上曰善它日吉甫复于延英盛陈用兵之利且言刍粮金帛皆已有备上顾问綘綘对曰兵不可轻动前年讨恒州四面发兵近二十万又发两神防兵自京师赴之天下骚动所费七百余万缗讫无成功为天下笑今疮痍未复人皆惮战若又以敕命驱之臣恐非直无功或生它变况魏不必用兵事势明白愿陛下勿疑上奋身抚案曰朕不用兵决矣綘曰陛下虽有是言恐退朝之后复有荧惑圣听者上正色厉声曰朕志已决谁能惑之綘乃拜贺曰此社稷之福也既而田怀谏幼弱军政皆决于家臣蒋士则数以爱憎移易诸将众皆愤怒朝命久未至军中不安田兴晨入府士卒数千人大噪环兴而拜请为留后兴惊仆于地众不散久之兴度不免乃谓众曰汝肯听吾言乎皆曰惟命兴曰勿犯副大使守朝廷灋令申版籍请官吏然后可皆曰诺兴乃杀蒋士则等十余人迁怀谏于外　冬十月乙未魏监军以状闻上亟召宰相谓李綘曰卿揣魏若符契李吉甫请遣中使宣慰以观其变李綘曰不可今田兴奉其土地兵众坐待诏命不乘此际推心抚纳结以大恩必待敕使至彼持将士表来为请节钺然后与之则是恩出于下非出于上将士为重朝廷为轻其感戴之心亦非今日之比也机防一失悔之无及吉甫素与枢密使梁守谦相结守谦亦为之言于上曰故事皆遣中使宣劳今此镇独无恐更不谕上竟遣中使张忠顺如魏宣慰欲俟其还而议之癸夘李绛复上言朝廷恩威得失在此一举时机可惜柰何弃之利害甚明愿圣心勿疑计忠顺之行甫应过陜乞明旦即降白麻除兴节度使犹可及也上欲且除留后降曰兴恭顺如此自非恩出不次则无以使之感激殊常上从之甲辰以兴为魏节度使忠顺未还制命已至魏州兴感恩流涕士众无不鼓舞　李绛又言魏五十余年不霑皇化一旦举六州之地来归刳河朔之腹心倾叛乱之巢穴不有重赏过其所望则无以慰士卒之心使四邻劝慕请发内库钱百五十万缗以赐之左右宦官以为所与太多后有此比将何以给之上以语绛绛曰田兴不贪专地之利不顾四邻之患归命圣朝陛下柰何爱小费而遗大计不以收一道人心钱用尽更来机事一失不可复追借使国家发十五万兵以取六州期年而克之其费岂止百五十万缗而已乎上悦曰朕所以恶衣菲食蓄聚货财正为欲平定四方不然徒贮之府库何为十一月辛酉遣知制诰裴度至魏愽宣慰以钱百五十万缗赏军士六州百姓给复一年军士受赐欢声如雷成德兖郓使者数辈见之相顾失色叹曰倔彊者果何益乎度为兴陈君臣上下之义兴聴之终夕不倦待度礼极厚请度徧至所部州县宣布朝命奏乞除节度副使于朝廷诏以户部郎中河东胡证为之兴又奏所部缺官九十员请有司注拟行朝廷灋令输赋税田承嗣以来室屋僣侈者皆避不居郓蔡恒遣逰客间説百方兴终不听李师道使人谓宣武节度使韩曰我世与田氏约相保援今兴非其族又首变两河事亦公之所恶也我将与成德合军讨之曰我不知利害知奉诏行事耳若兵北度河我则以兵东取曹州师道惧不敢动田兴既葬田季安送田怀谏于京师辛巳以懐谏为右监门卫将军
　　八年春正月辛夘赐魏愽节度使田兴名正
　　十四年秋八月己未田正入朝上待之尤厚　甲辰以田正兼侍中魏节度使如故正三表请留上不许正常恐一旦物故魏人犹以故事继袭故兄弟子侄皆仕诸朝上皆擢居显列朱紫盈庭时人荣之
　　宪宗讨成德【王承宗】
　　唐德宗贞元二十年夏六月昭义节度使李长荣薨上遣中使以手诏授本军大将但军士所附者即授之时大将来希皓为众所服中使将以手诏付之希皓言于众曰此军取人合是希皓但作节度使不得若朝廷以一束草来希皓亦必敬事中使言面奉进止只令此军取大将防与节钺朝廷不别除人希皓固辞兵马使卢从使其位居四潜与监军相结起出伍曰若来大夫不肯受诏从史请且勾当此军监军曰卢中丞若如此此亦固合圣防中使因探懐取诏以授之从史捧诏再拜舞蹈希皓亟回挥同列北面称贺军士毕集更无一言秋八月己未诏以从史为节度使
