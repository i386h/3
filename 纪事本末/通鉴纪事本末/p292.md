<!-- { "loadSidebar": true } -->
　　五年春正月丙子改东京为东都　戊子上自东都西还　二月戊申车驾至西京　三月己巳西巡河右乙亥幸扶风旧宅　夏四月癸亥出临津关度黄河至西平陈兵讲武将撃吐谷浑　五月乙亥上大猎于拔延山长围周亘二十里庚辰入长宁谷度星岭丙戌至浩亹川以桥未成斩都水使者黄亘及督役者九人数日桥成乃行　六月辛丑帝谓给事郎蔡征曰自古天子有巡狩之礼而江东诸帝多傅脂粉坐深宫不与百姓相见此何理也对曰此其所以不能长世丙午至张掖帝之将西巡也命裴矩説高昌王麴伯雅及伊吾吐屯设等啗以厚利召使入朝壬子帝至燕支山伯雅吐屯设等及西域二十七国谒于道左皆令佩金玉被锦罽焚香奏乐歌舞諠噪帝复令武威张掖士女盛饰纵观衣服车马不鲜者郡县督课之骑乗填咽周亘数十里以示中国之盛吐屯设献西域数千里之地上大悦癸丑置西海河源鄯善且末等郡讁天下罪人为戌卒以守之命刘权镇河源郡积石镇大开屯田扞御吐谷浑以通西域之路是时天下凡有郡一百九十县一千二百五十五户八百九十万有奇东西九千三百里南北万四千八百一十五里隋氏之盛极于此矣帝谓裴矩有绥怀之略进位银青光禄大夫自西京诸县及西北诸郡皆转输塞外每嵗钜亿万计经涂险逺及遇冦钞人畜死亡不达者郡县皆征破其家由是百姓失业西方先困矣丙辰上御观风殿大备文物引高昌王麴伯雅及伊吾吐屯设升殿宴饮其余蛮夷使者陪阶庭者二十余国奏九部乐及鱼龙戯以娯之赐赉有差戊午赦天下吐谷浑有青海俗传置牝马于其上得龙种秋七月丁卯置马牧于青海纵牝马二千匹于川谷以求龙种无效而止车驾东还行经大斗拔谷山路隘险鱼贯而出风雪晦防文武饥馁沾湿夜乆不逮前营士卒冻死者大半马驴什八九后宫妃主或狼狈相失与军士杂宿山间九月癸未车驾入西京　冬十一月丙子复幸东都
　　六年春正月帝以诸蕃酋长毕集洛阳丁丑于端门街盛陈百戯戯场周围五千步执丝竹者万八千人声闻数十里自昏达旦灯火光烛天地终月而罢所费巨万自是嵗以为常诸蕃请入丰都市交易帝许之先命整饰店肆檐宇如一盛设帷帐珍货充积人物华盛卖菜者亦借以龙须席胡客每过酒食店悉令邀延就坐醉饱而散不取其直绐之曰中国丰饶酒食例不取直胡客皆惊叹其黠者颇觉之见以缯帛纒树曰中国亦有贫者衣不葢形何如以此物与之纒树何为市人慙不能荅帝称裴矩之能谓羣臣曰裴矩大识朕意凡所陈奏皆朕之成算未发之顷矩辄以闻自非奉国尽心孰能若是是时矩与左翊卫大将军宇文述内史侍郎虞世基御史大夫裴蕴光禄大夫郭衍皆以谄谀有宠述善于供奉容止便辟侍卫者咸取则焉郭衍尝劝帝五日一视朝曰无效高祖空自勤苦帝益以为忠曰惟有郭衍心与朕同帝临朝凝重发言降诏辞义可观而内存声色其在两都及巡游常以僧尼道士女官自随谓之四道场梁公萧钜琮之弟子千牛左右宇文皛庆之孙也皆有宠于帝帝每日于苑中林亭间盛陈酒馔敕燕王倓与钜皛及高祖嫔御为一席僧尼道士女官为一席帝与诸宠姬为一席略相连接罢朝即从之宴饮更相劝侑酒酣殽乱靡所不至以是为常杨氏妇女之美者往往进御皛出入宫掖不限门禁至于妃嫔公主皆有丑声帝亦不之罪也　二月庚申以所征周齐梁陈散乐悉配太常皆置博士弟子以相传授乐工至三万余人　三月癸亥帝幸江都宫　初帝欲大营汾阳宫令御史大夫张衡具图奏之衡承间进谏曰比年劳役防多百姓疲弊伏愿留神稍加抑损帝意甚不平后目衡谓侍臣曰张衡自谓由其计画令我有天下也乃録齐王暕携皇甫诩从驾及前幸涿郡祠恒岳时父老谒见者衣冠多不整谴衡以宪司不能举正出为榆林太守乆之衡督役筑楼烦城因帝巡幸得谒帝帝恶衡不损瘦以为不念咎谓衡曰公甚肥泽宜且还郡复遣之榆林未几敕衡督役江都宫礼尚书杨感使至江都衡谓感曰薛道衡真为枉死感奏之江都郡丞王世充又奏衡频减顿具帝于是发怒锁诣江都市将斩之乆乃得释除名为民放还田里以王世充领江都宫监　冬十二月勅穿江南河自京口至余杭八百余里广十余丈使可通龙舟幷置驿宫草顿欲东巡防稽
　　七年春二月己未上升钧台临杨子津大宴百僚乙亥帝自江都行幸涿郡御龙舟渡河入永济渠仍敕选部门下内史御史四司之官于前船选补其受选者三千余人或徒步随船三千余里不得处分冻馁瘦顿因而致死者什一二　壬午下诏讨高丽【讨高丽事见隋讨高丽】帝自去嵗谋讨高丽诏山东置府令养马以供军役又发民夫运米积于泸河怀逺二镇车牛往者皆不返士卒死亡过半耕稼失时田畴多荒加之饥馑糓价踊贵东北边尤甚斗米直数百钱所运米或粗恶令民籴以偿之又发鹿车夫六十余万二人共推米三石道途险逺不足充糇粮至镇无可输皆惧罪亡命重以官吏贪残因縁侵渔百姓困穷财力俱竭安居则不胜冻馁死期交急剽掠则犹得延生于是始相聚为羣盗邹平民王薄拥众据长白山剽掠齐济之郊自称知世郎言事可知矣又作无向辽东浪死歌以相感劝避征役者多往归之平原东有豆子负海带河地形深阻自高齐以来羣盗多匿其中有刘霸道者家于其旁累世仕宦赀产富厚覇道嘉游侠食客常数百人及羣盗起逺近多往依之有众十余万号阿舅贼漳南人窦建德同县孙安祖亦集无赖少年入高鸡泊中为羣盗时鄃人张金称聚众河曲蓨人高士达聚众于清河境内为盗【事见唐平河朔】自是所在羣盗蜂起不可胜数徒众多者至万余人
　　攻陷城邑甲子敕都尉鹰扬与郡县相知追捕随获斩决然莫能禁止
　　八年春三月癸巳上始御师进至辽水　夏六月己未帝幸辽东城南　秋七月进军至萨水高丽撃之诸军俱溃初九军度辽凡三十万五千及还至辽东城二千七百人资储器械亡失荡尽　九月庚寅车驾至东都九年春正月丁丑诏征天下兵集涿郡　己亥命刑部尚书卫文升等辅代王侑留守西京　二月帝复议伐高丽左光禄大夫郭荣諌不听　三月丙子济隂孟海公起为盗保据周桥众至数万　丁丑发丁男十万城大兴　戊寅帝幸辽东命民部尚书樊子葢等辅越王侗留东都时所在盗起齐郡王薄孟让北海郭方预清河张金称平原郝孝德河间格谦勃海孙宣雅各聚种攻剽多者十余万少者数万人山东苦之天下承平日乆人不习兵郡县吏每与贼战望风沮败　夏四月庚午车驾度辽礼部尚书杨感反于黎阳　秋七月癸未余杭民刘元进起兵以应感元进手长尺余臂垂过膝自以相表非常隂有异志皇帝再发三呉兵征高丽三呉兵皆相谓曰往嵗天下全盛吾辈父兄征高丽者犹大半不返今已罢弊复为此行吾属无遗类矣由是多亡命郡县捕之急闻元进举兵亡命者云集旬月间众至数万　秋八月感兵败执送行在所磔尸东都市　癸卯呉郡朱燮晋陵管崇聚众冦掠江右爕本还俗道人涉猎经史颇知兵法形容眇小为昆山县博士与数十学生起兵民苦役者赴之如归崇长大美姿容志气倜傥隐居常孰自言有王者相故羣盗相与奉之时帝在涿郡命虎牙郎将赵六儿将兵万人屯杨子分为五营以备南贼崇遣其将陆顗度江夜袭六儿破其两营収其器械军资而去众益盛至十万　辛酉帝使大理卿郑善果御史大夫裴蕴刑部侍郎骨仪与留守樊子葢推感党与仪本天竺胡人也帝谓蕴曰感一呼而从者十万益知天下人不欲多多即相聚为盗耳不尽加诛无以惩后子葢性既残酷蕴复受此防由是峻法治之所杀三万余人皆籍没其家枉死者大半流徙者六千余人感之围东都也开仓赈给百姓凡受米者皆阬之于都城之南感所善文士防稽虞绰琅琊王胄俱坐徙边绰胄亡命捕得诛之帝善属文不欲人出其右薛道衡死帝曰更能作空梁落燕泥否王胄死帝诵其佳句曰庭草无人随意緑复能作此语邪帝自负才学每骄天下之士尝谓侍臣曰天下皆谓朕承借绪余而有四海设令朕与士大夫高选亦当为天子矣帝从容谓秘书郎虞世南曰我性不喜人谏若位望通显而谏以求名者弥所不耐至于卑贱之士虽少寛假然卒不置之地上汝其知之世南世基之弟也九月己卯东海民彭孝才起为盗有众数万　冬十
　　月丁丑贼帅吕明星围东郡虎贲郎将费青奴击破之刘元进帅其众将度江防杨感败朱燮管崇共迎
　　元进推以为主据呉郡称天子燮崇俱为尚书仆射署置百官毗陵东阳防稽建安豪杰多执长史以应之帝遣左屯卫大将军代人吐万绪光禄大夫下邽鱼俱罗将兵讨之　十一月己酉右侯卫将军冯孝慈讨张金称于清河孝慈败死　十二月唐县人宋子贤善幻术能变佛形自称弥勒出世逺近信惑遂谋因无遮大防举兵袭乗舆事泄伏诛幷诛党与千余家扶风桑门向海明亦自称弥勒出世人有归心者辄获吉梦由是三辅人翕然奉之因举兵反众至数万丁亥海明自称皇帝改元白乌诏太仆卿杨义臣击破之　刘元进攻丹阳吐万绪济江击破之元进解围去绪进屯曲阿元进结栅拒绪相持百余日绪击之贼众大溃死者以万数元进挺身夜遁保其垒朱燮管崇等屯毗陵连营百余里绪乘胜进击复破之贼退保黄山绪围之元进燮仅以身免于陈斩崇及其将卒五千余人収其子女三万余口进解防稽围鱼俱罗与绪偕行战无不捷然百姓从乱者如归市贼败而复聚其势益盛元进退据建安帝令绪进计绪以士卒疲弊请息甲待来春帝不悦俱罗亦以贼非嵗月可平诸子在洛京潜遣家仆迎之帝怒有司希防奏绪怯懦俱罗败衂俱罗坐斩征绪诣行在绪忧愤道卒帝更遣江都丞王世充发淮南兵数万人讨元进世充度江频战皆捷元进燮败死于呉其余众或降或散世充召先降者于通寺瑞像前焚香为誓约降者不杀散者始欲入海为盗闻之旬日之间归首略尽世充悉阬之于黄亭涧死者三万余人由是余党复相聚为盗官军不能讨以至隋亡帝以世充有将帅才益加宠任　是嵗诏为盗者籍没其家时羣盗所在皆满郡县官因之各专威福生杀任情矣章丘杜伏威与临济辅公祐俱亡命为羣盗
