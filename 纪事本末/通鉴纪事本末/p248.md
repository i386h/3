<!-- { "loadSidebar": true } -->
　　三年春正月魏右仆射郑先防闻洛阳不守士众逃散遂来奔丙申以先防为征北大将军魏自敬宗被囚宫室空近百日尔朱世隆镇洛阳商旅流通盗贼不作世隆兄弟宻议以长广王疎逺又无人望欲更立近亲仪同三司广陵王恭羽之子也好学有志度正光中领给事黄门侍郎以元义擅权托瘖病居龙华佛寺无所交通永安未有白敬宗言王阳瘖将有异志恭惧逃于上洛山洛州刺史执送之繋治乆之以无状获免关西大行台郎中薛孝通説尔朱天光曰广陵王高祖犹子夙有令望沈晦不言多歴年所若奉以为主必天人允叶天光与世隆等谋之疑其实瘖使尔朱彦伯潜往敦谕且胁之恭乃曰天何言哉世隆等大喜孝通聪之子也二月己巳长广王至邙山南世隆等为之作禅文使泰山太守辽西窦瑗执鞭独入启长广王曰天人之望皆在广陵愿行尧舜之事遂署禅文广陵王奉表三让然后即位大赦改元普泰黄门侍郎邢子才为赦文叙敬宗枉杀太原王荣之状节闵帝曰永安手翦强臣非为失德直以天未厌乱故逢成济之祸耳因顾左右取笔自作赦文直言门下朕以寡德运属乐推思与亿兆同兹大庆肆眚之科一依常式帝闭口八年至是乃言中外欣然以为明主望致太平庚午诏以三皇称皇五帝称帝三代称王盖递为冲挹自秦以来竞称皇帝予今但称帝亦已襃矣加尔朱世隆仪同三司赠尔朱荣相国晋王加九锡世隆使百官议荣配飨司直刘季明曰若配世宗于时无功若配孝明亲害其母若配庄帝为臣不终以此论之无所可配世隆怒曰汝应死季明曰下官既为议首依礼而行不合圣心翦戮唯命世隆亦不之罪以荣配高祖庙廷又为荣立庙于首阳山因周公旧庙而为之以为荣功可比周公庙成寻为火所焚尔朱兆以不预废立之谋大怒欲攻世隆世隆使尔朱彦伯往谕之乃止初敬宗使安东将军史仵龙平北将军杨文义各领兵三千守太行岭侍中源子恭镇河内及尔朱兆南向仵龙文义帅众先降由是子恭之军望风亦溃兆遂乗胜直入洛阳至是尔朱世隆论仵龙文义之功各封千户侯魏主曰仵龙文义于王有功于国无勲竟不许尔朱仲逺镇滑台表用其下都督为西兖州刺史先用后表诏答曰已能近补何劳逺闻　幽安营幷四州行台刘灵助自谓方术可以动人又推算知尔朱氏将衰乃起兵自称燕王开府仪同三司大行台声言为敬宗复雠且妄述图防云刘氏当王由是幽瀛沧冀之民多从之从之者夜举火为号不举火者诸村共屠之引兵南至博陵之安国城尔朱兆遣监军孙白鹞至冀州托言调发民马欲俟高干兄弟送马而収之干等知之与前河内太守封隆之等合谋濳部勒壮士袭据信都杀自鹞执刺史元嶷干等欲推其父翼行州事翼曰和集乡里我不如封皮乃奉隆之行州事为敬宗举哀将士皆缟素升坛誓众移檄州郡共讨尔朱氏仍受刘灵助节度隆之磨奴之族孙也殷州刺史尔朱羽生将五千人袭信都高敖曹不暇擐甲将十余骑驰撃之干在城中绳下五百人追救未及敖曹已交兵羽生败走敖曹马矟絶世左右无不一当百时人比之项籍高欢屯壶关大王山六旬乃引兵东出声言讨信都信都人皆惧高干曰吾闻高晋州雄略葢世其志不居人下且尔朱无道弑君虐民正是英雄立功之防今日之来必有深谋吾当轻马迎之宻参意防诸君勿惧也乃将十余骑与封隆之子子绘潜谒欢于滏口説欢曰尔朱酷逆痛结人神凡曰有知莫不思奋明公威德素着天下倾心若兵以义立则屈强之徒不足为明公敌矣鄙州虽小户口不减十万谷秸之税足济军资愿公熟思其计干辞气慷慨欢大悦与之同帐寝初河南太守赵郡李显甫喜豪侠集诸李数千家于殷州西山方五六十里居之显甫卒子元忠继之家素富多出贷求利元忠悉焚契免责乡人甚敬之时盗贼蠭起清河有五百人西戌还经赵郡以路梗共投元忠元忠遣奴为导曰若逢贼但道李元忠遣如言贼皆舍避及葛荣起元忠帅宗党作垒以自保坐大槲树下前后斩违命者凡三百人贼至元忠辄撃却之葛荣曰我自中山至此连为赵李所破何以能成大事乃悉众攻围执元忠以随军贼平就拜南赵郡太守好酒无政绩及尔朱兆杀敬宗元忠弃官归谋举兵讨之防高欢东出元忠乗露车载素筝浊酒以奉迎欢闻其酒容未即见之元忠下车独坐酌酒擘脯食之谓门者曰本言公招延隽杰今闻国士到门不吐哺辍洗其人可知还吾刺勿通也门者以告欢遽见之引入觞再行元忠车上取筝鼓之长歌慷慨歌阕谓欢曰天下形势可见明公犹事尔朱邪欢曰富贵皆因彼所致安敢不尽节元忠曰非英雄也高干邕兄弟来未时干已见欢欢绐之曰从叔辈麤何肯来元忠曰虽麤竝解事欢曰赵郡醉矣使人扶出元忠不肯起孙腾进曰此君天遣来不可违也欢乃复留与语元忠慷慨流涕欢亦悲不自胜元忠因进防曰殷州小无粮仗不足以济大事若向冀州高干邕兄弟必为明公主人启州便以赐委冀殷既合沧瀛幽定自然弭服唯刘诞黠胡或当乖拒然非明公之敌欢急握元忠手而谢焉欢至山东约勒士卒丝毫之物不聴侵犯每过麦地欢辄步牵马逺近闻之皆称高仪同将兵整肃益归心焉欢求粮于相州刺史刘诞诞不与有车营租米欢掠取之进至信都封隆之高干等开门纳之高敖曹时在外略地闻之以干为妇人遗以布裙欢使世子澄以子孙礼见之敖曹乃与俱来　癸酉魏封长广王为东海王以青州刺史鲁郡王肃为太师淮阳王欣为太傅尔朱世隆为太保长孙稚为太尉赵郡王谌为司空徐州刺史尔朱仲逺雍州刺史尔朱天光并为大将军幷州刺史尔朱兆为天柱大将军赐高欢爵勃海王征使入朝长孙稚固辞太傅乃以为骠骑大将军开府仪同三司尔朱兆辞天柱曰此叔父所终之官我何敢受固辞不拜寻加都督十州诸军事世袭幷州刺史高欢辞不就征尔朱仲逺徙镇大梁复加兖州刺史尔朱世隆之初为仆射也畏尔朱荣之威严深自刻厉留心几案应接宾客有开敏之名及荣死无所顾惮为尚书令家居视事坐符台省事无大小不先白世隆有司不敢行使尚书郎宋游道邢昕在其聴事东西别坐受纳辞讼称命施行公为贪淫生杀自恣及欲収军士之意泛加阶级皆为将军无复贠限自是勲赏之官大致猥滥人不复贵是时天光专制关右兆奄有幷汾仲逺擅命徐兖世隆居中用事竞为贪暴而仲逺尤甚所部富室大族多诬以谋反籍没其妇女财物入私家投其男子于河如是者不可胜数自荥阳以东租税悉入其军不入洛阳东南州郡自牧守以下至士民畏仲逺如豺狼由是四方之人皆恶尔朱氏而惮其强莫敢违也　己丑魏以泾州刺史贺抜岳为岐州刺史渭州刺史侯莫陈悦为秦州刺史并加仪同三司　魏使大都督侯渊骠骑大将军代人叱列延庆讨刘灵助至固城渊畏其众欲引兵西入据关拒险以待其变延庆曰灵助庸人假妖术以惑众大兵一临彼皆恃其符厌岂肯戮力致死与吾争胜负哉不如出营城外诈言西归灵助闻之必自寛纵然后潜军撃之往则成擒矣渊从之出顿城西声云欲还丙申简精骑一千夜发直抵灵助垒灵助战败斩之传首洛阳初灵助起兵自占胜负曰三月之末我必入定州尔朱氏不乆当灭及灵助首函入定州果以是月之末　夏四月癸丑魏以高欢为大都督东道大行台冀州刺史　丙寅魏以侍中骠骑大将军尔朱彦伯为司徒　魏高欢将起兵讨尔朱氏镇南大将军斛律金军主善无库狄干与欢妻弟娄昭妻之姊夫段荣皆劝成之欢乃诈为书称尔朱兆将以六镇人配契胡为部曲众皆忧惧又为幷州符征兵讨步落稽发万人将遣之孙腾与都督尉景为请留五日如此者再欢亲送之郊雪涕执别众皆号恸声震郊野欢乃谕之曰与尔俱为失乡客义同一家不意在上征发乃尔今直西向已当死后军期又当死配国人又当死奈何众曰唯有反耳欢曰反乃急计然当推一人为主谁可者众共推欢欢曰尔乡里难制不见葛荣乎虽有百万之众曽无法度终自败灭今以吾为主当与前异毋得陵汉人犯军令生死任吾则可不然不能为天下笑众皆顿颡曰死生唯命欢乃椎牛飨士庚申起兵于信都亦未敢显言叛尔朱氏也防李元忠举兵逼殷州欢令高干帅众救之干轻骑入见刺史尔朱羽生与指画军计羽生与干俱出因擒斩之持羽生首谒欢欢抚膺曰今日反决矣乃以元忠为殷州刺史镇广阿欢于是抗表罪状尔朱氏尔朱世隆匿之不通　魏杨播及弟椿津皆有名德播刚毅椿津谦恭家世孝友缌服同防男女百口人无间言椿津皆至三公一门七郡太守三十二州刺史敬宗之诛尔朱荣也播子侃预其谋城阳王徽李彧皆其姻戚也尔朱兆入洛侃逃归华隂尔朱天光使侃妇父韦义逺招之与盟许贳其罪侃曰彼虽食言死者不过一人犹冀全百口乃出应之天光杀之时椿致仕与其子昱在华隂椿弟冀州刺史顺司空津顺子东雍州刺史辩正平太守仲宣皆在洛　秋七月尔朱世隆诬奏杨氏谋反请収治之魏主不许世隆苦请帝不得已命有司检案以闻壬申夜世隆遣兵围津第天光亦遣兵掩椿家于华隂东西之族无少长皆杀之籍没其家世隆奏云杨氏实反与収兵相拒皆已格杀帝惋怅乆之不言而已朝野闻之无不痛愤津子逸为光州刺史尔朱仲逺遣使就杀之唯津子愔于被収时适出在外逃匿获免往见高欢于信都泣防家祸因为言讨尔朱氏之防欢甚重之即署行台郎中　丙戌魏司徒尔朱彦伯以旱逊位戊子以彦伯为侍中开府仪同三司彦伯于兄弟中差无过恶尔朱世隆固让太保魏主特置仪同三司之官位次上公之下庚寅以世隆为之斛斯椿谮朱瑞于世隆世隆杀之　魏尔朱仲逺度律等闻高欢起兵恃其强不以为虑独尔朱世隆忧之尔朱兆将步骑二万出井陉趣殷州李元忠弃城奔信都八月丙午尔朱仲逺度律将兵讨高欢九月己卯魏以仲逺为太宰庚辰以尔朱天光为大司马孙腾説高欢曰今朝廷隔絶号令无所禀不权有所立则众将沮散欢疑之腾再三固请乃立勃海太守元朗为帝朗融之子也　冬十月壬寅朗即位于信都城西改元中兴以欢为侍中丞相都督中外诸军大将军録尚书事大行台高干为侍中司空高敖曹为骠骑大将军仪同三司冀州刺史孙腾为尚书左仆射河北行台魏兰根为右仆射己酉尔朱仲逺度律与骠骑大将军仪同三司贺拔胜车骑大将军贾显智军于阳平显智名智以字行显度之弟也尔朱兆出井陉军于广阿众号十万高欢纵反间云世隆兄弟谋杀兆复云兆与欢同谋杀仲逺等由是迭相猜贰徘徊不进仲逺等屡使斛斯椿贺拔胜往谕兆兆帅轻骑三百来就仲逺同坐幕下意色不平手舞马鞭长啸凝望疑仲逺等有变遂趋出驰还仲逺遣椿胜等追晓説之兆执椿胜还营仲逺度律大惧引兵南遁兆数胜罪将斩之曰尔杀卫可孤罪一也天柱薨尔不与世隆等俱来而东征仲逺罪二也我欲杀尔乆矣今复何言胜曰可孤为国巨患胜父子诛之其功不小反以为罪乎天柱被戮以君诛臣胜宁负王不负朝廷今日之事生死在王但冦贼宻迩骨肉构隙自古及今未有如是而不亡者胜不惮死恐王失防兆乃舍之高欢将与兆战而畏其众强以问亲信都督段韶韶曰所谓众者得众人之死所谓强者得天下之心尔朱氏上弑天子中屠公卿下暴百姓王以顺讨逆如汤沃雪何众强之有欢曰虽然吾以小敌大恐无天命不能济也韶曰韶闻小能敌大小道大淫皇天无亲唯德是辅尔朱氏外乱天下内失英雄心智者不为谋勇者不为鬬人心已去天意安有不从者哉韶荣之子也辛亥欢大破兆于广阿俘其甲卒五千余人十一月庚辰魏高欢引兵攻邺相州刺史刘诞婴城固守
