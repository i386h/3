<!-- { "loadSidebar": true } -->
　　三年春二月汉主自秭归将进撃吴治中从事黄权諌曰吴人悍战而水军沿流进易退难臣请为先驱以当冦陛下宜为后镇汉主不从以权为镇北将军使督江北诸军自率诸将自江南縁山截岭军于夷道猇亭吴将皆欲迎击之陆逊曰备举军东下锐气始盛且乘髙守险难可卒攻攻之纵下犹难尽克若有不利损我大势非小故也今但且奬厉将士广施方略以观其变若此间是平原旷野当恐有颠沛交逐之忧今縁山行军势不得展自当罢于木石之间徐制其敝耳诸将不解以为逊畏之各懐愤恨巫夏五月汉人自山峡建平连营至夷陵界立数十屯以冯习为大督张南为前部督自正月与吴相拒至六月不决汉主遣吴班将数千人于平地立营吴将帅皆欲撃之陆逊曰此必有谲且观之汉主知其计不行乃引伏兵八千从谷中出逊曰所以不聼诸君击班者揣之必有巧故也逊上疏于吴王曰夷陵要害国之闗限虽为易得亦复易失失之非徒损一郡之地荆州可忧今日争之当令必谐备干天常不安窟穴而敢自送臣虽不材凭奉威灵以顺讨逆破坏在近无可忧者臣初嫌之水陆俱进今反舍船就歩处处结营察其布置必无他变伏愿至尊髙枕不以为念也闰月逊将进攻汉军诸将并曰攻备当在初今乃令入五六百里相守经七八月其诸要害皆已固守撃之必无利矣逊曰备是猾虏更尝事多其军始集思虑精専未可干也今住已久不得我便兵疲意沮计不复生掎角此冦正在今日乃先攻一营不利诸将皆曰空杀兵耳逊曰吾已晓破之之术乃敕各持一把茅以火攻防之一尔势成通率诸军同时俱攻斩张南冯习及胡王沙摩柯等首破其四十余营汉将杜路刘宁等穷逼请降汉主升马鞌山陈兵自绕逊督促诸军四面蹙之土崩瓦解死者万数汉主夜遁驿人自担烧铙铠防后仅得入白帝城其舟船器械水歩军资一时略尽尸骸塞江而下汉主大慙恚曰吾乃为陆逊所折辱岂非天邪将军义阳傅彤为后殿兵众尽死彤气益烈吴人谕之使降彤骂曰吴狗安有汉将军而降者遂死之从事祭酒程畿泝江而退众曰后追将至宜解舫轻行畿曰吾在军未习为敌之走也亦死之初吴安东中郎将孙桓别击汉前锋于夷道为汉所围求救于陆逊逊曰未可诸将曰孙安东公族见围已困奈何不救逊曰安东得士众心城牢粮足无可忧也待吾计展欲不救安东安东自解及方畧大施汉果犇溃桓后见逊曰前实怨不见救定至今日乃知调度自有方耳初逊为大都督诸将或讨逆时旧将或公室贵戚各自矜恃不相聴从逊按剑曰刘备天下知名曹操所惮今在境界此彊对也诸君并荷国恩当相辑睦共剪此虏上报所受而不相顺何也仆虽书生受命主上国家所以屈诸君使相承望者以仆尺寸可称能忍辱负重故也各任其事岂复得辞军令有常不可犯也及至破备计多出逊诸将乃服吴王闻之曰公何以初不啓诸将违节度者邪对曰受恩深重此诸将或任腹心或堪爪牙或是功臣皆国家所当与共克定大事者臣窃慕相如冦恂相下之义以济国事王大笑称善加逊辅国将军领荆州牧改封江陵侯初诸葛亮与尚书令灋正好尚不同而以公义相取亮毎竒正智术及汉主伐吴而败时正已卒亮叹曰孝直若在必能制主上东行就使东行必不倾危矣汉主在白帝徐盛潘璋宋谦等各竞表言备必可禽乞复攻之吴王以问陆逊逊与朱然骆统上言曰曹丕大合士众外托助国讨备内实有奸心谨决计輙还初帝闻汉兵树栅连营七百余里谓羣臣曰备不晓兵岂有七百里营可以拒敌者乎苞原隰险阻而为军者为敌所禽此兵忌也孙权上事令至矣后七日吴破汉书到　冬十一月吴王使太中大夫郑泉聘于汉汉太中大夫宗玮报之吴汉复通四年夏四月癸巳汉主殂于永安五月太子禅即位秋八月汉尚书义阳邓芝言于诸葛亮曰今主上防弱初即尊位宜遣大使重申吴好亮曰吾思之久矣未得其人耳今日始得之芝问其人为谁亮曰即使君也乃遣芝以中郎将脩好于吴冬十月芝至吴时吴王犹未与魏絶狐疑不时见芝芝乃自表请见曰臣今来亦欲为吴非但为蜀也吴王见之曰孤诚愿与蜀和亲然恐蜀主防弱国小势偪为魏所乘不自保全耳芝对曰吴蜀二国四州之地大王命世之英诸葛亮亦一时之杰也蜀有重险之固吴有三江之阻合此二长共为唇齿进可并兼天下退可鼎足而立此理之自然也大王今若委质于魏魏必上望大王之入朝下求太子之内侍若不从命则奉辞伐叛蜀亦顺流见可而进如此江南之地非复大王之有也吴王黙然良久曰君言是也遂絶魏専与汉连和
　　五年夏四月吴王使辅义中郎将吴郡张温聘于汉自是吴蜀信使不絶时事所宜吴王常令陆逊语诸葛亮又刻印置逊所王毎与汉主及诸葛亮书常过示逊轻重可否有所不安便令改定以印封之汉复遣邓芝聘于吴吴王谓之曰若天下太平二主分治不亦乐乎芝对曰天无二日土无二王如并魏之后大王未深识天命君各茂其徳臣各尽其忠将提枹鼓则战争方始耳吴王大笑曰君之诚欵乃当尔耶
　　明帝太和三年夏四月吴主使以并尊二帝之议往告于汉汉人以为交之无益而名体弗顺宜显明正义絶其盟好丞相亮曰权有僭逆之心乆矣国家所以略其衅情者求掎角之援也今若加显絶雠我必深更当移兵东戍与之角力须并其土乃议中原彼贤才尚多将相辑穆未可一朝定也顿兵相守坐而须老使北贼得计非筭之上者昔孝文卑辞匈奴先帝优与吴盟皆应权通变深思逺益非若匹夫之忿者也今议者咸以权利在鼎足不能并力且志望已满无上岸之情推此皆似是而非也何者其智力不侔故限江自保权之不能越江犹魏贼之不能渡汉非力有余而利不取也若大军致讨彼髙当分裂其地以为后规下当略民广境示武于内非端坐者也若就其不动而睦于我我之北伐无东顾忧河南之众不得尽西此之为利亦已深矣权僭逆之罪未宜明也乃遣卫尉陈震使于吴贺称尊号吴主与汉人盟约中分天下以豫青徐幽属吴兖冀并凉属汉其司州之土以函谷闗为界
　　诸葛亮出师【平南中附】
　　魏文帝黄初四年春三月汉主病笃命丞相亮辅太子以尚书令李严为副汉主谓亮曰君才十倍曹丕必能安国终定大事若嗣子可辅辅之如其不才君可自取亮涕泣曰臣敢不竭股肱之力効忠贞之节继之以死汉王又为诏敕太子曰人五十不称天吾年已六十有余何所复恨但以卿兄弟为念耳勉之勉之勿以恶小而为之勿以善小而不为惟贤惟徳可以服人汝父徳薄不足効也汝与丞相从事事之如父夏四月癸巳汉主殂于永安諡曰昭烈丞相亮奉防还成都以李严为中都防留镇永安五月太子禅即位时年十七尊皇后曰皇太后大赦改元建兴封丞相亮为武乡侯领益州牧政事无巨细咸决于亮　亮尝自校簿书主簿杨颙直入諌曰为治有体上下不可相侵请为明公以作家譬之今有人使奴执耕稼婢典炊爨鸡主司晨犬主吠盗牛负重载马渉逺路私业无旷所求皆足雍容髙枕饮食而已忽一旦尽欲以身亲其役不复付任劳其体力为此碎务形疲神困终无一成岂其智之不如奴婢鸡狗哉失为家主之灋也是故古人称坐而论道谓之王公作而行之谓之士大夫故丙吉不问横道死人而忧牛喘陈平不肯知钱谷之数云自有主者彼诚达于位分之体也今明公为治乃躬自校簿书流汗终日不亦劳乎亮谢之　初益州郡耆帅雍闿杀太守正昻因士爕以求附于吴又执太守成都张裔以与吴吴以闿为永昌太守永昌功曹吕凯府丞王伉率吏士闭境拒守闿不能进使郡人孟获诱扇诸夷诸夷皆从之牂柯太守朱褒越嶲夷王髙定皆叛应闿诸葛亮以新遭大防皆抚而不讨务农殖谷闭闗息民民安食足而后用之
　　六年春三月汉诸葛亮率众讨雍闿等参军马谡送之数十里亮曰虽共谋之厯年今可更惠良规谡曰南中恃其险逺不服乆矣虽今日破之明日复反耳今公方倾国北伐以事彊贼彼知官势内虚其叛亦速若殄尽遗类以除后患既非仁者之情且又不可仓卒也夫用兵之道攻心为上攻城为下心战为上兵战为下愿公服其心而已亮纳其言谡良之弟也秋七月汉诸葛亮至南中所在战防亮由越嶲入斩雍闿及髙定使庲降督益州李恢由益州入门下督巴西马忠由牂柯入撃破诸县复与亮合孟获收闿余众以拒亮获素为夷汉所服亮募生致之既得使观于营陈之间问曰此军何如获曰向者不知虚实故败今蒙赐观营陈若祗如此即定易胜耳亮笑纵使更战七纵七禽而亮犹遣获获止不去曰公天威也南人不复反矣亮遂至滇池益州永昌牂柯越嶲四郡皆平亮即其渠率而用之悉收其俊杰孟获等以为官属出其金银丹漆耕牛战马以给军国之用自是终亮之世夷不复反
