<!-- { "loadSidebar": true } -->
　　永光元年石显惮周堪张猛等数谮毁之刘更生惧其倾危上书曰臣闻舜命九官济济相让和之至也众臣和于朝则万物和于野故箫韶九成而鳯凰来仪至周幽厉之际朝廷不和转相非怨则日月薄食水泉沸腾山谷易处霜降失节由此观之和气致祥乖气致异祥多者其国安异众者其国危天地之常经古今之通义也今陛下开三代之业招文学之士优游寛容使得并进今贤不肖浑殽白黒不分邪正杂揉忠谗竝进章交公车人满北军朝臣舛午胶戾乖刺更相谗愬转相是非所以营惑耳目感移心意不可胜载分曹为党往往羣朋将同心以陷正臣正臣进者治之表也正臣陷者乱之机也乘治乱之机未知孰任而灾异数见此臣所以寒心者也初元以来六年矣按春秋六年之中灾异未有稠如今者也原其所以然者由谗邪竝进也谗邪之所以竝进者由上多疑心既已用贤人而行善政如或谮之则贤人退而善政还矣夫埶狐疑之心者来谗贼之口持不防之意者开羣枉之门谗邪进则众贤退羣枉盛则正士消故易有否防小人道长君子道消则政日乱君子道长小人道消则政日治昔者鲧共工驩兠与舜禹杂处尧朝周公与管蔡竝居周位当是时迭进相毁流言相谤岂可胜道哉帝尧成王能贤舜禹周公而消共工管蔡故以大治荣华至今孔子与季孟偕仕于鲁李斯与叔孙俱宦于秦定公始皇贤季孟李斯而消孔子叔孙故以大乱污辱至今故治乱荣辱之端在所信任信任旣贤在于坚固而不移诗云我心匪石不可转也言守善笃也易曰涣汗其大号言号令如汗汗出而不反者也今出善令未能逾时而反是反汗也用贤未能三旬而退是转石也论语曰见不善如探汤今二府奏佞讇不当在位歴年而不去故出令则如反汗用贤则如转石去佞则如抜山如此望隂阳之调不亦难乎是以羣小窥见间隙缘餙文字巧言丑诋流言飞文哗于民间故诗云忧心悄悄愠于羣小小人成羣诚足愠也昔孔子与颜渊子贡更相称誉不为朋党禹稷与臯陶转相汲引不为比周何则忠于为国无邪心也今佞邪与贤臣并交防之内合党共谋违善依恶歙歙訿訿数设危险之言欲以倾移主上如忽然用之此天地之所以先戒灾异之所以重至者也自古明圣未有无诛而治者也故舜有四放之罚而孔子有两观之诛然后圣化可得而行也今以陛下明知诚深思天地之心览否防之卦厯周唐之所进以为法原秦鲁之所消以为戒考祥应之福灾异之祸以揆当世之变放逺佞邪之党壊散险诐之聚杜闭羣枉之门广开众正之路决防狐疑分别犹豫使是非炳然可知则百异消灭而众祥并至太平之基万世之利也显见其书愈与许史比而怨更生等是嵗夏寒日青无光显及许史皆言堪猛用事之咎上内重堪又患众口之浸润无所取信时长安令杨兴以材能幸常称誉堪上欲以为助乃见问兴朝臣龂龂不可光禄勲何邪兴者倾巧士谓上疑堪因顺指曰堪非独不可于朝廷自州里亦不可也臣见众人闻堪前与刘更生等谋毁骨肉以为当诛故臣前书言堪不可诛伤为国飬恩也上曰然此何罪而诛今宜奈何兴曰臣愚以为可赐爵关内侯食邑三百户勿令典事明主不失师傅之恩此最防之得也上于是疑之司校尉琅邪诸葛丰始以特立刚直著名于朝数侵犯贵戚在位多言其短后坐春夏系治人徙城门校尉丰于是上书告堪猛罪上不直丰乃制诏御史城门校尉丰前与光禄勲堪光禄大夫猛在朝之时数称言堪猛之美丰前为司校尉不顺四时修灋度专作苛暴以获虚威朕不忍下吏以为城门校尉不内省诸已而反怨堪猛以求报举告按无证之辞暴扬难验之罪毁誉恣意不顾前言不信之大也朕怜丰之耆老不忍加刑其免为庶人又曰丰言堪猛贞信不立朕闵而不治又惜其材能未有所效其左迁堪为河东太守猛槐里令
　　臣光曰诸葛丰之于堪猛前誉而后毁其志非为朝廷进善而去奸也欲比周求进而已矣斯亦郑朋杨兴之流乌在其为刚直哉人君者察美恶辨是非赏以劝善罚以惩奸所以为治也使丰言得实则丰不当绌若其诬罔则堪猛何辜焉今两责而俱弃之则美恶是非果何在哉贾捐之与杨兴善捐之数短石显以故不得官稀复进见兴新以材能得幸捐之谓兴曰京兆尹缺使我得见言君兰京兆尹可立得兴曰君房下笔言语妙天下使君房为尚书令胜五鹿充宗逺甚捐之曰令我得代充宗君兰为京兆京兆郡国首尚书百官本天下真大治士则不隔矣捐之复短石显兴曰显方贵上信用之今欲进第从我计且与合意即得入矣捐之即与兴共为荐显奏称誉其美以为宜赐爵关内侯引其兄弟以为诸曹又共为荐兴奏以为可试守京兆尹石显闻知白之上乃下兴捐之狱令显治之奏兴捐之怀诈伪更相荐誉欲得大位罔上不道捐之竟坐弃市兴髠钳为城旦
　　臣光曰君子以正攻邪犹惧不克况捐之以邪攻邪其能免乎四年夏六月戊寅晦日有食之上扵是召诸前言日变在周堪张猛者责问皆稽首谢因下诏称堪之美征诣行在所拜为光禄大夫秩中二千石领尚书事猛复为太中大夫给事中中书令石显筦尚书尚书五人皆其党也堪希得见常因显白事事决显口防堪疾瘖不能言而卒显诬谮猛令自杀于公车
　　建昭二年六月东郡京房学易于梁人焦延夀延夀常曰得我道以亡身者京生也其说长于灾异分六十卦更直日用事以风雨寒温为侯各有占验房用之尤精以孝亷为郎上防屡言灾异有验天子说之数召见问房对曰古帝王以功举贤则万化成瑞应着末世以毁誉取人故功业废而致灾异宜令百官各试其功灾异可息诏使房作其事房奏考功课吏灋上令公卿朝臣与房防议温室皆以房言烦碎令上下相司不可许上意乡之时部刺史奏事京师上召见诸刺史令房晓以课事刺史复以为不可行唯御史大夫郑光禄大夫周堪初言不可后善之是时中书令石显颛权显友人五鹿充宗为尚书令二人用事房尝宴见问上曰幽厉之君何以危所任者何人也上曰君不明而所任者巧佞房曰知其巧佞而用之邪将以为贤也上曰贤之房曰然则今何以知其不贤也上曰以其时乱而君危知之房曰若是任贤必治任不肖必乱必然之道也幽厉何不觉悟而更求贤曷为卒任不肖以至于是上曰临乱之君各贤其臣令皆觉悟天下安得危亡之君房曰齐桓公秦二世亦尝闻此君而非笑之然则任竖刁赵髙政治日乱盗贼满山何不以幽厉卜之而觉悟乎上曰唯有道者能以往知来耳房因免冠顿首曰春秋纪二百四十二年灾异以示万世之君今陛下即位已来日月失明星辰逆行山崩泉涌地震石陨夏霜冬靁春凋秋荣陨霜不杀水旱螟虫民人饥疫盗贼不禁刑人满市春秋所记灾异尽备陛下视今为治邪乱邪上曰亦极乱耳尚何道房曰今所任用者谁与上曰然幸其愈于彼又以为不在此人也房曰夫前世之君亦皆然矣臣恐后之视今犹今之视前也上良久乃曰今为乱者谁哉房曰明主宜自知之上曰不知也如知何故用之房曰上最所信任与图事帷幄之中进退天下之士者是矣房指谓石显上亦知之谓房曰已喻房罢出后上亦不能退显也
　　臣光曰人君之德不明则臣下虽欲竭忠何自而入乎观京房之所以晓孝元可谓明白切至矣而终不能寤悲夫诗曰匪面命之言提其耳匪手擕之言示之事又曰诲尔谆谆聴我藐藐孝元之谓矣
　　上令房上弟子晓知功课吏事者欲试用之房上中郎任良姚平愿以为刺史试考功灋臣得通籍殿中为奏事以防壅塞石显五鹿充宗皆疾房欲逺之建言宜试以房为郡守帝扵是以房为魏郡太守得以考功灋治郡房自请嵗竟乘传奏事天子许焉房自知数以论议为大臣所非与石显等有隙不欲逺离左右乃上封事曰臣出之后恐为用事所蔽身死而功不成故愿嵗尽乘传奏事蒙哀见许乃辛巳防气复乘卦太阳侵色此上大夫覆阳而上意疑也己卯庚辰之间必有欲隔絶臣令不得乘传奏事者房未发上令阳平侯王凤承制诏房止无乘传奏事房意愈恐秋房去至新豊因邮上封事曰臣前以六月中言遯卦不效灋曰道人始去寒涌水为灾至其七月涌水出臣弟子姚平谓臣曰房可谓知道未可谓信道也房言灾异未尝不中涌水已出道人当逐死尚复何言臣曰陛下至仁扵臣尤厚虽言而死臣犹言也平又曰房可谓小忠未可谓大忠也昔秦时赵高用事有正先者非刺髙而死髙威自此成故秦之乱正先趣之今臣得出守郡自诡效功恐未效而死惟陛下毋使臣塞涌水之异当正先之死为姚平所笑房至陜复上封事曰臣前白愿出任良试考功臣得居内议者知如此扵身不利臣不可蔽故云使弟子不若试师臣为刺史又当奏事故复云为刺史恐太守不与同心不若以为太守此其所以隔絶臣也陛下不违其言而遂聼之此乃防气所以不觧太阳无色者也臣去稍逺太阳侵色益甚唯陛下毋难还臣而易逆天意邪说虽安于人天气必变故人可欺天不可欺也愿陛下察焉房去月余竟征下狱初淮阳宪王舅张倾巧无行多从王求金钱欲为王求入朝从京房学以女妻房房每朝见退輙为道其语因记房所说宻语令房为王作求朝奏暮皆持柬与王以为信验石显知之告房与张慱通谋非谤政治归恶天子诖误诸侯王皆下狱弃市妻子徙边郑坐与房善免为庻人　御史中丞陈咸数毁石显久之坐与槐里令朱云善漏泄省中语石显微伺知之与云皆下狱髠为城旦石显威权日盛公卿以下畏显重足一迹显与中书仆射牢梁少府五鹿充宗结为党友诸附倚者皆得宠位民歌之曰牢邪石邪五鹿客邪印何累累绶若若邪显内自知擅权事柄在掌握恐天子一旦纳用左右耳目以间已乃时归诚取一信以为验显尝使至诸官有所征发显先自白恐后漏尽宫门闭请使诏吏开门上许之显故投夜还称诏开门入后果有上书告显颛命矫诏开宫门天子闻之笑以其书示显显因泣曰陛下过私小臣属任以事羣下无不嫉妬欲陷害臣者事类如此非一唯独明主知之愚臣微贱诚不能以一躯称快万众任天下之怨臣愿归枢机职受后宫扫除之役死无所恨唯陛下哀怜财幸以此全活小臣天子以为然而怜之数劳勉显加厚赏赐赏赐及赂遗訾一万万初显闻众人匈匈言已杀前将军萧望之恐天下学士讪已以谏大夫贡禹明经着节乃使人致意深自结纳因荐禹天子厯位九卿礼事之甚备议者扵是或称显以为不妬譛望之矣显之设变诈以自解免取信人主者皆此类也
　　荀悦曰夫倿臣之惑君主也甚矣故孔子曰逺佞人非但不用而已乃逺而絶之隔塞其源戒之极也孔子曰政者正也夫要道之本正己而已矣平直真实者正之主也故德必核其真然后授其位能必核其实然后授其事功必核其真然后授其赏罪必核其真然后授其刑行必核其真然后贵之言必核其真然后信之物必核其真然后用之事必核其真然后脩之故众正积于上万事实于下先王之道如斯而已矣
