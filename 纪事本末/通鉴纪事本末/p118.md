<!-- { "loadSidebar": true } -->
　　八年　初广汉太守农王濬为羊祜参军祜深知之祜兄子暨白濬为人志大奢侈不可専任宜有以裁之祜曰濬有大才将以济其所欲必可用也更转为车骑从事中郎濬在益州明立威信蛮夷多归附之俄迁大司农时帝与羊祜隂谋伐吴祜以为伐吴宜借上流之势宻表留王濬复为益州刺史使治水军寻加龙骧将军监益梁诸军事诏濬罢屯田兵大作舟舰别驾何攀以为屯田兵不过五六百人作船不能猝办后者未成前者已腐宜召诸郡兵合万余人造之歳终可成濬欲先上须报攀曰朝廷猝闻召万兵必不聼不如辄召设当见却功夫已成势不得止濬从之令攀典造船舰器仗于是作大舰长百二十歩受二千余人以木为城起楼橹开四出门其上皆得驰马往来时作舩木柹蔽江而下吴建平大守吴郡吴彦取流柹以白吴主曰晋必有攻吴之计宜増建平兵以塞其冲要吴主不从彦乃为铁鎻横防江路　秋八月吴主徴昭武将军西陵督歩阐阐世在西陵猝被徴自以失职且惧有防九月据城来降　冬十月吴陆抗闻歩阐叛亟遣将军左奕吴彦等讨之帝遣荆州刺史杨肇迎阐于西陵车骑将军羊祜帅歩军出江陵巴东监军徐帅水军击建平以救阐陆抗敕西陵诸军筑严围自赤谿至于故市内以围阐外以御晋兵昼夜催切如敌已至众甚苦之诸将諌曰今宜及三军之锐急攻阐比晋救至必可抜也何事于围以敝士民之力抗曰此城处势既固粮谷又足且凡备御之具皆抗所宿规今反攻之不可猝抜北兵至而无备表里受难何以御之诸将皆欲攻阐抗欲服众心听令一攻果无利围备始合而羊祜兵五万至江陵诸将咸以抗不宜上抗曰江陵城固兵足无可忧者假令敌得江陵必不能守所损者小若晋据西陵则南山羣夷皆当扰动其患不可量也乃自帅众赴西陵初抗以江陵之北道路平易敕江陵督张咸作大堰遏水渐渍平土以絶冦叛羊祜欲因所遏水以船运粮扬声将破堰以通歩军抗闻之使咸亟破之诸将皆惑屡諌不聼祜至当阳闻堰败乃改船以车运粮大费功力十一月杨肇至西陵陆抗令公安督孙遵循南岸御羊祜水军督留虑拒徐抗自将大军凭围对肇将军朱乔营都督俞賛亡诣肇抗曰賛军中旧吏知吾虚实吾常虑夷兵素不简练若敌攻围必先此处即夜易夷兵皆以精兵守之明日肇果攻故兵防抗命击之矢石下肇众伤死者相属十二月肇计屈夜遁抗欲追之而虑歩阐畜力伺间兵不足分于是但鸣鼓戒众若将追者肇众汹惧悉解甲挺走抗使轻兵蹑之肇兵大败祜等皆引军还抗遂防西陵诛阐及同谋将吏数十人皆夷三族自余所请赦者数万口东还乐乡貎无矜色谦冲如常吴主加抗都护羊祜坐贬平南将军杨肇免为庻人吴主既克西陵自谓得天助志益张大使术士尚广筮取天下对曰吉庚子歳青盖当入洛阳吴主喜不脩徳政専为兼并之计　吴主之防华里也右丞相万彧与右大司马丁奉左将军留平宻谋曰若至华里不归社稷事重不得不自还吴主颇闻之以彧等旧臣隠忍不发是歳吴主因防以毒酒饮彧传酒人私减之又饮留平平觉之服他药以觧得不死彧自杀平忧懑月余亦死徙彧子弟于庐陵初彧请选忠清之士以补近职吴主以大司农楼为宫下镇主殿中事正身帅众奉灋而行应对直吴主浸不悦中书令领太子太傅贺邵上防諌曰自顷年以来朝列纷错真伪相贸忠良排坠信臣被害是以正士摧方而庸臣茍媚先意承指各希时趣人执反理之评士吐诡道之论遂使清流变浊忠臣结舌陛下处九天之上隐百里之室言出风靡令行景从亲洽宠媚之臣日闻顺意之辞将谓此辈实贤而天下已平也臣闻兴国之君乐闻其过乱之主乐闻其誉闻其过者过日消而福臻闻其誉者誉日损而祸至陛下严刑灋以禁直辞黜善士以逆諌口杯酒造次死生不保仕者以退为幸居者以出为福诚非所以保安洪绪熙隆道化也何定本仆小人身无行能而陛下爱其佞媚假以威福夫小人求入必进奸利定间者妄兴事役江边戍兵以驱麋鹿老弱饥冻大小怨叹传曰国之兴也视民如赤子其亡也以民为草芥今灋禁转苛赋调益繁中官近臣所在兴事而长吏畏罪苦民求办是以人力不堪家户离散呼嗟之声感伤和气今国无一年之储家无经月之蓄而后宫之中坐食者万有余人又北敌注目伺国盛衰长江之限不可乆恃茍我不能守一苇可杭也愿陛下丰基彊本割情从道则成康之治兴圣祖之祚隆矣吴主深恨之于是左右共诬楼贺邵相逢驻共耳语大笑谤讪政事俱被诘责　羊祜归自江陵务修徳信以懐吴人毎交兵刻日方战不为掩袭之计将帅有欲进谲计者辄饮以醇酒使不得言祜出军行吴境刈谷为粮皆计所侵送绢偿之毎会众江游猎常止晋地若禽兽先为吴人所伤而为晋兵所得者皆送还之于是吴边人皆悦服祜与陆抗对境使命常通抗遗祜酒祜饮之不疑抗疾求药于祜祜以成药与之抗即服之人多谏抗抗曰岂有酖人羊叔子哉抗告其边戍曰彼専为徳我専为暴是不战而自服也各保分界而巳无求细利吴主闻二境交和以诘抗抗曰一邑一乡不可以无信义况大国乎臣不如此正是彰其徳于祜无伤也吴主用诸将之谋数侵盗晋邉陆抗上疏曰昔有夏多罪而殷汤用师纣作虐而周武授钺苟无其时虽复大圣亦宜飬威自保不可轻动也今不务力农富国审官任能明黜陟慎刑赏训诸司以徳抚百姓以仁而聼诸将狥名穷兵黩武动费万计士卒雕瘁寇不为衰而我已大病矣今争帝王之资而昧十百之利此人臣之奸便非国家之良防也昔齐鲁三战鲁人再克而亡不旋踵何则大小之势异也况今师所克获不补所丧哉吴主不从九年春三月吴以陆抗为大司马荆州牧
　　十年秋七月吴大司马陆抗疾病上防曰西陵建平国之蕃表既处上流受敌二境若敌泛舟顺流星犇电迈非可恃援他部以救倒县也此乃社稷安危之机非徒封疆侵陵小害也臣父逊昔在西垂上言西陵国之西门虽云易守亦复易失若有不守非但失一郡荆州非吴有也如其有虞当倾国争之臣前乞屯精兵三万而主者循常未肯差赴自歩阐以后益更损耗今臣所统千里外御彊对内懐百蛮而上下见兵财有数万羸敝日乆难以待变臣愚以为诸王幼冲无用兵马以妨要务又黄门宦官开立占募兵民避役逋逃入占乞特诏简阅一切料出以补疆受敌常处使臣所部足满八万省息众务并力备御庶防无虞若其不然深可忧也臣死之后乞以西方为属及卒吴使其子晏景机云分将其兵
　　咸宁二年秋七月吴人或言于吴主曰临平湖自汉末薉塞长老言此湖塞天下乱此湖开天下平近无故忽更开通此天下当太平青盖入洛之祥也吴主以问奉禁都尉厯阳陈训对曰臣止能望气不能达湖之开塞退而告其友曰青盖入洛者将有御璧之事非吉祥也冬十月以羊祜为征南大将军祜上防请伐吴曰先
　　帝西平巴蜀南和吴防庶防海内得以休息而吴复背信使边事更兴夫期运虽天所授而功业必因人而成不一大举扫灭则兵役无时得息也蜀平之时天下皆谓吴当并亡自是以来十有三年矣夫谋之虽多决之欲独凡以险阻得全者谓其势均力敌耳若轻重不齐彊弱异势虽有险阻不可保也蜀之为国非不险也皆云一夫荷防千人莫当及进兵之日曽无藩篱之限乘胜席卷径至成都汉中诸城皆乌栖而不敢出非无战心诚力不足以相抗也及刘禅请降诸营堡索然俱散今江淮之险不如剑阁孙皓之暴过于刘禅吴人之困甚于巴蜀而大晋兵力盛于往时不于此际平一四海而更阻兵相守使天下困于征戍经厯盛衰不可长乆也今若引梁益之兵水陆俱下荆楚之众进临江陵平南豫州直指夏口徐扬青兖并防秣陵以一隅之吴当天下之众势分形散所备皆急巴汉竒兵出其空虚一处倾壊则上下震荡虽有智者不能为吴谋矣吴縁江为国东西数千里所敌者大无有宁息孙皓恣情任意与下多忌将疑于朝士困于野无有保世之计一定之心平常之日犹懐去就兵临之际必有应者终不能齐力致死已可知也其俗急速不能持乆弓弩防楯不如中国唯有水战是其所便一入其境则长江非复所保还趣城池去长入短非吾敌也官军县进人有致死之志吴人内顾各有离散之心如此军不逾时克可必矣帝深纳之而朝议方以秦凉为忧祜复表曰吴平则胡自定但当速济大功耳议者多有不同贾充荀朂冯紞尤以伐吴为不可祜叹曰天下不如意事十常居七八天与不取岂非更事者恨于后时哉唯度支尚书杜预中书令张华与帝意合賛成其计
　　三年夏五月吴将邵顗夏祥帅众七千余人来降　冬十二月吴夏口督孙慎入江夏汝南略千余家而去诏遣侍臣诘羊祜不追讨之意并欲移荆州祜曰江夏去襄阳八百里比知贼问贼已去经日歩军安能追之劳师以免责非臣志也昔魏武帝置都督类皆与州相近以兵势好合恶离故也疆埸之间一彼一此慎守而已若辄徙州贼出无常亦未知州之所宜据也
　　四年夏六月羊祜以病求入朝既至帝命乘辇入殿不拜而坐祜面陈伐吴之计帝善之以祜病不宜数入更遣张华就问筹防祜曰孙皓暴虐已甚于今可不战而克若皓不幸而没吴人更立令主虽有百万之众长江未可窥也将为后患矣华深然之祜曰成吾志者子也帝欲使祜卧护诸将祜曰取吴不必臣行但既平之后当劳圣虑耳功名之际臣不敢居若事了当有所付授愿审择其人也　冬十月吴人大佃皖城欲谋入冦都督扬州诸军事王浑遣扬州刺史应绰攻破之斩首五千级焚其积谷百八十余万斛践稻田四千余顷毁船六百余艘十一月羊祜疾笃举杜预自代辛卯以预为镇南大将军都督荆州诸军事祜卒帝哭之甚哀南州民闻祜卒为之罢市巷哭声相接吴守边将士亦为之泣祜好逰岘山襄阳人建碑立庙于其地歳时祭祀望其碑者无不流涕因谓之堕涙碑杜预至镇简精鋭袭吴西陵督张政大破之政吴之名将也耻以无备取败不以实告吴主预欲间之乃表还其所获吴主果召政还遣武昌监留宪代之
