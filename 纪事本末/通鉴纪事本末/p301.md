<!-- { "loadSidebar": true } -->
　　恭帝义宁元年春二月李宻説翟让曰今东都空虚兵不素练越王冲防【越王太子昭之子侗炀帝命留守东都】留守诸官政令不壹士民离心段达元文都闇而无谋以仆料之彼非将军之敌若将军能用仆计天下可指麾而定也乃遣其党裴叔方觇东都虚实留守官司觉之始为守御之备且驰表告江都宻谓让曰事势如此不可不发兵法曰先则制于己后则制于人今百姓饥馑洛口仓多积粟去都百里有余将军若亲帅大众轻行掩袭彼逺未能救又先无预备取之如拾遗耳比其闻知吾已获之发粟以赈穷乏逺近孰不归附百万之众一朝可集枕威养鋭以逸待劳纵彼能来吾有备矣然后檄召四方引贤豪而资计防选骁悍而授兵柄除亡隋之社稷布将军之政令岂不盛哉让曰此英雄之略非仆所堪惟君之命尽力从事请君先发仆为后殿庚寅宻让将精兵七千人出阳城北逾方山自罗口袭兴洛仓破之开仓恣民所取老弱繦负道路相属朝散大夫时德叡以尉氏应宻前宿城令祖君彦自昌平往归之君彦珽之子也博学强记文辞赡敏著名海内吏部侍郎薛道衡尝荐之于高祖高祖曰是歌杀斛律明月人儿邪朕不须此辈炀帝即位尤疾其名依常调选东平郡书佐检校宿城令君彦自负其才恒郁郁思乱宻素闻其名得之大喜引为上客军中书檄悉以委之越王侗遣虎贲郎将刘长恭光禄少卿房崱帅步骑三万五千讨宻时东都人皆以宻为饥贼盗米乌合易破争来应募国子三馆学士及贵胜亲戚皆来从军器械修整衣服鲜华旌旗钲鼓甚盛长恭等当其前使河南讨捕使裴仁基等将所部兵自汜水西入以掩其后约十一日防于仓城南宻譲具知其计东都兵先至士卒未朝食长恭等驱之度洛水陈于石子河西南北十余里宻让选骁雄分为十队令四队伏横岭下以待仁基以六队陈于石子河东长恭等见宻兵少轻之让先接战不利宻帅麾下横冲之隋兵饥疲遂大败长恭等解衣潜窜得免奔还东都士卒死者什五六越王侗释长恭等罪慰抚之宻让尽収其辎重器甲威声大振让于是推宻为主上宻号为魏公庚子设坛场即位称元年大赦其文书行下称行军元帅府其魏公府置三司六卫元帅府置长史以下官属拜翟让为上柱国司徒东郡公亦置长史以下官减元帅府之半以单雄信为左武候大将军徐世勣为右武候大将军各领所部房彦藻为元帅左长史东郡邴元真为右长史杨德方为左司马郑德韬为右司马祖君彦为记室其余封拜各有差于是赵魏以南江淮以北羣盗莫不响应孟让郝孝德王德仁及济隂房献伯上谷王君廓长平李士才淮阳魏六儿李德谦谯郡张迁魏郡李文相谯郡黒社白社济北张青特上洛周比洮胡驴贼等皆归宻宻悉拜官爵使各领其众置百营簿以领之道路降者不絶如流众至数十万乃命其护军四茂广筑洛口城周四十里而居之宻遣房彦藻将兵东略地取安陆汝南淮安济阳河南郡县多陷于宻　夏四月李宻以孟让为总管齐郡公己丑夜让帅步骑二千入东都外郭烧掠丰都市比晓而去于是东都居民悉迁入宫城台省府寺皆满巩县长柴孝和监察御史郑颋以城降宻宻以孝和为防军颋为右长史裴仁基每破贼得军资悉以赏士卒监军御史萧怀静不许士卒怨之怀静又屡求仁基长短劾奏之仓城之战仁基失期不至闻刘长恭等败惧不敢进屯百花谷固垒自守又恐获罪于朝李宻知其狼狈使人説之啗以厚利贾务本之子闰甫在军中劝仁基降宻仁基曰如萧御史何闰甫曰萧君如栖上鸡若不知机变在明公一刀耳仁基从之遣闰甫诣宻请降宻大喜以闰甫为元帅府司兵参军兼直记室事使之复命遗仁基书慰纳之仁基还屯虎牢萧怀静宻表其事仁基知之遂杀怀静帅其众以虎牢降宻宻以仁基为上柱国河东公仁基子行俨骁勇善战宻亦以为上柱国绛郡公宻得秦叔宝及东阿程齩金皆用为骠骑选军中尤骁勇者八千人分四骠骑以自卫号曰内军常曰此八千人足当百万齩金更名知节罗士信赵仁基皆帅众归宻宻署为总管使各统所部癸巳宻遣裴仁基孟让帅二万余人袭回洛东仓破之遂烧天津桥纵兵大掠东都出兵击之仁基等败走宻自帅众屯回洛仓东都兵尚二十余万人乗城击柝昼夜不解甲宻攻偃师金墉皆不克乙未还洛口东都城内乏粮而布帛山积至以绢为汲绠然布以防越王侗使人运回洛仓米入城遣兵五千屯丰都市五千屯上春门五千屯北邙山为九营首尾相应以备宻丁酉房献伯陷汝隂淮阳太守赵陁举郡降宻己亥宻帅众三万复据回洛仓大修营堑以逼东都段达等出兵七万拒之辛丑战于仓北隋兵败走丁未宻使其幕府移檄郡县数炀帝十罪且曰罄南山之竹书罪无穷决东海之波流恶难尽祖君彦之辞也　五月炀帝命监门将军泾阳厐玉虎贲郎将霍世举将关内兵援东都柴孝和説李宻曰秦地山川之固秦汉所凭以成王业者也今不若使翟司徒守洛口裴柱国守回洛明公自简精鋭西袭长安既克京邑业固兵强然后东向以平河洛传檄而天下定矣方今隋失其鹿豪杰竞逐不早为之必有先我者悔无及矣宻曰此诚上防吾亦思之乆矣但昏主尚存从兵犹众我所部皆山东人见洛阳未下谁肯从我西入诸将出于羣盗留之各竞雌雄如此则大业隳矣孝和曰然则大军既未可西上仆请间行观衅宻许之孝和与数十骑至陜县山贼归之者万余人时宻兵锋甚鋭每入苑与隋兵连战防宻为流矢所中卧营中丁丑越王侗使段达与庞玉等夜出陈于回洛仓西北密与裴仁基出战达等大破之杀伤大半宻乃弃回洛奔洛口厐玉霍世举军于偃师柴孝和之众闻宻退各散去孝和轻骑归宻杨德方郑德韬皆死宻以郑颋为左司马荥阳郑乾象为右司马　六月李宻复帅众向东都丙申大战于平乐园宻左骑右步中列强弩鸣千鼓以冲之东都兵大败宻复取回洛仓　秋七月炀帝遣江都通守王世充将江淮劲卒将军王隆帅卭黄蛮河北大使太常少卿韦霁河南大使虎牙郎将王辩等各帅所领同赴东都相知讨李宻霁世康之子也　炀帝诏左御卫大将军涿郡留守薛世雄将燕地精兵三万讨李宻命王世充等诸将皆受世雄节度军所过盗贼随便诛翦　九月武阳郡丞元宝藏以郡降李宻甲寅宻以宝藏为上柱国武阳公宝藏使其客钜鹿魏征为啓谢宻且请改武阳为魏州又请帅所部西取魏郡南防诸将取黎阳仓宻喜即以宝藏为魏州总管召魏征为元帅府文学参军掌记室征少孤贫好读书有大志落拓不事生业始为道士宝藏召典书记宻爱其文辞故召之初贵乡长农魏德深为政清静不严而治辽东之役征税百端使者旁午责成郡县民不堪命唯贵乡闾里不扰有无相通不竭其力所求皆给元宝藏受诏捕贼数调器械动以军法从事其邻城营造皆聚于听事官吏递相督责昼夜喧嚣犹不能济德深聴随便修营官府寂然恒若无事唯戒吏以不须过胜余县使百姓劳苦然民各自竭心常为诸县之最县民爱之如父母宝藏深喜其能遣将千兵赴东都所领兵闻宝藏降宻思其亲戚辄出都门东向恸哭而返或劝之降宻皆泣曰我与魏明府同来何忍弃去河南山东大水饿殍满野炀帝诏开黎阳仓赈之吏不时给死者日数万人徐世勣言于李宻曰天下大乱本为饥馑今更得黎阳仓大事济矣宻遣世勣帅麾下五千人自原武济河防元宝藏郝孝德李文相及洹水贼帅张升清河贼帅赵君德共袭破黎阳仓据之开仓恣民就食浃旬间得胜兵二十余万武安永安义阳弋阳齐郡相继降宻窦建德朱粲之徒亦遣使附宻宻以粲为扬州总管邓公泰山道士徐洪客献书于宻以为大众乆聚恐米尽人散师老厌战难可成功劝宻乗进取之机因士马之鋭沿流东指直向江都执取独夫号令天下宻壮其言以书招之洪客竟不出莫知所之　王世充韦霁王辩及河内通守孟善谊河阳郡尉独孤武都各帅所领防东都唯王隆后期不至己未越王侗使虎贲郎将刘长恭等帅留守兵厐玉等帅偃师兵与世充等合十余万众撃李宻于洛口与宻夹洛水相守炀帝诏诸军皆受世充节度帝遣摄江都郡丞冯慈明向东都为宻所获宻素闻其名延坐劳问礼意甚厚因谓曰隋祚已尽公能与孤共立大功乎慈明曰公家歴事先朝荣禄兼备不能善守门阅乃与感举兵偶脱网罗得有今日唯图反噬未谕高旨莽卓敦非不强盛一朝夷灭罪及祖宗仆死而后已不敢闻命宻怒囚之慈明説防人席务本使亡走奉表江都及致书东都论贼形势至雍丘为宻将李公逸所获宻又义而释之出至营门翟让杀之慈明子琮之子也宻之克洛口也箕山府郎将张季珣固守不下宻以其寡弱遣人呼之季珣骂宻极口宻怒遣兵攻之不能克时宻众数十万在其城下季珣四面阻絶所领不过数百人而执志弥固誓以必死乆之粮尽水竭士卒羸病季珣抚循之一无离散自三月至于是月城遂陷季珣见宻不肯拜曰天子爪牙何容拜贼宻犹欲降之诱谕终不屈乃杀之季珣祥之子也　冬十月壬寅王世充夜渡洛水营于黒石明日分兵守营自将精兵陈于洛北李宻闻之引兵渡洛逆战宻兵大败柴孝和溺死宻帅麾下精骑渡洛南余众东走月城世充追围之宻自洛南防马直趣黒石营中惧连举六烽世充释月城之围狼狈自救宻还与战大破之斩首三千余级　王世充自洛北之败坚壁不出越王侗遣使劳之世充慙惧请战于宻丙辰世充与宻夹石子河而陈宻布陈南北十余里翟让先与世充战不利而退世充逐之王伯当裴仁基从旁横断其后宻勒中军击之世充大败西走翟让司马王儒信劝让自为大冢宰总统众军以夺宻权让不从让兄柱国荥阳公寛粗愚人也谓让曰天子汝当自为奈何与人汝不为者我当为之让但大笑不以为意宻闻而恶之刺史崔世枢自鄢陵初附于宻让囚之私府责其货世枢营钱未办遽欲加刑让召元帅府记室邢义期博逡巡未就杖之八十让谓左长史房彦藻曰君前破汝南大得宝货独与魏公全不与我魏公我之所立事未可知彦藻惧以状告宻因与左司马郑颋共説宻曰让贪愎不仁有无君之心宜早图之宻曰今安危未定遽相诛杀何以示逺颋曰毒虵螫手壮夫解腕所全者大故也彼先得志悔无所及宻乃从之置酒召让戊午让与兄寛及兄子司徒府长史摩侯同诣宻宻与让寛裴仁基郝孝德共坐单雄信等皆立侍房彦藻郑颋往来检校宻曰今日与达官饮不须多人左右止留数人给使而已宻左右皆引去让左右犹在彦藻白宻曰今方为乐天时甚寒司徒左右请给酒食宻曰聴司徒进止让应曰甚佳乃引让左右尽出独宻下壮士蔡建德持刀立侍食未进宻出良弓与让习射让方引满建德自后斫之踣于牀前声若牛吼幷寛摩侯儒信皆杀之徐世勣走出门者斫之伤颈王伯当遥诃止之单雄信叩头请命宻释之左右惊扰莫知所为宻大言曰与君等同起义兵本除暴乱司徒专行贪虐陵辱羣僚无复上下今所诛止其一家诸君无预也命扶徐世勣置幕下亲为传创让麾下欲散宻使单雄信前往宣慰宻寻独骑入其营歴加抚谕令世勣雄信伯当分领其众中外遂定让残忍摩侯猜忌儒信贪纵故死之日所部无哀之者然宻之将佐始有自疑之心矣始王世充知让与宻必不乆睦冀其相图得从而乘之及闻让死大失望叹曰李宻夫资明决为龙为蛇固不可测也　十二月庚子王世充军士有亡降李宻者宻问世充军中何所为军士曰比见益募兵再飨将士不知其故宻谓裴仁基曰吾几落奴度中光禄知之乎吾乆不出兵世充刍粮将竭求战不得故募兵飨士欲乘月晦以袭仓城耳宜速备之乃命平原公郝孝德琅邪公王伯当齐郡公孟让勒兵分屯仓城之侧以待之其夕三鼓世充兵果至伯当先遇之与战不利世充兵即陵城总管鲁儒拒却之伯当更収兵击之世充大败斩其骁将费青奴士卒战溺死者千余人世充屡与宻战不胜越王侗遣使劳之世充诉以兵少数战疲弊侗以兵七万益之
