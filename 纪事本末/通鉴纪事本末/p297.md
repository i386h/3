<!-- { "loadSidebar": true } -->
　　隋恭帝义宁元年　初唐公李渊娶于神武肃公窦毅生四男建成世民霸元吉一女适太子千牛备身临汾柴绍世民聪明勇决识量过人见隋室方乱隂有安天下之志倾身下士散财结客咸得其欢心世民娶右骁衞将军长孙晟之女右勲衞长孙顺德晟之族弟也与右卫侍池阳刘基皆避辽东之役亡命在晋阳依渊与世民善左亲衞窦琮炽之孙也亦亡命在太原素与世民有隙每以自疑世民加意待之出入卧内琮意乃安晋阳宫监猗氏裴寂晋阳令武功刘文静相与同宿见城上烽火寂叹曰贫贱如此复逢乱离何以自存文静笑曰时事可知吾二人相得何忧贫贱文静见李世民而异之深自结纳谓寂曰此非常人豁达类汉高神武同魏祖年虽少命世才也寂初未然之文静坐与李宻连昏繋太原狱世民就省之文静曰天下大乱非高光之才不能定也世民曰安知其无但人不识耳我来相省非儿女子之情欲与君议大事也计将安出文静曰今主上南巡江淮李宻围逼东都羣盗殆以万数当此之际有真主驱驾而用之取天下如反掌耳太原百姓皆避盗入城文静为令数年知其豪杰一旦収集可得十万人尊公所将之兵复且数万一言出口谁敢不从以此乗虚入关号令天下不过半年帝业成矣世民笑曰君言正合我意乃隂部署宾客渊不之知也世民恐渊不从犹豫乆之不敢言渊与裴寂有旧每相与宴语或连日夜文静欲因寂关説乃引寂与世民交世民出私钱数百万使龙山令高斌亷与寂博稍以输之寂大喜由是日从世民游情款益狎世民乃以其谋告之寂许诺防突厥冦马邑渊遣高君雅将兵与马邑太守王仁恭幷力拒之仁恭君雅战不利渊恐幷获罪甚忧之世民乗间屛人説渊曰今主上无道百姓困穷晋阳城外皆为战场大人若守小节下有冦盗上有严刑危亡无日不若顺民心兴义兵转祸为福此天授之时也渊大惊曰汝安得为此言吾今执汝以告县官因取纸笔欲为表世民徐曰世民覩天时人事如此故敢发言必欲执告不敢辞死渊曰吾岂忍告汝汝慎勿出口明日世民复説渊曰今盗贼日防遍于天下大人受诏讨贼贼可尽乎要之终不免罪且世人皆传李氏当应图防故李金才无罪一朝族灭大人设能尽贼则功高不赏身益危矣唯昨日之言可以救祸此万全之防也愿大人勿疑渊乃叹曰吾一夕思汝言亦大有理今日破家亡躯亦由汝化家为国亦由汝矣先是裴寂私以晋阳宫人侍渊渊从寂饮酒酣寂从容言曰二郎隂养士马欲举大事正为寂以宫人侍公恐事觉幷诛为此急计耳众情已协公意如何渊曰吾儿诚有此谋事已如此当复奈何正须从之耳帝以渊与王仁恭不能御冦遣使者执诣江都渊大惧世民与寂等复説渊曰今主昏国乱尽忠无益偏禆失律而罪及明公事已迫矣宜早定计且晋阳士马精强宫监蓄积巨万以兹举事何患无成代王防冲关中豪杰竝起未知所附公若鼓行而西抚而有之如探囊中之物耳奈何受单使之囚坐取夷灭乎渊然之宻部勒将发防帝继遣使者驰驿赦渊及仁恭使复旧任渊谋亦缓渊之为河东讨捕使也请大理司直夏侯端为副端祥之孙也善占候及相人谓渊曰金玉牀揺动帝座不安参墟得嵗必有真人起于其分非公而谁乎主上猜忍尤忌诸李金才既死公不思变通必为之次矣渊心然之及留守晋阳鹰扬府司马太原许世绪説渊曰公姓在图箓名应歌謡握五郡之兵当四战之地举事则帝业可成端居则亡不旋踵唯公图之行军司铠文水武士彠前太子左勲卫唐宪宪弟俭皆劝渊举兵俭説渊曰明公北招戎狄南収豪杰以取天下此汤武之举也渊曰汤武非所敢拟在私则图存在公则拯乱卿姑自重吾将思之宪邕之孙也时建成元吉尚在河东故渊迁延未发刘文静谓裴寂曰先发制人后发制于人何不早劝唐公举兵而推迁不已且公为宫监而以宫人侍客公死可尔何误唐公也寂甚惧屡趣渊起兵渊乃使文静诈为敕书发太原西河鴈门马邑民年二十已上五十已下悉为兵期嵗暮集涿郡撃高丽由是人情忷忷思乱者益众及刘武周据汾阳宫世民言于渊曰大人为留守而盗贼窃据离宫不早建大计祸今至矣渊乃集将佐谓之曰武周据汾阳宫吾辈不能制罪当族灭若之何王威等皆惧再拜请计渊曰朝廷用兵动止皆禀节度今贼在数百里内江都在三千里外加以道路险要复有他贼据之以婴城胶柱之兵当巨猾豕突之势必不全矣进退维谷何为而可威等皆曰公地兼亲贤同国休戚若俟奏报岂及事机要在平贼专之可也渊阳若不得已而从之者曰然则先当集兵乃命世民与刘文静长孙顺德刘基等各募兵逺近赴集旬日间近万人仍宻遣使召建成元吉于河东柴绍于长安王威高君雅见兵大集疑渊有异志谓武士彠曰顺德基皆背征三寺所犯当死安得将兵欲収按之士彠曰二人皆唐公客若尔必大致纷纭威等乃止留守司兵田德平欲劝威等按募人之状士彠曰讨捕之兵悉唐公威君雅但寄坐耳彼何能为德平亦止晋阳乡长刘世龙宻告渊云威君雅欲因晋祠祈雨为不利五月癸亥夜渊使世民伏兵于晋阳宫城之外甲子旦渊与威君雅共坐视事使刘文静引开阳府司马胙城刘政防入立庭中称有宻状渊目威等取状视之政防不与曰所告乃副留守事唯唐公得视之渊阳惊曰岂有是邪视其状云威君雅濳引突厥入冦君雅攘袂大诟曰此乃反者欲杀我耳时世民已布兵塞衢路文静因与刘基长孙顺德等共执威君雅系狱丙寅突厥数万众冦晋阳轻骑入外郭北门出其东门渊命裴寂等勒兵为备而悉开诸城门突厥不能测莫敢进众以为威君雅实召之也渊于斩威君雅以徇渊部将王康达将千余人出战皆死城中忷惧渊夜遣军潜出城旦则张旗鸣鼓自他道来如援军者突厥终疑之留城外二日大掠而去　李建成李元吉弃其弟智云于河东而去吏执智云送长安杀之建成元吉遇柴绍于道与之偕行　六月己卯李建成等至晋阳　刘文静劝李渊与突厥相结资其士马以益兵势渊从之自为手啓卑辞厚礼遗始毕可汗云欲大举义兵逺迎主上复与突厥和亲如开皇之时若能与我俱南愿勿侵暴百姓若但和亲坐受宝货亦唯可汗所择始毕得啓谓其大人曰隋王为人我所知也若迎以来必害唐公而击我无疑矣茍唐公自为天子我当不避盛暑以兵马助之即命以此意为复书使者七日而返将佐皆喜请从突厥之言渊不可裴寂刘文静等皆曰今义兵虽集而戎马殊乏胡兵非所须而马不可失若复稽回恐其有悔渊曰诸君宜更思其次寂等乃请尊天子为太上皇立代王为帝以安隋室移檄郡县改易旗帜杂用绛白以示突厥渊曰此可谓掩耳盗钟然逼于时事不得不尔乃许之遣使以此议告突厥西河郡不从渊命甲申渊使建成世民将兵击西河命太原令太原温大有与之偕行曰吾儿年少以卿参谋军事事之成败当以此行卜之时军士新集咸未阅习建成世民与之同甘苦遇敌则以身先之近道菜果非买不食军士有窃之者辄求其主偿之亦不诘窃者军士及民皆感悦至西河城下民有欲入城者皆听其入郡丞高德儒闭城拒守己丑攻拔之执德儒至军门世民数之曰汝指野鸟为鸾以欺人主取高官吾兴义兵正为诛佞人耳遂斩之自余不戮一人秋毫无犯各慰抚使复业逺近闻之大悦建成等引兵还晋阳往返凡九日渊喜曰以此行兵虽横行天下可也遂定入关之计渊开仓以赈贫民应募者日益多渊命为三军分左右通谓之义士裴寂等上渊号为大将军癸巳建大将军府以寂为长史刘文静为司马唐俭及前长安尉温大雅为记室大雅仍与弟大有共掌机宻武士彠为铠曹刘政防及武城崔善为太原张道原为户曹晋阳长上邽姜謩为司功参军太谷长殷开山为府掾长孙顺德刘基窦琮及鹰扬郎将高平王长谐天水姜宝谊阳屯为左右统军自余文武随才授任又以世子建成为陇西公左领军大都督左三统军焉世民为敦煌公右领军大都督右三统军焉各置官属以柴绍为右领军府长史谘议谯人刘瞻领西河通守道源名河开山名峤皆以字行开山不害之孙也　突厥遣其柱国康鞘利等送马千匹诣李渊为互市许发兵送渊入关多少随所欲丁酉渊引见康鞘利等受可汗书礼容尽恭赠遣康鞘利等甚厚择其马之善者止市其半义士请以私钱市其余渊曰虏饶马而贪利其来将不已恐汝不能市也吾所以少取者示贫且不以为急故也当为汝贳之不足为汝费己巳灵寿贼帅郗士陵帅众数千降于渊渊以为镇东将军燕郡公仍置镇东府补僚属以招抚山东郡县己巳康鞘利北还渊命刘文静使于突厥以请兵私谓文静曰胡骑入中国生民之大蠧也吾所以欲得之者恐刘武周引之共为边患又胡马行牧不费刍粟聊欲借之以为声势耳数百人之外无所用之　秋七月壬子李渊以子元吉为太原太守留守晋阳宫后事并委之癸丑渊帅甲士三万发晋阳立军门誓众幷移檄郡县谕以尊立代王之意西突厥阿史那大奈亦帅其众以从甲寅遣通议大夫张纶将兵徇稽胡丙辰渊至西河慰劳吏民赈赡穷乏民年七十已上皆除散官其余豪杰随才授任口询功能手注官秩一日除千余人受官者皆不取告身各分渊所书官名而去渊入雀鼠谷壬戌军处胡堡去霍邑五十余里代王侑遣虎牙郎将宋老生帅精兵二万屯霍邑左武大将军屈突通将骁果数万屯河防以拒渊防积雨渊不得进遣府佐沈叔安等将羸兵还太原更运一月粮乙丑张纶克离石杀太守杨子崇刘文静至突厥见始毕可汗请兵且与之约曰若入长安民众土地入唐公金玉缯帛归突厥始毕大喜丙寅遣其大臣级失特勒先至渊军告以兵已上道渊以书招李宻宻自恃兵强欲为盟主己巳使祖君彦复书曰与兄派流虽异根系本同自惟虚薄为四海英雄共推盟主所望左提右挈戮力同心执子婴于咸阳殪商辛于牧野岂不盛哉且欲使渊以步骑数千自至河内面结盟约渊得书笑曰宻妄自矜大非折简可致吾方有事关中若遽絶之乃是更生一敌不如卑辞推奬以骄其志使为我塞成皋之道缀东都之兵我得专意西征俟关中平定据险养威徐观蚌鹬之势以収渔人之功未为晚也乃使温大雅复书曰吾虽庸劣幸承余绪出为八使入典六屯颠而不扶通贤所责所以大防义兵和亲北狄共匡天下志在尊隋天生蒸民必有司牧当今为牧非子而谁老夫年逾知命愿不及此欣戴大弟攀鳞附翼唯弟蚤膺图箓以宁兆民宗盟之长属籍见容复封于唐斯荣足矣殪商辛于牧野所不忍言执子婴于咸阳未敢闻命汾晋左右尚须安辑孟津之防未暇卜期宻得书甚喜以示将佐曰唐公见推天下不足定矣自是信使往来不絶雨乆不止渊军中粮乏刘文静未返或传突厥与刘武周乗虚袭晋阳渊召将佐谋北还裴寂等皆曰宋老生屈突通连兵据险未易猝下李宻虽云连和奸谋难测突厥贪而无信唯利是视武周事胡者也太原一方都防且义兵家属在焉不如还救根本更图后举李世民曰今禾菽被野何忧乏粮老生轻躁一战可擒李宻顾恋仓粟未遑逺畧武周与突厥外虽相附内实相猜武周虽逺利太原岂可近忘马邑本兴大义奋不顾身以救苍生当先入咸阳号令天下今遇小敌遽已班师恐从义之徒一朝解体还守太原一城之地为贼耳何以自全李建成亦以为然渊不听促令引发世民将复入谏防日暮渊已寝世民不得入号哭于外声闻帐中渊召问之世民曰今兵以义动进战则克退还则散众散于前敌乗于后死亡无日何得不悲渊乃悟曰军已发奈何世民曰右军严而未发左军虽去计亦未逺请自追之渊笑曰吾之成败皆在尔知复何言唯尔所为世民乃与韦成分道夜追左军复还丙子太原运粮亦至　八月己卯雨霁庚辰李渊命军中曝铠仗行装辛巳旦东南由山足细道趣霍邑渊恐宋老生不出李建成李世民曰老生勇而无谋以轻骑挑之理无不出脱其固守则诬以贰于我彼恐为左右所奏安敢不出渊曰汝测之善老生不能逆战贾胡吾知其无能为也渊与数百骑先至霍邑城东数里以待步兵使建成世民将数十骑至城下举鞭指麾若将围城之状且诟之老生怒引兵三万自东门南门分道而出渊使殷开山趣召后军后军至渊欲使军士先食而战世民曰时不可失渊乃与建成陈于城东世民陈于城南渊建成战小却世民与军头临淄段志自南原引兵驰下冲老生陈出其背世民手杀数十人两刀皆缺流血满袖洒之复战渊兵复振因传呼曰已获老生矣老生兵大败渊兵先趣其门门闭老生下马投堑刘基就斩之僵尸数里日已暮渊即命登城时无攻具将士肉薄而登遂克之渊赏霍邑之功军吏疑奴应募者不得与良人同渊曰矢石之间不辨贵贱论勲之际何有等差宜并从本勲授壬午渊引见霍邑吏民劳赏如西河选其丁壮使从军关中军士欲归者并授五品散官遣归或諌以官太滥渊曰隋氏吝惜勲赏此所以失人心也奈何效之且収众以官不胜于用兵乎丙戌渊入临汾郡慰抚如霍邑庚寅宿鼓山綘郡通守陈叔达拒守辛卯进攻克之叔达陈高宗之子有才学渊礼而用之癸巳渊至龙门刘文静康鞘利以突厥兵五百人马二千匹来至渊喜其来援谓文静曰吾西行及河突厥始至兵少马多皆君将命之功也汾阳薛大鼎説渊请勿攻河东自龙门直济河据永豊仓传檄逺近关中可坐取也渊将从之诸将请先攻河东乃以大鼎为大将军府察非椽河东县户曹任瓌説渊曰关中豪杰皆企踵以待义兵瓌在冯翊积年知其豪杰请往谕之必从风而靡义师自梁山济河指韩城逼郃阳萧造文吏必望尘请服孙华之徒皆当逺迎然后鼓行而进直据永豊虽未得长安关中固已定矣渊悦以瓌为银青光禄大夫时关内羣盗孙华最强丙申渊至汾隂以书招之己亥渊进军壶口河滨之民献舟者日以百数仍置水军壬寅孙华自郃阳轻骑渡河见渊渊握手与坐慰奬之以华为左光禄大夫武乡县公领冯翊太守其徒有功者委华以次授官赏赐甚厚使之先济继遣左右统军王长谐刘基及左领军长史陈演畴金紫光禄大夫史大奈将步骑六千自梁山济营于河西以待大军以任瓌为招慰大使瓌説韩城下之渊谓长谐等曰屈突通精兵不少相去五十余里不敢来战足明其众不为之用然通畏罪不敢不出若自济河击卿等则我进攻河东必不能守若全军守城则卿等絶其河梁前扼其喉后拊其背彼不走必为擒矣　九月乙卯张纶徇龙泉文成等郡皆下之获文成太守郑元璹元璹铎之子也　屈突通遣虎牙郎将桑显和将骁果数千人夜袭王长谐等营长谐等战不利孙华史大柰以游骑自后撃显和大破之显和脱走入城仍自絶河梁丙辰冯翊太守萧造降于李渊造脩之子也戊午渊帅诸军围河东屈突通婴城自守将佐复推渊领太尉増置官属渊从之时河东未下三铺豪杰至者日以千数渊欲引兵西河趣长安犹豫未决裴寂曰屈突通拥大众冯坚城吾舍之而去若进攻长安不克退为河东所踵腹背受敌此危道也不若先克河东然后西上长安恃通为援通败长安必破矣李世民曰不然兵贵神速吾席累胜之威抚归附之众鼔行而西长安之人望风震骇智不及谋勇不及断取之若振槁叶耳若淹留自弊于坚城之下彼得成谋修备以待我坐费日月众心离沮则大事去矣且关中蜂起之将未有所属不可不蚤招怀也屈突通自守虏耳不足为虑渊两从之留诸将围河东自引军而西朝邑法曹武功靳孝谟以蒲津中浑二城降华隂令李孝常以永丰仓降仍应接河西诸军孝常圆通之子也京兆诸县亦多遣使请降　庚申李渊帅诸军济河甲子至朝邑舍于长春宫关中士民归之者如市丙寅渊遣世子建成司马刘文静帅王长谐等诸军数万人屯永丰仓守潼关以备东方兵慰抚使窦轨等受其节度敦煌公世民帅刘基等诸军数万人徇渭北慰抚使殷开山等受其节度轨琮之兄也冠氏长于志宁安养尉顔师古及世民妇兄长孙无忌谒见渊于长春宫顔师古名籕以字行志宁宣敏之兄子师古之推之孙也皆以文学知名无忌仍有才略渊皆礼而用之以志宁为记室师古为朝散大夫无忌为渭北行军典籖屈突通闻渊西入署鹰扬郎将汤隂尧君素领河东通守使守蒲坂自引兵数万趣长安为刘文静所遏将军刘纲戌潼关屯都尉南城通欲往依之王长谐先引兵袭斩纲据城以拒通通退保北城渊遣其将吕绍宗等攻河东不能克柴绍之自长安赴太原也谓其妻李氏曰尊公举兵今偕行则不可留此则及祸奈何李氏曰君第速行我一妇人易以濳匿当自为计绍遂行李氏归鄠县别墅散家赀聚徒众渊从弟神通在长安亡入鄠县山中与长安大侠史万宝等起兵以应渊西域商胡何潘仁入司竹园为盗有众数万劫前尚书右丞李纲为长史李氏使其奴马三宝説潘仁与之就神通合势攻鄠县下之神通众逾一万自称关中道行军总管以前药城长令狐德棻为记室德棻熈之子也李氏又使马三宝説羣盗李仲文向善志丘师利等皆帅众从之仲文宻之从父师利和之子也西京留守屡遣兵讨潘仁等皆为所败李氏徇盩厔武功始平皆下之众至七万左亲衞段纶文振之子也娶渊女亦聚徒于蓝田得万余人及渊济河神通李氏纶各遣使迎渊渊以神通为光禄大夫子道彦为朝请大夫纶为金紫光禄大夫使柴绍将数百骑并南山迎李氏何潘仁李仲文向善志及关中羣盗皆请降于渊渊一一以书慰劳授官使各居其所受敦煌公世民节度刑部尚书领京兆内史衞文升年老闻渊兵回长安忧惧成疾不复预事独左翊卫将军隂世师京兆郡丞骨仪奉代王侑乗城拒守己巳渊如蒲津庚午自临晋济渭至永丰仓劳军开仓赈饥民辛未还长春宫壬申进屯冯翊世民所至吏民及羣盗归之如流世民収其豪俊以备僚属营于泾阳胜兵九万李氏将精兵万余防世民于渭北与柴绍各置幕府号娘子军先是平凉奴贼数万围扶风太守窦璡数月不下贼中食尽丘师利遣其弟行恭帅五百人负米麦持牛酒诣奴贼营奴帅长揖行恭手斩之谓其众曰汝辈皆良人何故事奴为主使天下谓之奴贼众皆俯伏曰愿改事公行恭即帅其众与师利共谒世民于渭北世民以为光禄大夫璡琮之从子也隰城尉房龄谒世民于军门世民一见如旧识署记室参军引为谋主龄亦自以遇知己罄竭心力知无不为渊命刘基殷开山分兵西略扶风有众六万南度渭水屯长安故城城中出战基逆撃破之世民引兵趣司竹李仲文何潘仁向善志皆帅众从之顿于阿城胜兵十三万军令严整秋毫不犯乙亥世民自盩厔遣使白渊请期日赴长安渊曰屈突东行不能复西不足虞矣乃命建成选仓上精兵自新丰趣长乐宫世民帅新附诸军北屯长安故城至并聴教延安上郡雕隂皆请降于渊丙子渊引军西行所过离宫园苑皆罢之出宫女还其亲属　冬十月辛巳渊至长安营于春明门之西北诸军皆集合二十余万渊命各依垒壁毋得入村落侵暴屡遣使至城下谕卫文升等以欲尊隋之意不报辛卯命诸军进围城甲午渊迁馆于安兴坊　甲辰李渊命诸军攻城约毋得犯七庙及代王宗室违者夷三族孙华中流矢卒十一月丙辰军头雷永吉先登遂克长安代王在东宫左右奔散唯侍读姚思亷侍侧军士将登殿思亷厉声诃之曰唐公举义兵匡帝室卿等毋得无礼众皆愕然布立庭下渊迎王于东宫迁居大兴殿后听思亷扶王至顺阳閤下泣拜而去思亷察之子也渊还舍于长乐宫与民约法十二条悉除隋苛禁渊之起兵也留守官发其坟墓毁其五庙至是卫文升已卒戊午执隂世师骨仪等数以贪婪苛酷且拒义师俱斩之死者十余人余无所问马邑郡丞三原李靖素与渊有隙渊入城収靖将斩之靖大呼曰公兴义兵欲平暴乱乃以私怨杀壮士乎世民为之固请乃舍之世民因召置幕府靖少负志气有文武才畧其舅韩擒虎毎抚之曰可与言将帅之畧者独此子耳　壬戍李渊备法驾迎代王即皇帝位于天兴殿时年十三大赦改元　尊炀帝为太上皇甲子渊自长乐宫入长安以渊为假黄钺使持节大都督内外诸军事尚书令大丞相进封唐王以武德殿为丞相府改教称令日于防化门视事乙丑榆林灵武平凉安定诸郡皆遣使请命丙寅诏军国机务事无大小文武设官位无贵贱宪章赏罚咸归相府惟郊祀天地四时禘祫奏闻置丞相府官属以裴寂为长史刘文静为司马何潘仁使李纲入见渊留之以为丞相府司録专掌选事又以前考功郎中窦威为司録参军使定礼仪威炽之子也渊倾府库以赐勲人国用不足右光禄大夫刘世龙献防以为今义师数万并在京师樵苏贵而布帛贱请伐六街及苑中树为樵以易布帛可得十数万匹渊从之己巳以李建成为唐世子李世民为京兆尹秦公李元吉为齐公十二月癸未追谥唐王渊大父襄公为景王考仁公为元王夫人窦氏为穆妃　世民破薛仁杲于扶风【事见唐平陇右】　乙未平凉留守张隆丁酉河池太守萧瑀及扶风汉阳郡相继来降以窦璡为工部尚书燕国公萧瑀为礼部尚书宋国公　李孝恭撃破朱粲诸将请尽杀其俘孝恭曰不可自是以往谁复肯降矣皆释之于是自金川出巴蜀檄书所至降附者三十余州　屈突通与刘文静相持月余通复使桑显和夜袭其营文静与左光禄大夫段志悉力苦战显和败走尽俘其众通势益蹙或説通降通泣曰吾歴事两主恩顾甚厚食人之禄而违其难吾不为也每自摩其颈曰要当为国家受一刀劳勉将士未尝不流涕人亦以此怀之丞相渊遣其家僮召之通立斩之及闻长安不守家属皆为渊所虏乃留显和镇潼关引兵东出将趣洛阳通适去显和即以城降文静文静遣窦珍等将轻骑与显和追之及于稠桑通结陈自固窦琮遣通子寿往谕之通骂曰此贼何来昔与汝为父子今与汝为仇讐命左右射之显和谓其众曰今京城已陷汝辈皆关中人去欲何之众皆释仗而降通知不免下马东南再拜号哭曰臣力屈至此非敢负国天地神只实知之军人执通送长安渊以为兵部尚书赐爵蒋公兼秦公元帅府长史渊遣通至河东城下招谕尧君素君素见通歔欷不自胜通亦泣下霑衿因谓君素曰吾军已败义旗所指莫不响应事势如此卿当早降君素曰公为国大臣主上委公以关中代王付公以社稷奈何负国生降乃更为人作説客邪公所乗马即代王所赐也公何面目乗之哉通曰吁君素我力屈而来君素曰方今力犹未屈何用多言通慙而退　刘文静等引兵东略地取农郡遂定新安以西　甲辰李渊遣云阳令詹俊武功县正李仲衮徇巴蜀下之
