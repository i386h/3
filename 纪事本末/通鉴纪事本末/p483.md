<!-- { "loadSidebar": true } -->
　　长兴元年　初王徳妃因安重诲得进常徳之帝性俭约及在位久宫中用度稍侈重诲每规谏妃取外库锦造地衣重诲切谏引刘后为戒妃由是怨之　宣武节度使苻习自恃宿将论议多抗安重诲重诲求其过失奏之夏四月丁酉诏习以太子太师致仕　初帝在真定李从珂与安重诲饮酒争言从珂殴重诲重诲走免既醒悔谢重诲终衘之至是重诲用事自皇子从荣从厚皆敬事不暇时从珂为河中节度使同平章事重诲屡短之于帝帝不听重诲乃矫以帝命谕河东牙内指挥使杨彦温使逐之是日从珂出城阅马彦温勒兵闭门拒之从珂使人扣门诘之曰吾待汝厚何为如是对曰彦温非敢负恩受枢密院宣耳请公入朝从珂止于虞乡遣使以状闻使者至壬寅帝问重诲曰彦温安得此言对曰此奸人妄言耳宜速讨之帝疑之欲诱致彦温讯其事除彦温綘州刺史重诲固请发兵击之乃命西都留守索自通步军都指挥使药彦稠将兵讨之帝令彦稠必生致彦温吾欲面讯之召从珂诣洛阳从珂知为重诲所构驰入自明　加安重诲兼中书令　李从珂至洛阳上责之使归第絶朝请辛亥索自通等拔河中斩杨彦温癸丑传首来献上怒药彦稠不生致深责之安重诲讽冯道赵鳯奏从珂失守宜加罪上曰吾儿为奸党所倾未明曲直公辈何为发此言意不欲置之人间邪此皆非公辈意也二人惶恐而退它日赵鳯又言之上不应明日重诲自言之上曰朕昔为小校家贫赖此小儿拾马粪自赡以至今日为天子曾不能庇之邪卿欲如何处之于卿为便重诲曰陛下父子之间臣何敢言帷陛下裁之上曰使闲居私第亦可矣何用复言丙辰以索自通为河中节度使自通至镇承重诲防籍军府甲仗数上之以为从珂私造赖王徳妃居中保防从珂由是得免士大夫不敢与从珂往来惟礼部郎中史舘修撰吕琦居相近时往见之从珂毎有奏请皆咨而后行　安重诲言昭义节度使王建立过魏州有揺众之语五月丙寅制以太傅致仕　　秋八月乙未捧圣军使李行德十将张俭引告密人边彦温告安重诲发兵云欲自讨淮南又引占相者问命帝以问侍卫都指挥使安从进药彦稠二人曰此奸人欲离间陛下勳旧耳重诲事陛下三十年幸而冨贵何苦谋反臣等请以宗族保之帝乃斩彦温召重诲慰抚之君臣相泣　壬寅赵鳯奏窃闻近有奸人诬防大臣揺国柱石行之未尽帝乃收李行徳张俭皆族之　安重诲久专大权中外恶之者众王徳妃及武徳使孟汉琼浸用事数短重诲于上九月重诲内忧惧表解机务上曰朕无间于卿诬罔者朕既诛之矣卿何为尔甲戌重诲复面奏曰臣以寒贱致位至此忽为人诬以反非陛下至明臣无种矣由臣才薄任重恐终不能镇浮言愿赐一镇以全余生上不许重诲求之不已上怒曰听卿去朕不患无人前成徳节度使范延光劝上留重诲且曰重诲去谁能代之上曰卿岂不可延光曰臣受驱策日浅且才不逮重诲何敢当此上遣孟汉琼诣中书议重诲事冯道曰诸公果爱安令宜解其枢务为便赵鳯曰公失言乃奏大臣不可轻动　甲申以范延光为枢密使安重诲如故　　十二月天雄节度使石敬瑭征蜀安重诲请自督战既行石敬瑭累表奏论蜀不可伐上颇然之
　　二年　初鳯翔节度使朱昭謟事安重诲连得大镇重诲过鳯翔昭迎拜马首馆于府舍延入寝室妻子罗拜奉进酒食礼甚谨重诲为昭泣言谗人交构几不免赖主上明察得保宗族重诲既去昭即奏重诲怨望有恶言不可令至行营恐夺石敬瑭兵柄又遗敬瑭书言重诲举措孟浪若至军前恐将士疑骇不战自溃宜逆止之敬瑭大惧即上言重诲至恐人情有变宜急征还宣徽使孟汉琼自西方还亦言重诲过恶有诏召重诲还　　春二月安重诲至三泉得诏亟归过鳯翔朱昭不内重诲惧驰骑而东　辛丑以枢宻使兼中书令安重诲为防国节度使赵鳯言于上曰重诲陛下家臣其心终不叛主但以不能周防为人所谗陛下不察其心重诲死无日矣上以为朋党不恱　　三月帝既解安重诲枢务乃召李从珂泣谓曰如重诲意汝安得复见吾丙寅以从珂为左卫大将军　防国节度使兼中书令安重诲内不自安表请致仕闰五月庚寅制以太子太师致仕是日其子崇赞崇绪逃犇河中壬辰以保义节度使李从璋为防国节度使甲午遣步军指挥使药彦稠将兵趣河中安崇赞等至河中重诲惊曰汝安得来既而曰吾知之矣此非渠意为人所使耳若以死徇国夫复何言乃执二子表送诣阙明日有中使至见重诲恸哭久之重诲问其故中使曰人言令公有异志朝廷已遣药彦稠将兵至矣重诲曰吾受国恩死不足报敢有异志更烦国家发兵贻主上之忧罪益重矣崇赞等至陕有诏系狱皇城使翟光邺素恶重诲帝遣诣河中察之曰重诲果有异志则诛之光邺至河中李从璋以甲士围其第自入见重诲拜于庭下重诲惊降阶答拜从璋奋挝击其首妻张氏惊救亦挝杀之奏至己亥下诏以重诲离间孟知祥董璋钱镠为重诲罪又诬其欲自击淮安以图兵柄遣元随窃二子归本道并二子诛之　六月乙丑复以李从珂同平章事充西都留守
　　秦王之乱【两王篡弑附】
　　后唐明宗天成元年冬十二月庚子以皇子从荣为天雄节度使同平章事
　　二年春正月癸酉以皇子从厚同平章事充河南尹判六军诸卫事从厚从荣之母弟也从荣闻之不恱秋九月帝谓枢宻使安重诲曰从荣左右有矫宣朕防令勿接儒生恐弱人志气者朕以从荣年少临大藩故择名儒使辅导之今奸人所言乃如此欲斩之重诲请严戒而已
　　三年夏四月以邺都留守从荣为河东节度使北都留守以客省使太原冯赟为副留守夹马都指挥使新平杨思权为步军都指挥使以佐之丙戌以枢密使安重诲兼河南尹以河南尹从厚为宣武节度使仍判六军诸卫事　　冬十二月河东节度使北都留守从荣年少骄很不亲政务帝遣左右素与从荣善者往与之处使从容讽导之其人私谓从荣曰河南相公恭谨好善亲礼端士有老成之风相公齿长宜自策励勿令声闻出河南之下从荣不恱退告步军都指挥使杨思权曰朝廷之人皆推从厚而短我我其废乎思权曰相公手握彊兵且有思权在何忧因劝从荣多募部曲缮甲兵隂为自固之备又谓帝左右曰君每誉弟而抑其兄我辈岂不能助之邪其人惧以告副留守冯赟赟宻奏之帝召思权诣阙以从荣故亦弗之罪也
　　四年春正月冯赟入为宣徽使谓执政曰从荣刚僻而轻易宜选重徳辅之　夏四月壬子以皇子从荣为河南尹判六军诸卫事从厚为河东节度使北都留守长兴元年秋八月立皇子从荣为秦王丙辰立从厚为宋王
　　三年秦王从荣喜为诗聚浮华之士髙辇等于幕府与相唱和颇自矜伐每置酒輙令僚属赋诗有不如意者面毁裂抵弃冬十月壬子从荣入谒帝语之曰吾虽不知书然喜闻儒生讲经义开益人智思吾见庄宗好为诗将家子文非素习徒取人窃笑汝勿效也　秦王从荣为人鹰视轻佻峻急既判六军诸卫事复参朝政多骄纵不法初安重诲为枢密使上专属任之从荣及宋王从厚自襁褓与之亲狎虽典兵常为重诲所制畏事之重诲死王淑妃与宣徽使孟汉琼宣传帝命范延光赵延夀为枢密使从荣皆轻侮之河阳节度使同平章事石敬瑭兼六军诸卫副使其妻永宁公主与从荣异母素相憎疾从荣以从厚声名出已右尤忌之从厚善以卑弱奉之故嫌隙不外见石敬瑭不欲与从荣共事常思外补以避之范延光赵延夀亦虑及祸屡辞机要请与旧臣迭为之上不许会契丹欲入侵上命择帅臣镇河东延光延夀皆曰当今帅臣可往者独石敬瑭康义诚耳敬瑭亦愿行上即命除之既受诏不落六军副使敬瑭复辞上乃以宣徽使朱昭知山南东道代义诚诣阙
