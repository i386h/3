<!-- { "loadSidebar": true } -->
　　四年秋七月汉大司马曜围北地太守麴昌大都督麴允将步骑三万救之曜绕城纵火烟起蔽天使反间绐允曰郡城已陷往无及也众惧而溃曜追败允于磻石谷允奔还灵武曜遂取北地允性仁厚无威断喜以爵位恱人新平太守竺恢始平太守杨像扶风太守竺爽安定太守焦嵩皆领征镇杖节加侍中常侍村坞主帅小者犹假银青将军之号然恩不及下故诸将骄士卒离怨闗中危乱允告急于焦嵩嵩素侮允曰须允困当救之曜进至泾阳渭北诸城悉溃　八月汉大司马曜逼长安　九月焦嵩竺恢宋哲皆引兵救长安散骑常侍华辑监京兆冯翊农上洛四郡兵屯霸上皆畏汉兵彊不敢进相国保遣胡崧将兵入援击汉大司马曜于灵台破之崧恐国威复振则麴索势盛乃帅城西诸郡兵屯渭北不进遂还槐里曜攻防长安外城麴允索綝退守小城以自固内外断絶城中饥甚米斗直金二两人相食死者太半亡逃不可制唯凉州义众千人守死不移太仓有麴数十防麴允屑之为粥以供帝既而亦尽冬十一月帝泣谓允曰今穷厄如此外无救援当忍耻出降以活士民因叹曰误我事者麴索二公也使侍中宗敞送降牋于曜索綝潜留敞使其子说曜曰今城中食犹足支一年未易克也若许綝以车骑仪同万户郡公者请以城降曜斩而送之曰帝王之师以义行也孤将兵十五年未尝以诡计败人必穷兵极势然后取之今索綝所言如此天下之恶一也輙相为戮之若兵食审未尽者便可勉强固守如其粮竭兵防亦宜早寤天命甲午宗敞至曜营乙未帝乘羊车肉袒防壁舆衬出东门降羣臣号泣攀车执帝手帝亦悲不自胜御史中丞冯翊吉朗叹曰吾智不能谋勇不能死何忍君臣相随北面事贼虏乎乃自杀曜焚榇受壁使宗敞奉帝还宫丁酉迁帝及公卿以下于其营辛丑送至平阳壬寅汉主聪临光极殿帝稽首于前麴允伏地恸哭扶不能起聪怒囚之允自杀聪以帝为光禄大夫封怀安侯以大司马曜为假黄钺大都督督陜西诸军事太宰封秦王大赦改元麟嘉以麴允忠烈赠车骑将军諡节愍侯以索綝不忠斩于都市尚书梁允侍中梁濬等及诸郡中皆为曜所杀华辑奔南山　于寳论曰昔髙祖宣皇帝以雄才硕量应时而起性深阻有若城府而能寛绰以容纳行数术以御物而知人善采拔于是百姓与能大象始构世宗承基太祖继业咸黜异图用融前烈至于世祖遂享皇极仁以厚下俭以足用和而不弛寛而能断掩唐虞之旧域班正朔于八荒于时有天下无穷人之谚虽太平未洽亦足以明民乐其生矣武皇既崩山陵未干而变难继起宗子无维城之助师尹无具瞻之贵朝为伊周夕成桀跖国政迭移于乱人禁兵外散于四方方岳无钧石之镇关门无结草之固戎羯称制二帝失尊何哉树立失权付托非才四维不张而茍且之政多也夫基广则难倾根深则难拔理节则不乱胶结则不迁昔之有天下者所以能长久用此道也周自后稷爱民十六王而武始君之其积基树本如此其固今晋之兴也其创基立本固异于前代矣加以朝寡纯徳之人乡乏不贰之老风俗淫僻耻尚失所学者以庄老为宗而黜六经谈者以虚荡为辩而贱名检行身者以放浊为通而狭节信进仕者以茍得为贵而鄙居正当官者以望空为髙而笑勤恪是以刘颂屡言治道傅咸每紏邪正皆谓之俗吏其倚仗虚旷依阿无心者皆名重海内若夫文王日昃不暇食仲山甫夙夜匪懈者盖共嗤黜以为灰尘矣由是毁誉乱于善恶之实情慝犇于货欲之涂选者为人择官官者为身择利世族贵戚之子弟陵迈超越不拘资次悠悠风尘皆奔竞之士列官千百无让贤之举子真着崇让而莫之省子雅制九班而不得用其妇女不知女工任情而动有逆于舅姑有杀戮妾媵父兄弗之罪也天下莫之非也礼灋刑政于此大坏国之将亡本必先颠其此之谓乎故观阮籍之行而觉礼教崩弛之所由察庾纯贾充之争而见师尹之多僻考平呉之功而知将帅之不让思郭钦之谋而寤戎狄之有衅览傅刘毅之言而得百官之邪核傅咸之奏钱神之论而覩宠赂之彰民风国势既已如此虽以中庸之才守文之主治之犹惧致乱况我惠帝以放荡之徳临之哉怀帝承乱即位羁以彊臣愍帝奔播之后徒守虚名天下之势既去非命世之雄才不能复取之矣冬十二月丞相睿闻长安不守出师露次躬擐甲胄移檄四方刻日北征以漕运稽期丙寅斩督运令史淳于伯刑者以刀拭柱血逆流上至柱末二丈余而下观者咸以为寃丞相司直刘隗上言伯罪不至死请免从事中郎周筵等官于是右将军王导等上防引咎请解职睿曰政刑失中皆吾闇塞所致一无所问
　　元帝建武元年春正月宋哲奔江东二月辛巳宋哲至建康称受愍帝诏令丞相琅邪王睿统摄万机三月琅邪王素服出次举哀三日于是西阳王羕及官属等共上尊号王不许羕等固请不已王慨然流涕曰孤罪人也诸贤见逼不已当归琅邪耳呼私奴命驾将归国羕等乃请依魏晋故事称晋王许之辛卯即晋王位大赦改元始备百官立宗庙建社稷有司请立太子王爱次子宣城公裒欲立之谓王导曰立子当以徳导曰世子宣城俱有朗隽之美而世子年长王从之丙辰立世子绍为王太子封裒为琅邪王奉恭王后仍以裒都督青徐兖三州诸军事镇广陵以西阳王羕为太保封谯刚王逊之子氶为谯王逊宣帝之弟子也又以征南大将军王敦为大将军江州牧扬州刺史王导为骠骑将军都督中外诸军事领中书监録尚书事丞相左长史刁恊为尚书左仆射右长史周顗为吏部尚书军谘祭酒贺循为中书令右司马戴渊王防为尚书司直刘隗为御史中丞行参军刘超为中书舍人参军事孔愉长兼中书郎自余参军悉拜奉车都尉掾属拜驸马都尉行参军舍人拜骑都尉王敦辞州牧王导以敦统六州辞中外都督贺循以老病辞中书令王皆许之以循为太常是时承丧乱之后江东草创刁协久宦中朝谙练旧事贺循为世儒宗明习礼学凡有疑议皆取决焉夏六月丙寅温峤等至建康王导周顗庾亮等皆爱峤才争与之交是时太尉豫州牧荀组冀州刺史邵续青州刺史曺嶷寜州刺史王逊东夷校尉崔毖等皆上表劝进王不许　冬十一月汉主聪出畋以愍帝行车骑将军戎服执防前导见者指之曰此故长安天子也聚而观之故老有泣者太子粲言于聪曰昔周武王岂乐杀纣乎正恐同恶相求为患故也今兴兵聚众者皆以子业为名不如早除之聪曰吾前杀庾珉軰而民心犹如是吾未忍复杀也且小观之十二月聪飨羣臣于光极殿使愍帝行酒洗爵已而更衣又使之执盖晋臣多涕泣有失声者尚书郎陇西辛賔起抱帝大哭聪命引出斩之赵固与河内太守郭黙侵汉河东至綘右司部民犇之者三万余人骑兵将军刘勲追击之杀万余人固黙引归太子粲帅将军刘雅生等步骑十万屯小平津固扬言曰要当生缚刘粲以赎天子粲表于聪曰子业若死民无所望则不为李矩赵固之用不攻而自灭矣戊戌愍帝遇害于平阳粲遣雅生攻洛阳固奔阳城山
　　大兴元年春三月癸丑愍帝凶问至建康王斩缞居庐百官请上尊号王不许纪瞻曰晋氏统絶于今二年陛下当承大业顾望宗室谁复与让若光践大位则神民有所凭依茍为逆天时违人事大势一去不可复还今两都燔荡宗庙无主刘聪窃号于西北而陛下方髙让于东南所谓揖让而救火也王犹不许使殿中将军韩绩彻去御座瞻叱之曰帝座上应列星敢动者斩王为之改容奉朝请周嵩上防曰古之王者义全而后取让成而后得是以享世长久重光万载也今梓宫未返旧京未清义夫泣血士女遑遑宜开延嘉谋训卒厉兵先雪社稷大耻副四海之心则神器将安适哉由是忤防出为新安太守又坐怨望抵罪嵩顗之子也丙辰王即皇帝位百官皆陪列帝命王导升御牀共坐导固辞曰若太阳下同万物苍生何由仰照帝乃止大赦改元文武増位二等






　　通鉴纪事本末卷十二下
<史部,纪事本末类,通鉴纪事本末>
　　钦定四库全书
　　通鉴纪事本末卷十三上
　　宋　袁枢　撰
　　刘渊据平阳【杀太弟又附】
　　汉灵帝中平五年春三月诏发南匈奴兵配刘虞讨张纯单于羌渠遣左贤王将骑诣幽州国人恐发兵无已于是右部防落反与屠各胡合凡十余万人攻杀羌渠国人立其子右贤王于扶罗为持至尸逐侯单于六年　初南单于于扶罗既立国人杀其父者遂叛共立须卜骨都侯为单于于扶罗诣阙自讼防灵帝崩天下大乱于扶罗将数千骑与白波贼合兵冦郡县时民皆保聚钞掠无利而兵遂挫伤复欲归国国人不受乃止河东平阳须卜骨都侯为单于一年而死南庭遂虚其位以老王行国事
　　献帝兴平二年冬十二月南单于于扶罗死弟呼厨泉立居于平阳
　　建安二十一年秋七月南单于呼厨泉入朝于魏魏王操因留之于邺使右贤王去卑监其国单于嵗给绵绢钱谷如列侯子孙传袭其号分其众为五部各立其贵人为帅选汉人为司马以监督之
　　魏邵陵厉公嘉平三年　初南匈奴自谓其先本汉室之甥因冒姓刘氏太祖留单于呼厨泉于邺分其众为五部居并州境内左贤王豹单于于扶罗之子也为左部帅部族最彊城阳太守邓艾上言单于在内羌夷失统合防无主今单于之尊日疎而外土之威日重则胡虏不可不备也闻刘豹部有叛胡可因叛割为二国以分其势去卑功显前朝而子不继业宜加其子显号使居雁门离国弱冦追録旧勲此御边长计也又陈羌胡与民同处者宜以渐出之使居民表以崇亷耻之教塞奸宄之路司马师皆从之
　　晋武帝泰始六年　初魏人居南匈奴五部于并州诸郡与中国民杂居自谓其先汉室外孙因改姓刘氏咸宁五年　初南单于呼厨泉以兄于扶罗子豹为左贤王及魏武帝分匈奴为五部以豹为左部帅豹子渊防而儁异师事上党崔防博习经史尝谓同门生上党朱纪鴈门范隆曰吾尝耻随陆无武绛灌无文随陆遇髙帝而不能建封侯之业绛灌遇文帝而不能兴庠序之教岂不惜哉于是兼学武事及长猿臂善射膂力过人姿貌魁伟为仕子在洛阳王浑及子济皆重之屡荐于帝帝召与语说之济曰渊有文武长才陛下任以东南之事吴不足平也孔恂杨珧曰非我族类其心必异渊才器诚少比然不可重任也及凉州覆没帝问将于李熹对曰陛下诚能发匈奴五部之众假刘渊一将军之号使将之而西树机能之首可指日而枭也孔恂曰渊果枭树机能则凉州之患方更深耳帝乃止东莱王弥家世二千石弥有学术勇略善骑射青州人谓之飞豹然喜任侠处士陈留董养见而谓之曰君好乱乐祸若天下有事不作士大夫矣渊与弥友善谓弥曰王李以乡曲见知毎相称荐适足为吾患耳因欷歔流涕齐王攸闻之言于帝曰陛下不除刘渊臣恐并州不得乆安王浑曰大晋方以信怀殊俗奈何以无形之疑杀人侍子乎何徳度之不也帝曰浑言是也防豹卒以渊代为左部帅
　　太康十年冬十一月诏以刘渊为匈奴北部都尉渊轻财好施倾心接物五部豪杰幽冀名儒多往归之惠帝永熈元年冬十月以刘渊为建威将军匈奴五部大都督
