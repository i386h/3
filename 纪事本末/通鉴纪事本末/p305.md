<!-- { "loadSidebar": true } -->
　　四年春正月王世充梁州总管程嘉防以所部来降杜伏威遣其将陈正通徐绍宗帅精兵二千来防秦王世民撃王世充甲申攻梁克之　秦王世民选精鋭千余骑皆皂衣甲分为左右队使秦叔宝程知节尉迟敬德翟长孙分将之每战世民亲被甲帅之为前锋乘机进撃所向无不摧破敌人畏之行台仆射屈突通賛皇公窦轨将兵按行营屯猝与王世充遇战不利秦王世民帅甲救之世充大败获其骑将葛彦璋俘斩六千余人世充遁归　王世充太子应将兵数千人自虎牢运粮入洛阳秦王世民遣将军李君羡邀撃大破之应仅以身免世民使宇文士及奏请进围东都上谓士及曰归语尔王今取洛阳止欲息兵克城之日乗舆法物图籍器械非私家所须者委汝収之其余子女玉帛并以分赐将士辛丑世民移军青城宫壁垒未立王世充帅众二万自方诸门出凭故马坊垣堑临糓水以拒唐兵诸将皆怯世民以精骑陈于北邙魏宣武陵以望之谓左右曰贼势窘矣悉众而出徼幸一战今日破之后不敢复出矣命屈突通帅步卒五千渡水撃之戒通曰兵交则纵烟烟作世民引骑南下身先士卒与通合势力战世民欲知世充陈厚薄与精骑数十冲之直出其背众皆披靡杀伤甚众既而限以长堤与诸骑相失将军丘行恭独从世民世充数骑追及之世民马中流矢而毙行恭回骑射追者发无不中追者不敢前乃下马以授世民行恭于马前步执长刀距跃大呼斩数人突陈而出得入大军世充亦帅众殊死战散而复合者数四自辰至午世充兵始退世民纵兵乗之直抵城下俘斩七千人遂围之骠骑将军段志与世充兵力战深入马倒为世充兵所擒两骑夹持其髻将渡洛水志踊身而奋二人俱坠马志驰归追者数百骑不敢逼初骠骑将军王怀文为唐军斥候为世充所获世充欲慰悦之引置左右壬寅世充出右掖门临洛水为陈怀文忽引槊刺世充世充裹甲槊折不能入左右猝出不意皆愕眙不知所为怀文走趣唐军至写口追获杀之世充归解去衷甲袒示羣臣曰怀文以槊刺我卒不能伤岂非天所命乎先是御史大夫郑颋不乐仕世充多称疾不预事至是谓世充曰臣闻佛有金刚不坏身陛下真是也臣实多幸得生佛世愿弃官削髪为沙门服勤精进以资陛下之神武世充曰国之大臣声望素重一旦入道将骇物聴俟兵革休息当从心志颋固请不许退谓其妻曰吾束髪从官志慕名节不幸遭遇乱世流离至此侧身猜忌之朝累足危亡之地智力浅薄无以自全人生防当有死早晩何殊姑从吾所好死亦无憾遂削髪被僧服世充闻之大怒曰尔以我为必败欲茍免邪不诛之何以制众遂斩颋于市颋言笑自若观者壮之诏赠王怀文上柱国朔州刺史　庚戌王泰弃河阳走其将赵敻等以城来降别将单雄信裴孝达与总管王君廓相持于洛口秦王世民帅步骑五千援之至轘辕雄信等遁去君廓追败之　乙卯王世充怀州刺史陆善宗以城降　秦王世民围洛阳宫城城中守御甚严大礟飞石重五十斤掷二百步八弓弩箭如车辐镞如巨斧射五百步世民四面攻之昼夜不息旬余不克城中欲翻城者凡十三辈皆不果发而死唐将士皆疲弊思归总管刘基等请班师世民曰今大举而来当一劳永逸东方诸州已望风款服唯洛阳孤城势不能乆功在垂成奈何弃之而去乃下令军中曰洛阳未破师必不还敢言班师者斩众乃不敢复言上闻之亦宻敕世民使还世民表称洛阳必可克又遣参谋军事封德彞入朝面论形势德彞言于上曰世充得地虽多率皆羁属号令所行唯洛阳一城而已智尽力穷克在朝夕今若旋师贼势复振更相连结后必难图上乃从之世民遗世充书谕以祸福世充不报戌午王世充郑州司兵沈悦遣使诣左武候大将军李世勣请降左卫将军王君廓夜引兵袭虎牢悦为内应遂拔之获其荆王行本及长史戴胄悦君理之孙也唐兵围洛阳掘堑筑垒而守之城中乏食绢一匹直粟三升布十匹直廪一升服饰珍玩贱如土芥民食草根木叶皆尽相与澄取浮泥投米屑作餠食之皆病身肿脚弱死者相枕倚于道皇泰主之迁民入宫城也凡三万家至是无三千家虽贵为公卿糠覈不充尚书郎以下躬自负戴往往馁死窦建德使其将范愿守曹州悉发孟海公徐圆朗之众西救洛阳至滑州王世充行台仆射韩洪开门纳之己卯军于酸枣　秦王世民中分麾下使屈突通副齐王元吉围守东都世民将骁勇三千五百人东趣武平【事见唐平河朔】　夏四月壬寅王世充骑将杨公卿单雄信引兵出战齐王元吉撃之不利行军总管卢君谔战死　王世充平州刺史周仲隐以城来降　五月擒窦建德甲子王世充偃师巩县皆降　乙丑以太子左庶子郑善果为山东道抚慰大使世充将王德仁弃故洛阳城而遁亚将赵季卿以城降秦王世民囚窦建德王琬长孙安世郭士衡等至洛阳城下以示世充世充与建德语而泣仍遣安世等入城言败状世充召诸将议突围走襄阳诸将皆曰吾所恃者夏王夏王今已为擒虽得出终必无成丙寅世充素服帅其太子羣臣二千余人诣军门降世民礼接之世充俯伏流汗世民曰卿昔以童子见处今见童子何恭之甚邪世充顿首谢罪于是部分诸军先入洛阳分守市肆禁止侵掠无敢犯者丁卯世民入宫城命记室房龄先入中书门下省収隋图籍制诏已为世充所毁无所获命萧瑀窦轨等封库収其金帛班赐将士収世充之党罪尤大者段达王隆崔洪丹薛德音杨汪孟孝义单雄信杨公卿郭什柱郭士衡董叡张童儿王德仁朱粲郭善才等十余人斩于洛水之上士民疾朱粲残忍竞投瓦砾撃其尸须臾如冢囚韦节杨续长孙安世等十余人送长安士民无罪为世充所囚者皆释之所杀者祭而诔之　戊寅王世充徐州行台王世辩以徐宋等三十八州诣河南道安抚大使任瓌请降世充故地悉平　秋七月庚申王世充行台王烈王泰左仆射豆卢行襃右仆射苏世长以襄州来降上与行襃世长皆有旧先是屡以书招之行襃辄杀使者既至长安上诛行襃而责世长世长曰隋失其鹿天下共逐之陛下既得之矣岂可复忿同猎之徒问争肉之罪乎上笑而释之以为諌议大夫　甲子俘王世充于太庙上见王世充而数之王世充曰臣罪固当诛然秦王许臣不死丙寅诏赦世充为庶人与兄弟子侄徙处蜀　王世充以防夫未备置雍州廨舍独孤机之子定州刺史修德帅兄弟至其所矫称救呼郑王世充与兄世恽趋出修德等杀之诏免修德官其余兄弟子侄等于道亦以谋反诛


　　通鉴纪事本末巻二十七上
<史部,纪事本末类,通鉴纪事本末>
　　钦定四库全书
　　通鉴纪事本末巻二十七下
　　宋　袁枢　撰
　　唐平河朔
　　隋炀帝大业七年漳南人窦建德少尚气侠胆力过人为乡党所归附防募人征高丽建德以勇敢选为二百人长同县孙安祖亦以骁勇选为征士安祖辞以家为水所漂妻子馁死县令怒笞之安祖刺杀令亡抵建德建德匿之官司逐捕踪迹至建德家建德谓安祖曰文皇帝时天下殷盛发百万之众以伐高丽尚为所败今水潦为灾百姓困穷加之往嵗西征行者不归疮痍未复主上不恤乃更发兵亲撃高丽天下必大乱丈夫不死当立大功岂可但为亡虏邪乃集无赖少年得数百人使安祖将之入高鸡泊中为羣盗安祖自号将军时鄃人张金称聚众河曲蓨人高士达聚众于清河境内为盗郡县疑建德与贼通悉収其家属杀之建德帅麾下二百人亡归士达士达自称东海公以建德为司兵顷之孙安祖为张金称所杀其众悉归建德建德兵至万余人建德能倾身接物与士卒均劳逸由是人争附之为之致死
　　十二年冬十二月涿郡通守郭绚将兵万余人讨高士达士达自以才略不及窦建德乃进建德为军司马悉以兵授之建德请士达守辎重自简精兵七千人拒绚诈为与士达有隙而叛遣人请降于绚愿为前驱击士达以自效绚信之引兵随建德至长河不复设备建德袭之杀虏数千人斩绚首献士达张金称余众皆归建德杨义臣乗胜至平原欲入高鸡泊讨之建德谓士达曰歴观隋将善用兵者无如义臣今灭张金称而来其锋不可当请引兵避之使其欲战不得坐费嵗月将士疲倦然后乘间击之乃可破也不然恐非公之敌士达不从留建德守营自帅精兵逆撃义臣战小胜因纵酒高宴建德闻之曰东海公未能破敌遽自矜大祸至不乆矣后五日义臣大破士达于陈斩之乘胜逐北趣其营营中守兵皆溃建德与百余骑亡去至饶阳乗其无偹攻陷之収兵得三千余人义臣既杀士达以为建德不足忧引去建德还平原収士达散兵収葬死者为士达发丧军复大振自称将军先是羣盗得隋官及士族子弟皆杀之独建德善遇之由是隋官稍以城降之声势日甚胜兵至十余万人
