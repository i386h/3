<!-- { "loadSidebar": true } -->
　　五十六年十月武安君分军为三王龁攻赵武安皮牢拔之司马梗北定太原尽有上党地韩魏恐使苏代厚币说应侯曰武安君即围邯郸乎曰然苏代曰赵亡则秦王王矣武安君为三公君能为之下乎虽欲无为之下固不得已矣秦尝攻韩围邢丘困上党上党之民皆反为赵天下不乐为秦民之日久矣今亡赵北地入燕东地入齐南地入韩魏则君之所得民无几何人矣不如因而割之无以为武安君功也应侯言于秦王曰秦兵劳请许韩赵之割地以和且休士卒王听之割韩垣雍赵六城以和正月皆罢兵武安君由是与应侯有隙赵王将使赵郝约事于秦割六县虞卿谓赵王曰秦之攻王也倦而归乎王以其力尚能雅爱王而弗攻乎王曰秦不遗余力矣必以倦而归也虞卿曰秦以其力攻其所不能取倦而归王又以其力之所不能取以送之是助秦自攻也来年秦攻王王无救矣赵王计未定楼缓至赵赵王与之计之楼缓曰虞卿得其一不得其二秦赵构难而天下皆说何也曰吾且因彊而乘弱矣今赵不如亟割地为和以疑天下慰秦之心不然天下将因秦之怒乘赵之敝分之赵且亡何秦之图乎虞卿闻之复见曰危哉楼子之计是愈疑天下而何慰秦之心哉独不言其示天下弱乎且臣言勿与者非固勿与而已也秦索六城于王而王以六城赂齐齐秦之深讐也其听王不待辞之毕也则是王失之于齐而取偿于秦而示天下有能为也王以此发声兵未窥于境臣见秦之重赂至赵而反媾于王也从秦为媾韩魏闻之必尽重王是王一举而结三国之亲而与秦易道也赵王曰善使虞卿东见齐王与之谋秦虞卿未返秦使者先在赵矣楼缓闻之亡去赵王封虞卿以一城秦之始伐赵也魏王问于诸大夫皆以为秦伐赵于魏便孔斌曰何谓也曰胜赵则吾因而服焉不胜赵则可承敝而击之子顺曰不然秦自孝公已来战未尝屈今又属其良将何敝之承大夫曰纵其胜赵于我何损邻之羞国之福也子顺曰秦贪暴之国也胜赵必复他求吾恐于时魏受其师也先人有言鷰雀处屋子母相哺呴呴焉相乐也自以为安矣灶突炎上栋宇将焚鷰雀顔不变不知祸之将及己也今子不悟赵破患将及已可以人而同于鷰雀乎子顺者孔子六世孙也子顺相魏凡九月陈大计辄不用退而以病致仕人谓子顺曰王不用子子其行乎答曰行将何之山东之国将并于秦秦为不义义所不入遂寑于家新垣固请子顺曰贤者所在必兴化致治今子相魏未闻异政而即自退意者志不得乎何去之速也子顺曰以无异政所以自退也且死病无良医今秦有吞食天下之心以义事之固不获安救亡不暇何化之兴昔伊挚在夏吕望在商而二国不治岂伊吕之不欲哉势不可也当今山东之国敝而不振三晋割地以求安二周折而入秦燕齐楚已屈服矣以此观之不出二十年天下其尽为秦乎　秦王欲为应侯必报其仇闻魏齐在平原君所乃为好言诱平原君至秦而执之遣使谓赵王曰不得齐首吾不出王弟于关魏齐穷抵虞卿虞卿弃相印与魏齐偕亡至魏欲因信陵君以走楚信陵君意难见之魏齐怒自杀赵王卒取其首以与秦秦乃归平原君九月五大夫王陵将兵复伐赵武安君病不任行
　　五十七年正月王陵攻邯郸少利益发卒佐陵陵亡五校武安君病愈王欲使代之武安君曰邯郸实未易攻也且诸侯之救日至彼诸侯怨秦之日久矣秦虽胜于长平士卒死者过半国内空逺絶河山而争人国都赵应其内诸侯攻其外破秦军必矣王自命不行乃使应侯请之武安君终辞疾不肯行乃以王龁代王陵赵王使平原君求救于楚平原君约其门下食客文武备具者二十人与之俱得十九人余无可取者毛遂自荐于平原君平原君曰夫贤士之处世也譬若锥之处囊中其末立见今先生处胜之门下三年于此矣左右未有所称诵胜未有所闻是先生无所有也先生不能先生留毛遂曰臣乃今日请处囊中耳使遂早得处囊中乃頴脱而出非特其末见而已平原君乃与之俱十九人相与目笑之平原君至楚与楚王言合从之利害日出而言之日中不决毛遂按劒歴阶而上谓平原君曰从之利害两言而决耳今日出而言日中不决何也楚王怒叱曰胡不下吾乃与而君言汝何为者也毛遂按劒而前曰王之所以叱遂者以楚国之众也今十步之内王不得恃楚国之众也王之命悬于遂手吾君在前叱者何也且遂闻汤以七十里之地王天下文王以百里之壤而臣诸侯岂其士卒众多哉诚能据其势而奋其威也今楚地方五千里持防百万此霸王之资也以楚之彊天下弗能当白起小竖子耳率数万之众兴师以与楚战一战而举鄢郢再战而烧夷陵三战而辱王之先人此百世之怨而赵之所羞而王弗知恶焉合从者为楚非为赵也吾君在前叱者何也楚王曰唯唯诚若先生之言谨奉社稷以从毛遂曰从定乎楚王曰定矣毛遂谓楚之左右曰取鸡狗马之血来毛遂奉铜盘而跪进之楚王曰王当防血以定从次者吾君次者遂遂定从于殿上毛遂左手持盘血而右手招十九人曰公等相与防此血于堂下公等録録所谓因人成事者也平原君已定从而归至于赵曰胜不敢复相天下士矣遂以毛遂为上客于是楚王使春申君将兵救赵魏王亦使将军晋鄙将兵十万救赵秦王使谓魏王曰吾攻赵旦暮且下诸侯敢救之者吾已拔赵必移兵先击之魏王恐遣人止晋鄙留兵壁邺名为救赵实挟两端又使将军新垣衍间入邯郸因平原君说赵王欲共尊秦为帝以却其兵齐人鲁仲连在邯郸闻之往见新垣衍曰彼秦者弃礼义而上首功之国也彼即肆然而为帝于天下则连有蹈东海而死耳不愿为之民也且梁未睹秦称帝之害故耳吾将使秦王烹醢梁王新垣衍怏然不悦曰先生恶能使秦王烹醢梁王鲁仲连曰固也吾将言之昔者九侯鄂侯文王纣之三公也九侯有子而好献之于纣纣以为恶醢九侯鄂侯争之彊辩之疾故脯鄂侯文王闻之喟然而叹故拘之牖里之库百日欲令之死今秦万乘之国也梁亦万乘之国也俱据万乗之国各有称王之名奈何睹其一战而胜欲从而帝之卒就脯醢之地乎且秦无已而帝则将行其天子之礼以号令于天下则且变易诸侯之大臣彼将夺其所不肖而与其所贤夺其所憎而与其所爱彼又将使其子女防妾为诸侯妃姬处梁之宫梁王安得晏然而已乎而将军又何以得故宠乎新垣衍起再拜曰吾乃今知先生天下之士也吾请出不敢复言帝秦矣　初魏公子无忌仁而下士致食客三千人魏有隐士曰侯嬴年七十家贫为大梁夷门监者公子置酒大防賔客坐定公子从车骑虚左自迎侯生侯生摄敝衣冠直上载公子上坐不譲公子执辔愈恭侯生又谓公子曰臣有客在市屠中愿枉车骑过之公子引车入市侯生下见其客朱亥睥睨故久立与其客语微察公子公子色愈和乃谢客就车至公子家公子引侯生坐上坐徧赞宾客賔客皆惊及秦围赵赵平原君之夫人公子无忌之姊也平原君使者冠盖相属于魏让公子曰胜所以自附于婚姻者以公子之髙义能急人之困也今邯郸旦暮降秦而魏救不至纵公子轻胜弃之独不怜公子姊邪公子患之数请魏王敕晋鄙令救赵及賔客辩士游说万端王终不听公子乃属賔客约车骑百余乗欲赴鬬以死于赵过夷门见侯生侯生曰公子勉之矣老臣不能从公子去行数里心不快复还见侯生侯生笑曰臣固知公子之还也今公子无佗端而欲赴秦军譬如以肉投馁虎何功之有公子再拜问计侯嬴屏人曰吾闻晋鄙兵符在王卧内而如姬最幸力能窃之尝闻公子为如姬报其父仇如姬欲为公子死无所辞公子诚一开言则得虎符夺晋鄙之兵北救赵西却秦此五伯之功也公子如其言果得兵符公子行侯生曰将在外君令有所不受有如晋鄙合符而不授兵复请之则事危矣臣客朱亥其人力士可与俱晋鄙若听大善不听可使击之于是公子请朱亥与俱至邺晋鄙合符疑之举手视公子曰吾以十万之众屯于境上国之重任今单车来代之何如哉朱亥袖四十斤铁椎椎杀晋鄙公子遂勒兵下令军中曰父子俱在军中者父归兄弟俱在军中者兄归独子无兄弟者归养得选兵八万人将之而进王龁久围邯郸不拔诸侯来救战数不利武安君闻之曰王不听吾计今何如矣王闻之怒彊起武安君武安君称病笃不肯起　【燕武成王薨子孝王立】
　　五十八年十月免武安君为士伍迁之隂密十二月益发卒军汾城旁武安君病未行诸侯攻王龁龁数却使者日至王乃使人遣武安君不得留咸阳中武安君出咸阳西门十里至杜邮王与应侯羣臣谋曰白起之迁意尚怏怏有余言王乃使使者赐之劔武安君遂自杀秦人怜之乡邑皆祭祀焉魏公子无忌大破秦师于邯郸下王龁解邯郸围走郑安平为赵所困将二万人降赵应侯由是得罪
　　五十九年秦将军摎伐韩取阳城负黍斩首四万伐赵取二十余县斩首虏九万赧王恐倍秦与诸侯约从将天下锐师出伊阙攻秦令无得通阳城秦王使将军摎攻西周赧王入秦顿首受罪尽献其邑三十六口三万秦受其献归赧王于周是嵗赧王崩
　　秦昭襄王五十二年河东守王稽坐与诸侯通弃市应侯日以不怿王临朝而叹应侯请其故王曰今武安君死而郑安平王稽等皆畔内无良将而外多敌国吾是以忧应侯惧不知所出燕客蔡泽闻之西入秦先使人宣言于应侯曰蔡泽天下雄辩之士彼见王必困君而夺君之位应侯怒使人召之蔡泽见应侯礼又倨应侯不快因让之曰子宣言欲代我相请闻其说蔡泽曰吁君何见之晚也夫四时之序成功者去君独不见夫秦之商君楚之吴起越之大夫种何足愿与应侯谬曰何为不可此三子者义之至也忠之尽也君子有杀身以成名死无所恨蔡泽曰夫人立功岂不期于成全邪身名俱全者上也名可法而身死者次也名僇辱而身全者下也夫商君吴起大夫种其为人臣尽忠致功则可愿矣闳天周公岂不亦忠且圣乎三子之可愿孰与闳夭周公哉应侯曰善蔡泽曰然则君之主惇厚旧故不倍功臣孰与孝公楚王越王曰未知何如蔡泽曰君之功能孰与三子曰不若蔡泽曰然则君身不退祸恐甚于三子矣语曰日中则移月满则亏进退嬴缩与时变化圣人之道也今君之怨已讐而德已报意欲至矣而无变计窃为君危之应侯遂延以为上客因荐于王王召见与语大悦拜为客卿应侯因谢病免王新悦蔡泽计画遂以为相国泽为相数月免　周民东亡秦人取其寳器迁西周公于狐之聚　【燕孝王薨子喜立】
　　五十三年摎伐魏取吴城韩王入朝魏举国听令五十六年秋王薨孝文王立以子楚为太子
　　孝文王元年十月己亥王即位三日薨子楚立是为庄襄王庄襄王元年吕不韦为相国　东周君与诸侯谋伐秦王使相国帅师讨灭之迁东周君于阳人聚周既不祀周比亡凡有七邑河南洛阳谷城平隂偃师巩缑氏以河南洛阳十万户封相国不韦为文信侯　防骜伐韩取成臯荥阳初置三川郡
