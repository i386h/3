<!-- { "loadSidebar": true } -->
　　并吞关中威震天下遂有簒夺之志惧与全忠外虽亲厚私心渐异乃谓全忠曰长安密迩茂贞不可不为守御之备六军十二卫但有空名请召募以实之使公无西顾之忧全忠知其意曲从之隂使麾下壮士应募以察其变不之知与郑元规等缮治兵仗日夜不息及朱友伦死全忠益疑且欲迁天子都洛恐立异天祐元年春正月全忠宻表司徒兼侍中判六军十二卫事充盐铁转运使判度支崔専权乱国离间君臣并其党刑部尚书兼京兆尹六军诸卫副使郑元规威逺军使陈班等皆请诛之乙巳诏责授太子少传分司贬元规循州司户班溱州司户丙午下诏罪状等以裴枢判左三军事充盐铁转运使独孤损判右三军事兼判度支所募兵并纵遣之以兵部尚书崔逺为中书侍郎翰林学士左拾遗栁璨为右諌议大夫并同平章事璨公绰之从孙也戊申朱全忠密令宿卫都指挥使朱友谅以兵围崔第杀及郑元规陈班并所亲厚者数人　初上在华州朱全忠屡表请上迁都洛阳上虽不许全忠常令东都留守佑国节度使张全义缮修宫室全忠之克邠州也质静难军节度使杨崇本妻子于河中崇本妻美全忠私焉既而归之崇本怒使谓李茂贞曰唐室将灭父何忍坐视之乎遂相与连兵侵逼京畿复姓名为李继徽己酉全忠引兵屯河中丁巳上御延喜楼朱全忠遣牙将寇彦卿奉表称邠岐兵逼畿甸请上迁都洛阳及下楼裴枢已得全忠移书促百官东行戊午驱徙士民号哭满路骂曰贼臣崔召朱温来倾覆社稷使我曹流离至此老幼繦属月余不絶壬戌车驾发长安全忠以其将张廷范为御营使毁长安宫室百司及民间庐舍取其材浮渭沿河而下长安自是遂丘墟矣全忠发河南北诸镇丁匠数万令张全义治东都宫室江浙湖岭诸镇附全忠者皆输货财以助之甲子车驾至华州民夹道呼万歳上泣谓曰勿呼万歳朕不复为汝主矣馆于兴徳宫谓侍臣曰鄙语云纥干山头冻杀雀何不飞去生处乐朕今漂泊不知竟落何所因泣下沾襟左右莫能仰视二月乙亥车驾至陕以东都宫室未成驻留于陕丙子全忠自河中来朝上延全忠入寝室见何后后泣曰自今大家夫妇委身全忠矣　　三月丁未以朱全忠兼判左右神防及六军诸卫事癸丑全忠置酒私第邀上临幸乙卯全忠辞上先赴洛阳督修宫室上与之宴羣臣既罢上独留全忠及忠武节度使韩建饮皇后出自捧玉巵以饮全忠晋国夫人可证附上耳语建蹑全忠足全忠以为图已不饮阳醉而出全忠奏以长安为佑国军以韩建为佑国节度使以郑州刺史刘知俊为匡国节度使丁巳上复遣间使以绢诏告急于王建杨行密李克用等令纠帅藩镇以图匡复曰朕至洛阳则为所幽闭诏敕皆出其手朕意不得复通矣　　夏四月辛巳朱全忠奏洛阳宫室已成请车驾早发表章相继上累遣宫人谕以皇后新产未任就路请俟十月东行全忠疑上徘徊俟变怒甚谓牙帐寇彦卿曰汝速至陕即日促百官发来闰月丁酉车驾发陕壬寅全忠逆于新安上之在陕也司天监奏星气有变期在今秋不利东行故上欲以十月幸洛至是全忠令医官许昭逺告医官使阎祐之司天监王墀内都知韦周晋国夫人可证等谋害元帅悉收杀之癸卯上憇于谷水自崔之死六军散亡俱尽所余击毬供奉内园小儿共二百余人从上而朱全忠犹忌之为设食于幄尽缢杀之豫选一百余人大小相类者衣其衣服代之侍卫上初不觉累日乃寤自是上之左右职掌使令皆全忠之人矣甲辰车驾发谷水入宫御正殿受朝贺乙巳御光政门赦天下改元更命陕州曰兴唐府诏讨李茂贞杨崇本戊寅敕内诸司惟留宣徽等九使外余皆停废仍不以内夫人充使以蒋晖为宣徽南院使兼枢密使王殷为宣徽北院使兼皇城使张廷范为金吾将军充街使以韦震为河南尹兼六军诸卫副使又徴武宁留后朱友恭为左龙武统军保大节度使氏叔琮为右龙武统军典宿卫皆全忠之腹心也癸丑以张全义为天平节度使乙卯以全忠为护国宣武宣义忠武四镇节度使　　五月帝宴朱全忠及百官于崇勲殿既罢复召全忠宴于内殿全忠疑不入帝曰全忠不欲来可令敬翔来全忠擿翔使去曰翔亦醉矣辛未全忠东还乙亥至大梁　初朱全忠自鳯翔迎车驾还见徳王裕眉目疎秀且年齿已壮恶之私谓崔曰徳王尝奸帝位岂可复留公何不言之言于帝帝问全忠全忠曰陛下父子之间臣安敢窃议此崔卖臣耳帝自离长安日忧不测与皇后终日沈饮或相对涕泣全忠使枢密使蒋晖伺察帝动静皆知之帝从容谓晖曰徳王朕之爱子全忠何故坚欲杀之因泣下齧中指血流晖具以语全忠全忠愈不自安时李茂贞杨崇本李克用刘仁恭王建杨行密赵匡凝移檄往来皆以兴复为辞全忠方引兵西讨以帝有英气恐变生于中欲立幼君易谋禅代乃遣判官李振至洛阳与晖及左龙武统军朱友恭右龙武统军氏叔琮等图之八月壬寅帝在椒殿晖选龙武牙官史太等百人夜叩宫门言军前有急奏欲面见帝夫人裴贞一开门见兵曰急奏何以兵为史太杀之晖问至尊安在昭仪李渐荣临轩呼曰宁杀我曹勿伤大家帝方醉遽起单衣绕柱走史太追而弑之渐荣以身蔽帝太亦杀之又欲杀何后后求哀于晖乃释之癸卯蒋晖矫诏称李渐荣裴贞一弑逆宜立辉王祚为皇太子更名祝监军国事又矫皇后令太子于柩前即位宫中恐惧不敢出声哭丙午昭宣帝即位时年十三　　冬十月朱全忠闻朱友恭等弑昭宗阳惊号哭自投于地曰奴辈负我令我受恶名于万代癸巳至东都伏梓宫恸哭流涕又见帝自陈非己志请讨贼先是护驾军士有掠米于市者甲午全忠奏朱友恭氏叔琮不戢士卒侵扰市肆友恭贬崖州司户复姓名李彦威叔琮贬白州司户寻皆赐自尽彦威临刑大呼曰卖我以塞天下之谤如鬼神何行事如此望有后乎丙申天平节度使张全义来朝丁酉复以全忠为宣武护国宣义天平节度使以全义为河南尹兼忠武节度使判六军诸卫事乙巳全忠辞赴镇庚戌至大梁
　　昭宣帝天祐二年春二月戊戌全忠使蒋晖邀昭宗诸子徳王裕棣王祤防王禊沂王禋遂王祎景王秘祁王祺雅王禛琼王祥置酒九曲池酒酣悉缢杀之投尸池中　　三月戊寅以门下侍郎同平章事独孤损同平章事充静海节度使以礼部侍郎河间张文蔚同平章事甲申以门下侍郎同平章事裴枢为左仆射崔逺为右仆射并罢政事初栁璨及第不四年为宰相性倾巧轻佻时天子左右皆朱全忠腹心璨曲意事之同列裴枢崔逺独孤损皆朝廷宿望意轻之璨以为憾和王傅张廷范本优人有宠于全忠奏以为太常卿枢曰廷范勲臣幸有方镇何借乐卿恐非元帅之防持之不下全忠闻之谓賔佐曰吾尝以裴十四器识贞纯不入浮薄之党观此议论本态露矣璨因此并逺损谮于全忠故三人皆罢　　夏五月乙丑彗星长竟天栁璨恃朱全忠之势恣为威福会有星变占者曰君臣俱灾宜诛杀以应之璨因疏其素所不快者于全忠曰此曹皆聚徒横议怨望腹诽宜以之塞灾异李振亦言于全忠曰朝廷所以不理良由衣冠浮薄之徒紊乱纲纪且王欲图大事此曹皆朝廷之难制者也不若尽去之全忠以为然癸酉贬独孤损为棣州刺史裴枢为登州刺史崔逺为菜州刺史乙亥贬吏部尚书陆扆为濮州司户工部尚书王溥为淄州司戸庚辰贬太子太保致仕赵崇为曹州司户兵部侍郎王赞为潍州司戸自余或门胄高华或科第自进居三省台阁以名检自处声迹稍著者皆指以浮薄贬逐无虚日缙绅为之一空辛巳再贬裴枢为泷州司戸独孤损为琼州司户崔逺为白州司户　　六月戊子朔敕裴枢独孤损崔逺陆扆王溥赵崇王赞等并所在赐自尽时全忠聚枢等及朝士贬官者三十余人于白马驿一夕尽杀之投尸于河初李振屡举进士见不中第故深疾缙绅之士言于金忠曰此辈常自谓清流宜投之黄河使为浊流全忠笑而从之振每自汴至洛朝臣必有窜逐者时人谓之鸱枭见朝士皆頥指气使旁若无人全忠尝与僚佐及游客坐于大柳之下全忠独言曰此木宜为车毂众莫应有游客数人起应曰宜为车毂全忠勃然厉声曰书生辈好顺口玩人皆此类也车毂须用夹榆柳木岂可为之顾左右曰尚何待左右数十人捽言宜为车毂者悉扑杀之冬十月丙戌朔以朱全忠为诸道兵马元帅别开
