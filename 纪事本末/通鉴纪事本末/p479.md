<!-- { "loadSidebar": true } -->
　　三年初李嗣源北征过兴唐东京库有供御细铠嗣源牒副留守张宪取五百领宪以军兴不暇奏而给之帝怒曰宪不奉诏擅以吾铠给嗣源何意也罚宪俸一月令自往军中取之帝以义武节度使王都将入朝欲辟毬场宪曰比以行宫阙廷为毬场前年陛下即位于此其坛不可毁请辟毬场于宫西数日未成帝命毁即位坛宪谓郭崇韬曰此坛主上所以礼上帝始受命之地也若之何毁之崇韬从容言于帝帝立命两虞候毁之宪私于崇韬曰忘天背本不祥莫大焉　　春二月庚辰徙李嗣源为成徳节度使　帝性刚好胜不欲权在臣下入洛之后信伶宦之谗颇疎忌宿将李嗣源家在太原三月丁酉表卫州刺史李从珂为北京内牙马步都指挥使以便其家帝怒曰嗣源握兵权居大镇军政在手安得为其子奏请乃黜从珂为突骑指挥使帅数百人戍石门镇嗣源忧恐上章申理久之方解辛丑嗣源乞至东京朝觐不许郭崇韬以嗣源功髙位重亦忌之私谓人曰总管令公非久为人下者皇家子弟皆不及也宻劝帝召之宿卫罢其兵权又劝帝除之帝皆不从　洛阳宫殿宏邃宦者欲上增广嫔御诈言宫中夜见鬼物上欲使符咒者禳之宦者曰臣昔逮事咸通干符天子当是时六宫贵贱不减万人今掖庭大半空虗故鬼物游之耳上乃命宦者王允平伶人景进采择民间女子逺至太原幽镇以充后庭不啻三千人不问所从来上还自兴唐载以牛车累累盈路张宪奏诸营妇女亡逸者千余人虑扈从诸军挟匿以行其实皆入宫矣庚辰帝至洛阳辛酉诏复以洛阳为东都兴唐府为邺都　　夏六月帝苦溽暑于禁中择髙凉之所皆不称防宦者因言臣见长安全盛时大明兴庆宫楼观以百数今日官家曾无避暑之所宫殿之盛曾不及当时公卿第舍耳帝乃命宫苑使王允平别建一楼以清暑宦者曰郭崇韬常不伸眉为孔谦论用度不足恐陛下虽欲营缮终不可得帝曰吾自用内府钱无关经费然犹虑崇韬谏遣中使语之曰今岁盛暑异常朕昔在河上与梁人相拒行营卑湿被甲乗马亲当矢石犹无此暑今居深宫之中而暑不可度奈何对曰陛下昔在河上勍敌未灭深念雠耻虽有盛暑不介圣懐今外患已除海内宾服故虽珍台闲舘犹觉郁蒸也陛下傥不忘艰难之时则暑气自消矣帝黙然宦者曰崇韬之第无异皇居宜其不知至尊之热也帝卒命允平营楼日役万人所费巨万崇韬谏曰今两河水旱军食不充愿且息役以俟丰年帝不听　　秋七月甲午成徳节度使李嗣源表求入朝帝不许　　九月乙未立皇子继岌为魏王　丁酉帝与宰相议伐蜀以魏王继岌充西川四靣行营都统郭崇韬充东北靣行营都招讨制置等使军事悉以委之　郭崇韬以北都留守孟知祥有荐引旧恩将行言于上曰孟知祥信厚有谋若得西川而求帅无逾此人者又荐邺都副留守张宪谨重有识可为相戊申大军西行　　冬十一月乙卯大军至成都蜀王出降【事见庄宗灭蜀】　平蜀之功李绍琛为多位在董璋上而璋素与郭崇韬善崇韬数召璋与议军事绍琛心不平谓璋曰吾有平蜀之功公等朴樕相从反呫嗫于郭公之门谋相倾害吾为都将独不能以军法斩公邪璋诉于崇韬十二月崇韬表璋为东川节度使解其军职绍琛愈怒曰吾冐白刃陵险阻定两川璋乃坐有之邪乃见崇韬言东川重地任尚书有文武才宜表为帅崇韬怒曰绍琛反邪何敢违吾节度绍琛惧而退初帝遣宦者李从袭等从魏王继岌伐蜀继岌虽为都统军中制置补署一出郭崇韬崇韬终日决事将吏宾客趋走盈庭而都统府惟大将晨谒外牙门索然从袭等固耻之及破蜀蜀之贵臣大将争以寳货妓乐遗崇韬及其子廷诲魏王所得不过匹马束帛唾壶麈柄而已从袭等益不平王宗弼之自为西川留后也赂崇韬求为节度使崇韬阳许之既而久未得乃帅蜀人列状见继岌请留崇韬镇蜀从袭等因谓继岌曰郭公父子専横今又使蜀人请己为帅其志难测王不可不为之备继岌谓崇韬曰主上倚侍中如山岳不可离庙堂岂肯弃元老于蛮夷之域乎且此非余之所敢知也请诸人诣阙自陈由是继岌与崇韬互相疑　丙子以知北都留守事孟知祥为西川节度使同平章事促召赴洛阳帝议选北都留守枢宻承防段徊等恶邺都留守张宪不欲其在朝廷皆曰北都非张宪不可宪虽有宰相器今国家新得中原宰相在天子目前事有得失可以改更比之北都独系一方安危不为重也乃徙宪为太原尹知北都留守事以戸部尚书王正言为兴唐尹知邺都留守事正言昏耄帝以武徳使史彦琼为邺都监军彦琼本伶人也有宠于帝魏博等六州军旅金糓之政皆决于彦琼威福自恣陵忽将佐自正言以下皆謟事之効初帝得魏州银枪効节都近八千人以为亲军皆勇悍无敌夹河之战实赖其用屡立殊功常许以灭梁之日大加赏赉既而河南平虽赏赉非一而士卒恃功骄恣无厌更成怨望是嵗大饥民多流亡租赋不充道路涂潦漕辇艰涩东都仓廪空竭无以给军士租庸使孔谦日于上东门外望诸州漕运至者随以给之军士乏食有雇妻鬻子者老弱采蔬于野百十为羣往往馁死流言怨嗟而帝游畋不息己卯猎于白沙皇后皇子后宫毕从庚辰宿伊阙辛巳宿潭泊壬午宿龛涧癸未还宫时大雪吏卒有僵仆于道路者伊汝间饥尤甚卫兵所过责其供饷不得则坏其什器撤其室庐以为薪甚于冦盗县吏皆窜匿山谷　帝以军储不足谋于羣臣豆卢革以下皆莫知为计吏部尚书李琪上疏以为古者量入以为出计农而发兵故虽有水旱之灾而无匮乏之忧近代税农以养兵未有农冨给而兵不足农捐瘠而兵丰饱者也今纵未能蠲省租税苟除折纳纽配之法农亦可以小休矣帝即敕有司如琪所言然竟不能行　郭崇韬素疾宦者尝宻谓魏王继岌曰大王它日得天下騬马亦不可乘况任宦官冝尽去之专用士人吕知柔窃听闻之由是宦官皆切齿时成都虽下而蜀中盗贼羣起布满山林崇韬恐大军既去更为后患命任圜张筠分道招讨以是淹留未还帝遣宦者向延嗣促之崇韬不出郊迎及见礼节又倨延嗣怒李从袭谓延嗣曰魏王太子也主上万福而郭公専权如是郭廷诲拥徒出入日与军中骁将蜀土豪杰狎饮指天画地近闻白其父请表已为蜀帅又言蜀地冨饶大人宜善自为谋今诸军将校皆郭氏之党王寄身于虎狼之口一朝有变吾属不知委骨何地矣因相向垂涕延嗣归具以语刘后后泣诉于帝请早救继岌之死前此帝闻蜀人请崇韬为帅已不平至是闻延嗣之言不能无疑帝阅蜀府库之籍曰人言蜀中珍货无筭何如是之防也延嗣曰臣闻蜀破其珍货皆入于崇韬父子崇韬有金万两银四十万两钱百万緍名马千匹它物称是廷诲所取复在其外故县官所得不多耳帝遂怒形于色及孟知祥将行帝语之曰闻郭崇韬有异志卿到为朕诛之知祥曰崇韬国之勲旧不宜有此俟臣至蜀察之茍无它志则遣还帝许之壬子知祥发洛阳帝寻复遣衣甲库使马彦珪驰诣成都观崇韬去就如奉诏班师则已若有迁延跋扈之状则与继岌图之彦珪见皇后説之曰臣见向延嗣言蜀中事势忧在朝夕今主上当断不断夫成败之机间不容发安能缓急禀命于三千里外乎皇后复言于帝帝曰传闻之言未知虚实岂可遽尔果决皇后不得请退自为教与继岌令杀崇韬知祥行至石壕彦珪夜叩门宣诏促知祥赴镇知祥窃叹曰乱将作矣乃昼夜兼行
