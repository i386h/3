<!-- { "loadSidebar": true } -->
　　元康元年　初贾后之为太子妃也尝以妬手杀数人又以防掷孕妾子随刃堕武帝大怒修金墉城将废之荀勗冯紞杨珧及充华赵粲共营救之曰买妃年少妬者妇人常情长自当差杨后曰贾公闾有大勲于社稷妃亲其女正复妬忌岂可遽忘其先徳邪妃由是得不废后数诫厉妃妃不知后之助已返以后为构已于武帝更恨之及帝即位贾后不肯以妇道事太后又欲干预政事而为太傅骏所抑殿中中郎渤海孟观李肇皆骏所不礼也隂构骏云将危社稷黄门董猛素给事东宫为寺人监贾后宻使猛与观肇谋诛骏废太后又使肇报汝南王亮使举兵讨骏亮不可肇报都督荆州诸军事楚王玮玮欣然许之乃求入朝骏素惮玮勇锐欲召之而未敢因其来朝遂听之二月癸酉玮及都督扬州诸军事淮南王允来朝三月辛卯孟观李肇啓帝夜作诏诬骏谋反中外戒严遣使奉诏废骏以侯就第命东安公繇帅殿中四百人讨骏楚王玮屯司马门以淮南相刘颂为三公尚书屯卫殿中叚广跪言于帝曰杨骏孤公无子岂有反理愿陛下审之帝不答时骏居曹爽故府在武库南闻内有变召众官议之太傅主簿朱振说骏曰今内有变其趣可知必是阉竖为贾后设谋不利于公宜烧云龙门以胁之索造事者首开万春门引东宫及外营兵拥皇太子入宫取奸人殿内振惧必斩送之不然无以免难骏素怯懦不决乃曰云龙门魏明帝所造功费甚大奈何烧之侍中傅祗白骏请与尚书武茂入宫观察时势因谓羣僚曰宫中不宜空遂揖而下阶众皆走茂犹坐祗顾曰君非天子臣邪今内外隔絶不知国家所在何得安坐茂乃惊起骏党左军将军刘豫陈兵在门遇右军将军裴頠问太傅所在頠绐之曰向于西掖门遇公乘素车从二人西出矣豫曰吾何之頠曰宜至廷尉豫从頠言遂委而去寻诏頠代豫领左军将军屯万春门頠秀之子也皇太后题帛为书射之城外曰救太傅者有赏贾后因宣言太后同反寻而殿中兵出烧骏府又令弩士于阁上临骏府而射之骏兵皆不得出骏逃于马廐就杀之孟观等遂收骏弟珧济张劭李斌叚广刘豫武茂及散骑常侍杨邈中书令蒋俊东夷校尉文鸯皆夷三族死者数千人珧临刑告东安公繇曰表在石函可问张华众谓宜依钟毓例为之申理繇不听而贾氏族党趣使行刑珧号呌不已刑者以刀破其头繇诸葛诞之外孙也故忌文鸯诬以为骏党而诛之是夜诛赏皆自繇出威振内外王戎谓繇曰大事之后宜深逺权势繇不从壬辰赦天下改元贾后矫诏使后军将军荀悝送太后于永寜宫特全太后母髙都君厐氏之命听就太后居寻复讽羣公有司奏曰皇太后隂渐奸谋图危社稷飞箭系书要募将士同恶相济自絶于天鲁侯絶文姜春秋所许葢奉祖宗任至公于天下陛下虽怀无已之情臣下不敢奉诏诏曰此大事更详之有司又奏宜废皇太后为峻阳庶人中书监张华议皇太后非得罪于先帝今党其所亲为不母于圣世宜依汉废赵太后为孝成后故事贬皇太后之号还称武皇后居异宫以全始终之恩左仆射荀恺与太子少师下邳王晃等议曰皇太后谋危社稷不可复配先帝宜贬尊号废诣金墉城于是有司奏请从晃等议废太后为庶人诏可又奏杨骏造乱家属应诛诏原其妻厐命以慰太后之心今太后废为庶人请以厐付廷尉行刑诏不许有司复固请乃从之厐临刑太后抱持号呌截髪稽颡上表诣贾后称妾请全母命不见省董飬逰太学升堂叹曰朝廷建斯堂将以何为乎每览国家赦书谋反大逆皆赦至于杀祖父母父母不赦者以为王灋所不容故也奈何公卿处议文饰礼典乃至此乎天人之礼既灭大乱将作矣有司收骏官属欲悉诛之侍中傅祗啓曰昔鲁芝为曹爽司马斩关赴爽宣帝用为青州刺史骏之僚佐不可悉加罪诏赦之壬寅徴汝南王亮为太宰与太保卫瓘皆録尚书事辅政以秦王柬为大将军东平王楙为抚军大将军楚王玮为卫将军领北军中候下邳王晃为尚书令东安公繇为尚书左仆射进爵为王楙望之子也封董猛为武安侯三兄皆为亭侯亮欲取悦众心论诛杨骏之功督将侯者千八十一人御史中丞傅咸遗亮书曰今封赏勲赫震动天地自古以来未之有也无功而获厚赏则人莫不乐国之有祸是祸原无穷也凡作此者由东安公人谓殿下既至当有以正之正之以道众亦何怒众之所怒者在于不平耳而今皆更倍论莫不失望亮颇专权势咸复諌曰杨骏有震主之威委任亲戚此天下所以諠哗今之处重宜反此失静黙颐神有大得失乃维持之自非大事一皆抑遣比过尊门冠盖车马填塞街衢此之翕习既宜弭息又夏侯长容无功而暴擢为少府论者谓长容公姻家故至于此流闻四方非所以为益也亮皆不从贾后族兄车骑司马模从舅右卫将军郭彰女弟之子贾谧与楚王玮东安王繇并预国政贾后暴戾日甚繇宻谋废后贾氏惮之繇兄东武公澹素恶繇屡谮之于太宰亮曰繇专行诛赏欲擅朝政庚戍诏免繇官又坐有悖言废徙带方于是贾谧郭彰权势愈盛賔客盈门谧虽骄奢而好学喜延士大夫郭彰石崇陆机机弟云和郁及荥阳潘岳清河崔基勃海欧阳建兰陵缪徴京兆杜斌摰虞琅邪诸葛诠农王粹襄城杜育南阳邹防齐国左思沛国刘瓌周恢安平牵秀颍川陈聄髙阳许猛彭城刘讷中山刘舆舆弟琨皆附于谧号曰二十四友郁峤之弟也崇与岳尤谄事谧每谧及广城君郭槐出皆降车路左望尘而拜太宰亮太保瓘以楚王玮刚愎好杀恶之欲夺其兵权以临海侯裴楷代玮为北军中玮怒楷闻之不敢拜亮复与瓘谋遣玮与诸王之国玮益忿怨玮长史公孙宏舍人岐盛皆有宠于玮劝玮自昵于贾后后留玮领太子少傅盛素善于杨骏卫瓘恶其反覆将收之盛乃与宏谋因积弩将军李肇矫称玮命谮亮瓘于贾后云将谋废立后素怨瓘且患二公执政已不得专恣夏六月后使帝作手诏赐玮曰太宰太保欲为伊霍之事王宜宣诏令淮南长沙成都王屯诸宫门免亮及瓘官夜使黄门赍以授玮玮欲覆奏黄门曰事恐漏泄非宻诏本意也玮亦欲因此复私怨遂勒本军复矫诏召三十六军告以二公濳图不轨吾今受诏都督中外诸军诸在直卫者皆严加警备其在外营便相帅径诣行府助顺讨逆又矫诏亮瓘官属一无所问皆罢遣之若不奉诏便军灋从事遣公孙宏李肇以兵围亮府侍中清河王遐收瓘亮帐下督李龙白外有变请拒之亮不听俄而兵登墙大呼亮惊曰吾无贰心何故至此诏书其可见乎宏等不许趣兵攻之长史刘凖谓亮曰观此必是奸谋府中俊乂如林犹可力战又不听遂为肇所执叹曰我之赤心可破示天下也与世子矩俱死卫瓘左右亦疑遐矫诏请拒之须自表得报就戮未晚瓘不听初瓘为司空帐下督荣晦有罪斥遣之至是晦从遐收瓘輙杀瓘及子孙共九人遐不能禁岐盛说玮宜因兵势遂诛贾郭以正王室安天下玮犹豫未决会天明太子少傅张华使董猛说贾后曰楚王既诛二公则天下威权尽归之矣人主何以自安宜以玮专杀之罪诛之贾后亦欲因此除玮深然之是时内外扰乱朝廷恟惧不知所出张华白帝遣殿中将军王宫赍驺虞幡出麾众曰楚王矫诏勿聴也众皆释杖而走玮左右无复一人窘廹不知所为遂执之下廷尉乙丑斩之玮出怀中青纸诏流涕以示监刑尚书刘颂曰幸托体先帝而受枉乃如此乎公孙宏岐盛并夷三族玮之起兵也陇西王泰严兵将助玮祭酒丁绥諌曰公为宰相不可轻动且夜中仓猝宜遣人参审定问泰乃止卫瓘女与国臣书曰先公名諡未显每怪一国蔑然无言春秋之失其咎安在于是太保主簿刘繇等执黄幡挝登闻鼓上言曰初矫诏者至公即奉送章绶单车从命如矫诏之文唯免公官而故给使荣晦輙收公父子及孙一时斩戮乞验尽情伪加以明刑乃诏族诛荣晦追复亮爵位諡曰文成封瓘兰陵郡公諡曰成于是贾后专朝委任亲党以贾模为散骑常侍加侍中贾谧与后谋以张华庶姓无逼上之嫌而儒雅有筹略为众望所依欲委以朝政疑未决以问裴頠頠賛成之乃以华为侍中中书监頠为侍中又以南安将军裴楷为中书令加侍中与右仆射王戎并管机要华尽忠帝室弥缝遗阙贾后虽凶险犹知敬重华贾模与华頠同心辅政故数年之间虽闇主在上而朝野安静华等之功也
　　二年春二月己酉故杨太后卒于金墉城是时太后尚有侍御十余人买后悉夺之絶膳八日而卒贾后恐太后有灵或诉寃于先帝乃覆而殡之仍施诸厌劾符书药物等
　　六年夏赵王伦信用嬖人琅邪孙秀与雍州刺史济南解系争军事更相表奏欧阳建亦表伦罪恶朝廷以伦挠乱关右徴伦为车骑将军伦至洛阳用秀计深交贾郭贾后大爱信之伦因求録尚书事又求尚书令张华裴頠固执以为不可伦秀由是怨之
　　七年　王衍为尚书令南阳乐广为河南尹皆善清谈宅心事外名重当世朝野之人争慕效之衍与弟澄好品题人物举世以为仪凖衍神情明秀少时山涛见之嗟叹良久曰何物老妪生寜馨儿然误天下苍生者未必非此人也
