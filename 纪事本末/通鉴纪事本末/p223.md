<!-- { "loadSidebar": true } -->
　　齐武帝永明十一年魏主以平城地寒六月雪风沙常起将迁都洛阳恐羣臣不从乃议大举伐齐欲以胁众斋于明堂右个使太常卿王谌筮之遇革帝曰汤武革命顺乎天而应乎人吉孰大焉羣臣莫敢言尚书任城王澄曰陛下奕叶重光帝有中土今出师以征未服而得汤武革命之象未为全吉也帝厉声曰繇云大人虎变何言不吉澄曰陛下龙兴已乆何得今乃虎变帝作色曰社稷我之社稷任城欲沮众邪澄曰社稷虽为陛下之有臣为社稷之臣安可知危而不言帝乆之乃解曰各言其志夫亦何伤既还宫召澄入见逆谓之曰向者革卦今当更与卿论之明堂之忿恐人人竞言沮我大计故以声色怖文武耳想识朕意因屏人谓澄曰今日之举诚为不易但国家兴自朔土徙居平城此乃用武之城非可文治今将移风易俗其道诚难朕欲因此迁宅中原卿以为何如澄曰陛下欲卜宅中土以经畧四海此周汉之所以兴隆也帝曰北人习常恋故必将惊扰奈何澄曰非常之事故非常人之所及陛下断自圣心彼亦何所能为帝曰任城吾之子房也六月丙戍命作河桥欲以济师秘书监卢渊上表以为前世承平之主未甞亲御六军决胜行陈之间岂非胜之不足为武不胜有亏威重乎昔魏武以兵一万破袁绍谢以步兵三千摧苻秦胜负之变决于须不在众也诏报曰承平之主所以不亲戎事者或以同轨无敌或以懦力偷安今谓之同轨则未然比之懦劣则可耻必若王者不当亲戎则先王制革辂何所施也魏武之胜葢由仗顺苻氏之败亦由失政岂寡必能胜众弱必能制彊邪丁未魏主讲武命尚书李冲典武选　秋九月戊辰魏主济河庚午至洛阳　魏主自发平城至洛阳霖不止丙子诏诸军前发丁丑帝戎服执鞭乘马而出羣臣稽颡于马前帝曰庙算已定大将军进诸公更欲何云尚书李冲等曰今者之举天下所不愿唯陛下欲之臣不知陛下独行竟何之也臣等有其意而无其辞敢以死请帝大怒曰吾方经营天下期于混一而卿等儒生屡疑大计斧钺有常卿勿复言防马将出于是安定王休等并殷勤泣諌帝乃谕羣臣曰今者兴发不小动而无成何以示后臣世居幽朔欲南迁中土茍不南伐当迁都于此王公以为何如欲迁者左不欲者右安定王休等相帅如右南安王桢进曰成大功者不谋于众今陛下茍辍南伐之谋迁都洛邑此臣等之愿苍生之幸也羣臣皆呼万嵗时旧人虽不愿内徙而惮于南伐无敢言者遂定迁都之计李冲言于上曰陛下将定鼎洛邑宗庙宫室非可马上行逰以待之愿陛下暂还代都俟羣臣经营毕功然后备文物鸣和鸾而临之帝曰朕将巡省州郡至邺小停春首即还未宜归北乃遣任城王澄还平城谕留司百官以迁都之事曰今日真所谓革也王其勉之帝以羣臣意多异同谓卫尉卿镇南将军于烈曰卿意如何烈曰陛下圣畧渊逺非愚浅所测若隠心而言乐迁之与恋旧适中半耳帝曰卿既不唱异即是肯同深感不言之益使还镇平城曰留台庶政一以相委　冬十月戊寅朔魏主如金墉城徴穆亮使与尚书李冲将作大匠董尔经营洛都己卯如河南城乙酉如豫州癸巳舍于石济乙未魏解严设坛于滑台城东告行庙以迁都之意大赦起滑台宫任城王澄至平城众始闻迁都莫不惊骇澄援引古今徐以晓之众乃开伏澄还报于滑台魏主喜曰非任城朕事不成　乙巳魏主遣安定王休帅从官迎家于平城魏主筑宫于邺西冬十一月癸亥徙居之
　　明帝建武元年春正月乙亥魏主如洛阳西宫中书侍郎韩显宗上书陈四事其一以为窃闻舆驾今夏三巡三齐当幸中山往冬舆驾停邺当农隙之时犹比屋供奉不胜劳费况今蚕麦方急将何以堪命且六军涉暑恐生疠疫臣愿早还北京以省诸州供张之苦成洛都营缮之役其二以为洛阳宫殿故基皆魏明帝所造前世已讥其奢今兹营缮宜加裁损又顷来此都富室竞以第舍相尚宜因迁徙为之制度及端广衢路通利沟渠其三以为陛下之还洛阳轻将从骑王者于闱闼之内犹施警跸况涉履山河而不加三思乎其四以为陛下耳聴法音目翫坟典口对百辟心虞万机景昊而食夜分而寝加以孝思之至随时而深文章之业日成篇卷虽叡明所用未足为烦然非所以啬神养性保无疆之祚也伏愿陛下垂拱司契而天下治矣帝颇纳之显宗麒麟之子也显宗又上言以为州郡贡察徒有秀孝之名而无秀孝之实朝廷但检其门望不复弹坐如此则可令别贡门望以叙士人何假冒秀孝之名也夫门望者乃其父祖之遗烈亦何益于皇家益于时者贤才而已茍有其才虽屠钓奴虏圣王不耻以为臣茍非其才虽三后之坠于皁矣议者或云今世等无竒才不若取士于门此亦失矣岂可以世无周召遂废宰相邪但当校其寸长铢重者先叙之则贤才无遗矣又刑罚之要在于明当不在于重茍不失有罪虽捶挞之薄人莫敢犯若容可侥幸虽参夷之严不足惩禁今内外之官欲邀当时之名争以深酷为无私迭相敦厉遂成风俗陛下居九重之内视人如赤子百司分万务之任遇下如仇讐是则尧舜止一人而桀纣以千百和气不至葢由于此谓宜勅示百僚以恵元元之命又昔周居洛邑犹存宗周汉迁东都京兆置尹案春秋之义有宗庙曰都无曰邑况代京宗庙山陵所托王业所基其为神乡福地实亦逺矣今便同之郡国臣窃不安谓宜建畿置尹一如故事崇本重旧光示万叶又古者四民异居欲其业専志定也太祖道武皇帝创基拨乱日不暇给然犹分别士庶不令杂居工伎屠沽各有攸处但不设科禁乆而混淆今闻洛邑居民之制専以官位相从不分族类夫官位无常朝荣夕悴则是衣冠皁不日同处矣借使一里之内或调习歌舞或讲肄诗书纵羣儿随其所之则必不弃歌舞而从诗书矣然则使工伎之家习士人风礼百年难成士人之子效工伎容态一朝而就是以仲尼称里仁之美孟母勤三徙之训此乃风俗之原不可不察朝廷每选人士校其一婚一宦以为升降何其宻也至于度地居民则清浊连甍何其畧也今因迁徙之初皆是公地分别工伎在于一言有何可疑而阙盛美又南人昔有淮北之地自比中华侨置郡县自归附圣化仍而不改名实交错文书难辨宜依地理旧名一皆厘革小者并合大者分置及中州郡县昔以户少并省今民口既多亦可复旧又君人者以天下为家不可有所私仓库之储以供军国之用自非有功徳者不当加赐在朝诸贵受禄不轻比来颁赉动以千计若分以赐鳏寡孤独之民所济实多今直以与亲近之臣殆非周急不继富之谓也帝览奏甚善之　二月壬寅魏主北巡癸卯济河三月壬申至平城使羣臣更论迁都利害各言其志燕州刺史穆罴曰今四方未定未宜迁都且征伐无马将何以克帝曰廏牧在代何患无马今代在恒山之北九州之外非帝王之都也尚书于果曰臣非以代地为胜伊洛之美也但自先帝以来乆居于此百姓安之一旦南迁众情不乐平阳公丕曰迁都大事当讯之卜筮帝曰昔周召圣贤乃能卜宅今无其人卜之何益且卜以决疑不疑何卜黄帝卜而焦天老曰吉黄帝从之然则至人之知未然审于矣王者以四海为家或南或北何常之有朕之逺祖世居北荒平文皇帝始都东水根山昭成皇帝更营盛乐道武皇帝迁于平城朕幸属胜残之运何为独不得迁乎羣臣不敢复言罴夀之孙果烈之弟也癸酉魏主临朝堂部分迁留　冬十月戊申魏王亲告太庙使髙阳王雍于烈奉迁神主于洛阳辛亥发平城　十一月魏主至洛阳欲澄清流品以尚书崔亮兼吏部郎中十二月魏主欲变易旧风壬寅诏禁士民胡服国人多不恱通直散骑常侍刘芳纉之族弟也与给事黄门侍郎太原郭祚皆以文学为帝所亲礼多引与讲论及宻议政事大臣贵戚皆以为踈已怏怏有不平之色帝使给事黄门侍郎陆凯私谕之曰至尊但欲广知故事询访前世法式耳终不亲彼而相防也众意乃稍解戊申诏代民迁洛者复租赋三年二年夏五月魏主欲变北俗引见羣臣谓曰卿等欲朕逺追商周为欲不及汉晋邪咸阳王禧对曰羣臣愿陛下度越前王耳帝曰然则当变风易俗当因循守故邪对曰愿圣政日新帝曰为止于一身为欲传之子孙邪对曰愿传之百世帝曰然则必当改作卿等不得违也对曰上令下从其谁敢违帝曰夫名不正言不顺则礼乐不可兴今欲断诸北语一从正音其年三十已上习性已乆不容可猝革三十已下见在朝廷之人语音不聴仍旧若有故为当加降黜各宜深戒王公卿士以为然不对曰实如圣防帝曰朕甞与李冲论此冲曰四方之语竟知谁是帝者言之即为正矣冲之此言其罪当死因顾冲曰卿负社稷当令御史牵下冲免冠顿首谢又责留守之官曰昨望见妇女犹服颊领小袖卿等何为不遵前诏皆谢罪帝曰朕言非是卿等当庭争如何入则顺防退则不从乎六月己亥下诏不得为北俗之语于朝廷违者免所居官　戊午魏改用长尺大斗其法以汉士为之　秋八月立国子太学四门小学于洛阳　九月庚午魏六宫文武悉还于洛阳　冬十二月甲子魏王引见羣臣于光极堂颁赐服
　　三年春正月魏主下诏以为北人谓土为拓后为防魏之先出于黄帝以土徳王故为拓防氏夫土者黄中之色黄物之元也宜改姓元氏诸功臣旧族自代来者姓或重复皆改之　秋七月魏太子恂不好学体素肥大苦河南地热常思北归魏主赐之衣冠恂常私着胡服八月戊戌恂宻谋召牧马轻骑奔平城尚书陆琇启帝帝引见恂数其罪杖之百余下囚于城西废为庶人初魏主南迁洛阳所亲任者多中州儒士宗室及代人往往不乐穆泰与陆叡谋作乱帝召任城王澄于凝闲堂谓之曰穆泰谋为不轨扇诱宗室脱或必然今迁都甫尔北人恋旧南北纷扰朕洛阳不立也此国家大事非卿不能办卿虽疾彊为我北行审观其势傥其微弱直往擒之若已彊盛可承制发并肆兵击之对曰泰等愚惑正由恋旧为此计耳非有深谋逺虑臣虽驽怯足以制之愿陛下勿忧虽有犬马之疾何敢辞也帝笑曰任城肯行朕复何忧遂授澄节铜虎竹使符御仗左右仍行恒州事行至雁门雁门太守夜告云泰已引兵西就平阳澄遽令进发右丞孟斌曰事未可量宜依勅召并肆兵然后徐进澄曰泰既谋乱应据坚城而更迎阳平度其所为当似势弱泰既不相拒无故发兵非宜也但速往镇之民心自定遂倍道兼行先遣治书侍御史李焕单骑入代出其不意晓谕泰党示以祸福皆莫为之用泰计无所出帅麾下数百人攻焕不克走出城西追擒之澄亦寻至穷治党与收陆叡等百余人皆系狱民间帖然澄具状表闻帝喜召公卿以表示之曰任城可谓社稷臣也观其狱辞正复臯陶何以过之顾谓咸阳王禧等曰汝曹当此不能办也
