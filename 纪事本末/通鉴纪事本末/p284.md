<!-- { "loadSidebar": true } -->
　　十四年冬闰十月甲寅诏以齐梁陈宗祀废絶命髙仁英萧琮陈叔寳以时脩祭所须器物有司给之陈叔宝从帝豋邙山侍饮赋诗曰日月光天徳山河北帝居太平无以报愿上东封书拜表请封禅帝优诏答之它日复侍宴及出帝目之曰此败岂不由酒以作诗之功何如思安时事当贺若弼度京口彼人密启告急叔宝饮酒遂不之省髙颎至日犹见启在床下未开封此诚可笑盖天亡之也昔苻氏征伐所得国皆荣贵其主茍欲求名不知违天命与之官乃违天也
　　仁寿四年冬十一月壬子陈叔宝卒赠大将军长城县公諡曰炀
　　隋易太子
　　陈宣帝大建十三年春二月甲子周禅位于隋王隋王以太子勇为皇太子封子鴈门公广为晋王俊为秦王秀为越王谅为汉王
