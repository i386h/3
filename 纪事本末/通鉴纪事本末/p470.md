<!-- { "loadSidebar": true } -->
　　干化元年柏乡比不储刍梁兵刈刍自给晋人以游军抄之梁兵不出周徳威使胡骑环营驰射而诟之梁兵疑有伏愈不敢出剉屋茅坐席以饲马马多死春正月丁亥周徳威与别将史建瑭李嗣源将精骑三千压梁垒门而诟之王景仁韩勍怒悉众而出徳威等转战而北至高邑南李存璋以步兵陈于野河之上梁兵横亘数里竞前夺桥镇定步兵御之势不能支晋王谓匡卫都指挥使李建及曰贼过桥则不可复制矣建及选卒二百援枪大噪力战却之建及许州人姓王李罕之之假子也晋王登高丘以望曰梁兵争进而嚣我兵整而静我必胜战自己至午胜负未决晋王谓周徳威曰两军已合势不可离我之兴亡在此一举我为公先登公可继之徳威叩马而谏曰观梁兵之势可以劳逸制之未易以力胜也彼去营三十余里虽挟糗粮亦不暇食日昳之后饥渇内迫矢刃外交士卒劳倦必有退志当是时我以精骑乘之必大捷于今未可也王乃止时魏滑之兵陈于东宋汴之兵陈于西至晡梁军未食士无鬬志景仁等引兵稍却周徳威疾呼曰梁兵走矣晋兵大噪争进魏滑兵先退李嗣源帅众噪于西陈之前曰东陈已走尔何久留梁兵互相惊怖遂大溃李存璋引步兵乘之呼曰梁人亦吾人也父兄子弟饷军者勿杀于是战士悉解甲投兵而弃之嚣声动天地赵人以深冀之憾不顾剽掠但奋白刃追之梁之龙骧神捷精兵殆尽自野河至柏乡僵尸蔽地王景仁韩勍李思安以数十骑走晋兵夜至柏乡梁军已去弃粮食资财器械不可胜计凡斩首二万级李嗣源等追奔至邢州河朔大震保义节度使王檀严备然后开城纳败卒给以资粮散遣归本道晋王收兵屯赵州杜廷隠等闻梁兵败弃深冀而去悉驱二州丁壮为奴婢老弱者坑之城中存者坏垣而已癸巳复以杨师厚为北面都招讨使将兵屯河阳收集散兵旬余得万人己亥晋王遣周徳威史建瑭将三千骑趣澶魏张承业李存璋以步兵攻邢州自以大军继之移檄河北州县谕以利害帝遣别将徐仁溥将兵千人自西山夜入邢州助王檀城守己酉罢王景仁招讨使落平章事　　二月己未晋王至魏州攻之不克上以罗周翰年少且忌其旧将佐庚申以户部尚书李振为天雄节度副使命杜廷隠将兵千人卫之自杨刘济河间道夜入魏州助周翰城守癸亥晋王观河于黎阳梁兵万余将渡河闻晋王至皆弃舟而去　乙丑周徳威自临清攻贝州拔夏津高唐攻博州拔东武朝城攻澶州刺史张可臻弃城走帝斩之徳威进攻黎阳拔临河淇门逼卫州掠新乡共城庚午帝帅亲军屯白司马阪以备之　杨师厚自磁相引兵救邢魏壬申晋解围去师厚追之逾漳水而还邢州围亦解师厚留屯魏州赵王镕自来谒晋王于赵州大犒将士自是遣其养子徳明将三十七都常从晋王征讨徳明本姓张名文礼燕人也壬午晋王发赵州归晋阳留周徳威等将三千人戍赵州　　夏六月帝命杨师厚将兵三万屯邢州　　秋七月赵王镕以杨师厚在邢州甚惧防晋王于承天军晋王谓镕父友也事之甚恭镕以梁冦为忧晋王曰朱温之恶极矣天将诛之虽有师厚辈不能救也脱有侵轶仆自帅众当之叔父勿以为忧镕捧巵为夀谓晋王为四十六舅镕防子昭诲从行晋王防衿为盟许妻以女由是晋赵之交遂固九月帝闻晋赵谋入冦自将拒之戊戌以张宗奭为
　　西都留守庚子帝发洛阳甲辰至卫州方食军前奏晋军已出井陉帝遽命辇北趣邢洺昼夜倍道兼行丙午至相州闻晋兵不出乃止　　冬十月甲寅夜帝发相州乙夘至洹水是夜边吏言晋赵兵南下帝即时进军丙辰至魏县或告云沙陀至矣士卒忷惧多逃亡严刑不能禁既而复告云无冦上下始定戊午贝州奏晋兵冦东武寻引去帝以夹寨柏乡屡失利故力疾北巡思一雪其耻意郁郁多躁忿功臣宿将往往以小过被诛众心益惧既而晋赵兵竟不出　　十一月壬午帝南还
　　二年春二月甲子帝发洛阳从官以帝诛戮无常多惮行帝闻之益怒是日至白马顿赐从官食多未至遣骑趣之于路左散骑常侍孙骘右谏议大夫张衍兵部郎中张儁最后至帝命扑杀之衍宗奭之侄也丙寅帝至武陟段明逺供馈有加于前丁夘至获嘉帝追思李思安去岁供馈有阙贬栁州司户告辞称明逺之能曰观明逺之忠勤如此见思安之悖慢何如寻常流思安于崖州赐死明逺后更名凝乙亥帝至魏州命都招讨使宣义节度使杨师厚副使前河阳节度使李周彛围枣强招讨应接使平卢节度使贺徳伦副使天平留后袁象先围蓨县徳伦河西胡人象先下邑人也戊寅帝至贝州　帝昼夜兼行三月辛巳至下博南登观津冢赵将苻习引数百骑出巡逻不知是帝遽前逼之或告曰晋兵大至矣帝弃行幄亟引兵趣枣强与杨师厚军合习赵州人也枣强城小而坚赵人聚精兵数千守之师厚急攻之数日不下城坏复修死伤者以万数城中矢石将竭谋出降有一卒奋曰贼自柏乡丧败以来视我镇人裂眦我今往归之如自投虎狼之口耳困穷如此何用身为我请独往试之夜缒城出诣梁军诈降李周彞召问城中之备对曰非半月未易下也因谋曰某既归命愿得一剑効死先登取守城将首周彞不许使荷担从军卒得间举担撃周彞首踣地左右救至得免帝闻之愈怒命师厚昼夜急攻丙戌拔之无问老防尽杀之流血盈城初帝引兵度河声言五十万晋忻州刺史李存审屯赵州患兵少禆将赵行实请入土门避之存审不可及贺徳伦攻蓨县存审谓史建瑭李嗣肱曰吾王方有事幽蓟无兵此来南方之事委吾辈数人今蓨县方急吾辈安得坐而视之使贼得蓨县必西侵深冀患益深矣当与公等以竒计破之存审乃引兵扼下博桥使建瑭嗣肱分道擒生建瑭分其麾下为五队队各百人一之衡水一之南宫一之信都一之阜城自将一队深入与嗣肱遇梁军之樵刍者皆执之获数百人明日防于下博桥皆杀之留数人防臂縦去曰为我语朱公晋王大军至矣时蓨县未下帝引杨师厚兵五万就贺徳伦共攻之丁亥始至县西未及置营建瑭嗣肱各将三百骑效梁军旗帜服色与樵刍者杂行日且暮至徳伦营门杀门者縦火大噪弓矢乱发左右驰突既暝各斩馘执俘而去营中大扰不知所为防臂者复来曰晋军大至矣帝大骇烧营夜遁迷失道委曲行百五十里戊子旦乃至冀州蓨之耕者皆荷鉏奋梃逐之委弃军资器械不可胜计既而复遣骑觇之曰晋军实未来此乃史先锋游骑耳帝不胜惭愤由是病增剧不能乘肩舆留贝州旬余诸军始集　乙巳帝发贝州丁未至魏州　　夏四月乙卯博王友文来朝请帝还东都丁巳魏州己未至黎阳以疾淹留乙丑至滑州　己巳帝至大梁　戊寅帝发大梁　　五月甲申帝至洛阳疾甚　　闰月壬戌帝疾增甚谓近臣曰我经营天下三十年不意太原余孽更昌炽如此吾观其志不小天复夺我年我死诸儿非彼敌也吾无葬地矣因哽咽絶而复苏　　六月戊寅郢王友珪弑帝　　冬十一月赵将王徳明将兵三万掠武城至于临清攻宗城下之癸丑杨师厚伏兵唐店邀击大破之斩首五千余级均王干化三年春二月均王即位于大梁　　三月庚戌加杨师厚兼中书令赐爵邺王赐诏不名事无巨细必咨而后行　　夏五月杨师厚与博州刺史刘守竒将汴滑徐兖魏博邢洺之兵十万大掠赵境师厚自柏乡入攻土门趣赵州守竒自贝州入趣冀州所过焚掠庚戌师厚至镇州营于南门外燔其闗城壬子师厚自九门退军下博守竒引兵与师厚防攻下博拔之晋将李存审史建瑭戍赵州兵少赵王告急于周徳威徳威遣骑将李绍衡防赵将王徳明同拒梁军师厚守竒自弓高渡御河而东逼沧州张万进惧请迁于河南师厚表徙万进镇青州以守竒为顺化节度使
　　四年　晋王既克幽州乃谋入冦【克幽州事见晋王灭燕】　　秋七月防赵王镕及周徳威于赵州南冦邢州李嗣昭引昭义兵防之杨师厚引兵救邢州军于漳水之东晋军至张公桥禆将曹进金来奔晋军退诸镇兵皆引归八月晋王还晋阳
