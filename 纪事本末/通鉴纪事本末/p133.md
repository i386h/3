<!-- { "loadSidebar": true } -->
　　六年春正月汉镇北将军靳冲平北将军卜珝冦并州辛未围晋阳　二月石勒筑垒于葛陂课农造舟将攻建业琅邪王睿大集江南之众于夀春以镇东长史纪瞻为扬威将军都督诸军以讨之会大雨三月不止勒军中饥疫死者大半闻晋军将至集将佐议之右长史刁膺请先送欵于睿求扫平河朔以自赎俟其军退徐更图之勒愀然长啸中坚将军防安请就髙避水勒曰将军何怯邪孔苌等三十余将请各将兵分道夜攻夀春斩呉将头据其城食其粟要以今年破丹阳定江南勒笑曰是勇将之计也各赐铠马一疋顾谓张賔賔曰将军攻陷京师囚执天子杀害王公妻略妃主擢将军之发不足以数将军之罪奈何复相臣奉乎去年既杀王弥不当来此今天降霖雨于数百里中示将军不应留此也邺有三台之固西接平阳山河四塞宜北徙据之以经营河北河北既定天下无处将军之右者矣晋之保夀春畏将军往攻之耳彼闻吾去喜于自全何暇追袭吾后为吾不利邪将军宜使辎重从北道先发将军引大兵向夀春辎重既逺大兵徐还何忧进退无地乎勒攘袂鼓髯曰张君计是也责刁膺曰君既相辅佐当共成大功奈何遽劝孤降此策应斩然素知君怯特相宥耳于是黜膺为将军擢賔为右长史号曰右侯勒引兵发葛陂遣石虎帅骑二千向夀春遇晋运船虎将士争取之为纪瞻所败瞻追奔百里前及勒军勒结陈待之瞻不敢撃退还夀春　汉主聪封帝为会稽郡公加仪同三司聪从容谓帝曰卿昔为豫章王朕与王武子造卿武子称朕于卿卿言闻其名久矣赠卿柘弓银研卿颇记否帝曰臣安敢忘之但恨尔日不早识龙颜聪曰卿家骨肉何相残如此帝曰大汉将应天受命故为陛下自相驱除此殆天意非人事也且臣家若能奉武皇帝之业九族敦睦陛下何由得之聪喜以小刘贵人妻帝曰此名公之孙也卿善遇之　代公猗卢遣兵救晋阳三月乙未汉兵败走卜珝之卒先奔靳冲擅收珝斩之聪大怒遣使持节斩冲　贾疋等围长安数月汉中山王曜连战皆败驱掠士女八万余口奔于平阳秦王业自雍入于长安五月汉主聪贬曜为龙骧大将军行大司马聪使河内王粲攻傅祗于三渚右将军刘参攻郭黙于怀会祗病薨城陷粲迁祗子孙并其士民一万余户于平阳　石勒自葛陂北行所过皆坚壁清野虏掠无所获军中饥甚士卒相食至东燕闻汲郡向冰聚众数千壁枋头勒将济河恐邀之张賔曰闻船尽在渎中未上宜遣轻兵间道袭取以济大军大军既济必可擒也　秋七月勒使支雄孔苌自文石津缚筏潜渡取其船勒引兵自棘津济河撃大破之尽得其资储军势复振遂长驱至邺刘演保三台以自固临深牟穆等复帅其众降于勒诸将欲攻三台张賔曰演虽弱众犹数千三台险固攻之未易猝抜舍而去之彼将自溃方今王彭祖刘越石公之大敌也宜先取之演不足顾也且天下饥乱明公虽拥大兵游行羁旅人无定志非所以保万全制四方也不若择便地而据之广聚粮储西禀平阳以图幽并此霸王之业也邯郸襄国形胜之地请择一而都之勒曰右侯之计是也遂进据襄国賔复言于勒曰今吾居此彭祖越石所深忌也恐城堑未固资储未广二冦交至宜亟收野谷且遣使至平阳具陈镇此之意勒从之分命诸将攻冀州郡县壁垒多降运其谷以输襄国且表于汉主聪聪以勒为都督冀幽并营四州诸军事冀州牧进封上党公刘琨移檄州郡期以十月会平阳击汉琨素奢豪喜声色河南徐润以音律得幸于琨琨以为晋阳令润骄恣干预政事防军令狐盛数以为言且劝琨杀之琨不从润谮盛于琨琨收盛杀之琨母曰汝不能驾御豪杰以恢逺畧而专除胜已祸必及我盛子泥奔汉且言虚实汉主聪大喜遣河内王粲中山王曜将兵冦并州以令狐泥为乡导琨闻之东出收兵于常山及中山使其将郝诜张乔将兵拒粲且遣使求救于代公猗卢诜乔俱败死粲曜乘虚袭晋阳太原太守髙乔并州别驾郝聿以晋阳降汉八月庚戍琨还救晋阳不及帅左右数十骑奔常山辛亥粲曜入晋阳壬子令狐泥杀琨父母粲曜送尚书卢志侍中许遐太子右卫率崔玮于平阳聦复以曜为车骑大将军以前将军刘丰为幷州刺史镇晋阳　九月聪以卢志为太弟太师崔玮为太傅许遐为太保髙乔令狐泥皆为武卫将军　辛巳贾疋等奉秦王业为皇太子建行台于长安登坛告类建宗庙社稷大赦以阎鼎为太子詹事总摄百揆加贾疋征西大将军以秦州刺史南阳王保为大司马命司空荀藩督摄逺近光禄大夫荀组领司校尉行豫州刺史与藩共保开封　冬十月代公猗卢遣其子六修及兄子普根将军卫雄范班箕澹帅众数万为前锋以攻晋阳猗卢自帅众二十万继之刘琨收散卒数千为之乡导六修与汉中山王曜战于汾东曜兵败坠马中七创讨虏将军傅虎以马授曜曜不受曰卿当乗以自免吾创已重自分死此虎泣曰虎防大王识抜至此常思効命今其时矣且汉室初基天下可无虎不可无大王也乃扶曜上马驱令渡汾自还战死曜入晋阳夜与大将军粲镇北大将军丰掠晋阳之民逾防山而归十一月猗卢追之战于蓝谷汉兵大败擒刘丰斩邢延等三千余级伏尸数百里猗卢因大猎夀阳山陈阅皮肉山为之赤刘琨自营门步入拜谢固请进军猗卢曰吾不早来致卿父母见害诚以相愧今卿已复州境吾逺来士马疲弊且待后举刘聪未可灭也遗琨马牛羊各千余疋车百乘而还留其将箕澹叚繁等戍晋阳琨徙居阳曲招集亡散卢谌为刘粲参军亡归琨汉人杀其父志及弟谧诜赠傅虎幽州刺史　十二月彭天防攻贾疋杀之阎鼎杀梁综麴允索綝等攻鼎鼎奔雍为氐所杀愍帝建兴元年春正月丁丑朔汉主聪宴羣臣于光极殿使怀帝着青衣行酒庾珉王隽等不胜悲愤因号哭聪恶之有告珉等谋以平阳应刘琨者　二月丁未聪杀珉隽等故晋臣十余人怀帝亦遇害　荀崧曰怀帝天清劭少着英猷若遇承平足为守文佳主而继惠帝扰乱之后东海专政故无幽厉之衅而有流亡之祸矣　夏四月丙午懐帝凶问至长安皇太子举哀因加元服壬申即皇帝大赦改元以卫将军梁芬为司徒雍州刺史麴允为尚书左仆射録尚书事京兆太守索綝为尚书右仆射领吏部京兆尹是时长安城中户不盈百嵩棘成林公私有车四乘百官无章服印绶唯桑版署号而已寻以索綝为卫将军领太尉军国之事悉以委之　汉中山王曜司校尉乔智明冦长安平西将军赵染帅众赴之诏麴允屯黄白城以拒之　石勒使石虎攻邺邺溃刘演奔廪丘三台流民皆降于勒勒以桃豹为魏郡太守以抚之久之以石虎代豹镇邺五月壬辰以琅邪王睿为左丞相大都督督陜东
　　诸军事南阳王保为右丞相大都督督陜西诸军事诏曰今当扫除鲸鲵奉迎梓宫令幽幷两州勒卒三十直造平阳右丞相宜帅秦凉梁雍之师三十万径诣长安左丞相帅所领精兵二十万径造洛阳同赴大期克成元勲　汉中山王曜屯蒲坂　六月刘琨与代公猗卢会于陉北谋击汉秋七月琨进据蓝谷猗卢遣拓跋普根屯于北屈琨遣监军韩据自西河而南将攻西平汉主聪遣大将军粲等拒琨骠骑将军易等拒普根荡晋将军兰阳等助守西平琨等闻之引兵还聪使军仍屯所在为进取之计　帝遣殿中都尉刘蜀诏左丞相睿以时进军与乗舆会除中原八月癸亥蜀至建康睿辞以方平定江东未暇北伐以镇东长史刁协为丞相左长史从事中郎彭城刘隗为司直邵陵内史广陵戴邈为军谘祭酒参军丹杨张闿为从事中郎尚书郎颍川钟雅为记室参军谯国桓宣为舍人豫章熊逺为主簿会稽孔愉为掾刘隗雅习文史善伺候睿意故睿特亲爱之　秋九月汉中山王曜赵染攻麴允于黄白城允累战皆败诏以索綝为征东大将军将兵助允冬十月汉赵染谓中山王曜曰麴允帅大众在外长安空虚可袭也曜使染帅精骑五千袭长安庚寅夜入外城帝奔射鴈楼染焚龙尾及诸营杀掠千余人辛卯旦退屯逍遥园壬辰将军麴鉴自阿城帅众五千救长安癸巳染引还鉴追之与曜遇于零武鉴兵大败　汉中山王曜恃胜而不设备十一月麴允引兵袭之汉兵大败杀其冠军将军乔智明曜引归平阳
　　二年夏五月汉中山王曜赵染冦长安六月曜屯渭汭染屯新丰索綝将兵出拒之染有轻綝之色长史鲁徽曰晋之君臣自知彊弱不敌将致死于我不可轻也染曰以司马模之彊吾取之如拉朽索綝小竪岂能汚吾马蹄刀刃邪晨帅轻骑数百逆之曰要当获綝而后食綝与战于城西染兵败而归悔曰吾不用鲁徽之言以至此何面目见之先命斩徽徽曰将军愚愎以取败乃复忌前害胜诛忠良以逞忿犹有天地将军其得死于枕席乎诏加索綝骠骑大将军尚书左仆射録尚书承制行事曜染复与将军殷凯帅众数万向长安麴允逆战于冯翊允败收兵夜袭凯营凯败死曜乃还攻河内太守郭黙于怀列三屯围之黙食尽送妻子为质请籴于曜籴毕复婴城固守曜怒沈默妻子于河而攻之黙欲投李矩于新郑矩使其甥郭诵迎之兵少不敢进会刘琨遣参军张肇帅鲜卑五百余骑诣长安道阻不通还过矩营矩说肇使击汉兵汉兵望见鲜卑不战而走黙遂帅众归矩汉主聦召曜还屯蒲阪　秋赵染攻北地麴允拒之染中弩而死
　　三年春二月丙子以琅邪王睿为丞相大都督督中外诸军事南阳王保为相国荀组为太尉领豫州牧刘琨为司空都督并冀幽三州诸军事琨辞司空不受　夏六月汉大司马曜攻上党秋八月癸亥败刘琨之众于襄垣曜欲进攻阳曲汉主聪遣使谓之曰长安未平宜以为先曜乃还屯蒲阪秋九月汉大司马曜冦北地诏以麴允为大都督骠
　　骑将军以御之冬十月以索綝为尚书仆射都督宫城诸军事曜进拔冯翊太守梁肃奔万年曜转冦上郡麴允去黄白城军于灵武以兵弱不敢进帝屡徴兵于丞相保保左右皆曰蝮虵螫手壮士断腕今胡冦方盛且宜断陇道以观其变从事中郎裴诜曰今虵已螫头头可断乎保乃以镇军将军胡崧行前锋都督须诸军集乃发麴允欲奉帝往就保索綝曰保得天子必逞其私志乃止于是自长安以西不复贡奉朝廷百官饥乏采稆以自存
