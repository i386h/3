<!-- { "loadSidebar": true } -->
　　三年春正月文钦谓诸葛诞曰蒋班焦谓我不能遽出而走全端全怿又率众逆降此敌无备之时也可以战矣诞及唐咨等皆以为然遂大为攻具昼夜五六日攻南围欲决围而出围上诸军临髙发石车火箭逆烧破其攻具矢石雨下死伤蔽地血流盈野复还城城内食转竭出降者数万口钦欲尽出北方人省食与吴人坚守诞不聼由是争恨钦素与诞有隙徒以计合事急愈相疑钦见诞计事诞遂杀钦钦子鸯虎将兵在小城中闻钦死勒兵赴之众不为用遂单走逾城出自归于司马昭军吏请诛之昭曰钦之罪不容诛其子固应就戮然鸯虎以穷归命且城未拔杀之是坚其心也乃赦鸯虎使将数百骑廵城呼曰文钦之子犹不见杀其余何惧又表鸯虎皆为将军赐爵闗内侯城内皆喜且日益饥困司马昭身自临围见城上持弓者不发曰可攻矣乃四靣进军同时鼓噪登城二月乙酉克之诞窘急单马将其麾下突小城欲出司马胡奋部兵击斩之夷其三族诞麾下数百人皆拱手为列不降毎斩一人辄降之卒不变以至于尽吴将于诠曰大丈夫受命其主以兵救人既不能克又束手于敌吾弗取也乃免胄冒陈而死唐咨王祚等皆降吴兵万众器仗山积司马昭初围夀春王基石苞等皆欲急攻之昭以为夀春城固而众多攻之必力屈若有外冦表里受敌此危道也今三叛相聚于孤城之中天其或者使同就戮吾当以全防縻之但坚守三靣若吴贼陆道而来军粮必少吾以游兵轻骑絶其转输可不战而破也吴贼破钦等必成擒矣乃命诸军按甲以守之卒不烦攻而破议者又以为淮南仍为叛逆吴兵室家在江南不可纵宜悉坑之昭曰古之用兵全国为上戮其元恶而已吴兵就得亡还适可以示中国之大度耳一无所杀分布三河近郡以安处之拜唐咨安逺将军其余禆将咸假位号众皆恱服其淮南将士吏民为诞所胁略者皆赦之听文鸯兄弟收敛父防给其车牛致葬旧墓昭遗王基书曰初议者云云求移者甚众时未临履亦谓宜然将军深筭利害独秉固志上违诏命下拒众议终至制敌禽贼虽古人所述不是过也昭欲遣诸军轻兵深入招迎唐咨等子弟因衅有灭吴之势王基諌曰昔诸葛恪乗东闗之胜竭江表之兵以围新城城既不抜而众死者大半姜维因洮西之利轻兵深入粮饷不继军覆上邽夫大防之后上下轻敌轻敌则虑难不深今贼新败于外又内患未弭是其脩备设虑之时也且兵出逾年人有归志今俘馘十万罪人斯得自厯代征伐未有全兵独克如今之盛者也武皇帝克袁绍于官渡自以所获已多不复追犇惧挫威也昭乃止以基为征东将军都督扬州诸军事进封东武侯　习凿齿曰君子谓司马大将军于是役也可谓能以徳攻矣夫建业者异道各有所尚而不能兼并也故穷武之雄毙于不仁存义之国丧于懦退今一征而禽三叛大虏吴众席卷淮浦俘馘十万可谓壮矣而未及安坐赏王基之功种惠吴人结异类之情宠鸯葬钦忘畴昔之隙不咎诞众使扬土懐愧功髙而人乐其成业广而敌懐其徳武昭既敷文筭又洽推此道也天下其孰能当之哉
　　司马氏簒魏
　　魏髙贵乡公正元元年春二月杀中书令李丰初丰年十七八已有清名海内翕然称之其父太仆恢不愿其然敕使闭门断客曹爽専政司马懿称疾不出丰为尚书仆射依违二公间故不与爽同诛丰子韬以选尚齐长公主司马师秉政以丰为中书令是时太常夏侯有天下重名以曹爽亲故不得在势任居常怏怏张缉以后父去郡家居亦不得意丰皆与之亲善师虽擢用丰丰私心常在丰在中书二歳帝数独召丰与语不知所说师知其议已请丰相见以诘丰丰不以实告师怒以刀镮筑杀之送尸付廷尉遂收丰子韬及夏侯张缉等皆下廷尉钟毓案治云丰与黄门监苏铄永宁署令乐敦宂从仆射刘贤等谋曰拜贵人日诸营兵皆屯门陛下临轩因此同奉陛下将羣僚人兵就诛大将军陛下傥不从人便当刼将去耳又云谋以为大将军缉为骠骑将军缉皆知其谋庚戌诛韬缉铄敦贤皆夷三族　帝以李丰之死意殊不平安东将军司马昭镇许昌诏召之使撃姜维九月昭领兵入见帝幸平乐观以临军过左右劝帝因昭辞杀之勒兵以退大将军已书诏于前帝惧不敢发昭引兵入城大将军师乃谋废帝甲戌师以皇太后令召羣臣防议以帝荒滛无度防近倡优不可以承天绪羣臣皆莫敢违乃奏收帝玺绶归藩于齐使郭芝入白太后太后方与帝对坐芝谓帝曰大将军欲废陛下立彭城王据帝乃起去太后不恱芝曰太后有子不能教今大将军意已成又勒兵于外以备非常但当顺防将复何言太后曰我欲见大将军口有所説芝曰何可见邪但当速取玺绶太后意折乃遣傍侍御取玺绶着坐侧芝出报师师甚喜又遣使者授帝齐王印绶使出就西宫帝与太后垂涕而别遂乗王车从太极殿南出羣臣送者数十人司马孚悲不自胜余多流涕师又使使者请玺绶于太后太后曰彭城王我之季叔也今来立我当何之且明皇帝当永絶嗣乎髙贵乡公文皇帝之长孙明皇帝之弟子于礼小宗有后大宗之义其详议之丁丑师更召羣臣以太后令示之乃定迎髙贵乡公髦于元城髦者东海定王霖之子也时年十四使太常王肃持节迎之师又使请玺绶太后曰我见髙贵乡公小时识之我自欲以玺绶手授之冬十月己丑髙贵乡公至武馆羣臣奏请舍前殿公以先帝旧处避止西厢羣臣又请以法驾迎公不听庚寅公入于洛阳羣臣迎拜西掖门南公下舆答拜傧者请曰仪不拜公曰吾人臣也遂答拜至止车门下舆左右曰旧乘舆入公曰吾被皇太后徴未知所为遂歩至太极东堂见太后其日即皇帝位于太极前殿百僚陪位者皆欣欣焉大赦改元为齐王筑宫于河内二年春文钦毌丘俭起兵夀春司马师率中外诸军讨之【事见淮南三叛】　舞阳忠武侯司马师疾笃还许昌卫将军昭自洛阳往省师师令昭总统诸军辛亥师卒于许昌二月丁巳诏以司马昭为大将军録尚书事
　　甘露元年夏四月庚戌赐大将军昭衮冕之服赤舄副焉　秋八月庚午诏司马昭加号大都督奏事不名假黄钺
　　二年司马昭奉帝讨诸葛诞【事见淮南三叛】
　　三年夏五月诏以司马昭为相国封晋公食邑八郡加九锡昭前后九让乃止
　　四年春正月黄龙二见宁陵井中先是顿丘冠军阳夏井中屡有龙见羣臣以为吉祥帝曰龙者君徳也上不在天下不在田而数屈于井非嘉兆也作潜龙诗以自讽司马昭见而恶之
　　元皇帝景元元年夏四月诏有司率遵前命复进大将军昭位相国封晋公加九锡　帝见威权日去不胜其忿五月己丑召侍中王沈尚书王经散骑常侍王业谓曰司马昭之心路人所知也吾不能坐受废辱今日当与乡自出讨之王经曰昔鲁昭公不忍季氏败走失国为天下笑今权在其门为日乆矣朝廷四方皆为之致死不顾逆顺之理非一日也且宿卫空阙兵甲寡弱陛下何所资用而一旦如此无乃欲除疾而更深之邪祸殆不测宜见重详帝乃出懐中黄素诏投地曰行之决矣正使死何惧况不必死邪于是入白太后沈业犇走告昭呼经欲与俱经不从帝遂抜剑升辇率殿中宿卫苍头官僮鼓噪而出昭弟屯骑校尉伷遇帝于东止车门左右呵之伷众犇走中护军贾充自外入逆与帝战于南阙下帝自用剑众欲退骑督成倅弟太子舍人济问充曰事急矣当云何充曰司马公畜飬汝等正为今日今日之事无所问也济即抽戈前刺帝殒于车下昭闻之大惊自投于地太傅孚犇徃枕帝股而哭甚哀曰杀陛下者臣之罪也昭入殿中召羣臣防议尚书左仆射陈泰不至昭使其舅尚书荀顗召之泰曰世之论者以泰方于舅今舅不如泰也子弟内外咸共逼之乃入见昭悲恸昭亦对之泣曰伯卿何以处我泰曰独有斩贾充少可以谢天下耳昭久之曰卿更思其次泰曰泰言惟有进于此不知其次昭乃不复更言顗彧之子也太后下令罪状髙贵乡公废为庶人葬以民礼收王经及其家属付廷尉经谢其母母颜色不变笑而应曰人谁不死正恐不得其所以此并命何恨之有及就诛故吏向雄哭之哀动一市王沈以功封安平侯庚寅太傅等上言请以王礼葬髙贵乡公太后许之使中护军司马炎迎燕王宇之子常道乡公璜于邺以为明帝嗣炎昭之子也　癸卯司马昭固让相国晋公九锡之命太后诏许之　戊申昭上言成济兄弟大逆不道夷其族六月癸丑太后诏常道乡公更名奂　甲寅常道乡公入洛阳是日即皇帝位年十五大赦改元　丙辰诏进司马昭爵位九锡如前昭固让乃止
　　二年秋八月甲寅复命司马昭进爵位如前不受四年春二月复命司马昭进爵位如前又辞不受　冬十月复命大将军昭进位爵赐一如前诏昭乃受命昭辟任城魏舒为相国参军
　　咸熙元年春三月己卯进晋公爵为王増封十郡王祥何曽荀顗共诣晋王顗谓祥曰相王尊重何侯与一朝之臣皆已尽敬今日便当相率而拜无所疑也祥曰相国虽尊要是魏之宰相吾等魏之三公王公相去一阶而已安有天子三公可辄拜人者损魏朝之望亏晋王之徳君子爱人以礼我不为也及入顗遂拜而祥独长揖王谓祥曰今日然后知君见顾之重也　夏五月癸未追命舞阳文宣侯懿为晋宣王忠武侯师为景王秋八月庚寅命中抚军司马炎副贰相国事　九月戊午以司马炎为抚军大将军　冬十月丙午立炎为世子
　　晋武帝泰始元年夏五月魏帝加文王殊礼进王妃曰后世子曰太子　秋八月辛卯文王卒太子嗣为相国晋王　戊子以魏司徒何曽为晋丞相癸亥以骠骑将军司马望为司徒　冬十二月壬戌魏帝禅位于晋甲子出舍于金墉城太傅司马孚拜辞执帝手流涕歔欷不自胜曰臣死之日固大魏之纯臣也丙寅王即皇帝位大赦改元丁卯奉魏帝为陈留王即宫于邺优崇之礼皆仿魏初故事魏氏诸王皆降为侯追尊宣王为宣皇帝景王为景皇帝文王为文皇帝尊王太后曰皇太后以石苞为大司马郑冲为太傅王祥为太保何曽为太尉贾充为车骑将军王沈为骠骑将军其余文武増位进爵有差　诏除魏宗室禁锢　初置諌官以散骑常侍傅皇甫陶为之干之子也以魏末士风頺敝上疏曰臣闻先王之御天下教化隆于上清议行于下近者魏武好法术而天下贵刑名魏文慕通达而天下贱守节其后纲维不摄放诞盈朝遂使天下无复清议陛下龙兴受禅尧舜之化惟未举清逺有礼之臣以敦风节未退虚鄙之士以惩不恪臣是以犹敢有言上嘉纳其言使草诏进之然亦不能革也
　　二年春正月丁亥即用魏庙祭征西府君以下并景帝凡七室　秋九月戊戌有司奏大晋受禅于魏宜一用前代正朔服色如虞遵唐故事从之
　　八年春二月壬辰安平献王孚卒年九十三孚性忠慎宣帝执政孚常自退损后逢废立之际未尝预谋景文二帝以孚属尊亦不敢逼及帝即位恩礼尤重元防诏孚乗舆上殿帝于阼阶迎拜既坐亲奉觞上夀如家人礼帝毎拜孚跪而止之孚虽见尊宠不以为荣常有忧色临终遗令曰有魏贞士河内司马孚字叔达不伊不周不夷不惠立身行道终始若一当衣以时服敛以素棺诏赐东园温明秘器诸所施行皆依汉东平献王故事其家遵孚遗防所给器物一不施用
