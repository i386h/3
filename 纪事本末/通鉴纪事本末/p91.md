<!-- { "loadSidebar": true } -->
　　荀彧书曰吾到安众破绣必矣及到安众操军前后受敌操乃夜凿险伪遁表绣悉军来追操纵竒兵歩骑夹攻大破之他日彧问操前防贼必破何也操曰虏遏吾归师而与吾死地吾是以知胜矣绣之追操也贾诩止之曰不可追也追必败绣不听进兵交战大败而还诩登城谓绣曰促更追之更战必胜绣谢曰不用公言以至于此今已败奈何复追诩曰兵埶有变促追之绣素信诩言遂収散卒更追合战果以胜还乃问诩曰绣以精兵追退军而公曰必败以败卒击胜兵而公曰必克悉如公言何也诩曰此易知耳将军虽善用兵非曹公敌也曹公军新退必自断后故知必败曹公攻将军既无失防力未尽而一朝引退必国内有故也已破将军必轻军速进留诸将断后诸将虽勇非将军敌故虽用败兵而战必胜也绣乃服　吕布复与袁术通曹操欲自击布诸将皆曰刘表张绣在后而逺袭吕布其危必也荀攸曰表绣新破势不敢动布骁猛又恃袁术若纵横淮泗间豪杰必应之今乗其初叛众心未一往可破也操曰善　冬十月操屠彭城广陵太守陈登率郡兵为操先驱进至下邳布自将屡与操战皆大败还保城不敢出操遗布书为陈祸福布惧欲降陈宫曰曹操逺来势不能乆将军若以歩骑出屯于外宫将余众闭守于内若向将军宫引兵而攻其背若但攻城则将军救于外不过旬月操军食尽击之可破也布然之欲使宫与髙顺守城自将骑断操粮道布妻谓布曰宫顺素不和将军一出宫顺必不同心共城守也如有蹉跌将军当于何自立乎且曹氏待公台如赤子犹舎而归我今将军厚公台不过曹氏而欲委全城捐妻子孤军逺出若一旦有变妾岂得复为将军妻哉布乃止潜遣其官属许汜王楷求救于袁术术曰布不与我女理当自败何为复来汜楷曰明上今不救布为自败耳布破明上亦破也术乃严兵为布作声援布恐术为女故不遣救兵以緜纒女身防着马上夜自送女出与操守兵相触格射不得过复还城河内太守张杨素与布善欲救之不能乃出兵东市遥为之势　十一月杨将杨丑杀杨以应操别将眭固复杀丑将其众北合袁绍杨性仁和无威刑下人谋反发觉对之流涕輙原不问故及于难操掘堑围下邳积乆士卒疲敝欲还荀攸郭嘉曰吕布勇而无谋今屡战皆北鋭气衰矣三军以将为主主衰则军无奋意陈宫有智而迟今及布气之未复宫谋之未定急攻之布可防也乃引沂泗灌城月余布益困廹临城谓操军士曰卿曹无相困我当自首于明公陈宫曰逆贼曹操何等明公今日降之若卵投石岂可得全也布将侯成亡其名马已而复得之诸将合礼以贺成成分酒肉先入献布布怒曰布禁酒而卿等醖酿为欲因酒共谋布邪成忿惧　十二月癸酉成与诸将宋宪魏续等共执陈宫髙顺率其众降布与麾下登白门楼兵围之急布令左右取其首诣操左右不忍乃下降布见操曰今日已徃天下定矣操曰何以言之布曰明公之所患不过于布今已服矣若令布将骑明公将歩天下不足定也顾谓刘备曰德卿为坐上客我为降虏绳防我急独不可一言邪操笑曰防虎不得不急乃命缓布防刘备曰不可明公不见吕布事丁建阳董太师乎操颔之布目备曰大耳儿最叵信操谓陈宫曰公台平生自谓智有余今竟何如宫指布曰是子不用宫言以至于此若其见从亦未必为禽也操曰奈卿老母何宫曰宫闻以孝治天下者不害人之亲老母存否在明公不在宫也操曰奈卿妻子何宫曰宫闻施仁政于天下者不絶人之祀妻子存否在明公不在宫也操未复言宫请就刑遂出不顾操为之泣涕并布顺皆缢杀之传首许市操召陈宫之母养之终其身嫁宫女抚视其家皆厚于初前尚书令陈纪纪子羣在布军中操皆礼而用之张辽将其众降拜中郎将臧霸自亡匿操募索得之使霸招吴敦尹礼孙观等皆诣操降操乃分琅邪东海为城阳利城昌虑郡悉以霸等为守相初操在兖州以徐翕毛晖为将及兖州乱翕晖皆叛兖州既定翕晖亡命投霸操语刘备令霸送二首霸谓备曰霸所以能自立者以不为此也霸受主公生全之恩不敢违命然王霸之君可以义告愿将军为之辞备以霸言白操操叹息谓霸曰此古人之事而君能行之孤之愿也皆以翕晖为郡守陈登以功加伏波将军
　　四年春三月眭固屯射犬夏四月曹操进军临河使将军史涣曹仁渡河击之仁操从弟也固自将兵北诣袁绍求救与涣仁遇于犬城涣仁击斩之操遂济河围射犬射犬降操还军敖仓　袁术既称帝滛侈滋甚媵御数百无不兼罗纨厌梁肉自下饥困莫之収防既而资实空虚不能自立乃烧宫室犇其部曲陈简雷薄于灊山复为简等所拒遂大穷士卒散走忧懑不知所为乃遣使归帝号于从兄绍曰禄去汉室久矣袁氏受命当王符瑞炳然今君拥有四州人戸百万谨归大命君其兴之袁谭自青州迎术欲从下邳北过曹操遣刘备及将军清河朱灵邀之术不得过复走寿春六月至江亭坐箦牀而叹曰袁术乃至是乎因愤慨结病呕血死术从弟畏曹操不敢居寿春率其部曲奉术柩及妻子犇庐江太守刘勲于皖城故广陵太守徐璆得传国玺献之袁绍既克公孙瓉心益骄贡御稀简主簿耿包宻白绍宜应天人称尊号绍以包白事示军府僚属皆言包妖妄宜诛绍不得已杀包以自解绍简精兵十万骑万匹欲以攻许沮授諌曰近讨公孙瓒师出歴年百姓疲敝仓库无积未可动也宜务农息民先遣使献捷天子若不得通乃表曹操隔我王路然后进屯黎阳渐营河南益作舟舡缮修噐械分遣精骑抄其边鄙令彼不得安我取其逸如此可坐定也郭图审配曰以明公之神武引河朔之疆众以伐曹操易如覆手何必乃尔授曰夫救乱诛暴谓之义兵恃众凭彊谓之骄兵义者无敌骄者先灭曹操奉天子以令天下今举师南向于义则违且庙胜之防不在彊弱曹操灋令既行士卒精练非公孙瓉坐而受攻者也今弃万安之术而兴无名之师窃为公惧之图配曰武王伐纣不为不义况兵加曹操而云无名且以公今日之彊将士思奋不及时以定大业所谓天与不取反受其咎此越之所以覇吴之所以灭也监军之计在于持牢而非见时知几之变也绍纳图言图等因是谮授曰授监统内外威震三军若其寝盛何以制之夫臣与主同者亡此黄石之所忌也且御众于外不宜知内绍乃分授所统为三都督使授及郭图淳于琼各典一军骑都尉清河崔琰諌曰天子在许民望助顺不可攻也绍不从许下诸将闻绍将攻许皆惧曹操曰吾知绍之为人志大而智小色厉而胆薄忌克而少威兵多而分画不明将骄而政令不一土地虽广粮食虽丰适足以为吾奉也孔融谓荀彧曰绍地广兵彊田丰许攸智士也为之谋审配逢纪忠臣也任其事顔良文丑勇将也统其兵殆难克乎彧曰绍兵虽多而法不整田丰刚而犯上许攸贪而不治审配专而无谋逢纪果而自用此数人者势不相容必生内变顔良文丑一夫之勇耳可一战而禽也　秋八月操进军黎阳使臧覇等将精兵入青州以扞东方留于禁屯河上　九月操还许分兵守官渡袁绍遣人招张绣并与贾诩书结好绣欲许之诩于绣坐上显谓绍使曰归谢袁本初兄弟不能相容而能容天下国士乎绣惊惧曰何至于此窃谓诩曰若此当何归诩曰不如从曹公绣曰袁彊曹弱又先与曹有讐从之如何诩曰此乃所以宜从也夫曹公奉天子以令天下其宜从一也绍彊盛我以少众从之必不以我为重曹公众弱其得我必喜其宜从二也夫有覇王之志者固将释私怨以明德于四海其宜从三也愿将军无疑　冬十一月绣率众降曹操操执绣手与欢宴为子均取绣女拜扬武将军表诩为执金吾封都亭侯关中诸将以袁曹方争皆中立顾望凉州牧韦端使从事天水杨阜诣许阜还关右诸将问袁曹胜败孰在阜曰袁公寛而不断好谋而少决不断则无威少决则后事虽彊终不能成大业曹公有雄才逺畧决机无疑法一而兵精能用度外之人所任各尽其力必能济大事者也曹操使治书侍御史河东卫觊镇抚关中时四方大有还民关中诸将多引为部曲觊书与荀彧曰关中膏腴之地顷遭荒乱人民流入荆州者十万余家闻本土安宁皆企望思归而归者无以自业诸将各竞招怀以为部曲郡县贫弱不能与争兵家遂彊一旦变动必有后忧夫盐国之大寳也乱来放散宜如旧置使者监卖以其直益市犂牛若有归民以供给之勤耕积粟以丰殖关中逺民闻之必日夜竞还又使司校尉留治关中以为之主则诸将日削官民日盛此疆本弱敌之利也彧以白操操从之始遣谒者仆射监盐官司校尉治农关中由是服从袁绍使人求助于刘表表许之而竟不至亦不援曹操从事中郎南阳韩嵩别驾零陵刘先説表曰今两雄相持天下之重在于将军若欲有为起乗其敝可也如其不然固将择所宜从岂可拥甲十万坐观成败求援而不能助见贤而不肯归此两怨必集于将军恐不得中立矣曹操善用兵贤俊多归之其势必举袁绍然后移兵以向江汉恐将军不能御也今之胜计莫若举荆州以附曹操操必重徳将军长享福祚垂之后嗣此万全之策也蒯越亦劝之表狐疑不断乃遣嵩诣许曰今天下未知所定而曹操拥天子都许君为我观其衅嵩曰圣达节次守节嵩守节者也夫君臣名定以死守之今策名委质唯将军所命虽赴汤蹈火死无辞也以嵩观之曹公必得志于天下将军能上顺天子下归曹公使嵩可也如其犹豫嵩至京师天子假嵩一职不获辞命则成天子之臣将军之故吏耳在君为君则嵩守天子之命义不得复为将军死也惟加重思无为负嵩表以为惮使彊之至许诏拜嵩侍中零陵太守及还盛称朝廷曹公之德劝表遣子入侍表大怒以为怀贰大防寮属陈兵持节将斩之数曰韩嵩敢怀贰邪众皆恐欲令嵩谢嵩不为动容徐谓表曰将军负嵩嵩不负将军具陈前言表妻蔡氏諌曰韩嵩楚国之望也且其言直诛之无辞表犹怒考杀从行者知无它意乃弗诛而囚之十二月曹操复屯官渡　操遣刘备邀袁术备遂杀徐州刺史车胄留闗羽守下邳行太守事
