<!-- { "loadSidebar": true } -->
　　三年　初突厥阿波可汗既与沙鉢略有隙分而为二阿波浸疆东距都斤西越金山兹铁勒伊吾及西域诸胡悉附之号西突厥隋主亦遣上大将军元契使于阿波以抚之　秋七月突厥沙鉢略既为达头所困又畏契丹遣使告急于隋请将部落度漠南寄居白道川隋主许之命晋王广以兵援之给以衣食赐之车服鼔吹沙鉢略因西撃阿波破之而阿拔国乘虚掠其妻子官军为撃阿拔败之所获悉与沙鉢略沙鉢略大喜乃立约以碛为界因上表曰天无二日人无二王夫隋皇帝真皇帝也岂敢阻兵恃险偷窃名号今感慕淳风归心有道屈膝稽颡永为藩附遣其子库合真入朝八月丙戍库合真至长安隋主下诏曰沙鉢略往虽与和犹是二国今作君臣便成一体因命肃告郊庙普颁逺近凡赐沙鉢略诏不称其名宴库合真于内殿引见皇后赏劳甚厚沙鉢略大悦自是嵗时贡献不絶
　　四年春正月庚午隋颁歴于突厥
　　祯明元年夏四月突厥沙鉢略可汗遣其子入贡于隋因请猎于恒代之间隋主许之仍遣人赐以酒食沙鉢略帅部落再拜受赐沙鉢略寻卒隋为之废朝三日遣太常吊祭初沙鉢略以其子雍虞闾懦弱遗令立其弟叶护处罗侯雍虞闾遣使迎处罗侯将立之处罗侯曰我突厥自木杆可汗以来多以弟代兄以庶夺嫡失先祖之法不相敬畏汝当嗣位我不惮拜汝雍虞闾曰叔与我父共根连体我枝叶也岂可使根本反从枝叶叔父屈于卑防乎且亡父之命何可废也愿叔勿疑遣使相让者五六处罗侯竟立是为莫何可汗以雍虞闾为叶护遣使上表言状隋使车骑将军长孙晟持节拜之赐以鼓吹幡旗莫何勇而有谋以隋所赐旗鼓西撃阿波阿波之众以为得隋兵助之多望风降附遂生擒阿波上书请其死生之命隋主下其议乐安公元谐请就彼枭首武阳公李充请生取入朝显戮以示百姓隋主谓长孙晟于卿何如晟对曰若突厥背诞须齐之以刑今其昆弟自相夷灭阿波之恶非负国家因其困穷取而为戮恐非招逺之道不如两存之左仆射高颎曰骨肉相残教之蠧也宜存养以示寛大隋主从之
　　二年冬十二月突厥莫何可汗西撃邻国中流矢而卒国人立雍虞闾号颉伽施多那都蓝可汗
　　隋文帝开皇十三年上之灭陈也以陈叔宝屛风赐突厥大义公主公主以其宗国之覆心常不平书屛风为诗叙陈亡以自寄上闻而恶之礼赐渐薄彭公刘昶先尚周公主流人杨钦亡入突厥诈言昶欲与其妻作乱攻隋遣钦来宻告大义公主发兵扰边都蓝可汗信之乃不修职贡颇为边患上遣车骑将军长孙晟使于突厥防观察之公主见晟言辞不逊又遣所私胡人安遂迦与杨钦计议扇惑都蓝晟至京师具以状闻上遣晟往索钦都蓝不与曰检校客内无此色人晟乃赂其达官知钦所在夜掩获之以示都蓝因发公主私事国人大以为耻都蓝执安遂迦等幷以付晟上大喜加授开府仪同三司仍遣入突厥废公主内史侍郎裴矩请説都蓝使杀公主时处罗侯之子染干号突利可汗居北方遣使求婚上使裴矩谓之曰当杀大义公主乃许婚突利复譛之于都蓝都蓝因发怒杀公主更表请婚朝议将许之长孙晟曰臣观雍虞闾反覆无信直以与玷厥有隙所以欲依倚国家虽与为婚终当叛去今若得尚公主承借威灵玷厥染干必受其征发彊而更反后恐难图且染干者处罗侯之子素有诚欵于今两代前乞通婚不如许之招令南徙兵少力弱易可抚驯使敌雍虞闾以为边捍上曰善复遣晟慰谕染干许尚公主十七年秋戊戌突厥突利可汗来逆女上舍之太常教习六礼妻以宗女安义公主上欲离间都蓝故特厚其礼遣太常卿牛纳言苏威民部尚书斛律孝卿相继为使突利本居北方既尚主长孙晟説其帅众南徙居度斤旧镇锡赉优厚都蓝怒曰我大可汗也反不如染干于是朝贡遂絶亟来抄掠边鄙突利伺知动静辄遣奏闻由是边鄙每先有备
　　十九年春二月突厥突利可汗因长孙晟奏言都蓝可汗作攻具欲攻大同城诏以汉王谅为元帅尚书左仆射高颎出朔州道右仆射杨素出灵州道上柱国燕荣出幽州道以撃都蓝皆取汉王节度然汉王竟不临戎都蓝闻之与达头可汗结盟合兵掩袭突利大战长城下突利大败都蓝尽杀其兄弟子侄遂度河入蔚州突利部落散亡夜与长孙晟以五骑南走比旦行百余里収得数百骑突利与其下谋曰今兵败入朝一降人耳大隋天子岂礼我乎玷厥虽来本无寃隙若往投之必相存济晟知之宻遣使者入伏逺镇令速举烽突利见四烽俱发以问晟晟绐之曰城高地迥必遥见贼来我国家法若贼少举二烽来多举三烽大逼举四烽彼见贼多而又近耳突利大惧谓其众曰追兵已逼且可投城既入镇晟留其达官执室领其众自将突利驰驿入朝夏四月丁酉突利至长安帝大喜以晟为左勲卫骠骑将军持节防突厥上令突利与都蓝使者因头特勒相辨诘突利辞直上乃厚待之都蓝弟都速六弃其妻子与突利归朝上嘉之使突利多遗之珍宝以慰其心高颎使上柱国赵仲卿将兵三千为前锋至族蠡山与突厥遇交战七日大破之追奔至乞伏泊复破之虏千余口杂畜万计突厥复大举而至仲卿为方陈四面拒战凡五日防高颎大兵至合撃之突厥败走追度白道逾秦山七百余里而还杨素军与达头遇先是诸将与突厥战虑其骑兵奔突皆以戎车歩骑相参设鹿角为方陈骑在其内素曰此乃自固之道未足以取胜也于是悉除旧法令诸军为骑陈达头闻之大喜曰天赐我也下马仰天而拜帅骑兵十余万直前上仪同三司周罗曰贼陈未整请击之先帅精骑逆战素以大兵继之突厥大败达头被重创而遁杀伤不可胜计其众号哭而去　冬十月甲午以突厥突利可汗为意利珍豆启民可汗华言意智健也突厥归启民者男女万余口上命长孙晟将五万人于朔州筑大利城以处之时安义公主已卒复使晟持节送宗女义成公主以妻之晟奏染干部落归者益众虽在长城之内犹被雍虞闾抄掠不得宁居请徙五原以河为固于夏胜两州之间东西至河南北四百里掘为横堑令处其内使得任情畜牧上从之又令上柱国赵仲卿屯兵二万为启民防达头代州总管韩洪等将歩骑一万镇恒安达头骑十万来冦韩洪军大败仲卿自乐宁镇邀撃斩首虏千余级帝遣越公杨素出灵州行军总管韩僧寿出庆州太
　　平公史万嵗出燕州大将军武威姚辩出河州以击都蓝师未出塞十二月乙未都蓝为部下所杀达头自立为歩迦可汗其国大乱长孙晟言于上曰今官军临境战数有功虏内自携离其主被杀乘此招抚可以尽降请遣染干部下分道招慰上从之降者甚众
　　二十年夏四月壬戌突厥达头可汗犯塞诏命晋王广杨素出灵武道汉王谅史万嵗出马邑道以击之长孙晟帅降人为秦州行军总管受晋王节度晟以突厥饮泉易可行毒因取诸药毒水上流突厥人畜饮之多死于是大惊曰天雨恶水其亡我乎因夜遁晟追之斩首千余级史万嵗出塞至大斤山与虏相遇达头遣使问隋将为谁候骑报史万嵗也突厥复问得非敦煌戌卒乎候骑曰是也达头惧而引去万嵗驰追百余里纵击大破之斩数千级逐北入碛数百里虏逺遁而还诏遣长孙晟复还大利城安抚新附达头复遣其弟子俟利伐从碛东攻啓民上又发兵助啓民守要路俟利伐退走入碛啓民上表陈谢曰大隋圣人可汗怜养百姓如天无不覆地无不载染干如枯木更叶枯骨更肉千世万世常为大隋典羊马也帝又遣赵仲卿为启民筑金河定襄二城
　　仁寿元年春正月突厥步迦可汗犯塞败代州总管韩于恒安　夏五月突厥男女九万口来降　冬十一月诏以杨素为云州行军元帅长孙晟为受降使者挟启民可汗北击步迦
　　二年春三月突厥思力俟斤等南度河掠启民男女六千口杂畜二十余万而去杨素帅诸军追击转战六十余里大破之突厥北走素复进追夜及之恐其越逸令其骑稍后亲引两骑幷降突厥二人与虏并行虏不之觉候其顿舍未定趣后骑掩击大破之悉得人畜以归启民自是突厥逺遁碛南无复寇掠
　　三年秋九月突厥步迦可汗所部大乱铁勒仆骨等十余部皆叛步迦降于启民步迦众溃西奔吐谷浑长孙晟送启民置碛口启民于是尽有步迦之众
　　炀帝大业三年春正月朔旦大陈文物时突厥启民可汗入朝见而慕之请袭冠带帝不许明日又帅其属上表固请帝大悦谓牛等曰令衣冠大备致单于解辫卿等功也各赐帛甚厚　夏四月丙寅车驾北巡己亥顿赤岸泽五月丁巳突厥启民可汗遣其子拓特勒来朝戊午发河北十余郡丁男凿太行山达于幷州以通驰道丙寅启民遣其兄子毗黎伽特勒来朝辛未启民遣使请自入塞奉迎舆驾上不许　六月戊子车驾顿榆林郡帝欲出塞耀兵径突厥中指于涿郡恐啓民惊惧先遣武卫将军长孙晟谕防啓民奉诏因召所部诸国奚霫室韦等酋长数十人咸集晟见牙帐中草秽欲令啓民亲除之示诸部落以明威重乃指帐前草曰此根大香啓民遽嗅之曰殊不香也晟曰天子行幸所在诸侯躬自洒扫耕除御路以表至敬之心今牙内芜秽谓是留香草耳啓民乃悟曰奴之罪也奴之骨肉皆天子所赐得効筋力岂敢有辞特以边人不知法耳赖将军教之此将军之惠奴之幸也遂拔所佩刀自芟庭草其贵人及诸部争效之于是发榆林北境至其牙东达于蓟长三千里广百步举国就役开为御道帝闻晟防益嘉之丁酉啓民及义成公主来朝行宫己亥吐谷浑高昌并遣使入贡甲辰上御北楼观渔于河以宴百僚定襄太守周法尚朝于行宫大府卿元寿言于帝曰汉武出关旌旗千里今御营之外请分为二十四军日别遣一军发相去三十里旗帜相望钲鼓相闻首尾相属千里不絶此亦出师之盛者也法尚曰不然兵亘千里动间山川猝有不虞四分五裂腹心有事首尾未知道路俱长难以相救虽有故事乃取败之道也帝不怿曰卿意如何法尚曰结为方陈四面外拒六宫及百官家属并在其内若有变起所当之面即令抗拒内引奇兵出外奋击车为壁垒重设钩陈此与据城理亦何异若战而捷抽骑追奔万一不捷屯营自守臣谓此万全之策也帝曰善因拜法尚左武衞将军啓民可汗复上表以为先帝可汗怜臣赐臣安义公主种种无乏臣兄弟嫉妬共欲杀臣臣当是时走无所适仰视惟天俯视惟地奉身委命依归先帝先帝怜臣且死养而生之以臣为大可汗还抚突厥之民至尊今御天下还如先帝养生臣及突厥之民种种无乏臣荷戴圣恩言不能尽臣今非昔日突厥可汗乃是至尊臣民愿帅部落变改衣服一如华夏帝以为不可　秋七月辛亥赐啓民玺书谕以碛北未静犹须征战但存心恭顺何必变服帝欲夸示突厥令宇文恺为大帐其下可坐数千人甲寅帝于城东御大帐备仪衞宴啓民及其部落作散乐诸胡骇悦争献牛羊驼马数千万蹄帝赐啓民帛二十万段其下各有差又赐啓民路车乘马鼓吹幡旗賛拜不名位在诸侯王上又诏发丁男百余万筑长城西距榆林东至紫河尚书左仆射苏威谏帝不听筑之二旬而毕八月壬午车驾发榆林歴云中泝金河时天下承平
