<!-- { "loadSidebar": true } -->
　　九年春正月太子洗马江綂以为戎狄乱华宜早絶其原作徙戎论以警朝廷【语在胡之叛】　夏六月贾后淫虐日甚私于太医令程据等又以簏箱载道上年少入宫复恐其漏泄往往杀之贾模恐祸及已甚忧之裴頠与模及张华议废后更立谢淑妃模华皆曰主上自无废黜之意而吾等专行之傥上心不以为然将若之何且诸王方彊朋党各异恐一旦祸起身死国危无益社稷頠曰诚如公言然中宫逞其昏虐乱可立待也华曰卿二人于中宫皆亲戚言或见信宜数为陈祸福之戒庶无大悖则天下尚未至于乱吾曹得以优游卒嵗而已頠旦夕说其从母广城君令戒谕贾后以亲厚太子贾模亦数为后言祸福后不能用反以模为毁已而踈之模不得志忧愤而卒秋八月以裴頠为尚书仆射頠虽贾后亲属然雅望素隆四海唯恐其不居权位寻诏頠专任门下事頠上表固辞以贾模适亡复以臣代之崇外戚之望彰偏私之举为圣朝累不听或谓頠曰君可以言当尽言于中宫言而不从当逺引而去傥二者不立虽有十表难以免矣頠慨然久之竟不能从帝为人戆騃尝在华林园闻虾蟆谓左右曰此鸣者为官乎为私乎时天下荒馑百姓饿死帝闻之曰何不食肉糜由是权在羣下政出多门势位之家更相荐托有如互市贾郭恣横货赂公行南阳鲁褒作钱神论以讥之曰钱之为体有乾坤之象亲之如兄字曰孔方无徳而尊无势而热排金门入紫闼危可使安死可使活贵可使贱生可使杀是故忿争非钱不胜幽滞非钱不防怨讐非钱不解令闻非钱不发洛中朱衣当涂之士爱我家兄皆无己巳执我之手抱我终始凡今之人惟钱而已　裴頠荐平阳韦忠于张华华辟之忠辞疾不起人问其故忠曰张茂先华而不实裴逸民欲而无厌弃典礼而附贼后此岂大丈夫之所为哉逸民每有心托我我常恐其溺于深渊而余波及我况可褰裳而就之哉关内侯敦煌索靖知天下将乱指洛阳宫门铜驼叹曰会见汝在荆棘中耳　初广城君郭槐以贾后无子常劝后使慈爱太子贾谧骄纵数无礼于太子广城君恒切责之广城君欲以韩夀女为太子妃太子亦欲婚韩氏以自固夀妻贾午及后皆不听而为太子聘王衍少女太子闻衍长女美而后为贾谧聘之心不能平颇以为言及广城君病临终执后手令尽心于太子言甚切至又曰赵粲贾午必乱汝家事我死后勿复听入深记吾言后不从更与粲午谋害太子太子幼有令名及长不好学惟与左右嬉戯贾后复使黄门辈诱之为奢靡威虐由是名誉浸减骄慢益彰或废朝侍而纵逰逸于宫中为市使人屠酤手揣斤两轻重不差其母本屠家女也故太子好之东宫月俸钱五十万太子常探取二月用之犹不足又令西园卖葵菜蓝子鸡面等物而收其利又好隂阳小数多所拘忌洗马江统上书陈五事一曰虽有微若宜力疾朝侍二曰宜勤见保傅咨询善道三曰画室之功可且减省后园刻镂杂作一皆罢遣四曰西园卖葵蓝之属亏败国体贬损令闻五曰缮墙正瓦不必拘挛小忌太子皆不从中舍人杜锡恐太子不得安其位每尽忠谏劝太子修徳业保令名言辞恳切太子患之置针着锡常所坐氊中刺之流血锡预之子也太子性刚知贾谧恃中宫骄贵不能假借之谧时为侍中至东宫或舍之于后庭防戏詹事裴权谏曰谧后所亲昵一旦交构则事危矣不从谧譛太子于后曰太子多畜私财以结小人者为贾氏故也若宫车晏驾彼居大位依杨氏故事诛臣等废后于金墉如反手耳不如早图之更立慈顺者可以自安后纳其言乃宣扬太子之短布于逺近又诈为有娠内藁物产具取妹夫韩夀子慰祖养之欲以代太子于时朝野咸知贾后有害太子之意中防军赵俊请太子废后太子不聴左卫率东平刘卞以贾后之谋问张华华曰不闻卞曰卞自须昌小吏受公成拔以至今日士感知己是以尽言而公更有疑于卞邪华曰假令有此君欲如何卞曰东宫俊乂如林四率精兵万人公居阿衡之任若得公命皇太子因朝入録尚书事废贾后于金墉城两黄门力耳华曰今天子当阳太子人子也吾又不受阿衡之命忽相与行此是无君父而以不孝示天下也虽能有成犹不免罪况权戚满朝威柄不一成可必乎贾后常使亲党微服听察于外颇闻卞言乃迁卞为雍州刺史卞知言泄饮药而死十二月太子长子虨病太子为虨求王爵不许虨病笃太子为之祷祀求福贾后闻之乃诈称帝不豫召太子入朝既至后不见置于别室遣婢陈舞以帝命赐太子酒三升使尽饮之太子辞以不能饮三升舞逼之曰不孝邪天赐汝酒而不饮酒中有恶物邪太子不得已强饮至尽遂大醉后使黄门侍郎潘岳作书草令小婢承福以纸笔及草因太子醉称诏使书之文曰陛下宜自了不自了吾当入了之中宫又宜速自了不自了吾当手了之并与谢妃共要刻期两发勿疑犹豫以致后患茹毛饮血于三辰之下皇天许当扫除患害立道文为王蒋氏为内主愿成当以三牲祠北君太子醉迷不觉遂依而冩之其字半不成后补成之以呈帝壬戌帝幸式干殿召公卿入使黄门令董猛以太子书及青纸诏示之曰遹书如此令赐死徧示诸公王莫有言者张华曰此国之大祸自古以来常因废黜正嫡以致丧乱且国家有天下日浅愿陛下详之裴頠以为宜先检校传书者又请比校太子手书不然恐有诈妄贾后乃出太子啓事十余纸众人比视亦无敢言非者贾后使董猛矫以长广公主辞白帝曰事宜速决而羣臣各不同其不从诏者宜以军法从事议至日西不决后见华等意坚惧事变乃表免太子为庶人诏许之于是使尚书和郁等持节诣东宫废太子为庶人太子改服出再拜受诏步出承华门乘麤犊车东武公澹以兵仗送太子及妃王氏三子虨臧尚同幽于金墉城王衍自表离婚许之妃恸哭而归杀太子母谢淑媛及虨母保林蒋俊
