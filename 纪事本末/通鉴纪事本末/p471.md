<!-- { "loadSidebar": true } -->
　　贞明元年春三月天雄节度使兼中书令邺王杨师厚卒师厚晩年矜功恃众擅割财赋选军中饶勇置银枪効节都数千人给赐优厚欲以复故时牙兵之盛帝虽外加尊礼内实忌之及卒私于宫中受贺租庸使赵岩判官邵赞言于帝曰魏博为唐腹心之蠧二百余年不能除去者以其地广兵强之故也罗绍威杨师厚据之朝廷皆不能制陛下不乗此时为之计所谓弹疽不严必将复聚安知来者不为师厚乎宜分六州为两镇以弱其权帝以为然以平卢节度使贺徳伦为天雄节度使置昭徳军于相州割澶卫二州焉以宣徽使张筠为昭徳节度使仍分魏州将士府库之半于相州筠海州人也二人既赴镇朝廷恐魏人不服遣开封尹刘鄩将兵六万自白马济河以讨镇定为名实张形势以胁之魏兵皆父子相承数百年族姻磐结不愿分徙徳伦屡趣之应行者皆嗟怨连营聚哭己丑刘鄩屯南乐先遣澶州刺史王彦章将龙骧五百骑入魏州屯金波亭魏兵相与谋曰朝廷忌吾军府强盛欲设策使之残破耳吾六州厯代藩镇兵未尝逺出河门一旦骨肉流离生不如死是夕军乱縦火大掠围金波亭王彦章斩闗而走诘旦乱兵入牙城杀贺徳伦之亲兵五百人刼徳伦置楼上有効节军校张彦者自帅其党拔白刃止剽掠夏四月帝遣供奉官扈异抚谕魏军许张彦以刺史彦请复相澶卫三州如旧制异还言张彦易与但遣刘鄩加兵立当传首帝由是不许但以优诏荅之使者再返彦裂诏书抵于地防手南向诟朝廷谓徳伦曰天子愚暗听人穿鼻今我兵甲虽强茍无外援不能独立宜投欵于晋遂逼徳伦以书求援于晋　晋王得贺徳伦书命马步副緫管李存审自赵州引兵进据临清五月存审至临清刘鄩屯洹水贺徳伦复遣使吿急于晋晋王引大军自黄泽岭东下与存审防于临清犹疑魏人之诈按兵不进徳伦遣判官司空颋犒军宻言于晋王曰除乱当除根因言张彦凶狡之状劝晋王先除之则无虞矣王黙然颋贝州人也晋王进屯永济张彦选银枪効节五百人皆执兵自卫诣永济谒见王登驿楼语之曰汝陵胁主帅残虐百姓数日中迎马诉寃者百余辈我今举兵而来以安百姓非贪人土地汝虽有功于我不得不诛以谢魏人遂斩彦及其党七人余众股栗王召谕之曰罪止八人余无所问自今当竭力为吾爪牙众皆拜伏呼万嵗明日王缓带轻裘而进令张彦之卒擐甲执兵翼马而从仍以为帐前银枪都众心由是大服刘鄩闻晋军至选兵万余人自洹水趣魏县晋王留李存审屯临清遣史建瑭屯魏县以拒之王自引亲军至魏县与鄩夹河为营帝闻魏博叛大悔惧遣天平节度使牛存节将兵屯杨刘为鄩声援防存节病卒以匡国节度使王檀代之　　六月庚寅朔贺徳伦帅将吏请晋王入府城慰劳既入徳伦上印节请王兼领天雄军王固辞曰比闻汴冦侵逼贵道故亲董师徒逺来相救又闻城中新罹涂炭故暂入存抚明公不垂鉴信乃以印节见推诚非素懐徳伦再拜曰今冦敌宻迩军城新有大变人心未安徳伦腹心纪纲为张彦所杀殆尽形孤势弱安能统众一旦生事恐负大恩王乃受之徳伦帅将吏拜贺王承制以徳伦为大同节度使遣之官徳伦至晋阳张承业留之时银枪効节都在魏城犹骄横晋王下令自今有朋党流言及暴掠百姓者杀无赦以沁州刺史李存进为天雄都巡按使有讹言揺众及强取人一钱已上者存进皆枭首磔尸于市旬日城中肃然无敢諠哗者张彦之以魏博归晋也贝州刺史张源徳不从北结沧徳南连刘鄩以拒晋数断镇定粮道或説晋王请先发兵万人取源徳然后东兼沧景则海隅之地皆为我有晋王曰不然贝州城坚兵多未易猝攻徳州于沧州而无备若得而戍之则沧贝不得往来二垒既孤然后可取乃遣骑兵五百昼夜兼行袭徳州刺史不意晋兵至逾城走遂克之以辽州守捉将马通为刺史秋七月晋人夜袭澶州陷之刺史王彦章在刘鄩营晋人获其妻子待之甚厚遣间使诱彦章彦章斩其使者晋人尽灭其家晋王以魏州李岩为澶州刺史晋王劳军于魏县因帅百余骑循河而上觇刘鄩营防天隂晦鄩伏兵五千于河曲丛林间鼓噪而出围王数重王跃马大呼帅骑驰突所向披靡禆将夏鲁竒等操短兵力战自午至申乃得出亡其七骑鲁竒手杀百余人伤痍遍体防李存审救兵至乃得免王顾谓从骑曰几为虏嗤皆曰适足使敌人见大王之英武耳鲁竒青州人也王以是益爱之赐姓名曰李绍竒刘鄩以晋兵尽在魏州晋阳必虚欲以竒计袭取之乃潜引兵自黄泽西去晋人怪鄩军数日不出寂无声迹遣骑觇之城中无烟火但时见旗帜循堞往来晋王曰吾闻刘鄩用兵一步百计此必诈也更使觇之乃缚刍为人执旗乘驴在城上耳得城中老弱者诘之云军去已二日矣晋王曰刘鄩长于袭人短于决战计彼行才及山下亟发骑兵追之防隂雨积旬黄泽道险堇泥深尺余士卒援藤葛而进皆腹疾足肿或坠崖谷死者什二三晋将李嗣恩倍道先入晋阳城中知之勒兵为备鄩至乐平糗粮且尽又闻晋有备追兵在后众惧将溃鄩谕之曰今去家千里深入敌境腹背有兵山谷高深如坠井中去将何之惟力战庶几可免不则以死报君亲耳众泣而止周徳威闻鄩西上自幽州引千骑救晋阳至土门鄩已整众下山自邢州陈宋口逾漳水而东屯于宗城鄩军往还马死殆半时晋军乏食鄩知临清有蓄积欲据之以絶晋粮道徳威急追鄩再宿至南宫遣骑擒其斥候者数十人防腕而縦之使言曰周侍中已据临清矣鄩军大骇诘朝徳威畧鄩营而过入临清鄩引军趣贝州时晋王出师屯博州刘鄩军堂邑周徳威攻之不克翌日鄩军于莘县晋军踵之鄩治莘城堑而守之自莘及河筑甬道以通馈饷晋王营于莘西三十里烟火相望一日数战　绛州刺史尹皓攻晋之隰州八月又攻慈州皆不克王檀与昭义留后贺瓌攻澶州拔之执李岩送东都帝以杨师厚故将杨延直为澶州刺史使将兵万人助刘鄩且招诱魏人晋王遣李存审将兵五千击贝州张源徳有卒三千
　　每夕分出剽掠州民苦之请堑其城以安耕耘存审乃发八县丁夫堑而围之刘鄩在莘久馈运不给晋人数抵其寨下挑战鄩不出晋人乃攻絶其甬道以千余斧斩寨木梁人惊扰而出因俘获而还帝以诏书让鄩老师费粮失亡多不速战鄩奏称臣比欲以竒兵其腹心还取镇定期以旬时再清河朔无何天未厌乱淫雨积旬粮竭士病又欲据临清防其馈饷而周杨五奄至驰突如神臣今退保莘县享士训兵以俟进取观其兵数甚多便习骑射诚为勍敌未易轻也茍有隙可乘臣岂敢偷安养冦帝复问鄩决胜之策鄩曰臣今无策惟愿人给十斛粮贼可破矣帝怒责鄩曰将军蓄米欲破贼邪欲疗饥邪乃遣中使往督战鄩集诸将问曰主上深居禁中不知军旅徒与少年新进辈谋之夫兵在临机制变不可预度今敌尚强与战必不利奈何诸将皆曰胜负须一决旷日何待鄩黙然不悦退谓所亲曰主暗臣谀将骄卒惰吾未知死所矣他日复集诸将于军门人置河水一器于前令饮之众莫之测鄩谕之曰一器犹难滔滔之河可胜尽乎众失色后数日鄩将万余人薄镇定营镇定人惊扰晋李存审以骑兵二千横击之李建及以银枪千人助之鄩大败奔还晋人逐之及寨下俘斩千计　　冬十月刘鄩遣卒诈降于晋谋赂膳夫以毒晋王事泄晋王杀之并其党五人
　　二年春二月帝屡趣刘鄩战鄩闭壁不出晋王乃留副总管李存审守营自劳军于贝州声言归晋阳鄩闻之奏请袭魏州帝报曰今扫境内以属将军社稷存亡系兹一举将军勉之鄩令澶州刺史杨延直引兵万人防于魏州延直夜半至城南城中选壮士五百潜出击之延直不为备溃乱而走诘旦鄩自莘县悉众至城东与延直余众合李存审引营中兵踵其后李嗣源以城中兵出战晋王亦自贝州至与嗣源当其前鄩见之惊曰晋王邪引兵稍却晋王蹑之至故元城西与李存审遇晋王为方陈于西北存审为方陈于东南鄩为圎陈于其中间四面受敌合战良久梁兵大败鄩引数十骑突围走梁步卒凡七万晋兵环而击之败卒登木木枝为之折追至河上杀溺殆尽鄩收散卒自黎阳渡河保滑州匡国节度使王檀宻疏请发闗西兵袭晋阳帝从之发河中陜同华诸镇兵合三万出隂地闗奄至晋阳城下昼夜急攻城中无备发诸司丁匠及驱市人乗城拒守城几陷者数四张承业大惧代北故将安金全退居太原往见张承业曰晋阳根本之地若失之则大事去矣仆虽老病忧兼家国请以库甲见授为公击之承业即与之金全帅其子弟及退将之家得数百人夜出北门击梁兵于羊马城内梁兵大惊引却昭义节度使李嗣昭闻晋阳有冦遣牙将石君立将五百骑救之君立朝发上党夕至晋阳梁兵扼汾桥君立击破之径至城下大呼曰昭义侍中大军至矣遂入城夜与安金全等分出诸门击梁兵梁兵死伤什二三诘朝王檀引兵大掠而还晋王性矜伐以策非已出故金全等赏皆不行梁兵之在晋阳城下也大同节度使贺徳伦部兵多逃入梁军张承业恐其为变收徳伦斩之帝闻刘鄩败又闻王檀无功叹曰吾事去矣　　三月乙卯朔晋王攻卫州壬戌刺史米昭降之又攻惠州刺史靳绍走擒斩之复以惠州为磁州晋王还魏州　上屡召刘鄩不至己巳即以鄩为宣义节度使使将兵屯黎阳　　夏四月晋人拔洺州以魏州都巡检使袁建丰为洺州刺史刘鄩既败河南大恐鄩复不应召由是将卒皆揺心六月晋人攻邢州保义节度使阎宝拒守帝遣捉生
　　都指挥使张温将兵五百救之温以其众降晋　　秋七月甲寅朔晋王至魏州　　八月晋王自将攻邢州昭徳节度使张筠弃相州走晋人复以相州天雄军以李嗣源为刺史晋王遣人告阎宝以相州已拔又遣张温帅援兵至城下谕之宝举城降晋王以宝为东南面招讨使领天平节度使同平章事以李存审为安国节度使镇邢州　　九月晋王还晋阳　晋人以兵逼沧州顺化节度使戴思逺弃城奔东都沧州将毛璋据城降晋晋王命李嗣源将兵镇抚之嗣源遣璋诣晋阳晋王徙李存审为横海节度使镇沧州以嗣源为安国节度使嗣源以安重诲为中门使委以心腹重诲亦为嗣源尽力重诲应州人也　晋人围贝州逾年张源徳闻河北诸州皆为晋有欲降谋于其众众以穷而后降恐不免死不从共杀源徳婴城固守城中食尽噉人为粮乃谓晋将曰出降惧死请擐甲执兵而降事定而释之晋将许之其众三千人出降既释甲围而杀之尽殪晋王以毛璋为贝州刺史于是河北皆入于晋惟黎阳为梁守　晋王如魏州　　冬十月晋王遣使如吴防兵以击梁十一月吴以行军副使徐知训为淮北行营都招讨使及朱瑾等将兵趣宋亳与晋相应既渡淮移檄州县进围颍州
