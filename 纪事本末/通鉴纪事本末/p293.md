<!-- { "loadSidebar": true } -->
　　十年春二月议伐高丽　丁酉扶风贼帅唐弼立李之为天子有众十万自称唐王　三月壬子帝行幸涿郡士卒在道亡者相继　夏四月车驾至北平五月庚申延安贼帅刘迦论自称皇王建元大世有众十万与稽胡相表里为冦诏以左骁衞大将军屈突通为关内讨捕大使发兵击之战于上郡斩迦论幷将卒万余级虏男女数万口而还　秋七月癸丑车驾次怀逺镇班师　冬十月丁卯上至东都　十一月乙卯离石胡刘苗王反自称天子众至数万将军潘长文讨之不克汲郡贼帅王德仁拥众数万保林虑山为盗　帝将如东都太史令庾质諌曰比嵗伐辽民实劳弊陛下宜镇抚关内使百姓尽力农桑三五年间四海稍丰实然后巡省于事为宜帝不悦质辞疾不从帝怒下质狱竟死狱中　十二月壬申帝如东都赦天下戊子入东都东海贼帅彭孝才转掠沂水彭城留守董纯讨擒之纯战虽屡捷而盗贼日滋或譛纯怯懦帝怒锁纯诣东都诛之　孟让自长白山冦掠诸郡至盱眙众十余万据都梁宫阻淮为固江都丞王世充将兵拒之为五栅以塞险要羸形示弱让笑曰世充文法小吏安能将兵吾今生缚取鼓行入江都耳时民皆结堡自固野无所掠贼众渐馁乃少留兵围五栅分人于南方抄掠世充伺其懈纵兵出击大破之让以数十骑遁去斩首万余齐郡贼帅左孝友众十万屯蹲狗山郡丞张须陀列营逼之孝友窘迫出降须陀威振东夏以功迁齐郡通守领河南道十二郡黜陟讨捕大使涿郡贼帅卢明月众十余万军祝阿须陁将万人邀之相持十余日粮尽将退谓将士曰贼见吾退必悉众来追若以千人袭据其营可有大利此诚危事谁能往者众莫对唯罗士信及歴城秦叔宝请行于是须陁委栅而遁使二人分将千人伏葭苇中明月悉众追之士信叔宝驰至其栅栅门闭二人超升其楼各杀数人营中大乱二人斩关以纳外兵因纵火焚其三十余栅烟焰涨天明月奔还须陁回军奋击大破之明月以数百骑遁去所俘斩无算叔宝名琼以字行
　　十一年　帝以户口逃亡盗贼防多二月庚午诏民悉城居田随近给郡县驿亭村坞皆筑城　上谷贼帅王须拔自称漫天王国号燕贼帅魏刀儿自称歴山飞众各十余万北连突厥南冦燕赵　初高祖梦洪水没都意恶之故迁都大兴申明公李穆薨高祖以浑为穆嗣累官至右骁卫大将军改封郕公帝以其门族彊盛忌之防有方士安伽陀言李氏当为天子劝帝尽诛海内凡姓李者浑从子将作监敏小名洪儿帝疑其名应防尝面告之异其引决虎贲郎将河东裴仁基告浑反帝収浑敏及宗族三十二人杀之　三月己酉帝行幸太原　夏四月幸汾阳宫避暑宫城迫隘百官士卒布散山谷间结草为营而居之　以衞尉少卿李渊为山西河东抚慰大使承制黜陟选补郡县文武官仍发河东兵讨捕羣盗渊行至龙门击贼帅毋端儿破之　秋八月乙丑帝巡北塞　突厥始毕帅骑数十万谋袭乘舆【事见太宗平突厥】　九月丁未车驾还至太原苏威言于帝曰今盗贼不息士马疲弊愿陛下亟还西京深根固本为社稷计帝初然之宇文述曰从官妻子多在东都宜便道向洛阳自潼关而入帝从之　冬十月壬戌帝至东都顾盼街衢谓侍臣曰犹大有人在意谓向日平杨感杀人尚少故也　杨感之乱龙舟水殿皆为所焚诏江都史造凡数千艘制度仍大于旧者　壬申卢明月帅众十万冦陈汝　东海李子通起长白山依左才相才相忌之度淮与杜伏威合自称将军　城父朱粲始为县佐史从军遂亡命聚众为盗谓之可达寒贼自称迦楼罗王众至十余万引兵转掠荆沔及山南郡县所过噍类无遗　十二月庚寅诏民部尚书樊子盖发关中兵数万击绛贼敬盘陁等子盖不分臧否自汾水之北村坞尽焚之贼有降者皆阬之百姓怨愤益相聚为盗诏以李渊代之有降者渊引置左右由是贼众多降前后数万人余党散入他郡
　　十二年春正月朝集使不至者二十余郡始议分遣使者十二道发兵讨捕盗贼　诏毗陵通守路道德集十郡兵数万人于郡东南起宫苑周围十二里内为十六离宫大抵仿东都西苑之制而奇丽过之又欲筑宫于防稽防乱不果成　三月上已帝与羣臣饮于西苑水上命学士杜宝撰水饰图经采古水事七十二使朝散大夫黄衮以木为之间以妓航酒船人物自动如生钟磬筝瑟能成音曲　己丑张金称陷平恩一朝杀男女万余口又陷武安钜鹿清河诸县金称比诸贼尤残暴所过民无孑遗　夏四月丁巳大业殿西院火帝以为盗起惊走入西苑匿草间火定乃还帝自八年以后每夜眠中恒惊悸云有贼令数妇人揺抚乃得眠　癸亥歴山飞别将甄翟儿众十万冦太原将军潘长文败死帝问侍臣盗贼左翊卫大将军宇文述曰渐少帝曰
　　比从来少几何对曰不能什一纳言苏威引身隐柱帝呼前问之对曰臣非所司不委多少但患渐近帝曰何谓也威曰他日贼据长白山今近在汜水且往日租赋丁役今皆何在岂非其人皆化为盗乎比见奏贼皆不以实遂使失于支计不时翦除又昔在鴈门许罢征辽今复征发贼何由息帝不悦而罢寻属五月五日百僚多馈珍玩威独献尚书或谮之曰尚书有五子之歌威意甚不逊帝益怒顷之帝问威以伐高丽事威欲帝知天下多盗对曰今兹之役愿不发兵但赦羣盗自可得数十万遣之东征彼喜于免罪争务立功高丽可灭帝不怿威出御史大夫裴蕴奏曰此大不逊天下何处有许多贼帝曰老革多奸以贼胁我欲批其口且复隐忍蕴知帝意遣河南白衣张行本奏威昔在高阳典选滥授人官畏怯突厥请还京师帝令案验狱成下诏数威罪状除名为民后月余复有奏威与突厥隂图不轨者事下裴蕴推之蕴处威死威无以自明但摧谢而已帝悯而释之曰未忍即杀遂幷其子孙三世皆除名　秋七月江都新作龙舟成送东都宇文述劝幸江都帝从之右候衞大将军酒泉赵才諌曰今百姓疲劳府藏空竭盗贼蜂起禁令不行愿陛下还京师安兆庶帝大怒以才属吏旬日意解乃出之朝臣皆不欲行帝意甚坚无敢谏者建节尉任宗上书极谏即日于朝堂杖杀之甲子帝幸江都命越王侗与光禄大夫段达太府卿元文郁检校民部尚书韦津右武衞将军皇甫无逸右司郎卢楚等总留后事津孝寛之子也帝以诗留别宫人曰我梦江都好征辽亦偶然奉信郎崔民象以盗贼充斥于建国门上表谏帝大怒先解其頥然后斩之　戊辰冯翊孙华举兵为盗虞世基以盗贼充斥请发兵屯洛口仓帝曰卿是书生定犹恇怯戊辰车驾至巩敕有司移箕山公路二府于仓内仍令筑城以备不虞至汜水奉信郎王爱仁复上表请还西京帝斩之而行至梁郡郡人邀车驾上书曰陛下若遂幸江都天下非陛下之有又斩之是时李子通据海陵左才相掠淮北杜伏威屯六合众各数万帝遣光禄大夫陈棱将宿卫精兵八千讨之往往克捷　八月乙巳贼帅赵万海众数十万自恒山寇高阳　冬十月己丑许恭公宇文述卒初述子化及智及皆无頼化及事帝于东宫帝宠昵之及即位以为太仆少卿帝幸榆林化及智及冒禁与突厥交市帝怒将斩之已解衣辫髪既而释之赐述为奴智及弟士及以尚主之故常轻智及惟化及与之亲昵述卒帝复以化及为右屯衞将军智及为将作少监　韦城翟让亡命于瓦冈为羣盗同郡单雄信往从之聚徒至万余人时又有外黄王当仁济南王伯当韦城周文举雍丘李公逸等皆拥众为盗李密亡命往来诸帅间説以取天下之防　鄱阳贼帅操师乞自称元兴王建元始兴攻陷豫章郡以其乡人林士为大将军诏治书侍御史刘子翊将兵讨之师乞中流矢死士代统其众与子翊战于彭蠡湖子翊败死士兵大振至十余万人　十二月壬辰士自称皇帝国号楚建元太平遂取九江临川南康宜春等郡豪杰争杀隋守令以郡县应之其地北自九江南及番禺皆为所有　诏以右骁卫将军唐公李渊为太原留守以虎贲郎将王威虎牙郎将高君雅为之副将兵讨甄翟儿与翟儿遇于雀鼠谷渊众才数千贼围渊数匝李世民将精兵救之拔渊于万众之中防步兵至合击大破之　张金称郝孝德孙宣雅高士达杨公卿等冦掠河北屠陷郡县隋将帅败亡相继惟虎贲郎将王辩清河郡丞杨善防数有功帝遣太仆杨义臣讨张金称金称与左右逃于清河之东杨善防讨擒之余众皆归窦建德　内史侍郎虞世基以帝恶闻贼盗诸将及郡县有告败求救者世基皆抑损表状不以实闻但云鼠窃狗盗郡县捕逐行当殄尽愿陛下勿以介怀帝良以为然或杖其使者以为妄言由是盗贼徧海内陷没郡县帝皆弗之知也杨义臣破降河北贼数十万列状上闻帝叹曰我初不闻贼顿如此义臣降贼何多也世基对曰小窃虽多未足为虑义臣克之拥兵不少乆在阃外此最非宜曰卿言是也遽追义臣放散其兵贼由是复盛治书侍御史韦云起劾奏世基及御史大夫裴蕴职典枢要维持内外四方告变不为奏闻贼数实多裁减言少陛下既闻贼少发兵不多众寡悬殊往皆不克故使官军失利贼党日滋请付有司结正其罪大理卿郑善果奏云起诋訾名臣所言不实非毁朝政妄作威权由是左迁云起为大理司直帝至江都江淮郡官谒见者专问礼饷丰薄丰则超迁丞守薄则率从停解江东郡丞王世充献铜镜屛风迁通守歴阳郡丞赵元楷献异味迁江都郡丞由是郡县竞务刻剥以充贡献民外为盗贼所掠内为郡县所赋生计无遗加之饥馑无食民始采树皮叶或捣藁为末或煮土而食之诸物皆尽乃自相食而官食犹充牣吏皆畏法莫敢振救王世充宻为帝简阅江淮民间美女献之由是益有宠　河间贼帅格谦拥众十余万据豆子防自称燕王帝命王世充将兵讨斩之谦将勃海高开道収其余众冦掠燕地军势复振
