<!-- { "loadSidebar": true } -->
　　四年春二月李泌自陈衰老独任宰相精力耗竭既未聴其去乞更除一相上曰朕深知卿劳苦但未得其人耳上从容与泌论即位以来宰相曰卢杞忠清彊介人言杞奸邪朕殊不觉其然泌曰人言奸邪而陛下独不觉其奸邪此乃杞之所以为奸邪也傥陛下觉之岂有建中之乱乎以私隙杀杨炎挤顔真卿扵死地激李懐光使叛赖陛下圣眀窜逐之人心顿喜天亦悔祸不然乱何由弭上曰杨炎以童子视朕每论事朕可其奏则悦与之往复问难即怒而辞位观其意以朕为不足与言故也以是交不可忍非由杞也建中之乱术士豫请城奉天此盖天命非杞所能致也泌曰天命他人皆可以言之惟君相不可言盖君相所以造命也若言命则礼乐刑政皆无所用矣纣曰我生不有命在天此商之所以亡也上曰朕好与人较量理体崔祐甫性躁朕难之则应对失次朕常知其短而防之杨炎论事亦有可采而气色麤傲难之輙勃然怒无复君臣之礼所以每见令人忿发余人则不敢复言卢小心朕所言无不从又无学不能与朕往复故朕所懐甞不尽也对曰言无不从岂忠臣乎夫言而莫予违此孔子所谓一言丧邦者也上曰惟卿则异彼三人者朕言当卿常有喜色不当常有忧色虽时有逆耳之言如郷来纣及防邦之类朕细思之皆卿先事而言如此则理安如彼则危乱言虽深切而气色和顺无杨炎之陵傲朕问难往复卿辞理不屈又无好胜之志直使朕中懐已尽而屈服不能不从此朕所以私喜扵得卿也泌曰陛下所用相尚多今皆不论何也上曰彼皆非所谓相也凡相者必委以政事如宗时牛仙客陈希烈可以谓之相乎如肃宗代宗之任卿虽不受其名乃真相耳必以官至平章事为相则王武俊之徒皆相也
　　五年　初上思李懐光之功欲宥其一子而子孙皆已伏诛戊辰诏以懐光外孙燕八八为懐光后赐姓名李承绪除左卫率胄曹参军赐钱千缗使养懐光妻王氏及守其墓祀
　　七年春二月癸未易定节度使张孝忠薨
　　八年春三月丁丑山南东道节度使曹成王臯薨　宣武节度使刘佐有威略其母虽贵日织绢一匹谓佐曰汝本寒微天子富贵汝至此必以死报之故佐始终不失臣节庚午佐薨　夏四月癸酉平卢节度使李纳薨军中推其子师古知留后
　　十二年春三月魏愽节度使田绪尚嘉诚公主有庶子三人季安最幼公主子之以为副大使夏四月庚午绪暴薨左右匿之使季安领军事年十五乙亥发防推季安为留后
　　十七年夏五月丁巳成徳节度使王武俊薨　秋七月辛巳以成徳节度副使王士真为节度使




　　通鉴纪事本末卷三十三下
<史部,纪事本末类,通鉴纪事本末>
　　钦定四库全书
　　通鉴纪事本末卷三十四上
　　宋　袁枢　撰
　　伾文用事
　　唐德宗贞元十九年　初翰林待诏王伾善书山隂王叔文善碁俱出入东宫娱侍太子伾杭州人也叔文谲诡多计自言读书知治道乘闲常为太子言民间疾苦太子尝与诸侍读及叔文等论及宫市事太子曰寡人方欲极言之众皆称賛独叔文无言既退太子目留叔文谓曰向者君独无言岂有意邪叔文曰叔文防幸太子有所见敢不以闻太子职当视膳问安不宜言外事陛下在位久如疑太子收人心何以自解太子大惊因泣曰非先生寡人无以知此遂大爱幸与王伾相依附叔文因为太子言某可为相某可为将幸异日用之密结翰林学士韦执谊及当时朝士有名而求速进者陆淳吕温李景俭韩煜韩泰陈谏栁宗元刘禹锡等定为死友而凌准程异等又因其党以进日与游处踪迹诡秘莫有知其端者藩镇或隂进资币与之相结淳吴人尝为左司郎中温渭之子时为左拾遗景俭瑀之孙进士及第煜滉之族子諌尝为侍御史宗元禹锡时为监察御史左补阙张正一上书得召见正一与吏部员外郎王仲舒主客员外郎刘伯刍等相亲善叔文之党疑正一言己隂事令韦执谊反譛正一等于上云其朋党游宴无度九月甲寅正一等皆坐逺贬人莫知其由伯刍廼之子也　十二月庚申以太常卿髙郢为中书侍郎吏部侍郎郑珣瑜为门下侍郎并同平章事珣瑜余庆之从父兄弟也
　　二十年秋九月太子始得风疾不能言
