<!-- { "loadSidebar": true } -->
　　明宗天成元年河中节度使李继麟恃与帝故旧且有功帝待之厚苦诸伶官求匄无厌遂拒不与大军之征蜀也继麟阅兵遣其子令徳将之以从景进与宦官谮之曰继麟闻大军起以为讨已故惊惧阅兵自卫又曰崇韬所以敢倔彊于蜀者与河中隂谋内外相应故也继麟闻之惧欲身入朝以自明其所亲止之继麟曰郭侍中功髙于我今事势将危吾得见主上面陈至诚则谗人获罪矣正月癸亥继麟入朝　魏王继岌将发成都令任圜权知留事以俟孟知祥诸军部署已定是日马彦珪至以皇后教示继岌继岌曰大军垂发彼无衅端安可为此负心事公辈勿复言且主上无敕独以皇后教杀招讨使可乎李从袭等泣曰既有此迹万一崇韬闻之中途为变益不可救矣相与巧陈利害继岌不得已从之甲子旦从袭以继岌之命召崇韬计事继岌登楼避之崇韬方升阶继岌从者李环挝碎其首并杀其子廷诲廷信外人犹未之知都统推官饶阳李崧谓继岌曰今行军三千里外初无敕防擅杀大将大王奈何行此危事独不能忍之至洛阳邪继岌曰公言是也悔之无及崧乃召书吏数人登楼去梯矫为敕书用蜡印宣之军中粗定崇韬左右皆窜匿独掌书记滏阳张砺诣魏王府恸哭久之继岌命任圜代崇韬总军政马彦珪还洛阳乃下诏暴郭崇韬之罪并杀其子廷説廷让廷议于是朝野骇惋羣议纷然帝使宦官濳察之保大节度使睦王存乂崇韬之婿也宦官欲尽去崇韬之党言存乂对诸将攘臂垂泣为崇韬称寃言辞怨望庚辰幽存乂于第寻杀之景进言河中人有告变言李继麟与郭崇韬谋反崇韬死又与存乂连谋宦官因共劝帝速除之帝乃徙继麟为义成节度使是夜遣蕃汉马步使朱守殷以兵围其第驱继麟出徽安门外杀之复其姓名曰朱友谦友谦二子令徳为武信节度使令锡为忠武节度使诏魏王继岌诛令徳于遂州郑州刺史王思同诛令锡于许州河阳节度使李绍竒诛其家人于河中绍竒至其家友谦妻张氏帅家人二百余口见绍竒曰朱氏宗族当死愿无滥及平人乃别其婢仆百人以其族百口就刑张氏又取铁劵以示绍竒曰此皇帝去年所赐也我妇人不识书不知其何等语也绍竒亦为之慙友谦旧将史武等七人时为刺史皆坐族诛时洛中诸军饥窘妄为谣言伶官采之以闻于帝故郭崇韬朱友谦皆及于祸成徳节度使兼中书令李嗣源亦为谣言所属帝遣朱守殷察之守殷私谓嗣源曰令公勲业振主宜自图归藩以逺祸嗣源曰吾心不负天地祸福之来无所可避皆委之于命耳时伶官用事勲旧人不自保嗣源危殆者数四頼宣徽使李绍宏左右营防以是得全　魏王继岌留马步都指挥使陈留李仁罕马军都指挥使东光潘仁嗣左厢都指挥使赵廷隠右厢都指挥使浚仪张业牙内指挥使文水武漳骁鋭指挥使平恩李延厚戍成都甲申继岌发成都命李绍琛帅万二千人为后军行止常差中军一舍　二月魏博指挥使杨仁晸将所部兵戍瓦桥逾年代归至贝州以邺都空虚恐兵至为变敕留屯贝州时天下莫知郭崇韬之罪民间讹言云崇韬杀继岌自王于蜀故族其家朱友谦子建徽为澶州刺史帝宻敕邺都监军史彦琼杀之门者白留守王正言曰史武徳夜半驰马出城不言何往又讹言云皇后以继岌之死归咎于帝已弑帝矣故急召彦琼计事人情愈骇杨仁晸部兵皇甫晖与其徒夜博不胜因人情不安遂作乱刼仁晸曰主上所以有天下者吾魏军力也魏军甲不去体马不解鞍者十余年今天下已定天子不念旧劳更加猜忌逺戍逾年方喜代归去家咫尺不使相见今闻皇后弑逆京师已乱将士愿与公俱归仍表闻朝廷若天子万福兴兵致讨以吾魏博兵力足以拒之安知不更为富贵之资乎仁晸不从晖杀之又刼小校不从又杀之効节指挥使赵在礼闻乱衣不及带逾垣而走晖追及曳其足而下之示以二首在礼惧而从之乱兵遂奉以为帅焚掠贝州晖魏州人在礼涿州人也诘旦晖等拥在礼南趣临清永济馆陶所过剽掠壬辰晚有自贝州来告军乱将犯邺都者都巡检使孙铎等亟诣史彦琼请授甲乗城为备彦琼疑铎等有异志曰告者云今日贼至临清计程须六日晚方至为备未晚孙铎曰贼既作乱必乗吾未备昼夜倍道安肯计程而行请仆射帅众乗城铎募劲兵千人伏于王莽河逆击之贼既势挫必当离散然后可扑灭也必俟其至城下万一有奸人为内应则事危矣彦琼曰但严兵守城何必逆战是夜贼前锋攻北门弓弩乱发时彦琼将部兵宿北门楼闻贼呼声即时惊溃彦琼单骑犇洛阳癸巳贼入邺都孙铎等拒战不胜亡去赵在礼据宫城署皇甫晖及军校赵进为马步都指挥使纵兵大掠进定州人也王正言方据案召吏草奏无至者正言怒其家人曰贼已入城杀掠于市吏皆逃散公尚谁呼正言惊曰吾初不知也又索马不能得乃帅僚佐步出府门谒在礼再拜请罪在礼亦拜曰士卒思归耳尚书重徳勿自卑屈慰谕遣之众推在礼为魏博留后具奏其状北京留守张宪家在邺都在礼厚抚之遣使以书诱宪宪不发封斩其使以闻　丙申史彦琼至洛阳帝问可为大将者于枢宻使李绍宏绍宏复请用李绍钦帝许之令条上方略绍钦所请偏禆皆梁旧将已所善者帝疑之而止皇后曰此小事不足烦大将绍荣可办也帝乃命归徳节度使李绍荣将骑三千诣邺都招抚亦征诸道兵备其不服郭崇韬之死也李绍琛谓董璋曰公复欲呫哔谁门乎璋惧谢罪魏王继岌军还至武连遇敕使谕以朱友谦已伏诛令董璋将兵之遂州诛朱令徳时绍琛将后军在魏城闻之以帝不委已杀令徳而委璋大惊俄而璋过绍琛军不谒绍琛怒乗酒谓诸将曰国家南取大梁西定巴蜀皆郭公之谋而吾之战功也至于去逆効顺与国家犄角以破梁则朱公也今朱郭皆无罪族灭归朝之后行及我矣寃哉天乎奈何绍琛所将多河中兵河中将焦武等号哭于军门曰西平王何罪阖门屠脍我辈归则与史武等同诛决不复东矣是日魏王继岌至泥溪绍琛至劔州遣人白继岌云河中将士号哭不止欲为乱丁酉绍琛自劔州拥兵西还自称西川节度三川制置等使移檄成都称奉诏代孟知祥招谕蜀人三日间众至五万　己亥魏王继岌至利州李绍琛遣人断桔柏津继岌闻之以任圜为副招讨使将步骑七千与都指挥使梁汉颙监军李延安追讨之　庚子邢州左右步直兵赵太等四百人据城自称安国留后诏东北面招讨副使李绍真讨之　辛丑任圜先令别将何建崇击劒门关下之　李绍荣至邺都攻其南门遣人以敕招谕之赵在礼以羊酒犒师拜于城上曰将士思家擅归相公诚善为敷奏得免于死敢不自新遂以敕徧谕军士史彦琼防手大骂曰羣死贼城破万段皇甫晖谓众曰观史武徳之言上不赦我矣因聚噪掠敕书手坏之守陴拒战绍荣攻之不利以状闻帝怒曰克城之日勿遗噍类大发诸军讨之壬寅绍荣退屯澶州甲辰夜从马直军士王温等五人杀军使谋作乱擒
　　斩之从马直指挥使郭从谦本优人也优名郭门髙帝与梁相拒于得胜募勇士挑战从谦应募俘斩而还由是益有宠帝选诸军骁勇者为亲军分置四指挥号从马直从谦自军使积功至指挥使郭崇韬方用事从谦以叔父事之睦王存乂以从谦为假子及崇韬存乂得罪从谦数以私财飨从马直诸校对之流涕言崇韬之寃及王温作乱帝戏之曰汝既负我附崇韬存乂又教王温反欲何为也从谦益惧既退隂谓诸校曰主上以王温之故俟邺都平定尽阬若曹家之所有宜尽市酒肉勿为久计也由是亲军皆不自安　丁未李绍荣以诸道兵再攻邺都庚戌禆将杨重覇帅众数百登城后无继者重覇等皆死贼知不赦坚守无降意朝廷患之日发中使促魏王继岌东还继岌以中军精兵皆从任圜讨李绍琛留利州待之未得还李绍荣讨赵在礼久无功赵太据邢州未下沧州军乱小校王景戡讨定之因自为留后河朔州县告乱者相继帝欲自征邺都宰相枢宻使皆言京师根本车驾不可轻动帝曰诸将无可使者皆曰李嗣源最为勲旧帝心忌嗣源曰吾惜嗣源欲留宿卫皆曰它人无可者忠武节度使张全义亦言河朔多事久则患深宜令总管进讨若倚绍荣辈未见成功之期李绍宏亦屡言之帝以内外所荐久乃许之甲寅命嗣源将亲军讨邺都　董璋将兵二万屯绵州会任圜讨李绍琛帝遣中使崔延琛至成都遇绍琛军绐之曰吾奉诏召孟郎公若缓兵自当得蜀既至成都劝孟知祥为战守备知祥浚壕树栅遣马步都指挥使李仁罕将四万人骁锐指挥使李延厚将二千人讨绍琛延厚集其众询之曰有少壮勇鋭欲立功求冨贵者东衰疾畏懦厌行陈者西得选兵七百人以行是日任圜军追及绍琛于汉州绍琛出兵逆战招讨掌书记张砺请伏精兵于后以羸兵诱之圜从之使董璋以东川羸兵先战而却绍琛轻圜书生又见其兵羸极力追之伏兵发大破之斩首数千级自是绍琛入汉州闭城不出　　三月丁巳朔李绍真奏克邢州擒赵太等庚申绍真引兵至邺都营于城西北以太等徇于邺都城下而杀之　壬戌李嗣源至邺都营于城西南甲子嗣源下令军中诘旦攻城是夜从马直军士张破败作乱帅众大噪杀都将焚营舍诘旦乱兵逼中军嗣源帅亲军拒战不能敌乱兵益炽嗣源叱而问之曰尔曹欲何为对曰将士从主上十年百战以得天下今主上弃恩任威贝州戍卒思归主上不赦云克城之后当尽阬魏博之军近从马直数卒諠竞遽欲尽诛其众我辈初无叛心但畏死耳今众议欲与城中合势击退诸道之军请主上帝河南令公帝河北为军民之主嗣源泣谕之不从嗣源曰尔不用吾言任尔所为我自归京师乱兵拔白刃环之曰此辈虎狼也不识尊卑令公去欲何之因拥嗣源及李绍真等入城城中不受外兵皇甫晖逆击张破败斩之外兵皆溃赵在礼帅诸校迎拜嗣源泣谢曰将士辈负令公敢不惟命是听嗣源诡説在礼曰凡举大事须借兵力今外兵流散无所归我为公出收之在礼乃听嗣源绍真俱出城宿魏县散兵稍有至者汉州无城堑树木为栅乙丑任圜进攻其栅纵火焚
