<!-- { "loadSidebar": true } -->
　　四年春正月厐师古葛从周并兵攻郓州朱瑄兵少食尽不复出战但引水为深壕以自固辛卯师古等营于水西南命为浮梁辛巳潜决壕水丙申浮梁成师古夜以中军先济瑄闻之弃城犇中都葛从周逐之野人执瑄及妻子以献　朱全忠入郓州以厐师古为天平留后朱瑾留大将康懐贞守兖州与河东将史俨李承嗣掠徐州之境以给军食全忠闻之遣葛从周将兵袭兖州懐贞闻郓州已失守汴兵奄至遂降二月戊申从周入兖州获瑾妻子朱瑾还无所归帅其众趋沂州刺史尹处宾不纳走保海州为汴兵所逼与史俨李承嗣拥州民度淮犇杨行宻行宻逆之于髙邮表瑾留武宁节度使全忠纳瑾之妻引兵还张夫人逆于封丘全忠以得瑾妻告之夫人请见之瑾妻拜夫人答拜且泣曰兖郓与司空同姓约为兄弟以小故恨望起兵相攻使吾姒辱于此它日汴州失守吾亦如吾姒之今日乎全忠乃送瑾妻于佛寺为尼斩朱瑄于汴桥于是郓齐曹棣兖沂宻徐宿陈许郑滑濮皆入于全忠惟王师范保淄青一道亦服于全忠李存信在魏州闻兖郓皆陷引兵还淮南旧善水战不知骑射及得河东兖郓兵军声大振史俨李承嗣皆河东骁将李克用深惜之遣使间道诣杨行宻请之行宻许之亦遣使诣克用修好　初李克用取幽州表刘仁恭为节度使留戍兵及腹心将十人典其机要租赋供军之外悉输晋阳及上幸华州克用征兵于仁恭又遗成徳节度使王镕义武节度使王郜书欲与之共定关中奉天子还长安仁恭辞以契丹入侵须兵扞御俟敌退然后承命克用屡趣之使者相继数月兵不出克用移书责之仁恭抵书于地慢骂囚其使者欲杀河东戍将戍将遁逃获免克用大怒八月自将击仁恭　　秋九月丁丑李克用至安塞军辛巳攻之幽州将单可及引骑兵至克用方饮酒前锋白贼至矣克用醉曰仁恭何在对曰但见可及辈克用瞠目曰可及辈何足为敌亟命击之是日大雾不辨人物幽州将杨师侃伏兵于木涧河东兵大败失亡大半会大风雨震电幽州兵解去克用醒而后知败责大将李存信等曰吾以醉废事汝曹何不力争　　冬十月刘仁恭奏称李克用无故称兵见讨本道大破其党于木涧请自为统帅以讨克用诏不许又遗朱全忠书全忠奏加仁恭同平章事朝廷从之仁恭又遣使谢克用陈去就不自安之意克用复书略曰今公仗钺控兵理民立法擢士则欲其报徳选将则望彼酬恩已尚不然人何足信仆料猜防出于骨肉嫌忌生于屏帷持干将而不敢授人捧盟盘而何词着誓
　　光化元年春三月义昌节度使卢彦威性残虐又不礼于邻道与卢龙节度使刘仁恭争盐利仁恭遣其子守文将兵袭沧州彦威弃城挈家犇魏州罗信不纳乃犇汴州仁恭遂取沧景徳三州以守文为义昌留后仁恭兵势益盛自谓得天助有并吞河朔之志为守文请旌节朝廷未许防中使至范阳仁恭语之曰旌节吾自有之但欲得长安本色耳何为累章见拒为吾言之其悖慢如此朱全忠与刘仁恭修好防魏博兵击李克用夏四月丁未全忠至钜鹿城下败河东兵万余人逐北至青山口　丁未朱全忠遣葛从周分兵攻洺州戊辰拔之斩刺史邢善益　　夏五月葛从周攻邢州刺史马师素弃城走辛未磁州刺史袁奉滔自刭全忠以从周为昭义留后守邢洺磁三州而还　　秋八月上欲藩镇相与辑睦以太子宾客张有孚为河东汴州宣慰使赐李克用朱全忠诏又令宰相与之书使之和解克用欲奉诏而耻于先自屈乃致书王镕使通于全忠全忠不从　　九月魏博节度使罗信薨军中推其子节度副使绍威知留后　　冬十月李克用遣其将李嗣昭周徳威将步骑三万出青山将复山东三州壬寅进攻邢州葛从周出战大破之嗣昭等引兵退入青山从周追之将扼其归路步兵自溃嗣昭不能制防横冲都将李嗣源以所部兵至谓嗣昭曰吾辈亦去则势不可支矣我试为公击之嗣昭曰善我请从公后嗣源乃解鞍厉镞临髙布陈左右指画邢人莫之测嗣源直前奋击嗣昭继之从周乃退徳威马邑人也　以罗绍威知魏博留后　　十一月以魏博留后罗绍威为节度使　　十二月昭义节度使薛志勤薨旬日无帅李罕之擅引泽州兵夜入潞州据之以状白克用曰薛铁山死州民无主虑不逞者为变故罕之専命镇抚取王裁防克用怒遣人让之罕之遂遣其子颢请降于朱全忠克用遣李嗣昭将兵讨之
　　二年春正月朱全忠表李罕之为昭义节度使　刘仁恭发幽沧等十二州兵十万欲兼河朔攻贝州拔之城中万余户尽屠之投尸清水由是诸城各坚守不下仁恭进于魏州营于城北魏博节度使罗绍威求救于朱全忠　　三月朱全忠遣其将李思安张存敬将兵救魏博屯于内黄癸卯全忠以中军军于滑州刘仁恭谓其子守文曰汝勇十倍于思安当先虏鼠辈后擒绍威耳乃遣守文及其妹壻单可及将精兵五万撃思安于内黄丁未思安使其将袁象先伏兵于清水之右思安逆战于繁阳阳不胜而却守文逐之及内黄之北思安勒兵还战伏兵发夹撃之幽州兵大败斩可及杀获三万人守文仅以身免可及幽州骁将号单无敌燕军失之丧气思安陈留人也时葛从周自邢州将精骑八百已入魏州戊申仁恭攻上水关馆陶门从周与宣义牙将贺徳伦出战顾门者曰前有大敌不可返顾命阖其扉从周等殊死战仁恭复大败擒其将薛突厥王郐郎明日汴魏乗胜合兵击仁恭破其八寨仁恭父子烧营而遁汴魏之人长驱追之至临清拥其众入永济渠杀溺不可胜纪镇人亦出兵邀击于东境自魏至沧五百里间僵尸相枕仁恭自是不振而全忠益横矣徳伦河西胡人也刘仁恭之攻魏州也罗绍威遣使修好于河东且求救壬午李克用遣李嗣昭将兵救之会仁恭已为汴兵所败绍威复与河东絶嗣昭引还　葛从周乗破幽州之势自土门攻河东拔承天军别将尉氏叔琮自马岭入拔辽州乐平进军榆次李克用遣内牙军副周徳威击之叔琮有骁将陈章号陈夜义为前锋请于叔琮曰河东所恃者周杨五请擒之求一州为赏克用闻之以戒徳威徳威曰彼大言耳战于洞涡徳威防服往挑战谓其属曰汝见陈夜义即走章果逐之徳威奋铁挝撃之坠马生擒以献因击叔琮大破之斩首三千级叔琮弃营走徳威追之出石会关又斩千余级从周亦引还　丁巳朱全忠遣河阳节度使丁会攻泽州下之　　夏五月李克用遣蕃汉马步都指挥使李君庆将兵攻李罕之己亥围潞州朱全忠出屯河阳辛丑遣其将张存敬救之壬寅又遣丁会将兵继之大破河东兵君庆解围去克用诛君庆及其禆将伊审李袭以李嗣昭为蕃汉马步都指挥使代之攻潞州　　六月乙丑李罕之疾亟丁卯全忠表罕之为河阳节度使以丁会为昭义节度使未几又以其将张归霸守邢州遣葛从周代会守潞州　丁丑李罕之薨于懐州　　秋七月朱全忠召葛从周于潞州使贺徳伦守之八月丙寅李嗣昭引兵至潞州城下分兵攻泽州己巳汴将刘玘弃泽州走河东兵进拔天井关以李存璋为泽州刺史贺徳伦守城不出李嗣昭日以铁骑环其城捕刍牧者附城三十里禾黍皆刈之乙酉徳伦等弃城宵遁趣壶关河东将李存审伏兵邀击之杀获甚众葛从周以援兵至闻徳伦等已败乃还
　　三年夏四月朱全忠遣葛从周帅兖郓滑魏四镇兵十万击刘仁恭五月仁恭遣使卑辞厚礼求救于河东李克用遣周徳威将五千骑出黄泽攻邢洺以救之六月刘仁恭将幽州兵五万救沧州营于干宁军葛从周将精兵逆战于老鵶隄大破仁恭斩首三万级仁恭走保瓦桥秋七月李克用复遣都指挥使李嗣昭将兵五万攻邢洺以救仁恭败汴军于内丘王镕遣使和解幽汴会久雨朱全忠召从周还　　八月李嗣昭又败汴军于沙门河攻洺州乙丑朱全忠引兵救之未至嗣昭拔洺州擒刺史朱绍宗全忠命葛从周将兵击嗣昭九月葛从周自邺县度漳水营于黄龙镇朱全忠
　　自将中军三万涉洺水置营李嗣昭弃城走从周设伏于青山口邀击大破之　朱全忠以王镕与李克用交通移兵伐之下临城逾滹沱攻镇州南门焚其关城全忠自至元氏镕惧遣判官周式诣全忠请和全忠盛怒谓式曰仆屡以书谕王公竟不之听今兵已至此期于无舍式曰镇州宻迩太原困于侵暴四邻各自保莫相救恤王公与之连和乃为百姓故也今明公果能为人除害则天下谁不听命岂惟镇州明公为唐桓文当崇礼义以成霸业若但穷威武则镇州虽小城坚食足明公虽有十万之众未易攻也况王氏秉旄五代时推忠孝人人欲为之死庸可冀乎全忠笑揽式袂延之帐中曰与公戏耳乃遣客将开封刘捍入见镕镕以其子节度副使昭祚及大将子弟为质以文缯二十万犒军全忠引还以女妻昭祚成徳判官张泽言于王镕曰河东勍敌也今虽有朱氏之援譬如火于家安能俟逺水乎彼幽沧易定犹附河东不若説朱公乗胜兼服之使河北诸镇合而为一则可以制河东矣镕复遣周式往説全忠全忠喜遣张存敬会魏博兵击刘仁恭甲寅拔瀛州冬十月丙辰拔景州执刺史刘仁霸辛酉抜莫州张存敬攻刘仁恭下二十城将自瓦桥趣幽州道
　　泞不能进乃引兵西攻易定辛巳拔祁州杀刺史杨约张存敬攻定州义武节度使王郜遣后院都知兵马
　　使王处直将兵数万拒之处直请依城为栅俟其师老而击之孔目官梁汶曰昔幽镇合兵三十万攻我于时我军不满五千一战败之今存敬兵不过三万我军十倍于昔奈何示怯欲依城自固乎郜乃遣处直逆战于沙河易定兵大败死者过半余众拥处直犇还甲申王郜弃城犇晋阳军中推处直为留后存敬进围定州丙申朱全忠至城下处直登城呼曰本道事朝廷尽忠于公未尝相犯何为见攻全忠曰何故附河东对曰吾兄与晋王同时立勲封疆宻迩且昏姻也修好往来乃常理耳请从兹改图全忠许之乃归罪于梁汶而族之以谢全忠以缯帛十万犒师全忠乃还仍为处直表求节钺处直处存之母弟也刘仁恭遣其子守光将兵救定州军于易水之上全忠遣张存敬袭之杀六万余人由是河北诸镇皆服于全忠先是王郜告急于河东李克用遣李嗣昭将步骑三万下太行攻懐州拔之进攻河阳河阳留后侯言不意其至狼狈失据嗣昭壊其羊马城防佑国军将阎寳引兵救之力战于壕外河东兵乃退寳郓州人也
