<!-- { "loadSidebar": true } -->
　　五年春正月魏侍中斛斯椿闻乔宁张子期之死内不自安与南阳王宝炬武衞将军元毗王思政宻劝魏主图丞相欢毗遵之孙也舍人元士弼又言欢受诏不敬帝由是不悦椿劝帝置閤内都督部曲又増武直人数自直閤已下员别数百皆选四方骁勇者充之帝数出游幸椿自部勒别为行陈由是朝政军谋帝专与椿决之帝以关中大行台贺拔岳拥重兵宻与相结又出侍中贺拔胜为都督三荆等七州诸军事荆州刺史欲倚胜兄弟以敌欢欢益不悦侍中司空高干之在信都也遭父丧不暇终服及孝武帝即位表请解职行丧诏聴解侍中司空如故干虽求退不谓遽见许既去内侍朝政多不关预居常怏怏帝既贰于欢冀干为己用常于华林园宴罢独留干谓之曰司空奕世忠良今日复建殊効相与虽则君臣义同兄弟宜共立盟约以敦情契殷勤逼之干对曰臣以身许国何敢有贰时事出仓猝且不谓帝有异图遂不固辞亦不以启欢及帝置部曲干乃私谓所亲曰主上不亲勲贤而招集羣小数遣元士弼王思政往来关西与贺拔岳计议又出贺拔胜为荆州外示疎忌实欲树党令其兄弟相近冀据有西方祸难将作必及于我乃宻启欢欢召干诣并州面论时事干因劝欢受魏禅欢以袖掩其口曰勿妄言今令司空复为侍中门下之事一以相委欢屡启请帝不许干知变难将起宻启欢求为徐州二月辛酉以干为骠骑大将军开府仪同三司徐州刺史　三月高干将之徐州魏主闻其漏泄机事乃诏丞相欢曰干邕与朕私有盟约今乃反覆两端欢闻其与帝盟亦恶之即取干前后数启论时事者遣使封上帝召干对欢使责之干曰陛下自立异图乃谓臣为反覆人主加罪其可辞乎遂赐死帝又宻敕东徐州刺史潘绍业杀其弟敖曹敖曹先闻干死伏壮士于路执绍业得敕书于袍领遂将十余骑奔晋阳欢抱其首哭曰天子枉害司空敖曹兄仲宻为光州刺史帝勅青州断其归路仲宻亦间行奔晋阳仲宻名慎以字行　秋七月壬辰魏以广陵王欣为大司马赵郡王谌为太师庚戌以前司徒贺拔允为太尉初贺拔岳遣行台郎冯景诣晋阳丞相欢闻岳使至甚喜曰贺拔公讵忆吾邪与景防血约与岳为兄弟景还言于岳曰欢奸诈有余不可信也府司马宇文泰自请使晋阳以观欢之为人欢奇其状貌曰此儿视瞻非常将留之泰固求复命欢既遣而悔之发驿急追至关不及而返泰至长安谓岳曰高欢所以未簒者正惮公兄弟耳侯莫陈悦之徒非所忌也公但潜为之备图欢不难今费也头控之骑不下一万夏州刺史斛拔弥俄突胜兵三千余人灵州刺史曹泥河西流民纥豆陵伊利等各拥部众未有所属公若移军近陇扼其要害震之以威怀之以惠可収其士马以资吾军西辑氐羌北抚沙塞还军长安匡辅魏室此桓文之功也岳大悦复遣泰诣洛阳请事宻陈其状魏主喜加泰武衞将军使还报八月帝以岳为都督雍华等二十州诸军事雍州刺史又割心前血遣使者赍以赐之岳遂引兵西屯平凉以牧马为名斛拔弥俄突纥豆陵伊利及费也头万俟受洛干铁勒斛律沙门等皆附于岳唯曹泥附于欢秦南秦河渭四州刺史同防平凉受岳节度岳以夏州被边要重欲求良刺史以镇之众举宇文泰岳曰宇文左丞吾左右手何可废也沈吟累日卒表用之　冬十二月魏丞相欢患贺拔岳侯莫陈悦之强右丞翟嵩曰嵩能间之使其自相屠灭欢遣之欢又使长史侯景招抚纥豆陵伊利伊利不从
