<!-- { "loadSidebar": true } -->
　　肃宗至徳元载春正月乙卯朔禄山自称大燕皇帝改元圣武以达奚珣为侍中张通儒为中书令高尚严庄为中书侍郎　李随至睢阳有众数万丙辰以随为河南节度使以前高要尉许逺为睢阳太守兼防御使濮阳客尚衡起兵讨禄山以郡人王栖曜为衙前揔管攻拔济阴杀禄山将邢超然　颜杲卿使其子泉明贾深翟万徳献李钦凑首及何千年高邈于京师张通幽泣请曰通幽兄陷贼乞与泉明偕行以救宗族杲卿哀而许之至太原通幽欲自托于王承业乃教之留泉明等更其表多自为功毁短杲卿别遣使献之杲卿起兵才八日守备未完史思明蔡希徳引兵皆至城下杲卿告急于承业承业既窃其功利于城陷遂拥兵不救杲卿昼夜拒战粮尽矢竭壬戌城陷贼纵兵杀万余人执杲卿及袁履谦等送洛阳王承业使者至京师宗大喜拜承业羽林大将军麾下受官爵者以百数征颜杲卿为卫尉卿朝命未至常山已陷杲卿至洛阳禄山数之曰汝自范阳功曹我奏汝为判官不数年超至太守何负于汝而反邪杲卿瞑目骂曰汝本营州牧羊羯奴天子擢汝为三道节度使恩幸无比何负于汝而反我世为唐臣禄位皆唐有虽为汝所奏岂从汝反邪我为国讨贼恨不斩汝何谓反也臊羯狗何不速杀我禄山大怒并袁履谦等缚于中桥之柱而呙之杲卿履谦比死骂不虚口颜氏一门死于刀锯者三十余人史思明李立节蔡希徳既克常山引兵击诸郡之不从者所过残灭于是邺广平钜鹿赵上谷博陵文安魏信都等郡复为贼守饶阳太守卢全诚独不从思明等围之河间司法李奂将七千人景城长史李暐遣其子祀将八千人救之皆为思明所败　上命郭子仪罢围云中还朔方益发兵进取东京选良将一人分兵先出井陉走河北子仪荐李光弼癸亥以光弼为河东节度使分朔方兵万人与之　甲子加哥舒翰左仆射同平章事　乙丑安禄山遣其子庆绪寇潼关哥舒翰击却之　己巳加颜真卿户部侍郎兼本郡防御使真卿以李暐为副二月丙戌加李光弼魏郡太守河北道采访使　史思明等围饶阳二十九日不下李光弼将蕃汉步骑万余人太原弩手三千人出井陉己亥至常山常山团练兵三千人杀胡兵执安思义出降光弼谓思义曰汝自知当死否思义不应光弼曰汝久更陈行视吾此众可敌思明否今为我计当如何汝策可取当不杀汝思义曰大夫士马逺来疲弊猝遇大敌恐未易当不如移军入城早为备御先料胜负然后出兵胡骑虽鋭不能持重茍不获利气沮心离于时乃可图矣思明今在饶阳去此不二百里昨暮羽书已去计其先锋来晨必至而大军继之不可不留意也光弼悦释其缚即移军入城史思明闻常山不守立解饶阳之围明日未旦先锋已至思明等继之合二万余骑直抵城下光弼遣步卒五千自东门出战贼守门不退光弼命五百弩于城上齐发射之贼稍却乃出弩手千人分为四队使其矢发相继贼不能当敛军道北光弼出兵五千为枪城于道南夹呼沱水而陈贼数以骑兵搏战光弼之兵射之人马中矢者大半乃退小憩以俟步兵有村民告贼步兵五千自饶阳来昼夜行百七十里歴九门南逢壁度憩息光弼遣步骑各二千匿旗鼓竝水潜行至逢壁贼方饭纵兵掩击杀之无遗思明闻之失势退入九门时常山九县七附官军惟九门藁城为贼所据光弼遣禆将张奉璋以兵五百戍石邑余皆三百人戍之　上以呉王祗为灵昌太守河南都知兵马使贾贲前至雍丘有众二千先是谯郡太守杨万石以郡降安禄山逼真源令河东张巡使为长史西迎贼巡至真源帅吏民哭于元皇帝庙起兵讨贼吏民乐从者数千人巡选精兵千人西至雍丘与贾贲合初雍丘令令狐潮以县降贼贼以为将使东击淮阳救兵于襄邑破之俘百余人拘于雍丘将杀之往见李庭望淮阳兵遂杀守者潮弃妻子走故贾贲得以其间入雍丘庚子潮引贼精兵攻雍丘贲出战败死张巡力战却贼因兼领贲众自称呉王先锋使三月乙卯潮复与贼将李怀仙杨朝宗谢元同等四万余众奄至城下众惧莫有固志巡曰贼兵精鋭有轻我心今出其不意击之彼必惊溃贼势小折然后城可守也乃使千人乘城自帅千人分数队开门突出巡身先士卒直冲贼陈人马辟易贼遂退明日复进攻城设百礮环城楼堞皆尽巡于城上立木栅以拒之贼蚁附而登巡束蒿灌脂焚而投之贼不得上时伺贼隙出兵击之或夜缒斫营积六十余日大小三百余战带甲而食裹疮复战贼遂败走巡乘胜追之获胡兵二千人而还军声大振　初户部尚书安思顺知禄山反谋因入朝奏之及禄山反上以思顺先奏不之罪也哥舒翰素与之有隙使人诈为禄山遗思顺书于关门擒之以献且数思顺七罪请诛之丙辰思顺及弟太仆卿元贞皆坐死家属徙岭外杨国忠不能救由是始畏翰郭子仪至朔方益选精兵戊午进军于代　戊辰呉王祗击谢元同走之拜陈留太守河南节度使　壬午以河东节度使李光弼为范阳长史河北节度使加顔真卿河北采访使真卿以张澹为支使先是清河客李萼年二十余为郡人乞师于真卿曰公首唱大义河北诸郡恃公以为长城今清河公之西邻国家平日聚江淮河南钱帛于彼以赡北军谓之天下北库今有布三百余万匹帛八十余万匹钱三十余万缗粮三十余万斛昔讨黙啜甲兵皆贮清河库今有五十余万事户七万口十余万窃计财足以三平原之富兵足以倍平原之彊公诚资以士卒抚而有之以二郡为腹心则余郡如四支无不随所使矣真卿曰平原兵新集尚未训练自保恐不足何暇及邻虽然借若诺子之请则将何如乎萼曰清河遣仆衔命于公者非力不足而借公之师以当寇也亦欲观大贤之明义耳今仰瞻高意未有决辞定色仆何敢遽言所为哉真卿竒之欲与之兵众以为萼年少轻虑徒分兵力必无所成真卿不得已辞之萼就馆复为书説真卿以为清河去逆效顺奉粟帛器械以资军公乃不纳而疑之仆回辕之后清河不能孤立必有所系托将为公西面之彊敌公能无悔乎真卿大惊遽诣其馆以兵六千借之送至境执手别真卿问曰兵已行矣可以言子之所为乎萼曰闻朝廷遣程千里将精兵十万出崞口讨贼贼据险拒之不得前今当引兵先击魏郡执禄山所署太守袁知泰纳旧太守司马垂使为西南主人分兵开崞口出千里之师因讨汲邺以北至于幽陵郡县之未下者平原清河帅诸同盟合兵十万南临孟津分兵循河据守要害制其北走之路计官军东讨者不下二十万河南义兵西向者亦不减十万公但当表朝廷坚壁勿战不过月余贼必有内溃相图之变矣真卿曰善命录事参军李择交及平原令范冬馥将其兵防清河兵四千及博平兵千人军千堂邑西南袁知泰遣其将白嗣恭等将二万余人来逆战三郡兵力战尽日魏兵大败斩首万余级捕虏千余人得马千匹军资甚众知泰犇汲郡遂克魏郡军声大振时北海太守贺兰进明亦起兵真卿以书召之幷力进明将步骑五千度河真卿陈兵逆之相揖哭于马上哀动行伍进明屯平原城南休养士马真卿毎事咨之由是军权稍移于进明矣真卿不以为嫌真卿以堂邑之功让进明进明奏其状取舍任意敇加进明河北招讨使择交冬馥微进资级清河博平有功者皆不录进明攻信都郡久之不克录事参军长安第五琦劝进明厚以金帛募勇士遂克之　李光弼与史思明相守四十余日思明絶常山粮道城中乏草马食荐借光弼以车五百乘之石邑取草将车者皆衣甲弩手千人卫之为方陈而行贼不能夺蔡希徳引兵攻石邑张奉璋拒却之光弼遣使告急于郭子仪子仪引兵自井陉出夏四月壬辰至常山与光弼合蕃汉步骑共十余万甲午子仪光弼与史思明等战于九门城南思明大败中郎将浑瑊射李立节杀之瑊释之之子也思明收余众犇赵郡蔡希徳犇钜鹿思明自赵郡如博陵时博陵已降官军思明尽杀郡官河朔之民苦贼残暴所在屯结多至二万人少者万人各为营以拒贼及郭李军至争出自效庚子攻赵郡一日城降士卒多虏掠光弼坐城门收所获悉归之民大悦子仪生擒四千人皆舍之斩禄山太守郭献璆光弼进围博陵十日不拔引兵还恒阳就食　安禄山使平卢节度使吕知诲诱安东副大都护马灵詧杀之平卢游奕使武陟刘客奴先锋使董秦及安东将王志同谋讨诛知诲遣使逾海与颜真卿相闻请取范阳以自效真卿遣判官贾载赍粮及战士衣助之真卿时惟一子颇才十余嵗使诣客奴为质朝廷闻之以客奴为平卢节度使赐名正臣志为安东副大都护董秦为平卢兵马使　南阳节度使鲁炅立栅于滍水之南安禄山将武安珣毕思琛攻之五月丁巳炅众溃走保南阳贼就围之太常卿张垍荐夷陵太守虢王巨有勇畧上征呉王祗为太仆卿以巨为陈留谯郡太守河南节度使兼统岭南节度使何履光黔中节度使赵国珍南阳节度使鲁炅国珍本防柯夷也戊辰巨引兵自蓝田出趣南阳贼闻之解围走　令狐潮复引兵攻雍丘潮与张巡有旧于城下相劳苦如平生潮因説巡曰天下事去矣足下坚守危城欲谁为乎巡曰足下生平以忠义自许今日之举忠义何在潮慙而退　郭子仪李光弼还常山史思明收散卒数万踵其后子仪选骁骑更挑战三日至行唐贼疲乃退子仪乘之又败之于沙河蔡希徳至洛阳安禄山复使将步骑二万人北就思明又使牛廷玠发范阳等郡兵万余人助思明合五万余人而同罗曳落河居五分之一子仪至恒阳思明随至子仪深沟高垒以待之贼来则守去则追之昼则耀兵夜斫其营贼不得休息数日子仪光弼议曰贼倦矣可以出战壬午战于嘉山大破之斩首四万级捕虏千余人思明坠马露髻跣足步走至暮杖折鎗归营犇于博陵光弼就围之军声大振于是河北十余郡皆杀贼守将而降渔阳路再絶贼往来者皆轻骑窃过多为官军所获将士家在渔阳者无不揺心禄山大惧召高尚严庄诟之曰汝数年教我反以为万全今守潼闗数月不能进北路已絶诸军四合吾所有者止汴郑数州而已万全何在汝自今勿来见我尚庄惧数日不敢见田干真自闗下来为尚庄説禄山曰自古帝王经营大业皆有胜败岂能一举而成今四方军垒虽多皆新募乌合之众未更行陈岂能敌我蓟北劲鋭之兵何足深忧尚庄皆佐命元勲陛下一旦絶之使诸将闻之谁不内惧若上下离心臣窃为陛下危之禄山喜曰阿浩汝能豁我心事即召尚庄置酒酣晏自为之歌以侑酒待之如初阿浩干真小字也禄山议弃洛阳走归范阳计未决是时天下以杨国忠骄纵召乱莫不切齿又禄山起兵以诛国忠为名王思礼密説哥舒翰使抗表请诛国忠翰不应思礼又请以三十骑劫取以来至潼闗杀之翰曰如此乃翰反非禄山也或説国忠今朝廷重兵尽在翰手翰若援旗西指于公岂不危哉国忠大惧乃奏潼闗大军虽盛而后无继万一失利京师可忧请选监牧小儿三千于苑中训练上许之使剑南军将李福徳等领之又募万人屯灞上令所亲杜干运将之名为御贼实备翰也翰闻之亦恐为国忠所图乃表请灞上军隶潼闗六月癸未召杜干运诣闗白事斩之国忠益惧防有告崔干祐在陜兵不满四千皆羸弱无备上遣使趣哥舒翰进兵复陜洛翰奏曰禄山久习用兵今始为逆岂肯无备是必羸师以诱我若往正堕其计中且贼逺来利在速战官军据险以扼之利在坚守况贼残虐失众兵势日蹙将有内变因而乘之可不战擒也要在成功何必务速今诸道征兵尚多未集请且待之郭子仪李光弼亦上言请引兵北取范阳覆其巢穴质贼党妻子以招之贼必内溃潼闗大军惟应固守以弊之不可轻出国忠疑翰谋已言于上以贼方无备而翰逗留将失机防上以为然续遣中使趣之项背相望翰不得已抚膺恸哭丙戌引兵出闗己丑遇崔干祐之军于灵宝西原干祐据险以待之南薄山北阻河隘道七十里庚寅官军与干祐防战干祐伏兵于险翰与田良丘浮舟中流以观军势见干祐兵少趣诸军使进王思礼等将精兵五万居前厐忠等将余兵十万继之翰以兵三万登河北阜望之鸣鼓以助其势干祐所出兵不过万人什什伍伍散如列星或疎或宻或前或却官军望而笑之干祐严精兵陈于其后兵既交贼偃旗如欲遁者官军懈不为备须臾伏兵发贼乘高下木石击杀士卒甚众道隘士卒如束枪槊不得用翰以氊车驾马为前驱欲以冲贼日过中东风暴急干祐以草车数十乘塞氊车之前纵火焚之烟焰所被官军不能开目妄自相杀谓贼在烟中聚弓弩而射之日暮矢尽乃知无贼干祐遣同罗精骑自南山过出官军之后击之官军首尾骇乱不知所备于是大败或弃甲窜匿山谷或相挤排入河溺死嚣声振天地贼乘胜蹙之后军见前军败皆自溃河北军望之亦溃瞬息间两岸皆空翰独与麾下百余骑走自首阳山西度河入闗闗外先为三堑皆广二丈深丈人马坠其中湏臾而满余众践之以度士卒得入闗者才八千余人辛卯干祐进攻潼闗克之翰至闗西驿揭牓收散卒欲复守潼闗蕃将火拔归仁等以百余骑围驿入谓翰曰贼至矣请公上马翰上马出驿归仁帅众叩头曰公以二十万众一战弃之何面目复见天子且公不见高仙芝封常清乎请公东行翰不可欲下马归仁以毛絷其足于马腹及诸将不从者皆执之以东防贼将田干真已至遂降之俱送洛阳安禄山问翰曰汝常轻我今定何如翰伏地对曰臣肉眼不识圣人今天下未平李光弼在常山李祗在东平鲁炅在南阳陛下留臣使以尺书招之不日皆下矣禄山大喜以翰为司空同平章事谓火拔归仁曰汝叛主不忠不义执而斩之翰以书招诸将皆复书责之禄山知无效乃囚诸苑中潼闗既败于是河东华阴冯翊上谷防御使皆弃郡走所在守兵皆散是日翰麾下来告急上不时召见但遣李福徳等将监牧兵赴潼闗及暮平安火不至上始惧壬辰召宰相谋之杨国忠自以身领劒南闻安禄山反即令副使崔圆阴具储偫以备有急投之至是首唱幸蜀之策上然之癸巳国忠集百官于朝堂惶据流涕问以策畧皆唯唯不对国忠曰人告禄山反状已十年上不之信今日之事非宰相之过仗下士民惊扰犇走不知所之市里萧条国忠使韩虢入宫劝上入蜀甲午百官朝者什无一二上御勤政楼下制云欲亲征闻者皆莫之信以京兆尹魏方进为御史大夫兼置顿使京兆少尹灵昌崔光逺为京兆尹充西京留守将军边令诚掌宫闱管钥托以劒南节度大使颍王璬将赴镇令本道设储偫是日上移仗北内既夕命龙武大将军陈礼整比六军厚赐钱帛选闲廏马九百余匹外人皆莫之知乙未黎明上独与贵妃姊妹皇子妃主皇孙杨国忠韦见素魏方进陈礼及亲近宦官宫人出延秋门妃主皇孙之在外者皆委之而去上过左藏杨国忠请焚之曰无为贼守上愀然曰贼来不得必更敛于百姓不如与之无重困吾赤子是日百官犹有入朝者至宫门犹闻漏声三卫立仗俨然门既启则宫人乱出中外扰攘不知上所之于是王公士民四出逃窜山谷细民争入宫禁及王公第舍盗取金宝或乘驴上殿又焚左藏大盈库崔光逺边令诚帅人救火又募人摄府县官分守之杀十余人乃稍定光逺遣其子东见禄山令诚亦以管籥献之上过便桥杨国忠使人焚桥上曰士庶各避贼求生奈何絶其路留内侍监高力士使扑灭乃来上遣宦者王洛卿前行告谕郡县置顿食时至咸阳望贤宫洛卿与县令俱逃中使征召吏民莫有应者日向中上犹未食杨国忠自市胡餠以献于是民争献粝饭杂以麦豆皇孙辈争以手匊食之须臾而尽犹未能饱上皆酬其直慰劳之众皆哭上亦掩泣有父老郭从谨进言曰禄山包藏祸心固非一日亦有诣阙告其谋者陛下往往诛之使得逞其奸逆致陛下播越是以先王务延访忠良以广聪明盖为此也臣犹记宋璟为相数进直言天下赖以安平自顷以来在廷之臣以言为讳惟阿謏取容是以阙门之外陛下皆不得而知草野之臣必知有今日久矣但九重严邃区区之心无路上达事不至此臣何由得睹陛下之面而诉之乎上曰此朕之不明悔无所及慰谕而遣之俄而尚食举御膳以至上命先赐从官然后食之命军士散诣村落求食期未时皆集而行夜将半乃至金城县令亦逃县民皆脱身走饮食器皿具在士卒得以自给时从者多逃内侍监袁思艺亦亡去驿中无灯人相枕藉而寝贵贱无以复辨王思礼自潼闗至始知哥舒翰被擒以思礼为河西陇右节度使即令赴镇收合散卒以俟东讨丙申至马嵬驿将士饥疲皆愤怒陈礼以祸由杨国忠欲诛之因东宫宦者李辅国以告太子太子未决防吐蕃使者二十余人遮国忠马诉以无食国忠未及对军士呼曰国忠与胡虏谋反或射之中鞍国忠走至西门内军士追杀之屠割肢体以枪揭其首于驿门外并杀其子户部侍郎暄及韩国秦国夫人御史大夫魏方进曰汝曹何敢害宰相众又杀之韦见素闻乱而出为乱兵所挝脑血流地众曰勿伤韦相公救之得免军士围驿上闻諠哗问外何事左右以国忠反对上杖屦出驿门慰劳军士令收队军士不应上使高力士问之礼对曰国忠谋反贵妃不宜供奉愿陛下割恩正法上曰朕当自处之入门倚杖頫首而立久之京兆司录韦谔前言曰今众怒难犯安危在晷刻愿陛下速决因叩头流血上曰贵妃常居深宫安知国忠反谋高力士曰贵妃诚无罪然将士已杀国忠而贵妃在陛下左右岂敢自安愿陛下审思之将士安则陛下安矣上乃命高力士引贵妃于佛堂缢杀之舆尸寘驿庭召礼等视之礼等乃免胄释甲顿首谢罪上慰劳之令晓谕军士礼等皆呼万嵗再拜而出于是始整部伍为行计韦谔见素之子也国忠妻裴柔与其幼子晞及虢国夫人夫人子裴徽皆走至陈仓县令薛景仙帅吏士追捕诛之丁酉上将发马嵬朝臣惟韦见素一人乃以韦谔为御史中丞充置顿使将士皆曰国忠谋反其将吏皆在蜀不可往或请之河陇或请之灵武或请之太原或请还京师上意在入蜀虑违众心竟不言所向韦谔曰还京当有御贼之备今兵少未易东向不如且至扶风徐图去就上询于众众以为然乃从之及行父老皆遮道请留曰宫阙陛下家居陵寝陛下坟墓今舍此欲何之上为之按辔久之乃命太子于后宣慰父老父老因曰至尊既不肯留某等愿帅子弟从殿下东破贼取长安若殿下与至尊皆入蜀使中原百姓谁为之主须臾聚至数千人太子不可曰至尊逺冒险阻吾岂忍朝夕离左右且吾尚未面辞当还白至尊更禀进止涕泣跋马欲西建宁王倓与李辅国执鞚谏曰逆胡犯阙四海分崩不因人情何以兴复今殿下从至尊入蜀若贼兵烧絶栈道则中原之地拱手授贼矣人情既离不可复合虽欲复至此其可得乎不如收西北守边之兵召郭李于河北与之倂力东讨逆贼克复二京削平四海使社稷危而复安宗庙毁而更存扫除宫禁以迎至尊岂非孝之大者乎何必区区温凊为儿女之恋乎广平王俶亦劝太子留父老共拥太子马不得行太子乃使俶驰白上上摠辔侍太子久不至使人侦之还白状上曰天也乃命分后军二千人及飞龙廏马从太子且谕将士曰太子仁孝可奉宗庙汝曹善辅佐之又谕太子曰汝勉之勿以吾为念西北诸胡吾抚之素厚汝必得其用太子南向号泣而已又使送东宫内人于太子且宣防欲传位太子不受俶倓皆太子之子也　己亥上至岐山或言贼前锋且至上遽过宿扶风郡士卒潜怀去就往往流言不逊陈礼不能制上患之防成都贡春防十余万匹至扶风上命悉陈之于庭召将士入临轩谕之曰朕比来衰耄托任失人致逆胡乱常须逺避其锋知卿等皆仓猝从朕不得别父母妻子跋涉至此劳苦至矣朕甚愧之蜀路阻长郡县褊小人马众多或不能供今聴卿等各还家朕独与子孙中官前行入蜀亦足自达今日与卿等诀别可共分此防以备资粮若归见父母及长安父老为朕致意各好自爱也因泣下沾襟众皆哭曰臣等死生从陛下不敢有贰上良久曰去留聴卿自是流言始息　太子既留未知所适广平王俶曰日渐晏此不可驻众欲何之皆莫对建宁王倓曰殿下昔尝为朔方节度大使将吏嵗时致啓倓畧识其姓名今河西陇右之众皆散降贼父兄子弟多在贼中或生异图朔方道近士马全盛裴冕衣冠名族必无贰心贼入长安方虏掠未暇徇地乘此速往就之徐图大举此上策也众皆曰善至渭滨遇潼闗败卒误与之战死伤甚众已乃收余卒择渭水浅处乘马涉度无马者涕泣而返太子自奉天北上比至新平通夜驰三百余里士卒器械失亡过半所存之众不过数百新平太守薛羽弃郡走太子斩之是日至安定太守徐防亦走又斩之　辛丑上发扶风宿陈仓　太子至乌氏彭原太守李遵出迎献衣及糗粮至彭原募士得数百人是日至平凉阅监牧马得数万匹又募士得五百余人军势稍振　壬寅上至散闗分扈从将士为六军使颍王璬先行诣劒南寿王瑁等分将六军以次之丙午上至河池郡崔圆奉表迎车驾具陈蜀土丰稔甲兵全盛上大悦即日以圆为中书侍郎同平章事蜀郡长史如故以陇西公瑀为汉中王梁州都督山南西道采访防御使瑀璡之弟也　王思礼至平凉闻河西诸胡乱还诣行在初河西诸胡部落闻其都护皆从哥舒翰没于潼闗故争自立相攻击而都护寔从翰在北岸不死又不与火拔归仁俱降贼上乃以河西兵马使周泌为河西节度使陇右兵马使彭元耀为陇右节度使与都护思结进明等俱之镇招其部落以思礼为行在都知兵马使　戊申扶风民康景龙等自相帅击贼所署宣慰使薛摠斩首二百余级庚戌陈仓令薛景仙杀贼守将克扶风而守之　安禄山不意上遽西幸遣使止崔干祐兵留潼闗凡十日乃遣孙孝哲将兵入长安以张通儒为西京留守崔光逺为京兆尹使安忠顺将兵屯苑中以镇闗中孝哲为禄山所宠任尤用事常与严庄争权禄山使监闗中诸将张通儒等皆受制于孝哲孝哲豪侈果于杀戮贼党畏之禄山命搜捕百官宦者宫女等毎获数百人輙以兵衞送洛阳王侯将相扈从车驾家留长安者诛及婴孩陈希烈以晩节失防怨上与张均张垍等皆防于贼禄山以希烈垍为相自余朝士皆授以官于是贼势大炽西胁汧陇南侵江汉北割河东之半然贼将皆粗猛无逺略既克长安自以为得志日夜纵酒专以声色宝贿为事无复西出之意故上得安行入蜀太子北行亦无追迫之患　李光弼围博陵未下闻潼闗不守解围而南史思明踵其后光弼击却之与郭子仪皆引兵入井陉留常山太守王俌将景城河间团练兵守常山平卢节度使刘正臣将袭范阳未至史思明引兵逆击之正臣大败弃妻子走士卒死者七千余人初真卿闻河北节度使李光弼出井陉即敛军还平原以待光弼之命闻郭李西入井陉真卿始复区处河北军事太子至平凉数日朔方留后杜鸿渐六城水陆运使魏少游节度判官崔漪支度判官卢简金盐池判官李涵相与谋曰平凉散地非屯兵之所灵武兵食完富若迎太子至此北收诸城兵西发河陇劲骑南向以定中原此万世一时也乃使涵奉牋于太子且籍朔方士马甲兵谷帛军须之数以献之涵至平凉太子大悦防河西司马裴冕入为御史中丞至平凉见太子亦劝太子之朔方太子从之鸿渐暹之族子涵道之曽孙也鸿渐漪使少游居后葺次舍庀资储自迎太子于平凉北境説太子曰朔方天下劲兵处也今吐蕃请和回纥内附四方郡县大抵坚守拒贼以俟兴复殿下今理兵灵武按辔长驱移檄四方收揽忠义则逆贼不足屠也少游盛治宫室帷帐皆仿禁中饮膳备水陆秋七月辛酉太子至灵武悉命撤之　甲子上至普安宪部侍郎房琯来谒见上之发长安也羣臣多不知至咸阳谓高力士曰朝臣谁当来谁不来对曰张均张垍父子受陛下恩最深且连戚里是必先来时论皆谓房琯宜为相而陛下不用又禄山尝荐之恐或不来上曰事未可知及琯至上问均兄弟对曰臣帅与偕来逗遛不进观其意似有所蓄而不能言也上顾力士曰朕固知之矣即日以琯为文部侍郎同平章事　裴冕杜鸿渐等上太子牋请遵马嵬之命卽皇帝位太子不许冕等言曰将士皆闗中人日夜思归所以﨑岖从殿下逺涉沙塞者冀尺寸之功若一朝离散不可复集愿殿下勉徇众心为社稷计牋五上太子乃许之是日肃宗即位于灵武城南楼羣臣舞蹈上流涕歔欷尊宗曰上皇天帝赦天下改元以杜鸿渐崔漪竝知中书舍人事裴冕为中书侍郎同平章事改闗内采访使为节度使徙治安化以前蒲闗防御使吕崇贲为之以陈仓令薛景仙为扶风太守兼防御使陇右节度使郭英乂为天水太守兼防御使时塞上精兵皆选入讨贼惟余老弱守边文武官不满三十人披草莱立朝廷制度草创武人骄慢大将管崇嗣在朝堂背阙而坐言笑自若监察御史李勉奏弹之系于有司上特原之叹曰吾有李勉朝廷始尊勉元懿之曽孙也旬日间归附者渐众　丁卯上皇制以太子亨充天下兵马元帅领朔方河东河北平卢节度都使南取长安洛阳以御史中丞裴冕兼左庶子陇西郡司马刘秩试守右庶子永王璘充山南东道岭南黔中江南西道节度都使以少府监窦绍为之傅长沙太守李岘为都副大使盛王琦充广陵大都督领江南东路及淮南河南等路节度都使以前江陵都督府长史刘彚为之傅广陵郡长史李成式为都副大使丰王珙充武威都督仍领河西陇右安西北庭等路节度都使以陇西太守济阴邓景山为之傅充都副大使应须士马甲仗粮赐等竝于当路自供其诸路本节度使虢王巨等竝依前充使其署置官属及本路郡县官竝任自简择署讫闻奏时琦珙皆不出閤惟璘赴镇置山南东道节度领襄阳等九郡升五府经畧使为领南节度领南海等二十二郡升五溪经畧使为黔中节度领黔中等诸郡分江南为东西二道东道领余杭西道领豫章等诸郡先是四方闻潼闗失守莫知上所之及是制下始知乘舆所在彚秩之弟也　安禄山使孙孝哲杀霍国长公主及王妃驸马等于崇仁坊刳其心以祭安庆宗凡杨国忠高力士之党及禄山素所恶者皆杀之凡八十三人或以铁棓揭其脑盖流血满街己巳又杀皇孙及郡县主二十余人庚午上皇至巴西太守崔涣迎谒上皇与语悦之房琯复荐之卽日拜门下侍郎同平章事以韦见素为左相涣暐之孙也　初京兆李泌幼以才敏着闻宗使与忠王游忠王为太子泌已长上书言事宗欲官之不可使与太子为布衣交太子常谓之先生杨国忠恶之奏徙蕲春后得归隐居颍阳上自马嵬北行遣使召之谒见于灵武上大喜出则聫辔寝则对榻如为太子时事无大小皆咨之言无不从至于进退将相亦与之议上欲以泌为右相泌固辞曰陛下待以宾友则贵于宰相矣何必屈其志乃止同罗突厥从安禄山反者屯长安苑中甲戌其酋长阿史那从礼帅五千骑窃廏马二千匹逃归朔方谋邀结诸胡盗据边地上遣使宣慰之降者甚众　贼遣兵寇扶风薛景仙击却之　安禄山遣其将高嵩以敇书缯防诱河陇将士大震闗使郭英乂擒斩之　同罗突厥之逃归也长安大扰官吏窜匿狱囚自出京兆尹崔光逺以为贼且遁矣遣吏卒守孙孝哲宅孝哲以状白禄山光逺乃与长安令苏震帅府县官千余人来犇己卯至灵武上以光逺为御史大夫兼京兆尹使之渭北招集吏民以震为中丞震瓌之孙也禄山以田干真为京兆尹侍御史吕諲右拾遗杨绾奉天令安平崔器相继诣灵武以諲器为御史中丞绾为起居舍人知制诰上命河西节度副使李嗣业将兵五千赴行在嗣业与节度使梁宰谋且缓师以观变绥徳府折冲叚秀实让嗣业曰岂有君父告急而臣子晏然不赴者乎特进常自谓大丈夫今日视之乃儿女子耳嗣业大慙卽白宰如数发兵以秀实自副将之诣行在上又征兵于安西行军司马李栖筠发精兵七千人励以忠义而遣之敇改扶风为鳯翔郡　庚辰上皇至成都从官及六军至者千三百人而已　令狐潮围张巡于雍丘相守四十余日朝廷声问不通潮闻宗已幸蜀复以书招巡有大将六人官皆开府特进白巡以兵势不敌且上存亡不可知不如降贼巡阳许诺明日堂上设天子画像帅将士朝之人人皆泣巡引六将于前责以大义斩之士心益劝城中矢尽巡缚藁为人千余被以黑衣夜缒城下潮兵争射之久乃知其藁人得矢数十万其后复夜缒人贼笑不设备乃以死士五百斫潮营潮军大乱焚垒而遁追犇十余里潮慙益兵围之巡使郎将雷万春于城上与潮相闻语未絶贼弩射之面中六矢而不动潮疑其木人使谍问之乃大惊遥谓巡曰向见雷将军方知足下军令矣然其如天道何巡谓之曰君未识人伦焉知天道未几出战擒贼将十四人斩首百余级贼乃夜遁收兵入陈留不敢复出顷之贼步骑七千余众屯白沙涡巡夜袭击大破之还至桃陵遇贼救兵四百余人悉擒之分别其众妫檀及胡兵悉斩之荣阳陈留胁从兵皆散令归业旬日间民去贼来归者万余户河北诸郡犹为唐守常山大守王俌欲降贼诸将怒
