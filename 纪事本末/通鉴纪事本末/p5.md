<!-- { "loadSidebar": true } -->
　　四十五年秦伐赵围阏与赵王召亷颇乐乗而问之曰可救否皆曰道逺险陿难救问赵奢赵奢对曰道逺险陿譬犹两防鬬于穴中将勇者胜王乃令赵奢将兵救之去邯郸三十里而止令军中曰有以军事谏者死秦师军武安西鼓噪勒兵武安屋瓦尽振赵军中候有一人言急救武安赵奢立斩之坚壁留二十八日不行复益增垒秦间入赵军赵奢善食而遣之问以报秦将秦将大喜曰夫去国三十里而军不行乃增垒阏与非赵地也赵奢既已遣间卷甲而趋一日一夜而至去阏与五十里而军军垒成秦师闻之悉甲而往赵军士许歴请以军事谏赵奢进之许歴曰秦人不意赵至此其来气盛将军必厚集其陈以待之不然必败赵奢曰请受教许歴请刑赵奢曰胥后令邯郸许歴复请谏曰先据北山上者胜后至者败赵奢许诺即发万人趋之秦师后至争山不得上赵奢纵兵击秦师秦师大败解阏与而还赵王封奢为马服君　穰侯言客卿灶于秦王使伐齐取刚寿以广其陶邑初魏人范睢从中大夫湏贾使于齐齐襄王闻其辩口私赐之金及牛酒湏贾以为睢以国隂事告齐也归而告其相魏齐魏齐怒笞击范睢折胁折齿睢佯死卷以箦置厠中使客醉者更溺之以惩后令无妄言者范睢谓守者曰能出我我必有厚谢守者乃请弃箦中死人魏齐醉曰可矣范睢得出魏齐悔复召求之魏人郑安平遂操范睢亡匿更名姓曰张禄秦谒者王稽使于魏范睢夜见王稽稽潜载与俱归荐之于王王见之于离宫睢佯为不知永巷而入其中王来而宦者怒逐之曰王至范睢谬曰秦安得王秦独有太后穰侯耳王微闻其言乃屏左右跽而请曰先生何以幸教寡人对曰唯唯如是者三王曰先王卒不幸教寡人邪范睢曰非敢然也臣羇旅之臣也交疎于王而所愿陈者皆匡君之事处人骨肉之间愿効愚忠而未知王之心也此所以王三问而不敢对者也臣知今日言之于前明日伏诛于后然臣不敢避也且死者人之所必不免也茍可以少有补于秦而死此臣之所大愿也独恐臣死之后天下杜口裹足莫肯乡秦耳王跽曰先生是何言也今者寡人得见先生是天以寡人溷先生而存先王之宗庙也事无大小上及太后下至大臣愿先生悉以教寡人无疑寡人也范睢拜王亦拜范睢曰以秦国之大士卒之勇以治诸侯譬若走韩卢而搏蹇也而闭关十五年不敢窥兵于山东者是穰侯为秦谋不忠而大王之计亦有所失也王跽曰寡人愿闻失计然左右多窃听者范睢未敢言内先言外事以观王之俯仰因进曰夫穰侯越韩魏而攻齐刚寿非计也齐湣王南攻楚破军杀将再辟地千里而齐尺寸之地无得焉者岂不欲得地哉形势不能有也诸侯见齐之罢敝起兵而伐齐大破之齐几于亡以其伐楚而肥韩魏也今王不如逺交而近攻得寸则王之寸也得尺亦王之尺也今夫韩魏中国之处而天下之枢也王若欲霸必亲中国以为天下枢以威楚赵楚彊则附赵赵彊则附楚楚赵皆附齐必惧矣齐附则韩魏因可虏也王曰善乃以范睢为客卿与谋兵事
　　四十六年秦中更胡伤攻赵阏与不拔
　　四十七年秦王用范睢之谋使五大夫绾伐魏拔怀四十八年秦悼太子质于魏而卒
　　四十九年秦拔魏邢丘范睢日益亲用事因乗间说王曰臣居山东时闻齐之有孟尝君不闻有王闻秦有太后穰侯不闻有王夫擅国之谓王能利害之谓王制杀生之谓王今太后擅行不顾穰侯出使不报华阳泾阳等击断无讳髙陵进退不请四贵备而国不危者未之有也为此四贵者下乃所谓无王也穰侯使者操王之重决制于诸侯剖符于天下征敌伐国莫敢不听战胜攻取则利归于陶战败则结怨于百姓而祸归于社稷臣又闻之木实繁者披其枝披其枝者伤其心大其都者危其国尊其臣者卑其主淖齿管齐射王股擢王筋悬之于庙梁宿昔而死李兑管赵囚主父于沙丘百日而饿死今臣观四贵之用事此亦淖齿李兑之类也且夫三代之所以亡国者君専授政于臣纵酒弋猎其所授者妬贤嫉能御下蔽上以成其私不为主计而主不觉悟故失其国今自有秩以上至诸大吏下及王左右无非相国之人者见王独立于朝臣窃为王恐万世之后有秦国者非王子孙也王以为然于是废太后逐穰侯髙陵华阳泾阳君于关外以范睢为丞相封为应侯魏王使湏贾聘于秦应侯敝衣间步而往见之湏贾惊曰范叔固无恙乎留坐饮食取一绨袍赠之遂为湏贾御而至相府曰我为君先入通于相君湏贾怪其久不出问于门下门下曰无范叔乡者吾相张君也湏贾知见欺乃膝行入谢罪应侯坐责让之且曰尔所以得不死者以绨袍恋恋尚有故人之意耳乃大供具请诸侯賔客坐湏贾于堂下置莝豆其前而马食之使归告魏王曰速斩魏齐头来不然且屠大梁湏贾还以告魏齐魏齐奔赵匿于平原君家　【赵恵文王薨子孝成王丹立】
　　五十年秦宣太后薨九月穰侯出之陶
　　臣光曰穰侯援立昭王除其灾害荐白起为将南取鄢郢东属地于齐使天下诸侯稽首而事秦秦益彊大者穰侯之功也虽其専恣骄贪足以贾祸亦未至尽如范睢之言若睢者亦非能为秦忠谋直欲得穰侯之处故搤其吭而夺之耳遂使秦王絶母子之义失甥舅之恩要之睢真倾危之士哉　秦王以子安国君为太子秦伐赵取三城赵王新立太后用事求救于齐齐人曰必以长安君为质太后不可齐师不出大臣彊諌太后明谓左右曰复言长安君为质者老妇必唾其靣左师触龙愿见太后太后盛气而胥之入左师公徐趋而坐自谢曰老臣病足不得见久矣窃自恕而恐太后体之有所苦也故愿望见太后太后曰老妇恃辇而行曰食得毋衰乎曰恃粥耳太后不和之色稍解左师公曰老臣贱息舒祺最少不肖而臣衰窃怜爱之愿得补黑衣之缺以卫王宫昩死以闻太后曰诺年几何矣对曰十五嵗矣虽少愿及未填沟壑而托之太后曰丈夫亦爱少子乎对曰甚于妇人太后笑曰妇人异甚对曰老臣窃以为媪之爱燕后贤于长安君太后曰君过矣不若长安君之甚左师公曰父母爱其子则为之计深逺媪之送燕后也持其踵而泣念其逺也亦哀之矣已行非不思也祭祀必祝之曰必勿使反岂非为之计长久为子孙相继为王也哉太后曰然左师公曰今三世以前至于赵王之子孙为侯者其继有在者乎曰无有曰此其近者祸及其身逺者及其子孙岂人主之子侯则不善哉位尊而无功奉厚而无劳而挟重器多也今媪尊长安君之位而封之以膏腴之地多与之重器而不及今令有功于国一旦山陵崩长安君何以自托于赵哉太后曰诺恣君之所使之于是为长安君约车百乗质于齐齐师乃出秦师退　【齐襄王薨子建立】
　　五十一年秦武安君伐韩拔九城斩首五万
　　五十二年秦武安君伐韩取南阳攻太行道絶之楚顷襄王疾病黄歇言于应侯曰今楚王疾恐不起秦不如归其太子太子得立其事秦必重而德相国无穷是亲与国而得储万乗也不归则咸阳布衣耳楚更立君必不事秦是失与国而絶万乘之和非计也应侯以告王王曰令太子之傅先往问疾反而后图之黄歇与太子谋曰秦之留太子欲以求利也今太子力未能有以利秦也而阳文君子二人在中王若卒大命太子不在阳文君子必立为后太子不得奉宗庙矣不如亡秦与使者俱出臣请止以死当之太子因变服为楚使者御以出关而黄歇守舍常为太子谢病度太子已逺乃自言于王曰楚太子已归出逺矣歇愿赐死王怒欲听之应侯曰歇为人臣出身以狥其主太子立必用歇不如无罪而归之以亲楚王从之黄歇至楚三月秋楚顷襄王薨考烈王即位以黄歇为相封以淮北地号曰春申君五十三年楚人纳州于秦以平武安君伐韩抜野王上党路絶上党守冯亭与其民谋曰郑道已絶秦兵日进韩不能应不如以上党归赵赵受我秦必攻之赵被秦兵必亲韩韩赵为一则可以当秦矣乃遣使者告于赵曰韩不能守上党入之秦其吏民皆安于赵不乐为秦有城市邑十七愿再拜献之大王赵王以告平阳君豹对曰圣人甚祸无故之利王曰人乐吾德何谓无故对曰秦蚕食韩地中絶不令相通固自以为坐而受上党也韩氏所以不入于秦者欲嫁其祸于赵也秦服其劳而赵受其利虽彊大不能得之于弱小弱小顾能得之于彊大乎岂得谓之非无故哉不如勿受王以告平原君平原君请受之王乃使平原君往受地以万户都三封其太守为华阳君以千户都三封其县令为侯吏民皆益爵三级冯亭垂涕不见使者曰吾不忍卖主地而食之也
　　五十五年秦左庶长王龁攻上党拔之上党民走赵赵亷颇军于长平以按据上党民王龁因伐赵赵军战数不胜亡一禆将四尉赵王与楼昌虞卿谋楼昌请发重使为媾虞卿曰今制媾者在秦秦必欲破王之军矣虽往请媾秦将不听不如发使以重寳附楚魏楚魏受之则秦疑天下之合从媾乃可成也王不听使郑朱媾于秦秦受之王谓虞卿曰秦内郑朱矣对曰王必不得媾而军破矣何则天下之贺战胜者皆在秦矣夫郑朱贵人也秦王应侯必显重之以示天下天下见王之媾于秦必不救王秦知天下之不救王则媾不可得成矣既而秦果显郑朱而不与赵媾秦数败赵兵亷颇坚壁不出赵王以颇失亡多而更怯不战怒数让之应侯又使人行千金于赵为反间曰秦之所畏独畏马服君之子赵括为将耳亷颇易与且降矣赵王遂以赵括代颇将蔺相如曰王以名使括若胶柱鼓瑟耳括徒能读其父书传不知合变也王不听初赵括自少时学兵法以天下莫能当尝与其父奢言兵事奢不能难然不谓善括母问其故奢曰兵死地也而括易言之使赵不将括则已若必将之破赵军者必括也及括将行其母上书言括不可使王曰何故对曰始妾事其父时为将身所奉饭而进食者以十数所友者以百数王及宗室所赏赐者尽以与军吏士大夫受命之日不问家事今括一旦为将东乡而朝军吏无敢仰视之者王所赐金帛归藏于家而日视便利田宅可买者买之王以为如其父父子异心愿王勿遣王曰毋置之吾已决矣母因曰即如有不称妾请无随坐赵王许之秦王闻括已为赵将乃隂使武安君为上将军而王龁为禆将令军中有敢泄武安君将者斩赵括至军悉更约束易置军吏出兵击秦师武安君佯败而走张二竒兵以劫之赵括乗胜追造秦壁壁坚拒不得入竒兵二万五千人絶赵军之后又五千骑絶赵壁间赵军分而为二粮道絶武安君出轻兵击之赵战不利因筑壁坚守以待救至秦王闻赵食道絶自如河内发民年十五以上悉诣长平遮絶赵救兵及粮食齐人楚人救赵赵人乏食请粟于齐齐王弗许周子曰夫赵之于齐楚扞蔽也犹齿之有唇也唇亡则齿寒今日亡赵明日患及齐楚矣救赵之务宜若奉漏瓮沃焦釜然且救赵髙义也却秦师显名也义救亡国威却彊秦不务为此而爱粟为国计者过矣齐王弗听九月赵军食絶四十六日皆内隂相杀食急来攻秦垒欲出为四队四五复之不能出赵括自出锐战秦人射杀之赵师大败卒四十万人皆降武安君曰秦已拔上党上党民不乐为秦而归赵赵卒反覆非尽杀之恐为乱乃挟诈而尽坑杀之遗其小者二百四十人归赵前后斩首虏四十五万人赵人大震
