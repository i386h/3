<!-- { "loadSidebar": true } -->
　　二年春正月戊午淮安王神通撃宇文化及于魏县化及不能抗东走聊城神通拔魏县引兵追化及至聊城围之　闰二月宇文化及以珍货诱海曲诸贼贼帅王薄帅众从之与共守聊城窦建德谓其羣下曰吾为隋民隋为吾君今宇文化及弑逆乃吾雠也吾不可以不讨乃引兵趣聊城淮安王神通攻聊城化及粮尽请降神通不许安抚副使崔世干劝神通许之神通曰军士暴露日乆贼食尽计穷克在旦暮吾当攻取以示国威且散其玉帛以劳战士若受其降将何以为军赏乎世干曰今建德方至若化及未平内外受敌吾军必败夫不攻而下之为功甚易奈何贪其玉帛而不受乎神通怒囚世干于军中既而宇文士及自济北餽之化及军稍振遂复拒战神通督兵攻之贝州刺史赵君德攀堞先登神通心害其功収兵不战君德大诟而下遂不克建德军且至神通引兵退建德与化及连战大破之化及复保聊城建德纵兵四面急攻王薄开门纳之建德入城生擒化及先谒隋萧皇后语皆称臣素服哭炀帝尽哀収传国玺及卤簿仪仗抚存隋之百官然后执逆党宇文智及杨士览元武达许仁孟景集隋官而斩之枭首军门之外以槛车载化及幷二子承基承趾至襄国斩之　夏四月癸卯王世充称皇泰主命禅位于郑遣其兄世恽幽皇泰主于含凉殿　戊申世充奉皇泰主为潞国公　乙巳王世充即皇帝位　五月王世充遣兄子唐王仁则及家奴梁百年酖皇泰主缢杀之谥曰恭皇帝【事见唐平东都】
　　高祖兴唐
