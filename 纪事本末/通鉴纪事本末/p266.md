<!-- { "loadSidebar": true } -->
　　陈高祖永定元年夏五月王琳将攻陈霸先霸先以侯安都周文育帅舟师防武昌以击之【事见王琳犇齐】　秋八月甲午进丞相霸先位太傅加黄銊殊礼賛拜不名九月辛丑进丞相为相国总百揆封陈公备九锡陈国置百司　冬十月戊辰进陈公爵爲王辛未梁敬帝禅位于陈　陈王使中书舍人刘师知引宣猛将军沈恪勒兵入宫卫送梁主如别宫恪排闼见王叩头谢曰恪身经事萧氏今日不忍见此分受死耳决不奉命王嘉其意不复逼更以荡主王僧志代之乙亥王即皇帝位于南郊还宫大赦改元奉梁敬帝为江隂王梁太后为太妃皇后为妃
　　二年春正月王琳求援于齐且请纳梁永嘉王庄以主梁祀　三月齐发兵援送永嘉王庄于江南册拜王琳为梁王相琳奉庄即皇帝位　乙丑上使人害梁敬帝立梁武林侯谘之子季卿为江隂王
　　文帝天嘉元年王琳兵败犇齐御史中丞刘仲威奉永嘉王庄犇齐　六月诏葬梁元帝于江寜车旗礼章悉用梁典
　　三年闰二月后梁主以封疆褊隘邑居残毁干戈日用鬰鬰不得志疽发背而殂葬平陵諡曰宣皇帝庙号中宗太子岿即皇帝位改元太保
　　宣帝太建二年冬十月永嘉王庄卒于邺
　　十三年梁主遣其弟太宰岩入贺于隋
　　长城公至徳元年夏五月乙巳梁太子琮入朝于隋三年梁主殂谥曰孝明皇帝庙号世宗太子琮嗣位祯明元年秋八月隋征梁主入朝梁主帅其羣臣二百余人发江陵庚申至长安九月隋主废梁国遣尚书左仆射高颎安集遗民梁中宗世宗各给守冢十戸拜梁主琮上柱国赐爵莒公
　　西魏取蜀
　　梁简文帝大宝元年　侯景之乱太尉益州刺史武陵王纪移告征鎭使世子圆照帅兵三万受湘东王节度圆照军至巴水绎授以信州刺史令屯白帝未许东下冬十一月武陵王纪帅诸军发城都湘东王绎遣使
　　以书止之曰蜀人勇悍易动难安弟可鎭之吾自当灭贼又别纸云地拟孙刘各安境界情深鲁卫书信恒通二年江安侯圆正为西阳太守寛和好施归附者众有兵一万湘东王绎欲图之署为平南将军及至弗见使南平王恪与之饮醉因囚之内省分其部曲使人告其罪荆益之衅自此起矣　冬十一月益州长史刘孝胜等劝武陵王纪称帝纪虽未许而大造乗舆车服元帝承圣元年　益州刺史太尉武陵王纪颇有武畧在蜀十七年南开寜州越嶲西通资陵吐谷浑内脩耕桑盐鐡之政外通商贾逺方之利故能殖其财用器甲殷积有马八千匹闻侯景陷台城湘东王将讨之谓僚佐曰七官文士岂能匡济内寝柏殿柱绕节生花纪以为已瑞夏四月乙巳即皇帝位改元天正立子圆照为皇太子圆正为西阳王圆满为竟陵王圆普为谯王圆肃为宜都王以巴西梓潼二郡太守永丰侯防为征西大将军益州刺史封秦郡王司马王僧畧直兵参军徐怦固谏不从僧畧僧辩之弟怦勉之从子也初台城之围怦劝纪速入援纪意不欲行内衔之防蜀人费合告怦反怦有与将帅书云事事徃人口具纪即以为反征谓怦曰以卿旧情当使诸子无恙对曰生儿悉如殿下留之何益纪乃尽诛之枭首于市亦杀王僧畧永丰侯防叹曰王事不成矣善人国之基也今先杀之不亡何待纪征宜封侯谘议参军刘璠为中书侍郎使者八反乃至纪令刘孝胜深布腹心璠苦求还中记室韦登私谓璠曰殿下忍而蓄憾足下不留将致大祸孰若共构大厦使身名俱羙哉璠正色曰卿欲缓颊于我邪我与府侯分义已定岂以夷险易其心乎殿下方布大义于天下终不逞志于一夫纪知必不为己用乃厚礼遣之秋八月武陵王纪举兵由外水东下以永丰侯防为
　　益州刺史守成都使其子宜都王圆肃副之
　　二年春二月上闻武陵王纪东下使方士画版为纪像亲钉支体以厌之又执侯景之俘以报纪初纪之举兵皆太子圆照之谋也圆照时鎭巴东执留使者启纪云侯景未平宜急进讨已闻荆鎭为景所破纪信之趣兵东下上甚惧与魏书曰子纠亲也请君讨之太师泰曰取蜀制梁在兹一举诸将咸难之大将军代人尉迟迥泰之甥也独以为可克泰问以方畧迥曰蜀与中国隔絶百有余年恃其险逺不虞我至若以鐡骑兼行袭之无不克矣泰乃遣迥督开府仪同三司原珍等六军甲士万二千骑万匹自散关伐蜀　夏五月武陵王纪至巴郡闻有魏兵遣前梁州刺史巴西谯淹还军救蜀初杨干运求为梁州刺史纪以为潼州杨灋琛求黎州刺史以为沙州二人皆不恱干运兄子畧说干运曰今侯景初平宜同心戮力保国寜民而兄弟寻戈此自亡之道也夫木朽不雕世衰难佐不如送欵关中可以功名两全干运然之令畧将二千人鎭剑阁又遣其壻乐广鎭安州与灋琛皆潜通于魏魏太师泰密赐干运鐡券授骠骑大将军开府仪同三司梁州刺史尉迟迥以开府仪同三司侯吕陵始为前军至剑阁畧退就乐广翻城应始始入据安州甲戌迥至涪水干运以州降迥分军守之进袭成都时成都见兵不满万人仓库空竭永丰侯防婴城自守迥围之谯淹遣江州刺史景欣幽州刺史赵防扈援成都迥使原珍等击走之武陵王纪至巴东知侯景已平乃自悔召太子圆照责之对曰侯景虽平江陵未服纪亦以既称尊号不可复为人下欲遂东进将卒日夜思归其江州刺史王开业以为宜还救根本更思后图诸将皆以为然圆照及刘孝胜固言不可纪从之宣言于众曰敢谏者死己丑纪至西陵军势甚盛舳舻翳川防军陆灋和筑二城于峡口两岸运石塡江鐡鎻断之帝赦任约于狱以为晋安王司马使助灋和拒纪谓之曰汝罪不容诛我不杀汝本为今日因撤禁兵以配之仍许妻以卢陵王续之女使宣猛将军刘棻与之俱　夏六月壬辰武陵王纪筑连城攻絶鐡鎻陆灋和告急相继上以谢答仁为步兵校尉配兵使助灋和　武陵王纪遣将军侯叡将众七千筑垒与陆灋和相拒上遣使与纪书许其还蜀专制一方纪不从报书如家人礼上复与纪书曰吾年为一日之长属有平乱之功膺此乐推事归当璧傥遣使乎良所迟也如曰不然于此投笔友于兄弟分形共气兄肥弟瘦无复相见之期让枣推梨永罢懽愉之日心乎爱矣书不尽言纪顿兵日乆频战不利又闻魏冦深入成都孤危忧懑不知所为乃遣其度支尚书乐奉业诣江陵求和请依前防还蜀奉业知纪必败启上曰蜀军乏粮士卒多死危亡可待上遂不许其和纪以黄金一斤为饼饼百为箧至有百箧银五倍于金锦罽缯防称是毎战悬示将士不以为赏寜州刺史陈智祖请散之以募勇士弗听智祖哭而死有请事者纪辞疾不见由是将卒解体秋七月辛未巴东民符升等斩峡口城主公孙晃降于王琳谢答仁任约进攻侯叡破之防其三垒于是两岸十四城俱降纪不获退顺流东下逰击将军南阳樊猛追击之纪众大溃赴水死者八千余人猛围而守之上密敕猛曰生还不成功也猛引兵至纪所纪在舟中绕牀而走以金囊掷猛曰以此雇卿送我一见七官猛曰天子何由可见杀足下金将安之遂斩纪及其防子圆满陆灋和收太子圆照兄弟三人送江陵上絶纪属籍赐姓饕餮氏下刘孝胜狱已而释之上使谓江安侯圆正曰西军已败汝父不知存亡意欲使其自裁圆正闻之号哭称世子不絶声上频使觇之知不能死移送廷尉狱见圆照曰兄何乃乱人骨肉使痛酷如此圆照唯云计误上并命絶食于狱至齧臂啖之十三日而死逺近闻而悲之　魏尉迟迥围成都五旬永丰侯防屡出战皆败乃请降诸将欲不许迥曰降之则将士全逺人恱攻之则将士伤逺人惧遂受之八月戊戌防与宜都王圆肃帅文武诣军门降迥以礼接之与盟于益州城北吏民皆复其业唯收奴婢及储积以赏将士军无私焉魏以防及圆肃并为开府仪同三司以迥为大都督益潼等十二州诸军事益州刺史
　　三年魏加益州刺史尉迟迥督六州通前十八州自剑阁以南得承制封拜及黜陟迥明赏罚布威恩绥辑新民经畧未附华夷懐之

　　通鉴纪事本末巻二十四上
<史部,纪事本末类,通鉴纪事本末>
　　钦定四库全书
　　通鉴纪事本末卷二十四中
　　宋　袁枢　　撰
　　萧勃据岭南
　　梁武帝太清三年　西江督防陈霸先欲起兵讨侯景景使人诱广州刺史元景仲许奉以为主景仲由是附景隂图霸先霸先知之与成州刺史王懐明等集兵南海驰檄以讨景仲曰元景仲与贼合从朝廷遣曲阳侯萧勃为刺史军已顿朝亭景仲所部闻之皆弃景仲而散秋七月甲寅景仲缢于閤下霸先迎定州刺史萧勃镇广州前髙州刺史兰裕钦之弟也与其诸弟扇诱始兴等十郡攻监衡州事欧阳頠勃使霸先救之悉擒裕等勃因以霸先监始兴郡事　冬十二月始兴太守陈霸先结郡中豪杰欲讨侯景郡人矦安都张偲等各帅众千余人归之霸先遣主帅杜僧明将二千人顿于岭上广州刺史萧勃遣人止之曰侯景骁雄天下无敌前者援军十万士马精彊犹不能克君以区区之众将何所之如闻岭北王矦又皆鼎沸亲寻干戈以君踈外讵可暗投未若且留始兴遥张声势保太山之安也霸先曰仆荷国恩往闻矦景渡江即欲赴援遭值元兰梗我中道今京都覆没君辱臣死谁敢爱命君侯体则皇枝任重方岳遣仆一军犹贤乎已乃更止之乎乃遣使间道诣江陵受湘东王绎节度时南康土豪蔡路养起兵据郡勃乃以腹心谭世逺为曲江令与路养相结同遏霸先
　　简文帝大寳元年春正月陈霸先发始兴至大庾岭蔡路养将二万人军于南野以拒之路养妻侄兰陵萧摩诃年十三单骑出战无敢当者杜僧明马被伤陈霸先救之授以所乗马僧明上马复战众军因而乗之路养大败脱身走
　　元帝承圣三年广州刺史曲江矦勃自以非上所授内不自安上亦疑之勃启求入朝五月乙巳上以王琳为广州刺史勃为晋州刺史　秋九月曲江侯勃迁居始兴
