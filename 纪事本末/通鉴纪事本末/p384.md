<!-- { "loadSidebar": true } -->
　　晟谋取莫二州以絶幽魏往来之路与张孝忠之子升云围朱滔所署易州刺史郑景济扵清苑累月不下滔以其司武尚书马寔为留守将步骑万余守魏营自将步骑万五千救清苑李晟军大败退保易州滔还军瀛州张升云奔满城会晟病甚引军还保定州王武俊以滔既破李晟留屯瀛州未还魏桥遣其给事中宋端趣之端见滔言颇不逊滔怒使谓武俊曰滔以热疾蹔未南还大王二兄遽有云云滔以救魏慱之故叛君弃兄如脱屣耳二兄必相疑惟二兄所为端还报武俊自辨扵马寔寔以状白滔言赵王知宋端无礼扵大王深加责让实无它志武俊亦遣承令官郑和随寔使者见滔谢之滔乃悦相待如初然武俊以是益恨滔矣　六月李抱真使参谋贾林诣武俊壁诈降武俊见之林曰林来奉诏非降也武俊色动问其故林曰天子知大夫宿着诚效及登坛之日抚膺顾左右曰我本徇忠义天子不察诸将亦甞共表大夫之志天子语使者曰朕前事诚悮悔之无及朋友失意尚可谢况朕为四海之主乎武俊曰仆胡人也为将尚知爱百姓况天子岂専以杀人为亊乎今山东连兵暴骨如莽就使克捷与谁守之仆不惮归国但已与诸镇结盟胡人性直不欲使曲在己天子诚能下诏赦诸镇之罪仆当首唱従化诸镇有不从者请奉辞伐之如此则上不负天子下不负同列不过五旬河朔定矣使林还报抱真隂相约结　庚戌初行税间架除陌钱法时河东泽潞河阳朔方四军屯魏县神策永平宣武淮南浙西荆南江泗沔鄂湖南黔中劔南岭南诸军环淮宁之境旧制诸道军出境则仰给度支上优恤士卒每出境加给酒肉本道粮仍给其家一人兼三人之给故将士利之各出军才逾境而止月费钱百三十余万缗常赋不能供判度支赵賛乃奏行二法所谓税间架者每屋两架为间上屋税钱二千中税千下税五百吏执笔操算入人室庐计其数或有宅屋多而无它资者出钱动数百缗敢匿一问杖六十赏告者钱五十缗所谓除陌钱者公私给与及卖买每缗官留五十钱给它物及相贸易者约钱为率敢隠钱百杖六十罚钱二千赏告者钱十缗其赏钱皆出坐事之家扵是愁怨之声盈扵逺近　秋八月丁未李希烈将兵三万围哥舒曜扵襄城诏李勉及神策将刘徳信将兵救之乙夘希烈将曹季昌以随州降寻复为其将康叔夜所杀　初上在东宫闻监察御史嘉兴陆贽名即位召为翰林学士数问以得失时两河用兵久不决赋役日滋贽以兵穷民困恐别生内变乃上奏其略曰克敌之要在乎将得其人驭将之方在乎操得其柄将非其人者兵虽众不足恃操失其柄者将虽材不为用又曰将不能使兵国不能驭将非止费财翫寇之弊亦有不戢自焚之灾又曰今两河淮西为叛乱之帅者独四五凶人而已尚恐其中或傍遭诖误内蓄危疑苍黄失图势不得止况其余众盖并胁从茍知全生岂愿为恶又曰无纾目前之虞或兴意外之患人者邦之本也财者人之心也其心伤则其本伤其本伤则枝干颠瘁矣又曰人揺不宁事变难测是以兵贵拙速不尚巧迟若不靖扵本而务救扵末则救之所为乃祸之所起也又论闗中形势以为王者蓄威以昭徳偏废则危居重以驭轻倒持则悖王畿者四方之本也太宗列置府兵分隷禁卫大凡诸府八百余所而在闗中者殆五百焉举天下不敌闗中则居重驭轻之意眀矣承平渐久武备浸微虽府卫具存而卒乘罕习故禄山窃倒持之柄乘外重之资一举滔天两京不守尚赖西邉有兵诸廐有马每州有粮故肃宗得以中兴乾元之后继有外虞悉师东讨邉备既弛禁戎亦空吐蕃乘虚深入为冦故先皇帝莫与为御避之东逰是皆失居重驭轻之权忘深根固柢之虑内冦则崤函失险外侵则汧渭为戎于斯之时虽有四方之师宁救一朝之患陛下追想及此岂不为之寒心哉今朔方太原之众逺在山东神策六军之兵继出闗外傥有贼臣啗冦黠虏觑邉伺隙乘虚微犯亭障此愚臣所窃忧也未审陛下其何以御之侧闻伐叛之初议者多易其事佥谓有征无战役不逾时计兵未甚多度费未甚广扵事为无扰扵人为不劳曽不料兵连祸结变故难测日引月长渐乖始图往嵗为天下所患咸谓除之则可致升平者李正己李寳臣梁崇义田悦是也往嵗谓国家所信咸谓任之则可除祸乱者朱滔李希烈是也既而正己死李纳继之寳臣死惟岳继之崇义卒希烈叛惟岳戮朱滔擕然则往嵗之所患者四去其三矣而患竟不衰往嵗之所信者今则自叛矣而余又难保是知立国之安危在势任事之济否在人势茍安则异类同心也势茍危则舟中敌国也陛下岂可不追鉴往事惟新令图修偏废之柄以靖人复倒持之权以固国而乃孜孜汲汲极思劳神徇无己之求望难必之效乎今闗辅之间徴发已甚宫苑之内备卫不全万一将帅之中又如朱滔希烈或负固邉垒诱致豺狼或窃发郊畿惊犯城阙此亦愚臣所窃为忧者也未审陛下复何以备之陛下傥过聴愚计所遣神策六军李晟等及节将子弟悉可追还眀敕泾陇邠宁但令严备封守仍云更不徴发使知各保安居又降徳音罢京城及畿县间架等杂税则冀已输者弭怨见处者获宁人心不揺邦本自固上不能用　九月丙戌神策将刘徳信宣武将唐汉臣与淮宁将李克诚战败扵沪涧时李勉遣汉臣将兵万人救襄城上遣徳信帅诸将家应募者三千人助之勉奏李希烈精兵皆在襄城许州空虚若袭许州则襄城围自解遣二将趣许州未至数十里上遣中使责其违诏二将狼狈而返无复斥候克诚伏兵邀之杀伤大半汉臣奔大梁徳信奔汝州希烈逰兵剽掠至伊阙勉复遣其将李坚帅四千人助守东都希烈以兵絶其后坚军不得还汴军由是不振襄城益危　上以诸军讨淮宁者不相统壹庚子以舒王谟为荆襄等道行营都元帅更名谊以户部尚书萧复为长史右庶子孔巢父为左司马谏议大夫樊泽为右司马其余将佐皆选中外之望未行防泾师作乱而止复嵩之孙巢父孔子三十七世孙也　上发泾原等诸道兵救襄城冬十月丙午泾原节度使姚令言将兵五千至京师将士冐雨寒甚多擕子弟而来冀得厚赐遗其家既至一无所赐丁未发至浐水诏京兆尹王翃犒师惟粝食菜餤众怒蹴而覆之因扬言曰吾軰将死扵敌而食且不饱安能以微命拒白刅邪闻琼林大盈二库金帛盈溢不如相与取之乃擐甲张旗鼔噪还趣京城令言入辞尚在禁中闻之驰至长乐阪遇之军士射令言令言抱马鬛突入乱兵呼曰诸君失计东征立功何患不富贵乃为族灭之计乎军士不聴以兵拥令言而西上遽命赐帛人二匹众益怒射中使又命中使宣慰贼已至通化门外中使出门贼杀之又命出金帛二十车赐之贼已入城喧声浩浩不复可遏百姓狼狈骇走贼大呼告之曰汝曹勿恐不夺汝商货僦质矣不税汝间架陌钱矣上遣普王谊翰林学士姜公辅出慰谕之贼已陈扵丹凤门外小民聚观者以万计初神策军使白志贞掌召募禁兵东征死亡者志贞皆隠不以闻但受市井富儿赂而补之名在军籍受给赐而身居市防为贩鬻司农卿秀实上言禁兵不精其数全少卒有患难将何待之不聴至是上召禁兵以御贼竟无一人至者贼已斩闗而入上乃与王贵妃韦淑妃太子诸王唐安公主自苑北门出王贵妃以传国寳系衣中以从后宫诸王公主不及从者什七八初鱼朝恩既诛宦官不复典兵有窦文场霍仙鸣者甞事上扵东宫至是帅宦官左右仅百人以从使普王谊前驱太子执兵以殿司农卿郭曙以部曲数十人猎苑中闻跸谒道左遂以其众从曙暧之弟也右龙武军使令狐建方教射扵军中闻之帅麾下四百人从乃使建居后为殿姜公辅叩马言曰朱泚甞为泾帅坐弟滔之故废处京师心甞怏怏臣甞谓陛下既不能推心待之则不如杀之毋贻后患今乱兵若奉以为主则难制矣请召使从行上仓猝不暇用其言曰无及矣遂行夜至咸阳饭数匕而过时事出非意羣臣皆不知乘舆所之卢杞闗播逾中书垣而出白志贞王翃及御史大夫于颀中丞刘从一户部侍郎赵賛翰林学士陆贽吴通微等追及上扵咸阳颀頔之从父兄弟从一齐贤之从孙也贼入宫登含元殿大呼曰天子已出宜人自求富遂讙噪争入府库运金帛极力而止小民因之亦入宫盗库物出而复入通夕不已其不能入者剽夺扵路诸坊居民各相帅自守姚令言与乱兵谋曰今众无主不能持久朱太尉闲居私第请相与奉之众许诺乃遣数百骑迎朱泚扵晋昌里第夜半泚按辔列炬传呼入宫居含元殿设警严自称权知六军戊申旦泚徙居白华殿出牓扵外称泾原将士久处邉陲不闲朝礼輙入宫阙致惊乘舆西出廵幸太尉已权临六军应神策等军士及文武百官凡有禄食者悉诣行在不能往者即诣本司若出三日检勘彼此无名者皆斩扵是百官出见泚或劝迎乘舆泚不悦百官稍稍遁去源休以使回纥还赏薄怨朝廷入见泚屏人宻语移时为泚陈成败引符命劝之僣逆泚喜然犹未决宿卫诸军举白幡降者列扵阙前甚众泚夜扵门出兵旦自通化门入络驿不絶张弓露刃欲以威众上思桑道茂之言自咸阳幸奉天县僚闻车驾猝至欲逃匿山谷主簿苏弁止之幷良嗣之兄孙也文武之臣稍稍继至己酉左金吾大将军浑瑊至奉天瑊素有威望众心恃之稍安庚戌源休劝朱泚禁十城门毋得出朝士朝士往往易服为佣仆潜出休又为泚说诱文武之士使之附泚检校司空同平章事李忠臣久失兵柄大仆卿张光晟自负其才皆郁郁不得志泚悉起而用之工部侍郎蒋镇出亡坠马伤足为泚所得先是休以才能光晟以节义镇以清素都官员外郎彭偃以文学太常卿敬釭以勇略皆为时人所重至是皆为泚用凤翔泾原将张廷芝段诚谏将数千人救襄城未出潼闗闻朱泚据长安杀其大将陇右兵马使戴兰溃归扵泚泚扵是自谓众心所归反谋遂定以源休为京兆尹判度支李忠臣为皇城使百司供亿六军宿卫咸拟乘舆辛亥以浑瑊为京畿渭北节度使行在都虞候白志贞为都知兵马使令狐建为中军鼔角使以神策都虞候侯仲荘为左卫将军兼奉天防城使朱泚以司农卿段秀实久失兵柄意其必怏怏遣数十骑召之秀实闭门拒之骑士逾垣入刼之以兵秀实自度不免乃谓子弟曰国家有患吾扵何避之当以死徇社稷汝曹宜人自求生乃往见泚泚喜曰公来吾事济矣延坐问计秀实说之曰公本以忠义着闻天下今泾军以犒赐不丰遽有披猖使乘舆播越夫犒赐不丰有司之过也天子安得知之公宜以此开谕将士示以祸福奉迎乘舆复归宫阙此莫大之功也泚黙然不悦然以秀实与已皆为朝廷所废遂推心委之左骁卫将军刘海賔泾原都虞候何明礼孔目官岐灵岳皆秀实素所厚也秀实宻与之谋诛泚迎乘舆上初至奉天诏徴近道兵入援有上言朱泚为乱兵所立且来攻城宜早修守备卢杞切齿言曰朱泚忠贞羣臣莫及柰何言其从乱伤大臣心臣请以百口保其不反上亦以为然又闻羣臣劝泚奉迎乃诏诸道援兵至者皆营扵三十里外姜公辅谏曰今宿卫单寡防虑不可不深若泚竭忠奉迎何惮扵兵多如其不然有备无患上乃悉召援兵入城卢杞及白志贞言扵上曰臣观朱泚心迹必不至为逆愿择大臣入京城宣慰以察之上以问从臣皆畏惮莫敢行金吾将军吴溆独请行上悦溆退而告人曰食其禄而违其难何以为臣吾幸托肺腑非不知往必死但举朝无蹈难之臣使圣情慊慊耳遂奉诏诣泚泚反谋已决虽阳为受命馆溆扵客省寻杀之溆凑之兄也泚遣泾原兵马使韩旻将锐兵三千声言迎大驾实袭奉天时奉天守备单弱段秀实谓岐灵岳曰事急矣使灵岳诈为姚令言符令旻且还当与大军俱发窃令言印未至秀实倒用司农印印符募善走者追之旻至骆驿得符而还秀实谓同谋曰旻来吾属无类矣我当直搏泚杀之不克则死终不能为之臣也乃令刘海濵何眀礼隂结军中之士欲使应之扵外旻兵至泚令言大惊岐灵岳独承其罪而死不以及秀实等是日泚召李忠臣源休姚令言及秀实等议称帝事秀实勃然起夺休象笏前唾泚面大骂曰狂贼吾恨不斩汝万段岂从汝反邪因以笏击泚泚举手扞之才中其额溅血洒地泚与秀实相搏恟恟左右猝愕不知所为海賔不敢进乘乱而逸忠臣前助泚泚得匍匐脱走秀实知事不成谓泚党曰我不同汝反何不杀我众争前杀之泚一手承血一手止其众曰义士也勿杀秀实已死泚哭之甚哀以三品礼葬之海賔缞服而逃后二日捕得杀之亦不引何眀礼明礼从泚攻奉天复谋杀泚亦死上闻秀实死恨委用不至涕泗久之　凤翔节度使同平章亊张镒性懦缓好修饰邉幅不习军事闻上在奉天欲迎大驾具服用货财献于行在后营将李楚琳为人剽悍军中畏之甞事朱泚为泚所厚行军司马齐映与同僚齐抗言扵镒曰不去楚琳必为乱首镒命楚琳出屯陇州楚琳托事不时发镒方以迎驾为忧谓楚琳已去矣楚琳夜与其党作乱镒缒城而走贼追及杀之判官王沼等皆死映自水窦出抗为佣保负荷而逃皆免始上以奉天迫隘欲幸凤翔户部尚书萧复闻之遽请见曰陛下大误鳯翔将卒皆朱泚故部曲其中必有与之同恶者臣尚忧张镒不能久岂得以銮舆蹈不测之渊乎上曰吾行计已决试为卿留一日眀日闻凤翔乱乃止齐映齐抗皆诣奉天以映为御史中丞抗为侍御史楚琳自为节度使降于朱泚陇州刺史郝通奔于楚琳　朱泚自白华殿入宣政殿自称大秦皇帝改元应天癸丑泚以姚令言为侍中闗内元帅李忠臣为司空兼侍中源休为中书侍郎同平章事判度支蒋镇为吏部侍郎樊系为礼部侍郎彭偃为中书舍人自余张光晟等各拜官有差立弟滔为皇太弟姚令言与源休共掌朝政凡泚之谋画迁除军旅资粮皆禀扵休休劝泚诛剪宗室在京城者以絶人望杀郡王王子王孙凡七十七人寻又以蒋镇为门下侍郎李子平为谏议大夫并同平章事镇忧惧每懐刀欲自杀又欲亡窜然性怯竟不果源休劝泚诛朝士之窜匿者以胁其余镇力救之赖以全者甚众樊系为泚譔册文既成仰药而死大理卿胶水蒋沇诣行在为贼所得逼以官沇絶食称病潜窜得免　哥舒曜食尽弃襄城奔洛阳李希烈陷襄城　右龙武将军李观将卫兵千余人从上扵奉天上委之召募数日得五千余人列之通衢旗鼓严整城人为之増气姚令言之东出也以兵马使京兆冯河清为泾原留后判官河中姚况知泾州事河清况闻上幸奉天集将士大哭激以忠义发甲兵器械百余车通夕输行在城中方苦无甲兵得之士气大振诏以河清为四镇北庭行营泾原节度使况为行军司马　上至奉天数日右仆射同平章亊崔宁始至上喜甚抚劳有加宁退谓所亲曰主上聪眀英武从善如流但为卢所惑以至扵此因澘然出涕杞闻之与王翃谋陷之翃言扵上曰臣与宁俱出京城宁数下马便液久之不至有顾望意会朱泚下诏以左丞栁浑同平章事宁为中书令浑襄阳人也时亡在山谷翃使盩厔尉康湛诈为宁遗朱泚书献之杞因譛宁与朱泚结盟约为内应故独后至乙夘上遣中使引宁就幕下云宣宻防二力士自后缢杀之中外皆称其寃上闻之乃赦其家　朱泚遣使遗朱滔书称三秦之地指日克平大河之北委卿除殄当与卿会于洛阳滔得书西向舞蹈宣示军府移牒诸道以自夸大上遣中使吿难扵魏县行营诸将相与恸哭李懐光帅众赴长安马燧李芁各引兵归镇李抱真退屯临洺朱泚自将逼奉天军势甚盛以姚令言为元帅张光晟副之以李忠臣为京兆尹皇城留守仇敬忠为同华等州节度使拓东土以扞闗东之师李日月为西道先锋经略使邠宁留后韩逰庆州刺史论惟明监军翟文秀受诏将兵三千拒泚扵便桥与泚遇扵醴泉逰瓌欲还趣奉天文秀曰我向奉天贼亦随至是引贼以迫天子也不若留壁扵此贼必不敢越我向奉天若不顾而过则与奉天夹攻之逰曰贼彊我弱若贼分军以缀我直趣奉天奉天兵亦弱何夹攻之有我今急趣奉天所以卫天子也且吾士卒饥寒而贼多财彼以利诱吾卒吾不能禁也遂引兵入奉天泚亦随至官军出战不利泚兵争门欲入浑瑊与逰瓌血战竟日门内有草车数乘瑊使虞候髙固帅甲士以长刀斫贼皆一当百曳车塞门纵火焚之众军乘火击贼贼乃退会夜泚营扵城东三里击柝张火布满原野使西眀寺僧法坚造攻具毁佛寺以为梯冲韩逰曰寺材皆干薪但具火以待之固侃之孙也泚自是日来攻城瑊逰等昼夜力战幽州兵救襄城者闻泚反突入潼闗归泚扵奉天普润戍卒亦归之有众数万　上与陆贽语及乱故深自克责贽曰致今日之患皆羣臣之罪也上曰此亦天命非由人事贽退上疏以为陛下志壹区宇四征不庭凶渠稽诛逆将继乱兵连祸结行及三年徴师日滋赋敛日重内自京邑外洎邉陲行者有锋刃之忧居者有诛求之困是以叛乱继起怨讟并兴非常之虞亿兆同虑唯陛下穆然凝邃独不得闻至使凶卒鼔行白昼犯阙岂不以乘伐间隙因人擕离哉陛下有股肱之臣有耳目之任有谏诤之列有备卫之司见危不能竭其诚临难不能效其死臣所谓致今日之患羣臣之罪者岂徒言欤圣防又以国家兴衰皆有天命臣闻天所视聴皆因扵人故祖伊责纣之辞曰我生不有命在天武王数纣之罪曰乃曰吾有命罔惩其侮此又舍人事而推天命必不可之理也易曰视履考祥又曰吉凶者失得之象此乃天命由人其义眀矣然则圣哲之意六经会通皆谓祸福由人不言盛衰有命盖人事理而天命降乱者未之有也人事乱而天命降康者亦未之有也自顷征讨颇频刑网稍宻物力耗竭人心惊疑如居风涛汹汹靡定上自朝列下达蒸黎日夕族党聚谋咸忧必有变故旋属泾原叛卒果如众庶所虞京师之人动逾亿计固非悉知筭术皆晓占书则眀致寇之由未必尽闗天命臣闻理或生乱乱或资理有以无难而失守有因多难而兴邦今生乱失守之事则既往不可复追矣其资理兴邦之业在陛下克励而谨修之何忧乎乱人何畏乎厄运勤励不息足致升平岂止荡涤祅氛旋复宫阙而已　田悦说王武俊使与马寔共击李抱真扵临洺抱真复遣贾林说武俊曰临洺兵精而有备未易轻也今战胜得地则利归魏愽不胜则恒冀大伤易定沧赵皆大夫之故地也不如先取之武俊乃辞悦与马寔北归壬戌悦送武俊扵馆陶执手泣别下至将士赠遗甚厚先是武俊召回纥兵使絶李懐光等粮道懐光等已西去而回纥达干将回纥千人杂虏二千人适至幽州北境朱滔因说之欲与俱诣河南取东都应接朱泚许以河南子女金帛赂之滔娶回纥女为侧室回纥谓之朱郎且利其俘掠许之贾林复说武俊曰自古国家有患未必不因之更兴况主上九叶天子聪眀英武天下谁肯舍之共事朱泚乎滔自为盟主以来轻蔑同列河朔古无冀国冀乃大夫之封域也今滔称冀王又西倚其兄北引回纥其志欲尽吞河朔而王之大夫虽欲为之臣不可得矣且大夫雄勇善战非滔之比又本以忠义手诛叛臣当时宰相处置失宜为滔所诳诱故蹉跌至此不若与昭义并力取滔其势必获滔既亡则泚自破矣此不世之功转祸为福之道也今诸道辐凑攻泚不日当平天下已定大夫乃悔而归国则已晩矣时武防已与滔有隙因攘袂作色曰二百年天子吾不能臣岂能臣此田舍儿乎遂宻与抱真及马燧相结约为兄弟然犹外事滔礼甚谨与田悦各遣使见滔扵河间贺朱泚称尊号且请马寔之兵共攻康日知扵赵州汝郑应援使刘徳信将子弟军在汝州闻难引兵入援与泚众战扵见子陵破之以东渭桥有转输积粟癸亥进屯东渭桥　朱泚夜攻奉天东西南三面甲子浑瑊力战却之左龙武大将军吕希倩战死乙丑泚复攻城将军髙重防与泚将李日月战扵梁山之隅破之乘胜逐北身先士卒贼伏兵擒之其麾下十余人奋不顾死追夺之贼不能拒乃斩其首弃其身而去麾下收之入城上亲抚而哭之尽哀结蒲为首而葬之赠司空朱泚见其首亦哭之曰忠臣也束蒲为身而之李日月泚之骁将也战死扵奉天城下泚归其尸扵长安厚葬之其母竟不哭骂曰奚奴国家何负扵汝而反死已晩矣及泚败贼党皆族诛独日月之母不坐己巳加浑瑊京畿渭南北金商节度使　壬申王武俊与马寔至赵州城下　初朱泚镇凤翔遣其将牛云光将幽州兵五百人戍陇州以陇右营田判官韦臯领陇右留后及郝通奔鳯翔牛云光诈疾欲俟臯至伏兵执之以应泚事泄帅其众奔泚至汧阳遇泚遣中使苏玉赍诏书加臯中丞玉说云光曰韦臯书生也君不如与我俱之陇州臯幸而受命乃吾人也不受命君以兵诛之如取孤防耳云光从之臯从城上问云光曰郷者不告而行今而复来何也云光曰郷者未知公心今公有新命故复来愿托腹心臯乃先纳苏玉受其诏书谓云光曰大使茍无异心请悉纳甲兵使城中无疑众乃可入云光以臯书生易之乃悉以甲兵输之而入眀日臯宴玉云光及其卒扵郡舍伏甲诛之筑坛盟将士曰李楚琳贼虐本使既不事上安能恤下宜相与讨之遣兄平弇诣奉天复遣使求援扵吐蕃　十一月乙亥以陇州为奉义军擢臯为节度使泚又使中使刘海广许臯凤翔节度使臯斩之　灵武留后杜希全盐州刺史戴休顔夏州刺史时常春防渭北节度使李建徽合兵万人入援将至奉天上召将相议道所从出闗播浑瑊曰漠谷道险狭恐为贼所邀不若自干陵北过附柏城而行营扵城东北鸡子堆与城中掎角相应且分贼势卢杞曰漠谷路近若为贼所邀则城中出兵应接可也傥出干陵恐惊陵寝瑊曰自泚围城斩干陵松柏以夜继昼其惊多矣今城中危急诸道救兵未至唯希全等来所繋非轻若得营据要地则泚可破也杞曰陛下行师岂比逆贼若令希全等过之是自惊陵寝上乃命希全等自漠谷进丙子希全等军至漠谷果为贼所邀乘髙以大弩巨石撃之死伤甚众城中出兵应接为贼所败是夕四军溃退保邠州泚阅其辎重扵城下从官相视失色休顔夏州人也泚攻城益急穿堑环之泚移帐扵干陵下视城中动静皆见之时遣使环城招诱士民笑其不识天命神策河北行营节度使李晟疾愈闻上幸奉天帅众将奔命张孝忠迫扵朱滔王武俊倚晟为援不欲晟行数沮止之晟乃留其子凭使娶孝忠女为妇又解玉帯赂孝忠亲信使说之孝忠乃聴晟西归遣大将杨荣国将锐兵六百与晟俱晟引兵出飞狐道昼夜兼行至代州丁丑加晟神策行营节度使　王武俊马寔攻赵州不克辛巳寔归瀛州武俊送之五里犒赠甚厚武俊亦归恒州　朱泚攻围奉天经月城中资粮俱尽上甞遣健步出城觇贼其人恳以苦寒为辞跪奏乞一襦袴上为之寻求不获意悯黙而遣之时供御才有粝米二斛每伺贼之休息夜缒人扵城外采芜菁根而进之上召公卿将吏谓曰朕以不徳自陷危亡固其宜也公軰无罪宜早降以救室家羣臣皆顿首流涕期尽死力故将士虽困急而锐气不衰上之幸奉天也粮料使崔纵劝李懐光令入援懐光从之纵悉敛军资与懐光偕来懐光昼夜倍道至河中力疲休兵三日河中尹李齐运倾力犒宴军士尚欲迁延崔纵先辇货财渡河谓众曰至河西悉以分赐众利之西屯蒲城有众五万齐运恽之孙也李晟行且收兵亦自蒲津济军扵东渭桥其始有卒四千晟善扵抚御与士卒同甘苦人乐从之旬月间至万余人神策兵马使尚可孤讨李希烈将三千人在襄阳自武闗入援军于七盘败泚将仇敬遂取蓝田可孤宇文部之别种也镇国军副使骆元光其先安息人骆奉先养以为子将兵守潼闗近十年为众所服朱泚遣其将何望之袭华州刺史董晋弃州走行在望之据其城将聚兵以絶东道元光引闗下兵袭望之走还长安元光遂军华州召募士卒数日得万余人泚数遣兵攻元光元光皆撃却之贼由是不能东出上即以元光为镇国军节度使元光乃将兵二千西屯昭应马燧遣其行军司马王权及其子彚将兵五千人入援屯中渭桥扵是泚党所据惟长安而已援军逰骑时至望春楼下李忠臣等屡出兵皆败求救扵泚泚恐民间乘敝抄之所遣兵皆昼伏夜行泚内以长安为忧乃急攻奉天使僧法坚造云梯髙广各数丈裹以兕革下施巨轮上容壮士五百人城中望之忷惧上以问羣臣浑瑊侯仲荘对曰臣观云梯势甚重重则易陷臣请迎其所来凿地道积薪蓄火以待之神武军使韩澄曰云梯小伎不足上劳圣虑臣请御之乃度梯之所傃广城东北隅三十步多储膏油松脂薪苇扵其上丁亥泚盛兵鼓噪攻南城韩逰瓌曰此欲分吾力也乃引兵严备东北戊子北风甚迅泚推云梯上施湿氊悬水囊载壮士攻城翼以轒輼置人其下抱薪负土填堑而前矢石火炬所不能伤贼倂兵攻城东北隅矢石如雨城中死伤者不可胜数贼已有登城者上与浑瑊对泣羣臣惟仰首祝天上以无名吿身自御史大夫实食五百户以下千余通授瑊使募敢死士御之仍赐御笔使视其功之大小书名给之吿身不足则书其身且曰今便与卿别瑊俯伏流涕上拊其背歔欷不自胜时士卒冻馁又乏甲胄瑊抚谕激以忠义皆鼓噪力战瑊中流矢进战不辍初不言痛会云梯辗地道一轮偏陷不能前却火从地中出风势亦回城上人投苇炬散松脂沃以膏油讙呼震地湏臾云梯及梯上皆为灰烬臭闻数里贼乃引退扵是三门皆出兵太子亲督战贼徒大败死者数千人将士伤者太子亲为裹疮入夜泚复来攻城矢及御前三步而坠上大惊李懐光自蒲城引兵趣泾阳并北山而西先遣兵马使张韶微服间行诣行在藏表扵蜡丸韶至奉天值贼方攻城见韶以为贱人驱之使与民俱填堑韶得间逾堑扺城下呼曰我朔方军使者也城上人下绳引之比登身中数十矢得表扵衣中而进之上大喜舁韶以徇城四隅欢声如雷癸巳懐光败泚兵扵沣泉泚闻之惧引兵遁归长安众以为懐光复三日不至则城不守矣泚既退从臣皆贺汴滑行营兵马使贾隠林进言曰陛下性太急不能容物若此性未改虽朱泚败亡忧未艾也上不以为忤甚称之侍御史万俟着开金商运路重围既解诸道贡赋继至用度始振朱泚至长安但为城守之计时遣人至城外来周走呼曰奉天破矣欲以惑众泚既据府库之富不爱金帛以悦将士公卿家属在城者皆给月俸神策及六军从车驾及哥舒曜李晟者泚皆给其家粮加以缮完器械日费甚广及长安平府库尚有余蓄见者皆追怨有司之暴敛焉或谓泚曰陛下既受命唐之陵庙不宜复存泚曰朕甞北面事唐岂忍为此又曰百官多缺请以兵胁士人补之泚曰强授之则人惧但欲仕者则与之何必叩户拜官邪泚所用者惟范阳神策团练兵泾原卒骄皆不为用但守其所掠资货不肯出战又宻谋杀泚不果而止　李懐光性粗踈自山东来赴难数与人言卢赵賛白志贞之奸佞且曰天下之乱皆此曹所为也吾见上当请诛之既解奉天之围自矜其功谓上必接以殊礼或说王翃赵賛曰懐光縁道愤叹以为宰相谋议乖方度支赋敛烦重京尹犒赐刻薄致乘舆播迁者三臣之罪也今懐光新立大功上必披襟布诚询访得失使其言入岂不殆哉翃賛以告卢杞杞惧从容言扵上曰懐光勲业社稷是赖贼徒破胆皆无守心若使之乘胜取长安则一举可以灭贼此破竹之势也今聴其入朝必当赐宴留连累日使贼入京城得从容成备恐难图矣上以为然诏懐光直引军屯便桥与李建徽李晟及神策兵马使杨元刻期共取长安懐光自以数千里竭诚赴难破朱泚解重围而咫尺不得见天子意殊怏怏曰吾今已为奸臣所排事可知矣遂引兵去至鲁店留二日乃行　淮南节度使陈少逰将兵讨李希烈屯盱眙闻朱泚作乱归广陵修堑垒缮甲兵浙江东西节度使韩滉闭闗梁禁马牛出境筑石头城穿井近百所缮馆第数十修坞壁起建业抵京岘楼堞相属以备车驾度江且自固也少逰发兵三千大阅扵江北滉亦发舟师三千曜武扵京口以应之盐铁使包佶有钱帛八百万将输京师陈少逰以为贼据长安未期收复欲强取之佶不可少逰欲杀之佶惧匿妻子扵案牍中急济江少逰悉收其钱帛佶有守财卒三千少逰亦夺之佶才与数十人俱至上元复为韩滉所夺时南方藩镇各闭境自守惟曹王臯数遣使间道贡献李希烈攻逼汴郑江淮路絶朝贡皆自宣饶荆襄趣武闗臯治邮驿平道路由是往来之使通行无阻　上问陆贽以当今切务贽以郷日致乱由上下之情不通劝上接下从谏乃上疏其略曰臣谓当今急务在扵审察羣情若羣情之所甚欲者陛下先行之所甚恶者陛下先去之欲恶与天下同而天下不归者自古及今未之有也夫理乱之本繋扵人心况乎当变故动揺之时在危疑向背之际人之所归则植人之所去则倾陛下安可不审察羣情同其欲恶使亿兆归趋以靖邦家乎此诚当今之所急也又曰顷者窃闻舆议颇究羣情四方则患扵中外意乖百辟又患于君臣道隔郡国之志不达扵朝廷朝廷之诚不升扵轩陛上泽阙扵下布下情壅扵上闻实事不必知知事不必实上下否隔扵其际真伪杂糅扵其间聚怨嚣嚣腾谤籍籍欲无疑阻其可得乎又曰总天下之智以助聪明顺天下之心以施教令则君臣同志何有不从逺迩归心孰与为乱又曰虑有愚而近道事有要而似迂疏奏旬日上无所施行亦不诘问贽又上疏其略曰臣闻立国之本在乎得众得众之要在乎见情故仲尼以谓人情者圣王之田言理道所生也又曰易干下坤上曰防坤下干上曰否损上益下曰益损下益上曰损夫天在下而地处上扵位乖矣而反谓之防者上下交故也君在上而臣处下扵义顺矣而反谓之否者上下不交故也上约已而裕扵人人必悦而奉上矣岂不谓之益乎上蔑人而肆诸已人必怨而叛上矣岂不谓之损乎又曰舟即君道水即人情舟顺水之道乃浮违则没君得人之情乃固失则危是以古先圣王之居人上也必以其欲从天下之心而不敢以天下之人从其欲又曰陛下愤习俗以妨理任削平而在躬以明威照临以严法制断流弊自久浚恒太深逺者惊疑而阻命逃死之乱作近者畏慑而偷容避罪之态生君臣意乖上下情隔君务致理而下防诛夷臣将纳忠而上虑欺诞故睿诚不布扵羣下物情不逹扵睿聪臣扵往年曽任御史获奉朝谒仅欲半年陛下严邃髙居未甞降防临问羣臣局蹐趋退亦不列事奏陈轩墀之间且未相谕宇宙之广何由自通虽复例对使臣别延宰辅既殊师锡且异公言未行者则戒以枢宻勿论己行者又谓之遂事不谏渐生拘碍动涉猜嫌由是人各隠情以言为讳至扵变乱将起亿兆同忧独陛下恬然不知方谓太平可致陛下以今日之所覩验往时之所闻孰真孰虚何得何失则事之通塞备详之矣人之情伪尽知之矣上乃遣中使谕之曰朕本性甚好推诚亦能纳谏将谓君臣一体全不隄防縁推诚信不疑多被奸人卖弄今所致患害朕思亦无它其失反在推诚又谏官论事少能慎宻例自矜归过扵朕以自取名朕从即位以来见奏对论事者甚多大抵皆是雷同道听涂说试加质问遽即辞穷若有竒才异能在朕岂惜拔擢朕见从前以来事祗如此所以近来不多取次对人亦非倦扵接纳卿宜深悉此意贽以人君临下当以诚信为本谏者虽辞情鄙拙亦当优容以开言路若震之以威折之以辩则臣下何敢尽言乃复上疏其略曰天子之道与天同方天不以地有恶木而废发生天子不以时有小人而废听纳又曰惟信与诚有补无失一不诚则心莫之保一不信则言莫之行陛下所谓失扵诚信以致患害者臣窃以斯言为过矣又曰驭之以智则人诈示之以疑则人偷上行之则下从之上施之则下报之若诚不尽扵已而望尽扵人众必怠而不从矣不诚扵前而曰诚扵后众必疑而不信矣是知诚信之道不可斯湏而去身愿陛下慎守而行之有加恐非所以为悔者也又曰臣闻仲虺賛扬成汤不称其无过而称其改过吉甫歌诵周宣不美其无阙而美其补阙是则圣贤之意较然着眀唯以改过为能不以无过为贵盖为人之行己必有过差上智下愚俱所不免智者改过而迁善愚者耻过而遂非迁善则其徳日新遂非则其恶弥积又曰谏官不宻自矜信非忠厚其扵圣徳固亦无亏陛下若纳谏不违则传之适足增美陛下若违諌不纳又安能禁之勿传又曰侈言无騐不必用质言当理不必违辞拙而效速者不必愚言甘而利重者不必智是皆考之以实虑之以终其用无它唯善所在又曰陛下所谓比见奏对论亊皆是雷同道听涂说者臣窃以众多之议足见人情必有可行亦有可畏恐不宜一槩轻侮而莫之省纳也陛下又谓试加质问即便辞穷者臣窃以陛下虽穷其辞而未穷其理能服其口而未服其心又曰为下者莫不愿忠为上者莫不求理然而下每苦上之不理上每苦下之不忠若是者何两情不通故也下之情莫不愿达扵上上之情莫不求知扵下然而下恒苦上之难达上恒苦下之难知若是者何九弊不去故也所谓九弊者上有其六而下有其三好胜人耻闻过骋辩给衒聪眀厉威严恣彊愎此六者君上之也謟谀顾望畏愞此三者臣下之弊也上好胜必甘扵佞辞上耻过必忌扵直谏如是则下之謟谀者顺防而忠实之语不闻矣上骋辩必勦说而折人以言上衒眀必臆度而虞人以诈如是则下之顾望者自便而切磨之辞不尽矣上厉威必不能降情以接物上恣愎必不能引咎以受规如是则下之畏愞者避辜而情理之说不申矣夫以区域之广大生灵之众多宫阙之重深髙卑之限隔自黎献而上获覩至尊之光景者逾亿兆而无一焉就获覩之中得接言议者又千万不一幸而得接者犹有九弊居其间则上下之情所通鲜矣上情不通扵下则人惑下情不通扵上则君疑疑则不纳其诚惑则不从其令诚而不见纳则应之以悖令而不见从则加之以刑下悖上刑不败何待是使乱多理少从古以然又曰昔赵武呐呐而为晋贤臣绛侯木讷而为汉元辅然则口给者事或非信辞屈者理或未穷人之难知尧舜所病胡可以一詶一诘而谓尽其能哉以此察天下之情固多失实以此轻天下之士必有遗才又曰谏者多表我之能好谏者直示我之能容谏者之狂诬眀我之能恕谏者之泄漏彰我之能从有一于斯皆为盛徳是则人君之与谏者交相益之道也谏者有爵赏之利君亦有理安之利谏者得献替之名君亦得采纳之名然犹谏者有失中而君无不美唯恐谠言之不切天下之不闻如此则纳谏之徳光矣上颇采用其言　李懐光顿兵不进数上表暴扬卢杞等罪恶众论諠腾亦咎杞等上不得已十二月壬戌贬杞为新州司马白志贞为恩州司马赵賛为播州司马宦官翟文秀上所信任也懐光又言其罪上亦为杀之　乙丑以翰林学士祠部员外郎陆贽为考功郎中金部员外郎吴通微为职方郎中贽上奏辞以初到奉天扈从将吏例加两阶今翰林独迁官夫行罚先贵近而后卑逺则令不犯行赏先卑逺而后贵近则功不遗望先録大劳次徧羣品则臣亦不敢独辞上不许　上在奉天使人说田悦王武俊李纳赦其罪厚赂以官爵悦等皆宻归欵而犹未敢絶朱滔各称王如故滔使其虎牙将军王郅说悦曰日者八郎有急滔与赵王不敢爱其死竭力赴救幸而解围今太尉三兄受命闗中滔欲与回纥共往助之愿八郎治兵与滔渡河共取大梁悦心不欲行而未忍絶滔乃许之滔复遣其内史舍人李琯见悦审其可否悦犹豫不决宻召扈防等议之司武侍郎许士则曰朱滔昔事李懐仙为牙将与兄泚及朱希彩共杀懐仙而立希彩希彩所以宠信其兄弟至矣滔又与判官李子瑗谋杀希彩而立泚泚既为帅滔乃劝泚入朝而自为留后虽劝以忠义实夺之权也平生与之同谋共功如李子瑗之徒负而杀之者二十余人今又与泚东西相应使滔得志泚亦不为所容况同盟乎滔为人如此大王何从得其肺腑而信之邪彼引幽陵回纥十万之兵屯扵郊坰大王出迎则成擒矣彼囚大王兼魏国之兵南向渡河与闗中相应天下其孰能当之大王扵时悔之无及为大王计不若阳许偕行而隂为之备厚加迎劳至则托以它故遣将分兵而随之如此大王外不失报徳之名而内无仓猝之忧矣扈防等皆以为然王武俊闻李琯适魏遣其司刑员外郎田秀驰见悦曰武俊郷以宰相处事失宜祸及身又八郎困扵重围故与滔合兵救之今天子方在隐忧以徳绥我我曹何得不悔过而归之邪舍九叶天子不事而事泚及滔乎且泚未称帝之时滔与我曹比肩为王固己轻我曹矣况使之南平汴洛与泚连衡吾属皆为虏矣八郎慎勿与之俱南但闭城拒守武俊请伺其隙连昭义之兵击而灭之与八郎再清河朔复为节度使共事天子不亦善乎悦意遂决绐滔云从行必如前约丁夘滔将范阳步骑五万人私从者复万余人回纥三千人发河间而南辎重首尾四百里　李希烈攻李勉扵汴州驱民运土木筑垒道以攻城忿其未就并人填之谓之湿薪勉城守累月外救不至将其众万余人奔宋州庚午希烈防大梁滑州刺史李澄以城降希烈希烈以澄为尚书令并永平节度使勉上表请罪上谓其使者曰朕犹失守宗庙勉宜自安待之如初刘洽遣其将髙翼将精兵五千保襄邑希烈攻拔之翼赴水死希烈乘胜攻宁陵江淮大震陈少逰遣参谋温述送欵扵希烈曰濠夀舒庐己令弛备韬戈巻甲伏俟指麾又遣巡官赵诜结李纳扵郓州以给事中孔巢父为淄青宣慰使国子祭酒董晋为
