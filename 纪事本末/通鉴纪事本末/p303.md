<!-- { "loadSidebar": true } -->
　　二年春正月壬寅王世充悉取隋朝显官名士为太尉府官属杜淹戴胄皆预焉　王世充专总朝政事无大小悉关太尉府台省监署莫不閴然世充立三牌于府门外一求文学才识堪济时务者一求武勇智略能推锋陷敌者一求能理寃滞拥抑不申者于是上书陈事者日有数百世充悉引见躬自省览殷勤慰谕人人自喜以为言聴计从然终无所施行下至士卒厮养世充皆以甘言悦之而实无恩施隋马军总管独孤武都为世充所亲任其从弟司大夫机与虞部郎杨恭慎前勃海郡主簿孙师孝步军总管刘孝元李俭崔孝仁谋召唐兵使孝仁説武都曰王公徒为儿女之态以悦下愚而鄙隘贪忍不顾亲旧岂能成大业哉图防之文应归李氏人皆知之唐起晋阳奄有关内兵不留行英雄景附且坦怀待物举善贵功不念旧恶据胜势以争天下谁能敌之吾属托身非所坐待夷灭今任管公兵近在新安又吾之故人也若遣闲使召之使夜造城下吾曹共为内应开门纳之事无不集矣武都从之事泄世充皆杀之恭慎达之子也　初王世充既杀元卢虑人情未服犹媚事皇泰主礼甚谦敬又请为刘太后假子尊号曰圣感皇太后既而渐骄横尝赐食于宫中还家大吐疑遇毒自是不复朝谒皇泰主知其终不为臣而力不能制唯取内库防物大造幡花又出诸服玩令僧散施贫乏以求福世充使其党张绩董濬守章善显福二门宫内杂物毫厘不得出是月世充使人献印及剑又言河水清欲以耀众为己符瑞云　闰二月丁巳骠骑将军张孝珉以劲卒百人袭王世充汜水城入其郛沉米船百五十艘　己未世充冦糓州世充以秦叔宝为龙骧大将军程知节为将军待之皆厚然二人疾世充多诈知节谓叔宝曰王公器度浅狭而多妄语好为咒誓此乃老巫妪耳岂拨乱之主乎世充与唐兵战于九曲叔宝知节皆将兵在陈与其徒数十骑西驰百许步下马拜世充曰仆荷公殊礼深思报效公性猜忌喜信防言非仆托身之所今不能仰事请从此辞遂跃马来降世充不敢逼上使事秦王世民世民素闻其名厚礼之以叔宝为马军总管知节为左三统军时世充骁将又有骠骑武安李君羡征南将军临邑田留安亦恶世充之为人帅众来降世民引君羡置左右以留安为右四统军　王世充囚李育德之兄厚德于获嘉厚德与其守将赵君颖逐殷州刺史段大师以城来降以厚德为殷州刺史　癸亥陟州刺史李育德攻下王世充河内堡聚三十一所乙丑世充遣其兄子君廓侵陟州李育德撃走之斩首千余级李厚德归省亲疾使李育德守获嘉世充倂兵攻之丁卯城陷育德及弟三人皆战死　三月壬申王世充冦糓州刺史史万宝战不利王世充之寇新安也外示攻取实召文武之附己者
　　议受禅李世英深以为不可曰四方所以奔驰归附东都者以公能中兴隋室故也今九州之地未清其一遽正位号恐逺人皆思叛去矣世充曰公言是也长史韦节杨续等曰隋氏数穷在理昭然夫非常之事固不可与常人议之太史令乐德融曰昔嵗长星出乃除旧布新之征今嵗星在角亢亢郑之分野若不亟顺天道恐王气衰息世充从之外兵曹参军戴胄言于世充曰君臣犹父子也休戚同之明公莫若竭忠徇国则家国俱安矣世充诡辞称善而遣之世充议受九锡胄复固谏世充怒出为郑州长史使与兄子行本镇虎牢乃使段达等言于皇泰主请加世充九锡皇泰主曰郑公近平李宻已拜太尉自是以来未有殊绩俟天下稍平议之未晚段达曰太尉欲之皇泰主熟视达曰任公辛巳达等以皇泰主之诏命世充为相国假黄总百揆进爵郑王加九锡郑国置丞相以下官　甲午王世充遣其将高毗冦义州　东都道士桓法嗣献孔子闭房记于王世充言相国当代隋为天子世充大悦以法嗣为諌议大夫世充又罗取杂鸟书帛系颈自言符命而纵之有得鸟来献者亦拜官爵于是段达以皇泰主命加世充殊礼世充奉表三让百官劝进设位于都堂纳言苏威年老不任朝谒世充以威隋氏重臣欲以耀士民每劝进必冠威名及受殊礼之日扶威置百官之上然后南面正坐受之　夏四月王世充令长史韦节杨续等及太常博士衡水孔颖达造禅代仪遣段达云定兴等十余人入奏皇泰主曰天命不常郑王功德甚盛愿陛下遵唐虞之迹皇泰主敛膝据按怒曰天下高祖之天下若隋祚未亡此言不应辄发必天命已改何烦禅让公等或祖祢旧臣或台鼎高位既有斯言朕复何望顔色凛冽在廷者皆流汗退朝泣对太后世充更使人谓之曰今海内未宁须立长君候四方安集当复子明辟必如前誓癸卯世充称皇泰主命禅泣于郑遣其兄世恽幽皇泰主于含凉殿虽有三表陈让及勅书敦劝皇泰主皆不知也遣诸将引兵入清宫城又遣术人以杨柳苇火祓除禁省　乙巳王世充备法驾入宫即皇帝位丙午大赦改元开明戊申王世充立子应为太子恕为汉王余兄弟宗族十九人皆为王奉皇泰主为潞国公以苏威为太史段达为司徒云定兴为太尉张仅为司空杨续为纳言韦节为内史王隆为左仆射韦霁为右仆射齐王世恽为尚书令杨汪为吏部尚书杜淹为少吏部郑颋为御史大夫世恽世充之兄也又以国子助敎呉人陆德明为汉王师令恕就其家行束修礼德明耻之故服巴豆散卧称病恕入跪牀下对之遗利竟不与语德明名朗以字行世充于阙下及武门等处皆设榻坐无常所亲受章表或轻骑游歴衢市亦不清道民但避路而已世充按辔徐行语之曰昔时天子深居九重在下事情无由闻彻今世充非贪天位但欲救恤时危正如一州刺史亲览庶务当与士庶共评朝政尚恐门有禁限令于门外设坐听朝宜各尽情又令西朝堂纳寃抑东朝堂纳直谏于是献书上策者日有数百条流既烦省览难遍数日后不复更出王世充将军丘怀义居门下内省召越王君度汉王
　　恕将军郭士衡杂妓妾饮博侍御史张蕴古弹之世充大怒令散手埶君度恕批其耳数十又命引入东上阁杖之各四十怀义士衡不问赏蕴古帛百段迁太子舍人君度世充之兄子也世充每听朝殷勤诲谕言词重复千端万绪侍卫之人不胜倦弊百司奏事疲于聴受御史大夫苏良谏曰陛下语太多而无领要计云尔即可何烦许辞也世充黙然良乆亦不罪良然性如是终不能改也　王世充数攻伊州总管张善相拒之粮尽援兵不至癸亥城陷善相骂世充极口而死帝闻叹曰吾负善相善相不负吾也赐其子爵襄城郡公五月王世充陷义州复冦西济州遣右骁卫大将军刘基将兵救之　癸巳梁州总管山东道安抚副使陈政为麾下所杀携其首奔王世充政茂之子也王世充以礼部尚书裴仁基左辅大将军裴行俨有威名忌之仁基父子知之亦不自安乃与尚书左丞宇文儒童儒童弟尚食直长温散骑常侍崔德本谋杀世充及其党复尊立皇泰主事泄皆夷三族齐王世恽言于世充曰儒童等谋反正为皇泰主尚在故也不如早除之世充从之遣兄子唐王仁则及家奴梁百年酖皇泰主皇泰主曰更为请太尉以往者之言未应至此百年欲为啓陈世恽不许又请与太后辞诀亦不许乃布席焚香礼佛愿自今已往不复生帝王家饮药不能絶以帛缢杀之谥曰恭皇帝世充以其兄楚王世伟为太保齐王世恽为太傅领尚书令　秋七月王世充遣其将罗士信冦糓州士信帅其众千余人来降先是士信从李宻撃世充兵败为世充所得世充厚礼之与同寝食既而得邴元真等待之如士信士信耻之士信有骏马世充兄子赵王道询欲之不与世充夺之以赐道询士信怒故来降上闻其来甚喜遣使迎劳赐帛五千段廪食其所部以士信为陜州道行军总管世充左龙骧将军临泾席辩与同列杨防安李君义皆帅所部来降　丙子王世充遣其将郭士衡寇糓州刺史任瓌大破之俘斩且尽　甲申行军总管刘基遣其将种如愿袭王世充河阳城毁其河桥而还　八月丙午将军秦武通军至洛阳败世充将葛彦璋　冬十月王世充自将兵徇地至滑台临黎阳尉氏城主时德叡汴州刺史王要汉亳州刺史丁叔则遣使降之以德叡为尉州刺史要汉伯当之兄也　王世充遣其从弟世辨以徐亳之兵攻雍丘李公逸遣使求救上以隔贼境不能救公逸乃留其属李善行守雍丘身帅轻骑入朝至襄城为世充伊州刺史张殷所获世充谓曰卿越郑臣唐其説安在公逸曰我于天下惟知有唐不知有郑世充怒斩之善行亦没上以公逸子为襄邑公
