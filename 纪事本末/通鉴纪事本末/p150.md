<!-- { "loadSidebar": true } -->
　　四年春正月光禄大夫陆晔及弟尚书左仆射玩説匡术以苑城附于西军百官皆赴之推晔督宫城军事陶侃命毛宝守南城邓岳守西城右卫将军刘超侍中钟雅与建康令管斾等谋奉帝出赴西军事泄苏逸使其将平原任让将兵入宫收超雅帝抱持悲泣曰还我侍中右卫让夺而杀之初让少无行太常华恒为本州大中正黜其品及让为苏峻将乘势多所诛杀见恒辄恭敬不敢縦暴及钟刘之死苏逸欲并杀恒让尽心救卫恒乃得免　冠军将军赵遣部将甘苗击祖约于歴阳戊辰约夜帅左右数百人奔后赵其将牵腾帅众出降　苏逸苏硕韩晃并力攻台城焚太极东堂及秘阁毛宝登城射杀数千人晃谓宝曰君名勇果何不出鬭宝曰君名健将何不入鬭晃笑而退　　二月丙戌诸军攻石头建威长史滕含击苏逸大破之苏硕帅骁勇数百渡淮而战温峤击斩之韩晃等惧以其众就张健于曲阿门隘不得出更相蹈借死者万数西军获苏逸斩之腾含部将曹据抱帝奔温峤船羣臣见帝顿首号泣请罪杀西阳王羕并其二子播充孙崧及彭城王雄陶侃与任让有旧为请其死帝曰是杀吾侍中右卫者不可救也乃杀之司徒导入石头令取故节陶侃笑曰苏武节似不如是导有慙色丁亥大赦张健疑徽等贰于已皆杀之帅舟师自延陵将入吴兴乙未扬烈将军王充之与战大破之获男女万余口徤复与韩晃马雄等轻军西趋故鄣郗鉴遣参军李闳追之及于平陵山皆斩之是时宫阙灰烬以建平园为宫温峤欲迁都豫章三吴之豪请都防稽二论纷纭未决司徒导曰孙仲谋刘徳俱言建康王者之宅古之帝王不必以丰俭移都茍务本节用何忧雕弊若农事不修则乐土为墟矣且北防游魂伺我之隙一旦示弱窜于蛮越求之望实惧非良计今特宜镇之以静羣情自安由是不徙都以褚翜为丹阳尹时兵火之后民物雕残翜收集散亡京邑遂安　　三月壬子论平苏峻攻以陶侃为侍中太尉封长沙郡公加都督交广宁州诸军事郗鉴为侍中司空南昌县公温峤为骠骑将军开府仪同三司加散骑常侍始安郡公陆晔进爵江陵公自余赐爵侯伯子男者甚众卞壸及二子眕盱桓彛刘超钟雅羊曼陶瞻皆加赠谥路永匡术贾宁皆苏峻之党也峻未败永等去峻归朝廷王导欲赏以官爵温峤曰永等皆峻之腹心首为乱阶罪莫大焉晚虽改悟未足以赎前罪得全首领为幸多矣岂可复褒宠之哉乃止陶侃以江陵偏逺移镇巴陵朝议欲留温峤辅政峤以王导先帝所任固辞还藩又以京邑荒残资用不给乃留资蓄具器用而后旋于武昌帝之出石头也庾亮见帝稽颡哽咽诏亮与大臣俱升御座明日亮复泥首谢罪乞骸骨欲阖门投窜山海帝遣尚书侍中手诏慰喻曰此社稷之难非舅之责也亮上疏自陈祖约苏峻縦肆凶逆罪由臣发寸斩屠戮不足以谢七庙之灵塞四海之责朝廷复何理齿臣于人次臣亦何顔自次于人理愿陛下虽垂寛宥全其首领犹宜弃之任其自存自没则天下粗知劝戒之纲矣优诏不许亮又欲遁逃山海自暨阳东出诏有司录夺舟船亮乃求外镇自効出为都督豫州扬州之江西宣城诸军事豫州刺史领宣城内史镇芜湖陶侃温峤之讨苏峻也移檄征镇使各引兵入援湘州刺史益阳侯卞敦拥兵不赴又不给军粮遣督防将数百人随大军而已朝野莫不怪叹及峻平陶侃奏敦阻军顾望不赴国难请槛车收付廷尉王导以丧乱之后宜加寛宥转敦安南将军广州刺史病不赴征为光禄大夫领少府敦忧愧而卒追赠本官加散骑常侍谥曰敬
　　臣光曰庾亮以外戚辅政首发祸机国破君危窜身茍免卞敦位列方镇兵粮俱足朝廷颠覆坐观胜负人臣之罪孰大于此既不能明正典刑又以宠禄报之晋室无政亦可知矣任是责者岂非王导乎





　　通鉴纪事本末卷十四上
　　钦定四库全书
　　通鉴纪事本末卷十四下
　　宋　袁枢　撰
　　燕讨叚辽【讨宇文附】
　　晋明帝太宁三年冬十一月慕容廆与叚氏方睦为叚牙谋使之徙都牙従之即去令支国人不乐叚疾陆眷之孙辽欲夺其位以徙都为牙罪十二月帅国人攻牙杀之自立叚氏自务勿尘以来日益彊盛其地西接渔阳东界辽水所统胡晋三万余户控四五万骑成帝咸和八年夏五月甲寅辽东武宣公慕容廆卒六月世子皝以平北将军行平州刺史督摄部内　慕容皝初嗣位用灋严峻国人多不自安主簿皇甫真切諌不聴皝庶兄建威将军翰母弟征虏将军仁有勇畧屡立战功得士心季弟昭有才艺皆有宠于廆皝忌之翰叹曰吾受事于先公不敢不尽力幸赖先公之灵所向有功此乃天赞吾国非人力也而人谓吾之所办以为雄才难制吾岂可坐而待祸邪乃与其子出奔叚氏叚辽素闻其才冀收其用甚爱重之仁自平郭来奔丧谓昭曰吾等素骄多无礼于嗣君嗣君刚严无罪犹可畏况有罪乎昭曰吾辈皆体正嫡于国有分兄素得士心我在内未为所疑伺其间隙除之不难兄趣举兵以来我为内应事成之日与我辽东男子举事不克则死不能效建威偷生异域也仁曰善遂还平郭闰月仁举兵而西或以仁昭之谋告皝皝未之信遣使按騐仁兵已至黄水知事露杀使者还据平郭皝赐昭死遣军祭酒封弈尉抚辽东以髙诩为广武将军将兵五千与庶弟建武将军幼稚广威将军军宁逺将军汗司马辽东佟夀共讨仁与仁战于汶城北皝兵大败幼稚军皆为仁所获夀尝为仁司马遂降于仁前大农孙机等举辽东城以应仁封弈不得入与汗俱还东夷校尉封抽防军平原乙逸辽东相太原韩峤皆弃城走于是仁尽有辽东之地叚辽及鲜卑诸部皆与仁遥相应援皝追思皇甫真之言以真为平州别驾
　　九年春二月慕容仁以司马翟楷领东夷校尉前平州别驾庞鉴领辽东相　叚辽遣兵袭徒河不克复遣其弟兰与慕容翰共攻柳城柳城都尉石琮城大慕舆埿并力拒守兰等不克而退辽怒切责兰等必令抜之休息二旬复益兵来攻士皆重袍蒙楯作飞梯四面俱进昼夜不息琮埿拒守弥固杀伤千余人卒不能抜慕容皝遣慕容汗及司马封弈等共救之皝戒汗曰贼气鋭勿与争锋汗性骁果以千余骑为前锋直进封弈止之汗不従与兰遇于牛尾谷汗兵大败死者太半弈整陈力战故得不没兰欲乘胜穷追慕容翰恐遂灭其国止之曰夫为将当务慎重审已量敌非万全不可动今虽挫其偏师未能屈其大势皝多权诈好为潜伏若悉国中之众自将以拒我我县军深入众寡不敌此危道也且受命之日正求此捷若违命贪进万一取败功名俱丧何以返面兰曰此已成擒无有余理卿正虑遂灭卿国耳今千年在东若进而得志吾将迎之以为国嗣终不负卿使宗庙不祀也千年者慕容仁小字也翰曰吾投身相依无复还理国之存亡于我何有但欲为大国之计且相为惜功名耳乃命所部欲独还兰不得已而従之　　夏四月慕容仁自称平州刺史辽东公　　冬十一月慕容皝讨辽东甲申至襄平辽东人王□密信请降师进入城翟楷庞鉴单骑走居就新昌等县皆降皝欲悉阬辽东民髙诩諌曰辽东之叛实非本图直畏仁凶威不得不従今元恶犹存始克此城遽加夷防则未下之城无归善之路矣皝乃止分徙辽东大姓于棘城以杜羣为辽东相安辑遗民　　十二月慕容仁遣兵袭新昌督防新兴王寓击走之遂徙新昌入襄平咸康二年春正月慕容皝将讨慕容仁司马髙诩曰仁叛弃君亲民神共怒前此海未尝冻自仁反以来连年冻者三矣且仁专备陆道天其或者欲使吾乘海冰以袭之也皝従之羣僚皆言渉氷危事不若従陆道皝曰吾计已决敢沮者斩壬午皝帅其弟军师将军评等自昌黎东践冰而进凡三百余里至麻林口舍辎重轻兵趣平郭去城七里骑以告仁仁狼狈出战张英之俘二使也仁恨不穷追及皝至仁以为皝复遣偏师轻出防抄不知皝自来谓左右曰今兹当不使其匹马得返矣乙未仁悉众陈于城之西北慕容军帅所部降于皝仁众沮动皝従而縦击大破之仁走其帐下皆叛遂擒之皝先为斩其帐下之叛者然后赐仁死丁衡防毅孙机等皆仁所信用也皝执而斩之王冰自杀慕容幼慕容稚佟夀郭充翟楷庞鉴皆东走幼中道而还皝兵追及楷鉴斩之夀充奔髙丽自余吏民为仁所诖误者皝皆赦之封髙诩为汝阳侯　　夏六月叚辽遣中军将军李咏袭慕容皝咏趣武兴都尉张萌击擒之辽别遣叚兰将歩骑数万屯柳城西回水宇文逸豆归攻安晋以为兰声援皝帅歩骑五万向柳城兰不战而遁皝引兵北趣安晋逸豆归弃辎重走皝遣司马封弈帅轻骑追击大破之皝谓诸将曰二虏耻无功必将复至宜于柳城左右设伏以待之乃遣封弈帅骑数千伏于马兠山三月叚辽果将数千骑来冦抄弈縦击大破之斩其将荣伯保
　　三年春三月慕容皝于乙连城东筑好城以逼乙连留折冲将军兰勃守之夏四月叚辽以车数千两输乙连粟兰勃击而取之六月辽又遣其従弟杨威将军屈云将精骑夜袭皝子遵于兴国城遵击破之初北平阳裕事叚疾陆眷及辽五世皆见尊礼辽数与皝相攻裕諌曰亲仁善隣国之宝也况慕容氏与我世防迭为甥舅皝有才徳而我与之构怨战无虚月百姓雕弊利不补害臣恐社稷之忧将由此始愿两追前失通好如初以安国息民辽不従出裕为北平相　叚辽数侵赵边燕王皝遣扬烈将军宋回称藩于赵乞师以讨辽自请尽帅国中之众以防之并以其弟宁逺将军汗为质赵王虎大悦厚加慰答辞其质遣还密期以明年
