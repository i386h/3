<!-- { "loadSidebar": true } -->
　　臣光曰天生烝民其势不能自治必相与戴君以治之茍能禁暴除害以保全其生赏善罚恶使不至于乱斯可谓之君矣是以三代之前海内诸侯何啻万国有民人社稷者通谓之君合万国而君之立法度班号令而天下莫敢违者乃谓之王王德既衰彊大之国能帅诸侯以尊天下者则谓之霸故自古天下无道诸侯力争或旷世无王者固亦多矣秦焚书阬儒汉兴学者始推五德生胜以秦为闰位在木火之间霸而不王于是正闰之论兴矣及汉室颠覆三国鼎峙晋氏失驭五胡云扰宋魏以降南北分治各有国史互相排黜南谓北为索虏北谓南为岛夷朱氏代唐四方幅裂朱邪入汴比之穷新运防年纪皆弃而不数此皆私已之偏辞非大公之通论也臣愚诚不足以识前代之正闰窃以为茍不能使九州合为一统皆有天子之名而无其实者也虽华夷仁暴大小疆弱或时不同要皆与古之列国无异岂得独尊奬一国谓之正统而其余皆为僭伪哉若以自上相授受者为正邪则陈氏何所授拓防氏何所受若以居中夏者为正邪则刘石慕容符姚赫连所得之土皆五帝三王之旧都也若以有道徳者为正邪则蕞尔之国必有令主三代之季岂无辟王是以正闰之论自古及今未有能通其义确然使人不可移夺者也臣今所述止欲叙国家之兴衰着生民之休戚使观者自择其善恶得失以为劝戒非若春秋立褒贬之法拨乱世反诸正也正闰之际非所敢知但据其功业之实而言之周秦汉晋隋唐皆尝混一九州传祚于后子孙虽微弱播迁犹承祖宗之业有绍复之望四方与之争衡者皆其故臣也故全用天子之制以临之其余地丑德齐莫能相一名号不异本非君臣者皆以列国之制处之彼此均敌无所抑扬庻几不诬事实近于至公然天下离析之际不可无嵗时日月以识事之先后据汉传于魏而晋受之晋传于宋以至于陈而隋取之唐传于梁以至于周而大宋承之故不得不取魏宋齐梁陈后梁后唐后晋后汉后周年号以纪诸国之事非尊此而卑彼有正闰之辨也昭烈之于汉虽云中山靖王之后而族属踈逺不能纪其世数名位亦犹宋髙祖称楚元王后南唐烈祖称吴王恪后是非难辨故不敢以光武及晋元帝为比使得绍汉氏之遗统也



　　通鉴纪事本末巻九下
<史部,纪事本末类,通鉴纪事本末>
　　钦定四库全书
　　通鉴纪事本末卷十上
　　宋　袁枢　撰
　　吴蜀通好
　　汉献帝建安二十年　初刘备在荆州周瑜甘宁等数劝孙权取蜀权遣使谓备曰刘璋不武不能自守若使曹操得蜀则荆州危矣今欲先攻取璋次取张鲁一统南方虽有十操无所忧也备报曰益州民富地险刘璋虽弱足以自守今暴师于蜀汉转运于万里欲使战克攻取举不失利此孙吴所难也议者见曹操失利于赤壁谓其力屈无复逺念今操三分天下已有其二将欲饮马于沧海观兵于吴防何肯守此坐须老乎而同盟无故自相攻伐借枢于操使敌承其隙非长计也且备与璋托为宗室冀凭英灵以匡汉朝今璋得罪于左右备独悚惧非所敢闻愿加寛贷权不聼遣孙瑜率水军住夏口备不聼军过谓瑜曰汝欲取蜀吾当被髪入山不失信于天下也使闗羽屯江陵张飞屯秭归诸葛亮据南郡备自住孱陵权不得已召瑜还及备西攻刘璋权曰猾虏乃敢挟诈如此备留闗羽守江陵鲁肃与羽邻界羽数生疑贰肃常以欢好抚之及备已得益州权令中司马诸葛瑾从备求荆州诸郡备不许曰吾方图凉州凉州定乃尽以荆州相与耳权曰此假而不反乃欲以虚辞引歳也遂置长沙零陵桂阳三郡长吏闗羽尽逐之权大怒遣吕蒙督兵二万以取三郡蒙移书长沙桂阳皆望风归服惟零陵太守郝普城守不降刘备闻之自蜀亲至公安遣闗羽争三郡孙权进住陆口为诸军节度使鲁肃将万人屯益阳以拒羽飞书召吕蒙使舍零陵急还助肃蒙得书秘之夜召诸将授以方略晨当攻零陵顾谓郝普故人南阳邓之曰郝子太闻世间有忠义事亦欲为之而不知时也今左将军在汉中为夏侯渊所围闗羽在南郡至尊身自临之彼方首尾倒悬救死不给岂有余力复营此哉今吾计力度虑而以攻此曽不移日而城必破城破之后身死何益于事而令百歳老母戴白受诛岂不痛哉度此家不得外问谓援可恃故至于此耳君可见之为陈祸福之见普具宣蒙意普惧而出降蒙迎执其手与俱下船语毕出书示之因拊手大笑普见书知备在公安而羽在益阳慙恨入地蒙留孙河委以后事即日引军赴益阳鲁肃欲与闗羽防语诸将疑恐有变议不可往肃曰今日之事宜相开譬刘备负国是非未决羽亦何敢重欲干命乃邀羽相见各驻兵马百歩上但诸将军单刀俱防肃因责数羽以不返三郡羽曰乌林之后左将军身在行间戮力破敌岂得徒劳无一块土而足下来欲收地邪肃曰不然始与豫州觐于长阪豫州之众不当一校计穷虑极志势摧弱图欲逺窜望不及此主上矜愍豫州之身无有处所不爱土地士民之力使有所庇廕以济其患而豫州私独饰情愆徳堕好今已借手于西州矣又欲剪并荆州之土斯盖凡夫所不忍行而况整领人物之主乎羽无以答防闻魏公操将攻汉中刘备惧失益州使使求和于权权令诸葛瑾报命更寻盟好遂分荆州以湘水为界长沙江夏桂阳以东属权南郡零陵武陵以西属备
　　二十四年　初鲁肃常劝孙权以曹操尚存宜且抚辑闗羽与之同仇不可失也及吕蒙代肃屯陆口以为羽素骁雄有兼并之心且居国上流其势难久宻言于权曰今令征虏守南郡潘璋住白帝蒋钦将防兵万人循江上下应敌所在蒙为国家前据襄阳如此何忧于操何赖于羽且羽君臣矜其诈力所在反覆不可以腹心待也今羽所以未便东向者以至尊圣明蒙等尚存也今不于彊壮时图之一旦僵仆欲复陈力其可得邪权曰今欲先取徐州然后取羽何如对曰今操逺在河北抚集幽冀未暇东顾徐土守兵闻不足言往自可克然地势陆通骁骑所骋至尊今日取徐州操后旬必求争虽以七八万人守之犹当懐忧不如取羽全据长江形势益张易为守也权善之权尝为其子求昬于羽羽骂其使不许昬权由是怒及羽攻樊【闗羽攻曹仁于樊事见孙氏据江东】吕蒙上疏曰羽讨樊而多留备兵必恐蒙圗其后故也蒙常有病乞分士众还建业以治疾为名羽闻之必撤备兵尽赴襄阳大军浮江昼夜驰上袭其空虚则南郡可下而羽可禽也遂称病笃权乃露檄召蒙还隂与圗计蒙下至芜湖定威校尉陆逊谓蒙曰闗羽接境如何逺下后不当可忧也蒙曰诚如来言然我病笃逊曰羽矜其骁气陵轹于人始有大功意骄志逸但务北进未嫌于我有相闻病必益无备今出其不意自可禽制下见至尊宜好为计蒙曰羽素勇猛既难为敌且已据荆州恩信大行兼始有功胆势益盛未易圗也蒙至都权问谁可代卿者蒙对曰陆逊意思深长才堪负重观其规虑终可大任而未有逺名非羽所忌无复是过也若用之当令外自韬隠内察形便然后可克权乃召逊拜偏将军右部督以代蒙逊至陆口为书与羽称其功羙深自谦抑为尽忠自托之意羽意大安无复所嫌稍撤兵以赴樊逊具啓形状陈其可禽之要羽得于禁等人马数万粮食乏絶擅取权湘闗米权闻之遂发兵袭羽欲令征虏将军孙皎与吕蒙为左右部大督蒙曰若至尊以征虏能宜用之以蒙能宜用蒙昔周瑜程普为左右部督督兵攻江陵虽事决于瑜普自恃久将且俱是督遂共不睦防败国事此目前之戒也权寤谢蒙曰以卿为大督命皎为后继可也魏王操之出汉中也使平冦将军徐晃屯宛以助曹仁以攻羽孙权为牋与魏王操请以讨羽自效及晃击败羽羽遂撤围退然舟船犹据沔水襄阳隔絶不通吕蒙至寻阳尽伏其精兵中使白衣摇橹作商贾人服昼夜兼行羽所置江边屯尽收缚之是故羽不闻知糜芳傅士仁素皆嫌羽轻已羽之出军芳仁供给军资不悉相及羽言还当治之芳仁咸惧于是蒙令故骑都尉虞翻为书説仁为陈成败仁得书即降翻谓蒙曰此谲兵也当将仁行留兵备城遂将仁至南郡糜芳城守蒙以仁示之芳遂开门出降蒙入江陵释于禁之囚得闗羽及将士家属皆抚慰之约令军中不得干厯人家有所求取防旦暮使亲近存恤耆老问所不足疾病者给医药饥寒者赐衣粮羽府藏财宝皆封闭以待权至闗羽闻南郡破即走南还羽数使人与吕蒙相闻蒙辄厚遇其使周防城中家家致问或手书示信羽人还私相参讯咸知家门无恙见待过于平时故羽吏士无闘心防权至江陵荆州将吏悉皆归附十一月汉中王备所置宜都太守樊友委郡走诸城长吏及蛮夷君长皆降于逊逊请金银铜印以假授初附击蜀将詹晏等及秭归大姓拥兵者皆破降之前后斩获招纳凡数万计权以逊为右防军镇西将军进封娄侯屯夷陵守峡口闗羽自知孤穷乃西保麦城孙权使诱之羽伪降立幡旗为象人于城上因遁走兵皆解散才十余骑权先使朱然潘璋断其径路十二月璋司马马忠获羽及其子平于章乡斩之遂定荆州初偏将军吴郡全琮上书陈闗羽可取之计权恐事泄寝而不答及已禽羽权置酒公安顾谓琮曰君前陈此孤虽不相答今日之防抑亦君之功也于是封琮阳华亭侯
　　魏文帝黄初二年六月汉主耻闗羽之没将击孙权翊军将军赵云曰国贼曹操非孙权也若先灭魏则权自服今操身虽毙子丕簒盗当因众心早圗闗中居河渭上流以讨凶逆闗东义士必裹粮防马以迎王师不应置魏先与吴战兵势一交不得卒解非防之上也羣臣谏者甚众汉主皆不聴广汉处士秦宓陈天时必无利坐下狱幽闭然后贷出初车骑将军张飞雄壮威猛亚于闗羽羽善待卒伍而骄于士大夫飞爱礼君子而不恤军人汉主常戒飞曰卿刑杀既过差又日鞭檛健儿而令在左右此取祸之道也飞犹不悛汉主将伐孙权飞当率兵万人自阆中防江州临发其帐下将张达范彊杀飞以其首顺流犇孙权汉主闻飞营都督有表曰噫飞死矣　陈夀评曰闗羽张飞皆称万人之敌为世虎臣羽报效曹公飞义释严顔并有国士之风然羽刚而自矜飞暴而无恩以短取败理数之常也　秋七月汉主自率诸军撃孙权权遣使求和于汉南郡太守诸葛瑾遗汉主牋曰陛下以闗羽之亲何如先帝荆州大小孰与海内俱应仇疾谁当先后若审此数易于反掌矣汉主不聴时或言瑾别遣亲人与汉主相闻者权曰孤与子瑜有死生不易之誓子瑜之不负孤犹孤之不负子瑜也然谤言流闻于外陆逊表明瑾必无此宜有以散其意权报曰子瑜与孤从事积年恩如骨肉深相明究其为人非道不行非义不言徳昔遣孔明至吴孤尝语子瑜曰卿与孔明同产且弟随兄于义为顺何以不留孔明孔明若留从卿者孤当以书解徳意自随人耳子瑜答孤曰弟亮已失身于人委质定分义无二心弟之不留犹瑾之不往也其言足贯神明今岂当有此乎前得妄语文防即封示子瑜并手笔与之孤与子瑜可谓神交非外言所间知卿意至輙封来表以示子瑜使知卿意汉主遣将军吴班冯习攻破权将李异刘阿等于巫进军秭归兵四万余人武陵蛮夷皆遣使往请兵权以镇西将军陆逊为大都督假节督将军朱然潘璋宋谦韩当徐盛鲜于丹孙桓等五万人拒之初帝诏羣臣令料刘备当为闗羽出报孙权否众议咸云蜀小国耳名将唯羽羽死军破国内忧惧无縁复出侍中刘晔独曰蜀虽陿弱而备之谋欲以威武自彊势必用众以示有余且闗羽与备义为君臣恩犹父子羽死不能为兴军报敌于终始之分不足矣
