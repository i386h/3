<!-- { "loadSidebar": true } -->
　　太安元年大司马冏欲久専大政以帝子孙俱尽大将军颖有次立之势清河王覃遐之子也方八岁乃上表请立之夏五月癸卯立覃为皇太子以冏为太子太师东海王越为司空领中书监　齐武闵王冏既得志颇骄奢擅权大起府第坏公私庐舍以百数制与西宫等中外失望侍中嵇绍上防曰存不忘亡易之善戒也臣愿陛下无忘金墉大司马无忘颖上大将军无忘黄桥则祸乱之萌无由而兆矣又与冏书以为唐虞茅茨夏禹卑宫今大兴第舍及为三王立宅岂今日之所急邪冏逊辞谢之然不能从冏耽于宴乐不入朝见坐拜百官符敕三台选举不均嬖宠用事殿中御史桓豹奏事不先经冏府即加考竟南阳处士郑方上书諌冏曰今大王安不虑危燕乐过度一失也宗室骨肉当无纎介今则不然二失也蛮夷不静大王谓功业已隆不以为念三失也兵革之后百姓穷困不闻振救四失也大王与义兵盟约事定之后赏不逾时而今犹有有功未论者五失也冏谢曰非子孤不闻过孙惠上书曰天下有五难四不可而明公皆居之冒犯锋刃一难也聚致英豪二难也与将士均劳苦三难也以弱胜彊四难也兴复皇业五难也大名不可久荷大功不可久任大权不可久执大威不可久居大王行其难而不以为难处其不可而谓之可惠窃所不安也明公宜思功成身退之道崇亲推近委重长沙成都二王长揖归藩则太伯子臧不専美于前矣今乃忘髙亢之可危贪权势以受疑虽遨逰髙台之上逍遥重墉之内愚窃见危亡之忧过于在颖翟之时也冏不能用惠辞疾去冏谓曹摅曰或劝吾委权还国何如摅曰物禁大盛大王诚能居髙虑危褰裳去之斯善之善者也冏不听张翰顾荣皆虑及祸翰因秋风起思菰菜莼羮鲈鱼鲙叹曰人生贵适志耳富贵何为即引去荣故酣饮不省府事长史葛旟以其废职白冏徙荣为中书侍郎颖川处士庾衮闻冏期年不朝叹曰晋室卑矣祸乱将兴帅妻子逃于林虑山中王豹致牋于冏曰伏思元康已来宰相在位未有一人获终者乃事埶使然非皆为不善也今公克平祸乱安国定家乃复寻覆车之轨欲冀长存不亦难乎今河间树根于闗右成都盘桓于旧魏新野大封于江汉三王各以方刚彊盛之年并典戎马处要害之地而明公以难赏之功挟震主之威独据京都专执大权进则亢龙有悔退则据于蒺藜冀此求安未见其福也因请悉遣王侯之国依周召之法以成都王为北州伯治邺冏自为南州伯治宛分河为界各统王侯以夹辅天子冏优令荅之长沙王乂见豹牋谓冏曰小子离间骨肉何不铜鉇下打杀冏乃奏豹谗内间外坐生猜嫌不忠不义鞭杀之豹将死曰县吾头大司马门见兵之攻齐也冏以河间王颙本附赵王伦心常恨之梁州刺史安定皇甫商与颙长史李含不平含被徴为翊军校尉时商参冏军事夏侯奭兄亦在冏府含心不自安又与冏右司马赵骧有隙遂单马犇颙诈称受宻诏使颙诛冏因说颙曰成都王至亲有大功推譲还藩甚得众心齐王越亲而専政朝廷侧目今檄长沙王使讨齐齐王必诛长沙吾因以为齐罪而讨之必可禽也去齐立成都除逼建亲以安社稷大勲也颙从之是时武帝族弟范阳王虓都督豫州诸军事颙上表陈冏罪状且言勒兵十万欲与成都王颖新野王歆范阳王虓共会洛阳请长沙王乂废冏还第以颖代冏辅政颙遂举兵以李含为都督帅张方等趋洛阳复遣使邀颖頴将应之卢志谏不聼　十二月丁卯颙表至冏大惧会百官议之曰孤首唱义兵臣子之节信着神明今二王信谗作难将若之何尚书令王戎曰公勲业诚大然赏不及劳故人怀贰心今二王兵盛不可当也若王就第委权崇让庶可求安冏从事中郎葛旟怒曰三台纳言不恤王事赏报稽缓责不在府谗言逆乱当共诛讨奈何虗承伪书遽令公就第乎汉魏以来王侯就第寜有得保妻子者邪议者可斩百官震悚失色戎伪药发堕厠得免李含屯隂盘张方帅兵二万军新安檄长沙王乂使讨冏冏遣董艾袭乂乂将左右百余人驰入宫闭诸门奉天子攻大司马府董艾陈兵宫西纵火烧千秋神武门冏使人执驺虞幡唱云长沙王矫诏乂又称大司马谋反是夕城内大战飞矢集火光属天帝幸上东门矢集御前羣臣死者相枕连战三日冏众大败大司马长史赵渊杀何朂因执冏以防冏至殿前帝恻然欲活之乂叱左右趣牵出斩于阊阖门外狥首六军同党皆夷三族死者二千余人囚冏子超冰英于金墉城废冏弟北海王寔赦天下改元李含等闻冏死引兵还长安长沙王乂虽在朝廷事无巨细皆就邺谘大将军颖颖以孙惠为参军陆云为右司马
　　二年　初李含以长沙王乂微弱必为齐王冏所杀因欲以为冏罪而讨之遂废帝立大将军颖以河间王颙为宰相已得用事既而冏为乂所杀颖颙犹守藩不如所谋颖恃功骄奢百度弛废甚于冏时犹嫌乂在内不得逞其欲欲去之时皇甫商复为乂参军商兄重为秦州刺史含说颙曰商为乂所任重终不为人用宜早除之可表迁重为内职因其过长安执之重知之露檄上尚书发陇上兵以讨含乂以兵方少息遣使诏重罢兵徴含为河南尹含就徴而重不奉诏颙遣金城太守游楷陇西太守韩稚等合四郡兵攻之颙密使含与侍中冯荪中书令卞粹谋杀乂皇甫商以告乂收含荪粹杀之骠骑从事琅邪诸葛玫前司徒长史武邑牵秀皆出奔邺　河间王颙闻李含等死即起兵讨长沙王乂大将军颖上表请讨张昌许之闻昌已平因欲与颙共攻乂卢志谏曰公前有大功而委权辞宠时望美矣今宜顿军关外文服入朝此霸主之事也参军魏郡邵续曰人之有兄弟如左右手明公欲当天下之敌而先去其一手可乎颖皆不从八月颙颖共表乂论功不平与右仆射羊之左将军皇甫商専擅朝政杀害忠良谋诛之商遣乂还国诏曰颙敢举大兵内向京辇吾当亲帅六军以诛奸逆其以乂为太尉都督中外诸军事以御之颙以张方为都督将精兵七万自函谷东趋洛阳颖引兵屯朝歌以平原内史陆机为前将军前锋都督督北中郎将王粹冠军将军牵秀中防军石超等军二十余万南向洛阳机以羇旅事颖一旦顿居诸将之右王粹等心皆不服白沙督孙惠与机亲厚劝机譲都督于粹机曰彼将谓吾首防两端适所以速祸也遂行颖列军自朝歌至河桥鼓声闻数百里乙丑帝如十三里桥太尉乂使皇甫商将万余人拒张方于宜阳己巳帝还军宣武场庚午舍于石楼九月丁丑屯于河桥壬子张方袭皇甫商败之甲申帝军于芒山丁亥幸偃师辛卯舍于豆田大将军颖进屯河南阻清水为垒癸巳羊之忧惧而卒帝旋军城东丙申幸缑氏击牵秀走之大赦张方入京城大掠死者万计　石超进逼缑氏冬十月壬寅帝还宫丁未败牵秀于东阳门外大将军颖遣将军马咸助陆机戊申太尉乂奉帝与机战于建春门乂司马王瑚使数千骑系防于马以突咸陈咸军乱执而斩之机军大败赴七里涧死者如积水为之不流斩其大将贾崇等十六人石超遁去初宦人孟玖有宠于大将军颖玖欲用其父为邯郸令左长史卢志等皆不敢违右司马陆云固执不许曰此县公府掾资岂有黄门父居之邪玖深怨之玖弟超领万人为小督未战纵兵大掠陆机録其主者超将铁骑百余人直入机麾下夺之顾谓机曰貉奴能作督不机司马呉郡孙拯劝机杀之机不能用超宣言于众曰陆机将反又还书与玖言机持两端故军不速决及战超不受机节度轻兵独进败没玖疑机杀之譛之于頴曰机有贰心于长沙牵秀素谄事玖将军王阐郝昌帐下督阳平公师藩皆玖所引用相与共证之颖大怒使秀将兵收机参军事王彰谏曰今日之举彊弱异势庸人犹知必克况机之明达乎但机呉人殿下用之太过北土旧将皆疾之耳颖不从机闻秀至释戎服着白帢与秀相见为牋辞颖既而叹曰华亭鹤唳可复闻乎秀遂杀之颖又收机弟清河内史云平东祭酒耽及孙拯皆下狱记室江统陈留蔡克颍川枣嵩等上防以为陆机浅谋致败杀之可也至于反逆则众共知其不然宜先检校机反状若有徴验诛云等未晚也统等恳请不已颖迟回者三日蔡克入至颖前叩头流血曰云为孟玖所怨逺近莫不闻今果见杀窃为明公惜之僚属随克入者数十人流涕固请颖恻然有宥云之色孟玖扶颖入催令杀云耽夷机三族狱吏考掠孙拯数百两踝骨见终言机寃吏知拯义烈谓拯曰二陆之枉谁不知之君可不爱身乎拯仰天叹曰陆君兄弟世之奇士吾知爱今既不能救其死忍复从而诬之乎玖等知拯不可屈乃令狱吏诈为拯辞颖既杀机意常悔之及见拯辞大喜谓玖等曰非卿之忠不能穷此奸遂夷拯三族拯门人费慈宰意二人诣狱明拯寃拯譬遣之曰吾义不负二陆死自吾分卿何为尔邪曰君既不负二陆仆又安可负君固言拯寃玖又杀之太尉又奉帝攻张方方兵望见乗舆皆退走方遂大败死者五千余人方退屯十三里桥众惧欲夜遁方曰胜负兵家之常善用兵者能因败为成今我更前作垒出其不意此竒策也乃夜潜进逼洛城七里筑垒数重外引廪谷以足军食又既战胜以为方不足忧闻方垒成十一月引兵攻之不利朝议以为乂頴兄弟可辞説而释乃使中书令王衍等往説頴令与乂分陜而居颖不从乂因致书于颖为陈利害欲与之和解颖复书请斩皇甫商等首则引兵还邺乂不可颖进兵逼京师张方决于金堨水碓皆涸乃发王公奴婢手春给兵一品已下不从征者男子十三已上皆从役又发奴助兵公私穷踧米石万钱诏命所行一城而已骠骑主簿范阳祖逖言于又曰刘沈忠义果毅雍州兵力足制河间宜啓上为诏与沈使发兵袭颙颙窘急必召张方以自救此良策也乂从之沈奉诏驰檄四境诸郡多起兵应之沈合七郡之众凡万余人趣长安乂又使皇甫商间行赍帝手诏命游楷等罢兵敕皇甫重进军讨颙商行至新平遇其从甥从甥素憎商以告颙颙捕商杀之

　　通鉴纪事本末卷十二上
<史部,纪事本末类,通鉴纪事本末>
　　钦定四库全书
　　通鉴纪事本末卷十二下
　　宋　袁枢　撰
　　西晋之乱【二】
