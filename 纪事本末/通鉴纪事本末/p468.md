<!-- { "loadSidebar": true } -->
　　中以李嗣本为振武节度燕主守光将奔沧州就刘守竒涉寒足肿且迷失道至燕乐之境昼匿阬谷数日不食令妻祝氏乞食于田父张师造家师造怪妇人异状诘知守光处并其三子擒之癸酉晋王方宴将吏擒守光适至王语之曰主人何避客之深邪并仁恭置之馆舍以器服膳饮赐之王命掌书记王缄草露布缄不知故事书之于布遣人曳之　晋王欲自云代归赵王镕及王处直请由中山真定趣井陉王从之庚辰晋王发幽州刘仁恭父子皆荷校于露布之下守光父母唾其面而骂之曰逆贼破我家至此守光俛首而已甲申至定州舍于闗城丙戌晋王与王处直谒北岳庙是日至行唐赵王镕逆谒于路
　　四年春正月戊戌朔赵王镕诣晋王行帐上夀置酒镕愿识刘太师面晋王命吏脱刘仁恭及守光械引就席同宴镕荅其拜又以衣服鞍马酒馔赠之己亥晋王与镕畋于行唐之西镕送至境上而别　壬子晋王以练刘仁恭父子凯歌入于晋阳丙辰献于太庙自临斩刘守光守光呼曰守光死不恨然教守光不降者李小喜也王召小喜证之小喜瞠目叱守光曰汝内乱禽兽行亦我教邪王怒其无礼先斩之守光曰守光善骑射王欲成霸业何不留之使自効其二妻李氏祝氏让之曰皇帝事已如此生亦何益妾请先死即伸颈就戮守光至死号泣哀祈不已王命节度副使卢汝弼等械仁恭至代州刺其心血以祭先王墓然后斩之



　　通鉴纪事本末卷四十上
<史部,纪事本末类,通鉴纪事本末>
　　钦定四库全书
　　通鉴纪事本末卷四十中
　　宋　袁枢　撰
　　后唐灭梁
　　唐昭宗天祐元年夏闰四月更命魏博曰天雄军进天雄节度使长沙郡主罗绍威爵邺王
　　昭宣帝天祐二年七月庚午夜天雄牙将李公佺与牙军谋乱罗绍威觉之公佺焚府舍剽掠奔沧州
　　三年　初田承嗣镇魏博选募六州饶勇之士五千人为牙军厚其给赐以自卫为腹心自是父子相继亲党胶固岁久益骄横小不如意辄族旧帅而易之自史宪诚以来皆立于其手天雄节度使罗绍威心恶之力不能制朱全忠之围凤翔也绍威遣军将杨利言宻以情告全忠欲借其兵以诛之全忠以事方急未暇如其请隂许之及李公佺作乱绍威益惧复遣牙将臧延范趣全忠全忠乃发河南诸镇兵七万遣其将李思安将之防魏镇兵屯深州乐城声言击沧州讨其纳李公佺也防全忠女适绍威子廷规者卒全忠遣客将马嗣勲实甲兵于橐中选长直兵千人为担夫帅之入魏诈云防全忠自以大军继其后云赴行营牙军皆不之疑庚午绍威潜遣人入库断弓甲襻是夕绍威帅其奴客数百与嗣勲合击牙军牙军欲战而弓甲皆不可用遂阖营殪之凡八千家婴孺无遗诘旦全忠引兵入城　罗绍威既诛牙军魏之诸军皆惧绍威虽数抚谕之而猜怨益深朱全忠营于魏州城东数旬将北巡行营防天雄牙将史仁遇作乱聚众数万据高唐自称留后天雄巡内州县多应之全忠移军入城遣使召行营兵还攻高唐至厯亭魏兵在行营者作乱与仁遇相应元帅府左司马李周彞右司马符道昭击之所杀殆半进攻高唐克之城中兵民无少长皆死擒史仁遇锯杀之先是仁遇求救于河东及沧州李克用遣其将李嗣昭将三千骑攻邢州以救之时邢州兵才二百团练使牛存节守之嗣昭攻七日不克全忠遣右长直都将张筠将数千骑助存节守城筠伏兵于马岭击嗣昭败之嗣昭遁去义昌节度使刘守文遣兵万人攻贝州又攻冀州拔蓨县进攻阜城时镇州大将王钊攻魏州叛将李重霸于宗城全忠遣归救冀州沧州兵去四月丙午重霸弃城走汴将胡规追斩之　　五月丁巳朱全忠如洺州遂巡北边视戎备还入于魏　　秋七月朱全忠克相州时魏之乱兵散据贝博澶相卫州及魏之诸县全忠分命诸将攻讨至是悉平之引兵南还全忠留魏半嵗罗绍威供亿所杀牛羊豕近七十万资粮称是所赂遗又近百万比去蓄积为之一空绍威虽去其逼而魏兵自是衰弱绍威悔之谓人曰合六州四十三县铁不能为此错也壬申全忠至大梁　　八月朱全忠以幽沧相首尾为魏患欲先取沧州甲辰引兵发大梁　　九月辛亥朔朱全忠自白马渡河丁夘至沧州军于长芦沧人不出罗绍威馈运自魏至长芦五百里不絶于路又建元帅府舍于魏所过驿亭供酒馔幄幕什器上下数十万人无一不备　刘仁恭救沧州战屡败乃下令境内男子十五以上七十以下悉自备兵粮诣行营军发之后有一人在闾里刑无赦或諌曰今老弱悉行妇人不能转饷此令必行滥刑者众矣乃命胜执兵者尽行文其面曰定霸都士人则文其腕或臂曰一心事主于是境内士民穉孺之外身无不文者得兵十万军于瓦桥时汴军筑垒围沧州鸟鼠不能通仁恭畏其强不敢战城中食尽丸土而食或互相掠啖朱全忠使人説刘守文曰援兵势不相及何不早降守文登城应之曰仆于幽州父子也梁王方以大义服天下若子叛父而来将安用之全忠愧其辞直为之缓攻冬十月刘仁恭求救于河东前后百余辈李克用
　　恨仁恭返覆竟未之许其子存朂谏曰今天下之势归朱温者什七八虽强大如魏博镇定莫不附之自河以北能为温患者独我与幽沧耳今幽沧为温所困我不与之并力拒之非我之利也夫为天下者不顾小怨且彼尝困我而我救其急以徳懐之乃一举而名实附也此乃吾复振之时不可失也克用以为然与将佐谋召幽州兵与攻潞州曰于彼则可以解围于我则可以拓境乃许仁恭和召其兵仁恭遣都指挥使李溥将兵三万诣晋阳克用遣其将周徳威李嗣昭将兵与之共攻潞州　　十二月朱全忠分步骑数万遣行军司马李周彝将之自河阳救潞州　初昭宗凶讣至潞州昭义节度使丁防帅将士缟素流涕久之及李嗣昭攻潞州防举军降于河东李克用以嗣昭为昭义留后防见克用泣曰防非力不能守也梁王陵虐唐室防虽受其举拔之恩诚不忍其所为故来归命耳克用厚待之位于诸将之上己巳朱全忠命诸军治攻具将攻沧州壬申闻潞州不守甲戌引兵还先是调河南北刍粮水陆输军前诸营山积全忠将还命悉焚之烟炎数里在舟中者凿而沈之刘守文使遗全忠书曰王以百姓之故赦仆之罪解围而去王之恵也城中数万口不食数月矣与其焚之为烟沉之为泥愿乞其所余以救之全忠为之留数囷以遗之沧人赖以济河东兵进攻泽州不克而退
　　后梁太祖开平元年春正月辛巳梁王休兵于贝州河东兵犹屯长子欲窥泽州王命保平节度使康懐贞悉发京兆同华之兵屯晋州以备之　　三月甲辰唐昭宣帝禅位于梁　　夏四月甲子梁王即皇帝位乙亥下制削夺李克用官爵　　五月壬辰命保平节度使康懐贞将兵八万防魏博兵攻潞州　　六月康懐贞至潞州晋昭义节度使李嗣昭副使李嗣弼闭城拒守懐贞昼夜攻之半月不克乃筑垒穿蚰蜒堑而守之内外防絶晋王以蕃汉都指挥使周徳威为行营都指挥使帅马军都指挥使李嗣本马步都虞候李存璋先锋指挥使史建瑭铁林都指挥使安元信横冲指挥使李嗣源骑将安金全救潞州嗣弼克脩之子嗣本本姓张建瑭敬思之子金全代北人也　晋兵攻泽州帝遣左神勇军使范居实将兵救之　　秋八月晋周徳威壁于高河康懐贞遣亲骑都头秦武将兵击之武败丁巳帝以亳州刺史李思安代怀贞为潞州行营都统黜懐贞为行营都虞候思安将河北兵西上至潞州城下更筑重城内以防奔突外以拒援兵谓之夹寨调山东民馈军粮徳威日以轻骑抄之思安乃自东南山口筑甬道属于夹寨徳威与诸将互往攻之排墙填堑一昼夜间数十发梁兵疲于奔命夹寨中出刍牧者徳威輙抄之于是梁兵闭壁不出　　冬十一月晋王命李存璋攻晋州以分上党兵势十二月壬戌诏河中陜州发兵救之　丁夘晋兵冦洺州
