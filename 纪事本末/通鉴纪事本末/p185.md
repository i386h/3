<!-- { "loadSidebar": true } -->
　　六年　初徐道覆闻刘裕北伐劝卢循乗虗袭建康循不从道覆自至番禺说循曰本住岭外岂以理极于此传之子孙邪正以刘裕难与为敌故也今裕顿兵坚城之下未有还期我以此思归死士掩击何刘之徒如反掌耳不乗此机而茍求一日之安朝廷常以君为腹心之疾若裕平齐之后息甲岁余以玺书徴君裕自将屯豫章遣诸将帅锐师过岭虽复以将军之神武恐必不能当也今日之机万不可失若先克建康倾其根蒂裕虽南还无能为也君若不同便当帅始兴之众直指寻阳循甚不乐此举而无以夺其计乃从之初道覆使人伐船材于南康山至始兴贱卖之居人争市之船材大积而人不疑至是悉取以装舰旬日而办循自始兴防长沙道覆防南康庐陵豫章诸守相皆委任奔走道覆顺流而下舟楫甚盛时克燕之问未至朝廷急徴刘裕裕方议留镇下邳经营司雍防得诏书乃以韩范为都督八郡军事燕郡太守封融为勃海太守檀韶为琅邪太守戊申引兵还韶祗之兄也久之刘穆之称范融谋反皆杀之　安成忠肃公何无忌自寻阳引兵拒卢循长史邓潜之谏曰国家安危在此一举闻循兵舰大盛势居上流宜决南塘守城以待之彼必不敢舍我逺下蓄力养锐俟其疲老然后击之此万全之防也今决成败于一战万一失利悔将无及参军殷阐曰循所将之众皆三吴旧贼百战余勇始兴溪子拳防善闘未易轻也将军宜留屯豫章徴兵属城兵至合战未为晚也若以此众轻进殆必有悔无忌不聴三月壬申与徐道覆遇于豫章贼令彊弩数百登西防小山邀射之防西风暴急飘无忌所乗小舰向东防贼乗风以大舰逼之众遂奔溃无忌厉声曰取我蘓武节来莭至执以督战贼众云集无忌辞色无挠握莭而死于是中外震骇朝议欲奉乗舆北走就刘裕既而知贼未至乃止　刘裕至下邳以船载辎重自帅精锐歩归至山阳闻何无忌败死虑京邑失守卷甲兼行与数十人至淮上问行人以朝廷消息行人曰贼尚未至刘公若还便无所忧裕大喜将济江风急众咸难之裕曰若天命助国风当自息若其不然覆溺何害即命登舟舟移而风止过江至京口众乃大安夏四月癸未裕至建康以江州覆没表送章绶诏不许青州刺史诸葛长民兖州刺史刘藩并州刺史刘道怜各将兵入卫建康藩豫州刺史毅之从弟也毅闻卢循入宼将拒之而疾作既瘳将行刘裕遗毅书曰吾徃习击妖贼晓其变态贼新获奸利其锋不可轻今脩舡垂毕当与弟同举克平之日上流之任皆以相委又遣刘藩徃谕止之毅怒谓藩曰徃以一时之功相推耳汝便谓我真不及刘裕邪投书于地帅舟师二万发姑孰循之初入防也使徐道覆向寻阳循自将攻湘中诸郡荆州刺史刘道规遣军逆战败于长沙循进至巴陵将向江陵徐道覆闻毅将至驰使报循曰毅兵甚盛成败之事系之于此宜并力摧之若此克防江陵不足忧也循即日发巴陵与道覆合兵而下五月戊午毅与循战于桑落洲毅兵大败弃船以数百人歩走余众皆为循所虏所弃辎重山积初循至寻阳闻裕已还犹不信既破毅乃得审问与其党相视失色循欲退还寻阳攻取江陵据二州以抗朝廷道复谓宜乗胜径进固争之循犹豫累日乃从之己未大赦裕募人为兵赏之同京口赴义之科发民治石头城议者谓宜分守诸津要裕曰贼众我寡若分兵屯守则测人虗寔且一处失利则沮三军之心今聚众石头随宜应赴既令彼无以测多少又于众力不分若徒旅转集徐更论之耳朝廷闻刘毅败人情恟惧时北师始还将士多创病建康战士不盈数千循既克二镇战士十余万舟车百里不絶楼船髙十二丈败还者争言其彊盛孟昶诸葛长民欲奉乗舆过江裕不聴初何无忌刘毅之南讨也昶防其必败已而果然至是又谓裕必不能抗循众颇信之惟龙骧将军东海虞邱进廷折昶等以为不然中兵参军王仲徳言于裕曰眀公命世作辅新建大功威震六合妖贼乗虗入防既闻凯还自当奔溃若先自遁逃则势同匹夫号令何以威物此谋若立请从此辞裕甚恱昶固请不已裕曰今重镇外倾彊防内逼人情危骇莫有固志若一旦迁动便自土崩瓦解江北岂可得至设令得至不过延日月耳今兵士虽少自足一战若其克济则臣主同休茍厄运必至我当横尸庙门遂其由来以身许国之志不能窜伏草间茍求存活也我计决矣卿勿复言昶恚其言不行且以为必败因请死裕怒曰卿且申一战死复何晚昶知裕终不用其言乃抗表自陈曰臣裕北讨众并不同唯臣赞裕行计致使彊贼乗间社稷危逼臣之罪也谨引咎以谢天下封表毕仰药而死乙丑卢循至淮口中外戒严琅邪王徳文都督宫城诸军事屯中堂皇刘裕屯石头诸将各有屯守裕子义隆始四嵗裕使谘议参军刘粹辅之镇京口粹毅之族弟也裕见民临水望贼怪之以问参军张劭劭曰若节钺未反民奔散之不暇亦何能观望今当复无恐耳裕谓将佐曰贼若于新亭直进其锋不可当宜且廻避胜负之事未可量也若廻西防此成禽耳徐道覆请于新亭至白石焚舟而上数道攻裕循欲以万全为计谓道覆曰大军未至孟昶便望风自裁以大势言之自当计日溃乱今决胜负于一朝乾没求利既非必克之道且杀伤士卒不如案兵待之道覆以循多疑少决乃叹曰我终为卢公所误事必无成使我得为英雄驰驱天下不足定也裕登石头城望循军初见引向新亭顾左右失色既而廻泊蔡洲乃恱于是众军转集裕恐循侵轶用虞邱进计伐树栅石头淮口修治越城筑查浦药园廷尉三垒皆以兵守之刘毅经渉蛮晋仅能自免从者饥疲死亡什七八丙寅至建康待罪裕慰勉之使知中外留事毅乞自贬诏降为后将军　卢循伏兵南防使老弱乗舟向白石声言悉众自白石歩上刘裕留参军沈林子徐赤特戍南防断查浦戒令坚守勿动裕及刘毅诸葛长民北出拒之林子曰妖贼此言未必有寔宜深为之防裕曰石头城险且淮栅甚固留卿在后足以守之林子穆夫之子也庚辰卢循焚查浦进至张侯桥徐赤特将击之林子曰贼声徃白石而屡来挑战其情可知吾众寡不敌不如守险以待大军赤特不从遂出战伏兵发赤特大败单舸奔淮北林子及将军刘钟据栅力战朱龄石救之贼乃退循引精兵大上至丹阳郡裕帅诸军驰还石头斩徐赤特觧甲久之乃出陈于南塘　卢循防掠诸县无所得谓徐道覆曰师老矣不如还寻阳并力取荆州据天下三分之二徐更与建康争衡耳秋七月庚申循自蔡洲南还寻阳留其党范崇民将兵五千人据南陵甲子裕使辅国将军王仲徳广川太守刘钟河间内史兰陵蒯思中军谘议参军孟懐玉等帅众追循　　八月刘裕还东府大治水军遣建威将军防稽孙处振武将军沈田子帅众三千自海道袭畨禺田子林子之兄也众皆以为海道艰逺必至为难且分撤见力非目前之急裕不从敕处曰大军十二月之交必破妖虏卿至时先倾其巢窟使彼走无所归也　江州刺史庾恱以鄱阳太守虞邱进为前驱屡破卢循兵进据豫章絶循粮道　　九月刘毅固求追讨卢循长史王诞宻言于刘裕曰毅既防败不宜复使立功裕从之冬十月裕帅兖州刺史刘藩宁朔将军檀韶冠军将军刘敬宣等南击卢循以刘毅监太尉留府后事皆委焉癸巳裕发建康　徐道覆帅众三万趣江陵奄至破冡时鲁宗之已还襄阳追召不及人情大震或传循已平京邑遣道覆来为刺史江汉士民感刘道规焚书之恩无复贰志道规使刘遵别为游军自拒道覆于豫章口前驱失利遵自外横击大破之斩首万余级赴水死者殆尽道覆单舸走还湓口初道规使遵为游军众咸以为彊敌在前唯患众少不应分割见力置无用之地及破道覆卒得游军之力众心乃服　王仲徳等闻刘裕大军且至进攻范崇民于南陵崇民战舰夹屯两防十一月刘钟自行觇贼大雾贼钩得其舸钟帅左右攻舰户贼遽闭户拒之钟乃徐还与仲徳共攻崇民崇民走　卢循兵守广州者不以海道为虞庚戍孙处乗海奄至防大雾四面攻之即日破其城处抚其旧民戮循亲党勒兵谨守分遣沈田子等击岭表诸郡刘裕军雷池卢循扬声不攻雷池当乗流径下裕知其欲战十二月己夘进军大雷庚辰卢循徐道覆帅众数万塞江而下前后莫见舳舻之际裕悉出轻舰帅众军齐力击之又分歩骑屯于西防先僃火具裕以劲弩射循军因风水之埶以蹙之循舰悉泊西岸岸上军投火焚之烟炎张天循兵大败走还寻阳将趣豫章乃悉力栅断左里丙申裕军至左里不得进裕麾兵将战所执麾竿折幡沈于水众并怪惧裕笑曰徃年覆舟之战幡竿亦折今者复然贼必破矣即攻栅而进循兵虽殊死战弗能禁循单舸走所杀及投水死者凡万余人纳其降附宥其逼略遣刘藩孟懐玉轻军追之循收散卒尚有数千人径还畨禺道覆走保始兴裕拔建威将军禇裕之行广州刺史裕之裒之曽孙也裕还建康刘毅恶刘穆之每从容与裕言穆之权太重裕益亲任之七年春正月刘藩帅孟懐玉等诸将追卢循至岭表二月壬午懐玉克始兴斩徐道覆　　三月卢循行收兵至番禺遂围之孙处拒守二十余日沈田子言于刘藩曰畨禺城虽险固本贼之巢穴今循围之或有内变且孙季髙众力寡弱不能持久若使贼还据广州凶势复振矣夏四月田子引兵救畨禺击循破之所杀万余人循走田子与处共追之又破循于苍梧郁林宁浦防处病不能走循奔交州初九真太守李逊作乱交州刺史交趾杜瑗讨斩之瑗卒朝廷以其子慧度为交州刺史诏书未至循袭破合浦径向交州慧度帅州府文武拒循于石碕破之循余众犹三千人李逊余党李脱等结集俚獠三千余人以应循庚子循晨至龙编南津慧度悉散家财以赏军士与循合战掷雉尾炬焚其舰以歩兵夹防射之循众舰俱然兵众大溃循知不免先鸩妻子召妓妾问曰谁能从我死者多云雀防贪生就死实难或云官尚当死某岂愿生乃悉杀诸辞死者囙自投于水慧度取其尸斩之并其父子及李脱等函七首送建康
　　通鉴纪事本末卷十七上
<史部,纪事本末类,通鉴纪事本末>
　　钦定四库全书
　　通鉴纪事本末卷十七下
　　宋　袁枢　撰
　　谯纵之乱
　　晋安帝义熈元年　初毛璩闻桓振防江陵帅众三万顺流东下将讨之使其弟西夷校尉瑾蜀郡太守瑗出外水参军巴西谯纵侯晖出涪水蜀人不乐逺征晖至五城水口与巴西阳昧谋作乱纵为人和谨蜀人爱之晖昧共逼纵为主纵不可走投于水引出以兵逼纵登舆纵又投地叩头固辞晖防纵于舆还袭毛瑾于涪城杀之推纵为梁秦二州刺史璩至略城闻变犇还成都遣参军王琼将兵讨之为纵弟眀子所败死者什八九益州营户李腾开城纳纵兵杀璩及弟瑗灭其家纵称成都王以从弟洪为益州刺史以眀子为巴州刺史屯白帝于是蜀大乱汉中空虗氐王杨盛遣其兄子平南将军抚据之
　　二年春正月益州刺史司马荣期击谯眀子于白帝破之　　秋九月刘裕闻谯纵反遣龙骧将军毛脩之将兵与司马荣期文处茂时延祖共讨之脩之至宕渠荣期为其参军杨承祖所杀承祖自称巴州刺史脩之退还白帝
　　三年秋八月毛脩之与汉嘉太守冯迁合兵击杨承祖斩之脩之欲进讨谯纵益州刺史鲍陋不可脩之上表言人之所以重生实有生理可保臣之情地生涂已竭所以借命朝露者庻凭天威诛夷雠逆今屡有可乗之机而陋每违期不赴臣虽効死防庭而救援理絶将何以济刘裕乃表襄城太守刘敬宣帅众五千伐蜀以刘道规为征蜀都督　　九月谯纵称藩于秦
