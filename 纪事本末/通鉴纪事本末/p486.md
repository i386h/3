<!-- { "loadSidebar": true } -->






　　通鉴纪事本末卷四十一上
<史部,纪事本末类,通鉴纪事本末>
　　钦定四库全书
　　通鉴纪事本末卷四十一下
　　宋　袁枢　撰
　　契丹入侵
　　后梁太祖开平元年夏五月契丹遣其臣袍笏羙楞来通好帝遣太府少卿髙颀报之初契丹有八部部各有大人相与约推一人为王建旗鼓以号令诸部每三年则以次相代咸通末有实勒者为王土宇始大其后钦徳为王乗中原多故时入侵边及按巴坚为王尤雄勇五姓奚及七姓室韦逹靼咸役属之按巴坚姓耶律氏恃其彊不肯受代久之按巴坚击黄头室韦还七部刼之于境上求如约按巴坚不得已传旗鼓且曰我为王九年得汉人多请帅种落居古汉城与汉人守之别自为一部七部许之汉城者故后魏滑盐县也地宜五谷有盐池之利其后按巴坚稍以兵击灭七部复并为一国又北侵室韦女真西取突厥故地击奚灭之复立奚王而使契丹监其兵东北诸夷皆畏服之是歳按巴坚帅众三十万侵云州晋王与之连和面会东城约为兄弟延之帐中纵酒握手尽欢约以今冬共击梁或劝晋王因其来可擒也王曰雠敌未灭而失信于彼自亡之道也安巴坚留旬日乃去晋王赠以金缯数万按巴坚留马三千匹杂畜万计以酬之按巴坚既归而背盟更附于梁晋王由是恨之
　　二年夏五月己丑契丹王安巴坚遣使随髙颀入贡且求册命帝复遣司农卿浑特赐以手诏约共灭沙陀乃行封册
　　均王贞明二年　初燕人苦刘守光残虐军士多亡归契丹及守光被围于幽州其北边士民多为契丹所掠契丹日益彊大契丹王按巴坚自称皇帝国人谓之天皇王以妻舒噜氏为皇后置百官至是改元神册舒噜后勇决多权变安巴坚行兵御众舒噜后常预其谋安巴坚尝度碛撃党项留舒噜后守其帐黄头锡伯二室韦乗虗合兵掠之舒噜后知之勒兵以待其至奋击大破之由是名震诸夷舒噜后有母有姑皆踞榻受其拜曰吾惟拜天不拜人也晋王方经营河北欲结契丹为援常以叔父事安巴坚以叔母事舒噜后刘守光末年衰困遣参军韩延徽求援于契丹契丹主怒其不拜留之使牧马于野延徽幽州人有智略颇知属文舒噜后言于契丹主曰延徽能守节不屈此今之贤者奈何辱以牧圉宜礼而用之契丹主召延徽与语恱之遂以为谋主举动访焉延徽始教契丹建牙开府筑城郭立市里以处汉人使各有配偶垦蓺荒田由是汉人各安生业逃亡者益少契丹威服诸国延徽有助焉顷之延徽逃犇晋阳晋王欲置之幕府掌书记王缄疾之延徽不自安求东归省母过真定止于乡人王徳明家徳明问所之延徽曰今河北皆为晋有当复诣契丹耳徳明曰叛而复往得无取死乎延徽曰彼自吾来如防手目今往诣之彼手目复完安肯害我既省母遂复入契丹契丹主闻其至大喜如自天而下拊其背曰向者何往延徽曰思母欲告归恐不听故私归耳契丹主待之益厚及称帝以延徽为相累迁至中书令晋王遣使至契丹延徽寓书于晋王叙所以北去之意且曰非不恋英主非不思故乡所以不留正惧王缄之谗耳因以老母为托且曰延徽在此契丹必不南牧故终同光之世契丹不深入为患延徽之力也
　　三年晋王使其弟威塞军防御使存矩募兵存矩得五百骑自部送之以青州卢文进为裨将兵叛杀存矩文进帅其众奔契丹　初幽州北七百里有渝闗下有渝水通海自关东北循海有道道狭处才数尺旁皆乱山髙峻不可越北至进牛口旧置八防御军募土兵守之田租皆供军食不入于蓟幽州歳致缯纩以供战士衣每岁早获清野坚壁以待契丹契丹至则闭壁不战俟其去选骁勇据隘邀之契丹常失利走土兵皆自为田园力战有功则赐勲加赏由是契丹不敢轻入焉及周徳威为卢龙节度使恃勇不修边备遂失渝闗之险契丹每刍牧于营平之间徳威又忌幽州旧将有名者往往杀之吴王遣使遗契丹主以猛火油曰攻城以此油然火焚楼橹敌以水沃之火愈炽契丹主大喜即选骑三万欲攻幽州舒噜后哂之曰岂有试油而攻一国乎因指帐前树谓契丹主曰此树无皮可以生乎契丹主曰不可舒噜后曰幽州城亦犹是矣吾但以三千骑伏其旁掠其四野使城中无食不过数年城自困矣何必如此躁动轻举万一不胜为中国笑吾部落亦解体矣契丹主乃止三月卢文进引契丹兵急攻新州刺史安金全不能守弃城走文进以其部将刘殷为刺史使守之晋王使周徳威合河东镇定之兵攻之旬日不克契丹主帅众三十万救之徳威众寡不敌大为契丹所败犇归　契丹乗胜进围幽州声言有众百万氊车毳幕弥漫山泽卢文进教之攻城为地道昼夜四面俱进城中宂地然膏以邀之又为土山以临城城中镕铜以洒之日杀千计而攻之不止周徳威遣闲使诣晋王吿急王方与梁相持河上欲分兵则兵少欲勿救恐失之忧形于色谋于诸将独李嗣源李存审阎寳劝王救之王喜曰昔太宗得一李靖犹擒颉利今吾有猛将三人复何忧哉存审寳以为虏无辎重势不能久俟其野无所掠食尽自还然后踵以击之李嗣源曰周徳威社稷之臣今幽州朝夕不保恐变生于中何暇待敌之衰臣请身为前锋以赴之王曰公言是也即日命治兵夏四月晋王命嗣源将兵先进军于涞水阎寳以镇定之兵继之　　秋七月晋王以李嗣源阎寳兵少未足以敌契丹辛未更命李存审将兵益之　　八月契丹围幽州且二百日城中危困李嗣源阎寳李存审歩骑七万会于易州存审曰敌众吾寡敌多骑吾多步若平原相遇敌以万骑蹂吾陈吾无遗类矣嗣源曰敌无辎重吾行必载粮食自随若平原相遇敌抄吾粮吾不战自溃矣不若自山中潜行趣幽州与城中合势若中道遇敌则据险拒之甲午自易州北行庚子逾大房岭循涧而东嗣源与养子从珂将三千骑为前锋距幽州六十里与契丹遇契丹惊却晋兵翼而随之契丹行山上晋兵行涧下每至谷口契丹輙邀之嗣源父子力战乃得进至山口契丹以万余骑遮其前将士失色嗣源以百余骑先进免胄扬鞭北语谓契丹曰汝无故犯我疆埸晋王命我将百万众直抵西楼灭汝种族因跃马奋檛三入其陈斩契丹酋长一人后军齐进契丹兵却晋兵始得出李存审命步兵伐木为鹿角人持一枝止则成寨契丹骑环寨而过寨中发万弩射之流矢蔽日契丹人马死伤塞路将至幽州契丹列陈待之存审命步兵陈于其后戒勿动先令羸兵曳柴然草而进烟尘蔽天契丹莫测其多少因鼓噪合战存审乃趣后陈起乗之契丹大败席卷其众自北山去委弃车帐铠仗羊马满野晋兵追之俘斩万计辛丑嗣源等入幽州周徳威见之握手流涕契丹以卢文进为幽州留后其后又以为卢龙节度使文进常居平州帅奚骑歳入北边杀掠其民晋人自瓦桥运粮输蓟城虽以兵援之不免抄掠契丹每入侵则文进帅汉卒为乡导卢龙巡属诸州为之残四年　初契丹主之弟实喇鄂博号北大王谋作乱于其国事觉契丹主数之曰汝与吾如手足而汝兴此心我若杀汝则与汝何异乃囚之朞年而释之实喇鄂博帅其众犇晋晋王厚遇之养为假子任为刺史胡柳之战以其妻子来犇
　　龙徳元年赵王镕养子张文礼既杀赵王遣间使因卢文进求援于契丹【事见后唐灭梁】　契丹主既许卢文进出兵王郁又説之曰镇州美女如云金帛如山天皇王速往则皆已物也不然晋王所有矣契丹主以为然悉发所有之众而南舒噜后谏曰吾有西楼羊马之富其乐不可胜穷也何必劳师逺出以乗危徼利乎吾闻晋王用兵天下莫敌脱有危败悔之何及契丹主不听十二月辛未攻幽州李绍宏婴城自守契丹长驱而南围涿州旬日拔之擒刺史李嗣弼进攻定州王都告急于晋晋王自鎭州将亲军五千救之遣神武都指挥使王思同将兵戍狼山之南以拒之
　　二年春正月甲午晋王至新城南候骑白契丹前锋宿新乐涉沙河而南将士皆失色卒有亡去者主将斩之不能止诸将皆曰敌倾国而来吾众寡不敌又闻梁寇内侵宜且还师魏州以救根本或请释镇州之围西入井陉避之晋王犹豫未决中门使郭崇韬曰契丹为王郁所诱本利货财而来非能救镇州之急难也王新破梁兵威振夷夏契丹闻王至心沮气索茍挫其前锋遁走必矣李嗣昭自潞州至亦曰今彊敌在前吾有进无退不可轻动以揺人心晋王曰帝王之兴自有天命契丹其如我何吾以数万之众平定山东今遇此小敌而避之何面目以临四海乃自帅铁骑五千先进至新城北半出桑林契丹万余骑见之惊走晋王分军为二逐之行数十里获契丹主之子时沙河桥狭冰薄契丹防溺死者甚众是夕晋王宿新乐契丹主车帐在定州城下败兵至契丹举众退保望都晋王至定州王都迎谒于马前宴于府第请以爱女妻王子继岌戊戌晋王引兵趣望都契丹逆战晋王以亲军千骑先进遇奚酋托诺五千骑为其所围晋王力战出入数四自午至申不解李嗣昭闻之引三百骑横击之敌退王乃得出因纵兵奋击契丹大败逐北至易州会大雪弥旬平地数尺契丹人马无食死者相属于道契丹主举手指天谓卢文进曰天未令我至此乃北归晋王引兵蹑之随其行止见其野宿之所布藁于地周环方正皆如编翦虽去无一枝乱者叹曰敌用法严乃能如是中国所不及也晋王至幽州使二百骑蹑契丹之后曰敌出境即还骑恃勇追击之悉为所擒惟两骑自它道走免契丹主责王郁絷之以归自是不听其谋晋代州刺史李嗣肱将兵定妫儒武等州授山北都团练使　是岁契丹改元天赞
　　后唐庄宗同光元年春三月契丹侵幽州晋王问帅于郭崇韬崇韬荐横海节度使李存审时存审卧病己卯徙存审为卢龙节度使舆疾赴镇以蕃汉马步副总管李嗣源领横海节度使　　夏闰四月甲午契丹侵幽州至易定而还
　　二年春正月甲辰幽州奏契丹入侵至瓦桥以天平军节度使李嗣源为北面行营都招讨使陜州留后霍彦威副之宣徽使李绍宏为监军将兵救幽州　契丹出塞召李嗣源旋师命泰宁节度使李绍钦泽州刺史董璋戍瓦桥　李存审奏契丹去复得新州　　三月乙巳镇州言契丹将犯塞诏横海节度使李绍斌北京左厢马军指挥使李从珂帅骑兵分道备之天平节度使李嗣源屯邢州绍斌本姓赵名行实幽州人也　　庚戌幽州奏契丹攻新城　　夏五月幽州言契丹将入侵甲寅以横海节度使李绍斌充东北面行营招讨使将大军度河而北契丹屯幽州东南城门之外精骑充斥馈运多为所掠　　秋七月契丹恃其彊盛遣使就帝求幽州以处卢文进时东北诸夷皆役属契丹惟勃海未服契丹主谋入侵恐勃海掎其后乃先举兵击勃海之辽东遣其将托诺及卢文进据营平等州以扰燕地　　九月契丹攻勃海无功而还　丁巳幽州言契丹入侵　　冬十月易定言契丹入侵　　十二月己巳命宣武节度使李嗣源将宿卫兵三万七千人赴汴州遂如幽州御契丹
　　三年春正月契丹侵幽州　　二月上以契丹为忧与郭崇韬谋以威名宿将零落殆尽李绍斌位望素轻欲徙李嗣源镇真定为绍斌声援崇韬深以为便
