<!-- { "loadSidebar": true } -->
　　景龙元年皇后以太子重俊非其所生恶之特进德静王武三思尤忌太子上官婕妤以三思故每下制敕推尊武氏安乐公主与驸马左卫将军武崇训常陵侮太子或呼为奴崇训又教公主言于上请废太子立已为皇太女太子积不能平秋七月辛丑太子与左羽林大将军李多祚将军李思冲李承况独狐祎之沙咤忠义等矫制发羽林千骑兵三百余人杀三思崇训于其第并亲党十余人又使左金吾大将军成王千里及其子天水王禧分兵守宫城诸门太子与多祚引兵自肃章门斩闗而入叩阁索上官婕妤婕妤大言曰观其意欲先索婉儿次索皇后次及大家上乃与韦后安乐公主上官婕妤登武门楼以避兵锋使左羽林大将军刘景仁帅飞骑百余人屯于楼下以自衞杨再思苏瓌李峤与兵部尚书宗楚客左卫将军纪处讷拥兵二千余人屯太极殿前闭门自守多祚先至武楼下欲升楼宿卫拒之多祚与太子狐疑按兵不战冀上问之宫闱令石城杨思朂在上侧请撃之多祚壻羽林中郎将野呼利为前锋总管思朂挺刃斩之多祚军夺气上据槛俯谓多祚所将千骑曰汝辈皆朕宿卫之士何为从多祚反茍能斩反者勿患不富贵于是千骑斩多祚承况袆之忠义余众皆溃成王千里天水王禧攻右延明门将杀宗楚客纪处讷不克而死太子以百骑走终南山至鄠西能属者才数人憩于林下为左右所杀上以其首献太庙及祭三思崇训之柩然后枭之朝堂更成王千里姓曰蝮氏同党皆伏诛东宫僚属无敢近太子尸者唯永和县丞寗嘉朂觧衣裹太子首号哭贬兴平丞太子兵所经诸门首者皆坐流韦氏之党奏请悉诛之上更命法司推断大理卿宋城郑惟忠曰大狱始决人心未安若复有改推则反仄者众矣上乃止以杨思朂为银青光禄大夫行内常侍癸卯赦天下赠武三思太尉梁宣王武崇训开府仪同三司鲁忠王安乐公主请用永泰公主故事以崇训墓为陵给事中卢粲駮之以为永泰事出特恩今鲁王主壻不可为比上手敕曰安乐与永泰无异同穴之义今古不殊粲又奏以为陛下以膝下之爱施及其夫岂可无上下无辩君臣一贯哉上乃从之公主怒出粲为陈州刺史襄邑尉襄阳席豫闻安乐公主求为太女叹曰梅福讥切王氏独何人哉乃上书请立太子言甚深切太平公主欲表为諌官豫耻之逃去　八月皇后及王公已下表上尊号曰应天神龙皇帝改武门为神武门楼为制胜楼宗楚客又帅百官表请加皇后尊号曰顺天翊圣皇后上并许之初右台大夫苏珦治太子重俊之党囚有引相王者珦密为之申理上乃不问自是安乐公主及兵部尚书宗楚客日夜谋诛相王使侍御史冉祖雍等诬奏相王及太平公主云与重俊通谋请收付制狱上召吏部侍郎兼御史中丞萧至忠使鞫之至忠泣曰陛下富有四海不能容一弟一妹而使人罗织害之乎相王昔为皇嗣固请于则天以天下让陛下累日不食此海内所知奈何以祖雍一言而疑之上素友爱遂寝其事右补阙浚仪吴兢闻祖雍之谋上疏以为自文明以来国之祚不絶如线陛下龙兴恩及九族求之瘴海升之阙庭况相王同气至亲六合无贰而贼臣日夜连谋乃欲防之极法祸乱之根将由此始夫任以权则虽疎必重夺其势则虽亲必轻自古委信异姓猜忌骨肉以覆国亡家者几何人矣况国家枝叶无几陛下登极未乆而一子以弄兵受诛一子以愆违逺窜惟余一弟朝夕左右尺布斗粟之讥不可不慎青蝇之诗良可畏也相王寛厚恭谨安恬好让故经武韦之世竟免于难　初右仆射中书令魏元忠以武三思擅权意常愤郁及太子重俊起兵遇元忠子太仆少卿升于永安门胁以自随太子死升为乱兵所杀元忠扬言曰元恶已死虽鼎镬何伤但惜太子陨没耳上以其有功且为髙宗武后所重故释不问兵部尚书宗楚客太府卿纪处讷等共证元忠云与太子通谋请夷其三族制不许元忠惧表请觧官爵以散秩还第丙戌上手敕聼觧仆射以特进齐公致仕仍朝朔望　九月丁夘以吏部侍郎萧至忠为黄门侍郎兵部尚书宗楚客为左衞将军兼太府卿纪处讷为太府卿并同中书门下三品　宗楚客等引右衞郎将姚廷筠为御史中丞使劾奏魏元忠以为侯君集社稷元勲及其谋反太宗就羣臣乞其命而不得竟流涕斩之其后房遗爱薛万彻齐王祐等为逆虽复懿亲皆从国法元忠功不逮君集身乂非国戚与李多祚等谋反男入逆徒是宜赤族汚官但有朋党饰辞营救以惑圣德陛下仁恩欲掩其过臣所以犯龙鳞忤圣意者正以事闗宗社耳上颇然之元忠坐系大理贬渠州司马宗楚客令给事中冉祖雍奏言元忠既犯大逆不应出佐渠州杨再思李峤亦賛之上谓再思等曰元忠驱使日乆朕特矜容制命己行岂宜数改轻重之权应自朕出卿等频奏殊非朕意再思等惶惧拜谢监察御史袁守一复表弹元忠曰重俊乃陛下之子犹加昭宪元忠非勲非戚焉得独漏严刑甲辰又贬元忠务川尉顷之楚客又令袁守一奏言则天昔在上阳宫不豫狄仁杰奏请陛下监国元忠密奏以为不可此则元忠懐逆日乆请加严诛上谓杨再思等曰以朕思之人臣事主必在一心岂有主上小疾遽请太子知事此乃仁杰欲树私恩未见元忠有失守一欲借前事以防元忠其可乎楚客乃止元忠行至涪陵而卒　银青光禄大夫上庸公圣善中天西明三寺主慧范于东都作圣善寺长乐坡作大像府库为之虚耗上及韦后皆重之势倾内外无敢指目者戊申侍御史魏传弓发其奸赃四十余万请寘极法上欲宥之传弓曰刑赏国之大事陛下赏已妄加岂宜刑所不及上乃削黜慧范放于家宦官左监门大将军薛简等有宠于安乐公主纵暴不法传弓奏请诛之御史大夫窦从一惧固止之时宦官用事从一为雍州刺史及御史大夫误见讼者无湏必曲加承接二年春二月庚寅宫中言皇后衣笥裙上有五色云起上令图以示百官韦巨源请布之天下从之仍赦天下迦叶志忠奏昔神尧皇帝未受命天下歌桃李子文武皇帝未受命天下歌秦王破阵乐天皇大帝未受命天下歌堂堂则天皇后未受命天下歌娬媚娘应天皇帝未受命天下歌英王石州顺天皇后未受命天下歌桑条韦盖天意以顺天皇后宜为国母主蚕桑之事谨上桑韦歌十二篇请编之乐府皇后祀先蚕则奏之太常卿郑愔又引而申之上悦皆爱厚赏右补阙赵延禧上言周唐一统符命同归故髙宗封陛下为周王则天时唐同泰献洛水图孔子曰其或继周者虽百代可知也陛下继则天子孙当百代王天下上悦擢延禧为谏议大夫　秋七月安乐长宁公主及皇后妹郕国夫人上官婕妤婕妤母沛国夫人郑氏尚宫柴氏贺娄氏女巫第五英儿陇西夫人赵氏皆依势用事请谒受赇虽屠沽臧获用钱三十万则别降墨敕除官斜封付中书时人谓之斜封官钱三万则度为僧尼其贠外同正试摄检校判知官凡数千人西京东都各置两吏部侍郎为四铨选者嵗数万人上官婕妤及后宫多立外第出入无节朝士徃徃从之游处以求进达安乐公主尤骄横宰相以下多出其门与长宁公主竞起第舍以侈丽相髙拟于宫掖而精巧过之安乐公主请昆明池上以百姓蒲鱼所资不许公主不悦乃更夺民田作定昆池延袤数里累石象华山引水象天津欲以胜昆明故名定昆安乐有织成裙直钱一亿花卉鸟兽皆如粟粒正视旁视日中影中各为一色上好击毬由是风俗相尚驸马武崇训杨慎交洒油以筑毬杨慎交恭仁曽孙也上及皇后公主多营佛寺左拾遗京兆辛替否上疏諌略曰臣闻古之建官贠不必备士有完行家有亷节朝廷有余俸百姓有余食伏惟陛下百倍行赏十倍増官金银不供其印束帛不充于锡遂使富商豪贾尽居缨冕之流鬻伎行巫或渉膏腴之地又曰公主陛下之爱女然而用不合于古义行不根于人心将恐变爱成憎翻福为祸何者竭人之力费人之财夺人之家爱数子而取三怨使边疆之士不尽力朝廷之士不尽忠人之散矣独恃所爱何所恃乎君以人为本本固则邦宁邦宁则陛下之夫妇母子长相保也又曰若以造寺必为理体养人不足经邦则殷周已往皆暗乱汉魏已降皆圣明殷周已徃为不长汉魏已降为不短矣陛下缓其所急急其所缓亲未来而疎见在矣真实而冀虚无重俗人之为轻天子之业虽以阴阳为炭万物为铜役不食之人使不衣之士犹尚不给况资于天生地养风动雨润而后得之乎一旦风尘再扰霜雹荐臻沙弥不可操干戈寺塔不足攘饥馑臣窃惜之疏奏不省时斜封官皆不由两省而授两省莫敢执奏即宣示所司吏部贠外郎李朝隠前后执破一千四百余人怨谤纷然朝隠一无所顾　冬十月己酉修文馆直学士起居舍人武平一上表请抑损外戚权宠不敢斥言韦氏但请抑损已家上优制不许　上以安乐公主适左衞中郎将武延秀初武崇训之尚公主也延秀数得侍宴延秀美姿仪善歌舞公主悦之及崇训死遂以延秀尚焉己卯成礼假皇后仗分禁兵以盛其仪卫命安国相王障车庚辰赦天下以延秀为太常卿兼右卫将军辛巳宴羣臣于两仪殿命公主出拜公卿公卿皆伏地稽首
　　三年　太平安乐公主各树朋党更相譛毁上患之十一月癸亥上谓修文馆直学士武平一曰比闻内外亲贵多不辑睦以何法和之平一以为此由防謟之人阴为离间宜深加诲谕斥逐奸险若犹未已伏愿舍近图逺抑慈存严示以知禁无令积恶上赐平一帛而不能用其言
