<!-- { "loadSidebar": true } -->
　　吕郑二内养在晋阳一监兵一监仓库自留守张宪以下皆承应不暇及邺都有变又命汾州刺史李彦超为北都巡检彦超彦卿之兄也庄宗既殂推官河间张昭逺劝张宪奉表劝进宪曰吾一书生自布衣至服金紫皆出先帝之恩岂可偷生而不自愧乎昭逺泣曰此古人所行公能行之忠义不朽矣有李存沼者庄宗之近属自洛阳犇晋阳矫传庄宗之命隂与二内养谋杀宪及彦超据晋阳拒守彦超知之密告宪欲先图之宪曰仆受先帝厚恩不忍为此徇义而不免于祸乃天也彦超谋未决壬辰夜军士共杀二内养及存沼于牙城因大掠逹旦宪闻变出犇忻州会嗣源移书至彦超号令士卒城中始安遂权知太原军府　百官上牋启嗣源监国嗣源乃许之甲午入居兴圣宫始受百官班见下令称教百官称之曰殿下庄宗后宫存者犹千余人宣徽使选其美小者数百献于监国监国曰奚用此为对曰宫中职掌不可阙也监国曰宫中职掌冝谙故事此辈安知之乃悉用老旧之人补之其少年者皆出归其亲戚无亲戚者任其所适蜀中所送宫人亦凖此　监国令所在访求诸王通王存确雅王存纪匿民间或密告枢密使安重诲与李绍真谋曰今殿下既监国典防诸王宜早为之所以壹人心殿下性慈不可以闻乃密遣人就田舍杀之后月余监国乃闻之切责重诲伤惜久之刘皇后与申王存渥犇晋阳在道与存渥私通存渥至晋阳李彦超不纳走至风谷为其下所杀明日永王存霸亦至晋阳从兵逃散俱尽存霸削发僧服谒李彦超愿为山僧幸垂庇防军士争欲杀之彦超曰六相公来当奏取进止军士不听杀之于府门之碑下刘皇后为尼于晋阳监国使人就杀之薛王存礼及庄宗幼子继嵩继潼继蟾继嶤遭乱皆不知其所终惟邕王存美以病风偏枯得免居于晋阳　戊戌李绍荣至洛阳监国责之曰吾何负于尔而杀吾儿绍荣瞠目直视曰先帝何负于尔遂斩之复其姓名曰元行钦　监国恐征蜀军还为变以石敬瑭为陕州留后己亥以李从珂为河中留后　　监国下教数租庸使孔谦奸佞侵刻穷困军民之罪而斩之凡谦所立苛敛之法皆罢之因废租庸使及内句司依旧为盐铁户部度支三司委宰相一人专判又罢诸道监军使以庄宗由宦官亡国命诸道尽杀之　魏王继岌自兴平退至武功宦者李从袭曰祸福未可知退不如进请王亟东行以救内难继岌从之还至渭水权西都留守张籛已断浮梁循水浮渡是日至渭南腹心吕知柔等皆已窜匿从袭谓继岌曰时事已去王宜自图继岌徘徊流涕乃自伏于床命仆夫李环缢杀之任圜代将其众而东监国命石敬瑭慰抚之军士皆无异言先是监国命所亲李冲为华州都监应接西师冲擅逼华州节度使史彦镕入朝同州节度使李存敬过华州冲杀之并屠其家又杀西川行营部监李从袭彦镕泣诉于安重诲重诲遣彦镕还镇召冲归朝自监国入洛内外机事皆决于李绍真绍真擅收威胜节度使李绍钦太子少保李绍冲下狱欲杀之安重诲谓绍真曰温段罪恶皆在梁朝今殿下新平内难冀安万国岂专为公报仇邪绍真由是稍沮　辛丑监国教李绍冲绍钦复姓名为温韬段凝并放归田里　壬寅以孔循为枢密使　有司议即位礼李绍真孔循以为唐运已尽宜自建国号监国问左右何谓国号对曰先帝赐姓于唐为唐复雠继昭宗后故称唐今梁朝之人不欲殿下称唐耳监国曰吾年十三事献祖献祖以吾宗属视吾犹子又事武皇垂三十年先帝垂二十年经纶攻战未尝不预武皇之基业则吾之基业也先帝之天下则吾之天下也安有同家而异国乎令执政更议吏部尚书李琪曰若改国号则先帝遂为路人梓宫安所托乎不惟殿下不忘三世旧君吾曹为人臣者能自安乎前代以旁支入继多矣宜用嗣子柩前即位之礼众从之丙午监国自兴圣宫赴西宫服斩衰于柩前即皇帝位百官缟素既而御衮冕受册百官吉服称贺　有司劾奏太原尹张宪委城之罪庚戌赐宪死　任圜将征蜀兵二万六千人至洛阳明宗慰抚之各令退营　甲寅大赦改元量留后宫百人宦官三十人教坊百人鹰坊二十人御厨五十人自余任从所适诣司使务有名无实者皆废之分遣诸军就食近畿以省馈运除夏秋税省耗节度防御等使正至端午降诞四节听贡奉毋得敛百姓刺史以下不得贡奉选人先遭涂毁文书者令三铨止除诈伪余复旧规　宦官数百人窜匿山林或落髪为僧至晋阳者七十余人诏北都指挥使李从温悉诛之从温帝之侄也　丙子听郭崇韬归葬复朱友谦官爵两家货财田宅前籍没者皆归之　　秋七月丙子葬光圣神闵孝皇帝于雍陵庙号庄宗
　　二年春二月丙申以从马直指挥使郭从谦为景州刺史既至遣使族诛之
　　安重诲专权
　　后唐明宗天成元年夏四月乙未以中门使安重诲为枢密使镇州别驾张延朗为副使延朗开封人也仕梁为租庸吏性巧善事权贵以女妻重诲之子故重诲引之　　五月丙辰朔以太子宾客郑珏工部尚书任圜并为中书侍郎同平章事圜仍判三司圜忧公如家简拔贤俊杜絶侥幸期年之间府库充实军民皆足朝纲粗立圜每以天下为己任由是安重诲忌之　帝目不知书四方奏事皆令安重诲读之重诲亦不能尽通乃奏称臣徒以忠实之心事陛下得典枢机今事粗能晓知至于古事非臣所及愿仿前朝侍讲侍读近代直崇政枢密院选文学之臣与之共事以备应对乃置端明殿学士乙亥以翰林学士冯道赵鳯为之　戊寅以安重诲领山南东道节度使重诲以襄阳要地不可乏帅无宜兼领固辞许之　　六月安重诲恃恩骄横殿直马延误冲前导斩之于马前御史大夫李琪以闻秋七月重诲白帝下诏称延陵突重臣戒谕中外
　　二年春正月安重诲以孔循少侍宫禁谓其谙练故事知朝士行能多听其言朝廷议置相循意不欲用河北人先已荐郑珏又荐太常卿崔协任圜欲用御史大夫李琪郑珏素恶琪故循力沮之谓重诲曰李琪非无文学但不亷耳宰相但得端重有器度者足以仪刑多士矣它日议于上前上问谁可相者重诲以协对圜曰重诲未悉朝中人物为人所卖协虽名家识字甚少臣既以不学忝相位奈何更益以协为天下笑乎上曰宰相重任卿辈更审议之吾在河东时见冯书记多才博学与物无竞此可相矣既退孔循不揖拂衣径去曰天下事一则任圜二则任圜圜何者使崔协暴死则已不死会须相之因称疾不朝者数日上使重诲谕之方入重诲私谓圜曰今方乏人协且备员可乎圜曰明公舍李琪而相崔协是犹弃苏合之丸取蛣蜣之转也循与重诲共事日短琪而誉协癸亥竟以端明殿学士冯道及崔协并为中书侍郎同平章事协邠之曾孙也　己卯加枢密使安重诲兼侍中孔循同平章事　任圜性刚急且恃与帝有旧勇于敢为权幸多疾之旧制馆劵出于戸部夏五月安重诲请从内出与圜争于上前往复数四声色俱厉上退朝宫人问上适与重诲论事为谁上曰宰相宫人曰妾在长安宫中未尝见宰相枢宻奏事敢如是者盖轻大家耳上愈不悦卒从重诲议圜因求罢三司诏以枢密承防孟鹄充三司副使权判鹄魏州人也　　六月丙戌门下侍郎同平章事任圜罢守太子少保　　秋七月任圜请致仕居磁州许之九月丙寅以枢密使孔循兼东都留守　　冬十月或谓安重诲曰失职任外之人乗贼未破或能为患不如除之重诲以为然奏遣使赐任圜死端明殿学士赵鳯哭谓重诲曰任圜义士安肯为逆公滥刑如此何以赞国使者至磁州圜聚其族酣饮然后死神情不挠三年　　枢密使同平章事孔循性狡佞安重诲亲信之帝欲为皇子娶重诲女循谓重诲曰公职居近密不宜复与皇子为婚重诲辞之久之或谓重诲曰循善离间人不可置之密地循知之隂遣人结王徳妃求纳其女徳妃请娶循女为从厚妇帝许之重诲大怒二月乙未以循同平章事充忠武节度使兼东都留守重诲性彊愎秦州节度使华温琪入朝请留阙下帝嘉之除左骁卫上将军月别赐钱谷岁余帝谓重诲曰温琪旧人宜择一重镇处之重诲对以无阙它日帝屡言之重诲愠曰臣累奏无阙惟枢密使可代耳帝曰亦可重诲无以对温琪闻之惧数月不出重诲恶成徳节度使同平章事王建立奏建立与王都交结有异志建立亦奏重诲专权求入朝面言其状帝召之既至言重诲与宣徽使判三司张延朗结婚相表里弄威福三月辛亥帝见重诲气色甚怒谓曰今与卿一镇自休息以王建立代卿张延朗亦除外官重诲曰臣披荆棘事陛下数十年值陛下龙飞承乏机密数年间天下幸无事今一旦弃之外镇臣愿闻其罪帝不怿而起以语宣徽使朱昭昭曰陛下平日待重诲如左右手奈何以小忿弃之愿垂三思帝寻召重诲慰抚之明日建立辞归镇帝曰卿比奏欲入分朕忧今复去何之防门下侍郎兼刑部尚书同平章事郑珏请致仕己未以珏为左仆射致仕癸亥以建立为右仆射兼中书侍郎同平章事判三司冬十一月庚寅皇子从厚纳孔循女为妃循因之
　　得之大梁厚结王徳妃之党乞留安重诲具奏其事力排之礼毕促令归镇
　　四年皇子右卫将军从璨性刚安重诲用事从璨不为之屈帝东巡以从璨为皇城使从璨与客宴于会节园酒酣戏登御榻重诲奏请诛之三月丙戌赐从璨死初朔方节度使韩洙卒弟澄为留后未几定逺军使李匡宾聚党据保静镇作乱朔方不安冬十月丁酉韩澄遣使赍绢表乞朝廷命帅前磁州刺史康福善羌语上退朝多召入便殿访以时事福以羌语对安重诲恶之常戒之曰康福汝但妄奏事会当斩汝福惧求外补重诲以灵州深入敌境为帅者多遇害戊戌以福为朔方河西节度使福见上涕泣辞之上命重诲为福更它镇重诲曰福自刺史无功建节尚复何求且成命已行难以复改上不得已谓福曰重诲不肯非朕意也福辞行上遣将军牛知柔河中都指挥使卫审等将兵万人卫送之审徐州人也
