<!-- { "loadSidebar": true } -->
　　唐肃宗上元元年冬十一月御史中丞李铣宋州刺史刘展皆领淮西节度副使铣贪暴不法展刚彊自用故为其上者多恶之节度使王仲舁先奏铣罪而诛之时有谣言曰手执金刀起东方仲升使监军使内左常侍邢延恩入奏展倔彊不受命姓名应谣谶请除之延恩因説上曰展与李铣一体之人今铣诛展不自安茍不去之恐其为乱然展方握彊兵宜以计去之请除展江淮都统代李峘俟其释兵赴镇中道执之此一夫力耳上从之以展为都统淮南东江南西浙西三道节度使密敇旧都统李峘及淮南东道节度使邓景山图之延恩以制书投展展疑之曰展自陈留参军数年至刺史可谓暴贵矣江淮租赋所出今之重任展无勲劳又非亲贤一旦恩命宠擢如此得非有谗人间之乎因泣下延恩惧曰公素有才望主上以江淮为忧故不次用公公反以为疑何哉展曰事茍不欺印节可先得乎延恩曰可乃驰诣广陵与峘谋解峘印节以授展展得印节乃上表谢恩牒追江淮亲旧置之心膂三道官属遣使迎贺申图籍相望于道展悉举宋州兵七千趣广陵延恩知展已得其情还犇广陵与李峘邓景山发兵拒之移檄州县言展反展亦移檄言峘反州县莫知所从峘引兵度江与副使润州刺史韦儇浙西节度使侯令仪屯京口邓景山将万人屯徐城展素有威名御军严整江淮人望风畏之展倍道先期至使人问景山曰吾奉诏书赴镇此何兵也景山不应展使人呼于陈前曰汝曹皆吾民也勿干吾旗鼓使其将孙待封张法雷撃之景山众溃与延恩犇夀州展引兵入广陵遣其将屈突孝标将兵三千徇濠楚王暅将兵四千略淮西李峘辟北固为兵场挿木以塞江口展军于白沙设疑兵于瓜州多张火鼓若将趣北固者如是累日峘悉鋭兵守京口以待之展乃自上流济袭下蜀峘军闻之自溃峘犇宣城甲午展陷润州升州军士万五千人谋应展攻金陵城不克而遁侯令仪惧以后事授兵马使姜昌羣弃城走昌羣遣其将宗犀诣展降丙申展陷升州以宗犀为润州司马丹阳军使使昌羣领升州以从子伯瑛佐之　李峘之去润州也副使李藏用谓峘曰处人尊位食人重禄临难而逃之非忠也以数十州之兵食三江五湖之险固不发一矢而弃之非勇也失忠与勇何以事君藏用请收余兵竭力以拒之峘乃悉以后事授藏用藏用收散卒得七百人东至苏州募壮士得三千人立栅以拒刘展展遣其将传子昂宗犀攻宣州宣歙节度使郑炅之弃城走李峘犇洪州李藏用与展将张景超孙待封战于郁墅兵败犇杭州景超遂据苏州待封进陷湖州展以其将许峄为润州刺史李可封为常州刺史杨持璧苏州刺史待封领湖州事景超进逼杭州藏用使其将温晁屯余杭展以李晃为泗州刺史宗犀为宣州刺史傅子昂屯南陵将下江州徇江西于是屈突孝摽陷濠楚州王暅陷舒和滁庐等州所向无不摧靡聚兵万人骑三千横行江淮间寿州刺史崔昭发兵拒之由是暅不得西止屯卢州初上命平庐都知兵马使田神功将所部精兵三千屯任城邓景山旣败与邢延恩奏乞敇神功救淮南未报景山遣人趣之且许以淮南金帛子女为赂神功及所部皆喜悉众南下及彭城敇神功讨展展闻之始有惧色自广陵将兵八千拒之选精兵二千渡淮撃神功于都梁山展败走至天长以五百骑据桥拒战又败展独与一骑亡渡江神功入广陵及楚州大掠杀商胡以千数城中地穿掘略徧二年春正月张景超引兵攻杭州败李藏用将李彊于石夷门孙待封自武康南出将会景超攻杭州温晁据险撃败之待封脱身犇乌程李可封以常州降丁未田神功使特进杨惠元等千五百人西撃王暅辛亥夜神功先遣特进范知新等将四千人自白沙济西趣下蜀邓景山等将千人自海陵济东趣常州神功与邢延恩将三千人军于瓜州壬子济江展将步骑万余陈于蒜山神功以舟载兵趣金山会大风五舟飘抵金山下展屠其二舟沈其三舟神功不得渡还军瓜州而范知新等兵已至下蜀展撃之不胜弟殷劝展引兵逃入海可延岁月展曰若事不济何用多杀人父子乎死早晩等耳遂更帅众力战将军贾隐林射展中目而仆遂斩之刘殷许峄等皆死隐林滑州人也杨惠元等撃破王暅于淮南暅引兵东走至常熟乃降孙待封诣李藏用降张景超聚兵至七千余人闻展死悉以兵授张法雷使攻杭州景超逃入海法雷至杭州李藏用击破之余党皆平平卢军大掠十余日安史之乱乱兵不及江淮至是其民始罹荼毒矣
　　李辅国用事　【张后　　程元振附】
　　唐肃宗至徳元载　张良娣性巧慧能得上意从上来朔方时从兵单寡良娣每寝常居上前上曰御寇非妇人所能良娣曰仓猝之际妾以身当之殿下可从后逸去至灵武产子三日起缝战士衣上止之对曰此非妾自养之时上以是益怜之　肃宗即位于灵武遣使召李泌于颍阳谒见大喜时事皆咨之　上以建宁王倓为天下兵马元帅李泌劝上用广平王俶倓闻而谢之【事见安史之乱】上皇赐张良娣七宝鞍李泌言于上曰今四海分崩当以俭约示人良娣不宜乘此请撤其珠玉付库吏以俟有战功者赏之良娣自閤中言曰邻里之旧何至如是上曰先生为社稷计也遽命撤之建宁王倓泣于廊下声闻于上上惊召问之对曰臣比忧祸乱未已今陛下从谏如流不日当见陛下迎上皇还长安是以喜极而悲耳良娣由是恶泌及倓　上又谓泌曰良娣祖母昭成太后之妹也上皇所念朕欲使正位中宫以慰上皇心何如对曰陛下在灵武以羣臣望尺寸之功故践大位非私己也至于家事宜待上皇之命不过晩歳月之间耳上从之　时张良娣与李辅国相表里皆恶泌建宁王倓谓泌曰先生举倓于上得展臣子之效无以报徳请为先生除害泌曰何也倓以良娣为言泌曰此非人子所言愿王姑置之勿以为先倓不从二载春正月上从容谓李泌曰广平为元帅逾年今欲命建宁专征又恐势分立广平为太子何如对曰臣固尝言之矣戎事交切须卽区处至于家事当俟上皇不然后代何以辨陛下灵武卽位之意邪此必有人欲令臣与广平有隙耳臣请以语广平广平亦必未敢当泌出以告广平王俶俶曰此先生深知其心欲曲成其美也乃入固辞曰陛下犹未奉晨昏臣何心敢当储副愿俟上皇还宫臣之幸也上赏慰之李辅国本飞龙小儿粗闲书计给事太子宫上委信之辅国外防谨寡言而内狡险见张良娣有宠阴附防之与相表里建宁王倓数于上前诋讦二人罪恶二人谮之于上曰倓恨不得为元帅谋害广平王上怒赐倓死于是广平王俶及李泌皆内惧俶谋去辅国及良娣泌曰不可王不见建宁之祸乎俶曰窃为先生忧之泌曰泌与主上有约矣俟平京师则去还山庶免于患俶曰先生去则俶益危矣泌曰王但尽人子之孝良娣妇人王委曲顺之亦何能为　上尝就泌饮酒同榻而寝而李辅国请取契钥付泌泌请使辅国掌之上许之泌曰臣今报徳足矣复为闲人何乐如之上曰朕与先生累年同忧患今方相同娯乐奈何遽欲去乎泌曰臣有五不可留愿陛下聴臣去免臣于死上曰何谓也对曰臣遇陛下太早陛下任臣太重宠臣太深臣功太高迹太竒此其所以不可留也上曰且眠矣异日议之对曰陛下今就臣榻卧犹不得请况异日香案之前乎陛下不聴臣去是杀臣也上曰不意卿疑朕如此岂有如朕而办杀卿邪是直以朕为句践也对曰陛下不办杀臣故臣求归若其既办臣安得复言且杀臣者非陛下也乃五不可也陛下向日待臣如此臣于事犹有不敢言者况天下既安臣敢言乎上良久曰卿以朕不从卿北伐之谋乎对曰非也所不敢言者乃建宁耳上曰建宁朕之爱子性英果艰难时有功朕岂不知之但因此为小人所教欲害其兄图继嗣朕以社稷大计不得已而除之卿不细知其故邪对曰若有此心广平当怨之广平每与臣言其寃辄流涕呜咽臣今必辞陛下去始敢言之耳上曰渠尝夜扪广平意欲加害对曰此皆出谗人之口岂有建宁之孝友聪明肯为此乎且陛下昔欲用建宁为元帅臣请用广平建宁若有此心当深憾于臣而以臣为忠益相亲善陛下以此可察其心矣上乃泣下曰先生言是也既往不咎朕不欲闻之泌曰臣所以言之者非咎既往乃欲陛下慎将来耳昔天后有四子长曰太子天后方图称制恶其聪明酖杀之立次子雍王贤贤内忧惧作黄台瓜辞冀以感悟天后天后不聴贤卒死于黔中其辞曰种瓜黄台下瓜熟子离离一摘使瓜好再摘使瓜稀三摘犹为可四摘抱蔓归今陛下已一摘矣慎无再摘上愕然曰安有是哉卿录是辞朕当书绅对曰陛下但识之于心何必形于外也是时广平王有大功良娣忌之潜构流言故泌言及之泌复固请归山上曰俟将发此议之　冬十月李泌归衡山
　　乾元元年春二月癸卯朔以殿中监李辅国兼太仆卿辅国依附张淑妃判元帅府行军司马势倾朝野　三月戊寅立张淑妃为皇后　张后生兴王佋才数嵗欲以为嗣上疑未决从容谓考功郎中知制诰李揆曰成王长且有功朕欲立为太子卿意何如揆再拜贺曰此社稷之福臣不胜大庆上喜曰朕意决矣庚寅立成王俶为皇太子揆道之孙也
　　二年春二月壬子月食既先是百官请加皇后尊号曰辅圣上以问中书舍人李揆对曰自古皇后无尊号惟韦后有之岂足为法上惊曰庸人几误我防月食事遂寝后与李辅国相表里横于禁中干豫政事请托无穷上颇不悦而无如之何　太子詹事李辅国自上在灵武判元帅行军司马事侍直帷幄宣传诏命四方文奏宝印符契晨夕军号一以委之及还京师专掌禁兵常居内宅制敇必经辅国押署然后施行宰相百司非时奏事皆因辅国关白承防常于银台门决天下事事无大小辅国口为制敇写付外施行事毕闻奏又置察事数十人潜令于人间聴察细事即行推按有所追索诸司无敢拒者御史台大理寺重囚或推断未毕辅国追诣银台一时纵之三司府县鞫狱皆先诣辅国咨禀轻重随意称制敇行之莫敢违者宦官不敢斥其官皆谓之五郎李揆山东甲族见辅国执子弟礼谓之五父及李岘为相于上前叩头论制敇皆应由中书出具陈辅国专权乱政之状上感寤赏其正直辅国所行事多所变更罢其察事辅国由是让行军司马请归本官上不许壬寅制比缘军国务殷或宣口敇处分诸色取索及杖配囚徒自今一切并停如非正宣并不得行中外诸务各归有司英武军虞候及六军诸使诸司等比来或因论竞悬自追摄自今一切须经台府如所由处断不平聴具状奏闻诸律令除十恶杀人奸盗造伪外余烦冗一切删除仍委中书门下与法官详定闻奏辅国由是忌岘　鳯翔马坊押官为劫天兴尉谢夷甫捕杀之其妻讼寃李辅国素出飞龙廏敇监察御史孙蓥鞫之无寃又使御史中丞崔伯阳刑部侍郎李大理卿权献鞫之与蓥同妻犹不服又使侍御史太平毛若虚鞫之若虚倾巧士希辅国意归罪夷甫伯阳怒召若虚诘责欲劾奏之若虚先自归于上上匿若虚于下伯阳寻至言若虚附防中人鞫狱不直上怒叱出之伯阳贬高要尉献贬桂阳尉晔与鳯翔尹严向皆贬岭下尉蓥除名长流播州吏部尚书同平章事李岘奏伯阳等无罪责之太重上以为朋党五月辛巳贬岘蜀州刺史右散骑常侍韩择木入对上谓之曰李岘欲专权今贬蜀州朕自觉用法太寛对曰李岘言直非专权陛下寛之只益圣徳耳若虚防除御史中丞威振朝廷
