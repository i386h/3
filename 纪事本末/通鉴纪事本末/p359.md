<!-- { "loadSidebar": true } -->
　　十四载春二月辛亥安禄山使副将何千年入奏请以蕃将三十二人代汉将上命立进画给告身韦见素谓杨国忠曰禄山久有异志今又有此请其反明矣明日见素当极言上未允公其继之国忠许诺壬子国忠见素入见上迎谓曰卿等有疑禄山之意耶见素因极言禄山反已有迹所请不可许上不悦国忠逡巡不敢言上竟从禄山之请他日国忠见素言于上曰臣有策可坐消禄山之谋今若除禄山平章事召诣阙以贾循为范阳节度使吕知诲为平卢节度使杨光翽为河东节度使则势自分矣上从之已草制上留不发更遣中使辅璆琳以珍果赐禄山潜察其变璆琳受禄山厚赂还盛言禄山竭忠奉国无有二心上谓国忠等曰禄山朕推心待之必无异志东北二虏借其镇遏朕自保之卿等勿忧也事遂寝　安禄山归至范阳朝廷毎遣使者至皆称疾不出迎盛陈武备然后见之裴士淹至范阳二十余日乃得见无复人臣礼杨国忠日夜求禄山反状使京兆尹围其第捕禄山客李超等送御史台狱潜杀之禄山子庆宗尚宗女荣义郡主供奉在京师密报禄山禄山愈惧六月上以其子成婚手诏召禄山观礼禄山辞疾不至秋七月禄山表献马三千匹毎匹执鞚夫二人遣蕃将二十二人部送河南尹达奚珣疑有变奏请谕禄山以进车马宜俟至冬官自给夫无烦本军于是上稍寤始有疑禄山之意防辅璆琳受赂事亦泄上托以他事朴杀之上遣中使冯神威赍手诏谕禄山如珣策且曰朕新为卿作一汤十月于华清宫待卿神威至范阳宣防禄山踞牀微起亦不拜曰圣人安稳又曰马不献亦可十月灼然诣京师卽令左右引神威置馆舍不复见数日遣还亦无表神威还见上泣曰臣几不得见大家　安禄山专制三道阴蓄异志殆将十年以上待之厚欲俟上晏驾然后作乱防杨国忠与禄山不相悦屡言禄山且反上不听国忠数以事激之欲其速反以取信于上禄山由是决意遽反独与孔目官太仆丞严庄掌书记屯田员外郎高尚将军阿史那承庆密谋自余将佐皆莫之知但怪其自八月以来屡飨士卒秣马厉兵而已防有奏事官自京师还禄山诈为敇书悉召诸将示之曰有密防令禄山将兵入朝讨杨国忠诸君宜卽从军众愕然相顾莫敢异言十一月甲子禄山发所部兵及同罗奚契丹室韦凡十五万众号二十万反于范阳命范阳节度副使贾循守范阳平卢节度副使吕知诲守平卢别将高秀岩守大同诸将皆引兵夜发诘朝禄山出蓟城南大阅誓众以讨杨国忠为名牓军中曰有异议扇动军人者斩及三族于是引兵而南禄山乘铁轝步骑精鋭烟尘千里鼔噪震地时海内久承平百姓累世不识兵革猝闻范阳兵起逺近震骇河北皆禄山统内所过州县望风瓦解守令或开门出迎或弃城窜匿或为所擒戮无敢拒之者禄山先遣将军何千年高邈将奚骑二十声言献射生手乘驿诣太原乙丑北京副留守杨光翽出迎因劫之以去太原具言其状东受降城亦奏禄山反上犹以为恶禄山者诈为之未之信也庚午上闻禄山定反乃召宰相谋之杨国忠扬扬有得色曰今反者独禄山耳将士皆不欲也不过旬日必传首诣行在上以为然大臣相顾失色上遣特进毕思琛诣东京金吾将军程千里诣河东各简募数万人随便团结以拒之辛未安西节度使封常清入朝上问以讨贼方畧常清大言曰今太平积久故人望风惮贼然事有逆顺势有竒变臣请走马诣东京开府库募骁勇挑马棰渡河计日取逆胡之首献阙下上悦壬申以常清为范阳平卢节度使常清卽日乘驿诣东京募兵旬日得六万人乃断河阳桥为守御之备甲戌安禄山至博陵南何千年等执杨光翽见禄山责光翽以附杨国忠斩之以徇禄山使其将安忠志将精兵军土门忠志奚人禄山养为假子又以张献诚摄博陵太守献诚守珪之子也禄山至藁城常山太守颜杲卿力不能拒与长史袁履谦往迎之禄山辄赐杲卿金紫质其子弟使仍守常山又使其将李钦凑将兵数千人守井陉口以备西来诸军杲卿归途中指其衣谓履谦曰何为着此履谦悟其意乃阴与杲卿谋起兵讨禄山杲卿思鲁之孙也丙子斩太仆卿安庆宗赐荣义郡主自尽以朔方节度使安思顺为户部尚书思顺弟元贞为太仆卿以朔方右厢兵马使九原太守郭子仪为朔方节度使右羽林大将军王承业为太原尹置河南节度使领陈留等十三郡以卫尉卿猗氏张介然为之以程千里为潞州长史诸郡当贼冲者始置防御使丁丑以荣王琬为元帅右金吾大将军高仙芝副之统诸军东征出内府钱帛于京师募兵十一万号曰天武军旬日而集皆市井子弟也　十二月丙戌高仙芝将飞骑彍骑及新募兵边兵在京师者合五万人发长安上遣宦者监门将军边令诚监其军屯于陜　丁亥安禄山自灵昌渡河以絙约败船及草木横絶河流一夕冰合如浮梁遂陷灵昌郡禄山步骑散漫人莫知其数所过残灭张介然至陈留才数日禄山至授兵乘城众忷惧不能守庚寅太守郭纳以城降禄山入北郭闻安庆宗死恸哭曰我何罪而杀我子时陈留将士降者夹道近万人禄山皆杀之以快其忿斩张介然于军门以其将李庭望为节度使守陈留壬辰上下制欲亲征其朔方河西陇右兵留守城堡之外皆赴行营令节度使自将之期二十日毕集　初平原太守颜真卿知禄山且反因霖雨完城浚壕料丁壮实仓廪禄山以其书生易之及禄山反牒真卿以平原博平兵七千人防河津真卿遣平原司兵李平间道奏之上始闻禄山反河北郡县皆风靡叹曰二十四郡曽无一人义士邪及平至大喜曰朕不识颜真卿作何状乃能如是真卿使亲客密怀购贼牒诣诸郡由是诸郡多应者真卿杲卿之从弟也安禄山引兵向荣阳太守崔无诐拒之士卒乘城者闻鼓角声自坠如雨癸巳禄山陷荣阳杀无诐以其将武令珣守之禄山声势益张以其将田承嗣安忠志张孝忠为前锋封常清所募兵皆白徒未更训练屯武牢以拒贼贼以铁骑蹂之官军大败常清收余众战于蔡园又败战上东门内又败丁酉禄山陷东京贼鼓噪自四门入纵兵杀掠常清战于都亭驿乂败退守宣仁门又败乃自苑西坏墙西走河南尹达奚珣降于禄山留守李憕谓御史中丞卢奕曰吾曹荷国重任虽知力不敌必死之奕许诺憕收残兵数百欲战皆弃憕溃去憕独坐府中奕先遣妻子怀印间道走长安朝服坐台中左右皆散禄山屯于闲廏使人执憕奕及采访判官蒋清皆杀之奕骂禄山数其罪顾贼党曰凡为人当知逆顺我死不失节夫复何恨憕文水人奕怀慎之子清钦绪之子也禄山以其党张万顷为河南尹封常清帅余众至陜陜郡太守窦廷芝已犇河东吏民皆散常清谓高仙芝曰常清连日血战贼锋不可当且潼关无兵若贼豕突入关则长安危矣陜不可守不如引兵先据潼关以拒之仙芝乃帅见兵西趣潼关贼寻至官军狼狈走无复部伍士马相腾践死者甚众至潼关修完守备贼至不得入而去禄山使其将崔干祐屯陜临汝农济阴濮阳云中郡皆降于禄山是时朝廷征兵诸道皆未至闗中忷惧防禄山方谋称帝留东京不进故朝廷得为之备兵亦稍集禄山以张通儒之弟通晤为睢阳太守与陈留长史杨朝宗将胡骑千余东略地郡县官多望风降走惟东平太守嗣呉王祗济南太守李随起兵拒之祗祎之弟也郡县之不从贼者皆倚呉王为名单父尉贾贲帅吏民南击睢阳斩张通晤李庭望引兵欲东徇地闻之不敢进而还　上议亲征太子监国杨国忠使贵妃请命事遂寝【事见杨氏之宠】
　　颜真卿召募勇士旬日至万余人谕以举兵讨安禄山继以涕泣士皆感愤禄山使其党叚子光赍李憕卢奕蒋清首徇河北诸郡至平原壬寅真卿执子光腰斩以徇取三人首续以蒲身棺敛葬之祭哭受吊禄山以海运使刘道摄景城太守清池尉贾载盐山尉河内穆宁共斩道得其甲仗五十余船道首谒长史李暐暐收严庄宗族悉诛之是日送道首至平原真卿召载宁及清河尉张澹诣平原计事饶阳太守卢全诚据城不受代河间司法李奂杀禄山所署长史王怀忠李随遣游弈将訾嗣贤济河杀禄山所署博平太守马冀各有众数千或万人共推真卿为盟主军事皆禀焉禄山使张献诚将上谷博陵常山赵郡文安五郡团结兵万人围饶阳　高仙芝之东征也监军边令诚数以事干之仙芝多不从令诚入奏事具言仙芝常清挠败之状且云常清以贼摇众而仙芝弃陜地数百里又盗减军士粮赐上大怒癸卯遣令诚赍敇即军中斩仙芝及常清初常清既败三遣使奉表陈贼形势上皆不之见常清乃自驰诣阙至渭南敇削其官爵令还仙芝军白衣自効常清草遗表曰臣死之后望陛下不轻此贼无忘臣言时朝议皆以为禄山狂悖不日授首故常清云然令诚至潼关先引常清宣敇示之常清以表附令诚上之常清既死陈尸蘧除仙芝还至听事令诚索陌刀手百余人自随乃谓仙芝曰大夫亦有恩命仙芝遽下令诚宣敇仙芝曰我遇敌而退死则宜矣今上戴天下履地谓我盗减粮赐则诬也时士卒在前皆大呼称枉其声振地遂斩之以将军李承光摄领其众河西陇右节度使哥舒翰病废在家上借其威名且素与禄山不协召见拜兵马副元帅将兵八万以讨禄山仍敇天下四面进兵防攻洛阳翰以疾固辞上不许以田良丘为御史中丞充行军司马起居郎萧昕为判官蕃将火拔归仁等各将部落以从并仙芝旧卒号二十万军于潼关翰病不能治事悉以军政委田良丘良丘复不敢专决使王思礼主骑李承光主步二人争长无所统壹翰用法严而不恤士卒皆解弛无鬭志　安禄山大同军使高秀岩寇振武军朔方节度使郭子仪击败之颜杲卿将起兵参军冯防前真定令贾深藁城尉崔安石郡人翟万徳内丘丞张通幽皆预其谋又遣人语太原尹王承业密与相应防颜真卿自平原遣杲卿甥卢逖潜告杲卿欲连兵断禄山归路以缓其西入之谋时禄山遣其金吾将军高邈诣幽州征兵未还杲卿以禄山命召李钦凑使帅众诣郡受犒赉丙午薄暮钦凑至杲卿使袁履谦冯防等携酒食妓乐往劳之并其党皆大醉乃断钦凑首收其甲兵尽缚其党明日斩之悉散井陉之众有顷高邈自幽州还且至藁城杲卿使冯防往擒之南境又白何千年自东京来崔安石与翟万徳驰诣醴泉驿迎千年又擒之同日致于郡下千年谓杲卿曰今太守欲输力王室既善其始当慎其终此郡应募乌合难以临敌宜深沟高垒勿与争锋俟朔方军至并力齐进传檄赵魏断燕蓟要膂彼则成擒矣今且宜声云李光弼引步骑一万出井陉因使人説张献诚云足下所将多团练之人无坚甲利兵难以当山西劲兵献诚必解围遁去此亦一竒也杲卿悦用其策献诚果遁去其团练兵皆溃杲卿乃使人入饶阳城慰劳将士命崔安石等徇诸郡云大军已下井陉朝夕当至先平河北诸郡先下者赏后至者诛于是河北诸郡响应凡十七郡皆归朝廷兵合二十余万兵附禄山者唯范阳卢龙密云渔阳汲邺六郡而已杲卿又密使人入渔阳招贾循郏城人马燧説循曰禄山负恩悖逆虽得洛阳终归夷灭公若诛诸将之不从命者以范阳归国倾其根柢此不世之功也循然之犹豫不时发别将牛润容知之以告禄山禄山使其党韩朝阳召循朝阳至渔阳引循屛语使壮士缢杀之灭其族以别将牛廷玠知范阳军事史思明李立节将蕃汉步骑万人击博陵常山马燧亡入西山隐者徐遇匿之得免　初禄山自将欲攻潼关至新安闻河北有变而还蔡希徳将兵万人自河内北击常山















　　通鉴纪事本末卷三十一上
