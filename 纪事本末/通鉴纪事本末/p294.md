<!-- { "loadSidebar": true } -->
　　恭帝义宁元年春正月右御卫将军陈棱讨杜伏威伏威奋击大破之伏威乗胜破高邮引兵据歴阳自称总管以辅公祐为长史分遣诸将徇属县所至辄下江淮间小盗争附之【事见唐平江淮】　丙辰窦建德自称长乐王辛巳鲁郡贼帅徐圆朗攻陷东平分兵略地自琅邪以西北至东平尽有之胜兵二万余人　卢明月转掠河南至于淮北众号四十万自称无上王帝命江都通守王世充讨之世充与战于南阳大破之斩明月余众皆散　二月壬午朔方鹰杨郎将梁师都杀郡丞唐世宗据郡自称大丞相北连突厥　马邑人刘武周杀太守王仁恭自称太守【事见唐平河东】　李密翟让袭兴洛仓破之让推宻为主上宻号为魏公即位称元年【事见唐平东都】　三月梁师都略定雕隂化延安等郡遂即皇帝位国号梁改元永隆　左翊卫蒲城郭子和坐事徙榆林防郡中大饥子和潜结敢死二十八人攻郡门执郡丞王才数以不恤百姓斩之开仓赈施自称永乐王改元丑平尊其父为太公以其弟子政为尚书令子端子升为左右仆射有二千余骑南连梁师都北附突厥各遣子为质以自固始毕以刘武周为定杨天子梁师都为解事天子子和为平杨天子子和固辞不敢当乃更以为屋利设　夏四月汾隂薛举劫金城令郝瑗发兵自称西秦霸王【事见唐平陇右】　李密帅众据回洛仓以逼东都越王侗遣太常丞元善达间行贼中诣江都奏称李密有众百万围逼东都据洛口仓城内无食若陛下速还乌合必散不然者东都决没因歔欷呜咽帝为之改容虞世基进曰越王年少此辈诳之若如所言善达何縁来至帝乃勃然怒曰善达小人敢庭辱我因使经贼中向东阳催运善达遂为羣盗所杀是后人人杜口莫敢以贼闻世基容貎沈审言多合意特为帝所亲爱朝臣无与为比亲党凭之鬻官卖狱贿赂公行其门如市由是朝野共疾恶之内史舍人封德彞托附世基以世基不闲吏务密为指画宣行诏命谄顺帝意羣臣表疏忤防者皆屛而不奏鞠狱用法多峻文深诋论功行赏则抑削就薄故世基之宠日隆而隋政益坏皆德彞所为也五月甲子唐公李渊举兵于晋阳　秋七月李渊发晋阳移檄郡县谕以尊立代王之意　周武威鹰扬府司马李轨自称河西大梁王置官属竝拟开皇故事　薛举自称秦帝立子仁杲为太子　骁果从帝在江都者多逃亡帝患之以问裴矩对曰人情非有匹偶难以乆处请听军士于此纳室帝从之九月悉召江都境内寡妇处女集宫下恣将士所取或先与奸者聴自首即以配之　戊午李渊帅诸军围河东屈突通婴城自守渊留诸将围河东自引兵趣长安庚申诸军济河甲子至朝邑舍于长春宫　冬十月渊至长安　罗川令萧铣自称梁王　十一月渊迎代王即位遥尊炀帝为太上皇进封渊为唐王
