<!-- { "loadSidebar": true } -->
　　五年　凉王纂嗜酒好猎太常杨頴谏曰陛下应天受命当以道守之今疆宇日蹙﨑岖二岭之间陛下不兢兢干惕以恢先业而沈湎游畋不以国家为事臣窃危之纂逊辞谢之然犹不悛畨禾太守吕超擅撃鲜卑思盘思盘遣其弟乞珍诉于纂纂命超及思盘皆入朝超惧至姑臧深自结于殿中监杜尚纂见超责之曰卿恃兄弟桓柏乃敢欺吾要当斩卿天下乃定超顿首谢纂本以恐愒超实无意杀之因引超思盘及羣臣同宴于内殿超兄中领军隆数劝纂酒纂醉乗歩挽车将超等游禁中至琨华堂东閤车不得过纂亲将窦川骆腾倚劒于壁推车过閤超取剑撃纂纂下车禽超超刺纂洞胸川腾与超格战超杀之纂后杨氏命禁兵讨超杜尚止之皆舍仗不战将军魏益多入取纂首杨氏曰人已死如土石无所复知何忍复残其形骸乎益多骂之遂取纂首以徇曰纂违先帝之命杀太子而自立荒淫暴虐畨禾太守超顺人心而除之以安宗庙凡我士庻同兹休庆纂叔父巴西公佗弟陇西公纬皆在北城或说纬曰超为逆乱公以介弟之亲仗大义而讨之姜纪焦辨在南城杨柏田诚在东苑皆吾党也何患不济纬严兵欲与佗共撃超佗妻梁氏止之曰纬超俱兄弟之子何为舍超助纬自为祸首乎佗乃谓纬曰超举事已成据武库拥精兵图之甚难且吾老矣无能为也超弟邈有宠于纬说纬曰纂贼杀兄弟隆超顺人心而讨之正欲尊立明公耳方今明公先帝之长子当主社稷人无异望夫复何疑纬信之乃与隆超结盟单马入城超执而杀之让位于隆隆有难色超曰今如乗龙上天岂可中下隆遂即天王位大赦改元神鼎尊母卫氏为太后妻杨氏为后以超为都督中外诸军事辅国大将军录尚书事封安定公諡纂曰灵帝纂后杨氏将出宫超恐其挟珍宝命索之杨氏曰尔兄弟不义手刃相屠我旦夕死人安用宝为超又问玉玺所在杨氏曰已毁之矣后有美色超将纳之谓其父右仆射桓曰后若自杀祸及卿宗桓以告杨氏杨氏曰大人卖女与氐以图富贵一之谓甚其可再乎遂自杀諡曰穆后桓奔河西王利鹿孤利鹿孤以为左司马　　夏五月凉王隆多杀豪望以立威名内外嚣然人不自保魏安人焦朗遣使说秦陇西公硕徳曰吕氏自武皇弃世兄弟相攻政纲不立竞为威虐百姓饥馑死者过半今乗其篡夺之际取之易于反掌不可失也硕徳言于秦王兴帅歩骑六万伐凉乞伏干归帅骑七千从之　　秋七月秦陇西公硕徳自金城济河直趣广武河西王利鹿孤摄广武守军以避之秦军至姑臧凉王隆遣辅国大将军超龙骧将军邈等逆战硕徳大破之生擒邈俘斩万计隆婴城固守巴西公佗帅东苑之众二万五千降于秦西凉公暠河西王利鹿孤沮渠防逊各遣使奉表入贡于秦初凉将姜纪降于河西王利鹿孤广武公傉檀与论兵略甚爱重之坐则连席出则同车毎谈论以夜继昼利鹿孤谓傉檀曰姜纪信有羙才然视非常必不久留于此不如杀之纪若入秦必为人患傉檀曰臣以布衣之交待纪纪必不相负也八月纪将数十骑奔秦军说硕徳曰吕隆孤城无援明公以大军临之其势必请降然彼徒文降而已未肯遂服也请给纪歩骑三千与王松忽因焦朗华纯之众伺其衅隙隆不足取也不然今秃髪在南兵彊国富若兼姑臧而据之威埶益盛沮渠防逊李暠不能抗也必将归之如此则为国家之大敌矣硕徳乃表纪为武威太守配兵二千屯据晏然秦王兴闻杨桓之贤而徴之利鹿孤不敢留　　闰月秦陇西公硕徳围姑臧累月东方之人在城中者多谋外叛魏益多复诱扇之欲杀凉王隆及安定公超事发坐死者三百余家硕徳抚纳夷夏分置守宰节食聚粟为持久之计凉之羣臣请与秦连和隆不许安定公超曰今资储内竭上下嗷嗷虽使张陈复生亦无以为防陛下当思权变屈伸何爱尺书单使为卑辞以退敌敌去之后修徳政以息民若卜世未穷何忧旧业之不复若天命去矣亦可以保全宗族不然坐守穷困终将何如隆乃从之九月遣使请降于秦硕徳表隆为镇西大将军凉州刺史建康公隆遣子弟及文武旧臣慕容筑杨頴等五十余家入质于长安硕徳军令严整秋毫不犯祭先贤礼名士西土恱之　　冬十二月吕超攻姜纪不克遂攻焦朗朗遣其弟子嵩为质于河西王利鹿孤以请迎利鹿孤遣车骑将军傉檀赴之比至超已退朗闭门拒之傉檀怒将攻之镇北将军俱延谏曰安土重迁人之常情朗孤城无食今年不降后年自服何必多杀士卒以攻之若其不捷彼必去从他国弃州境士民以资邻敌非计也不如以善言谕之傉檀乃与朗连和遂曜兵于姑臧壁于胡阬傉檀知吕超必来斫营畜火以待之超夜遣中垒将军王集帅精兵二千斫傉檀营傉檀徐严不起集入垒中内外皆举火光照如昼纵兵击之斩集及甲首三百余级吕隆惧伪与傉檀通好请于苑内结盟傉檀遣俱延入盟俱延疑其有伏毁苑墙而入超伏兵撃之俱延失马歩走淩江将军郭祖力战拒之俱延乃得免傉檀怒攻其昌松太守孟祎于显美隆遣广武将军荀安国宁逺将军石可帅骑五百救之安国等惮傉檀之彊遁还
　　元兴元年春正月秃髪傉檀克显美执孟祎而责之以其不早降祎曰祎受吕氏厚恩分符守土若眀公大军甫至望旗归附恐获罪于执事矣傉檀释而礼之徙二千余户而归以祎为左司马祎辞曰吕氏将亡圣朝必取河右人无愚智皆知之但祎为人守城不能全复忝显任于心窃所未安若明公之惠使得就戮姑臧死且不朽傉檀义而归之　姑臧大饥米斗直钱五千人相食饥死者十余万口城门昼闭樵采路絶民请出城为胡人奴婢者日有数百吕隆恶其沮动众心尽阬之积尸盈路沮渠防逊引兵攻姑臧隆遣使求救于河西王利鹿孤利鹿孤遣广武公傉檀帅骑一万救之未至隆击破逊军防逊请与隆盟留糓万余斛遗之而还傉檀至昌松闻防逊已退乃徙凉泽段冡民五百余户而还中散骑常侍张融言于利鹿孤曰焦朗兄弟据魏安潜通姚氏数为反覆今不取后必为朝廷忧利鹿孤遣傉檀讨之朗面防出降傉檀送于西平徙其民于乐都　　冬十月南凉王傉檀攻吕隆于姑臧
　　三年秋七月南凉王傉檀及沮渠逊互出兵攻吕隆隆患之秦之谋臣言于秦王兴曰隆借先世之资専制河外今虽饥窘尚能自支若将来丰赡终不为吾有凉州险絶土田饶沃不如因其危而取之兴乃遣使徴吕超入侍隆念姑臧终无以自存乃因超请迎于秦兴遣尚书左仆射齐难镇西将军姚诘左贤王乞伏干归镇逺将军赵曜帅歩骑四万迎隆于河西南凉王傉檀摄昌松魏安二戍以避之八月齐难等至姑臧隆素车白马迎于道旁隆劝难击沮渠防逊防逊使臧莫孩拒之败其前军难乃与防逊结盟蒙逊遣弟拏入贡于秦难以司马王尚行凉州刺史配兵三千镇姑臧以将军阎松为仓松太守郭将为畨禾太守分戍二城徙隆宗族僚属及民万户于长安兴以隆为散骑常侍超为安定太守自余文武随才擢叙初郭黁常言代吕者王故其起兵先推王详后推王乞基及隆东迁王尚卒代之黁从乞伏干归降秦以为灭秦者晋也遂来犇秦人追得杀之













　　通鉴纪事本末卷十七下
<史部,纪事本末类,通鉴纪事本末>
　　钦定四库全书
　　通鉴纪事本末卷十八上
　　宋　袁枢　撰
　　冯跋烕后燕
　　晋安帝隆安五年燕王盛惩其父寳以懦弱失国务峻威刑又自矜聪察多所猜忌羣臣有纎介之嫌皆先事诛之由是宗亲勲旧人不自保八月丁亥左将军慕容国与殿上将军秦舆段讃谋帅禁兵袭盛事发死者五百余人壬辰夜前将军段玑与秦舆之子兴段讃之子泰潜于禁中鼓噪大呼盛闻变帅左右出战贼众逃溃玑被创匿厢屋间俄有一贼从闇中击盛盛被伤辇升前殿申约禁卫事定而卒中垒将军慕容拔冗从仆射郭仲白太后丁氏以为国家多难宜立长君时众望在盛弟司徒尚书令平原公元而河间熈素得幸于丁氏丁氏乃废太子定密迎熈入宫明旦羣臣入朝始知有变因上表劝进于熈熈以譲元元不敢当癸巳熈即天王位捕获段玑等皆夷三族甲午大赦丙申平原公元以嫌赐死闰月辛酉葬盛于兴平陵谥曰昭武皇帝庙号中宗丁氏送葬未还中领军慕容提歩军校尉张佛等谋立故太子定事觉伏诛定亦赐死丙寅大赦改元光始
　　元兴元年燕王熈纳故中山尹符谟二女长曰娀娥为贵人幼曰训英为贵嫔贵嫔尤有宠丁太后怨恚与兄子尚书信谋废熈立章武公渊事觉熈逼丁太后令自杀葬以后礼谥曰献幽皇后十一月戊辰杀渊及信辛未熈畋于北原石城令髙和与尚方兵于后作乱杀司校尉张显入掠官殿取库兵胁营署闭门乗城熈驰还城上人皆投仗开门尽诛反者唯和走免甲戌大赦二年夏五月燕王熈作龙腾苑方十余里役徒二万人筑景云山于苑内基广五百歩峯髙十七丈财费浩繁冬十二月己酉立符贵嫔为皇后大赦
　　三年夏四月燕王熈于龙腾苑起逍遥宫连房数百凿曲光海盛夏士卒不得休息暍死者大半
　　秋七月燕符昭仪有疾龙城人王荣自言能疗之昭仪卒燕王熈立荣于公车门支觧而焚之至冬十一月燕王熈与符后逰畋北登白鹿山东逾青岭南临沧海而还士卒为虎狼所杀及冻死者五千余人
　　义熈元年冬十二月燕王熈袭契丹
