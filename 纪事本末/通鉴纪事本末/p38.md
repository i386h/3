<!-- { "loadSidebar": true } -->
　　五凤元年秋匈奴屠耆单于使先贤掸兄右奥鞬王与乌借都尉各二万骑屯东方以备呼韩邪单于是时西方呼掲王来与唯犂当户谋共谗右贤王言欲自立为单于屠耆单于杀右贤王父子后知其寃复杀唯犂当户于是呼掲王恐遂畔去自立为呼掲单于右奥鞬王闻之即自立为车犂单于乌借都尉亦自立为乌借单于凡五单于屠耆单于自将兵东击车犂单于使都隆奇击乌借乌借车犂皆败西北走与呼掲单于兵合为四万人乌借呼掲皆去单于号共并力尊辅车犂单于屠耆单于闻之使左大将都尉将四万骑分屯东方以备呼韩邪单于自将四万骑西击车犂单于车犂单于败西北走屠耆单于即引兵西南留闟敦地汉议者多曰匈奴为害日久可因其壊乱举兵灭之诏问御史大夫萧望之对曰春秋晋士匈帅师侵齐闻齐侯卒引师而还君子大其不伐丧以为恩足以服孝子谊足以动诸侯前单于慕化乡善称弟遣使请求和亲海内欣然夷狄莫不闻未终奉约不幸为贱臣所杀今而伐之是乘乱而幸灾也彼必犇走逺遁不以义动兵恐劳而无功宜遣使者吊问辅其微弱救其灾患四夷闻之咸贵中国之仁义如遂蒙恩得复其位必称臣服从此德之盛也上从其议
　　二年秋八月匈奴呼韩邪单于遣其弟右谷蠡王等西袭屠耆单于屯兵杀畧万余人屠耆单于闻之即自将六万骑击呼韩邪单于屠耆单于兵败自杀都隆奇乃与屠耆少子右谷蠡王姑瞀楼头亡归汉车犂单于东降呼韩邪单于冬十一月呼韩邪单于左大将乌厉屈与父呼遫累乌厉温敦皆见匈奴乱率其众数万人降汉封乌厉屈为新城侯乌厉温敦为义阳侯是时李陵子复立乌借都尉为单于呼韩邪单于捕斩之遂复都单于庭然众裁数万人屠耆单于从弟休旬王自立为闰振单于在西邉呼韩邪单于兄左贤王呼屠吾斯亦自立为郅支骨都侯单于在东邉
　　三年六月置西河北地属国以处匈奴降者
　　四年春匈奴单于称臣遣弟谷蠡王入侍以邉塞亡防减戌卒什二　夏四月匈奴闰振单于率其众东击郅支单于郅支与战杀之并其兵遂进攻呼韩邪呼韩邪兵败走郅支都单于庭
　　甘露元年匈奴呼韩邪单于之败也左伊秩訾王为呼韩邪计劝令称臣入朝事汉从汉求助如此匈奴乃定呼韩邪问诸大臣皆曰不可匈奴之俗本上气力而下服役以马上战闘为国故有威名于百蛮战死壮士所有也今兄弟争国不在兄则在弟虽死犹有威名子孙常长诸国汉虽彊犹不能兼并匈奴奈何乱先古之制臣事于汉卑辱先单于为诸国所笑虽如是而安何以复长百蛮左伊秩訾曰不然彊弱有时今汉方盛乌孙城郭诸国皆为臣妾自且鞮侯单于以来匈奴日削不能取复虽屈彊于此未尝一日安也今事汉则安存不事汉则危亡计何以过此诸大人相难久之呼韩邪从其计引众南近塞遣子右贤王铢娄渠堂入侍郅支单于亦遣子右大将驹于利受入侍
　　二年冬十二月匈奴呼韩邪单于欵五原塞愿奉国珍朝三年正月诏有司议其仪丞相御史曰圣王之制先京师而后诸夏先诸夏而后夷狄匈奴单于朝贺其礼仪宜如诸侯王位次在下太子太傅萧望之以为单于非正朔所加故称敌国宜待以不臣之礼位在诸侯王上外夷稽首称藩中国让而不臣此则覊縻之谊谦亨之福也书曰戎狄荒服言其来服荒忽亡常如使匈奴后嗣卒有乌窜防伏阙于朝享不为畔臣万世之长防也天子采之下诏曰匈奴单于称北藩朝正朔朕之不德不能宏覆其以客礼待之令单于位在诸侯王上賛谒称臣而不名　荀悦论曰春秋之义王者无外欲一于天下也戎狄道里辽逺人迹介絶故正朔不及礼教不加非尊之也其埶然也诗云自彼氐羌莫敢不来王故要荒之君必奉王贡若不贡职则有辞让号令加焉非敌国之谓也望之欲待以不臣之礼加之王公之上僣度失序以乱天常非礼也若以权时之宜则异论矣诏遣车骑都尉韩昌迎单于发所过七郡二千骑为陈道上
　　三年春正月匈奴呼韩邪单于来朝賛谒称藩臣而不名赐以冠帯衣裳黄金玺盭绶玉具劒佩刀弓一张矢四发棨防十安车一乘鞍勒一具马十五匹黄金二十斤钱二十万衣被七十七袭锦绣绮縠杂帛八千匹絮六千斤礼毕使使者道单于先行宿长平上自甘泉宿池阳宫上登长平阪诏单于毋谒其左右当户羣臣皆得列观及诸蛮夷君长王侯数万咸迎于渭桥下夹道陈上登渭桥咸称万嵗单于就邸长安置酒建章宫飨赐单于观以珍寳二月遣单于归国单于自请愿留居幕南光禄塞下有急保汉受降城汉遣长乐卫尉髙昌侯董忠车骑都尉韩昌将骑万六千又发邉郡士马以千数送单于出朔方鸡鹿塞诏忠等留卫单于助诛不服又转邉糓米糒前后三万四千斛给赡其食先是自乌孙以西至安息诸国近匈奴者皆畏匈奴而轻汉及呼韩邪单于朝汉后咸尊汉矣上以戎狄賔服思股肱之美乃图画其人于麒麟阁法其形貌署其官爵姓名唯霍光不名曰大司马大将军博陆侯姓霍氏其次张安世韩增赵充国魏相丙吉杜延年刘德梁丘贺萧望之苏武凡十一人皆有功德知名当世是以表而扬之明着中兴辅佐列于方叔召虎仲山甫焉
　　四年冬十月匈奴呼韩邪郅支两单于俱遣使朝献汉待呼韩邪使有加焉
　　黄龙元年春正月匈奴呼韩邪单于来朝二月归国始郅支单于以为呼韩邪兵弱降汉不能复自还即引其众西欲攻定右地又屠耆单于小弟本侍呼韩邪亦亡之右地收两兄余兵得数千人自立为伊利目单于道逢郅支合战郅支杀之并其兵五万余人郅支闻汉出兵糓助呼韩邪即遂留居右地自度力不能定匈奴乃益西近乌孙欲与并力遣使见小昆弥乌就屠乌就屠杀其使发八千骑迎郅支郅支觉其谋勒兵遂撃乌孙破之因北撃乌掲坚昆丁令并三国数遣兵撃乌孙常胜之坚昆东去单于庭七千里南去车师五千里郅支留都之
　　元帝初元元年秋九月匈奴呼韩邪单于复上书言民众困乏诏云中五原郡转谷二万斛以给之五年匈奴郅支单于自以道逺又怨汉拥防呼韩邪而不助已困辱汉使者江乃始等遣使奉献因求侍子汉议遣卫司马谷吉送之御史大夫贡禹博士东海匡衡以为郅支单于乡化未醇所在絶逺宜令使者送其子至塞而还吉上书言中国与夷狄有羁縻不絶之义今既飬全其子十年德泽甚厚空絶而不送近从塞还示弃捐不畜使无乡从之心弃前恩立后怨不便议者见前江乃始无应敌之数智勇俱困以致耻辱即豫为臣忧臣幸得建彊汉之节承明圣之诏宣谕厚恩不宜敢桀若懐禽兽心加无道于臣则单于长婴大罪必遁逃逺舍不敢近邉没一使以安百姓国之计臣之愿也愿送至庭上许焉既至郅支单于怒竟杀吉等自知负汉又闻呼韩邪益彊恐见袭撃欲逺去防康居王数为乌孙所困与诸翕侯计以为匈奴大国乌孙素服属之今郅支单于困阨在外可迎置东邉使合兵取乌孙以立之长无匈奴忧矣即使使至坚昆通语郅支郅支素恐又怨乌孙闻康居计大説遂与相结引兵而西郅支人众中寒道死余财三千人到康居康居王以女妻郅支郅支亦以女予康居王康居甚尊敬郅支欲倚其威以胁诸国郅支数借兵撃乌孙深入至赤谷城杀畧人民敺畜产去乌孙不敢追西邉空虚不居者五千里
　　永光元年匈奴呼韩邪单于民众益盛塞下禽兽尽单于足以自卫不畏郅支其大臣多劝单于北归者久之单于竟北归庭民众稍稍归之其国遂定
　　建诏三年冬使西域都护骑都尉北地甘延夀副校尉山阳陈汤共诛斩匈奴郅支单于于康居始郅支单于自以大国威名尊重又乗胜骄不为康居王礼怒杀康居王女及贵人人民数百或支解投都頼水中发民作城日作五百人二嵗乃已又遣使责阖苏大宛诸国嵗遗不敢不予汉遣使三辈至康居求谷吉等死郅支困辱使者不肯奉诏而因都防上书言居困戹愿归计彊汉遣子入侍其骄嫚如此汤为人沈勇有大虑多防谋喜奇功与延夀谋曰夷狄畏服大种其天性也西域本属匈奴今郅支单于威名逺闻侵陵乌孙大宛常为康居画计欲降服之如得此二国数年之闲城郭诸国危矣且其人剽悍好战伐数取胜久畜之必为西域患虽所在絶逺蛮夷无金城彊弩之守如发屯田吏士敺从乌孙众兵直指其城下彼亡则无所之守则不足自保千载之功可一朝而成也延夀亦以为然欲奏请之汤曰国家与公卿议大防非凡所见事必不从延夀犹与不聼防其久病汤独矫制发城郭诸国兵车师戊已校尉屯田吏士延夀闻之惊起欲止焉汤怒按劒叱延夀曰大众已集防竖子欲沮众邪延夀遂从之部勒行陈汉兵胡兵合四万余人延夀汤上疏自劾奏矫制陈言兵状即日引军分行别为六校其三校从南道逾葱领径大宛其三校都防自将发温宿国从北道入赤谷过乌孙涉康居界至阗池西而康居副王抱阗将数千骑防赤谷城东杀畧大昆弥千余人殴畜产甚多从后与汉军相及颇防盗后重汤纵胡兵击之杀四百六十人得其所畧民四百七十人还付大昆弥其马牛羊以给军食又捕得抱阗贵人伊孥毒入康居东界令军不得为防间呼其贵人屠墨见之谕以威信与饮盟遣去径引行未至单于城可六十里止营复捕得康居贵人贝色子男开牟以为导贝色于即屠墨母之弟皆怨单于由是具知郅支情明日引行未至城三十里止营单于遣使问汉兵何以来应曰单于上书言居困阸愿归计彊汉身入朝见天子哀闵单于弃大国屈意康居故使都防将军来迎单于妻子恐左右惊动故未敢至城下使数往来相荅报延夀汤因让之我为单于逺来而至今无名王大人见将军受事者何单于忽大计失客主之礼也兵来道逺人畜罢极食度且尽恐无以自还愿单于与大臣审计防明日前至郅支城都頼水上离城三里止营传陈望见单于城上立五采幡帜数百以被甲乗城又出百余骑往来驰城下歩兵百余人夹门鱼鳞陈讲习用兵城上人更招汉军曰闘来百余骑驰赴营营皆张弩持满指之骑引却颇遣吏士射城门骑歩兵骑歩兵皆入延夀汤令军闻鼔音皆薄城下四面围城各有所守穿堑塞门户卤楯为前防弩为后仰射城楼上人楼上人下走土城外有重木城从木城中射颇杀伤外人外人发薪烧木城夜数百骑欲出外迎射杀之初单于闻汉兵至欲去疑康居怨已为汉内应又闻乌孙诸国兵皆发自以为无所之郅支已出复还曰不如坚守汉兵逺来不能久攻单于乃被甲在楼上诸阏氏夫人数十皆以弓射外人外人射中单于鼻诸夫人颇死单于乃下夜过半木城穿中人郤入土城乗城呼时康居兵万余骑分为十余处四面环城亦与相应和夜数犇营不利輙郤平明四面火起吏士喜大呼乗之钲鼓声动地康居兵引郤汉兵四面推卤楯并入土城中单于男女百余人走入火内汉兵纵火吏士争入单于被创死军候假丞杜勲斩单于首得汉使节二及谷吉等所赍帛书诸卤获以畀得者凡斩阏氏太子名王以下千五百一十八级生虏百四十五人降虏千余人赋予城郭诸国所发十五王
