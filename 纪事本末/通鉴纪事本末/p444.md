<!-- { "loadSidebar": true } -->
　　天复元年春正月朱全忠既服河北欲先取河中以制河东己亥召诸将谓曰王珂驽材恃太原自骄大吾今断长蛇之腰诸君为我以一绳缚之庚子遣张存敬将兵三万自汜水度河出含山路以袭之全忠以中军继其后戊申存敬至綘州晋綘不意其至皆无守备庚戌綘州刺史陶建钊降之壬子晋州刺史张汉瑜降之全忠遣其将侯言守晋州何絪守绛州屯兵二万以扼河东援兵之路朝廷恐全忠西入关急赐诏和解之全忠不从珂遣间使告急于李克用道路相继克用以汴人先据晋綘兵不得进珂妻遗克用书曰儿旦暮为俘虏大人何忍不救克用报曰今贼兵塞晋綘众寡不敌进则与汝两亡不若与王郎举族归朝珂又遗李茂贞书言天子新返正诏藩镇无得相攻同奬王室今朱公不顾诏命首兴兵相加其心可见河中若亡则同华邠岐俱不自保天子神器拱手授人其势必然矣公宜亟帅关中诸镇兵固守潼关赴救河中仆自知不武愿于公西偏授一小镇此地请公有之关中安危国祚脩短系公此举愿审思之茂真素无逺图不报　　二月甲寅朔河东将李嗣昭攻泽州拔之乙卯张存敬引兵晋州己未至河中遂围之王珂势穷将犇京师而人心离贰会浮梁壊流澌塞河舟行甚难珂挈其族数百人欲夜登舟亲谕守城者皆不应牙将刘训曰今人情扰扰若夜出涉河必争舟纷乱一夫作难事不可知不若且送欵存敬徐图向背珂从之壬戌珂植白幡于城隅遣使以牌印请降于存敬存敬请开城珂曰吾于朱公有家世事分请公退舍俟朱公至吾自以城授之存敬从之且走白全忠乙丑全忠至洛阳闻之喜驰往赴之戊辰至虞乡先哭于重荣之墓尽哀河中人皆悦珂欲面缚牵羊出迎全忠遽使止之曰太师舅之恩何可忘若郎君如此使仆异日何以见舅于九泉乃以常礼岀迎握手歔欷聫辔入城全忠表张存敬为护国军留后王珂举族迁于大梁其后全忠遣珂入朝遣人杀之于华州全忠闻张夫人疾亟遽自河中东归李克用遣使以重币请修好于全忠全忠虽遣使报之而忿其书辞蹇傲决欲攻之　加幽州节度使刘仁恭魏博节度使罗绍威并兼侍中　　三月癸未朔朱全忠至大梁癸卯遣宿州刺史氏叔琮等将兵五万攻李克用入自太行魏博都将张文恭入自磁州新口葛从周以兖郓兵会成徳兵入自土门洺州刺史张归厚入自马岭义武节度使王处直入自飞狐权知晋州侯言以慈隰晋綘兵入自隂地叔琮入天井闗进军昻车辛亥沁州刺史蔡训以城降河东都将盖璋诣侯言降即令权知沁州壬子叔琮拔泽州刺史李存璋弃城走叔琮进攻潞州昭义节度使孟迁降之河东屯将李审建王周将步军一万骑二千诣叔琮降叔琮进趣晋阳夏四月乙卯叔琮出石防闗营于洞涡驿张归厚引兵至辽州丁巳辽州刺史张鄂降别将白奉国会成徳兵自井陉入己未拔承天军与叔琮烽火相应　氏叔琮等引兵抵晋阳城下数挑战城中大恐李克用登城备御不遑饮食时大雨积旬城多頽壊随加完补河东将李嗣昭李嗣源凿暗门夜出攻汴垒屡有杀获李存进败汴军于洞涡时汴军既众刍粮不给久雨士卒疟痢全忠乃召兵还五月叔琮等自石会闗归诸道军亦退河东将周徳威李嗣昭以精骑五千蹑之杀获甚众先是汾州刺史李瑭举州附于汴军克用遣其将李存审攻之三日而拔执瑭斩之氏叔琮过上党孟迁挈族随之南徙朱全忠遣丁会代守潞州　　六月李克用遣其将李嗣昭周徳威将兵出隂地关攻隰州刺史唐礼降之进攻慈州刺史张瓌降之
　　二年春正月河东将李嗣昭周徳威攻慈隰　朱全忠闻有河东兵二月戊寅朔旋军河中李嗣昭等攻慈隰下之进逼晋綘己丑全忠遣兄子友寜将兵会晋州刺史氏叔琮击之李嗣昭等袭取綘州汴将康懐英复取之嗣昭等屯蒲县乙未汴军十万营于蒲南叔琮夜帅众断其归路而攻其垒破之杀获万余人己亥全忠自河中赴之乙巳至晋州　　三月戊午氏叔琮朱友宁进攻李嗣昭周徳威营时汴军横陈十里而河东军不过数万深入敌境众心忷惧徳威出战而败宻令嗣昭以后军先去徳威寻引骑兵亦退叔琮友宁长驱乗之河东惊溃擒克用子廷鸾兵仗辎重委弃殆尽朱全忠令叔琮友宁乗胜遂攻河东李克用闻嗣昭等败遣李存信以亲兵逆之至清源遇汴军存信走还晋阳汴军取慈隰汾三州辛酉汴军围晋阳营于晋祠攻其西门周徳威李嗣昭收余众依西山得还城中兵未集叔琮攻城甚急每行围襃衣博带以示闲暇克用昼夜乗城不得寝食召诸将议走保云州李嗣昭李嗣源周徳威曰儿辈在此必能固守王勿为此谋揺人心李存信曰关东河北皆受制于朱温我兵寡地蹙守此孤城彼筑垒穿堑环之以积久制我我飞走无路坐待困毙耳今事势已急不若且入北虏徐图进取嗣昭力争之克用不能决刘夫人言于克用曰存信北川牧羊儿耳安知逺虑王常笑王行瑜轻去其城死于人手今日反效之耶且王昔居达靼几不自免赖朝廷多事乃得复归今一足出城则祸变不测塞外可得至耶克用乃止居数日溃兵复集军府浸安克用弟克宁为忻州刺史闻汴寇至中涂复还晋阳曰此城吾死所也去将何之众心乃定壬戌朱全忠还河中遣朱友宁将兵西击李茂贞军于兴平武功之间李嗣昭李嗣源数将敢死士夜入氏叔琮营斩首捕虏汴军惊扰备御不暇会大疫丁卯叔琮引兵还嗣昭与周徳威将兵追之及石防关叔琮留数马及旌旗于髙岗之颠嗣昭等以为有伏兵乃引去复取慈隰汾三州自是克用不敢与全忠争者累年克用以使引咨幕府曰不贮军食何以聚众不置兵甲何以克敌不修城池何以扞御利害之间请垂议度掌书记李袭吉献议略曰国富不在仓储兵彊不由众寡人归有徳神固害盈聚敛宁有盗臣苛政如有猛虎所以鹿台将散周武以兴齐库既焚晏婴入贺又曰伏以变灋不若养人改作宁如旧贯韩建蓄财无数首事朱温王珂变灋如麻一朝降贼中山城非不峻蔡上兵非不多前事甚明可以为戒且霸国无贫主彊将无弱兵伏愿大王崇徳爱人去奢省役设险固境训兵务农定乱者选武臣制理者选文吏钱谷有司刑灋有律诛赏由我则下无威福之近宻多正则人无谮谤之忧顺天时而絶欺诬敬鬼神而禁滛祀则不求富而国富不求安而自安外破元凶内康疲俗名髙五霸道冠八元至于索闾阎定间架增麴蘖检田畴开国建邦恐未为切克用亲军皆沙陀杂虏喜侵暴良民河东甚苦之其子存朂以为言克用曰此辈从吾攻战数十年比者帑藏空虚诸军卖马以自给今四方诸侯皆重赏以募士我若急之则彼皆散去矣吾安与同保此乎俟天下稍平当更清治之耳存朂防警给有勇略克用为朱全忠所困封疆日蹙忧形于色存朂进言曰物不极则不返恶不极则不亡朱氏恃其诈力穷凶极暴吞灭四邻人怨神怒今又攻逼乗舆窥觎神器此其极也殆将毙矣吾家代袭忠贞势穷力屈无所愧心大人当遵养时晦以待其衰奈何轻为沮丧使羣下失望乎克用悦即命酒奏乐而罢
　　朱温取淄青
