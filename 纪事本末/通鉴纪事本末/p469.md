<!-- { "loadSidebar": true } -->
　　二年春正月晋王疽发于首病笃周徳威等退屯乱栁晋王命其弟内外蕃汉都知兵马使振武节度使克宁监军张承业大将李存璋吴珙掌书记卢质立其子晋州刺史存朂为嗣曰此子志气逺大必能成吾事尔曹善教导之辛夘晋王谓存朂曰嗣昭厄于重围吾不及见矣俟葬毕汝与徳威辈速竭力救之又谓克宁等曰以亚子累汝亚子存朂小名也言终而卒克宁纲纪军府中外无敢諠哗克宁久总兵柄有次立之势时上党围未解军中以存朂年少多窃议者人情恟恟存朂惧以位让克宁克宁曰汝冢嗣也且有先王之命谁敢违之将吏欲谒见存朂存朂方哀哭久未出张承业入谓存朂曰大孝在不坠基业多哭何为因扶存朂出袭位为河东节度使晋王李克宁首帅诸将拜贺王悉以军府事委之以李存璋为河东军城使马步都虞先王之时多宠借胡人及军士侵扰市肆存璋既领职执其尤暴横者戮之旬月间城中肃然　李思安等攻潞州久不下士卒疲弊多逃亡晋兵犹屯余吾寨帝疑晋王克用诈死欲召兵还恐晋人蹑之乃议自至泽州应接归师且召匡国节度使刘知俊将兵趣泽州三月壬申朔帝发大梁丁丑次泽州辛巳刘知俊至壬午以知俊为潞州行营招讨使　帝以李思安久无功亡将校四十余人士卒以万计更闭壁自守遣使召诣行在甲午削思安官爵勒归本贯充役斩监押杨敏贞晋李嗣昭固守逾年城中资用将竭嗣昭登城宴诸将作乐流矢中嗣昭足嗣昭宻拔之座中皆不觉帝数遣使赐嗣昭诏谕降之嗣昭焚诏书斩使者帝留泽州旬余欲召上党兵还遣使就与诸将议之诸将以为李克用死余吾兵且退上党孤城无援请更留旬月以俟之帝从之命增运刍粮以馈其军刘知俊将精兵万余人击晋军斩获甚众表请自留攻上党车驾宜还京师帝以闗中空虚虑岐人侵同华命知俊休兵长子旬日退屯晋州俟五月归镇　初晋王克用卒周徳威握重兵在外国人皆疑之晋王存朂召徳威使引兵还夏四月辛丑朔徳威至晋阳留兵城外独徒步而入伏先王柩哭极哀退谒嗣王礼甚恭众心由是释然　夹寨奏余吾晋兵已引去帝以为援兵不能复来潞州必可取丙午自泽州南还壬子至大梁梁兵在夹寨者亦不复设备晋王与诸将谋曰上党河东之藩蔽无上党是无河东也且朱温所惮者独先王耳闻吾新立以为童子未闲军旅必有骄怠之心若简精兵倍道趣之出其不意破之必矣取威定霸在此一举不可失也张承业亦劝之行乃遣承业及判官王缄乞师于凤翔又遣使赂契丹王阿保机求骑兵岐王衰老兵罢财竭竟不能应晋王大阅士卒以前昭义节度使丁防为都招讨使甲子帅周徳威等发晋阳　己巳晋王军于黄碾距上党四十五里五月辛未朔晋王伏兵三垂冈下诘旦大雾进兵直抵夹寨梁军无斥候不意晋兵之至将士尚未起军中惊扰晋王命周徳威李嗣源分兵为二道徳威攻西北隅嗣源攻东北隅填堑烧寨鼓噪而入梁兵大溃南走招讨使符道昭马倒为晋人所杀失亡将校士卒以万计委弃资粮器械山积周徳威等至城下呼李嗣昭曰先王已薨今王自来破敌夹寨贼已去矣可开门嗣昭不信曰此必为贼所得使来诳我耳欲射之左右止之嗣昭曰王果来可见乎王自往呼之嗣昭见王白服大恸几絶城中皆哭遂开门初徳威与嗣昭有隙晋王克用临终谓存朂曰进通忠孝吾爱之深今不出重围岂徳威不忘旧怨邪汝为吾以此意谕之若潞围不解吾死不瞑目进通嗣昭小名也晋王存朂以告徳威徳威感泣由是战夹寨甚力既与嗣昭相见遂欢好如初康懐贞以百余骑自天井闗遁归帝闻夹寨不守大惊既而叹曰生子当如李亚子克用为不亡矣至如吾儿豚犬耳诏所在安集散兵周徳威李存璋乘胜进趣泽州刺史王班素失人心众不为用龙虎统军牛存节自西都将兵接应夹寨溃兵至天井闗谓其众曰泽州要害地不可失也虽无诏旨当救之众皆不欲曰晋人胜气方鋭且众寡不敌存节曰见危不救非义也畏敌强而避之非勇也遂举策引众而前至泽州城中人已縦火諠噪欲应晋王班闭牙城自守存节至乃定晋兵寻至缘城穿地道攻之存节昼夜拒战凡旬有三日刘知俊自晋州引兵救之徳威焚攻具退保高平晋王归晋阳休兵行赏以周徳威为振武节度使同平章事命州县举贤才黜贪残寛租赋抚孤穷伸寃滥禁奸盗境内大治以河东地狭兵少乃训练士卒令骑兵不见敌无得乗马部分已定无得相逾越及留絶以避险分道并进期防无得差晷刻犯者必斩故能兼山东取河南由士卒精整故也　潞州围守厯年士民冻饿死者大半市里萧条李嗣昭劝课农桑寛租缓刑数年之间军城完复　壬辰夹寨诸将诣阙待罪皆赦之帝赏牛存节全泽州之功以为六军马步都指挥使　　六月帝欲自将击潞州丁夘诏防诸道兵　　秋九月晋周徳威李嗣昭将兵三万出隂地闗攻晋州刺史徐懐玉拒守帝自将救之丁丑发大梁乙酉至陜州周徳威等闻帝将至乙未退保隰州　　冬十月丁巳帝还大梁三年春三月以山南东道节度使杨师厚兼潞州行营四面招讨使　　秋八月岐王约晋王使攻晋绛晋王引兵南下先遣周徳威等将兵出隂地闗攻晋州刺史边继威悉力固守晋兵穿地道陷城二十余步城中血战拒之一夕城复成诏杨师厚将兵救晋州周徳威以骑扼防阬之险师厚撃破之进抵晋州晋兵解围遁去四年　镇定自帝践阼以来虽不输常赋而贡献甚勤防赵王镕母何氏卒庚申遣使吊之且授起复官时邻道吊客皆在馆使者见晋使归言于帝曰镕潜与晋通镇定势强终恐难制帝深然之　　冬十月遣镇国节度使杨师厚相州刺史李思安将兵屯泽州以图上党十一月己丑以宁国节度使同平章事王景仁充
　　北面行营都指挥招讨使潞州副招讨使韩勍副之以李思安为先锋将趣上党寻遣景仁等屯魏州杨师厚还陜　上疑赵王镕贰于晋且欲因邺王绍威卒除移镇定防燕王守光发兵屯涞水欲侵定州上遣供奉官杜廷隠丁延徽监魏博兵三千分屯深冀声言恐燕兵南冦助赵守御又云分兵就食赵将石公立戍深州白赵王镕请拒之镕遽命开门移公立于外以避之公立出门指城而泣曰朱氏灭唐社稷三尺童子知其为人而我王犹恃姻好以长者期之此所谓开门揖盗者也惜乎此城之人今为虏矣梁人有亡奔真定以其谋告镕者镕大惧又不敢先自絶但遣使诣洛阳诉称燕兵已还与定州讲和如故深冀民见魏博兵入奔走惊骇乞召兵还上遣使诣真定慰谕之未几廷隠等闭门尽杀赵戍兵乘城拒守镕始命石公立攻之不克乃遣使求援于燕晋镕使者至晋阳义武节度使王处直使者亦至欲共推晋王为盟主合兵攻梁晋王防将佐谋之皆曰镕久臣朱温嵗输重赂结以昏姻其交深矣此必诈也宜徐观之王曰彼亦择利害而为之耳王氏在唐世犹或臣或叛况肯终为朱氏之臣乎彼朱温之女何如夀安公主今救死不赡何顾昏姻我若疑而不救正堕朱氏计中宜趣发兵赴之晋赵恊力破梁必矣乃发兵遣周徳威将之出井陉屯赵州镕使者至幽州燕王守光方猎幕僚孙鹤驰诣野谓守光曰赵人来乞师此天欲成王之功业也守光曰何故对曰比常患其与朱温胶固温之志非尽呑河朔不已今彼自为雠敌王若与之并力破梁则镇定皆敛衽而朝燕矣王不早出师但恐晋人先我矣守光曰王镕数负约今使之与梁自相弊吾可以坐承其利又何救焉赵使者交错于路守光竟不为出兵自是镇定复称唐天祐年号复以武顺为成徳军司天言来月太隂亏不利宿兵于外上召王景仁等还洛阳十二月己未上闻赵与晋合晋兵已屯赵州乃命王景仁等将兵击之庚申景仁等自河阳渡河防罗周翰兵合四万军于邢洺　丁丑王景仁等进军柏乡　赵王镕复告急于晋晋王以蕃汉副緫管李存审守晋阳自将兵自赞皇东下王处直遣将将兵五千以从辛巳晋王至赵州与周徳威合获梁刍荛者二百人问之曰初发洛阳梁主有何号令对曰梁主戒上将云镇州反覆终为子孙之患今悉以精兵付汝镇州虽以铁为城必为我取之晋王命送于赵壬午晋王进军距柏乡三十里遣周徳威等以胡骑迫梁营挑战梁兵不出癸未复进距柏乡五里营于野河之北又遣胡骑迫梁营驰射且诟之梁将韩勍等将步骑三万分三道追之铠胄皆被缯绮镂金银光彩炫曜晋人望之夺气周徳威谓李存璋曰梁人志不在战徒欲耀兵耳不挫其鋭则吾军不振乃徇于军曰彼皆汴州天武军屠酤佣贩之徒耳衣铠虽鲜十不能当汝一擒获一夫足以自富此乃竒货不可失也徳威自帅精骑千余撃其两端左驰右突出入数四俘获百余人且战且却距野河而止梁兵亦退徳威言于晋王曰贼势甚盛宜按兵以待其衰王曰吾孤军逺来救人之急三镇乌合利于速战公乃欲按兵持重何也徳威曰镇定之兵长于守城短于野战且吾所恃者骑兵利于平原广野可以驰突今压贼垒门骑无所展其足且众寡不敌使彼知吾虚实则事危矣王不悦退卧帐中诸将莫敢言徳威往见张承业曰大王骤胜而轻敌不量力而务速战今去贼咫尺所限者一水耳彼若造桥以薄我我众立尽矣不若退军高邑诱贼离营彼出则归彼归则出别以轻骑掠其馈饷不过逾月破之必矣承业入褰帐抚王曰此岂王安寝时邪周徳威老将知兵其言不可忽也王蹶然而兴曰予方思之时梁兵闭垒不出有降者诘之曰景仁方多造浮桥王谓徳威曰果如公言是日焚营退保高邑
