<!-- { "loadSidebar": true } -->
　　弃悬瓠还义阳殷州刺史羊思达亦弃项城走东魏人皆据之上怒责让鸦仁鸦仁惧启申后期顿军淮上侯景既败不知所适时鄱阳王范除南豫州刺史未至马头戊主刘神茂素为监州事韦黯所不容闻景至故住候之景问曰夀阳去此不逺城池险固欲往投之韦黯其纳我乎神茂曰黯虽据城是监州耳王若驰至近郊彼必出迎因而执之可以集事得城之后徐以启闻朝廷喜王南归必不责也景执其手曰天教也神茂请帅步骑百人先为乡导壬子景夜至夀阳城下韦黯以为贼也授甲登陴景遣其徒告曰河南王战败来投此镇愿速开门黯曰既不奉敕不敢闻命景谓神茂曰事不谐矣神茂曰黯懦而寡智可说下也乃遣夀阳徐思玉入见黯曰河南王为朝廷所重君所知也今失利来投何得不受黯曰吾之受命惟知守城河南自败何预吾事思玉曰国家付君以阃外之略今君不肯开城若魏追兵来至河南为魏所杀君岂能独守纵使或存何顔以见朝廷黯然之思玉出报景大恱曰活我者卿也癸丑黯开门纳景景遣其将分守四门诘责黯将斩之既而抚手大笑置酒极欢黯叡之子也朝廷闻景败未得审问或云景与将士尽没上下咸以为忧侍中太子詹事何敬容诣东宫太子曰淮北始更有信侯景定得身免不如所传敬容对曰得景遂死深为朝廷之福太子失色问其故敬容曰景翻覆叛臣终当乱国太子于圃自讲老庄敬容谓学士呉孜曰昔西晋祖尚虚使中原沦于胡羯今东宫复尔江南亦将为戎乎甲寅景遣仪同三司于子恱驰以败闻并自求贬削优诏不许景复求资给上以景兵新破未忍移易乙夘即以景为南豫州牧本官如故更以鄱阳王范为合州刺史镇合肥光禄大夫萧介上表谏曰窃闻侯景以涡阳败绩只马归命陛下不悔前祸复敕容纳臣闻凶人之性不移天下之恶一也昔吕布杀丁原以事董卓终诛卓而为贼刘牢反王恭以归晋还背晋以构妖何者狼子野心终无驯狎之性养虎之喻必见饥噬之祸侯景以凶狡之才荷髙欢卵翼之遇位忝台司任居方伯然而髙欢坟土未干即还反噬逆力不逮乃复逃死关西宇文不容故复投身于我陛下前者所以不逆细流正欲比属国降胡以讨匈奴冀获一战之效耳今既亡师失地直是境上之匹夫陛下爱匹夫而弃与国臣窃不取也若国家犹待其更鸣之辰嵗暮之效臣窃惟侯景必非嵗暮之臣弃乡国如脱屣背君亲如遗芥岂知逺慕圣徳为江淮之纯臣乎事迹显然无可致惑臣朽老疾侵不应干预朝政但楚囊将死有城郢之忠衞鱼临亡亦有尸谏之直臣忝为宗室遗老敢忘刘向之心上叹息其忠然不能用介思话之孙也　二月东魏杀其南兖州刺史石长宣讨侯景之党也其余为景所胁从者皆赦之　东魏既得悬瓠项城悉复旧境大将军澄数遣书移复求通好朝廷未之许澄谓贞阳侯渊明曰先王与梁主和好十有余年闻彼礼佛文云奉为魏主并及先王此乃梁主厚意不谓一朝失信致此纷扰知非梁主本心当是侯景扇动耳宜遣使谘论若梁王不忘旧好吾亦不敢违先王之意诸人并即遣归侯景家属亦当同遣渊明乃遣省事夏侯僧辩奉啓于上称勃海王厚长者若更通好当聴渊明还上得启流涕与朝臣议之右衞将军朱异御史中丞张绾等皆曰静冦息民和实为便司农卿傅岐独曰髙澄何事须和必是设间故命贞阳遣使欲令侯景自疑景意不安必图祸乱若许通好正堕其计中异等固执宜和上亦厌用兵乃从异言赐渊明书曰知髙大将军礼汝不薄省启足以慰怀当别遣行人重敦邻睦僧辩还过夀阳侯景窃访知之摄问具服乃写答渊明之书陈启于上曰髙氏心怀鸩毒怨盈北土人愿天从欢身殒越子澄嗣恶讨灭待时所以昧此一胜者葢天荡澄心以盈凶毒耳澄茍行合天心腹心无疾又何急急奉璧求和岂不以秦兵扼其喉胡骑迫其背故甘辞厚币取安大国臣闻一日纵敌数世之患何惜髙澄一竖以弃亿兆之心窃以北魏安彊莫过天监之始钟离之役匹马不归当其彊也陛下尚伐而取之及其弱也反虑而和之舍已成之功纵垂死之虏使其假命彊梁以遗后世非直愚臣扼腕实亦志士痛心昔伍相奔呉楚邦卒灭陈平去项刘氏用兴臣虽才劣古人心同往事诚知髙澄忌贾在翟恶防居秦求盟请和冀除其患若臣死有益万殒无辞唯恐千载有秽良史景又致书于朱异饷金三百两异纳金而不通其啓己夘上遣使吊澄景又启曰臣与髙氏衅隙已深仰凭威灵期雪雠耻今陛下复与髙氏连和使臣何地自处乞申后战宣畅皇威上报之曰朕与公大义已定岂有成而相纳败而相弃乎今髙氏有使求和朕亦更思偃武进退之宜国有常制公但清静自居无劳虑也景又启曰臣今蓄粮聚众秣马潜戈指日计期克清赵魏不容军出无名故愿以陛下为主耳今陛下弃臣遐外南北复通将恐微臣之身不免髙氏之手上又报曰朕为万乗之主岂可失信于一物想公深得此心不劳复有启也景乃诈为邺中书求以贞阳侯易景上将许之舍人傅岐曰侯景以穷归义弃之不祥且百战之余宁肯束手受絷谢举朱异曰景奔败之将一使之力耳上从之复书曰贞阳旦至侯景夕返景谓左右曰我固知呉老公薄心肠王伟说景曰今坐聴亦死举大事亦死惟王图之于是始为反计属城居民悉召募为军士輙停责市估及田租百姓子女悉以配将士夏五月上遣建康令谢挺散骑常侍徐陵聘于东魏复修前好陵摛之子也　秋八月侯景自至夀阳徴求无已朝廷未尝拒絶景请娶于王谢上曰王谢门髙非偶可于朱张以下访之景恚曰防将呉儿女配奴又启求锦万匹为军人作袍中领军朱异议以青布给之又以台所给仗多不能精启请东冶鍜工欲更营造敕并给之景以安北将军夏侯防之子譒为长史徐思玉为司马譒遂去夏称侯托为族子上既不用景言与东魏和亲是后景表疏稍稍悖慢又闻徐陵等使魏反谋益甚元贞知景有异志累启还朝景谓曰河北事虽不果江南何虑失之何不小忍贞惧逃归建康具以事闻上以贞为始兴内史亦不问景临贺王正徳所至贪暴不灋屡得罪于上由是愤恨隂养死士储米积货幸国家有变景知之正徳在北与徐思玉相知景遣思玉致牋于正徳曰今天子年尊奸臣乱国以景观之计日祸败大王属当储贰中被废黜四海业业归心大王景虽不敏实思自效愿王允副苍生鉴斯诚欵正徳大喜曰侯公之意闇与吾同天授我也报之曰朝廷之事如公所言仆之有心为日乆矣今仆为其内公为其外何有不济机事在速今其时矣鄱阳王范宻启景谋反时上以边事専委朱异动静皆关之异以为必无此理上报范曰景孤危寄命譬如婴儿仰人乳哺以此事势安能反乎范重陈之曰不早翦扑祸及生民上曰朝廷自有处分不须汝深忧也范复请自以合肥之众讨之上不许朱异谓范使曰鄱阳王遂不许朝廷有一客自是范启异不复为通景邀羊鸦仁同反鸦仁执其使以闻异曰景数百叛虏何能为敕以使者付建康狱俄解遣之景益无所惮启上曰若臣事是实应罹国宪如防照察请戮鸦仁景又上言髙澄狡猾宁可全信陛下纳其诡语求与连和臣亦窃所笑也臣宁堪粉骨投命雠门乞江西一境受臣控督如其不许即帅甲骑临江上向闽越非唯朝廷自耻亦是三公旰食上使朱异宣语答景使曰譬如贫家畜十客五客尚能得意朕惟有一客致有忿言亦朕之失也益加赏赐锦防钱布信使相望戊戌景反于夀阳以诛中领军朱异少府卿徐驎太子右衞率陆验制局监周石珍为名异等皆以奸佞骄贪蔽主弄权为时人所疾故景托以兴兵驎验呉郡人石珍丹杨人驎验迭为少府丞以苛刻为务百贾怨之异尤与之昵世人谓之三蠹司农卿傅岐梗直士也尝谓异曰卿任参国钧荣宠如此比日所闻鄙秽狼藉若使圣主发悟欲免得乎异曰外间谤讟知之乆矣心茍无媿何防人言岐谓人曰朱彦和将死矣恃謟以求容肆辩以拒谏闻难而不惧知恶而不改天夺其鉴其能乆乎景西攻马头遣其将宋子仙东攻木栅执戌主曹璆等上闻之笑曰是何能为吾折棰笞之敕购斩景者封三千户公除州刺史甲辰诏以合州刺史鄱阳王范为南道都督北徐州刺史封山侯正表为北道都督司州刺史栁仲礼为西道都督通直散骑常侍裴之髙为东道都督以侍中开府仪同三司邵陵王纶持节董督众军以讨景正表宏之子仲礼庆逺之孙之髙邃之兄子也　九月侯景闻台军讨之问策于王伟伟曰邵陵若至彼众我寡必为所困不如弃淮南决志东向帅轻骑直掩建康临贺反其内大王攻其外天下不足定也兵贵拙速宜即进路景乃留外弟中军大都督王显贵守夀阳癸未诈称游猎出夀阳人不之觉冬十月庚寅景扬声趣合肥而实袭谯州助防董绍先开城降之执刺史丰城侯泰泰范之弟也先为中书舍人倾财以事时要超授谯州刺史至州徧发民丁使担腰舆扇繖等物不限士庶耻为之者重加杖责多输财者即纵免之由是人皆思乱及侯景至人无战心故败庚子诏遣宁逺将军王质帅众三千巡江防遏景攻歴阳太守庄铁丁未铁以城降因说景曰国家承平嵗乆人不习战闻大王举兵内外震骇宜乗此际速趋建康可兵不血刃而成大功若使朝廷徐得为备内外小安遣羸兵千人直据采石大王虽有精甲百万不得济矣景乃留仪同三司田英郭骆守歴阳以铁为导引兵临江江上镇戌相次启闻上问讨景之策于都官尚书羊侃侃请以二千人急据采石令邵陵王袭取夀阳使景进不得前退失巢穴乌合之众自然瓦解朱异曰景必无度江之志遂寝其议侃曰今兹败矣戊申以临贺王正徳为平北将军都督京师诸军事屯丹杨郡正徳遣大船数十艘诈称载荻宻以济景景将济虑王质为梗使谍视之会临川太守陈昕启称采石急须重镇王质水军轻弱恐不能济上以昕为云旗将军代质戌采石徴质知丹杨尹事昕庆之之子也质去采石而昕犹未下渚谍告景云质已退景使折江东树枝为验谍如言而返景大喜曰吾事办矣己酉自横江济于采石有马数百匹兵八千人是夕朝廷始命戒严景分兵袭姑孰执淮南太守文成侯宁南津校尉江子一帅舟师千余人欲于下流邀景其副董桃生家在江北与其徒先溃走子一收余众歩还建康子一子四之兄也太子见事急戎服入见上禀受方畧上曰此自汝事何更问为内外军事悉以付汝太子乃停中书省指授军事物情惶骇莫有应募者朝廷犹不知临贺王正徳之情命正徳屯朱雀门宁国公大临屯新亭大府卿韦黯屯六门缮脩宫城为受敌之备大临大器之弟也己酉景至慈湖建康大骇御街人更相劫掠不复通行赦东西冶尚方钱署及建康系囚以扬州刺史宣城王大器都督城内诸军事以羊侃为军师将军副之南浦侯推守东府西丰公大春守石头轻车长史谢禧始兴太守元贞守白下韦黯与右卫将军栁津等分守宫城诸门及朝堂推秀之子大春大临之弟津仲礼之父也摄诸寺库公蔵钱聚之徳阳堂以充军实庚戍侯景至板桥遣徐思玉来求见上实欲观城中虚实上召问之思玉诈称叛景请间陈事上将屏左右舍人髙善宝曰思玉从贼中来情伪难测安可使独在殿上朱异侍坐曰徐思玉岂刺客耶思玉出景启言异等弄权乞带甲入朝除君侧之恶异甚惭悚景又请遣了事舍人出相领解上遣中书舍人贺季主书郭宝亮随思玉劳景于板桥景北面受敕季曰今者之举何名景曰欲为帝也王伟进曰朱异等乱政除奸臣耳景既出恶言遂留季独遣宝亮还宫百姓闻景至竞入城公私混乱无复次第羊侃区分防拟皆以宗室间之军人争入武库自取器甲所司不能禁侃命斩数人方止是时梁兴四十七年境内无事公卿在位及闾里士大夫罕见甲兵贼至猝迫公私骇震宿将已尽后进少年并出在外军旅指防一决于侃侃胆力俱壮太子深仗之辛亥景至朱雀桁南太子以临贺王正徳守宣阳门东宫学士新野庾信守朱雀门帅宫中文武三千余人营桁北太子命信开大桁以挫其锋正徳曰百姓见开桁必大惊骇可且安物情太子从之俄而景至信帅众开桁始除一舶见景军皆着铁面退隠于门信方食甘蔗有飞箭中门柱信手甘蔗应而落遂弃军走南塘游军沈子睦临贺王正徳之党也复闭桁度景太子使王质将精兵三千援信至领军府遇贼未陈而走正徳帅众于张侯桥迎景马上交揖既入宣阳门望阙而拜歔欷流涕随景度淮景军皆着青袍正徳军并着绛袍碧里既与景合悉反其袍景乗胜至阙下城中恟惧羊侃诈称得射书云邵陵王西昌侯援兵已至近路众乃少安西丰公大春弃石头奔京口谢禧元贞弃白下走津主彭文粲等以石头城降景景遣其仪同三司于子恱守之壬子景列兵绕台城旛旗皆黑射启于城中曰朱异等蔑弄朝权轻作威福臣为所防欲加屠戮陛下若诛朱异等臣则敛辔北归上问太子有是乎对曰然上将诛之太子曰贼以异等为名耳今日杀之无救于急适足贻笑将来俟贼平诛之未晚上乃止景绕城既匝百道俱攻鸣鼓吹唇喧声震地纵火烧大司马东西华诸门羊侃使凿门上为窍下水沃火太子自捧银鞍往赏战士直阁将军朱思帅战士数人逾城出外洒水乆之方灭贼又以长柯斧斫东掖门门将开羊侃凿扇为孔以槊刺杀二人斫者乃退景据公车府正徳据左衞府景党宋子仙据东宫范桃棒据同泰寺景取东宫妓数百分给军士东宫近城景众登其墙射城内至夜景于东宫置酒奏乐太子遣人焚之台殿及所聚图书皆尽景又烧乗黄廐士林馆太府寺癸丑景作木驴数百攻城城上投石碎之景更作尖项木驴石不能破羊侃使作雉尾炬灌以膏蜡丛掷焚之俄尽景又作登城楼髙十余丈欲临射城中侃曰车髙堑虚彼来必倒可卧而观之及车动果倒景攻既不克士卒死伤多乃筑长围以絶内外又启求诛朱异等城中亦射赏格出外曰有能送景首者授以景位并钱一亿万布绢各万匹朱异张绾议出兵击之上问羊侃侃曰不可今出人若少不足破贼徒挫锐气若多则一旦失利门隘桥小必大致失亡异等不从使千余人出战锋未及交退走争桥赴水死者大半侃子鷟为景所获执至城下以示侃侃曰我倾宗报主犹恨不足岂计一子幸早杀之数日复持来侃谓鷟曰乆以汝为死矣犹在耶引弓射之景以其忠义亦不之杀庄铁虑景不克托称迎母与左右数十人趣歴阳先遣书绐田英郭骆曰侯王已为台军所杀国家使我归镇骆等大惧弃城奔夀阳铁入城不敢守奉其母奔寻阳十一月戊午朔刑白马祀蚩尤于太极殿前临贺王正徳即帝位于仪贤堂下诏称普通以来奸邪乱政上乆不豫社稷将危河南王景释位来朝猥用朕躬绍兹宝位可大赦改元正平立其世子见理为皇太子以景为丞相妻以女并出家之寳货悉助军资于是景营于阙前分其兵二千人攻东府南浦侯推拒之三日不克景自徃攻之矢石雨下宣城王防閤许伯众潜引景众登城辛酉克之杀南浦侯推及城中战士三千人载其尸聚于杜姥宅遥语城中人曰若不早降正当如此景声言上已晏驾虽城中亦以为然壬戌太子请上巡城上幸大司马门城上闻跸声皆鼓噪流涕众心粗安江子一之败还也上责之子一拜谢曰臣以身许国常恐不得其死今所部皆弃臣去臣以一夫安能击贼若贼遂能至此臣誓当碎身以赎前罪不死阙前当死阙后癸亥子一启太子与弟尚书左丞子四东宫主帅子五帅所领百余人开承明门出战子一直抵贼营贼伏兵不动子一呼曰贼辈何不速出乆之贼骑出夹攻之子一径前引槊刺贼从者莫敢继贼解其肩而死子四子五相谓曰与兄俱出何面独旋皆免胄赴贼子四中稍洞胷而死子五伤脰还至堑一恸而絶景初至建康谓朝夕可拔号令严整士卒不敢侵暴及屡攻不克人心离沮景恐援兵四集一旦溃去又食石头常平诸仓既尽军中乏食乃纵士卒掠夺民米及金帛子女是后米一升直七八万钱人相食饿死者什五六乙丑景于城东西起土山驱迫士民不限贵贱乱加敺捶疲羸者因杀以填山号哭动地民不敢窜匿并出从之旬日间众至数万城中亦筑土山以应之太子宣城王以下皆亲负土执畚锸于山上起芙蓉层楼髙四丈饰以锦罽募敢死士二千人厚衣袍铠谓之僧腾客分配二山昼夜交战不息防大雨城内土山崩贼乗之垂入苦战不能禁羊侃令多掷火为火城以断其路徐于内筑城贼不能进景募人奴降者悉免为良得朱异奴以为仪同三司异家资产悉与之奴乗良马衣锦袍于城下仰诟异曰汝五十年仕宦方得中领军我始事侯王已为仪同矣于是三日之中羣奴出就景者以千数景皆厚抚以配军人人感恩为之致死荆州刺史湘东王绎闻景围台城丙寅戒严移檄所督湘州刺史河东王誉雍州刺史岳阳王詧江州刺史当阳公太心郢州刺史南平王恪等发兵入援大心大器之弟恪伟之子也朱异遗景书为陈祸福景报书并告城中士民以为梁自近嵗以来权幸用事割剥齐民以供嗜欲如曰不然公等试观今日国家池苑王公第宅僧尼寺塔及在位庶僚姬妾百室仆从数千不耕不织锦衣玉食不夺百姓从何得之仆所以趋赴阙庭指诛权佞非倾社稷今城中指望四方入援吾观王侯诸将志在全身谁能竭力致死与吾争胜负哉长江天险二曹所叹吾一苇航之日明气净自非天人允协何能如是幸各三思自求元吉景又奉启于东魏主称臣进取夀春暂欲停憇而萧衍识此运终自辞宝位臣军未入其国已投同泰舍身去月二十九日届此建康江海未苏干戈暂止永言故乡人马同恋寻当整辔以奉圣顔臣之母弟乆谓屠灭近奉明敕始承犹在斯乃陛下寛仁大将军恩念臣之弱劣知何仰报今輙赍启迎臣母弟妻儿伏愿圣慈特赐裁放己巳湘东王绎遣司马呉毕天门太守樊文皎等将兵发江陵陈昕为景所擒景与之极饮使昕收集部曲欲用之昕不可景使其仪同三司范桃棒囚之昕因说桃棒使帅所部袭杀王伟宋子仙诣城降桃棒从之潜遣昕夜缒入城上大喜敕镌银劵赐桃棒曰事定之日封汝河南王即有景众并给金帛女乐太子恐其诈犹豫不决上怒曰受降常理何忽致疑太子召公卿防议朱异傅岐曰桃棒降必非谬桃棒既降贼景必惊乗此击之可大破也太子曰吾坚城自守以俟外援援兵既至贼岂足平此万全策也今开门纳桃棒桃棒之情何易可知万一为变悔无所及社稷事重须更详之异曰殿下若以社稷之急宜纳桃棒如其犹豫非异所知太子终不能决桃棒又使昕启曰今止将所领五百人若至城门皆自脱甲乞朝廷开门赐容事济之后保擒侯景太子见其恳切愈疑之朱异拊膺曰失此社稷事去矣俄而桃棒为部下所告景拉杀之陈昕不知如期而出景邀得之逼使射书城中曰桃棒且轻将数十人先入景欲甲随之昕不肯期以必死乃杀之景使萧见理与仪同三司卢晖略戌东府见理凶险夜与羣盗剽劫于大桁中流矢而死邵陵王纶行至钟离闻侯景已度采石纶昼夜兼道旋军入援济江中流风起人马溺者十一二遂帅宁逺将军西丰公大春新涂公大成永安侯确安南侯骏前谯州刺史赵伯超武州刺史萧弄璋等歩骑三万自京口西上大成大春之弟确纶之子骏懿之孙也景遣军至江乗拒纶军赵伯超曰若从黄城大路必与贼遇不如径指钟山突据广莫门出贼不意城围必解矣纶从之夜行失道迂二十余里庚辰旦营于蒋山景见之大骇悉送所掠妇女珍货于石头具舟欲走分兵三道攻纶纶与战破之时山巅寒雪乃引军下爱敬寺景陈兵于覆舟山北乙酉纶进军武湖侧与景对陈不战至暮景更约明日防战纶许之安南侯骏见景军退以为走即与壮士逐之景旋军击之骏败走趣纶军赵伯超望见亦引兵走景乗胜追击之诸军皆溃纶收余兵近千人入天保寺景追之纵火烧寺纶犇朱方士卒践冰雪徃徃堕足景悉收纶辎重生擒西丰公大春安前司马庄丘慧主帅霍俊等而还丙戍景陈所获纶军首虏铠仗及大春等于城下使言曰邵陵王已为乱兵所杀霍俊独曰王小失利已全军还京口城中但坚守援军寻至贼以刀敺其背俊辞色弥厉景义而释之临贺王正徳杀之是日晚鄱阳王范遣其世子嗣与西豫州刺史裴之髙建安太守赵鳯举各将兵入援军于蔡洲以待上流诸军范以之髙督江右援军事景悉驱南岸居民于水北焚其庐舍大街以西扫地俱尽北徐州刺史封山侯正表镇钟离上召之入援正表托以船粮未集不进景以正表为南兖州刺史封南郡王正表乃于欧阳立栅以断援军帅众一万声言入援实欲袭广陵宻书诱广陵令刘询使烧城为应询以告南兖州刺史南康王防理十二月防理使询帅歩骑千人夜袭正表大破之正表走还钟离询收其兵粮归就防理与之入援癸巳侍中都官尚书羊侃卒城中益惧侯景大造攻具陈于阙前大车髙数丈一车二十轮丁酉复进攻城以虾蟇车运土填堑湘东王绎遣世子方等将歩骑一万入援建康庚子发公安绎又遣竟陵太守王僧辩将舟师万人出自汉川载粮东下方等有俊才善骑射每战亲犯矢石以死节自任壬寅侯景以火车焚台城东南楼材官呉景有巧思于城内构地为楼火才灭新楼即立贼以为神景因火起潜遣人于其下穿城城将崩乃觉之呉景于城内更筑迂城状如却月以拟之兼掷火焚其攻具贼乃退走太子遣洗马元孟防将千人自大司马门出荡孟防与左右奔降于景己酉景土山稍逼城楼栁津命作地道以取其土外山崩压贼且尽又于城内作飞桥悬罩二土山上景众见飞桥逈出崩腾而走城内掷雉尾炬焚其东山楼栅荡尽贼积死于城下乃弃土山不复修自焚其攻具材官将军宋嶷降于景教之引武湖水以灌台城阙前皆为洪流上徴衡州刺史韦粲为散骑常侍以都督长沙欧阳頠监州事粲放之子也还至庐陵闻侯景乱粲简阅部下得精兵五千倍道赴援至豫章闻景已出横江粲就内史刘孝仪谋之孝仪曰必如此当有敕岂可轻信人言妄相惊动或恐不然时孝仪置酒粲怒以杯抵地曰贼已度江便逼宫阙水陆俱断何暇有报假令无敕岂得自安韦粲今日何情饮酒即驰马出部分将发防江州刺史当阳公大心遣使邀粲粲乃驰往见大心曰上游藩镇江州去京最近殿下情计诚宜在前但中流任重当须应接不可阙镇今宜且张声势移镇湓城遣偏将赐随于事便足大心然之遣中兵栁昕帅兵二千人随粲粲至南洲外弟司州刺史桞仲礼亦帅歩骑万余人至横江粲即送粮伏赡给之并散私金帛以赏其战士西豫州刺史裴之髙自张公洲遣船度仲礼丙辰夜粲仲礼及宣猛将军李孝钦前司州刺史羊鸦仁南陵太守陈文彻合军屯新林王游苑粲议推仲礼为大都督报下流众军裴之髙自以年位耻居其下议累日不决粲抗言于众曰今者同赴国难义在除贼所以推栁司州者正以乆悍边疆先为侯景所惮且士马精锐无出其前若谓位次栁在粲下语其年齿亦少于粲直以社稷之计不得复论今日形势贵在将和若人心不同大事去矣裴公朝之旧徳岂应复挟私情以沮大计粲请为诸军解之乃单舸至之髙营切让之曰今二宫危逼猾冦滔天臣子当戮力同心岂可自相矛楯豫州必欲立异锋镝便有所归之髙垂泣致谢遂推仲礼为大都督宣城内史杨白华遣其子雄将郡兵继至援军大集众十余万缘淮树栅景亦于北岸树栅以应之裴之髙与弟之横以舟师一万屯张公洲景囚之髙弟侄子孙临水陈兵连鏁列于陈前以鼎镬刀锯随其后谓曰裴公不降今即烹之之髙召善射者使射其子再发皆不中景帅歩骑万人于后渚挑战仲礼欲出击之韦粲曰日晚我劳未可战也仲礼乃坚壁不出景亦引退湘东王绎将锐卒三万发江陵留其子绥宁侯方诸居守谘议参军刘之迡等三上牋请留荅教不许鄱阳王范遣其将梅伯龙攻王显贵于夀阳克其罗城攻中城不克而退范益其众使复攻之　丙辰晦栁仲礼夜入韦粲营部分众军旦日防战诸将各有据守令粲顿青塘粲以青塘当石头中路贼必争之颇惮之仲礼曰青塘要地非兄不可若疑兵少当更遣军相助乃使直阁将军刘叔助之
