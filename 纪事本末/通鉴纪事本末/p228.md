<!-- { "loadSidebar": true } -->
　　三年冬闰十月魏主谋入冦引见公卿于清徽堂曰朕卜宅土中纲条粗举唯南冦未平安能效近世天子下帷于深宫之中乎朕今南征决矣但未知早晚之期比来术者皆云今往必克此国之大事宜君臣各尽所见勿以朕先言而依违于前同异于后也李冲对曰凡用兵之法宜先论人事后察天道今卜筮虽吉而人事未备迁都尚新秋谷不稔未可以兴师旅如臣所见宜俟来秋帝曰去十七年朕拥兵二十万此人事之盛也而天时不利今天时既从复云人事未备如仆射之言是终无征伐之期也冦戎咫尺异曰将为社稷之忧朕何敢自安若秋行不防诸君当尽付司冦不可不尽懐也四年六月壬戌魏发冀定瀛相济五州兵二十万将入冦　八月丙辰魏诏中外戒严　甲戌魏讲武于华林园庚辰军发洛阳使吏部尚书任城王澄居守以御史中尉李彪兼度支尚书与仆射李冲防治留台事假彭城王勰中军大将军勰辞曰亲踈并用古之道也臣独何人频烦宠授昔陈思求而不允愚臣不请而得何否泰之相逺也魏主大笑执勰手曰二曺以才名相忌吾与汝以道徳相亲上遣军主直阁将军胡松助北襄城太守成公期戍赭阳军主鲍举助西汝南北义阳二郡太守黄瑶起戍舞隂　初魏迁洛阳荆州刺史薛眞度劝魏主先取樊邓眞度引兵冦南阳太守房伯玉击败之魏主怒以南阳小郡志必灭之遂引兵向襄阳彭城王勰等三十六军前后相继众号百万吹唇沸地九月辛丑魏主留诸将攻赭阳自引兵南下癸卯至宛夜袭其郛克之房伯玉婴内城拒守魏主遣中书舍人孙延景谓伯玉曰我今荡壹六合非如向时冬来春去不有所克终不还北卿此城当我六龙之首无容不先攻取逺期一年近止一月封侯枭首事在俯仰宜善图之且卿有三罪今令卿知卿先事武帝防殊常之宠不能建忠致命而尽节于其讐罪一也顷年薛眞度来卿伤我偏师罪二也今鸾辂亲临不面缚麾下罪三也伯玉遣军副乐稚柔对曰承欲攻围期于必克卑微常人得抗大威眞可谓获其死所外臣防武帝采防岂敢忘恩但嗣君失徳主上光绍十宗非唯副亿兆之深望抑亦兼武帝之遗敕是以区区尽节不敢失坠往者北师深入冦扰邉民辄厉将士以修职业返已而言不应垂责宛城东南御沟上有桥魏主引兵过之伯玉使勇士数人衣斑衣戴虎头防伏于窦下突出击之魏主人马俱惊召善射者原灵度射之应而毙乃得免　丁未魏主发南阳留太尉咸阳王禧等攻之己酉魏主至新野新野太守刘思忌拒守冬十月丁巳魏军攻之不克筑长围守之遣人谓城中曰房伯玉已降汝何为独取糜碎思忌遣人对曰城中兵食犹多未暇从汝小虏语也魏右军府长史韩显宗将别军屯赭阳成公期遣胡松引蛮兵攻其营显宗力战破之斩其禆将髙灋援显宗至新野魏主谓曰卿破贼斩将殊益军势朕方攻坚城何为不作露布对曰顷闻镇南将军王肃获贼二三人驴马数匹皆为露布臣在东观私常哂之近虽仰凭威灵得摧丑虏兵寡力弱擒斩不多脱复髙曵长缣虚张功烈尤而效之其罪弥大臣所以不敢为之解上而已魏主益贤之上诏徐州刺史裴叔业引兵救雍州叔业启称北人不乐逺行唯乐钞掠若侵其境则司雍之冦自然分矣上从之叔业引兵攻虹城获男女四千余人甲戌遣太子中庶子萧衍右军司马张稷救雍州十一月甲午前军将军韩秀方等十五将降于魏丁酉魏败齐兵于沔北将军王伏保等为魏所获　新野人张防帅万余家据栅拒魏十二月庚申魏人攻防雍州刺史曺虎与房伯玉不恊故缓救之顿军樊城丁丑诏遣度支尚书崔慧景救雍州假慧景节帅众二万骑千匹向襄阳雍州众军并受节度庚午魏主南临沔水戊寅还新野将军王昙纷以万余人攻魏南青州黄郭戍魏戍主崔僧渊破之举军皆没将军鲁康祚赵公政将兵万人侵魏太仓口魏豫州刺史王肃使长史清河傅永将甲士三千击之康祚等军于淮南永军于淮北相去十余里永曰南人好夜斫营必于渡淮之所置火以记浅处乃夜分兵为二部伏于营外又以瓠贮火宻使人过淮南岸于深处置之戒曰见火起则亦然之是夜康祚等果引兵斫永营伏兵夹击之康祚等走趣淮南火既竞起不知所从溺死及斩首数千级生擒公政获康祚之尸以归豫州刺史裴叔业侵魏楚王戍肃复令永击之永将心腹一人驰诣楚王戍令填外堑夜伏战士千人于城外晓而叔业等至城东部分将置长围永伏兵击其后军破之叔业留将佐守营自将精兵数千救之永登门楼望叔业南行数里即开门奋击大破之获叔业伞扇鼓幕甲伏万余叔业进退失据遂走左右欲追之永曰吾弱率不满三千彼精甲犹盛非力屈而败自堕吾计中耳既不测我之虚实足使丧胆俘此足矣何更追之魏主遣谒者就拜永安逺将军汝南太守封贝丘县男永有勇力好学能文魏主常叹曰上马能击贼下马作露板唯傅脩期耳
　　永泰元年春正月魏统军李佐攻新野丁亥防之缚刘思忌问之曰今欲降未思忌曰宁为南不为北臣乃杀之于是沔北大震戊子湖阳戌主蔡道福辛卯都阳戍主成公期壬辰舞阳戍主黄瑶起南乡太守席谦相继南遁瑶起为魏所获魏主以赐王肃肃脔而食之乙巳命太尉陈显达救雍州　庚戌魏主如南阳二月癸丑诏左卫将军萧恵休救夀阳甲子魏人防宛北城房伯玉面缚出降伯玉从父弟思安为魏中统军数为伯玉泣请魏主乃赦之庚午魏主如新野辛巳以彭城王勰为使持节都督南征诸军事中军大将军开府仪同三司三月壬午朔崔慧景萧衍大败于邓城时慧景至襄阳五郡已没慧景与衍及军主刘山阳傅法宪等帅五千余人进行邓城魏数万骑奄至诸军登城拒守时将士蓐食轻行皆有饥惧之色衍欲出战慧景曰敌不夜围人城待日暮自当去既而魏众转至慧景于南门防军去诸军不相知相继皆遁魏兵自北门入刘山阳与部曲数百人断后死战且战且却行慧景过閙沟军人相蹈借桥皆继壊魏兵夹路射之杀傅法宪士卒赴沟死者相枕山阳取袄仗填沟乘之得免魏主将大兵追之晡时至沔山阳据城苦战至暮魏兵乃退诸军恐惧是夕皆下船还襄阳庚寅魏兵将十万众羽仪华葢以围樊城曺虎闭门自守魏主临沔水望襄阳岸乃去如湖阳辛亥如悬瓠魏镇南将军王肃攻义阳裴叔业将兵五万围涡阳以救义阳魏南兖州刺史济北孟表守涡阳粮尽食草木皮叶叔业积所杀魏人髙五丈以示城内别遣军主萧璝等攻龙亢魏广陵王羽救之叔业引兵击羽大破之追获其节魏主使安逺将军傅永征虏将军刘藻假辅国将军髙聪等救涡阳并受王肃节度叔业进击大破之聪奔悬瓠永收散卒徐还叔业再战凢斩首万级俘二千余人获器械杂畜财物以千万计魏主命锁三将诣悬瓠刘藻髙聪免死徙平州傅永夺官爵黜王肃为平南将军肃表请更遣军救涡阳魏主报曰观卿意未必以藻等新败故难于更往朕今少分兵则不足制敌多分兵则禁旅有阙卿审图之义阳当止则止当下则下若失涡阳卿之过也肃乃解义阳之围与统军杨大眼奚康生等步骑十余万救涡阳叔业见魏兵盛夜引兵退明日士众奔溃魏人追之杀伤不可胜数叔业还保义阳　夏四月庚午魏发州郡二十万人期八月中旬集悬瓠　秋七月己酉上殂于正福殿太子即位　九月己亥魏主闻髙宗殂下诏称礼不伐丧引兵还　魏主得疾甚笃丙午发悬瓠舍于汝濵冬十一月辛巳魏主还邺
　　东昏侯永元元年春正月太尉陈显达督平北将军崔慧景等军四万击魏欲复雍州诸郡癸未魏遣前将军元英拒之　乙酉魏主发邺　二月陈显达与魏元英战屡破之攻马圏城四十日城中食尽噉死人肉及树皮癸酉魏人突围走斩获千计显达入城将士竞取城中绢遂不穷追显达又遣军主庄丘黒进击南乡防之魏主谓任城王澄曰显达侵扰朕不亲行无以制之三月庚辰魏主发洛阳命于烈居守以右卫将军宋弁兼祠部尚书摄七兵事以佐之弁精勤吏治恩遇亚于李冲癸未魏主至梁城崔慧景攻魏顺阳顺阳太守清河张烈固守甲申魏主遣振威将军慕容平城将骑五千救之丁酉魏主至马圏命荆州刺史广阳王嘉断均口邀齐兵归路嘉建之子也陈显达引兵度水西据鹰子山筑城人情沮恐与魏战屡败魏武卫将军无嵩免胄陷陈将士随之齐兵大败嵩澄之弟也戊戌夜军主崔恭祖胡松以乌布幔盛显达数人担之间道自分碛山出均水口南走己亥魏收显达军资亿计班赐将士追奔至汉水而还左军将军张千战死士卒死者三万余人显达之北伐军入汮均口广平冯道根说显达曰汮均水迅急易进难退魏若守隘则首尾俱急不如悉弃船于鄼城陆道步进列营相次皷行而前破之必矣显达不从道根以私属从军及显达夜走军人不知山路道根毎及险要辄停马指示之众頼以全诏以道根为汮均口戍副显达素有威名至是大损御史中丞范岫奏免显达官显达亦自表解职皆不许更以显达为江州刺史崔慧景亦弃顺阳走还　庚子魏主疾甚北还夏四月丙午殂于谷塘原彭城王勰与任城王澄谋
　　以陈显达去尚未逺恐其覆相掩逼乃秘不发丧徒御卧舆唯二王与左右数人知之勰出入神色无异奉膳进药可决外奏一如平日数日至宛城夜进卧舆于郡聴事得加棺敛还载卧舆内外莫有知者遣中书舍人张儒奉诏徴太子宻以凶问告留守于烈烈处分行留举止无变太子至鲁阳遇梓宫乃发丧
　　萧衍簒齐
