<!-- { "loadSidebar": true } -->
　　以张镐兼河南节度采访等使代贺兰进明　八月灵昌太守许叔冀为贼所围救兵不至拔众犇彭城　睢阳士卒死伤之余才六百人张巡许逺分城而守之巡守东北逺守西南与士卒同食茶纸不复下城贼士攻城者巡以逆顺説之往往弃贼来降为巡死战前后二百余人是时许叔冀在谯郡尚衡在彭城贺兰进明在临淮皆拥兵不救城中日蹙巡乃令南霁云将三十骑犯围而出告急于临淮霁云出城贼众数万遮之霁云直冲其众左右驰射贼众披靡止亡两骑既至临淮见进明进明曰今日睢阳不知存亡兵去何益霁云曰睢阳若陷霁云请以死谢大夫且睢阳既拔即及临淮譬如皮毛相依安得不救进明爱霁云勇壮不听其语彊留之具食与乐延霁云坐霁云慷慨泣且语曰霁云来时睢阳之人不食月余矣霁云虽欲独食且不下咽大夫坐拥彊兵观睢阳陷没曾无分灾救患之意岂忠臣义士之所为乎因齧落一指以示进明曰霁云既不能达主将之意请留一指以示信归报座中往往为泣下霁云察进明终无出师意遂去至宁陵与城使亷垣同将步骑三千人闰月戊申夜冒围且战且行至城下大战坏贼营死伤之外仅得千人入城城中将吏知无救皆恸哭贼知援絶围之益急初房琯为相恶贺兰进明以为河南节度使以许叔冀为进明都知兵马使俱兼御史大夫叔冀自恃麾下精鋭且官与进明等不受其节制故进明不敢分兵非惟疾巡逺功名亦惧为叔冀所袭也　戊辰上劳飨诸将遣攻长安谓郭子仪曰事之济否在此行也对曰此行不捷臣必死之　辛未御史大夫崔光逺破贼于骆谷光逺行军司马王伯伦判官李椿将二千人攻中渭桥杀贼守桥者千人乘胜至苑门贼有先屯武功者闻之犇归遇于苑北合战杀伯伦擒椿送洛阳然自是贼不复屯武功矣贼屡攻上党常为节度使程千里所败蔡希徳复引兵围上党　九月丁丑希徳以轻骑至城下挑战千里帅百骑开门突出欲擒之防救至千里收骑退还桥坏坠堑中反为希徳所擒仰谓从骑曰吾不幸至此天也归语诸将善为守备宁失帅不可失城希徳攻城竟不克送千里于洛阳安庆绪以为特进囚之客省　郭子仪以囘纥兵精劝上益征其兵以击贼怀仁可汗遣其子叶护及将军帝徳等将精兵四千余人来至鳯翔上引见叶护宴劳赐赉惟其所欲丁亥元帅广平王俶将朔方等军及囘纥西域之众十五万号二十万发鳯翔俶见叶护约为兄弟叶护大喜谓俶为兄囘纥至扶风郭子仪留晏三日叶护曰国家有急逺来相助何以食为宴毕卽行日给其军羊二百口牛二十头米四十斛庚子诸军俱发壬寅至长安城西陈于香积寺北沣水之东李嗣业为前军郭子仪为中军王思礼为后军贼众十万陈于其北李归仁出挑战官军逐之逼于其陈贼军齐进官军却为贼所乘军中惊乱贼争趣辎重李嗣业曰今日不以身饵贼军无孑遗矣乃肉执长刀立于陈前大呼奋击当其刀者人马俱碎杀数十人陈乃稍定于是嗣业帅前军各执长刀如墙而进身先士卒所向摧靡都知兵马使王难得救其禆将贼射之中眉皮垂鄣目难得自拔箭掣去其皮血流被面前战不已贼伏精骑于陈东欲袭官军之后侦者知之朔方左厢兵马使仆固怀恩引囘纥救击之翦灭殆尽贼由是气索李嗣业又与囘纥出贼陈后与大军夹击自午及酉斩首六万级填沟堑死者甚众贼遂大溃余众走入城迨夜嚣声不止仆固怀恩言于广平王俶曰贼弃城走矣请以二百骑追之缚取安守忠李归仁等俶曰将军战亦疲矣且休息俟明旦图之怀恩曰归仁守忠贼之骁将骤胜而败此天赐我也奈何纵之使复得众还为我患悔之无及战尚神速何明旦也俶固止之使还营怀恩固请往而复返一夕四五起迟明谍至守忠归仁与张通儒田干真等皆已遁矣癸卯大军入西京初上欲速得京师与囘纥约曰克城之日土地士庶归唐金帛子女皆归囘纥至是叶护欲如约广平王俶拜于叶护马前曰今始得西京若遽俘掠则东京之人皆为贼固守不可复取矣愿至东京乃如约叶护惊跃下马答拜跪捧王足曰当为殿下径往东京卽与仆固怀恩引囘纥西域之兵自城南过营于浐水之东百姓军士胡虏见俶拜者皆泣曰广平王真华夷之主上闻之喜曰朕不及也俶整众入城百姓老幼夹道欢呼悲泣俶留长安镇抚三日引大军东出以太子少傅虢王巨为西京留守甲辰捷书至鳯翔百寮入贺上涕泗交頥卽日遣中使啖庭瑶入蜀奏上皇命左仆射裴冕入京师告郊庙及宣慰百姓上以骏马召李泌于长安既至上曰朕已表请上皇东归朕当还东宫复修人子之职泌曰表可追乎上曰已逺矣泌曰上皇不来矣上惊问故泌曰理势自然上曰为之奈何泌曰今请更为羣臣贺表言自马嵬请留灵武劝进及今成功圣上思恋晨昏请速还京以就孝养之意则可矣上即使泌草表上读之泣曰朕始以至诚愿归万机今闻先生之言乃寤其失立命中使奉表入蜀　郭子仪引蕃汉兵追贼至潼闗斩首五千级克华阴农二郡闗东献俘百余人敇皆斩之监察御史李勉言于上曰今元恶未除为贼所汚者半天下闻陛下龙兴咸思洗心以承圣化今悉诛之是驱之使从贼也上遽使赦之　冬十月丁未啖庭瑶至蜀　壬子兴平军奏破贼于武闗克上洛郡　尹子竒久围睢阳城中食尽议弃城东走张巡许逺谋以为睢阳江淮之保障若弃之去贼必乘胜长驱是无江淮也且我众饥羸走必不逺古者战国诸侯尚相救恤况密迩羣帅乎不如坚守以待之茶纸既尽遂食马马尽罗雀掘鼠雀鼠又尽巡出爱妾杀以食士逺亦杀其奴然后括城中妇人食之既尽继以男子老弱人知必死莫有叛者所余才四百人癸丑贼登城将士病不能战巡西向再拜曰臣力竭矣不能全城生既无以报陛下死当为厉鬼以杀贼城遂陷巡逺俱被执尹子竒谓巡曰闻君毎战眦裂齿碎何也巡曰吾志吞逆贼但力不能耳子竒以刀抉其口视之所余才三四子竒义其所为欲活之其徒曰彼守节者也终不为吾用且得士心存之将为后患乃并南霁云雷万春等三十六人皆斩之巡且死颜色不乱扬扬如常生致许逺于洛阳巡初守睢阳时卒仅万人城中居人亦且数万巡一见问姓名其后无不识者前后大小战几四百余杀贼卒十二万人巡行兵不依古法教战陈令本将各以其意教之人或问其故巡曰今与胡虏战云合鸟散变态不恒数步之间势有同异临机应猝在于呼吸之间而动询大将事不相及非知兵之变者也故吾使兵识将意将识士情投之而往如手之使指兵将相习人自为战不亦可乎自兴兵器械甲仗皆取之于敌未甞自修每战将士或退散巡立于战所谓将士曰我不离此汝为我还决之将士莫敢不还死战卒破敌又推诚待人无所疑隐临敌应变出竒无穷号令明赏罚信与众共甘苦寒暑故下争致死力张镐闻睢阳围急倍道亟进檄浙东浙西淮南北海诸节度及谯郡太守闾丘晓使共救之晓素傲狠不受镐命比镐至睢阳城已陷三日镐召晓杖杀之　张通儒等收余众走保陜安庆绪悉发洛阳兵使其御史大夫严庄将之就通儒以拒官军并旧兵步骑犹有十五万己未广平王俶至曲沃囘纥叶护使其将军鼻施吐拨裴罗等引军旁南山捜伏因驻军岭北郭子仪等与贼遇于新店贼依山而陈子仪等初与之战不利贼逐之下山囘纥自南山袭其背于黄埃中发十余矢贼惊顾曰囘纥至矣遂溃官军与囘纥夹击之贼大败僵尸蔽野严庄张通儒等弃陜东走广平王俶郭子仪入陜城仆固怀恩等分道追之严庄先入洛阳告安庆绪庚申夜庆緖帅其党自苑门出走河北杀所获唐将哥舒翰程千里等三十余人而去许逺死于偃师壬戌广平王俶入东京囘纥意犹未厌俶患之父老请率罗锦万匹以赂囘纥囘纥乃止　成都使还上皇诰曰当与我劒南一道自奉不复来矣上忧惧不知所为数日后使者至言上皇初得上请归东宫表彷徨不能食欲不归及羣臣表至乃大喜命食作乐下诰定行日上召李泌告之曰皆卿力也　癸亥上发鳯翔遣太子太师韦见素入蜀奉迎上皇　乙丑郭子仪遣左兵马使张用济右武锋使浑释之将兵取河阳及河内严庄来降陈留人杀尹子竒举郡降田承嗣围来填于颍川亦遣使来降郭子仪应之缓承嗣复叛与武令珣皆走河北制以填为淮南节度使　丙寅上至望贤宫得东京捷奏丁卯上入西京百姓出国门奉迎二十里不絶舞跃呼万嵗有泣者上入居大明宫御史中丞崔器令百官受贼官爵者皆脱巾徒跣立于含元殿前博膺顿首请罪环之以兵使百官临视之太庙为贼所焚上素服向庙哭三日是日上皇发蜀郡　安庆绪走保邺郡改邺郡为安成府改元天成从骑不过三百步卒不过千人诸将阿史那承庆等散投常山赵郡范阳旬日间蔡希徳自上党田承嗣自颍川武令珣自南阳各帅所部兵归之又召募河北诸郡人众至六万军声复振　广平王俶之入东京也百官受安禄山父子官者陈希烈等三百余人皆素服悲泣请罪俶以上防释之防勒赴西京己巳崔器令诣朝堂请罪如西京百官之仪然后收系大理京兆狱其府县所由只承人等受贼驱使追捕者皆系之初汲郡甄济有操行隐居青岩山安禄山为采访使奏掌书记济察禄山有异志诈得风疾舁归家禄山反使蔡希徳引行刑者二人封刀召之济引首待刀希徳以实病白禄山后安庆绪亦使人彊舁至东京月余防广平王俶平东京济起诣军门上谒俶遣诣京师上命馆之于三司令受贼官爵者列拜以媿其心以济为秘书郎国子司业苏源明称病不受禄山官上擢为考功郎中知制诰壬申上御丹鳯楼下制士庶受贼官禄为贼用者令三司条件闻奏其因战被虏或所居密近因与贼往来者皆听自首除罪其子女为贼所汚者勿问　癸酉囘纥叶护自东京还上命百官迎之于长乐驿上与宴于宣政殿叶护奏以军中马少请留其兵于沙苑自归取马还为陛下扫除范阳余孽上赐而遣之十一月广平王俶郭子仪来自东京上劳子仪曰吾之家国由卿再造张镐帅鲁炅来填呉王只李嗣业李奂五节度徇河南河东郡县皆下之惟能元皓据北海高秀岩据大同未下　己丑以囘纥叶护为司空忠义王嵗遗囘纥绢二万匹使就朔方军受之　上之在彭原也更以栗为九庙主庚寅朝享于长乐殿　丙申上皇至鳯翔从兵六百余人上皇命悉以甲兵输郡库上发精骑三千奉迎十二月丙午上皇至咸阳上备法驾迎于望贤宫上皇在宫南楼上释黄袍着紫袍望楼下马趋进拜舞于楼下上皇降楼抚上而泣上捧上皇足呜咽不自胜上皇索黄袍自为上着之上伏地顿首固辞上皇曰天数人心皆归于汝使朕得保养余齿汝之孝也上不得已受之父老在仗外欢呼且拜上令开仗纵千余人入谒上皇曰臣等今日复睹二圣相见死无恨矣上皇不肯居正殿曰此天子之位也上固请自扶上皇登殿尚食进食上品尝而荐之丁未将发行宫上亲为上皇习马而进之上皇上马上亲执鞚行数步上皇止之上乘马前引不敢当驰道上皇谓左右曰吾为天子五十年未为贵今为天子父乃贵耳左右皆呼万歳上皇自开逺门入大明宫御含元殿慰抚百官乃诣长乐殿谢九庙主恸哭久之即日幸兴庆宫遂居之上累表请避位还东宫上皇不许　戊午上御丹鳯楼赦天下惟与安禄山同反及李林甫王鉷杨国忠子孙不在免例立广平王俶为楚王加郭子仪司徒李光弼司空自余蜀郡灵武扈从立功之臣皆进阶爵加食邑有差李憕卢奕颜杲卿袁履谦许逺张巡张介然蒋清庞坚等皆加追赠官其子孙战亡之家给复二载郡县来载租庸三分蠲一近所改郡名官名一依故事以蜀郡为南京鳯翔为西京西京为中京以张良娣为淑妃立皇子南阳王系为赵王新城王仅为彭王颍川王僴为兖王东阳王侹为泾王僙为襄王倕为王偲为召王佋为兴王侗为定王议者或罪张巡以守睢阳不去与其食人曷若全人其友人李翰为之作传表上之以为巡以寡击众以弱制彊保江淮以待陛下之师师至而巡死巡之功大矣而议者或罪巡以食人愚巡以守死善遏恶扬录瑕弃功臣窃痛之巡所以固守者以待诸军之救不至而食尽食既尽而及人乖其素志设使巡守城之初已有食人之计损数百之众以全天下臣犹曰功过相掩况非其素志乎今巡死大难不睹休明唯其令名是有荣禄若不时纪录恐逺而不传使巡生死不遇诚可悲焉臣敬撰传一卷献上乞编列史官众议由是始息是后赦令无不及李憕等而程千里独以生执贼庭不沾褒赠　甲子上皇御宣政殿以传国寳授上上始涕泣而受之　安庆绪之北走也其大将北平王李归仁及精兵曳落河同罗六州胡数万人皆溃归范阳所过俘掠人物无遗史思明厚为之备且遣使逆招之范阳境曳落河六州胡皆降同罗不从思明纵兵击之同罗大败悉夺其所掠余众走归其国庆绪忌思明之彊遣阿史那承庆安守忠往征兵因密图之判官耿仁智説思明曰大夫崇重人莫敢言仁智愿一言而死思明曰何也仁智曰大夫所以尽力于安氏者迫于凶威耳今唐室中兴天子仁圣大夫诚帅所部归之此转祸为福之计也禆将乌承玭亦説思明曰今唐室再造庆绪叶上露耳大夫奈何与之俱亡若归款朝廷以自湔洗易于反掌耳思明以为然承庆守忠以五千劲骑自随至范阳思明悉众数万迎之相距一里所使人谓承庆等曰相公及王逺至将士不胜其喜然边兵怯懦惧相公之众不敢进愿弛弓以安之承庆等从之思明引承庆等入内防乐饮别遣人收其甲兵诸郡兵皆给粮纵遣之愿留者厚赐分隶诸营明日囚承庆等遣其将窦子昻奉表以所部十三郡及兵八万来降并帅其河东节度使高秀岩亦以所部来降乙丑子昻至京师上大喜以思明为归义王范阳节度使子七人皆除显官遣内侍李思敬与乌承恩往宣慰使将所部兵讨庆绪先是庆绪以张忠志为常山太守思明召忠志还范阳以其将薛萼摄恒州刺史开井陉路招赵郡太守陆济降之命其子朝义将兵五千人摄冀州刺史以其将令狐彰为博州刺史乌承恩所至宣布诏防沧瀛安深徳棣等州皆降虽相州未下河北率为唐有矣　郭子仪还东都经营河北　崔器吕諲上言诸陷贼官背国从伪准律皆应处死上欲从之李岘以为贼陷两京天子南巡人自逃生此属皆陛下亲戚或勲旧子孙今一防以叛法处死恐乖仁恕之道且河北未平羣臣陷贼者尚多若宽之足开自新之路若尽诛之是坚其附贼之心也书曰殱厥渠魁胁从罔理諲器守文不达大体惟陛下图之争之累日上从岘议以六等定罪重者刑之于市次赐自尽次重杖一百次三等流贬壬申斩达奚珣等十八人于城西南独柳树下陈希烈等七人赐自尽于大理寺应受杖者于京兆府门上欲免张均张垍死上皇曰均垍事贼皆任权要均仍为贼毁吾家事罪不可赦上叩头再拜曰臣非张説父子无有今日臣不能活均垍使死者有知何面目见説于九原因俯伏流涕上皇命左右扶上起曰张垍为汝长流岭表张均必不可活汝更勿救上泣而从命安禄山所署河南尹张万顷独以在贼中能保庇百姓不坐顷之有自贼中来降者言唐羣臣从安庆绪在邺者闻广平王赦陈希烈等皆自悼恨失身贼庭及闻希烈等诛乃止上甚悔之
