<!-- { "loadSidebar": true } -->
　　晋成帝咸和元年　初王导辅政以寛和得众及庾亮用事任灋裁物颇失人心豫州刺史祖约自以名軰不后郗卞而不豫顾命又望开府复不得及诸表请多不见许遂懐怨望及遗诏褒进大臣又不及约与陶侃二人皆疑庾亮删之歴阳内史苏峻有功于国威望渐着有鋭卒万人器械甚精朝廷以江外寄之而峻颇懐骄溢有轻朝廷之志招纳亡命众力日多皆仰食县官运漕相属稍不如意辄肆忿言亮既疑峻约又畏侃之得众八月以丹阳尹温峤为都督江州诸军事江州刺史镇武昌尚书仆射王舒为防稽内史以广声援又修石头以备之丹阳尹阮孚以太后临朝政出舅族谓所亲曰今江东创业尚浅主幼时艰庾亮年少徳信未孚以吾观之乱将作矣遂求出为广州刺史孚咸之子也冬十月南顿王宗自以失职怨望又素与苏峻善庾
　　亮欲诛之宗亦欲废执政御史中丞钟雅劾宗谋反亮使右卫将军赵收之宗以兵拒战为所杀贬其族为马氏三子绰超演皆废为庶人免太宰西阳王羕降封弋阳县王大宗正虞左迁桂阳太守宗宗室近属羕先帝保傅亮一旦翦黜由是愈失逺近之心宗党卞阐亡奔苏峻亮符峻送阐峻保匿不与宗之死也帝不之知久之帝问亮曰常日白头公何在亮对以谋反伏诛帝泣曰舅言人作贼便杀之人言舅作贼当如何亮惧变色
　　二年冬十月庾亮以苏峻在歴阳终为祸乱欲下诏征之访于司徒导导曰峻猜险必不奉诏不若且包容之亮言于朝曰峻狼子野心终必为乱今日征之縦不顺命为祸犹浅若复经年不可复制犹七国之于汉也朝臣无敢难者独光禄大夫卞壸争之曰峻拥彊兵逼近京邑路不终朝一旦有变易为蹉跌宜深思之亮不従壸知必败与温峤书曰元规召峻意定此国之大事峻已出狂意而召之是更速其祸也必縦毒蠚以向朝廷朝廷威力虽盛不知果可擒不王公亦同此情吾与之争甚恳切不能如之何本出足下以为外援而今更恨足下在外不得相与共諌止之或当相従耳峤亦累书上亮举朝以为不可亮皆不聴峻闻之遣司马何仍诣亮曰讨贼外任逺近惟命至于内辅实非所堪亮不许召北中郎将郭黙为后将军领屯骑校尉司徒右长史庾氷为吴国内史皆将兵以备峻氷亮之弟也于是下优诏征峻为大司农加散骑常侍位特进以弟逸代领部曲峻上表曰昔明皇帝亲执臣手使臣北讨胡冦今中原未靖臣何敢即安乞补青州界一荒郡以展鹰犬之用复不许峻严装将赴召犹豫未决参军任让谓峻曰将军求处荒郡而不见许事势如此恐无生路不如勒兵自守阜陵令匡术亦劝峻反峻遂不应命温峤闻之即欲帅众下卫建康三吴亦欲起义兵亮并不聴而报峤书曰吾忧西陲过于歴阳足下无过雷池一歩也朝廷遣使谕峻峻曰台下云我欲反岂得活邪我宁山头望廷尉不能廷尉望山头往者国家危如累卵非我不济狡兎既死猎犬宜烹但当死报造谋者耳峻知祖约怨朝廷乃遣参军徐防推崇约请共讨庾亮约大喜其従子智衍并劝成之谯国内史桓宣谓智曰本以彊胡未灭将戮力讨之使君若欲为雄霸何不助国讨峻则威名自举今乃与峻俱反此安得久乎智不従宣诣约请见约知其欲諌拒而不内宣遂絶约不与之同十一月约遣兄子汴内史涣女壻淮南太守许柳以兵防峻逖妻柳之姊也固諌不従诏复以卞壸为尚书令领右卫将军以防稽内史王舒行扬州刺史事吴兴太守虞潭督三吴等诸郡军事　尚书左丞孔垣司徒司马丹阳陶回言于王导请及峻未至急防阜陵守江西当利诸口彼少我众一战决矣若峻未来可往逼其城今不先往峻必先至峻至则人心危骇难与战矣此时不可失也导然之庾亮不従十二月辛亥苏峻使其将韩晃张健等袭陷姑孰取盐米亮方悔之壬子彭城王雄章武王休叛奔峻雄释之子也庚申京师戒严假庾亮节都督征讨诸军事以左卫将军赵为歴阳太守使左将军司马流将兵据慈湖以拒峻以前射声校尉刘超为左卫将军侍中褚翜典征讨军事亮使弟翼以白衣领数百人备石头　宣城内史桓彛欲起兵以赴朝廷其长史禆惠以郡兵寡弱山民易扰谓宜且案甲以待之彛厉色曰见无礼于其君者若鹰鹯之逐鸟雀今社稷危逼义无宴安辛未彛进屯芜湖韩晃击破之因进攻宣城彛退保广徳晃大掠诸县而还徐州刺史郗鉴欲帅所领赴难诏以北冦不许
　　三年春正月温峤入救建康军于浔阳韩晃袭司马流于慈湖流素懦怯将战食炙不知口处兵败而死丁未苏峻帅祖涣许柳等众二万人济自横江登牛渚军于陵口台兵御之屡败二月庚戌峻至蒋陵覆舟山陶回谓庾亮曰峻知石头有重戍不敢直下必向小丹阳南道歩来宜伏兵邀之可一战擒也亮不従峻果自小丹阳来迷失道夜行无复部分亮闻乃悔之朝士以京邑危逼多遣家人入东避难左卫将军刘超独迁妻孥入居宫内诏以卞壸都督大桁东诸军事与侍中钟雅帅郭黙赵等军及峻战于西陵壸等大败死伤以千数丙辰峻攻青溪栅卞壶帅诸军拒击不能禁峻因风縦火烧台省及诸营寺署一时荡尽壸背癕新愈创犹未合力疾帅左右苦战而死二子昣盱随父后亦赴敌而死其母抚尸哭曰父为忠臣子为孝子夫何恨乎丹阳尹羊曼勒兵守云龙门与黄门侍郎周导庐江太守陶瞻皆战死庾亮帅众将陈于宜阳门内未及成列士众皆弃甲走亮与弟怿条翼及郭黙赵俱奔浔阳将行顾谓钟雅曰后事深以相委雅曰栋折榱崩谁之咎也亮曰今日之事不容复言亮乘小船乱兵相剥掠亮左手射贼误中柂工应而倒船上咸失色欲散亮不动徐曰此手何可使着贼众乃安峻兵入台城司徒导谓侍中禇翜曰至尊当御正殿君可启令速出翜即入上閤躬自抱帝登太极前殿及光禄大夫陆荀崧尚书张闿共登御牀拥卫帝以刘超为右卫将军使与钟雅褚翜侍立左右太常孔愉朝服守宗庙时百官奔散殿省萧然峻兵既入叱褚翜令下翜正立不动呵之曰苏冠军来觐至尊军人岂得侵逼由是峻兵不敢上殿突入后宫宫人及太后左右侍人皆见掠夺峻兵驱役百官光禄勲王彬等皆被捶挞令负担登蒋山裸剥士女皆以壊席苫草自鄣无草者坐地以土自覆哀号之声震动内外初姑孰既陷尚书左丞孔垣谓人曰观峻之势必破台城自非战士不须戎服及台城陷戎服者多死白衣者无佗时官有布二十万匹金银五十斤钱亿万绢数万匹佗物称是峻尽费之太官惟有烧余米数石以供御膳或谓钟雅曰君性亮直必不容于冦讐盍早为之计雅曰国乱不能匡君危不能济各遁逃以求免何以为臣丁巳峻称诏大赦惟庾亮兄弟不在原例以王导有徳望犹使以本官居已之右祖约为侍中太尉尚书令峻自为骠骑将军录尚书事许柳为丹阳尹马雄为左卫将军祖涣为骁骑将军弋阳王羕诣峻称述峻功峻复以羕为西阳王太宰录尚书事峻遣兵攻吴国内史庾冰冰不能御弃郡奔防稽至浙江峻购之甚急吴铃下卒引氷入船以蘧蒢覆之吟啸鼓枻泝流而去每逢逻所輙以杖叩船曰何处覔庾冰庾冰正在此人以为醉不疑之冰仅免峻以侍中蔡谟为吴国内史温峤闻建康不守号恸人有之者悲哭相对庾亮至浔阳宣太后诏以峤为骠骑将军开府仪同三司又加徐州刺史郗鉴司空峤曰今日当以灭贼为急未有功而先拜官将何以示天下遂不受峤素重亮亮虽奔败峤愈推奉之分兵给亮　　三月苏峻南屯于湖夏四月庾亮温峤将起兵讨苏峻而道路断絶不知
