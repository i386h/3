<!-- { "loadSidebar": true } -->
　　顺宗永贞元年春正月辛未朔诸王亲戚入贺德宗太子独以疾不能来德宗涕泣悲叹由是得疾日益甚凢二十余日中外不通莫知两宫安否癸巳德宗崩苍猝召翰林学士郑絪卫次公等至金銮殿草遗诏宦官或曰禁中议所立尚未定众莫敢对次公遽言曰太子虽有疾地居冢嫡中外属心必不得已犹应立广陵王不然必大乱絪等从而和之议始定次公河东人也太子知人情忧疑紫衣麻鞋力疾出九僊门召见诸军使京师粗安甲午宣遗诏于宣政殿太子缞服见百官丙申即皇帝位于太极殿卫士尚疑之企足引领而望之曰真太子也乃喜而泣时顺宗失音不能决事常居深宫施帷独宦官李忠言昭容牛氏侍左右百官奏事自帷中可其奏自德宗大渐王伾先入称诏召王叔文坐翰林中使决事伾以叔文意入言于忠言称诏行下外初无知者以杜佑摄冢宰二月癸夘上始朝百官于紫宸门　辛亥以吏部郎中韦执谊为尚书左丞同平章事王叔文欲专国政首引执谊为相已用事于中与相唱和　壬戌以殿中丞王伾为左散骑常侍依前翰林待诏苏州司功王叔文为起居舍人翰林学士伾寝陋吴语上所防狎而叔文颇任事自许微知文义好言事上以故稍敬之不得如伾出入无阻叔文入至翰林而伾入至柿林院见李忠言牛昭容计事大抵叔文依伾伾依忠言忠言依牛昭容转相交结每事先下翰林使叔文可否然后宣于中书韦执谊承而行之外党则韩泰栁宗元刘禹锡等主采聴外事谋议唱和日夜汲汲如狂互相推奬曰伊曰周曰管曰葛僴然自得谓天下无人荣辱进退生于造次惟其所欲不拘程式士大夫畏之道路以目素与往还者相次拔擢至日除数人其党或言曰某可为官不过一二日輙已得之于是叔文及其党十余家之门昼夜车马如市候见叔文伾者至宿其坊中饼肆酒垆下一人得千钱乃容之伾尤阘茸专以纳贿为事作大匮贮金帛夫妇寝其上　三月辛未以王伾为翰林学士　以王叔文为度支盐铁转运副使先是叔文与其党谋得国赋在手则可以结诸用事人取军士心以固其权又惧骤使重权人心不服借杜佑雅有防计之名位重而务自全易可制故先令佑主其名而自除为副以专之叔文虽判两使不以簿书为意日夜与其党屏人窃语人莫测其所为以御史中丞武元衡为左庶子德宗之末叔文之党多为御史元衡薄其为人待之莽卤元衡为山陵仪仗使刘禹锡求为判官不许叔文以元衡在风宪欲使附已使其党诱以权利元衡不从由是左迁元衡平一之孙也侍御史窦羣奏屯田员外郎刘禹锡挟邪乱政不宜在朝又尝谒叔文揖之曰事固有不可知者叔文曰何谓也羣曰去嵗李实怙恩挟贵气葢一时公当此时逡巡路旁乃江南一吏耳今公一旦复据其地安知路旁无如公者乎其党欲逐之韦执谊以羣素有彊直名止之　上疾久不愈时扶御殿羣臣瞻望而已莫有亲奏对者中外危惧思早立太子而王叔文之党欲专大权恶闻之宦官俱文珍刘光琦薛盈珍等皆先朝任使旧人疾叔文忠言等朋党专恣乃启上召翰林学士郑絪卫次公李程王涯入金銮殿草立太子制时牛昭容辈以广陵王淳英睿恶之絪不复请书纸为立嫡以长字呈上上颔之癸巳立淳为太子更名纯程神符五世孙也　贾躭以王叔文党用事心恶之称疾不出屡乞骸骨丁酉诸宰执会食中书故事丞相方食百寮无敢谒见者叔文至中书欲与执谊计事令直省通之直省以旧事告叔文怒叱直省直省惧入白执谊执谊逡巡慙赧竟起迎叔文就其閤语良久杜佑髙郢郑珣瑜皆停筯以待有报者云叔文索饭韦相公已与之同食閤中矣佑郢心知不可畏叔文执谊莫敢出言珣瑜独叹曰吾岂可复居此位顾左右取马径归遂不起二相皆天下重望相次归卧叔文执谊等益无所顾忌逺近大惧　夏四月乙巳上御宣政殿册太子百官睹太子仪表退皆相贺至有感泣者中外大喜而叔文独有忧色口不敢言但吟杜甫题诸葛亮祠堂诗曰出师未捷身先死长使英雄泪满襟闻者哂之先是太常卿杜黄裳为裴延龄所恶留滞台阁十年不迁及其壻韦执谊为相始迁太常卿黄裳劝执谊帅羣臣请太子监国执谊惊曰丈人甫得一官奈何启口议禁中事黄裳勃然曰黄裳受恩三朝岂得以一官相买乎拂衣起出戊申以给事中陆淳为太子侍读仍更名质韦执谊自以专权恐太子不悦故以质为侍读使潜伺太子意且解之及质发言太子怒曰陛下令先生为寡人讲经义耳何为预它事质惶惧而出　五月辛未以右金吾大将军范希朝为左右神策京西诸城镇行营节度使甲戌以度支郎中韩泰为其行军司马王叔文自知为内外所憎疾欲夺取宦官兵权以自固借希朝老将使主其名而实以泰专其事人情不测其所为益疑惧　辛夘以王叔文为户部侍郎依前充度支盐铁转运副使俱文珍等恶其专权削去翰林之职叔文见制书大惊谓人曰叔文日时至此啇量公事若不得此院职事则无因而至矣王伾即为疏请不从再疏乃许三五日一入翰林去学士名叔文始惧　六月己亥贬宣歙巡官羊士谔为汀州宁化尉士谔以公事至长安遇叔文用事公言其非叔文闻之怒欲下诏斩之执谊不可则令杖煞之执谊又以为不可遂贬焉由是叔文始大恶执谊往来二人门下者皆惧先时刘辟以劔南支度副使将韦臯之意于叔文求都领劔南三川谓叔文曰太尉使辟致微诚于公若与某三川当以死相助若不与亦当有以相酬叔文怒亦将斩之执谊固执不可辟尚游长安未去闻贬士谔遂逃归执谊初为叔文所引用深附之既得位欲掩其迹且迫于公议故时时为异同輙使人谢叔文曰非敢负约乃欲曲成兄事耳叔文诟怒不之信遂成仇怨　癸丑韦臯上表以为陛下哀毁成疾重劳万机故久而未安请权令皇太子亲监庶政俟皇躬痊愈复归春宫臣位兼将相今之所陈乃其职分又上太子牋以为圣上逺灋髙宗亮隂不言委政臣下而所付非人王叔文王伾李忠言之徒輙当重任赏罚纵情堕纪紊纲散府库之积以赂权门树置心腹徧于贵位潜结左右忧在萧墙窃恐倾太宗盛业危殿下家邦愿殿下即日奏闻斥逐羣小使政出人主则四方获安臯自恃重臣逺处西蜀度王叔文不能动摇遂极言其奸俄而荆南节度使裴均河东节度使严绶牋表继至意与臯同中外皆倚以为援而邪党震惧均光庭之曾孙也　王叔文既以范希朝韩泰主京西神策军诸宦者尚未寤防边上诸将各以状辞中尉且言方属希朝宦者始寤兵柄为叔文等所夺乃大怒曰从其谋吾属必死其手密令其使归告诸将曰无以兵属人希朝至奉天诸将无至者韩泰驰归白之叔文计无所出唯曰柰何柰何无几其母病甚丙辰叔文盛具酒馔与诸学士及李忠言俱文珍刘光琦等饮于翰林叔文言曰叔文母病以身任国事之故不得亲医药今将求假归侍叔文比竭心力不避危难皆为朝廷之恩一旦去归百谤交至谁肯见察以一言相助乎文珍随其语輙折之叔文不能对但引满相劝酒数行而罢丁巳叔文以母丧去位　秋七月王叔文既有母丧韦执谊益不用其语叔文怒与其党日夜谋起复必先斩执谊而尽诛不附己者闻者忷惧自叔文归第王伾失据日诣宦官及杜佑请起叔文为相且总北军既不获则请以为威逺军使平章事又不得其党皆忧悸不自保是日伾坐翰林中疏三上不报知事不济行且卧至夜忽呌曰伾中风矣明日遂舆归不出己丑以仓部郎中判度支案陈諌为河中少尹伾叔文之党至是始去　乙未制以积疹未复其军国政事权令皇太子纯勾当时内外共疾王叔文党与专恣上亦恶之俱文珍等屡启上请令太子监国上固厌倦万机遂许之又以太常卿杜黄裳为门下侍郎左金吾大将军袁滋为中书侍郎竝同平章事俱文珍等以其旧臣故引用之又以郑珣瑜为吏部尚书髙郢为刑部尚书竝罢政事太子见百官于东朝堂百官拜贺太子涕泣不答拜八月庚子制令太子即皇帝位朕称太上皇制敇称诰辛丑太上皇徙居兴庆官诰改元永贞立良娣王氏为太上皇后后宪宗之母也壬寅贬王伾开州司马王叔文渝州司户伾寻病死贬所明年赐叔文死乙巳宪宗即位于宣政殿　九月己夘贬神策行军司马韩泰为抚州刺史司封郎中韩为池州刺史礼部员外郎栁宗元为邵州刺史屯田员外郎刘禹锡为连州刺史　冬十一月壬申贬中书侍郎同平章事韦执谊为崖州司马执谊以甞与王叔文异同且杜黄裳壻故独后贬然叔文败执谊亦自失形势知祸且至虽尚为相常不自得奄奄无气闻人行声輙惶悸失色以至于贬　朝议谓王叔文之党或自员外郎出为刺史贬之太轻己夘再贬韩泰为防州司马韩为饶州司马栁宗元为永州司马刘禹锡为朗州司马又贬河中少尹陈諌为台州司马和州刺史凌准为连州司马岳州刺史程异为郴州司马
　　宪宗元和四年　初王叔文之党既贬有诏虽遇赦无得量移十年王叔文之党坐谪官者凡十年不量移执政有怜其才欲渐进之者悉召至京师谏官争言其不可上与武元衡亦恶之三月乙酉皆以为逺州刺史官虽进而地益逺永州司马栁宗元为栁州刺史朗州司马刘禹锡为播州刺史宗元曰播州非人所居而梦得亲在堂万无母子俱往理欲请于朝愿以栁易播防中丞裴度亦为禹锡言曰禹锡诚有罪然母老与其子死别良可伤上曰为人子尤当自谨勿贻亲忧此则禹锡重可责也度曰陛下方侍太后恐禹锡在所宜矜上良久乃曰朕所言以责为人子者耳然不欲伤其亲心退谓左右曰裴度爱我终切明日禹锡改连州刺史
　　宪宗平蜀【刘辟】
　　唐顺宗永贞元年秋七月癸丑西川节度使南康忠武王韦臯薨臯在蜀二十一年重加赋敛丰贡献以结主恩厚给赐以抚士卒士卒婚嫁死丧皆供其资费以是得久安其位而士卒乐为之用服南诏摧吐蕃幕僚嵗久官崇者则为刺史已复还幕府终不使还朝恐泄其所为故也府库既实时寛其民三年一复租赋蜀人服其智谋而畏其威至今画像以为土神家家祀之度支副使刘辟自为留后　刘辟使诸将表求节钺朝廷不许己未以袁滋为劔南东西川山南西道安抚大使　冬十月戊戌以中书侍郎同平章事袁滋同平章事充西川节度使征刘辟为给事中　十一月刘辟不受征阻兵自守袁滋畏其彊不敢进上怒贬滋为吉州刺史　十二月己酉以给事中刘辟为西川节度副使知节度事上以初嗣位力未能讨故也右谏议大夫韦丹上疏以为今释辟不诛则朝廷可以指臂而使者惟两京耳此外谁不为叛上善其言壬子以丹为东川节度使丹津之五世孙也
