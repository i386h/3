<!-- { "loadSidebar": true } -->
　　东注曹濮及郓以限唐兵　初梁主遣段凝监大军于河上敬翔李振屡请罢之梁主曰凝未有过振曰俟其有过则社稷危矣至是凝厚赂赵张求为招讨使翔振力争以为不可赵张主之竟代王彦章为北面招讨使于是宿将愤怒士卒亦不服天下兵马副元帅张元奭言于梁主曰臣为副元帅虽衰朽犹足为陛下扞御北方段凝晩进功名未能服人众议詾詾恐贻国家深忧敬翔曰将帅系国安危今国势已尔陛下岂可尚不留意邪梁主皆不聼戊子凝将全军五万营于王村自高陵津济河剽掠澶州诸县至于顿丘梁主又命王彦章将保銮骑士及它兵合万人屯兖郓之境谋复郓州以张汉杰监其军　庚寅帝引兵屯朝城戊戍康延孝帅百余骑来奔帝解所御锦袍玉带赐之以为南面招讨都指挥使领博州刺史帝屏人问延孝以梁事对曰梁朝地不为狭兵不为少然迹其行事终必败亡何则主既暗懦赵张兄弟擅权内结宫掖外纳货赂官之高下唯视赂之多少不择才徳不校勲劳段凝智勇俱无一旦居王彦章霍彦威之右自将兵以来专率敛行伍以奉权贵梁主毎出一军不能专任将帅常以近臣监之进止可否动为所制近又闻欲数道出兵令董璋引陜虢泽潞之兵自石防闗趣太原霍彦威以汝洛之兵自相卫邢洺冦镇定王彦章张汉杰以禁军攻郓州段凝杜晏球以大军当陛下决以十月大举臣窃观梁兵聚则不少分则不多愿陛下养勇蓄力以待其分兵帅精骑五千自郓州直抵大梁擒其伪主旬月之间天下定矣帝大悦　　九月帝在朝城梁段凝进至临河之南澶西相南日有冦掠自徳胜失利以来丧刍粮数百万租庸副使孔谦暴敛以供军民多流亡租税益少仓廪之积不支半嵗泽潞未下卢文进王郁引契丹屡过瀛涿之南传闻俟草枯冰合深入为冦又闻梁人欲大举数道入冦帝深以为忧召诸将防议宣徽使李绍宏等皆以为郓州城门之外皆为冦境孤逺难守有之不如无之请以易卫州及黎阳于梁以之约和以河为境休兵息民俟财力稍集更图后举帝不悦曰如此吾无葬地矣乃罢诸将独召郭崇韬问之对曰陛下不栉沐不解甲十五余年其志欲以雪家国之雠耻也今已正尊号河北士庶日望升平始得郓州尺寸之地不能守而弃之安能尽有中原乎臣恐将士解体将来食尽众散虽画河为境谁为陛下守之臣尝细询康延孝以河南之事度已料彼日夜思之成败之机决在今嵗梁今悉以精兵授段凝据我南鄙又决河自固谓我猝不能渡恃此不复为备使王彦章侵逼郓州其意冀有奸人动揺变生于内耳段凝本非将材不能临机决策无足可畏降者皆言大梁无兵陛下若留兵守魏固保杨刘自以精兵与郓州合势长驱入汴彼城中既空虚必望风自溃茍伪主授首则诸将自降矣不然今秋谷不登军粮将尽若非陛下决志大功何由可成谚曰当道筑室三年不成帝王应运必有天命在陛下勿疑耳帝曰此正合朕志丈夫得则为王失则为虏吾行决矣司天奏今嵗天道不利深入必无功帝不聴王彦章引兵逾汶水将攻郓州李嗣源遣李従珂将骑兵逆战败其前锋于逓坊镇获将士三百人斩首二百级彦章退保中都戊辰捷奏至朝城帝大喜谓郭崇韬曰郓州告捷足壮吾气己巳命将士悉遣其家归兴唐　　冬十月帝遣魏国夫人刘氏皇子继岌归兴唐与之诀曰事之成败在此一决若其不济当聚吾家于魏宫而焚之仍命豆卢革李绍宏张宪王正言同守东京壬申帝以大军自杨刘济河癸酉至郓州中夜进军逾汶以李嗣源为前锋甲戍旦遇梁兵一战败之追至中都围其城城无守备少顷梁兵溃围出追击破之王彦章以数十骑走龙武大将军李绍竒单骑追之识其声曰王铁枪也防矟刺之彦章重伤马踬遂擒之并擒都监张汉杰曹州刺史李知节禆将赵廷隠刘嗣彬等二百余人斩首数千级廷隠开封人嗣彬知俊之族子也彦章尝谓人曰李亚子鬬鸡小儿何足畏至是帝谓彦章曰尔常谓我小儿今日服未又问尔名善将何不守兖州中都无壁垒何以自固彦章对曰天命已去无足言者帝惜彦章之材欲用之赐药传其创屡遣人诱谕之彦章曰余本匹夫防梁恩位至上将与皇帝交战十五年今兵败力穷死自其分縦皇帝怜而生我我何面目见天下之人乎岂有朝为梁将暮为唐臣此我所不为也帝复遣李嗣源自往谕之彦章卧谓嗣源曰汝非邈佶烈乎彦章素轻嗣源故以小名呼之于是诸将称贺帝举酒属李嗣源曰今日之功公与崇韬之力也向従绍宏辈语大事去矣帝又谓诸将曰向所患惟王彦章今已就擒是天意灭梁也段凝犹在河上进退之计宜何向而可诸将以为传者虽云大梁无备未知虚实今东方诸镇兵皆在段凝麾下所余空城耳以陛下天威临之无不下者若先广地东传于海然后观衅而动可以万全康延孝固请亟取大梁李嗣源曰兵贵神速今彦章就擒段凝必未之知就使有人走告之疑信之间尚须三日设若知吾所向即发救兵直路则阻决河须自白马南渡数万之众舟檝亦难猝办此去大梁至近前无山险方陈横行昼夜兼程信宿可至段凝未离河上友贞已为吾擒矣延孝之言是也请陛下以大军徐进臣愿以千骑前驱帝従之令下诸军皆踊跃愿行是夕嗣源帅前军倍道趣大梁乙亥帝发中都舁王彦章自随遣中使问彦章曰吾此行克乎对曰段凝有精兵六万虽主将非材亦未肯遽尔倒戈殆难克也帝知其终不为用遂斩之丁丑至曹州梁守将降王彦章败卒有先至大梁告梁主以彦章就擒唐军长驱且至者梁主聚族哭曰运祚尽矣召羣臣问策皆莫能对梁主谓敬翔曰朕居常忽卿所言以至于此今事急矣卿勿以为怼将若之何翔泣曰臣受先帝厚恩殆将三纪名为宰相其实朱氏老奴事陛下如郎君臣前后献言莫匪尽忠陛下初用段凝臣极言不可小人朋比致有今日今唐兵且至段凝限于水北不能赴救臣欲请陛下出居避敌陛下必不听従欲请陛下出竒合战陛下必不果决虽使良平更生谁能为陛下计者臣愿先赐死不忍见宗庙之亡也因与梁主相向恸哭梁主遣张汉伦驰驱追段凝军汉伦至滑州坠马伤足复限水不能进时城中尚有控鹤军数千朱珪请帅之出战梁主不従命开封尹王瓉驱市人乘城为备初梁陜州节度使邵王友诲全昱之子也性颖悟人心多向之或言其诱致禁军欲为乱梁主召还与其兄友谅友能并幽于别第及唐师将至梁主疑诸兄弟乘危谋乱并皇弟贺王友雍建王友徽尽杀之梁主登建国楼面择亲信厚赐之使衣野服赍蜡诏促段凝军既辞皆亡匿或请幸洛阳收集诸军以拒唐唐虽得都城势不能久留或请幸段凝军控鹤都指挥使皇甫麟曰凝本非将材官由幸进今危窘之际望其临机制胜转败为功难矣且凝闻彦章军败其胆已破安知能终为陛下尽节乎赵岩曰事势如此一下此楼谁心可保梁主乃止复召宰相谋之郑珏请自怀传国宝诈降以纾国难梁主曰今日固不敢爱宝但如卿此策竟可了否珏俯首乆之曰但恐未了左右皆缩颈而笑梁主日夜涕泣不知所为置传国宝于卧内忽失之已为左右窃之迎唐军矣戊寅或告唐军已过曹州尘埃涨天赵岩谓従者曰吾待温许州厚必不负我遂奔许州梁主谓皇甫麟曰李氏吾世雠理难降首不可俟彼刀锯吾不能自裁卿可断吾首麟泣曰臣为陛下挥劒死唐军则可矣不敢奉此诏梁主曰卿欲卖我邪麟欲自刭梁主持之曰与卿俱死麟遂弑梁主因自杀梁主为人温恭俭约无荒淫之失但宠信赵张使擅威福踈弃敬李旧臣不用其言以至于亡己卯旦李嗣源军至大梁攻封丘门王瓒开门出降嗣源入城抚安军民是日帝入自梁门百官迎谒于马首拜伏请罪帝慰劳之使各复其位李嗣源迎贺帝喜不自胜手引嗣源衣以头触之曰吾有天下卿父子之功也天下与尔共之帝命访求梁主顷之或以其首献李振谓敬翔曰有诏洗涤吾辈相与朝新君乎翔曰吾二人为梁宰相君昏不能谏国亡不能救新君若问将何辞以对是夕未曙或报翔曰崇攻李太保已入朝矣翔叹曰李振谬为丈夫朱氏与新君世为仇雠今国亡君死縦新君不诛何面目入建国门乎乃缢而死庚辰梁百官复待罪于朝堂帝宣敕赦之赵岩至许州温昭图迎谒归第斩首来献尽没岩所赍之货昭图复名韬辛巳诏王瓉收朱友贞尸殡于佛寺漆其首函之藏于太社段凝自滑州济河入援以诸军排陈使杜晏球为前锋至封丘遇李従珂晏球先降壬午凝将其众五万至封丘亦解甲请降凝帅诸大将先诣阙待罪帝劳赐之慰谕士卒使各复其所凝出入公卿间扬扬自得无愧色梁之旧臣见者皆欲龁其面抉其心丙戍诏贬梁中书侍郎同平章事郑珏为莱州司戸萧顷为登州司戸翰林学士刘岳为均州司马任赞为房州司马姚顗为复州司马封翘为唐州司马李怿为怀州司马窦梦征为沂州司马崇政学士刘光素为宻州司戸陆崇为安州司戸御史中丞王权为随州司戸以其世受唐恩而仕梁贵显故也岳宗龟之从子顗万年人翘敖之孙怿京兆人权龟之孙也段凝杜晏球上言曰梁要人赵岩赵鹄张希逸张汉伦张汉杰张汉俊朱珪等窃弄威福残蠧羣生不可不诛诏敬翔李振首佐朱温共倾唐祚契丹撒刺阿拨叛兄弃母负恩背国宜与岩等竝族诛于市自余文武将吏一切不问又诏追废朱温朱友贞为庶人毁其宗庙神主帝之与梁战于河上也梁拱宸左厢都指挥使陆思铎善射常于笴上自镂姓名射帝中马鞍帝拔箭藏之至是思铎从众俱降帝出箭示之思铎伏地待罪帝慰而释之寻授龙武右厢都指挥使以豆卢革尚在魏命枢宻使郭崇韬权行中书事梁诸藩镇稍稍入朝或上表待罪帝皆慰释之宋州节度使袁象先首来入朝陕州留后霍彦威次之象先辈珍货数十万徧赂刘夫人及权贵伶官宦者旬日中外争举之恩宠隆异己丑诏伪庭节度观察防御团练使刺史及诸将校竝不议改更将校官吏先犇伪庭者一切不问庚寅豆卢革至自魏甲午加崇韬守侍中领成德节度使崇韬权兼内外谋猷规益竭忠无隠颇亦荐引人物豆卢革受成而已无所裁正　丙辰赐滑州留后段凝姓名曰李绍钦耀州刺史杜晏球曰李绍防　乙酉梁西都留守河南尹张宗奭来朝复名全义献币马千计帝命皇子继岌皇弟存纪等兄事之帝欲发梁太祖墓斵棺焚其尸全义上言朱温虽国之深雠然其人已死刑无可加屠灭其家足以为报乞免焚斵以存圣恩帝从之但铲其阙室削封树而已戊戍加天平节度使李嗣源兼中书令以北京留守继岌为东京留守同平章事　帝遣使宣谕谕诸道梁所除节度使五十余人皆上表入贡　郭崇韬上言河南节度使刺史上表者但称姓名未新除官恐负忧疑十一月始降制以新官命之　癸卯河中节度使朱友谦入朝　张全义请帝迁都洛阳従之　己巳赐朱友谦姓名曰李继麟命继岌兄事之以康延孝为郑州防御使赐姓名曰李绍琛　废北都复为成徳军赐宣武节度使袁象先姓名曰李绍安匡国节度使温
　　韬入朝赐姓名曰李绍冲绍冲多赍金帛赂刘夫人及权贵伶官旬日复遣还镇郭崇韬曰国家为唐雪耻温韬发唐山陵殆徧其罪与朱温相埒耳何得复居方镇天下义士其谓我何上曰入汴之初已赦其罪竟遣之初梁均王将祀南郊于洛阳闻杨刘陷而止其仪物
　　具在张全义请上亟幸洛阳谒庙毕即祀南郊従之丙辰复以梁东京为宣府军　诏文武官先诣洛阳甲子帝发大梁十二月庚午至洛阳
　　二年春二月己巳朔上祀南郊大赦
　　庄宗灭蜀
