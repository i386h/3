<!-- { "loadSidebar": true } -->
　　梁武帝天监元年春正月齐和帝遣兼侍中席阐文等慰劳建康　戊戌迎宣徳太后入宫临朝称制衍解承制　壬寅进大司马衍都督中外诸军事剑履上殿賛拜不名　初大司马与黄门侍郎范云南清河太守沈约司徒右长史任昉同在竟陵王西邸意好敦密至是引云为大司马谘议参军领録事约为骠骑司马昉为记室参军与参谋议前吴兴太守谢朏国子祭酒何先皆弃官家居衍奏徴为军谘祭酒朏皆不至大司马内有受禅之志沈约微扣其端大司马不应它日又进曰今与古异不可以淳风期物士大夫攀龙附鳯者皆望有尺寸之功今童儿牧防皆知齐祚已终明公当承其运天文防记又复炳然天心不可违人情不可失茍厯数所在虽欲谦光亦不可得己大司马曰吾方思之约曰公初建牙樊沔此时应思今王业已成何所复思若不早定大业脱有一人立异即损威徳且人非金玉时事难保岂可以建安之封遗之子孙若天子还都公卿在位则君臣分定无复异心君明于上臣忠于下岂复有人敢更同公作贼大司马然之约出大司马召范云告之云对畧同约防大司马曰智者乃尔暗同卿明早将休文更来云出语约约曰卿必待我云许诺而约先期入大司马命草具其事约乃出懐中诏书并诸选置大司马初无所改俄而云自外至望殿门不得入徘徊夀光阁外但云咄咄约出问曰何以见处约举首向左云笑曰不乖所望有顷大司马召云入叹约才智纵横且曰我起兵于今三年矣功臣诸将实有其劳然成帝业者卿二人也甲寅诏进大司马位相国总百揆扬州牧封十郡为梁公备九锡之礼置梁百司去録尚书之号骠骑大将军如故二月辛酉梁公始受命　丙寅诏梁国选诸要职悉依天朝之制于是以沈约为吏部尚书兼右仆射范云为侍中　丙戌诏梁公增封十郡进爵为王癸巳受命赦国内及府州殊死以下　齐和帝东归至姑孰丙辰下诏禅位于梁　夏四月辛酉宣徳太后令曰西诏至帝宪章前代敬禅神器于梁明可临轩遣使恭授玺绂未亡人归于别宫壬戌发策遣兼太保尚书令亮等奉皇帝玺绶诣梁宫丙寅梁王即皇帝位于南郊大赦改元是日追赠兄懿为丞相封长沙王谥曰宣武礼依晋安平献王故事丁卯奉和帝为巴陵王宫于姑孰优崇之礼皆仿齐初奉宣徳太后为齐文帝妃王皇后为巴陵王妃齐世王侯封爵悉从降省唯宋汝隂王不在除例追尊皇考为文皇帝庙号太祖皇妣为献皇后追谥妃郗氏为宣徳皇后封文武功臣车骑将军夏侯详等十人为公侯立皇弟中防军宏为临川王南徐州刺史秀为安成王雍州刺史伟为建安王左卫将军恢为鄱阳王荆州刺史憺为始兴王以宏为扬州刺史　戊辰巴陵王卒时上欲以南海郡为巴陵国徙王居之沈约曰古今殊事魏武所云不可慕虚名而受实祸上颔之乃遣所亲郑伯禽诣姑孰以生金进王王曰我死不须金醇酒足矣乃遣沉醉伯禽就折杀之　以谢沐县公寳义为巴陵王奉齐祀寳义幼有废疾不能言故独得全齐南康侯子恪及弟祁阳侯子范甞因事入见上从客谓曰天下公器非可力取茍无期运虽项籍之力终亦败亡宋孝武性猜忌兄弟粗有令名者皆鸩之朝臣以疑似枉死者相继然或疑而不能去或不疑而卒为患如卿祖以材畧见疑而无如之何湘东以庸愚不疑而子孙皆死其手我于时已生彼岂知我应有今日固知有天命者非人所害我初平建康人皆劝我除去卿辈以壹物心我于时依而行之谁谓不可正以江左以来代谢之际必相屠灭感伤和气所以国祚不长又齐梁虽云革命事异前世我与卿兄弟虽复絶服宗属未逺齐业之初亦共甘苦情同一家岂可遽如行路之人卿兄弟果有天命非我所杀若无天命何忽行此适足示无度量耳且建武涂炭卿门我起义兵非惟自雪门耻亦为卿兄弟报仇卿若能在建武永元之世拨乱返正我岂得不释戈推奉邪我自取天下于明帝家非取之于卿家也昔刘子舆自称成帝子光武言假使成帝更生天下亦不复可得况子舆乎曺志魏武帝之孙为晋忠臣况卿今日犹是宗室我方坦然相期卿无复懐自外之意少待自当知我寸心子恪兄弟凡十六人皆仕梁子恪子范子质子显子云子晖并以才能知名厯官清显各以夀终

　　通鉴纪事本末卷二十一上
<史部,纪事本末类,通鉴纪事本末>
　　钦定四库全书
　　通鉴纪事本末卷二十一下
　　宋　袁枢　撰
　　南北交兵
　　齐和帝中兴元年魏镇南将军元英上书曰萧寳卷骄纵日甚虐害无辜其雍州刺史萧寳东伐秣陵扫土兴兵顺流而下唯有孤城更无重卫乃皇天授我之日旷载一逢之秋此而不乘将欲何待臣乞躬帅步骑三万直指沔隂据襄阳之城断黒水之路昏虐君臣自相鱼肉我居上流威震遐迩长驱南出进防江陵则三楚之地一朝可収岷蜀之道自成断絶又命扬徐二州声言俱举建业穷蹙鱼逰釡中可以齐文轨而大同混天地而为一伏惟陛下独决圣心无取疑议此期脱爽并吞无日事寝不报车骑大将军源懐上言萧衍内侮寳卷孤危广陵淮隂等戍皆观望得失斯实天启之期并吞之防宜东西齐举以成席卷之势若使萧衍克济上下同心岂惟后图之难亦恐扬州危逼何则夀春之去建康才七百里山川水陆皆彼所谙彼若内外无虞君臣分定乘舟借水倐忽而至未易当也今寳卷都邑有土崩之忧邉地无继援之望廓清江表正在今日魏主乃以任城王澄为都督淮南诸军事镇南大将军开府仪同三司扬州刺史使为经畧既而不果懐贺之子也东豫州刺史田益宗上表曰萧氏乱常君臣交争江外州镇中外为两东西抗峙已淹嵗时民庶穷于转输甲兵疲于战鬬事救于目前力尽于麾下无暇外维州镇纲纪庶方藩城棊立孤存而已不乘机电扫廓彼蛮疆恐后之经畧未易于此且夀春虽平三面仍梗镇守之宜实须豫设义阳差近淮源利涉津要朝廷行师必由此道若江南一平有事淮外须乘夏水汛长列舟长淮师赴夀春须从义阳之北便是居我喉要在虑弥深义阳之灭今实时矣度彼不过须精卒一万二千然行师之法贵张形势请使两荆之众西拟随雍扬之卒顿于建安得捍三闗之援然后二豫之军直据南闗对抗延头遣一都督总诸军节度季冬进师迄于春末不过十旬克之必矣元英又奏称今寳卷骨肉相残藩镇鼎立义阳孤絶宻迩王土内无兵储之固外无粮援之期此乃欲焚之鸟不可去薪授首之冦岂容缓斧若失此不取岂惟后举难图亦恐更为深患今豫州刺史司马恱已戒严垂发东豫州刺史田益宗兵守三闗请遣军司为之节度魏主乃遣直寝羊灵引为军司益宗遂入冦建宁太守黄天赐与益宗战于赤亭天赐败绩
　　梁武帝天监元年春二月辛丑杀齐邵陵王寳収晋熈王寳嵩桂阳王寳贞梁王将杀齐诸王防守犹未急鄱阳王寳寅家阉人顔文智与左右麻拱等宻谋穿墙夜出寳寅具小船于江岸着乌布襦腰系千许钱潜赴江侧蹑屩徒步足无完肤防守者至明追之寳寅诈为钓者随流上下十余里追者不疑待散乃度西岸投民华文荣家文荣与其族人天龙恵连弃家将寳寅遁匿山涧赁驴乘之昼伏宵行抵夀阳之东城魏戍主杜元伦驰告扬州刺史任城王澄以车马侍卫迎之寳寅时年十六徒步憔悴见者以为掠至生口澄待以客礼宝寅请丧君斩衰之服澄遣人晓示情礼赍丧兄齐衰之服给之澄帅官僚赴吊宝寅居处有礼一同极哀之节夀阳多其义故皆受慰喭唯不见夏侯一族以夏侯详从梁王故也澄深器重之　三月齐和帝下诏禅位于梁王
　　二年春三月萧寳寅伏于魏阙之下请兵伐梁虽暴风大终不蹔移防陈伯之降魏亦请兵自效魏主乃引八坐门下入定议夏四月癸未朔以寳寅为都督东阳等三州诸军事镇东将军扬州刺史丹阳公齐王礼赐甚厚配兵一万令屯东城以伯之为都督淮南诸军事平南将军江州刺史屯阳石俟秋冬大举寳寅明当拜命其夜恸哭至晨魏人又聴寳寅募四方壮勇得数千人以顔文智华文荣等六人皆为将军军主寳寅志性雅重过朞犹絶酒肉惨形悴色蔬食麤衣未甞嬉笑六月魏扬州刺史任城王澄表称萧衍频断东闗欲令漅湖汛溢以灌淮南诸戍吴楚便水且灌且掠淮南之地将非国有夀阳去江五百余里众庶惶惶并惧水害脱乘民之愿攻敌之虚豫勒诸州纂集士马首秋大集应机经畧虽混壹不能必果江西自是无虞矣丙戌魏发冀定瀛相并济六州二万人马一千五百匹令仲秋之中毕防淮南并夀阳先兵一万委澄经畧萧寳寅陈伯之皆受澄节度　秋八月庚子魏以镇南将军元英都督征义阳诸军事司州刺史蔡道恭闻魏军将至遣骁骑将军杨由帅城外居民三千余家保贤首山为三栅冬十月元英勒诸军围贤首栅栅民任马驹斩由降魏任城王澄命统军党法宗傅竪眼太原王神念等分兵冦东闗大岘淮陵九山髙祖珍将三千骑为逰军澄以大军继其后竪眼灵越之子也魏人防闗要頴川大岘三城白塔牵城清溪皆溃徐州刺史司马明素将兵三千救九山徐州长史潘伯邻据淮陵宁朔将军王燮保焦城党法宗等进防焦城破淮陵十一月壬午擒明素斩伯邻先是南梁太守冯道根戍阜陵初到修城隍逺斥如敌将至众颇笑之道根曰怯防勇战此之谓也城未毕党法宗等众二万奄至城下众皆失色道根命大开门缓服登城选精锐二百人出与魏兵战破之魏人见其意态闲暇战又不利遂引去道根将百骑击髙祖珍破之魏诸军粮运絶引退以道根为豫州刺史乙酉将军吴子阳与魏将元英战于白沙子阳败绩
