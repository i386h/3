<!-- { "loadSidebar": true } -->
　　三年冬十月宋义行至安阳留四十六日不进项羽曰秦围赵急宜疾引兵渡河楚击其外赵应其内破秦军必矣宋义曰不然夫搏牛之蝱不可以破虮虱今秦攻赵战胜则兵罢我承其敝不胜则我引兵鼓行而西必举秦矣故不如先鬭秦赵夫披坚执锐义不如公坐运筹策公不如义因下令军中曰有猛如虎狠如羊贪如狼彊不可使者皆斩之乃遣其子宋襄相齐身送之至无盐饮酒髙防天寒大雨士卒冻饥项羽曰将戮力而攻秦久留不行今嵗饥民贫士卒食半菽军无见粮乃饮酒髙防不引兵渡河因赵食与赵并力攻秦乃曰承其敝夫以秦之彊攻新造之赵其势必举赵赵举秦彊何敝之承且国兵新破王坐不安席扫境内而専属于将军国家安危在此一举今不恤士卒而狥其私非社稷之臣也十一月项羽晨朝上将军宋义即其帐中斩宋义头出令军中曰宋义与齐谋反楚楚王隂令籍诛之当是时诸将皆慴服莫敢枝梧皆曰首立楚者将军家也今将军诛乱乃相与共立羽为假上将军使人追宋义子及之齐杀之使桓楚报命于怀王怀王因使羽为上将军　十二月沛公引兵至栗遇刚武侯夺其军四千余人并之与魏将皇欣武满军合攻秦军破之章邯筑甬道属河饷王离王离兵食多急攻钜鹿钜鹿城中食尽兵少张耳数使人召前陈余陈余度兵少不敌秦不敢前数月张耳大怒怨陈余使张黡陈泽往让陈余曰始吾与公为刎颈交今王与耳旦暮且死而公拥兵数万不肯相救安在其相为死茍必信胡不赴秦军俱死且有十一二相全陈余曰吾度前终不能救赵徒尽亡军且余所以不俱死欲为赵王张君报秦今必俱死如以肉委饿虎何益张黡陈泽要以俱死余乃使黡泽将五千人先尝秦军至皆没当是时齐师燕师皆来救赵张敖亦北収代兵得万余人来皆壁余旁未敢击秦项羽已杀卿子冠军威震楚国乃遣当阳君蒲将军将卒二万渡河救钜鹿战少利絶章邯甬道王离军乏食陈余复请兵项羽乃悉引兵渡河皆沈船破釜甑烧庐舍持三日粮以示士卒必死无一还心于是至则围王离与秦军遇九战大破之章邯引兵却诸侯兵乃敢进击秦军遂杀苏角虏王离涉闲不降自烧杀当是时楚兵冠诸侯军救钜鹿者十余壁莫敢纵兵及楚击秦诸将皆从壁上观楚战士无不一当十呼声动天地诸侯军无不人人惴恐于是已破秦军项羽召见诸侯将诸侯将入辕门无不膝行而前莫敢仰视项羽由是始为诸侯上将军诸侯皆属焉于是赵王歇及张耳乃得出钜鹿城谢诸侯张耳与陈余相见责让陈余以不肯救赵及问张黡陈泽所在疑陈余杀之数以问余余怒曰不意君之望臣深也岂以臣为重去将印哉乃脱解印绶推予张耳张耳亦愕不受陈余起如厠客有说张耳曰臣闻天与不取反受其咎今陈将军与君印君不受反天不祥急取之张耳乃佩其印収其麾下而陈余还亦望张耳不让遂趋出独与麾下所善数百人之河上泽中渔猎赵王歇还信都春二月沛公北击昌邑过彭越彭越以其兵从沛公越昌邑人常渔钜野泽中为羣盗陈胜项梁之起泽间少年相聚百余人往从彭越曰请仲为长越谢曰臣不愿也诸少年彊请乃许与期旦日日出防后期者斩旦日日出十余人后后者至日中于是越谢曰臣老诸君彊以为长今期而多后不可尽诛诛最后者一人令校长斩之皆笑曰何至是请后不敢于是越引一人斩之设坛祭令徒属皆大惊莫敢仰视乃略地収诸侯散卒得千余人遂助沛公収昌邑昌邑未下沛公引兵西过髙阳髙阳人郦食其家贫落魄为里监门沛公麾下骑士适食其里中人食其见谓曰诸侯将过髙阳者数十人吾闻其将皆龌龊好苛礼自用不能听大度之言吾闻沛公慢而易人多大略此真吾所愿从游莫为我先若见沛公谓曰臣里中有郦生年六十余长八尺人皆谓之狂生生自谓我非狂生骑士曰沛公不好儒诸客冠儒冠来者沛公辄解其冠溲溺其中与人言常大骂未可以儒生说也郦生曰苐言之骑士从容言如郦生所诫者沛公至髙阳传舍使人召郦生郦生至入谒沛公方倨牀使两女子洗足而见郦生郦生入则长揖不拜曰足下欲助秦攻诸侯乎且欲率诸侯破秦也沛公骂曰竖儒天下同苦秦久矣故诸侯相率而攻秦何谓助秦攻诸侯乎郦生曰必聚徒合义兵诛无道秦不宜倨见长者于是沛公辍洗起摄衣延郦生上坐谢之郦生因言六国从横时沛公喜赐郦生食问曰计将安出郦生曰足下起纠合之众収散乱之兵不满万人欲以径入彊秦此所谓探虎口者也夫陈留天下之冲四通五达之郊也今其城中又多积粟臣善其令请得使之令下足下即不听足下举兵攻之臣为内应于是遣郦生行沛公引兵随之遂下陈留号郦食其为广野君郦生言其弟商时商聚少年得四千人来属沛公沛公以为将将陈留兵以从郦生常为说客使诸侯三月沛公攻开封未拔西与秦将杨熊防战白马又战曲遇东大破之杨熊走之荥阳二世使使者斩之以狥夏四月沛公南攻颍川屠之因张良遂略韩地时赵别将司马卬方欲渡河入关沛公乃北攻平隂絶河津南战洛阳东军不利南出轘辕张良引兵从沛公沛公令韩王成留守阳翟与良俱南六月与南阳守齮战犨东破之略南阳郡南阳守走保城守宛沛公引兵过宛西张良谏曰沛公虽欲急入关秦兵尚众距险今不下宛宛从后击强秦在前此危道也于是沛公乃夜引军从他道还偃旗帜迟明围宛城三匝南阳守欲自刎其舍人陈恢曰死未晚也乃逾城见沛公曰臣闻足下约先入咸阳者王之今足下留守宛宛郡县连城数十其吏民自以为降必死故皆坚守乗城今足下尽日止攻士死伤者必多引兵去宛宛必随足下后足下前则失咸阳之约后有彊宛之患为足下计莫若约降封其守因使止守引其甲卒与之西诸城未下者闻声争开门而待足下足下通行无所累沛公曰善秋七月南阳守齮降封为殷侯封陈恢千户引兵西无不下者至丹水髙武侯鳃襄侯王陵降还攻胡阳遇番君别将梅鋗与偕攻析郦皆降所过亡得卤掠秦民皆喜王离军既没章邯军棘原项羽军漳南相持未战秦
　　军数却二世使人让章邯章邯恐使长史欣请事至咸阳留司马门三日赵髙不见有不信之心长史欣恐还走其军不敢出故道赵髙果使人追之不及欣至军报曰赵髙用事于中下无可为者今战能胜髙必嫉妬吾功不能胜不免于死愿将军熟计之陈余亦遗章邯书曰白起为秦将南征鄢郢北阬马服攻城略地不可胜计而竟赐死恬为秦将北逐戎人开榆中地数千里竟斩阳周何者功多秦不能尽封因以法诛之今将军为秦将三嵗矣所亡失以十万数而诸侯竝起滋益多彼赵髙素谀日久今事急亦恐二世诛之故欲以法诛将军以塞责使人更代将军以脱其祸夫将军居外久多内郤有功亦诛无功亦诛且天之亡秦无愚智皆知之今将军内不能直谏外为亡国孤特独立而欲常存岂不哀哉将军何不还兵与诸侯为从约共攻秦分王其地南靣称孤此孰与身伏鈇质妻子为戮乎章邯狐疑隂使候始成使项羽欲约约未成项羽使蒲将军日夜引兵度三户军漳南与秦军战再破之项羽悉引兵击秦军污水上大破之章邯使人见项羽欲约项羽招军吏谋曰粮少欲听其约军吏皆曰善项羽乃与期洹水南殷虚上已盟章邯见项羽而流涕为言赵髙项羽乃立章邯为雍王置楚军中使长史欣为上将军将秦军为前行　初中丞相赵髙欲専秦权恐羣臣不听乃先设验持鹿献于二世曰马也二世笑曰丞相误邪谓鹿为马问左右左右或黙或言马以阿顺赵髙或言鹿者髙因隂中诸言鹿者以法后羣臣皆畏髙莫敢言其过髙前数谓关东盗无能为也及项羽虏王离等而章邯等军数败上书请益助自关以东大抵尽畔秦吏应诸侯诸侯咸率其众西乡八月沛公将数万人攻武关屠之髙恐二世怒诛及其身乃谢病不朝见使使责让髙以盗贼事髙惧乃隂与其壻咸阳令阎乐及弟赵成谋曰上不听谏今事急欲归祸于吾欲易置上更立子婴子婴仁俭百姓皆载其言乃使郎中令为内应诈为有大贼令乐召吏发卒廹劫乐毋置髙舍遣乐将吏卒千余人至望夷宫殿门缚卫令仆射曰贼入此何不止卫令曰周庐设卒甚谨安得贼敢入宫乐遂斩卫令直将吏入行射郎宦者郎宦者大惊或走或格格者辄死死者数十人郎中令与乐俱入射上幄坐帏二世怒召左右左右皆惶扰不鬭旁有宦者一人侍不敢去二世入内谓曰公何不早告我乃至于此宦者曰臣不敢言故得全使臣早言皆已诛安得至今阎乐前即二世数曰足下骄恣诛杀无道天下兵畔足下足下其自为计二世曰丞相可得见否乐曰不可二世曰吾愿得一郡为王弗许又曰愿为万户侯弗许曰愿与妻子为黔首比诸公子阎乐曰臣受命于丞相为天下诛足下足下虽多言臣不敢报麾其兵进二世自杀阎乐归报赵髙赵髙乃悉召诸大臣公子告以诛二世之状曰秦故王国始皇君天下故称帝今六国复自立秦地益小乃以空名为帝不可宜为王如故便乃立子婴为秦王以黔首葬二世杜南宜春苑中九月赵髙令子婴斋当庙见受玉玺斋五日子婴与其子二人谋曰丞相髙杀二世望夷宫恐羣臣诛之乃徉以义立我我闻赵髙乃与楚约灭秦宗室而分王关中今使我斋见庙此欲因庙中杀我我称病不行丞相必自来则杀之髙使人请子婴数辈子婴不行髙果自往曰宗庙重事王奈何不行子婴遂刺杀髙于斋宫三族髙家以狥遣将将兵距峣关沛公欲击之张良曰秦兵尚彊未可轻愿先遣人益张旗帜于山上为疑兵使郦食其陆贾往说秦将啗以利秦将果欲连和沛公欲许之张良曰此独其将欲叛恐其士卒不从不如因其懈怠击之沛公引兵绕峣关逾蒉山击秦军大破之蓝田南遂至蓝田又战其北秦兵大败汉髙祖元年冬十月沛公至霸上秦王子婴素车白马系颈以组封皇帝玺符节降轵道旁诸将或言诛秦王沛公曰始怀王遣我固以能寛容且人已降杀之不祥乃以属吏
　　贾谊论曰秦以区区之地致万乗之权招八州而朝同列百有余年然后以六合为家殽函为宫一夫作难而七庙隳身死人手为天下笑者何也仁谊不施而攻守之势异也
　　通鉴纪事本末卷一下
<史部,纪事本末类,通鉴纪事本末>
　　钦定四库全书
　　通鉴纪事本末卷二上
　　宋　袁枢　撰
　　高帝灭楚
　　秦二世二年　初楚懐王与诸将约先入定关中者王之当是时秦兵疆常乗胜逐北诸将莫利先入关独项羽怨秦之杀项梁奋愿与沛公西入关懐王诸老将皆曰项羽为人慓悍猾贼甞攻襄城襄城无遗类皆阬之诸所过无不残灭且楚数进取前陈王项梁皆败不如更遣长者扶义而西告谕秦父兄秦父兄苦其主久矣今诚得长者往无侵暴宜可下项羽不可遣独沛公素寛大长者可遣懐王乃不许项羽而遣沛公西略地收陈王项梁散卒以伐秦
