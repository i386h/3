<!-- { "loadSidebar": true } -->
　　四年春正月丁未毁三阳宫以其材作兴泰宫于万安山二宫皆武三思建议为之请太后每歳临幸功费甚广百姓苦之左拾遗卢藏用上疏以为左右近臣多以顺意为忠朝廷具僚皆以犯忤为戒致陛下不知百姓失业伤陛下之仁陛下诚能以劳人为辞发制罢之则天下皆知陛下苦已而爱人也不从藏用承庆之弟孙也　夏四月太后复税天下僧尼作大像于白司马阪令春官尚书武攸宁检校糜费巨亿李峤上防以为天下编户贫弱者众造像钱见有一十七万余缗若将散施人与一千济得一十七万余户拯饥寒之省劳役之勤顺诸佛慈悲之心霑圣君亭育之意人神胥恱功德无穷方作过后因縁岂如见在果报监察御史张廷珪上防諌曰臣以时政论之则宜先边境蓄府库养人力以释教论之则宜救苦厄灭诸相崇无为伏愿陛下察臣之愚行佛之意务以理为上不以人废言太后为之罢役仍召见廷珪深赏慰之　秋七月丙戌以神都副留守杨再思为内史再思为相専以謟媚取容司礼少卿张同休易之之兄也尝召公卿宴集酒酣戏再思曰杨内史面似髙丽再思欣然即翦纸帖巾反披紫袍为髙丽舞举坐大笑时人或誉张昌宗之美曰六郎面似莲花再思独曰不然昌宗问其故再思曰乃莲花似六郎耳　乙未司礼少卿张同休汴州刺史张昌期尚方少监张昌仪皆坐赃下狱命左右台共鞫之丙申敕张易之昌宗作威作福亦命同鞫辛丑司刑正贾敬言奏张昌宗彊市人田应征铜二十斤制可乙巳御史大夫李承嘉中丞彦范奏张同休兄弟赃共四千余缗张昌宗法应免官昌宗奏臣有功于国所犯不至免官太后问诸宰相昌宗有功乎杨再思曰昌宗合神丹圣躬服之有验此莫大之功太后恱赦昌宗罪复其官左补阙戴令言作两足狐赋以讥再思再思出令言为长社令　癸丑张同休贬岐山丞张昌仪贬博望丞鸾台侍郎知纳言事同鳯阁鸾台三品韦安石举奏张易之等罪敕付安石及右庶子同鳯阁鸾台三品唐休璟鞫之未竟而事变八月甲寅以安石兼检校扬州长史庚申以休璟兼幽营都督安东都护休璟将行密言于太子曰二张恃宠不臣必将为乱殿下宜备之　相王府长史兼知夏官尚书事同鳯阁鸾台三品姚元崇上言臣事相王不宜典兵马臣不敢爱死恐不益于王辛酉改春官尚书余如故元崇字元之以字行　九月太后令举外司堪为宰相者对曰张东之沈厚有谋能断大事且其人已老惟陛下急用之冬十月甲戌以秋官侍郎张柬之同平章事时年且八十矣　太后寝疾居长生院宰相不得见者累月惟张易之昌宗侍侧疾少间崔暐奏言皇太子相王仁明孝友足侍汤药宫禁事重伏愿不令异姓出入太后曰德卿厚意易之昌宗见太后疾笃恐祸及己引用党援阴为之备屡有人为飞书及牓其事于通衢云易之兄弟谋反太后皆不问十二月辛未许州人杨元嗣告昌宗尝召术士李泰占相泰言昌宗有天子相劝于定州造佛寺则天下归心太后命韦承庆及司刑卿崔神庆御史中丞宋璟鞫之神庆神基之弟也承庆神庆奏言昌宗欵称泰之语寻已奏闻准法首原泰妖言请收行法璟与大理丞封全祯奏昌宗宠荣如是复召术士占相志欲何求泰称筮得纯干天子之卦昌宗傥以泰为妖妄何不即执送有司虽云奏闻终是包藏祸心法当处斩破家请收付狱穷理其罪太后久之不应璟又曰傥不即收系恐其揺动众心太后曰卿且停推俟更检详文状璟退左拾遗江都李邕进曰向观宋璟所奏志安社稷非为身谋愿陛下可其奏太后不听寻敕璟扬州推按又敕璟按幽州都督屈突仲翔赃污又敕璟副李峤安抚陇蜀璟皆不肯行奏曰故事州县官有罪品髙则侍御史卑则监察御史按之中丞非军国大事不当出使今陇蜀无变不识陛下遣臣出外何也臣皆不敢奉制司刑少卿桓彦范上疏以为昌宗无功荷宠而包藏祸心自招其咎此乃皇天降怒陛下不忍加诛则违天不祥且昌宗既云奏讫则不当更与泰往还使之求福穰灾是则初无悔心所以奏者拟事发则云先已奏陈不发则俟时为逆此乃奸臣诡计若云可舍谁为可刑况事已再发陛下皆释不问使昌宗益自负得计天下亦以为天命不死此乃陛下养成其乱也茍逆臣不诛社稷亡矣请付鸾台鳯阁三司考竟其罪防奏不报崔暐亦屡以为言太后令法司议其罪暐弟司刑少卿升处以大辟宋璟复奏收昌宗下狱太后曰昌宗已自奏闻对曰昌宗为飞书所逼穷而自陈势非得已且谋反大逆无容首免若昌宗不伏大刑安用国法太后温言解之璟声色逾厉曰昌宗分外承恩臣知言出祸从然义激于心虽死不恨太后不恱杨再思恐其忤防遽宣敕令出璟曰圣主在此不烦宰相擅宣敕命太后乃可其奏遣昌宗诣台璟庭立而按之事未毕太后遣中使召昌宗特敕赦之璟叹曰不先击小子脑裂负此恨矣太后乃使昌宗诣璟谢璟拒不见左台中丞桓彦范右台中丞东光袁恕已共荐詹事司直阳峤为御史杨再思曰峤不乐搏击之任如何彦范曰为官择人岂必待其所欲所不欲者尤须与之所以长难进之风抑躁求之路乃擢为右台侍御史峤休之孙也先是李峤崔暐奏往属革命之时人多逆节遂致刻薄之吏恣行酷法其周兴等所劾破家者并请雪免司刑少卿彦范又奏陈之表疏前后十上太后乃从之











　　通鉴纪事本末卷三十中
　　钦定四库全书
　　通鉴纪事本末卷三十下
　　宋　袁枢　撰
　　武韦之祸
