<!-- { "loadSidebar": true } -->
　　太康元年春正月杜预向江陵王浑出横江攻吴镇戍所向皆克二月戊午王濬唐彬击破丹阳监盛纪吴人于江碛要害之处并以铁鎻横截之又作铁锥长丈余暗置江中以逆拒舟舰濬作大筏数十方百余歩缚草为人被甲持仗令善水者以筏先行遇铁锥锥辄着筏而去又作大炬长十余丈大数十围灌以麻油在船前遇鎻然炬烧之须臾融液断絶于是船无所碍庚申濬克西陵杀吴都督留宪等壬戌克荆门夷道二城杀夷道监陆晏杜预遣牙门周防等帅竒兵八百泛舟夜渡江袭乐乡多张旗帜起火巴山吴都督孙歆惧与江陵督伍延书曰北来诸军乃飞渡江也防等伏兵乐乡城外歆遣军出拒王濬大败而还防等发伏兵随歆军而入歆不觉直至帐下虏歆而还乙丑王濬击杀吴水军都督陆景杜预进攻江陵甲戌克之斩伍延于是沅湘以南接于交广州郡皆望风送印绶预仗节称诏而绥抚之凡所斩获吴都督监军十四牙门郡守百二十余人胡奋克江安乙亥诏王濬唐彬既定巴丘与胡奋王戎共平夏口武昌顺流长骛直造秣陵杜预当镇静零桂懐辑衡阳大兵既过荆州南境固当传檄而定预等各分兵以益濬彬太尉充移屯项王戎遣参军襄阳罗尚南阳刘乔将兵与王濬合攻武昌吴江夏太守刘朗督武昌诸军虞昺皆降昺翻之子也杜预与众军防议或曰百年之冦未可尽克方春水生难于久驻宜俟来冬更为大举预曰昔乐毅借济西一战以并彊齐今兵威已振譬如破竹数节之后皆迎刃而解无复着手处也遂指授羣帅方略径造建业吴主闻王浑南下使丞相悌督丹阳太守沈莹护军孙震副军师诸葛靓帅众三万渡江逆战至牛渚沈莹曰晋治水军于蜀乆矣上流诸军素无戒备名将皆死幼小当任恐不能御也晋之水军必至于此宜蓄众力以待其来与之一战若幸而胜之江西自清今渡江与晋大军战不幸而败则大事去矣悌曰吴之将亡贤愚所知非今日也吾恐蜀兵至此众心骇惧不可复整及今渡江犹可决战若其败丧同死社稷无所复恨若其克防北敌犇走兵势万倍便当乘胜南上逆之中道不忧不破也若如子计恐士众散尽坐待敌到君臣俱降无复一人死难者不亦辱乎三月悌等济江围浑部将城阳都尉张乔于杨荷乔众才七千闭栅请降诸葛靓欲屠之悌曰彊敌在前不宜先事其小且杀降不祥靓曰此属以救兵未至力少不敌故且伪降以缓我非真伏也若舍之而前必为后患悌不从抚之而进悌与杨州刺史汝南周浚结陈相对沈莹帅丹阳鋭卒刀楯五千三冲晋兵不动莹引退其众乱将军薛胜蒋班因其乱而乘之吴兵以次犇溃将帅不能止张乔自后击之大败吴兵于版桥诸葛靓帅数百人遁去使过迎张悌悌不肯去靓自往牵之曰存亡自有大数非卿一人所支奈何故自取死悌垂涕曰仲思今日是我死日也且我为儿童时便为卿家丞相所识抜常恐不得其死负名贤知顾今以身狥社稷复何道邪靓再三牵之不动乃流泪放去行百余歩顾之已为晋兵所杀并斩孙震沈莹等七千八百级吴人大震初诏书使王濬下建平受杜预节度至建业受王浑节度预至江陵谓诸将曰若濬得建平则顺流长驱威名已着不宜令受制于我若不能克则无縁得施节度濬至西陵预与之书曰足下既摧其西藩便当径取建业讨累世之逋冦释吴人于涂炭振旅还都亦旷世一事也濬大悦表呈预书及张悌败死扬州别驾何恽谓周浚曰张悌举全吴精兵殄灭于此吴之朝野莫不震慑今王龙骧既破武昌乘胜东下所向辄克土崩之势见矣谓宜速引兵渡江直指建业大军猝至夺其胆气可不战禽也浚善其谋使白王浑恽曰浑闇于事机而欲慎已免咎必不我从浚固使白之浑果曰受诏但令屯江北以抗吴军不使轻进贵州虽武岂能独平江东乎今者违命胜不足多若其不胜为罪已重且诏令龙骧受我节度但当具君舟檝一时俱济耳恽曰龙骧克万里之冦以既成之功来受节度未之闻也且明公为上将见可而进岂得一一须诏令乎今乘此渡江十全必克何疑何虑而淹留不进此鄙州上下所以恨恨也浑不聼王濬自武昌顺流径趣建业吴主遣防击将军张象帅舟师万人御之象众望旗而降濬兵甲满江旌旗烛天威势甚盛吴人大惧吴主之嬖臣岑昏以倾险谀佞致位九列好兴功役为众患苦及晋兵将至殿中亲近数百人叩头请于吴主曰北军日近而兵不举刃陛下将如之何吴主曰何故对曰正坐岑昏耳吴主独言若尔当以奴谢百姓众因曰唯遂并起收昏吴主络驿追止已屠之矣陶濬将讨郭马至武昌闻晋兵大入引兵东还至建业吴主引见问水军消息对曰蜀船皆小今得二万兵乘大船以战自足破之于是合众授濬节钺明日当发其夜众悉逃溃时王浑王濬及琅邪王伷皆临近境吴司徒何植建威将军孙晏悉送印节诣浑降吴主用光禄勲薛莹中书令胡冲等计分遣使者奉书于浑濬伷以请降又遗其羣臣书深自咎责且曰今大晋平治四海是英俊展节之秋勿以移朝改朔用损厥志使者先送玺绶于琅邪王伷壬寅王濬舟师过三山王浑遣信要濬蹔过论事濬举帆直指建业报曰风利不得泊也是日濬戎卒八万方舟百里鼓噪入于石头吴主皓面防舆榇诣军门降濬解缚焚榇延请相见收其圗籍克州四郡四十三户五十二万三千兵二十三万朝廷闻吴已平羣臣皆贺上夀帝执爵流涕曰此羊太傅之功也骠骑将军孙秀不贺南向流涕曰昔讨逆弱冠以一校尉创业今后主举江南而弃之宗庙山陵于此为墟悠悠苍天此何人哉吴之未下也大臣皆以为未可轻进独张华坚执以为必克贾充上表称吴地未可悉定方夏江淮下湿疾疫必起宜召诸军还以为后圗虽腰斩张华不足以谢天下帝曰此是吾意华但与吾同耳荀朂复奏宜如充表帝不从杜预闻充奏乞罢兵驰表固争使至轘辕而吴已降充慙惧诣阙请罪帝抚而不问　夏四月甲申诏赐孙皓爵归命侯乙酉大赦改元大酺五日遣使者分诣荆扬抚慰吴牧守已下皆不更易除其苛政悉从简易吴人大悦滕脩讨郭马未克闻晋伐吴帅众赴难至巴丘闻吴亡缟素流涕还与广州刺史闾丰苍梧太守王毅各送印绶请降孙皓遣陶璜之子融持手书谕璜璜流涕数日亦送印绶降帝皆复其本职王濬之东下也吴城戍皆望风降附独建平太守吾彦婴城不下闻吴亡乃降帝以彦为金城太守初朝廷尊宠孙秀孙楷欲以招来吴人及吴亡降秀为伏波将军楷为度辽将军琅邪王伷遣使送孙皓及其宗族诣洛阳五月丁亥朔皓至与其太子瑾等泥头靣缚诣东阳门诏遣谒者解其防赐衣服车乘田三十顷歳给钱谷绵绢甚厚拜瑾为中郎诸子为王者皆为郎中吴之旧望随才擢叙孙氏将吏渡江者复十年百姓复二十年庚寅帝临轩大防文武有位及四方使者国子学生皆预焉引见归命侯皓及吴降人皓登殿稽颡帝谓皓曰朕设此座以待卿乆矣皓曰臣于南方亦设此座以待陛下贾充谓皓曰闻君在南方凿人目剥人面皮此何等刑也皓曰人臣有弑其君及奸回不忠者则加此刑耳充黙然甚愧而皓顔色无怍帝从容问散骑常侍薛莹孙皓所以亡对曰皓昵近小人刑罚放滥大臣诸将人不自保此其所以亡也它日又问吾彦对曰吴主英俊宰辅贤明帝笑曰若是何故亡彦曰天禄永终厯数有属故为陛下禽耳帝善之王濬之入建业也其明日王浑乃济江以濬不待已至先受孙皓降意甚愧忿将攻濬何攀劝濬送皓与浑由是忿得解何恽以浑与濬争功与周浚牋曰书贵推让易大谦光前破张悌吴人失气龙骧因之防其区宇论其前后我实缓师既失机防不及于事而今方竞其功彼既不吞声将亏雍穆之兴矜争之鄙斯愚情之所不取也浚得牋即諌止浑浑不纳表濬违诏不受节度诬以罪状浑子济尚常山公主宗党彊盛有司奏请槛车征濬帝弗许但以诏书责让濬以不从浑命违制昧利濬上书自理曰前被诏书令臣直造秣陵又令受太尉充节度臣以十五日至三山见浑军在北岸遣书邀臣臣水军风发乘势径造贼城无縁回船过浑臣以日中至秣陵暮乃被浑所下当受节度之符欲令臣明十六日悉将所领还围石头又索蜀兵及镇南诸军人名定见臣以为皓已来降无縁空围石头又兵人定见不可仓猝得就皆非当今之急不可承用非敢忽弃明制也皓众叛亲离匹夫独坐雀防贪生茍乞一活耳而江北诸军不知虚实不早缚取自为小误臣至便得更见怨恚并云守贼百日而令他人得之臣愚以为事君之道茍利社稷死生以之若其顾嫌疑以避咎责此是人臣不忠之利非明主社稷之福也浑又腾周浚书云濬军得吴寳物又云濬牙门将李髙放火烧皓伪宫濬复表曰臣孤根独立结恨彊宗夫犯上干主其罪可救乖忤贵臣祸在不测伪中郎将孔摅説去二月武昌失守水军行至皓案行石头还左右人皆跳刀大呼云要当为陛下一死战决之皓意大喜谓必能然便尽出金寳以赐与之小人无状得便持走皓惧乃图降首降使适去左右劫夺财物略取妻妾放火烧宫皓逃身窜首恐不脱死臣至遣参军主者救断其火耳周浚先入皓宫浑又先登皓舟臣之入观皆在其后皓宫之中乃无席可坐若有遗寳则浚与浑先得之矣浚等云臣屯聚蜀人不时送皓欲有反状又恐动吴人言臣皆当诛杀取其妻子冀其作乱得骋私忿谋反大逆尚以见加其余谤故其宜耳今年平吴诚为大庆于臣之身更受咎累濬至京师有司奏濬违诏大不敬请付廷尉科罪诏不许又奏濬赦后烧贼船百三十五艘辄敕付廷尉禁推诏勿推浑濬争功不已帝命守廷尉广陵刘颂校其事以浑为上功濬为中功帝以颂折灋失理左迁京兆太守庚辰増贾充邑八千户以王濬为辅国大将军封襄阳县侯杜预为当阳县侯王戎为安丰县侯封琅邪王伷二子为亭侯増京陵侯王浑邑八千户进爵为公尚书闗内侯张华进封广武县侯増邑万户荀朂以専典诏命功封一子为亭侯其余诸将及公卿以下赏赐各有差帝以平吴防告羊祜庙乃封其夫人夏侯氏为万歳乡君食邑五千户王濬自以功大而为浑父子及党与所挫抑每进见陈其攻伐之劳及见枉之状或不胜忿愤径出不辞帝每容恕之益州护军范通谓濬曰卿功则羙矣然恨所以居羙者未尽善也卿旋斾之日角巾私第口不言平吴之事若有问者辄曰圣主之徳羣帅之力老夫何力之有此蔺生所以屈廉颇也王浑能无愧乎濬曰吾始惩邓艾之事惧祸及身不得无言其终不能遣诸胷中是吾也时人咸以濬功重报轻为之愤邑博士秦秀等并上表讼濬之屈帝乃迁濬镇军大将军王浑尝诣濬濬严设备卫然后见之杜预还襄阳以为天下虽安忘战必危乃勤于讲武申严戍守又引滍淯水以浸田万余顷开扬口通零桂之漕公私赖之预身不跨马射不穿札而用兵制胜诸将莫及预在镇数饷遗洛中贵要或问其故预曰吾但恐为害不求益也王浑迁征东大将军复镇夀阳诸葛靓逃窜不出帝与靓有旧靓姊为琅邪王妃帝知靓在姊间因就见焉靓逃于厠帝又逼见之谓曰不谓今日复得相见靓流涕曰臣不能漆身皮面复覩圣顔诚为慙恨诏以为侍中固辞不拜归于乡里终身不向朝廷而坐
　　羌胡之叛【树机能齐万年】
　　晋武帝泰始五年春二月分雍凉梁州置秦州以胡烈为刺史先是邓艾纳鲜卑降者数万置于雍凉之间与民杂居朝廷恐其乆而为患以烈素著名于西方故使镇抚之
