<!-- { "loadSidebar": true } -->
　　九年春正月丁丑诏征天下兵集涿郡始募民为骁果修辽东古城以贮军粮　二月壬午诏宇文述以兵粮不继遂陷王师乃军吏失于支料非述之罪宜复其官爵寻又加开府仪同三司帝谓侍臣曰高丽小虏侮慢上国今拔海移山犹望克果况此虏乎乃复议伐高丽左光禄大夫郭荣谏曰戎狄失礼臣下之事千钧之弩不为鼷鼠发机奈何亲辱万乘以敌小寇乎帝不听夏四月庚午车驾度辽壬申遣宇文述与上大将军杨义臣趣平壤左光禄大夫王仁恭出扶余道仁恭进军至新城高丽兵数万拒战仁恭帅劲骑一千击破之髙丽婴城固守帝命诸将攻辽东听以便意从事飞楼撞云梯地道四面俱进昼夜不息而高丽应变拒之二十余日不拔主客死者甚众冲梯竿长十五丈骁果呉兴沈光升其端临城与高丽战短兵接杀十数人高丽竞击之而坠未及地适遇竿有垂絙光接而复上帝望见壮之即拜朝散大夫恒置左右　辽东城乆不拔帝遣造布囊百余万口满贮土欲积为鱼梁大道阔三十步高与城齐使战士登而攻之又作八轮楼车高出于城夹鱼梁道欲俯射城内指期将攻城内危蹙防杨感反书至帝大惧兵部侍郎斛斯政素与感善感之反政与之通谋纵兄弟亡归政潜遣之帝将穷治纵等党与政内不自安戊辰亡奔高丽庚午夜二更帝宻召诸将使引军还军资器械攻具积如丘山营垒帐幕案堵不动皆弃之而去众心忷惧无复部分诸道分散高丽即时觉之然不敢出但于城内鼓噪至来日午时方渐出外四逺觇侦犹疑隋军诈之经二日乃出数千兵追蹑畏隋军之众不敢逼常相去八九十里将至辽水知御营毕度乃敢逼后军时后军犹数万人高丽随而抄击最后羸弱数千人为所杀略初帝再征高丽复问太史令庾质曰今段何如对曰臣实愚迷犹执前见陛下若亲动万乗劳费实多帝怒曰我自行犹不克直遣人去安得有功及还谓质曰卿前不欲我行当为此耳
　　十年春二月辛未诏百僚议伐高丽数日无敢言者戊子诏复征天下兵百道俱进　三月壬子帝行幸涿郡士卒在道亡者相继癸亥至临渝宫祃祭黄帝斩叛军者以衅鼔亡者亦不止　夏四月甲午车驾至北平秋七月癸丑车驾次怀逺镇时天下已乱所征兵多失期不至高丽亦困弊来护儿至卑奢城高丽举兵逆战防儿击破之将趣平壤高丽王元惧甲子遣使乞降囚送斛斯政帝大悦遣使持节召防儿还防儿集众曰大军三出未能平贼此还不可复来劳而无功吾窃耻之今高丽实困以此众击之不日可克吾欲进兵径围平壤取高元献捷而归不亦善乎荅表请行不肯奉诏长史崔君肃固争护儿不可曰贼势破矣独以相任自足办之吾在阃外事当专决宁得高元还而获谴舍此成功所不能矣君肃告众曰若从元帅违拒诏书必当闻奏皆应获罪诸将惧俱请还乃始奉诏八月己巳帝自怀逺镇班师邯郸贼帅杨公卿帅其党八千人抄驾后第八队得飞黄上廐马四十二匹而去　冬十月丁卯上至东都己丑还西京以高丽使者及斛斯政告太庙仍征高丽王元入朝元竟不至敕将帅严装更图后举竟不果行初开皇之末国家殷盛朝野皆以高丽为意刘独以为不可作抚夷论以刺之至是其言始验十一月丙申杀斛斯政于金光门外








　　通鉴纪事本末卷二十六上
<史部,纪事本末类,通鉴纪事本末>
　　钦定四库全书
　　通鉴纪事本末卷二十六下
　　宋　袁枢　撰
　　炀帝亡隋
　　隋文帝仁寿四年章仇太翼言于帝曰陛下水命雍州为破水之冲不可乆居又防云修治洛阳还晋家帝深以为然十一月乙未幸洛阳留晋王昭守长安　丙申发丁男数十万掘堑自龙门东接长平汲郡抵临清关度河至浚仪襄城达于上洛以置关防　癸丑下诏于伊洛营建东京
　　炀帝大业元年春三月丁未诏杨素与纳言杨达将作大匠宇文恺营建东京每月役丁二百万人徙洛州郭内居民及诸州富商大贾数万户以实之废二崤道开葼册道　敕宇文恺与内史舍人封德等营显仁宫南接皁涧北跨洛濵发大江之南五岭以北奇材异石输之洛阳又求海内嘉木异草珍禽奇兽以实园苑辛亥命尚书右丞皇甫议发河南淮北诸郡民前后百余万开通济渠自西苑引谷洛水达于河复自板渚引河歴荥泽入汴又自大梁之东引汴水入泗达于淮又发淮南民十余万开邗沟自山阳至杨子入江渠广四十步渠旁皆筑御道树以柳自长安至江都置离宫四十余所庚申遣黄门侍郎王等往江南造龙舟及杂船数万艘东京官吏督役严急役丁死者什四五所司以车载死丁东至成臯北至河阳相望于道又作天经官于东宫四时祭高祖　夏五月筑西苑周二百里其内为海周十余里为方丈蓬莱瀛洲诸山高出水百余尺台观宫殿罗络山上向背如神海北有龙鳞渠萦纡注海内縁渠作十六院门皆临渠每院以四品夫人主之堂殿楼观穷极华丽宫树秋冬雕落则翦防为花叶缀于枝条色渝则易以新者常如阳春沼内亦翦防为荷芰菱芡乗舆游幸则去冰而布之十六院竞以殽羞精丽相高求市恩宠上好以月夜从宫数千骑游西苑作清夜游曲于马上奏之　秋八月壬寅上行幸江都发显仁宫王遣龙舟奉迎己巳上御小朱航自漕渠出洛口御龙舟龙舟四重高四十五丈长二百尺上重有正殿内殿东西朝堂中二重有百二十房皆饰以金玉下重内侍处之皇后乗翔螭舟制度差小而装饰无异别有浮景九艘三重皆水殿也又有漾彩朱鸟苍螭白虎武飞羽青鳬陵波五楼道场坛楼船板□黄蔑等数千艘后官诸王公主百官僧尼道士蕃客乘之及载内外百司供奉之物共用挽船士八万余人其挽漾彩以上者九千余人谓之殿脚皆以锦防为袍又有平乘青龙艨艟艚八櫂艇舸等数千艘并十二卫兵乘之并载兵器帐幕兵士自引不给夫舳舻相接二百余里照曜川陆骑兵翊两岸而行旌旗蔽野所过州县五百里内皆令献食多者一州至百轝极水陆珍奇后宫厌饫将发之际多弃埋之
　　二年春正月辛酉东京成进将作大匠宇文恺位开府仪同三司　二月丙戍诏吏部尚书牛等议定舆服仪卫制度以开府仪同三司何稠为太府少卿使之营造送江都稠智思精巧博览图籍参防古今多所损益衮冕画日月星辰皮弁用漆纱为之又作黄麾三万六千人仗及辂辇车舆皇后卤簿百官仪服务为华盛以称上意课州县送羽毛民求捕之网罗被水陆禽兽有堪氅毦之用者殆无遗类乌程有高树逾百尺旁无附枝上有鹤巢民欲取之不可上乃伐其根鹤恐杀其子自拔毛投于地时人或称以为瑞曰天子造羽仪鸟兽自献毛羽所役工十万余人用金银钱帛钜亿计帝每出游幸羽仪填街溢路亘二十余里　三月庚午上发江都夏四月庚戌自伊阙陈法驾备千乗万骑入东京辛亥御端门大赦免天下今年租赋制五品已上文官乗车在朝弁服佩玉武官马加珂戴帻服袴褶文物之盛近世莫及也　秋七月甲戌元德太子昭薨帝哭之数声而止寻奏声伎无异平日　八月辛卯封皇孙倓为燕王侗为越王侑为代王皆昭之子也　九月乙丑立秦孝王子浩为秦王　冬十月置洛口仓于巩东南原上筑仓城周回二十余里穿三千窖窖容八千石以还置监官幷镇兵千人十二月置回洛仓于洛阳北七里仓城周回十里穿三百窖　初齐温公之世有鱼龙山车等戯谓之散乐周宣帝时郑译奏征之高祖受禅命牛定乐非正声清商及九部四舞之色悉放遣之帝以啓民可汗将入朝欲以富乐夸之太常少卿裴蕴希防奏括天下周齐梁陈乐家子弟皆为乐戸其六品以下至庶人有善音乐者皆直太常帝从之于是四方散乐大集东京阅之于芳华苑积翠池侧有舍利兽先来跳跃激水满衢鼋鼍鼈水人虫鱼徧覆于地又有鲸鱼喷雾翳日倐忽化成黄龙长七八丈又二人戴竿上有舞者欻然腾过左右易处又有神鼇负山幻人吐火千变万化伎人皆衣锦绣缯防舞者鸣环佩缀花眊课京兆河南制其衣两京锦防为之空竭帝多制艶篇令乐正白明达造新声播之音极哀怨帝甚悦谓明达曰齐氏偏隅乐工曹妙达犹封王我今天下大同方且贵汝宜自修谨
　　三年夏四月庚辰下诏欲安辑河北巡省赵魏　丙寅车驾北巡　六月帝过鴈门自榆林出塞甲士五十万旌旗辎重千里不絶作观风殿及行城周二千步八月幸突厥啓民帐而还【事见突厥明隋】
　　西域诸胡多至张掖交市帝使吏部侍郎裴矩掌之矩知帝好逺略诸商胡至者矩诱访诸国山川风俗王及庶人仪形服饰撰西域图记三卷合四十四国入朝奏之仍别造地图穷其要害从西倾以去纵横所亘将二万里发自敦煌至于西海凡为三道北道从伊吾中道从高昌南道从鄯善总凑敦煌且云以国家威德将士骁雄泛蒙汜而越昆仑易如反掌但突厥吐浑分领羌胡之国为其壅遏故朝贡不通今竝因商人宻送诚款引领翘首愿为臣妾若服而抚之务存安辑皇华遣使弗动兵车诸蕃既从浑厥可灭混壹戎夏其在兹乎帝大悦赐物五百段日引矩至御坐亲问西域事矩盛言胡中多诸珍宝吐谷浑易可幷吞帝于是慨然慕秦皇汉武之功甘心将通西域四夷经略咸以委之以矩为黄门侍郎复使至张掖引致诸胡啗之以利劝令入朝自是西域诸胡往来相继所经郡县疲于送迎糜费以万万计令中国疲弊以至于亡皆矩之倡导也
　　四年正月乙巳诏发河北诸军百余万众穿水济渠引沁水南达于河北通涿郡丁男不供始役妇人　三月乙丑车驾幸五原因出塞巡长城　帝无日不治宫室两京及江都苑囿亭殿虽多乆而益厌每游幸左右顾瞩无可意者不知所适乃备责天下山川之图躬自歴览以求胜地可置宫苑者　夏四月诏于汾州之北汾水之源营汾阳宫　秋七月辛巳发丁男二十余万筑长城自榆谷而东　九月辛未征天下鹰师悉集东京至者万余人
