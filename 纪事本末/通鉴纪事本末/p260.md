<!-- { "loadSidebar": true } -->
　　简文帝大宝元年春正月始兴太守陈霸先发兵讨侯景【事见萧勃据岭南】　广陵人来嶷说前广陵太守祖皓曰董绍先轻而无谋人情不附袭而杀之此壮士之任耳今欲紏帅义勇奉戴府君若其克防可立桓文之勲必天未悔祸犹足为梁室忠臣皓曰此仆所愿也乃相与紏合勇士得百余人癸酉袭广陵斩南兖州刺史董绍先据城驰檄逺近推前太子舍人萧勔为刺史乙亥景遣郭元建帅众奄至皓婴城固守　二月侯景遣任约于庆等帅众二万攻诸藩　侯景遣侯子鉴帅舟师八千自帅徒兵一万攻广陵三日克之执祖皓缚而射之箭徧体然后车裂以徇城中无少长皆埋之于地驰马射而杀之以子鉴为南兖州刺史镇广陵景还建康　宣城内史杨白华进据安呉侯景遣于子恱等帅众攻之不克　侯景纳上女溧阳公主甚爱之三月甲申景请上禊宴于乐游苑帐饮三日上还宫景与公主共据御牀南面并坐羣臣文武列坐侍宴　鄱阳世子嗣与任约战于三章约败走因徙镇三章谓之安乐栅　夏四月丙午侯景请上幸西州上御素辇侍卫四百余人景浴铁数千翼卫左右上闻丝竹凄然泣下命景起舞景亦请上起舞酒阑坐散上抱景于牀曰我念丞相景曰陛下如不念臣臣何得至此逮夜乃罢时江南连年旱蝗江扬尤甚百姓流亡相与入山谷江湖采草根木叶菱芡而食之所在皆尽死者蔽野富室无食皆鸟面鹄形衣罗绮怀金玉俯伏牀帷待命聴终千里絶烟人迹罕见白骨成聚如丘陇焉景性残酷于石头立大碓有犯法者杀之常戒诸将曰破栅平城当净杀之使天下知吾威名故诸将每战胜专以焚掠为事斩刈人如草芥以资戯笑由是百姓虽死终不附之又禁人偶语犯者刑及外族为其将帅者悉称行台来降附者悉称开府其亲寄隆重者曰左右厢公勇力兼人者曰库直都督　侯景召宋子仙还京口　湘东王绎自去嵗闻髙祖之丧以长沙未下故匿之壬寅始发丧刻檀为髙祖像置于百福殿事之甚谨动静必咨焉绎以为天子制于贼臣不肯从大宝之号犹称太清四年丙午绎下令大举讨侯景移檄逺近　鄱阳王范至湓城以晋熈为晋州遣其世子嗣为刺史江州郡县多輙改易寻阳王大心政令所行不出一郡大心遣兵击庄铁嗣与铁素善请发兵救之范遣侯瑱帅精甲五千助铁由是二镇互相猜忌无复讨贼之志大心使徐嗣徽帅众二千筑垒稽亭以备范市籴不通范数万之众无所得食多饿死范愤恚疽发于背五月乙夘卒其众秘不发丧奉范弟安南侯恬为主有众数千人　丙辰侯景以元思防为东道大行台镇钱塘丁巳以侯子鉴为南兖州刺史六月侯景以羊鸦仁为五兵尚书庚子鸦仁出奔江西将赴江陵至东莞盗疑其怀金邀杀之　湘东王绎以霸先为豫州刺史领豫章内史　初东魏遣仪同武威牒云洛等迎鄱阳世子嗣使镇皖城嗣未及行任约军至洛等引去嗣遂失援出战败死约遂略地至湓城寻阳王大心遣司马韦质出战而败帐下犹有战士千余人咸劝大心走保建州大心不能用戊辰以江州降约先是大心使前太子洗马韦臧镇建昌有甲士五千闻寻阳不守欲帅众犇江陵未发为麾下所杀臧粲之子也于庆略地至豫章侯瑱力屈降之庆送瑱于建康景以瑱同姓待之甚厚留其妻子及弟为质遣瑱随庆狥蠡南诸郡以瑱为湘州刺史初巴山人黄灋有勇力侯景之乱合徒众保乡里太守贺诩下江州命灋监郡事灋屯新淦于庆自豫章分兵袭新淦灋败之陈霸先使周文育进军击庆灋引兵防之　邵陵王纶闻任约将至使司马蒋思安将精兵五千袭之约众溃思安不设备约收兵袭之思安败走　秋九月任约进冦西阳武昌初宁州刺史彭城徐文盛募兵数万人讨侯景湘东王绎以为秦州刺史使将兵东下与约遇于武昌绎以庐陵王应为江州刺史以文盛为长史行府州事督诸将拒之应续之子也邵陵王纶引齐兵未至移营马栅距西阳八十里任约闻之遣仪同叱罗子通等将铁骑二百袭之纶不为备策马亡走时湘东王绎亦与齐连和故齐人观望不助纶定州刺史田祖龙迎纶纶以祖龙为绎所厚惧为所执复归齐昌行至汝南魏所署汝南城主李素纶之故吏也开城纳之任约遂据西阳武昌裴之髙帅子弟部曲千余人至夏首湘东王绎召之
　　以为新兴永宁二郡太守又以南平王恪为武州刺史镇武陵　初邵陵王纶以衡阳王献为齐州刺史镇齐昌任约击擒之送建康杀之献畅之孙也　乙亥进侯景位相国封二十郡为汉王如殊礼　冬十月乙未侯景自加宇宙大将军都督六合诸军事以诏文呈上上惊曰将军乃有宇宙之号乎　十一月丁夘徐文盛军贝矶任约帅水军逆战文盛大破之斩叱罗子通赵威方仍进军大举口侯景遣宋子仙等将兵二万助约以约守西阳乆不能进自出屯晋熈南康王防理以建康空虚与太子左卫将军栁敬礼西乡侯劝东乡侯勔谋起兵诛王伟安乐侯乂理出奔长芦集众得千余人建安侯贲中宿世子子邕知其谋以告伟伟收防理敬礼劝勔及防理弟祁阳侯通理俱杀之乂理为左右所杀钱塘禇冕以防理故旧捶掠千计终无异言防理隔壁谓之曰禇郎卿岂不为我致此卿虽忍死明我我心实欲杀贼冕竟不服景乃宥之劝昺之子贲正徳之弟子子邕憺之孙也帝自即位以来景防卫甚严外人莫得进见惟武林侯谘及仆射王克舍人殷不害并以文弱得出入卧内帝与之讲论而已及防理死克不害惧祸稍自疎谘独不离帝朝请无絶景恶之使其仇人刁戍刺杀谘于广莫门外帝之即位也景与帝登重云殿礼佛为誓云自今君臣两无猜贰臣固不负陛下陛下亦不得负臣及防理谋泄景疑帝知之故杀谘帝自知不乆指所居殿谓殷不害曰庞涓当死此下景自帅众讨杨白华于宣城白华力屈而降景以其北人全之以为左民尚书诛其兄子彬以报来亮之怨十二月丙子朔景封建安侯贲为竟陵王中宿世子子邕为随王仍赐姓侯氏　侯景还建康
