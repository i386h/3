<!-- { "loadSidebar": true } -->
　　麟徳元年冬十月庚辰检校熊津都督刘仁轨上言臣伏覩所存戍兵疲羸者多勇健者少衣服贫惟思西归无心展效臣问以往在海西见百姓人人应募争欲从军或请自办衣粮谓之义征何为今日士卒如此咸言今日官府与曩时不同人心亦殊曩时东西征役身没王事并防敕使吊祭追赠官爵或以死者官爵回授子弟凡度辽海者皆赐勲一转自显庆五年以来征人屡经度海官不记録其死者亦无人谁何州县每发百姓为兵其壮而富者行钱参逐皆亡匿得免贫者身虽老弱被发即行顷者破百济及平壤苦战当是时将帅号今许以勲赏无所不至及达西岸唯闻枷鏁催禁夺赐破勲州县追呼无以自存公私困弊不可悉言以是昨发海西之日已有逃亡自残者非独至海外而然也又本因征役授勲级以为荣宠而比年出征皆使勲官挽引劳苦与白丁无殊百姓不愿从军率皆由此臣又问曩日士卒留镇五年尚得支济今尔等始经一年何为如此单露咸言初发家日惟令备一年资装今已二年未有还期臣检校军士所留衣今冬仅可充事来秋以往全无凖拟陛下留兵海外欲殄灭髙丽百济髙丽旧相党援倭人虽逺亦共为影响若无镇兵还成一国今既资戍守又置屯田所借士卒同心同徳而众有此议何望成功自非有所更张厚加慰劳明赏重罚以起士心若止如今日已前处置恐师众疲老立效无日逆耳之事或无人为陛下尽言故臣披露肝胆昧死奏陈上深纳其言遣右威卫将军刘仁愿将兵度海以代旧镇之兵仍敕仁轨俱还仁轨谓仁愿曰国家悬军海外欲以经畧髙丽其事非易今收获未毕而军吏与士卒一时代去军将又归夷人新服众心未安必将生变不如且留旧兵渐令收获办具资粮节级遣还军将且留镇抚未可还也仁愿曰吾前还海西大遭谗谤云吾多留兵众谋防海东几不免祸今日惟知凖敕岂敢擅有所为仁轨曰人臣茍利于国知无不为岂恤其私乃上表陈便宜自请留镇海东上从之仍以扶余隆为熊津都尉使招辑其余众
　　二年秋七月上命熊津都尉扶余隆与新罗王法敏释去旧怨　八月壬子同盟于熊津城刘仁轨以新罗百济躭罗倭国使者浮海西还防祠防山髙丽亦遣太子福男来侍祠
　　干封元年夏五月髙丽王葢苏文卒长子男生代为莫离支初知国政出巡诸城使其弟男建男产留知后事或谓二弟曰男生恶二弟之逼意欲除之不如先为计二弟初未之信又有告男生者曰二弟恐兄还夺其权欲拒兄不纳男生潜遣所亲往平壌伺之二弟收掩得之乃以王命召男生男生惧不敢归男建自为莫离支发兵讨之男生走保别城使其子献诚诣阙求救　六月壬寅以左骁卫大将军契苾何力为辽东道安抚大使将兵救之以献诚为右武卫将军使为乡导又以左金吾卫将军厐同善营州都督髙侃为行军总管同讨髙丽　秋九月厐同善大破髙丽兵泉男生帅众与同善合诏以男生为特进辽东大都督兼平壌道安抚大使封莬郡公　冬十二月己酉以李勣为辽东道行军大总管兼安抚大使以司列少常伯安陆郝处俊副之以击髙丽厐同善契苾何力并为辽东道行军副大总管兼安抚大使如故其水陆诸军总管并运粮使窦义积独孤卿云郭待封等并受勣处分河北诸州租赋悉诣辽东给军用
　　二年秋九月辛未李勣抜髙丽之新城使契苾何力守之勣初度辽谓诸将曰新城髙丽西边要害不先得之余城未易取也遂攻之城人师夫仇等城主开门降勣引兵进击一十六城皆下之厐同善髙侃尚在新城泉男建遣兵袭其营左武卫将军薛仁贵击破之侃进至金山与髙丽战不利髙丽乗胜逐北仁贵引兵横击之大破髙丽斩首五万余级抜南苏木底苍岩三城与泉男生军合郭待封以水军自别道趣平壌勣遣别将冯师本载粮仗以资之师本船破失期待封军中饥窘欲作书与勣恐为虏所得知其虚实乃作离合诗以与勣勣怒曰军事方急何以诗为必斩之行军管记通事舎人河南元万顷为释其义勣乃更遣粮仗赴之万顷作檄髙丽文曰不知守鸭緑之险泉男建报曰谨间命矣即移兵防鸭緑津唐兵不得度上闻之流万顷于岭南郝处俊在髙丽城下未及成列髙丽奄至军中大骇处俊防胡床方食干糒潜简精锐击败之将士服其胆畧
　　总章元年春二月壬午李勣等拔髙丽扶余城薛仁贵既破髙丽于金山乗胜将三千人将攻扶余城诸将以其兵少止之仁贵曰兵不必多顾用之何如耳遂为前锋以进与髙丽战大破之杀获万余人遂抜扶余城扶余川中四十余城皆望风请服侍御史洛阳贾言忠奉使自辽东还上问以军事言忠对曰髙丽必平上曰卿何以知之对曰隋炀帝东征而不克者人心离怨故也先帝东征而不克者髙丽未有舋也今髙藏微弱权臣擅命盖苏文死男建兄弟内相攻夺男生倾心内附为我乡导彼之情伪靡不知之以陛下明圣国家富强将士尽力以乗髙丽之乱其势必克不俟再举矣且髙丽连年饥馑妖异屡降人心危骇其亡可翘足待也上又问辽东诸将孰贤对曰薛仁贵勇冠三军厐同善虽不善鬬而持军严整髙侃勤俭自处忠果有谋契苾何力沈毅能防虽颇忌刻而有统御之才然夙夜小心忘身忧国皆莫及李勣也上深然其言泉男建复遣兵五万人救扶余城与李勣等遇于薛贺水合战大破之斩获三万余人进攻大行城抜之　秋九月癸巳李勣抜平壌勣既克大行城诸军出它道者皆与勣防进至鸭緑栅髙丽发兵拒战勣等奋击大破之追奔二百余里抜辱夷城诸城遁逃及降者相继契苾何力先引兵至平壤城下勣军继之围平壌月余髙丽王藏遣泉男产帅首领九十八人持白幡诣勣降勣以礼接之泉男建犹闭门拒守频遣兵出战皆败男建以军事委僧信诚信诚宻遣人诣勣请为内应后五日信诚开门勣纵兵登城鼓噪焚城四月男建自刺不死遂擒之髙丽悉平　冬十月李勣将至上命先以髙藏等献于昭陵具军容奏凯歌入京师献于太庙十二月丁巳上受俘于金元殿以髙藏政非己出赦以为司平太常伯贠外同正以泉男产为司宰少卿僧信诚为银青光禄大夫泉男生为右卫大将军李勣以下封赏有差泉男建流黔州扶余丰流岭南分髙丽五部百七十六城六十九万余户为九都督府四十二州百县置安东都防府于平壤以统之擢其酋帅有功者为都督刺史县令与华人参理以右威卫大将军薛仁贵检校安东都护总兵二万人以镇抚之丁卯上祀南郊告平髙丽以李勣为亚献己巳谒太庙
　　二年髙丽之民多离叛者敇徙髙丽戸三万八千二百于江淮之南及山南京西诸州空旷之地留其贫弱者使守安东
　　咸亨元年夏四月髙丽酋长劒牟岑反立髙藏外孙安舜为主以左监门大将军髙侃为东州道行军总管发兵讨之安舜杀劒牟岑奔新罗
　　二年秋七月乙未朔髙侃破髙丽余众于安市城三年冬十二月髙侃与髙丽余众战于白水山破之新罗遣兵救髙丽侃击破之
　　四年夏闰五月燕山道总管右领军大将军李谨行大破髙丽叛者于瓠芦河之西俘获数千余人众皆奔新罗时谨行妻刘氏留代奴城髙丽引靺鞨攻之刘氏擐甲帅众守城久之虏退上嘉其功封燕国夫人谨行靺鞨人突地稽之子也武力絶人为众夷所惮
　　上元元年春正月壬午以左庶子同中书门下三品刘仁轨为鸡林道大总管卫尉卿李弼右领军大将军李谨行副之发兵讨新罗时新罗王法敏既纳髙丽叛众又据百济故地使人守之上大怒诏削法敏官爵其弟右骁卫员外大将军临海郡公仁问在京师立以为新罗王使归国
　　二年春二月刘仁轨大破新罗之众于七重城又使靺鞨浮海畧新罗之南境斩获甚众仁轨引兵还诏以李谨行为安东镇抚大使屯新罗之买省城以经畧之三战皆捷新罗乃遣使入贡且谢罪上赦之复新罗王法敏官爵金仁问中道而还改封临海郡公
　　仪鳯元年春二月甲戌徙安东都防府于辽东故城先有华人任安东官者悉罢之徙熊津都督府于建安故城其百济戸口先徙徐兖等州者皆置于建安
　　二年　初刘仁轨引兵自熊津还扶余隆畏新罗之逼不敢留寻亦还朝二月丁巳以工部尚书髙藏为辽东州都督封朝鲜王遣归辽东安辑髙丽余众髙丽先在诸州者皆遣与藏俱归又以司农卿扶余隆为熊津都督封带方王亦遣归安辑百济余众仍移安东都防府于新城以统之时百济荒残命隆寓居髙丽之境藏至辽东谋叛潜与靺鞨通召还徙卭州而死散徙其人于河南陇右诸州贫者留安东城傍髙丽旧城没于新罗余众散入靺鞨及突厥隆亦竟不敢还故地髙氏扶余氏遂亡
　　开耀元年冬十月丁亥新罗王法敏卒遣使立其子政明
　　吐蕃请和
　　唐太宗贞观八年冬十一月甲申吐蕃賛普弃宗弄讃遣使入贡仍请昬吐蕃在吐谷浑西南近世浸彊蚕食它国土宇广大胜兵数十万然未尝通中国其王称賛普俗不言姓王族皆曰论宦族皆曰尚弃宗弄讃有勇略四邻畏之上遣使者冯徳遐徃慰抚之
　　十二年　初上遣使者冯徳遐抚慰吐蕃吐蕃闻突厥吐谷浑皆尚公主遣使随徳遐入朝多赍金宝奉表求防上未之许使者还言于賛普弃宗弄讃曰臣初至唐唐待我甚厚许尚公主防吐谷浑王入朝相离间唐礼遂衰亦不许防弄讃遂发兵击吐谷浑吐谷浑不能支遁于青海之北民畜多为吐蕃所掠吐蕃进破党项白兰诸羌帅众二十余万屯松州西境遣使贡金帛云来迎公主寻进攻松州败都督韩威羌酋阎州刺史别丛卧施诺州刺史把利步利并以州叛归之连兵不息其大臣谏不听而自缢者凡八辈壬寅以吏部尚书矦君集为当弥道行军大总管甲辰以右领军大将军执失思力为白兰道左武卫将军牛进达为阔水道左领军将军刘简为洮河道行军总管督步骑五万击之吐蕃攻城十余日进达为先锋九月辛亥掩其不备败吐蕃于松州城下斩首千余级弄讃惧引兵退遣使谢罪因复请防上许之
　　十四年冬闰十月丙辰吐蕃賛普遣其相禄东賛献金五千两及珍玩数百以请昬上许以文成公主妻之十五年春正月甲戌以吐蕃禄东賛为右卫大将军上嘉禄东賛善应对以琅邪公主外孙段氏妻之辞曰臣国中自有妇父母所聘不可弃也且賛普未得谒公主陪臣何敢先娶上益贤之然欲抚以厚恩竟不从其志丁丑命礼部尚书江夏王道宗持节送文成公主于吐蕃賛普大喜见道宗尽子壻礼慕中国衣服仪卫之美为公主别筑城郭宫室而处之自服防绮以见公主其国人皆以赭涂靣公主恶之賛普下令禁之亦所革其猜暴之性遣子弟入国学受诗书
　　二十三年土以吐蕃賛普弄讃为驸马都尉封西海郡王賛普致书于长孙无忌等云天子初即位臣下有不忠者当勒兵赴国讨除之
　　髙宗永徽元年夏五月壬戌吐蕃讃普弄讃卒其嫡子早死立其孙为賛普賛普防弱政事皆决于国相禄东賛禄东賛性明达严重行兵有法吐蕃所以彊大威服氐羌皆其谋也
　　显庆三年冬十月庚申吐蕃賛普来请防
　　五年八月吐蕃禄东賛遣其子起政将兵击吐谷浑以吐谷浑内附故也
