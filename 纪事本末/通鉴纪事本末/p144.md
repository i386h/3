<!-- { "loadSidebar": true } -->
　　七年春正月赵王勒大飨羣臣谓徐光曰朕可方自古何等主对曰陛下神武谋略过于汉髙后世无可比者勒笑曰人岂不自知卿言太过朕若遇汉髙祖当北面事之与韩彭比肩若遇光武当并驱中原未知鹿死谁手大丈夫行事宜礌礌落落如日月皎然终不效曹孟德司马仲达欺人孤儿寡妇狐媚以取天下也羣臣皆顿首称万嵗勒虽不学好使诸生读书而听之时以其意论今古得失闻者莫不悦服尝使人读汉书闻郦食其劝立六国后惊曰此法当失何以遂得天下及闻留侯谏乃曰赖有此耳
　　氐据仇池
　　晋惠帝元康六年　初略阳清水氐杨驹始居仇池仇池方百顷其旁平地二十余里四面斗絶而髙为羊膓蟠道三十六囘而上至其孙千万附魏封为百顷王千万孙飞龙浸彊盛徙居略阳飞龙以其甥令狐茂捜为子茂捜避齐万年之乱十二月自略阳帅部落四千家还保仇池自号辅国将军右贤王关中人士避乱者多依之茂捜迎接抚纳欲去者卫防资送之
　　愍帝建兴元年　初氐王杨茂捜之子难敌遣养子败易于梁州私卖良人子一人梁州刺史张光鞭杀之难敌怨曰使君初来大荒之后兵民之命仰我氐活氐有小罪不能贳也及光与杨虎相攻各求救于茂捜茂捜遣难敌救光难敌求货于光光不与杨虎厚赂难敌且曰流民珍货悉在光所今伐我不如伐光难敌大喜光与虎战使张孟苌居前难敌继后难敌与虎夹击孟苌大破之孟苌及其弟援皆死光婴城自守九月光愤激成疾僚属劝光退据魏兴光按剑曰吾受国重任不能讨贼今得死如登仙何谓退也声絶而卒州人推其少子迈领州事又与氐战没众推始平太守胡子序领梁州　　冬十月杨虎杨难敌急攻梁州胡子序弃城走难敌自称刺史
　　二年春正月杨虎掠汉中吏民以犇成梁州人张咸等起兵逐杨难敌难敌去咸以其地归成于是汉嘉涪陵汉中之地皆为成有
　　元帝建武元年氐王杨茂捜卒长子难敌立与少子坚头分领部曲难敌号左贤王屯下辨坚头号右贤王屯河池
　　永昌元年春二月赵主曜自将击杨难敌难敌逆战不胜退保仇池仇池诸氐羌及故晋王保将杨韬陇西太守梁勋皆降于曜曜迁陇西万余户于长安进攻仇池防军中大疫曜亦得疾将引兵还恐难敌蹑其后乃遣光国中郎将王犷説难敌谕以祸福难敌遣使称藩曜以难敌为假黄钺都督益宁南秦凉梁巴六州陇上西域诸军事上大将军益宁南秦三州牧武都王
　　明帝大宁元年杨难敌闻陈安死大惧与弟坚头南奔汉中赵鎭西将军刘厚追击之大获而还赵主曜以大鸿胪田崧为鎭南大将军益州刺史鎭仇池难敌送任请降于成成安北将军李稚受难敌赂不送难敌于成都赵兵退即遣还武都难敌遂据险不服稚自悔失计亟请讨之雄遣稚兄侍中中领军琀与稚出白水征东将军李寿及琀弟玝出阴平以击难敌羣臣谏不听难敌遣兵拒之寿玝不得进而琀稚长驱至下辨难敌遣兵断其归路四面攻之琀稚深入无继皆为难敌所杀死者数千人
　　三年春三月杨难敌袭仇池克之执田崧立之于前左右令崧拜崧瞠目叱之曰氐狗安有天子牧伯而向贼拜乎难敌字谓之曰子岱吾当与子共定大业子忠于刘氏岂不能忠于我乎崧厉色大言曰贼氐汝本奴才何谓大业我宁为赵鬼不为汝臣顾排一人夺其剑前刺难敌不中难敌杀之
　　成帝咸和二年夏五月赵武卫将军刘朗帅骑三万袭杨难敌于仇池弗克掠三千余户而归
　　六年秋七月成大将军夀攻隂平武都杨难敌降之九年春正月仇池王杨难敌卒子毅立自称龙骧将军左贤王下辨公以叔父坚头之子盘为冠军将军右贤王河池公遣使来称藩
　　咸康三年仇池氐王杨毅族兄初袭杀毅幷有其众自立为仇池公称臣于赵
　　穆帝永和三年冬十月武都氐王杨初遣使来称藩诏以初为使持节征南将军雍州刺史仇池公
　　十一年春正月故仇池公杨毅弟宋奴使其姑子梁式王刺杀杨初初子国诛式王及宋奴自立为仇池公桓温表国为鎭北将军秦州刺史
　　十二年仇池公杨国从父俊杀国自立以俊为仇池公国子安犇秦
　　升平四年春正月仇池公杨俊卒子世立
　　海西公太和三年以仇池公杨世为秦州刺史世弟统为武都太守世亦称臣于秦秦以世为南秦州刺史五年仇池公杨世卒子纂立始与秦絶叔父武都太守统与之争国起兵相攻
　　简文帝咸安元年春三月秦西县侯雅杨安王统徐成及羽林左监朱肜扬武将军姚苌帅步骑七万伐仇池公杨纂　　夏四月秦兵至鹫峡杨纂帅众五万拒之梁州刺史农杨亮遣督护郭寳卜靖帅千余骑助纂与秦兵战于峡中纂兵大败死者什三四寳等亦没纂收散兵遁还西县侯雅进攻仇池杨统帅武都之众降秦纂惧靣缚出降雅送纂于长安以统为南秦州刺史加杨安都督南秦州诸军事鎭仇池
　　武帝宁康元年秋八月梁州刺史杨亮遣其子广袭仇池与秦梁州刺史杨安战广兵败沮水诸戍皆委城犇溃亮惧退守磬险九月安进攻汉川　冬秦王坚使益州刺史王统秘书监朱肜帅卒二万出汉川前禁将军毛当鹰扬将军徐成帅卒三万出劔门入宼梁益梁州刺史杨亮帅巴獠万余拒之战于青谷亮兵败犇固西城肜遂防汉中徐成攻劔门克之杨安进攻梓潼梓潼太守周虓固守涪城遣步骑数千送母妻自汉水趣江陵朱肜邀而获之虓遂降于安十一月安克梓潼荆州刺史桓豁遣江夏相竺瑶救梁益瑶闻广汉太守赵长战死引兵退益州刺史周仲孙勒兵拒朱肜于緜竹闻毛当将至成都仲孙帅骑五千犇于南中秦遂取梁益二州卭莋夜郎皆附于秦秦王坚以杨安为益州牧鎭成都毛当为梁州刺史鎭汉中姚苌为宁州刺史屯垫江王统为南秦州刺史镇仇池




　　通鉴纪事本末卷十三下
<史部,纪事本末类,通鉴纪事本末>
　　钦定四库全书
　　通鉴纪事本末卷十四上
　　宋　袁枢　撰
　　祖逖北伐
　　晋愍帝建兴元年初范阳祖逖少有大志与刘琨俱为司州主簿同寝中夜闻鸡鸣蹴琨觉曰此非恶声也因起舞及渡江左丞相睿以为军谘祭酒逖居京口纠合骁健言于睿曰晋室之乱非上无道而下怨叛也由宗室争权自相鱼肉遂使戎狄乘隙毒流中土今遗民既遭残贼人思自奋大王诚能命将出师使如逖者统之以复中原郡国豪杰必有望风响应者矣睿素无北伐之志以逖为奋威将军豫州刺史给千人廪布三千疋不给铠仗使自召募逖将其部曲百余家渡江中流击楫而誓曰祖逖不能清中原而复济者有如大江遂屯淮阴起冶铸兵募得二千余人而后进
　　元帝建武元年初流民张平樊雅各聚众数千人在谯为坞主王之为丞相也遣行参军谯国桓宣往説平雅平雅皆请防及豫州刺史祖逖出屯芦州遣参军殷乂诣平雅乂意轻平视其屋曰可作马廐见大镬曰可铸鐡器平曰此乃帝王镬天下清平方用之奈何毁之乂曰卿未能保其头而爱镬邪平大怒于坐斩乂勒兵固守逖攻之嵗余不下乃诱其部将谢浮使杀之逖进据太丘樊雅犹据谯城与逖相拒逖攻之不克请兵于南中郎将王含桓宣时为含参军令遣宣将兵五百助逖逖谓宣曰卿信义已着于彼今复为我説雅宣乃单马从两人诣雅曰祖豫州方欲平荡刘石倚卿为援前殷乂轻薄非豫州意也雅即诣逖降逖既入谯城石勒遣石虎围谯王含复遣桓宣救之虎解去逖表宣为谯国内史六月己巳晋王传檄天下称石虎敢帅犬羊渡河纵毒今遣琅琊王裒等九军鋭卒三万水陆四道径造贼塲授祖逖节度寻复召裒还建康
　　太兴二年　初蓬陂坞主陈川自称陈留太守祖逖之攻樊雅也川遣其将李头助之头力战有功逖厚遇之头每叹曰得此人为主吾死无恨川闻而杀之头党冯宠帅其众降逖川益怒大掠豫州诸郡逖遣兵击破之夏四月川以浚仪叛降石勒　祖逖攻陈川于蓬关石勒遣石虎将兵五万救之战于浚仪逖兵败退屯梁国勒又遣桃豹将兵至蓬关逖退屯淮南虎徙川部众五千户于襄国留豹守川故城
　　三年夏六月祖逖将韩潜与后赵将桃豹分据陈川故城豹居西台潜居东台豹由南门潜由东门出入相守四旬逖以布嚢盛土如米状使千余人运上台又使数人担米息于道豹兵逐之弃担而走豹兵乆饥得米以为逖士众丰饱益惧后赵将刘夜堂以驴千头运粮馈豹逖使韩潜及别将冯鐡邀击于汴水尽获之豹宵遁屯东燕城逖使潜进屯封北以逼之冯鐡据二台逖鎭雍丘数遣兵邀击后赵兵后赵鎭戍归逖者甚多境土渐蹙先是赵固上官已李矩郭黙互相攻击逖驰使和解之示以祸福遂皆受逖节度秋七月诏加逖鎭西将军逖在军与将士同甘苦约已务施劝课农桑抚纳新附虽踈贱者皆结以恩礼河上诸坞先有任子在后赵者皆听两属时遣游军伪抄之明其未附坞主皆感恩后赵有异谋輙密以告由是多所克获自河以南多叛后赵归于晋逖练兵积糓为取河北之计后赵王勒患之乃下幽州为逖修祖父墓置守冢二家因与逖书求通使及互市逖不报书而听其互市収利十倍逖牙门童建杀新蔡内史周密降于后赵勒斩之送首于逖曰叛臣逃吏吾之深仇将军之恶犹吾恶也逖深德之自是后赵人叛归逖者逖皆不纳禁诸将不使侵暴后赵之民边境之间稍得休息
　　四年秋七月甲戌以尚书仆射戴渊为征西将军都督司兖豫并雍冀六州诸军事司州刺史鎭合肥秋八月豫州刺史祖逖以戴渊呉士虽有才望无致逺识且已翦荆棘收河南地而渊雍容一旦来统之意甚怏怏又闻王敦与刘刁搆隙将有内难知大功不遂感激发病九月壬寅卒于雍丘豫州士女若防父母谯梁间皆为立祠王敦乆怀异志闻逖卒益无所惮冬十月壬午以逖弟约为平西将军豫州刺史领逖之众约无绥御之才不为士卒所附初范阳李产避乱依逖见约志趣异常谓所亲曰吾以北方鼎沸故逺来就此冀全宗族今观约所为有不可测之志吾托名姻亲当早自为计无事复防身于不义也尔曹不可以目前之利而忘久长之防乃帅子弟十余人间行归乡里
　　永昌元年冬十月祖逖既卒后赵屡寇河南防襄城城父围谯豫州刺史祖约不能御退屯寿春后赵遂取陈留梁郑之间复骚然矣
　　王敦之乱
　　晋元帝大兴二年　初王敦患杜曾难制谓梁州刺史周访曰若擒曾当相论为荆州及曾死而敦不用王廙在荆州多杀陶侃将佐以皇甫方回为侃所敬责其不诣已收斩之士民怨怒上下不安帝闻之徴廙为散骑常侍以周访代廙为荆州刺史王敦忌访威名意难之从事中郎郭舒説敦曰鄙州虽荒弊乃用武之国不可以假人宜自领之访为梁州足矣敦从之六月丙子诏加访安南将军余如故访大怒敦手书譬解并遗玉环玉椀以申厚意访抵之于地曰吾岂贾竖可以寳悦邪访在襄阳务农训兵阴有图敦之志守宰有缺輙补然后言上敦患之而不能制
　　三年秋八月辛未梁州刺史周访卒访善于抚纳士众皆为致死知王敦有不臣之心私常切齿敦由是终访之世未敢为逆敦遣从事中郎郭舒监襄阳军帝以湘州刺史甘卓为梁州刺史督沔北诸军事鎭防阳郭舒既还帝徴为右丞敦留不遣
