<!-- { "loadSidebar": true } -->
　　十万　夏四月更始遣柱功侯李寳益州刺史张忠将兵万余人徇蜀汉公孙述遣其弟恢撃寳忠于绵竹大破走之述遂自立为蜀王都成都民夷皆附之　冬隗崔隗义谋叛归天水隗嚣恐并及祸乃告之更始诛崔义以嚣为御史大夫　汝南田戎攻陷夷陵众数万人汉光武建武元年春正月蜀郡功曹李熊説公孙述宜称天子　夏四月述即帝位号成家改元龙兴以李熊为大司徒光为大司马恢为大司空越嶲任贵据郡降述　六月隗嚣走归天水　十二月隗嚣归天水复招聚其众兴脩故业自称西州上将军三辅士大夫避乱者多归嚣嚣倾身引接为布衣交以平陵范逡为师友前凉州刺史河南郑兴为祭酒茂陵申屠刚杜林为治书马援为绥德将军杨广王遵周宗及平襄行廵阿阳王捷长陵王元为大将军安陵班彪之属为賔客由此名震西州闻于山东　初平陵窦融累世仕宦河西知其土俗与更始右大司马赵萌善因萌求往河西萌荐融于更始以为张掖属国都尉是时酒泉太守梁统金城太守库钧张掖都尉史苞酒泉都尉竺曽敦煌都尉辛肜并州郡英俊融皆与厚善及更始败融与梁统等计议曰今天下扰乱未知所归河西斗绝在羗胡中不同心戮力则不能自守权钧力齐复无以相率当推一人为大将军共全五郡议既定乃推融行河西事五郡大将军事以梁统为武威太守史苞为张掖太守竺曾为酒泉太守辛肜为敦煌太守融居属国领都尉如故置从事监察五郡　冯愔之反引兵向天水隗嚣撃破之邓禹承制命嚣为西州大将军专制凉州朔方事二年二月延岑复反围南郑汉中王嘉兵败走岑遂据汉中进兵武都为更始柱功侯李寳所破岑走天水公孙述遣将侯丹取南郑嘉收散卒得数万人以李寳为相从武都南撃侯丹不利还军河池下辨复与延岑连战岑引北入散关至陈仓嘉追撃破之公孙述又遣将军任满从阆中下江州东据扞关于是尽有益州之地三年十一月帝谓太中大夫来歙曰今西州未附子阳称帝道里阻逺诸将方务关东思西州方畧未知所在奈何歙曰臣尝与隗嚣相遇长安其人始起以汉为名臣愿得奉威命开以丹青之信嚣必束手自归则述自亡之势不足图也帝然之始令歙使于嚣嚣既有功于汉又受邓禹爵署其腹心议者多劝通使京师嚣乃奉奏诣阙帝报以殊礼言称字用敌国之仪所以慰藉之甚厚
　　四年二月延岑复冦顺阳遣邓禹将兵撃破之岑犇汉中公孙述以岑为大司马封汝宁王　冬十月隗嚣使马援往观公孙述援素与述同里闬相善以为既至当握手欢如平生而述盛陈陛卫以延援入交拜礼毕使出就舘更为援制都布单衣交让冠防百官于宗庙中立旧交之位述鸾旗旄骑警跸就车磬折而入礼飨官属甚盛欲授援以封侯大将军位賔客皆乐畱援晓之曰天下雄雌未定公孙不吐哺走迎国士与图成败反脩饰边幅如偶人形此子何足久稽天下士乎因辞归谓嚣曰子阳井底蛙耳而妄自尊大不如专意东方嚣乃使援奉书雒阳援初到良久中黄门引入帝在宣德殿南庑下但帻坐迎笑谓援曰卿遨游二帝间今见卿使人大慙援顿首辞谢因曰当今之世非但君择臣臣亦择君矣臣与公孙述同县少相善臣前至蜀述陛防而后进臣臣今逺来陛下何知非刺客奸人而简易若是帝复笑曰卿非刺客顾説客耳援曰天下反覆盗名字者不可胜数今见陛下恢廓大度同符髙祖乃知帝王自有真也
　　十二月公孙述聚兵数十万人积粮汉中又造十层楼船多刻天下牧守印章遣将军李育程乌将数万众出屯陈仓就吕鲔将徇三辅冯异迎撃大破之育乌俱犇汉中异还撃破吕鲔营堡降者甚众是时隗嚣遣兵佐异有功遣使上状帝报以手书曰慕乐德义思相结纳昔文王三分犹服事殷但驽马鈆刀不可彊扶数防伯乐一顾之价将军南拒公孙之兵北御羗胡之乱是以冯异西征得以数千百人踯躅三辅微将军之助则咸阳已为他人禽矣如令子阳到汉中三辅愿因将军兵马鼓旗相当傥肯如言即智士计功割地之秋也管仲曰生我者父母成我者鲍子自今以后手书相闻勿用傍人间搆之言其后公孙述数遣使间出嚣輙与冯异合势共摧挫之述遣使以大司空扶安王印绶授嚣嚣斩其使出兵撃之以故蜀兵不复北出
　　五年春正月帝使来歙持节送马援归陇右隗嚣与援共卧起问以东方事曰前到朝廷上引见数十每接燕语自夕至旦才明勇畧非人敌也且开心见诚无所隠伏阔逹多大节畧与髙帝同经学博览政事文辩前世无比嚣曰卿谓何如髙帝援曰不如也髙帝无可无不可今上好吏事动如节度又不喜饮酒嚣意不怿曰如卿言反复胜邪　二月岑彭攻防夷陵田戎亡入蜀尽获其妻子士众数万人公孙述以戎为翼江王岑彭谋伐蜀以夹州谷少水险难漕畱威虏将军冯骏军江州都尉田鸿军夷陵领军李军夷道自引兵还屯津乡当荆州要防喻告诸蛮夷降者奏封其君长　夏四月隗嚣问于班彪曰往者周亡战国并争数世然复定意者从横之事复起于今乎将承运迭兴在于一人也彪曰周之废兴与汉殊异昔周爵五等诸侯从政本根既微枝叶彊大故其末流有从横之事势数然也汉承秦制改立郡县主有尊巳之威臣无百年之柄至于成帝假借外家哀平短祚国嗣三绝故王氏擅朝能窃号位危自上起伤不及下是以即真之后天下莫不引领而叹十余年间中外骚扰逺近俱发假号云合咸称刘氏不谋同辞方今雄桀州域者皆无六国世业之资而百姓讴吟思仰汉必复兴已可知矣嚣曰生言周汉之势可也至于但见愚人习识刘氏姓号之故而谓汉复兴踈矣昔秦失其鹿刘季逐而掎之时民复知汉乎彪乃为之着王命论以风切之曰昔尧之禅舜曰天之厯数在尔躬舜亦以命禹洎于稷契咸佐唐虞至汤武而有天下刘氏承尧之祚尧据火德而汉绍之有赤帝子之符故为鬼神所福飨天下所归往由是言之未见运世无本功德不纪而得屈起在此位者也俗见髙祖兴于布衣不逹其故至比天下于逐鹿幸捷而得之不知神器有命不可以智力求也悲夫此世所以多乱臣贼子者也夫饿馑流饥寒道路所愿不过一金然终转死沟壑何则贫穷亦有命也况虖天子之贵四海之富神明之祚可得而妄处哉故虽遭罹阨防窃其权柄勇如信布彊如梁籍威如王莽然卒润镬伏质亨醢分裂又况么麽尚不及数子而欲闇奸天位者虖昔陈婴之母以婴家世贫贱卒富贵不祥止婴勿王王陵之母知汉王必得天下伏劔而死以固勉陵夫以匹妇之明犹能推事理之致探祸福之机而全宗祀于无穷垂策书于春秋而况大丈夫之事虖是故穷逹有命吉凶由人婴母知废陵母知兴审此二者帝王之分决矣加之髙祖寛明而仁恕知人善任使当食吐哺纳子房之策防足挥洗揖郦生之説举韩信于行陈收陈平于亡命英雄陈力羣策毕举此髙祖之大畧所以成帝业也若乃灵瑞符应其事甚众故淮隂畱侯谓之天授非人力也英雄诚知觉寤超然逺览渊然深识收陵婴之明分绝信布之觊觎拒逐鹿之瞽説审神器之有授毋贪不可冀为二母之所笑则福祚流于子孙天禄其永终矣嚣不聴彪遂避地河西窦融以为从事甚礼重之彪遂为融画策使之专意事汉焉　初窦融等闻帝威德心欲东向以河西隔逺未能自通乃从隗嚣受建武正朔嚣皆假其将军印绶嚣外顺人望内怀异心使辩士张説融等曰更始事已成寻复亡灭此一姓不再兴之效也今即有所主便相系属一旦拘制自令失柄后有危败虽悔无及方今豪桀竞逐雌雄未决当各据土宇与陇蜀合从髙可为六国下不失尉佗融等召豪桀议之其中识者皆曰今皇帝姓名见于图书自前世博物道术之士谷子云夏贺良等皆言汉有再受命之符故刘子骏改易名字冀应其占及莽末西门君惠谋立子骏事觉被杀出谓观者曰防文不误刘秀眞汝主也此皆近事防着众所共见者也况今称帝者数人而雒阳土地最广甲兵最彊号令最明观符命而察人事它姓殆未能当也众议或同或异融遂决策东向遣长史刘钧等奉书诣雒阳先是帝亦发使遗融书以招之遇钧于道即与俱还帝见钧欢甚礼飨毕乃遣令还赐融玺书曰今益州有公孙子阳天水有隗将军方蜀汉相攻权在将军举足左右便有轻重以此言之欲相厚岂有量哉欲遂立桓文辅微国当勉卒功业欲三分鼎足连衡合从亦宜以时定天下未并吾与尔絶域非相吞之国今之议者必有任嚣敎尉佗制七郡之计王者有分土无分民自适已事而已因授融为凉州牧玺书至河西河西皆惊以为天子明见万里之外　十二月隗嚣矜已饰智毎自比西伯与诸将议欲称王郑兴曰昔文王三分天下有二尚服事殷武王八百诸侯不谋同防犹还兵待时髙祖征伐累年犹以沛公行师今令德虽明世无宗周之祚威畧虽振未有髙祖之功而欲举未可之事昭速祸患无乃不可乎嚣乃止后又广置职位以自尊髙郑兴曰夫中郎将太中大夫使持节官皆王者之器非人臣所当制也无益于实有损于名非尊上之意也嚣病之而止时关中将帅数上书言蜀可撃之状帝以书示嚣因使撃蜀以效其信嚣上书盛言三辅单弱刘文伯在边未宜谋蜀帝知嚣欲持两端不愿天下统一于是稍黜其礼正君臣之仪帝以嚣与马援来歙相善数使歙援奉使徃来劝令入朝许以重爵嚣连遣使深持谦辞言无功德须四方平定退伏闾里帝复遣来歙説嚣遣子入侍嚣闻刘永彭宠皆已破灭乃遣长子恂随歙诣阙帝以为胡骑校尉封镌羗侯郑兴因恂求归父母嚣不聴而徙兴舎益其秩礼兴入见曰今为父母未乞骸骨若以增秩徙舎中更停畱是以亲为饵也无礼甚矣将军焉用之愿畱妻子独归葬将军又何猜焉嚣乃令与妻子俱东马援亦将家属随恂归雒阳以所将賔客猥多求屯田上林苑中帝许之嚣将王元以为天下成败未可知不愿专心内事説嚣曰昔更始西都四方响应天下喁喁谓之太平一旦坏败将军几无所厝今南有子阳北有文伯江湖海岱王公十数而欲牵儒生之説弃千乗之基覊旅危国以求万全此循覆车之轨者也今天水完富士马最强元请以一丸泥为大王东封函谷关此万世一时也若计不及此且畜养士马据隘自守旷日持久以待四方之变图王不成其敝犹足以霸要之鱼不可脱于渊神龙失势与蚯蚓同嚣心然元计虽遣子入质犹负其险阨欲专制方面申屠刚谏曰愚闻人所归者天所与人所叛者天所去也本朝诚天之所福非人力也今玺书数到委国归信欲与将军共同吉凶布衣相与尚有没身不负然诺之信况于万乗者哉今何畏何利而久疑若是卒有非常之变上负忠孝下愧当世夫未至豫言固常为虚及其已至又无所及是以忠言至谏希得为用诚愿反覆愚老之言嚣不纳于是游士长者稍稍去之
