<!-- { "loadSidebar": true } -->
　　明宗天成元年春正月庚申魏王继岌遣李继曮李严部送王衍及其宗族百官数千人诣洛阳　　二月乙巳王衍至长安有诏止之　　三月伶人景进等言于帝曰魏王未至康延孝初平西南犹未安王衍族党不少闻车驾东征恐其为变不若除之帝乃遣中使向延嗣赍敇往诛之敇曰王衍一行并従杀戮已印画枢宻使张居翰覆视就殿柱揩去行字改为家字由是蜀百官及衍仆役获免者千余人延嗣至长安尽杀衍宗族于秦川驿衍母徐氏且死呼曰吾儿以一国迎降不免族诛信义俱弃吾知汝行亦受祸矣　　夏六月蜀百官至洛阳永平节度使兼侍中马全曰国亡至此生不如死不食而卒以平章事王锴等为诸州府刺史少尹判官司马亦有复归蜀者
　　三年夏六月陜州行军司马王宗夀表请故蜀主王衍　　秋七月乙巳赠衍顺正公以诸侯礼之









　　通鉴纪事本末卷四十下
<史部,纪事本末类,通鉴纪事本末>
　　钦定四库全书
　　通鉴纪事本末卷四十一上
　　宋　袁枢　撰
　　邺都之变【李绍琛之叛附】
　　后唐庄宗同光元年冬十月帝遣使以灭梁告吴蜀二国皆惧吴州司马严可求笑曰闻唐主始得中原志气骄满御下无法不出数年将有内变吾但当卑辞厚礼保境安民以待之耳　滑州留后李绍钦因伶人景进纳货于宫掖除泰宁节度使帝幼善音律故伶人多有宠常侍左右帝或时自傅粉墨与优人共戏于庭以悦刘夫人优名谓之李天下尝因为优自呼曰李天下李天下优人敬新磨遽前批其頬帝失色羣优亦骇愕新磨徐曰理天下者只有一人尚谁呼邪帝悦厚赐之诸伶出入宫掖侮弄搢绅羣臣愤嫉莫敢出气亦有反相附托以希恩泽者四方藩镇争以货赂结之其尤蠧政害人者景进为之首进好采闾阎鄙细事闻于上上亦欲知外间事遂委进以耳目进每奏事常屏左右问之由是进得施其谗慝干豫政事自将相大臣皆惮之荆南节度使髙季兴在洛阳帝左右伶官求货无厌
　　季兴忿之归谓将佐曰新朝百战方得河南乃对功臣举手云吾于十指上得天下矜伐如此则它人无功矣其谁不解体又荒于禽色何能长久吾无忧矣
　　二年春正月敕内官不应居外应前朝内官及诸道监军并私家先所畜者不以贵贱并遣诣阙时在上左右者已五百人至是殆及千人皆给赡优厚委之事任以为腹心内诸司使自天祐以来以士人代之至是复用宦者浸干政事既而复置诸道监军节度使出征或留阙下军府之政皆监军决之陵忽主帅怙势争权由是藩镇皆愤怒　　二月己巳朔上祀南郊大赦租庸副使孔谦欲聚敛以求媚凡赦文所蠲者谦复征之自是每有诏令人皆不信百姓愁怨郭崇韬初至汴洛颇受藩镇馈遗所亲或諌之崇韬曰吾位兼将相禄赐巨万岂借外财但以伪梁之季贿赂成风今河南藩镇皆梁之旧臣主上之仇雠也若拒其意能无惧乎吾特为国家藏之私室耳及将祀南郊崇韬首献劳军钱十万緍先是宦官劝帝分天下财赋为内外府州县上供者入外府充经费方镇贡献者入内府充宴游及给赐左右于是外府常虚竭无余而内府山积及有司办郊祀乏劳军钱崇韬言于上曰臣已倾家所有以助大礼愿陛下亦出内府之财以赐有司上黙然久之曰吾晋阳自有储积可令租庸辇取以相助于是取李继韬私第金帛数十万以益之军士皆不满望始怨恨有离心矣郭崇韬位兼将相复领节旄以天下为己任权侔人主旦夕车马填门性刚急遇事輙发嬖幸侥求多所摧抑宦官疾之朝夕短之于上崇韬扼腕欲制之不能豆卢革韦説尝问之曰汾阳王本太原人徙华隂公世家鴈门岂其枝邪崇韬因曰遭乱亡失谱牒尝闻先人言上距汾阳四世耳革曰然则固从祖也崇韬由是以膏梁自处多甄别流品引拔浮华鄙弃勲旧有求官者崇韬曰深知公功能然门地寒素不敢相用恐为名流所嗤由是嬖幸疾之于内勲旧怨之于外崇韬屡请以枢宻使让李绍宏上不许又请分枢宻院事归内诸司以轻其权而宦官谤之不已崇韬郁郁不得志与所亲谋赴本镇以避之其人曰不可蛟龙失水蝼蚁足以制之先是上欲以刘夫人为皇后而有正妃韩夫人在太后素恶刘夫人崇韬亦屡谏上以是不果于是所亲説崇韬曰公若请立刘夫人为皇后上必喜内有皇后之助则伶官辈不能为患矣崇韬从之与宰相帅百官共奏刘夫人宜正位中宫癸未立魏国夫人刘氏为皇后皇后生于寒防既贵专务蓄财其在魏州至于薪苏果茹皆贩鬻之及为后四方贡献皆分为二一上天子一上中宫以是寳货山积惟用写佛经施尼师而已是时皇太后诰皇后教与制勑交行于藩镇奉之如一　勲臣畏伶官之谗皆不自安蕃汉内外马步副总管李嗣源求解兵柄帝不许　　夏四月孔谦贷民钱使以贱估偿丝屡檄州县督之翰林学士承防权知汴州卢质上言梁赵岩为租庸使举贷诛敛结怨于人今陛下革故鼎新为人除害而有司未改其所为是赵岩复生也今春霜害桑茧丝甚薄但输正税犹惧流移况益以称贷人何以堪臣惟事天子不事租庸敕防未颁省牒频下愿早降明命帝不报　初胡柳之役伶人周匝为梁所得帝每思之入汴之日匝谒见于马前帝甚喜匝涕泣言曰臣所以得生全者皆梁教坊使陈俊内园栽接使储徳源之力也愿就陛下乞二州以报之帝许之郭崇韬谏曰陛下所与共取天下者皆英豪忠勇之士今大功始就封赏未及一人而先以伶人为刺史恐失天下心以是不行逾年伶人屡以为言帝谓崇韬曰吾已许周匝矣使吾慙见此三人公言虽正然当为我屈意行之五月壬寅以俊为景州刺史徳源为宪州刺史时亲军有从帝百战未得刺史者莫不愤叹　乙巳右谏议大夫薛昭文上疏以为今诸道僭窃者尚多征伐之谋未可遽息又士卒久从征伐赏给未丰贫乏者多宜以四方贡献及南郊羡余更加颁赉又河南诸军皆梁之精鋭恐僭窃之国濳以厚利诱之宜加收抚又戸口流亡者冝寛徭薄赋以安集之又土木不急之役冝加裁省又请择隙地牧马勿使践京畿民田皆不从　　六月壬辰以天平节度使李嗣源为宣武节度使　　秋八月癸酉以副使卫尉卿孔谦为租庸使右威卫大将军孔循为副使循即赵殷衡也梁亡复其姓名谦自是得行其志重敛急征以充帝欲民不聊生癸未赐谦号丰财赡国功臣
