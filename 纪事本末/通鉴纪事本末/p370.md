<!-- { "loadSidebar": true } -->
　　二年春正月丙午遣检校刑部尚书颜真卿宣慰朔方行营上之在陜也真卿请奉诏召仆固怀恩上不许至是上命真卿説谕怀恩入朝对曰陛下在陜臣往以忠义责之使之赴难彼犹有可来之理今陛下还宫彼进不成勤王退不能释众召之庸肯至乎且言怀恩反者独辛云京骆奉仙李抱玉鱼朝恩四人耳自外羣臣皆言其枉陛下不若以郭子仪代怀恩可不战而服也时汾州别驾李抱真抱玉之从父弟也知怀恩有异志脱身归京师上方以怀恩为忧召见抱真问计对曰此不足忧也朔方将士思郭子仪如子弟之思父兄怀恩欺其众云郭子仪已为鱼朝恩所杀众信之故为其用耳陛下诚以子仪领朔方彼皆不召而来耳上然之　仆固怀恩既不为朝廷所用遂与河东都将李竭诚潜谋取太原辛云京觉之杀竭诚乘城设备怀恩使其子玚将兵攻之云京出与战玚大败而还遂引兵围榆次上谓郭子仪曰怀恩父子负朕实深闻朔方将士思公如枯旱之望雨公为朕镇抚河东汾上之师必不为变戊午以子仪为关内河东副元帅河中节度等使怀恩将士闻之皆曰吾辈从怀恩为不义何面目见汾阳王丁卯以郭子仪为朔方节度大使二月子仪至河中仆固玚围榆次旬余不拔遣使急发祁县兵李光逸尽与之士卒未食行不能前其将白玉焦晖以鸣镝射其后者军士曰将军何乃射人玉曰今从人反终不免死死一也射之何伤至榆次玚责其迟胡人曰我乘马乃汉卒不行耳玚捶汉卒卒皆怨怒曰节度使党胡人其夕焦晖白玉帅众攻玚杀之仆固怀恩闻之入告其母母曰吾语汝勿反国家待汝不薄今众心既变祸必及我将如之何怀恩不对再拜而出母提刀逐之曰吾为国家杀此贼取其心以谢三军怀恩疾走得免遂与麾下三百渡河北走时朔方将浑释之守灵州怀恩檄至云全军归镇释之曰不然此必众溃矣将拒之其甥张韶曰彼或翻然改图以众归镇何可不纳也释之疑未决怀恩行速先候者而至释之不得已纳之张韶以其谋告怀恩怀恩以韶为间杀释之而收其军使韶主之既而曰释之舅也彼尚负之安有忠于我哉他日以事杖之折其胫寘于弥峩城而死都虞候张维岳在沁州闻怀恩去乘传至汾州抚定其众杀焦晖白玉而窃其功以告郭子仪子仪使牙官卢谅至汾州维岳赂谅使实其言子仪奏维岳杀玚传首诣阙羣臣入贺上惨然不悦曰朕信不及人致勲臣颠越深用为愧又何贺焉命辇怀恩母至长安给待优厚月余以寿终以礼葬之功臣皆感叹　戊寅郭子仪如汾州怀恩之众数万悉归之咸鼓舞涕泣喜其来而悲其晩也子仪知卢谅之诈杖杀之上以李抱真言有騐迁殿中少监　夏六月仆固怀恩至灵武收合散亡其众复振上厚抚其家癸未下诏称其勲劳着于帝室及于天下疑隙之端起自羣小察其深衷本无他志君臣之义情实如初但以河北既平朔方已有所属宜解河北副元帅朔方节度等使其太保兼中书令大宁郡王如故但当诣阙更勿有疑怀恩竟不从　秋八月郭子仪自河中入朝防泾原奏仆固怀恩引囘纥吐蕃十万众将入寇京师震骇诏子仪帅诸将出镇奉天上召问方畧对曰怀恩无能为也上曰何故对曰怀恩勇而少恩士心不附所以能入寇者因思归之士耳怀恩本臣偏禆其麾下皆臣部曲必不忍以锋刃相向以此知其无能为也辛巳子仪发赴奉天　九月辛亥以郭子仪充北道邠宁泾原河西以来通和吐蕃使　仆固怀恩前军至宜禄郭子仪使右兵马使李国臣将兵为郭晞后继邠宁节度使白孝徳败吐蕃于宜禄冬十月怀恩引回纥吐蕃至邠州白孝徳郭晞闭城拒守　仆固怀恩与囘纥吐蕃进逼奉天京师戒严诸将请战郭子仪不许曰虏深入吾地利于速战吾坚壁以待之彼以吾为怯必不戒乃可破也若遽战而不利则众心离矣敢言战者斩辛未夜子仪出陈于干陵之南壬申未明虏众大至虏始以子仪为无备欲袭之忽见大军惊愕遂不战而退子仪使禆将李怀光等将五千骑追虏至麻亭而还虏至邠州丁丑攻之不克乙酉虏涉泾而遁　怀恩之南寇也河西节度使杨志烈发卒五千谓监军柏文达曰河西鋭卒尽于此矣君将之以攻灵武则怀恩有返顾之虑此亦救京师之一竒也文达遂将其众击摧砂堡灵武县皆下之进攻灵州怀恩闻之自永寿遽归使蕃浑二千骑夜袭文达大破之士卒死者殆半文达将余众归凉州哭而入志烈迎之曰此行有安京室之功卒死何伤士卒怨其言未几吐蕃围凉州士卒不为用志烈奔甘州为沙陁所杀凉州遂陷
　　永泰元年春三月庚戌吐蕃遣使请和诏元载杜鸿渐与盟于兴唐寺上问郭子仪吐蕃请盟何如对曰吐蕃利我不虞若不虞而来国不可守矣乃相继遣河中兵戍奉天又遣兵巡泾原以觇之　仆固怀恩诱囘纥吐蕃吐谷浑党项奴刺数十万众俱入寇令吐蕃大将尚结悉赞磨马重英等自北道趣奉天党项帅任敷郑庭郝徳等自东道趣同州吐谷浑奴刺之众自西道趣盩厔囘纥继吐蕃之后怀恩又以朔方兵继之郭子仪使行军司马赵复入奏曰虏皆骑兵其来如飞不可易也请使诸道节度使鳯翔李抱玉滑濮李光庭邠州白孝徳镇西马璘河南郝庭玉淮西李忠臣各出兵以阨其冲要上从之诸道多不时出兵李忠臣方与诸将击毬得诏亟命治行诸将及监军皆曰师行必择日忠臣怒曰父母有急岂可择日而后救邪卽日勒兵就道怀恩中涂遇暴疾而归丁酉死于鸣沙大将张诏代领其众别将徐璜玉杀之范志诚又杀璜玉而领其众怀恩拒命三年再引胡寇为国大患上犹为之隐前后制敇未尝言其反及闻其死悯然曰怀恩不反为左右所误耳吐蕃至邠州白孝徳婴城自守甲辰吐蕃十万众至奉天京城震恐朔方兵马使浑瑊讨击使白元光先戍奉天虏始列营瑊帅骁骑二百直冲之身先士卒虏众披靡瑊挟虏将一人跃马而还从骑无中锋镝者城上士卒望之勇气始振乙巳吐蕃进攻之虏死伤甚众数日敛众还营瑊夜引兵袭之杀千余人前后与虏战二百余合斩首五千级丙午召郭子仪于河中使屯泾阳己酉命李忠臣屯东渭桥李光进屯云阳马璘郝庭玉屯便桥李抱玉屯鳯翔内侍骆奉仙将军李日越屯盩厔同华节度使周智光屯同州鄜坊节度使杜冕屯坊州上自将六军屯苑中庚戌下制亲征辛亥鱼朝恩请索城中括士民私马令城中男子皆衣皂团结为兵城门皆塞二开一士民大骇逾垣凿窦而逃者甚众吏不能禁朝恩欲奉上幸河中以避吐蕃恐羣臣论议不一一旦百官入朝立班久之閤门不开朝恩忽从禁军十余人操白刃而出宣言吐蕃数犯郊畿车驾欲幸河中何如公卿皆错愕不知所对有刘给事者独出班抗声曰敇使反邪今屯军如云不戮力扞寇而遽欲胁天子弃宗庙社稷而去非反而何朝恩惊沮而退事遂寝自丙午至甲寅大雨不止故虏不能进吐蕃移兵攻醴泉党项西掠白水东侵蒲津丁巳吐蕃大掠男女数万而去所过焚庐舍蹂禾稼殆尽周智光引兵邀击破之于澄城因逐北至鄜州智光素与杜冕不协遂杀鄜州刺史张麟阬冕家属八十一人焚坊州庐舍三千余家冬十月吐蕃退至邠州遇囘纥复相与入寇辛酉至奉天癸亥党项焚同州官廨民居而去丙寅囘纥吐蕃合兵围泾阳子仪命诸将严设守备而不战及暮二虏退屯北原丁卯复至城下是时回纥与吐蕃闻仆固怀恩死已争长不相睦分营而居子仪知之囘纥在城西子仪使牙将李光瓒等往説之欲与之共击吐蕃囘纥不信曰郭公固在此乎汝绐我耳若果在此可得见乎光瓒还报子仪曰今众寡不敌难以力胜昔与囘纥契约甚厚不若挺身往説之可不战而下也诸将请选铁骑五百为卫从子仪曰此适足为害也郭晞扣马谏曰彼虎狼也大人国之元帅奈何以身为虏饵子仪曰今战则父子俱死而国家危往以至诚与之言或幸而见从则四海之福也不然则身没而家全以鞭击其手曰去遂与数骑开门而出使人传呼曰令公来囘纥大惊其大帅合胡禄都督药葛罗可汗之弟也执弓注矢立于陈前子仪免胄释甲投枪而进囘纥诸酋长相顾曰是也皆下马罗拜子仪亦下马前执药葛罗手让之曰汝囘纥有大功于唐唐之报汝亦不薄奈何负约深入吾地侵逼畿县弃前功结仇怨背恩徳而助叛臣何其愚也且怀恩叛君弃母于汝国何有今吾挺身而来聴汝执我杀之我之将士必致死与汝战矣药葛罗曰怀恩欺我言天可汗已晏驾令公亦捐馆中国无主我是以敢与之来今知天可汗在上都令公复总兵于此怀恩又为天所杀我曹岂肯与令公战乎子仪因説之曰吐蕃无道乘我国有乱不顾舅甥之亲吞噬我边鄙焚荡我畿甸其所掠之财不可胜载马牛杂畜长数百里弥漫在野此天以赐汝也全师而继好破敌以取富为汝计孰便于此不可失也药葛罗曰吾为怀恩所误负公诚深今请为公尽力击吐蕃以谢过然怀恩之子可敦兄弟也愿舍之勿杀子仪许之囘纥观者左右为两翼稍前子仪麾下亦进子仪挥手却之因取酒与其酋长共饮药葛罗使子仪先执酒为誓子仪酹地曰大唐天子万嵗囘纥可汗亦万嵗两国将相亦万嵗有负约者身陨陈前家族灭絶杯至药葛罗亦酹地曰如令公誓于是诸酋长皆大喜曰向以二巫师从军巫言此行甚安稳不与唐战见一大人而还今果然矣子仪遗之防三千匹酋长分以赏巫子仪竟与定约而还吐蕃闻之夜引兵遁去囘纥遣其酋长石野那等六人入见天子药葛罗帅众追吐蕃子仪使白元光帅精骑与之俱癸酉战于灵台西原大破之杀吐蕃万计得所掠士女四千人丙子又破之于泾州东丁丑仆固怀恩将张休藏等降辛巳诏罢亲征京城解严初肃宗以陜西节度使郭英乂领神策军使内侍鱼朝恩监其军英乂入为仆射朝恩专将之及上幸陜朝恩举在陜兵与神策军迎扈悉号神策军天子幸其营及京师平朝恩遂以军归禁中自将之然尚未得与北军齿至是朝恩以神策军从上屯苑中其势寖盛分为左右厢居北军之右矣郭子仪以仆固名臣李建忠等皆怀恩骁将恐逃入外夷请招之名臣怀恩之侄也时在囘纥营上敇并旧将有功者皆赦其罪令囘纥送之壬午名臣以千余骑来降子仪使开府仪同三司慕容休真以书谕党项帅郑庭郝徳等皆诣鳯翔降甲申周智光诣阙献捷再宿归镇智光负专杀之罪未治上既遣而悔之乙酉囘纥胡禄都督等二百余人入见前后赠赉缯帛十万匹府藏空竭税百官俸以给之
