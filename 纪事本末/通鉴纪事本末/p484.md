<!-- { "loadSidebar": true } -->
　　四年春正月戊子加秦王从荣守尚书令兼侍中夏四月言事者请为亲王置师傅宰相畏秦王从荣不敢除人请令王自择秦王府判官太子詹事王居敏荐兵部侍郎刘瓒于从荣从荣表请之癸丑以瓒为秘书监秦王傅前襄州支使山阳鱼崇逺为记室瓒自以左迁泣诉不得免王府参佐皆新进少年轻鋭謟谀瓒独从容规讽从荣不悦瓒虽为傅从荣一槩以僚属待之瓒有难色从荣觉之自是戒门者勿为通月听一至府或竟日不召亦不得食　五月戊寅立皇子从珂为潞王　秋八月太仆少卿致仕何泽见上寝疾秦王从荣权势方盛冀已复进用表请立从荣为太子上览表泣下私谓左右曰羣臣请立太子朕当归老太原旧第耳不得已丙戌诏宰相枢密使议之己卯从荣见上言曰窃闻有奸人请立臣为太子臣防少且愿学治军民不愿当此名上曰羣臣所欲也从荣退见范延光赵延夀曰执政欲以吾为太子是欲夺我兵柄幽之东宫耳延光等知上意且惧从荣之言即具以白上辛未制以从荣为天下兵马大元帅　九月秦王从荣请严卫捧圣步骑两指挥为牙兵毎入朝从数百骑张弓挟矢驰骋衢路令文士试草檄淮南书陈已将廓清海内之意从荣不快于执政私谓所亲曰吾一旦南面必族之范延光赵延夀惧屡求外补以避之上以为见已病而求去甚怒曰欲去自去奚用表为齐国公主复为延夀言于禁中云延夀实有疾不堪机务丙申二人复言于上曰臣等非敢惮劳愿与勲旧迭为之亦不敢俱去愿听一人先出若新人不称职复召臣臣即至矣上乃许之戊戌以延夀为宣武节度使以山南东道节度使朱昭为枢密使同平章事制下昭复辞上叱之曰汝辈皆不欲在吾侧蓄养汝辈何为昭乃不敢言　辛丑诏大元帅从荣位在宰相上　　冬十月范延光屡因孟汉琼王淑妃以求出庚申以延光为成徳节度使以冯赟为枢密使帝以亲军都指挥使河阳节度使同平章事康义诚为朴忠亲任之时要近之官多求出以避秦王之祸义诚度不能自脱乃令其子事秦王务以恭顺持两端冀得自全　　十一月甲戌上饯范延光酒罢上曰卿今逺去事宜尽言对曰朝廷大事愿陛下与内外辅臣参决勿听羣小之言遂相泣而别时孟汉琼用事附之者共为朋党以蔽惑上听故延光言及之　戊子帝疾复作己丑大渐　秦王从荣入问疾帝俛首不能举王淑妃曰从荣在此帝不应从荣出闻宫中皆哭从荣意帝已殂明旦称疾不入是夕帝实小愈而从荣不知从荣自知不为时论所与恐不得为嗣与其党谋欲以兵入侍先制权臣辛卯从荣遣都押牙马处钧谓朱昭冯赟曰吾欲帅牙兵入宫中侍疾且备非常当止于何所二人曰王自择之既而私于处钧曰主上万福王宜竭心忠孝不可妄信人浮言从荣怒复遣处钧谓二人曰公辈殊不爱家族邪何敢拒我二人患之入告王淑妃及宣徽使孟汉琼咸曰兹事不得康义诚不可济乃召义诚谋之义诚竟无言但曰义诚将校耳不敢预议惟相公所使昭疑义诚不欲众中言之夜邀至私第问之其对如初壬辰从荣自河南府常服将步骑千人陈于天津桥是日黎明从荣遣马处钧至冯赟第语之曰吾今日决入且居兴圣宫公辈各有宗族处事亦宜详允祸福在须臾耳又遣处钧诣康义诚义诚曰王来则奉迎赟驰入右掖门见昭义诚汉琼及三司使孙岳方聚谋于中兴殿门外赟具道处钧之言因让义诚曰秦王言祸福在须臾其事可知公勿以儿在秦府左右顾望主上拔擢吾辈自布衣至将相苟使秦王兵得入此门置主上何地吾辈尚有遗种乎义诚未及对监门白秦王已将兵至端门外汉琼拂衣起曰今日之事危及君父公犹顾望泽利邪吾何爱余生当自帅兵拒之耳即入殿门昭赟随之义诚不得已亦随之入汉琼见帝曰从荣反兵已攻端门须防入宫则大乱矣宫中相顾号哭帝曰从荣何苦乃尔问昭等有诸对曰有之适已令门者阖门矣帝指天泣下谓义诚曰卿自处置勿惊百姓控鹤指挥使李重吉从珂之子也时侍侧帝曰吾与尔父冒矢石定天下数脱吾于厄从荣辈得何力今乃为人所教为此悖逆我固知此曹不足付大事当呼尔父授以兵柄耳汝为我部闭诸门重吉即帅控鹤兵守宫门孟汉琼被甲乗马召马军都指挥使朱洪实使将五百骑讨从荣从荣方据胡床坐桥上遣左右召康义诚端门已闭叩左掖门从门隙中窥之见朱洪实引骑兵北来走白从荣从荣大惊命取铁掩心擐之坐调弓矢俄而骑兵大至从荣走归府僚佐皆防匿牙兵掠嘉善坊溃去从荣与妃刘氏匿牀下皇城使安从益就斩之并杀其子以其首献初孙岳颇得预内廷密谋冯朱患从荣狼伉岳尝为之极言祸福之归康义诚恨之至是乗乱密遣骑士射杀之帝闻从荣死悲骇几落御榻絶而复苏者再由是疾复剧从荣一子尚幼养宫中诸将请除之帝泣曰此何罪不得已竟与之癸巳冯道帅羣臣入见帝于雍和殿帝雨泣呜咽曰吾家事至此慙见卿等时宋王从厚为天雄节度使甲午遣孟汉琼征从厚且权知天雄军府事丙申追废从荣为庶人执政共议从荣官属之罪冯道曰从荣所亲者髙辇刘陟王説而已任赞到官才半月王居敏司徒诩在病告巳半年岂豫其谋居敏尤为从荣所恶昨举兵向阙之际与辇陟并辔而行指日景曰来日及今已诛王詹事矣自非与之同谋者岂得一切诛之乎朱昭曰使从荣得入光政门赞等当如何任使而吾辈犹有种乎且首从差一等耳今首已孥戮而从皆不问主上能不以吾辈为庇奸人乎冯赟力争之始议流贬时谘议髙辇已伏诛丁酉元帅府判官兵部侍郎任赞秘书监兼王傅刘瓒友苏瓒记室鱼崇逺河南少尹刘陟判官司徒诩推官王説等八人并长流河南巡宫李澣江文蔚等六人勒归田里六军判官太子詹事王居敏推官郭晙并贬官澣回之族曾孙诩贝州人文蔚建安人也文蔚犇吴徐知诰厚礼之初从荣失道六军判官司谏郎中赵逺谏曰大王地居上嗣当勤修令徳奈何所为如是勿谓父子至亲为可恃独不见恭世子戻太子乎从荣怒出为泾州判官及从荣败逺以是知名逺字上交幽州人也　戊戌帝殂帝性不猜忌与物无竞登极之年已逾六十每夕于宫中焚香祝天曰某边人因乱为众所推愿天早生圣人为生民主在位年糓屡丰兵革罕用较于五代粗为小康辛丑宋王至洛阳　　十二月癸卯朔始发明宗防宋王即皇帝位秦王从荣既死朱洪实妻入宫司衣王氏与之语及秦王王氏曰秦王为人子不在左右侍疾致人归祸是其罪也若云大逆是厚诬矣朱司徒最受王恩当时不为之辨惜哉洪实闻之大惧与康义诚以其语白闵帝且言王氏私于从荣为之诇宫中事辛亥赐王氏死事连王淑妃淑妃素厚于从荣帝由是疑之
