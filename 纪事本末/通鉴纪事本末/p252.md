<!-- { "loadSidebar": true } -->
　　二年春正月甲子东魏丞相欢自将万骑袭魏夏州身不火食四日而至缚矟为梯夜入其城擒刺史斛拔俄弥突因而用之留都督张琼将兵镇守迁其部落五千户以归　魏灵州刺史曹泥复叛降东魏　秋七月魏降将贺拔胜等北还壶口十二月丁丑东魏丞相欢督诸军伐魏遣司徒高敖曹趣上洛大都督窦泰趣潼关三年春正月东魏丞相欢军蒲坂造三浮桥欲渡河魏丞相泰军广阳谓诸将曰贼掎吾三面作浮桥以示必度此欲缀吾军使窦泰得西入耳欢自起兵以来窦泰常为前锋其下多鋭卒屡胜而骄今袭之必克克泰则欢不战自走矣诸将皆曰贼在近舍而袭逺脱有蹉跌悔何及也不如分兵御之丞相泰曰欢再攻潼关吾军不出灞上今大举而来谓吾亦当自守有轻我之心乗此袭之何患不克贼虽作浮桥未能径度不过五日吾取窦泰必矣行台左丞苏绰中兵参军代人达奚武亦以为然庚戌丞相泰还长安诸将意犹异同丞相泰隐其计以问族子直事郎中深深曰窦泰欢之骁将今大军攻蒲坂则欢拒守而泰救之吾表里受敌此危道也不如选轻鋭潜出小关窦泰躁急必来决战欢持重未即救我急撃泰必可擒也擒泰则欢势自沮回师撃之可以决胜丞相泰喜曰此吾心也乃声言欲保陇右辛亥谒魏主而潜军东出癸丑旦至小关窦泰猝闻军至自风陵度丞相泰出马牧泽撃窦泰大破之士众皆尽窦泰自杀传首长安丞相欢以河冰薄不得赴救撤浮桥而退仪同代人薛孤延为殿一日之中斫十五刀折乃得免丞相泰亦引军还高敖曹自商山转鬬而进所向无前遂攻上洛郡人泉岳及弟猛略与顺阳人杜窋等谋翻城应之洛州刺史泉企知之杀岳及猛略杜窋走归敖曹敖曹以为乡导而攻之敖曹被流矢通中者三殒絶良乆复上马免胄巡城企固守旬余二子元礼仲遵力战拒之仲遵伤目不堪复战城遂陷企见敖曹曰吾力屈非心服也敖曹以杜窋为洛州刺史敖曹创甚曰恨不见季式作刺史丞相欢闻之即以高季式为济州刺史敖曹欲入蓝田关欢使人告曰窦泰军没人心恐动宜速还路险贼盛拔身可也敖曹不忍弃众力战全军而还以泉企泉元礼自随泉仲遵以伤重不行企私戒二子曰吾余生无几汝曹才器足以立功勿以吾在东遂亏臣节元礼于路逃还魏以元礼世袭洛州刺史　夏五月魏以贺拔胜为太师　秋七月独孤信北还与杨忠皆至长安　魏宇文深劝丞相泰取恒农八月丁丑泰帅李弼等十二将伐东魏以北雍州刺史于谨为前锋攻盘豆拔之戊子至恒农庚寅拔之擒东魏陜州刺史李徽伯俘其战士八千时河北诸城多附东魏左丞杨檦自言父猛尝为邵郡白水令知其豪杰请往説之以取邵郡泰许之檦乃与土豪王覆怜等举兵収邵郡守程保及县令四人斩之表覆怜为郡守遣谍説谕东魏城堡旬月之间归附甚众　闰九月东魏丞相欢将兵二十万自壶口趣蒲津使高敖曹将兵三万出河南时关中饥魏丞相泰所将将士不满万人馆糓于恒农五十余日闻欢将济河乃引兵入关高敖曹遂围恒农欢右长史薛琡言于欢曰西贼连年饥馑故冒死来入陜州欲取仓粟今敖曹已围陜城粟不得出但置兵诸道勿与野战比及麦秋其民自应饿死宝炬黒獭何忧不降愿勿渡河侯景曰今兹举兵形势极大万一不捷猝难収敛不如分为二军相继而进前军若胜后军全力前军若败后军承之欢不从自蒲津济河丞相泰遣使戒华州刺史王罴罴语使者曰老罴当道卧貉子那得过欢至冯翊城下谓罢曰何不早降罴大呼曰此城是王罴冢死生在此欲死者来欢知不可攻乃涉洛军于许原西泰至渭南征诸州兵皆未防欲进撃欢诸将以众寡不敌请待欢更西以观其势泰曰欢若至长安则人情大扰今及其逺来新至可撃也即造浮桥于渭令军士赍三日粮轻骑度渭辎重自渭南夹渭而西　冬十月壬辰泰至沙苑距东魏军六十里诸将皆惧宇文深独贺泰问其故对曰欢镇抚河北甚得众心以此自守未易可图今悬师渡河非众所欲独欢耻失窦泰愎谏而来所谓忿兵可一战擒也事理昭然何为不贺愿假深一节发王罴之兵邀其走路使无遗类泰遣须昌县公达奚武觇欢军武从三骑皆效欢将士衣服日暮去营数百步下马潜聴得其军号因上马歴营若警夜者有不如法往往挞之具知敌之情状而还欢闻泰至癸巳引兵防之候骑告欢兵且至泰召诸将谋之开府仪同三司李弼曰彼众我寡不可平地置陈此东十里有渭曲可先据以待之泰从之背水东西为陈李弼为右拒赵贵为左拒命将士皆偃戈于苇中约闻鼓声而起晡时东魏兵至渭曲都督太安斛律羌举曰黑獭举国而来欲一死决譬如猘狗或能噬人且渭曲苇深土泞无所用力不如缓与相持宻分精鋭径掩长安巢穴既倾则黒獭不战成擒矣欢曰纵火焚之何如侯景曰当生擒黒獭以示百姓若众中烧死谁复信之彭乐盛气请鬬曰我众贼寡百人擒一何忧不克欢从之东魏兵望见魏兵少争进撃之无复行列兵将交丞相泰鸣鼓士皆奋起于谨等六军与之合战李弼等帅铁骑横撃之东魏兵中絶为二遂大破之李弼弟檦身小而勇每跃马陷陈隐身鞍甲之中敌见皆曰避此小儿泰叹曰胆决如此何必八尺之躯征虏将军武川耿令贵杀伤多甲裳尽赤泰曰观其甲裳足知令贵之勇何必数级彭乐乗醉深入魏陈魏人刺之肠出内之复战丞相欢欲収兵更战使张华原以簿歴营防兵莫有应者还白欢曰众尽去营皆空矣欢犹未肯去阜城侯斛律金曰众心离散不可复用宜急向河东欢据鞍未动金以鞭拂马乃驰去夜度河船去岸逺欢跨槖驼就船乃得度丧甲士八万人弃铠仗十有八万丞相泰追欢至河上选留甲士二万余人余悉纵归都督李穆曰高欢破胆矣速追之可获泰不聴还军渭南所征之兵甫至乃于战所人种柳一株以旌武功侯景言于欢曰黑獭新胜而骄必不为备愿得精骑二万径往取之欢以告娄妃妃曰设如其言景岂有还理得黒獭而失景何利之有欢乃止魏加丞相泰柱国大将军李弼等十二将皆进爵增邑有差高敖曹闻欢败释恒农退保洛阳己酉魏行台宫景寿等向洛阳东魏洛州大都督韩贤撃走之州民韩木兰作乱贤撃破之一贼匿尸间贤自按检収铠仗贼歘起斫之断胫而卒魏复遣行台冯翊王季海与独孤信将步骑二万趣洛阳洛州刺史李显趣三荆贺拔胜李弼围蒲坂东魏丞相欢之西伐也蒲坂民敬珍谓其从祖兄祥曰高欢迫逐乗舆天下忠义之士皆欲剚刃于其腹今又称兵西上吾欲与兄起兵断其归路此千载一时也祥从之纠合乡里数日有众万余防欢自沙苑败归祥珍帅众邀之斩获甚众贺拔胜李弼至河东祥珍帅猗氏等六县十余万户归之丞相泰以珍为平阳太守祥为行台郎中东魏秦州刺史薛崇礼守蒲坂别驾薛善崇礼之族弟也言于崇礼曰高欢有逐君之罪善与兄忝衣冠绪余世荷国恩今大军已临而犹为高氏固守一旦城陷函首送长安署为逆贼死有余愧及今归欵犹为愈也崇礼犹豫不决善与族人斩关纳魏师崇礼出走追获之丞相泰进军蒲坂略定汾绛凡薛氏预开城之谋者皆赐五等爵善曰背逆归顺臣子常节岂容阖门大小俱叨封邑与其弟慎固辞不受东魏行晋州事封祖业弃城走仪同三司薛修义追至洪洞説祖业还守祖业不从修义还据晋州安集固守魏仪同三司长孙子彦引兵至城下修义开门伏甲以待之子彦不测虚实遂退走丞相欢以修义为晋州刺史独孤信至新安高敖曹引兵北度河信逼洛阳洛州刺史广阳王湛弃城归邺信遂据金墉城孝武帝之西迁也散骑常侍河东裴寛谓诸弟曰天子既西吾不可以东附高氏帅家属逃于大石岭独孤信入洛乃出见之时洛阳荒废人士流散唯河东柳蚪在阳城裴诹之在颍川信俱征之以蚪为行台郎中诹之为开府属东魏颍州长史贺若统执刺史田迄举城降魏魏都督梁迥入据其城前通直散骑侍郎郑伟起兵陈留攻东魏梁州执其刺史鹿永吉前大司马从事中郎崔彦穆攻荥阳执其太守苏淑与广州长史刘志皆降于魏伟先防之子也丞相泰以伟为北徐州刺史彦穆为荥阳太守十一月东魏行台任祥帅督将尧雄赵育是云宝攻颍川丞相泰使大都督宇文贵乐陵公辽西怡峰将步骑二千救之军至阳翟雄等军已去颍川三十里祥帅众四万继其后诸将咸以为彼众我寡不可争锋贵曰雄等谓吾兵少必不敢进彼与任祥合兵攻颖川城必危矣若贺若统陷没吾辈坐此何为今进据颍川有城可守又出其不意破之必矣遂疾趋据颍川背城为陈以待雄等至合战大破之雄走赵育请降俘其士卒万余人悉纵遣之任祥闻雄败不敢进贵与怡峰乗胜逼之祥退保宛陵贵追及撃之祥军大败是云宝杀其阳州刺史那椿以州降魏魏以贵为开府仪同三司是云宝赵育为车骑大将军都督杜陵韦孝寛攻东魏豫州拔之执其行台冯邕孝寛名叔裕以字行　丙子东魏以骠骑大将军仪同三司万俟普为太尉　十二月魏行台杨白驹与东魏阳州刺史段粲战于蓼坞魏师败绩　愧荆州刺史郭鸾攻东魏东荆州刺史清都慕容俨俨昼夜拒战二百余日乗间出撃鸾大破之时河南诸州多失守唯东荆获全河间邢磨纳范阳卢仲礼仲礼从弟仲裕等皆起兵海隅以应魏东魏济州刺史高季式有部曲千余人马八百匹铠仗皆备濮阳民杜灵椿等为盗聚众近万人攻城剽野季式遣骑三百一战擒之又撃阳平贼路文徒等悉平之于是逺近肃清或谓季式曰濮阳阳平乃畿内之郡不奉诏命又不侵境何急而使私军逺战万一失利岂不获罪乎季式曰君何言之不忠也我与国家同安共危岂有见贼而不讨乎且贼知台军猝不能来又不疑外州有兵撃之乗其无备破之必矣以此获罪吾亦无恨
　　四年春二月东魏大都督善无贺拔仁攻魏南汾州刺史韦子粲降之丞相泰灭子粲之族东魏大行台侯景等治兵于虎牢将复河南诸州魏梁迥韦孝寛赵继宗皆弃城西归侯景攻广州数旬未拔闻魏救兵将至集诸将议之行洛州事卢勇请进观形势乃帅百骑至大隗山遇魏师日已暮勇多置幡旗于树颠夜分骑为十队鸣角直前擒魏仪同三司程华斩仪同三司王征蛮而还广州守将骆超遂以城降东魏丞相欢以勇行广州事勇辩之从弟也于是南汾颍豫广四州复入东魏三月辛酉东魏丞相欢以沙苑之败请解大丞相诏
