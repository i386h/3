<!-- { "loadSidebar": true } -->
　　己卯，遣和硕额驸耿聚忠赍敕谕耿精忠。敕曰：皇帝敕谕耿精忠：尔祖父宣力累朝，勋猷茂着；俾世袭王爵，格外加恩。逮尔父没，令尔袭封，仍镇闽疆。方谓尔克绍前猷，殚忠报国；不意尔反为吴逆狡谋所惑，蹂躏土地、戕害生民。朕犹念尔祖父前功，不忍遽绝；将尔在京诸昆弟及所属人员概行宽宥，给还官职，恩礼如常。今大兵云集，事势昭然；尔自知之。朕复念尔变乱必有所由，或为逼迫所致；故复下敕书，遣尔弟聚忠赍至军前明谕朕意。尔若悔罪率众归诚，当复尔王爵，仍旧镇守。所属人员，职任如故；兵民人等，照前安插。倘能剿除海寇、共奏肤功，仍优叙赏赉。使臣周襄绪等为尔羁留，或别有故；朕不介意。朕以诚心待天下，断不食言；尔毋听信煽惑之言，终怀疑惧，负朕始终保全至意。又谕兵部曰：今遣耿聚忠赍敕赴大将军康亲王杰书军前招抚耿精忠，其招抚事宜，王与聚忠悉心谋议，相机速行；俾闽省生民，早离水火。尔部即移文知会。

　　辛巳，大将军康〔亲〕王杰书奏，官兵克黄岩。将军贝子傅喇塔遣副都统吉勒塔布等自土木岭进兵，是月初四日于半山岭大败贼众，乘胜进指黄岩县；贼将曾养性等弃营据黄岩拒守。傅喇塔进兵围其城，养性乘夜突围，走温州；余贼开门降，遂复黄岩。

　　九月丁亥，设湖广援剿二营。大将军顺承郡王勒尔锦奏：贼竖立营垒、掘壕堑，设鹿角挨牌，我军骑兵不能冲突；必设绿旗精兵七千人，造轻箭帘车二百辆、炮车一百辆、熟铁炮一百具，量配兵丁推向贼营填其壕，掷火药以烧鹿角挨牌，用炮攻击；相贼形势，满兵继进，则逆贼可灭、地方可复。如允臣所奏，乞将此七千兵分为援剿二营，设二副将统之。上谕：大兵与贼相持日久，则军糈日糜、民生日困；今大将军顺承郡王勒尔锦等既请设绿旗兵、造帘车等项，应如所请。其副将等官，听会同该督酌选才能补用。着工部精简交枪二千五百杆，遣贤能官员二人驰驿速送荆州军前。寻令二营援剿兵俱听总督蔡毓荣统辖。

　　命给将军席卜臣兵马匹、器械。席卜臣奏：本年二月兵粮匮竭，臣等取食贼麦；以至七月，又已罄尽。计欲保全大兵，仍于七月十七日自汉中出；沿路击贼，以八月初六日至西安。见在官兵俱无马匹、器械，难以进取。上谕：席卜臣等兵自汉中出，沿途击贼，马匹、器械俱尽；着陕西督、抚动正项钱粮买马，人给一匹；并整顿器械，令其镇守西安。

　　戊子，趣大将军贝勒洞鄂等亟攻平凉。洞鄂奏：王辅臣启臣，云前疏未奉圣旨；乞颁赦午门，仍遣威望大臣受降。窃谓皇上既屡降敕谕招抚辅臣，乞更颁谕，开示本末。上谕：前屡下明诏，王辅臣果悔罪来降，当宥其前罪。顷秦州诸处官兵来降，悉赦其罪；辅臣安有不知！且先遣祝表正尚未归，岂宜复遣大臣！彼乞降，诈也；特缓我师，为苟延日月计耳。尔等急宜攻取平凉，若辅臣即投诚，勿加诛戮，再行请旨；慎毋因其诈降，以误进取之机。若不即投诚，其以朕屡降恩赦而彼不悔祸之意，布告官吏军民，使知所以不得不举兵加诛之故。

　　臣谨按：先是，上欲速拯兵民之困，屡降德音招王辅臣；而辅臣观望两端，不即归正。至是，复诡计乞降，冀缓我师，以望逆党救援；洞鄂不察贼情，遽为代请。赖皇上圣明，察其狙诈，欲以兵威大创之；因令洞鄂急攻平凉，勿因其伪降而误进取之机。乃洞鄂惮于攻取，依违如故。皇上随遣大将军图海督率将士薄城一战，而辅臣果震怖穷蹙，束手来归。宸谟料敌，神明如此；逆贼亦安所施其狡计哉！

　　丁酉，命理藩院郎中瑚什巴以蒙古兵驻太原。瑚什巴等奏：简蒙古四子、乌喇特茂、明安三部落兵一千进杀虎口，于八月三十日至太原。上即命瑚什巴同蒙古领兵都统管辖，镇守太原。

　　庚子，谕大将军顺承郡王勒尔锦详奏彝陵情形。先是，防守彝陵贝子准达因彝陵兵单，请兵于勒尔锦；遂发满洲蒙古、绿旗兵一千八百，给贝勒察尼靖寇将军印，率赴彝陵。月余，并无音问。上谕兵部曰：贝勒察尼，往彝陵月余，曾否与贼战？即战，胜负若何？贼情若何？尔部其移文顺承郡王令其速奏。后顺承郡王勒尔锦奏曰：贝勒察尼于八月十九日至彝陵，与臣书云：彝陵城外东北有镇荆山，贼立营掘壕立桩，坚壁以守，难于进攻。近侦知我兵日增，提备益严。但思寇粮取给湖南，必由长江转运；若断此粮道，别无转运之所，贼必饥困。今惟俟兵卒与船耳。臣随将荆州所有划子船一百四十只，于本月二十五日发往；提督佟徽年兵，亦于十月初一日遣行。

　　命大将军安亲王岳乐速取长沙、大将军简亲王喇布往镇江西。上趣岳乐进取长沙，岳乐奏：俟内大臣希尔根军自饶州至，创击右硖逆贼、歼贵溪诸寇，拨兵守要地，得便即进长沙。上谕之曰：贼渠，三桂也；今不早灭，虽江西、福建之贼尽除，于事奚益！安亲王岳乐其量拨官兵固守江西，乘冬月速取长沙。大兵进长沙后，诸贼乘间窃发，恐江西复扰；其令简亲王喇布率江南兵二千赴江西，以内大臣希尔根为副将军，与简亲王协同镇守。副都统额赫讷率在兖州盛京乌拉兵一千速赴江宁，至即以兵付将军哈尔噶齐，令驻守江宁；而身从简亲王往江西，参赞军务。布颜赴兖州，用镇东将军印管辖蒙古兵。尼满为署副都统，赴江宁参赞哈尔噶齐军务。署副都统额思赫赴池州。

　　壬寅，诏责大将军贝勒洞鄂等。洞鄂奏：王辅臣报书，言彼所遣官王起凤赴省已逾两月尚未遣还，故士卒皆怀疑畏。乞皇上再赦辅臣并所属官兵之罪，仍令驻守平凉，遣王起凤还；则彼无不倾心来归。今大兵仅足围平凉，不能坚密；倘贼势穷突围，难保辅臣不脱去也。疏入，上责之曰：逆贼王辅臣诱缓大兵，其计显然；贝勒洞鄂不速率兵剿灭，反请宽宥其罪。若免辅臣罪、仍令驻守平凉，假使川贼侵秦州、兴安贼逼西安，我兵势必分路进剿；当此之时，贝勒洞鄂能必其不乘隙复叛耶？今大兵云集，已困孤城；乃云贼势穷突围，难保其不脱去。盖恐王辅臣他日溃遁，故设此辞，预为地耳。若辅臣果难围困剿灭，何以贝勒洞鄂独言之，而贝子、公、参赞大臣不言！是独贝勒洞鄂一意专主招降也。贝子、公、参赞大臣皆朕所倚任，若灼见城不可围、寇不可灭，何以不据实陈奏？凡事惟贝勒洞鄂退缩之意是从。至今不攻取城池，尚复何待？行军重事，岂独付之贝勒一人耶？贝勒、贝子、公、参赞大臣等，速行围城，务期剿灭逆贼；王起凤，着遣还平凉。  
　 

平定三逆方略卷十九

　　康熙十四年十月庚申，命将军噶尔汉自河南帅师赴襄阳。大将军顺承郡王勒尔锦奏：逆贼杨来嘉、洪福、谢四等五路齐出，屯均州诸处；荆州兵少，不能分遣，檄河南镇安将军噶尔汉率所部兵赴襄阳。上谕：河南当秦、楚之冲，噶尔汉之兵未可全调；留护军二百、蒙古兵六百，委两翼护军参领各一员统之，仍驻河南府。其余满洲蒙古兵，噶尔汉速行帅赴襄阳。

　　敕陕西诸将固守要地。总督哈占奏：伪总兵魏姓者率众自洋县犯黑水峪、丰峪口及西洛口诸处；伪将军王屏藩出汉中、抵略阳，谭洪出西河，吴之茂率伪总兵五人营于车家河，同犯秦州。上谕：逆贼声言出犯各口，意在分我兵力，乘间而动耳。诸将其各守要地，悉力剿御，毋使贼势蔓延。

　　癸亥，调西安兵援大峪口。总督哈占奏：兴安叛贼渡江，将出大峪口。上谕：大峪口去西安最近，若调兵远地，虑稽时日；总督哈占、将军席卜臣等于汉中还兵内简精锐者，遣守大峪口。西安要地，宜增兵防御；以大同察哈尔兵三人、太原满洲兵三百人调赴潼关。此兵既抵关，将军乌丹即遣所部兵五百人速赴西安。未几，乌丹、哈占等奏：贼犯商州、旧县关诸处，已遣副都统德业立率兵五百人往援；商州兵少，贼势甚盛；潼关、商州贼皆有路可通，见在危急。上谕：将军噶尔汉所留河南护军二百、蒙古兵六百驰赴潼关，听将军乌丹等调遣；复于京师发每佐领甲兵一人，令参领瑚什巴、额勒布统之，往驻河南府。

　　甲子，诏责大将军贝勒尚善。尚善奏：长沙、岳州加唇齿相依，若偏攻一隅，未能猝拔；必长、岳兼攻，庶可破贼。今安亲王进攻长沙，岳州亦宜协力规取；但兵力尚少，乞添发河南、山东兵每佐领四人，以资进讨。上谕：前贝勒尚善奏：岳州逆贼浚壕立桩甚固，不能攻取；故将岳州兵分遣荆州诸处，并非罢岳州之攻也。顷尚善等报：岳州贼党，吴三桂已檄往彝陵。今计我兵之在岳州、武昌者每佐领约有九人，又有绿旗官兵；我兵虽减于旧，而贼势亦分。若以之取岳州，未为不足。尚善又请发河南、山东兵，不合！速移会尚善，作何攻取岳州？即酌量以行。

　　壬申，调大同诸处兵赴固原。提督陈福奏：九月二十三日，平凉贼奄至、固原贼亦自城内突出，齐犯我军；遣副将太必图率兵击之。方与贼战，中卫副将贾从哲忽退，游击张元经亦率兵走。于是众军惊扰，太必图遂没于阵，臣与前副将恰塔等于二十八日回至灵州。上命即于军中斩从哲、元经以徇；又谕曰：固原贼众城守甚坚，今川贼又入平凉，应速遣兵剿御。鄂尔多斯兵已遣还，不宜复调；调驻大同兵及神木、归化城兵，令副都统恰塔、员外郎拉笃佑领之，或由延安、或由定远速赴固原。此兵既到，陈福即率本标兵或先定固原、或会大将军贝勒先取平凉，与恰塔、拉笃佑酌行。大同兵既往固原，令郎中瑚什巴分太原蒙古兵五百人赴大同驻守。

