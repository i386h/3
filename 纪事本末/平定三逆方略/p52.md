<!-- { "loadSidebar": true } -->
　　己卯，趣各路将军乘机分道剿贼。时巡抚杭爱奏称：进剿四川大兵俱抵汉中，日需粮饷皆于西安、凤翔二府所属取给。但山路狭隘，转运艰难。若止从陆路输送，势必难继；必水陆并运，庶于军糈有济。宜选贤能道官一员急赴略阳兼管船舰，由水道运致。大将军图海奏称：臣钦遵上谕以建威将军印给护军统领乌丹，同署理西安将军事务佛尼勒分统大兵之半以行。又以汉中要地，虽有陕督哈占率兵屯驻，经理粮饷；然满洲大兵不可不留驻守，请于见存半兵内拨发千人，令署副都统鄂克济哈领振武将军印，同副都统恰塔镇守汉中。今鄂克济哈已赴京师，姑以副都统翁爱代之。俟鄂克济哈还日，调翁爱往凤翔。臣率将军王辅臣、都统海尔图、副都统索讷木等亦往凤翔防守。上皆从之。又谕议政王等曰：将军王进宝、提督赵良栋等已定汉中，今又进平四川，逆贼败遁；乘此震动之际，诸路将军等宜各率所属官兵分进，平定疆土。如必欲会齐偕发或姑听他路先徃，似此观望，即坐失机。宜速移檄各路将军毋彼此瞻顾，务期努力，收辑疆圉。

　　庚辰，诏招抚谭洪。上以谭洪之叛或由迫胁所致，令其侄前副将军谭天叙赍敕徃抚。敕谕曰：尔谭洪昔自蜀中率众来归，优加侯爵，久受国家豢养；当吴三桂反叛之时，尔被其迫胁，为贼固守，抗拒有日。兹者湖南、广西、汉、与诸处已经底定，各路兵马奋力齐进，贼势摧败，殄灭可期；谅尔亦所悉知。尔乃深达时命之人，岂肯玉石俱焚！朕念尔宿将旧勋，夙沐厚恩，必非甘心从逆；特降专敕，详加开谕。恐尔尚怀犹豫，特遣尔侄副将谭天叙前徃宣布朕意。尔若果能翻然悔悟，弃逆效顺，尔之前罪，俱行赦免，仍优加叙录。至尔标下将士如同心归顺，亦一概宽宥，酌量加恩。若能献地输城，厥功尤懋。近日各处归顺人员，朕皆赦其前罪，论功录用；亦尔所知。尔其勉励忠忱，无怀疑惧，以副朕矜宥保全至意。

　　敕谕松潘土司番民。敕谕曰：朕抚御寰区，恒期中外臣民各得其所；绥人之怀，遐迩初无异视。尔等俱系世守疆土之臣，尤当鼓励忠义，报效朝廷。自吴三桂叛乱以来，吴之茂盘踞松潘，荼毒肆虐，蹂躏地方，困苦已极。念尔等皆系国家赤子，今被其迫胁，虽素怀忠荩，莫能自伸；朕心深为悯恻！兹湖南、广西、汉、兴诸处俱经底定，各路兵马奋力齐进，贼势摧败，立见荡平；正尔等出离水火之日，不宜坐失机会。今特降专敕，详加开谕。尔等果能感戴国恩，倡义联络，执擒吴之茂以献，建功树绩；朕即优加叙录，宠以封爵、撰给敕命，以酬尔勋庸。大兵到日，尔等若相机策应、协同剿寇，亦尔等之功。尔等宜速乘时会早奏肤功，以副朕怀远矜全至意。

　　壬午，命提督赵良栋为勇略将军。时良栋以所属兵势单弱，请调兴安一路兵及副将杨三虎兵简选进定四川。上谕：平定四川，事关重大。其所请调兴安进征之兵及杨三虎兵，俱如所题调发。至提督赵良栋与将军王进宝分兵两路前进；赵良栋授为勇略将军，给之敕印；不拘陕西通省及各处官兵，凡系王进宝、赵良栋两将军所调，大将军公图海以身任之，速为遣发，务至彼等所指之地，勿致有误。若漫不经意，调遣迟延，恐误进定四川重务。又随谕兵部：将军王进宝、赵良栋率兵进定四川，其标下官员各加一级。

　　臣谨按：帝王之戡乱安民也，在乎驭将。若驭将克当，则战胜攻取，功无不成。是时湖南逆寇悉皆奔溃，皇上特敕诸路乘势进师；而秦中将帅尚怀犹豫，惟提督赵良栋首请进兵，深契睿算，上意嘉焉。因授良栋为将军，且令诸路士马听王进宝、赵良栋征调，不使掣肘；其部下各官悉各加一级，标兵并蒙赏赉。于是二将仰戴圣恩，益思报效；各率兵深入，收复疆圉。其它满、汉官兵亦由诸路进剿，因而逆贼尽灭，蜀土悉平。原其所以能奏捷功者，皆由畀之爵赏、假之事权，策励鼓舞以致之。皇上驭将之道，诚敻出千古矣。

　　甲申，诏责大将军顺承郡王勒尔锦。勒尔锦奏：臣遵旨撤镇守岳州兵每佐领各二人与安亲王所统还师齐发外，荆州诸处亦宜撤每佐领各二人。但大兵镇守要地，发回二人，颇属未便。今合满洲、蒙古、汉军共每佐领一人，令署副都统敖哈率之还京。上谕：前大将军安亲王请撤岳州兵每佐领各二人，已令顺承郡王合岳州、荆州兵内察其征行在先、进剿劳苦者每佐领遣还二人，与安亲王率回大兵齐发。今顺承郡王不以劳苦之兵分别撤回，止撤镇守岳州兵每佐领各二人，不合；理宜驳察。但此兵已行，可如所撤来京。

　　丙戌，命提督孙思克暂驻庄浪。总督哈占奏：请西宁总兵官朱衣客调赴汉中防守朝天、广元诸处，提督孙思克暂驻庄浪防守。上谕：汉中有将军鄂克济哈驻守，朱衣客或令防守朝天、广元，或令进剿四川，令将军王进宝、赵良栋会议酌行。甘肃凉州诸处有靖逆侯张勇驻守，足资弹压。其庄浪与凉州、西宁、兰州、临洮邻近，缓急皆可相顾；即如所请，令孙思克官兵暂驻庄浪，防守河东、河西诸处。

　　诏西安、甘肃巡抚催运兵饷至汉中略阳。时将军乌丹奏：总督哈占即驻汉中，请敕西安、甘肃二巡抚速趣运饷至汉中略阳。上谕：官兵进剿四川，挽运粮饷，事最重大；即如所请，令西安、甘肃两巡抚速备粮饷运至汉中、略阳。汉中既有将军鄂克济哈驻守，哈占标下官兵酌量留用外，其余悉听将军王进宝、赵良栋调用。  
　 

平定三逆方略卷五十

　　康熙十九年正月甲午，命赏赉将军王进宝、赵良栋标兵。上谕兵部：将军王进宝、赵良栋标下绿旗兵既恢复汉中、略阳诸处，又进定四川，其酌量加恩赏赉。

　　将军赵良栋奏复龙安。是月初一日，良栋兵从白水坝浮水渡江击贼，大败之。初三日，追至青州石峡沟，复败其伏兵，龙安府伪总兵姜应熊等诣军门降；我兵遂复龙安府。

　　丁酉，命大将军公图海速调官兵赴将军赵良栋军。良栋奏：臣往者请于兴安一路官兵分拨四千，今到大安驿，止有靖寇将军标兵一千、总督标兵一千。臣不得已，选宁夏兵四千五百人、略阳营四百人、平阳营二百人、甘肃抚标四百人、西宁镇标三千五百人——共一万一千，帅之自大安驿同将军王进宝进取四川。上谕大将军图海：部文到日，即速遣赵良栋所调之兵，不可有误。至兴安一路官兵，前奏调发四千，今疏言仅得二千；其缺误之故，令总督哈占核明以闻。

　　己亥，命将军乌丹、鄂克济哈帅师为王进宝等后继，大将军公图海帅师赴汉中。上谕议政王等曰：进取四川，以满洲大兵为后应；相继前发，最为要策。宜令将军乌丹继将军王进宝军之后，将军鄂克济哈继将军赵良栋军之后。陕西已有将军张勇、提督孙思克、巡抚杭爱、巴锡等镇守，宜令大将军公图海帅师前赴汉中，接济进蜀诸军粮饷，驻镇疆土。鄂克济哈率汉中满兵驰往，合之乌丹官兵均分统率，以为王进宝、赵良栋后继；转饷源源不绝，相随而进。

　　丁未，趣总督杨茂勋等速取重庆、夔州。上谕议政王等曰：屡命总督杨茂勋、提督徐治都等泝江速上，直取重庆、夔州。今兵抵何处，进止若何？贼情形若何？初未奏闻。将军赵良栋攻克白水坝、青川，招抚龙安，去成都逼近，恢复非远。将军王进宝亦分兵三路于此月初旬进逼保宁，逆贼王屏藩等困迫，必各溃遁。杨茂勋、徐治都等宜乘机急取重庆、夔州，剿御逆寇。其移檄严饬趣使进兵，如迟延观望、误此事机，严治其罪。

　　以黄明为援剿总兵官，授叶秉忠总兵官职衔。先是，马承荫标兵饷匮鼓噪，承荫报大将军简亲王喇布即拨饷给发。其后理事官麻勒吉等上言：黄明、叶秉忠在贼中，俱系伪将军；今同来归诚，马承荫授为将军伯，而黄明、叶秉忠未授职衔，致兵众肆行。叶秉忠已年老乞休，无复异志。惟黄明强悍，为柳州官兵所慑服；若不调用他所，终恐为患。上命授黄明为援剿总兵官，率马承荫标兵一千赴将军莽依图军前，随大兵进剿云、贵；叶秉忠授总兵官职衔，许其休致。

　　庚戌，命马承荫标下设立五营。先是，上命马承荫设立五营，会剿云、贵。至是，大将军简亲王喇布奏：五营兵少，应增援剿二营，共为七营；营各一千人。上谕：凡将军标下，无设七营之例。马承荫所属官兵，黄明率一千随征云、贵外，广西省城甚重，其更拨一千赴大将军简亲王军前。马承荫标下仍立五营，兵五千；参将、守备各官，听其选择具奏。

　　甲寅，授将军乌丹、王进宝进取机宜。上谕议政王等曰：将军赵良栋等军深入四川，保宁、重庆、夔州诸处，速宜平定。将军乌丹、王进宝等军虽抵保宁，必于蟠龙山相对立营。果尔，恐不能无稽时日。今宜面蟠龙山，分兵坚垒，别遣一军，渡昭化江，壁锦屏山下，满汉兵合势以规取重庆、夔州，则保宁诸处可以即定。其趋总督杨茂勋、提督徐治都等速即进兵，提督王之鼎亦速入蜀，会赵良栋军。

　　乙卯，将军赵良栋奏复成都。良栋率官兵自龙安剿贼，是月初四日追至旧州明月江，贼断桥守江，良栋遂督兵浮水渡江击贼，令总兵官王进才等分两路直取成都，而亲率大兵继进。初八日，至绵竹，伪劲武将军汪文元迎降。十一日，至成都二十里铺，伪巡抚张文德等率文武伪官二百余人迎降；成都遂复。

　　丙辰，将军王进宝奏复保宁。十八年十二月，进宝兵既复朝天关、广元县，分三路趋保宁；去城二十里，据孔道而军。是月十三日，贼二万余来犯，进宝分遣官兵大败之；追剿至锦屏山，破贼四垒。贼退宝桥，我兵又击之，夺桥斩关，遂入城。贼渠王屏藩、伪将军陈君极自经死，生擒伪将军吴之茂等三人、伪总兵郭天春等十七人，保宁遂复。

　　丁巳，命湖广、广西诸将分路进剿。上谕议政王等曰：览将军乌丹、王进宝等奏，我兵大败逆贼，恢复保宁；伪将军王屏藩缢死，吴之茂、张起龙就擒。将军赵良栋前奏大败逆贼、恢复成都，今正当贼众动摇之际，王进宝、赵良栋宜同心协力，惟期有济大事；剿抚余贼、绥辑地方，商酌而行。作何区画？仍令奏闻。王屏藩等俱系贼帅，王屏藩首级并吴之茂、张起龙悉解来京。诸路将军等宜乘此时分路速进。其移檄湖广、广西诸处大将军、将军、总督、提督等，咸使知之。

