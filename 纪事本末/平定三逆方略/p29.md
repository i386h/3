<!-- { "loadSidebar": true } -->
　　辛卯，命大将军简亲王喇布等防守萍乡、醴陵。总督董卫国奏：逆贼窥伺萍乡，贼渠朱君聘等欲俟伪将军到日，即趋万载、攻瑞州，犯南昌。疏入，上谕：萍乡、醴陵系大将军安亲王大兵后路，所关最重；其守御机宜，大将军简亲王喇布、副将军希尔根、总督董卫国等共商酌以行。

　　丙申，遣户部侍郎班廸等察吉安兵失利罪。大将军简亲王喇布奏：贼援吉安，将军额楚等率兵迎战三次，失利。臣等议调南昌、建昌诸处满汉官兵，俟到日即协力攻剿。疏入，下议政王、贝勒、大臣集议。议政王等议曰：我国家开创以来，赏罚严明；攻城野战，无不克捷。今额楚等官兵屡败，皆由将懦兵玩；大将军简亲王喇布等，应严察处分。但见在剿贼，俟事平日再议。其临阵先退者，即行拘禁。嗣后犯者，勿论官员兵丁，即于军前正法；将弁等有观望不前者削职，仍随大军效用。喇布既称调取建昌诸处官兵，到日即宜整顿兵马剿绝贼援，攻拔吉安。将军穆占已于本月十一日抵岳，亦应速令相度机宜，或攻取岳州、或进剿长沙，以分贼势。上报可；仍令班廸等赴吉安严察罪状以闻。

　　庚子，命大将军简亲王喇布等速取吉安、固守袁州。喇布等报：来援吉安贼众，于本月初九日夜遁。上谕：我兵屡战不利，贼何故遁？或因将军穆占进兵长沙，闻风掣回，或谋潜袭袁州，俱不可料。今吉安已调建昌诸处官兵，简亲王喇布等宜乘机速行攻取吉安。至于袁州所系甚大，宜分兵固守，勿致疏虞；总督董卫国其檄令总兵官赵应奎协力防御。

　　将军穆占请发兵为后继，上不许。穆占奏：臣等率兵于本月二十二日由岳州赴长沙，深入贼地；岳州百里界内宜发千兵防守，庶无断后之虞。上以穆占进剿湖南，既精简荆、岳之兵率之前发，余兵单薄难以分驻，不允所请。寻大将军贝勒尚善等亦疏言兵力单少，不便分发。上乃命尚善等作水陆攻战之势，乘隙进取；仍时探穆占兵消息以闻。

　　壬寅，命发京口战船赴岳州。将军穆占奏：臣抵岳州相度形势，江湖之间非船不济。今安徽巡抚造送沙船四十于本月十五日到岳，应再发江南、荆州诸处沙船百余艘齐赴岳州军前。倘长沙未能即克，至三、四月间臣等遣兵取船由洞庭前进，或攻、或围，均有攸赖。若长沙既得，则安亲王及臣等之兵即乘此船水陆夹攻岳州，庶乎有济。上命京口将军王之鼎发沙、唬船六十艘，随带炮械、水手、人役，量配官兵护送至岳州，并靳辅所送船足百艘之数，以备安亲王岳乐、将军穆占取用。

　　甲辰，大将军康亲王杰书奏官兵复汀州。副都统伯穆赫林等由邵武追剿海寇，于十五年十二月初十等日抵泰宁诸处，伪总兵王安邦等率伪官兵民等降，泰宁、建宁、宁化、清流四县及汀州府相继恢复。

　　二月辛酉，诏蠲福建田租。上谕户部：闽地经海孽窃踞，又遭三年变乱；逆贼暴征横敛，民困已极。今年租税，尽与蠲免。其遭乱窜避人民，俱招辑还籍，俾各安本业。

　　壬戌，调安庆提督标兵赴吉安。先是，侍郎班廸等赴吉安，取道安庆。上令传谕巡抚靳辅云：今安庆无事、吉安用兵之际，提标官兵应否就近调遣？巡抚、提督集议具奏。至是，靳辅等议于防守池州、建德及在皖提标兵内选调一千五百人，令提标游击周时隆等率赴吉安；其池州、建德，别于抚、提标兵内通融调防。上报可。

　　丙寅，调都统鄂鼐领兵赴岳州。先是，大将军贝勒尚善等奏言：今备船百艘遣赴长沙，乞添发近地甲兵每佐领四人以壮兵力，先破贼船，后遣我船进发。上谕：将军穆占兵于本月初三日已抵长沙，贼势必分；顺承郡王勒尔锦等宜乘此机势，陕西兵一到，即行渡江。倘渡江未便，则如贝勒尚善所请，分兵赴岳州。其或分兵、或渡江，速议密奏以闻。至尚善等前称造挨牌、车辆攻取岳州，继称水陆齐进；乃观望不前，其为诳奏明甚。今据报岳州贼较前大减，益我兵力，正可以进取之时；荆州发兵到日，即宜速攻。倘仍迁延时日，并与前罪严行议处。嗣勒尔锦又请发河南、江南绿旗官兵；上不许，令遵前旨速议具奏。至是，勒尔锦等两议以闻：一议俟陕兵到京，更得绿旗官兵，仍行渡江。一议俟陕西遣发及所请绿旗兵到，正值水发之时，过江不能无阻；今宜于每佐领四人外量行添发，酌拨船艘遣赴岳州。其间若有隙可乘，亦即相机趋利。上谕：今正剿灭吴逆，时不可缓；宜自岳州水陆夹攻。勒尔锦等可于每佐领简精兵五人，量配船艘，令都统鄂鼐率赴岳州，速行夹剿。于是勒尔锦给鄂鼐以讨逆将军印，令其统领舟师前往。

　　丁卯，遣刑部郎中色度等谕岳州将士。上谕色度等：尔等至岳州劳问将军、大臣、满汉官兵并宣谕云：岳州、长沙势如两足，此蹶则彼不能独立。我国家禁旅徂征，战胜攻克未有如此之相持旷日者也。若都统用命于贝勒贝子、将弁用命于都统、兵卒用命于将弁，以次争先，指臂相效，何功不成！陕西官兵戮力成功，今并获休息；诸将士倘能奋勇奏效，亦与彼同奖赉官秩，朕所不靳。其战守机宜，令贝勒、贝子等集议以闻。至长沙诸处军情，尔不时侦报；俟荆州兵到，察其大势乃归。尔色度曾至岳州，熟悉地形、战守机宜，俱与贝勒等言之。尔等奉使非轻，兵机尤重。尔等到彼，审度时势而行；倘势处万难，勿强之使进，以误大事。未几，大将军贝勒尚善等奏：郎中色度到岳州传奉谕旨，集议水陆攻取岳州可否情形。臣等议：今者贼有可破之机，正宜水陆夹攻；但陆路贼备甚严，应令舟师先进，陆兵继发。兹分拨已定，俟战船、器械整顿完备，臣即亲统进剿。上允之。

　　臣谨按：尔时岳州、长沙之贼，彼此相恃以为固。若拔取长沙，则岳州饷道断绝、孤悬无助，势难自立。如攻克岳州，则我兵可以水陆齐进，与大将军安亲王岳乐会兵夹剿，长沙亦不能久存矣。皇上深知地利、洞悉贼情，故往者屡命诸将帅相机规取长、岳。今复以旷日持久，遣色度等赴岳州谕将军、大臣以战守机宜；并鼓劝官兵，令其争先用命。于是官兵皆感恩思奋，进战洞庭；徒以将军鄂鼐不善将兵、未能破贼，借口贼■〈舟宗〉甚大、风涛危险，遽尔引还，致岳贼饷道复通，又得苟延二载。然其后我兵既围困逆寇、拔取岳州，长沙之贼遂不克拒守，弃城败遁；果不出圣谕所指示云。

　　大将军康亲王杰书奏官兵复兴化。时杰书授都统拉哈达宁海将军印，令其统兵进剿兴、泉海寇。伪总督赵得胜、伪虎卫将军何佑等拥众四万余，于兴化城西北太平山屯营二十六，壁垒甚坚；正月二十九日我军进战，先击贼于白茅山，追至太平山，尽破其营。贼众震慑，弃城而遁；遂复兴化府。

　　己巳，停叙进蜀军功。上谕兵部：进蜀官兵，并未平定地方，大创贼寇。且屡奉温纶，理宜戮力疆场，乃免西安布匿名札，惑乱众心。既抵陇州，又忘行控告，不赴平凉。我国家创业以来，宁有是事？统兵将领不能约束兵丁，肆行不法；及至京师，敕令首举倡告之人，官兵又互相隐匿：殊干法纪！此行军功，俱不准叙。寻议政王等议言：据都统赫业等取到供状及将军穆占咨文、西安，将军佛尼勒供词，则官军弃营败遁无疑；宜将左翼四旗并阵亡署护军统领喀西泰部下官兵，俱行拿问。上谕：保宁蟠龙山军营被冲、官兵败遁，取供不明，地方未得真实；且官兵行役劳苦，其免究问。至署护军统领喀西泰阵亡，所部官兵弃将领而逃；其未伤官兵，可察拿治罪。

　　癸酉，诏封蒙古贝子达尔扎为贝勒。上谕议政王等：固山贝子达尔扎闻定边花马池诸处叛变，不待命遣，即亲率官兵抚定城堡、擒获贼渠，深为可嘉！其进封为多罗贝勒。

　　甲戌，诏封蒙古贝勒索诺木为郡王。上谕议政王等：多罗贝勒索诺木为国效力，应付驿马，不误赍奏；且提督陈福请兵，不待命遣，即令其子弟驰赴：深为可嘉！其进封为多罗郡王。

　　臣谨按：我国家辑柔远人，靡不绥之以德、怀之以礼。况蒙古诸部叨恩累世，而受我皇上之龙眷尤为深厚；当吴逆之变，正其竭力图报之时。达尔扎、索诺木咸不待命遣，一则亲率官兵，进剿叛寇；一则遣发子弟，驰赴军前。盖因天泽奫沦浃于肌髓，故感戴至切遂不觉其急于自效；虽其劳绩可嘉，要亦分谊所当为也，乃皇上恩礼愈加，特颁异数，各晋爵一等。于是不维蒙古益深感激，即遐荒绝域亦罔弗闻风向化，来享来王。总由圣心至仁惠恤蕃邦，备极优渥，有以使之然尔。

　　削贝勒洞鄂爵，降贝子温齐等级。上谕议政王等：多罗贝勒洞鄂等统率大兵出征秦中，并未能克复疆土、抚安百姓；贻误军机，殊负委托。可削去洞鄂多贝勒，罢议政为闲散宗室；降固山贝子温齐为辅国公，革去都统及宗人府右宗人；罢辅国公绰克托宗人府右宗人，停俸二年。  
　 
平定三逆方略卷二十九

　　康熙十六年三月戊寅，命督捕理事官麻勒吉招抚孔四贞。时伪监军道信胜将军傅宏烈遣侍郎觉罗舒恕书曰：孔王女四贞曾向宏烈言，无刻不以太皇太后为念；若降恩纶赦孙延龄罪、封四贞为郡主，则可以成事。前定藩兵、废延龄，推线国安为帅；迨国安死，又拥戴其子成仁。今复执成仁，隶于四贞；一切军事，悉四贞主之。舒恕以闻。上谕兵部：抄录侍郎舒怒等奏疏并傅宏烈移文发麻勒吉，俾招抚孔四贞；仍令大学士撰敕与麻勒吉，先令录示四贞，如果有意投诚，再行颁敕。

　　己卯，大将军康亲王杰书奏官兵复泉州。海贼伪将军何佑等自兴化败遁，复纠贼三万余固守泉州，郑锦又遣伪总统王进功率贼三千协守。将军拉哈达等率满、汉官兵进攻，二月初九日拔其城，逆贼溃遁；我兵乘胜追剿，多所斩获。

　　庚辰，大将军康亲王杰书奏官兵复漳州。时海贼郑锦大败于兴化、泉州，遂尔丧胆，弃漳州、海澄而遁，海澄伪副将孙绍芳、漳州伪知府程梦简等相继于军前纳款。将军拉哈达等统率大兵于二月二十日抵漳州，遂复府城及海澄等十余县；闽地悉平。杰书奏至，上降谕嘉之曰：王统率官兵自衢州入仙霞关直抵福州，剿抚并用，所向克捷；击逐海贼，收复全闽；安辑百姓，克奏肤功：深为可嘉！有功人员，着议叙具奏。

