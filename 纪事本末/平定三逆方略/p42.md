<!-- { "loadSidebar": true } -->
　　甲申，诏谕亲征。上谕议政王等曰：今日之事，岳州最要，不可不速行攻取。乘此民心雠贼、群相内向之时，朕欲亲统六师，躬行伐罪。若逾此机，恐满兵不耐水土，因而挫锐；所遣诸将军破贼无期，后虽勉图，终成掣肘。国家所赖，在于佥谋；此外如有早戡逆乱、救民水火之策，并宜预筹。尔等其详议之。于是议政王等上言：吴逆首启乱阶，诸方震扰；皇上特抒神略，命将出师，分路进征，剿抚并用。陕西、福建、江西、浙江、广东诸省，以次削平；仅三桂困守一隅，旦夕可灭。缘臣等才智疏浅，不能仰副宸谟，议多谬误；在外诸将亦不能仰体圣意，迅扫妖氛，逆首逋诛，致烦睿虑。伏读诏谕，深中机宜；臣等敢不遵奉。但皇上一身关天下之重，今宸驭所至，虽贼不足平；然京师要地，万一车驾远行，奸宄因而窃发，此亦事之未可料者。臣等以为皇上不必躬临戎阵，但宜居中指麾内外臣僚，相机调度。请敕大将军贝勒察尼：或见困岳州水陆兵之外，更增立营于九贵山，则岳州可下。或虽增立营垒，战舰不可久泊湖中，岳州似难克；则宜掣调水军如前固守，而以余兵益安亲王岳乐军进定湖南，或益顺承郡王勒尔锦军进定常德、澧州。令王贝勒等详议敷陈，再为筹度。上从之。

　　臣谨按：是时闽、粤、江、浙、陕右皆已底定，民心雠贼，亟望王师。湖南诸将正宜及时征讨，荡定滇、黔，而彼此观望、按兵不进；虽奉诏旨屡趣，授以方略，犹迁延如故。皇上虑进剿更复稽缓，陷贼人民因之觖望，他方奸宄或将窃发；爰下亲征之诏，无非欲迅扫贼氛，出斯民于汤火也。以议政王等恳切谏阻，故暂留未发；敕令行间诸将，详议进剿事宜。于是诸将始皆震竦惶媿，请戮力办贼。皇上乃停六飞之驾，复授策于察尼等添营要害，断贼饷道；及湖水消涸，又令多益官兵，围守严密。未几，岳州果下，而诸路逆贼遂次第削平。是皇上虽未亲行，而布昭圣武、振作军威，所以能使阃臣感奋，克奏肤功也。

　　丙戌，尚之信请罢遣都统王国栋赴宜、郴；上不许。之信奏：自漳州、海澄告变，惠、潮震惊；又郁林失守，梧州可虑，高、雷、廉三府逆贼肆行。兼之海贼杨二侵扰沿海之地，官兵不足分遣。请令都统王国栋勿赴宜、郴。上谕：今逆贼犯永兴，肆行猖獗；宜章、郴州地属重要，都统王国栋仍速率兵往援，已命将军莽依图等暂止勿进广西。潮州有警，尚之信随宜策应。

　　命设福建水师提督。提督杨捷奏：福建水陆进兵，势不能兼顾。上谕：提督杨捷可专辖陆路兵，水师提督别行补授。当此海寇鸱张之会，统辖水师非才略优长、谙练军事之人不可；总督姚启圣、提督杨捷、巡抚吴兴祚其遴选保奏。

　　调山东、河南、江南绿旗兵赴福建。提督杨捷奏：臣向在山东，深悉山东、河南兵熟习交枪、鸟枪者甚多，乞各发千人；江南兵有熟习弓箭、火炮者，亦发千人赴闽。上谕：福建土著兵丁未谙行阵，虽经召募，无裨实用；若得久习营伍之士，随到即可成功。总河靳辅、山东巡抚赵祥星其各发标下兵善交枪、鸟枪者千人，河南巡抚董国兴发河南兵善鸟枪者亦千人，前赴福建。所遣兵缺，速行募补。

　　辛卯，命大将军康亲王杰书调兵援泉州。总督姚启圣奏：臣前启大将军康亲王调提督石调声等兵并省城满兵同援泉州，臣愿亲统绿旗协力进剿。而漳州绿旗兵止一万，攻守不足；请发江西赣州总兵官哲勒肯、广东潮州总兵官马三奇、惠州提督侯袭爵各标官兵共五千名来援。上谕：泉州地要，大将军康亲王俟署副都统岳尔多兵至日，酌发满、汉官兵往援。顷者已调驻守潮州靖南王耿精忠、侍郎达都等率兵救泉州，提督侯袭爵往潮州；而江西绿旗兵屡经调赴湖南，哲勒肯等标兵不便更遣，可速檄耿精忠等统率官兵驰赴漳州会同将军拉哈达、赖塔、总督姚启圣两路夹击，务解泉州之围。

　　大将军康亲王杰书条奏事宜；上不允。杰书奏：请简旗下老成历练总兵官调补潮镇，以代马三奇；其潮州镇标见在委署各伪员，宜速改调。至将军刘进忠标员，宜分布各标或发广西将军军前效力。又如续顺公沈瑞降贼，受其侯爵、结为姻娅，恐其勾连起衅；宜黜其分爵，所属旗兵分隶督、抚、提、镇各标，家口宜徙山西诸省。上谕：康亲王曾言马三奇材力精强，行间茂着劳绩，因擢潮州总兵官；且潮州将士已发援泉州，今无故妄有猜疑，辄行改调，使效力者且至心寒。续顺公沈瑞及标下官兵素怀忠义，缘众寡不敌，为贼所胁。向者副都统张梦吉等言伊等身在行间，请发家口入京；朕以道路辽远，不必迁徙来京，令暂驻潮州，已有成命。所奏请黜沈瑞公爵，分其标兵、徙其家口，俱不准行。

　　癸巳，敕尚之信等保高州。总督金光祖奏：祖逆败窜广西、收集余党，势必纠合大队肆行侵扰。况贼既陷郁林，必乘势犯高州；所关甚巨，亟宜预筹。上谕：顷命将军莽依图等整顿军械暂驻，以俟机会。今既不急进广西，如贼犯高州，平南亲王尚之信、将军莽依图、额楚、傅宏烈、总督金光祖等或增遣满、汉官兵赴高州协力剿贼，或遣兵攻北流、郁林以分贼势，俾不得侵高州。其公同酌议，务令高州诸处勿有疏虞。

　　甲午，命将军穆占帅师赴永兴、将军华善帅师赴郴州、副都统夸岱率兵赴茶陵。先是，调华善自安仁赴永兴，与护军统领拉赛等协力固守、剿御逆贼。既而华善奏：臣欲移会永兴护军统领拉赛等，因道阻难通；复自郴州大路发檄，迄今尚未得报。且兵力单弱，不能前进，致行期稽滞。上谕：授华善为将军，调赴永兴为日已久，即宜率兵驰赴；乃借口兵单道阻，逗留不前，殊属不合！应即治罪。但见在行间，暂缓处分；俟事平旋师，再行察议。永兴关系重要，华善务设策相闻、约期夹击，速退逆贼；如未便夹攻，华善可求他道前往永兴，合力而举。寻穆占奏：臣启大将军简亲王，速遣将军华善星夜驰赴郴州，俟其到日，委以地方；臣遵谕率随征游击马升标兵火炮，前赴永兴讨贼。其总兵官赵应奎标兵，请速发至臣军。上谕：前以永兴地要，曾敕穆占亲往；今既称亲率兵丁前赴永兴，宜如所请，移文将军华善不必前往永兴，率兵驰赴郴州。并移文大将军简亲王遣总兵官赵应奎携其标兵火炮，速赴穆占军；令按察使马斯良催征郴州诸处粮饷运至永兴，毋误军需。简亲王喇布复奏：若总兵官赵应奎兵从将军穆占调往，则茶陵、攸县、安仁诸处兵力单弱；请增遣兵防御。上谕：永兴警急，赵应奎兵可速行发往。俟陕西调至副都统夸代所统每佐领兵二人抵彬州日，大将军贝勒察尼等，视马罢者易以岳州兵丁健马，速遣至简亲王军，听其随宜调遣。已而喇布遵谕图绘永兴城池、我兵营垒及逆贼盘踞形势，进呈御览。议政王等因奏：省阅来图，永兴殊为困迫；宜再趣穆占、华善等各率兵星赴所指处所。上谕：前屡敕华善速赴永兴，竟不如期而往，殊玷将军之职！今若更有延滞，不即至郴；兵部题参，从重治罪。  
　 
平定三逆方略卷四十一

　　康熙十七年九月己亥朔，敕总漕帅颜保赴吉安。上谕兵部：向以江西可虞，因调总漕帅颜保前往。今南昌已为内地，其令帅颜保赴吉安镇守。

　　辛丑，大将军简亲王喇布等奏吴三桂死，永兴贼遁。简亲王喇布、侍郎郭丕疏言：八月二十四日，据侦报：三桂初病中风噎膈，有犬登其案而坐，因病甚，口不能张，且下痢。十七日遂死。贼党匿不发丧，闭郡城门；潜调伪将军胡国柱、马宝等于永兴诸处，取三桂孙于云南。越四日，国柱等自永兴至衡州，始启城门，通行旅。将军穆占亦奏：据护军统领拉赛、前锋统领萨克察巴图鲁报：贼自八月初二以至二十日屡逼永兴，满汉官兵奋勇御敌，城坏于炮，随以筐及囊盛土补之，昼夜坚守，屡退贼众。二十一日夜，贼焚其营遁。

　　敕诸路大兵乘机剿贼。上谕议政王等曰：览大将军简亲王等奏逆贼吴三桂已死，渠魁既殒，贼必内变，诸路将军宜乘时各统大兵分路进剿，克复疆圉。永兴贼既遁去，简亲王宜由茶陵赴安仁，进逼衡州。其永兴官兵劳苦已久，可驻茶陵诸处暂息。自陕西调来副都统夸岱所领每佐领兵二人，不必遣赴茶陵，即留岳州军前。大将军贝勒察尼等务水陆夹击，速取岳州。

　　臣谨按：军事之要，必相其机之所在，而亟乘之；则略地攻城，所向靡不克捷。是时贼渠吴三桂罪积恶盈，已遭天殛。皇上即料逆党心携，必生内变；乘机进师，成功自易。若失此事会，迁延引日，俾贼得徐相要结，复为固守之计；恐荡定之勋，未能克期而奏。爰趣诸将分路剿击。于是在岳大兵仰遵明诏指挥，困贼愈急；贼粮糗既尽，遂弃城而窜。岳州一拔，而群寇果望风溃散，疆土以次底定。皇上之审势料敌、应机决胜，信乎为独神矣！

　　壬寅，命诸路将军、大臣招抚从逆人员。上谕诸路王、贝勒、大将军、将军、督、抚、提、镇等曰：兹据大将军简亲王等报称：逆贼吴三桂顷已身毙。三桂数年以来构兵倡乱，荼毒生灵，罪大恶极，故天命殛之。当日许其迁移，本欲保全安插，始终眷宠。不意其包藏祸心，辄行反叛；背累朝豢养之恩，逞一旦鸱张之势。横肆凶逆，扰乱疆土。元凶既服天诛，胁从宜施宽典。凡在贼中文武官员兵民人等，皆朕赤子，素受国家恩养，必非甘心从逆。或志存忠义，不能自拔；或势被迫驱，怀疑畏罪，陷身逆党：朕甚悯焉。其各体朕好生之心，翻然悔悟，争先来归；朕必优加恩赉，论功叙录。尔等即宣布德意，广示招徕；务使怀忠抱义之士，顺天命以图全、审事机而建绩。抚绥戡定，早奏荡平，以副朕嘉与维新至意。

　　癸卯，黜将军华善等，令从军效力。上谕议政王等曰：将军华善、署副都统多诺自六月调遣永兴，迄今未至，殊负厥职。其集议以闻。于是议政王等议言华善、多诺俱宜革职披甲，令赴大将军简亲王军前效力。上谕：我国家将士凡遇调遣，驰赴而已，从未有若此迟延观望者。使华善等兵未事而至，未必无功；今已事毕，至将安用！华善、多诺，宜如议处分。但正值讨贼之际，免其革职披甲；俱委署夸兰大，付将军穆占令军前效力。

