<!-- { "loadSidebar": true } -->
　　己未，命大将军公图海等议留守陕西、规取四川机宜。先是，图海奏：当诸路剿贼之际，亦宜进取汉中、兴安。但臣欲三路进兵，而在秦之兵若留守诸处要害，则仅可进发一路；请自京增遣大兵。上谕：在陕满兵为数不少，将军侯张勇、将军王进宝、王辅臣、提督孙思克、赵良栋、总兵官高孟部兵犹多；可与张勇等公同详议以闻。已而图海等奏：臣等公议，以将军席卜臣、西安副都统翁爱、陕西巡抚杭爱领兵镇守省城，将军毕力克图、副都统恰塔领兵守陇州、宝鸡、关山诸路，内大臣侍卫坤巴图鲁、副都统马一豹领兵守潼关，甘肃巡抚鄂善领标兵同副都统席第、郎中拉笃佑等领蒙古兵守秦州，将军侯张勇驻庄浪以防边，四川巡抚张德地仍留延安镇守，延绥总兵官高孟统标兵备栈道诸隘贼寇；臣亲率将军佛尼勒、署副都统乌丹、鄂克济哈、都统海尔图、西安副都统穆成额、副都统佟世德、将军王进宝、王辅臣、陕西总督哈占以满洲汉军、绿旗兵一万三千余人为一路，将军阿密达率护军统领杰殷、副都统觉和托夸岱、四川总督周有德、副都统吴国祯、署副都统张所养、凉州提督孙思克、汉中总兵官费雅达以满洲汉军、绿旗兵一万三千余人为一路，克期前进；提督赵良栋统标兵继大兵之后，镇守西和、礼县。上谕：进剿逆贼、固守秦中，皆大将军公图海、将军侯张勇、将军王进宝等是赖。应作何留兵固守秦地使无他虞？作何进取汉兴诸处、规定四川？图海等协谋熟计，应机而行。

　　乙丑，韩大任赴福建降。先是，护军统领哈克三等大破贼于黄塘、江卿岭、老虎洞、鞍子岭诸处；贼势穷蹙，诣福建乞降。总督董卫国以闻。上谕兵部：韩大任等屡为护军统领哈克三等所败，奔至汀州乞降于大将军康亲王。康亲王可速发兵往汀招大任等降，携驻福州；仍酌量防守汀州。若康亲王未及招降，大任等势迫降于哈克三，亦付康亲王遣去之兵，携往福州。至是，大将军简亲王喇布等奏：大任等率伪官数百、兵万余赴汀州投诚，哈克三等遣兵送往福州。既至，康亲王杰书奏闻。上命遣兵驿送大任等来京。

　　辛未，命尚之信等简发官兵赴广西。时将军莽依图奏：臣等抵平乐、围其城，贼水陆来援，环攻；将军巡抚傅宏烈、都统王国栋营绿旗官兵与战不胜，营垒失陷，河路皆为贼据。道阻粮匮，孤军难以久留，因退至中山镇。此皆臣才具庸劣、不谙军机致然，法当重惩；乞速罢臣将军职任以警众。宏烈亦奏：损兵失垒，臣罪诚无可宽；但满、汉官兵各自调度，非臣所得指挥。臣标步军零星分散，难于前进；倘益臣标兵、专臣平定广西之责，而以金光祖坚守浔、梧后路，再令满洲大兵或从韶州进湖南、或仍驻肇庆以壮声援，庶可济事。上谕：河水泛涨，大兵不能相援，贼众我寡以致失利；莽依图、傅宏烈等皆着免罪。宏烈既以兵少请济师，平南亲王尚之信可发精锐万人，多备火药、火炮，速赴广西应援。将军赖塔会同靖南王耿精忠选藩下兵千人并刘进忠标兵五千人，付与都统马九玉，亦令疾趋广西从莽依图、傅宏烈等并力破贼。莽依图、傅宏烈以谋勇兼备，并见倚任；宜共相和洽、同心协衷，谋济国事，满、汉军士务令辑睦。俟尚之信、马九玉等兵及前调将军额楚等兵至，或一路进发，或满洲、绿旗兵二路进发，公同详酌，定议以闻。总督金光祖已留官兵守浔，身回梧州；或即驻梧州接济粮饷、或莽依图等檄赴军前，并听酌行。  
平定三逆方略卷三十六

　　康熙十七年三月癸酉，敕大将军康亲王杰书增兵守漳州、海澄。总督郎廷相奏：海澄为漳、泉门户，今海逆登岸据有玉洲等寨，复分路侵犯石码、江东桥诸处；臣已同副都统瑚图、海澄公黄芳世公议酌发满、汉官兵前往应援。但漳属地广兵少，防御尚恐难周。上谕：海贼分路侵犯，不可不亟发援师。大将军康亲王速增遣大兵与郎廷相、黄芳世协力固守漳州、海澄诸处，剿灭海寇。

　　乙亥，命和硕额驸华善等赴茶陵。将军穆占奏：大将军简亲王所遣护军统领哈克三等之兵来自长途，马多疲惫。臣苟俟彼同行，又值炎暑；若署副都统公沃赫、总兵官赵应奎至日委以疆土，即行前进，则茶陵诸处旷阔，兵力未足给守。请先调江西兵内马肥者每佐领二、三人，遣大臣一员率之速赴茶陵镇守。度简亲王兵必由茶陵进发，臣等移兵候于耒阳、郴州，协谋以行。上谕：哈克三等之兵长途马惫，不能疾驰；穆占若俟彼同行，愈稽进剿之期。且茶陵诸处，所系亦属重要，理宜固守。简亲王可就兵丁马健堪用者每佐领选二人，授和硕额驸华善定南将军印，与学士萨海领之，速赴茶陵与沃赫等协同驻镇。哈克三等至吉安稍休士马，即继简亲王进兵湖南，共图灭贼。寻华善奏：简亲王付臣每佐领兵二人，但茶陵诸处止有沃赫一人，其于分汛防守实为未足。上复谕之曰：江西通省所系，惟在茶陵。大兵前进，初无后继；将军穆占、简亲王等公同商酌，选良将精兵留之茶陵保固江西，务俾万无一失。

　　戊寅，敕将军莽依图等守贺县、开建。上谕兵部：顷以江西底定，因命大将军简亲王进取永州、宝庆；遣将军舒恕防守韶州、南雄，相机而行。又令平南亲王尚之信发兵赴广西，调将军额楚等自肇庆赴梧州：诸路并进，灭寇恢疆正在今日。总督金光祖又称：贺县、开建乃粤东门户，最为要地：守此二处，则兵饷可由封川运致。今阅报文，将军莽依图、傅宏烈自平乐回军；倘莽依图等还至肇庆、德庆，俾贼得据贺县、开建为死守计，则复图进取，良属不易。梧州诸处将不可保，即恐东粤亦至动摇。莽依图等宜固守贺县、开建诸处，遇有机会可乘，即行前进。金光祖督运粮饷以给大军，毋致有误。

　　癸未，敕谕在外大小文武各官。上谕吏、户、兵三部：朕统御寰区，孜孜图治；期于朝野安恬、民生乐业，共享升平，乃副朕宵旰励精之愿。不意逆贼吴三桂背恩煽乱，各处用兵；禁旅征剿，供应浩繁。念及百姓困苦，不忍加派科敛。因允诸臣节次条奏，如裁减驿站官俸工食及存留各项钱粮改折漕白二粮颜料各物、增添盐课、盐丁、房田、税契、牙行、杂税，官户田地钱粮奏销浮冒，隐漏地亩严行定例处分，用过军需未经报部不准销算。以上新定则例，不无过严；但为筹划军需、早灭逆贼以安百姓之故。事平之日，自有裁酌，各省督、抚、提、镇大小文武等官，俱宜上体朕意、下念民生，洁己奉公，爱惜物力；务期早奏荡平，与民休息：以称朕又安海宇至意。

　　命尚之信仍驻广东会城。之信奏：前有旨命臣亲统官兵进广西，臣虑逆贼窥我兵已撤，必肆浔、梧，且高、雷、廉三郡初定，人心尚未宁戢，恐复为逆贼煽惑；再四熟筹，不得不驻镇省会，以图四应。上谕：尚之信藩下兵，着精选万人遣赴广西；停其亲往，仍镇守广东省会兼顾潮、惠，勿致疏虞。

　　甲申，命大将军贝勒尚善图功赎罪。先是，上谕议政王等：岳州前后船艘多于贼数倍，合此船破敌，何难之有！乃尚善统兵驻岳州已经数年，未一大创贼寇。今大将军安亲王分兵既克平江，江西、湖广道路已通；俟公温齐等兵及自陕西调往之兵抵岳州日，尚善可率所部大臣及每佐领兵五人赴长沙驻守，令安亲王率所部大臣选每佐领兵五人来取岳州。进攻岳州时，应遣将军鄂鼐率舟师前进，陆地则令满、汉官兵实土芦囤排、列鹿角进逼贼垒，昼夜火攻，俾贼水陆应援不暇。江之南岸石首县城，即宜攻取；令水陆兵连营江岸或另立一营扼湖之险，更于南浔港地方水陆立营断贼后路。安亲王总统官兵相机剿援，庶为有济；不必令舟师往泊君山无用之地。若准此而行断贼饷道，朕意以为必能克取岳州。至是，尚善奏言：臣等数年与贼对垒并无寸效，仰慰圣怀；今臣等仍愿统率舟师务克岳州，以赎前罪。上谕：尚善等愿率舟师自效，可仍留岳州；务痛惩前非灭贼收疆，勉图赎罪。

　　诏大将军康亲王杰书罢遣广东援兵。杰书奏：前令臣发兵守潮洲，今海逆侵犯海澄诸处，大兵仅足支持，无兵可遣。上谕：平南亲王尚之信已停赴广西，见令兼顾潮、惠；而靖南王耿精忠、将军赖塔仍镇守潮、惠诸处。大将军康亲王其速遣官兵剿灭侵犯海澄贼寇，不必应援广东。

　　乙酉，敕大将军简亲王喇布与将军穆占合兵进定湖南。先是，上谕议政王等曰：韩大任等既抵福州，其江西追剿官兵度已回汛。大将军简亲王宜乘此机会统率大兵亟剿湖南逆贼，一应机宜，可与将军穆占定议，或并力会剿、或分道进发，相机速行；一面奏报。至是，穆占奏请令简亲王兵与其所部兵会合一路自茶陵取郴州、耒阳诸处，即自永州渡江直向衡州。上命简亲王整顿军马，速与穆占会合，详加筹划，令江西万无他虞，保固茶陵诸处及大将军安亲王后路；然后会师一路进发，平定湖南。其护军统领哈克三等追剿韩逆直抵福建，军士马匹羸乏；可将现在南昌马一千解至简亲王军前，均给缺马军士。

　　丙戌，谕大将军公图海罢汉中、兴安进兵。上谕图海曰：卿前疏言秦地辽阔，留守兵单；今当进取汉中、兴安之期，度果万无一失、有收复之机，仍行进取。但秦地所系重大，卿等亲率大兵前进，而王进宝、孙思克等倚任诸臣俱在戎行；脱行后更有他虞，殊难遏御。宜暂停汉、兴之役，固守所在要害，广布恩威，从事招抚；俟后有可取之机，再行闻奏。其谨閟之。

