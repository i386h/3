<!-- { "loadSidebar": true } -->
　　丙辰，命都统勒贝领兵赴韶州。将军觉罗舒恕奏：臣阅将军巡抚傅宏烈来书，云若得满洲大兵驻守梧州，即可亲统士马进定广西。今韶州贼为我击败，机诚难得。且南安有满兵驻守，平南亲王官兵复守南雄；宜及此机会，令都统勒贝率所部赴韶州协剿逆贼。如此，苟宏烈请兵，亦可便宜策应。上谕：顷令统领江宁兵额楚率满洲大兵已往援宏烈，勒贝兵不必发往广西；但韶州所关甚要，倘韶州贼尚未败遁，令勒贝星驰赴韶，同将军莽依图等协力速灭逆寇。

　　辛酉，命公温齐以提督周卜世兵同赴荆州。上谕兵部：据山西提督周卜世疏称，所部兵千余人至河南府哗噪，仅能抚定。尔部速檄公温济，令其进发之时由河南府挟周卜世兵同赴荆州，密为之防。

　　乙丑，将军莽依图奏韶州贼遁。逆贼胡国柱等为我兵击败，震慑丧气，于九月二十八日弃帽峰山潜遁。莽依图等即分兵数道蹑击过乐昌，遂复仁化县。

　　命副都统额赫讷领兵赴梧州。将军莽依图奏言：今韶州无警，将军巡抚傅宏烈兵力单薄；若无满兵，难以进剿。故每佐领兵三名有半，付副都统额赫讷率往协剿。上奖谕之曰：逆贼犯韶，将军莽依图同额楚夹剿，既大败贼众、复行追击，仁化诸县指顾悉平；可为智勇兼擅。凡为将帅者，统率重兵歼灭贼寇、底定疆圉，不必一一候从中调度；惟应机适变，斯乃尽心报效，期副委任之至诚也。莽依图当逆贼甫遁，即遣副都统额赫讷等往援傅宏烈，深可嘉尚！顷已令统领江宁兵额楚赴梧州；今既遣额赫讷行，即令额赫讷毋稽留肇庆，疾赴梧州与傅宏烈同定广西，额楚、赫勒布仍留莽依图军前。

　　命尚之信发兵赴梧州。上谕议政王等曰：将军莽依图等所遣大兵尚属单弱，今粤东已定，潮州、韶州等处亦复无警，可令平南王尚之信多选部下官兵，付都统尚之瑛或总兵官王国栋帅赴梧州，随满洲大兵接应将军巡抚傅宏烈，同定广西。

　　戊辰，命将军莽依图帅师定广西。莽依图奏：臣欲亲提大兵进取广西，广西既定，乘胜即取衡、湘。但此行务期穷贼根株，不得不厚集兵力以往。请不拘何地，就近分兵以益臣军，俾不误进剿。上谕：见在韶州莽依图部下兵每佐领七人外，又增统领江宁兵额楚、署副都统赫勒布兵每佐领三人，近都统勒贝又率每佐领兵二人前往，兵数已增于前；莽依图可留勒贝、额楚守韶州，亲统大兵速赴梧州同将军巡抚傅宏烈平定广西。广西既定，或进取湖南衡湘诸处、或径取贵州断贼后路，听便宜从事。

　　壬申，命叙福建军功。上谕兵部：康亲王既定闽疆，应遣官赏赉；其随征官兵亦均有勤劳军功，即与议叙。  
　 
平定三逆方略卷三十四

　　康熙十六年十一月丁丑，将军巡抚傅宏烈奏，官兵复浔州。十月初二日，逆贼水陆犯梧州，总兵官杨国泰分遣官兵前后夹击，大败贼众；乘胜追剿，初三日抵浔州城下，连战凡五昼夜，杀贼殆尽，遂复浔州。

　　己卯，命大将军简亲王喇布遣兵剿逆贼韩大任。时韩大任拥众踞万安县梁口，坐塘笔帖式以闻。上谕：逆贼韩大任自宁都败遁，窃踞万安，必且与楚贼合势。护军统领哈克三、副都统锡山虽已统兵前往，恐兵力尚少；简亲王其速调满、汉官兵与哈克三等并力进剿，务期剪灭。毋仍前疏纵，俾贼得逸入湖南。

　　壬午，命将军穆占帅师剿韩大任。大将军简亲王喇布奏言：据报韩大任等欲渡河潜遁，楚贼来迎；非乘其未合，预行剿灭不可。但护军统领哈克三等部兵甚少，若剿逸贼，则无兵以遏楚敌；若御楚敌，则追剿逸贼又复无兵。今吉安无可调之卒，臣等议分将军穆占兵之半暂守永新、安福，令其半赴泰和、万安诸处遏御贼寇。上谕：简亲王喇布自到江西，并未建尺寸之功；晏坐会城，虚糜粮饷。迨赴吉安以重兵围城，逆贼韩大任奔逸不能击灭，致大任窃踞宁都；虽遣副都统布舒库等率兵前徃，究未大创贼众。今大任等自宁都任意窜突，延及万安、泰和诸处；又不能扑剿，反以兵少借口。计喇布所辖满、汉官兵为数不少，一韩大任未能剿除、任其出入，宜即严加处分；念见在与贼相持，姑俟事平日议罪。喇布等既不能扑剿韩逆，可令将军穆占率兵急赴梁口；务速剪灭，勿使蔓延。寻穆占奏；贼渠韩大任败遁当时，围贼官兵宜即尾追；今当仍令大将军简亲王或和硕额驸华善率兵剿御。顷闻吴三桂遣伪帅三人由永新犯吉安，臣身在地方、洞悉情形，伪帅来犯，非迎击不可。臣是以率兵前进，于本月三日抵永新；俟后军一至，即剿除永新百里外所屯贼寇，进取茶陵。上复谕：简亲王速调前赴宁都副都统布舒库、提督赵赖等兵亟灭韩逆。将军穆占身临贼境，必悉情形；或先赴梁口协剿遁寇、或已进取茶陵遏御楚贼，即乘机平定湖南。其详悉筹度，无失事宜。

　　甲申，命尚之信进兵广西。之信奏言：臣量留标兵守广东省城，尽率余兵赴广西图贼。上谕：之信躬率所部，同将军莽依图等平定广西。

　　戊戌，命大将军安亲王岳乐分兵取湘潭。岳乐奏言：臣前所请红衣炮及绿旗火器官兵，若以付臣，即可攻取长沙。如无绿旗官兵，请调简亲王率兵来止长沙，臣亲统所部赴岳州。仗皇上威灵，得下岳州，即同岳州兵由水陆进逼长沙；逆贼必不能支，长沙可易破也。若不令进取岳州，臣当即取茶陵、攸县，平定衡、永，断来犯广东逆贼之路；直捣湘潭，以歼吴逆。上谕：简亲王兵屡经发徃韶州兼剿逆贼韩大任，绿旗官兵无可调者。简亲王镇守吉安，亦不便轻离。今将军穆占奏取茶陵、攸县，将军莽依图又同将军巡抚傅宏烈平定广西，大将军安亲王其乘此逆贼震动之时，速分官兵摧破楚逆，取湘潭诸处。

　　十月丙午，命将军穆占移师定湖南。穆占奏：茶陵、攸县新经恢复，臣未敢轻离；乞调副都统龚图帅徃长沙之兵及袁州总兵官赵应奎兵来此戍守，臣即遵前旨赴梁口剿贼。上谕：大将军简亲王已遣护军统领哈克三、副都统锡三、署副都统雅哈喇、雅秦等先后追剿逸贼韩大任，副都统布舒库、提督赵赖等复自宁都蹑击已抵万安，将军舒恕又遣署副都统尼雅汉率兵赴梁口，计会剿大兵为数已多。简亲王等其并力杀贼，务在殄灭。穆占当以恢复茶陵、攸县启闻安亲王，而亲统大兵抵定湖南，摧破逆贼；及将军莽依图、傅宏烈略定广西之时，应机而行。已而穆占又奏：逆贼吴三桂死守衡州，茶陵相距甚近，水陆兼通。臣部兵战守未足，乞调安庆提督王永誉率标下官兵前来并力。上谕：前以徽州要地，遣王永誉率兵驻守，不便远调。安亲王军前益以副都统龚图之兵，为数颇众；今将军穆占已复茶陵、攸县，将进兵湖南，安亲王其速遣提督赵国祚尽率所部兵，复量加满兵徃守茶陵、攸县，俾无误穆占进剿。安亲王、穆占更宜互为声援、同心协谋，以期破贼。

　　癸丑，诏责总督金光祖。光祖请就近调发满兵星驰赴粤东，以为后援。上责之曰。进征广西，合计将军莽依图、平南亲王尚之信、将军巡抚傅宏烈并光祖所辖之兵，为数已多；光祖正宜乘此机会效力先驱，以赎前罪。况傅宏烈当时未任封疆，尚能募兵击贼，直入粤西，恢复梧、浔诸府；鼓励将弁，为国宣力。光祖本有总督重寄，曾疏请同总兵官祖泽清取南宁、柳州；至今无意前进，迁延引日，反请济师以为后援，殊属不合！其遵前旨速取南宁、柳州。

　　命大将军简亲王喇布速调兵剿韩大任。喇布奏：护军统领哈克三启云：欲与贼战而山路险狭，骑兵难骋，请调遣绿旗官兵相机剿杀；否即分兵守隘，断其饷道，贼当可破。臣随令总督董卫国相戍兵可缓者酌量调遣，协力徃剿。上谕：护军统领哈克三、副都统布舒库、锡三、雅秦、提督赵赖等所统官兵颇多，且将军穆占击败楚贼，收复茶陵、攸县，逆贼韩大任已无外援，宜乘此时即行荡扫；乃称山路险狭、骑兵难用，欲调兵守隘，延引时日，使贼复得间固守，殊误机宜！简亲王量调附近官兵并严檄哈克三等乘贼势蹙，亟行剿灭。未几，大任遁入兴国宝石砦，将军舒恕以闻。上谕：简亲王前拥重兵，围韩大任于吉安，未能歼灭，致令遁出。迨大任窃踞梁口，而护军统领哈克三、副都统布舒库、提督赵赖等又不能扑剿，复使奔窜。简亲王其严檄哈克三等并力穷追，务在剪除；若纵贼入楚，从重治罪。总督董卫国亦宜统兵协力进剿。

　　甲寅，命尚之信等协取宜章、郴州。将军穆占奏：贼帅马宝率众赴衡州，又贼二千余屯据宜章。上谕：今贼尽赴衡州，宜及此时令粤东官兵就近由乐昌取宜章、郴州，则逆贼自难持久。平南亲王尚之信不必赴梧，即速趋韶州同都统勒贝及统领江宁兵额楚进取宜、郴，兼定永州。

　　丁已，命统领江宁兵额楚专奏军务。上谕兵部：广东韶州地属紧要，一切军务，额楚若启简亲王转奏，虑多迟误。其令额楚以江宁将军印统辖兵马，都统勒贝参赞军务；凡事，许得专奏。

　　乙丑，命总督董卫国赴吉安。卫国奏：江西省城已有副都统多诺镇守，请身赴吉安会同大将军简亲王商酌剿御机宜。上命卫国亲率标兵赴吉安与大将军简亲王共图剿灭逆贼，绿旗官兵听其便宜调遣；满洲将军，毋得干预。

　　命将军巡抚傅宏烈等定平乐、桂林诸郡。宏烈奏：吴三桂伪总统马宝取道宜章来犯，前队已抵富川；祈更发一军以为后继，或令韶州大兵夺取宜章、郴州隘口，臣同将军莽依图进取平乐、桂林，则逆贼不能兼顾，湖南可立下矣。上谕：顷命平南亲王尚之信、将军额楚、都统勒贝等已统大兵速平宜、郴诸处，将军巡抚傅宏烈可同莽依图急定平乐、桂林诸郡。

　　庚午，命撤浙江、福建蒙古兵。上谕兵部：福建已定，见驻浙江、福建蒙古兵俱宜撤还；康亲王可遣满洲副都统一人同台吉塔布囊率之还京师。  
　 
平定三逆方略卷三十五

　　康熙十七年正月己卯，总督金光祖奏复郁林等州县。伪监军道周遴元等拒守郁林诸处，将军巡抚傅宏烈、理事官麻勒吉等招降之，郁林等一州四县悉复。

