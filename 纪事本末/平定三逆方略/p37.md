<!-- { "loadSidebar": true } -->
　　命将军莽依图守梧州。上谕议政王等曰：今逆贼侵犯浔州诸处，梧州、高州所关最要，将军莽依图可驻镇梧州；若遇高州诸处有警，即行应援。将军巡抚傅宏烈整顿士马，俟进兵平乐、桂林，与将军额楚、都统勒贝、署副都统穆成额同行；如兵力未足，许于莽依图等兵内量调前进。既复谕议政王等曰：自逆贼吴三桂叛变以来，大兵诸路征剿。平南亲王尚之信归正之时，将军巡抚傅宏烈思念国恩，密约反正；所领官兵从未支领俸饷，辄奋勇入粤西，收复梧、浔诸处，歼戮渠帅，屡奏捷功。嗣以进取平、桂，规定滇、黔，奏乞速发大兵以相助援；因遣将军莽依图等协力恢取平、桂。本期莽依图等与傅宏烈并力平定广西，克济大事；不意莽依图等兵抵平乐寸步不前，借口绿旗营垒失陷，遽奔还中山镇，仍复畏缩退至贺县。又托言粮饷不继，径回梧州、德庆，以傅宏烈恢复如许城池尽弃与贼。今若梧州乏粮，必将退回肇庆；肇庆乏粮，必将退至广州。苟广州乏粮，当复弃广州而还耶？如此怯懦、多端推诿，不惟误西征之事，即粤东恐亦可虞。顷有旨令莽依图驻镇梧州兼顾高州诸处，嗣今宜痛改前辙，鼓舞军士勉图后效，相机剿贼、底定封疆。尔等严行申饬。

　　臣谨按：大兵自粤东进剿云南，必取道粤西。前者傅宏烈率部众西征，疏请济师；皇上念平定粤西所关重要，宏烈孤军或难集事，已亟命莽依图等合军进剿：是诚荡平一大机会也。当莽依图等抵平乐败贼之后，即奋力环攻其城，则平乐必下，我师可以径达桂林矣。不谓攻城少缓，俾逆贼吴世琮得统众来援；袭破宏烈等军，莽依图复不能整兵击贼，借口绿旗失利，遽尔引退。及至贺县，又托言粮饷不继，竟还德庆；致浔州诸地仍为贼有，祖泽清复叛于高州，粤东因之骚动。幸赖庙算增调官兵迅讨叛寇，扼守要害，使逆贼不得鸱张。泽清旋即就缚，而粤东无虞，粤西亦相继底定；大兵遂长驱而进，直捣滇中。盖圣明调度悉合机宜，所以行间诸将能禀承者克奏捷功；稍有稽违，则必致失利也。

　　诏广东协济广西兵饷。将军巡抚傅宏烈奏：粤西地方今仅存梧州一府，满、汉兵马刍糗浩繁，力难供应。上谕：大兵粮饷关系殊急，不可但取给广西，宜令广东协济。平南亲王尚之信可支饷银二十万两解赴广西，并令广东督、抚运致粮草，俾无误军需。

　　癸已，命大将军贝勒尚善招抚杜辉。尚之信奏：伪水师将军杜辉之子杜国臣向在广东，臣于本月初六日遣人送赴岳州。上谕：杜辉原系云南永北总兵官，倘思念国恩，倾心归正，于事甚有裨益。杜国臣抵岳州日，大将军贝勒选贤能人员密遣至辉所，晓以伊子来岳，招令反正。或杜辉实心归化，潜约何地，乞遣其子；或畏遣子泄漏，答以他言。贝勒应审察情状，若国臣可遣，度万无可虑则遣之，务俾有济大事；如稍有可疑，切勿轻畀，俟有机会布朕德意，移书招致。尔宜加意慎秘，勿使宣泄。

　　遣詹事宜昌阿赴岳州。上谕兵部：遣詹事宜昌阿前赴岳州，与大将军贝勒尚善会议随宜招降杜辉，并视大兵击贼情形。

　　庚子，命总督蔡毓荣率兵赴岳州。大将军贝勒尚善奏：岳州原有鸟船，又奉旨添造者一百艘沙船四百三十八艘；官兵自陆路分布外，余满洲蒙古、汉军配鸟船八十艘、沙船一百七十三艘，绿旗配鸟船八十艘、沙船一百二十二艘，犹余沙船一百四十三艘须用绿旗兵五千人。臣等兹役入湖，务期破贼；乞如数调发。上谕：公温齐等率往所调陕西满、汉兵以及船数，乃尚善所备知，宜早为通计。如有不足，预当奏请。今各路赴调之兵俱抵岳州，船舰营造已竟；乃始奏请增兵，殊属不合！但尚善等既称兹役入湖，务期破贼；其令蔡毓荣率标兵三千并荆州随征绿旗兵二千驰赴岳州，与尚善协力击破湖贼，攻取岳州。如荆州、彝陵防御兵少，大将军顺承郡王、参赞大臣、总督蔡毓荣公同酌调附近绿旗兵遣发汛守。

　　闰三月辛丑朔，敕理事官麻勒吉等招抚马雄、孙延龄余党。大将军简亲王喇布奏：麻勒吉等抵吉安，称孙延龄为吴三桂所杀、马雄病死。上谕：马雄、孙延龄虽经死亡，其余党尚踞粤西；理事官麻勒吉等仍同简亲王军偕行，以朕赦罪谕功之意概行晓示，其被胁从贼之人有悔罪投诚者，即行招抚。

　　癸丑，命尚之信等讨祖泽清。广东肇庆安塘司库报：三月二十二日，高雷总兵官祖泽清复叛，二十四日提督王可臣病故。上谕：祖泽清光经反叛，及投诚之后随加宽宥，仍授总兵，旋擢銮仪使；今复背恩反叛，凶恶已极！宜即行诛灭，以惩奸类。平南亲王尚之信、将军莽依图、额楚、傅宏烈、总督金光祖等其会同商酌，速行荡灭。至广东提督，职任綦重；王可臣既已病故，管理不可乏人。其令总兵官侯袭爵暂理提督事务，与大兵协力讨贼。

　　丙辰，命迁边海界外居民于内地。上谕议政王等曰：海寇盘踞厦门诸处，勾连山贼煽乱地方，皆由闽地濒海，居民为之藉也。应如顺治十八年立界之例，将界外居民迁移内地；仍申严海禁，绝其交通。但穷苦之民一旦迁徙，必弃其田舍，难以为生，殊可悯恻！可将本年地丁、钱粮、差徭、杂项，尽行除豁。该督、抚拣委能员迁徙人民，勿致苦累，仍俾安辑得所。

　　丁已，授将军穆占进兵机宜。穆占奏言：接大将军安亲王檄称，湘潭伪将军林兴珠遣人约降，大兵方渡江驻湘潭，以图进取。臣若俟简亲王至日方行，恐失机会；今议以南昌所属付总督董卫国，赣州、南安付将军舒恕，令之驻守；而留每佐领兵二人于吉安，令副都统一人领之，防守太和、万安诸处。又留满兵三百人于永新，亦令副都统一人领之，剿御郭应辅等贼，兼顾茶陵后路；又令袁州副都统席布率每佐领兵二人，镇守袁、瑞、临江诸郡，兼顾安亲王后路。广信尚有余贼，令总兵官许贞领标兵二千驻守；其总兵官高登科标兵一千、赣州绿旗兵二千，俱听简亲王统率前进。简亲王抵茶陵日，留所部才能大臣、精锐官兵之半；其余简亲王率之，仍遵前旨从臣兵所由之路进定湖南。至攸县最为要地，已留臣所部前锋统领希福率副都统公沃赫之兵，与将军华善协同镇守攸县、安仁诸处兼顾江西。臣于本月十二日自茶陵启行，进取耒阳、郴州、桂东、桂阳。上谕：将军舒恕见镇南雄、韶州诸处，不便更令移驻南、赣，其令巡抚佟国祯、总兵官哲勒肯固守南、赣；余如穆占所请。当此逆贼震动之际，穆占急宜进兵郴州、耒阳，以分贼势。耒阳诸处克复，即于上游渡江断贼归路，与安亲王协剿贼寇；如江未可渡则为渡江之形，略定沿江北岸地方，以张安亲王大军声势。

　　诏责将军莽依图。莽依图奏：所部满洲蒙古兵马多疲，甲冑朽敝。上谕：莽依图赴广西不能奋力破贼，亟行退却；前既借口粮匮、今又以兵无马甲托词具奏，殊辜委任！且以莽依图退缩之故，贼势益张，致广东震动、祖逆复叛，宜即严加治罪。但时方用兵高州，暂缓处分；俟旋师日察议。既而莽依图以失利退兵、致地方失陷，自陈请罪，乞罢将军任。上复切责之曰：莽依图至平乐不能歼寇拓疆，擅自退还，致浔州诸处陷贼。今乃云彼未至梧州，傅宏烈、金光祖早已弃地明诿过于宏烈而托以认罪为辞，巧饰妄奏，殊属不合！宜立行处分。但见在行间，其仍留将军任图功赎罪。

　　己未，遣郎中拉笃佑如凉州。先是，上谕兵部：自席喇塔喇至瑚呼诺尔，道路甚近；此蒙古中情形及其地方，朕皆悉知。可令郎中拉笃佑驰驿来京，面承密旨。寻谕：大学士等令拉笃佑赴凉州探厄鲁特部落台吉噶尔丹信息，不时以报。至是，拉笃佑来京，请携将军侯张勇标员一人同往凉州。上许之。

　　庚申，趣大将军贝勒尚善进兵。上谕兵部：据将军穆占奏，伪将军林兴珠赴大将军安亲王军前投诚，逆贼俱无固志；岳州、长沙相距颇近，贝勒尚善必已闻知。前尚善等疏称俟添造鸟船、沙船皆至，前破湖贼；今方逆贼震詟之时，若有隙可乘，不必俟船齐备，即以现在船舰进攻。仍录穆占所奏示尚善及顺承郡王知之。

　　丙寅，命南汝总兵官周邦宁率兵赴荆州。先是，大将军顺承郡王勒尔锦奏：前旨令总督蔡毓荣率兵五千赴岳州，但彼标兵自荆州以至彝陵诸路俱设汛防，而大江贼船不时出没，滋阳逆贼复渡江置垒；若毓荣率兵赴岳，则荆州诸处不无可虞。上谕：攻取岳州，事机重大；且大将军贝勒尚善既称兹役进湖，必期破贼。蔡毓荣之兵，不可不遣；顺承郡王仍遵前旨行。荆州兵既未足，可令河南南汝总兵官周邦宁率标兵一千五百人赴襄阳；既至，顺承郡王等量调襄阳总兵官刘成龙标兵赴荆防御。未几，勒尔锦复奏：刘成龙标下及援剿兵俱应留守各汛。上谕：刘成龙标兵既与地方相习，可仍留襄阳。周邦宁率兵径赴荆州，巡抚张朝珍于武昌诸处兵内调足二千代援剿兵，与蔡毓荣偕往；其援剿兵仍留荆州。

　　丁卯，授林兴珠为建义将军，封侯爵。大将军安亲王岳乐奏：三月二十八日夜，伪亲军水师右翼将军林兴珠自湘潭遣伪官杨廷言等诣臣军前投致降启，随遣副都统干都海、阿进泰以兵往迎，又遣参领沙纳哈率兵收取彼处船炮。至林兴珠部下官兵溃散，干都海、阿进泰不守湘潭，又不遣人请臣指示，见获之船竟尽行焚毁，于本月初四日率领林兴珠来至军前。及沙纳哈还，亦并无船舰收获。上谕：林兴珠不忘国恩，率其所属人员倾心归正，深为可嘉！其从优封侯爵，授建义将军。杨廷言等往来奔走、开导晓谕，亦与议叙。若辈妻子，该督、抚安插抚恤，务令得所。干都海、阿进泰不守湘潭，反擅毁已获船舰，急于退回；致逆贼得据要害，贻误紧要军机，情罪殊为可恶！着革职，逮至江西南昌收系。安亲王岳乐明知湘潭关系最要，不选择贤能大臣遣往；乃用干都海等庸懦之徒以致误事，殊属不合！着饬行。林兴珠可留安亲王军前剿抚贼党。

　　己已，命大将军简亲王喇布镇守茶陵、护军统领哈克三率兵赴湖南。将军华善奏：茶陵为江西门户重地，将军穆占留兵甚少，恐吴逆乘间自衡州出犯安仁、攸县诸处；请增发大兵为防御计。上谕：茶陵、攸县关系江西全省，将军穆占因闻安亲王渡江，故率兵深入，乃安亲王实未渡江；倘逆贼间道来侵，江省可虑。简亲王其率将军华善、前锋统领希福、学士萨海等共商镇守茶陵诸处；以兵付护军统领哈克三，由穆占进兵之路急行追及，并力破贼。穆占军前声息及逆贼情形，简亲王不时奏报。  
　 
平定三逆方略卷三十七

