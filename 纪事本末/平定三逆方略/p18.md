<!-- { "loadSidebar": true } -->
　　庚辰，调将军毕力克图等帅师援榆林。上谕议政王等：今左翼四旗察哈尔既已归顺，应调山西兵援陕西。以将军国舅佟国纲所领前锋兵及每佐领护军一人驻大同，盛京全军绿旗马兵三百人、右翼察哈尔兵三百人付将军毕力克图率赴榆林，同总兵官许占魁协力平定延安诸处；令护军统领杰殷、协领觉和托参赞军务，觉和托仍署副都统。又令副都统恰塔率每佐领兵一人赴大同，兼统见驻大同兵镇守。其余每佐领兵一人调赴太原，并太原汛守及保定调往兵，令署副都统乌丹总统，用建威将军印镇守；国舅佟国纲、散秩大臣绰尔济、都尔玛等俱着回京。既延安、绥德诸处陷贼，榆林危急；许占魁请援，又遣其子登隆至京师言状。上复命毕力克图速分兵付觉和托先赴榆林，毕力克图速率兵继进。

　　癸未，命副都统德业立率兵剿关山贼。总督周有德奏：参领达尔泰兵见阻关山，请调满、汉官兵赴栈道者来共灭贼，以便运炮至秦州。上谕大将军贝勒等：大兵在秦州，路梗不通，为日已久；应先灭关山贼，以开道路。其令赴栈道副都统德业立率所部兵速往关山，会同延布、达尔泰、海尔图兵并力破贼开道，运炮军前。  
　 
平定三逆方略卷十六

　　康熙十四年闰五月壬辰，诏责湖广诸将。大将军顺承郡王勒尔锦等奏：逆贼两路出犯南漳、均州，与我兵对垒。迩来虎渡口诸处贼船日增，闻逆贼吴三桂身在松滋，声言渡江与我兵战；且欲决堤水灌荆州，使我岳州大兵不得援荆。今三桂既亲犯荆州，余贼或犯他处亦未可料。贼势甚炽，我兵力单；请发满、汉官兵速行赴援。上责之曰：初闻吴三桂叛，即发大兵，遣前锋统领硕岱、都统巴尔布、护军统领伊勒都齐率前锋护军，日给刍秣，令其疾驰。巴尔布等至荆州时，贼尚未至常德、澧州也，所率前锋护军每佐领五人，兵力不为弱矣；乃迁延不即渡江，而常德、澧州遂叛。王亲率大兵至荆州，又不即渡江进取；致令吴三桂至，而常德等处竟为贼据。都统珠满率兵至武昌时，岳州、长沙犹未叛也，又不急趋镇守，而逍遥武昌；六百里之程行逮一月，而岳州、长沙又陷。巴尔布等畏愞不前，坐失险要，使逆贼从容得据守湖南，致我兵难以攻取；且糜费粮饷，倍于他所。究之寸步不能前进，因贼渠与我精兵相持荆、岳间，而广西孙延龄、福建耿精忠遂相继叛变，贼寇蜂起。又前谕王云：荆河口以内，何处宜设兵防守？王疏称：贼船上下江中，俱取道荆、岳，易以侦知；俟有事之时，就近调遣，可以速至。今复称三桂来犯荆州，余贼或从他路出，贼众我寡，特请增兵；何前后舛错、一切军机忽略如此！今禁旅遣发已多，纵发亦难骤至。但时方盛夏，贼或拚命渡江；应调附近官兵星驰赴缓。今安亲王复建昌，大兵已回南昌，江南徽州又有满洲蒙古兵镇守；其令驻池州署副都统苏郎率蒙古兵一千至武昌换兵五百，速赴荆州。至邻省绿旗兵各守地方，无可调遣；安亲王或由宁州入湖南、或由袁州进长沙，其便宜以行。既大将军简亲王喇布奏：江西贼寇，窥伺池州诸处。上乃命苏朗止以蒙古兵六百，行到日合武昌满洲蒙古兵仍足一千，速赴荆州。

　　甲午，赏陕西蒙古绿旗官兵。上谕户、兵二部：将军张勇、总兵官王进宝、孙思克、提督陈福标下官兵及进宁夏蒙古兵效力边疆，劳绩可嘉！应发银遣官由边外运至军前赏赉，示朕优恤之意。其兵饷，俟路通速给。

　　臣谨按：帝王之道，行赏以为天下劝，所以酬勋旌伐，激励三军也。是时张勇等标兵及蒙古兵虽效力边疆，尚未立有显功；而皇上乃命所司发银由边外运至军前赏赉，盖答其前劳、策其后效，德意至深远矣。其它行间将士，凡有劳绩者，必加之恩赐，靡有所遗。迨后王师征讨、底定疆圉，所在官兵靡不奋其材武，共奏肤功；良由皇上推恩拊循，能尽鼓舞之方故也。

　　乙未，命将军贝勒察尼帅师赴荆州、署副都统诺敏统兵赴襄阳。大将军顺承郡王勒尔锦奏：松滋县北山，吴三桂复添四营，沿江一带贼船日增，恐水陆齐犯荆、彝亦未可定。上谕：荆州、彝陵诸处，关系最要；将军贝勒察尼酌量留兵令都统伊里布、范达礼防守襄阳、均州、南漳诸处，亲统余兵速赴荆州；又令往驻河南汝州署副都统诺敏、副都统孙承祖率所部满洲汉军星驰赴襄阳。

　　己亥，命大将军安亲王岳乐分兵取饶州。总督董卫国奏：乐平诸处逆贼乘间来犯，复陷饶州。上谕：安亲王速回南昌，固守疆界；居中调度，分兵收复饶州。

　　乙巳，命副都统龚图领兵驻河南府。时左翼四旗察哈尔兵皆感皇恩，愿立功自效。上因命察哈尔兵赴河南府驻防；恐其难以钤束，复令每旗出骁骑五十人，副都统龚图统领前往。

　　庚戌，命革总兵官金世需等职，斩副将马郎阿于军。先是，大将军顺承郡王勒尔锦奏：五月初五日，逆贼突犯榖城，县城失守；提督李胡拜陷贼，副将马郎阿、总兵官金世需、刘文奇、杨茂烈俱退走。上谕：榖城失守，提督李胡拜陷贼，副将马郎阿、总兵官金世需等并皆退奔；国家军令素严，未尝有此。马郎阿等何以不顾提督，遽自退归？范达礼驻襄阳，去榖城甚近；何以事前不为预备？临事不相应援？今当大兵四出，军令岂容宽纵！贝勒察尼速勘密奏。至是，察尼讯鞫上闻。上命斩马郎阿以徇；革金世需、刘文奇、杨茂烈职，令击贼自效。

　　壬子，大将军安亲王岳乐奏官兵复广信。将军额楚等进取广信，沿途败贼，恢复万年等县。前至弋阳，贼将蒋德宏率兵五万以木石断西岗桥，于城北树木栅为九垒；伪总兵柯升以五千人自广信来援，别营为六。额楚同土默特都统巴札尔等分布满洲蒙古官兵击败之，斩贼二万余，随进兵。于是月初四日抵广信，贼已遁去；遂复其城。

　　提督陈福奏恢复花马池。时赉图叛据花马池，提督陈福率绿旗官兵会同索讷木贝勒下蒙古兵自宁夏进围花马池，屡败贼援兵；赉图势急，于是月初八日降，花马池平。

　　六月甲子，大将军安亲王岳乐奏官兵复饶州。将军希尔根进取饶州，闰五月二十六日败贼于余干，疾驰抵万年，复其城；二十九日至饶州，贼先一日遁，饶州遂平。

　　己巳，申命将军贝子傅喇塔详奏军中情形。上谕傅喇塔曰：据报贼粮匮兵怨，欲来投降，以隔江不能遽至。前以地远，不能详悉贼情，故令尔将逆贼情形具报；尔宜将水陆贼垒、地方形势、贼将姓名及我兵见壁何处？可否进战？一一详报。乃略而不言，但云贼粮匮兵怨，殊未明悉。着再详奏以闻。既傅喇塔报曰：陆营贼将伪都督曾养性、伪将军祖宏勋其下有伪总兵八人、马兵六千，南自长石岭、北至三江延袤数十里，连屯二十五营。其领水师者，贼将朱飞熊、伪都督张恭万、许英其下有伪总兵四人、水师万余、舟三百余，泊城东十里小梁山下。四月初十日，我兵击贼，杀朱飞熊于茂头。至如台州、宁波、绍兴、杭州俱逼海滨，不设水师，似难取胜。初得仙居，即议进攻黄岩；因贼据茂平岭，黄岩路断，我兵未能前进。近闻有土木岭可以间行，自台州至黄岩三百里内不能行马者四十里；贼恃险，故勿守。今已密启康亲王济师，俟其兵至，进取有期矣。

　　辛未，大将军贝勒洞鄂奏复秦州。洞鄂等于三月初四日抵秦州，围其城。四月二十日，贼万余自四川、平凉来援，又贼八千余自城内突出；我兵分道迎击，大败之。嗣屡战屡捷，总兵官孙思克又奉调自巩昌率兵来会，贼惊惧，伪总兵陈万策等率兵民出降，贼将巴三刚等遁走。闰五月三十日，复秦州。

　　甲戌，将军毕力克图奏复绥德州。毕力克图引兵自大同赴榆林，是月初三日至谢村，分兵三队，令护军统领杰殷等率之先行；杰殷等乘夜进发，黎明军河上。贼三千余拒守杨家店渡口，我兵鸣角尽渡，贼披靡遁去。翌日，克吴堡县城，遂趋绥德。初八日，遇贼于胡尔崖口，复击败之。于时朱龙遁走定边，余城出降，绥德平。

　　乙亥，命调岳州战船赴荆州。大将军顺承郡王勒尔锦奏：逆贼逼犯彝陵，兵众船多，又于虎渡口诸处转运粮饷、火器；宜急断其运道。但断水路，必须战舰。今荆州但存沙、唬船四十，若尽发往，则虎渡口见有逆贼，不可无船；分半，则两处俱不足用。上乃命大将军贝勒尚善发岳州沙、唬船四十艘速赴荆州。

　　丁丑，命前锋统领觉罢舒恕领兵援广东。先是，平南亲王尚可喜等奏：海澄公标下游击黄蓝来会城请援兵，臣即与将军尼雅翰议发满、汉官兵赴援。寻原任总兵官黄芳泰来言：本月初三日，海寇围漳州。臣思潮城未克、闽贼方张，目下在在需兵，更有意外之虞，势必至于束手；请就近速调大兵来援广东。上命安亲王每佐领发满兵一名，令副都统一人率赴广东。至是，将军尼雅翰疏言：粤东四面受敌，广州兵力又复无多。今平南亲王年力渐衰，臣又才识短浅；若邻近有警，恐难支守。乞令见在江西护军统领桑格率兵前来总统兵马，则粤东可保无虞。上谕：护军统领桑格仍留江西；所发每佐领兵一名，令前锋统领觉罗舒恕率赴广东，同将军尼雅翰商酌以行。

　　己卯，命大将军贝勒洞鄂分兵援汉中。总督周有德等奏报，本月十八日关山贼遁。上谕：汉中要地，应速发援兵。今秦州关山既复，着大将军贝勒酌拨兵每佐领一名或二名，令大臣一人率赴汉中应援席卜臣等兵。其贝勒等大兵，或约将军阿密达夹攻平凉、或先剿川贼，速议以闻。寻洞鄂奏：拨兵一千五百名，付将军佛尼勒同副都统德业立、喇布重等开栈道以援汉中；令副都统翁爱率西安兵同绿旗兵守陇州仙逸关诸处，都统海尔图等运红衣炮至平凉。  
　 

平定三逆方略卷十七

　　康熙十四年七月丁亥朔，命将军阿密达等速定平凉。阿密达奏言：王辅臣亲领精锐及秦州逃出余孽毕集平凉，庆阳群盗依山结垒。臣以孤军前进，恐未易奏功。乞敕将军贝勒洞鄂等酌量留兵驻守秦州，余兵尽会平凉；提督陈福及鄂尔多斯兵，令其攻取定边、固原并遏贼庆阳之援。臣率在泾兵出白水，由平凉东面进攻，则下平凉较易。上谕曰：兵贵神速，机不可失。平凉逆贼闻大兵克取秦州，众心惊扰；我兵宜乘胜长驱，攻取平凉。将军阿密达逗留不前，殊属非宜！前曾添发兵马，近总督周有德又将红衣炮运送平凉，阿密达当克期攻取；如势有未便，当移会大将军贝勒等会商夹剿之策。再敕提督陈福速取定边、固原，将军毕力克图等急定延安，移师平凉会剿。

