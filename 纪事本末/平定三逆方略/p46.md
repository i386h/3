<!-- { "loadSidebar": true } -->
　　敕大将军贝勒察尼与顺承郡王勒尔锦合兵进取常德、沅州、镇远诸处。上谕议政王等曰：今岳州、彝陵之贼以舟来降、长沙之贼焚舟溃遁，诸处贼寇困蹙逃窜，无有舟楫。宜固守荆、襄，乘此机宜速灭贼党。贝勒察尼酌留官兵于岳州，水陆齐进，速会顺承郡王军，合力亟取常德、沅州、镇远诸处。至恢复常德诸郡之后，顺承郡王、贝勒察尼等会同安亲王、简亲王等作何进取云、贵？定议具奏。其大兵进讨云、贵，宜设将军、总督、巡抚、提督随大兵征进，吏、兵二部开列应补者以闻。寻吏、兵二部以应补官列名具奏。上谕：云南将军不必添设，可调湖广提督桑额为云南提督、湖南提督赵赖为贵州提督、四州总督周有德为云贵总督，以原任巡抚李天浴为云南巡抚、副都御史杨雍建为贵州巡抚。

　　壬辰，大将军顺承郡王勒尔锦等奏官兵复常德。是月十四日，勒尔锦抵澧州，遂遣固山贝子准达等率领官兵进取常德；未至之先，贼纵火焚城中卢舍并江中船舰而遁。伪按察使陈宝钥等迎降，我师于十八日入常德府城。

　　甲午，大将军简亲王喇布奏官兵复衡州。喇布率大兵前进，于是月初七日复衡山县；遂令前锋统领希福等率官兵攻取衡州，逆渠吴国贵、夏国相等闻风弃城而遁。十三日，我师复衡州府城。

　　命总兵官哲勒肯为广西提督。总督金光祖奏：广西旧设提督辖本标官兵四千六百余人，自马维变后，未及复设。当此用兵之际，必仍设提督总统水陆之兵，于战守有赖。其提标应设官兵，即于广西见在各营抽拨，补入经制。上从其请，授哲勒肯为广西水陆提督总兵官。  
　 
平定三逆方略卷四十四

　　康熙十八年三月丁酉，以王度冲等为总兵官。大将军贝勒察尼奏：伪总兵王度冲等统官兵船舰投诚，宜从优议叙。又言：伊等愿改为陆兵效用。上谕：伪总兵王度冲、伪将军陈珀可为总兵官，俱兼右都督；伪总兵龙韬、张宣、柯乔栋等可为总兵官，俱兼都督佥事。令彼等俱入陆路，同大兵效力。

　　甲辰，命彝陵总兵官徐治都为湖广提督。兵部奏：湖广原设提督一员，康熙十七年因江西抚建提督赵赖调赴攸县剿贼，授为湖广提督；今长沙诸府已经恢复，湖南提督员缺应行裁去，湖广仍设提督一员。上允之，因授治都为湖广提督。

　　庚戌，敕大将军安亲王岳乐帅师进取宝庆诸处、简亲王喇布等合兵进定广西。上谕议政王等：今湖南贼寇悉已败遁，顺承郡王与贝勒察尼等合兵一处；简亲王方在衡州、穆占已至永州，进取广西，事属最要。顺承郡王等所部兵为数甚多，可拨每佐领护军二人、骁骑二人，令贝子彰泰率往安亲王军前。安亲王亲统大兵前赴衡州进取宝庆诸处，简亲王可与穆占等合兵自永州进定广西。

　　甲寅，总督姚启圣奏报伪总兵廖琠等来降。时廖琠、黄靖等率众踞水晶坪，联络山海贼寇以为边害。姚启圣遣官往抚之，廖琠等即率伪官三百余员、兵一万二千余人诣军门降。

　　丙辰，将军穆占等奏官兵复永州、道州。时贼渠吴国贵等遁往永州，为守城计。穆占遣官兵追及之于白水市诸处，击败贼众，斩杀甚多。是月初九日，遂复永州。于是道州、永明、江华、东安等县所有之贼闻风，俱弃城而遁。

　　诏统兵将军、大臣等确核战功。上谕兵部曰：我国家开创大业，军法最为严明。凡击斩贼众、攻取城池，必据实奏报，复行确核功罪昭著，故能信赏必罚，鼓励戎行，初无虚伪冒功之弊。今自用兵以来，每览各处奏捷章疏，其中固有实建功绩者，亦有虚词妄报者；如击败贼兵，动称斩杀甚多，或云数千、或云万余、或云不计其数。甚至贼弃空城，或云如何攻取、如何恢复，妄行虚报；微功小寇，任意铺张。议叙之时，冀幸滥邀升赏，殊非人臣事上、勿欺实心为国之谊。嗣今诸领兵大将军、督、抚、提、镇等务洗心涤虑，勿蹈前辙。凡报捷必确核功绩，据实上闻。如因循陋习、冒滥军功，定以军法从重治罪，必无宽贷。尔部即通加严饬，并晓谕官兵一体遵行。

　　丁巳，大将军简亲王喇布奏官兵复宝庆。衡州诸郡既复，喇布即令提督赵赖率所部官兵往取宝庆府；赵赖等未至，贼先于城内外纵火而遁，我兵遂于是月初五日入城。

　　癸亥，趣大将军顺承郡王勒尔锦速统兵进剿。上谕兵部曰：逆贼从湖南败遁日久，我大兵随后尾击；若推诿逡巡、不速行追蹑，俾贼复得固守，则劳费倍多。乃顺承郡王等至今犹未亟进，殊为不合！尔部速移文顺承郡王等乘贼守备未固，兼程前往。

　　四月庚午，命诸将遣人招抚贼中渠帅。提督赵赖奏：逆贼胡国柱、郭壮图、吴国贵、吴应麒辈嫌隙已生，互相陵轹，势不两立；宜乘涣散之会，指名招徕。上谕诸路大将军、将军等：乘逆贼互相猜疑之际，其明谕以投诚人员宽贳前罪，从优恩擢。贼中渠帅，分路遣人指名招抚。

　　辛未，敕固山贝子准达等防守荆州、彝陵诸处。安塘笔帖式报：伪将军王凤岐等三人选船舰兵卒水陆齐下，截御巴东诸处以乘不备；又有刘、李、杨、王诸贼帅率众屯踞巫山及草毛诸处。上谕：逆贼至巫，潜生奸计；或窥伺夔山，俟江水泛涨时乘虚突犯彝陵、荆州，殆未可定。今固山贝子准达、都统根特等已率兵前赴荆州，而彝陵又有大兵及提督徐治都在彼，宜悉录报文移贝子准达等及提督徐治都，令于荆州、彝陵诸处水陆密防；贼众来犯，即行剿御。

　　诏责都统觉罗巴尔布。大将军顺承郡王勒尔锦奏：都统觉罗巴尔布启言：二月初二日，分兵二队攻金顶山及滩内所立之营，兵锋一至，贼皆遁走；随遣署护军统领董吉等率兵由陆路追之及于南津关口，江北岸之贼列阵迎拒，我兵败之，斩杀甚众。上谕：国家军令本甚严明，凡攻逐贼寇，大臣身在颜行，是以官兵鼓舞奋勇，野战必胜、攻城必克，所向无敌。都统巴尔布统兵驻彝陵，大兵既复岳州，不于贼方震动之时侦察虚实，即行剿灭；乃称二月初二日分兵二队攻金顶山及滩内所立营，兵锋一至，贼悉遁走。身统兵众逼贼而营，对垒之贼已遁，尚尔不知；又不自思赎罪，率官兵疾追殄歼贼丑，止遣董吉等前往。巴尔布自率兵赴荆以来，曾无奋力报效，迟误观望，其罪良多。既至彝陵与贼对垒，不躬亲拒敌，反云初二日拨兵前进，作攻战之形，明属欺罔；且镇荆山之贼遁于何处、踞于何地，并未察明以报。顺承郡王等一一严取供词以闻。

　　戊寅，命发马于将军穆占军前。时穆占奏：自辰州启行追贼二十日，会大雨泥泞，马毙甚多，致兵士乏骑。上谕：穆占与大将军简亲王进定广西，宜速拨武昌马千匹送至穆占军前，以给乏马兵士。

　　己卯，诏责大将军顺承郡王勒尔锦等。勒尔锦等奏：伪将军胡国柱在辰龙关、伪将军吴应麒等在辰州，而近以木塞隘口而营。上责之曰：顺承郡王勒尔锦等当逆贼惊遁之际，宜亟遣贤能将帅追剿，乘贼不备，速行扑灭。乃明知巴尔布怯懦，令率官兵前取辰州；巴尔布迟滞观望，延引时日不疾驱而进，致辰龙关复为贼守。勒尔锦、巴尔布等宜即行议处。但见统大兵征剿，俟事平凯旋之日，再行察议。

　　壬午，敕大将军简亲王喇布等毋进广西、将军莽依图等分路进兵。上谕议政王等曰：览学士孔国岱报，广西悉已底定；宜速移文令简亲王及穆占等之兵不必进广西。但莽依图、舒恕、额楚等兵力稍单，简亲王及穆占等兵内选有马精兵每佐领三人或四人，遣前锋统领希福帅赴莽依图等军前；于通云、贵要路，宜从何路协力前进，公议进发。至于广西见无官兵，平南王或宜同大兵前进、或宜驻广西适中要地，亦同将军大臣等共议而行。其彝陵兵徒尔坐守，似属无用；宜整缮甲兵，自归州、巴东作进兵状以制之。巴尔布本在彝陵，即遣彼往归州、巴东效力；并令都统噶尔汉等率兵同总督杨茂勋、提督佟国瑶等前进，宜由何路协力扑灭山贼或规取兴安，听其酌便而行。

　　乙酉，颁敕招抚云、贵官民。敕谕云南、贵州大小文武官员军民人等：逆贼煽乱以来，尔等被其迫胁，陷身贼中，莫能自拔。地方百姓，久遭荼毒；诛求苛扰，困苦日深。在彼情形，朕已洞悉；每一念及，深为恻然！故屡颁敕谕广示招徕，开以自新之路。今湖南悉皆平定、广西亦已纳款，独尔滇、黔一隅，民生尚在水火之中。朕以仁覆天下为心，岂忍西南万姓颠连无告，莫之拯救。且当时倡叛，罪止三桂一人；所属人员均系胁从，情可矜恕。今特颁敕谕，再行招抚。尔等其各体朕宽大好生之心，翻然悔悟，争先来归，于各路大将军、将军等军前投诚，皆赦其前罪；论功叙录，加恩安插，令之得所。尔等勿得仍怀疑畏，坐失事机，有负朕嘉与维新至意。

　　丙戌，谕诸路将帅毋受祖泽清降。上谕兵部曰：逆贼吴三桂煽乱以来，诸大小文武官员势穷力竭，迫而从贼，朕久已洞悉。其悔罪来归者，概行宽宥。惟祖泽清父子兄弟，向受国家，恩养甚厚；前泽清叛时，意其必系被贼迫胁，不得已而从逆。及其既降复叛，则甘心附贼可知；情罪重大，国法难容。不许招抚，亦不许其投诚。尔部即密谕各路大将军、将军、督、抚、提、镇等遵行。

　　总督金光祖奏复浔州。时逆贼吴世琮等踞浔州府，闻大兵前进，即焚营弃城而遁。金光祖等所遣副将林大忠遂于是月十九日入城，抚定人民。

　　诏保全文武官员家口陷贼者。上谕兵部：湖南、广西已经底定，滇、黔指日荡平；凡在京、在外大小文武官员内有家口陷于贼中者、有孑身投诚家口仍在彼地者、有前以抗贼被害而家口尚有遗留者，大兵到日，一一清察，务加保全，俾之得所，听其家属完聚。尔部即通谕各路大将军、将军、督、抚、提、镇等遵行。

　　丁亥，命刑部侍郎宜昌阿等赴湖南议撤兵事宜。上谕兵部：今湖南、广西皆已底定，大兵多集湖南；遣侍郎宜昌阿、学士噶尔图赴顺承郡王、安亲王、简亲王军前酌留进剿平定地方之兵，余兵防守荆、岳及蒙古、乌拉、宁古塔兵应行调还事宜，一一详议速奏。其招抚敕谕，賷付大将军等令其酌行招徕。伊等不必留彼，招抚军事议毕即还。

