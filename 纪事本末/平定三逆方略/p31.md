<!-- { "loadSidebar": true } -->
　　戊午，敕大将军简亲王喇布等拨〔马〕给将军莽依图军。时莽依图奏：入粤士卒无马者众，上命喇布及总督董卫国拨江西满、汉官兵马二千匹，送莽依图军前；自京师发往长沙马四千余匹抵南昌日，太仆寺卿温岱拨二千以补江西马额。已而喇布奏：将军莽依图等于本月二十四日已统兵赴粤，天暑道远，送马恐难骤至。上命喇布等仍选江西官兵马一千速送赣州，付侍郎舒恕等转送莽依图军前；并诏责喇布曰：喇布明知进粤大兵所关甚要，不即遵旨遣送马匹，竟使大兵徒步前进，殊忝大将之职，宜即议处；以见在用兵，俟事平旋师之日，严加治罪。

　　趣大将军公图海进兵四川。图海奏言：臣令驻防秦州、宝鸡官兵进逼礼县驿门诸处，随移檄声言大兵分路进剿，今欲亲统重兵深临入川之路，第恐去而即还则军行无益，若久留驻则又坐老我师，且时多霪雨、输挽艰难，当俟机会酌量前进。上谕：今将军穆占协剿长沙，贝勒尚善与将军鄂鼐水陆攻岳，故逆贼吴三桂亲赴长沙集诸路贼兵死守湖南；我兵若乘此机，各路进剿，则吴逆指日可灭。计在陕官兵为数甚多，当此逆贼势分之时，若不进逼四川，则坐縻粮饷，殄贼无期；大将军公图海其仍遵前旨速行进发。

　　命大将军简亲王喇布檄谕原任提督严自明。时自明遗书总督董卫国乞降，卫国以闻。上谕：今将军拉哈达、莽依图等兵两路进粤，严自明若悔罪反正来迎，王师当赦其罪，仍前录用。简亲王喇布其即遣檄谕令知悉。

　　庚午，命大将军简亲王喇布等防守赣州诸处。大将军贝勒尚善等报，逆贼吴三桂率贼众往衡州。上谕：我兵攻围长沙，贼以穷蹙，欲从衡州侵犯赣州、吉安诸处，以分我兵势，亦未可料。其令简亲王喇布、侍郎舒恕、总督董卫国、总兵官哲尔肯等分布防御，侦贼情形，不时奏闻。

　　辛未，申饬大将军简亲王喇布等。先是，喇布遣学士王启元等奏复吉安情形。上谕：喇布等统领重兵围吉安一城，日久不下；虚糜国帑，徒劳士马。被困之贼不能扑灭，故使逸出；逸贼率皆步行，复不能追击，听贼渠脱逃：情罪重大，宜即处分。念见在进兵，俟事平旋师之日，严加治罪。又王启元奏称：吉安虽复，贼皆逃出与土寇合势，江西未为全定。前因总督董卫国疏称吉安已复，逸出之贼见在围剿，故令酌量分遣大兵赴袁州、南昌；今江西既未全定，可令参赞大臣到日相视地方轻重缓急，如不能如前旨分遣，则听其便宜调度。至螺子山拒贼一案与纵贼逸出官兵，其严察罪状以闻。至是，启元还吉安；上复令传谕喇布及诸将军等曰：诸路大兵俱各殚力杀贼，惟江西一路屡廑朕忧。尔等围困吉安既已逾年，乃纵贼尽令逸出；又不恤人民，肆行侵掠。夫国赋出于民，有一民则有一民之赋；若不抚辑招徕，地方何由底定！又屡称江西兵士战马羸瘦多毙；尔等顿兵江西未出四、五百里外，战马何由羸毙。况康亲王兵由浙江定福建、入广东，彼马何独能进？岂非尔等惮入楚、粤，预为托故乎？嗣今宜竭力办贼、平定疆土，勉建功续，用赎前愆。

　　乙亥，削佛尼勒将军等官。上谕议政王等：西安将军佛尼勒出征四川保宁，亏损官兵，贻误大事。可罢其将军，革去世职；惟留所袭伊父拜他喇布勒哈番，令署西安将军事。

　　五月癸未，郎中色度等报舟师入湖。时岳州舟师、器械已具，惟俟风信。是月初三日会风利，将军鄂鼐随率大兵以战舰二百余艘直越贼船，进取君山；我兵既逼君山，与贼连战数日不能破，遂引军还。

　　乙酉，命傅宏烈为广西巡抚。时宏烈遗理事官麻勒吉书称：广东震动，若大兵速进南安，宏烈从中接应前赴韶州，以扼广东咽喉，则两广可计日而定。广东路通，则广西全省，宏烈便可一面当之。但须假一虚衔，方可行事；并标下官员各照原衔换给印札，庶可鼓励人心。麻勒吉以闻。上谕：傅宏烈图报国恩，忠诚懋着；可优升为广西巡抚。今将军莽依图等大兵已进广东，俟宏烈迎见军前，即与敕印；其标下官员，亦令大将军简亲王给以印札。

　　壬辰，将军莽依图奏复南安诸府。四月二十九日，莽依图军抵南安，原任提督严自明以城降，逆贼郭义等率其众遁走。于是我兵进发，沿途屡败贼寇，克取南雄，直抵韶州；伪文武官俱缴印札投诚，伪监军道信胜将军傅宏烈迎大兵于始兴。

　　辛丑，诏粤东军机许将军莽依图直行奏报。上谕兵部：莽依图既授为镇南将军，平定广东一切机宜，宜听直行奏报。若由江西大将军王及侍郎舒恕等转达，似属非宜，且耽延时日；嗣今凡军机贼情、地方形势，莽依图其径行奏报。

　　乙巳，命留红衣炮于南昌，以银及马送长沙。先是，上谕兵部：前安亲王岳乐等疏请红衣炮随已发往，今闻袁州至长沙道路险阻，运炮夫役既多，为费实繁。若炮一到即得长沙，则送往固宜；倘难猝拔，则送亦何益。念安亲王兵久入湖南，马多致毙，已自京拨马陆续发往。今将军穆占率精兵会剿犹未克取长沙，与贼对垒如故；我兵甚众、刍秣无多，即马到长沙，势必坐致疲瘦，不堪驱策。可令马匹暂停袁州，红衣炮暂留南昌；温岱先赴安亲王岳乐、将军穆占等军前，详议以闻。安亲王所统军士虽曾给赏，为时已久；应拨正项，再行颁赐。总督董卫国无论何项钱粮，拨二十万两解赴袁州；俟温岱自长沙回日，酌量转解。至是，温岱奏曰：臣询安亲王岳乐、将军穆占等，皆云红衣炮即到，亦未必能遂破长沙；刍秣诚少，而军士缺马甚多。应否解送，恭侯睿裁。上乃命留红衣炮于南昌，仍令温岱解银马赴安亲王岳乐、将军穆占军前。  
　 
平定三逆方略卷三十一

　　康熙十六年六月戊申，尚之信奏率兵民归顺。之信秦：臣闻将军莽依图兵抵韶州，即于五月初四日率省城文武官及兵民薙发归顺，复遣署都统尚之瑛等代臣赴韶迎接王师。上命之信袭其父可喜平南亲王爵。

　　原任两广总督金光祖奏率兵民归顺。光祖奏：臣标旧兵遵臣密谕，于四月初二日斩首叛副将雷孚言，擒系伪总督董重民等；臣于二十日抵肇庆，闻王师进粤，随晓谕兵民薙发归顺。上谕：尚之信、金光祖等即将伪总督董重民及所执伪官品大者俱不听薙发，委官兵护解来京；沿途将军、督、抚、提、镇亦添兵传送，毋致疏虞。

　　壬子，谕大将军康亲王杰书备刘进忠。上谕兵部：据尚之信奏，刘进忠以康亲王招抚文檄潜送吴逆，召兵自救；足知进忠心怀诡谲，非实意归诚。其檄康亲王密为之备。

　　命江宁巡抚慕天颜督造鸟船。大将军贝勒尚善等奏言：得鸟船四十艘，即可破贼。上乃命慕天颜如数速造，以资大兵之用。寻慕天颜上言：所造鸟船甚多，必须时日；臣躬自督工，期以六阅月告竣。上谕：岳州需船甚急，若六阅月始竣，则秋冬已过，有误破贼之期；慕天颜其昼夜并力，务于八月内竣工，遣往岳州。

　　丙辰，以冯苏为广东巡抚。时尚之信奏：伪巡抚冯苏不忘国恩，协谋归顺。上因授冯苏为广东巡抚。已而巡抚傅宏烈又奏：冯苏为逆贼吴三桂顾待甚厚，且其家属俱在云南；今兹投诚，乃出于穷迫，请安插内地，以绝其暗通声息。上遂补冯苏为刑部侍郎，令其来京。

　　命侍郎觉罗舒恕为安南将军。上谕议政王等曰：侍郎觉罗舒恕既驻赣州，统辖满、汉兵防守地方，不可无印。副都统杨凤翔所留安南将军印，见在平寇将军华善所；其令华善遣的当人员赍印速赴江西付总督董卫国转送舒恕。

　　丁巳，尚之信奏祖泽清降。之信归顺后，即传檄粤境；原任高雷总兵官祖泽清遂率所属官兵于五月十九日薙发投诚，高、雷、廉三郡悉定。

　　命大将军简亲王喇布调兵守江西省城。总督董卫国奏：据在省官员报，湖广平江及铜鼓营逆贼声言出犯甚急，臣已留提督赵赖兵守乐安；而身还省城，遣兵赴剿。适简亲王复调臣标兵前往乐安，臣即启覆简亲王，简亲王遂责臣以轻王慢旨；既奉严谕，何敢有违，随撤进剿铜鼓之兵，发往乐安。但省城乃楚、粤后路，最属紧要；留省满兵止二百余、又无绿旗官兵，万一有警，恐难御遏，致负皇上任使。乞赐罢斥，另简贤能，以副总督重寄。上乃切责喇布曰：前屡诏喇布进剿吉安，屡以省会重地，不便轻离为辞。今既赴吉安，省会何遂可缓耶？省城官兵尽调远地，轻率已甚；且以轻王慢旨之语恐赫调兵，尤属不合。喇布等其速撤可缓地方官兵镇守省城，务使无虞。嗣后调度绿旗官兵，皆与总督董卫国会商行之；卫国亦照旧供职。

　　己未，谕将军莽依图用兵机宜。时翰林院侍讲学士顾八代赴莽依图军前，上令传谕莽依图曰：用兵利在神速，毋稽迟贻误，或不得已择便而进者有之。凡此机宜，尔自熟悉；近以逗留误事如长沙、荆州诸处，其明验也。

　　命调提督严自明赴广州。时尚之信奏：提督严自明系吴逆旧属，不知军旅；今粤东初复、兵心甫定，若以控驭无术、形迹可疑之人复令统辖，恐兵民不安。上谕兵部：据尚之信来奏，宜撤严自明还京师；但撤还自明，恐将来投诚者皆怀疑不前。其优加自明为将军，调赴广州闲住。已而自明奏言：臣既挂弹章，宜避疑嫌；乞赐撤还，或安置畿辅、或随侍辇毂。上乃命自明俟新提督到日，即还京师。

　　辛酉，谕诸将帅招抚陷贼官吏军民。上谕各省王、贝勒、大将军、将军、总督、巡抚、提督等：逆贼吴三桂背恩倡乱，散布伪札诱惑兵民、迫胁官吏，以致生民涂炭，所在骚然。今各路大兵剿抚并行，平凉、福建、广东诸处相继平定；文武大小官员兵民人等俱被恩赏，安插得所。惟湖南、四川、云南、贵州官员兵民人等仍陷贼中，未得归顺。念此等俱受国恩，必非甘心从贼：盖有怀忠义之心而无脱身之路者，亦有身被迫胁惧罪疑畏者。今大兵云集，不日荡平；贼寇玉石难分，朕心深为不忍！特颁敕谕，概示招徕。凡在贼中文武兵民人等悔罪归顺，前事悉赦不问，如常加恩；或有擒杀贼首投献军前及以城池兵马来归者，仍论功优叙。尔等即宣布晓谕，以副朕宽仁矜全之意。

