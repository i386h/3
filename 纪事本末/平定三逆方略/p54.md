<!-- { "loadSidebar": true } -->
　　甲寅，命马山等赴将军总督赵良栋军前。上谕兵部：曩者有事之时，所选发人员之中，马山、偏图劳绩屡着、军务素娴；四十六亦堪任使；宜用之边疆重地，可发往将军总督赵良栋军前。若四川需用，即授为总兵官；否则，令赵良栋帅之随征云、贵，即于要地任用。其标下官兵愿随者携往，准出征例，给与粮饷。此等人员，尔部详察议奏。

　　己未，命将军总督赵良栋等坚守四川要路。上谕议政王等曰：四川与云贵接壤，通道颇多，逆贼必乘间来犯。顷览将军总督赵良栋奏，我兵已抵金沙江；其檄赵良栋、乌丹、鄂克济哈等，当此进取之时，宜于各要路立营，深沟高垒，坚为守御。其守兵粮饷，运致毋误。

　　四月壬申，命大将军康亲王杰书发兵赴将军赖塔军。赖塔奏：所部兵二千镇守广东全省，设遇警他援，兵力单弱；请增发二千人。上命康亲王更以兵一千增遣将军赖塔军前，其余或悉帅还京师、或酌量留之先后还京，详议以闻。

　　戊寅，命耿精忠来京。精忠奏：今逆贼败遁，恢复海澄，闽疆悉定，图报有心，效力无地；伏恳准臣赴阙待罪。上命精忠来京。寻以精忠所属阿思哈尼哈番徐鸿弼等首告精忠虽已归降，仍怀反叛：遣王进功潜通海贼，与刘进忠密语，结为心腹；偕徐文辉等昼夜密谋，勾连海寇；又不收缴军械，潜埋黑铅于王升家，欲俟大兵旋日，复行反叛；隐匿奸细，于投诚时杀死总督范承谟以灭口，又遣王于玉、许应兆往吴逆处乞援。命议政王、贝勒大臣集议。议政王等勘审俱有实迹，分别拟罪具奏。上谕：耿精忠革去王爵，可即凌迟处死。其子耿显祚革去散秩大臣，可即处斩。徐文辉、王世瑜、白显中、江元勋、鲁养性、王振邦、蒋得■〈车厷〉、刘进忠俱即凌迟处死。黄国瑞、林芳孙、廖廷云、李似桂、夏季旺、吕应斗、武灏、司定猷、沈伟、郭景汾、罗万里、祖宏勋、陈议、陈斌、吕八俱即处斩。耿精忠、刘进忠首级仍枭示。田启蛟、金镜、李学诗、陈梦雷俱从宽免死，内系旗下人，给与本主为奴；系民，入官给与新满洲披甲之人为奴。

　　己卯，许将军王进宝还固原治疾。先是，进宝子用予面陈松潘已属内地，愿随征自效。至是，进宝奏：旧病愈深，乞解军职。上谕：卿久镇岩疆，劳绩素着；进剿四川，克奏捷功。地方初定，倚毗方殷。览奏以病乞休，言甚恳切；其还固原任所调摄。卿子王用予既愿随征效力，卿标官兵令其暂统，驻保宁；俟进取云、贵之日，随征协剿。

　　壬午，命大将军贝子彰泰等量率湖广满兵进云、贵，余撤还京师。彰泰奏：留守武冈州每佐领骁骑二人有奇，已选其中有马者先令赴大将军简亲王军。又自沅州拨每佐领护军二人、骁骑三人，亦选有马者及总兵官赵应奎并其标兵三千余人，俱令都统夸扎率之前往；马瘦及无马者，见留臣军侯旨调遣。上谕：今大将军贝勒、贝子大兵俱抵沅州，总计兵数每佐领二十人有奇，又总督董卫国、蔡毓荣、提督赵赖、桑额、周卜世等兵甚多，皆由镇远一路进取贵州；值此广需粮饷之际，大将军贝勒、贝子等于前发兵内视无马不能行者，遣每佐领若干人还京师，率满兵每佐领若干、绿旗兵若干进取云、贵，集议速奏。遇有机会，仍进发毋失。  
　 
平定三逆方略卷五十二

　　康熙十九年五月丙申，命将军额楚暂守南宁。先是，令额楚帅师还江宁。至是，额楚奏报：马承荫叛于柳州，将军莽依图等率大兵进剿，今闻贼将何继祖、王宏勋等两路来侵。上命额楚帅师暂守南宁，俟莽依图等平定柳州，仍还驻江宁。

　　庚子，命大将军贝勒察尼帅师暂屯沅州。察尼奏：臣兵向在常德，两月未支刍菽，马皆羸瘦；后虽补给，尚未充肥。今自常德进取辰、沅，沿途霪雨，泥泞疲乏，遗弃者甚多；军士或有徒步仅能达沅州者。且自三月二十日粮尽，迄今犹未运致。上谕：贝勒察尼帅师暂屯沅州，如将军赵良栋所奏，约齐举行。若此际有可进云、贵之机，仍毋俟定期，酌量进发。其粮饷稽误之故，令巡抚韩世琦察明具奏。

　　辛丑，命诸将稽察吴三桂与达赖喇嘛交通书札。上谕兵部：移文各路大将军、督、抚、提、镇等，凡有平定云、贵恢复城池者，俱令察访吴三桂与达赖喇嘛相通书札，随得随缴兵部。

　　乙巳，命大将军贝子彰泰等遣送伪将军吴有爵、崔世禄来京师。彰泰等奏：沅州既克，伪将军吴有爵、崔世禄等率众降。上命遣送来京

　　己酉，将军总督蔡毓荣奏：官兵复思南。毓荣遣随征总兵官邓秉志等进取思南，是月十二日至太平关击贼，败之；随三路进剿，贼弃城遁。十四日，我兵复思南府。

　　赠总督范承谟太子少保兵部尚书。先是，范承谟为耿精忠绐至其家，置刀锯于前，胁令顺从。承谟正色诋诃，不为诎服。贼因拘禁狱中，又百端逼诱。承谟坚贞弥厉，于康熙十五年九月十六日夜，遂为贼所害。至是，福建巡抚杨熙察明以闻。上谕：范承谟可赠太子少保、兵部尚书，荫一子入监读书。

　　甲寅，遣理藩院郎中詹璧喇往边地侦探。上谕詹璧喇曰：尔往驻松潘等处，凡有闻见，当如拉笃祜不时奏报。遣尔前往之故，明谕厄鲁特达赖、巴图鲁、台吉知之。然达赖、巴图鲁、台吉等，消息亦应密探；若得贼寇交通书信，即以奏闻，并探往来贸易者。凡奉使边陲，潜行诇察，良非细故。尔无攻战专阃之任，宜慎自防护，藏形敛迹，常近大军左右，侦探奏报。

　　丁巳，赠巡抚马雄镇太子少保、兵部尚书。当孙延龄叛时，雄镇为其所执，胁令降服；雄镇骂贼不屈，同妻子家口殉难。至是，将军巡抚傅宏烈察明以闻。上谕：马雄镇可赠太子少保、兵部尚书，荫一子入监读书。

　　赠总兵官吴万福太子少保。当耿精忠叛变时，福宁总兵官吴万福婴城固守、不甘从逆，为贼所杀。至是，巡抚杨熙察明以闻。上谕：吴万福可赠太子少保，荫子弟一人以守备录用。

　　六月戊午朔，命大将军贝勒察尼率兵还京师。察尼等奏：臣等合计两军，共前锋四百有奇、护军骁骑每佐领二十余人；内留前锋三百人、每佐领护军六人、骁骑九人进取云、贵，余悉还京师。上命贝子彰泰帅师进征，贝勒察尼察满兵出征在先、效力劳苦及无马者帅之还京。

　　癸亥，以李芳述为随征总兵官。将军总督赵良栋奏：投诚总兵李芳述先曾拒绝伪命，率众来降。今复能固守孤城，不为贼诱；请破格加恩。上谕：李芳述为随征总兵官，隶赵良栋标下随征效力。

　　丁卯，提督桑额革职、总兵官周邦宁降级，俱留任戴罪图功。先是，以桑额等自常德、澧州退还，上命大将军察取供词。至是，大将军贝勒察尼取供具奏，事下兵部议。兵部奏言：桑额职任总统，调度全省官兵。一闻贼警，不即驰赴常德以扼要害；乃迁延日久，始自荆州进发，致常德为贼所据。又不入守澧州，但于城外驻营六日，复致澧州被陷。且称彝陵一路贼警甚急，托故引还。应行革职。周邦宁偕桑额赴常德时，托病留澧州；迨桑额还自常德，又不入澧州防守，即同桑额奔还。应削去所加五级，仍降一级调用。上谕：桑额可革职，周邦宁可削去所加五级、仍降一级，俱留原任戴罪图功。

　　将军总督赵良栋奏官兵败贼于永宁。四月八日，贼以劲卒犯永宁，官兵鏖战弥日，贼犹不却；投诚总兵官李芳述等奋勇冲击，斩伪总兵毛有贵等，贼始大败遁逃，阵斩凡千余人。

　　丙子，命将军赖塔等安抚平南王下兵。时贼流言欲分调平南王所部兵往云南，安置各营。于是藩兵八千人，闻之尽恐。五月十三日夜，遂鼓噪拔营遁归。巡抚金儁以闻。上命将军赖塔、侍郎宜昌阿、总督金光祖、巡抚金儁、都统王国栋等设策安抚逃兵，发赴广西。

　　壬午，命大将军康亲王杰书率兵还京师。先是，令杰书等议奏旋师事宜。至是，杰书奏今当需饷之时，在闽大兵理宜全撤。但福建投诚之人甚多，金门、厦门诸处新经恢复，人心未定，宜留大兵一千二百人驻守福州、六百人驻守泉州、一千二百人驻守漳州；余兵，臣与参赞副都统衔禅布先率入京。至于沿海绿旗官兵，设防之外，孰宜先撤、孰宜镇守？应令尚书介山、侍郎吴努春、温岱等会同总督、巡抚、提督议覆。上报可。

　　大将军简亲王喇布奏复柳州，马承荫降。喇布与将军莽依图、总督金光祖等率满汉官兵分路进剿承荫，五月初四日光祖兵败贼于武宣，遂复县城。初八日，莽依图兵大败贼于陶登，乘胜前进，遂定象州。喇布兵于是月初四日至雒容县，即进取柳州。十七日，承荫率众诣喇布军门降，柳州平。

　　七月辛卯，命内阁学士萨穆哈往广西，分置马承荫标下兵。安塘笔帖式报：大将军简亲王兵距柳州二十里，马承荫等迎降。上谕：初，马承荫及所部官兵背叛，蹂躏疆土、扰掠生民，罪恶已极！后见湖南平定、广西恢复，穷迫请降。朕欲生民早获宁息，悉贳前罪，封以伯爵、授为将军，仍令管兵标员亦分营补用。及大兵规取云，贵，无故背恩复叛，致误征讨大事。今缘大败，兵临势蹙，复窘急来归；令学士萨穆哈速往，拨满、汉官兵押送马承荫及标下守备以上官来京。其标兵令督、抚、提、镇等分隶各营，汰其老弱；■〈犭回〉兵亦宜散置，切勿令其党聚。广东诸处被难人民，详察遣还故土。提督哲尔肯可屯驻柳州。

　　乙未，严饬川、陕督抚协运蜀饷。时总督哈占请秦饷由略阳、阳平运至保宁，令四川督、抚接运至叙州。巡抚杭爱复言：四川官员部选者俱未莅任，且民间无船，实不能接运。上谕：蜀抚既以官少船缺为言，仍令陕西总督哈占、巡抚鄂恺、甘肃巡抚巴锡即以略阳粮艘运官竟运至叙州，四川督抚速趋空船使回。大兵进剿云、贵，需饷至急；既已克期进取，挽运无过今秋。川、陕督抚自宜殚心筹划，勿误军需；乃妄分彼此、互相推诿，迟延至今，殊负职任！嗣今当同心商酌，不拘疆界，速为馈运，无误进取。如仍推诿迟延，有失军机，经管督、抚以下各官，俱以军法从事。 

　　将军王进宝请撤还所部兵，上不许。进宝言：臣标官兵历岁从征，备尝艰苦。今蜀疆底定，督、抚、提、镇已各设营兵；请量选臣标官兵付臣子用予率之进剿，被伤及从征日久者令暂还本汛。议政王等议从其请，发陕西兵以补其撤还之数。上谕：进取云、贵，期在八月，若撒还王进宝兵，复以陕西兵补足，往返商略，必误进剿机宜，关系非小。王进宝所奏，不准行。

