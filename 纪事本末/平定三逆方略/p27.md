<!-- { "loadSidebar": true } -->
　　癸未，敕大将军简亲王喇布等攻醴陵。喇布奏：醴陵陷贼，袁州、萍乡虽有署副都统扬古岱等统兵驻守，其力颇单。南昌兵卒分拨应援外，止存甲士五十人，别无可调之兵；臣已檄扬古岱等固守袁州诸处。闻署副都统多诺兵驻庐州养马，并檄趣驰赴江西。上谕：袁州镇标近已增设多兵，署副都统扬古岱又率兵驻防，兵力亦不为少。醴陵乃大将军安亲王大兵后路，今既陷贼，宜急图收复。大将军简亲王等其速趣扬古岱及总兵官赵应奎等分遣官兵迅取醴陵，并间道移会安亲王发兵夹攻；更檄署副都统多诺、副都统席山等星夜驰赴江西，听简亲王调度。

　　丁酉，谕大将军康亲王杰书招抚耿精忠。上谕兵部曰：大将军康亲王统率大兵大败贼众，已入闽境。耿精忠虽背恩反叛，念小民遭罹贼乱，困苦已极；朕心深为恻然！其以时事晓谕精忠早降，以副朕安辑生民至意。

　　谕湖广总督蔡毓荣等转饷郧阳。抚治杨茂勋奏：贼渠谭洪由水陆来犯，欲断饷道；臣与防守均州副都统诺敏、柯彝等共议发臣标兵并均州满、汉官兵，分四队以御来援贼众。惟虑饷道一时难通，迟延时日，粮匮可虞。上谕：粮饷系大兵急需，杨茂勋、诺敏等协力剿贼、速通水路，广湖督、抚仍设法陆运至郧，毋至匮乏。

　　戊戌，命江南、江西将军总督遣兵夹剿徽、饶诸路余贼。浙江总督李之芳奏：贼帅马九玉败走，余贼四窜，潜匿尚多。马鹏等拥众屯踞新建诸处，地连徽、饶、广信，不可任其蔓延。上谕：大将军康亲王已统帅大兵大创逆贼，深入闽境；宜及此时扫除余贼，平定地方。大将军简亲王、副将军希尔根、江西总督董卫国、将军华善、江南总督阿席熙等其速檄驻守建昌署副都统尼满、驻守徽州署副都统岳尔多等各率兵前进，协剿徽、饶、广信接壤诸寇；务行扑灭，以张浙、闽大兵声势。

　　丙午，命署前锋统领穆占为征南将军，帅师赴湖广。先是，大将军公图海奏：今进取汉中，必满、汉兵并力，庶可有济。但大兵征剿逆贼二载有余，军械残敝，绿旗兵丁马已殆尽，且秦地人民频年劳困已极，是以臣等公议暂停进攻。汉中之役，分兵防守诸隘；余兵每佐领拨足五人，每翼设夸兰大二员，遣副都统希福领之前赴湖广。俟秦中兵民稍得息肩，整缮器械、储备粮糗，再相机进取。上谕：贼渠吴三桂窃踞湖南为日已久，宜速遣重兵赴湖广扫除逆贼，克复疆土；若止遣每佐领兵五人，恐力仍未足。今大将军公图海既招抚王辅臣、底定平凉诸处，可暂停进取汉中，量留官兵防守隘口；余兵内简择精锐，仍携大将军敕印率赴湖广，剿灭逆贼。至是，图海又奏：平凉、庆阳虽已底定，而投诚兵心尚未宁靖；虽遣兵防守诸隘，汉中、兴安尚未恢复。臣若率精锐赴楚，恐不逞之徒心怀叵测。上谕：大将军公图海既称新附兵心未靖，汉中、兴安尚未恢复，可勿赴湖广。署前锋统领穆占懋着勤劳，其实授都统，佩征南将军印，统率原拨陕西每佐领骑兵五人，益以每佐领护军二人、简新附总兵王好问等所属精兵二千人并见在湖南瑚什巴等所率每佐领兵一人俱付穆占统领，前赴湖广。陕西所有诸将，不论参赞与否，俱听穆占会同图海公议简择以往。抵湖广日，于荆州、岳州、彝陵诸处满兵及伊所统兵内，共选官员及前锋护军骑兵每佐领足十人，或从荆州渡江、或由彝陵进剿、或趋岳州水陆夹攻，听相机从事。如须用湖广绿旗官兵，亦令随宜携往。

　　丁未，大将军康亲王杰书奏官兵复建宁。将军赖塔率满、汉兵自浦城星驰前进，于是月初三日抵建阳县，击败贼众，斩杀甚多；遂克其城。进至建宁府，贼溃走；府城亦复。

　　十月辛酉，提督佟国瑶奏，败贼于郧阳。八月，川贼谭洪率众乘船顺流而下，围困郧城；将军噶尔汉、提督佟国瑶等出兵邀战，败之陡岭。九月十九日，复以水陆兵分路夹击，斩首甚多；余贼悉遁。

　　癸亥，命叙赉甘肃镇将士。上谕兵部：自逆贼变乱以来，总兵官孙思克标下将士用命，屡经战阵，劳苦可嘉！所司速行叙赉，以示鼓励。

　　庚午，总督李之芳奏复温州。浙江温州总兵官陈世凯、平阳总兵官王廷梅等遣兵分路复浙、闽、江西接壤诸县，温州伪都统曾养性、伪伯祖宏勋等闻大兵入闽、势迫无归，是月朔日率众以城降，浙土皆定。

　　壬申，谕将军穆占进兵机宜。穆占奏：防守陕西各隘外，所余满、汉兵若令大将军公图海等及臣率赴湖广，更酌选荆州、岳州、彝陵兵分路并进，则吴逆可灭。若欲进汉中、兴宜，宜停发陕西满、汉官兵，令图海及臣率之四路进取四川、云南，吴三桂势必退保巢穴，则湖南地方亦易恢复。上谕：陕西兵所在征剿勤劳备至；挽输粮饷，民殊苦累。若复进取四川，恐师徙重困，转运维艰，故暂停汉、兴之役。平凉虽已底定，绿旗兵既乏马匹，新附之众心犹未定，陕西诸将及新附将士不便调往湖广。且荆、岳诸处，有大将军顺承郡王、贝勒尚善、都统鄂鼐、宜礼布等统兵驻守。又大将军安亲王统率大兵围困长沙，今将军穆占率师抵湖广日合荆州诸处兵每佐领配足十人，又添蒙古兵及陕西、湖广绿旗兵随往，兵力不为单弱。着穆占仍遵前旨行，迨克复地方，其应设镇守官兵、调遣机宜，与诸将军、总督、提督等议行。大将军安亲王、顺承郡王、贝勒等探知穆占何路进兵，即相机履援。大兵剿贼惟马是赖，可视其肥瘠，择可蹔驻之处酌量饲秣。寻又召穆占来京密授机宜，随令驰往军前。

　　召还驻守河南府及潼关兵。上谕兵部曰：驻守河南府及潼关兵回自保宁，备尝艰险；俱召还京师。大将军公图海可分兵守潼关，将军布颜尽率兖州驻防兵移镇河南。今闽、浙俱已底定，兖州不必驻防。又谕还自保宁官兵曰：逆贼吴三桂负恩反叛，大兵致讨；尔等为国尽劳，攻取七盘、朝天诸关，大败贼众，直抵保宁，屯驻日久，饷道梗塞，遂尔旋师，未获成功：责在将帅，非尔等之罪。沿途遇贼，复同心合力屡次血战，击败贼众；后又久围秦州，屡败四川来援之贼，恢复秦州；又击败平凉诸贼，降王辅臣。尔等披坚执锐二年有余，剿寇开疆，备尝劳苦；朕心悯焉！今据塘报，耿精忠已归命，关、陕、闽、浙以次削平；江西不日底定，粤贼亦已败走。尔等于更替官兵到日，即速还京；所有劳绩，俱与议叙。  
　 
平定三逆方略卷二十七

　　康熙十五年十一月乙酉，大将军康亲王杰书奏耿精忠降。杰书帅师抵延平，伪将军耿继美等以城降。精忠探知，大惧；随遣其精奇尼哈番刘蕴祥等赴延平献伪总统将军印，续遣子显祚来迎。杰书师抵福州，令侍读学士尹泰赍免死敕谕以往；精忠于十月初四日率伪文武官出城迎降，献所属官兵册籍。寻精忠请随大兵立功赎罪，杰书以闻。上命精忠仍留靖南王爵，率伊属官兵随大兵征剿海逆，图功赎罪。原任巡抚刘秉政等俱着来京，其藩下官及两镇标下武职仍留原任。兵丁照额设外，其余愿效力者分隶提镇各标；愿归农者，原籍安插。

　　丙戌，命京口将军杨凤翔等率师赴福建。上谕议政王等曰：大将军康亲王帅师定闽、进剿海寇，分兵守福州诸处，恐兵力未足；可于驻守江宁盛京兵内发七百人、自京发往京口汉军兵内发五百人，令将军杨凤翔、署副都统岳尔多、孟安等率赴大将军军前，听其调遣。又闻进闽大兵缺马，即发内厩及兵部驿营马共二千，选八旗官各一员送军前散给；其送马官沿途或有骚扰，许地方官指名参奏。

　　大将军康亲王杰书奏：官兵败海贼于乌龙江南。海贼伪总统许耀率贼三万余逼福州乌龙江南而阵，列十余营；都统拉哈达率兵进攻。十月十五日，渡江分队奋击，败之于小门、真凤诸山；尽破贼营，追奔四十余里。

　　丁亥，敕谕湖广大将军王、贝勒、大臣及诸将士。上谕湖广大将军王、贝勒、参赞大臣及官兵曰：我朝创业以来，凡灭寇开疆，动合机宜；将帅皆身先士卒，无不肤功立奏。逆贼吴三桂背恩反叛，朕念尔等宗室大臣简阅官兵，委以南征，削平僭乱，拯救生民。今出师三年，未获尺寸，坐失机会；使疆圉日偪、贼势鸱张，縻饷困民，误国孰甚！罪在王、贝勒、将军、大臣，于众官兵无与。今陕西、福建、江西、浙江虽渐底定，然贼渠三桂不诛，于事何济？日者穆占在川、陕时，劳绩茂着；兹特简为征南将军，命之讨贼。尔等亦当同心戮力，歼寇拓疆，以副朕靖乱安民之意。慎勿妄分疆界，各顾部伍、互相推诿，仍蹈前失也。众官兵自遣发后，为国效力，暑雨蒸湿，浚濠筑垒，昼夜枕戈，冲锋冒刃，分防侦探，备极劳苦；朕悉知之。每念及此，深用恻然！尔众官兵其念朕恤养之恩，益加用命；倘树立功勋，朕不容优加爵赏。其各勉之！又谕：理藩院览：大将军顺承郡王奏：蒙古兵丁抵荆日久，马匹倒毙甚多。其以见在外藩王、贝勒等所献之马拨足一千九百匹，速行前往，用资征剿。

　　辛卯，命大将军简亲王喇布等调兵剿醴陵、萍乡贼。总督董卫国奏：臣侦知醴陵陷贼，随启大将军简亲王遣副都统锡三领兵赴援；今贼复声言犯萍乡诸处。臣思浏阳、醴陵皆前通长沙，乃江楚门户；今为贼据，诚恐安亲王孤军深入又无援师，深属可虑！上谕：醴陵、萍乡为安亲王大军后路，所关匪细；副都统锡三虽已赴袁州，仍恐兵力单薄。今闽省已定，建昌诸处似可稍舒；大将军简亲王及副将军希尔根、总督董卫国等量调建昌、抚州、乐平、饶州、南昌诸处满、汉官兵速赴袁州、萍乡诸处，同锡三、扬古岱、赵应奎等协力剿贼，疏通道路。仍间道移会安亲王：若可发长沙兵，量行速发夹剿。

　　丙申，命将军穆占援长沙。先是，大将军安亲王岳乐赴长沙。上以我军深入，滑贼吴三桂，必往来救援；敕大将军顺承郡王勒尔锦、贝勒尚善等扬声进兵以牵其势，不时侦探贼情，相机渡江进取。至是，总督董卫国、巡抚韩世琦、总兵官赵应奎等相继奏言：三桂知长沙被围，即遣马宝、高启隆由岳州星驰救应，又遣伪将军胡国柱等入长沙固守；三桂亦自松滋拥众来援长沙，屯岳麓山。上谕：荆、岳大将军等违命不前，迟延时日，致逆贼得间四出应援。今荆、岳之兵安处日久，马皆肥壮；着将军穆占速赴湖广简选荆、岳、彝陵士马，由岳州趋长沙接应安亲王兵。若长沙军无虞，或出彝陵取岳州、或由荆州渡江，便宜进发。

