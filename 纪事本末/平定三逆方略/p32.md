<!-- { "loadSidebar": true } -->
　　庚午，命大将军康亲王杰书调刘进忠等驻福州，以都统赖塔守潮州。上谕杰书曰：据笔帖式塔穆哈图报，潮州刘进忠已于本月初六日薙发投诚；今进忠复遗书吴三桂，为平南亲王尚之信举发。是进忠投诚，本非真心，不过势穷就抚耳。又总兵官刘炎所遗吴三桂书亦皆搜获，其心迹与进忠略同。此等皆心怀反侧，久留潮州，必致生变。若果已投诚，康亲王等即托言欲与相见，以计撤回，留驻福州；设或迟疑不至，速行奏闻。进忠等既撤，则令将军拉哈达以兵之半守漳、泉，都统赖塔率其半守潮州；仍令尚之信遣原任潮州总兵官王国栋尽率其标兵，诣赖塔协守。

　　臣谨按：刘进忠等皆系反侧奸徒，其投诚也，不过因我兵进逼潮州、尚之信等又以广城归，穷蹙无归，乃俯首来降；本非真心效顺者也。故前此既报投诚，潜以招抚檄文送三桂所乞兵自救。时皇上已洞见其诈，命杰书密加防范。至是，虽经薙发，复遗书三桂为尚之信举发。皇上虑其有变，又命杰书以计撤还福州。彼时进忠等虽不得已而往，而中怀叵测，究未革心；后果与耿精忠等谋为不轨，赖大兵有备，狡谋莫逞。不然，则久留潮州，仓猝变起，必又烦王师之扑剿矣。要惟皇上明如日月、无隐不烛，所以能弭乱于机先也。

　　壬申，免陕西平凉、庆阳田租。上谕户部：平凉诸处遭逆贼变乱已阅二载，田土荒芜，民不得耕；其租税量予豁免。令总督巡抚晓谕小民，务使得沾实惠。

　　癸酉，命将军莽依图速还韶州。将军觉罗舒恕等奏：将军莽依图遗臣书云：我等驻韶州候旨调遣，因尚之信屡遣人来言刘进忠等尚未薙发，遂留副都统穆成额驻守韶州，而身偕将军额赫讷于本月十一日领率官兵前赴广州。上谕：前议令简亲王大兵俟粤东既定，即进取衡州；将军莽依图兵俟马到即进取湖南，平南亲王尚之信等进取广西。今刘进忠等已薙发投诚，潮、惠无虞；莽依图其速回韶州，同各路大兵分道进剿。

　　甲戌，命銮仪卫銮仪使王可臣为广东提督。时授广东提督严自明为将军，故以可臣代之。

　　七月丁丑，革原任两广总督金光祖职，戴罪图功。光祖奏：臣前窥察众情，多有猜疑；随将臣总督两广关防蹔行秘藏，托言失去。今虽用原藏关防为信，绥辑人心；然受两粤重寄，不能预筹保固，一旦被陷，贻误封疆，臣罪难逭。上谕：金光祖身膺两粤总督重任，不能保守封疆，致地方陷贼。前奏关防已失，今又称收藏。如果曾收藏，其具题失印之时，何不以此情密奏。观此，明属巧饰。本应革职，从重治罪；念其与平南亲王尚之信密谋反正、复定粤中，着革职，仍留原任戴罪图功。

　　丁亥，命大将军简亲王喇布晓谕韩大任等。喇布奏言：闻吉安逸贼韩大任等屯宁都、乐安诸处，臣随调满、汉官兵三路追剿，仍行文招抚。今大任等意欲投诚，启请转奏。上谕：前王辅臣等投诚，俱已免罪复用；近又特诏传谕，被胁从贼官吏自拔来归，赦罪议叙。简亲王即以此意晓谕大任等，其兵部印文一并发往。

　　辛卯，命尚之信等援韶州。大将军简亲王喇布等奏：侦得吴三桂所属伪将军七人率贼三万至宜章，欲犯乐昌，又欲分兵犯南安。上谕：逆贼至宜章屯驻，复欲分兵南安，势必窥伺南、韶；简亲王宜预为守御之策，以固疆圉。又潮州刘进忠、刘炎等俱已薙发归诚，粤省官兵无东顾之忧；平南亲王尚之信、将军莽依图即亲统满汉官兵赴韶协剿湖南逆贼。将军舒恕领兵防守南安、南雄诸处，为韶州声援；或未便身离赣州，亦当量遣官兵驰赴。寻舒恕奏：据副都统穆成额报，逆贼于本月初五日围攻韶州甚急；臣即与巡抚佟国祯、总兵官哲勒肯等会商，遣署副都统赫勒布率满、汉官兵赴援。上复谕：韶州，江、粤咽喉，必争之地。尚之信、莽依图等以文到日即率兵速赴韶州，舒恕亦相机应援；简亲王仍分兵赴赣，以资防御。

　　臣谨按：韶州，江、粤咽喉，又接楚南之境；皇上知其地居形要、贼所必争，早已令官兵汛守，严加备御。至是，吴逆因尚之信归顺、我兵复规取广西；心怀惶惧，遂大纠贼众，蒙死攻韶；意在遏我后路，侵我广东。皇上复虑韶州脱或有失，则广东不无可虞；乃亟调诸将星驰赴援。于是我兵并力内外夹击，逆贼大败，随弃营遁去，粤疆得安；皆由防范周密、调遣神速，故能保韶郡要害之地深挫贼锋，使逆寇不敢复窥东粤也。

　　丁酉，命加祖泽清都督同知，仍管总兵官事。原任高雷总兵官祖泽清奏：罪臣束兵无术，临难偷生；蓄恨两年，始得乘机斩贼，率属归顺。有罪无功，奚敢置喙！臣谨束身伏锧，静听处分。上谕：祖泽清先虽被胁从逆，仍感戴国恩，密谋斩倡乱逆弁陈加正、擒伪将军谢厥扶等，薙发归顺；其加都督同知，仍管总兵官事。

　　命将军穆占以师会大将军简亲王喇布进定衡、永诸郡。先是，大将军安亲王岳乐等奏：大兵乏粮，樵采至二、三百里外。上乃命穆占速行分道进剿湖南；其进兵机宜，仍行奏闻。至是，岳乐等复奏：臣等两军并驻日久，求粮刍益艰；宜分兵往岳州，水路夹攻。今臣等共议，令将军穆占与其所偕大臣及前锋二百、护军每佐领三人、骁骑每佐领三人、蒙古兵五百、汉军一百五十、绿旗兵三千前往岳州，臣军惟留穆占所部护军每佐领一人、骁骑三人并援剿营兵三千人、炮五十。上谕：大将军贝勒尚善等前奏须得鸟船，始可破贼；已命巡抚慕天颜督造。今即将军穆占统兵到岳，亦必俟鸟船告竣，然后进攻；度鸟船到彼，正当隆冬水涸，难以前进。若俟明年水长进兵，势必坐守岳州，虚糜日月；穆占宜勿赴岳州，以兵会简亲王规取衡、永诸处，遏贼后路。如此，则粤东得以宽缓，而粤西欲降者亦可乘间来归。穆占等其即率赴岳官兵速趋茶陵、攸县与简亲王兵合，协力进取衡、永诸处。

　　命巡抚傅宏烈为抚蛮灭寇将军。宏烈奏：臣前请大兵接应，力任进取两广。今广东全省已定，广西乃臣专责，无可他诿。臣与将军莽依图等议，欲进取广西；缘敕印未至，无以为信。且臣兵寡弱，必得尚之信官兵同臣进取，庶克有济。又收复广西、云、贵，须招集土司。土司官员专取凭于印信，若以广西、云南各土司印信颁发，招抚一处即给一新印，以杜反复；则逆贼可不烦大兵而灭矣。臣标官兵经年缺饷兼少马匹，请量拨给，以资进剿。上谕：览奏，词意忠恳。傅宏烈可仍以广西巡抚为抚蛮灭寇将军，给以敕印；令尚之信速遣所属官员，与傅宏烈同定广西。土司印信，礼部铸给。其官兵钱粮，令总督金光祖给银十万两，俟秋凉再发马匹。寻又命户部拨银十万两，解赴宏烈军前。

　　庚子，尚之信奏复惠州。时海贼刘国轩窃踞惠州，闻尚之信、刘进忠等归顺，大兵将至，于六月初十日弃城潜遁，伪总兵陈琏等以城降。

　　辛丑，命大将军简亲王喇布等调遣官兵固守袁州、萍乡。喇布奏：吉安、赣州、南安皆重地，臣等兵力甚单，议撤驻袁兵每佐领三人并撤统领江宁兵额楚、署副都统扬古岱等还吉安以备调遣。其袁州、萍乡诸处，乞令安亲王分兵防守。上谕：安亲王及将军穆占之兵不便分遣；袁州、萍乡系安亲王大兵后路，简亲王仍量调通省官兵严加防守。

　　甲辰，尚之信奏，琼州官民归顺。原任琼州总兵官佟国卿等闻尚之信归顺，随于五月二十九日率兵民薙发输诚；粤东悉定。  
　 
平定三逆方略卷三十二

　　康熙十六年八月丁未，命遣猓猓总兵官陆道清还云南。大将军安亲王岳乐等奏：猓猓总兵官陆道清请还云南从中举事，相机鼓动土司；可否发往，伏俟睿裁！上命遣陆道清回云南宣布宽大德意，晓谕土司；倘未便举事，亦听其还乡，使彼父母妻子得以完聚。其布政使周昌、黄九畴仍留安亲王所，俟有机会，题明遣往招抚。

　　命总督董卫国领兵剿逆朱统锠。卫国奏：逆贼朱统锠复犯江右，已破贵溪、滤溪诸县；臣请亲率所部官兵，前往扑剿。上命卫国便宜进剿。

　　命备养马匹于南昌诸处。上谕议政王等曰：外藩蒙古王等捐马甚多，江西邻近湖广、广东，乃适中之地，可拨五千匹发往南昌，令总督董卫国遴委贤能官员督视秣养。后又命简选兵部喂养马及营驿马二千匹发往湖广武昌，饲秣备用。

　　臣谨按：马匹为大兵急需，所关綦重。时禁旅徂征已历数载，皇上虑军行日久，战马不无疲损；若进剿逆寇，或有缺乏。则江、楚诸省素非产马之区，一时不能骤得；从京师发往，道里遥远，必致有误事机。故前此屡谕兵部，解马军前。至是，复令拨马于南昌、武昌豫为备养，以待不时之用。其后大兵克定湖南，分路前进，即以此马分给士卒；故征讨所至，甚得其力。盖由皇上先事区画、戎备充周，所以王师规取滇南，无少稽滞也。

　　乙卯，命诛逆贼谢厥扶等。尚之信奏：祖泽清以所执伪顺德水师总兵谢厥扶、随征总兵邓震奇、监纪同知谢济、水师游击韩达、戎旗守备韩元龙、中军守备欧国勋、邓骏解送到臣，今监锢候旨。上命之信，文到日即将谢厥扶等七犯正法。

　　丙辰，命选便习舟楫者。先是，上命总督阿席熙招募鸟船所需舵工、水手；至是，阿席熙奏：舵工、水手若于八月内召足，随船解送，似难必得。上谕：鸟船需用舵工、水手，最为要紧；宜用精熟谙练之人。河南、山东、湖广、江南、江西、浙江、山西俱有福建投诚开垦官兵，多习水性；其行令各该巡抚遴选便于舟楫者报部。其舵工、水手仍听总督阿席熙多方召募；如不能足数，即以各省所报官兵酌量发往。

　　丁巳，敕将军穆占规断贼后。总督金光祖奏：广西马逆及孙延龄交战，抚臣傅宏烈已统兵西行。又楚逆方逼韶城与我兵对垒，乞多遣满兵以资剿御。上谕：逆贼吴三桂分遣贼兵侵犯广东韶州、广西桂林诸处，皆由大将军安亲王岳乐、将军穆占等拥兵坐守长沙，不即破贼平定湖南所致也。岳乐等其以文到日，即分兵令穆占率赴乐昌诸处，以断来犯韶州贼兵后路，夹而攻之；度未可行，穆占即会同大将军简亲王喇布进取衡、永诸处，以断侵犯两粤贼兵后路。其抚蛮灭寇将军巡抚傅宏烈既统兵赴援广西，听其相机堵剿、平定地方。

