<!-- { "loadSidebar": true } -->
　　甲子，命大将军公图海调兵赴四川、护军统领佟佳等自重庆赴泸州。将军乌丹奏：蜀省诸要路，应分兵防守；但兵数有限，请速调发。上谕：大将军公图海身任疆场署，副都统熙符所帅之兵至汉中时，宜如何镇守地方，听其酌行移檄。副都统觉罗吉哈礼、席布等速行前往，并移檄护军统领佟佳等疾速启行往会。将军噶尔汉等军到日，如重庆可通，即由重庆迅赴泸州剿贼。

　　命将军噶尔汉等分兵守巫山、夔州。噶尔汉奏：臣等相继进剿，败遁之贼与四川、云阳贼合，浚壕筑垒，水陆相拒。臣念巫山、夔州乃大兵后路，须兵固守。上谕：将军噶尔汉、提督徐治都率兵恢复四川巫山、夔州，更进取云阳诸处，俱关甚要；贼方合力婴城拒敌，其移檄守荆州副都统诺敏发红衣炮八、炮手各二人星夜送至军前备攻城之用。徐治都所增标兵五千，招募不免迟缓；其以均州、房县所裁镇标之兵及内地绿旗兵调往至巫山、夔州诸要地，速发镇守。副都统得尔德可率兵往彝陵，弹压地方。

　　大将军贝子彰泰奏官兵恢复贵阳。彰泰等恢复镇远，即分遣满、汉官兵进取贵阳；十月十七日，复平越府并复新添、龙里二卫。二十一日，我兵直抵省城，逆渠吴世璠、伪将军刘国炳、吴应麟等率众夜遁，遂复贵阳府。又招李本深降之。其余安顺、石阡、都匀诸府以次收复，贵州全定。

　　乙丑，严饬总督哈占速赴四川夹剿寇贼。上谕议政王等曰：将军噶尔汉、提督徐治都以师深入四川，两次击败贼寇，恢复巫山、夔州，今又围困云阳县。总督哈占启行已久，何以至今未达？其速统兵从后夹剿；如复仍前迟延观望、贻误军机，即以军法从事，决不姑恕。速移檄趣之。

　　命郎中范承勋督饷给将军噶尔汉军。上谕兵部：将军噶尔汉等深入剿贼，转运粮饷，最为重要。郎中范承勋已至彝陵；自湖广进蜀一路官兵粮饷，范承勋身自督趣，毋误转运。

　　命四川汉中诸将乘机剿贼。上谕议政王等曰：四川逆贼猖獗，皆由诸将畏怯瞻顾、不竭力剿御所致。今大将军贝子彰泰等击败贼渠吴世璠恢复镇远、平越、贵阳诸府；四川汉中将军、大臣宜乘此机会并力进剿，毋得仍前观望，坐失事机。

　　丙寅，命总督哈占等招集逃兵。大将军公图海奏：泸州逃散绿旗官兵不敢还营，今永宁失陷、建昌路阻，若不速行收抚，将来或投入贼营、或相聚为乱，其害匪细；宜招抚还营，仍前给粮补伍。上谕：大将军公图海所奏甚善，宜令总督哈占、将军王进宝速招逃兵入伍，俾其赎罪图功。

　　庚午，命总督哈占暂驻保宁。哈占奏：臣于十月二十四日已抵保宁，一面酌拨官兵防守招化、苍溪诸隘；一面拣选精锐付总兵官高孟，一路由顺庆、蓬州进取营山，一路由南部进取营山，复由营山会取渠县。俟剿灭逆贼彭时亨，平定川北之后，再进剿川东逆贼谭洪。上谕：保宁关系重要，总督哈占暂驻镇守；俟将军王进宝到日，哈占即率大兵剿谭、彭二贼。未几，总兵官高孟击败贼兵，斩杀甚众，营山、渠县相继恢复。

　　甲戌，命佛尼勒为建威将军。将军鄂克济哈奏：乌丹解任后，两路官兵俱付臣统领但建昌、永宁相去千余里，一身不能兼顾，乞另设一帅进取永宁。上命署西安将军事佛尼勒为建威将军，调遣永宁一路满、汉大兵与总督哈占会商剿贼。

　　十二月丁亥，命大将军贝子彰泰进定云南、总兵官王用予速取遵义。上谕议政王等曰：今贵州底定，大兵宜速取云南。况大将军赖搭兵已抵南宁，大将军贝子彰泰毋分兵向遵义，即速行进定云南。彰泰军中统领绿旗兵将军、总督、提督、随征总兵官甚多，兵数亦众；彰泰等进兵时，可于诸大臣内酌留贵阳，厚其兵力，俾守黔中。至固原总兵官王用予，前曾请取遵义；今宜令用予速取遵义，即镇守之。

　　庚寅，命护军统领佟佳等速取夔州、副都统得尔德等镇守彝陵诸处。湖广巡抚王新命奏：逆贼谭洪侵犯夔州，掠取粮艘。上谕：夔州乃运粮要地，令护军统领佟佳、署副都统张长庚率兵速取夔州，并令王新命速发徐治都新添标兵前往，更檄副都统得尔德、总兵官严宏加意防守彝陵诸要害。

　　敕总督哈占速讨谭洪诸逆。哈占奏：臣今奉命为川陕总督，或驻两省适中之地，调兵剿寇；或俟将军王进宝至保宁，臣仍亲往灭贼：伏请上裁。上谕：大将军贝子彰泰等已平贵州、进取云南，大将军赖塔已统率大兵进发；总督哈占可速灭逆贼谭洪、彭时亨等，即遵前旨协同满、汉大兵进讨，如或违误，定如前旨处分。

　　壬辰，授诸将平滇后应行事宜。上谕议政王等曰：今大将军赖塔等率兵进定云南，不日自当恢复；一应事机，俱宜预定移知。大兵直抵贼巢，若贼不能支、穷蹙来降，勿谓输诚，待以宽典；逆贼吴世璠、吴应麒、胡国柱、夏国相等诸首恶，俱令骈斩，传首京师。至尽节官员，其察明以闻。大将军彰泰、赖塔等会合之时，宜作何留兵镇云南及宜发还余兵？并详议具奏。

　　甲午，命总兵官刘成龙赴将军噶尔汉等军、署副都统诺敏守常德。上谕：兵部览将军噶尔汉、提督徐治都奏，请调总兵官刘成龙赴伊军前、调荆州副都统一员镇常德。但今大兵直抵云南，湖南已入内地，常德不必添发满兵；刘成龙可速赴噶尔汉等军前，署副都统诺敏率所部往镇常德。寻诺敏奏：所部之兵为副都统得尔德分往，又分兵押西洋炮赴噶尔汉军，余兵甚少；请敕得尔德以带往兵五百人发还臣部。上谕彝陵副都统得尔德兵守巫山、巴东诸要害，兼顾将军噶尔汉兵饷道，不可撤还。诺敏率所部兵赴常德；送炮兵还，亦令前往。

　　乙未，大将军贝子彰泰奏官兵恢复永宁州。彰泰等既复贵阳，即令提督桑额、总兵官陈珀等率兵进取鸡公背、铁索桥。十一月初十日，我兵败贼，克永宁并复鸡公背、索桥诸处，贼焚铁索桥遁。

　　壬寅，将军王进宝请率兵进取云南。上不许。进宝奏：请拨各镇营兵合万五千人畀臣统领，进取云南。上谕：因保宁最为要地，故特令将军王进宝镇守以绥辑全蜀。今大兵分路进定云南，将军鄂克济哈、赵良栋等已帅兵剿贼，由成都启行；逆贼谭洪等尚未殄灭，王进宝可仍遵旨镇守保宁。

　　甲辰，命副都统得尔德等遣兵守巫山、巴东诸处。将军噶尔汉奏：请自巫山、巴东以至彝陵，俱令副都统得尔德等镇守。臣等庶可撤防守地方之兵合力剿贼，而饷道亦可无虞。上谕：副统得尔德、巡抚王新命、总兵官严宏酌拨满、汉兵固守巫山、巴东、彝陵诸处，保护粮储，勿致疏虞。  
　 
平定三逆方略卷五十六

　　康熙二十年月正丁巳，大将军贝子彰泰等亲帅师剿贼。彰泰等疏言：提督桑额等报伪留守将军及三伪将至普安，率其众三千人欲据盘江。臣随遣安顺府驻防署前锋统领萨克察巴图鲁等率每佐领兵三名有奇，令固守铁索桥诸处。上谕：广西大兵已入滇境，贝子彰泰等兵宜乘机速行进剿。今大兵秣马贵阳已经月余，且铁索桥盘江最为要地，提督桑额等既报逆贼欲据盘江，贝子彰泰、总督蔡毓荣等不躬亲驰赴扼据要害、扑灭贼寇，止遣萨克察巴图鲁等率兵前往，殊非事宜。彰泰等其亲统大兵迅往剿贼，平定滇中，勿失机会。

　　臣谨按：盘江铁索桥乃滇、黔咽喉，为必争要地。我兵据之，则可以长驱无梗，直薄滇城；若为贼所扼，亦可以负固自守，苟延啄息。故贼将数人统万余之众，悉力来争。是时彰泰等宜即躬统重兵，星驰拒守；乃竟不亲行，仅遣萨克察巴图鲁率每佐领兵三人以往。皇上闻之，即虑兵力尚单，脱贼先据其它，则我师不能骤渡，或致相持日久；亟敕彰泰等统率士马疾行进剿。彰泰等奉命遄行，果能乘贼未到先渡盘江；遂得进抵滇中，与诸道会师击灭逆寇。盖皇上深知地利，先事调度，故能使贼狡计莫展，势蹙力殚，不旋踵而悉皆颠踣也。

　　庚申，以龙天佑为管领土司总兵官。大将军贝子彰泰等奏：土司龙天佑诣臣军迎降，即剿茂口贼，仍身率土司目兵防守要隘；感念国恩，特为输力。上谕：以龙天佑为都督佥事，授管领土司总兵官。

　　丙寅，趣大将军贝子彰泰等速进云南。上谕议政王等曰：贝子彰泰等若乘逆贼败走云南之际即行追蹑，则云南早已荡平；乃先借秣马逗遛，今复以逆贼肆犯推诿，殊属不合！目前逆贼困迫已极，旦夕灭亡若不乘机剪除，恢定滇土，更需何日？且大将军赖塔等兵抵田州，即进定云南，为日已久；彰泰等于谕旨到日，即率满洲绿旗大兵之半速进云南。至于贵州，亦属重要；可选贤能大臣及总督、提督等统留半之兵，令其固守。彰泰等若仍前逗遛、不疾驰进定云南，旋师日从重治罪。

　　命候补马山偏图为云南总兵官。提督桑额奏：鸡公背、铁索桥乃险要重地，悉为我有；滇省荡平，可立而待。云南旧设七镇，分汛防守；今当地方初复，请敕部遴选能员星驰赴镇弹压。上谕：候补云贵总兵官马山偏图，可先授为云南总兵官；其余五镇员缺，俟云南收复日遴补。

　　壬申，诏送李本深至京师。大将军贝子彰泰等奏：原任提督伪将军李本深及大小文武官悉缴伪印札，相继归诚。上命送李本深来京，余令量行安插，俾其得所。

　　将军王进宝请赴泸州剿贼，上不许。进宝疏言：乞以将军佛尼勒调往官兵及随臣驻防保宁官兵付臣与臣子用予率之，先剿泸州逆贼，乘胜进取遵义；俟遵义克复，臣仍还保宁。上谕：保宁诸处所关最要，将军王进宝仍遵前旨驻镇保宁，绥辑蜀境。

　　乙亥，将军噶尔汉等奏复忠州、万县诸处。时逆贼谭洪死，噶尔汉等兵复击败郧阳之贼，洪子天秘震恐，遂焚万县贼巢天赐城寨以遁。于是我兵直进万县，开县、建始、忠州、梁山悉定。

　　丙子，命将军噶尔汉进取遵义、贝子准达还荆州。初，准达奏，水陆两路进兵。上以准达前屡被敕进讨谭洪、彭时亨等，乃推诿不前；今见噶尔汉、哈占等击斩逆贼谭洪、彭时亨殆尽，始奏水陆进兵，殊为不合。因下诏责之。复谕兵部：今谭洪党羽俱已就戮，万县诸地悉经收复；宜简精兵健马，速取遵义。将军噶尔汉，其简选士马疾行，率赴重庆，尽统贝子准达军速定遵义；副都统得尔德等兵亦听调用。万县地处陕隘，难以饲马；可趋至重庆，秣马而进。噶尔汉军中效力有年，困乏无马者，准达悉行收取，率还荆州。至于夔州要地，令提督徐治都率标兵暂驻防守；总督哈占可率所属兵驰赴叙州府，与大兵协力，前驱剿贼。

