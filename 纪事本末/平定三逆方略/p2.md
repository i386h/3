<!-- { "loadSidebar": true } -->
　　七月庚午，吴三桂疏请撤兵。三桂山海卫人；父襄，为明督理京营总兵。三桂以父荫为边将，历封平西伯，镇山海关。流贼陷京城，三桂按兵不动；襄降贼，以书招之，三桂行至宝邸，闻贼据其爱妾，辄忿恨，旋山海关，密请我师；时和硕睿亲王多尔衮西伐，师次翁后，三桂迎降；命封为平西王，随大兵入关，追剿流贼。顺治五年，同将军李国翰等至汉中，驻镇其地。及全蜀既定，随大兵平云南，寻进缅甸；叙功封平西亲王，遂留镇滇。后奏请文武官弁乞自选置，既得请，益骄蹇纵恣，陵轹命吏，辄布其所私■〈目匿〉于要地；不为用者，必阨之去。诏府第、起园囿，僭侈无等；括明黔国公沐民庄田，悉为己有。诳称水西土司反叛，请攻灭之；阳居拓地之功而阴擅其利。诸水陆冲要，遍置私人榷敛市货，因潜购硝黄诸禁物。又诡称蒙古侵中甸边境，要挟军需，以示额饷必不可减。且日练士卒、利器械，阴蓄异志。其旧部将则陕西提督王辅臣、贵州提督李本深、四川总兵吴之茂、云南总兵马宝等时资给之，倚为心腹。及可喜乞归奏允，三桂不自安，乃具疏请撤。上仍以温旨答之曰：王自归诚以来，克殚精忠，戮力行间，功续茂着；镇守岩疆，宣劳岁久。览奏请撤兵安插，恭谨可嘉！今云南已经底定，王下官兵家口作何迁移安插？户、兵二部确议以闻。部议：三桂及所部五十三佐领官兵家口，应俱迁移。疏下议政王、贝勒、大臣集议。一议：吴三桂镇守岩疆，宣劳岁久；戮力行间，平定云南。今三桂既奏请撤兵安插，应将三桂并所属官兵家口俱行迁移。至于云南有土司、苗蛮杂居，且控御西陲，尤属要地，宜遣满洲官兵四千镇守；俟驻防官兵到日，三桂启行。一议：三桂镇守云南以来，地方宁谧；若令三桂迁移，必须遣兵镇守；兵马往来驿递，人民定致苦累。且土司、苗蛮杂居其地，若拨满洲官兵四千镇守则力薄，多遣则京城兵力又减。应不必今满洲兵丁驻防，仍令三桂镇守云南为便。奉旨：着议政王、贝勒、大臣、九卿、科道会同确议，画一具奏。诸王以下所见不一，仍两议上。一议：往以云南地方未定，故令各省协济兵饷，使吴三桂等镇守；今地方底定，仍令各省协济，使其镇守，非永久之计。三桂久镇岩疆，戮力行间劳苦，又具题请撤安插，应将三桂并所属官兵家口均行迁移。若遣满兵永行驻札，路远人众，难以遣发；若不遣兵，三桂迁移之时，恐盗贼窃起。应暂遣兵戍守，俟戍守官兵到日，三桂启行。一议：吴三桂久镇云南，地方宁谧；令若将三桂迁移，不得不遣兵戍守。云南有土司、苗蛮杂居，若少遣兵则力薄，多遣则京城兵减。且戍兵往来暨三桂迁移，沿途驿递人民并皆苦累；又戍守之兵系暂时屯驻，骚扰地方，殆未可定。相应仍令三桂镇守云南可也。奉旨：吴三桂请撤安插，所奏情词恳切，着率领所属官兵家口俱行搬移前来。其满洲官兵，不必遣发；该藩起行，如有用满洲之处，该藩奏请时再行遣发。于是兵部言：三桂所属绿旗援剿左、右、前、后四镇官兵万二千人，应仍留武定、曲靖、楚雄等府，令督、提臣统辖。报可。

　　丙子，耿精忠疏请撤兵。精忠祖仲明，辽东人，明时为登州参将；天聪二年，航海来归。崇德元年，封怀顺王。顺治六年，改封靖南王；偕尚可喜随大兵下广东，道卒。子继茂，袭封，驻广州；后移驻福建。康熙十年，继茂卒，精忠袭封王爵；辄纵其下为奸利，夺农商之业，潜引海外私贩，肆行无忌，大为闽人害；又广集不轨之徒，转相煽惑。及闻可喜奏允，亦不得已疏请撤兵。得旨：王祖、父以来，世殚忠荩，戮力行间，劳绩茂着；及王袭封镇守，劳在岩疆。览奏请撤安插，恭谨可嘉！今福建已经底定，王下官兵家口作何迁移安插？户、兵二部确议以闻。部议：精忠及标下十五佐领官兵家口，悉应迁移；复下议政王、贝勒、大臣集议，议与部臣同。诏从之。兵部又言：精忠所属绿旗官兵七千余人，俱令福建督、提臣统辖。报可。臣谨按：三桂等之初归也，或以私心被祸，势急无聊；或以海岛孤穷，志切攀附。我国家广示招徕，曲加抚纳；以羁旅异姓之臣，授以显爵：示用人之无方，俾领其众，以属戎行。虽有微劳，凡启疆辟土，实惟我熊熊不二心之臣统率禁旅，以徂征于四方；宣犹建绩，彼实无预。属边陲甫靖，使各留镇抚其地。自分镇以后，志渐盈满，罔利渔民；我皇上远览前史，深镜历代藩镇之害，念若属久握兵柄、分驻岩疆，殊为未便。因其先后乞还，遂赐俞允。惟时廷议纷出，我皇上不徇目前姑息之计，收藩臣偏重之权，圣谟宏远矣。

　　八月壬子，命礼部侍郎哲勒肯等赴云南、户部尚书梁清标等赴广东、吏部侍郎陈一炳等赴福建。

　　先是，上谕兵部：迩因四方底定，三藩各具疏请撤，已允所请；地方应行事务及兵马机宜必筹划周详，乃为善后之策，应各遣大臣前往会同该藩及总督、巡抚、提督商搉，作何布置官兵防守地方并料理该藩等起行？应遣官员，列名具奏。兵部寻具诸大臣名以请，于是命哲勒肯等各赍敕以行。御书赐吴三桂敕曰：自古帝王平定天下，式赖师武臣力；及海宇宁谧，必振旅班师、休息士卒，俾封疆重臣优游颐养，赏延奕世、宠固河山，甚盛典也。王夙笃忠贞，克摅猷略；宣劳戮力，镇守岩疆：释朕南顾之忧，厥功懋焉。但念王年齿已高，师徒暴露，久驻遐荒，眷怀良切。近以地方底定，允王所请，搬移安插。兹特遣礼部侍郎哲勒肯等前往宣谕朕意，王其率所属官兵趣装北来，慰朕眷注；庶几旦夕觏止，君臣偕乐，永保无疆之休。至一应安插事宜，已敕所司饬庀周详。王到日，即有宁宇，无以为念！钦哉。赐尚可喜、耿精忠敕略同。

　　九月丁卯朔，命陕西总督鄂善总督云南军务、宁夏总兵官桑额提督云南军务。先是，上谕吏、兵二部：云南远疆，该藩官兵既撤，控制须人；当特设总督一员、添设提督一员，责成专管，可速议以闻。议上，故有是命。鄂善等未抵任，后因三桂反，道梗不得前；改桑额为湖广提督，鄂善暂留湖广军前。

　　命豫给三藩官兵俸饷。先是，上谕户部：三藩既撤，其官兵家口安插地方并所需房屋、田土等项，俱应预期料理；务令到日即有宁居，以副朕体恤之意。至是，又允户部议：三藩官兵家口起行之前，预给俸饷六月；其沿途夫船、刍粟之属，仍俟报明拨给。

　　十一月丙戌，吴三桂反，杀云南巡抚朱国治。三桂素蓄异志，阳请撤兵；既报可，与其党日夜谋益急，踪迹甚秘，数迁行期。哲勒肯等既至，趣之上道；三桂虑谋久事泄，遂于是月二十一日勒兵反，执国治杀之，哲勒肯等被留。先是，兵部郎中党务礼、户部员外郎萨穆哈及户部郎中席兰泰、兵部主事辛珠同至贵州，为三桂夫船刍糗备；及三桂反，党务礼等闻之，遂驰出贵阳，赴京上变。

　　李本深以贵州叛从贼，云贵总督甘文焜自杀。三桂既反，伪称天下都招讨兵马大元帅，以明年甲寅为周王元年；贵州提督李本深叛，应之。主事辛珠不及行，与笔帖式萨尔图俱不屈死。文焜闻变，仓猝出贵阳，将十余骑自随，日行数驿；十二月初八日至镇远府，镇远县守将已应贼，率兵围之。文焜度不免，手刃其子，遂自刎；笔帖式雅图华善亦自杀。先是，文焜与贵州巡抚曹申吉以三桂反及本深从逆状，手书密报川湖总督蔡毓荣。毓荣调沅州总兵官崔世荣等疾赴贵州守御，令彝陵总兵官徐治都、永州总兵官李芝兰各率兵驰进；更虑楚省兵单，复檄南汝总兵官周邦宁赴楚应援。及文焜死，申吉降于贼；贼兵遂逼镇远，渐入楚境。毓荣寻具以状闻。

　　十二月，郎中李中、党务礼等还自贵州，命议政王、贝勒、大臣议出师。会议：拨前锋参领、前锋侍卫、前锋兵各一半；每旗护军参领五员、护军校尉参领九员，每参领护军校各一员、每佐领护军七名；满洲、蒙古每旗骁骑参领一员，每参领署参领一员、散官二员、骁骑校一员，每佐领拨什库二名及兵共十名；汉军每旗参领一员，每参领署参硕一员、散官骁林校各一员，每佐领拨什库一名及兵共五名。议入，允行。

　　臣谨按：成周之法，伍两卒旅之众，寓于比闾族党之间；为之长者，则为之帅。闲暇不忘讲武；一旦有事，即可从戎。后世惟唐之府兵，得其遗意。我朝禁旅萃于八旗，适符古法；兵皆天子之亲军，而将皆腹心股肱爪牙。训习有素，部勒严明。无事则兵归于伍、将归于朝；有发则将皆夙储、兵已素练，无简稽召募之劳。故三桂反书朝闻，而调遣夕办。民方苦于涂炭，望若云霓；而我师之驰驱，捷于风雨。贼欲掩我之不备，我则疾出其不意以制之。诗曰：王旅啴啴，如飞如翰；此之谓也。

　　诏停撤闽粤二藩，召梁清标、陈一炳等还。

　　丁已，命孙延龄为将军，以线国安为都统。延龄，孔有德婿也。有德为明登州参将，以天聪七年航海来归；寻赐都元帅敕印。崇德元年，进封恭顺王。顺治六年，改封定南王；率师下广西，后殁于军。无子；有女四贞，归延龄。延龄以有德功，为广西将军，掌理定南王军事。延龄起家素微，庸劣无行；能慑四贞威，不敢抗，藩下将士易之。又时擅杀人犯法，都统王永年发其罪状；命大臣往鞫得实，遂罢职。及三桂反，上以广西境邻贵州，且重念有德旧劳，特授延龄抚蛮将军，令统兵固守。又以国安为都统，以其素忠鲠，得军心故也。

　　调西安将军瓦尔喀进四川。上谕瓦尔喀曰：四川与滇接壤，今云南已反，尔可率副都统一员，悉领骑士、选拨将领，星驰赴蜀；凡自滇入川险要之地，俱行坚守。大兵不日进剿云南，俟我师临境，贼势渐分，倘有可乘之机，尔即与提督相机进讨。至西安等处，朕当刻期遣发禁旅前来驻防。

　　臣谨按：巴蜀乃滇、黔之门户，逆贼岂无窥伺之心！顾尚有所未暇，使我师扼蜀之险要，进可以取滇、退可以守；岂独贼咋死不得入，而湖南之渠逆亦且狐疑狼狈，徘徊前却。盖庙算深矣。不意诸将师行少缓，蜀变旋作，关陇弗靖，致烦天讨：益服睿智之先见也。

