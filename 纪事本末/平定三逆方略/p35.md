<!-- { "loadSidebar": true } -->
　　庚辰，谕将军莽依图等广西战守事宜。先是，莽依图奏：臣抵梧州，闻吴三桂之孙世琮等来粤西桂林，诱杀孙延龄，据其城：三桂率众于十一月初六日来至衡州，檄马宝由宜章入粤西。臣以梧、桂之间，平乐最为要地；非亟取不可。因留总督金光祖驻梧州，任转输防守之寄；又遣兵驻浔州，以御柳州、南宁之寇。将军巡抚傅宏烈于十二月十八日发自梧州，臣于是月二十日率师由封川趋贺县会同宏烈进取平乐。未几，金光祖言逆贼马雄死于雒容，柳州贼心惶怖；臣欲仍遵前旨乘机进取横州、南宁以分贼势，率师于十二月二十日自梧州启行。上谕：梧州，两粤之界，又为将军莽依图等进兵后路；顷将军巡抚傅宏烈自梧州率兵会莽依图等由贺县进取平乐，今总督金光祖复进取横州、南宁，恐梧州兵力单少。莽依图等身在地方，情形缓急当所稔知；应战应守，熟计而行，务期万全。且平定广西、荡平云贵，关系重要；莽依图等其同心协意，共相图度，毋致疏虞。

　　趣将军穆占进兵湖南。穆占奏：闻吴逆自失茶陵、攸县诸处，馈饷不给、军士胥怨，民多远避；但新复地方，非坚守不可。臣惟俟安亲王所遣满兵及提督赵国祚抵茶陵日，即进取湖南。韶州满兵及平南亲王下绿旗兵何时由乐昌进取宜、郴诸处？知会到臣，方可相机前发。若逆贼韩大任等逸入楚境，江西大兵宜追蹑至湖南，庶贼可扑灭、新复地方亦得无虞。上谕：前命平南亲王尚之信率兵赴韶州会将军额楚等由乐昌进宜章、郴永，其进兵可否，尚之信等尚未奏知。穆占所领陕西、荆、岳诸处将士皆曾经简择，平定湖南惟此精兵是赖。兹当逆贼穷蹙之时，即宜乘势速定湖南，殄灭凶丑；不可待尚之信等兵，坐失机会。至江西大兵现在征讨逆贼韩大任，平贼之后自有措置；岂可悬揣，即行指示。穆占亦不必待江西兵至湖南，即鼓行灭贼，亟靖疆场；安亲王亦宜速遣提督赵国祚赴茶陵。其逆贼地方失守、军士胥怨、民多远避情形，可移荆、岳、长沙大将军王贝勒等知之。

　　命总督董卫国追剿韩大任等。卫国奏：逆贼韩大任、李懋珠、陈尧元等败窜永丰、庐陵间，复奔阆川洞、白杨坳。上谕：顷将军舒恕言韩大任等败走兴国宝石砦，已严敕护军统领哈克三等速行追蹑，歼灭为期。今大任等复窜去阆川洞、白杨坳，董卫国其疾往追剿，务期扑灭。

　　敕大将军康亲王杰书招抚民人依附海贼者。杰书疏言：臣遣知府张仲举等持谕往招海贼郑锦，还报锦但云钱粮匮乏，假托支吾，语言无定；观此，是海贼无降意矣。上谕：郑锦虽无降意，其附逆人民有革心向化者，大将军康亲王仍随宜招抚。

　　丙戌，宥董重民等罪。伪总督董重民等自广东解至京师，上谕大学士索额图、明珠曰：逆贼吴三桂背恩倡乱，其荼毒生民、肆行逆恶，罪在贼渠三桂，与胁从之人无涉。彼所部人员，如能悔罪投诚，概行宽免；屡经有旨。今伪总督董重民自粤东执送，宜即正刑诛；但朕屡经降旨宽宥，且此辈原皆朕之臣子，尔等会同兵、刑二部堂上官将董重民免死释放。同解罪人亦俱宽释，并交与兵部，俾各得所。

　　戊戌，申谕各路大将军王、贝勒、将军、大臣。上谕议政王等曰：逆贼吴三桂等背恩倡乱，荼毒生灵、扰乱疆宇；朕念切除凶、志安民社，仁育义正，恩威并行。大将军等既承简任，当励忠贞之谊，早奏戡定之勋，以副朕爱民至意。乃自用兵以来，大将军王、贝勒、将军，大臣等固有尽心王事、已着劳绩者。亦有观望逗遛、不思振旅遄进；竟尔营私适己，希图便安；或诿兵甲之不全、或托舟楫之未具，借端引日，坐失事机者。甚而干预公事、挟制有司，贪冒货贿、占踞利孔；更有多方渔色、购女邻疆，顾恋私家，信使络绎。尤可异者，新定地方亟需安辑，乃于所在攘夺焚掠：种种妄行，殊乖法纪。本宜严察职名，从重治罪；但时当进剿，姑免处分，策励后效。各路大将军王、贝勒、将军、大臣等各宜乘时速行进取，恢复封疆，振救民命；一切违法之事，严加禁止。倘有不遵，许督、抚指参，绳以重典。兵丁厮役犯者，其将领、家主均行连坐；官员犯者，除本官重治外，将帅分别议处。地方官迎逢馈献，一并严惩。如督、抚不纠，或经言官劾奏、或为被害首陈，该督、抚以徇庇论。督、抚、提、镇等官自违禁条，加倍究治。其以此传示内外，严加晓谕，俾一体遵行。

　　臣谨按：军兴以来，皇上念切生民，所以戒谕诸将者屡矣。但用兵之地远近各殊、统兵之将贤否不一，虽不无恪遵纪律，乃心王事之人；而托故逗挠，营私罔利、扰害百姓者，亦自不乏。彼其心以为身在疆隅，去京师辽远；即稍违法禁，亦未必播闻。珠不知军中进止，一一难逃睿鉴。故若辈之情事，皇上早已洞悉；复颁谕旨申饬将帅，并禁有司之馈遗、惩督抚之徇隐：训诫严明，益见圣主无日不以生民为念也。

　　二月甲辰，命将军额楚等赴梧州、将军觉罗舒恕守南雄诸处。总督金光祖自浔州进兵失利，额楚以闻。上谕：金光祖不守梧州，希图立功，轻进失利，梧州不无可虞。万一梧州失守，则进取平、桂大兵，后路亦阻；向调将军莽依图等速赴梧州，因平南亲王尚之信不亟发船至韶、致误军行，不可谓非王失机也。梧州乃两广接壤要地，不可不增遣重兵；驻韶将军额楚、都统勒贝等即率兵前往戍防，尚之信亦多遣精兵协守。驻赣将军觉罗舒恕率兵往守南雄，兼顾韶州；大将军简亲王量遣官兵，与巡抚佟国祯、总兵官哲勒肯等同守赣州。旨既下，会将军巡抚傅宏烈疏言：吴逆悉其骁锐俱向广西，乞遣附近官兵星驰应援。上复命额楚等速赴广西，与将军莽依图、傅宏烈等共筹攻守之策。两兵既合，以莽依图总统，额楚、勒贝参赞。尚之信可亲率将士速进广西，接济大兵；若之信必难离会城，宜多拣精锐速往应援。额楚等兵既进广西，将军舒恕不必俟简亲王所遣之兵，即率师迅赴南雄。已而之信奏：臣奉命进取宜章、郴、永，行至清远以总督金光祖及高州等处报警，遂还会城。今潮阳诸处又报海贼突犯，臣所属官兵有限，不能分应。上谕：潮州、惠州既有将军赖塔、靖南王耿精忠、提督王可臣等镇守，剿御海寇不为不足。今将军莽依图等深入广西，事机所系甚重；且广西早定，则湖南之寇不能自存。尚之信其以沿海地方付赖塔等，亲往接济广西大兵，毋误军事。

　　命察还两粤被掠人民。上谕兵部：广东贼变时被掠男妇子女，可令平南亲王尚之信、总督金光祖等严行察出，令人民识视，悉皆发还，俾其父子、夫妻完聚。粤西平日，将军莽依图、傅宏烈等亦各察明被夺人口，遣还原籍。

　　庚戌，命核各路粮饷。上谕户部：积贮系国家大计，年来各路兵马需用粮饷浩繁，在外总督、巡抚及经管钱粮各官俱宜洁己奉公，殚心稽察；一应支放开销，务严加核实节省，方于军国有裨。近见各路奏销，或制备物料，并不先行题明、借口军机紧急，滥请销算；或不行察核，重复支给、又不为扣抵；或朦混重领，希图利己，致滋糜费；以及侵欺浮冒，种种弊端，难以枚举。以后应作何禁饬处分？尔部会同吏、兵、工三部详议具奏。

　　调袁州总兵官赵应奎赴茶陵。先是，大将军安亲王岳乐奏：提督赵国祚奉调茶陵，理宜即遣。但国祚所驻乃边江要地，日与逆贼炮火相加，实难遣赴；而他处守兵，又不可撤。今就近以守醴陵兵每佐领二人，付署副都统公沃赫率赴茶陵驻守。已而将军穆占奏：茶陵、攸县、安仁、永兴、酃县幅■〈巾员〉辽阔，与贼逼近；臣等虽击败贼首郭应辅等，而余贼大半仍匿酃县山谷中。且吴三桂拥众盘踞衡州，江之东岸有伪将军马宝等立营；独令沃赫控制诸地，兵力殊单。上谕：穆占着俟简亲王至湖南日，会同定议。如协力同进，则量留简亲王兵守茶陵、攸县诸处；若由他道而行，江西袁州已属内地，总兵官赵应奎可率标兵与沃赫并力，赵国祚仍留长沙。今江西已平，简亲王进取湖南，其江西绿旗官兵听随宜调用。

　　甲寅，诏趣攻岳州。先是，大将军贝勒尚善言：得鸟船四十艘，可以破贼；因令江南造船如数送往。后尚善复奏：目前水小难行，俟三月后湖水既涨，且添造之船度亦告成，尔时酌量水势，相几进取。上谕：湖中所须之船已如数办遣，尚善复若尔迁延！观其所奏，虽添造船成，又必旁借事端，稽缓时日；且公温齐率往之兵本令剿贼，非俾驻守荆、岳也。况添造之船，难期三月必成；时渐炎暑，又逾进讨之期。大将军顺承郡王勒尔锦、贝勒尚善等其公同确议，添造船成可否击破湖中贼艘？具以奏闻。尚善仍对如初。勒尔锦言：臣等因远隔汛地，船成之日能破湖贼与否，未可遥度；且水涨迟早难定。臣等前疏曾谓如有可乘之机，则率兵渡江。顷者荆州相对，沿江一带贼势稍减；臣请调将军鄂鼐舟师并岳州沙、唬船五十艘来荆州，臣等即帅师渡江进取。上谕：荆州满、汉兵数甚多，攻守未为不足。倘调鄂鼐兵船赴荆仍未能进取，则往返稽迟，反误攻岳机会。鄂鼐兵船不必调往；俟船成之日，即将温齐所领及陕西调往之兵一并发赴岳州。尚善等其详加筹度，务期破贼。

　　丙辰，命将原赖塔等兼防广东。上谕兵部：顷平南亲王尚之信言广东潮阳诸处，海洋贼艘，不时出没；因令靖南王耿精忠、将军赖塔、提督王可臣等镇守潮、惠滨海之地。今既命之信或亲往、或遣兵随宜应援广西，若遇广东有警，耿精忠、赖塔等可即行剿御，并速移大将军康亲王知悉。

