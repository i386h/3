<!-- { "loadSidebar": true } -->
　　癸卯，尚之信等谋作乱，伏诛。之信性凶悖，酗酒嗜杀。吴三桂反，之信欲其父可喜从贼，迫之不已；可喜愤死，之信遂降贼。及其归顺也，仍怀两端。上数命进兵潮州、湖南，之信不行；永兴危急，亦坐视不救。后虽出师，辄自引退；总兵官时应运、水师游击张瑜出剿贼，之信俱密止之，令顿兵不进。及之信协剿广西，复与之璋等谋，令以计调还广州。冒兵饷，擅杀无罪人。甚至希邀异数，毁斥乘舆。于是藩人张永祥、张士选来京告其诸不法事。之信母舒氏、胡氏、都统王国栋、总督金光祖、巡抚金儁亦相继疏列其罪。上遣侍郎宜昌阿与国栋等谋，密檄总督金光祖、提督哲勒肯、总兵官班际盛、副都统金榜选等执之于武宣。之信具疏辨，上不忍遽置于理，命至京对簿。之信谋益急，令其弟之节等阴纠党与诱杀国栋，欲为乱。将军赖塔急帅兵围之，之节等就擒；赖塔等遂讯鞫，悉得其状；而舒氏、胡氏复饰言之信无谋叛迹，前告变疏皆国栋等伪为也。事闻，下议政王、贝勒大臣集议。于是，议政王等奏：之信当谋反律，母、母弟凡同谋者俱弃市。其诸弟之孝、之璋、之隆等虽不同谋，法应褫职枷责。上谕：平南亲王尚可喜航海归诚，效力行间、镇守粤东，着有劳绩。及吴逆叛，坚守臣节，不肯从逆；为逆子之信所逼，愤恨殒命。朕每念及，深为悯恻！其妻舒氏、胡氏从宽免死，并免籍没。尚之孝、尚之璋、尚之隆等，俱从宽免革职枷责。尚之信不忠、不孝，罪大恶极，法应立斩姑念曾授亲王，从宽赐死。余悉接律正法。至是，谕至广东，之信等遂伏诛。

　　丁未，命护军统领佟佳等率兵赴四川、总督哈占率兵趋永宁、都统范达礼率兵趋重庆，诸路将军大臣分道进征。上谕议政王等曰：四川汉中，满洲大兵虽为数不少；今当进定云、贵之际，宜添发大兵。在京满洲、蒙古每佐领下各护军二人、骁骑四人，八旗汉军共拨千人，令护军统领佟佳、副都统得尔达莫达率赴四川；既至，将军乌丹、鄂克济哈等酌量分为二路。此兵未到之先，四川万一有警，大将军公图海便宜调汉中满、汉兵往援，酌调西安之兵赴汉中。檄到，总督哈占即简本标及别部精锐帅之，驰赴永宁，会乌丹军；凡绿旗兵，俱令哈占统辖，同心协力进定云南。都统范达礼率所部兵星赴重庆；如兵少，简将军噶尔汉兵率之前行。大将军贝子彰泰、将军蔡毓荣、勒贝、马九玉、总督金光祖等各路、应期速进。汉军都统不必自京别遣，其兵即令都统海尔图率往。原任总督张长庚、布政使刘显贵，军中着有能声；其以张长庚为副都统、刘显贵为夸兰大。后凡委署夸兰大、参领等官，于满洲、蒙古、汉军废员内察精壮者以闻。佟佳等启行。上谕兵部曰：护军统领佟佳等率兵抵怀庆时，若由潼关经西安出栈道，其途甚远；宜自怀庆由邓州出商州，直赴汉中。此路险易、远近可行与否？确探明白，并开晰道里报部。

　　甲寅，命都统马奇率兵趋南宁。时都统希福奏：南宁僻处边疆，兵丁缺马；今专从一路深入，陆途险远、且无水路，恐误大事。上谕：今进定云、贵，期会已近；广西兵为数不少，大将军简亲王等以柳州、南宁、桂林驻兵之马通融给将军勒贝军，毋误进剿机宜。都统马奇帅兵出京已久，报称方至永州，其趋马奇速赴南宁，送往广西之马，并移文严趋之。  
　 
　　康熙十九年九月丁巳，敕广西、四川将军督抚等如期进剿。大将军贝子彰泰奏：将军总督蔡毓荣等率绿旗官兵分三路于是月十二日自沅州进取贵州，臣率满、汉兵于十八日由沅州启行，进取贵州。上谕：今大将军贝子彰泰等既奏进兵日期，其移会广西、四川将军总督等俱令如期速行剿贼。

　　癸亥，命将军噶尔汉等帅师剿灭谭洪诸逆。先是，将军总督蔡毓荣奏：臣已率先统兵入贵州境；恐大兵进征之后，内地兵单，请调提督徐治都驻常德防守。上谕：总督董卫国先已攻克黄毛岭，蔡毓荣乃奏称率先统兵入贵州境，非是！着严饬。其提督徐治都移驻事宜，议政王、贝勒大臣集议以闻。于是，议政王等议言：蔡毓荣以内地兵单，请调徐治都移驻常德，宜如所请。奏上，许之。寻治都奏：泸州、永宁、叙州诸处俱陷，谭洪等复叛，夔州府民亦变。上谕：今谭洪复叛、夔州民变，宜调荆州大兵并令将军贝子准达帅兵两路速行，夹剿扑灭，毋使滋蔓。将军噶尔汉、都统范达礼、副都统色格简荆州大兵每佐领三人率之；提督徐治都毋往常德，亦率绿旗兵，俱速赴夔州诸处剿灭叛贼，以安疆土。余兵，署副都统诺敏率之，镇守荆州。仍檄贝子准达率兵前来夹剿，毋失机宜。寻复谕：常德要地，亟宜坚守；令襄阳总兵官刘成龙往镇常德、河南汝南总兵官周邦宁往驻襄阳。

　　趣将军乌丹速剿永宁贼。将军总督赵良栋奏：湖广大兵已集，沅州、永宁一路兵应直进云南。今将军乌丹兵启行将及一月，犹未渡江；如永宁不保，贼势愈张。请严饬湖广兵取贵阳，分兵以取遵义；令乌丹击败永宁贼，即乘胜进取云南。上谕：大将军贝子彰泰等可率兵速取贵阳，分兵以取遵义。将军乌丹往取泸州，行及一月，逗遛犹未渡江，不合！其令速取泸州，剿除来犯永宁诸处贼寇。湖广、四川大兵各路分进广西，将军、大臣不得以兵士无马为辞。将军勒贝体朕擢用之意，速率大兵乘机由南宁进定云南。

　　乙丑，遣户部郎中额尔赫图等赴军前趣诸将进兵。上谕议政王等曰：据将军噶尔汉等奏，逆贼谭洪率众至巫山；洪小丑耳，我兵但奋力进击，彼自澌灭。将军噶尔汉、提督徐治都等，其溯江而上，速定疆圉。大将军贝子彰泰等果如前疏订期亟进，克复贵阳，贼势何至滋蔓！今宜令彰泰同将军蔡毓荣等于文到日驰往速取贵阳，以图遵义。四川诸将亦因观望，致事乃尔；若能奋击云、贵出犯之贼，则谭洪无所逃匿，自当摧陷。今宜令专意进剿，无复却顾。前此曾命总督哈占驰赴将军乌丹军，今宜令由保宁江直进破谭洪以会乌丹；并行文大将军公图海酌发军中满、汉兵为之声援，以分贼势。至运饷四川，不由彝陵江，俱自陕西转运叙州，兵粮度可无虞。顷今护军统领佟佳等率增发四川满兵赴原指之地，其汉军官兵一千人，文到日即由荆门州一月内赴彝陵镇守。户部郎中额尔赫图驰赴彝陵，趣将军噶尔汉等兵速灭谭洪诸贼。额尔赫图凡事俱准苏赫臣例以行。吏部郎中范承勋亦驰驿追及副都统张长庚，趣其兼程而往，一月内抵彝陵。范承勋仍自彝陵趣官兵追及噶尔汉等军，与额尔赫图同趣官兵击贼。又宣谕四川诸将曰：皇帝敕谕将军乌丹、鄂克济哈、赵良栋、总督杨茂勋、巡抚杭爱、提督王之鼎：近览都统噶尔汉、提督徐治都奏，谭洪叛逆，夔州、巫山亦俱变乱；朕思谭洪变起仓猝，四川兵民闻之，必为震动。洪虽盘踞万县；实属疥癣，但破出犯之贼，则洪无路可归，自必授首。事所以至此者，皆由各将军、大臣于所分拨之路，逗遛不进，以致若此。今诸路调兵分途进击，尔等可速长驱，勿以谭洪等小丑之故，遂豫不前；并以大兵云集，谭洪不日歼灭，晓谕四川通省兵民。尔等其速慰兵民之心，以副朕委任至意。

　　命将军赖塔为大将军，帅师进取云南。上谕议政王等曰：顷因逆贼侵偪四川，满、汉大兵已诸路进剿，大将军贝子彰泰、将军总督蔡毓荣等于是月十二日以次进定贵州；今广西一路，亟宜速入，以定云南。将军赖塔在福建、广东劳绩素着，可授为大将军，赴广西调遣广西满、汉大兵，由南宁直进，速定云南。赖塔行日，选广州大兵内精锐有马者或五百人、或千人，亲帅之赴南宁。广西所有一应大兵，俱听简择率往，副都统博霁统余兵暂守广东。应给赖塔敕印，可速送往。其原在平南藩下官兵如可带往，听赖塔酌量率之前行。

　　命副都统觉罗吉哈礼等领兵赴沅州。上谕议政王等曰：沅州兵出征日久，今应更代；可发每旗前锋三十人、每佐领护军一人、骁骑三人、内府兵六百人、汉军每佐领二人，付吉哈礼、席布率之前往，并拨内厩及兵部马匹同发沅州军前。

　　戊辰，趣将军噶尔汉等进兵。上谕兵部：览安塘笔帖式苏拜报，九月初六日副都统色格每佐领兵一人，往守彝陵。夫谭洪向在保宁，屡经奔败穷困，兵仗全无；今乘黔贼侵犯泸州，招集无赖，持挺肆行劫掠。将军噶尔汉等前曾疏言：士马饱腾，严装以待；一闻贼警，即当赴剿。今噶尔汉、范达礼、徐治都等不亲身驰入巫山、夔州剿除叛逆小丑，乃遣副都统色格率每佐领兵一人往镇彝陵，殊属不合！如此迟延观望，倘此寇与黔贼合势，彼时破之不綦难乎？噶尔汉等闻命，即统率官兵星夜驰赴巫山、夔州，扼其要害；俾游行群丑不致滋蔓，速为剿除。若仍逗遛，致逆贼与黔贼合势至于猖獗，将噶尔汉等治以失误军机之罪。尔部速行檄知。未几，噶尔汉疏言：都统范达礼病甚，不能同往。上谕：范达礼令在荆州养病，俟病愈仍追及噶尔汉军。进兵之际，转运粮饷关系甚重，地方各官倘有违误，即以军法从事。

　　丙子，命护军统领佟佳等率兵赴彝陵、荆州，副都统觉罗吉哈礼等率兵赴四川。上谕议政王等曰：今大将军贝子彰泰率兵进取云、贵，彝陵、荆州诸处宜发大兵。护军统领佟佳所率之兵令毋往四川，拨每佐领护军骁骑各二人，佟佳同副都统一员率之，自荆门州赴彝陵；余兵付一都统率之，俾兼程赴荆州。副都统吉哈礼等率兵赴四川。

　　辛巳，命将军王进宝往镇保宁诸处。上谕兵部：进川大兵分路前取云、贵，近又报四川小丑窃发，保宁、汉中一带关系重要；其移文将军王进宝驰赴保宁，兼守汉中诸处。

　　十月丁亥，命给事中莫洛等传谕四川诸将、学士额库礼等趣广西兵速进云南。上谕议政王等曰：四川统兵诸将，似有不睦之形；遣给事中莫洛等往谕之，并详察地方情形。学士额库礼等往广西收集满、汉官兵，尽付大将军赖塔统领，趣令进取云南。复谕学士额库礼、郎中阿济力曰：尔等到南宁，如赖塔未至，将军勒贝等简兵已毕，即趣令启行，于途中候赖塔以进。如勒贝等简兵未毕，当檄趣赖塔速来，到日即趣令前进。署巡抚事理事官麻勒吉等委贤能司道官运致粮饷，毋使有误。至分选满汉官兵如有争竞，尔等即为裁决；俟大兵启行而还。

　　己丑，趣都统马奇等进兵。上谕议政王等曰：马奇等出师以来，即耽延时日，迟缓事机。今大将军赖塔等自南宁进取云、贵，马奇等宜率兵急进；如仍耽延迟缓，兵部严察议处。

