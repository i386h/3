<!-- { "loadSidebar": true } -->
　　复福建额兵，设同安、漳浦总兵官。总督姚启圣奏：闽省寇在门庭，兵不给用；应增兵一万八百人。漳浦、同安故有总兵官，后同安改设副将、漳浦总兵官之兵改入海澄公标下，是以防御维艰；应仍设总兵官各一员。疏入，下之兵部。部议以大将军康亲王等曾请增闽省绿旗兵一万八百人，未经允行。况见议增督标兵三千余人，而署副都统岳尔多已率满兵驰往，如更增兵一万八百人、总兵官二员，必重糜粮饷；应无庸议。上谕：该督身在地方、深悉情形，是以题奏；宜如所请，增兵一万八百人，须募有资力精健者充补，同安、漳浦俱设总兵官。总督姚启圣、巡抚吴兴祚、提督杨捷公同商酌，推举谋勇素著者来奏。

　　敕将军拉哈达等速援泉州。大将军康亲王杰书奏：副都统雅塔里弃同安、退入泉州，贼遂直前围泉州；副都统吉勒塔布、提督石调声退至兴化，惠安复陷。臣随檄将军赖塔、总督姚启圣守漳州，调将军拉哈达速率兵来援泉州。上谕：海逆日以猖獗，同安、惠安相继失陷，泉州见被贼围，速宜调兵救援；可檄趣署副都统岳尔多疾驰以往。平南亲王尚之信所遣副都统尚之璋、广东提督侯袭爵等抵潮州日，同总兵官马三奇固守潮州；着靖南王耿精忠、侍郎达都等自潮州率满、汉官兵驰赴福建，与拉哈达等协力剿除海逆，以解泉州之围。既而康亲王杰书复奏：闽省地方失陷，所在道路梗塞，甚属堪虞；惟望署副都统岳尔多统兵来至。上谕兵部：岳尔多自出征以来，初无寸效；今率兵往，复不倍道疾驱，稽延时日，殊属不合！其檄趣速进。

　　诏许大将军所分遣将军得专奏军机。上谕议政王等曰：凡大将军以印授参赞大臣充将军分遣他所，凡军机事宜不必申报大将军代题，可直行陈奏。若大将军所遣二将军会于一所，大将军即令一将军为首，取一将军印还俾为参赞；一切调度，俱听大将军节制。

　　己未，诏增岳州兵。先是，上谕詹事宜昌阿曰：我水陆大兵并进攻岳州，今或宜战克、或宜困取，何时何日可以恢复？其确探明白，速行奏闻。至是，宜昌阿奏：今虽水陆围岳州，而九贵山至今未获驻兵；故贼得往来此地，以通樵采。如岳州不下，长沙无船可用，而荆州大兵亦不能渡江。宜固守长沙、荆州，调余兵以困岳州，俾内外不通、断其樵采，贼势困穷；则十月内外，似可克复。然军机朝夕有变，今贼势穷蹙，众心惶惧；如有机可乘，即旦暮克取亦不可定。上谕：岳州为湖南咽喉要地，必此地恢复，则长沙、荆州之兵始能前进。大将军顺承郡王所部兵数不少；攻取岳州事关最要，宜如大将军贝勒尚善前疏所请，速遣满、汉兵驰赴岳州。其陕西往江西之兵，可勿往江西，遣赴岳州。将至岳州时，如永兴围解，即留此兵于岳州，同顺承郡王所遣兵并力进攻岳州；倘永兴之围未解，则由岳州赴大将军简亲王军前。河南、安庆俱近岳州，河南巡抚董国兴可遣标兵一千五百人、安徽巡抚徐国相遣标兵五百人，令贤能官统领，俱赴岳州。

　　将军阿密达抵南昌释干都海等，亦率之赴简亲王军；原护军四十人，俱令同往岳州。此诸路兵抵岳，贝勒尚善量增其军，所有水陆官兵于九贵山设立一营；但有可克之机，即进兵攻取。

　　敕将军穆占赴永兴。穆占奏：逆贼三面围永兴，水陆道阻；臣因复酌遣护军甲兵、绿旗兵及火炮，令副都统布舒库率之，往会署副都统尼雅汉坚壁河南岸。永兴内外一切军机，令与拉赛、萨克察巴图鲁合谋而动。但郴州诸处广远辽阔，镇守乏兵；请遣江西赣州总兵官哲勒肯并其标下官兵速赴臣军。上谕：平定湖南、剿除逆贼，俱委任将军穆占、大将军简亲王等；穆占宜亲赴永兴，扑灭贼众。顷者都统王国栋率兵往镇宜章，宜章与郴州相近，总兵官哲勒肯不必遣往。

　　庚申，授尚之孝为宣义将军，遣赴江西。先是，尚之信奏：臣弟尚之孝向蒙授平南大将军之职，藩下镇将曾经统领。今与臣共居一城，体统难施，每每引嫌，心不自安；请调之孝赴京师别用。上允其来京；至日给一品顶带、食正一品俸。已而之孝上言：臣诣阙请罪，分当诛戮，过蒙宽宥；臣愿募兵三千赴王将军军前，剿贼报效。上谕：尚之孝既请募兵效力以报国恩，可授宣义将军，暂驻南昌，听募兵三千；俟兵数募足、军械完备，赴大将军简亲王军前征剿逆贼。

　　大将军贝勒尚善奏，舟师败贼于岳阳湖。伪将军杜辉等乘船犯柳林嘴，我舟师迎敌，君山、扁山舟师亦来合击；贼败走，斩获甚多，沈其贼船。方进战时，夸兰大萨尔海钩辉船，贼掷火，萨尔海之船被毁；署护军统领扎喇克图以舟助战，救萨尔海及兵百余人，并夺贼船而还。上谕：署护军统领扎喇克图助战夺贼船，可嘉！事平议叙。嗣后我舟进与贼战，有邻近舟舰能助夺贼船者，记名待叙。其移知贝勒尚善，俾通行传谕。

　　辛酉，敕尚之信遣兵守潮州。之信奏：郁林满、汉官兵，今已退至容县。潮州事势可缓，兼有靖南王耿精忠及满洲大兵足以镇守；因撤原遣潮州副都统尚之璋还省城，遇有警急，可随宜应援。上谕：顷因海逆猖獗，侵犯漳、泉，已调靖南王耿精忠、侍郎达都率潮州兵往援。今若撤还副都统尚之璋，则潮州止余总兵官马三奇驻守，宜令尚之信速趣提督侯袭爵前赴潮州；并量发官兵以补之璋之缺，同袭爵、三奇协力固守。

　　敕浙江总督李之芳等遣兵守福建延平。巡抚吴兴祚奏：延、建、邵、汀四府皆有贼伏兵，我各路守兵迭经调发遣往漳、泉，请令浙江督、抚发标兵二、三千人来延平固守要害。上谕：海逆犯漳、泉，事在迫急；浙江总督李之芳、巡抚陈秉直量留兵守浙江，而于各营兵内酌便抽选二、三千人遣往延平。至浙江兵丁屡经调发福建，恐致浙地兵力单薄；该督可召募有资力壮健兵丁五千人，分隶各营。

　　甲子，授大将军贝勒尚善等攻取方略。时詹事宜昌阿所遣笔帖式马尔赛还岳州，濒行，上谕之曰：我船甚多，湖中诸将亦众；公温齐、副都统杭奇、德业立等，似宜酌遣一员于陆路。至若贼船，大非我比；贼虽各路赴援，谅皆小舟，少有巨舰。况船艘非旦夕可成，我沙船兵亦宜抽调陆地，调时毋令贼觉。诸路调来绿旗之兵，酌令屯九贵山；或贝子章泰、或公温齐、副都统杭奇，以一人驻守。立营之时，仍宜兼顾三眼桥地方。贼或遁走，即宜进剿：盖兵贵神速也。贝勒等视贼得毋藐忽，贼虽非我敌，犹必慎为之防。至岳州一克，即宜分兵往取湘阴、长沙。前虽有敕旨命克复岳州之后，即进取常德、澧州；今思深入常、澧，贼或袭吾后，馈饷不易，渡马亦难；总宜临时相机而动。至于贼船仅四十余，我船甚多，宜载火器于小舟乘夜扰之，勿使宁息。近岳州安塘笔帖式报：我兵夺贼一船，复沈其船一；宜昌阿身在彼地，嗣后一切应报事宜可悉以奏闻。

　　命兵部侍郎郭丕等按湖南军事。遣侍郎郭丕、员外郎舒恕赴湖南，按问军中事宜；因谕曰：将军穆占屡奏言大将军简亲王援师不应机遣发，致事不克济。简亲王何故不遣官兵？其穆占前报逆贼全力偏注郴州，果曾逼犯郴州否？如未尝来犯，则郴州、永兴之间相距甚近，穆占何故不剿灭永兴逆贼以至若是？此等事由，可明白确察。至地方形势、永兴前后两战及逆贼侵犯情形，一并察明，严取供词以奏。今群贼肆犯永兴，其郴州宜别委大臣、量留官兵镇守。穆占身率兵前赴永兴，尔等至彼，或应调穆占前赴永兴、或应仍留郴州，其与穆占、简亲王详确定议，一面进发、一面奏闻。复令传谕穆占曰：穆占不量地方缓急，不遣重兵镇守，致贼犯永兴；及请济师，又不迅遣精锐官兵并力而往。我朝诸将遇敌，虽兵力单弱亦不退缩，必奋勇攻击；是以都统伊里布、护军统领哈克三等陷没于阵。夫为将者，当以朝廷大事为念。徒为身计，独留精兵自护；军机坐失，职此之由。况穆占陛辞时，曾面谕凡有分遣，必厚兵力；顷永兴两次失利，朕心深为萦虑，盖缘穆占不厚兵力、不调发精锐之所致耳。如近者大兵围困长沙、岳州，岂不可使并力平濠拔杙、肉薄而攻，破毁其城！但朕心悯恻，不忍官兵惨罹锋镝，故令大队舟师并进。其谕穆占知之。  
　 
平定三逆方略卷四十

　　康熙十七年八月庚午，诏撤海澄公黄芳泰等还京。大将军康亲王杰书等言：海澄公黄芳泰年少柔懦，不胜兵事。上谕：海澄公黄芳泰，功臣之嗣。既年少不能军，而仍授以兵；苟至失律，恐反为彼罪，且于地方无益。可令黄芳泰及黄芳世之子并其家属俱赴京师，务安置得所，以副朕终始保全至意。其标下官兵，督、抚等察其可用者，补入各营；罢老不堪者，量行安插得所。又谕兵部：向因靖南王耿精忠剿贼外出，遣镇平将军耿昭忠赴闽暂理旗务；今精忠还省城，昭忠可携其祖父骸骨来京。

　　甲戌，敕将军觉罗舒恕仍守南雄。先是，尚之信奏：宜章地甚要，守不可不固；臣于七月二日遣都统王国栋、署总兵官宁天祚等率兵前往。请敕将军舒恕同赴宜章统辖官兵，协同防守。上谕：南雄、韶州若无虞，将军舒恕即赴宜章；否则，速以状闻。至是，舒恕奏：南维诸处为江西、广东、湖南接壤要地，不可轻离。上命舒恕仍驻南雄。

　　己卯，诏授贝勒察尼为安远靖寇大将军。大将军贝勒尚善于是月四日以疾卒于军，固山贝子章泰以闻。上命多罗贝勒察尼代贝勒尚善为安远靖寇大将军，赴岳州统其军。

