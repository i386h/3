<!-- { "loadSidebar": true } -->
　　癸巳，命平南王尚可喜等宣谕广西官兵。上谕可喜及总督金光祖、提督马雄曰：叛逆孙延龄奏称督、提二臣诱臣下都统王永年等谋为不轨，暗托腹心掘通城堑，密约日期内外交攻谋杀臣身，并戕害城中百姓，事发兵变，遂将王永年等剪除等语。孙延龄交通逆贼吴三桂反叛，复以巧计离间居臣，饰辞具奏。然延龄虽叛，尔广西所有官兵原隶定南王，先因定南王为国尽节边疆，将所属官兵离散家口收合一处，使之完聚；复因王无袭嗣，以王女配延龄，授为将军，统辖兵马。今延龄虽背恩作乱，念其下官兵原随定南王效力，建功国家，累世豢养；恐大兵一到，概行诛戮，朕心不忍。前有旨如延龄改过来降，宽宥其罪。尔等不可因此遂缓进剿机宜，必延龄果悔罪归诚，尔等乃受降具奏。其所属官兵感念国恩，或杀延龄、或率众来归，俱从优议叙；即只身自投，亦收留恩养。仍出示晓谕定南王下官兵，俾悉此意。  
　 
平定三逆方略卷七

　　康熙十三年六月甲午朔，命兵部宣谕耿精忠。上谕兵部：耿精忠之祖仲明，于太宗文皇帝时航海归诚，优锡王爵；效力行间，劳绩茂着。及其身故，默勒根王不令承袭；世祖章皇帝追念旧勋，特允其子继茂仍袭王封，令两镇岩疆，为国藩屏。爰及朕躬，惓怀勋裔，恩宠有加。后览其病终遗疏，有地方兵民凋敝、贼寇未灭，死不瞑目等语；忠义肫笃，深切轸念！且因继茂之子精忠自幼曾为近侍，予袭王爵，仍镇闽省。朕以精忠必能绍祖父遗训，殚竭忠猷，无忝先烈；乃不意近为逆贼吴三桂诱惑、煽乱地方，弃累世之忠贞，构一旦之狂悖：既干国法，复坠家声。朕犹念其祖父前功，精忠系一时无知，堕人狡计，与吴三桂不同；故将三桂子孙正法，精忠在京诸弟照旧宽容，所属官兵并未加罪。今湖广遣宁南靖寇大将军顺承郡王统领大兵，由湖南进剿云、贵；镇南将军尼雅翰统领大兵，由广西进剿云、贵；安西将军赫叶及西安将军瓦尔喀等统领大兵已攻克七盘、朝天等关，直抵保宁，刻期底定全川，并剿云、贵：吴逆指日授首。定南将军希尔根统领大兵，由江西进剿福建；平南将军赖塔统领大兵，由浙江进剿福建；平寇将军根特巴图鲁统领大兵，由广东进剿福建；又遣扬威将军阿密达、镇西将军席卜臣、安南将军华善、镇东将军拉哈达等各统领大兵驻扎江南、京口等处，调度征剿：精忠歼灭，亦在旦夕。但念其祖父宣力累朝，洎精忠之身遽至覆亡，宗祀斩绝，朕心深为不忍！且吴三桂乃本身投诚之人，背恩反叛，自取诛戮；精忠祖父以来，受恩三世、四十余年，非素蓄逆谋首倡叛乱者比。尔部即传谕精忠：果能追念累朝恩德及伊父忠荩遗言，革心悔祸、投诚自归，将侵犯内地海贼速剿图功，即赦免前罪，视之如初。朕以至诚待天下，必不食言；俾其善自审度，勿负朕保全勋旧之意。尔部即遵谕速行传知。于是，兵部奏遣工部郎中周襄绪及耿精忠下一等护卫陈嘉猷赍敕赴福建。寻又谕将军赖塔、图喇、总督李之芳、巡抚田逢吉、提督塞伯理曰：耿精忠作逆，蹂躏地方，大干国法；已遣发大兵于浙江、江西、广东三路进剿。但念其祖父曾宣力累朝，洎精忠之身遽至覆亡，宗祀斩绝，朕心殊为不忍！因遣周襄绪、陈嘉猷赍敕往谕；如精忠悔祸乞降，赦免前罪，仍恩遇如初。尔等不可因此遂误进剿机宜，必精忠果请罪输诚，尔等即受降来奏。若仍执迷肆逆不悛，其藩下官兵有心存忠义者，或擒斩精忠、或率众来降，俱优加恩赏；即只身自归者，亦收留抚恤。

　　庚子，命户部侍郎达都往浙江督理大兵粮饷。敕之曰：兹以大兵进剿闽逆，军需浩繁，职任重大；必须专官综理，始克允济。特命尔前往浙江，总理大兵粮饷兼管地方兵马一切事务。凡事，与总督商酌而行；有关提镇者，亦与商酌。文官布政使以下、武官副将以下，俱听尔节制。各官有能安辑地方、抚绥百姓、不误粮饷者，听尔提叙奖劝；如官箴有玷、废弛职掌、苦累百姓、挽输稽迟者，即行参奏。大兵粮饷，当预为办理，毋致临时有误；仍综核出入，严察虚冒。简阅兵马、整饬营伍，相机调遣，有应与将军等商酌之处，仍与平南将军、杭州将军商酌。凡有关于地方一切事务，俱尽心料理。敕中开载未尽之事，听尔便宜区画。尔膺兹重寄，务持廉秉公，摅志殚忠；俾军储充裕，民生乂安，地方绥靖，斯称委任。倘因循怠忽或措处乖方，致误重任，责有所归；尔其慎之。

　　诏叙赉彝陵有功将士。上谕兵部；吴逆作叛以来，湖南绿旗官兵降贼者众；惟彝陵总兵标下官兵克笃忠贞、坚守地方，近复两战彝陵，奋勇击贼，劳绩显著。若俟事平议叙，则效力之士，不得早沾国恩；可即行叙赉，以示鼓励。

　　癸卯，命将军根特巴图鲁等帅师定广信，进取长沙。巡抚董卫国奏：叛弁柯升勾连闽逆窃据广信诸处，麻棚地方贼兵继起。上谕将军希尔根等至江西时，根特巴图鲁等可先定广信。护军统领察哈泰原令进兵荆州，今改赴江西，为希尔根参谋。到日，希尔根于所领兵内每佐领出骁骑三人，付前锋统领舒恕率领，与根特巴图鲁合，为之参谋，由袁州进取长沙，夹剿逆贼。根特巴图鲁等进取长沙日期，须豫启顺承郡王知悉；将拉哈达所统每佐领兵一人，亦令副都统干都海率往江西与希尔根兵合，参其军务。

　　甲辰，命总理粮饷左都御史多诺等供应湖南军需。上谕多诺等曰：前遣尔等督理湖广通省粮饷，今闻岳州兵马草豆匮乏，尔等可分一人前往武昌备办。曩当太平之时，湖北、湖南巡抚二人分治；今军兴之际，不得仍以地方分属为诿。尔等会同湖北巡抚张朝珍，即选才能官员备办军需，无致缺乏。岳州马匹倘有不足，可将顺承郡王军前马量为拨给。又王师渡江或取宜都等处，所需舟舰，当于荆州预造百艘；其作何造办及需用工费，详议以闻。

　　丙午，调襄阳兵驻防蒲圻。上谕兵部：大兵进取岳州，自岳至武昌中途应设满兵防守。前自怀庆赴襄阳每佐领护军一人，即令其护军参领噶尔弼为副都统，帅往与湖广巡抚会议，并量带绿旗兵赴蒲圻县驻守。

　　命多罗贝勒尚善为安远靖寇大将军，帅师赴岳州；固山贝子准达等帅师赴荆州。上谕议政王等：逆贼吴三桂今于澧、岳诸处抗拒我师，且用奸谋摇惑军民之心，分我兵势；宜增兵速行剿灭。今令八旗每佐领出骁骑二人，并派察哈尔护军骁骑一半，又蒙古四十九旗内与京师稍近者如科尔沁十旗、敖汉一旗、奈曼一旗、克什克腾一旗、归化城二旗，共出兵万人，以旗下兵之半及蒙古兵六千，令固山贝子准达率往荆州；散置大臣多谟克图为署都统，参赞准达军务。又以旗下兵之半及蒙古兵四千，以多罗贝勒尚善为安远靖寇大将军，同固山贝子彰泰、镇国公兰布率往岳州。所调蒙古兵俱限八月初一以前至京，择蒙古贝勒以下领之。寻理藩院以蒙古贝勒、贝子、公、台吉等列名奏请，上命科尔沁辅国公图讷赫、杜尔伯特部落台吉温布赴荆州，巴林部落贝子温春、台吉格哷尔图赴岳州。

　　庚戌，命副都统吉勒塔布领兵赴浙江。提督塞伯理奏：总兵官祖宏勋以温州叛。上命驻江宁副都统吉勒塔布率右翼察哈尔全军及每佐领甲兵一人赴浙江，会同提督塞伯理守御；将军拉哈达所辖蒙古兵，悉令署副都统宗室巴尔堪率赴江宁，听将军阿密达统辖。松江乃海口要冲，且与浙江连接，阿密达、额楚等可密咨提督杨捷：若以松江可虞，即酌遣满洲蒙古官兵，以副都统一人领赴松江，与提督协守。在京满洲、蒙古每佐领出骁骑一人，汉军每佐领二人，以精奇尼哈番硕塔一等侍卫、穆森署副都统偕汉军都统释迦保领之，前赴兖州，与将军拉哈达会议行事。

　　辛亥，谕将军尼雅翰等进兵机宜。上遣侍卫二格赍谕谕尼雅翰等曰：尔等咨兵部称，马多羸毙，积雨弓软；朕虑此时进兵未便，恐尔等以顿师日久惧罪。夫以千里之外，军势曲折，知彼知己，岂可逆料！朕不欲速，惟图万全。尔等俱系大臣，听谋画以行。其军中情形及俘获贼兵言贼进止之状并尔等所见，俱密行陈奏。寻尼雅翰等奏：六月十七日，投诚伪守备薛麟兆等言吴三桂遣伪护卫至岳州，令贼将坚守，且趋进兵；贼将称待长沙造鸟机船到时，水陆入犯。又言贼营缺饷，全赖长沙水陆运送；长沙守兵不多。臣等议俟秋凉，相机进取。

　　壬子，命将军拉哈达赴杭州镇守。时杭州将军图喇以患病还京，上命拉哈达移镇杭州，代图喇掌将军印务，领其兵马及自京所遣汉军官兵。其镇东将军敕印，留付护军统领察哈泰，即令管理兖州官兵。其往江西兵，令署副都统公沃赫、穆成额领赴将军希尔根前。因谕拉哈达曰：镇守杭州将军图喇因病罢任，今浙江当多事之秋，杭州诸处殊为要地；以尔素有才能，遣往暂理杭州将军事务。尔抵杭州，可与副都统玛哈达、雅塔里、侍郎达都等会同商酌，务期固守封疆、抚恤将士，收拾军民之心，以副朕委任之意。复谕拉哈达及赖塔曰：尔等皆国家股肱大臣，委任封疆重务；凡事须商确者，移会关通、协心谋画，以副朕委任之意。勿各执己见，虑有贻误。务念国事为重，用茂厥绩。

　　命经略莫洛遣兵守朝天关诸路。上谕莫洛曰：朝天关诸处关系要害，可于满洲汉军或绿旗官兵内酌拨防守，为犄角之势。粮艘至彼，递相护送，不为无助。至汉中虽有满兵，犹恐力单，且朝天关之外，尚有别路可通汉中；倘我兵深入后，奸宄窃发，据守鸡头关诸险，亦属可虞。一切机宜，尔当酌量以行。又念保宁未能即得，则我师益致劳顿；挽运粮饷，实为要务。其源源接济，毋令匮乏。

　　命副都统巴喀领兵赴顺承郡王军前。先是，上命经略莫洛遣副都统科尔昆进四川，马一豹赴汉中，将军席卜臣、提都王辅臣俱赴荆州。至是，莫洛奏称：科尔昆官兵已遣赴广元总督周有德军前，马一豹官兵已遣赴汉中副都统吴国祯军前。席卜臣则令率每佐领护军一人往汉中，总统马一豹、吴国祯等之兵；以副都统巴喀率每佐领骁骑一人，同提督王辅臣往荆州。上谕：贝勒、贝子等既率八旗及蒙古兵赴楚，王辅臣兵不必发荆州；或令辅臣从将军赫业等进取保宁，或仍驻平凉，听莫洛酌遣。巴喀即率兵赴顺承郡王军前。寻莫洛又奏：逆贼固守保宁，且广元所属百丈关诸处贼众盘据，恐科尔昆兵力单薄；随令副都统吴国祯俟马一豹兵至，即率官兵前往广元。

