<!-- { "loadSidebar": true } -->
　　乙未，趣尚之信帅师驰赴梧州。将军莽依图奏：臣檄大将军平南亲王尚之信亲身率兵来援梧州，之信报称：见赴湖南会剿，正虑调取之兵不能即至，更有何兵可遣。臣思梧州乃广东门户，逆贼近屯榕树滩，如不遣之信来援，则地方深为可虑。上谕：顷已有旨命尚之信不必赴湖南，今莽依图既以梧州势迫为言，尚之信其亲统官兵驰往梧州剿御逆贼。

　　许大将军公图海来京陈事。图海奏：臣年老欲密陈所见，有不便具疏者。今秦省诸要隘守御已固，省会备有援师；臣欲轻骑赴京一觐天颜，面奏事宜。下议政王、贝勒大臣集议。议政王等奏：军机事宜，主帅无亲身来奏之例。上谕：图海携大将军敕印前来，乌丹仍佩其将军印暂统大兵。已而，图海来京密奏讫，上面授机宜，随令驰还军前。  
　 

平定三逆方略卷四十三

　　康熙十八年正月乙巳，调总漕帅颜保等标兵赴南雄。将军觉罗舒恕奏：南雄府为两广咽喉、三省接壤，见在满汉官兵无多，南安诸处又安插新附之人；一有不测，全省皆属可虞。上谕：漕运总督帅颜保、总兵官哲勒肯各选标兵一千人，令贤能官员管辖，速往南雄府；到日，令副都统博霁总统防守地方。

　　戊申，增设岳州随征总兵官。大将军贝勒察尼疏言：调往岳州兵六千人，宜设随征左右前后四营，各以总兵官领之。上从其请，以副将李师膺为湖广岳州随征左营总兵官、柯彩为随征右营总兵官、都督同知陈华为随征前营总兵官、李超为随征后营总兵官。

　　辛亥，趣尚之信等速援梧州。总督金光祖奏：广西藤县失守，逆党愈肆狂逞，水陆三路逼犯梧城。上命大将军平南亲王尚之信、将军舒恕即遵奉前旨，亲统官兵倍道速援梧州。

　　壬子，命大将军简亲王喇布选发骑兵赴长沙。喇布奏：永州、耒阳请停进剿，选臣等两股兵内有马者每佐领三人遣往岳州。上谕：此兵不必发岳州，令于自京发往护军骁骑内简阅有马堪用者每佐领二人，以大臣一员统之，速往长沙军前。

　　命总兵官高登科留驻饶州。先是，议调登科率其标下官兵协守茶、攸诸处。至是，巡抚佟国祯奏：逆孽攻陷德兴、侵逼乐平，府县有司力请留镇臣驻守饶郡。上命登科及部下官兵不必调遣湖南，仍留饶郡与该巡抚、提督等共商速复德兴，务灭逆寇。

　　丁巳，增设荆州随征总兵官。大将军顺承郡王勒尔锦奏：新增兵一万二千人应设四镇，各分管兵三千。上从其请，以副将葛秉贞为湖广荆州随征前路总兵官、兰泗为随征左路总兵官、姚珩为随征右路总兵官、胡世英为随征后路总兵官。

　　乙未，大将军贝勒察尼等奏复岳州。时逆贼吴应麒等窃踞岳州，坚垒死守。上命多调船兵，饬令察尼等水陆围困，断其粮道。逆贼势蹙，伪总兵王度冲、伪将军陈珀等于是月十八日各以其舟师来降，吴应麒等弃城逃遁，我师遂复岳州。察尼及詹事宜昌阿以闻。上谕：大兵既取岳州，逆贼震动之际，诸路大兵宜剿抚并用，速行平定。其令大将军安亲王、简亲王、顺承郡王、将军穆占等乘贼此时震詟，有悔过投诚者宽贷其罪，叙功录用。其宣布恩意、兼施剿抚，毋失机会，酌量而行。

　　臣谨按：善用兵者，必先争要害之地；若据有要害，则其它不攻而自破。皇上洞悉方隅形势，以为扫靖寇氛、荡平云贵，大势所系，实在岳州。故于王师初出之时，即命都统觉罗珠满等速赴岳阳控扼要地，以遏系贼寇；而珠满等逡巡逗挠，致岳城失守。皇上乃授贝勒尚善为大将军，统率劲旅恢取岳州。又屡授机宜，趣令克日进攻。既因陆路之贼防守颇坚，特遣大臣亟营战舰、大集诸路官兵据江湖之险，断贼饷道。尚善等犹诿托多端，谓兵舰即鳞集湖中，亦不能困贼。迨入湖之后，将军鄂鼐等又以风涛汹涌，请撤水军。赖皇上干断独持，不允其请；复调益舟师，授策于察尼增营要地，围困加严；于是贼粮始尽至于饥蹙，弃城遁走。岳州既得，遂成破竹之势，而长沙、常德诸郡贼不能守、一时奔溃，贵州、云南以次抵定矣。所以削除寇乱、克奏武功者，诚由我皇上力排群议，独运神谟、专意规取岳州之所致也。

　　庚申，增设广东潮州官兵。提督侯袭爵奏：潮州与闽接壤、逼临大海，诸岛逆孽窥伺，汛兵力单；请如旧复设潮州镇标中营官兵五百有余及大埔营官兵六百、潮州水师总兵官一员并左右二营官兵二千，以资弹压。上允其请，以侯补总兵官刘显芳为广东潮州水师总兵官。

　　甲子，敕大将军贝勒察尼分兵速取湘阴。上谕兵部：顷者笔帖式马尔赛去时，令其传谕主将克取岳州之后，应发兵一支从京口河渡江，立营于华容、石首之地，以为根本。若由华容、石首前赴常德、澧州，则水潦难。将军辈亦曾奏言：此路水泽甚多，艰于前进；已经饬示。今在岳州满汉官兵甚多，宜乘贼未暇固守湘阴，水陆亟进，乘机克取湘阴，即望长沙进发。稍一迟疑观望，则江中有一洲直对湘阴，贼坚守县城而立营洲上、预储火器，得为严备，我舟师欲度难甚。故不可不乘贼未及坚守之先，急下湘阴也。岳州地最险阻，偏师足守；其取湘阴、往长沙，宜令贝子彰泰、署前锋统领杭奇率每佐领满洲甲兵十人，提督桑额、总兵官万正色躬率标兵并多发绿旗兵丁，整备大炮、鸟枪、火器，水陆并发。可速行大将军贝勒，亦令安亲王知之。

　　乙丑，诏议政大臣等直陈剿贼事宜。上谕：大学士索额图等：今正剿灭逆孽之时，议政王大臣等如有确见剿灭逆寇事宜及应行应革之事，各抒意见；即于会议之所共议以闻，庶便酌量采择。尔等其传谕议政王大臣等。于是议政王大臣等奏言：自用兵以来，凡剿抚逆贼之事，俱廑皇上睿虑筹划；即行间诸将进止机宜，亦无不仰赖庙谟指授，遵奉而行。所以疆隅次第收复，群丑望风溃遁；虽余孽窜入滇、黔，即日自尔销灭。是圣明谟略周详，悉已尽善；臣等实无他见。苟有一得之愚，宁不陈奏耶！

　　二月丙寅朔，将军莽依图等奏败贼于梧州。逆贼吴世琮等侵犯梧城，于正月初六日水陆齐进；将军莽依图、傅宏烈等率满汉官兵拒战，大败贼众，多所斩戮。是夜，贼弃营而遁。

　　命发马于大将军贝勒察尼军前。学士额库礼奏：今我兵进剿，请以武昌备养马匹拨至臣等军前。上谕：大将军贝勒察尼等恢复岳州，向前进发；其以武昌备养马匹拨送一千，酌给兵士无马者。

　　己巳，大将军安亲王岳乐等奏复长沙。时岳州恢复，长沙逆贼震恐，不能久立，于正月二十九日弃城潜遁；我师遂入城，安抚人民。

　　命大将军贝勒察尼遣满兵速赴长沙。安塘笔帖式报：大将军安亲王已复长沙，今亟进取衡州，移咨大将军多罗贝勒令酌鸟船、沙船及官兵，贝勒遂遣自荆州来水师营总兵官张忠等率绿旗官兵三千八百、沙船一百、快船八十前赴长沙。上谕：贼失岳州、长沙诸要地，正当惊惶骚动之时，乘机进取衡州，击灭逆贼，殊为要务。宜将岳州所有大兵并船炮速行多拨，增发大将军安亲王军前。大将军贝勒察尼等除先遣总兵官张忠标兵外，今更速发满洲大兵、多拨船炮，迅赴长沙。既而安亲王岳乐等奏：贼离衡山县二十里许，水陆立营。上复谕：宜乘贼寇惊动之际，速取衡州。此剿灭衡州贼众较诸处不同，所调岳州舟师火炮早至一日，于大事有一日之益；若缓至一日，于大事贻一日之害。调遣船炮、官兵如或稍迟，使贼江中置桩、预为坚守，阻我舟师，致进取衡州事机有失，则皆贝勒察尼误之也。谕到，贝勒察尼即拨舟师火器速发安亲王军前，于灭贼机宜勿致有误。其大将军简亲王等亦已率兵进取衡州，两军相合之后，总用大将军安亲王印信，协力剿灭逆孽，恢复衡州诸路。如有分兵之处，仍各用大将军印信施行。

　　甲戌，诏责大将军贝勒察尼等。时贼渠吴应麒等从岳州遁去，辅国公温齐等率兵追杀二百余里，阵斩甚多；我兵因未携爨具而还。察尼等以闻。上责之曰：逆贼吴应麒等迫于饥饿，徒步败遁；我骑兵追蹑二百余里，因未携爨具，遂尔还师，并未大创贼众。岳州虽得，不过贼所弃之空城；而穷寇吴应麒究未擒斩，朕心未惬。今以追杀贼众地方里数详度之，虚实即立见矣。

　　命尚之信等速定广西。之信等奏：臣等共议：将军莽依图、舒恕等同将军傅宏烈守梧州，臣驻封川县，总督金光祖驻肇庆府，将军额焚等驻德庆州；如有机会，一面奏闻、一面举行。上谕：今长沙、岳州诸处俱已恢复，伪将军、总兵文武官员船舰兵卒来归者甚众。又据塘报，彝陵州对岸之镇荆山盘踞贼寇尽行潜遁，分逐诸路溃败之贼，多所斩戮。大将军顺承郡王等已渡江平定湖南、安亲王又进取衡州诸处，宜乘此各路贼寇涣解之际，平定广西。大将军平南亲王尚之信、将军莽依图、舒恕、额楚、傅宏烈、总督金光祖等勿失事机，速定广西。

　　乙亥，诏总督董卫国率所部兵赴大将军安亲王军前。先是，议令卫国率兵往岳州。至是，巡抚佟国祯疏言：岳州既复，请撤还督臣。上谕：江西属在内地，可以无虞。今董卫国不必诣岳州，率其标下官兵速赴大将军安亲王军前听王调遣，协力进取衡州诸处。

　　庚辰，命发马于大将军顺承郡王勒尔锦军前。勒尔锦奏：臣兵在彝陵诸处更番来往，水土不宜，致马多毙。请以近地所备马速行拨给，以资进剿。上谕：兹正前往征剿之际，于武昌预备马内拨一千匹，委才能官员速送大将军顺承郡王军前。

　　辛巳，大将军顺承郡王勒尔锦奏官兵复澧州。勒尔锦闻岳州贼溃，即遣署都统多谟克图等率师前进；于正月二十七日渡江，太平街、虎渡口诸处贼寇悉皆溃遁。王率大兵于二十九日渡江，次元始。于是前队官兵分路追剿松滋、枝江、宜都诸县及澧州，以次恢复；守百里洲伪将军洪福率舟师、缴印札来降。

