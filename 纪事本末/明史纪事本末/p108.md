<!-- { "loadSidebar": true } -->
冬十二月，帝以俺答故，诏群臣令人人尽言。刑部郎中徐学诗上言：“外攘之备，在急修内治；内治之要，贵先正本原。今大学士嵩，位极人臣，贪渎无厌，内而勋贵之结纳，外而群小之趋承，辅政十年，日甚一日。酿成敌患，其来有渐。而嵩泄泄自得，谬引‘佳兵不详’之说，以漫清问。纵子世蕃，受失事李凤鸣金，使任蓟州总兵。又受郭琮金，使补漕运。私徒南还，辎车数十乘，车四十乘，潞河楼船十余艘，贮载而归，悉假别署封识，以诳道路。嵩谋已得，如君父何？今士大夫语嵩父子，无不叹愤，而莫有一人敢抵牾者，诚以内外盘结，上下比周，积久而势成也。世蕃狡鸷，擅执父政。凡诸司奏请稍涉疑畏者，必关白然后上闻。盖嵩之机械足以先发制人；利势足以广交耳目；乘机构隙足以示威胁众；文词便给足以饰非强辨；精神敏给，揣摩巧中，足以趋避利害；而弥缝阙失，私交密会，令色脂言，足以结欢当路，而缄夺人口。故凡诸论嵩者，嵩虽不能显祸之于正言直指之时，亦必托事假人，阴中之于迁除考察之际。如给事中王煜、陈恺，御史谢瑜、童汉臣等，当时已蒙圣恩宽宥，今则安在？天下之人，视嵩父子如鬼如蜮，不可测识。痛心疾首，敢怒而不敢言者，诚畏其阴中之也。臣请亟罢嵩父子，以清本源。”疏入，帝谓其乘间报复，下镇抚司拷讯，斥为民。
三十年春正月，杖锦衣卫经历沈钅东于阙廷。初，俺答薄都城，求通贡，赵贞吉以为不可。钅东在众中，申贞吉旨不休。吏部尚书夏邦奇目之曰：“何小吏而言若是！”钅东曰：“大吏弗言，故小吏言之。”已而上疏，请“以万骑护陵寝万骑护通州军储，而合勤王师邀击其惰归，必大捷”。是时大学士嵩用事，数寝格边檄，不以上闻，故钅东书奏不报。钅东乃抗疏言：“嵩受国重任，贪婪愚鄙，不闻谘诹方略，治国安边，惟与子世蕃为全家保妻子计。以朝廷之赏罚为已出，故人皆计嵩爱僧，不知朝廷恩威。”因历数其十大罪，请戮之，以谢天下。诏以钅东诋诬大臣，廷杖之，谪田保安。
三月，大计京官。严嵩授指吏部，中伤善类甚众。以徐学诗劾已，削籍，并黜其兄中书舍人应丰。吏部奏上，帝察其枉，留之，然亦不问。三十一年冬十月，御史王宗茂疏论严嵩负国大罪入。帝谓其狂
率，谪平阳县丞。三十二年春正月朔，日食，阴雨不见。巡按御史赵锦请罢嵩，以应天变。疏上，帝方以供奉青词悦，嵩命逮系锦衣狱，久之，削籍为民。
兵部员外郎杨继盛上疏论严嵩十大罪、五奸，略曰：“方今在外之贼为俺答，在内之贼惟严嵩。贼有内外，攻宜有先后，未有内贼不去而外贼可除者。故臣请诛贼嵩，当在剿绝俺答之先。嵩之罪恶，徐学诗、沈钅东、王宗茂等论之已详。然皆止言贪污之小，而未尝发其僭窃之大。去年春，雷久不声，占云：‘大臣专政。’夫大臣专政，孰有过于嵩者？又冬，日下有赤色，占云：‘下有叛臣。’凡心背君者，皆叛也。夫人臣背君，又孰有过于嵩者？如四方地震与夫日、月交食之变，其灾皆感应贼嵩之身，乃日侍左右而不觉。上天警告之心，亦恐怠且孤矣。不意陛下聪明刚断，乃甘受嵩欺。人言不信，虽上天示警，亦不省悟，以至于此。臣敢以嵩之专政、叛君十大罪，为陛下陈之：
我太祖高皇帝诏罢中书丞相，而立五府、九卿，分理庶政。殿阁之臣，唯备顾问、视制草，故载诸训有曰：‘建言设立丞相者，本人凌迟，全家处死。’及嵩为辅臣，俨然以丞相自居。挟一人之权，侵百司之事。凡府部题覆，先面禀而后敢启藁。嵩之直房，百官奔走如市；府部堂司，嵩指使络绎不绝。一或少违，显祸立见。及至失事，又嫁罪于人。是嵩无丞相之名，而有丞相之权；有丞相之权，而无丞相之责。坏祖宗之成法，一大罪也。权者，人君所以统御天下之具，不可一日下移。嵩一以票本自任，遂作威福。用一人，即先谓曰：‘我荐之也。’罚一人，则又号于众，曰：‘此得罪于我，故报之也。’群臣感嵩，甚于感陛下；畏嵩，甚于畏陛下。窃君上之大权，二大罪也。人臣善则称君，过则归已。今陛下苟有一善，嵩必令子世蕃传于人，曰：‘上故无此意，我议而成之。’将圣谕及嵩所进揭帖，刻板刊行为书，名曰《嘉靖疏义》，欲使天下后世谓陛下所行之善，尽出于彼而后已。掩君上之治功，三大罪也。陛下之令嵩票本，盖取君逸臣劳义也。嵩何所取？而令子世蕃代票。又何所取？而约诸义子赵文华等群会而拟。题疏方上，满朝纷然。既下，若合符契。如锦衣卫经历沈钅东劾嵩疏，发大学士李本拟旨。本即叩之世蕃，乃同赵文华自拟以上，此人所共知也。嵩既以臣而弄君之权，世蕃复以子而弄父之柄。京师有‘大丞相、小丞相’之谣。纵奸子之僭窃，四大罪也。边事废坏，皆原于功罪赏罚之不明。嵩为辅臣，欲令孙冒功于两广，故置其表侄欧阳必进为总督。朋奸比党，将长孙严效忠冒功奏捷，遂升镇抚。效忠告病，严鹄袭代，加升锦衣千户。效忠、严鹄皆世蕃豢养乳臭子。冒朝廷之军功，五大罪也。仇鸾总兵甘肃，以贪虐论革。世蕃乃受鸾重贿，荐为大将。后知陛下疑鸾，遂互相诽谤，以掩初迹。是通寇者逆鸾，而受贿引用鸾者，嵩与世蕃也。进不肖，蒙显戮。引悖逆之奸臣，六大罪也。俺答犯内深入，《兵法》：‘击其惰归。’嵩乃曰：‘京、边不同势。败子边可掩，败于京不可掩。且俺答饱自退耳。’故丁汝夔传令不战。及汝夔临刑，而后知为嵩所绐。误国家之军机，七大罪也。刑部郎中徐学诗，以论劾嵩、世蕃，革任为民矣。又于考察京官之时，罢其兄中书舍人徐应丰。户科给事中厉汝进，以劾嵩、世蕃，降为典史矣。嵩于考察外官之时，逼吏部削汝进籍。夫考察，巨典也。陛下持之，以激厉天下之人心；贼嵩窃之，以中伤天下之善类。乱黜陟之大柄，八大罪也。府、部之权，皆挠于嵩。而吏、兵二部，尤大利所在。将官既纳贿于嵩，不得不剥削乎军士；有司既纳贿于嵩，不得不滥取于百姓。皇上虽累加抚■，岂足以当嵩残虐之害？臣恐天下之患，不在塞外而在域中。失天下之人心，九大罪也。先朝风俗淳厚，近自逆瑾用事，始一少变。至嵩为辅臣，守法度者，以为固滞；尚巧滑者，以为通材。励节介者，以为矫激；善奔走者，以为练事。风俗之坏，未有甚于此者。坏天下之风俗，十大罪也。
嵩有十大罪，昭人耳目。以陛下之神圣，而若不知者，盖有五奸以济之。嵩知知陛下之意向者，莫过于左右侍从，厚以贿结之。圣意所爱憎，嵩皆预知，以得遂其逢迎之巧。是陛下之左右，皆嵩之间谍，其奸一。通政司，纳言之官，嵩令义子赵文华为之。凡疏到，必有副本送嵩、世蕃先阅而后进，早为弥缝。是陛下之纳言，乃嵩之鹰犬，其奸二。嵩既内外周密，所畏者，厂、卫之缉访也。嵩则令世蕃笼络厂、卫，缔结姻亲。陛下试诘嵩所娶者谁女，立可见矣。是陛下之爪牙，乃嵩之瓜葛，其奸三。厂、卫既已亲矣。所畏者，科、道言之也。嵩于进士之初，非亲知不得与中书、行人之选。知县、推官，非通贿不得与给事、御史之列。是陛下之耳目，皆嵩之奴隶，其奸四。科、道虽入其牢笼，而部臣如徐学诗之类，亦可惧也。嵩又令子世蕃将各部之有才望者，俱网罗门下。各官少有怨望者，嵩得早为斥逐。是陛下之臣工，多嵩之心腹，其奸五。
夫嵩之十罪，赖此五奸以济之。五奸一破，则十罪立见。陛下何不忍割一贼臣，顾忍百万苍生之涂炭乎？陛下听臣之言，察嵩之奸。或召问二王，令其面陈嵩恶。或询诸阁臣，谕以勿畏嵩威。重则置之宪典，以正国法；轻则论令致仕，以全国体。内贼去，而后外贼可除也。
疏奏，帝怒其引用二王，命系锦衣狱，诘讯主使者，继盛曰：“尽忠在已，岂必人主使乎！”又问引用二王故，继盛大言曰：“奸臣误国，非二王谁不畏嵩者。”狱具，杖百，送刑部。尚书何鳌受嵩意，欲坐以诈传亲王令旨。郎中史朝宾曰：“疏中但云二王亦知嵩恶，原无亲王令旨，三尺法岂可诬也！”嵩怒，降朝宾为高邮判官。侍郎王学益助成其说，竟坐绞系狱。
二月，逮兵部郎中周冕下诏狱。初，杨继盛劾严嵩父子，言及欧阳必进窜严效忠名，冒功滥擢事。必进上疏辨，请下兵部查核。世蕃乃自为题草，遣人遗武选司郎中周冕，欲冕依草上覆。冕奏之，略曰：“臣职司武职，敢以冒滥军功一事为陛下陈之。按：二十七年十月，据通政司状：‘送严效忠，年十有六，考武举不第，志欲报效。’本部资送两广听用。次年，据两广总兵平江伯陈圭及都御史欧阳必进题：‘琼州黎寇平，遣效忠奏捷。’即援故事，授锦衣卫镇抚。无何，效忠病废，严鹄以亲弟应袭。又言：‘效忠前斩贼首七级，例宜加升。’遂授千户。问‘效忠为谁？’曰：‘嵩之厮役也。’‘鹄为谁？’曰：‘世蕃之子也。’不意嵩表率百僚，而坏朝乱纪，一至于此。今蒙明旨，下本部查核，世蕃犹私创覆草，架虚遗臣，欲臣依草覆奏。天地鬼神，照临在上。其草见存，伏望圣明特赐究正，使内外臣工知有不可犯之法。”疏入，帝以冕为挟私，逮系诏狱，削籍。
严嵩以十五载考满，录其二子。又以京师外城完，嵩与有阅视劳，迁世蕃为工部左侍郎。嵩辞，帝谕“以修城、赞玄，实为忠首”，不允。三十三年春，倭寇浙江，工部侍郎赵文华请祷海神杀贼，遂遣
文华如浙。初，文华为主事，有贪名，出为州判。以贿嵩，得复入为郎。未几，改通政，与嵩子世蕃比周，嵩目为义子。不二年，擢工部侍郎。至是往浙，凌轹言吏，搜括财物，公私苦之。
三十四年冬十月，杀兵部员外杨继盛。初，仇鸾既诛，上思继盛言，自谪所月余迁主事，随改兵部武选司员外。继盛尝感激思，报妻张氏曰：“公休矣，一鸾困公几死。
今相公嵩父子，百鸾也。公何以报为？休矣，且归耳。”继盛不听，密具疏。疏成，上方怒，逮诸言官。乃更越十五日而斋，斋三日，乃上，竟得罪。继盛每出朝审，诸内臣士庶夹道拥视，共指曰：“此天下义士。”又指其三木，窃叹曰：“奈何不以此囊嵩头？”司业王材诣嵩曰：“人言籍籍，谓继盛且不免，公不忧万世耶？”嵩曰：“吾行当救之。”令其子世蕃谋之胡植、鄢懋卿，懋卿曰：“此养虎自遗患也。”植亦言不可，嵩意遂决。乃以张经、李天宠疏覆奏，附继盛于尾。上览之，谓江南酿寇遗患，遂下旨行刑。是岁论大辟当刑者凡百余人，诏决九人；而继盛与焉。
