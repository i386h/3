<!-- { "loadSidebar": true } -->
林院儒臣黄淮、杨士奇等，采古名臣直言汇录，以便观览。至是书进，上览而嘉之，命刊印以赐皇太子、皇太孙及诸大臣。十五年春三月，上巡北京，命吏部尚书兼詹事蹇义、翰林学士
兼谕德杨士奇、侍读兼赞善梁潜辅太子监国。七月，赐皇太子《务本之训》。
十六年春三月，太子手书赐赞善徐善述言：“览卿为予改诗甚善。但今卿年迈，恐辅余为劳。似卿朴直苦口者，百无一二，面谀顺颜者，比比有之。卿无惮劳，弼成余业，惟望药石之言日甚一日，毋生犯鳞触讳之虑。余今欲学作表，卿可一如诗题立例，具诗题与表题间日封进，以广琢磨。春暖顺时将息，以慰余怀。”书函曰：“皇太子赍书赞善好古先生。”好古者，善述字也。太子视朝之暇，手不释卷，被服宽博，大类儒者云。
夏五月，上杀赞善梁潜、司谏周冕。时太子监国，上不时有疾。两京距隔数千里，小人阴附汉府者，谗构百端。侍从监国之臣，朝夕惴惴，人不自保。会有陈千户者，擅取民财，事觉，太子令谪交趾立功。数日，复念其军功，宥之。有讠替于上曰：“上所谪罪人，太子曲宥之矣。”遂逮陈千户杀之。以潜、冕不谏止，并逮下狱，皆死。
六月，上遣礼部左侍郎胡氵荧巡江、浙诸郡，陛辞，上谕曰：“人言东宫多失，当至京师，可多留数日，试观何如，密奏来。奏字须大，晚至即欲观也。”氵荧至京师，日随朝，凡见东宫所行之善，退即记之。勋臣某者语不谨，侍卫扌追之，仍当陛口奏，有旨不问。既退，亟宣侍卫者赏钞若干锭。于是群臣皆言不显责大臣，而旌禁卫，所以宽其罪而愧其心，见殿下之仁明也。居稍久，杨士奇曰：“公命使也，宜亟行。”氵荧权辞谢曰：“方治冬衣未完尔。”至安庆始书奏，以所见皆诚敬孝谨七事，密疏以闻。上览之大悦，自是不复疑皇太子。
十八年秋九月己巳，北京宫殿垂成，钦天监言：“明年正月朔吉，宜御新殿。”命户部尚书夏原吉召太子、太孙于京师，期十二月终至北京。太子赴北京，过滁州，登琅琊山，指示杨士奇曰：“此醉翁亭故址也。”因叹欧阳修立朝正言不易得，今人知其文，鲜知其忠。盖太子为文章尤善修，每曰：“三代以下，文人独修有雍容和平气象。”尤爱其奏议切直，尝命刊修文以赐群臣，且谕之曰：“修之贤，非止于文，卿等当考其所以事君者而勉之。”十一月，太子过凤阳，谒祭皇陵毕，周步陵傍，顾张本、杨士奇曰：“国家帝业所自也。”徘徊久之。耆老进谒，有知太祖时事者，从容与语，赐劳优厚。先是原吉自南京先驰奏，上复命迎之，且曰：“东宫缓行。”至是，原吉迎见太子于凤阳，道上旨。太子以不敢缓谕之，且手书付原吉与士奇，询访沿途军民利病，政事得失，备顾问。太子过邹县，见男女持筐，路拾草实者，驻马问所用，民跪对曰：“岁荒以为食。”太子恻然。稍前，下马入民舍，视民皆衣百结，灶■倾仆，叹曰：“民隐不上闻至此乎？”顾中官赐之钞，而召乡老问其疾苦，辍所食赐之。时山东布政石执中来迎，责之曰：“为民牧而民穷如此，亦动念乎！”执中言：“凡被灾之处，皆已奏乞停止今年秋税。”皇太子曰：“民饿且死，尚及征税耶？汝宜速发官粟赈之，事不可缓！”执中请人给三斗。曰：“且与六斗，汝毋惧擅发仓廪，吾见上当自奏也。”十二月，太子及太孙将至北京，原吉先入奏。上问原吉东宫来何速，对曰：“陛下慈注之深，东宫孝思之切。”上喜，赐钞二百锭。命诸臣先期分官出候于良乡。太子至北京，奏前过山东境内遇民饥，即令布政司发粟赈之。上曰：“昔范仲淹子犹举麦舟济父之故旧，况百姓吾之赤子乎！”
十九年，礼部尚书吕震语太子曰：“殿下前在南京，数遣中使进案牍，每有事以殿下过失闻，上指其妄言。今宜疏此人。”太子曰：“过失，吾岂能无。今至尊既不信之，我又与人较耶？”
二十年春三月，上北征，秋九月，还京师。二十一年夏五月，常山中护卫总旗王瑜上变，言：“常山中护卫指挥孟贤纠合羽林卫指挥彭旭等，举兵将推赵王高燧为主，而谋不
利于上及皇太子。”上命急捕。贼既悉得，遂召太子、赵王及文武大臣皆至。上御右顺门亲鞫之。先是，上以疾多不视朝，中外事悉启太子处分。太子往往裁抑宦侍，宦官黄俨、江保尤见疏斥。俨等日谗之于上，且素厚高燧，常阴为之地。因伪造毁誉之言，传播于外，谓上注意高燧，以绐外廷，由是贤等遂起邪心。钦天监官王射成与贤密，言于贤曰：“观天象，当有易主之变。”贤等邪谋益急，与其弟孟三，常山左护卫老军马恕、田子和，兴州后屯卫老军高正，通州右卫镇抚陈凯等，日夜潜谋，连结贵近，图就宫中进毒药于上。候上晏驾，即以兵劫内库兵仗符宝，分兵执府部大臣。豫令高正伪撰遗诏，付中官杨庆养子。至期从禁中议以御宝领出，废皇太子，而立赵王高燧为帝。布置已定，正密告其甥瑜，瑜曰：“此舅氏灭族之计。”力止不从，瑜遂入告。上览伪讠巽遗诏，震怒，立捕杨庆养子诛之，顾高燧曰：“尔为之耶？”高燧惴栗不能言，太子为之营解，曰：“高燧必不与谋，此下人所为耳。”上命文武大臣及三法司鞫治，群臣奏贤等所犯大逆，且有显实，当并极典。上曰：“且先籍其家。王射成以天象诱人，速诛之。贤等更加穷鞫，毋令遽死。”遂下锦衣卫严治，寻逮其党悉诛之。八月，帝发京师北征，十一月，还京。
二十二年春三月，上议北征。夏四月，诏太子监国，驾发京师。秋七月，庚寅，上崩于榆木川。大学士杨荣、少监海寿奉遗命驰讣太子。太子恸绝，强拜受，即遣太孙出居庸，赴开平迎梓宫。濒行，太孙启曰：“出外有封章白事，非印识无以防伪。”太子曰：“言良是，但行急，新制不及。”士奇曰：“殿下未践阼，有事自应行常用之宝。其东宫小图书，可假之行。此出一时之权，归即纳上。”太子即取付太孙曰：“有启事以此封识，不久当归汝，汝可留之。”既行，太子顾士奇曰：“昔大行临御，储位久未定，浮议喧腾。今即以付之，浮议何从兴！”壬子，太孙奉大行柩至郊，太子及亲王以下文武群臣皆衰服哭迎。至大内，奉安于仁智殿，加敛奉纳梓宫。八月十五日丁巳，皇太子即位，赦天下，以明年为洪熙元年。
谷应泰曰：古之教太子者，慎选师傅，训之德义。过龙楼而问寝，入虎闱而齿胄，盖若是其毖也。及乎六师挞伐，有事行间，则从曰抚军，守曰监国。非特重器所寄，亦以周知艰大，练察治忽，为嗣王之要务耳。
方仁宗之未正青宫也，睿质仁明，天姿恺恻。然而如意类上，申生无宠。非黄淮进贾诩之谋，解缙效邺侯之议，则鸟乌向背，羽翼无成，金偏，忧方大矣。幸而皇祖亲册，嫡长分定。乘危履险，克正重轮。重耳之艰阻备尝，楚王之朝婴夕侧。非特生于深宫之中，长于阿保之手者也。又若《储君昭鉴》，传自高皇，《圣学心法》，颁于成祖。比之始皇之教以法律，元帝之授以《韩非》。贻谋度越，抑何伟欤！而况金忠、蹇、夏辅导于前，黄淮、杨士奇纠绳于后，则商山茹芝之佐也。学识特崇真氏，文章独许欧公，则家丞秋实之采也。赈颍川之饥而先发后闻，恤邹县之荒而赐钞辍食，则《豳风》农事之规也。又考成祖巡幸顺天，亲征漠北，驾凡五出，年垂二纪。中间大官大邑，虽复启闻，而庶政庶狱，咸就谘决。名为储位，实则长君；名为监国，实则御宇。故人以仁宗之历祚短，而予以仁宗之沛泽长也。
若夫宫闱煽祸，国本濒倾，管、蔡流言，备极谗构。一时并集，何以为怀。又且迎驾缓期，而逮捕官属，则高煦赞之。伪撰遗诏，而阴行废立，则高燧主之。盖以突阵者自命黄须，树功者侈谈天策，而又加之敬礼之密推曹植，辅国之交斗两宫，夫是以势同孤孽，危如累卵，救过而不暇也。自非胡氵荧密书七事，王瑜上变一言，则豫教之淑质壅于上闻，含沙之哆口交乱四国，非蒙戾园之诛，必赐扶苏之诏。而仁宗一载之郅理，又乌能时其盛耶！嗟乎！安庆复而后良乡侯，孟贤败而后榆川崩，天祚人国，以有此也 


卷二十七



○高煦之叛(释赵王高燧附 )
成祖永乐二年，立郡王高煦为汉王，仁宗同母弟也。初，文皇起兵时，世子居守。高煦狙诈多智，以材武自负，善骑射，从征白
沟、东昌有功。江上之战，文皇兵却，高煦适引骑兵至，文皇抚其背曰：“吾病矣，汝努力，世子多疾。”已而议建储藩府，旧臣淇国公丘福、驸马王宁皆善高煦，时时称二殿下。文皇曰：“居守功高于扈从，储贰分定于嫡长。且元子仁贤，又太祖所立，真社稷主，汝等勿复言。”至是，立世子东宫，封高煦汉王，国云南；高燧赵王，国彰德。高煦怏怏不肯去，曰：“我何罪，斥我万里。”文皇不悦。太子力解，得暂留京师。又请得天策卫为护卫，曰：“唐太宗天策上将，吾得之岂偶然。”又请益两护卫，曰：“我英武，岂不类秦王世民乎？”又尝作诗，有“申生徒守死，王祥枉受冻”之语。
上尝命太子及汉王高煦、赵王高燧、皇太孙同谒孝陵。太子体肥重，且足疾，两中使掖之行，恒失足。高煦从后言曰：“前人失跌，后人知警。”皇太孙应声曰：“更有后人知警也。”高煦回顾色变。太孙，即宣宗也。东宫性仁厚，笃好经史，有人君之度。高煦不肯竟学，然英武颇类上。长七尺余，轻し，两腋若龙鳞者数片。上每北征，令从左右。上尝与诸大臣微语及储宫事，大臣亦多谓东宫守成令主，上意颇释。一日，上及后御便殿，东宫妃张氏亲执庖■，上御膳恭谨。上大喜，曰：“新妇贤，他日吾家事多赖也。”自此无易储意。然高煦时媒孽东宫事以闻。尝讠替解缙泄上易储语，缙坐贬交趾。又讠替之，逮系，死狱中。
十二年八月，上北征还，东宫遣使迎上迟。高煦日夜谋夺嫡，复造飞语，动摇监国，并中伤黄淮等。于是坐淮等奉表不敬，逮下狱。十三年三月，改赵王高燧封国于彰德，汉王高煦于青州。时高
煦奏愿常侍左右，不欲之国。复赐敕曰：“既受藩封，岂可常在侍下。前封云南，惮远不行，与尔青州，今又托故。如果诚心留侍，去年在此，何以故欲南还？是时朕欲留尔长子，亦不可得。留侍之言，殆非实意。青州之命，更不可辞。”
十四年九月，汉王高煦选各卫壮健艺能军士随侍。敕都督佥事欧阳青悉还原伍，不许稽留。十五年三月，汉王高煦有罪，居之山东乐安州。高煦所为不法，
