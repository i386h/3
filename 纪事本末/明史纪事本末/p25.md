<!-- { "loadSidebar": true } -->
谷应泰曰：梁王以故元宗室，裂土滇南，国亡君死，偷视蛮陲，此其势非同天水之坐大陇西，子阳之称尊白帝也。大义自裁，誓不反顾，则北地刘谌犹能殉汉，乌孙公主义不忘隋。瘗王于北寺，斩吴云于沙塘，死从余阙，生鬼危公，讨非得已，节斯烈矣。若以大命既去，新主有归，天子北门，已弃中原于敝屣，孤臣天末，难填沧海于丸泥，则子婴轵道，讵是亡秦，刘禅长安，无须思蜀。称臣归命，纳土入朝，颉利蒙留灞上，突利老死并州，我其臣仆之悲，亦明哲保身之智也。而乃犹豫两端，徘徊去就。旌旗舳舻，蔽江西上，乃始开阃平章，敛兵曲靖。不知乌撒之师，分出永宁，普定之兵，专攻曲靖，大军直捣云南，偏师还赴大理，堂陛有聚米之形，将帅成破竹之势，■中游魂，久己在太祖握中矣。仓皇闻败，六宫出走，龙衣焚于宝殿，阖门驱死滇池，鼠辈乃尔，何因倔强如是耶！或亦鲁连帝秦，愿蹈东海，田横入朝，道刎客舍之志与？
而太祖之下云南也，运筹万里，料敌如神，山川险厄，俱似躬行，进退指挥，不爽尺寸。史称汉祖，止于百败不折，敌畏唐宗，不过身先诸将，方其雄略，瞠乎后矣。若夫曲靖之战，沐英决策，冒雾疾驱，兵临白石，宁我薄人，毋人薄我，此先轸所以克也；张帜展角，潜出敌背，此陈余所以擒也；临江结陈，退不能止，此苻融所以死也。甲高熊耳之山，马饮昆明之水，路俞万里，时才百日，耿功震祝阿，李靖风行突厥，颍川、黔宁，何多让焉。虽其后窃发时闻，不烦左顾，而军若惊飚，彼同败叶，遥传仁贵，咋舌称神，争识令公，望尘罗拜，沐氏父子所以威行万里也。
夫武帝用事西南夷，夜郎、邛笮遂成荒服。唐复陷入吐蕃，宋乃割于西夏。元极兵威，始分桐叶。而黔宁永镇，三百年来，不独贝金象齿来自殊方，抑且金马碧鸡入参侍从，岂非春风所及，鹰眼能慈，泮水之林，鹗音速化，猗与盛哉！ 

卷十三



○胡蓝之狱太祖洪武二年冬十月，上欲以杨宪为丞相，问刘基。基素与宪厚，以为不可。上怪之，基曰：“宪有相才，无相器。夫宰相者，持心如水，以义理为权衡，而已不与焉者也。今宪不然，能无败乎！”
上曰：“汪广洋何如？”基曰：“此褊浅。”上曰：“胡惟庸何如？”基曰：“小犊耳，将偾辕而破犁。”上曰：“吾之相，无俞于先生。”基曰：“臣非不自知。臣疾恶太深，又不耐繁剧，为之，且负大恩。天下何患无才，愿明主悉心求之。如目前诸人，臣诚未见其可也。”
六年秋七月，以胡惟庸为中书左丞相。八年夏四月，诚意伯刘基卒。初，上既相胡惟庸，基大戚曰：“使吾言不验，苍生之福也；；言而验者，其如苍生何！”因忧愤增
疾。基尝为上陈瓯、闽事。盖瓯、闽之间，有隙地曰淡洋，其南抵闽界曰三魁，为鹾盗薮，方氏所由乱，基奏于其地立巡检司以控扼之。其奸民弗便也，相率挟逃戍之卒以叛，而大豪复阴持其。基使子琏上书奏之，而不先白中书省。惟庸故衔基，使刑部尚书吴云劾之，以淡洋踞山海有王气，欲图为墓地，民勿与，则建立司之策以窘其人，致激变。疏入，上下有司，惟庸请加以重辟，又欲逮基子琏狱。上皆不问，而第令移文使基知。基乃驰入朝见上，不敢辨，惟引咎自责而已，亦不敢言归。俄有疾，惟庸觇上念基怠，乃阳为好者，以正月朔，挟医来视疾。基饮之，觉有物积胸中如拳石。间以白上，上不省也。又三月，浸剧。使使问之，知不能起，驿舟护归青田。亡何，竟卒。
十三年春正月，左丞相胡惟庸谋不轨伏诛。自杨宪、汪广洋既败，惟庸总中书政，专生杀黜陟，以恣威福。内外诸司封事入奏，惟庸先取视之，有病已者，辄匿不闻，由是奔竞之徒趋其门下。魏国公徐达深嫉其奸邪，常从容言于上，惟庸衔之。达有阍者福寿，惟庸阴诱致为已用，为福寿所发。惟庸故起家宁国令，时太师李善长秉政，惟庸馈遗善长黄金二百两，遂得召入为太常卿，累迁中书参政，遂与善长深相结，以兄女妻善长从子，贪贿弄权，益无所忌。一日，其定远旧宅井中忽出竹笋，出水高数尺，谀者争言为丞相瑞应，又言其祖父三世冢上，夜有光烛天，于是惟庸稍自负，有邪谋矣。会惟庸家人为奸利事，道关，榜辱关吏，吏奏之。帝怒，杀家人，惟庸谢不知。帝又究故诚意伯死状，惟庸惧且见发，乃计曰：“主上草菅勋旧臣，何有我！死等耳，宁先发，毋为人束手寂寂。”而是时吉安侯陆仲亨、平凉侯费聚者，常犯法，帝切责之。二人惧，惟庸阴以权利胁诱之。二人素■勇，又见惟庸用事，因与往来，久之益密。惟庸与御史大夫陈宁坐省中，阅天下军马籍，令都督毛骧取卫士刘遇宝及亡命魏文进等为心膂，曰：“吾有用尔也。”太仆寺丞李存义，善长之弟，惟庸之胥父也，以亲故，往来惟庸家，惟庸令存义阴说善长以邪谋。惟庸又使指挥林贤下海招倭军，约期来会，又遣元臣封绩致书，称臣于元，请兵为外应，皆未发。会惟庸子乘马奔入挽辂中，马死，惟庸杀挽辂者。上怒，命偿其死。惟庸逆谋益急。而是时日本贡使适私见惟庸，惟庸约其王，令以舟载精兵千人，伪为贡者，及期，会府中力士掩执帝，度可取取之；不可，则掠库物泛海就日本，有成约。
正月戊戌，惟庸因诡言第中井出醴泉，邀帝临幸，帝许之。驾出西华门，内使云奇冲跸道，勒马衔言状，气方勃，舌不能达意。太祖怒其不敬，左右挝捶乱下。云奇右臂将折，垂毙，犹指贼臣第，弗为痛缩。上悟，乃登城望其第，藏兵复壁间，刀槊林立。即发羽林掩捕，考掠具状，磔于市，并其党御史大夫陈宁、中丞涂节等皆伏诛，僚属党与凡万五千人，株连甚众。群臣请诛李善长、陆仲亨等，上曰：“朕初起兵时，李善长来谒军门曰：‘有天有日矣。’是时朕年二十七，善长年四十一。所言多合吾意，遂命掌书记，赞计划。功成，爵以上公，以女与其子。陆仲亨年十七，父母兄弟俱亡，恐为乱兵所掠，持一升麦藏于草间，朕见之，呼曰：‘来！’遂从朕。既长，以功封侯。此皆吾初起时股肱心膂，吾不忍罪之，其勿问。”
癸卯，诏罢中书省，升六部官秩。仿古六卿之制，改大都督府为中、左、右、前、后五军都督府。《祖训》云：“自古三公论道，六卿分职，不闻设立丞相。自秦始制丞相，不旋踵而亡。汉、唐、宋虽有贤相，然其中多小人专权乱政。今罢丞相，设五府、六部、都察院、通政司、大理寺等衙门，分理天下庶务，事皆朝廷总之。”
十二月，致仕学士承旨宋濂以孙慎坐胡惟庸党被刑，藉其家，械濂至京。上怒，欲诛之，皇后谏曰：“民间延一师，尚始终不忘■敬。宋先生亲教太子诸王，岂忍杀之！且宋先生家居，宁知朝廷事耶？”上意解，濂得发茂州安置。行至■州，以疾卒。
十四年春二月，有诉浦江郑氏交通胡惟庸者。时四方仇怨相告讦，凡指为胡党，率相收坐重狱。郑氏素以孝义闻，兄弟六人，吏捕之急，诸兄争欲行，其弟郑曰：“弟在，乃使诸兄罹刑辟耶！”独诣吏请行。仲兄濂先有事京师，暨弟至，迎谓曰：“吾家长，当任罪，弟无与焉。”曰：“兄老，吾往辨之。万一不直，弟当伏辜。”二人争入狱。上闻，俱召至廷，劳勉之，谓近臣曰：“有人如此，而肯从人为非耶！”即宥之，擢为福建布政司参议。
二十三年夏五月乙卯，太师李善长自缢，虞部郎中王国用上书讼冤，略曰：“人情之爱其子，必甚于爱其兄弟之子。善长于胡惟庸，侄之亲耳，于陛下，则子之亲也。使善长佐惟庸成事，亦不过勋臣第一而已矣，太师、国公、男尚主，女纳妃而已矣。且善长岂不知天命之不可幸求，当元之季，欲为此者何限？莫不世绝宫污，不保首领，此善长之所熟见也。人年迈，精神意虑鼓舞倦矣。偷安苟容，则善长有之，曾谓有血气之强暴感动其中也哉？且善长子事陛下，托骨肉无纤芥之嫌。凡为此者，必有深仇急变，大不得己，而后父子之间或至相挟以求脱祸，未有平居晏然，都无形迹，而忽起此谋者，此理之所必无也。若谓天象告变，大臣当灾，则杀人以应天象，夫岂上天之意哉！今不幸已失刑，而臣恳恻为陛下明之，犹愿陛下作戒于将来也。天下孰不曰：‘功如李善长，又何如哉？’臣恐四方之解体也。”不报。国用疏，解缙代草也。
命刑部以肃清逆党事播告天下，南朝鲜公李善长，列侯胡美、唐胜宗、陆仲亨、费聚，已故侯顾时、陈德、华云龙、王志、杨、朱亮祖、梅思祖、陆聚、金朝兴、黄彬、薛显，都督毛骧、陈万亮、耿忠、于琥，凡二十人。
二十五年秋八月丙子，靖宁侯叶升坐交通胡惟庸，伏诛。太祖洪武十二年秋八月，命西平侯沐英为征西将军，率都督蓝玉等统兵征西番。玉，开平王常遇春妇弟也，长身面，有勇略。
从遇春麾下，每战先登■阵，所当无前。遇春素称于上，上亦以遇春故宠异之，累功至都督佥事。至是，同英讨西番，擒其渠瘿脖子，斩获以千计，获马二万余匹，牛羊十余万，还，封永昌侯。
十四年秋九月，命永昌侯蓝玉以征南副将军同颍川侯傅友德讨云南，转战平之。二十年春正月，命永昌侯蓝玉为右副将军，同宋国公冯胜袭金山，纳哈出降之，并降其众十余万。胜以诖误召还，即军中拜玉为
大将军。二十一年夏四月，大将军蓝玉袭捕鱼儿海，获元主次子地保奴、后妃公主百三十余人；吴王朵儿只等将相宫校三十人，男女七万，马驼五万。上大悦，下玺书褒玉，比之卫青、李靖。
秋七月戊寅，大将军蓝玉遣人送元主次子地保奴及后妃公主等至京。既而有言玉私元主妃事，上大怒，曰：“玉无礼如此，岂大将军所为哉！”元主妃闻之，惶惧自尽。玉还朝，上切责之，戒以率德改行。
十二月壬戌，封永昌侯蓝玉为凉国公。先是，拟封玉梁国公，至是，改封凉，镌其过于券。二十三年春正月，西番蛮人复叛，命凉国公蓝玉率都指挥瞿能
往大渡河邀击之。玉讨平川、杂道，克散毛峒，擒土目刺惹等万余人，置大水田千户所。进平施南、忠建二宣抚司叛蛮。还，增岁禄，赐黄金、文绮，寻诏还乡。
二十四年冬十月，命凉国公蓝玉往陕西训练军士。二十五年夏四月，凉国公蓝玉捕逃寇祁者孙，遂略西番罕东之地。玉兵入罕东，遣都督宋晟徇阿真州，番众皆远遁。而会蜀故降
月鲁帖木儿反建昌，使玉移师讨之。至则礻卑将瞿能已大破其众，月鲁帖木儿走柏兴。玉以计诱缚其父子，送京师斩之，尽降其余党，便宜请增设诸卫，且请籍民为兵。上报设诸卫，而不许籍民。遂班师。
