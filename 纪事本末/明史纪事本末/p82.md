<!-- { "loadSidebar": true } -->
二月，吏部尚书马文升上言三事：一曰裁冗官。言近年以来，传奉等官，将有八百余员，每岁支米不下万石。能减一官，则省一官之俸，宽一分，则民受一分之赐。二曰杜奔竞。言朝觐既已去之，又复留之，故觊觎之徒，干求复进。陛下以此不职之数人可惜，则天下千百万困苦之苍生独不可惜乎？三曰革滥进。边圉多警，许生员纳马入监，有七千余名。川、陕荒歉，守臣又具奏上粮入监，通前共有数万余人。大害选法，人民受害。上皆纳之。
冬十月，上欲于近畿地方团操人马，为左右掖。以问刘大夏，对曰：“京西保定地方独设都司，统五卫，仰思祖宗亦即此意。”遂将保定两班军万人，发回卫团操。乃有造飞语帖宫门，以诬大夏者。上召大夏示之，曰：“宫门岂外人可到？必内臣忿不得私役军为此耳。”上又问大夏：“兵饷何以常乏？”大夏意欲削镇守中贵人，对曰：“臣无暇及他镇，即臣在广，而广之会城抚、按、总兵三司，不能敌一中贵人，饷何以不乏？”上曰：“然。第祖宗来设置此辈已久，安能遽削之。今必令廉如邓原、麦秀者而后补，不然，姑阙焉可也。”上复语大夏：“诸司言弊政详矣，而不及御马监、光禄寺者何？夫弊莫甚于二曹。”大夏曰：“上悉之幸甚。在独断而力行之耳！”先是，光禄供奉内府，自有常额。成化以来，内员渐繁，常供不足。乃责京师邸户办之，甚苦。至是，大夏因言光禄日办烦费，杀牲数百，既损民财，复亏爱物之仁。上为恻然，即敕兵部侍郎，同给事御史清理裁革。光禄卿艾璞曰：“刘东山此奏，岁省光禄金钱八十余万。古称仁人之言其利溥，此之谓与！”然中官因是愈侧目大夏矣。
十六年春二月，敕河南取牡丹三十本，巡抚都御史孙需上疏不可，上命止之。夏五月，京师大旱，兵部尚书刘大夏因言：“兵政之弊，未能悉革。”乞退，不允，令开陈所言弊端。大夏条上十事，上览奏嘉纳，
命所司一一行之。上又召大夏于便殿，谕之曰：“事有不可，每欲召卿议，又以非卿部事而止。今后有当行当罢者，卿可揭帖启朕。”大夏对曰：“不敢。”上问：“何也？”曰：“臣下以揭帖进，朝廷以揭帖行，何异前代斜封墨敕！陛下宜远法帝王，近法祖宗，事之可否，外付府部，内咨阁臣可也。如用揭帖，上下俱有弊，且非后世法，臣不敢效顺。”上称善。又尝问：“天下何时太平？朕如何得如古帝王？”对曰：“求治不宜太急，凡用人行政，即召内阁，并执政大臣而议行之，但求顺理以致太平。”上曰：“刘健尝荐刘宇才堪大用。朕观宇小人，内阁亦岂尽可托？”时刑部尚书闵持法忤旨，上与大夏语及之而怒，大夏曰：“人臣执法，不过效忠朝廷，所为无足异。”上曰：“古亦有之乎？”对曰：“舜为天子，皋陶为士，执之而已。”上默然，徐曰：“第执之过耳，老成人何可轻弃。”竟允请。一日，上召大夏入御榻前，上左右顾，近侍内臣退避去。奏事毕，复来。大夏对久，欲起不能，上命太监李荣掖大夏出。
十七年春正月，内旨修延寿塔于朝阳门外，大学士刘健疏谏止之。三月，内旨行河南取乐工，巡抚都御史韩邦问疏谏止之。夏五月，敕吏部都察院：“比年考察朝觐官，据抚按语多失实。
务备细参访，精白一心，秉持公道。庶几泽被生民，上回天意。其钦承之！”六月，小王子寇宣府，刘大夏请屯兵喜峰口、燕河营以备之。
太监{艹由}逵谋帅师捣其营，上召大夏问以王越威宁之捷，大夏曰：“臣闻之从征将士，当时所俘获妇稚十数耳。幸而大寇方深入，不相值，值之则无噍类矣。”上曰：“即尔，太宗何以屡得志？”大夏曰：“陛下神武故不后太宗，而将领人马，不能什二三拟也。且其时淇国公一小违节制，而举十万众悉委之沙漠，奈何易言之！度今上策，惟有守耳。”而戴珊亦从旁赞其语。上遽曰：“微二人，吾几为人误。”事遂止。珊亦以材见知。上御文华，有所召对，必大夏，再宣必及珊。
秋九月，清宁宫未完，旨下兵部拨军工万人。刘大夏知工少人多，中官有所利为此也，上言减去十分之五。督工者诉于上，上令内阁拟旨切责之。大学士刘健曰：“爱惜军人，兵部职也。大夏每以老辞位，温旨勉留，犹未已。若切责旨下，彼将以不职辞。”上欣然纳之，用军夫卒如所裁之数。
召大学士刘健等议日讲事，上曰：“讲书须推明圣贤之旨，直言无讳。若恐伤时，过为隐覆不尽，虽日进讲，亦何益乎！且先生辈与翰林诸官，是辅导之职，皆所当言。”健对曰：“臣等若不敢言，则其余百官无复敢言者矣。”上曰：“然。”谢迁曰：“圣明如此，臣等敢不尽心。”诸臣叩头出。
十一月，巡抚保定都御史王奏请免立皇庄等六事，上纳之。十八年春正月，上召兵部尚书刘大夏、左都御史戴珊面议政事。议毕，上曰：“述职者集矣，大臣皆杜门。若二卿，虽开门延客，谁
复以贿赂通也。”因各手白金一定赐之，曰：“小佐尔廉。”且属“无廷谢，恐他人或觖望”。一日，欲有召，大夏在班，而上不之见。次日，谕大夏：“吾欲
召卿，卿不在班。恐不免御史纠，故已之。”珊尝以老病乞骸骨，不允。属大夏一从臾，上谓：“卿珊何亟求
去？”珊不敢对，大夏为言：“珊实病。”上曰：“主人留客坚，客且为强留，独不能为朕留耶？且天下尚未平，何忍舍朕！”已，泫然者久之，珊与大夏皆叩首泣。珊出而语大夏曰：“死此官矣。”
巡抚保定都御史王疏乞罢诸内田，尽归之民。下部知之。二月，上谕各司大小诸臣曰：“朕方图新理政，乐闻谠言。除祖宗成宪定规不可纷更，其余事关军民利病，切于治体，但有可行者，
诸臣悉心开具以闻。”三月，户部主事李梦阳上书指斥弊政，反复数万言，内指外戚寿宁侯尤切至。疏入，皇后母金夫人及张鹤龄深恨之，日泣诉于上
前。上不得已，下梦阳狱。科道交章论救，金夫人犹在上前泣涕，求加重刑。上怒，推案起。既而法司具狱词以请，上径批“梦阳复职，罚俸三月。”他日，上游南宫，二张夜入侍酒，皇后、金夫人亦在。上独召大张膝语，左右莫闻知。第遥见大张免冠触地，盖因梦阳言罪寿宁也。既而刘大夏被召便殿，奏事毕，上曰：“近日外议若何？”大夏曰：“近释李梦阳，中外欢呼，至德如天地。”上曰：“梦阳疏内‘张氏’二字，左右谓其语涉皇后，朕不得已下之狱。比法司奏上，朕试问左右作何批行。一人曰：‘此人狂妄，宜杖释之。’朕揣知此辈欲重责梦阳致死，以快宫中之忿。朕所以即释复职，更不令法司拟罪也。”大夏顿首谢曰：“陛下行此一事，尧、舜之仁也。”
太常寺卿张元祯上疏，劝经筵讲《太极图》、《西铭》性理诸书，上急索《太极图》以观，曰：“天生斯人，以开朕也！”五月，帝不豫。庚寅，召大学士刘健等受顾命。健等入干清宫，
至寝殿，上便服坐榻中，健等叩头，上令近前。健等直叩榻下，上曰：“朕承祖宗大统，在位十八年，三十六岁矣。乃得此疾，殆不能兴，故与诸先生相见时少。”健等曰：“陛下万寿无疆，安得遽为此言？”上曰：“朕自知之，亦有天命，不可强也。”因呼水氵敕口。掌御药太监张愉劝上进药，不答。上又曰：“朕为宗祖守法度，不敢怠荒，然亦诸先生辅助之力。”因执健手，若将永诀者。上又曰：“朕蒙皇考厚恩，选张氏为皇后，生东宫，今十五岁矣，尚未选婚。社稷事重，可即令礼部举行。”皆应曰：“诺。”时诸内臣罗跪榻外，上曰：“受遗旨。”太监陈宽扶案，季璋捧笔砚，戴义就前书之。上曰：“东宫聪明，但年幼，好逸乐，诸先生须辅之以正道，俾为令主。”健等皆叩首曰：“臣等敢不尽力。”诸臣出。翼日，上崩。
谷应泰曰：三代而上，成、康、启、甲尚矣。降是，其汉文、宋仁乎？乃予所闻，于明之孝宗近是。人主在襁褓，则有阿姆之臣；稍长，则有戏弄之臣；成人，则有嬖幸之臣；即位，则有面谀之臣。千金之子，性习骄佚，万乘之尊，求适意快志，恶闻已过，宜也！汉文止辇受言，张释之、冯唐皆以片言悟主；宋仁开天章阁图治，韩、范、富、欧无不先后登朝。
孝宗之世，明有天下百余年矣。海内安，户口繁多，兵革休息，盗贼不作，可谓和乐者乎！而孝宗恭俭仁明，勤求治理，置亮弼之辅，召敢言之臣，求方正之士，绝嬖幸之门。却珍奇，放鹰犬，抑外戚，裁中官，平台暖阁，经筵午朝，无不访问疾苦，旁求治安。非如曲江兴庆，赏花钓鱼，歌凤凰于卷阿，醉丰草于湛露，流连清燕，拟迹成周，恣咏太平，比踪虞德者也。当是时，冰鉴则有王恕、彭韶；练达则有马文升、刘大夏；老成则有刘健、谢迁；文章则有王鏊、丘浚；刑宪则有闵、戴珊。夫孔甲好龙，真龙降豢；孝武好马，天马西来。上所好者，下有甚焉。延揽之门开，外吏封还诰敕；诽谤之禁疏，小臣执奏椒姻。黄钟大吕，能生瓦石之音；帝室皇居，不弃栌延之器。雍雍济济，斯为盛矣！
然而郭镛、李广以中宫进，寿宁、二张以外戚进，烧炼斋醮以方士进，番僧庆赞以沙门进。夫弘恭、石显，已在病已之朝；廖光、防骘，不绝马、邓之世。牛腹玉杯，能号后元；译书天竺，进自永平。盖盛阳之月，必有伏阴，舜、禹之朝，不无共、鲧。得志则虎变，失志则鼠伏，用之则风生，不用则泥蟠。是故管隰在朝，刁开难乱；孔明作相，黄皓无权。世岂有无小人之日哉？人君进贤退不肖之间，安危倚伏不可不审也。
闻帝与张后情好甚笃，终身鲜近嫔御。琴瑟专一，出自掖庭，玄鸟呈祥，遂在中宫，尤舌今仅事云。 




卷四十三

○刘瑾用事武宗正德元年春正月，以神机营中军二司内官太监刘瑾管五千营。瑾，陕西兴平人。故姓谈，景泰中自宫，为刘太监名下，因其姓。成化时，领教坊见幸。弘治初，摈茂陵司香。其后得侍东宫，以俳弄为太子所悦。太子即位，时瑾掌钟鼓司。钟鼓司，内侍之微者也。瑾朝夕与其党八人者，为狗马鹰犬、歌舞角以娱帝，帝狎焉。八人者：马永成、高凤、罗祥、魏彬、丘聚、谷大用、张永，其一瑾。瑾尤狯给，颇通古今，常慕王振之为人。至是，渐用事。
