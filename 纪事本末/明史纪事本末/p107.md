<!-- { "loadSidebar": true } -->
嘉靖十五年冬十二月，以南京吏部尚书严嵩为礼部尚书兼翰林院学士。时礼部选译字诸生，嵩至，即要货贿已。而苞苴过多，更高其价。御史桑乔列其状，请罢黜之。嵩乃疏辨求免，帝曰：“卿所
云‘为人臣于今日，卒皆观望祸福，必使人主孤立自劳’。此言已尽，但尽心翼赞，以副简任，不必复辞。”嵩意得甚。给事中胡汝霖复劾其“秽行既彰，招致论列。不得饰辞自明，以伤大体。”帝乃令“以后大臣被劾，宜自省修，勿得疏辨”。嵩惧，益为恭谨以媚上。
十六年秋九月，礼部尚书严嵩劾应天试官，“品骘文字不书名，大不敬”。大学士夏言又谓：“策以戎祀为问，多讥讪语，当于理。”遂命官校逮系典试官江汝璧、欧阳衢下诏狱。其提调官孙懋、杨麒、何宏、沈应阳俱命南京法司即讯。同试官舒文奎等，各行所在巡按即讯。贡士不得应试南宫。
十一月，严嵩摘广东试录有“体存故可以厚本，用利故可以明微，厚本故可以合同，明微故可以鼓舞等语，参错不经；飞卫、纪昌道遇交射及黄郊紫微碧虚子之问答，诡异尤甚；且《中庸》、《毕命》二篇，不道口指，俱戾体格。”帝怒，命监临余光法司鞫问。提调陆杰、余鉴，监视蒋淦、邹守愚，巡抚、都御史鞫问。试官王本才等，各巡按官鞫问。贡士不得赴试南宫。
十七年夏五月，通州致仕同知丰坊上言：“请复古礼。尊皇考献皇帝庙号称宗，以配上帝。”下礼部集议，严嵩上言：“万物成形于秋，故王者秋祀明堂，以父配之。自汉武迨唐、宋诸君，莫不皆然，主亲亲也。若称宗之礼，则未有帝宗而不太庙者，恐皇考有所不宁。”帝悦。已而嵩复阿上旨，请“尊文皇帝称祖，献皇帝称宗”。上从之。乃尊太宗文皇帝为成祖，皇考献皇帝为睿宗，配上帝，诏天下。
十八年二月，景云见，夏言、顾鼎臣以闻。严嵩请帝御朝受群臣贺，嵩乃作《庆云赋》及《大礼告成颂》上之，诏付史馆。帝南幸，严嵩从，赏赉优渥，与辅臣等。嵩以桑乔、胡汝霖故，
惭且恨，因于帝前以他事自白，且激怒帝。十九年春正月，巡按云南御史谢瑜上言：“严嵩为桑乔所劾，不自咎责，反谓赞议明堂、扈跸南幸，为诸臣所嫉，将以扬已功，激
圣怒，箝众口。且臣以嵩之可论，难以枚数。选译字诸生，通贿无算；宗藩有所陈乞，每事征索，故王府胥吏交代，动以千计；至于赍诏官役，去索重贿，旋索土物；收买内外童子，充斥家庭，岂宗伯大臣所为乎？嵩不以此自省，而巧佞诬罔，何奸邪无赖至此也！”不报。
二十年秋七月，交城王绝，辅国将军表柚谋袭之，遣校尉任得贵至京，以黄白金三千两赂严嵩，复赂仪制司令史徐旭及王府科胥人，皆受焉。嵩乃题覆从之。东厂逻卒执其籍以闻，下法司问。受赂者皆戍边，嵩无恙。既而永寿共和王庶子惟意，与嫡孙怀■争立，以白金三千赂嵩，亦受之，为覆允。永寿庄僖王妃遣人击登闻鼓奏诉，于是御史叶经劾嵩贪状，乞赐敕正。嵩急归诚于帝，帝悯之，乃曰：“表柚、惟意袭爵应否行，所司勘之，嵩安意任事，勿以介意。”
二十一年夏六月，大学士夏言罢。言与严嵩同乡，称晚进。以议礼骤贵，嵩谨事之，言不为下。时嵩为礼部尚书，初见宠信。欲入阁，而言阻之，遂有郄。会言坐失旨当罢，呼嵩与谋。而嵩已造上所幸秉一真人第，谋掎言。言觉之，嘱所善者劾嵩。时上已心爱嵩，攻益力，上益怜之。上在西苑斋居，许入直诸贵人得乘马。言独用小腰舆以乘，上怪之，勿言。会上不欲翼善冠，而御香叶巾，命尚方仿之，制沉水香为五冠，以赐言及嵩等。言密揭谓：“非人臣法服，不敢当。”上大怒。嵩于召对日，故冠香叶，而冒轻纱于外，令上见之。上果悦，留嵩慰谕甚至。因泣诉言见凌状，上怒，即下敕逐言。科、道官以失职不纠，降调夺秩者七十三人。
秋八月，以礼部尚书严嵩为武英殿大学士，参预机务，仍掌部事。吏科都给事中沈良材、御史童汉臣等首论嵩奸污，不当乘君子之器。南京给事中王煜、御史陈绍等复论嵩并及子世蕃“同恶相济，关通苞苴，动以千百计”。嵩疏辨乞休，帝优诏百余言慰留之。赐嵩银记曰“忠勤敏达”。赐其家藏{尔土}书之楼曰“琼翰流辉”，奉玄之阁曰“延恩堂”，曰“忠弼”。
冬十月，给事中童汉臣、伊敏生、喻时等再上疏论严嵩。巡按四川御史谢瑜上言：“尧、舜相继百四十年，诛四凶。而陛下数月之间，转移之顷，四凶已诛其二，如郭勋、胡守中。而其二则张瓒、严嵩是也。请陛下奋干断，亟谴之，以快人心。”于是嵩复上疏乞罢，帝慰谕留之。已而谢瑜、童汉臣俱以他事谪去。
二十二年夏四月，严嵩解部事。嵩既入内阁，窃弄威柄，内外百执事有所建白，俱先白嵩许诺，然后上闻。于是副封苞苴，辐辏其户外。大学士翟銮位望先嵩，而势实不竞，遂至不相能。给事中周怡上疏论之，语多侵嵩，疏入，下狱。已而銮以二子幸第，削籍去。
秋九月，逮山东巡按御史叶经廷杖死。初，经劾严嵩受表柚、惟意赂，嵩衔之。及经监山东乡，试嵩摘试录中有讽上语，激帝怒，逮之至京，杖阙下死。布政使陈儒以下皆远谪。自是中外益侧目畏嵩矣。
二十三年秋八月，以吏部尚书许讠赞、礼部尚书张璧为文渊阁大学士。严嵩事取独断，不相关白。讠赞论之，嵩乃上言：“独蒙宣召，于理未安。往岁夏言恶与郭勋同列，以致生隙。夫臣子比肩事主，当协恭同心，不宜有此嫌异。今诸阁臣凡有宣召，乞与臣同，如祖宗朝蹇、夏、三杨故事。”嵩盖欲示厚同僚，且明言妒也。
二十四年夏五月，出南京吏部考功郎中薛应旗补外职。初，严嵩入内阁，南京给事中王煜首劾嵩，于是言者踵至，嵩恨之。是春大计京官，嵩令所私尚宝丞诸杰移书应旗，使黜煜。应旗执杰使并其书，白尚书张润，欲以奏闻。润止之，释其使。而杰先为南京兵部主事，有贪声。于是尚书润及都御史王以旗并黜之。常州守符验，故留台御史也，亦在所黜，嵩乃嗾御史桂荣劾应旗“以私怨黜本郡守”，谪补外。
十一月，许讠赞削籍去。十二月，复召夏言入阁。自严嵩入相，同事者多罢去，嵩独相。以太庙工成，加太子太师。后帝微闻其横，厌之。于是诏起夏言，
言至，尽复其原官，且加少师，位在嵩上。言凡所拟旨，行意而已，不复顾问嵩。嵩亦唯唯，虽斥逐其党，不敢救，心甚恨之。是时嵩子世蕃为尚宝司少卿，通赂遗，且代输户转纳钱[QDXD]，多所削。言知之，欲以上闻。嵩惧甚，挈世蕃诣言求哀。言称疾不出，嵩赂其门者，直走言榻下，及世蕃长跪泣谢，言遂置不发，嵩父子愈恨之。会御史陈其学以盐法论都督陆炳，言拟旨令陈状。炳等造言请死，有所进橐，皆长跪而解。嵩知之，日与谋倾言，言不悟。上左右小来，言恒仆视之。诣嵩，必执手延坐，持黄金置其袖中，故辈争好嵩而恶言。上或使夜瞰嵩、言，言多酣寝。嵩知之，每夜视青词草。初，言与嵩俱以青词得幸。至是，言已老倦，思令幕客具草，不复简阅，每多旧所进者，上辄抵之地，而左右无为报言。嵩则精其事，愈得幸。言以是益危。
二十六年秋七月，以尚宝司少卿严世蕃为太常寺少卿，仍掌尚宝司事。世蕃纳贿日盛，嵩惮夏言知之，乃疏遣世蕃归。帝特命驰驿往还，世蕃益横。
二十七年春正月，夏言罢。嵩既忌言，都督陆炳亦怨言持已，阴比嵩图之。会都御史曾铣议复河套，言主之。而嵩则极言其不可，语颇侵言。及言请给誓剑，得专﹃节帅以下，上亦稍稍恶之。会澄城山崩裂，又京师大风，上益疑。以套议问嵩，嵩因诋言“擅权自用”。及退，复上疏劾铣“开边起衅”，言“雷同误国”。并自求去甚力。上温旨留嵩，而切责言。于是吏部尚书闻渊、礼部尚书费き、左都御史屠侨皆谓言误国。帝乃命缇骑捕铣至京，因尽夺言师傅，俾以尚书致仕。
三月，杀都御史曾铣。铣既被逮，严嵩复令仇鸾讦之。刑部侍郎詹瀚、左都御史屠侨、锦衣卫都督陆炳阿嵩意，谓铣行贿夏言，论斩，弃西市。冬十月，杀大学士夏言。先是，言既归，舟至丹阳。复就逮至
京，上疏极陈为严嵩所陷。帝不听。刑部尚书喻茂坚等据曾铣律以请，而谓言实当“入议”所谓“议贵”、“议能”者。帝怒，责茂坚等阿附言。值居庸报警，嵩复以开衅力持，竟坐与铣交通律，弃西市。言既死，大权悉归嵩矣。
十二月，给事中厉汝进劾严嵩及子世蕃奸恶，谪为典史，寻以大计削籍。二十八年五月，杖给事中沈束于阙廷。初，大同总兵周尚文屡立边功，卒，其家奏求■典。不报。沈束上疏请■尚文，语侵严嵩。
嵩恚，乃下束法司讯鞫。法司论赎刑上，嵩恨未泄，仍予廷杖，长系镇抚司。二十九年夏六月，以仇鸾为宣大总兵。鸾坐废已久，以重赂严世蕃得之。
八月，加严嵩上柱国。嵩力辞，谓“人臣无上”，引郭子仪不敢当尚书令为比。帝悦，进严世蕃为太常寺卿，仍行尚宝司事。俺答薄都城，令人持书入朝求入贡，言多悖。上召严嵩及礼
部尚书徐阶于西苑，曰：“事势至此奈何？”嵩曰：“此穷寇乞食耳，毋足患。”帝曰：“何以应之？”嵩无以对。乃命阶集群臣议，司业赵贞吉抗言其不可，帝壮之。予金五万，募战士。而敕中无督战语，不得统摄诸将。因谒嵩，嵩故与贞吉有郄，辞。贞吉怒，会通政赵文华趋入，谓曰：“公休矣！天下事当徐议之。”贞吉愈怒，骂曰：“汝权门犬，何知天下事！”叱守门者，嵩大恨。已而贞吉单骑出城，扁谕诸营将，诸将皆感奋。而大将军仇鸾独难之。比复命，嵩谓贞吉狂诞，且追论其申理周尚文、沈束非是，廷杖，谪岭南。
杀兵部尚书丁汝夔。初，俺答薄都城，嵩授汝夔计。谓：“地近丧师难掩，当令诸将勿轻战，寇饱自去。”诸将固怯战，辄相谓曰：“有禁勿战。”故民间归罪汝夔。及被逮，嵩恐露前画，绐曰：“毋虑吾为若地。”汝夔信之，弗自辨。临刑，乃大呼曰：“贼嵩误我！”遂弃市。
