<!-- { "loadSidebar": true } -->
帝亲召问，辉祖不出一语始终无推戴意。法司迫取供招，辉祖默然，操笔惟书其父开国功臣，子孙免死而已。帝大怒，以元勋国舅，欲诛又辄中止，徘徊久之，竟从宽典，止勒归私第，革其禄米而已。
录用建文中所罢斥诸臣马兴、张得、李谅等，宥前御史尹昌隆，命为北平按察司知事。初，燕兵南下，昌隆上书言：“今事势日去，而北来奏章有周公
辅成王之语，不若罢兵息战，许其入朝。彼既欲伸大义于天下，不应便相违戾。设有蹉跌，便须举位让之，犹不失藩王也。若沈吟不断，祸至无日，进退失据，虽欲求为丹徒布衣，不可得矣。”不报。及是，按名捕治奸党，昌隆被执，将就刑，当陛大呼曰：“臣曾上章劝以位让陛下，奏牍尚存可覆案也。”帝乃命停刑，阅其奏，流涕曰：“火烧头，若早从此言，南北生灵可免酷祸，朕亦无此劳苦也。”诏贷其死。
得建文时群臣封事千通，命解缙等阅视，凡言兵食事宜者留览，余有干犯者，悉焚之。既而从容问缙等曰：“尔等宜皆有之。”众稽首未及对，修讠巽李贯对曰：“臣实无之。”帝曰“尔以独无为贤耶！食其禄，则思任其事。当国危之际，近侍独无一言，可乎？朕非恶乎尽心于建文者，但恶导诱建文，坏祖宗法，乱政经耳！尔等前日事彼，则忠于彼，今日事朕，则忠于朕，不必曲自隐蔽也”
帝临朝，诘问建文中变乱官制，顾侍臣太息曰：“只如群臣散官一事，前代沿袭，行之已久，何关利害，亦欲改易；且陵土未干，何忍纷纷为此。”又曰：“凡开创之主，其经历多，谋虑深，每作一事，必筹度数日乃行，亦欲子孙世守之。故《诗》、《书》所载后王之言，必曰‘不愆不忌，率由旧章’。干戒警后王，必曰‘率乃祖攸行’，曰‘监于先王成宪’，此皆老成之言。后世轻佻讠舀谀之徒，以其私智小见导嗣君改易祖法，嗣君不明，以为能而宠任之，徇小人之智谋，至于国弊民叛而丧其社稷者有之矣，岂可不以为戒！”时吏部尚书张ヨ惧，退而自经死。
秋七月壬午朔，大祀天地于南郊，以即位诏天下，大赦，仍以洪武三十五年为纪，改明年为永乐元年。建文以来祖宗成法有更改者，悉复旧制。幽建文帝少子于中都广安宫，后莫知所终。
召前北平按察使陈瑛至京，以为都察院右副都御史。初，瑛坐交通藩邸，谪广西。帝即位，首召用之。瑛怨建文诸臣最深，既而瑛奏言：“建文之臣如黄观、廖升、王叔英、周是修、颜伯玮皆不顺天命而效死于建文，计其存心，与叛逆无异，宜加追戮。”帝曰：“朕初举义，诛奸臣，不过齐、黄数辈耳。其后二十九人中，如张ヨ、王钝、郑赐、黄福、尹昌隆等，皆宥而用之。今汝所言数人，其身已死，况有不与二十九人之数者，彼食其禄，自尽其心耳。”不听。
擢户部侍郎夏原吉为户部尚书。初，原吉自福建召还，帝欲大用之，忌者或沮之曰：“彼建文用事之臣，岂宜置之高位。”上曰：“原吉，父皇太祖之臣也，彼忠于太祖，故忠于建文，岂不忠于朕哉！”逾月，遂进擢尚书。
九月，封赏从征将士，封丘福为淇国公，朱能为成国公，张武为成阳侯，郑亨为武安侯，顾成镇远侯，王总武成侯，陈泰宁侯，孟善保定侯，郭亮成安侯，王忠靖安侯，徐忠永康侯，张信隆平侯，李远安平侯，徐祥兴安伯，徐理武康伯，李浚新城伯，唐云新昌伯，孙岩应城伯，赵彝忻城伯，陈旭云阳伯，张玉子张辅信安伯，谭渊子谭忠新宁伯。已上并子孙世世承袭。封房宽为思恩侯，子孙世袭指挥；房胜为富昌伯，刘才广恩伯，子孙世袭指挥同知。以曹国公李景隆，兵部尚书茹常，都督王佐、陈有默相事机功，增景隆禄一千石；封茹常忠诚伯，王佐顺昌伯，陈平江伯，子孙世袭指挥使。以驸马都尉王宁罹诬陷，封永春侯，子孙世世承袭。余将士论功有差。
成祖永乐元年，诏以北平布政司为北京，设留守及行部官。改北平为顺天府。谷应泰曰：天未厌兵，孝康蚤世。燕王在北怏怏，非少主臣也。然而高帝宾天，太孙即位，令帝开诚布公，杜衅修睦，几杖之赐频
及，智囊之计不行，狱词烧毁，曲庇梁王，朝士留章，封还钱ㄈ，羁縻之道亟行，柴草之谋未决也。若谓事忧厝火，计决徙薪，季友进酒而叔牙亡，玄武喋血而建成败，当其堂皇不避，升陛不拜，则相如奏筑，血犯秦王，朱虚行酒，追斩吕氏，抑数武士力耳，齐、黄独不能乎！建文仁柔类元帝，举事则学景、宣，齐、黄迂谨类王陵，进谋则效{旦黾}错。先主已去，操乃追击当阳，刘裕辞归，玄乃悔使京口。为燕王者，将散甲归兵，缚见天子乎？抑束手无策，阖门自焚也？遣张，遣谢贵，彼岂能擒燕王者哉！速之反而假以名也。
燕既起兵，非帝杀王，即王弑帝。其传檄天下，自比周公，上书帝阙，欲清君侧，呼忱日月，指誓河山。藉令帝囚缚齐、黄，归致燕馆，亦或开门延叔，握手迎师，王敦既收伯仁，安能反臣姑孰，侯景朝见太极，惟有幽帝东堂。史称文帝伏犀日角，皇孙落月偏颅，天生两人，聚于一宫，久无瓦全之理矣。而齐、黄用兵，罪自难逭。真定之战，炳文所将三十万；郑灞村之战，景隆所将五十万；白沟河之战，景隆合兵又三十万；滹沱河之战，盛庸所将犹二十万，合天下之兵，握一人之手。不知燕王单旅孤城，利于战不利于守，利于合不利于分。向令山东、北平坚城深沟，缮甲储粟，骁将数十辈，各将数万众，分据险阻，出没敌间，进破荥阳，彭越烧其粮道，南追汉王，韩信收其河北，燕王虽百战百胜，久且左支右诎，宁能纵马饮济水之西，加矢及聊城之上乎！奈何挟万全之势，搏匹夫之勇，惊飚扫叶，疾电奔雷，执九江于朝堂，哭包胥于海外，呜呼！晚已。
独是建文之初，升平继体，海宇晏清。而燕王横贪天位，腼颜人上。子突入而昭公出奔，曲沃盛而孝侯遇弑，毋亦弱肉强食，岂为天与人归。宜乎练子宁巽血地上，书成王安在，而方孝孺衰大骂，以为不立成王之子弟也。当其大内灰飞，缁衣宵遁，为燕王者急宜降德音，下明诏，咸与维新，计安反侧。而乃县赏讨奸，清宫戮御，斩祛之怨旁及五宗，射钩之嫌蔓延妇寺，国君含诟，固如是乎！至若司马之心久暴于路人，齐鸾之谋早形于咨议，乃犹南向让三，连章劝进者，欺天乎？吾谁欺也！
幸而即位之后，山东首给农器，云南不轻用兵，省视旱蝗，周诹郡县，敕吏部以拔幽隐，顾学士以求直言，而且耀武边陲，尊崇先圣，政事之美，颇斑斑可考焉。然以予论之，梁皇弑主，肺石达冤，卫武篡兄，宾筵好学，盖曲终奏雅，逆取顺守，亦晚盖之常规，非哲王之天性也。 
卷十七



○建文逊国建文四年夏六月乙丑，帝知金川门失守，长吁，东西走，欲自
杀。翰林院编修程济曰：“不如出亡。”少监王钺跪进曰：“昔高帝升遐时，有遗箧，曰：‘临大难，当发。’谨收藏奉先殿之左。”群臣齐言：“急出之！”俄而舁一红箧至，四围俱固以铁，二锁亦灌铁。帝见而大恸，急命举火焚大内。皇后马氏赴火死。程济碎箧，得度牒三张：一名应文，一名应能，一名应贤。袈裟、帽鞋、剃刀俱备，白金十锭。朱书箧内：“应文从鬼门出，余从水关御沟而行，薄暮，会于神乐观之西房。”帝曰：“数也！”程济即为帝祝。吴王教授杨应能愿祝随亡。监察御史叶希贤毅然曰：“臣名贤，应贤无疑。”亦祝。各易衣披牒。在殿凡五六十人，痛哭仆地，俱矢随亡。帝曰：“多人不能无生得失。有等任事著名，势必究诘；有等妻子在任，心必萦系，宜各从便。”御史曾凤韶曰：“愿即以死报陛下！”帝麾诸臣，大恸，引去若干人。九人从帝至鬼门，而一舟舣岸，为神乐观道士王升，见帝，叩头称万岁，曰：“臣固知陛下之来也。畴昔高皇帝见梦，令臣至此耳！”乃乘舟至太平门，升导至观，已薄暮矣。俄而杨应能、叶希贤等十三人同至。共二十二人：兵部侍郎廖平，襄阳人；刑部侍郎金焦，贵池人；编修赵天泰，三原人；检讨程亨，泽州人；按察使王良，祥符人；参政蔡运，南康人；刑部郎中梁田玉，定海人；监察御史叶希贤，松阳人；程济，绩溪人；中书舍人梁良玉、梁中节，俱定海人；宋和，临川人；郭节，连州人；刑部司务冯学■，黄岩人；所镇抚牛景先，沅人；王资、杨应能、刘仲，俱杞县人；翰林待诏郑洽，浦江人；钦天监正王之臣，襄阳人；太监周恕，和州人；徐王府宾辅史彬，吴江人。帝曰：“今后但以师弟称，不必拘主臣礼也。”诸臣泣诺。廖平曰：“诸人愿随固也；但随行不必多，更不可多。就中无家室累，并有膂力足捍卫者，多不过五人，余俱遥为应援可耳。”帝曰：“良是。”于是环坐于地，道士进夜饣善，约定左右不离者三人：杨应能、叶希贤俱称比丘，程济称道人。往来道路，给运衣食者六人：冯■时称塞马先生，时称冯翁，时称马公，时称马二子；郭节时称雪庵，后称雪和尚；宋和时称云门僧，时称稽山主人，时称槎主；赵天泰适衣葛，即称衣葛翁，时称天肖子；王之臣家世补锅，欲以作生计，号老补锅；牛景先号东湖樵夫，亦称东湖主人。帝曰：“吾今往滇南，依西平侯。”史彬曰：“大家势盛，耳目众多；况新主意尚未释，能无见告？不若往来名胜，东西南北，皆吾家也。臣等中有家给足备旦夕者，即驻锡于兹，有何不可？”帝曰：“良是。”于是更主七家：廖平、王良、郑洽、郭节、王资、史彬、梁良玉。帝曰：“此可暂不可久，况郊坛所在，明旦必行，何所之？”众拟浦江，而郑亦巨族，且忠孝可居也。夜分，帝足胫痛，度不能行。微明，景先与彬步至中河桥，谋所以载者。有一艇，为吴人，急叩之，则彬家所遣，以侦彬吉凶者也。彬与景先亟迎帝，且至彬家。诸人闻之，且悲且喜。同载八人，为程、叶、杨、牛、冯、宋、史，余俱散走，期以月终更晤。取道溧阳，八月，始至吴江之黄溪史彬家。彬奉帝居所居之西偏，曰清远轩，众出拜，帝改题水月观，亲笔篆文。阅三日，诸臣至彬家相聚，五日，帝命归省。成祖即位，编籍在任诸臣Т去者四百六十三人，俱命削籍。八月，命礼部行文州县，追缴革除诰敕。至是，苏州府遣吴江邑丞巩德至史彬家追夺，且曰：“建文皇帝闻在君家。”彬曰：“无之。”微哂而去。次日，帝同两比丘、一道人行，余俱星散，时八月十六日也。帝附舟至京口，过六合，陆行至襄阳。十月，至廖平家，适有讠其迹，遂决意往滇。
