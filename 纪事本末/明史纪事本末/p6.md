<!-- { "loadSidebar": true } -->
汉将余干吴宏、龙泉彭时中、吉安曾万中、孙本立等，皆遣使纳款。命赵德胜、廖永忠等分兵攻瑞州、临江诸郡。邓愈帅兵袭浮梁，友谅参政侯邦佐弃城遁。于光进拔乐平，败伪萧总管，擒万户彭寿等六十八人，饶州悉定。十月，愈驻兵临川之平塘，时友谅将邓克明据抚州，佯遣使通款，无降意。愈知其情，卷甲夜趋，比旦，入城。克明单骑遁，寻被获。诸将旋师攻安庆，下之。
二十二年春正月，太祖幸南昌，胡廷瑞率祝宗、康泰等迎谒。以邓愈为江西行中书省参知政事，镇南昌。时宗、泰降，非本意，即欲谋叛，廷瑞密以言。上乃令宗、泰帅所部从徐达攻武昌。二月，太祖率胡廷瑞等还建康。宗、泰行至女儿港，遂叛，道掠布商船为旗，反兵劫南昌。知府叶琛迎战，死之。邓愈仓卒以数十骑出走，数与贼遇，从者多遇害。愈窘甚，连跳跨三马，马辄踣，几不免，最后得养子所乘马，走还建康。徐达兵至湖广沌口，闻变，旋师赴之。宗至新淦，为邓志明所杀。泰走广信，以廷瑞甥，特宥之。南昌复定。太祖闻之，喜曰：“南昌控引荆、越，西南之藩屏，得南昌，去陈氏一臂矣，非骨肉重臣不可守。”五月丙午，命大都督朱文正统元帅赵德胜、薛显同参政邓愈镇之。八月陈指挥聚众结寨南昌之西山，赵德胜、孙兴祖攻破之，俘斩三千余人。
冬十二月，汉将熊天瑞寇吉安，陷之，杀守将孙本立。友谅使其知院饶鼎臣守吉安。鼎臣剽悍有胆略，所至毒害，人呼为饶大胆。丁亥，朱文正遣兵复吉安，鼎臣出走。
二十三年春二月，汉太尉张定边陷饶州，于光走还。
