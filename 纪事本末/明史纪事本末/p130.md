<!-- { "loadSidebar": true } -->
四月五日，我师冲锋，夺火车百余辆，追奔入河，溺死贼无算。延绥副总兵王通战尤力，其家丁高益等三人，乘胜先登，杀入北门，招榆林诸帅兵为后继，不至，被杀，通亦伤额，榆林游击俞尚德战死。翼日，许朝、土文秀胁庆王至东城上楼，乞暂罢兵，愿缚首恶献。刘川、白金等谩语支吾，顾投诰敕城下，示无所畏。拜妻施氏，时谏不听，又翟佩而立，谓拜曰：“比何来，悖德不祥，奈何自取奇祸！”承恩推跌去之。登南城，遥谓都司李鲲曰：“吾父出万死，为国捍边，蒙恩至上将。抚臣削激变，自取灭亡。吾父子勒部曲待命，当事不察，反以为罪。今首恶具在，乃不罪倡乱，罪戢乱者。吾宁保此完城，结塞北自全耳。”会官军糗粮乏，遂假此休士近堡。总督日夜促刍饷，调延绥、庄浪兵。乃以二十一日进攻，复抵城下，堑濠竖云梯夹攻。贼迎敌多杀伤，承恩与东勒精骑潜伏，从延渠掠我粮饷二百余车。先是，众议以李ナ非冲边才，乃调麻贵自戍所代之。贵素以勇闻，且多苍头军。至是，军亦至。二十九日夜，贵等乘风纵火，复以云梯攻城。贼豫治滚木石待，掷火燃烧我兵千数。贼日恣淫虐，城中妇女宝货，已经搜括，尚根索不已，死者甚众。至迫胁庆府甚急，妃方氏惧辱，拔剑将自刎，保母抱持，并世子匿土窖中，以被服置井上环哭。贼见，信为溺，尽取金帛及他宫人去。比发窖，妃已死矣。总督凡用兵两月无成功，忧之。或谓：“招刘、许，阴授意杀孛拜父子，立功赎罪，无不应者。”督府然其谋，遣家丁叶得新往见。时四人方约共死生，不可间，暴其谋，执得新，折胫下狱。
命李如松总宁夏兵，浙江道御史梅国桢监其军。时言者谓李氏握重兵，不宜拒虎进狼，而国桢力保如松忠勇可任，故有是命。巡抚宁夏已推朱正色，甘肃都御史叶梦熊上书愿讨贼，诏协力赴之。
五月，巡抚朱正色渡河督战，以上命颁将士赏，一军踊跃，贼闻，诡请降。以张杰尝总宁夏兵，与拜交善，追入城招安。杰单骑往切责之，许朝乃述叶得新用间谋杀语。杰未信，即舁至，使吐实。得新大骂曰：“死狗贼，计不得行，命也。天旦夕磔汝，何喋喋为！”朝怒，攒刀杀之，杰亦被系。时顿兵数月，未能即下，乃重悬赏格，购孛拜等。上特赐总督魏学曾剑，违者立斩。
六月，都御史叶梦熊至灵州，从甘州携神炮火器四百车至，更约法，益征苗兵。会浙江巡抚常居敬募浙江千人，糗粮自办，诏嘉其忠，调赴宁夏。于是分为五军：董一奎攻其南，牛秉忠攻其东，李句攻其西，刘承嗣攻其北，而麻贵率游兵策应。二十日，并逼城下。孛拜自北门出战，意欲自往勾套部。麻贵率参将马孔英先登赴敌，逐拜入城，擒斩百十七人。先是，拜与套部深相结，日夜从著力兔帐中，便调度。至是，入城不得出，套部不得拜，亦不敢复渡河深入。二十二日，御史梅国桢、提督李如松统辽东、宣、大、山西兵膺集，军声大振。贼婴城自守，国桢树受降旗于城南，贼因索面陈归顺，许之。东、许朝等梯城而下，剑戟鳞次，刃芒曜目，城上皆控弦注矢以待。国桢策骑直前，朝大惊，不觉膝之屈也。然贼实绐我，无降意，自此尽力攻城矣。二十五日，官兵用布袋三万，盛土填集登城，为炮石击却。都司李如樟，夜半以云梯上南城。翼日，游击龚子敬提苗兵攻南关，如松乘势欲拥入城，皆为炮箭击却。官兵会食，贼即缒下夺梯牌，益纵火焚攻具。是夜，指挥赵承光、葛臣、戚钦，武生张遐龄，百户姚钦约为内间。夜半，四面并举烽火，城下兵趋上。而谯楼火蚤发，南火复起。城中果鼓噪，大呼杀贼。钦使遐龄缒城召外兵，行未中道，钦复亟跳城下呼救。而贼早觉，已尽缚赵承光、戚钦等歼之。许朝因欲开小南门逸，以外兵整不敢出。自是城中粮且尽，锐气益丧矣。
七月，给事中许子伟劾总督尚书魏学曾惑于招抚，罢秩。命叶梦熊代之，赐剑如故。七月二日，许朝等至南关，请总兵董一奎款语。佥事随府乘间同家人抱关防，从城跃下，伤肱不能起。贼复缒执系狱。翌日，定议水攻。宁夏城西北卑下，且与金波、三塔诸湖之水相近；东南逼观音湖、新渠、红花渠，形如釜底。遂绕城筑堤，十七日堤成，长千七百丈，决水以灌。先是，孛拜遣养子克力盖往著力兔求援。松讠知状，命礻卑将李宁追斩之，并其从骑二十九级，获符令箭。居有顷，套部庄秃赖与卜失兔合部落三万，先使土昧、弭纠雷等犯定边小盐池，而打正以万骑从花马池西沙湃入。总督檄麻贵侦击，以牵打正，别遣董一元乘虚出塞，捣其穴。麻贵进战石沟旁，敌稍却，分趋下马关及鸣沙州。总督遣游击龚子敬提苗兵八百堵沙湃口，东趋定边，与董一元合。亡何，一元报捣上昧巢，斩获三千余级，套部惊引去。而打正还至沙湃，苗兵直前扼之，众寡不敌，被围十余匝，子敬力战死，然套部竟以捣巢解散。贼授绝，我师益决大坝水，八月朔，城外水深八、九尺。是夜，贼小舟挖堤泄水，官兵擒斩十六级。生得一人，为言城中乏谷，士尽食马，马余五百匹，民食树皮，死亡相属。翌日，城东西崩百余丈，都司吴世显、参将来保所治堤，亦各崩二十丈，水顿减。总督斩吴世显以徇，来保用灵州功免，仍悉力补堤。贼数出兵来扰，多被斩获。城中饥民拥贼求招安。十二日，御史梅国桢檄贼，以饥民故，为治钱谷。檄到三日，开关迎大兵入赈。贼不报。时套部数阑入堡来救。二十一日，著力兔以八百骑入镇北堡，又拥众万余入李刚堡，分部渡河。总兵李如松遣裨将李宁等驰赴黄硖口击之，以劲卒千余，身往策应。行至张亮堡，遇敌搏战，自卯至已，敌锐甚，如松剑斩缩肉二人。会麻贵、李如樟等亦至，张左右翼夹击。李宁手殪二人，敌遂却，追奔至贺兰山，尽走出塞。官兵捕斩百二十余级，获驼马无算。乃移级示贼，贼为之夺气。
九月三日，参将杨文提浙兵至，已，苗兵庄浪兵俱至，大治临冲船筏，刻日攻城。总督叶梦熊布告军中，有能先登以城下者，予万金。后五日，水浸北关，城崩。南关薛永寿等约内应，我师阳调舟筏击北关，承恩、许朝果趋北关鏖战。李如松、萧如熏潜以锐卒掩南关，总兵牛秉忠年七十，贾勇先登。梅国桢呼诸将曰：“老将军登城矣，余何怯也！”遂毕登。梦熊入城，劳苦百姓。承恩等见南关下，则尽气夺，乃急缒张杰下城，恳贷死。梦熊阳许诺，益治攻具，先遣王机密以蜡书行间。时承恩虽求抚，堇门断堑，守益固。有卖油李登者，跛而眇，负罂木歌于市曰：“痈之不决，而狃于；危巢不覆，而令枭止。”监军梅国桢闻之曰：“是可使也。”召登授三札，缚木渡东门，见承恩曰：“监军以孛氏有安塞功，今与鼠辈骈首并诛，深用惜之。军中非乏所使，以登残民不骇视。有密记授将军，将军幸有意听登，则杀刘、许自赎；即不听，愿死麾下，毋留登。”承恩犹豫许之。登趋而出，间道诣东、朝，亦各致札曰：“将军故汉臣，而首乱在孛氏，何横身与人婴祸？镇卒几何，能当都督军？此无异驱乳雀而斗群鹘。所恃不过套援，将军不记演武台上，彼亲土、孛，目中岂有将军哉！所为贵智者，以能度时审势，转祸为福也。”东、朝亦心动。自是互相猜疑。十六日，围愈迫，东顿足叹曰：“遂至此耶！”佯为风疾，杀土文秀，曰：“好头颈，毋令他人砍之。”先是，镇民郭坤有妾美，坤死，贼党周国柱以茧一双聘焉。许朝亦往议，妾曰：“受周家聘矣。”朝以问，柱曰：“诚有之。”朝怒其不相让，衔之。会承恩闻李登之说，方惶惑，召所亲石栋问计。栋曰：“周国柱见事审而决，虽东臣，然与朝有隙，盍呼之。”国柱至，承恩与谋，欲召东、朝饮，醉诛之。国柱曰：“两家前后皆戈钺之士，以一制二，恐非万全。将军当计诛朝城南，柱乘间取东也。”承恩然之。迟明，承恩过呼朝，时朝正坐考讯，承恩急呼曰：“将军何暇问此？有密事登楼议之。”麾众下曰：“将军知周国柱有异心乎？吾将与将军断其首。”语未竟，承恩家卒世富、大宜遽曰：“外营驳向楼，无宜久驻此。”承恩疾下，朝跛后从，大宣掖之。梯半，世富抽佩剑砍之，首陨梯下，因缚其从骑，尽斩之。国柱见尘沓起，有兵剑声，知事济，乃披铠登楼，佯谓东曰：“官军已入南城矣。”东惊起凭轩望，国柱自后斩之，不死，走入厕房支户。国柱引足破户，枭其首出。众哗曰：“国柱奈何杀将军？”柱叱曰：“若不避死走，官军尽斩汝。诛一逆贼，何哗也！”众尽散。承恩既杀东、朝及文秀，悬首城上，于是李如松、杨文先登，萧如熏、麻贵、刘承嗣继之，大城悉定。北楼火起，李如樟驰往，搜获宁夏巡抚关防，并征西将军印各一。时孛氏尚拥苍头军，总督叶梦熊在灵州闻之，亟令诘旦不灭孛氏者，服尚方。十七日晨，承恩方驰南门，谒监军，梅国桢出，参将杨文执之。李如松急提兵围孛拜家。拜方与牛秉忠饭，闻承恩擒，秉忠趋出，众欲拒敌。如松给箭令卸甲，拜仓皇缢，阖室自焚。李如樟部卒何世恩从火中斩拜首，生得拜中子承宠、养子孛洪大、土文德、何应时、陈雷、白鸾、陈继武等。总督叶梦熊、巡抚朱正色、御史梅国桢随入城，问慰宗室士庶，宁夏平。捷奏，上御门受贺，已舆致承恩献俘。
十一月，诏磔孛承恩、孛承宠、孛洪大、土文德等，俱骈斩长安市，颁示天下及四裔君长。下诏慰庆王，复宁夏田租。王妃方氏不屈死，特赐褒异。大赏宁夏功臣，叶梦熊、朱正色、梅国桢各阴世官。武臣李如松功第一，加宫保，萧如熏次之，麻贵、刘承嗣、李如樟、杨文、牛秉忠等加恩有差。如熏妻杨氏，守平虏有功，制敕旌赏。赠死事龚子敬都督佥事。给事中曹大咸劾穆来辅、随府依违，缇绮逮治，遣戍边。魏学曾以原官致仕。
