<!-- { "loadSidebar": true } -->
五月，燕兵至泗州，守将周景初举城降燕。燕王谒祖陵，泣曰：“横罹权奸几不免矣。幸赖祖宗，得今日拜陵下！”陵下父老来见，悉赐牛酒，慰劳遣之。师抵淮，盛庸领马■兵数万，战舰数千，列淮之南岸，燕兵列北岸相对。燕王命＊舟编筏，扬旗鼓噪指麾若将渡者，南军望之，有惧色。潜遣丘福、朱能、狗儿等将骁勇数百，西行二十里，以小舟潜济，南军不之觉也。及渐近营举炮，南军骇愕，福等前奔之，南军弃甲走。庸股栗不能上马，其下掖之登舟，单舸脱去。北兵尽获其战舰，遂济淮驻南岸是日攻下盱眙，燕王乃会诸将，议所向。或欲先取凤阳，遏其援兵，乃以兵趋滁、和，集舟渡江，别遣一军西捣庐州，出安庆据长江之险。或欲以淮、扬为根本，次取高邮、通、泰以及真、扬，遂可渡江无后顾忧。燕王曰：“凤阳城守固非尽力攻取不易下，恐震惊皇陵。淮安高城深池，兵强粮足，若攻之不拔，旷日持久，援兵四集，力屈形见，非我之利。今宜乘胜直趋扬州，指仪真。两城势单弱，兵至可招之而下。既得真、扬，则淮安、凤阳人心自懈，我聚舟渡江，久则必有内变。”诸将皆顿首称善。遂以师趋扬州，遣使吴玉招谕守将王礼。先是礼闻燕师至，谋举城降。时监察御史王彬巡江、淮，治扬州，倚任指挥崇刚练兵，缮浚城濠，昼夜不解甲，与彬共守扬州城礼既有异谋，彬与刚知之，执礼及其党系狱。有力士能举千斤，彬常以自随，燕兵飞书城中，有缚王御史降者官三品，左右惮力士莫敢缚。礼弟宗者，厚诱力士母，呼其子出。会彬解甲浴盘中，为千户徐政、张胜所缚，遂出礼于狱，开门降。庚子，燕兵至天长，礼等缚二人以献不屈，皆死。燕王遂至扬州，命礼同指挥吴庸等，谕下高邮、通、泰诸城，并集舟以备渡江。燕兵至高邮，指挥王杰降。遂克仪真，立大营于高资港仪真既破，北舟往来江上，旗鼓蔽天。京师闻北兵渐近，益危惧，遣侍中许观、修撰王叔英募兵广德诸郡，都御史练子宁募兵杭州。燕王驻师江北，朝廷六卿大臣多为自全计，求出守城，都城空虚。帝下诏罪已，遣使四出，征勤王兵。方孝孺曰：“事急矣，宜以计缓之，遣人许割地。稽延数日，东南募兵当至，长江天堑，北兵不闲舟楫，相与决战于江上，胜败未可知。”帝从之，乃以吕太后命，遣庆城郡主如燕师议和，以割地分南北为请。郡主，燕王从姊也。燕王见郡主哭，郡主亦哭。燕王问：“周、齐二王安在？”郡主言：“周王召还，未复爵；齐王仍拘囚。”燕王益悲不自胜。郡主徐申割地议，燕王曰：“凡所以来，为奸臣耳。皇考所分吾地且不能保，何望割也！但得奸臣之后，谒孝陵，朝天子求复典章之旧，免诸王之罪，即还北平，祗奉藩辅，岂有他望。此议盖奸臣欲缓我师，俟远方兵至耳！”郡主默然，辞归。燕王送之出，曰：“为我谢天子，吾与上至亲相爱，无他意，幸不终为奸臣所惑。更为我语诸弟妹，吾几不免，赖宗庙神灵，得至此，相见有日矣。”郡主还，具言之。帝出，语方孝孺，且问曰：“今奈何？”孝孺曰：“长江可当百万兵。江北船已遣人烧尽，北师岂能飞渡。”
宁波知府王、永清典史周缙，募兵勤王。六月癸丑朔，燕王命都指挥吴庸集高邮、通、泰船于瓜州，命内官狗儿领都指挥华聚为前哨。兵至浦子口，盛庸诸将逆战，败之。
燕王欲且议和北还，会高煦引北骑至，王大喜，遽起按甲，仗钺抚煦背曰：“勉之！世子多疾。”于是煦殊死战燕王率精骑直冲庸阵，庸军小却。朝廷大臣多遣使来燕军献渡江及入京城策者。帝方遣都督佥事陈率舟师往援庸，乃降燕。时兵部侍郎陈植督师江上，麾下谋迎降，金都督首欲叛去，植以大义责之，遂为所杀。金率众降燕，且邀赏，燕王立诛之，具棺敛植，遣官护葬于白石山。乙卯，陈具舟至江上来迎，燕王乃祭大江之神，誓师渡江，舳舻相衔，旌旗蔽空，金鼓大震，微风轻扬，长江不波。盛庸所驻海艘，列兵沿江上下二百里，皆大惊愕。师渐近岸，庸等整众以御。燕王麾诸将鼓噪先登，以精骑数百冲庸军，庸师溃，追奔数十里，庸单骑遁，余将士皆解甲降。诸将请径薄京城，燕王曰：“镇江咽喉之地，若城守不下，往来非便。先下镇江，则彼势益危矣。”乃令来降海舟悬黄帜往来江中，镇江城中望见，惊曰：“海舟皆已降，吾将何为？”其守将童俊率众降。帝闻江上海舟暨镇江皆降，甚忧郁，徘徊殿廷间，召方孝孺问计。孝孺即班中执李景隆，请诛之，曰：“坏陛下事者，此贼也。”群臣邹公瑾等十八人，即殿前殴景隆几死请亟加诛，不听。孝孺曰：“城中尚有劲兵二十万，城高池深，粮食充足。尽撤城外居民驱入城，城外积木，皆令民运入彼无所据，其能久驻乎！”帝从之，下令军民商贾昼夜撤屋运木。盛暑中，饥渴劳苦，死者相枕藉。民惮于运木，多自纵火焚其居火连日不息。西南城崩，役兵民修筑，未竟，东北复崩，民昼夜不得息。方孝孺请令诸王分守城门，乃命谷王惠、安王楹分守都城门，遣李景隆及兵部尚书茹常、都督王佐往龙潭，仍以割地讲和为辞，观虚实以待援兵。景隆、常至龙潭见燕王，伏地叩头而已。燕王笑曰：“勤劳公等至此，有言乎？”景隆等惶恐叩头，稍稍及割地事。燕王曰：“公等说容耶！始吾未有过举辄加之大罪，削为庶人，云：‘大义灭亲。’吾今救死不暇，何用地为！且今割地何名？皇考裂土分封吾故有地矣。此又奸臣计也。凡所以来，欲得奸臣耳。公等归奏上，但奸臣至，吾即解甲谢罪阙下，谒孝陵，归奉北藩，永祗臣节天地神明在上。”景隆、常还报命。帝令景隆再如师，言罪人已窜逐，候执至来献。景隆趑趄，帝令诸王与偕。既至燕王见诸王相劳苦，诸王具述帝意。燕王曰：“诸弟试谓斯言诚伪。”诸王曰：“大兄洞见矣。”燕王曰：“吾来，但欲得奸臣耳，不知其他。”遂宴诸王，遣归。帝会群臣恸哭。或劝帝且幸浙，或曰不若幸湖湘。方孝孺请坚守京城以待援，万一不利，车驾幸蜀，收集士马，以为后举。齐泰奔广德州，黄子澄奔苏州逃难，且促征兵。时王叔英在广德募兵，无应者。子澄欲航海征兵于外洋，不果。帝太息曰：“事出汝辈，而今皆弃我去乎！”长吁不己。癸亥，燕先锋将刘保、华聚哨至朝阳门外。燕王虑京城完缮，四方或有勤王者，日夜为攻城计，乃命保等领先锋骑兵千余，哨至朝阳门。觇知无备，还报，燕王大喜乃整兵而进。先是，左都督徐增寿谋应燕，御史魏公冕等请诛之，不听。至是，燕兵进屯金川门，帝乃命左右ㄏ增寿至，责以大义，斩之。时谷王惠与李景隆守金川门，燕兵至，遂开门降。魏国公徐辉祖率师迎战，败绩。王驰千余骑卫周、齐二王。周王曰：“吾死矣同！”曰“燕王之骑兵也。”乃喜，入见，拜且哭，燕王亦哭。已，并辔至金川门，下马登楼。燕王具言被谗罹祸，不得已举兵之由，与周王相劳苦。时朝廷文武俱降，来迎。帝左右唯数人，遂尽闭诸后妃宫内，纵火焚之，挈三子变服出走，仓皇复弃三子于宫门，被燕军执师中，帝遂逊国去。是日，茹常先群臣叩头劝进，文臣迎附知名者：吏部右侍郎蹇义，户部右侍郎夏原吉，兵部侍郎刘俊，右侍郎古朴、刘季篪，大理寺少卿薛，翰林学士董伦，侍讲王景，修讠巽胡靖、李贯，编修吴溥、杨荣、杨溥，书黄淮、芮善，待诏解缙，给事中金幼孜、胡氵荧，吏部郎中方宾，礼部员外宋礼，国子助教王达、郑缉，吴府审理副杨士奇，桐城知县胡俨。
揭榜左班文臣二十九人：太常寺卿黄子澄，兵部尚书齐泰，礼部尚书陈迪，文学博士方孝孺，副都御史练子宁，礼部侍郎黄观，大理少卿胡闰，寺丞邹瑾户部尚王钝，侍郎郭任、卢迥，刑部尚书侯泰，侍郎暴昭，工部尚书郑赐，侍郎黄福，吏部尚书张ヨ，侍郎毛太亨，给事中陈继之，御史董镛、曾凤韶、王度、高翔、魏冕、谢升，前御史尹昌隆，宗人府经历宋征、卓敬，修讠巽王叔英，户部主事巨敬。燕王指以上诸人为奸臣，别其首从。先是，出赏格：凡文武官员军民人等绑缚奸臣，为首者升官三级，为从者升二级；绑缚官吏，为首者升二级，为从者升一级。有司奉旨出示。自是擒获得官者甚众，乘机报私雠，劫掠财物者纷纷，虽禁不能止也。既而郑赐、王钝、黄福、尹昌隆皆迎驾归附，自陈为奸臣所累，乞宥罪；令复其官。以茹常、李景隆言，并宥张ヨ，复为吏部尚书，余皆不宥。寻复揭榜于朝堂，增徐辉祖、葛成、周是修、铁铉、姚善、甘霖、郑公智、叶仲惠、王琏、黄希范、陈彦回、刘、程通、戴德彝、王艮、卢原质、茅大芳、胡子昭、韩永、叶希贤、林嘉猷、蔡运、卢振、牛景先、周璇等共五十余人。丙寅，诸王及文武臣请即位，燕王曰：“予始遘于难，不得已以兵救祸，誓除奸恶，安宗社，庶几周公之勋。不意少主不亮予心自绝于天；今缵承洪业，当择有才德者，顾予菲薄，岂敢负荷。”诸王及文武大臣皆顿首曰：“天生圣人，为宗社生民主。今天下者太祖之天下，生民者，太祖之生民，天下岂可一日无君。殿下为太祖嫡嗣，德冠群伦，功在社稷，宜正天位，使太祖万世之洪业，永有所托。”丁卯，诸将上表劝进，戊辰，诸王上表劝，进燕王再辞。诸王群臣顿首固请，燕王乃命驾。将入城，学士杨荣迎驾，前曰：“殿下先入城耶？先谒孝陵耶？”燕王悟，遂谒孝陵，毕，入城。燕王曰：“诸王群臣以为奉宗庙宜莫如予，宗庙事重，予不足称；今辞弗获，勉徇众志诸王群臣各宜协心，辅予不逮。”遂诣奉天殿即皇帝位，诸王文武群臣皆上表称贺。复周王肃、齐王专封爵。先是，建文中，有道士歌于途曰：“莫逐燕，逐燕日高飞，高飞上帝畿。”已而忽不见。人莫能测，至是始验其言云。
清宫三日，诸宫人、女官、内官多诛死，惟得罪于建文者乃得留。上诘问宫人内侍以建文帝所在，皆指认后尸应焉。乃出尸于煨烬中，哭之曰：“小子无知，乃至此乎”召翰林侍读王景问：“葬礼当何如？”景对曰：“当葬以天子之礼。”从之。复诸殿门旧名。革去兴宗孝康皇帝庙号，仍旧谥，号懿文皇太子。迁太后于懿文陵。降封吴王允通为广泽王，卫王允坚为怀恩王，徐王允熙为敷惠王。寻复降允通、允坚为庶人，允熙改封瓯宁王，后皆不得其死。
追封都督徐增寿为武阳侯。帝念增寿之死，痛悼不已，故即位首褒封之，寻进爵定国公子孙世袭。中山王之后，一门二公焉。下魏国公徐辉祖于狱。时武臣无一人不归附者，惟辉祖不屈，
