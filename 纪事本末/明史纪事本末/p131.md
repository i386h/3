<!-- { "loadSidebar": true } -->
谷应泰曰：孛拜以嘉靖中亡抵朔方，屡立战功。万历中，备位副将，其子承恩袭爵。乃拜虽请老，而多蓄苍头军，声言报国，盖不无异志焉。方其矍铄请缨，挟其子，从三千人而西也，毋亦观诸镇之虚实，结套部为腹心，潜伏阴谋，待时而动，岂真有廉颇之壮志，文渊之据鞍哉！乃以不给壮马，侵克月粮，为党馨罪。此特孛氏之权谲，借为兵端者耳。以故刘东之变，则拜嗾之；孛云、文秀之怨，则拜阴中之。揣拜之意，不过恃套为长城，缓则倚之为外援，急则引之为内助。夫是以立于有胜而无败，敢于倡乱而轻于为叛逆也。若然，则善剿者不当剿拜而当剿套，不在挫套、拜之锋锐而在隔套、拜之声援。套绝，则拜者孤雏腐鼠，取之如寄者耳。
想其初，拜、套声言，联为一家，即可验其情状，而东之恐喝，则曰：“与套驰潼关。”著力兔之入寇，则曰：“畀以花马池。”克力盖之求援，则能远致庄克赖。如是即拜之恃套相倚为命者也。善乎叶梦熊为帅，而五路分兵，扼守宁夏，拜不得出城，套不敢渡河，而孛氏之计穷蹙极矣。迨至打正惊奔，贺兰远遁，拜虽游魂，可坐而缚也。
尤有幸者，文秀见杀于东，东蒙诛于国柱，许朝陨命于承恩。始则虎狼之残，物以类聚，继而昆虫之啮，还相为攻，倘所谓天道，是耶？非耶？比神宗受贺，承恩俘馘，虽师武诸臣协谋有力，而叶梦熊声请讨贼，自办糗粮，梅国桢仗剑从军，力保李氏，萧如熏之妻杨氏，{替}珥犒军，群妇固守，则尤卓荦者也。 


卷六十四



○平杨应龙
神宗万历十七年，四川播州宣慰司使杨应龙反。按播州，夜郎且兰地，汉属郡。唐贞观初，分北界，置郎州，领六县，已，改播州。干符三年，南诏寇陷太原，杨端应募决策，驰白锦，
出奇兵定之，授武略将军。值唐乱，留据长子孙。历宋附属称臣。大观中，杨文贵纳土，置遵义军。元世祖授杨邦宪宣慰使，赐子汉英名赛因不花，封播国公。国初，杨鉴内附，改播州宣慰司使，隶四川。其域广袤千里，介川、湖、贵竹间，西北堑山为关，东南附江为池。蒙茸削，居然奥区。领黄平、草塘二安抚，真、播、白泥、余庆、重安、容山六长官司，统田、张、袁、卢、谭、罗、吴七姓，世为目把。嘉靖初，杨相宠庶子煦，欲夺嫡。嫡妻张与子烈拥兵逐相，走水西，客死。水西宣慰安万铨挟奏，索水烟、天旺地，听还葬。烈即应龙父也。自烈仇杀长官，相攻剽垂十年，总督侍郎冯岳讨平之。应龙生而雄猜，尤阻兵嗜杀。隆庆六年袭职，以从征喇麻诸番九丝、腻乃、杨柳沟等，多郄敌先登，斩获无算，先后赐金币。万历十三年，进大木六十本助工，上特给大红飞鱼服，加职级。应龙窥蜀兵弱，每征讨，止调土司，而蜀将或从借级渐骄蹇，轻汉法。所居僭饰龙凤，擅用阉寺。嬖小妻田雌凤，疑嫡妻张奸淫，出之。已，饮田氏兄所，乘醉封刃，取张并其母首，屠其家。应龙在州，专酷杀树威，益结关外生苗为翼，肆行劫掠。于是妻叔张时照与所部何恩、宋世臣等上飞文，告龙反。巡抚贵州叶梦熊疏请发兵剿之，而蜀中士大夫率谓蜀三面邻播，属裔以十百数，皆其弹压，且兵骁勇，数赴征调有功，剪除未为长策，以故蜀抚、按并主抚。朝议行两省会勘，应龙愿赴蜀不赴黔。
二十年十二月，逮杨应龙诣重庆对簿，系论法当斩，请以二万金赎。御史张鹤鸣方驳问，会倭大入朝鲜，羽檄征天下兵，应龙因辩，愿自将五千兵征倭报效。诏可，释之。兵已启行，寻报罢。巡抚都御史王继光至，严提勘结，遂抗不复出。而张时照等复诣奏阙下，王继光乃一意主剿。
二十一年春正月，抚臣王继光驰至重庆，与总兵刘承嗣、参将郭成等议分三军，各道并进。时军至娄山等关，屯白石口。应龙佯令其党穆照等约降，因统苗兵据关冲杀。都司王之翰军覆，杀伤大半。会继光论罢，即撤兵，委弃辎重略尽。黔师协剿亦无功。
以谭希思为四川巡抚，与总兵刘承嗣会同贵州抚镇，相机征剿。时王继光既罢，御史薛继茂乃旋主抚，应龙亦上书自白。御史吴礼嘉劾郭成等失律，令戴罪立功。寻刘承嗣以疾乞骸骨，两省议久不决。应龙遣其党携金入京行间，执原奏何恩诣綦江县。
二十二年三月，以兵部侍郎邢总督贵州，车驾郎中张国玺、主事刘一相赞画军前。二十三年春正月，总督邢乘传至蜀，察永宁、酉阳暨马千斛，
皆应龙姻媾。而黄平、白泥诸司，久为仇雠，计先剪其枝党，以檄晓譬应龙，大略称引孛、刘事，谓“龙来，当待以不死；不者，国家悬万金购而头。若早为计，吾不而欺也。”会水西宣慰安疆臣请父国亨■典，兵部尚书石星手札示疆臣趋应龙就吏得贯罪。疆臣亦奉札至播招龙。当是时，七姓惟恐龙出得除罪；而四方亡命窜匿其间，又幸龙反，因以为利。院道文移，辄从中阻。
四月，重庆太守王士琦奉总督邢檄，诣綦江县趋应龙安稳听勘。士琦属綦江令前往宣谕，应龙使弟兆龙至安稳，治邮传，储粮，郊迎叩头，致资饩牵如礼，曰：“应龙久缚渠魁，待罪松坎，所不敢至安稳者，以安稳多奏民伏兵伺杀。往有明鉴，诚恐中计，故不敢出。使君幸枉车骑临贶松坎，敬布腹心。”綦江令具言太守，太守曰：“松坎亦曩奏勘地也。”即以五月八日，单骑往松坎。应龙果面缚道旁，泣请死罪，膝行前席，叩头流血。请治公馆，执罪人及罚金献廷中，得自比安国亨。国亨者，曩亦被讦，惧罪不出界，故应龙引之。太守为请，总督乃遣赞画张国玺、刘一相及道、府诣安稳。应龙囚服蒲服郊迎，缚献黄元、阿羔、阿苗等十二人案验，抵应龙斩。以夷法得论赎，输四万金助采木，仍革职。子朝栋以土舍受事，次子可栋羁府追赎，黄元等枭斩重庆市。总督以闻。是时，倭氛未靖，大司马欲缓应龙，专事东方，天子亦以应龙向有积劳，可其奏。总督议设抚夷同知，治松坎。从之。论功加邢右都御史，还朝。以重庆太守王士琦为川东兵备使，弹治之。应龙再及宽政，益怙终不悛。而次子可栋寻死重庆，则心益痛。促取尸棺，以勘报未完，不肯发。趣其完赎，大言曰：“吾子活，银即至矣。”拥兵驱千余僧，招魂而去。分遣土目置阙据险，僭立巡警，搜戮仇民，劫掠屯堡，殆无虚日。厚抚诸苗，用以摧锋，名“硬手”。州人稍殷厚者，没其家以养苗，由是诸苗人愿为之出死力矣。
二十四年七月，杨应龙肆逆，劈余庆土吏毛承云棺，磔其尸。已，又掠大阡、都坝，焚劫余庆、草堂二司，扁及兴隆、偏镇、都匀各卫。遣弟兆龙引兵围黄平，戮重安司长官张熹家，势复大炽。
二十五年三月，杨应龙流劫江津县及南川。十二月，杨应龙临合江，索其雠袁子升缒城下，脔割之。石主宣抚司土舍马千驷入播。先是，千驷母覃与应龙私，覃宠
千驷，谋夺长子千乘爵，于是聘应龙次女为声援。二十六年十一月，兵备副使王士琦调征倭，杨应龙益统苗兵大掠贵州洪头、高坪、新村诸屯。已，又侵湖广四十八屯，阻塞驿站，
讠原奏雠民宋世臣父銮及罗承恩等，挈家匿偏桥卫城，袭执指挥陈天宠等。大索城中，得銮、承恩及子女，惨戮以徇。令诸苗对父奸女，面夫淫妻。或裸体坐木丛射笑乐，或烧蛇从阴入腹，人蛇俱毙。又掘坟墓焚尸，灰飞蔽天。巡抚四川都御史谭希思请于合江、綦江各置游击一员。合江募兵千二百人，扼冈门；綦江募兵二千人，扼安稳。
二十七年二月，贵州巡抚江东之令都司杨国柱、指挥李廷栋部兵三千剿杨应龙。龙遣子朝栋、弟兆龙、何汉良等，迎敌于飞练堡。官军师夺三百落，贼佯走天邦囤诱官军，歼之。杨国柱骂贼不屈，与经历潘汝资等俱死。于是江东之坐浪战罢，以郭子章代之。起前都御史李化龙兼兵部侍郎，节制川、湖、贵三省兵事，决意进剿。调东征诸将南征，刘纟廷督川兵先发，麻贵、陈、董一元相继回兵。
五月，总督驰至蜀，即请设标兵，益调募浙、闽、滇、粤将士。檄总兵万鏊自松潘移重庆，并调集镇雄、永宁各汉、土兵设防。六月，杨应龙乘我师未集，大勒兵犯綦江，分屯赶水、猫儿冈，
娄国等以偏师一犯南川，一犯江津。其子朝栋守沙溪缉麻山，防永宁宣抚与贵州。十七日，游击张良贤遇贼旧东溪，颇有斩获。二十一日，应龙督苗兵围綦江城数匝。游击房嘉宠误火砖，反伤城上兵。贼乘势登城，嘉宠帅师巷战。蜀兵争噪走水上，嘉宠乃杀其妻，与良贤赴敌死。应龙因劫令纵囚焚掠，出綦江库犒师，依仓就食，尽取资财子女去。老弱者杀之，投尸蔽江而下，水为赤。退屯三溪，以綦江之三溪、毋渡，南川之东乡坝，立石为播界，号“宣慰官庄”。声言：“江津、合江皆播故土。”总督郭子章日夜征调汉、土各兵守渝城，分戍南川、合江、泸州，军声渐振，贼迁延不进。初，贼本无意竟反，徒以安忍猖狂，既覆我师飞练，则骑虎势不终下，益结九股生苗及红、黑脚等苗，负险弄兵。然犹冀我如往事曲宥，未敢鼓行深入，止言争界给葬，并索奸民。而总督因我援师未集，蜀人畏贼如虎，时时移文诘责，示无遽绝意，计以缓贼。贼果具文求抚，不复西向。总督亦谬为好语縻之，止驻会城调度，示贼无张皇。已，上闻破綦江，追褫两省抚臣谭希思、江东之各为民。缇绮逮兵备使王贻德，赐剑悬赏，严旨进剿。总督益调各路兵，专俟大举。
十月，命总督李化龙驻重庆，调度川、贵、湖广兵。总兵刘纟廷兵亦至。纟廷素有威名，其家丁良马，皆可决胜。然夙与应龙昵，人皆疑之。于是总督延入卧内，输心腹，且以危言激之，引其父显九丝功为比。纟廷大恸，愿誓死报效。总督乃腾书于朝，遂委纟廷专制，而总督治军益有次第。
十一月，杨应龙屯官坝，声窥蜀。已，遂焚东坡烂桥，楚、黔路梗，黄平、龙泉所在告急。贼复据偏桥，出掠兴隆、镇远。总督议置劲兵万余，据要害，通楚、黔道，黔帅童元镇拥兵铜仁不前，革职立功，以李应祥代。
命佥都御史江铎巡抚偏沅，监总兵陈之师。二十八年春正月，杨应龙勒兵数万，五道并出，攻龙泉司，守备杨维忠拥兵二千，以势不敌，先期托台谒，走思南鹦鹉溪。土官
安民志率步卒五百拒守，死之。吏目刘玉銮偕妻子并死于贼。副总兵陈良比，托守偏桥，不之援。石主宣抚司马千乘军邓坎，贼乘夜掩袭，我军坚壁。诘旦奋击，连破金竹、青冈觜、虎跳关等七寨。酉阳宣抚司冉御龙进攻官坝，斩关直上，复擒斩三百有奇。初，贼既下龙泉，方移兵攻婺州，闻败，撤兵遁。
