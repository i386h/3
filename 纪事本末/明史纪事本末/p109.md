<!-- { "loadSidebar": true } -->
将刑，张氏疏言：“臣夫谏阻马市，预伐仇鸾，圣旨薄谪。旋因鸾败，首赐湔雪。一岁四迁，臣夫衔恩图报。误闻市井之言，尚狃书生之见，妄有陈说。荷上不即加戮，俾从吏议。杖后入狱，割肉二角力，断筋二条。日夜笼■，备诸苦楚。年荒家贫，臣纺绩供给。两次奏谳，俱蒙特宥。今混入张经疏尾，奉旨处决。傥以罪不可赦，乞将臣枭首，以代夫命。夫生一日，必能执戈矛，御魑魅，为疆场效命之鬼以报陛下。”奏入，为嵩所抑，不得达。盖杀谏臣自此始，由是天下益恶嵩父子矣。
三十五年春正月，赵文华自江南还京，与吏部尚书季默构隙，知默与嵩异，疏劾之，摘其部选策题有“汉武征四夷而海内虚耗，唐宪复淮、蔡而晚业不终”为谤讪。上怒，收系狱拷讯，竟死狱中。嵩德文华，擢为工部尚书，加太子太保。
二月，以大学士李本摄吏部事。本疏诸臣百十有三人，别为三等：其上二十八人，吴鹏、赵文华、严世蕃等；其中七十人，鄢懋卿、徐履祥等；其下十五人宜斥免，乃葛守礼、艾守淳等，多可大用者。时论非之。
十一月，逮总兵俞大猷下锦衣卫狱。大猷不善滑刺，世蕃怒其不附已，授胡宗宪意，论其失事，故有是逮。逮至，大猷假贷三千金馈世蕃，得不死，罢职，发大同立功。
时有建议蓟州增设户部侍郎督粮练兵者，严嵩佯以推赵贞吉，且召之饮酒。诡曰：“是行非公不可。”贞吉曰：“人臣之义，死生以之。”酒半，贞吉徐曰：“今户侍督粮，督京运乎？抑民运乎？若二运已有职掌，徒增扰耳。况兵之不练，其过宜不在是，纵十户侍出无益也。”嵩作色而罢，嗾其党张益劾之，夺官去。
十二月，赐大学士严嵩免朝贺，惟入直西苑，仍赐腰舆。先是，赐得乘马入禁。至是复加恩宠，为异数云。三十六年冬十月，杨顺、路楷杀前锦衣卫经历沈钅东。
初，钅东既编保安，即孑身至。里长老问知钅东状，咸大喜，遣其子弟从学。钅东稍与语忠义大节，乃争为钅东詈嵩以快钅东。钅东亦大喜，日相与詈嵩父子以为常。尝束刍为偶人三，目为林甫、桧及嵩而射之。语稍稍闻，嵩父子衔之。而侍郎杨顺来为总督，故嵩党也。应州之役，多杀边民掩败。钅东怒让之，且为乐府以诮顺。顺大恚，以其私人经历金绍鲁、指挥罗铠走世蕃所白之，且谓：“钅东结死士，击剑习射，将以间而取若父子。”世蕃曰：“吾固知之。”即以属巡按御史李凤毛，凤毛谬为谢曰：“有之，窃阴已解散其党矣。”凤毛得代归。而御史路楷来，又嵩党也。世蕃为酒寿楷，而使谓顺曰：“幸为我除吾疡。”楷至，则与顺合捕诸白莲教通叛者，窜钅东名籍中，以叛闻，下兵部议，尚书许论不为申理，嵩竟杀之，籍其家。嵩乃予顺一子锦衣千户，楷迁太常卿。顺犹怏怏，曰：“丞相犹有所不足乎？”谋之楷，复取钅东二子杖杀之，并系其长子襄。顺、楷败，乃得脱。
十二月，赵文华罢。文华自浙归，私行珍宝于嵩夫负及世蕃，至入内室叩首嵩妻。嵩妻劳苦文华，谓：“相公尚不能为郎君易腰带耶？”兼以李默故，
嵩亟称文华于帝，进位尚书，躐加太子太保。然文华得宠眷，乃稍欲结知帝，不禀嵩命。一日，密进药酒方，言：“授之仙，饮可不死，独臣与嵩知之。”帝曰：“嵩有是方不奏，乃文华奏我。”嵩闻之，大惧且恨，立召文华问之，曰：“若何所献？”对曰：“无有。”嵩取疏示之，文华惭，顿首谢罪。嵩怒，不令起，呼左右拽出，令门者毋得为文华通。文华日忧惧不知所出，从世蕃乞怜，为白夫人。夫人以其儿也，怜之。一日，嵩休沭，诸义儿及世蕃咸候起居，置酒堂上。嵩、夫人上坐，义儿及世蕃侍列。文华遥望不得入，乃曲赂左右，伏轩棂下。酒中，夫人曰：“今日举家在座，何少文华？”嵩嘻曰：“阿奴负人，那得在此！”夫人因宛转暴白，嵩色微和。文华窃望见，遽走入，伏席前涕泣。嵩不得已，遂留侍饮，然意未慊也。又文华初赂世蕃金丝幕一具，其臣二十七人皆宝髻一。世蕃以为薄，恨之。乃为疏草使上，引疾归，帝从之。而是时帝方修玄，以其疏中有病语，怒削其职，子戍边。
三十七年三月，给事中吴时来上疏劾严嵩“辅政十二年，引用匪人，边事日坏。令其子世蕃入直，干预国政，窥觇几微，以市私恩。引其亲万万き为文选郎中，方祥为职方郎中，比周为奸，公行贿赂，进退一人，行止一事，必关白世蕃。不论贤否是非，唯视所入多寡。如赵文华南还，馈遗数万，犹为未足，而授草引疾。张经被逮，行金五千。及圣断不贷，而为治装赙■。王汝孝失律，以三千而得遣戍。蔡克卿抚淮阳，以三千而转地卿。杨顺误国，而三阴其子。吴嘉会修边侵冒，而骤迁三官。边事之不振，由于军民之困穷；军民之困穷，由于上官之贪纵；上官之贪纵，由于谋国之匪人。‘拔本塞源’之喻，愿皇上察之”。主事张、董传策亦交章论之，俱下狱，廷杖，谪戍岭南。
三十八年夏五月，逮总督侍郎王忄予下狱论死。严嵩以忄予愍杨继盛死，衔之，忄予子世贞又从继盛游，为之经纪其丧，吊以诗。嵩因深憾忄予。严世蕃尝求古画于忄予，忄予有临幅类真者以献。世蕃知之，益怒。会滦河之警，鄢懋卿乃以嵩意为草，授御史方辂，令劾忄予。嵩即拟旨逮系。爰书具，刑部尚书郑晓拟谪戍。奏上，竟以边吏陷城律弃市。
三十九年夏六月，以都御史鄢懋卿总理天下盐运，懋卿益通贿无虚日。御史林润劾其贪冒五罪，懋卿疏辨。不问。四十年春正月，以万寿宫灾，命大学士徐阶、工部尚书雷礼兴
工重建。先是，严嵩在内阁，凡御札下问，辞旨深奥。西苑玄修，圣躬卧起不常，外廷得失，时廑于怀。内侍传出，或早或暮。嵩耄而智昏，多瞠目不能解。世蕃一见跃然，揣摩曲中，据之奏答，悉当上
意。又阴结内侍，纤悉驰报，报必重赉。每事必先有以待，上益喜。盖上不能一日亡嵩，嵩又不能一日亡其子也。专政既久，诸司以事请裁，嵩必曰：“与小儿议之。”甚曰：“与东楼议之。”东楼，世蕃别号也。世蕃益自恣，一时无行之士，债帅墨吏，群然趋之。嵩妻欧阳氏尝语嵩曰：“不记钤山堂二十年清寂耶！”嵩甚愧之，驭世蕃尤严。欧阳氏卒，世蕃当护丧归，嵩上言：“臣老无他子，乞留侍。”许之。以孙鹄代行，世蕃因大佚乐，干预各司事如故。然不得入直房代议，间飞札走问，则世蕃方拥诸姬狎客，征逐胡卢，不甚了了，亦不能得当如往时。中使守直房迫促，嵩引领待片纸，不得至，乃自以意对。既至，追还复改，大抵故■皆失。上不怿，颇闻世蕃淫纵，心恶之。会方士蓝道行以扶鸾见得幸，上以为神。一日，从容问辅臣贤否，道行遂诈为箕仙对，具言嵩父子弄权状。上曰：“果尔，上玄何不殛之？”诡曰：“留待皇帝正法。”上默然。适万寿宫灾，宫在西苑，上自壬寅宫变，即移于此，不复居大内。忽火作，乘舆服御皆毁，上暂居玉熙宫，隘甚，邑邑不乐。廷臣请还大内，上以列圣宴驾于此，不报。嵩请徙南内，故英宗幽锢所也，大不乐。次相徐阶与尚书礼疏并力营新宫，上喜，报允。自是，凡军国大事悉谘之阶。间有嵩者，不过斋醮符之类而已。
十二月，吏部尚书吴鹏罢。鹏，严嵩党也。先是，御史耿定向劾其六罪，故罢。嵩复荐所亲欧阳必进代之，未久，亦勒归。进礼部尚书袁炜太子太保，入阁参预机务。时帝渐有疑嵩意，
密谕徐阶举堪辅政者。阶密奏曰：“人君以论相为职，陛下断自宸衷，则窥伺阴阻之私自塞矣。”帝从之，遂有是命。四十一年三月，万寿宫成，加大学士徐阶少师，任一子，袁炜
少保。嵩加禄百石而已。五月，严嵩罢，犹给岁禄。系其子世蕃诏狱，以御史邹应龙为通政司参议。初，嵩见张璁、夏言以言礼骤贵，乃从臾兴献帝称宗
太庙，眷遇日隆，人言不复入。自徐学诗、王宗茂、杨继盛、沈钅东、吴时来、张、董传策或死或戍，缙绅侧目不敢言。至是，徐阶日亲用事，廷臣多知之未发。御史邹应龙欲具疏，一夕梦出猎，见一高山，射之不中。东有培垒楼，其下甚壮。楼俯平田，有米草覆其上，一注矢拉然，醒而悟曰：“此小儿东楼之兆也。”遂上疏劾世蕃，数其通贿赂行诸不法状，乞置于理。因及嵩“植党蔽贤，溺爱恶子”。且曰：“如臣言不实，愿斩臣首悬之藁竿，以谢世蕃父子。”帝览之心动，命嵩致仕乘传去，而下世蕃于理。擢应龙，嘉其敢言。世蕃因行金内侍云：“邹应龙疏，皆蓝道行泄之。”帝怒，并逮道行。鄢懋卿、万き复私致道行，许以金，令其委罪徐阶，则无事矣。道行大言曰：“除贪官，自是皇上本意；纠贪罪，自是御史本职，何与徐阁老事！”懋卿、き惧，乃嘱法司量坐世蕃赃银八百两，拟罪上请。于是戍世蕃雷州卫，子严鹄、严鸿及其爪牙罗龙文、牛信等分戍边远卫。家人严年锢狱追赃。年最黠恶，即士大夫所呼为萼山先生者也。上犹以嵩故，特宥其孙鸿为民。嵩既去，上追思嵩赞玄功，意忽忽不乐。谕徐阶“欲遂传位，退居西内，专祈长生”。阶极言不可。上曰：“卿等即不欲违大义，必天下皆仰奉君命，阐玄修仙乃可。严嵩已退，伊子已伏罪，敢有再言同邹应龙者俱斩。”嵩知上意已动，仍密赂左右，发道行怙宠招权诸奸状，道行亦下狱论死。
六月，御史郑洛劾大理卿万き、刑部侍郎鄢懋卿、太常少卿万虞龙皆朋比奸赃不职。き、懋卿罢，虞龙降调。九月，给事中赵灼劾工部侍郎刘伯跃、刑部侍郎何迁、右通政
胡汝霖、光禄少卿白启常、副使袁应枢。给事中沈淳劾湖广巡抚、都御史张雨。给事中陈瓒劾谕德唐汝楫、国子祭酒王材。俱罢去。伯跃女适严嵩之甥。应枢，嵩婿。迁抚江西时，厚敛遗嵩父子。汝霖、雨贪肆不简。启常匿丧迁光禄，入世蕃幕，至以粉墨涂面为欢笑。汝楫，吏部尚书龙之子，以父事嵩得及第，世蕃弟畜之，与材俱出入卧内，交通请托。至是，士论大快之。
