<!-- { "loadSidebar": true } -->
四年春正月丁亥，上亲祀上下神祗，告伐明升。命中山侯汤和为征西将军，江夏侯周德兴为左副将军，德庆侯廖永忠为右副将军，荥阳侯杨、都督佥事叶升等率京卫、荆、湘舟师，由瞿塘趋重庆，颍川侯傅友德为前将军，济宁侯顾时为左副将军，都督佥事何文辉等率河南、陕西■骑，由秦、陇趋成都。上谕和等曰：“今天下大定，四海奠安，惟川蜀未平耳。朕以明玉珍尝遣使修好，存事大之礼，悯明升稚弱，不忍加兵，数遣赐开谕，冀其觉悟。升乃惑于群议，反以兵犯吾兴元，不可不讨。今命卿等率水陆大军，分道并进，首尾攻之，使彼疲于奔命，势当必克。但师行之际，在肃行伍，严纪律，以怀降附，无肆杀掠。昔王全斌之事，可以为戒，卿等慎之！”诸将陛辞，上复密谕傅友德曰：“蜀人闻吾西伐，必悉其精锐东守瞿塘，北阻金牛，以拒我师。彼谓地险，吾兵难至。若出其意外，直捣阶、文，门户既隳，腹心自溃。兵贵神速，但患卿等不勇耳。”友德顿首受命。仍命宋国公冯宗异往陕西修城池，卫国公邓愈往襄阳训练军马，运粮饷以给征蜀军士。
二月，江夏侯周德兴、指挥胡海等进兵，取蜀之龙伏隘，进夺覃、温阳关。中山侯汤和率师克归州李逢春烽火山寨。分遣南雄侯赵庸、宣宁侯曹良臣帅兵取桑植容美洞，会周德兴合攻茅冈、覃寨，克之。
三月，平章杨进次瞿塘，不利。先是，蜀人自谓瞿塘天险，其平章莫仁寿守之，以铁索横断关口。及闻王师临境，又遣左丞戴寿、平章邹兴、副枢飞天张等益兵为固守计。寿等于铁索外北倚羊角山，南倚南城寨，凿两岸壁，引缆为飞桥三，平以木板，置炮石木竿铁铳其上，傍桥两岸，复置炮以拒王师。至是，师次夔州大溪口，遣指挥韦权率兵出赤甲山，以逼夔州。指挥李某出白盐山下，逼夔府南岸，以攻南城寨。与都督佥事王简出犬溪口，进攻瞿塘扼江之众。战不利，赤甲、白盐之师亦退还归州。
颍川侯傅友德受命驰至陕，集诸道兵，扬言出金牛，而使人潜觇，知青州、果阳空虚，阶、文虽有兵垒而守备单弱。于是引兵趋陈仓，选精锐五千为前锋，攀援山谷，昼夜兼行，大军继之。夏四月丙戌，直抵阶州。蜀守将平章丁世真率众来拒，友德击败之，生擒其将双刀王等十八人。世真遁去，遂克阶州。进至文州，距城三十里，蜀人断白龙江桥以阻我师。友德督兵修桥以渡，至五里关。蜀平章丁世真复集兵据险，都督同知汪兴祖跃马直前，中飞石死。友德怒，奋兵急击，破之。世真仅以数骑遁去，遂拔文州。
庚寅，上以汤和、傅友德等伐蜀三月，未得捷报，命永嘉侯朱亮祖为右副将军，帅师助之。丁酉，傅友德下青州果阳，留指挥潘忠守之，进兵徇江油、彰明二县，下之，癸卯，遂趋绵州。友德选精锐鼓行而前，别遣都督佥事蓝玉夜袭其垒。蜀守将向大亨军惊扰达旦，友德麾兵乘之，俄大风起，诸军乘风纵击，蜀兵大败，遂克绵州。龙骧卫指挥史鉴死之，大亨走保汉州。友德至汉州，阻水不得渡，乃命军中造战舰百余艘。时蜀人虽失阶、文，犹恃汉水自固，及闻我师造舟进取，乃益震恐。五月己卯，战舰成友。德将进兵汉州，欲以军事达汤和，而山川悬隔。适江水暴涨，乃以木牌数千，大书克阶、文、绵州日月，投汉江顺流而下，蜀守者见之，为之解体。初，蜀人命丞相戴寿、太尉吴友仁等悉众守瞿塘，以扼三峡之险。及闻友德破阶、文，捣江油，寿等乃与友仁分瞿塘守兵还援汉州，以保成都。未至，而友德舟师已逼汉州，向大亨悉兵阵于城下，友德选骁骑击败之。既而寿等兵至，友德下令诸将曰：“彼劳师远来，闻向大亨新败，必汹汹，可一战克也。”乃亲帅师迎击寿等，大败之。六月壬午，遂拔汉州，寿与大亨走成都，临江侯陈德追击，又败之，获其卒三千余人，马三百匹，友仁走古城。友德乃以济宁侯顾时守汉州，自将击古城，又大败其众，杀获二千余人，并擒宣慰胡孔彰等，获马骡五百余匹。友仁自古城遁还保宁。
时汤和兵发归州，进攻瞿塘关，以江水暴涨，不得进，乃驻师大溪口，欲俟水稍平。上闻之，恐其逗遛缓事，而傅友德捷书适至，乃诏和曰：“傅将军率精锐，冒险深入，克阶、文及青州、果阳、白水江之地。兵既越险，次于平川，蜀人无险可恃，正当水陆并进，使彼首尾受敌，疲于奔命。平蜀之机，正在今日。朕前日所以语尔者，独不记忆乎？何怯之甚也！”诏至，廖永忠遂率所部先进，和犹迟疑不决。会得友德木牌于江流，乃进兵，自白盐山伐木开道，由纸牌坊溪趋夔州。永忠兵先至旧夔州，蜀平章邹兴、副枢飞天张等出兵拒战。戊子，永忠分军为前后阵，军既交，出后军两翼夹击之，兴等大败。明日，复并兵攻之，擒其元帅龚兴，杀溺死者甚众。辛卯，永忠进兵瞿塘关。永忠以山峻水急，而蜀人设铁索飞桥，横据关口，我舟不得上，乃密遣壮士数百人，舁小舟俞山度关，出其上流，人持糗粮带水筒以御饥渴。山多草木，令将士皆衣青蓑衣，鱼贯山岩石间，蜀人不觉也。度已至，乃率精锐出黑叶渡，分为两道。夜五鼓，以一军攻其陆寨，一军攻其水寨。攻水寨将士，皆以铁裹船头，置火器而前。黎明，蜀人尽锐来拒，永忠先破其陆寨。既而将士舁舟出江者，一时俱发上流，扬旗鼓噪而下，蜀人出不意，大骇，而下流之师亦拥舟急击，发火炮火筒夹攻，大破之，邹兴中火箭死。遂焚其三桥，断其横江索，擒同佥蒋达等八十余人，斩首千余级，溺死者无算，飞天张、铁头张等皆遁去。永忠入夔州。明日，汤和兵始至，永忠乃与分道并进。和率步骑，永忠率舟师，约会于重庆。
戊戌，蜀平章丁世真陷文州。先是，傅友德克文州，留指挥朱显忠守之。世真合番寇数万来攻，显忠拒却之。其赵元帅复与世真合兵攻城，城中食且尽，外援不至，部下皆曰：“与其陷死地，孰若出城求生路乎？”显忠厉声曰：“为将守城，城存与存，城亡与亡，岂有求活将军邪！”诘旦，世真攻益急，显早出东门拒战，而世真复攻西门。日且暮，显忠被创，裹疮决战，力不支，城破，死之。千户王均谅被执不屈，蜀人磔之于文州东门。初，显忠领士卒七百人，及城破，仅百余人。既而友德调丘来援，世真弃城走。事闻，恤显忠、均谅家。夏守金州九龙山寨平间愈思忠率官属军民二千三百余人，诣友德军门降，献良马千匹。友德遣人送思忠至京，上命还其马，赐第居京师。世真复率余党寇秦州，攻围五十余日，城中食尽，括牛畜以食军。友德调兵来援，击走之。世真逃窜山岩，自以拒敌官军，杀伤者多，惧不敢出，夜宿梓潼庙中，为帐下小校所杀。及蜀平，小校赴京言状，上曰：“小校杀本官，非义也。”不赏。
廖永忠帅舟师自夔州乘胜抵重庆，沿江州县望风奔附。次铜锣峡，明升与右丞刘仁等大惧。仁劝明升奔成都，其母彭氏泣曰：“事势如此，纵往成都，不过延命旦夕，何益！”仁曰：“然则奈何？”彭氏曰：“大军入蜀，势如破竹。今城中军民虽数万，皆胆破心怖，岂能效力。若驱之出战，死伤必多，亦终不免也。不如早降，以免生灵于锋镝。”明升遂遣使诣永忠军，全城纳款。永忠以汤和军未至，辞不受。癸卯，汤和至重庆，会永忠以兵驻朝天门外。是日，明升面缚衔璧，与母彭氏及其右丞刘仁等奉表诣军门。和受璧，永忠解缚，承制抚慰。下令将士不得侵掠，抚谕戴寿、向大亨等家令其子弟持书往成都招谕。遣指挥万德送明升等并降表于京师。朱亮祖兵亦至。
秋七月，傅友德兵围成都，戴寿、向大亨等出战，以象载甲士列于阵前。友德命前锋以火器冲之，象却走，寿兵躏藉死者甚众。会汤和遣人报重庆之捷，寿等亦得家书，闻重庆已降，而室家皆完，乃籍府库仓廪，遣其子诣军门纳款，友德许之。翼日庚申，寿率其属降，友德整众自东门入，得士马三万。分兵会朱亮祖，徇州县之未附者。壬戌，崇庆知州尹善清拒战，击败，斩之，判官王桂华率父老降。寿、大亨既降，至夔峡皆凿舟自沈死。
八月，上遣使谕汤和等曰：“为将贵审机而重料敌。今全蜀已下，惟吴友仁尚据保宁，偷旦久之命，乘机而取之，此破竹之势，无不克者。将军徘徊不进何也？吾付将军以大任，而临事往往逗挠如此，何以总军政寄国事乎！”和闻诏，遣周德兴会傅友德克其城，执友仁送京师，诛之，蜀地悉平。明升至京师，廷臣上言：“宋干德间孟昶降，有叩头伏罪礼。”上曰：“昶奢淫自恣。升幼，孽自臣下，可免其伏地礼。”封升为归义侯，居第京师。已而，投升于高丽。
命曹国公李文忠经理四川，文忠以成都旧城卑隘，增筑新城，高垒深池，规制略备。时时傅友德驻兵保宁，汤和驻兵重庆，各遣人招辑番、汉人民及明氏溃亡士卒来归者，因籍其壮丁。丙子，置成都右、中、前、后四卫分隶之。复置保宁守御千户所，调濠、梁等卫官军守之。
十二月辛卯，赏平蜀将士，傅友德、廖永忠各白金二百五十两，彩缎二十表。荥阳侯杨、南雄侯赵庸、永嘉侯朱亮祖不与赏。上亲制《平西蜀文》，纪傅、廖二将之功。
谷应泰曰：闻之名山大川，不封诸侯，王公设险，用守厥国。而周都雒阳，则曰南望三涂，北望岳鄙。有德易以王，无德易以亡。盖古者贤明之主，在德不在险也。夫中国之得地险者，宜无过巴、蜀，栈道揭其北，泸水阻其西，表岷、峨之天阙，带二江之双流，勇夫重闭，几乎斗绝矣。而自古及今，败亡相继，俘絷入臣，罕有全者，则蜀之地险，固不足恃也。
方夫元运垂终，群雄并起，明玉珍以随州布衣，结寨青山，为徐寿辉之外臣，倪文俊之守将。及文俊见杀于友谅，而遂奄有三巴，盗窃名器，比之刘宗下辇而自王，公孙跃马而称帝，功尤易易也。玉珍不以此时北趋子午，入叩关、陇，南下夷陵，先窥汉、沔，而但固守夔门，改元称制，偏隅自割，坐待灭亡，此策之最下者。是则东之自守者无过士诚，而西之自守者无过玉珍也。
方太祖之初，逐鹿中原，未遑外讨，答书通聘，以待隗嚣，厚礼卑辞，以骄李密。而使者乃以张裔之口舌，夸蚕丛之形胜，井蛙坐大，斯为过矣。至于元都已没，秦、晋悉平，蜀道一隅，势如黑子，乃始命邹兴、莫仁寿等瞿塘阻水，铁锁横关，丸泥墨守，不已晚乎？
