<!-- { "loadSidebar": true } -->
刘瑾矫诏京官养病三年不赴部者，革为民；未久者，严限赴京听选。瑾知科道等官忤已者，养病避祸，故严禁锢之。夏四月，刘瑾矫诏令内阁撰敕，天下镇守太监得预刑名政事。
其最为害者，河南镇守廖堂，剥取民财，辇送数十万于京师。毕贞者，初差天津取海鲜，后请敕自山东沿海达于苏、松、浙江、福建，所至括民财，凌辱官司莫敢言者。故事，六部奏准，备事由送内阁请敕书，未有不由六部，内阁自出敕者。瑾付内阁创为之，东阳等不能执奏，唯唯而已。
逮南京巡抚、右副都御史艾璞下狱。先是，魏国公徐亻甫与无锡民家争田，璞归田于民。亻甫赂刘瑾，差官覆勘。使者乘瑾风旨，悉以其田予勋戚，且劾璞前勘非是。瑾矫旨逮赴诏狱讯之，璞不屈，曰：“此实民田也。”瑾怒，棰之几死，数日方苏，谪海南。
罢礼部尚书李杰。时晋府镇国将军袁兼赂刘瑾，求封郡王，杰持不与，曰：“皇帝祖训无载也。”瑾矫旨许之，而勒令杰罢去，复起前礼部尚书张升代之。升初以忤瑾致仕，已而复不合，罢。宁王宸濠厚赂刘瑾请复其先世已革护卫，瑾矫旨与之。
刘瑾等诬逮工科给事陶谐，廷杖落职为民。谐前后上疏戒逸游，远谗佞，停止不急工作，差官卖咸织造，皆直指群奸欺蔽之罪，瑾等以是大恨之。已而复以他事逮之理，捃摭百端，终不屈，杖戍肃州卫。
五月，以讲官詹事杨廷和为南京户部右侍郎，学士刘忠为南京礼部右侍郎。旧事，御经筵毕，必献规谏语。是日，廷和、忠直讲既罢，上谓刘瑾曰：“经筵讲官耳！何多词？”刘忠与廷和皆旧东宫官，奏曰：“二人当令南京去。”遂有是迁。时南部无缺，皆添注。虽升之，实远之也。忠谓廷和曰：“此行氵页别瑾否？”廷和曰：“瑾所为如此，不可再见之，人知必以我辈交瑾矣。”忠深然之。廷和乃以蜀锦辞瑾，瑾曰：“刘先生不足我耶？”遂厚廷和而疏忠。时刘宇为中枢，托保国公家人朱瀛者，交通刘瑾，日数往来。兵部郎中杨廷仪，廷和弟也。每俟瀛出，必招入私署，留坐款语。四司官有不附宇者，瀛必言于瑾，令外补。廷仪独谄谀宇。廷仪能文，宇章奏皆廷仪为之。
吏部推总督两广右都御史熊绣掌南京都察院事，刘瑾矫诏令致仕。绣在兵部，结怨中贵。至两广，供应裁革，日唯廪给数升而已。瑾使人踪迹，其人叹息而去，瑾竟不能害。致仕归之日，虽纸笔药饵，一无所取。
六月，给事中许天锡手具登闻鼓状，力陈时弊，怀中不敢奏，自经屋梁死。天锡在弘治中素言事，有气节。时给事中郄夔覆视榆林功次，瑾私人冒功多，夔难所纪叙，亦自经死。给事中周钥使还，当赂瑾，无所借资，自刎桃源舟次。
刘瑾议革天下提学官，吏部尚书许进谓提学作育人材之本，执奏不可，止之。太监李荣传旨：“御马太监谷大用父奉、御用太监张永父友俱升锦衣卫指挥使。”寻俱进都督同知。此内臣父兄授官之始。
秋八月，钦天监五官监候杨源奏：“自正德二年以来，火星入太微垣帝座之前，或东或西，往来不一。”劝上思患预防，意盖指刘瑾也。瑾大怒，曰：“源何官，亦学为忠臣耶！”矫旨逮送锦衣卫，杖三十，谪戍肃州，至怀庆卒，妻度氏斩芦荻覆尸，葬于驿后。源父御史以劾曹、石谪戍岭外，犹幸生还。源忠直不愧其父，而身遂不免，朝野悲之。
刘瑾改其侄婿纳粟监生曹谧为千户，起其妹夫致仕礼部司务孙聪赞画大同军务。冬十月，南京户部尚书杨廷和入朝，命改廷和为户部尚书，兼文渊阁大学士。南京尚书入阁，自廷和始。
起张彩复为文选司郎中。彩美丰仪，先为文选郎，与焦芳相得，给事中刘■劾归。至是，芳荐彩于刘瑾。彩，故瑾乡人。谒朝数日后，始往见瑾，瑾喜迎，笑曰：“好乡里。外官多不知事，朝后即来。乡里迟来，最得也。”时许进议调验封郎中石确于文选，疏已入，而瑾欲复用彩，迫进追回用石确疏，以彩易之。寻复以彩为右佥都御史。而合水韩鼎者，亦由瑾升户部侍郎，与彩同廷谢。鼎先谢老不任，拜起，又吃吃不能致词，谷、张辈屏后群笑之。瑾甚愧，曰：“且看此人！”既谢，皆叹曰：“好男子，此不负所举矣！”彩归过瑾，瑾设酒肴预待，曰：“非都宪，我为老韩愧死矣！”相得益欢。
十一月，刘瑾矫诏革天下巡抚。始遣科道查盘各边刍粮。刘瑾素知边方召商中纳积弊，遣科道官三年一次查盘。回奏内有粮粗比草烂者，瑾矫旨逮系各巡抚及
管粮郎中下狱。既至，锁扭押至所任地方，勒令加倍赔偿。凡各商人纳过粮草，未给价银，皆没官不给。由是商贾困弊，边储日乏。刘瑾矫诏裁革天下按察司兵备官。
十二月，逮顺天府丞赵璜下诏狱，斥为民。璜任济南知府，裁抑镇抚中贵，故瑾恨之。巡抚四川都御史刘缨谓蜀水恶，请开通巫山道，可自彝陵达夔
州。旨未下，遂开道。瑾矫旨械缨下诏狱，廷臣论救，释之。三年春正月，刘瑾令朝觐官，每布政司纳银二万两。考察朝觐官，既上奏，翰林学士吴俨家故富，刘瑾尝有所求，俨不与，御史
杨南金者，都御史刘宇廷挞之，不堪辱，养病去，瑾矫旨缀奏尾，曰：“学士俨，帏莫不修，其致仕。御史南金，无病欺诈，其为民。”逮李梦阳下锦衣卫狱，寻释之。梦阳代韩文草疏，瑾已谪出之，
犹未释也，复罗以他事，械至京下狱，将置之死。时翰林修撰康海与梦阳同有才名，各自负不相下。瑾慕海，常欲招致门下，而海不往。瑾恒先施，海辄间亡答之，竟不一见。至是，梦阳客左氏者，诣狱语梦阳曰：“子殆无生路矣！惟康子可以解之。”梦阳曰：“吾与康子素不相下，今死生之际始托之，宁不愧于心乎？”左曰：“不谓李子而为匹夫之谅也！”强之再，梦阳乃以片纸书数字，曰：“对山救我，唯对山为能救我。”对山者，海别号也。左持书诣海，海曰：“是诚在我，我岂吝恶人之见，而不为良友一避咎也！”遂诣瑾。瑾大喜，延置上座。海曰：“昔唐玄宗任高力士，宠冠群臣，目为李白脱靴。公能之乎？”瑾曰：“即当为先生役。”海曰：“不然。今李梦阳高于李白，而公曾不为之援，奈何欲为白脱靴哉！”瑾曰：“此朝廷事。今闻命，当为先生图之。”海遂解带与之饮，达曙别去。梦阳由是得释，而海与瑾往复，竟罹清议矣。
左都御史屠氵庸掌院事。一日，上审录重囚本，内写“刘瑾传奉”字重复数多，瑾怒骂之，氵庸率十三道御史谢罪。御史跪于阶下，瑾数其罪斥责，皆叩头不敢仰视，久乃起。
二月，起前都御史雍泰提督操江。先是，马文升、刘大夏交荐之。及给事中潘铎等复疏：“泰有敢死之节，克乱之才。”许进荐于瑾，瑾以同乡故起之。乡人谕泰谢瑾，泰曰：“进退在天，若奈我何！”
三月，改翰林院编修顾清等为部属。时焦芳子焦黄中会试中式，芳意欲得大魁。既而取吕冉第一，黄中居二甲首。芳谓诸执事抑之，遂入言于刘瑾，改清等官，而授黄中简讨及刘宇子刘仁等六七人俱为庶吉士。数月，黄中、仁等俱擢编修。
刘瑾修理庄田，擅掘天、地坛后土，侵厂官地五十余顷，毁官民房屋三千九百余间，发民间坟二千七百余冢。降湖广按察司佥事汤沐为武义知县，罢江西按察司副使陈恪。
恪、沐为御史时忤瑾，故降之。逮御史涂祯下狱死。祯，江西新淦人。初为江阴令，治行奏天下第一，征为御史，差巡长芦盐课。刘瑾欲令割送该年余盐银两，
祯不从，瑾衔之。后祯复命，俟于朝门。遇瑾不为礼，即矫旨下锦衣卫狱，杖戍肃州卫，祯重伤死于狱。仍行原籍，查祯男涂朴，起解补伍。瑾败，始得释。
逮前总制三边都御史杨一清下狱，寻释之。先是，一清巡边，上疏陈战守之策，请复守东胜，开屯田数百里，省内运。奏上，报可。一清遂兴筑边墙，克期完工。而刘瑾憾一清，罢之，工亦止。至是，又恶其筑边糜费，下诏狱。大学士王鏊言于瑾曰：“一清有高才重望，为国修边，可以为罪乎！”李东阳亦力救，乃得释。
夏四月，刘瑾假湖广灾伤为名，奏遣同乡侍郎韩福出理粮饷。福科敛剥削，馈银数万。已，复命福兼副都御史，督理湖广逋赋，民甚苦之。逮御史王时中下狱。正德初，时中抗疏论瑾，瑾衔之，识名于
屏。已而时中巡按宣、大，见纲纪隳弛，极意振厉。总督刘宇，瑾私人也，常以赃吏嘱时中，不从。瑾既憾时中，宇复讠替之。瑾矫诏逮系，令荷重枷，露立三法司之前三日，数踣且殆。李东阳援之，得释。
以王佐为南京户部尚书。时遣科道稽核各边粮刍，先后巡抚宪臣多坐累系狱。佐一日同尚书顾佐等见瑾，瑾言及兹事，曰：“朝廷必大诛戮，乃大惧耳。”佐曰：“本朝未尝戮大臣。”有毁尚书许进者，瑾语诸大臣曰：“许进奸邪，若尚书刘宇可为吏部。”佐曰：“佐与刘尚书素厚，与许尚书交浅；然许素有望，恐刘尚书不如也。”毁之者因曰：“王佐党进。”瑾怒，遂有是迁，欲姑遣之去而徐图之。
刘瑾矫诏令进士陈璋致仕。璋登弘治乙丑进士，既归，欲终身养母，母让之曰：“不闻舍孝子而为忠臣者乎？吾得汝禄养足矣。”促北上。至是抵京，值瑾窃政获罪，遂矫命令致仕。许进宣言于朝，曰：“古今曾有进士致仕者乎？”欲援之而力不能。同事强璋贿瑾，璋曰：“官以贿成，吾不为也。”怡然就道，及家甫二旬而母终，议者谓天所以成孝子也。后瑾诛，应诏起用。
五月，南京大饥，刘瑾矫诏敕运米三十三万石，转恤凤阳。南京兵部尚书何鉴执奏，言留都地方重于凤阳，灾伤甚于淮西，止之，始得遣官赈济。刘瑾矫诏籍没已故户部尚书秦、通政强珍财产，家属遣戍。
西厂太监谷大用遣逻卒四出，刺南康民吴登显等三家，以端午竞渡，擅造龙舟捕之，籍其家。自是，偏州下邑，见华衣怒马，京师语音，辄相惊告。官司密赂之，人不贴席矣。
六月，镇守太监廖堂荐举内外官，预拟升调，吏部多徇之。吏科给事中何绍正劾堂虽奉旨，察贤否注迁，当付吏部。上责堂，下所荐于御史。执朝官三百余人下诏狱。时早朝有遗书丹墀者，上命拾以进，
