<!-- { "loadSidebar": true } -->
二年春正月，燕王进兵围蔚州，指挥王忠、李远以城降，遂进攻大同。李景隆帅师救大同，出紫荆关。燕王由居庸关入，还北平。景隆军冻馁死者甚众，堕指者十二三，委弃铠仗于道，不可胜纪。
二月，鞑靼率众助燕。夏四月朔，李景隆会兵德州，武定侯郭英、安陆侯吴杰等，进兵真定以图燕。帝赐景隆斧钺、旌旄，中官赍往。忽风雨舟坏，沉
于江，复赐之。景隆自德州进兵北伐，军过河间，前锋将至白沟河，郭英等过保定，期于白沟河合势同进。燕王率诸将进驻固安，燕王谓丘福等曰：“李九江等皆匹夫，无能为，惟恃其众耳。然众岂可恃也！人众易乱，击前则后不知，击左则右不应，将帅不专，政令不一，甲兵粮饷，适足为吾资耳。尔等但秣马厉兵以待！”张玉请先往驻白沟，以逸待劳。王从之，命率众先往。既至三日，景隆前锋都督平安至白沟河。是日燕兵渡五马河，驻苏家桥。其夜大雨，平地水深三尺。燕王坐胡床待旦，忽见兵刃有火光如球击，烨然上下，金铁铮铮作声，弓弦皆鸣。燕王喜曰：“此胜兆也！”帝虑景隆轻敌，乃遣魏国公徐辉祖帅京军三万为殿，星驰会之。
己未，李景隆及郭英、吴杰等合军六十万，号百万，次于白沟河，列阵以待。平安伏精兵万骑游击。燕王曰：“平安竖子，从吾出塞，识吾用兵，以故敢为先锋。今日吾先破之。”安骁勇善战，锋初交，安奋矛率众而前，都督瞿能父子亦奋跃，所向披靡，杀伤燕兵甚众，燕兵遂却。燕有内官狗儿者，亦敢勇，率千户华聚力战河北岸。百户谷允入阵，得级七，王亲率兵夹击，杀数千人，都指挥何清被执。时已暝，战犹未巳，至夜深，始各收军还。是日也，两军互相杀伤，安军哨马失百余匹而已。景隆、英、杰藏火器地中，人马遇之，辄烂。战既解，燕王从三骑殿后，迷失道，下马伏地，视河流，辨东西，始知营，自上流仓猝渡河而北。燕王既收军还营，擢谷允指挥，夜秣马待战。使张玉将中军，朱能将左军，陈亨将右军，为先锋，丘福将骑兵继之，马■十余万。黎明，燕军毕渡，瞿能率其子捣房宽阵，平安翼之，宽阵披靡，擒斩数百人。张玉等见宽败，有惧色。王曰：“胜负常事耳！彼兵虽众，不过日中，保为诸君破之。”即麾精锐数千突入左掖，高煦率张玉等军齐进。王先以七骑驰击之，且进且退，如是者百余合，杀伤甚众。南军飞矢如注，射王马，凡三被创三易之，所射矢，三服皆尽，乃提剑左右奋击，剑锋折缺，不堪击，马却，阻于堤，几为瞿能所及。燕王急走登堤，佯麾鞭若招后继者。景隆疑有伏，不敢上堤。而燕王复率众驰入阵，斩其骑数人。平安善用枪刀，所向无敌，北将陈亨、徐忠皆被创。已而安斩亨于阵，忠两指被砍，未断，自断而掷之，裂衣裹创而战。高煦见事急，帅精骑数千，前与王合。高煦接战，彼此相持，而王亦疲矣。日薄午，瞿能复引众跃而前，大呼灭燕，斩其骑百余人。越侯俞通渊、陆凉卫指挥滕聚复引众赴之。会旋风起，折大将┸，南军相视而动。王乃以劲骑绕出其后，突入驰击，与高煦骑兵合，杀瞿能父子于阵。平安与朱能战，亦败。于是列阵大崩，奔走之声如雷，通渊与聚等皆死。燕兵追至其营，乘风纵火，燔其营垒。郭英等溃而西，李景隆溃而南，委弃器械辎重山积，斩首及溺死者十余万。燕兵追至华山月样桥，杀溺蹂躏死者复数万，横尸百余里。景隆单骑走德州。其降军，燕王悉慰遣之，南师闻者皆解体。是战也，魏国公徐辉祖帅军为殿，独全军而还。壬戌，燕王进攻德州。
五月辛未，李景隆自德州奔济南，燕兵遂入德州，籍吏民，收府库，获粮百余万，自是兵食益饶。哨骑至济阳县，执教谕王省，既而释之。省还，升明伦堂，集诸生曰：“此堂明伦，今日君臣之义何在？”遂大哭，诸生亦哭，以头触柱而死。
先是，山东参政铁铉方督饷赴景隆军，会景隆师溃东奔，次临邑，诸城堡皆望风瓦解，铉与参军高巍酌酒同盟，收集溃亡，守济南，相与慷慨涕泣，以死自誓。及景隆奔就铉，燕王令诸将乘胜倍道而进。庚辰，至济南，景隆众尚十余万，仓猝出战，布阵未定，燕王帅精骑驰击之，景隆复大败，单骑走。于是燕兵列阵围之，铉督众悉力捍御。事闻，乃升铉为山东布政司使。召李景隆还，以左都督盛庸为大将军，右都督陈晖副之。景隆还朝，帝赦不诛。黄子澄痛哭曰：“景隆出师观望，怀二心，不亟诛，何以谢宗社，励将士！”副都御史练子宁执而数之朝，以哭请，卒不问。
燕王围济南久，令人射书城中促降。有儒生高贤宁在城中，乃作《周公辅成王论》，请罢兵，不报。燕王围济南已三月，不下，乃堰城外诸溪涧水灌城，城中人大惧。铉曰：“无恐。计且破之，不三日遁矣！”铉乃议令军中诈降，迎燕王入，约壮士悬铁板伏城上，王且入，则下铁板，拔桥。计定，使守陴之卒昼夜哭曰：“济南鱼矣，亡无日矣！”乃撤守具，出居民伏地请曰：“奸臣不忠，使大王冒霜露，为社稷忧。谁非高皇帝子？谁非高皇帝臣民？其降也。然东海之民，不习兵革，见大军压境，不识大王安天下、子元元之意，或谓聚而歼之。请大王退师十里，单骑入城，臣等具壶浆而迎。”燕王大喜。时王苦兵间，谓济南降，即不得金陵，可断南北，画中原自守，亟下令退军。王乘骏马徐行，张盖，率劲骑数人渡桥，直至城下，城门开，守陴者皆登城，伏堵间。燕王比入门，门中人呼千岁，铁板亟下，伤燕王马首。王惊，易马而驰。济南人挽桥，桥则坚，燕王竟从桥逸去，复合兵围济南。铉令守陴骂，燕王大怒，乃以驳击城。垂破，铉书高皇帝神牌悬城上，燕兵不敢击。铉每出不意，募壮士突击燕兵，破之。燕王愤甚，计无所出。僧道衍进曰：“师老矣！请暂还北平以图后举。”于是撤围，还北平。铉及盛庸等兵乘势追之，遂复德州，兵势大振。上即军中擢铉为兵部尚书，赞理大将军军事。封盛庸为历城侯。
九月朔，诏大将军盛庸总平燕诸军北伐，副将军吴杰进兵定州，都督徐凯等屯沧州。
宋参军说铉曰：“济南，天下之中。北兵南来，其留守者类老弱，且永平、保定虽叛，诸郡坚守者实多。郭布政辈书生，公能出奇兵，陆行抵真定，南朝诸将溃逸者稍稍收合，不
数日可至北平。其间豪杰有闻义而起者，公便宜部署，号召招徕之，北平可破也。北兵回顾家室，必散归。徐、沛间素称骁勇，公檄诸守臣倡义集勇，候北兵归，合南兵征进者昼夜蹑之。公馆[QDXD]北平，休养士马，迎其至，击之。彼腹背受敌，大难旦夕平耳！”铉以“军饷尽于德州，城守五月，士卒困甚，而南将皆驽材，无足恃，莫若固守济南，牵率北兵，使江、淮有备。北兵不能越淮，归必道济，吾邀而击之，以逸待劳，全胜计也”。乃设宴天心水面亭，犒问辛苦，激发忠义。
冬十月，燕王闻盛庸兵北向，欲出兵攻沧州，恐南师为备，乃阳下令征辽东。诸将士闻之，不乐。至通州，张玉、朱能请曰：“今密迩大敌，而勤师远征，辽地寒早，士卒不堪，恐非利也。”燕王屏左右，语之故，曰：“今盛庸驻师德州，吴杰、平安守定州，徐凯、陶铭筑沧州，相犄角为吾梗。德州城壁坚，且敌众所聚，定州修筑已完，城守亦备，皆难猝下。独沧州土城，溃圯日久，天寒地冻，雨雪泥淖，筑城不易。我乘其未备，急趋攻之，必有土崩之势。今佯言往征辽东，因其懈怠，偃旗卷甲，由间道直捣城下，破之必矣。”玉与能顿首称善。徐凯谍知北兵征辽东，不为备，遣兵四出伐木，昼夜筑城。燕师至天津，过直沽，王语诸将曰：“彼所备者惟青县、长芦，今砖垛、灶儿等坡无水，彼不为备，由此可径至沧州城下。”乃下令军士循河而南。军士疑曰：“征东，何南也？”王曰■：夜有白气二道，自东北指西南，占曰‘利南’。乃自直沽一昼夜疾行三百里，遇侦骑，尽杀之。比晓，至沧州，凯犹不知，督众运土筑城如故。兵至城下，乃觉，亟命分守城堞，众皆股栗不能甲。燕兵四面急攻之，玉帅壮士由城东北隅肉薄而登，遂拔其城。先遣兵断归路，生擒凯及都督陈暹，都指挥俞琪、赵浒、胡原等，斩首万余级，余众悉降，燕将谭渊尽坑杀之，械凯等至北平。
十二月，燕王移直沽之舟至长芦，载降获辎重，顺流而北。王自率众循河而南，盛庸出兵袭后，不克。燕王遂至临清，移屯馆陶，掠大名，焚军饷。甲午，燕王至汶上，掠济宁。盛庸、铁铉率兵蹑其后，营于东昌。先锋将孙霖营滑口，燕将朱荣、刘江袭破霖军，都指挥唐礼被执，霖走。乙卯，燕师至东昌，庸与铉等闻燕兵且至，宰牛宴犒将士，誓师励众，简阅精锐，背城而阵，具列火器毒弩以待。时燕军屡胜，见庸军，即鼓噪前薄，尽为火器所伤。会平安兵至，与庸军合，于是庸麾兵大战。燕王以精骑冲左掖，入中坚。庸军厚集，围燕王数重，燕王自冲击不得出。朱能、周长率番骑奋击东北角，庸等撤西南兵往御，围稍缓。能冲入，奋力死战，翼燕王出。张玉不知王已出，突入阵救之，没于阵。庸军乘胜擒斩万余人，燕兵大败，遂北奔。庸趣兵追之，复击杀者无算。
是役也，燕王数危甚，诸将奉帝诏，莫敢加刃。燕王亦知之，故挺身出，辄短兵接战。王骑射尤精，追者每为所杀。至是奔北，独以一骑殿后，追者数百人，不敢迫。适高煦领指挥华聚等至，击退庸兵，获部将数人而去。燕王喜，以煦肖已，慰劳之。薛禄亦数击退南兵。燕王闻张玉败殁，乃痛哭曰：“胜负常事，不足虑。艰难之际，失此良辅，殊可悲恨！”师还，与诸将语，每及东昌事，曰：“自失张玉，吾至今寝食不安。”遂涕下不已，诸将皆泣。后举报功之典，谓侍臣曰：“论靖难功，当以张玉为第一。”追封荣国公、河间王。
三年春正月辛酉朔，东昌捷至，诏褒赏将士，召齐泰、黄子澄还朝，仍预军事。享太庙，告东昌之捷。初，燕王师出，僧道衍曰：“师行必克，但费两日耳！”及自东
昌还，道衍曰：“两日，昌也，自此全胜矣！”二月，燕王自撰文，流涕祭阵亡将士张玉等，脱所服袍焚之，以衣亡者，曰：“虽其一丝，以识余心！”将士家父兄子弟见之，皆
