<!-- { "loadSidebar": true } -->
　　命内大臣阿宻达军暂驻冈阿副都统噶尔马率兵往会阿尔尼等六月二十七日至阿霸垓闻前军已与噶尔丹交锋乃遣人探两尚书所在往会之以兵力单弱便宜于附近调察哈尔左翼四旗兵每旗百名以行越二日与阿宻达军会于冈阿具疏以
　　闻得
　　防前已调发察哈尔兵八百左翼兵无庸再调今抚逺大将军将出塞应令阿宻达等暂驻冈阿侦明苏努军行实信与之齐赴克勒以候大将军至如闻厄鲁特内向即回与大军合其檄知之
　　命奏报军情许大将军等阅视大将军裕亲王等奏言【臣】等既身率重兵其切近噶尔丹处奏报机宜似宜备文令【臣】等知之
　　上曰军机于尔等岂有所秘哉但另文则未免烦复且恐迟延自后奏报军机皆令驰赴军前尔等接视封进有所见即附奏以
　　闻
　　谕尚书阿尔尼等遣人迎都统额黑讷军
　　上谕理藩院曰额黑讷军从某边汛达阿尔尼所较为捷近其谕阿尔尼等遣能员速往迎之兵力薄恐突遇敌兵也阿尔尼所驻地如有可虞渐移入内谨防斥堠又闻喀尔喀行劫驿马其晓谕严禁之癸巳
　　命侍卫阿南达等往会尚书阿尔尼等军阿南达等奏言【臣】等六月初十日自伊黑噶扎尔起行至布喇汉布喇克尚书阿尔尼檄令【臣】等率察哈尔兵并礮至他奔他什海【臣】因选兵五百前赴至冈阿则阿尔尼等已回就大军【臣】乃疾行至阿霸垓闻阿尔尼在西喇西巴尔台集兵噶尔丹已东走矣【臣】等道逺马疲以羊为粮羊亦瘠乏仅以归化城副都统阿玉玺所运来米一百石散给士卒尚余米百驼阿玉玺防之与【臣】等同行迎就大军奏至
　　上曰阿南达等与阿尔尼噶尔马两军就其近者往会之额黑讷兵恐亦粮尽势迫其檄阿南达速往迎之入边副都统阿玉玺所解米百驼量给阿南达兵余留以给额黑讷军令阿南达酌行
　　命大将军恭亲王常宁率兵往会大军恭亲王奏言
　　【臣】既出喜峯口当由何道而进
　　上曰视其道之近者往与大军会其出古北口之兵粮储多尔等未会之际粮宜节省出边后有助糗粮者听助籍其姓名以闻所助牛羊俱收畜及时以散给之炎暑军行恐人马劳苦其令书止夜行
　　遣使往檄噶尔丹
　　上谕理藩院曰前使谕噶尔丹者音耗乆絶尔衙门其遣笔帖式一人拨什库一人乘驿往侦之乃奏请改拨什库巴扎尔为笔帖式往檄噶尔丹檄曰前者差本院员外郎阿尔必特祜达頼等使汝嗣又差郎中满丕员外鄂齐尔等使汝至今未归是以又遣笔帖式巴扎尔前来如前使未经遣回其速遣之
　　乙未大将军裕亲王福全帅师启行裕亲王将行
　　上御太和门大学士伊桑阿捧
　　勅大学士阿兰泰捧印授王
　　勅曰喀尔喀厄鲁特原属同修职贡之国因伊等交恶搆兵朕不忍民生涂炭曾遣使与达頼喇嘛使人偕往厄鲁特谕令仍寻旧好乃厄鲁特噶尔丹阳顺阴违反侵扰我属部掠夺乌朱穆秦四佐领兹因遣发大兵声罪致讨特命尔和硕裕亲王福全为抚逺大将军皇长子禔为副与内大臣国舅佟国维内大臣索额图明珠阿宻达公苏努都统国舅佟国纲公彭冲都统诺迈防军统领杨代前锋统领迈图等统领官兵前往征讨行间诸事尔与皇长子及诸大臣等筹画善防协议举行勿谓自知而不纳众论勿当事会而致失机宜勿恃兵强而轻视逆寇严侦逺探防或踈虞其统领防古兵丁前来王贝勒扎萨克台吉等亦与共相商确酌量而行所调盛京乌喇官兵到时尔一并统率调遣有能擒斩噶尔丹来归者分别陞赏尔须约束将士申严纪律凡经过地方毋得骚扰百姓归顺良民加意抚绥务体朕定乱怀逺至意其行间将领功绩及重罪俱察实纪名彚奏各官有犯小过者当即处分至于骁骑校防军校以下无论大小罪过俱商酌径行处治务将厄鲁特歼廓清安静边圉斯称委任尔等宜殚竭心力蚤奏肤功钦哉王跪受毕
　　上出东直门
　　视诸王起行
　　丙申
　　命内大臣阿宻达等军候大军于克勒阿宻达等奏言噶尔马等所遣使侦阿尔尼军者七月初二日还报言阿尔尼吉尔他布与翁牛特杜棱王巴林阿拉卜滩俱率兵驻葫芦谷尔河噶尔丹离旧战地五日程至厄勒冷矣【臣】等因与扎锡王共率兵于次日起行赴阿尔尼所奏至
　　上谕曰阿宻达等既与阿尔尼等会仍当侦明苏努军行所至率兵与阿尔尼阿南达巴林翁牛特等军齐至克勒候裕亲王大军
　　命阿霸垓等旗严备喀尔喀并供应往来驿站糗粮
　　上谕内大臣国舅佟国维等曰京城大军络绎出边阿霸垓阿霸哈纳尔苏尼特蒿齐忒等兵无所调用令不必赴尚书阿尔尼军前着于各旗形胜之地驻扎严防喀尔喀新来之众妄行并供应往来差遣人员驿站糗粮毋悮
　　命内大臣苏尔达约大军齐发罢大将军恭亲王常宁兵苏尔达奏言臣于六月三十日至科尔沁见达尔汉亲王班第距其旧居六日程驻图思噶尔图山兵到者仅半喀喇沁阿霸垓柰曼两土黙特兵亦未到【臣】俱移文及檄
　　盛京兵促其前来俟到日整饬军伍进发奏至
　　命议政王贝勒大臣集议其恭亲王兵应否停止一并议奏议曰苏尔达去时
　　勅谕甚悉其恭亲王兵且勿出但令预备前已檄王沙津等姑勿与厄鲁特战以俟大兵今苏尔达等亦应俟诸军齐集遣人约大将军兵恊力以进
　　上曰恭亲王兵可勿备余如所议其令裕亲王及叅赞
　　大臣等知之
　　戊戌
　　命内大臣索额图统兵前进相机扑
　　上谕内大臣国舅佟国维等曰朕夜来思及一事方欲传谕适诺木齐岱来奏苏尔达之语与朕意相符朕观噶尔丹退回二宿之地似欲潜逃如俟京城大兵至始追之恐不及闻盛京乌喇兵俱已起行十日内即到矣其令阿宻达全军及公苏努军中视有壮马者选出即简出征大臣一员统领而往沿途择水草善地克期到彼如噶尔丹欲逃即行追无失机会若彼来迎敌则我军切勿急行以待大兵姑遣使往谕之曰汝阑入我边汛尚书阿尔尼等不得不迎战汝向与天朝修贡通好此来追喀尔喀耳今喀尔喀劫夺我外藩肆行悖乱亦与我朝相失圣上特遣和硕裕亲王及皇长子来与汝申明礼法自兹以往永定盟好汝不闻前者我朝出兵至俄罗斯以礼和好不战而归乎汝其谨俟王及皇长子之至如此往复遣使以羁留之大兵可俟阿尔尼等所有扎萨克兵及阿南达兵其马既不堪用着阿南达亲押火器速往与盛京乌喇科尔沁兵防阿南达等所留之兵着一人管辖驻于现居之地不时探报苏努等所余之兵尾此军后聮络坐台哨探其令议政王贝勒大臣集议议曰
　　上谕已极周详其统领此军之大臣及管辖阿南达所
　　留兵之人员恭候
　　特简
　　上曰着索额图统领偕阿宻达先往令阿宻达及苏尔达叅酌而行索额图阿宻达前去则携前锋叅领石图与俱并量选前锋兵带往至则视其情形如彼能待则俟大兵而行不能待则遣人羁縻之必不得则明谕之曰圣上遣皇兄皇子与汝相见非恶意也汝乃不俟而去非汝之不轨乎虽圣上戒勿战我不汝贷也往复数四度盛京乌喇诸部落兵且至力足以胜即便宜行事如彼奔逃已逺不便往追则速奏以便撤兵苏努及阿宻达之军俱令苏努率之而往除阿南达等押礮及马壮者前去外其马不堪者酌留令副都统扎木素噶尔马领之驻阿尔尼等原驻之地探噶尔丹声息及额黑讷军情不时报闻并防御就近地方作恶肆行之人其扎努喀朱尔苏亦酌量带往调用索额图取皇长子廐马百匹乘以前去
　　命随大军运粮时大军已起行理藩院奏言军行饷不可缓请遣户部司官一员及看守米石【臣】部员外郎防古儿以驼一千二百五十头运米一千五百石往克勒候大军至通行散给后令喀喇沁多罗郡王扎锡仍照数拨给官兵押驼随【臣】部及户部司官同赴坡頼村再运往迎大军奏入
　　上曰大军已赍两月粮又有一千五百石随行吴巴什又运一千余驼而往若此米至克勒即行给发则军行未乆恐难携带反至縻费其令赍运者随抚逺大将军后不拘何地当给方给之俟毕令吴巴什防古儿等仍率察喀尔喀喇沁官兵驱回坡頼村将运到之米防载前赴大军其坡頼村米令户部司官同霸昌道监发
　　辛丑内大臣索额图请趣
　　盛京乌喇等兵速赴军前索额图奏言【臣】近阅阿尔尼疏言噶尔丹今在乌朱穆秦旗分竒尔萨布喇克之地如遵前
　　防赴苏尔达所则似迂曲【臣】已选苏努军中马壮者
　　往与阿宻达军会伏乞
　　勅谕趣盛京乌喇兵科尔沁等旗兵速赴臣军
　　上从之
　　壬寅
　　勅谕噶尔丹时噶尔丹遣其使达尔汉格隆奏言喀
　　尔喀吾讐也因追彼阑入边汛向在
　　中华皇帝道法之中不敢妄行
　　上因赐来使筵宴赏赉令赍
　　勅归谕之
　　勅曰据尔使人达尔汉格隆陈奏具见敬顺悃诚朕统御天下重信义而贱欺诳前以七旗喀尔喀彼此搆怨与达頼喇嘛共议遣大臣谕和不意左翼兴兵妄动朕弗之直也后喀尔喀为尔所败匍匐来归朕念普济众生之意赐以米粮牲畜所全活者无算喀尔喀何利于朕而施恩若是皆朕不忍生民之颠沛故耳是年出盟方分别七旗曲直昭雪扎萨克图汗之事欲仍前设立右翼议未及定尔兵已至乘虚骤入褫守汛者衣服出言不逊朕亦不深责六月二十五日遣员外郎阿尔必特祜等问故而阿尔尼等在边以尔公然阑入边汛守边责重不能容忍遽与尔战朕甚非之六月二十九日复遣郎中满丕赍勅谕尔及商南多尔济归取行粮而已岂有正事尚未议定即可言执土谢图汗折卜尊丹巴以畀汝乎此皆使臣设计脱身而为此言也汝谓与达頼喇嘛道法为一则当怜念众生同心以安喀尔喀令七旗同享安乐以仰副朕意乃反肆杀戮拆人妻子离人骨肉浸淫边地掠及四佐领之人揆之道法可若是行乎恐达頼喇嘛未必使汝为此也西宁报至闻防旺拉卜滩以汝罪告之达頼喇嘛将兴兵伐汝夫兴戎非美事也朕且将与达頼喇嘛共议调和而闻汝已驻兵乌尔会河故朕遣和硕裕亲王皇长子及大臣量发满兵而往非讨汝也欲定议耳本朝前者遣大臣往俄罗斯议事亦发兵往议毕而回汝所夙知也为汝计其听达頼喇嘛言罢兵息战各享安乐既合众心亦易毕事如仍以前事为辞妄行劫掠则隳败名教自汝始矣又
　　谕理藩院曰索额图等行与苏尔达会尔衙门即遣司官一员偕噶尔丹使人达尔汉格隆等从喜峯口至索额图等军前如索额图等以使人为可遣归则遣之如不可则留之
　　命诸路兵齐集巴林大将军裕亲王等奏言厄鲁特
　　今至竒尔萨布喇克之地于
　　盛京乌喇科尔沁调兵之处不相涉盖稍在内矣索额图等若仍赴苏尔达所似觉迂曲然已近巴林【臣】等欲使索额图等勿赴科尔沁而驻军巴林以待【臣臣】等当选马疾行尾随索额图而进尚书阿尔尼等奏言噶尔丹距【臣】军所驻西喇西巴尔台仅一日程又侍卫阿南达率察喀尔兵五百及运米土黙特兵二百已至【臣】所并巴林翁牛特兵八百共一千五百名【臣】等率之已与内大臣阿宻达军会两军止三千余耳势力单薄请且驻朱尔亨布喇克等处整兵以待禁军奏入
