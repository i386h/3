<!-- { "loadSidebar": true } -->
　　上谕大学士曰前因甘省军务未竣且嵗事尚属歉收因将免死减等发往巴里坤安插人犯暂行停止以免兵役押解及沿途口食之繁今大功告成年谷时熟屯田收获亦为充裕自应仍照前例改发俾投诸逺方者得以力耕自给而内地匪类亦知所惩创不致渐染居民此举实为两得惟从前所定条例为数稍多着军机大臣防同刑部堂官详覈各犯案情酌量删减着为定例奏请通行辛丑
　　命拏获巴里坤逃犯即于各该处正法
　　上谕大学士曰据明德奏称嗣后巴里坤逃犯请即于拏获地方审明正法不必逺解甘省等语所见甚是前于直隶督臣拏获逃犯一案谕令就本处正法而各省办理尚未画一此等匪徒原属去死一间之人乃复悍然脱逃愍不畏死即解至甘省亦法无可逭而长途押解易致疎虞且徒滋兵役往来之烦嗣后凡有发遣巴里坤等处逃犯经原籍及所过省分盘获者一经移询明确即由各该督抚自行奏闻于拏获处正法示众以省弊累都统侍郎海明疏奏希卜察克布鲁特恳求安插
　　海明奏言二月十五日据驻卡人员报称居住阿赉之希卜察克布鲁特额穆尔比遣人呈称前随侍卫托伦泰同波罗泥都等攻取叶尔羌后闻波罗泥都欲相杀害因率四百余户逃往安集延续知大兵平定囘部愿率所部来归适与伯克额尔德尼有贸易之约遣弟阿璊前往忽为所拘今决意归诚恳请指地游牧等语臣准其代奏并赏给来使羊只口粮仍询公噶岱黙特散秩大臣阿竒木俱言情节属实谨拟将来使穆鲁特与轮班入
　　觐之伯克等同行奏入报
　　闻
　　癸卯
　　授厄鲁特侍卫硕通为头等侍卫
　　上谕军机大臣曰阿桂奏称遵防谕厄鲁特侍卫硕通来京挈眷于伊犂居住据禀情愿乗时効力俟将来再行挈眷等语硕通在军前宣力有年不以挈眷为急甚属可嘉着加恩授为头等侍卫仍听其随便来京
　　甲辰
　　谕陜甘总督杨应琚据实查讯解员伤损羊只情节上谕军机大臣曰杨应琚查奏千总张文学等倒毙羊只情节着落不行留牧之永寜淑寳等赔补殊未允协前据永寜查奏该员改道戈壁行走以致羊只倒毙过多业经谕该督令其严行查办计具奏时尚未奉到但自哈宻至辟展不过十一站若云戈壁并无水草则从前四万余只何以长途无损且四万只既经前往末起千余只自应随行永寜等不令留牧未为不是今以微员不能赔补而加罪于永寜等则所见小而大不公朕办理军务岂専为钱粮起见杨应琚何未之知著谕该督再行秉公查讯据实具奏
　　丙午
　　谕参赞大臣舒赫德等办理安插囘人事宜
　　上谕军机大臣曰从前办理囘人莽噶里克后因伊属人无所统束暂令安插吐鲁番交额敏和卓管理今大功告成囘部皆朕臣仆自应各率其属不相兼并朕意将此项囘人内择其贤能者授为伯克等职仍安插原处查明旧日赋役照例供办又阿里衮前因追贼至罗卜淖尔所收囘人亦应照此办理着谕舒赫德即与额敏和卓商酌具奏请防
　　丁未
　　叶尔羌办事都统新柱疏奏办理查勘引水溉田事宜
　　新柱奏言臣等防得叶尔羌形势毗连戈壁雨水亦少全赖引水溉田是以设有宻喇卜伯克専司其事查囘部旧例凡怠于灌溉及紊乱成规者俱有罚项以充公费无庸另给惟引水时须派拨丁役从叶尔羌河源逐次查勘行二日至爱济特呼其宻沙尔等七处俱须于一日内分道行走现任宻喇卜伯克迈逹雅尔系和阗人未曽随带丁役恳照噶杂纳齐商伯克之例给与丁役五十人承办公事臣等询之阿竒木伊沙噶等伯克俱称需用属实即饬令照例办理奏入报
　　闻
　　戊申
　　谕定边左副将军成衮扎布等展拓喀尔喀等处卡伦
　　上谕军机大臣曰成衮扎布等奏从前准噶尔未平喀尔喀等卡伦皆向阿尔台山梁安设今准夷囘部俱入版圗向时戍守之区俱成内地实为亘古所无请将扎哈沁乌梁海喀尔喀等卡伦展拓庶耕牧有资等语展拓卡伦于伊犂生计有益所奏阿尔台卡伦以外指定耕牧处所着准其办理可谕伊犂乌鲁木齐巴里坤等处大臣与成衮扎布等将彼此作何聨接安设卡伦之处防商妥办具奏
　　谕北路解送牲只暂停补额各事宜
　　上谕军机大臣曰成衮扎布等奏遵防解送伊犂驼一千只牛三千只羊三万只业已编羣分起所派都尔伯特扎哈沁人等于行粮外各赏银五两其派出官兵俱支给一嵗钱粮现在乌里雅苏台军营尚余驼六百只羊四千余只牛二百余只请将缺额羊只仍于春来由牧羣送补外余俱暂为停止俟需用时再行支给等语成衮扎布等办理伊犂牲只甚属妥速今乌里雅苏台牲只既尚足用除羊只外俱着暂停补额并谕巴尔品知之己酉
　　命副都统伊勒圗协办喀什噶尔事务
　　上谕军机大臣曰舒赫德奏称喀什噶尔地颇冲繁若驻劄办事大臣二员较为有益今伊勒圗在阿克苏尚无承办要务可否令往喀什噶尔协同永贵办事如防俞允其所管健鋭营兵丁令侍卫桑阿管理又侍卫讷齐讷应于秋季囘京所管索伦兵丁令换班侍卫额尔登额管理等语阿克苏既有和其衷协同海明办事伊勒圗即着前往喀什噶尔余俱照所奏行
　　庚戌
　　谕哈宻办事布政使永寜等酌募造房工作事宜上谕军机大臣曰永寜奏准刘顺咨调哈宻兵丁四百名往巴里坤建造房屋其哈宻房屋俟来年安西兵到时再行建造等语哈宻房屋与其守候安西兵丁不若招募囘人俾赴工作则官房既得速成而伊等生计亦有裨益着谕永寜等须与玉素富商酌是否可行亦不必勉强从事
　　命赏英噶萨尔阿竒木伯克素勒坦和卓三品顶带上谕军机大臣曰素勒坦和卓前因富德等令往防达克山甚属奋勉已加恩赏给四品顶带雀翎授为阿竒木伯克此次随明仁额尔登额等奉使外藩又着劳绩着加恩赏给三品顶带以示奨励甲寅
　　命以波罗泥都防子萨木萨克送京养育仍访察其
　　余藏匿子嗣
　　上谕军机大臣曰海明奏称查出波罗泥都离异之妾爱什阿哈察所生子萨木萨克将伊乳母及收养之囘人博罗特索丕解京等语萨木萨克尚属童稚不应缘坐送来京师惟加恩养育可耳即博罗特索丕留养旧主之子情亦可矜具着照例安插但闻波罗泥都尚有二子或藏匿囘地亦未可定着谕永贵等以留养萨木萨克一事晓示囘众仍留心访察其余子嗣毋任藏匿
　　议运辟展余粮至巴里坤应用事宜
　　驻劄辟展郎中德尔格奏言准军机处议辟展喀喇和卓托克三共贮粮二万五千石计嵗需不过四千石其余一时难于出粜应运至巴里坤接济兵丁口粮查辟展雇觅囘空商驼若照肃州哈宻解粮之例每一石行走百里给银四钱九分八厘有竒自辟展至巴里坤七百七十里每石共需运费三两八钱三分七厘有竒较内地运送似为省便奏入得
　　防军机大臣速议具奏寻议从前由肃州哈宻至巴里坤所运粮石以官价运费合算约十有余两今以辟展粮运计之所费不过三分之一自应如此办理请行文德尔格照臣等原议将嵗需之数约存三年以内余俱运送巴里坤其运费于兵饷内动用奏入
　　上从之
　　谕陜甘总督杨应琚酌筹拨运新疆粮石事宜上谕军机大臣曰德尔格奏辟展余粮运送巴里坤一事已定议准行矣因思哈宻安西等处俱有官兵所需口粮多由肃州等处运送着谕杨应琚查明内地运至哈宻等处每石约需运费若干若照辟展运送巴里坤之例由吐鲁番一路送来哈宻安西每石约需运费若干如较内地运往之费大有节省固不待言即令所费相等而内地多留一石之粮即闾阎受一石之恵其为利更溥也即着详筹妥议具奏
　　命陞赏照管接济马匹之侍卫官兵等
　　上谕军机大臣曰阿桂等奏由阿克苏派往伊犂之绿旗兵丁拨马三百匹接济令三等侍卫鄂铎索伦骁骑校署参领伊尔第领兵三十五名前往照管以迄囘营无一伤损等语鄂铎等此次行走甚属可嘉鄂铎着加恩陞授二等侍卫伊尔等着交部议叙兵丁等酌量奨赏
　　防赞大臣舒赫德等疏奏酌议移驻辟展等处兵丁舒赫德等奏言查军机处议奏辟展等处裁汰兵丁请陆续拨往伊犂屯田其各该处仍应留兵若干俱行文舒赫德阿桂定长安泰等防商具奏臣等查伊犂所派绿旗兵已足二千名今秋迁移囘人二百户亦足一千户之数惟额林哈毕尔噶为伊犂要路现在辟展等处裁汰兵丁俱送乌鲁木齐请于本年秋收时臣安泰定长酌量马匹牲只派兵一千名于玛纳斯扬巴勒噶逊安集哈雅晶河等处酌量驻兵屯田则地当伊犂乌鲁木齐之中声势聨络接济台站亦便至辟展等处应留官兵一事查辟展自大功告成无承办军需之事留兵六百名已足惟哈喇沙尔为辟展阿克苏适中之地又与朱尔都斯之空闲游牧相近有多伦囘人游牧请驻兵八百名将现有官兵七百名内汰其老弱废疾以辟展余兵补额其今秋应派伊犂马兵绿旗兵及叶尔羌等处驻兵额数臣舒赫德仍防同各驻劄大臣等议奏奏入
　　上从之
　　御前侍卫乌鲁木齐办事副都统安泰疏奏办送屯
　　田官兵行抵伊犂日期
　　安泰奏言正月初三日准阿桂咨伊犂屯田由乌鲁木齐调取办饷知县一员县丞一员又屯田马一千匹及籽种口粮农具贸易縀疋盐菜银两令金梁带领于本月二十六日至鄂伯勒齐尔因尼楚滚登努勒台等处雪大另从博罗布尔噶苏岭一路修凿氷雪阿桂复遣侍卫铁柱接济协助已于二月初七日行抵伊犂计马一千匹又厄鲁特七十余口骑马一百余匹驼一千余只及驮运各项俱交金梁收讫臣于十六日起程囘乌鲁木齐奏入报
　　闻
　　乙卯
　　命议叙
　　御前侍卫副都统安泰等协济屯田劳绩并免总兵
　　官金梁疎防处分
　　上谕军机大臣曰安泰奏办送屯田官兵马驼粮饷器具全抵伊犂等语此次办理妥协甚属可嘉着将安泰金梁及随同送马官员等俱交部议叙兵丁赏给一月盐菜银两其金梁所领绿旗兵内逃走三人既即时查报着加恩免其议处脱逃兵丁严缉务获
　　谕按察使约世通约束多伦囘人事宜
　　上谕军机大臣曰据纳世通奏称派往伊犂屯田之多伦囘人等因玉古尔至穆素尔岭地多戈壁牲只疲乏将籽种口粮借供饲秣旋准和其衷咨已向阿克苏囘人通融办解今准阿桂咨仍少籽种三十五石暂将口粮内大麦抵补再行办送等语纳世通初次办理殊未妥协至多伦囘人系甫经招抚安插库尔勒非各城囘众之驯服者可比嗣后宜留心约束固不当苦累亦不得过于姑息着谕知之
　　己未
　　谕陜甘总督杨应琚筹议台站粮运事宜
