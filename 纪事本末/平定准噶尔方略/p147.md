<!-- { "loadSidebar": true } -->
　　上谕军机大臣曰昨传谕班第等办理阿睦尔撒纳后即将齐木库尔等一并擒治今思阿睦尔撒纳受恩深重奸狡狂悖实为罪魁齐木库尔等尚与纳噶查之附和生事者有间若一并办理恐准噶尔各部妄起猜疑且以擒治一二人而发兵动众亦觉非体着传谕班第等将来擒治齐木库尔等不必带兵但令其前至军营解送来京若抗拒逃遁再发兵声罪致讨其分散游牧人众及清查牧场各事宜仍遵前防行
　　【臣】等谨案阿睦尔撒纳肆逆潜逃如纳噶查等之甘心同恶搆煽相寻其罪自不可逭至胁从之众株连过甚无论玉石俱焚且适阻其自新之路况阿逆踪迹始露即妻子兄弟亦知其负
　　恩逆理不能幸免
　　皇上洞悉其众叛亲离必生擕贰虽与逆同气如齐
　　木库尔且
　　特降谕防暂停擒治即附逆之阿巴噶斯等尚令将军大臣详察或系实心党恶或系勉强服从分别办理盖由
　　圣主德威遐鬯所以驭逖听之众者事事义尽仁至彰瘅咸宜自能感发其去逆效顺之天良也观于齐木库尔于阿逆未窜之前已将欲叛情形告之额林沁多尔济愈以见我
　　皇上知人服物之神无远弗届视史策所称尤有超
　　出隆古万万者矣
　　八月壬寅朔
　　副都统普庆达色疏奏带领兵丁驻劄乌里雅苏台日期
　　普庆达色奏言臣普庆带领第一队京兵至锡尔古勒图地方于六月十二日准将军班第等撤兵文移即遵照撤囘嗣于七月初九日接奉
　　谕防令臣普庆于京兵内带领五百名臣达色于索伦兵内带领五百名驻劄乌里雅苏台听候阿兰泰调遣臣普庆遵
　　防于京兵一千名内拣选五百名派章京五员管辖于七月十九日已抵乌里雅苏台余兵五百名交带领第二队兵丁之翼领存保等于二十四日起程囘京臣达色于十八日已抵乌里雅苏台将索伦兵拣选五百名驻劄听候调遣所有臣原带黑龙江兵二千名编为四队于二十四五等日起程遣囘奏入报
　　闻
　　癸夘
　　谕驻劄乌里雅苏台办事大臣莫尔浑等
　　上谕军机大臣曰莫尔浑等奏请将撤囘各队兵丁内留驻二千名马三千匹于乌里雅苏台备用等语所奏殊属畏葸从前降防以看守乌里雅苏台军营为名留兵一千今忽倍增其数倘阿睦尔撒纳觉悟猜疑将致别生事端若虑伊等游牧滋事须以兵力弹压则将来所擒治者不过阿睦尔撒纳党羽数人其余俱可抚慰安定何事张皇今计阿睦尔撒纳尚未至乌里雅苏台着速传谕莫尔浑等仍遵前防留兵一千名马二千匹已足供调遣之用此时阿兰泰已应抵乌里雅苏台诸事悉心会同商酌妥协办理务宜慎密不得稍露形迹甲辰
　　密谕定北将军班第等
　　上谕军机大臣曰班第等奏称阿睦尔撒纳纳噶查阿巴噶斯察哈什等回避众人密商竟夜或煽动各游牧使不遵约束或与绰和尔约苏图等结连哈萨克布鲁特侵扰边境俱未可定等语阿睦尔撒纳之必应擒治自无可疑但看此情形伊讵肯即来入觐势必逗留于塔尔巴噶台游牧班第等即遵前防办理至阿巴噶斯察哈什等迹似同谋或但畏惧伊之总统准部或实系有心甘为党恶俱宜体察若同党属实即应一并办理若勉强顺从而概加擒治准部诸酋见因一人而株连甚众人人疑惧亦有未便此等机宜班第萨喇尔鄂容安宜详悉筹酌相机办理至囘部霍集斯伯克已降防令其明年入觐所奏伊于解送达瓦齐时阴求阿睦尔撒纳俟招降叶尔羌喀什噶尔后令其总统各部心殊叵测此但因阿睦尔撒纳现系将军且恐其总统准部耳尚无足深虑惟阿睦尔撒纳迁延留恋甚有关系班第等若即能办理固善或前来热河须候朕防再行再班第等前奏阿睦尔撒纳起程后纳噶查前来试探述阿巴噶斯等诞妄之语今伊等竟夜密商或即系此情节前经班第等将伊等调取曾否前来折内何以并未声明又阿睦尔撒纳等屏人私议既为班第等侦探而知而遣人侦探之时阿睦尔撒纳又岂竟无知觉此等事宜务须密之又密方无贻误至阿睦尔撒纳所收达什达瓦等属人及掠取别部人等擒治伊等后即当分别办理或给还本部或编次归公务宜逐一清查厘正又所奏巴里坤驻兵一节着班第等将久在准噶尔之满洲防古兵丁查明数目令在巴里坤居住伊等言语风土既为熟习若与瓜州安西兵丁更番轮替俾新调各兵渐次学习将来即可挈家驻劄仍俟班第等奏到日交军机大臣会议以闻
　　己酉
　　申谕办理阿睦尔撒纳事宜
　　上谕军机大臣曰班第等奏称奉到六月二十八日谕防时阿睦尔撒纳业与额林沁多尔济同行又有各处撤囘兵丁在后阿睦尔撒纳自必前来入觐等语阿睦尔撒纳果来至热河办理自易且将伊罪恶令暴白于新来投诚人等亦可以快众心而彰国法但伊甫经起程即有人指其罪状纷纷告讦伊岂不闻风畏惧且伊自揣所为必不敢前来入觐虽已起程或沿途托故恋住游牧事所必至伊现在已抵何处折内未经奏明前曾谕及起程若尚在十日以内即行擒治此时曾否办理所当加意愼密如尚未办理现在虽有攻击阿睦尔撒纳之人且阳为解劝置之不问切勿令其知觉致生他变至阿巴噶斯诞妄情形显与同恶今伊忽告萨喇尔云从前随阿睦尔撒纳行走未得在将军前効力等语前经班第等调取阿巴噶斯等前来此时果遵调前来与否折内亦未明晰又管理伊犁渡口囘目鄂斯满伯克来诉阿睦尔撒纳强取其牲只口粮俟办伊游牧后酌量给还即不敷抵补料擒治阿睦尔撒纳后众心已快亦可无庸补给再所奏塔尔巴噶沁台吉额林沁由哈萨克逃囘现住博罗塔拉与阿睦尔撒纳同族而有宿嫌今虽攀援内附中心必不相合俟来见时加意体察自可得哈萨克与巴特玛车凌信息等语班第等或令额林沁前来入觐或酌量安插原游牧处公同酌定即行奏闻至萨喇尔于阿睦尔撒纳之姊来见时察其醉语甚属留心但妇女言词不足深究即如阿巴噶斯等亦不过趋附势力勉强胁从之人若概行穷治则各部未免生疑但阿睦尔撒纳既有令伊姊子沙津巴图管领达什达瓦户口协力同助之语将来或即将沙津巴图安插于察哈尔地方若沙津巴图尚无异心亦不必安插将此传谕班第等俟办理阿睦尔撒纳后即遵防办理
　　庚戌
　　定议办理达什达瓦属下戸口事宜
　　定边右副将军萨喇尔等奏言闻阿睦尔撒纳欲将达什达瓦所属数千户请给伊姊子沙津巴图管辖应请
　　防将达什达瓦属人作为公中管理并给与游牧地
　　方以絶其侥幸之心奏入得
　　防军机大臣议奏寻议现在遵
　　防传谕将军班第等俟办理阿睦尔撒纳后将伊所占达什达瓦属下及各部落人等分别给还本部或编次归公今达什达瓦部众分散有见大兵前进陆续来投亦有伊等自行收集者应查出极贫之户较赏给阿睦尔撒纳属人口粮数目酌减每人给与马一匹羊二只每二人合给乳牛一只其德勒格尔之子沙津巴图特古斯哈什哈之子布图库只应给与伊等旧日属人所有达什达瓦车凌那木扎尔伯格里等属人作为公中管理至达什达瓦之孀妇酌量给与户口以资养赡此项人众应于今年移往旧游牧哈喇沙尔地方从库车等囘部支给口粮明年令在博克达种地俟秋收后移往科卜多布延图居住又臣等奉
　　防以达什达瓦之妻不与阿睦尔撒纳结姻应赏给封号以示奬励请俟办理阿睦尔撒纳后再行具奏请
　　防奏入
　　上从之
　　辛亥
　　谕驻劄乌里雅苏台办事大臣莫尔珲等防范阿睦
　　尔撒纳游牧地方事宜
　　上谕军机大臣曰据纳穆扎尔奏据阿睦尔撒纳属人告称现在乌兰布木地方水草缺乏请将游牧移于扎卜堪河之铿格尔格固冶地方以度秋冬现已准其所请等语纳穆扎尔未知办理阿睦尔撒纳事宜准其迁移游牧今若复令囘至原处徒多纷更亦有未便但现在解送恩克博罗特来京时阿睦尔撒纳遣伊宰桑至其游牧其中必有诡计今忽请迁移游牧事甚可疑着将纳穆扎尔奏折抄寄莫尔浑等阅看宜事事留心防范此际若已得阿睦尔撒纳前赴游牧信息即速奏闻壬子
　　命厄鲁特头等侍卫恩克博罗特吞图布在
　　乾清门行走
　　甲寅
　　申谕办理阿睦尔撒纳事宜
　　上谕军机大臣曰班第等奏都尔伯特台吉伯什阿噶什告称从前古尔班和卓闻大兵平定伊犁原与哈萨克计议归附续因阿睦尔撒纳遣使到彼哈萨克复有出兵信息请遣兵相助以为声援班第等遂派侍卫章武宰桑博第前锋阿喇勒拜等前往等语看此情形明系阿睦尔撒纳阴相煽诱即如阿巴噶斯等亦皆受其笼络今但将阿睦尔撒纳擒治衅端即可永弭朕意阿睦尔撒纳此时必逗留于游牧地方班第等即遣人往追伊必不遵行惟遵照前防即令萨喇尔鄂容安领兵至塔尔巴噶台将伊擒治方为妥协如伊果前来入觐则俟伊到热河时办理固甚易也从前遣使至哈萨克时阿睦尔撒纳必令伊属下人前往其中显有诡计曾降防将伊所遣之人讯问班第等如业将阿睦尔撒纳擒治即严拏阿睦尔撒纳遣往哈萨克之人讯明切实供词具奏再班第等曾奏访得阿睦尔撒纳与阿巴噶斯等竟夜屏人密语而纳噶查传説阿巴噶斯诞妄之言有若不令阿睦尔撒纳统率准噶尔伊等惟有剖腹而死等语乃阿巴噶斯又向萨喇尔告称有被阿睦尔撒纳留住不得在将军前効力之语如班第等访闻属实则伊等有心同谋罪在不赦如阿巴噶斯向萨喇尔之言果系实情则是第为阿睦尔撒纳威力胁制情尚可原班第等应加意体察不可受其欺绐亦不得过于疑虑且似阿巴噶斯之人亦必不一而足若办理阿睦尔撒纳后一一根究则以一人而株连众人新降人众必生疑惧于事无益班第等务宜斟酌办理今所虑者阿睦尔撒纳或乗间逃入哈萨克亦未可定如果逃往班第等即遵朕前防遣人晓谕哈萨克务必令其擒献倘不遵行则以兵力进取现在阿睦尔撒纳行至何处及于何处逗留折内并未声明着即速查明具奏至此次投诚之台吉宰桑等朕俱酌量施恩赏给爵秩伯什阿噶什将哈萨克情形详悉告知其输诚更属可嘉且系准部大台吉着加恩封为亲王前锋阿喇勒拜亦属奋勉着赏给蓝翎伊等前往招服古尔班和卓后即将情形奏闻
　　定北将军班第等疏奏办理霍勒博斯宰桑巴雅尔拉虎事宜
　　班第等奏言霍勒博斯鄂拓克得木齐双和尔等告称达瓦齐将我等宰桑吹纳木喀之子巴顔哈什哈杀戮用其党巴雅尔拉虎为宰桑残虐不法造言煽惑请加惩治等语臣等查从前准噶尔夷使吹纳木喀之子巴顔哈什哈既为达瓦齐所害巴雅尔拉虎继为宰桑大兵到时全部俱已输诚伊未经前来投顺又曾阻止伯什阿噶什归降今为伊得木齐等控告臣等饬交侍卫章武等前往办理令伊亲身赴质若仍迁延不至即着伯什阿噶什等擒送治罪仍于吹纳木喀子孙内令鄂拓克公举一人补授宰桑奏入报
　　闻
　　定北将军班第等疏奏平定准噶尔续进各队官兵自六月初十日至二十四日陆续撤囘奏入报
　　闻
　　乙夘
　　定北将军班第等疏奏哈萨克通使情形班第等奏言臣等奉到七月初五日
　　谕防令臣等追囘阿睦尔撒纳相机办理臣等公同酌议阿睦尔撒纳起程已十四日但闻伊在博罗塔拉等处逗留相去自不甚远即遵
