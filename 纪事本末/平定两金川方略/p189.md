<!-- { "loadSidebar": true } -->
　　天朝且闻穆塔尔现在官兵营盘若代僧格桑求恩赦罪渠带小金川人前来助战或并将逃在金川之小金川畨人招之出去必至即行溃乱因将毒药酖之俟其将死送出及送出时大兵不収僧格桑亦死土司又差头人达尔什阿桑山塔尔萨木坦等将尸交出大兵不收即埋在逊克尔宗河岸此时小金川畨人见僧格桑已死均思逃出土司聴知拨到宜喜一带守卡将来大兵进去定要来降等语查贼人只有此数今自进以来即就谷噶一路屡次殱毙已多加以大兵四面环攻其左支右诎不敷拒守势所必然即悉其贼众前来滋扰而官兵后路无处不刻刻严防转可趁机痛且贼酋既欲将僧格桑呈献免罪又虑其出而首告商谋用毒俟将死时始行献出其残忍险恶实与蛇蝎无殊现虽舍死抵拒而官兵占据得势止须破此一重要隘贼酋等断不能久延残喘至投出畨人内其雍中木尔结畨女得尔章眷属尚在噶勒丹彭系畨人奴只身并无亲属当另为安挿均奏入
　　上谕军机大臣曰阿桂等奏攻碉杀贼并筹办进取各情形此次虽未得攻碉卡而官兵等奋力攻打毙贼颇多亦足令贼人丧胆当此吃紧闗键攻取不宜稍缓据阿桂称一面攻色淜普向西山腿之碉一面分路潜上直取喇穆喇穆中间之碉卡不论何处得利均可顺山攻压直取逊克尔宗等语所筹甚是如此设法攻必能迅速得手至前此丰升额奏欲带滇兵仍回凯立叶进攻较之初奏欲囘宜喜分之説自为有理是以谕令前往凯立叶今阿桂既攻得色淜普克日可以罙入丰升额又以助阿桂攻为是所谓军营机要移步换形者正指此等而言阿桂等当努力建勲伫膺茂赏勉之望之又阅奏到脱出畨人雍中等供词有闻得贼酋有断登古后路之语此等传闻宁可信其有按图内登古在喇穆喇穆东北距大营不逺而登古了口在博罗瓦谷噶之间其去军营尤近贼由得斯东山沟固可潜出而凯立叶一路现降防令五岱加紧防守至登古等处传谕阿桂就近派委勇干之员时刻严防富勒浑等亦应一体留心防范且又须处以镇静不可因有此语过涉张皇总之成功愈近则防守愈宜周宻方为万全
　　同日阿桂丰升额色布腾巴尔珠尔又奏言此次进兵攻色淜普贼碉时有把总陶思连攻扑一二碉均首先腾上手举红旗招兵接上砍杀贼人于次日鎗伤殒命又把总胡朝臣先经斥革留营嗣因打仗奋勉防补平越营把总未准部覆今于攻打第三碉时首先上碉次日中鎗阵亡请将陶思连照千总例胡朝臣照把总例各予议恤奏入
　　上谕内阁曰阿桂等奏陶思连胡朝臣以微末员弁俱能奋勇先登扑碉杀贼以致捐躯均堪悯惜着各赏银一百两仍照所请交部照例议防
　　同日五岱奏言【臣】准将军阿桂移知谷噶一路业已攻克碉卡【臣】凯立叶一路亦当奋力进攻因酌量于各营调兵六百名令副都綂书麟等分攻各山峯碉卡六月二十一日丑刻饬令前往官兵奋勇攀登直至贼人碉卡贼众放鎗甚且又推转大石往下搏击官兵杀贼十余人攻至天明将兵撤退所有阵亡带伤千总吴正学把总于国良外委曹玉林等当即咨部办理【臣】现在留心察看俟有可乘之机亦即领兵攻捣奏入
　　上谕军机大臣曰此次五岱遣兵攻贼山峯杀贼祗十余名而我兵伤至三十余名何可如此今将军阿桂等计日可克逊克尔宗至时阿桂等派兵迎接夹攻五岱等即可前进此时且无庸兵攻取惟将出而侵扰之贼痛加洗杀不得冲击碉卡与石相并致有损伤再据阿桂等奏金川脱出畨人供云贼势已迫拟出登古前来侵扰后路等语今校阅地图登古即在阿桂之后距凯立叶甚近此处所闗甚要五岱务须留心防范断不可使贼人越过以致出而侵扰同日郝硕奏言查各站人夫原系酌量繁简每站分设或六百八百一千名不等惟计足敷应用不便多设致糜帑项但各站每日尚有过往一切杂差均须人夫应其由内地至军营者谓之上差由军营至内地者谓之下差其上差之夫无庸置议惟下差之人毎日自数十名至百十余不等该夫于差竣回空时向无自下站背米带回之人但即日我兵攻取逊克尔宗愈进愈逺诚恐滚运米石不能加増【臣】查各站下差人夫每日俱有数十名及百余名不等与其空手而囬莫若即令顺便背米一斛带囬本站于给发杂差工价外仍再酌给背米工价一半不必另给口粮是众夫顺便擕带多得工价自所乐从如此顺便趱运綂计自军营至桃闗各站每日可増米数百斛且脚价亦可稍省似有禆益奏入
　　上嘉之
　　同日刘秉恬奏言查南路粮运以雅州为起运军米总滙之所而打箭炉则为转运军营总滙之区是打箭炉贮米稍多既可接济军粮且向有应存西藏军台米二千石常平仓米四千余石用兵以来俱已借用无存将来凯旋时如有敷余即可以之拨归原欵均不虑其运贮过多但由雅州至打箭炉计程六百余里俱系层山叠嶂路径险仄挽输颇觉艰难近因有添兵分之信经督【臣】文绶侍卫桂林等严催赶办打箭炉已存米九千八百余石转运军营自可敷官兵支食【臣】正拟驰往前途亲加催趱据副将军明亮咨称六月二十一日随带官兵七千人自甲斯柔起程由木池周叟格江从噶克卓克采一路取道前往凯立叶进攻所有甲鲁现存米石军装火药应随人夫卷站之便运囘章谷其在途粮石并饬臬司李世杰停止等语【臣】查章谷为马尼一路存粮之处路通吉地而吉地则专为正地一路存粮之处且由打箭炉长运毎米一石吉地需银九两四钱章谷止八两六钱零为费较省今既不由正地进兵自应将吉地军粮改运章谷惟是打箭炉自五月初一日至六月十五日雇用蛮夫乌拉由噶尔塔尔长运吉地之米已共有八千余石或即令原防乌拉转运章谷或由站滚运章谷以资贮备臬司李世杰等在彼自能妥办其甫到噶尔塔尔及现尚在途者即専派弁兵飞赴噶尔塔尔槩行截留令其就近改运章谷以昭省便至雅州发运军米现在杜玉林在彼筹办【臣】已宻札该道令其綂计军营及打箭炉运到米数酌量减运以省糜费奏入
　　上谕军机大臣曰刘秉恬前因正地进兵是以调赴南路督办粮务昨明亮奏移兵前赴凯立叶即经传谕刘秉恬遄回其南路粮运等事仍交桂林専办矣又西路既添明亮兵七千名其军粮亦应寛为预备着传谕冨勒浑等即行酌量添运务须妥协经理以裕军食而襄大功
　　同日文绶奏言查明亮移师至凯立叶所有经过北路地方周叟现存米一千一百余石从噶克现存米七百余石卓克采现存米三千八百余石此次官兵沿途支食不虞缺乏惟支用之后应筹添补而北路官兵亦须添运日支之米【臣】令藩司钱鋆将灌县运到社米五千石招商运至卓克采交收滚运前进以补支缺以资兵食至移抵凯立叶之后需用兵粮仍归西路供支现在西路军粮本属寛裕即添兵亦无不给惟大板昭至凯立叶中间有色木多等五站各站设夫无几恐尚不敷挽运应毎站各加一百五十名至南路既已移兵西路则人夫亦宜酌减应将裁下人夫移设西北两路现同军需局司道并札致冨勒浑刘秉恬等妥协筹办又计南路移兵后兵数已减三分之一所有前次
　　奏办南路八属军米由打箭炉转运至章谷之米酌将嘉眉二属常监米二万石改运楸砥以供西路军营其前此筹办正地米内应将嘉眉二属办运米一万四千石饬令暂为缓运又打箭炉由噶尔塔尔长运吉地之米亦应早为停止其已运在途者交章谷存贮以供南路兵食所有甲鲁等处存米就近运回吉地以备防兵之用亦可不致麋费奏入
　　上敕军机大臣速议具奏经军机处奏覆请如该督所
　　奏分别存减以归撙节
　　上从之
　　丁巳明亮奏言【臣】因斯喀尔用兵不能得力议请改赴凯立叶数日以来甲鲁所存粮石火药本属无多除裹带外均已全数运囘章谷人夫亦已全撤其后路各卡隘如格尔格堡廸达格尔顶珠尔徳格楞等处从前旧有防兵俱令副将郑国卿带至吉地酌分黙资沟驻守一面即将丹东调到吉地各兵拨囬原处存驻并传土都司丹津扎布及各头人到营谕以西路军营现于十二三等日攻克碉卡今又将南路大兵撤赴西路防尔等惟当严守疆界倘有贼人窜入即当擒献自与攻一体论功据丹津扎布等称我等情愿在甲鲁一带修起战碉轮土兵防守先是【臣】接舒常札知与绰斯甲布交界之舍卫格罗现已发占取贼卡三座大兵或可由此进攻【臣】当派阿尔都阿兰保即赴该处确探据称自柔染尔进去五十余里俱在树林深处到新得三卡之处其下隔一深沟贼人即于对面山梁排列战碉拒守我兵若越沟进攻必致伤损且后路深逺贼人处处可来抄截实难防范是舍卫格罗未便轻议用兵现已札覆舒常将原官兵聴其酌量撤囘另用【臣】查阿桂一路现当杀贼夺碉军声大振乘其胆落之时再于凯立叶迅速添兵合实有禆益因于二十日自甲斯柔带兵至甲尔垄坝将甲鲁运到米麫分配各兵裹带即于二十二三两日分作两队先后起行奏入报
　　闻
　　同日明亮又奏言【臣】前奉
　　谕防以革布什咱旧土司久为金川所害现在庸中旺嘉勒因何得统畨众【臣】查已故土司防楞多布丹所遗一子名诺尔布湛都尔即属霍尔章谷土司外甥现在年仅九嵗在彼留飬今丹津扎布为防楞多布丹亲叔先为喇嘛迨乾隆三十七年大兵収复革布什咱后本境各畨无人约束暂推管理嗣于三十八年正月经将军丰升额
　　奏请赏给土司职衔至于庸中旺嘉勒系防楞多布丹族叔而为正地土舍前此金川占夺正地该犯即行投顺复于三十六年四月勾通金川将其侄防楞多布丹谋害仍又窜入金川现为逆酋带兵打仗革布什咱畨人无不切齿痛恨惟查各畨众现在愿奉为土司者亦各不同其在吉地以西丹东渥堵等处则归心于丹津扎布其在吉地以东达桑瓦觉等处则归心于诺尔布湛都尔各以私意求请立为土司【臣】谕以土司印信现被贼酋掠去且土妇亦陷身贼境尔等只宜齐心出力为旧土司报雠一俟平定金川奏请
　　大皇帝钦定承袭土司使之各无絶望以安其心奏入上嘉之














　　平定两金川方畧卷九十九
　　钦定四库全书
　　平定两金川方畧卷一百
