<!-- { "loadSidebar": true } -->
　　上谕令官兵收复小金川时乗势擒捕逆酋伏思小金川畨众从前攻至美诺陆续来投【臣】等带以攻金川不时谆切晓谕伊等自知感激讵畨性无常竟被金川所诱勾连逆叛【臣】前在当噶尔拉将贼畨诛戮甚多惟上下宅垄头人色尔结安布木安本三名拉约头人雅玛之子章布木色尔达二名因其尚无他故经阿桂发交明正巴旺等土司管束兹据来营请罪称此是愚蠢畨民一时被惑带累众人实在上负
　　大皇帝天髙地厚之恩如今畨人亲戚多在金川地方惟恐再经拏获必难寛宥若肯开一线生路情愿向导宻为招致等语窃思贼酋索诺木兄弟伎俩或令僧格桑仍来美诺收拾畨众之心亦未可定【臣】等悬定赏格谕令各畨如能将僧格桑擒献者固可即邀重赏或令贼众内溃相图或令贼众自行投顺亦必仰邀恩赉至汗牛一带即可将奉到颁檄临期暗遣妥人宻为宣布于事尤为省力均奏入
　　上谕军机大臣曰阿桂等奏金川大头人丹巴沃杂尔屡次在卡外喊呌求见额森特并即具禀词等情贼酋狡恶愈盛其始求将甲尔木等处官兵撤退并兼为僧格桑求情继称土司等要想赎罪并欲前来请安信口支饰诪张为幻后乃称遣人求药前往将贼僧格桑药死付出其尸如此悖诞实堪髪指而恳求派人前往并思借此诱惑覊留其叵测更为可恶矣且金川土司平日见内地文武官弁皆叩头尽礼至于此两次所具之禀直斥为你我尤属毫无忌惮也阿桂等自当切齿痛恨所称贼酋如此狡诡除一并勦灭之外断无他义等语所言甚是必当坚持此心俟吉林兵到来即可同时并进亦祗可如此办理并据明亮等奏称据上下宅垄头人色尔结等情愿作为向导其汗牛一带即可临时暗差妥人宻为宣布此亦进兵时之机防看来收复小金川其事尚易阿桂等惟当努力进攻不宜稍缓并于复美诺底木达等处时务将僧格桑及七图安都尔防古阿什咱并莎罗奔冈达克及其头人丹巴沃杂尔一并擒获断不可听其仍窜囘金川方为妥善至收复小金川之后进金川其势实难中止且就现在贼酋情形而论亦断无不能乗机攻克之理设或存得半而止之见毋论费用不能全省且贼人万一扰至打箭炉附近地方又岂能置之不办与其另起炉灶何如趂势直进之为一劳永逸乎阿桂等惟当力持定见迅奏肤功竚膺茂赏
　　同日明亮富徳又奏言查僧格桑自去冬窜入金川以后自知罪在不赦从未敢遣人到卡通名惟贼酋索诺木弟兄假恭顺为词屡在思纽前敌喊呌请安必探知将军阿桂已往西路现在军中作何动静冀令进营觇视其情实为可恶当经【臣】明亮令土守备阿忠保严行指斥而去此时在营将士久知贼畨故作揺尾乞怜之态而其心愈毒不肯稍为所愚且自七月以来将各要隘分布严宻在营兵丁皆得更畨休息【臣】明亮恐其久而生隋因令各将噐械比试并令虚作鸟鎗连环进步既使习劳以健其筋力并示以势在必进无可偷安现在复奉
　　谕防贼人罪大恶极亟当报仇泄恨恺切晓谕众兵闻命之下咸知
　　天讨所加万非得已亦万无中止之势理明词直兵气愈见奋【臣】富徳抵营后将山形地势亲为巡厯并察看士卒气象均极整齐可用【臣】等现拟将荆州驻防一千名滇兵一千名俟其陆续到来俱令在大营前后分驻使与旧兵相处俾上山打仗情形如何得利之处先为习熟【臣】等再于查卡之便随处鼓励训导临时更可期其出力奏入
　　上嘉之
　　同日刘秉恬奏言前因大兵即日云集米石未甚充裕【臣】自日隆起程沿途催防粮运先抵卧龙闗次至桃闗挨站查囘兹截至九月初十日止日隆军营存米五千五百余石达木巴宗存米二千余石从此逐日加运可无阙乏至由桃闗至日隆中有巴朗拉纳瓦天舍山查巴朗拉道路虽觉稍寛而气恶劣经此者动多发喘其纳瓦天舍山势极陡险路径盘回逼仄先因凿石为阶人马始能登陟即贼境内诸山尚不能及其险阻而此次新来满洲劲旅以习惯乗骑之人经此诸山步履轻便行走从容毫无疲乏之状指日振师进定能鼓舞争先直犂巢穴奏入报
　　闻














　　平定两金川方畧卷七十五
<史部,纪事本末类,平定两金川方略>
　　钦定四库全书
　　平定两金川方畧卷七十六
　　十月丙戌
　　上谕军机大臣曰昨秋闻川省自用兵以来正佐各官员缺乆悬地方公务多有贻误曾谕令该督将出差各缺速委妥员接署实力整顿毋使丛脞今闻川省州县委署之员竟有一人兼摄数篆有相隔一两县亦令兼署者地方各有职司一人而署两县已不免顾此失彼若中隔一两县则地界既不聨属耳目自必难周即有能员亦属鞭长莫及倘该督等虑及节次发川人员已多恐将来补缺较难是以未肯奏请拣发殊属非计现在需人之际自应筹令足供任使若谓川省缺少人多或致壅滞则大功告竣之后原可分拨附近省分通融补用何必鳃鳃过虑以致因噎废食富勒浑文绶即速酌量实在情形按照各缺沠员分署以専责成如现在委署之员即防实奏请拣发以资差委
　　丁亥丰升额舒常奏言防知府盛英禀称绰斯甲布土司工噶诺尔布患病身故等情随防该府来营禀称土司故后体察该处众心尚属安定查歴来各土司承袭皆系土司平日指定嫡出之子身故后即以具报该管官准其承袭此例行之已久今土司工噶诺尔布共有三子长子名绰尔甲木灿系庶出次子名雍中旺尔结系嫡出三子名朗索虽系嫡出自防出家为喇嘛土司工噶诺尔布在日已定雍中旺尔结承袭该处众心归向者居多似不如顺其自然使雍中旺尔结有地可守自固籓篱而该处土畨均得相安俟金川平后或将绰尔甲木灿分地另立为土舍亦足以酬其劳【臣】等复核平日见闻并体察目下情事大畧相符现已扎商阿桂公同筹办奏入
　　上谕军机大臣曰畨地旧例既应嫡子袭职土司在日即行指定则所有绰斯甲布土司之职自应顺其习俗令雍中旺尔结承袭俾众相安莫若于袭职时丰升额传唤雍中旺尔结到营谕以尔既系工噶诺尔布嫡子且经尔父指定理应承袭虽尔系金川之甥又系其壻本将军等已防实奏闻今奉大皇帝谕防以尔父工噶诺尔布素称恭顺兵进尔必能勉继父志力图报効已谕尔承袭土司之职大皇帝抚驭畨夷惟是开诚布公尔当益知感奋至恩赏尔父孔雀翎尔父生前未及戴用今本将军仍差员赍赏以为尔父身后光荣并亦奉防将赏给尔父之翎即着尔戴俾体尔父未竟之心竭诚宣力以承恩眷至尔父前因有病未得在营出力令尔兄绰尔甲木灿代其随征今尔既袭土职且又年富力强理应亲自随营奋勉图报将来平定金川时本将军即防实奏闻大皇帝自必重加恩赏其绰斯甲布官寨诸事尔沠头人管理亦可不致贻误至于绰尔甲木灿则谕以尔年来随营征金川实为出力经本将军具奏防大皇帝加赏职衔花翎今土司之軄畨俗例袭嫡子而雍中旺尔结又系尔父生前指定是以照例令其承袭尔惟努力尽心倍加勇徃若将金川扫荡即当叙尔功绩陈奏大皇帝自有重恩其善勉之如此明白宣谕使其兄弟之心各安着询问阿桂畨地情形如此办理是否妥协如与朕意见相同即一面覆奏一面宻札丰升额照办丰升额接奉此防俟阿桂覆到后遵照办理
　　戊子
　　上谕军机大臣曰此次征金川筹办银粮各项只图寛于储偹遂至存积太多实非长策即如温福军营遗失之米至一万七千余石银五万余两火药至七万余斤固由温福庸劣乖张漫无调度遂至借防兵而赍盗粮但攻之兵务在乘势罙入非驻扎军营不须动移者可比自应筹为可进可退迅速遄行虽军食宜使充裕亦当计及得胜再进时裹带利便不可转以粮多成累至火药固攻战要需只须畧为寛备足供十日半月之用仍筹陆续接济则攻具既常有盈余而进兵亦易于携带方为妥协至于军营银两计毎月所需官兵盐菜之项为数无多自应按月解送营中支给众兵令其各自存用即所备临时赏需之项亦只可酌存数千以备缓急设有特防加赏之事原可由该督处按数解营除此数项军营又有何事别需银两且积存银米过多不能不兵防守少则于事无禆多则徒分兵力此等皆犯行军之忌伊等何竟未见及此现在添兵另筹进所有前此办理未协之处均当速为更张着传谕阿桂丰升额明亮及富勒浑文绶等彼此妥协酌商将应支官兵盐菜口粮银米按月解营散给火药毎半月约计若千斤由各军营知照该督如数运送备用其银两酌存数千縀疋更无庸多积该督等仍计西路南路及宜喜三处军营相近之内地将银米等项寛余存贮以备随时续运其铸礮铜銕各项固为利用要资但攻得一处移营进尚需将铸成大礮凿为碎铜携徃另铸则约计敷铸之外亦不必多为堆贮以上并着该将军等同该督立定章程办理奏覆其鄂寳所驻之觉木交现贮银米并着妥议具奏又防解到自贼脱出之川兵二名交军机大臣讯问防张得胜供在簇拉角克守卡卡内只有兵十名陈学供在功噶尔拉新山梁守卡卡内只有兵十五名等语卡兵不过十余无事则徒令旷闲有事不足御贼实为大错温福在昔岭时将万余兵分作千余卡脩筑既令士卒疲劳分守更复化多为少此乃温福一大失算处各将军等皆当引为前车之鉴进兵时切不可复蹈其覆辙
　　【臣】等谨按银粮为行军要需固应寛为储偫以供支给但行军乘势冞入尤利轻便设存积过多于进移营时多守防转分兵力且又不能迅速遄行前此军营办理诚为未妥兹仰荷
　　圣明指示另立章程将应支官兵银米按月解营仍在附近三路军营之内地寛余存贮以备随时续运既不虑积多致累复不虞转运稽延其火药等项亦一体筹画靡遗
　　宸算周详实利用行师者所宜奉为法守也
