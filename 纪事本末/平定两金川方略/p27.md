<!-- { "loadSidebar": true } -->
　　平定两金川方畧
　　钦定四库全书
　　平定两金川方畧
　　艺文六
　　平定两金川赋
　　户　　部　　左　　侍　　郎【臣】梁国治乾隆四十一年平定两金川
　　皇帝乃洪大诰治敷宣
　　睿意勒功太学镵石美诺曰勒乌围曰噶拉依大文丰碑于铄咸熙相臣将臣録叙不遗等功核实
　　亲序赞之粤稽姚姒爰考子姬武功之赫文徳之伟畴运筹于独断畴美备其若斯往者乙亥之岁
　　天以凖部衞拉特二万余里肇啓我疆伊犂既定囘部厎平土尔扈特归顺宾庭戢干偃伯黄祗砥宁下湔墋黩上答
　　干灵于是天弧直狼璇霄熻晶有睒防而駴伏孰睢盱而敢婴乃有两金川者儹拉种遗促浸蘖生鱼蚕牙
　　错小大区名巢居轧芴碉卡纵横郁余氛之沴戾閟复奥而蕴蒸将聚殱乎斯族乃控而胚形嵗在戊辰郎卡始贰宓厉厥牙泽旺乃絷冉愕駹骇卭霾筰曀于时
　　命将申讨师干是式逾昔岭而霆惊震雪山以轩轾既
　　倦而吁贷
　　皇慈恻而回霁赦彼穷蹙不殚其类尔乃蠕匿灌楚蠉戢岝峉獧防善闭狂趭思甫十年间衅搆难作凭其丑类肆其狂虐侵我土司扰我区落阳释雠而师婚伏械深乎谿壑索诺木嗣防罴济恶伊僧格桑啸侣同攫革布什咱谋殪而盗符鄂克什寨合围而攒锷母姑内奰牝晨家索穷梼比以潜煽驺力辅以傲婼播狂谣于维州将睨无忧而觎井络恶积贯盈自取诛缚
　　皇帝命总师彰九伐韬钤握机司马明法栈阁缪绕爰啓爰发巴朗约咱跮踱纷拨我师如神迅速飘忽獍父累俘貉子狡脱迹人蹑而来告遂因驉而诛蟨何妖雾之欱歕巧伺隙以鸱张木果惜于兵分寒灰烬而复扬当噶屹其难撼殿全军其独当
　　申命定西易符専征火器选徒健鋭抡精吉林仡仡索伦洸洸于彼金川乃剔乃攘翁古尔垄决谋计详定西自西威棱霜隼明亮偏师南路窕引再接再厉前冲后紾西克谷噶始自资哩赤尔丹思南入马尼旬日齐捷美诺爰止冦魄悸于鹤唳士拗怒而虎视若夫丫口嵳峩拉窠盘纡硙硙积雪裔裔冰途豁閜谽谺茈虒﨑岖骁师纚属靡艰靡虞兵有迟速事有劳役掎角相倚别派旁出堂堂中军所向辟易由罗博瓦而至色淜普蹴坚其如脆袭喇穆喇穆而蓦黙格尔抵瑖于不备截荣噶以衡击贼势分而为二越有宜喜郁然重山集霰蓊薆亚峯间闗千萃万夫鸣讙攀援始虽阻于重险终迅越而无难南路之师西路是倚禆军翼分如臂使指甲索撒谷贼逸蠓蚁走不及遁潜不暇纚焚巢毁碉霍霍绎绎他他借借至于五十里繄继勇之翘奋秉﨣桓之夙誉逊克尔宗爰殱爰除列卒纷前拉朽冲坚乘利席胜接脰摩肩维勒围之重秘堑贼垒以蜷垣经楼棱撑冷角蚕攒排隙潜窦拒救千端雷收声于地底兮中藏热而外燔纷交躏以争蹈兮若烈火之燎原颷惊飞炬箭重沉船游兵立于洪波桥既倾而流堙旁徇逺畧鼔怒无前六十余所一夕克焉定西桓桓威名宣驰大将诚谋羣帅指挥斮雍中刜舍齐直抵于噶拉依突拥千甲嚣声流施前翘后拒禽狝草薙一鼓并登冰泮瓦解万计千羣蜷局就械捷书飞驰秦疆晋界红旌迅乎飞樯目一瞬而弗逮嚣合兮尘涌潮音兮澎湃愉气升为庆霄欝葩瑵乎华葢肇出师于辛壬实武臣之宣力娴军事而整暇坐甲裳而备饬以奏肤公有严有翼
　　命将序位各得其职总戎之防荩臣之绩惟
　　圣主之知人神劝赏于黜陟
　　睿图握要妙算前知曦朝日昃军书羽驰宵衣待旦旰
　　食畴咨地图扼塞兵形险巇
　　心营
　　笔画聚米成竒若乃胪列鸿捷刻绘鋭武义炳日星声
　　驰风雨
　　作诗纪绩据事直言理质语实经焉传焉
　　皇帝集是骏烈茂兹大猷对
　　祖
　　宗升荐
　　陵丘钦若
　　皇祖宁成遹求悬礼岳峩冕导辀却金泥之典陋袪玉
　　检之文浮因名山而仰贶精禋穆与
　　天谋乃徴古义爼大牢学有受成泮有献囚道演孔图合契春秋轶乎百二十国之宝书奚更考于异邮既而笳箫厉响防斾竞骛大恺沕穆翕然煦妪动容发音耳倾目注轩乐身律王夏式度崇台矗天眴不暇顾红云防而下垂
　　天光爥于逵路方稽召拜
　　尧容
　　汤步左律右钺俘讯爰献
　　午门正中淑景升见八荒偃武四极宁晏让善尊
　　亲雝雝肃肃逺徼销兵
　　璇闱志怿崇号
　　宁豫肖实象徳葢以保大定功而滋延
　　天福也然后本
　　天道发
　　渊衷洋洋
　　圣谟鸣谦示冲重华所为顾省放勲所以允恭忧勤羲易之奥防审已麟经之义宗洵乎垂万世之道法勲绩于无穷者矣夫金川之地险莫殚论衢眎
　　左担砥眎劒门昔者汉置汶山斥堠邻焉唐戍滴博吐蕃堙焉
　　皇帝镜机芒纎罗络厓垠剔嵌抉窦五稔集勲周捡嫏
　　嬛三古无闻
　　皇帝勒铭覩日披云佳兵慎徳垂鉴后昆八旗劲旅阚
　　虓虎臣师中贞吉厥有丈人承
　　谟视草恊益宣勤
　　皇帝制赞嘉乃恭寅一字荣旌累叶振振此载笔之臣千歌万颂厉铺陈终扪玑测干布肘量坤也【臣】国治备员
　　禁近日聆
　　皇纶珥笔直庐先覩
　　天文拜手稽首敬献云
　　胚浑融结黄舆络分雪山矗峙化均烟煴自我
　　天覆悉主悉臣我
　　皇图我土我民孰绾我印而险弗驯郎卡首难吹毒皷龈戊辰之嵗薄伐用申既慼斯赦复叛辜
　　恩负其砦阻恃彼碉峋孱肉疆食斗穴侵邻层障隐日坼裂云根一线万盘絓肘罥跟宻罅隠虿曲磴藏鼢磨牙砺距投骨狺狺维九土司盟誓婚姻不念旧好肆其噬吞伺隙则齧铤走侁侁有絷而豢孰灌而熏厥后婴讨二竖叠因蛩驱陆梁儚儚迷惛刑天衔戚蚩尤播尘
　　帝乃凭怒雷硠震震维彼美诺防翳荒屯儹拉营巢负嵎而蹲我师初至炎火烈昆洎乎再收迅激风轮五日转战已薄其垣六丁所击裂石留痕维勒乌围万嶂插天水陆阻塞屹为重闗洪流斜界簸浪镕银二垒傍挟以篱以藩猬锋螳斧聚而譊喧栈梯云磴苔滑莫攀我冲其胁栏楯钩连步步而营蛟龙蜿蜒戴梱囊沙虹桥絙牵撇波一曳力回万犍内靡孑遗外絶救援地道乃爇天堑乃填金天夜晶皓魄正圆列缺忽激隆隆阗阗铜九铁键巨冶镕煎百楼千橹摧拉飞烟羌奴呼渇欝攸中燃隠闻号呼羮沸蜩蝉遂临噶依倚厂踞巅絶壁无梯突兀孱顔大军既合万重霜鋋云罗翳云铁网络川蚍蜉蚁子一隙莫穿战士距踊驱缚牲牷厥魁系颈厥党桎拳母姑兄弟妻孥骈肩妖雾澄霁白日中悬铙吹和平响答万山其他攻勦战且累千仄径垂鏁丛途裹氊欲擒而纵若却而前并捣其虚飞度危峦自天而下倐扼其咽云气漭泱雪雾迷漫突其来如拔垒摧坚竒兵九地孰测其端千变万化缕数莫殚飞七萃威詟百蛮九姓惕息匍匐曲蜷正我
　　王鈇肃我戎防指南之车实惟
　　轩辕上将次将匡卫环旋
　　功大弥谦
　　冲怀穆渊
　　凯歌卅章舞咏虞薰容台撰礼乐师宿县
　　桥陵动色享祀精防因跻介邱升中
　　大圜思乐泮水舍菜朝昕神人之事典义深淳交修并举备而不繁国阳显见妥帖圆坛金钲防鼓凯奏声骈灵纛翩翩仪卫闲闲
　　大驾回銮景从千官
　　双阙飞翔五云萦蟠
　　銮舆登降以临以观异声同赞合气齐懽圆灵方祗一肃一温隂阖阳开一义一仁文武张弛变化迭循当断必断赴机若神不需以昃不豫以晨应声舍矢
　　志定必伸我劳五载圉靖亿春江出其腹蜀都枕岷种芋织橦同是蜀氓繄岂惟蜀八纮无垠
　　威棱四折川岳效珍亩栖余粮垒无战云金川之功悉
　　由
　　圣神惟
　　帝炳几惟
　　帝知人羣策羣力元戎元勲将军定功
　　圣主贤臣
　　皇帝歌诗星文斗辰【微臣】管窥颂声以陈四海欢洽来
　　贺来宾












　　平定两金川赋
　　四库全书纂修官礼部主事【臣】任大椿
　　皇帝仁洽道丰腾华纳祐握珍光之淳全馨景烈其弥
　　茂
　　神武本乎靖绥鞮译艐而奔辏荣镜无外歌前舞后葢陆詟水栗而奉丕天之大律者咸洞寰而洽宙然而猍防豻虽慑以长釨巨鍦而蠢不忘夫腾蹂也蚼蟓蛾蛘非极之掘堁清壤而瞢犹争夫铏塯也伊促浸之小丑敢犯
　　命而内抗部骈衍夫氏傁仪久而悖常骋习俗之注错旁离夫圻畺巴夷七姓兰峒九羌莫不畏之如灼黥而贱之犹逐伥奋讨则防稽诛则攫攘眇兹儹拉蛩负鸱张释毒痡而婚媾类厘孳相颉颃袭灭恭顺呥呥乡乡振我錞铎是用大创闻之王者握元模而运天权将以诛不宁之侯伐不庭之国蕞尔两酋如测水以牛蹏之岑度山以苓堙之堛社不足以墟而城不足以洫顾必扬四征九伐之威运五行十守之力积月屡嵗县防不革者岂不以蔂絶嵓批阹开迳塞犯盾蝯岑云霾藓踣是犹句枉结缕非镘胡匽防之所能除蚁蛭鼷穴非武冲扶胥之所能即也怀之而不呕呕怒之而不抑抑恕之以陂傜之性期之以僔嗛之情然犹夷固僻违叨惏残贼则岂凿齿必不殱于畴华之野而封豨终免戮于桑林之域哉
　　天子于是赫然震怒定策受成选校命将斤斤黆黆箕张二翼雷奋五兵巴朗夷而达围灭资哩扫而美诺平防罴逸噀封狼就刑
　　皇威靃其大达批功噶以进征贼星未殒军实偶挠右甄坚而岳峙命専钺而拥旄桓桓定西秉畧
　　神圣审高深于地维决竒賌于天胜中黄育获机骇电应分道选锋互为竒正大格曽头之兀防南坝卦碉之聮亘鈲之之以莫不定葢不旬日而复收儹拉之境百战殪冦指不胜详颂
　　皇辞之舄奕绎
　　崇碑于胶庠敬依比夫事纬之先后以拊本而引纲焉若夫谷噶西路峩峩嶟嶟伏旌韣于岶霅蠭轶其若神崖庡谷风雷震震雹轰砾击坠不暇奔血溃成骴飞挌尘时则剿拉窠马尼穴卡卡角而掉鞅庚特额而列轊窍窕凿突抟援攫肆审错规虑发无不速然而绒布左回南路庰蔽阻同宜喜骋骛罔计于是西路之师克罗博瓦五队逾垠萝木搲犯礧石而不防待冲近以相防残坠胳歕山欱野冈下淜普列碉以三炽燫熪于屼摧中坚如败彼引木以牒石我足蹻而手抩穹步激礌焱焱炎炎遂开围而揂伏乃左而右搀负镝埋谷醢刃霣厱毙厥甲首糁若防臜则有喇穆在后径亘防嶆谍撙总侯徼支缭惟阙防于西北巅絶﨑夫两碉扪頵珏交薎防前崖后防负骶扛万足奎踽籋月风抪突门而直下咸捇颅而捽匈披霿袭摵幽抟空蹎跌碎折燃衃炽烽日则丫口防险梯冲贼乃舆奔麖之防防毚免于鸿罿献军社以胁防掍积而不容师僙僙而弥奋规地机于
