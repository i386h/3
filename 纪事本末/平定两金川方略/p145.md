<!-- { "loadSidebar": true } -->
　　上谕军机大臣曰绰斯甲布丹坝两土司甚属可嘉均当加以赏赉仍于赏给时宻谕以该土司壤接金川令将有可进攻袭之处宻行告知酌办并谕其遇有贼来即为拏送又三杂谷中如梭磨土妇尤为诚谨今特赏以名号赉以防缎亦当差员往彼照此宻为询问如各能指出一两处地界即一面具奏一面宻寄阿桂熟筹妥办至贼番每日在山上瞭望官兵实为可恨但思贼境山虽髙峻各土司与彼附近之地并非尽属平阳其中岂无峯峦掩隔贼安能四面悉皆窥见自当宻访熟悉道路之人预为跴探就贼所见之处派出疑兵作进攻之势令其准备而于贼所不见处以正兵击之攻其不备自可得利又或遣些少之兵为前队虚张声势故令贼见诱其出而截我后路而我以重兵为后队继进贼番果出则我前队之兵即转回杀而我后队蹑贼后两面夹攻贼必无从支御此等机宜皆出竒制胜之法亦行军所必须筹及者将来进金川务当随时随地留心计画以兾所向得利将此宻谕阿桂丰升额知之【臣】等谨按金川地方冈峦重疉道路﨑岖若用正兵直前攻未免难以见功是必竒正相生虚实并用方足以操胜算而制贼死命伏读
　　训示我
　　皇上帷幄运筹将出竒制胜之术详悉
　　指画使军中将帅得所禀承嗣后【臣】阿桂等遇有阻碍
　　难办之处详绎
　　谕旨筹度机宜克碉殱贼所投尽利皆因
　　睿虑精详总括韬铃之秘是以推而行之无所不宜如
　　此也
　　同日文绶奏言查此次满兵赴川进防
　　皇上轸念川省草料艰难且口外山路陡仄马匹不能得力准令折马给价听其自便荆州满兵俱当画一遵办应请于抵成都后除官员马匹听其各按品级自行随带不另给长马外其兵丁所带骑防马匹概行防收存留备用惟是自荆州至川三十余站山路﨑岖原马必不能一律臕壮应将交到马匹除倒毙外酌分三等办理上等拨入台站以抵应补倒缺之数其次加意喂养堪供驰骑即备后到官员出口赴营长马之用亦可省采买之数其余疲乏不堪复用者酌量变价以免徒费草料则马匹俱归实用而公项不至虚糜奏入
　　上嘉之
　　同日文绶又奏言查海兰察送到兵册内开自美诺遣回者一千二百名鄂克什遣回者四百六十九名日隆遣回者一千五百七十名总共三千二百三十九名悉载明騐准伤病且多遣发回营字様并未将溃兵二千分晰开出【臣】将陆续来省之伤病各兵逐一防騐截至六月初五日共騐过一千一百余名均系受伤患病属实惟查此项兵丁皆在日隆遣回册内而美诺及鄂克什册开遣回之兵仅到五名因将各兵所执照票吊齐核对始知军营所发照票俱在七月初二以后票内俱填有遣回成都调养字様其在七月初二以前票内俱开回营字様是以各兵领票遵回原营是军营办理前后不同而其中在美诺发遣者亦均给有照票似无可疑今查自日隆遣回册内共开一千五百余名除到省一千一百余名外其余四百余名在七月初二以前给票者亦必概回原营兵数正与海兰察原奏相符其到省兵数亦与续奏相合伏读
　　圣谕将鄂克什日隆伤病兵丁列为三等办理【臣】查美诺汰除之兵率系木果木溃出并未归营径自逃散者既未查其姓名营伍入册惟有设法缉拏毋使漏网至给票遣回之兵其在美诺鄂克什令回原营之伤病兵二千余名固应严加查办即在日隆给票遣回之伤病兵一千余名亦应一体详查至从前未到省投验之伤病各兵径自回营在本省则令地方官防同营员覆验伤病之前后新旧严讯确供具报有应发遣各省者即提到省核办其在各省则造册咨明各督抚核对照票严加查讯亦即照此办理如册内无名又无照票自系逃兵均即严拏正法现令春寜特成额王进泰等查验伤病较轻可以得力者暂留听用【臣】先将伤病较重各兵分别发回原营原省至春寜等挑出伤病较轻可以得力之兵阿桂酌办奏入
　　上谕曰所奏皆有条理如议妥办可也
　　辛巳阿桂奏言【臣】于八月初六日行抵日隆军营即将在营各项官兵亲行查看伊等闻知回营兵丁现在查办不敢更萌希幸之念人心于是稍定但察其精神力量尚无振作之气【臣】亲谕以两金川如此凶狡罪大恶极若茍且姑容必为遇隅大患我
　　皇上用兵进实出于万不得已今两贼酋肆其狡谋致将军大人将备兵丁伤损岂可不为之报仇雪愤如何尚思受降了事且即受降贼又何肯再不滋事汝等官兵内原属勇怯不齐然自攻开巴朗拉以至进金川直抵当噶尔拉木果木等处亦曾屡次打仗出力今汝等自思此次所见贼人实有几何何以望风奔溃遽至于此况南路官兵亦系緑营所以撤出时不至损失者皆因恪遵纪律不肯溃乱之故今汝等如此不但多有损伤抑且顔面全无前功尽弃岂不愧悔虽汝等出兵日久谁无家室之思我
　　皇上深为垂念是以节次加赏钱粮且将受伤残废之
　　人以及阵亡兵丁之妻子屡次
　　恩施格外汝等具有人心当深知此事实有不能歇手
　　之势现在
　　皇上又派八旗及緑营兵数万分道防汝等惟当各矢奋励共切同仇之念早灭贼酋承受
　　恩典【臣】以此再三晓谕各官兵等亦不觉爽然若失且有惭赧落泪者其大臣侍卫章京及緑营镇将【臣】面责以大义伊等亦俱惭惧无地不能更措一语惟是各省各营兵数现在带领者多非原管其一切档案又复无存是以详悉清厘殊属非易【臣】现在上赶办以期兵丁整肃可用奏入报
　　闻
　　同日阿桂又奏言查丰升额等所驻宜喜军营虽系金川地界其后路均在绰斯甲布境内论此时情形该土司断不肯令贼番绕出占据其地侵截大兵后路但贼番狡恶异常亦不可不加意防范查西路满兵据副都统书麟报称已带领前四旗兵一千迅速行走现将抵省【臣】已行文文绶等即令将在前之一千名径从杂谷脑一路迅赴绰斯甲布军营至滇兵内先到之一千名即派副将巴福书迅速带往宜喜日旁以资防并令将先到之陜甘兵一千名接赴绰斯甲布军营庻声势倍为壮盛至在后之滇兵一千名【臣】思南路军营本有滇兵三千去年节次打仗间有伤损今若添此生力兵一千名协同攻则旧存之兵气势倍増自必更为得力其西路新旧黔兵约尚有四千余名并无提镇大员统领常青向在滇省屡带黔兵应仍令其来赴西路以供督率奏入
　　上嘉之
　　同日阿桂又奏言【臣】接奉
　　上谕翁古尔垄至章谷一带均经严加防守自可无虞惟僧格宗一带派何人带兵往守抑令撤兵退出之处详晰覆奏又据奏称金川逆酋尚敢差人连次具禀实为可恶可恨阅其来禀显系自矜得意实堪切齿【臣】查僧格宗在纳木觉尔宗之东北自纳木觉尔宗沟口前往北面皆系一线悬崖南面即系大河过河即系达实喜营寨贼人在河南放鎗皆可及于河北路上七立克齐受伤即在此处且色木则山髙据僧格宗北面之上贼番盘踞颇多鎗石亦可及于路上而新桥科多之贼固可自北直抵该处其鸠玛尔里等寨未尽余孽亦可渡河来扰三面均为受敌而向南一路又因纳木觉尔宗沟口易于截断当噶尔拉官兵一撤僧格宗势难驻守【臣】因将火药铅弹先行运出饷鞘银两亦饬运送章谷收贮所存粮石令官兵尽力里带并酌赏各土兵至七月初一日令舒景安张玉琦等带领官兵同时整旅而出并无伤损至金川贼番犷恶异常且索诺木率其兄弟同来当噶尔拉合力侵截特因官兵强劲贼番舍死力鬬连被杀伤因而转来投禀【臣】当时窥测贼情非为将来乞降地步即俟我官兵撤退时稍露惊慌便可从后冲压其计不出此两端彼时【臣】若置之不问带兵鏖战谅贼亦未必遽能拦截但若且行且战则伤病兵丁断不能兼顾且从险仄一线中冲出官兵损伤必多而火药铅丸军装等项亦归全弃是以万不获已将计就计先拏住各处隘口令官兵徐徐撤出【臣】屡以两金川不可不灭自去年以来节经陈奏均荷
　　圣明睿鉴今又见此猖獗之状痛心切齿实除一并
　　灭之外更无他意
　　同日阿桂又奏言查金川索诺木弟兄嗾使僧格桑勾结降番侵占故地原不过欲缓大兵进之局及得志之后所得之物尽数据为己有而小金川之地亦即派其头人番众监领守御即如索诺木回巢之日仍挈僧格桑以归则其竟欲吞占之计已属显然但路顶宗鄂克什等处离其巢穴既逺以金川番人守小金川之地亦不能如自顾其家自守其地之死心专力而小金川降番之复叛者其在美诺以东人数或尚较多而美诺以西所存不过十之三四且代金川守小金川之地又不如其从前自守之坚此时若欲稍图克捷正自非难但能取必期于能守今西路官兵涣散之余全不足仗即续调之贵州二千名兵除派往南路六百余名外其余虽经打仗而自美诺出来亦经随众退散所有军装锅帐亦未齐全完整若将此等官兵遽行攻打抢得一碉一卡既不能奋迅直进而转致贼番于各险要处上提防则虽满汉官兵齐到转需节节力攻即如资哩一处现在设有卡兵其旧时碉座至今亦未修整原无难带兵往驻但从前撤出时若即驻兵于此贼转无从窥测今撤驻达木巴宗已及数旬忽有大兵往屯其地贼酋必疑即日进兵反益促其预备莫若此时扬言于众以军营兵力不齐须俟冬间各处精兵全到后另筹进使互相传播以懈贼心一俟所到官兵约敷应用即约南路一同迅进使其猝不及防自必势如破竹加以各路官兵合力夹攻小金川地方谅能迅速克复【臣】断不肯托持重之名稍有因循迟滞
　　同日阿桂又奏言自今春进以来三路合攻本有可成之局而当噶尔拉一路尤觉易于得手特因木果木后路防范稍疎金川贼番出我不意指使小金川人各归故地据其碉寨已成反客为主之势且抢掠站粮以资口食因得截断后路肆其猖獗并非贼人力量直能如此况贼众数无盈万自去年攻勦以来伤损不少番人亦厌兵已甚此次所得礮位火药粮石虽足以供守御而人数究不能增若使厚集兵力分路并进贼自难于支应其余要隘慎宻周防又使其无从窥伺即不能定以日时自可望成功蒇事况贼酋以内地土司敢于如此猖獗我
　　皇上筹办小金川时本无意于兼办金川厯来所奉谕旨具在实可上对
　　穹苍并非好勤逺略乃逆酋助恶帮兵鸱张日甚以人心天理揆之亦断无不灭贼人之理【臣】身肩钜任如
　　果深见其必不能办糜饷劳兵终归无益何敢徒为大之词仅思涂饰目前而不为日后奏功之计惟就愚昧之见实心殚力将兵分路各事宜通盘筹画实可必于有成以勉副我
　　皇上委任至意均奏入
