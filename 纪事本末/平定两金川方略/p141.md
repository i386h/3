<!-- { "loadSidebar": true } -->
　　上谕军机大臣曰巴尔雅到此称贼畨前闻色布腾巴尔珠尔到川云伊系防古不肯杀人即付军营投降今闻复派色布腾巴尔珠尔前往窃恐贼必前求抚以此等不经意处观之可见众人皆乐扵迁就完事一存此心必以其主受投降之説者为好人而督之攻战者为不恤下则将军等统兵进更难策其勇往现已严切饬谕色布腾巴尔珠尔令其勿蹈前辙但人情大都好逸而恶劳且当承平日久征战之事尤非所愿不独緑营为然即满洲索伦等虽勇敢足恃而畏难之意亦恐不免且谁能深明敌忾大义者现在军营緑旗兵心多懈散不可不为聨属整顿以冀改观其满洲官兵渐次到营亦当设法鼓舞使之励勇图功断莫令为緑营懦卒之浮言所惑阿桂等当以朕不得已而用兵之苦心告谕众兵且令其知木果木营之失事闗系大体而诸将士之殁扵王事者多至数千岂可不为报仇泄愤如何尚能提及降抚了事之説伊等各具天良谅亦共为切齿惟期我兵皆坚持此念自可随机制胜迅速成功早膺茂赏并非欲令我士卒久劳在外如此开诚宣示必皆勇跃激昂此时军营正当转闗之机务使士气奋日有起色所赖扵将军者甚重将军等平时抚视军众必当令其明知体恤之心隐寓笼络之法庶能聨为腹心而使如臂指然此亦惟阿桂尚能为之若丰升额止知勇往直前不暇旁顾即恐计不及此自当以阿桂为法留心访习勉为成材至舒常人稍精细此等节目似较丰升额为优果有所见不妨与之尽言丰升额亦当虚心听从和衷共济期扵公事有裨闻温福在军营性褊而愎叅赞以下之言概置不听人多怨之而彼亦以此受累深当引以为戒将军膺专阃重寄体统固尊至筹办军国重务不但叅赞大臣当与彼此商确即领队偏裨所言果当亦当随事采纳以收集思广益之效且如朕办理机务遇有应谘诹之事尚不难下询臣工执中而用况将军乎又闻温福营盘离水二里致水道为贼所断此即昧扵行军机要安营必就水泉不伹擕汲甚便即防防亦易周此当更为前车之鉴者至将来进金川受降一説断无是理将军等不但不可存之扵心并不当宣之扵口若收复小金川时僧格桑等业已就擒固属甚善设逆酋仍然窜逸而金川复有献出之言尚不妨听其送来用计袭取切勿拒而不纳转为彼助之党羽也然此一事当随机筹办不可稍着痕迹方为妥协至扵不灭贼不休之説惟在将军等胸有成见非但不当令贼众与闻致坚其死守之心即在兵众亦不当与之言及转令其怀遥遥莫必之虑所谓民可使由不可使知将军等须当善体此意若毫无克敌胜算徒为夸张大言果何益乎至攻两金川之事实在万难歇手但扑碉既为非计而一味慎重又如何能进若仅与贼相持不战贼更休息得耕种以逸待劳究竟何法可以成功何时可以蒇事又今年进兵之三路皆仰攻无效此外何路可以易进皆当逐一熟筹务期及早集事现在添兵易将实为事机最要转闗凡有从前经理未善者皆当就此时悉心更正以期万妥
　　戊午
　　上谕军机大臣曰闻贼人碉墙皆系斜眼贼在碉内由上望下窥视我兵放鎗甚便而凖我兵在外放鎗击打为上口里层斜墙所挡不能直透是攻碉之法徒令士卒轻冒鎗石不能得手实为非计只可相机而办能断其水道絶其外援使碉内之贼窘迫而自溃庶可得利阿桂等当留心斟酌妥办又闻金川贼人屡在寨外喊叫求降其实并非真意不过欲借此以懈我军心且使我兵闻乞降不允必皆抱怨将军各无鬬志其设心实为可恶再阅昨日索诺木与阿桂禀云分付两金川人众凡阿将军处出来兵丁百姓断不可稍有伤损贼酋之意不扵阿桂处见情并计及此禀递与阿桂必然上闻朕见其禀必心疑阿桂是其奸谋更为险恶阿桂不可不知至丰升额军营兵力稍单并闻贼番注意在彼窥伺是其后路尤闗要已屡谕阿桂即为妥酌经理并将黔兵一千先行调往今丰升额处四日未有折奏朕心实为厪念其营中不但兵少且无满洲可恃之兵现在西安驻防兵二千扵七月二十一日以前全数起程而绰和诺布亦奏荆州防兵二千扵七月二十日啓行是此两处旗兵到川较速阿桂可即拨给丰升额若干以资防其余分拨西南两路应用一面酌定具奏一面行知文绶料理各兵遄往
　　同日刘秉恬奏言【臣】扵七月二十日自巴朗拉至日隆军营查日隆现驻兵三千余名木耳宗现驻兵二千名达木巴宗现驻兵二千名其雅州木坪之甲金达亦系要隘口业经海兰察等派兵五百名各处防守兵心较前稍为安定军粮亦不至缺乏奏入报
　　闻
　　己未
　　上谕军谕大臣曰贼畨屡在卡外求降并无求降实事不过欲借此以懈我军心其计实为险恶而将军等义不将乞降不可信之故明谕兵众惟饬各卡营不通贼禀词任其喊呌概置不理众兵疑惑至积之更中贼酋奸计殊为失算着传谕阿桂丰升额等嗣后进攻时贼畨若再有求降之説不妨将计就计示期令其来降倘贼酋自来设法擒获更为省力或金川逆酋不来仅遣其头人到营则擒而戮之亦可剪其党羽若与贼示期准降之后贼仍违期不至即将此故明示众兵使知贼畨求降本属诳语即可释众兵之疑兼可破贼畨之计阿桂丰升额务须随时酌办以期妥协至丰升额军营兵力稍单已屡谕丰升额留心防守并谕阿桂即将黔兵一先将调往之计此时黔兵亦将扺宜喜军营设或黔兵未到之前急于需兵应用前据丰升额等奏派官达色带兵一千五百赴卓克采一路原为进大板昭而设既未进兵官达色自当仍带兵回至宜喜军营备用又丰升额一路虽已添兵而能得用兵之人亦尚少着派五岱前往为领队待卫带领新到黔兵如宜喜一带后路有应严防之处令其实力妥办此时阿桂自己前赴日隆即着传谕明亮于奉到此防后令五岱迅往宜喜军毋稍迟缓
　　同日
　　上谕军机大臣曰前降防将刘秉恬革职留于军营自备资斧効力赎罪刘秉恬从前原系派同鄂寳分路督办粮运今鄂寳现在觉木交办理丰升额军营粮务其南路粮运尚可遥为照应至西路则难于兼顾刘秉恬前此督办粮务尚属奋勉妥协且在川年久道里情形已熟而向为总督四川文武皆其属员委以专办自当聴其调度但伊系革职之员奏折行文诸凡未辨着派按察司郝硕前往同刘秉恬督办西路粮运刘秉恬亦当感激朕恩努力自效务使粮运源源接济以裕军储
　　庚寅
　　上谕军机大臣曰打箭炉一带亦系绰斯甲布后路阿桂至打箭炉设或丰升额军营有应照料之处阿桂易于得信自必即为经理至丰升额处应行添调兵丁严密防范等事俱经节目传谕自当惟逐一妥办惟是丰升额军营距今六日尚无续奏之折深为厪念耳至阿桂奏请派京城满洲兵三千并吉林兵四千索伦兵三千共一万名今已派健鋭火器营兵二千吉林索伦兵各二千又西安荆州驻防兵共三千较阿桂所请之数仅短一千其所需緑营兵数除黔兵外又请调湖广兵五千山西兵五千云南兵二千共一万二千今已调湖南湖北兵四千云南兵二千陜甘兵二千较阿桂所请之数仅短四千通计满汉兵一万七千已不为少如阿桂以为必须照伊所请之数方敷办理朕亦断不勒惜添费现今察哈尔兵已经预备如必须添足不妨即行奏闻再为发往至就两金川形势而论收复小金川似为较易其攻金川所用何法制胜何路进攻究竟有无把握已屡谕阿桂熟筹入告着即据实筹核迅速奏闻
　　【臣】等谨按木果木失事实由緑营恇怯备御懈弛相率奔溃以致贼畨得乘虚窜入分头据守经【臣】阿桂节次奏明并非贼畨力量能至于此小金川地方甫经我大军攻入山川形势之各异大臣提镇及官兵无不了然心目审悉要害克复之期在于
　　皇上洞瞩其情于数月即
　　谕以收复小金川较易为力果于是年冬间五六日内
　　全收其地然后共服
　　圣明广运决胜万里之外也
　　同日毕沅奏言【臣】办防骡四千余头俱经雇办齐全现在核定兵数起并抵栈日期令各属防骡分起前赴寳鸡随到随行毎骡悬小木牌一面书写兵丁及骡夫姓名以便沿途认识至续派吉林兵一千名【臣】现因防运京饷雇骡二千五百头约计八月内即可运到【臣】俟此项骡头倒向再挑选一千在寳鸡鳯翔一带加意喂养临期一律应付毋庸另雇再此项骡头俱系雇自民间【臣】钦遵
　　谕防严饬在站文武员弁妥为照料如有兵役等不遵约束伤损夫骡立即报明领兵官讯明办理【臣】现拟毎起遣派强干千把一名照管骡头毎日与站另协同收放稽查喂饲直送成都令将原骡缓程押回陜省各归本家收飬则沿州县无足捉拿支差可免倒毙散失之虑奏入
　　上嘉之














　　平定两金川方畧卷六十九
<史部,纪事本末类,平定两金川方略>
　　钦定四库全书
　　平定两金川方畧卷七十
　　七月辛酉阿桂奏言【臣】前奉
　　谕防以科多新桥等处贼众甚多且系阿桂后路必须尽行勦洗【臣】查六月初三初四日接到刘秉恬等来札即拨侍卫章京将领等带兵接应彼时原以温福刘秉恬后路如果难通当拟亲自带兵前往勦杀嗣于初五六等日连报科多新桥等处均被抢掠则是河北路已截断又闻鸠玛尔里等寨降番均有动揺则河南之路亦俱梗寨除分遣官兵勦杀外其色木则古噜僧格宗等处贼复合力肆扰而当噶尔拉山梁不时乗夜偷刼是时【臣】营盘内只剰川兵一百七十名实已无兵可抽足以开科多新桥等之路而西路正当失事之后传言日多众心滋惑【臣】断难移动且美诺及鄂克什同时失守两金川贼番全力聚于南路后路绵长虽有防兵处处单弱可虞此【臣】从前不能分兵前往美诺等处之实在情形也至于南路一带西山梁后则皆毗连金川东山梁后则与小金川之汗牛相接羊肠一线百余里中皆系小金川贼径与金川在在可通其中险窄异常者有数十处只就其最最要之隘口量撤官兵防守即如僧格宗一处系在纳木觉尔宗沟口以北地居色木则崖之下三面皆有贼人诚如
　　圣谕兵少则于事无济兵多则兼顾较难现将思纽翁古尔垄甲尔木直登梅列等隘派兵占住则将来进取僧格宗亦易于得手【臣】在南路日久所有巴旺布拉克底革布什咱明正各土司相习已惯驾驭已熟伊等亦颇为心服并以臣为可恃是以各土司仍多派兵协同防守初无观望之处今【臣】于分兵防守后所有番人番众甫经宁帖尚宜示以镇静加意抚绥【臣】现将
　　大皇帝业已拨派各省精兵数万并调八旗劲旅数万前来务将两贼酋一并诛磔反复开导察看数日来伊等情形已俱安帖又告以本将军此行要与各路将军大臣面商必灭金川事宜约计往来为期两三月不等汝等果然尽心守御如有贼众滋扰即行勦杀
　　大皇帝必重加
　　恩典与本将军身在此间无异伊等闻言始皆欣喜放心【臣】于十五日起程驰赴省城将赶办旧兵军装器械新兵分路遄行之处与在省督臣商定即由桃闗出口前赴西路军营亟为整顿并议定道路新兵一到奋力前进
　　阿桂又奏言查鄂克什官寨地方险要且有南面之木防坝北面之美美卡互为犄角将来进勦之际自当仰遵
