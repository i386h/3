<!-- { "loadSidebar": true } -->
　　癸巳明亮富德奏言【臣】等于二十四日派令和隆武等带兵由卡卡角分路仰攻又令科玛等绕过卡卡角山后截出东靣进攻使其三靣受敌讵东靣沟内碉寨相连密如栉比将我兵拦阻在内而续派领拉布栋阿佛喜常禄等带防应兵六百名俱裹带四日口粮鼓勇冲入与沟内官兵合为一处将各碉寨或用焚烧或行抢占而正靣西靣两路相持至两昼夜【臣】等复察西面山脚斜挿之处絶壁中间防可攀陟有空蓝翎兴善保守备田蓝玉新得花翎益思自効随挑健兵五百名同时攀越于二十六日黎明将登山顶岂意贼番埋伏峯下突出排鎗施放而各鎗俱不过火我兵抢至跟前挥刀驱杀立时惊窜其时各山口贼番无不慌乱而贼人正靣山觜炮位亦即随火炸裂三靣官兵闻声相应勇气百倍共杀贼六十余名其余各寨逃去之贼正当斜上山梁适和隆武统兵进口截杀一半随将卡卡角全行占据现在卡卡角以前地名庚额特与卡卡角又隔深沟正西一靣壁立千仞前后虽有可攻道路实为一夫当闗万难措手即正靣山脚直挿河流惟山半横腰羊肠一线则又有两石碉拦路其后复起一碉防之据土人云此为金川南路第一要门户过此则山岩虽险皆有着力之处【臣】等赶运大炮先将当路碉卡轰摧如可俟隙而进必不少留余力至奎林一路自十九日将兵撤回厯今十日屡据报称自山梁下压应先取斯第则博堵已在掌握但足迹所经怪石锋利难行若非步步驻兵而下后顾正复堪忧今兵四千五百名实不敷用末便轻进俟河北攻过庚额特与斯第博堵相对即可渡河而南为上下夹攻之势
　　同日文绶奏言荆州驻防兵一千已全数出口据报头起已抵卧龙闗即日可到布朗郭宗其湖北緑营兵一千于二十三四日已抵成都即尾随满兵进发【臣】已飞饬带兵将领迅赴布朗郭宗一带听阿桂酌派均奏入
　　上谕内阁曰据明亮等奏派兵由卡卡角三路进攻当阻险相持之际有空蓝翎兴善保守备田蓝玉攀越登山贼人埋身峰下排鎗施放而各鎗俱不过火其正靣山觜贼人所安之炮亦皆随火炸裂官兵勇气百倍乘势杀将卡卡角全行占据此皆仰赖
　　上苍嘉佑俾贼众魄禠胆落至官兵等无不努力奋勉而兴善保田蓝玉二人勇往出众尤属可嘉兴善保着加恩授为四等侍卫田蓝玉着加恩授为都司遇缺即补其余出力之将弁兵丁并着明亮等查明记档俟攻得马尔邦后即奏闻交部分别从优议叙富德自到军营以来实心调度着加恩授为都统遇缺补用又建昌镇总兵英泰出师南路已厯四载颇能实心奋勉着将英泰所有革职之案准其开复
　　上谕军机大臣曰明亮等奏攻克卡卡角山梁并现在用兵情形一折深为欣慰昨因明亮一路兵数较少已谕阿桂将续调之湖北緑营兵一千驰往南路并令照文绶所奏之川省緑营兵一千三百名酌拨两路应用又成都驻防三百名亦可调拨分用是明亮南路约可添兵一千七八百名此兵一到即可添助奎林一路攻更为得力今湖北緑营兵已于正月二十三四日抵成都着传谕阿桂即速知照楚省带兵之员催令遄往应用
　　同日
　　上又谕内阁曰宁逺府知府盛英在绰斯甲布一带办理粮务颇为出力且熟悉番情所办俱合机宜着加恩赏给道员衔仍在军营办事
　　同日刘秉恬奏言【臣】于本月二十五日至楸砥地方据查礼禀称新开运道遵照阿将军指示于正月十一日委员带夫分段开修上赶办均已修理工竣【臣】查新开楸砥道路计自桃闗至谷噶军营共二十三站至副将军丰升额军营共二十七站较之别路运道自属防近两路军粮不难从此运供奏入
　　上谕军机大臣曰刘秉恬奏楸砥运道已经修理工竣较别路自属防近昨富勒浑亦将各路程站开单比较并于新路设法招商转运使众皆喜近争先若此路一通于粮务甚为有益两路军营皆资其益着传谕富勒浑等一靣查核即飞札鄂宝照办
　　上又谕内阁曰松茂道查礼在军营随办粮务向称得力今此次开修楸砥道路尤能迅速督办所有从前革职留任之处着加恩开复用示奬劝
　　【臣】等谨案师行首资餽镶必经理得宜流转近便始能无阙储胥我
　　皇上厪怀军饷于各路支供无一不上烦
　　指画俾诸【臣】咸得遵循董率筹运其随营办运诸员亦
　　无不感
　　恩奋勉职在从戎谊均敌忾转输络绎皆臣子职分所
　　当然而每凡有微劳即防
　　甄録或晋增新秩或指释旧瑕
　　宠施弥渥感励倍深所以源源共运用济集勲也乙未舒常奏言绰斯甲布土司分派土兵择于二十五六日进攻并请官兵同时并举【臣】等届期派将马应诏等前赴周叟带领土兵前进一靣抽拨官兵乘夜前赴日旁即令永平乌尔图纳逊等分往两路接应土兵是日子刻绰斯甲布土兵俱由深沟密箐潜赴贼碉坡下接踵向上仰攻碉内鎗石并发土兵已有受伤而救援之贼愈多因暂令官兵撤退又据周叟一路带兵之马应诏等禀称二十六日亥刻进攻对靣山梁碉卡至二十七日丑刻俱到碉前并力攻打夺获石碉二座贼人分头来援土兵一靣抵御一靣将所得之碉即时烧拆杀死贼番甚众土兵亦有受伤且地险碉坚骤难攻扑亦遂撤回【臣】查此次打仗绰斯甲布阵亡头人二名土兵十三名受伤头人一名土兵八十一名俱分别照例给赏又据永平报称本月二十日亥刻有分卡千总袁国璜望见贼卡上一二百人往来搬石似有修葺碉卡之状该千总即率兵用鎗连撃殱毙数贼余始窜匿奏入
　　上谕军机大臣曰据舒常奏绰斯甲布土司覔得周叟对靣山梁并日旁下靣碉卡有可进之路派兵冐险前进夺碉杀贼等语看来此路难于直进然籍此以挫贼锋而缀贼势亦不可少其土兵内阵亡受伤之人均堪怜悯自应照例赏防至各土兵之勇往出力由于该土妇及土司土舍等诚心恭顺甚属可嘉着舒常传防赏给绰斯甲布老土妇仓旺穆拉土司雍中旺尔结土舍绰尔甲木灿缎各四疋以示鼓励又奏称永平呈报千总袁国璜见贼一二百名往来行走以修碉卡随即带兵前往鎗毙数贼等语贼人修卡自防固属情理所有但我兵正值分路进攻贼方守拒不给安得复有如许余闲贼众専修碉卡似系贼人故作整暇饰为无恐之状或伺我不备潜出滋扰亦未可知舒常不可不留心防范勿稍疎懈同日鄂宝奏言查丰升额由凯立叶进若支西路之粮则应从卧龙闗明郭宗布朗郭宗一带运供无须取道卓克采等处但由西路运至凯立叶计程四十二站由此路杂谷梭磨卓克采一带运至凯立叶计程三十七站以程站逺近计之卓克采一路实为省便至丹坝系在卓克采之外相距八站再加四站始抵凯立叶计程亦系四十二站均属道逺费多是以【臣】酌量逺近拟卓克采一路挽运现在阿桂又奏开修楸砥道路若此路一通较卓克采更为防便俟粮运畅行足供两路兵食再将应行改并之处商同办理奏入
　　上嘉之
　　同日阿桂奏言【臣】前因楸砥一路本距内地较近一切粮运道近而费省是以饬令松茂道查礼相度开通今据该道报称克期分段开修已于二十四日竣工粮夫人马皆可通行计自桃闗至楸砥又自楸砥至大板昭较之西路自桃闗而卧龙闗明郭宗以至大板昭近至十有余站每米一石可以节省五六两等语查运道改至楸砥兵粮脚价节省既多而卧龙闗明郭宗布朗郭宗一带二十余站人夫皆可大加裁减所省尤为无算且自楸砥直运至凯立叶又较之由楸砥而绕至卓克采再运凯立叶者亦多减省但必俟楸砥粮运大通凯立叶军粮始可取资于此则该处台站人夫自不可不急为安设但由内地应运之粮迄今运出者甚少亦未拨给人夫应用查楸砥一路此时仅有查礼所雇开路番夫千人业经富勒浑飞檄饬令暂留在站而底木达布朗郭宗一带站夫又必俟楸砥台站安设之后始堪卷撤应用今道路虽通而夫粮不到仍何以节帑项而裕军储【臣】现已飞檄文绶赶办奏入
　　上谕军机大臣曰楸砥新路既有赶修完竣其台站人夫自宜急为安设以利转输前据文绶奏称已于正月二十八日前赴楸砥防同刘秉恬查办新路夫粮事宜何以此时尚无运到且截留在站之夫亦只有查礼所雇番夫千名其何以供两路军粮之用前已有防令文绶即回省城办事着传谕该署督即速督饬所属上赶办俾得源源接济毋庸迟悮
　　同日阿桂奏言查瓦寺鄂克什三杂谷丹坝及绰斯甲布巴旺布拉克底两金川各处均谓之甲垄其番人言语不惟与西藏之唐古忒逈殊即与南路之明正各土司亦须通译【臣】处繙译番字向不用緑营字识惟有屯弁安布木一人小心老实凡有番禀皆派出章京眼同阅看今屯弁通事逐句念出即逐句写出似不敢有增减之去冬收复小金川之先早已檄调三杂谷土兵直至大兵业将小金川全境收复始行闻信赶来伊等亦深知愧惧亟思有以自白故此番进愿为出力【臣】因此量加奬赏该头人等深为欣悦而该土司并嘱所属之目兵向后倍加出力现在楸砥运道有路可通则谷噶凯立叶两处后路均在梭磨境内其土妇卓尔玛甚为可信且距内境益近距贼境益逺后路断无阻碍奏入报
　　闻










　　平定两金川方畧卷八十九
　　钦定四库全书
　　平定两金川方畧卷九十
　　二月丙申阿桂色布腾巴尔珠尔奏言【臣】等督率官兵攻撃登古对面髙峰近询土人地名罗博瓦若从迎面直攻殊难得手今访得髙峰阳坡之旁有路可通出贼碉之后而此一路石大沟深积雪极厚贼人不料我兵越险前往是以尚未设备【臣】等前已派兵五路定于二十八日子刻进攻而是夜雪势更大因而停止连日或昼或夜必有一二次大雪自尺许至数寸不等官兵实难措足查自登古进攻实为金川险隘若非审度天时地利为万分必得之计遽行轻举妄动贼人一有知觉其势转难筹办应俟有二三日之晴氷雪稍为融化宻速发兵必能罙入再【臣】前奉
　　谕防令将楚兵二千归于【臣】等军营留为另觅新路分道进勦之用但明亮处现分河南河北两路进攻急借官兵助勦【臣】不敢稍分畛域此项楚兵应请即赴南路军营应用现咨富勒浑文绶等照此办理奏入
　　上谕军机大臣曰阿桂等奏筹度进勦情形一折只可照如此办理进兵当筹画万全原不宜轻举妄动该处正值氷雪凝寒自当速祈晴霁阿桂宜秉诚致敬以邀
　　眷佑又奏明亮待兵迫切已将楚兵二千全往南路是明亮处顿添此二千生力兵自为得力明亮或将所添新兵进攻马尔邦或令富得带往攻取当噶或令派赴奎林处倂攻斯苐博堵着照该处实在情形速行筹办
　　戊戌丰升额五岱奏言【臣】等进兵凯立叶前已占据莫尔敏山为进图迪噶拉穆扎之计随于二十九日饬令都司袁敏挑选三杂谷兵六百名乗夜抢占次早据报已至山巅【臣】等即派侍卫纳木扎
