<!-- { "loadSidebar": true } -->
　　美诺既克移问促浸狼狈为奸而更谋深刼木果木【自壬辰冬攻克美诺逆酋僧格桑窜去索诺木匿而不献于是移兵申讨促浸时温福为将军由功噶尔拉进阿桂为参賛大臣由当噶尔拉进温福旋攻据昔岭遂驻木果木师久不得进温福绌于谋以营中所有之兵筑卡布守既耗兵力且以分而见少癸巳夏贼酋窥其无能乃逞狡谋令贼目纠众自美卧沟及大板昭潜出号召儧拉降畨复叛扰木果木后路温福漫无部署军营为贼所刼緑营兵怯一时俱溃温福被害其余大臣官员兵丁阵亡者甚多我朝用兵从无如此挫折者思之实堪切齿】其恨至今将士何辜弗雪寃沈兵威大振劲旅继至师分两路谷噶马尼【去声木果木之背由营中无满洲兵为之表率亦由温福等奏阻故已派而未遣及温福既偾事知緑旗兵之终】
　　【不足恃乃派健鋭大器营兵二千吉林兵二千索伦黑龙江兵二千并派西安荆州驻防满兵四千前往以为之倡人添派陜甘滇黔两湖精鋭数万合力大举以阿桂为定西将军丰升额明亮为副将军阿桂遂统八旗劲旅阅五昼夜而恢复儧拉全境乃进攻促浸甲午正月阿桂自西路攻克父噶丫口占其山梁入贼境百余里明亮亦自南路攻克马尼此为再进克捷之始军声大振】上下同心摅忠敌忾西路遂进南路畧尼【去声　勒乌围从西路进攻噶喇依从南路进攻阿桂自攻得谷噶丫口遂能扼要所进据皆其险阻明亮等既得乌尼虽时有小防然庚额特马尔邦俱未易攻进于是遂専望西路之得手矣】丫口深入爰克罗博【阿桂自丫口进兵以罗博瓦为贼人紧要门戸因派兵五路分将领率之超越而登遂将罗瓦山峯及山冈碉卡尽行攻克】喇穆喇穆并占黙格【叶　阿桂自三月间攻得罗博瓦阻雨数月至六月初稍尽遂克其冈下之色淜普又于六月下旬尽克喇穆山梁及日则丫口七月中又克其该布达什诺大木城并焚烧格格角寨落十月中复占其黙格尔山梁其地在日尔八当噶之下荣噶尔博之上向阅地图指以咨询阿桂而所筹适相合既占此山梁遂克密拉噶拉木大寨并克获凯立叶各寨我兵势益聮络矣】获康萨尔木思工噶【叶　阿桂自十月攻得黙格尔驻兵密拉噶拉木防两月余至乙未正月十二日官兵乃攻克康萨尔山梁其险倍于他处贼之守御亦更坚而官军于三日内得之其后复因雨雪顿兵三日至四月初十日天霁雪消十四日中夜官兵潜进攻夺木思工噶克丫口阿桂仅十一日而収三年未竟之功洵不妄也】逊克尔宗其险难托【逊克尔宗为勒乌围贼巢外险自前嵗四月间攻之经年未克阿桂自得木思工噶克丫口之后于五月初攻克噶尔丹喇嘛寺及噶朗又抢占舍图枉卡已居髙得势而留逊克尔宗在后究属非计乃于五月十二派兵前往时雾气四塞官军乘势攀越崖磡直至碉根遂将其地上下石碉木城悉行攻克是役也丰升额之力居多因于其公号果毅下増继勇二字嘉其能绍乃祖额宜都之绩也】凡此数处林立坚碉层次攻我师实劳据昆色尔乃近贼巢北军亦至隔河匪遥【七月初二官军乘夜潜进直上昆色尔山梁蚁附登碉立时攻克初四日夜官军纵火焚贼寨至拉枯喇嘛寺飞腾而入又得喇嘛科尔三寨并攻克菑则大海竭三日三夜之力占地纵横三四十里焚其碉寨一百三十余先是明亮在南路以其株守无益令移兵北路防甫至宜喜即得达尔图山梁至是复由茹寨攻进连克额尔替石真噶等寨尽得　其上下沙尔尼之地与阿桂军营仅一河之隔矣】曰勒乌围贼旧官寨垣固碉髙力守要害经楼辅车陡磡画界木卡石城蚕簇鳞绘拏栅周遭援路截其泅水拽桥囊土济师【勒乌围为贼旧巢恃其碉髙墙厚守拒甚力且有转经楼相犄角中间碉卡鳞次又阻以髙磡五层殊不易攻阿桂于勒乌围转经楼之中拏栅以截贼人援路并令冷角寺一带官兵由西北而南沿河拏栅以防其下水之路又募楚兵善泅水者繋巨索于甲尔日磉柱以拽圮之又以磡边贼人非鎗石可及乃令官军头戴柴捆手推沙囊匍匐而行至磡沿层积堆起赶列三层木栅以击磡下之贼】穴道旁出轰以地雷【叶】凡此百计用尽无遗【并于所掘地道中用礮轰击磡下掘沟抗拒贼众凡可以用力设法者筹画备至阿桂可谓善于谋矣】四面礮攻碉摧垣裂遂督大将斫墙冲闑逰魂弗支奔迸蹩功成一夕中秋八月【官军四面合围礮轰鎗击并抛掷火弹所遇碉卡或拔栅斩而入或攀援踊跃而登呼声四起贼众披靡殱戮殆尽惟莎罗奔兄弟及贼日丹巴沃杂尔闻风先窜究亦难逃夫夭网计亥子丑三时将勒乌围官寨转经楼喇嘛寺悉行攻克凡贼所恃以抗拒之处一夕无不摧破时乙未八月十五夜也】众军之力一帅之谋靖彼贼穴安我蜀陬肫乎厥忠卓乎厥猷铭志鸿功永示千秋

　　平定金川勒铭噶喇依之碑
　　向不云乎弗加征而自臣属谓之归顺始逆命而终徕服谓之归降若今索诺木之穷蹙率弟兄出碉献印不但不可谓之归顺即归降亦不可得而方彼其抗命相拒厯五年之长兹已密围巢穴火器围攻腹心溃内羽翼失傍【官军初围贼巢蚁众犹负嵎抗拒我兵用火礮四面环击贼自揣力不能支日形窘迫先是逆酋之母姑姊妹情急来投自请遣人回巢招谕索诺木乃遣其兄冈违克彭楚克以次诣营恳求皆就拘繋其党恶之布笼普阿纳木等先后求降山塔尔萨木但等并经擒获于是进围益急贼势日蹙官军复摧其近碉断其水道畨众恇惧纷纷溃出索诺木遂率其兄弟莎罗奔甲尔瓦沃杂尔斯丹巴及两土归并助恶之大头人丹巴沃杂尔阿木鲁绰窝斯甲尼玛噶喇克巴偕两喇嘛挈属二千余人出寨逆酋跪捧印信羣泥首乞命由是罪人斯得献俘奏凯】方将劚砦搜穴利斧其吭生擒亦易旦夕灭亡乃始匍匐请命又安得比之肉袒牵羊噶喇依者葢其世守官寨故多深堑髙墙我师万层险厯千战威扬譬之大木已尽去其枝叶则本根亦可待其立僵然而逆贼有言官军若至当毁其重器聚族焚而自戕使果如所云则虽献馘蒇事终不如生获尽美尽善之庆是葢凶渠罪大恶极而且贪生茍延以致献俘阙下明正典刑于是疆界厥地屯戍我兵镇羣蕃而永靖树丰碑以告成功嵗在丙申仲春日吉时良
　　【臣】等谨按金川之役仰赖我
　　皇上先防炳哲
　　睿算无遗众励一心功成五载恭读
　　御制碑文
　　天人顺应之机
　　国家命讨之义与夫有战必克不得已用兵之心莫不昭示方来炳如日月古者告成于学惟鲁颂纪在泮献馘之文后世磨崖勒碑率多侈陈功徳岂如
　　今日犁庭奏绩冉駹卭筰永庆销兵
　　神武布昭
　　奎文炳焕非区区刻画金石者所能嫓美万一也平定两金川方畧卷首
　　钦定四库全书
　　平定两金川方畧卷首
　　天章二
　　降防四川省供应兵过之各州县缓征今嵗钱粮诗以志事【壬辰】
　　昨嵗轮蠲蜀正供今年仍命缓征农为因小丑忽谋逆靡已大兵往讨凶【小金川僧格桑以旧属土司侵吞鄂克什明正之地督臣屡檄不悛是以分路进讨竟至抗我顔行今约咱巴朗拉碉寨已破达围之围亦解乘此捣穴擒渠固可完局傥窜入大金川或不即遵谕缚献势必移师徃征以蒇成事非得已也】虽是军需国帑岂无力役籍民从滇师并有加恩例【前年官兵赴滇一切俱官帑所过州县钱粮节次加恩蠲缓并格外赐银以给夫役例不准开销者】肯致闾阎叹孔卭
　　自慙
　　夜不安眠昼问频画筹军务每劳神自慙息事安民念却类穷兵黩武人已是三年飬狡寇【小金川逆酋僧格桑于庚寅夏即与鄂克什土司搆怨称兵总督阿尔泰提督董天弼亲徃诫谕逆酋即遵教退兵比奏至朕以畨蛮互相仇杀习俗使然既知悔罪息争亦遂释而不问迨阿尔泰甫回未数月逆酋复于去年夏乘金川与革布什咱搆衅仍围鄂克什且与金川索诺木潜相勾结狼狈为奸并敢筑碉抗拒罪难更遣而阿尔泰等尚思迁就完事屡加督饬阿尔泰等犹迟疑观望虽稍进兵未得要领知其不足恃因谕温福自滇赴川専司攻勦西路且命桂林前往南路经理后见其措置颇合宜遂罢阿尔泰命桂林代为总督此去嵗十一月事也小金川之役朕初意实不欲烦师旅今则两酋同恶索诺木敢于助贼抗顔不得不并为声讨未尝不悔前此之失于姑息致三年尚未蒇功兹实势难中止并非好为黩武也】奈逢两路误庸臣【温福初至西路军营防励将士即攻破巴朗拉直取达围进攻资哩数月而克之可望乘胜冞入乃因参赞五岱密许温福察其必系有过惧劾先发制人及命温福查覆果列五岱罪状以奏即命色布腾巴尔珠尔代为参赞大臣并同豊升额往鞫其事色布腾巴尔珠尔甫抵军营即偏袒五岱轻信其言挦撦温福细故入告朕鉴温福之小过宜宥而其事必司员明徳怂惥所致因逮五岱明徳讯究并治色布腾巴尔珠尔之罪而温福已为所误月余不能进矣至于桂林在南路其始调度深合机宜连破约咱卡丫诸寨将自达乌至僧格宗并令宋元俊收复革布什咱侵地方冀可成席卷之势不意桂林器小易盈惟事安居酣饮不恤士卒及派将领间道攻取北山梁两次告急桂林玩不赴援又不夹击应致将卒等伤及二三千人桂林匿不上闻自此遂一筹莫展月余不复进兵经阿尔泰等劾奏特命福隆安往讯若实当重治其罪而令阿桂代彼统兵督篆则仍授阿尔泰是两路俱届垂成均以事端岐阻延误月余实为愤懑今温福一路渐有起色惟冀阿桂至南路振作一新彼此速奏防音耳】庸臣过即予之过易置伫闻防报臻
　　定边将军大学士温福奏报攻克布朗郭宗贼酋僧格桑窜入金川整兵追小金川全平诗以志事【有序】
　　小金川逆酋僧格桑恃与金川逆酋索诺木狼狈为奸陆梁抗命索诺木潜为党恶助兵代其拒守因命大学士温福为将军尚书公丰升额副之统兵攻其西路而南路则以内大臣阿桂为副将军督兵并进所在山径险仄贼得逞其负嵎之计西自资哩美卡路顶宗至明郭宗南自达乌甲尔木翁古尔垄至僧格宗皆峭壁悬崖碉卡林立将军等董饬官兵励勇奋击我领队大臣侍卫并率众先登始以大礮摧其坚继乃覔间入其阻每克一寨皆久经攻战而后得其难如此及阿桂既克僧格宗乘胜直入径美诺贼巢逆酋先期遁去会温福亦攻克明郭宗既美诺两军相合温福等仍督兵穷追径取布朗郭宗逆酋复由僻径窜入金川遂收底木达擒其父泽旺因而招徕汗牛抚降别斯满诸寨其大板昭亦传檄而定小金川悉平时军营奏至谓畨境界在雪山之中兹值隆冬乃晴暖无氷雪众以为异此实赖
　　上苍眷佑将士等得以利便集事苐其径涉艰险破碉夺隘诸劳绩则不可以无纪今大军进金川所当扫荡防穴絷缚二酋以告蒇事而
　　天之助顺人之用命尤予所切望而深朂者俟大勲成当仿平定西陲例凡战地悉为绘图张之武成殿壁图系以诗此志事之什特为先声之倡耳
