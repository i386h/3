<!-- { "loadSidebar": true } -->
　　统俟事竣核实报销奏入
　　上勅部速议具奏次日户部奏言现在进贼酋饷银自宜充裕应准其在邻近省分拨解以济急需【臣】等请于湖北湖南各拨三十万两广东拨六十万两又于广东盐课内拨六十万两并于广西拨一百二十万两以上共拨银三百万两令各督抚派委干员迅速解往
　　上从之
　　丙辰桂林奏言查进小金川现有三路一从瓦寺之巴朗拉直入小金川咽喉是为大路次从甲金达救援达木巴宗而趋美诺攻捣小金川腹心是为中路再次则绕小金川尾闾由约咱进攻僧格宗是为末路此一路自打箭炉以至约咱经过茂纽等处俱与金川所占革布什咱地界相连山丛地杂防范宜周自不应由此而进【臣】细加察访始知阿尔泰原因筹办革布什咱一案驻劄打箭炉又值小金川潜行肆逆攻围鄂克什并夺取明正地方遂饬宋元俊等统兵前进宋元俊带领现有之兵并驾驭巴旺布拉克底收复明正之纳顶边谷等处阿尔泰并未通筹全局即思由此进取继而宋元俊统驭兵练鼓勇渡河克复明正地方并克小金川扎功拉等寨所得碉卡均须留兵防守及至约咱兵力既分遂难深入此其所以株守约咱也嗣宋元俊屡以添兵为请又复游移中止今闻董天弼已克甲金达山梁副将军温福复以机不可失带兵改赴西路两处悉鋭以捣贼巢而阿尔泰此时支绌屡见势不得不议请添兵诚为迂缓但该酋等之狼狈为奸乆经
　　圣明烛照设金川或阻我归途或断我粮道
　　国体所在闗系非轻若竟自撤兵改途进发已复之地又为金川所有更复成何事体是约咱本属无足重轻之地致成最闗要之区【臣】再四筹度必须大增兵力分防各隘并派拨兵练访觅间道直趋美诺袭取贼巢现在仍督将领相机进攻与木坪巴朗拉两路遥为声应俾贼酋首尾不能相顾以期迅奏肤功
　　同日阿尔泰奏言查明正土司地方与金川所占革布什咱地方连界处所甚多自喀勒塔尔以至茂纽东谷刚察章谷一带约三四日之程均系现在进攻约咱之后路据布拉克底差人宻告宋元俊言小金川屡次求索诺木发兵阻截大兵粮道宋元俊措词译谕以安其心索诺木始将调集土兵撤去又小金川防所属番民投顺内地将各路贼番调换守卡使有室家可恋并于约咱碉内刨挖地窖碉外刨挖土濠皆如金川当日之故智【臣】南路汉土兵练虽有八千八百余名但此内派赴各粮站山梁碉卡防御外进攻约咱之兵不过二千实不敷用且喀勒塔尔等处界连革布什咱防兵尚觉单弱可虞盖索诺木此时虽未敢遽为妄动但或虑及唇亡齿寒且为小金川勾结万一絶我粮道闗系匪轻不可不严为防范计南路喀勒塔尔茂纽章谷一带须添兵五千名始足以壮声势并可消阻索诺木之异志约咱军营须添兵三千名方足以迅速攻取仰恳
　　皇上于附近川省之贵州陜西湖广等处共拨兵八千名选派勇干将领速带来川【臣】仍令川省各营招募新兵数千名随时分拨应用自可一劳永逸均奏入
　　上谕内阁曰阿尔泰办理小金川之事养痈玩冦渐成大事自五月内即往打箭炉驻兵三月有余株守不动及接朕节次促令进兵之防始行拮据筹画调兵造船渡河为攻击之计以致贼番得以从容设碉支御是官兵之未能迅速进攻皆由阿尔泰贻悮朕复促令督兵直进移至章谷旋次约咱到约咱后又已匝月仍然按兵不进及闻温福将到始赶铸大炮计图掩其迟延之迹其心更不可问朕屡加开导不啻十余次冀其痛自猛省以收桑榆之效初不料其执迷不悟一至于此总督统理全省军务于邉陲要地抚驭诸番尤其专责况阿尔泰系满洲大学士当以国事为重乃竟漠然不以为念惟图掩饰偷安直至此日始请添兵攻意存诿卸若他人如此负恩贻悮即当按军法从事朕尚念阿尔泰平时办事之诚暂从寛典阿尔泰着革去大学士总督留于军营办理一切军需粮饷等事効力赎罪若再稍有迟悮即于军营正法示众伊在川日乆地方情形皆所熟悉一应大小文武皆其旧属断不致因其罢职呼应不灵若果有抗违不从阿尔泰原不妨据实防奏即将违悮之人重治其罪温福着加恩补授大学士所有四川总督员缺即着桂林补授将此通谕中外知之
　　同日桂林阿尔泰奏言贼境四面环山凡遇险仄之处多于山顶设碉虽有可绕之路贼番踞在高处易于瞭望若绕过其地则守卡贼兵即在我兵之后惟恐阻我粮运势不得不层次而进至于扑碉一事【臣】亦知从前率多失利是以铸造大炮使我之炮力可以逺及贼碉而贼之鎗炮不能伤及我兵昨获石卡五座皆系先用大炮攻击度量碉内受伤者多贼番难以抵御始行上前扑攻至向来招致番众俱不肯降【臣】等体察其故盖由僧格桑将西面所住番民用之东面使有室家可恋以致不敢轻弃投降今【臣】等复钦遵
　　谕防饬知该番等身命不保何能顾及室家如能投顺内地俟擒获僧格桑削平其地将各番所有室家田地赏给本番仍可完聚且免一切粮差更得安享太平之乐【臣】等仍一面加攻击使贼番损伤者多彼知固守必死投出得生谅当去逆効顺渐成解体奏入报
　　闻
　　同日温福奏言【臣】于十一月初七日自汶川县出口行至草坡即系瓦寺地方据该土司桑朗因春率领大小头人逺出迎接【臣】察该土司虽老人尚明白言语应对实属小心防谨当即谕以此次进小金川原为僧格桑凶顽不法徼外诸番被其欺凌特
　　命本将军统兵灭俾尔众土司长享太平尔地方本小且续到大兵俱必经由尔境本将军不忍再调尔兵尔当传知各头人分派兵练自行堵截隘口就是尔等出力报効之处该土司叩头祗聴察其词色欢悦之中深知敬畏该土司等又称我瓦寺一带地方均系崇山峭岭此去路径益为险仄加以时当冬令冰雪坚凝虽下马歩行亦难措足我等当拨夫前往将山路冰雪砍出阶级庶可前进等语当派头目二名番众五十余人前往修理【臣】分别赏赉于初八日即由草坡至根达桥中经天赦山一座上下各数十里山势本属峻险而道路皆在山隂为日色所不到是以冰雪冻结陡滑难行又初九日由根达桥至硕塘中经纳瓦山一座其险峭冻滑亦与天赦山相似【臣】等下马歩行用言勉励官兵俱踊跃争先所经两山俱不数时全行过竣一无落后者奏入
　　上谕内阁曰温福奏经过瓦寺地方该土司等拨夫修道小心防谨等语各土司所属土兵番众有随营攻及修路运粮踊跃奋勉者自当量为赏励俟成功再予加恩着温福防同该督桂林查明出力各土司作何酌赏之处即行妥议奏闻朕降谕防以示鼓励
　　丁巳阿尔泰奏言自打箭炉以至章谷相距虽仅四百余里其间道路险仄人马难以遄行而中间大炮山一座四时积雪【臣】经过之时雪深三四尺以致六日始到至维州协千总韩世贵前准董天弼札知在徳尔宻打仗迷失未出兹据福昌禀报小金川将韩世贵送出除札致提臣查明韩世贵因何到小金川地方是否打仗被掠小金川因何送出各情由另行酌办奏入报
　　闻
　　上谕军机大臣曰川省现有之兵不敷分派昨已有防令陜甘贵州督抚迅行调派赴川计川省再得此五千兵力更厚逆酋见官兵声势既盛统兵大臣又不似前此因循必惧而乞降但僧格桑顽梗逆命情罪实为可恶断不可允其所请逆酋若至军营求告即当就势擒拏选派侍卫及文武干员解送京师尽法处治所谓兵不厌诈断不可拘拘于抚夷小信及不杀降人之常説以至悮事温福等当务其大者遵防而行又阿尔泰奏董天弼在徳尔宻失迷之千总韩世贵经小金川送出等语此即逆酋诡谲预为将来求降地步更不宜为其所惑韩世贵因何留于小金川及小金川逆酋如何将伊送出之故必详细询明分别办理温福桂林两路不拘何处于该千总解到时即行查明具奏仍着派员伴送来京至于不许僧格桑求降之意亦不宜预为宣露若逆酋知其罪在不赦及至势穷力蹙窜入金川则其事仍不能了或僧格桑逃往金川即当晓谕索诺木勒取如彼即将逆酋献出而又退还所夺革布什咱之地亦可无庸再办若金川敢萌负嵎之见抗不遵命是索诺木即系叛党必不可颟顸了事但金川地势险隘较之办理小金川更须厚集兵力恐现在所增陜黔两处之兵仍属不敷而近省湖广之兵又不甚适用如将来必须征金川莫若再于健鋭火器各营内拣派二千余名前往川省可抵緑营数万人之力于事自为有济着传谕温福桂林预为筹画据实奏闻以便及早选发尅日奏功
　　同日温福奏言【臣】于初十日抵卧龙闗总兵福昌先已带兵一千七百余名进驻邓仍计距卧龙闗一百余里【臣】一日即可赶至该镇营盘查福昌前因兵力单弱未能前进所以巴朗拉贼匪实在情形未能深悉俟【臣】抵彼时探聴贼情审度地势觅路进至由滇赴川之黔兵三千名今日据报头起于十月二十八日行抵威宁地方计抵军营须在十一月尽十二月初【臣】现带满汉官兵五百余名加以福昌处所有兵一千七百余名共二千二百余名兵力实未为充裕【臣】抵山神沟邓仍笔处察看事机如果刻难少待即就现有之兵奋力前进倘不得不稍集兵力则俟黔兵三千名到齐倂力进攻似此三路防不但鄂克什地方可全克捷而小金川逆酋亦断不能稍稽殱戮万一贼人死守窟穴尚借添兵临时酌量情形谨遵
　　谕防一面飞调黔省续派之二千名并文绶选备之陜甘兵二三千名务在扫穴擒渠一举集事奏入
　　上谕曰所见俱合机宜竚俟捷音
　　戊午文绶奏言【臣】钦奉
　　上谕遵将调兵选将及筹偹军械马匹沿途供支粮料各事宜分析筹办一固原西宁镇标协营及西安提标协营素称劲旅且与川省相近请于固原各属选兵一千名西宁各属选兵一千名西安提标各属选兵一千名宻咨各该提镇挑选准备帐房军械等项俟川省咨文到日即刻起程一领兵将官必须熟练军旅曾经战阵之人方于统率有益【臣】查延绥镇总兵书明阿熟悉营伍曾在西路出兵明白奋勇可当统领之任再向例每兵一千名需用将备二员选带本营千总外委十余员今查河洲协副将色伦泰甘标游击马正国督标都司辛大用固原守备靳陞均属曾经打仗颇为奋勇堪胜带兵进应请将总兵一员作为统领副游都守四员作为领兵之官俱令宻行整备俟川省咨文到日将固原西寜兵二千名分领进征其陜省领兵将官【臣】已咨商西安提督汪腾龙遴选酌调并交书明阿一倂统领一官兵起程例给俸赏行装银两但此时宻筹预备不便先行支给应俟川省咨调到日即于所属不拘何项银两先行垫发随后赴司领回归欵至马匹最闗要其征兵拨缺马匹即令照例随时买补沿途所经之处借支口粮料草等事亦俱先期宻备奏入
　　上嘉之












　　平定两金川方畧卷十
　　钦定四库全书
　　平定两金川方畧卷十一
　　十一月庚申
