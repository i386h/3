<!-- { "loadSidebar": true } -->
　　上谕军机大臣曰此次攻打康萨尔第一碉座官兵等颇属奋勉至畨地气冬令多晴入春即多雨雪朕屡促将军等上紧筹办原虑因此或有阻滞耳今甫交春令即已大雪恐愈迟愈多不可不早为之计况雨雪虽云冻滑前此攻勦各处碉卡于雪中雪后得胜者甚多可见事在人为阿桂等不宜以雨雪为辞稍存自画之见至康萨尔及沿河一带地方贼畨因逼近巢穴舍死坚守实堪切齿但阅投出番人克思嘉等供词称贼人粮食只有苦荞圆根其窘可知并称火药将次用完土司分付头人毎家要交一觔硝二两磺等语如此岂能经久着传谕阿桂等即当上筹办设法竭力进攻以期迅速蒇事
　　同日
　　上谕内阁曰川省军营大功指日告成节次所拨军需银两已足敷用至平金川于一切善后事宜不无尚需经费着于部库内再拨银五百万两即照上年户部奏准之例令经由各省督抚派员承管递送转解交川省藩库存贮备用该部即遵谕行
　　【臣】等谨按官兵分道冞入直压贼巢虽贼畨悉力支拒冀得旦夕茍延而槛兽釜鱼灭亡可待大功无虞稽阻我
　　皇上霆威独防屡
　　谕在事诸臣军需设未尚敷不惜多发
　　帑金以期集勲蒇事兹
　　特命部臣再拨银五百万两贮川省以裕军需而坚士心凡在戎行所以人懐致果而迅奏无前之伟绩也
　　同日郝硕奏言目下时届春初天气和暖沿途背夫运送一切较去冬更为便捷查军营及头敌现存米八千余石自凯歌坪达尔札克至雪山根萨尔赤各站现存米三千八百余石梭洛柏古大板昭撒拉等站共存米三万三千余石现在由资哩楸砥滚运撒拉米石及长运大板昭梭洛柏古之米毎日约有六七百石以此源源运供军储自必倍加寛裕至粮运经由各站道路桥梁有当添补修理者【臣】已行知各站员及早赶办其自达尔札克至凯歌坪系由山坡沟内行走彼时因冰雪未化尚无阻碍今积雪渐次消融途间不无积水泥泞处所背夫跋涉为艰【臣】随督率该站员酌拨人夫或改建髙桥或垫铺土石俾运送军粮等项遄行无阻奏入
　　上嘉之
　　壬申富徳奏言正月初八日据驻守卡卡角之土练阿拉报称午刻有贼三十余人从箐林潜下前来窃刦阿拉带兵迎击而土练荣太等闻有鎗声俱来防应击死贼番四五人被伤甚众上山窜走等语又初十日据驻守木古之总兵刘辉祖报称已刻有贼畨四十余人从箐林爬下窥探营盘刘辉祖等带兵往迎杀伤甚多惊慌败遁等语又十一日据派往穆当噶尔设伏之防军参领徳克登额报称午刻有贼畨三十余人从额寨山梁之石洼潜行而下冲击新竖木城徳克登额带领健鋭营吉林满洲兵上前接战而委署骁骑校玛林保亦将大礟对贼队轰击击毙十余人等语窃思贼畨情势窘迫仍敢白昼侵扰营卡奸诡已极【臣】惟有严守后路俟有可乘之隙即图洗勦奏入
　　上谕军机大臣曰阅富徳此奏并未深入尚在坐守未免过于慎重据现在情形成功在即一切虽当筹画万全亦应奋力前进以图迅速蒇事岂但云谨守即有灭贼之理乎况时届春令畨地雨雪方多倘长此坐待即再守数月亦不过如是耳富徳独不计及乎目下贼畨情势窘迫已极尚数次潜出侵扰营卡我有大兵数千在彼不能相机设法殱戮贼众岂不为贼众所笑着传谕富徳但觅得路径即速进攻不宜坐待
　　同日富徳又奏言正月初八日投出金川畨人申札据供各路大兵攻围甚急贼众怕惧死守粮食缺少欲投
　　天朝者甚多因贼目查察严密是以不能逃出索诺木又复传知百姓称说绰窝斯甲遣回必系招降我等尔等但加紧防守地方若再得一两月即可完事众百姓闻此无不欢欣盻信等语【臣】思当此逆畨惶惑之时似应将计就计使其互生疑忌当将先后投出畨民饬令前往各处喊诱贼众并缮写畨字帖散插各处使贼众得以传播俟稍有可乘之隙迅即进攻奏入
　　上谕军机大臣曰富徳所奏相机离间之法止不过如治病偏方贼畨狡诡异常未必肯为我反间所惑防不可恃有此防转致稍缓进攻且贼番鬼蜮伎俩无所不至恐其因此将计就计诈为杀酋乞降之説暗藏叵测切不宜轻率出营受降万一误堕术中实属不成事体将军等当共知此意现在各路官军俱令逼近贼巢只须一处得进则他处自皆溃散若仅驻兵看守不使贼人轶出而我兵亦无由得其尺寸之地似此何时可以蒇事乎看来各路进攻官兵自当以阿桂一路最为可望至昨谕令明亮统兵应往何路协勦有益及令抽拨常青等各处兵丁如何妥善之处亦惟阿桂实心筹酌着传谕阿桂妥协办理速行奏闻
　　癸酉明亮舒常奏言正月十二日据驻守前敌之阿尔都带领金川头人斯丹增汉兵十八名土兵八名鸟鎗三十杆并带贼畨禀帖前来据供各路大兵攻打紧急我土司等畏惧令我求恩转奏
　　大皇帝饶命并将兵丁鸟鎗献出略表恭顺畏罪之意
　　等语【臣】等谕以
　　大皇帝王法光明正大汝土司虽经知罪只送出几个兵丁尚不见得投顺诚心一定还要殄灭如果实心投顺须汝土司一同到营方可奏求饶命晓谕之后即将檄谕并送来兵丁鸟鎗令其带回既杜其欲图徼幸之心更示以必行勦灭之势贼畨共知鬼蜮伎俩不能少施或计穷力竭贼酋贼目亲诣军营设计擒缚则兵力既省蒇事尤速现在【臣】等仍相机攻勦赶紧筹办防不肯为其所愚致稽时日奏入
　　上谕内阁曰贼匪当此攻围紧急之日指日即应殄灭乃尚敢巧计尝试殊堪切齿明亮等自应即将献出兵丁鸟鎗俱行存留并拘其头人斯丹增严加刑讯究出实情方为正办乃率行给与回檄并将斯丹增擅行纵归所办甚属错谬明亮舒常前此办理军务尚能实心妥协屡经奬谕优叙今办理此事错谬甚大不可轻恕俱着交部严加议处
　　甲戌阿桂丰升额色布腾巴尔珠尔海兰察额森特奏言贼酋于康萨尔一处守御不遗余力【臣】等派侍卫佛伦泰等分路进攻均于十二日寅刻奋迅直进刀斧手各兵先拽开拦道树木并抜起鹿角跃过重濠又往上抛掷火弹贼畨尽力抵御而随之鎗箭官兵先已举鎗注矢以待凡有露身滚放鎗石之贼立时击射贼畨伤死渐多正在逡巡之际三靣官兵一呼而上跃登碉顶将石板遮葢之地窖同时踏塌其在碉内外之贼均已杀戮而窖内及沟中之贼或被火弹烧毙或被所塌土石压死此碉共有贼畨一百数十名负伤逃去者甚少碉卡木城全行克获察看窖内西北有地穴一道穴顶用木板上托旁用大木搘柱颇为寛大歩行无烦伛偻系潜与第二碉卡相通之路现因第二碉卡贼畨尚在固守遂用木植石块将地穴填塞即于第一碉卡地方拿卡占住至第二三贼碉其外皆防以木城而第二碉之外又筑有石卡接应因令侍卫库徳尔进正面进攻乌什哈逹等又从左手截其来援之路攻至巳刻又将碉座木城碉卡陆续攻克复进取第三大碉攻至戌刻一面直扑碉根抛入火弹一面复派官兵两翼冲下贼恐围住在内仓皇四出我兵追杀被殱之外余多受伤窜走又将第三大碉及木城占住看得第三碉卡其下尚有寨落贼畨聚集踞守但相距稍逺且山脊两旁皆系宻箐若黑夜进攻难以接续随令官兵于适中之地赶拿木栅且运礮轰摧至十三日黎明进攻贼畨虽亦抵死相持而我兵勇气倍增四靣环攻寨落三处大碉一座石卡七座同时攻克并杀贼三十余人至此下尚有寨落碉卡复用礮击打十四日黎明督兵进攻并派兵截其后路我兵将抵碉前贼已惊慌败遁康萨尔山梁尽处皆系悬崖贼畨无路可逃从悬崖跳下跌毙者甚多其寨落三处大碉五座石卡八座又俱占据此三日内已将康萨尔山梁扫尽并将山沟内水碉寨落一齐抢占亦有杀戮至官兵内惟索伦佐领兼轻车都尉巴西萨阵亡其二等侍卫库尔徳等九员虽受鎗石诸伤俱无妨碍所有阵亡及受伤官兵容俟查明另行咨部查满汉屯土各兵本为奋励此次更属勇鋭异常凡贸易之民人运粮之夫役无不啧啧称羡【臣】等伏思此十二三日恭遇
　　皇上亲诣斋宫
　　南郊告祭之时仰惟
　　至诚黙祷上邀
　　灵佑是以士气飞腾若有神功如此大寨坚碉得以迎刃而下查此处本系进取噶尔丹寺及噶朗噶勒乌围正路而其前勒吉尔博山腿形势延长贼畨碉卡虽多未必能处处防守严宻若稍迟日时贼酋又必增修碉座攻取转为费手【臣】等察看情形拟即在两三日内迅速督攻以期捣入奏入
　　上谕军机大臣曰迩日盻望军报甚切而各路将军连次所奏俱未得手烦闷实甚览此深为欣慰康萨尔为贼畨第一要隘今既将各处山梁尽行攻克是官兵已得胜势更可乘锐罙入此实仰赖
　　上苍嘉佑阿桂等尤当努力奋勉速成大功将军等此次调度有方幸获大胜甚为可嘉俟攻得勒乌围时再行优叙所有阵亡之巴西萨甚为可惜着与受伤之侍卫库尔徳等及阵亡弁兵一并查明咨部照例防赏其库尔徳等所受各伤俱曾全愈否亦着阿桂遇便覆奏
　　同日阿桂丰升额色布腾巴尔珠尔海兰察额森特奏言此次攻克康萨尔山梁官兵各加奋勉而头等侍卫杂尔丹巴鲁图佛伦太等十六员俱更为超众出力佛伦泰从前已得过杂尔丹巴图鲁名号谨将现在出力各员声明请
　　防其吉林佐领委署领竒兰保黑龙江副总管委署领僧保防御委署领森保等三员已经赏戴
　　花翎吉林领催博布善黑龙江骁骑校委署参领博济尔图阿宻尔浑领催特苏尔图马甲博索图西通阿巴津逹尔贵州省守偹明徳何连陞千总熊必胜湖南省千总项进材土练委署守偹朗他尔等十二人亦经赏戴蓝翎可否酌量加
　　恩奏入
　　上谕曰佛伦防着加恩赏给副都统职衔竒兰保着赏给札爵木巴图鲁名号僧保着赏给札舒木巴图鲁名号森保着赏给衮爵木巴图鲁名号并照例毎人各赏银一百两博布善等着加恩俱陞一等用同日
　　上谕内阁曰此次攻克康萨尔山梁所有在事出力兵丁着赏给一月钱粮以示鼓励
　　上又谕内阁曰署湖广襄阳镇总兵官逹色自到川省军营奋勉出力着加恩实授襄阳镇总兵以示奬励
　　平定两金川方畧卷一百十二
<史部,纪事本末类,平定两金川方略>
　　钦定四库全书
　　平定两金川方畧卷一百十三
