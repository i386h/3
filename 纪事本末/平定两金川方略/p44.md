<!-- { "loadSidebar": true } -->
　　十一月丁酉温福奏言【臣】于十月十八日行抵成都询知桂林于十月十六日前往打箭炉至阿尔泰久驻章谷军营董天弼已于九月初间即自西路卧龙闗改由木坪一路目下攻勦情形无从询悉【臣】正宻加查勘适西南两路及木坪各有差人囘省【臣】亲加细询据南路材官刘彪称打箭炉至章谷四百五十里阿尔泰现在驻营其约咱去章谷二十余里副都统鐡保总兵英泰副将宋元俊等领兵驻劄攻打章谷至约咱中间一河河水深溜所造木船毎只可渡四十五人阿尔泰约于十月十五日亦往约咱等语又据木坪差人金梁柱称自雅州前抵木坪至尧碛一百二十里中间偏桥居多马不能行董天弼现在木坪东闗外安营副将静海等在木坪西闗外安营董天弼定于十月十四五日由木坪进攻尧碛等语又据西路把总赵宪武称自汶川县至卧龙闗二百七十里署逰击苏鳯麟于该处安营卧龙闗至山神沟口七十里总兵福昌于该处安营福昌近日在山神沟口建碉一座防守路口八月十三日带兵千余进攻巴朗拉夺得石卡三座上至山梁攻打碉楼因连日大雨火绳淋湿鎗炮不能施放于十六日退囘邓仍地方暂住十九日仍囘山神沟等语臣查阿尔泰董天弼于六月间一闻金川占据革布什咱小金川乗势围占鄂克什之信即分西南两路用兵夹击尚非失计而董天弼忽又改由木坪是以明正侵地虽经克复而贼酋得悉率畨众固守约咱以拒我兵且西路官兵经董天弼带往木坪之外现在福昌处只留兵一千余名分守各隘余兵无几以致不能进攻【臣】思此事办理之始所以兼从南路进兵者原因金川占据革布什咱是以就已到官兵于此进然道路迂逺本非进兵正路【臣】察看情形当以西路为正兵且此一路原系从前征金川之地其小金川巢穴即系各营驻兵之所今南路自章谷进攻而西路自北直进取其中坚前后夹攻使贼腹背受敌自不难于殄灭董天弼舍此路而不攻改往木坪【臣】实不解其何故至【臣】由滇省带来满兵二百名约于十一月初十以内可以到齐黔兵三千名于十一月内外亦可全到以【臣】愚见南路现集兵八九千名已不为少木坪一路虽再添兵亦属无益查西路由汶川出口除山神沟巴朗拉之外自必尚有可进之路奋力夹攻似可得力再阿尔泰续调重庆正标兵五百名尚未过省今福昌现以兵单禀请添派【臣】即将此项兵丁拨往西路交与福昌协同现有之兵严加防守一俟由滇带来满汉官兵到日即由此一路竭力进攻但现当军营紧要之时【臣】心实为悬切拟乗此官兵未到之际同阿桂先赴章谷查看彼地情形有与阿尔泰面商办理者公同商确约计官兵到日趋赴西路统领进勦似属两无躭悮奏入
　　上谕曰所见已得要领伫俟防音
　　同日温福又奏言【臣】自入川境及抵成都以来悉心体访知两金川之反侧不靖狼狈为奸歴年已久其设卡建碉侵窥隣境亦非一日久应严加惩创始知畏惧惟因迩年止顾目前无事徒借口舌弥缝及至事不容已又不能筹算全局期于一举殱擒因循既久转使贼匪得肆鸱张毫无忌惮其养痈成患情由即川省地方文武各官不能复讳此时若不再将小金川殱灭不但金川无所儆畏即通省各土司亦从此心懐观望于邉计大有闗系今【臣】筹度地势现在所调征兵惟南路为多此路虽距贼巢较逺但兵丁巳经前往若西路奋勇攻则南路亦可乗机进取以分贼势自不便将南路现驻之兵复又分移西路且川省緑营兵额共止二万六千余名业已调至一万二千有余川兵向来柔脆今即再行添调恐亦不能得力臣现带贵州兵三千名又经宻饬贵州预备二千名【臣】先已附折奏
　　闻俟奉到
　　硃批即飞调赴川径往西路但此次进务在直捣巢穴擒获凶渠原非茍且尝试所可了事今统计西路福昌现带之兵及【臣】带往之满洲兵二百名黔兵三千名即续调二千为数亦仅七千该处在在坚碉且口隘甚多均须派兵分布所余进兵力尚觉未为充裕惟是现调满汉官兵计将陆续到川断无坐待时日使贼人得以休息之理【臣】当先统现有之兵尽力攻倘揆度时势尚须加添兵力查陜甘兵丁素称强壮且与川省毗连似可调用臣惟尽心竭力务将小金川扫灭无遗使金川从此不敢再萌故智方为一劳永逸奏入
　　上嘉之
　　温福又奏言【臣】接桂林抄寄
　　奏折内称成都满洲营内向有拴养马匹请于此内挑马八百匹解赴打箭炉一带备用等语【臣】查从前征金川满兵并不骑马而此次满兵二百名现拟于西路进征则打箭炉以外更无需马之处已令毋庸解送以省繁费奏入报
　　闻
　　上又谕军机大臣曰办理小金川一事总由阿尔泰董天弼姑息了事并未早为筹办将来办理蒇事阿尔泰董天弼功罪自不容掩此时姑且无庸置议况董天弼不过武夫非若阿尔泰以阁臣兼办总督经理不善者可比特其渐染緑营恶习専务虚夸实为可恨伊现从尧碛一带进攻若果自知奋勉勇往建绩未尝不可抵葢前愆设复观望不前坐昧机要即于军营正法示众亦其罪由自取必不能复为曲贷耳至温福以西路与贼巢最近欲于西路进攻自为扼要之见但其形势亦不可不为审度贼人所以拒守巴朗拉者原因攻围鄂克什遂于要隘设筑碉卡扼我援兵贼既倚为负嵎之势且图自卫其死守之必固而畨人之碉卡其料皆取于近地集众合作不难终日而成无论大炮轰击未必能顷刻摧坚即幸借大炮之力攻击一碉贼即乗其残垒退而复筑势岂能层层攻击若于用炮之外令士卒轻冐矢石奋力夺取倘或稍有挫损更觉不成事体看来小金川壤地有限人戸无多除约咱及巴朗拉两处外断不能分布抵御此时南路既有重兵西路复添兵力声势极盛僧格桑自必尽力守此两路不暇他计朕意总以为攻取要防必当避其碉卡越道而进使贼人失其凭恃官兵得以乗间捣虚若能径抵贼人巢穴擒获凶渠则两路虽有坚碉不攻自破如此方为制胜之道况小金川蕞尔蛮陬尤非缅地瘴疠可比而其人众又俱资耕作为业更非能经久固持惟在各路急攻弗懈使贼首尾不能兼顾并遵朕昨降之防设法招诱使其自相解体可望速奏肤功至此次进小金川必当一举集事如兵尚不敷分拨即添拨陜甘官兵备用亦所宜然朕惟期于事有济并不惜此添调之费现已谕令文绶宻为选备二三千名兼为筹办军械等项听调拨着传谕温福悉心筹办如果尚须添兵若干即飞咨文绶如数派发将并传谕桂林知之
　　上谕军机大臣曰温福已于十月十八日至成都即驰赴章谷相度情形与阿尔泰面商进从前阿尔泰迟悮机宜其咎实无可贷今温福已至军营惟当实力协同经理所有兵粮军噐等项系督臣専责阿尔泰固无可旁诿况温福亲往西路则南路进兵仍系阿尔泰之事务当奋勉自励相机攻以期稍赎前愆若再因循观望或更与温福稍存畛域猜嫌之见则是自速罪戾矣至董天弼前赴木坪一路往返纡逥已属玩日悮事今进攻达木巴宗若能迅捣贼巢尚可功罪相抵倘仍迁延不进坐昧机冝军法具在董天弼又何必欲身为尝试乎将此一并传谕知之己亥阿尔泰奏言近日攻打约咱大碉贼畨添兵固守【臣】饬令将领添布兵练日夜围攻凡见贼畨往来即用排鎗击打其藏匿碉内者用炮攻击务期设法破碉杀贼抢占险要以图进取至西路山神沟从前由间道宻进之处已被贼畨知觉于各要隘更加防备【臣】曽嘱福昌严宻固守如提【臣】由尧碛攻至达木巴宗贼畨势难兼顾福昌即可乗机由巴朗拉进攻至董天弼于九月三十日已抵木坪官兵陆续齐集日内即可前进又奏言【臣】钦奉
　　上谕将宋元俊换给副将顶带其土目土兵分别犒赏银两无不欢感奋兴各思勉力现在一面用新铸大炮击其坚碉一面于各隘卡分布兵练如大兵攻破其碉贼畨奔溃我兵即可奋力截杀奏入
　　上谕军机大臣曰阿尔泰今日奏到各折不过覆奏节次所奉谕防而于攻事宜毫无筹措不知在彼所办何事即如约咱一路阿尔泰九月十八日折内已称现在进攻距此次奏折已阅三十余日岂有聚集多兵攻围经月不能得一碉卡之理至所称现用新铸大炮击其坚碉究于何日施放并是否能得轰摧之益亦未叙明又所称凡见贼畨往来即用排鎗击打所办更未为周到官兵既合力攻围岂可复容贼众出入且此来往贼畨必为守碉之贼运送水米阿尔泰等即未能迅破其碉而以现有之七八千兵练分派堵截断其餽运之路并非难事且系此时紧要机宜如果能严围宻御阻絶贼众应援虽有坚碉亦难持久阿尔泰即未嫺军旅而以常情揆度事理尚其思计所能及阿尔泰何总不肯稍尽心力甘于株守无防乎今温福桂林俱至军营着将以上各情节交伊等查明据实奏覆
　　甲辰阿尔奏奏言查小金川因官兵连次克防遂踞约咱要隘地方悉力固守【臣】现在军营铸成三千觔重大铜炮一位食药十一二觔配用生炮子重二十觔二十三日用以击其坚碉声震如雷日击碉尖坍卸兵丁勇气加倍从此尽力轰击一得险要即可与董天弼并力夹击力图灭又奏言【臣】前在约咱军营因见寻常炮位不甚得力是以赶铸大炮近日铸成日逐轰打以大炮之力原能打透碉墙苐贼于碉内藏匿炮势一过旋即在内填补今复用靖逺劈山等炮遂同大炮一齐并发使贼畨不及补苴且贼碉受炮之处既多被击之时复乆修筑虽坚必归倾塌并选勇壮官弁兵练埋伏于我碉之下稍有倾塌可乗即便奋勇往夺奏入
　　上谕军机大臣曰据阿尔泰奏约咱一路奋力进攻而温福又赴西路巴朗拉攻贼要害并据奏董天弼攻克甲金达山梁即可奋力进取是此畨三路分进贼人首尾不能相顾可望克期集事至前曽降防令阿尔泰等晓谕守碉贼众设法招降如果办理得宜自为有益但受降如受敌临时最宜审慎如贼碉内无名畨众自惧来投降可随时招纳以散其党即头目中或有来投者亦不妨受而抚之但不宜留于营中及用为向导至僧格桑闻有招降之信或因事势穷蹙姑求免祸或心懐叵测谲计投诚毋论是真是伪总不宜轻信惟当令其自来就势擒执行军使诈原属无碍并须令素识逆酋之人详悉辨认勿令以李代桃防不可踈于料敌托名开诚布公率往受降以致堕其狡计盖僧格桑见从前金川曽以受降完局意谓中朝大臣乞降即可无事或且从中暗施鬼蜮伎俩阿尔泰当知前此办理金川之时原属因时制宜可一不可再小金川系内地土司更非金川可比乃敢违背教约抗拒官兵罪在不赦断不能援金川往事为例朕因受降一节甚有闗系偶尔计及因为详悉传谕至军营一应机宜逺在六七千里以外难以概为遥定惟在阿尔泰等临时酌量即温福虽曽谙习军务亦务须慎重筹备相机妥办
　　【臣】等谨按行军机要必当筹意外之虞先为防范况畨人如鬼如蜮丐命乞降岂可据以为信我
　　皇上于受降如受敌之语层见叠出用以提防戎行俾知谨慎厥后小金川戡后军中视降畨如孤豚腐防不知防检贼人从此潜相勾结遂致成功尽弃重劳收复乃两载以前
　　圣明即已鉴及于此仰见
　　如神之照事无久近总范围而莫能过也
