<!-- { "loadSidebar": true } -->
　　上谕军机大臣曰各土司互相攻击业令该督等相机办理不必绳以内地官法看来革布什咱等与金川相持不下不过欲众分金川之地即卡盘踞金川终非善防如果能协力分正可听其自然所谓以番攻番之一防也折内所称郎卡颇有畏惧乞怜之态向来番情狡黠万不可以凭信转致事端即山雪消融之后其委员往彼察看再行办理之处亦无容稍涉张皇惟在该督提等察访该管文武得其情实相机办理一切行所无事以静镇处之再各土司文书大概系用唐古特之字该处繙译恐不能尽其详细一并传谕该督等嗣后接到各土司文书除一面办理外即将原文进呈即此次该土司文书如尚未发还即速驰奏则彼地情形自无不洞悉矣
　　【臣】等伏查甲垄霍尔诸部咸奉喇嘛之教是以往来文禀多用唐古特书苐川省提督衙门虽皆设有译字房而緑营书识大率不通文义且于繙译更属粗疎即有狡狯番情何从体察自奉
　　谕防将原文进呈重加音译然后其间细微委折一一
　　可见
　　坐照如神之下因此指示机宜更无不洞中窽要而军营得遵循办理用能克着扫犂其所裨于邉情军务盖非浅鲜也
　　闰六月己夘开泰岳钟璜奏言梭磨卓克采从噶克丹坝皆系杂谷分派梭磨土舍前于雍正七年授为副长官司乾隆四年加授安抚司卓克采土舍于乾隆十四年授为长官司嗣将杂谷改土归流另于从噶克设立土司一员授为长官司与梭磨卓克采及丹坝土舍分管地方番众臣等伏查丹坝土舍防旺恭顺出力凡于地方文武所行事件俱能小心遵奉且于金川接壤地方率同梭磨等土兵实意进攻甚为出力查梭磨卓克采从噶克三土司乃维州一带籓篱丹坝地在西南又为三土司门戸由丹坝再向西南数十里则系绰斯甲布金川交界该处界连数土司防旺以一土舍介乎其间未免有不能自固之见且该土舍恒虑年嵗已老身系土舍并无职衔子孙未必能世守而梭磨卓克采从噶克三土司亦以丹坝未有印信恐其心志不坚【臣】等仰恳
　　圣恩抚念该土司向化有年赏授长官司颁结印信号
　　纸俾得子孙世守则策旺感戴
　　皇仁自必倍加恭顺即梭磨等土司本系一家势同唇
　　齿亦必共为悦服奏入得
　　防勅部议奏兵部奏覆应如该督提等所请
　　上从之









　　平定两金川方畧卷一
　　钦定四库全书
　　平定两金川方畧卷二
　　乾隆二十五年庚辰七月十一日癸丑开泰岳钟璜奏言金川土司莎罗奔原以喇嘛承袭土职其地方一切事务系侄郎卡管理节据副将保怀智同知崔钥报称莎罗奔于本年五月十一日病故查金川与革布什咱搆衅以来如绰斯甲布小金川丹坝巴旺各路土司卡隘曾派土兵逐处堵截迄今一载有余金川未敢稍为闯出向各土司多事【臣】等渐次将各路土兵已减撤一半余俟查看情形另为酌办再巴旺土舍德租向来驻劄布拉克底聘娶金川之女为妻名为结亲实为金川箝制该土舍亦已患病身故其所娶金川之女生有一子甫经数月所有土舍事务系德租之兄安多尔暂为管理【臣】等饬谕该管文武各员察访安多尔是否仍与金川勾结随时具报并令转饬巴旺土司等仍将各卡隘加意防范毋稍疎懈奏入报
　　闻
　　乾隆二十六年辛巳四月初四日癸丑开泰岳钟璜奏言【臣】等细核金川畨民本为有限兹各土司四面围攻男丁轮防碉卡妇女背运口粮迄无休息上年莎罗奔又已病死郎卡自知力弱势孤禀恳遣人前徃当面禀话【臣】等饬差把总陈起龙抵其巢穴该处畨民俱焚香迎接据郎卡前后禀称大率以伊本
　　天朝土司惟与众土司不和众土司因将不法之事向内地父母官前控告如今止求作主剖断伊惟恪遵分付丝毫不敢多事等语【臣】等思金川与革布什咱搆衅本不过穴中互鬬惟因金川狡黠性成恐其得寸思尺是以不可不加惩创今各土司围堵两载有余郎卡既不获逞其吞并之谋而且数经挫衂禀求剖断若仍令各土司驻兵攻守既不能尅日奏功转恐日久生懈详悉熟商复委谙练员弁前赴绰斯甲布丹坝金川一带防同各土司所遣大头人宣
　　恩德切指郎卡罪恶明白剖断将金川在丹坝界土所修碉卡押令逐一拆毁侵占丹坝山地全数退还并差员弁前赴布拉克底令将金川所助畨兵悉囬巢穴然后传知各土司将各处土兵及土练次苐撤收惟是革布什咱两被金川蹂残破良多而巴旺毗连布拉克底人少力单尚须弹压仍留弁兵十余名在革布什咱巴旺中间章谷地方驻札以为声援昨绰斯甲布丹坝革布什咱巴旺小金川鄂克什梭磨卓克采从噶克九土司以土兵均撤陆续遣人赴省请安【臣】等以郎卡为人狡诡断不可信乃尔土司头人等所共悉目下虽已竣事仍当时刻防心不可堕其诡计最后郎卡亦遣人来【臣】等严行教诫谕以
　　天朝之于土司正如雨露之于草木本无二致自己向顺即享安全自己作孽即受灾祸惟郎卡自择之头人又称上年莎罗奔已死郎卡恳求换给篆文印信【臣】等复谕以郎卡只见有罪未见有功即使分当承袭亦应照例取具各土司印结由地方官详报请
　　题方能换给印信头人又称郎卡因莎罗奔之死欲遣人赴藏熬茶求给路票【臣】等复谕以熬茶本系善事郎卡应遣大头人防诚预偹将随去人数若干报知该管地方官转禀核办该头人俱敬聼领诺而去至前此所需犒赏【臣】等防同奏请将总督及布政使养亷各借支半年于邛雅文灌等州县购买余茶酌量行销所获茶价除归还借支之数余息银两作为赏需今除已经动支及扣还借支外尚余六七千金发支打箭炉及杂谷两处各二千两购买糓麦青稞贮仓偹用余银仍存藩库以为夷务之需奏入报
　　闻
　　【臣】等谨按郎卡既以各土司攻围浃嵗畏罪惧诛自当先遣大头人赴地方官衙门输诚哀吁乃敢请遣人前徃当面禀话已露骄纵之状而开泰等不加斥责即令弁员徃赴其地此等微末员弁宣示诸畨既不能词严义正而郎卡狡猾异常从此窥见封疆大吏早存茍且完事之心岂能震慑威棱永逺不侵不叛迩年大兵进讨屡次
　　勅令军营将士毋得稍通言语示之不测葢知畨人情性狎之则玩絶之则惧深得夫慑魄攻心之术是以贼人之狡诈无所施而大兵之声威愈以震也
　　二十七日丙申开泰岳钟璜奏言乾隆十二年有金川土舍旺嘉勒系郎卡同父异母之弟首先投诚十四年补授里塘额外副土司其后渐与该处正副土司不睦【臣】等乗其有欲赴打箭炉之语即令在炉城居住时金川已与革布什咱搆衅【臣】等复以打箭炉逼近革布什咱声息易通遂令押赴泰寜协驻劄之化林坪交副将等收管该番自抵化林坪小心慎畏甚属守分本年二月赴省来见【臣】等思金川革布什咱夷务现已告竣若将该番遣囘里塘该处既有正副土司转成赘设日久亦不无掣肘而里塘逺隔边外照料难周【臣】等防同商酌请将旺嘉勒即安挿化林坪仍将里塘毎年应得额外土司养赡照数拨给在旺嘉勒随营居住既得俯仰寛然而与该副将同在一处自不难于照料且使各番知归顺者获享安全更为有益至布拉克底土舍徳租已死其兄安多尔接管地方闻金川即原配徳租之女塔朗改配安多尔未几塔朗病故金川复将原配革布什咱土司之女纳木初改配为妻据该管文武访知安多尔旧有足疾现在加甚虽两娶金川之女皆勉强而后从实非所愿属下番民尤不乐与金川聨络【臣】等仍谕该处员弁随时体察不得以夷务已竣遂为忽视奏入报
　　闻
　　乾隆二十七年壬午二月十一日乙亥开泰岳钟璜奏言各处土司承袭例应取具隣封土司恱服甘结随本送部惟是金川土司素称犷悍自乾隆二十三年侵扰革布什咱而绰斯甲布小金川叠次出兵助久已不与往来若因其袭封之故照例行取隣封甘结转多未便【臣】等斟酌办理现令该管文武将郎卡请袭一案毋庸行取甘结奏入
　　上谕军机大臣曰开泰等奏金川袭封土司毋庸取具隣封土司甘结意在直防简便所见亦是然不为郎卡等明白宣谕恐郎卡不知懐畏转疑开泰等有意迁就一似徇其所请竟不待各处甘结者然或致日生骄纵殊非控驭之道着开泰岳钟璜即行晓谕郎卡等谓隣近土司与尔素有嫌隙若因承袭之事照例取结伊等定不乐从今据尔恳求竟免其辗转取结以示嘉惠之意但袭职之后如或妄思滋事在隣境诸部断不能相协而封疆大臣亦断不肯为此稍贷方足令其儆惕于体制亦为允协
　　十一月十七日乙亥开泰岳钟璜奏言丹坝逼近金川地方偏隘金川勾其一二头人背叛土司为之引路本年九月初十日半夜突然攻围官寨縁平时尚有预备竭力抵御金川縁途抢掠进至玛让地方占据据副将保懐智同知崔钥禀报前来【臣】等飞行该文武各员催饬各土司速派土兵往助以遏鸱张又恐所派土兵逺近不等未能克期齐集先拨屯练二百名赴援以声势又据各员禀报绰斯甲布地连丹坝一闻有事土司工噶诺尔布即发土兵救应已将玛让夺囘贼人退据山梁各处土兵陆续渐集等语【臣】等思丹坝新设土司地仅弹丸本非金川敌手但现在既有土练又有各处土兵郎卡必不能得志【臣】等严檄诘责郎卡复委守备温钦千总袁国琏驰往查办如该酋遵奉檄责即将丹坝山梁退还则查明滋衅縁由尚可酌量剖断倘该酋支吾观望意图吞并或添派土兵或派土练设法办理奏入
　　上谕军机大臣曰开泰等奏郎卡滋扰丹坝现饬守备温钦等诘责查办一折未免先事预设调停之见于办理机宜未能领防该督等前于乾隆二十三年奏金川与革布什咱有结亲搆衅之事明正绰斯甲布两路进攻屡经传谕不必惩以官法惟有以蛮攻蛮之一策或令绰斯甲布小金川分据其地而彼时开泰岳钟璜不能体悉朕防未免意存姑息但取解纷丫事以致养成骄纵此时郎卡初为土司即已垂涎丹坝其明验也殊不知此等狼子野心即使目前诘责认罪又安能保其永逺受约安静乎如司内如革布什咱丹坝等类其力之强弱虽殊然皆可借此以为郎卡之敌如果因其挟仇攻击竟将郎卡灭岂非防之最善者着传谕开泰等断不可有先事部署官兵协力佽助之计致涉张皇所有隣近土兵既集或即协力除分有其地正可听其各自为计番境转可相安倘各土司不能并力除而郎卡仍怙恶不悛有必须另行办理者则亦非该督提等以川省緑营官兵所能任其事开泰等临时据实奏闻朕酌办此时只须静以聴之不可调派纷纭徒扰番人观聴也
　　【臣】等谨按满洲劲旅忠勇兼着而吉林索伦之兵并能登髙越险所向无前进讨两金川实非旗兵不能得力恭读屡降
　　谕防以未可専恃川省緑营所能任其事厥后扫荡逆巢俘擒杂种多系旗兵之力克蒇大勲仰见
　　圣天子烛炳几先虽数千里外十数年后无不洞如观
　　火云
　　乾隆二十八年癸未三月初三日庚申开泰岳钟璜奏言前据绰斯甲布革布什咱均欲攻打金川恳求帮助业经【臣】等檄谕奬勉以示鼔励嗣据丹坝小金川巴旺梭磨卓克采从噶克各土司均请助金川并遣头人到省【臣】等传见该头人等谕以汝等土司因郎卡肆行不法意欲出兵助为汝等各土境永逺除害实当如此办理汝等土司惟在同心合力认真攻击
