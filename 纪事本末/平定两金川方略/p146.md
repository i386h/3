<!-- { "loadSidebar": true } -->
　　上谕军机大臣曰据阿桂奏称当噶尔拉退兵时若转战而出官兵不无损伤是以将计就计先守各隘令官兵徐徐撤出等语阿桂在当噶尔拉军营贼方猖獗即与鏖战亦属有损无益阿桂能整暇退兵全师而出事势如此并不以其不战为怯也又据称资哩一寨从前既未驻兵今忽有大兵往屯其地贼疑即日进兵益促其预备之谋自当扬言于众使互相传播以懈贼心一俟所到官兵足敷应用即约南路一同进攻使其猝不及防庻易得手等语所见甚是自当如所计而行似此筹度合宜朕实为之嘉许此即阿桂所见周到处朕所以倚任阿桂亦即在于此又据称索诺木回巢之日仍携僧格桑以归等语殊不信昨称金川脱出之番人琳心摩供称索诺木令僧格桑仍驻美诺之説似较近理索诺木既借僧格桑之力潜回小金川地方号召降番复叛尽占其旧时巢穴且侵扰木果木军营索诺木将一应军器等项运回金川其所得已不为少若径携僧格桑以归即反覆无常未必能骤变若此而僧格桑及其头人方且得志骄矜未尝不萌复振旧巢之念亦未肯遽行受制金川听其驱遣即小金川番众亦必恋其旧时土舍不肯甘为金川所辖索诺木若竟欲违众并吞将僧格桑拘往金川安得有如许大力量是僧格桑仍在美诺之分数居多阿桂进兵收复时务将各路堵截使逆酋无从窜逸然后进攻美诺将僧格桑擒缚献俘诛磔行集兵进金川则士气更扬而军威益振断不可为僧格桑已回金川之言所惑疎于布置至所称逆酋如此鸱张揆之天理人心断无不灭贼人实心殚力通盘筹画必其有成等语览之稍为慰懐惟望阿桂坚持此心早得胜筭迅奏肤功以膺茂赏
　　癸未丰升额舒常奏言查宜喜各营垒早经修理坚固但目下西南两路官兵暂撤贼众不无窥伺更宜妥协防御【臣】丰升额连日将各营卡加筹办今已修成三层大碉十二座俱派弁兵日夜防守彼此声气聨络倘有贼番滋扰痛加殱戮以寒其胆惟距后路泥峙冈稍逺现令提督马彪前往察看要隘行添设碉卡总期严宻无虞至作何攻之处统俟阿桂札到即行遵办
　　丰升额舒常又奏言【臣】等查格江渡口实绰斯甲布军营后路之要隘而觉木交更为宜喜咽喉曾令五福添拨兵丁防守但绰斯甲布后路绵长而西南两路大兵俱已暂撤现在贼人注意在此窥伺【臣】等惟有昼夜防范并严饬后路各镇将加意防备不致稍有疎虞均奏入
　　上谕军机大臣曰丰升额等奏修建碉卡以利防一折所见非是丰升额等在宜喜军营驻兵已数年有余凡要隘路应防侵轶各处营卡应防偷刼随地随时何一不当守御丰升额谅俱办及何以当此时忽专言防守且行军之道进一步即当守一步必防守有方然后能进得利守并非两事如丰升额等所言竟似前在宜喜专为攻今驻宜喜专为自守岂朕谕丰升额等仍驻宜喜仅令其为株守计乎至伊等在宜喜上半年虽无寸进然颇知设法覔路并时常打仗间有攻得碉卡杀戮贼众之事看来尚觉奋勉此时固未可轻率妄进复为扑碉塞责之举但亦当审度机宜牵缀贼势整励士卒以待进使贼人不能测我端倪自必不敢轻犯乃竟束手无策徒尔添建碉卡于事何益况温福营中多建碉卡令兵丁搬运木石疲劳不堪其后竟以卡多分拨兵力随之大挫丰升额等岂不闻之何转蹈其覆辙乎今既修筑已属成事不説但须聨络有法勿令官兵坐守頽靡置之无用而其出力修建兵丁亦当加之犒赏使其悦而忘劳此亦将帅抚循军士之不可少者又据称绰斯甲布后路绵长现在贼番注意在此窥伺等语更不成话前因阿桂尚在当噶尔拉大局未定恐丰升额一军孤悬贼境致彼窥伺乃朕遥为筹度之词自阿桂退至翁古尔垄与宜喜军营声息已通现又简派八旗劲旅并添调各省精兵防官兵声势日盛贼必不敢复肆鸱张今昔情事不同此可信之于理者况丰升额等既奏军营之事自当据实在情形而言设贼番果有窥伺于何月日侵何营卡官兵如何御击曾否就势杀贼或官兵不无小失均不妨逐一奏明如阿桂在当噶尔拉军营贼番来侵经奎林奋力击败试问丰升额等宜喜曽有是乎乃因朕前此有防贼窥伺之旨伊等即以为贼番注意窥伺其实毫无指实军营奏事岂宜若此朕从前令丰升额等移兵赴援阿桂伊等仍驻宜喜不动朕不以伊等违旨为非方深嘉其有识不肯滞泥迁就为之喜慰今因朕虑及贼人窥伺伊等即为依様葫芦朕不但不以遵旨为是且虑伊等如此漫无主见何以任领兵之责甚为不怿此时虽尚未进丰升额等亦不应专务防守坐待且现已添派西安驻防兵一千滇省緑营兵一千前赴宜喜军营丰升额等更不应专恃修筑碉卡为事朕方以丰升额舒常自带兵以来似有出息不意其一停进茫然无策竟至于此将来独任一路统兵尚何足以倚信着传谕阿桂急速代为筹画就近扎寄讲授机宜使其胸中畧有把握并遵前旨熟筹进金川时何人在何路领兵迅即切实覆奏
　　同日富勒浑奏言查头起滇兵一千名【臣】已饬令迅赴宜喜军营其后起滇兵一千亦饬带兵将领遵照阿桂咨派令赴南路军营至甘省緑营官兵系从松潘一带至保县即由保县取道经由杂谷前进赴绰斯甲布一路较为便捷奏入
　　上嘉之
　　同日富勒浑又奏言查各路口外台站马匹自用兵以来原设续添每处自十余匹至五六十匹不等如遇往来
　　钦差大臣行走迅速需马协济之时向系雇覔民马及派拨营马分段应付但南北两路各站差务较简业经【臣】酌拨马匹照旧安设至西路即日大兵云集需马倍多【臣】酌于桃闗跟达桥卧龙闗向阳坪日隆军营五处各加添马四十匹即在川省存营马内抽拨安设所有应支草干银两仍令查照前项酌拨军营之例在台支给奏入报
　　闻
　　同日陈辉祖李国柱奏言此次赴川弁兵【臣】等宣布
　　皇仁谆切勉励颇知感奋南北两省防游等官多有恳派军营効力如提标千总吕玫先因委署别营守备未得与调该弁禀请随征当即派入又如施南协马兵王志因伤足难行适有未经派出之该协外委戴必达因办公至彼情愿辞退外委顶补马兵前往【臣】等因其勇往可嘉即令以外委随队其余弁兵告请顶补前进者【臣】等俱经奬赏鼓舞又沿途居民本年荷沐
　　皇恩缓征正赋复缓漕项感激思奋闻官兵经过运送军械需夫争先来站受雇巴东一路人烟稀少其傍近之恩施宣恩建始等县民夫亦多自行趋集军行偶有遗失行装随路赶送交收【臣】饬各站属员凡雇用者俱即给值余悉慰劳遣归不使丝毫借扰奏入
　　上谕军机曰陈辉祖等奏千总吕玫自请随征又外委戴必达因途遇马兵缺出即愿辞退外委顶补前往緑营弁兵如此深知大义实属可嘉吕玫戴必达等到营后着阿桂留心察看如果奋勉出力即从优拔补以示鼓励
　　上又谕内阁曰陈辉祖奏此次沿站居民闻官兵经过运送军械等项争先来站受雇其军行偶有遗失行装随路赶送交收等语此诚佳事该省上年过兵地方本年新正曾经加恩缓征今沿站傍近各县民夫俱能踊跃急公自宜并沛恩膏用昭奬劝着该署督查明恩施宣恩建始三县量度缓征十分之几奏闻请旨直隶河南陜甘云贵等省兵行经过各州县节经降旨加恩分别缓征其沿站傍近之州县民夫如有协助办差出力者并着该督抚一体查明具奏朕酌量加恩以普一视同仁之意该部即遵谕行【臣】等谨按国家大兵大役正军民趋事赴功之防楚省往川弁兵一闻简派即禀请随征且有因公到省愿退外委顶补马粮前往者其勇敢果鋭之气实足以壮军威而寒贼胆至沿站居民争先受雇见行装偶遗随路赶送尤为踊跃急公由我
　　皇上深仁厚泽浃髓沦肌兵民等无不感激天良凛然
　　大义乃甫经奏到复荷
　　恩纶弁兵则从优拔补民夫则量缓输征鼓励戎行振兴民气所以同仇敌忾亿万人如一心也







　　平定两金川方畧卷七十二
<史部,纪事本末类,平定两金川方略>
　　钦定四库全书
　　平定两金川方畧卷七十三
　　八月甲申
　　上谕军机大臣曰军阿桂已赴日隆即日筹辨収勦金川之事虽现在各省所调兵力不为不盛但分路进勦需兵尚多不可不寛为筹备湖北湖南两省原调过兵五千此次又续调兵四千陜甘两省前后共调过兵二万四千不知各该省现兵除防汛需用外尚可选拨二三千备用否着传谕陈辉祖勒尔谨等通盘酌核如尚可备调即帯兵弁及应帯军装器械预为办齐或俟川省军营咨调或朕降防调取即料理迅速起程遄赴应用倘不能如所调之数亦不妨据实具奏不必因有此防稍为迁就也同日
　　上谕军机大臣曰前据阿桂奏除黔兵三千外尚请调湖广兵五千云南兵二千山西兵五千共一万二千朕以晋兵无用已调滇兵二千楚兵四千陜甘兵二千共八千名其所请京城及索伦等兵一万今已沠京兵二千吉林兵二千索伦兵二千西安荆州驻防兵三千并成都自愿赴营之驻防兵五百通计满洲兵共九千五百较伊原请相仿且俱陆续起程惟緑营兵比阿桂所请尚缺四千今进勦金川惟期迅速成功且每月已费军需百余万两即再添兵数千朕亦无所吝惜现已飞谕询问陈辉祖能否再备楚兵二三千并问勒尔谨能否再备陜甘兵二千令其一面覆奏一面备办尚可得兵数千着谕阿桂即速通盘筹画进勦金川仍需添兵防千方足敷用迅速据实奏闻并不妨一面飞咨陜甘湖广两督某省需兵若干即令遄程赴川以冀克期集事
　　同日阿桂色布腾巴尔珠尔海兰察奏言此次収复小金川惟在筹备齐全一有举动即如破竹始可振军士之心而寒贼酋之胆今小金川之地皆有金川贼人据守办小金川即所以办金川不得不所调新兵约计可敷分路之用遄行进取今六月中先到西路之黔兵现存一千二百余名其成都驻防五百名亦仅到二百名现除新到续调之黔兵一千名外其余新调各省官兵应赴西路者五千名此时尚无一起前出桃闗而西路旧存之兵頽靡已极全不足恃其南路非俟新调官兵到日亦难举动而应赴南路兵内云南陜西二千始从成都起程【臣】等窃思若如上次进勦由资哩而鄂克什由鄂克什而路顶宗明郭宗节节进攻则逆酋只须数百贼番严守以少兵而阻我多兵转致稽延时日是必当于一路之中为分头并入之计方易得手况小金川道路情形各侍卫章京镇将等攻勦一年均经熟谙而贼人力量不过支御当前一面其余可进之路未必均能据守【臣】等原不必俟旗兵到齐惟在所到各兵足敷应用则如美美卡木防坝鄂克什以及附近本布尔桑冈之玛尔廸克贡噶等处兵指定处所分头齐进所有形胜地方同时占据又先与南路及绰斯甲布克期同日进攻庶贼酋顾此失彼无从抵御一经克防贼势必成瓦解小金川地计日可平【臣】等与熟习帯兵之员并可信之土弁土目详悉熟筹众议佥同皆谓与其少兵前进转为贼番所阻不如兵力稍齐足资分拨克日并举则虽进兵稍迟而収功自为迅速奏入报
　　闻
