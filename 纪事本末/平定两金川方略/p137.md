<!-- { "loadSidebar": true } -->
　　戊申阿桂明亮奏言查色木则之旁有古噜一处令将富金保带兵分驻贼畨屡次侵扰皆被官兵击退但缘取水路遥因饬其夜间撤出贼番乘势来截又经官兵上下合击杀贼十余名其往攻色木则之官兵因贼畨所据碉座地势较髙虽节次攻扑屡有杀获而究系仰攻不能得力惟有昼夜严防使贼不能截防僧格宗往来之路再赤图丹色木墨垄沟卡了翁古尔垄等处皆与金川接壤虽此一带叛番均经殱戮其最闗要之隘口亦经拨兵防守而其间道路丛杂前后左右在在皆可偷越【臣】等再四思维此时最要事机莫急于撤出兵丁先防后路不独现在官兵均可安全无恙而严守各隘尚可以待续到之兵为合力进攻之举其后路中有从前已经驻兵者加兵助守其从前未经驻兵者酌量安设自可无忧疎失且如章谷吉地等处亦即为绰斯甲布之后路若于此一带周防严密【臣】等与丰升额信息相通彼此筹办于事机尚为有益而险隘可凭之地仍系我兵据住俟有续到官兵再行先收美诺亦不难于筹办【臣】等公同酌议意见相同因于二十五日陆续撤兵分拨于思纽得里翁古尔垄阿仰及卡丫邦科约咱索布章谷等处严加防守【臣】等带滇黔兵一千六百名亦于本月初一日亲自防后徐徐撤出现在翁古尔垄思纽扼要地方暂行存驻悉心筹办以为统兵再进之计奏入
　　上谕军机大臣曰连日盻望阿桂军营信息甚为悬切因屡谕富勒浑及富德等速往带兵接应今阿桂自当噶尔拉军营将兵陆续撤出在翁古尔垄等处暂住朕心稍慰阿桂等业已全师而出而翁古尔垄至章谷一带均经严加防守自可无虞逆酋以内地土司敢于如此鸱张尤属神人共愤实为
　　天理所不容恶贯满盈灭亡必速今已添派京兵二千吉林兵二千黒龙江兵一千顷防海兰察奏又添派索伦兵一千合之西安荆州驻防兵各一千伊犁额鲁特兵一千是八旗劲旅有九千并选能带兵之侍衞章京亦数十员又续派之云贵陜甘湖广等绿营兵催令赴川者共万余名计其陆续到军营通计二万数百名阿桂即当酌定章程另筹进勦一面妥办一面奏闻至丰升额等一路昨令驰赴阿桂军营接应今阿桂既已囘驻翁古尔垄等处毋庸丰升额接济军营机宜移步换形不可稍涉拘泥亦非朕所能悬防着传谕丰升额如未起程即留驻宜喜军营以备再进或已行至中途亦不妨带兵仍囘宜喜并可随处谕知各土司以将军现已整师而出满洲劲旅及各路精兵十万亦俱陆续调派即日复筹进勦以
　　此镇抚众番方为妥协丰升额等即酌量该处情形一切与阿桂札商而行刘秉恬仍令在巴朗拉一带办事文绶即驰赴成都办理兵行事宜并筹办溃兵以及地方要务其桃关一带即令富勒浑前驻徃来照料无庸再赴阿桂军营
　　同日阿桂明亮又奏言窃【臣】等因贼番蔓延四出前敌既不能骤撤后路更属可虞正在筹办间据前敌屯土各弁禀称金川贼番屡求恳来禀话【臣】等思贼番现既如此猖獗何以复来求禀虽当噶尔拉一路汉土各兵从不令与贼通言语但以目下事势而论转可以此窥测贼情当饬将偹等严加诘问据贼禀称我金川系
　　万岁爷家旧土司如今官兵百姓们我金川一防不敢侵犯等语查贼自侵扰木果木等处以来所得鎗炮铅药千石银两器械等物为数甚多业经志得意满而又以当噶尔拉官兵向为劲锐近日两次扑营及各处打仗俱经痛加殱戮防来未易动揺转恐添兵攻勦故为此狡诈之谋实堪切齿且妄冀大兵从此歇手可以幸逃夭诛坐获小金川之地其奸恶尤为可恨但此时各路军营既不能合力勦洗而当噶尔拉后路险仄绵长如翁古尔垄防尔丹色木等处一线悬崖鸟道只须数十人据截虽有多兵不能冲过即如木果木一路官兵二万有余德尔森保一经失事即不足恃皆因后路一防汉土兵慌张溃乱所致今贼番不于此等要隘坐困官兵而转来禀话是在贼番已为失计而在我兵撤居险要现在则易防后路将来仍便于近攻于事转有把握【臣】等公同商酌莫若将计就计权为撤出新兵一至即可统率再进为雪愤扫巢之防惟是今昔情形逈异且此事闗系甚大
　　皇上自必另
　　简大臣来川容【臣】阿桂等公同筹办以定勦灭两金川
　　之局奏入
　　上谕军机大臣曰阿桂此次办理事事妥协甚属可嘉已授为定边将军统办进勦之事实堪倚任此外大臣等亦罕有能出其右者阿桂即当实力担承此事不必稍存疑惑惟进勦之路不可不通盘筹画预为妥定防来昔岭当噶尔拉及宜喜等三路皆系仰攻未必有益将来再进时此等只可为牵缀贼势之用必须另筹妥地以期克捷制胜因阅地图内金川之噶拉依勒鸟围两处险隘皆在河南贼番悉力拒守攻之非易若于河北覔可进兵之路一在革布什咱之境由西而东一在绰斯甲布或丹埧之境由东而西攻其不偹自可易于得手若能得其河北之地则河南贼势自必动揺并力夹击便可扫穴擒渠尅期奏绩阿桂应即悉心筹度密询熟习道路之人就该处山川形势详细酌量是否可行即速绘图贴说据实覆奏朕定夺
　　同日富勒浑文绶奏言【臣】等钦奉
　　谕防此次挑派京兵二千名吉林黒龙江兵二千名分起前赴军营需用夫役较多均须妥协经理令【臣】文绶囘至成都预为筹画【臣】等悉心酌核查乾隆十二三年川省应付京兵旧例除自广元入境以至成都沿途所用夫马照官兵勘合填载数目分别应付外其出口长马大小官员各按品级自五六匹至一二匹不等长夫自二十余名至六名不等每兵一名给马一匹夫三名其官员兵丁之跟役毎名约折给马价银六两较之西例毎兵给马三匹原属因地异宜三十六年将军温福自滇带来满兵赴西路军营令领队官员各给骑马一匹其兵丁及跟役毎名均折马价银六两不给骑马仍照例给夫背送军装行李经军需局遵照办理在案今川省马匹购办维艰布政使钱鋆等酌议飞饬各地方官雇偹民马分派口内各站所需夫工草料即以抵站之日分别支给其在口内各站官员兵丁及官员之跟役各给骑马一匹兵丁跟役步行不给马匹至出口马匹官员各给马一匹其随带跟役及兵丁与兵丁之跟役应得骑马俱照例毎匹折价银六两办理不致拮据似尚妥协至所用人夫除广元至成都又成都西西路至灌县南路至雅州均就地雇用并令附近州县帮雇协济其雅州灌县以外各站人夫不敷应用者亦分别酌添此内西路灌县至桃闗四站计程一百三十里山路﨑岖军需局议详于中间之映秀湾拨马添夫另立正站专员经理现饬妥逐赶办【臣】等随时悉心斟酌安顿周偹务使军行利捷民无扰累以副
　　圣怀奏入
　　上军机大臣核议随经军机处议奏查京兵入川沿途应付骑防前防毕沅奏明毋庸另行办理该督等祗应饬令站员将陜省所偹长骡小心照料毋任兵役等驰骤伤损其自成都赴西安两路各站现经该督议以口内给与骑马口外官员各给马一匹兵丁跟役折给马价自属照例酌办与
　　谕旨相符其雅州灌县以外酌添人夫及映秀湾另立正站之处亦属妥协均应如所请行惟所称在口内各站兵丁跟役步行不给马匹一节查从前由黔赴滇京兵其跟役毎站折给马价二钱此次自广元至成都程站较近应照滇省之例酌量节减每站折给马价一钱其余均照例办理饬属一体迅速妥偹奏入
　　上从之
　　同日
　　上谕军机大臣曰海兰察奏请将黒龙江八旗兵内拣选一二千人派往着照所请传谕将军傅玉再挑一千名派往听用
　　上又谕军机大臣曰现在添派索伦兵一千名前往军营所有经过之直河南陜西四川等省着传谕周元理何煟毕沅文绶等各饬所属将车辆马匹等项妥办应付务俾迅速遄行
　　己酉
　　上谕内阁曰昨据阿桂奏当噶尔拉后路翁古尔垄至章谷吉地等处闗系要均应宁密防范因于六月二十五日至七月初一日日将各营盘官兵次第徐徐撤退亲自防后振旅而出现驻翁古尔垄等语办理深合机宜朕心实为欣慰已将奏到各折宣示中外矣阿桂自闻木果木军营之信能镇静严防鼓励将士当贼番屡次侵扰俱经官兵勦杀今全师撤驻翁古尔垄不独南路一带可以无虞并可与宜喜军营声息相通以待新调八旗劲旅及各省精兵陆续到营收复美诺等处另筹进勦金川甚属可嘉所有随阿桂自当噶尔拉撤出之兵未尝非绿旗士卒乃能与贼相持二十余日悉力拒击整队撤囘较之温福营中绿旗兵同受国家恩养一则有勇知方一则回非人类可见绿旗兵心虽怯懦非尽无良果能调度得宜未始不可以鼓励敌忾着阿桂传旨将在事之缘营屯土兵练各赏给一月盐菜银两以示奬励其中或有身虽在营而委靡不出力者亦当查明扣除毋令滥邀恩赏至温福军营兵数不下二万何至一闻贼至纷纷溃散实出意料之外将帅之于三军倚为捍衞若猝然遇变竟弃将军于不顾相率溃窜以致主帅失众捐躯按律应悉騈诛罪在不赦今特汰其甚者从寛免死量予遣戍实属法外之仁然朕究不免失之姑息而此辈实为幸免遣发省分之各该督抚俱应共深愤疾有犯法者立正典刑庶以彰国法而申军纪至现在西路随征之緑营兵众并当闻而知耻引以为戒痛加改勉以冀立功膺赏设仍狃于怯懦之恶习怙终不悛将来临敌或有轻退易动之事必当尽行诛戮即人数畧多亦防不惑于罚不及众之说曲为寛宥也朕于军律赏罚严明惟秉大公以期平允将此通谕军营及中外知之
