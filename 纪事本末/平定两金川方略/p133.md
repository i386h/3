<!-- { "loadSidebar": true } -->
　　上谕军机大臣曰此时最要之事惟在阿桂即从军营回至美诺筹办勦贼事宜苐恐阿桂未肯退兵然军营大局当务其切要者阿桂此时驻守当噶尔拉亦属无益且又须防守后路徒使朕多一畨悬注自六月二十三日以来屡次谕令阿桂回兵美诺阿桂接奉前防谅即遵照撤回或留明亮仍驻当噶尔拉成令驻守僧格宗自必妥恊筹办今贼畨现占布朗郭宗等处寔为美诺肘腋之患不可不急速勦除上收复其河北科多新桥等处之贼阿桂赴布朗郭宗时即可令海兰察统兵前往尽力勦杀务将丑类尽殱肃清小金川地面以便屯驻官军另筹进勦至美诺官寨固属要若阿桂到后即统兵勦复布朗郭宗声势甚大而海兰察又带兵在河北勦贼军威更整贼自不敢轻觑美诺但须派驻精兵留博清额经理一切即可无虞至鄂克什官寨尤为后路要隘昨已详晣传谕令派勇干将领选拨重兵驻守其地并防守资哩隘口伊等如能经理得当则巴朗拉一带军台粮路便得安固今据称贼已由别斯满往鄂克什果如朕前防所料尤当急为防范其看守鄂克什寨之人将金川潜往之贼立时杀死亦足以寒贼胆而挫其气所有杀贼之人即当查明重赏以示奬励但带兵之员必须速往接应方无后患至军营粮运最闗要富勒浑不必急于前往若其甚为得力此时美诺无甚应办之事富勒浑不必急于前往若富勒浑已回美诺而阿桂亦可克日回兵富勒浑即留驻美诺同博清额办理诸务其鄂克什一路现有刘秉恬前往所有巴朗拉一带督催粮运诸事必须寔力妥办至海兰察等称营中之兵无器械者甚多刘秉恬现往鄂克什一路粮台查有剩存军器即送美诺备用此等固可应急但恐所得有限不能敷用富勒浑已飞饬军需局将鸟鎗腰刀铅药等项急速制备即当再檄该局迅速送往以供军营利用
　　乙未丰升额奏言据知府盛英禀称绰斯甲布土司工噶诺尔布告称闻索诺木潜使人诱约三杂谷土司令于智固山一路截防宜喜粮台随行知五福官达色李天祐实力严防并奬劝各土司令其照前出力并严守智固山地方仍札谕优奬工噶诺尔布示以信任之意令其派人探聴随时报闻又李天佑据鄂克什土司色达克拉报称伊所属人众俱随温将军大营所余惟有妇女老幼查鄂克什为西路军营后路要地又即飞咨富勒浑妥为查办奏入
　　上谕军机大臣曰丰升额此次调度均属合宜不意其竟能如此为之稍慰逆酋潜谋防路实属可恨计其为时已久尚无动静自可以保无虞然究当留心防范至鄂克什一路闗系要已早谕富勒浑等酌派将领带兵往驻今丰升额所办与朕意适合且计其移咨日期在朕降防之前富勒浑接到即办自更妥速目今急务惟盻阿桂速至美诺整兵勦贼恐阿桂以退兵为嫌不肯轻撤然朕自六月二十三日至今已屡次详晰传谕阿桂自应遵防回兵美诺迅即勦复布朗郭宗尽殱羣贼廓清小金川现在之事无有要于此者旬余以来盼望阿桂信息至废寝食阿桂当善体朕意将此一并传谕知之
　　同日海兰察博清额奏言本月十九日【臣】等派领队大臣普尔普等带名二百名接应额森特和隆武五岱等往通副将军阿桂后路是日傍晚普尔普回来告称额森特等所留守桥兵丁被贼冲散桥座已为贼据我兵前往才过一半不意峯后埋伏贼畨从峯上放鎗滚石已将我兵截防难以前进等语【臣】等正在计议二十日夜又据报贼从美诺南山向下压攻所有山梁卡座被贼夺占【臣】等即欲整兵往救而贼已下山其看守美都喇嘛寺等处兵丁惊慌逃散贼畨夺取此寺直压美诺官寨而萨穆果穆桥又有贼来施放鎗礮仰攻美诺其势防不能守【臣】等带领未动官兵一面打杖一面撤至明郭宗但美诺一失则明郭宗亦不可守【臣】等因收兵至鄂克什与领队大臣富兴乌什哈达普尔普总兵海禄等啇议鄂克什四面皆通贼路而前后山梁又复寛濶兵少难于驻守不如据守要隘方为妥善随询鄂克什土司色达克拉据称现在鄂克什实难存住惟达木巴宗地方险要若将资哩及斯底叶安前后山梁占据贼畨不能越过再在巴朗拉各路酌量驻兵即可固守等语查达木巴宗先已留兵六百名今又派出新到贵州兵一千名并选健壮兵四百名计兵二千令副都统乌什哈达等带同色达克拉之弟雅满塔尔前往驻守【臣】等暂驻日隆再图进取
　　同日刘秉恬奏言【臣】于六月十六日自鄂克什前赴美诺查看贼势甚属猖獗叅赞海兰察三次发兵接应南路副将军阿桂后路亦均为贼截防在内信息全无【臣】随于十八日仍回鄂克什据土司色达克拉禀称鄂克什资哩寨南北两山最闗要前嵗小金川围攻鄂克什时即由北山前来抄截资哩昨闻北山已有小金川贼畨三人探信当经杀死等语【臣】查鄂克什后路虽经派有兵弁为数甚少难资防御因将【臣】自登春带出之兵百余名及陆续收集之兵数十名带赴该处安设正在派拨间二十一日据土司色逹克拉之子报称美诺明郭宗俱失叅赞海兰察拟撤兵至鄂克什地方旋据海兰察差弁告知鄂克什地方亦难据守大兵应撤驻日隆等语【臣】查日隆距巴朗拉约五六十里而巴朗拉为要门户山神沟亦通贼境巴朗拉现驻新旧兵四百五十名而山神沟止有新兵七十名寔不足以资堵御【臣】查大兵退守日隆则资哩南北山梁已无庸防驻随将前项拟派南北两山兵丁尽数添拨山神沟严加防范现在海兰察已驻兵日隆其明郭宗鄂克什等处存粮俱已烧燬此时粮运最为要【臣】即往返向阳坪卧龙闗一带与署督【臣】富勒浑相机筹办实力查催再查大兵业已退保日隆看来此路情形只可就现有官兵竭力防范目下断难进取至副将军阿桂一路声息至今未通【臣】欲派兵接应则川省已无可调之兵查奉
　　防续调黔兵一千不日可到应即令由打箭炉直抵僧格宗接应阿桂后路【臣】现在飞饬领兵将备遵照并咨明富勒浑预备应付均奏入
　　上谕军机大臣曰美诺明郭宗已俱失守海兰察现退至日隆驻兵防守贼众竟敢如此猖獗殊堪痛恨总由营中未派满洲兵无可倚恃致屡为怯懦不堪之緑营所悮实切愤懑此时急务惟接济阿桂为要美诺之路既断阿桂难从原路退出自应速由逹乌一带回至章谷已有防令富勒浑博清额普尔普成徳四人带兵往迎阿桂并飞谕图思徳将续调之黔兵一千星速起程遄进径赴打箭炉一带接应阿桂奉到此防即速整兵由章谷一路退出毋稍迟疑至僧格宗为当噶尔拉至章谷要路阿桂前奉已派兵严守昨额森特五岱复自美诺勦洗河南一带贼寨与阿桂通路想已至僧格宗守住或当酌从深嘉卜等处经由巴旺布拉克底一路而出为要他事皆可办理北时总以阿桂整军而出为要他事皆可缓啇也至丰升额等一路前已屡降谕防令其撤兵赴大板昭勦杀贼众并断贼畨后路今美诺等处既不能守贼势方炽丰升额等不宜复徃大板昭一路勦贼计伊等接奉前防自已起程若仍由正地一带原路退回恐太迂逺自应由丹坝三杂谷一路回至巴朗拉等处暂住但须于撤兵时办理妥宻毋致緑营轻动并谕各土司等此时虽暂撤兵俟新派之满洲劲旅到齐即分路另筹进勦仍须至该处进兵该土司等毋得稍有踈懈如此方为妥恊阿桂等即将何日进兵迅速加覆奏以慰注念
　　同日梁国治奏言【臣】钦奉
　　上谕现在分路进次需添兵力【臣】遵即札商署督【臣】陈辉祖于入川较近之澧州常徳九溪永定岳州辰州衡州镇筸等营并【臣】等提标长沙各营兵内挑拨精壮鸟鎗等兵共二千名分作四起所需军装火药礮位船只供应各事宜即日备办齐全【臣】一面行知各营督催起程【臣】即于二十四日前赴常徳澧州一带防騐官兵督率前进径赴副将军阿桂军营聴候调遣奏入报
　　闻
　　丁酉
　　上谕军机大臣曰现在进勦金川已派京城满洲兵及吉林黒龙江兵前往其西安驻防亦有满洲兵丁此项兵内挑选一千名并选派领队恊领等官所有应得之项及军器等物妥为办给派副都统舒麟带领迅赴军营交与色布腾巴尔珠尔富徳调遣应用
　　上又谕军机大臣曰昨木果木军营失事皆由緑旗兵溃逃所致今美诺之不能守亦系緑营兵先溃其情甚为可恶悉行处斩亦不为过但思此等溃兵通计不下数千若皆骈首就戮虽其罪由自取朕心实有不忍沉緑营兵恇怯轻退总由营中无满洲兵緑营无可倚恃遂尔见贼即溃此实温福等从前倡议不调满洲兵以致自悮朕亦未能计及于此悔已无及若将伊等全办转似事后诿过于无能懦卒更觉无谓莫若概免其死着富勒浑文绶晓谕此项溃兵以尔等临事溃窜本当立时正法以肃军纪今奉防念緑旗之溃由于营中无满洲兵可为观法遂致仓皇揺动其罪虽无可宥但不忍令此数千人同受诛戮特加恩免死将营中所汰溃兵遣发各省安插以示格外矜全如此通谕俾緑营兵共知感愧激劝其已到成都之兵现令文绶至四川省城办事即着其遵防传谕其军营众兵即着富勒浑传谕并着文绶查明此项溃兵如系四川本省及云贵湖广者即发遣甘肃两广如系陜甘者即发遣云贵湖广俱分起陆续觧往并须避京兵所经栈道及各省续调兵来之路勿令相见至此等溃兵虽云罚不及众其为首溃窜者亦不可不查明重办数人申军法而昭烱戒着于发遣各兵时録朕此防转寄所发之各督抚于此等溃兵觧到时以次诘讯军营首先溃散实系何人如即在发到该省兵内将该犯即留省城讯实奏闻正法其在别省者即开明姓名营籍録叙众供移咨所发省之督抚讯实奏闻正法其余应发之人皆分别各州县安插勿使聚集一处饬令各属严行收管如有脱逃者拏获时照新疆改遣例即行正法再川省连年办理军需运送粮械派拨人夫不能不用民力屡降防加恩蠲缓以奬善良但其中或有司办理不善或胥役借端滋扰皆恐不免文绶自当留心整饬有犯必实加严惩亦有奸民遇事生风如酆都县民蒋正中呉揵元辈之惑众阻挠者自不可不严加惩儆但平时亦当抚驭宁贴勿使丝毫滋事文绶到川年余于该省土俗民情亦已深悉总宜不动声色妥恊经理相安无事以副委任富勒浑前此带领黔兵径赴明郭宗及安设章谷一带军台通阿桂后路所办俱合机宜亦见其能实心任事甚属可嘉富勒浑身系满洲今又用为四川总督自当益加奋勉昨谕令同博清额普尔普成徳带兵往迎阿桂自当迅速妥办由章谷一带探听阿桂军营所在即行迎往务令阿桂及早整兵退回章谷等处方为万妥
　　上又谕军机大臣曰四川提督员缺已有防令王进泰调补緑营兵丁怯懦不堪而川省尤甚则将领等平时之不能约束训练亦难辞咎所谓兵不知将将不知兵安望其能得实用乎王进泰久膺专阃阅厯有素自能措置合宜今授四川提督前往军营凡各省调到緑营皆可经营而川省官兵尤其专辖着传谕王进泰先就川兵实力整顿激其愧耻之心作其勇敢之气使人思自効营伍改观俾诸军有所观感发方足以副委任
