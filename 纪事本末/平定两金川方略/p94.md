<!-- { "loadSidebar": true } -->
　　上又谕军机大臣曰昨谕温福作哈国兴之意檄示金川尚有须严切饬诘之处如索诺木每称系恭顺土司不敢违犯天朝并称派兵往小金川系防视伊姊并非敢党助僧格桑等语索诺木如果为防视伊姊派兵前往止应在美诺及布朗郭宗底木达等处何以小金川各要隘皆有金川贼畨助守且公然与官兵抗拒又昨据臧儒供称四月间薛琮等在甲尔木山梁驻兵下山扑碉因后路被金川兵截防退囘山梁金川敢以派兵截我兵后路非叛逆而何以上情节着增入檄内一并写成畨字发往再阅臧儒供词薛琮之失事固由后无援兵但其时粮已不继坚碉在前岂仓猝可以攻破则其前进实难至后路虽被贼兵阻截势属猝至未必遽为碉卡阻隔若奋勇攻开路后退囘较易此等要闗键带兵将领不可不知在主将派人领兵自不便教以退怯但知难而退亦兵法所有设实遇进退两难之时与其冒昧轻进挫失师徒毋寜击破后路全军以退其间审度轻重惟在将军叅赞等善为指示耳将此并谕阿桂知之同日
　　上谕内阁曰上年进勦小金川以来节次拨解川省帑银九百万两今军务已竟告竣着户部于四川就近省分留协项下酌拨银二百万两令各该省派委妥员解往偹用该部核实速议具奏
　　丁夘温福丰升额奏言【臣】等从前带兵压至木兰坝进抵鄂克什旧寨相度形势其南山自固卜济以西直抵玛尔迪克山梁贼卡均已焚燬相率逃窜其北山自美诺卡下至河邉西有深沟横隔贼众毁桥而退仍据山梁拒守今大兵在河南岸驻营进攻路顶宗与北山贼畨碉卡仅隔一河据鄂克什土司禀称北山过横沟有小路可上兠乌遂派马彪额森特等带兵赶造木桥过沟上攻但路顶宗现被贼畨聚守必以全力先行攻勦【臣】丰升额未往兠乌统兵实由于此今接奉
　　谕防【臣】丰升额即于是日前赴兠乌督励官兵奋力进取再哈国兴等在策卜坦一路据禀贡噶西南山梁可以进兵但相隔约七八里必须沿路设卡以资接应经【臣】等酌拨官兵前往令其办有就绪即将攻勦情形驰奏奏入
　　上谕军机大臣曰丰升额于奉到前防即日赴北山带兵督办不免拘泥前据温福等奏兜乌一路逺可直抵美诺近可绕出路顶宗后似此路甚为扼要若能攻其不偹即可乘间直入是以谕令丰升额前往统兵较马彪等更为得力今据奏马彪等带兵之地距路顶宗甚近并非别路分往而兜乌与路顶宗又同一费力仰攻实属无益之举与其分兵而归于无益何如留此多兵合攻路顶宗军声益壮更易集事且果能攻得路顶宗则兜乌不攻自破即尚留余孽亦可一靣进捣贼巢一靣留兵牵缀行军机要贵于因地因时朕岂能于五六千里之外一一揣度遥为指示今温福丰升额惟知遵防奉行不复计其事是否有益与胶柱鼓瑟何异着传谕温福等此时兜乌一路不但丰升额不应前往即分勦之兵亦秪可留数百名在彼牵制余概撤囘路顶宗并力攻勦之方为妥协【臣】等谨按兜乌一山前据奏称逺可直抵美诺近可绕出路顶宗后是以有
　　防令丰升额前赴北山统兵以期扼要制胜嗣经奏明兜乌与路顶宗仅隔一河原非别有出竒间道而仰攻之难两地大畧相仿复
　　训以丰升额无庸前往并令将多兵撤囘
　　圣主筹画周至期于因地制宜毫无成见于此见转圜无滞直如造物之宻运潜移而机宜所在仍不能稍越范围也
　　同日
　　上谕军机大臣曰现在绰斯甲布一路之兵原为牵缀贼势如果得路进攻擒获索诺木亦属美事舒常受朕深恩虽奋勇向前亦须相度地利详察贼情期于计出万全若务进攻不思退路贼畨从后截其粮道其患非细须留心预防
　　同日
　　上谕内阁曰温福等奏总兵马彪上年统领黔兵赴川时曾带有云南昭通镇官兵三十五员名随营打仗甚为出力因于议叙案内一体造册送部据兵部咨称原奏未将云南官兵打仗之处声叙未便据咨议准等语因令军机大臣查阅原稿该部初次具题行查尚可云照例办理及温福明晰咨覆即当据咨核办其中或有混冒不妨据实叅奏乃复行咨驳所办非是着将滇省出力官兵一并议叙
　　同日
　　上谕军机大臣曰温福等进抵路顶宗若能相机攻克自可直捣美诺阿桂一路亦当觅间攻取僧格桑以收夹击之益僧格桑计穷力竭势必窜入金川我兵合力追擒逆酋自无能久匿究不若严宻预防毋任兎脱之为愈着温福阿桂于攻得要隘凡有可通金川之路预为堵截勿使逆酋外逸至董天弼所攻之布朗郭宗厎木达为两金川相通要路且系僧格桑之父及其妻属所在尤闗要并须宻访路径派兵防截或逆酋潜窜至彼即可乘便掩擒
　　同日
　　上谕内阁曰川省军营先后派往之八旗大臣侍卫并官员兵丁等应扣官项银两着照从前金川及西陲用兵之例暂行停扣俟军务告竣照例办理
　　戊辰阿桂奏言据办理粮务知府盛英禀有督标新兵林竒投至资隆卡转送到营供称在西南山梁打仗被掠索诺木令将禀帖带出内有霍尔章谷徳尔格忒各土司畨民相安居住并无别事之语【臣】于八月间因绰斯甲布畨民将霍尔章谷运送军粮乌拉掠去随令副将李天佑等晓谕绰酋追出给还至金川贼众前在革布什咱之渥赌地方抢刼徳尔格忒土兵骡马经【臣】严饬该处偹侦探踪迹即将擒戮今贼酋肆行不法转以并无干犯情事希图掩饰且欲令内地疑心各土司使其不肯尽心出力又据布拉克厎土舎安多尔遣其头目禀称访得金川畨人云有汉官二人在噶拉依若送出求降将军等不及隄防我等抢杀可以得利等语【臣】现饬将弁等宻为预偹倘贼畨稍有举动即可奋击殱戮再【臣】奏明过河潜往西山袭击现已陆续成造皮船其应搭浮桥并已预偹木植板片以资应用至甲尔木山梁一路亦均部署俟巴旺等头人确探道路到日即督官兵进攻奏入
　　上谕军机大臣曰阿桂奏索诺木具禀令抢去緑营兵林竒赍到军营索诺木负恩党逆拒抗王师罪大恶极实不可不并力剪除今绰斯甲布一路虽云牵缀贼势若能相机直入擒获索诺木则小金川必更易于勦防现在派往绰斯甲布之兵已有六千余名军粮又可源源接济阿桂即应催督李天佑驾驭该土司迅速进兵至阿桂奏绰斯甲布畨民将霍尔章谷运送军粮乌拉抢去一节虽据称晓谕绰斯甲布土司全数追出但该土司既恭顺随征不应聼所属畨人妄为不法亦当使其稍知儆惧从来抚使邉夷总宜徳威并用若専事姑息必致为其所轻阿桂尚属晓事不可不知此意又据奏布拉克厎头目赴禀金川贼酋欲将所留汉官送出求降乘便抢掠等语今臧儒虽已送还寜禄尚留贼寨若贼酋果将寜禄送出或出其不意发兵勦击多杀贼人亦可令贼酋防胆
　　同日阿桂奏言行军原可因粮于敌但畨境山多地少収获无多每次攻得碉卡所获贼畨口粮为数无防至境内亦无可购买而绰斯甲布一路官兵久当进发【臣】屡谕李天佑马应诏等可令官兵褁带者自行褁带可雇用畨夫背运者设法雇覔应用奏入报
　　闻
　　同日阿桂奏言叅将常防所带川陜兵二千五百名于九月十二十三等日前抵木池楚兵三千名内头二起已出打箭炉十九日日行抵喀勒塔尔后起亦即陆续前进【臣】于二十二日派令侍卫防固尔乌尔图纳逊伊尔哈纳章京三通保前赴绰斯甲布分领官兵【臣】以此路为将来接办金川之局令总兵马彪驰赴大营详悉指示该镇于二十五日自达乌起程由吉地丹东一路赶上楚兵带赴木池总统进勦再吉地一路官兵经【臣】令汪腾龙统领复于二十三日令副将统职衔音吉图侍卫普济保阿坦保前往分领该处未设粮站之先所需兵粮即令汪腾龙等设法料理一靣行知文绶刘秉恬速饬粮员筹办至进兵后文报甚闗要自丹东至木池现经议设七站其中有偪近金川贼人出没之地并饬将弁督兵严防奏入报
　　闻
　　同日阿桂又奏言奉
　　谕以李天佑马应诏究系偏禆因令舒常为领队大臣前赴绰斯甲布窃查此路进兵【臣】已奏派马彪前往统领但舒常系满洲领队大臣而统辖官兵令马彪协助更为得力舒常从西路赴绰斯甲布仍须由成都出打箭炉道路纡囘尚须时日此时正当驾驭土司发兵李天佑等若闻舒常前来未免迟疑观望谨将
　　谕防暂为存贮仍饬伊等上办理俟舒常将抵绰斯
　　甲布时行令遵照奏入
　　上嘉之
　　同日文绶奏言【臣】前奏请采办米三十万石筹补仓贮即以接济军糈成都附近各府州县自去年至今动碾仓糓运送军营多有缺额本年秋收丰稔自宜及时买补未便任聼商贩搬运【臣】已分饬各府州凡路通水口之处即于水口地方严行禁止毋许米石买运上船以杜透漏奏入报
　　闻
　　同日文绶奏言川省驿站额设马匹本少上年办理军需以来冲途各驿及西南两路新设防站均已酌增马数复经【臣】拨用营马分添各站现在口内口外马数增多所需草豆亦倍多于往日向例额支驿玷工料动用地丁正项今防
　　圣恩借给一季银两应饬发有驿州县承领购偹以乾隆三十八年春季为始分作四季扣还归欵至西南各路增设驿站马匹并添拨营马所需草料例于军需项下及各营草料银两内分别支销应令口内州县各照增拨马匹之数领项办理其口外添设台站应照马匹数目该计一季需用料豆价值于军需项下预动银两发给所用脚付县采买运交总理粮务处按站分给所用脚价归案核销其草束一项即令各站员就本地购买收割偹用以省运解之烦奏入
　　上从之
　　同日刘秉恬文绶奏言【臣】等驰赴达乌将官商各运催督前进每日过米六百石至三百余石不等并据雅安县禀报九月初八日至十七日官商各米过雅州府者计一万二千二百余名又据各路粮员报称绰斯甲布之地以及木东两处米石由打箭炉资隆卡喀勒塔尔分路起运者均经陆续赶运至卡丫墨垄沟果州与章谷等处粮石逐日转运军储并可充裕奏报
　　闻
　　同日刘秉恬文绶又奏言军营台站应用夫役甚多而自沟溪至打箭炉重山叠嶂又有沈邉泠邉咱里三小土司并无民户自打箭炉至军营均系两山中夹一沟每一土司所属不及内地一大村落明正革布什咱巴旺布拉克厎已经各派土兵随营复于两金川接壤之处分拨防守现在山根白土坎等处站员间用畨民通计实不能多即如由丹东至木池一路拟添七站每站设畨夫二百名而吉地一带防守土兵此时难以撤出安设又乌拉一项现由喀勒塔尔资隆卡供运绰斯甲布及丹东吉地军粮其各站内间有以乌拉抵夫者亦总不能多也【臣】等筹议如经由之地人夫不敷雇用应令军需局酌定附近地方协济其窎逺州县如楚滇连界之处应聼酌量帮贴仍通饬各地方官严禁胥役侵蚀滋弊至调用民夫更换之期或三四月或七八月不等且有上年至今未更换者【臣】等原议照从前进勦金川之例定以三月为期不免太促应酌中定以五月更换一次其原派州县及管站官员应请仍照原议酌定处分以防揑报冒销之渐再西路军营曾头沟等处【臣】文绶拟前赴桃闗一带确查妥议仍照南路办理奏入
　　上从之













　　平定两金川方畧卷三十九
　　钦定四库全书
　　平定两金川方畧卷四十
　　十月己巳
