<!-- { "loadSidebar": true } -->
　　紫光云缦展楹欣景丽韶光玉垒氛消画壁防气劘坚垒忆昨丙申宴凯彤弓歌继庚辰逮兹丁酉示慈石鼎聨依辛巳时则春来十日雪积三余冰涵太液以凝膏斗指孟陬而瀣值雁臣之鳞集旧藩偕新部朝正恰虎卫之镳连列将次元戎侍跸矧夫羣番效顺彼土司屡吁瞻天因教每嵗更班我将军初携遵道宜合申夫燕衎俾咸觏夫龙光指阁上之图形褒鄂之弓刀共识抚筵间之环座漠蒙之琛賮同陈嘉三爵以油然奋勇难忘百战快一朝之萃止运筹幸慰五年本不得已而用兵惟愿从今偃武乃莫之为而邀
　　佑所期长此持盈顾同堂既叙其功而即席应书其事爰抡廷寀兼召词臣授简分行适备云台之成数连籖得句逈殊薰殿之零篇长言仿七始之华抽思宁辞乙乙平韵兆八方之晏符占还叶庚庚自出师以及劳还详其梗槪举实迹而成雅什屏厥铺张对
　　景命以生钦朕躬匪徒为需乐泰交之象际盛仪因而志喜
　　尔曹尚勿侈丰亨豫大之词也哉
　　【御制】紫阁拓寛前庑楹豫为之兆果符贞【甲午夏展拓紫光阁前楹以备平定两金川张列战图之用兹果叶贞符】应教春防继凯防
　　所惬今赓例昔赓【庚辰春平定囘部师旋于瀛防凯宴辛巳新正　紫光阁落成抡功臣之尤著者并集廷臣外藩庆宴于此即以命题聨句兹如其例】台上云糺抡将佐筵间露湑逮公卿酬庸实乏铅刀割【臣舒赫徳】延
　　赏兢惭弱翰擎人越筰关兼僰道班聨北漠及西瀛来朝领袖星邮置【土司等分班入　　觐自今嵗始即命成都将军明亮统之而行臣于敏中】专阃驰驱雪栈萦幸奉
　　逺谟臣职朂何期
　　渥典
　　主恩荣已叨杖杜沾三雅【臣阿桂】共对芳椒侑六茎几队
　　冰嬉陈
　　太液一番花信亚元正【是日为元旦后五日】却宜
　　庆泽敷丰泽【臣程景伊】
　　【御制】为抚铿鲸溯翦鲸赦罪谁知还背德畏威竟是假投诚养痈宁可听一再
　　滋蔓那容肆合并凶逞狡谋思狈附孽遗丑类更生屡经文告无知抗【臣福隆安】遂试军锋不譓征【僧格桑与索诺木狼狈为奸侵扰邻境土司　　上初意以蛮触相鬬不直加兵及屡经阿尔泰董天弼等往谕逆酋违赦逞强并敢负　　恩抗拒势不得不声罪致讨而其事非阿尔泰所能了乃命温福自滇移兵赴川为将军授为大学士攻其西路并　　命桂林代阿尔泰为总督从南路统兵之】巴朗劈山披外户达围破竹詟先声【温福初至西路即攻克巴朗拉乗胜取达围】地归蚕食卡丫廓【桂林师进南路连破约咱卡丫等寨并复革布什咱侵地臣丰升额】巢覆鸠居资哩倾【温福既进克资哩僧格桑遂将木兰坝鄂克什官寨全行退还】鸣角震从南路入【桂林为宋元俊所悮因罢之而　　命参赞大臣阿桂统兵从南路入壬辰十一月阿桂出其不意连克翁古尔垄及僧格桑十二月初即克取美诺遂　　授为副将军】收禽械至北风迎【温福亦自路顶宗进至美诺时僧格桑已遁温福即统兵追至布朗郭宗僧格桑复从美卧沟窜入金川遂擒其父泽旺槛解京师】逋诛未许依唇齿【臣明亮】济恶公然托舅甥【僧格桑挈眷窜入金川逆酋索诺木匿不缚献因移师并促浸】便整两甄翻窟穴俄逢重崄堑沟阬【温福阿桂由功噶尔拉当噶尔拉分兵进温福因卡撒一路贼人截隘不得入乃移兵昔岭贼众划险固拒屡攻未能寸进】覆辕讵意无完轸【温福调度乖方致为贼人窥伺潜约降番直袭大营致有木果木之失臣海兰察】
　　【御制】移垒犹欣有列营【阿桂在当噶尔拉贼众不敢侵犯遂全师而出】偾事因之易良将鉴前爰复调精兵【命阿桂为定西将军总统军务且以木果木之事由緑营兵怯懦所致因简调健鋭火器两营及吉林索伦黑龙江劲旅七千余迅赴军营重筹进】美诺【读作平声】克复不旬日【癸巳冬阿桂复整兵由西路日隆寨而入未及旬日即收复美诺及小金川全境】
　　促浸徂攻各首程【八旗兵既抵军营而各省续调之兵亦至将军阿桂统而由西路进攻并　　命明亮为副将军攻南路而副将军丰升额等在北路宜喜相机合】谷噶据梁批厥口马尼夺寨断其牼【甲午正月阿桂等攻占谷噶丫口山梁已据西路之险大军得以冞入明亮是时亦攻克马尼绒布等寨可图进取两路之捷皆因八旗劲旅奋勇先登緑营亦知观感激劝共相效法用命】八旗突进丸封裂【臣英廉】九折潜縁髪路争【凡遇险峻之处皆超越而过】绕压色淜乗雨霁【阿桂于三月中攻得罗博瓦因阻雨久未进直至六月初始稍霁遂简派将领统兵循岩而上乗势下压色淜普尽克其碉】袭登喇穆趂宵更【时贼众拒守益力六月二十二日阿桂令防赞海兰察等于夜半月未出前衔枚潜往设伏各队并集天尚未明而喇穆喇穆大碉尽为官兵攻得殱贼甚众】荡氛巧借蚩尤雾【官兵既得喇穆喇穆山梁复于六月二十五日乗浓雾中攻袭日则丫口克之臣曹秀先】卷箨雄呑滴博城【七月中阿桂等复攻得该布逹什诺大木城】正地抵瑕纡荦确【明亮久驻绒布未进上命其分兵至正地而入或可攻其无备及明亮至正地侦知贼人已于此路预防遂移趋西路欲与阿桂合】俄坡简鋭铲峥嵘【明亮既至宜喜时丰升额已往西路阿桂军营而绰斯甲布土司等以营中现无将军恳求明亮驻彼以壮军声且愿效前驱七月初明亮派奎林和隆武等分兵七路乗大雨中攻得达尔图山梁一带碉卡并克俄坡等七碉】枯骸献出朱髦騐【逆酋索诺木等见官兵深入贼势已蹙遂献出僧格桑逆尸其髑髅红髪数茎犹可辨识云臣蔡新】弱息牵来素组呈【僧格桑之妄侧累及儹拉党恶头人七图安都尔防固阿什咱亦并缚献】虽获亡猿林肯贳难寛漏网釡将烹【促漫逆酋虽献僧格桑之尸其罪究不可逭也】
　　展图歴歴如斯指　　【上披阅地图　　亲御丹毫识其处传示阿桂等令其酌量筹进臣
　　嵇璜】
　　【御制】契算迢迢似宿盟【阿桂等于未奉批地图之前奏到筹画进攻地势与所指之处适相符合】久对坚碉阻幨幰别寻捷径鼓鼙钲因攻日尔八当克【阿桂欲取逊克尔宗久未得便九月中因绕上黙格尔山渠攻克日尔八当噶并通凯立叶官兵已得地势遂有把握矣】
　　稍憇宻拉噶木行【阿桂既克日尔八当噶遂于宻拉噶拉木驻营】岭接没金凭叠嶂【阿桂既通凯立叶一路复于十一月初攻上格鲁古丫口压至促浸沿河并将作固顶没尔金冈各处碉寨攻克接通丹坝官兵】卡攒康萨隔连坪【宻拉噶拉木之南为康萨尔贼人碉卡如林悉其丑类固守与官兵营垒隔沟相望】排鎗势比腾蛟迅【臣袁守侗】蹑顶威同搏虎撄【乙未正月十二日阿桂令海兰察福康安等分路进攻超越重濠举鎗注矢合力奋击康萨尔一带坚碉贼人伤多气馁官兵振臂一呼直蹑碉顶山梁所有碉卡无不摧破其殱未尽之贼纷纷溃逃皆坠崖而死】勒吉羣峰空峭耸木思单径漫搘撑【勒吉尔博山梁在康萨尔南九峰迤为勒乌围贼巢屏蔽中间丫口为木思工噶克贼据险守御意官兵必不能越过四月中阿桂部署精兵仰攻力遂得丫口木城贼退守下巴木通官兵乗胜顺压自下巴木通而下百余碉寨之贼无敢支拒其勒吉尔巴羣尼来珠得式梯各寨亦悉攻克】终朝转战仍余怒【官兵攻木思工噶克时贼屡冲突我兵一日之间接战七次殱贼无算臣奎林】三歳收功匪妄评【阿桂奏既得木思工噶克望见北路官兵亦从宜喜而下克得楞等处谓一日而收三年未竟之功】甲索日旁全境肃【明亮因达尔图之路为贼所阻商之阿桂谓当仍由宜喜进攻四月下旬派西路兵一千令福康安带往攻克甲索碉卡海兰察亦往会攻合力并击遂克萨克萨谷其日旁沙坝等处贼众皆叶碉遁去河西周围五十余里寨落悉行焚烧】石真沙尼【上声】夹河平【五月间明亮克取额尔替碉卡下至平坡复进攻石真噶寨克之阿桂亦派兵沿河从赤尔寨攻打隔河之沙尔尼一带两岸夹击声息相通】降魔净洗番僧秽【噶尔丹喇嘛寺为勒乌围大庙番僧住此者皆行红教且代逆酋拒守为贼巢门户五月初阿桂遣兵攻克其寺番僧悉溃窜贼更失其险矣臣和隆武】继勇
　　深嘉后路清【阿桂攻得噶尔丹喇嘛寺等处居髙得势以逊克尔宗在我兵之后留之非计遂派兵三路分进将其地上下石碉木城悉行攻克是役也丰升额督率之力居多　　上命于其所袭果毅公号下增继勇二字嘉其能绍乃祖额宜都之绩也】焫炽又看双寺破【七月间阿桂绕道进攻菑则大海毘色尔章噶荣噶尔博各处贼碉并焚烧拉枯喇嘛寺冷角喇嘛寺】縆拖那复巨桥横【勒乌围墙垣髙固贼人守御甚严其南为转经楼又隔河科布曲石卡与贼巢互为犄角鎗礮俱可相及其河有大桥曰甲尔日磉为贼人陆路通衢而贼众皮船过渡往来亦易阿桂既压贼巢沿河而南拏栅遏贼复于楚兵内募善泅水者潜于水底缚巨索桥柱上扯拽令倒于是贼人水陆俱断矣】束薪囊土徐蒲伏【阿桂以勒乌围旁髙磡陡削兵力难施令官兵头戴柴捆攩牌手推沙囊匍匐而行至磡沿层层堆起列三层髙栅以击磡下之贼髙磡八层均经官兵逐步抢占臣福康安】
　　【御制】攀栅梯垣倐溃惊【八月十五日申刻阿桂先派官兵埋伏令海兰察等御转经楼来援之贼亥刻令额尔特等攻其近北木城官兵攀栅踊进即时攻克海兰察等复自东南进攻普尔普等攻其南福康安等攻其西北五岱攻其东北维时四面合攻呼声动地掷火弹如掣电官兵攀援上登蜂拥齐入贼众胆落溃逃被殱者亦复不少勒乌围官寨既克其转经楼及旁近碉卡六十余处亦悉攻得】仲月中秋扫官寨八朝上塞递红旗【官军于八月十五日夜攻克勒乌围十六日驰奏红旗二十四日丑时即递至木兰行在计在途甫八日耳】旧藩新部齐称贺【是时诸扎萨克王公及新附之土尔扈特贝子沙拉扣肯皆扈从行围次早并于和门欢呼叩贺】
　　喜峪寛沟肇
　　锡名【是地本名额尔衮沟因得捷音特　　赐巴雅尔之名防古语谓喜为巴雅尔额尔衮寛也】加服衮章垂赭带饰冠琼寳耀华缨执桓预拟崇铭鼎【臣梁国治】传箭惟期速释弸【红旗奏至　　上以将军阿桂不辞艰瘁奏绩实为首功将来宜授以一等公爵并先赐以红宝石帽顶　　命其予侍卫阿弥达赍驰遄往】
