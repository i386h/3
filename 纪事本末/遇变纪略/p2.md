<!-- { "loadSidebar": true } -->
　　二十七日，李贼亦入城。是夜，有数贼升都察院屋，而涂公室中人有投缳而救苏者。

　　二十八日午，予往就涂公。市民语予曰：贼兵抢刑部衙门，书吏妻女投井者无算，眢井为之满；院门皆内扃，不敢启。少顷，门启而入，予语涂公。公谓明晨立极，百官且入贺，当得实。

　　二十九日，李贼登极后，即敕诸将士备行装。予视宅内，兵已群然束载秣马矣；趣予从之走，否则，急趋他所，屋且火。仰瞻屋梁，将己椅桌层架接椽，以燥苇实之。予急走衙门，涕泣道之。涂公曰：勿惧，已约熊吏部讨兵部信票；出城去，当无阻格。是夜，止涂公所，五鼓，贼发大队出齐化门去，犹留贼兵万余守九门，内外纵火：各贼兵寓宅火尽发，烈焰冲天，予剑佩、书囊悉付烬毁矣。先是，熊吏部典试陕西，门下士多陷贼中；至是，挈吏部偕去。及城门，不得出，吏部复折而回。涂公以是不敢出，又恐吴平西入城讨伪，无敢留。傍晚，火稍息，侦者来言：平西逐贼而南，城门毁。涂公听书吏某言，可西避。是夜，熊吏部及直指使龚鼎孳俱集涂公所，各携眷属及本衙书吏家口共百余人，衣服器皿俱弃之，止带细软随身；男妇各持拄杖一，以五月朔平明出都察院衙门，市民已遵三桂令，各头裹白巾为帝挂孝。自贯城坊至德胜门，各街巷口尽将木石垒塞；四长班导前而行，或仅留隙，纔容一人，或用大石板横阑，行者从上越。初，吏部用一蹇驼载行囊，至是亦舍去。及出平则门，日已向西，城中扶老挈幼西奔者络绎不绝。三公皆短袄敝裤杂俦伍中，予亦从水火夫乞得一敝衣，被服而走。诸内人各幅绢蒙首，宽舄短衣，狼狈疾趋。独龚直指夫人美而艳，即旧院顾湄生也，恒俯拾尘土自污。于是有掖而行者，有倦而憩地者，有颠踬不能行、使人负而趋者。半日危途，艰辛万状；行二十里许，望见一梵剎，甍宇嵯峨，额曰「摩诃庵」；诸女眷莫能前，因止而求息焉。主僧辞不便，于庵旁觅得一空舍；从僧假锅市米，支土坯作灶，炊粥疗饥。夜则席地为榻；房屋堂庑无门壁立，予仰卧檐下，星辰炯炯，不成寐。次日，传土寇猖獗，前途狠于豺虎，停止不敢进。向晚，闻大兵已入京，四出追捕逸贼，诸先生慌甚。黎明，与内人避之危楼，寻又从园林僻莽处；数昼夜不得晷刻停。至初四日，诸从人以久居近地不便，谋取道西往。会虚车数乘向西发，寺僧谓三先生可命载也。诸内人觅舆不得，则各以柳筐坐其中，使两人舁之；而予亦敛鼻息，坐车上。计出寺门，已向暝矣。路径崎岖，车卼■〈兀皋〉如舟历波涛；比更时，约行十五里许，星斗在天，冈陇閴寂。甫顾仆趣行，则绿林一啸，阻道不前。予俛首睨视，见四骑奄至，匿影旁逸。腰间尚为涂公强缠五十金一锭，己囊约有三十金；斜走里许，犹虑贼或踵而至，因以白镪穴土中，身倚林莽坐，仰视星夜色已分，亟趋孔道，见三先生与诸内人、仆从等咸席地号叹，亡金且遭楚。予窃谓独有天幸，呼一人前往取所穴，则惘然无应者。因独往迷向，既曙发，始知已歧。驰数里问土人，夜来数车已被掠。复东，随寻至前所，己囊金已为刈麦人掇去。而大锭穴中兀然，佯为被盗伤足者，跛蹩携回，奉还涂公，公喜过望；予则腰缠悉化乌有矣。是日午节，涂公诸人向午俱未饭；予亦心烦意乱，吸井泉而已。平则门外迤西一带，游骑杂沓，而土豪混列其中。涂公及诸内人俱坐后园大杏树井边，奴子借釜炊饭；至碗箸不给，共以手抟食。予与诸人，饥则持钱逐村店就食，亦鲜饱。午后，不知谁何，导一骑入，诸人惶骇无措。骑强牵一婢子令去，婢子投井中，骑尚盘桓审视；涂公跪而进之金，始去。公至是始泣，以幼子托予。予慰公曰：此时殒命，无为也。且往问城中耗，复来为若计。遂入城，至刘完白所，则摄政王已大张告示，与诸朝绅荡涤前濊。亟返报，会朱刑科亦走长班王某持札要公还。次日，遂偕熊、龚二人挈眷入城。涂公与熊公并舍南昌内馆，龚他往。

　　初八日，摄政王下薙发令。三日内，官发尽薙。是时，予从刘完白于乐平会馆旅食。涂公苍头某拉予南去，予畏天暑不能，渠遂扮乞丐而独往。时仲夏，早夜仍苦寒。予身衣短袷，衣囊尽失。前曾以衣衾数事寄族弟应曜，兼委十数金为制葛服；至是，以被掠为言，丝缕不复还矣。李贼被平西追至定州，大败，带败残人马西奔。平西还京，朝绅并劝摄政王正位。王曰：国家自有家法，非尔等所知。自是，无敢复言者。设施新政，无非解网弛禁，期与臣民更始；故朝野一时欢然服从，如大旱之得时雨也。数日后，吾乡李太仆、李春坊、朱刑科、熊吏部、罗庶常及涂公并予官如故。但以中城处满兵，诸缙绅徙家顺城门外，予惊魂始定。

　　是月中旬，长安市上仍复冠盖如故矣。贤明侧席，车乘翘翘；搜求遗逸，振拔沈沦，随允提学御史曹溶之请，羁旅寒微皆得邀恩食禄。熊史部与涂公推毂及予，予谢不敏；徙倚都下，凡两阅月。同乡刘玉为衔新命，牧武定；七月既望，予遂从之而东。涂公饯予于郊外，骊歌一阕，黯然销魂。自是，遂不复问长安马足矣。

　　甲中秋朔，南州聋道人述于无隶公廨。  
　 
甲申纪变录

　　京口草莽臣钱邦芑辑录

　　崇祯甲申三月十七日，贼兵围城，内外炮声不绝；外多内少；外震而烈。

　　十八日，大雨，守城军民皆无固志。

　　十九日辰时，皇上手自撞钟集百官，无一至者。少顷，贼兵入彰义门。皇上登煤山，见贼势昌炽，知事不可为，遂入宁寿宫。皇后遂自缢；袁宫人亦自缢，绳断堕地，皇上自以剑断其头。时长公主年十五矣，号泣在侧，皇上欲杀之，手不能举；久之，砍二刀，闷绝于地。皇上乃自缢。

　　二十日，李贼入宫，不见皇上，遂出示有得我皇上者，赏银万两、封伯爵。又出示云：凡文武官员俱于二十一日行朝见礼，愿回籍者听其自便，愿顺服者量才擢用；如抗违不出，罪加大辟，藏匿之家一并连坐。遂得皇子于民间，命之跪；皇子怒，曰：我岂为若屈耶！贼问：汝父何在？曰：死于宁寿宫矣。贼又问：汝家何以失天下？曰：以用贼臣周延儒故尔。贼笑曰：汝也明白。皇子又问曰：何不速速杀我！贼曰：汝无罪，我岂妄杀！皇子曰：如听我一言，第一不可惊我祖宗陵寝，第二速以礼殡葬父皇、母后，第三不可杀我百姓。皇子又曰：文武百官最无情义，明日决来朝贺矣。贼唯唯俱应。至明日。朝贺伪主者一千三百余人；贼向之叹曰：此辈无义如此，天下安得不乱！于是，始动杀僇之念。

　　二十二日，忽见板门舁二尸，送至魏国坊下；皇上蓬头跣足，上下皆白棉绸衣，胸前书数行云：朕不德，以致失国，羞着衮冕见祖宗于地下。又传闻宫中御案有遗诏云：朕即位十七年，五经□□，日切忧惧；不意任用匪人，致有今日。统大兵者，在外当协民心，以固国本；慎之！慎之！是日，在京大小官员从东华门入朝拜贺，御座上不见有人，但见青衣小帽一人；传呼贺毕，众官请殡先帝，见青衣人传一朱批云：帝礼葬、王礼祭，二皇子待以杞、宋之礼。众官又求并以帝祭；少顷，青衣人传语云：准了。殿上呼名，首呼魏藻德；三呼不应，即命速拿。俄顷，以绳系至，命送刑官拷打。众官人物伟丰及知名者，俱留用。其素有贪名而富实者，俱发刑官夹打索银。贼众中有理刑官二人刘国公、曾都尉——又有内官降贼者自宫中出，皆云：李贼虽为首，然总有二十余人俱抗衡不相下，凡事皆众主谋也。入宫之后，集诸宫女美者，每贼首分得三十人。贼初入城，不甚杀僇；数日后，肆屠戮，奸淫掳掠，无所不至矣；诸降贼者妻妾俱不能免，始怨悔欲逃。贼兵入城者四十万，掳掠淫妇女甚虐，安福胡同一夜妇女死者三百七十余人。死难诸臣家眷，贼兵绝不敢犯。至于降贼受官者，诸贼将审问长班，如招称本官藏匿金银，便即锁去，拷打不休。每贼将一人，领长班五十名，缉治官名之藏匿者。长班一名，每日限访事二件。名曰公刺。北路凡受伪官府县官，遇贼兵过，每先搜民间妇女供应；稍或不足，即以刀背乱打，本官苦不可言。美者携去；恶者弃下，仍命本官留以待后来者。秀才祈见宋企郊，叱曰：朝贺大典，安用若辈！速归读书，候新天子考试后拣用。数日后，果然考试，首题「天与之」，次题「若大旱之望云霓也」。李贼拘银匠数千人，凡掳掠金银及赃输者俱镕成大砖，以骡马驼回陕西。大约贼之意中欲住关西，刻刻思归故土；故京城外土寇横行，李贼绝不去禁。李贼宋军师，身长不满三尺，其形如鬼，占验甚精。相传未破时，占十八日大雨，十九日辰时破城；若辰时不破，即日全军俱返，且待六年后再来破之。十九日辰时，贼以二人乘云梯上城，满城纷纷逃窜。宁远总兵定西伯吴三桂拥兵不至，贼挟其父手书招之；三桂得书不发，八拜谢父，咬断中指、扯裂家书，随约王永吉借清兵十万以图恢复。是时，梓宫殡东长安门外，凡从逆官往拜者，贼亦不禁；然至者甚少。有僧二人在旁诵经。众贼各肆掳掠，全无纪律；李贼或禁之，辄哗曰：皇帝让汝做去，金银、妇女亦不与我耶？

　　二十八日，诸候选官见伪尚书宋企郊，求选授衙门任事。企郊曰：诸公职衔俱前朝所授，新主另有一番规模，恐不能尽依旧例。诸人力恳一体选授；企郊曰：诸公何不解事！新天子御极，自当另用一番人；前已考试，不过慰众人之心耳。以予为汝诸人谋，不如归去为上。诸人既绝望，于是以渐逃归。李贼以四千人守山海关，为王永吉、吴三桂斩杀殆尽；余者逃回。朝官多惧，下令四月十二日亲征。又传李贼为风雷震伤，降贼朝官多被震死。孙传庭以兵捣陕西贼巢，杀戮几尽。清兵大入，李贼屡战屡败，后不知所终。  
　 
甲申忠佞纪事

　　钱邦芑记

　　一曰殉节之臣，旌忠也。守城御贼砍死者，则有王章。投井而死者，则有范景文。投御河而死者，则有金铉。衣冠坐堂上仰药死者，则有李邦华。自缢死者，则有倪元璐、施邦曜、许直、吴甘来、吴麟征、周凤翔。同妻缢死者，则有汪伟。同妾缢死者，则有马世奇。同妻妾缢死者，则有刘理顺。同父子、夫妻、姑媳缢死者，则有孟兆祥、章明。全家死者，则有成□□：此皆京职也。其在外任而死者得三人焉，曰朱之冯、卫景瑗、周遇吉；而戚勋之中全家自焚者得四家焉，曰刘皇亲、巩驸马、王皇亲、惠安伯：真可谓与国同休戚者矣。

