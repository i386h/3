<!-- { "loadSidebar": true } -->
遇变纪略



遇变纪略
甲申纪变录
甲申忠佞纪事
沧洲纪事
北使纪略
袁督师斩毛文龙始末


　 
遇变纪略

　　聋道人述

　　崇祯癸未秋，予茕然草土，拙守无所事。时左帅叛兵甫戢（左良玉将移兵就食江宁），江路稍通。掌道涂公印海（名必宏，南昌人），以记室来召；不可辞，挟蒯缑北上。十月晦渡淮，闻潼关失守，督师孙传廷全军覆没，闯贼乘势入陷西安。十一月二十一日，抵京；当事诸大臣泄泄自若也。

　　二十八日，见晋抚蔡云怡所投揭及手书，始知贼兵猖獗可虑，我逍遥作好之众莫能御，竟于腊月中旬蹴冰而济，大河南北尽蹂躏无遗矣。新推豫抚任浚观望不前，旧抚秦所式以镌级不候代，径缴敕印去。巡按御史苏京按河北，为贼缚去请降。蒲、汾、泽、潞一带贼牌所到，望风迎款。新督余应桂领兵南去，以避贼锋。贼攻太原月余，巡抚蔡懋德固守，外援不至。甲申二月二日，力竭城陷殉难，一时官僚甚多遇害。塘报到京，辅臣李建泰自请督师办贼。是日，辅臣陈演、蒋德璟准致仕。羽书旁午，声言贼兵四十万刻日来京城。帝召集诸大臣问计，大司马张缙彦建议调边兵入援，司农以兵饷莫措为忧。于是，遣内臣传谕诸勋戚出资助饷，大臣承旨亦各率属捐助有差。五日间，凡三召对。督辅李建泰自保定驰奏，请乘舆南迁。总宪李邦华、少詹项煜等请太子南行。帝皆不许，悉曰：国家岂遂至此！因泣下，诸臣亦泣下。涂公归寓语予故，时以科员光时亨（桐城人，从贼）持议参驳，遂无敢复请者。然吾乡戒装出都者，轸相接也。予以涂公朝夕方饮冰，仅十岁幼子依膝下；舍去非义，踌躇不敢行。

　　二月二十五日，贼围真定。

　　二十七日，知府邱茂韦以城降，乱兵戕杀保督徐标。

　　三月初一日，昌平兵变。

　　初二日，贼破宣府。李建泰驻师保定，贼至遂降。报至京，科道等官及勋卫内臣，俱令分守九门。

　　初四日，召对百官。遣襄城伯李国桢操练京营兵守城，加总兵左良玉、黄得功、唐通、吴三桂伯爵，刘泽清、郑芝龙并世袭都督。时唐通自蓟镇调至，上命通点京营三万兵出城迎敌。贼未至，而通先使人以书纳降。

　　十四日，起复内臣曹化淳等出镇。

　　十五日，报居庸关破。

　　十六日，李国桢上言：守城军羸弱，不用命。即日令内侍皆上城。是日，昌平破，巡抚何谦只身脱走。予夜语涂公，崩解势成，京城必不守。公犹不信。次早，促予往前门刘完白缎铺措贷三百金，以为储粮助饷之备。是日，贼兵已至城下焚掠，城上亦急施放火炮，震声不绝。比予从东门返，则市中男女往来走如骛，竞传贼军门宋孩（即宋献策）克定十九日破贼、二十四日登极。及申刻，前门亦键，人不得出入矣。

　　十八日早，于宅门揭一黄帖云：西城御史黄（或姓熊）世懿受我大顺金牌若干面，约兵到献城云云。从者欲闻之；予谓此必奸细所为，置之勿问可也。

　　十九日，吾乡刘光禄坐守东华门，是夜五鼓返寓，遣使密语涂公曰：皇上并中宫、太子，三鼓以轻骑逸去。涂公晨起，彷徨觅居于南昌内馆旁侧幽僻处，置三如夫人及幼子；谓予曰：子可偕吾儿往，吾亦当去此。予应之曰：吾止此无害，公第自为计。少顷，多骑驰市衢，自西而东，尘起沙扬，则贼兵已入矣。纔扃闭宅门，闻长班传呼顺兵入城，谕城中官民无惶遽，仍复官者官、民者民。无何，市民导贼兵索马，马厩悉空。随报御史王章为贼所杀，总宪李邦华、副宪施邦耀、户部尚书倪元潞、掌科吴甘来、韩林、马世奇俱投缳自尽。涂公顾予曰：何如？予曰：以义，食禄者死固当。公曰：死不惜，此呶呶者安以置！盖指内人及子。且谓：熊吏部、朱刑科俱无捐躯意。予曰：然则从众耳。然心怦怦，泣下不可禁，因转身入内。扣宅门者汹汹，公遂越短垣去，祗留苍头二人与予俱。薄暮，则多骑入室矣。两苍头始急检笥中黄白，移贮之。入室者问予何许人？是何官宅？予具以实告。戒予勿他往。为首者与予款语，且故作好言：奴辈私若财，第予言令还尔。及旦，而两苍头所藏白镪，强半入其橐中，予戒仓头勿复言。亡何，李自成已入大内，（不）见帝踪迹，令诸将南追。先入室者竟去，别易一人来，益枭健；姓孙，裕州人，伪权将军之偏裨也（权将军刘姓，宗敏名）。两苍头遂检宅中所遗，又移至他所。至二十一日，尽为小卒搜攫去。城中逐户用黄纸书大顺永昌牌位祀奉，人以黄纸书顺民二字插鬓边，然后出市行。是日，知帝与太监王承恩并缢于煤山，遗有血诏一纸；皇后尸亦在宫中舁去，俱停于东华门侧棚内，群臣无一往临者。行道之人，无不陨涕。贼出示限三日内文武大小官员俱自出投牒，照旧擢用；隐匿不出者，罪。

　　二十三日，文武约三、四千人俱亵服持牒候见伪丞相牛金星，葡伏中道；牛则席地坐，逐名点阅人材丰伟及知名者，选七十余人发吏部录用，予乡吏部熊文举、太仆李元鼎、叶初春咸与焉。不用者，每名著二兵弓刀押出，飞奔至伪国公刘府营房内。达旦，囚服齐集唱名，又分散。戈、李二将军严刑拷讯，追赃充饷；多者数万，少者数千。涂公赖熊吏部推引得用，然尚羁营房内二昼夜。予乡如刘光禄、李春坊、朱刑科、罗庶常俱以剪发忤贼意，遂不免三木囊头矣。大抵贼酷虐，诸刑备具而夹棒最厉，务以得资称意而止。一时夹死者若干人，不死而完赃者若干人。涂公虽获免，未受夹，亦助饷三百金。吾乡水部李光傅，当日夹死。御史冯垣登、部属邹逢吉、张世溶俱夹伤，完赃后死。刘光禄、朱刑科、罗蔗常等皆备极痛楚，赃完后释放。其与伪吏部宋企郊、礼政府巩焴稍有因缘者，虽受刑，输银后，亦渐次录用。是时，各官私宅皆贼兵盘踞，孙贼踞涂公宅，领十五、六人，半为宣、大诸处掠来，其雄桀数人，或称走山虎、或称立地龙，皆有混号。孙贼朝夕必要予饮啖，予仍坐卧一室，亦莫有侮予者。中店熊某为予言：东城赵旗鼓门首杀数十人，或斫首、或支解，手足异处，尚有活动者。予寓宅在刑部街，密迩伪都督刘所；虽室中藏尽为取去，至淫夺斩杀之事则犹未见也。是日，周锺、王孙蕙等俱上表献谀。周表云：『比尧舜而多武功，迈汤武而无渐德。独夫授首，四海归心』。王表云：『燕北既归，已拱河山而膺箓。江南一下，尚罗子女以承恩』。俱大为牛金星称赏，得授美官。而杨枝起献下江南策云：『伏念臣汝成，衰残无力，愿为放牧之牛；摩顶无知，甘效识途之马』。人皆鄙之。间出探视，则本街少詹项煜、通议宋学显宅俱已扃钥其门，或曰大理、或曰验马。涂公亦归南昌旁小寓，予往候之；甫行数十步，则驰骑从后来，猝不及避，蹶地伤足，几为马踏死。自是，不敢出衢途一步矣。

　　二十四日，贼押勋卫官武职二百余员，斩于平则门外。予与诸贼谈星说数，滑稽揣摩，多中其窍。彼此传闻，顷刻求推者辈相属；多寡不等，咸有遗赠。过午，则取所得金钱，令苍头沽酒而饮，饮而醉，醉而歌。贼兵多不识字、不审音，予虽歌啸，亦不解为何义。

　　二十六日，伪礼政府出示劝贼登极，伪国公刘廷献率百官亵衣午门叩请，不允。

　　二十七日，贼押太子，蓦移皇后梓宫出城，百官并不与闻。

　　二十九日，贼闻平西伯吴三桂请大兵十万入关复仇，因令吴三桂父襄作书招降，不从；遂禁襄及其家口于狱。

　　四月初一日，各官复劝进，不允；伪礼政已改定朝仪及官职名号，士大夫相接相呼，体制刊刻成书。先是，贼入秦、晋，孝廉、子矜悉行考试授官；旬内，都下诸生求试者比比。初三日，于顺天府出题考试，次日揭榜，取中者送吏部司擢用。予以星卜为伪都督刘物色，悉予履历，怂恿赴考，欲以礼府从事相处。予谢以聋聩不能官，兼母制未阕，不敢、且不忍。既又令其记室王某要予再四，予固辞谢之。刘某知予无意仕宦，始不之强。

　　初四日，各官又劝进；不允。

　　初六日，陈演、梁兆阳等又率百官具表劝进，始有允意。

　　初十日，牛相会同礼政出示：定于是月十七日登极，各官先期习礼三日。新铸国宝，文曰「继天立极」；天字上一层居中，下一层并列继立极三字。连日李贼与诸将不出，俱在大内盘库，将金银器皿尽营销毁，千两一锭；各贼将追完缙绅富室赃银解进，亦如之。凡在京大小官员俱引领李贼正位，宥罪加恩。

　　十一日，骤闻边报紧急，吴三桂请大兵杀入山海关；贼众惶恐不知所为，百官遂太失望。先是，伪都督刘以李贼不允登极，东边有警，召予筮之，得坤之剥。予曰：坤，地道、臣道，宜其不急为君也。爻词：龙战于野，其血元黄。恰当今日之事，兵宜不解。彖辞曰：西南得朋，东北丧朋；果师出东边，宜慎之！又谓予曰：我主夜梦宫门悬一赵字，主何祥？咸云有赵姓者起而争之；是否？予曰：唯唯、否否。愚意：赵字从走、从小月。小月，二十九日小尽也。意者，战我不胜，以是日退走乎！予盖知贼之必败而西，而诡词以动之也。刘亦默会予意。至十二日，李自成以诸将推诿不前，于是点兵十万，亲往关门迎战；留牛相居守。是夜，将大臣陈演、魏藻德、邱瑜及勋戚朱纯臣等六十余名骈斩东华门外。

　　十三日，李贼令兵从齐化门出，将太子及永、定二王拥之马前去。百官拜送于门外，城中所留贼兵不过十之四。数日后，有在城娶妇者，有挟重资而逃者；即东去贼兵，亦有脱回者。

　　十九日，贼与大兵战于永平之沙河驲，大败，杀死无算。

　　二十日，又败。贼传令京城拆屋，顷刻间彰义门内民房尽毁。

　　连日又败数阵，李贼怒甚，遂斩吴襄，悬首示三桂；三桂大恸，挥涕切齿，誓扫贼矣。本街王指挥宅内，有兵黄姓，自言河南宜阳儒家子，失身贼中；至是，以中途受笞先还，为予备细言：官兵甚锐，贼还，必西走，当先为脱祸计。是时，涂公以直指使巡南城，已移家都察院，距予不甚远。予往语之，不信。城中哄传三桂领兵杀入，拥太子即位；人情汹汹，如沸如羹。

　　二十五日，予嘱苍头守室，暂往东城侦之；见车马驮载宫中锦帛，纷纷从东华门出。黄姓兵来为予言：贼旦暮入城，将西去。予亟为涂公言。公仍不信，曰：今晨同列见牛相，面询以西去事；牛相大诧，谓是语从何而来！主归，且登宝位；勿轻信讹言也。

　　二十六日薄暮，败兵皆归；寓予宅者十六、七骑，止存其九，犹有带重创者。

