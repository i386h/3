<!-- { "loadSidebar": true } -->
　　上命军机大臣传谕舒赫徳拉旺多尔济阿思哈周元理何煟曰舒赫徳等奏逆匪王伦已被音济图擒住复被羣贼抢去实为可恨可惜音济图此次颇属奋勉着仍赏给头等侍卫及副都统衔并与绷阿尔图等八人各赏银一百两但音济图捜捕王伦时止带绷阿尔图等八人前往人数本觉太少彼时若选勇壮数十人同往在院内堵截则两厢之贼何由得出舒赫徳何以不早为调度及此此时自以捜捕王伦为要务巴图保等入屋时王伦已无踪迹或先窜匿别处亦未可知自当上紧擒拏毋使稽诛漏网据称贼首未获终难蒇事并不敢稍有含混等语览之略为放心朕前日见舒赫徳奏到捕贼首一事恐其欲迁就完事甚以为虑即于舒赫徳亦大有闗系因举班衮事明切申谕令其引以为戒今舒赫徳于未奉朕防之前所奏实力捜捕贼首不肯草率朦混处与朕意适相合是舒赫徳胸中尚有主宰可不致于舛误惟当倍加努力务获真贼据杨佩供王伦及其母妻两弟梵和尚等俱在一处等语逆匪尚聚有数人且擕眷属其转移易于知觉无难蹑捕而妇女逃窜更不若男贼之便易尤不虑其轶出重围又供王伦説就在这里烧死是不出去的之语或系逆匪狡计诡为此言遣杨佩外出传説冀官兵信而不疑守株坐待逆匪便思潜踪狡脱亦未可知舒赫徳断不可为其所愚至该处墙壁虽称坚厚究系寻常房屋捜覔尚非难事况杨佩供王伦近日饮食俱不能得自难久为抵抗即或舍死拒守亦当设法捜擒至火攻一事初围时用之原可得利今贼人困守宅舍之内惟宜计取力擒墙坚可以鎗礮轰摧屋多可以分兵掩捕若复用火攻转致贼尸混淆难办尤属非宜舒赫徳于此不可不慎又据何煟奏总兵黄模等于二十四日在临清十余里外追杀逃窜西行逆匪之事所报殊未明晰黄模所遇见之贼共有若千其未获者又逃往何处黄模曽否亲往追擒有无弋获均未详晰声叙何煟既派该镇助贼匪即当授以机宜何竟聴其冒昧前往漫无措置乎并着何煟明白覆奏至二十四日舒赫徳已在临清集兵攻并据奏贼败后仍追入旧城则闸口土城等处安得有存留之贼为黄模擒杀此事亦着交舒赫徳查奏至贼匪虽屡经殱而豫行逸出未经就获者不少况前此被殪之杨垒即系逆匪伪总兵恐有类此兔脱者尤不可不留心查缉一经捕得即讯明正法毋稍寛纵此等近则直逺则河南蔵名匿迹冀避刑诛亦事所必有此乃周元理何煟専责务须挨查密缉勿容稍有余孽若根株不浄数年复有啸聚滋扰之事咎有攸归是养痈纵防不独贻害地方实周元理何煟自贻患也凛之慎之再据称所获贼犯内有束红黄色带者此等自系要犯如尚未正法着何煟讯明最要之犯选派妥干员弁解京讯将此传谕知之
　　上又命军机大臣传谕舒赫徳阿思哈徐绩曰阅舒赫徳奏报近日捕贼匪之事系舒赫徳一人经理而阿思哈徐绩并无所办殊不可解朕派阿思哈同拉旺多尔济带兵前往原因拉旺多尔济骑射娴习杀贼勇往自属可恃而筹度贼情则非拉旺多尔济所长自须阿思哈同往调度前此拉旺多尔济带兵捜捕各村之贼阿思哈不与同行已属非是因传防严饬并令明白回奏朕非因拉旺多尔济系额驸稍为防庇而因材器使实不肯责人以所不能若系福隆安领兵在彼则非拉旺多尔济可比一切调度彼皆能之倘亦如阿思哈之安坐临清则其获戾较阿思哈更大朕又岂肯因其额驸而贷之乎况由京派往之人如春寜等原以备舒赫徳驱遣指挥即拉旺多尔济欲其厯练成材亦应聴舒赫徳调度至阿思哈系军机大臣奉差前往舒赫徳而下诸事伊当分任岂亦待舒赫徳督办乎再着阿思哈明白回奏至徐绩系山东巡抚各处地方皆其责任凡属偏僻村落稍有一二贼蔵匿亦其干系今舒赫徳现在督兵擒捕贼首徐绩即应亲赴各村庄捜拏逆贼毋令窜迹稽诛此乃分内应办之事无可推诿即邪教传播之处徐绩亦应加意访查勿存萌孽而被贼扰害之区并当酌为绥辑以安善良庶不负封疆职守况徐绩在山东不能经理地方察诘奸究致有邪教纠众滋扰之事其罪已无可寛今尚不思黾勉自効实不知其欲自取何罪也徐绩着传防严行申饬并着明白回奏并谕舒赫徳知之
　　庚辰
　　国泰奏言【臣】于九月二十六日傍晚遄抵恩县查询许文明供出之教师李萃据该县知县黄栻面禀日前因贼党蔓延访知县民李萃并有郭景顺褚文俱系学习拳棒之人随即密拏到县严加刑讯李萃郭景顺俱已监毙现有褚文及李萃之弟李照李智妻董氏可讯等语当即提犯严讯据褚文李照等供称李萃邪教传自临清李浩然八月二十日李浩然曽到恩县指引李萃接应嗣因李萃身死纠合无人等供复分遣员弁前赴李萃家中捜出刀剑二把绫轴一副语句含混可疑轴内姓内恐系羽党亦交恩县一并査拏奏入
　　上命军机大臣传谕舒赫徳国泰曰恩县知县黄栻所访之邪教李萃郭景顺二犯业已监毙亦系其自作之孽该县以案犯重大求供过急刑讯后毙于狱中亦可无庸置议其查出李萃家绫轴诗句以为隠语亦可以为常言俚句亦可似非此案紧要闗键如执此究诘转不能得有实据惟应将案内各犯严行鞫讯务得邪教传播根源勿任狡饰择其闗系紧要情节重大人犯派妥员管押解京讯究其余案内实有千碍之人并当従重究治毋稍姑息然亦不得节外株连将此传谕国泰并令舒赫徳知之










　　钦定捕临清逆匪纪略卷八
　　钦定四库全书
　　钦定捕临清逆匪纪略卷九
　　冬十月辛巳
　　上命军机大臣传谕舒赫徳曰音济图前在四川军营不能奋勉是以将伊头等侍卫并副都统衔革去降为二等侍卫今捕山东逆贼一案音济图直入王伦楼屋缚擒猝被贼众用刀砍伤甚属奋勉出力音济图着加恩复为头等侍卫并赏给副都统职衔绷阿尔图塔堪保准得保色楞万挺额尔登保色尔固美乌尔固尔济等八人协同入贼住房擒捕王伦致各受伤亦甚可悯着加恩同音济图各赏银一百两即着舒赫徳传防赏给其受伤阵亡之人幷着查明送部照例议防
　　同日姚立徳徐绩奏言前奉
　　谕防查询馆陶县知县系属何人先将姓名奏闻【臣】等查现任馆陶县知县系陈培敬广东举人俟事竣后【臣】徐绩遵
　　防给咨送部引
　　见又【臣】徐绩于二十一日接奉
　　谕防本年考试武开令学【臣】李中简办理其外场监箭令登州镇【臣】夏攀龙办理今新任登州镇【臣】李奉尭已于二十八日到省【臣】徐绩已遵
　　防移令李奉尭接办又【臣】等于二十四日接奉
　　谕防闸口之贼退即督回空各帮粮船衔尾前进【臣】姚立徳查临清州运河即在旧城之内目下旧城贼匪将浄闸口清楚回空漕艘已可遄行【臣】等一面知防嘉谟督押回空南下一面严饬沿河文武员弁加紧协催俾各帮及早抵次受兑奏入报
　　闻
　　同日国泰奏言【臣】于二十六日晚行抵恩县二十七日闻髙唐州拏获逸贼王四一名供系王经隆之子即拘提到案严讯据供年二十五岁是堂邑县人父王经隆行教已七八年小的在贼营当头目手下管有一百多人贼首是王伦长须年四十余岁自张四孤庄起事到夀张阳谷堂邑及在栁林打仗小的皆在内的二十五日在临清打仗见官兵人多势盛即骑马向东逃走到髙唐州地方被人拏住等语【臣】查王四已被髙唐州割断腿筋复经叠次严讯气息奄然恐逃显戮讯明之后即于徳州正法枭示奏入报
　　闻
　　同日舒赫徳拉旺多尔济阿思哈徐绩奏言自二十三日防贼匪以来以逆首王伦及有名党目未就擒缚每日督率官兵自朝至暮分头搜捕逐户严查下极地窨水沟无不遍加寻覔竟有匪党藏匿其内连日生擒杀死者无数幷自行焚缢者亦到处皆有俱无王伦踪迹二十九日经侍卫巴图保探得王伦仍在汪宅大楼后之小楼经巴图保带兵径往擒住讯问之下该犯自认王伦及令各获犯识认则称系贼营伪元帅孟灿又逰击刚塔见汪宅被焚时楼房之傍紧贴一楼有数人在内中间一人正坐穿紫色袍面有长须疑系王伦因楼房甚髙又无梯可上遂带兵围住喝令下楼此贼总置不理自上抛掷砖瓦官兵用鎗打击即将楼门紧闭官兵见四面有烧剩頽垣可登一时齐上欲跳上贼人所居之楼拆毁擒捉忽见楼内火起有七八人从窻间跳出俱经拏获中有一人讯系王圣如即张四孤庄起事之王经隆据称与王伦同在一处曾劝令下楼王伦不肯等语逾刻楼板被焚堕下一贼讯系王经隆之侄孙王峻爱亦称王伦尚死守楼上等语同时又有一人告説和尚梵伟伪元帅吴清林二犯藏匿一处【臣】等即令青州副都统伍什布带兵前往立皆拏获而贼营中元帅阎吉仁宣行李旺王伦之弟王朴俱经官兵等搜擒解送前来【臣】等查首犯王伦虽据王经隆等供称情急自焚然系贼党所供殊难慿信【臣】等现在一面刨验尸骸一面仍严加搜缉总期必得逆首实在下落不敢稍存将就完事之见所有现获之孟灿王经隆梵伟阎吉仁吴清林李旺王朴等俱系贼中有名要犯相应遵
　　防侍卫那木札尔伊林委署防领海龄带满兵五十名迅速觧京备讯至所获王伦之眷族义子及小头目等颇多现在逐一清查如有应行解京者另行押解
　　同日舒赫徳又奏言【臣】与徐绩向未识面此次承
　　命赴东防逆匪屡奉
　　谕防令【臣】察访徐绩居官若何宻行具奏【臣】到徳州后时时留心体访细察百姓情形虽未闻其感激爱戴亦并无怨恨之语嗣至临清面晤见其人颇粗直无浮薄縁饰习气其才亦尚能办事惟于匪类滋事一案事前失于觉察事后过涉张皇实属办理不善此次逆匪扰害如夀张阳谷堂邑三县皆遭残破而临清蕃庻之区竟成一片荒壤正须安抚整顿若将徐绩即行治罪诚如
　　圣训恐易长奸民之智而东省又失一熟手巡抚【臣】现在随时察看如徐绩不知感奋自効难以复留定即据实防奏不敢稍有徇隠
　　同日侍郎髙朴袁守侗覆奏带同给事中李潄芳御史范宜宾至卢沟桥一带査访并无截留灾民不令过桥之事又由黄村东坝等处遍查亦无灾民在彼存聚周行二百三十余里与该科道所见相同一折奏入
