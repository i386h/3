<!-- { "loadSidebar": true } -->
　　【补逸】公羊传大去者何灭也孰灭之齐灭之曷为不言齐灭之为襄公讳也春秋为贤者讳何贤乎襄公复讐也何讐尔逺祖也哀公烹乎周纪侯谮之以襄公之为于此焉者事祖祢之心尽矣尽者何襄公将复讐乎纪卜之曰师丧分焉寡人死之不为不吉也逺祖者几世乎九世矣九世犹可以复讐乎虽百世可也家亦可乎曰不可国何以可国君一体也先君之耻犹今君之耻也今君之耻犹先君之耻也国君何以为一体国君以国为体诸侯世故国君为一体也今纪无罪此非怒与曰非也古者有明天子则纪侯必诛必无纪者纪侯之不诛至今有纪者犹无明天子也古者诸侯必有防聚之事相朝聘之道号辞必称先君以相接然则齐纪无说焉不可以竝立乎天下故将去纪侯者不得不去纪也有明天子则襄公得为若行乎曰不得也不得则襄公曷为为之上无天子下无方伯缘恩疾者可也
　　【臣】士竒曰公羊称齐襄公灭纪为九世复讐其言曰哀公烹乎周纪侯谮之襄公将复讐乎纪卜之曰师丧分焉寡人死之不为不吉其情激烈则复讐之说信然矣以今考之史记注引宋衷之言哀公荒淫无道者也其烹于周必有故纪侯之谮其果否亦不必辨但哀公死而立其弟胡公哀公之少弟山复杀胡公而自立自哀公至襄公凡十世而哀公乃其逺伯祖也于不共戴天之义似亦少杀且襄公鸟兽其行败伦伤化忍心害理彼又岂知有祖宗之讐者不过假报复之名以利其土地耳按舆地志齐都临淄在今青州古纪城在今寿光寿光距青州七十里则春秋时纪与齐相去直数十里间所谓卧榻之地不容他人安枕者也始焉托复讐之孝以攫之中焉假存纪之仁终焉窃葬伯姬之义以文饰之当时号齐襄为小伯亦狡矣哉谓其真能复九世之讐吾不知也纪鲁世为婚姻又共盟歃不能救纪何望于郑郑固齐党甞并驱而朝纪欲以袭之者也莒益细甚窃窃为纪图何济乎但纪实王后之所出欲请王命以求成于齐而公告不能王之不足为诸侯重轻亦可见矣虽然纪既逼处齐封其势必折而入于齐鲁即能为缨冠之救何益成败此纪侯之所以去而季之苟延血食于酅亦不得已之权也然其情实可悲矣









　　左传纪事本末卷十六
　　钦定四库全书
　　左传纪事本末卷十七
　　詹事府詹事高士竒撰
　　齐襄公之弑
　　桓公十七年夏及齐师战于奚疆事也于是齐人侵鲁疆疆吏来告公曰疆埸之事慎守其一而备其不虞姑尽所备焉事至而战又何谒焉　庄公八年齐侯使连称管至父戍葵丘瓜时而徃曰及瓜而代期戍公问不至请代弗许故谋作乱僖公之母弟曰夷仲年生公孙无知有宠于僖公衣服礼秩如适襄公绌之二人因之以作乱连称有从妹在公宫无宠使间公曰捷吾以女为夫人冬十二月齐侯游于姑棼遂田于贝丘见大豕从者曰公子彭生也公怒曰彭生敢见射之豕人立而啼公惧队于车伤足丧屦反诛屦于徒人费弗得鞭之见血走出遇贼于门刼而束之费曰我奚御哉袒而示之背信之费请先入伏公而出鬬死于门中石之纷如死于阶下遂入杀孟阳于牀曰非君也不类见公之足于户下遂弑之而立无知　十年春齐师伐我公将战曹刿请见其乡人曰肉食者谋之又何间焉刿曰肉食者鄙未能逺谋乃入见问何以战公曰衣食所安弗敢专也必以分人对曰小惠未徧民弗从也公曰牺牲玉帛弗敢加也必以信对曰小信未孚神弗福也公曰小大之狱虽不能察必以情对曰忠之属也可以一战战则请从公与之乘战于长勺公将鼓之刿曰未可齐人三鼓刿曰可矣齐师败绩公将驰之刿曰未可下视其辙登轼而望之曰可矣遂逐齐师既克公问其故对曰夫战勇气也一鼓作气再而衰三而竭彼竭我盈故克之夫大国难测也惧有伏焉吾视其辙乱望其旗靡故逐之
　　【发明】齐欲灭纪而鲁以婚姻昵纪故齐与鲁为讐长勺之战齐鲁相讐之终也襄公之弑不附于文姜而附于灭纪亦为鲁讳耻而已矣
　　【臣】士竒曰襄公淫于文姜而戕鲁桓天理人心澌灭已尽迹其生平迁郱鄑郚三邑以逼纪卒使大去其国总天子之罪人连五国以伐卫而取其寳玉会鲁围郕而独纳其降书于经者无一善状又按桓公之语管仲曰昔我先君筑台以为高位田狩毕弋不听国政卑圣侮士而唯女是崇九妃六嫔陈妾数百食必粟肉衣必文绣戎士冻馁戎车待游车之裂戎士待陈妾之余优笑在前贤才在后是以国家不日引不月长今观瓜期之不恤与戎士冻馁之言合而徒人费石之纷如与夫孟阳之属皆所谓优笑在前者也荒淫若此未有不亡而况失职之公孙与怨望懐归之戍卒防其及也岂不宜乎连称之妹间襄公而襄公死襄公之妹贼鲁桓而鲁桓死桓之死报隐公也襄之死报鲁桓也天道好还其应不爽而皆以一妇人与其间亦足以为女祸之戒矣彭生豕立其説似诞然苍犬见祟大厉披发载在简册恶已盈而妖气得以乘之又何怪哉鲁桓疆吏之戒得守御之备曹刿揶揄肉食逞三鼓以胜齐律以王事真小人矣












　　左传纪事本末卷十七
　　钦定四库全书
　　左传纪事本末卷十八
　　詹事府詹事高士竒撰
　　齐桓公之伯
　　桓公二年秋七月蔡侯郑伯防于邓始惧楚也　庄公八年初襄公立无常鲍叔牙曰君使民慢乱将作矣奉公子小白出奔莒乱作管夷吾召忽奉公子纠来奔初公孙无知虐于雍廪　九年春雍廪杀无知　公及齐大夫盟于蔇齐无君也　夏公伐齐纳子纠桓公自莒先入　秋师及齐师战于干时我师败绩公丧戎路传乘而归秦子梁子以公旗辟于下道是以皆止鲍叔帅师来言曰子纠亲也请君讨之管召讐也请受而甘心焉乃杀子纠于生窦召忽死之管仲请囚鲍叔受之及堂阜而税之归而以告曰管夷吾治于高傒使相可也公从之
　　【补逸】史记初襄公之醉杀鲁桓公通其夫人杀诛数不当淫于妇人数欺大臣羣弟恐祸及故次弟纠奔鲁其母鲁女也管仲召忽傅之次弟小白奔莒鲍叔傅之小白母卫女也有宠于厘公小白自少好善大夫高傒及雍林人杀无知议立君高国先阴召小白于莒鲁闻无知死亦发兵送子纠而使管仲别将兵遮莒道射中小白帯钩小白佯死管仲使人驰报鲁鲁送纠者行益迟六日至齐则小白已入高傒立之是为桓公桓公之中钩佯死以误管仲已而载温车中驰行亦有高国内应故得先入立
　　【攷异】管子襄公逐小白小白走莒三年襄公薨公子糺践位国人召小白鲍叔曰胡不行矣小白曰不可夫管仲知召忽强武虽国人召我我犹不得入也鲍叔曰管仲得行其知于国国何为乱乎召忽强武岂能独图我哉小白曰夫虽不得行其知岂且不有焉乎召忽虽不得众其及岂不足以图我哉鲍叔对曰夫国之乱也智人不得作内事朋友不能相合摎而国乃可图也乃命车驾鲍叔御小白乘而出于莒小白曰夫二人者奉君令吾不可以试也乃将下鲍叔履其足曰事之济也在此时事若不济老臣死之公子犹之免也乃行至于邑郊鲍叔令车二十乘先十乘后鲍叔乃告小白曰夫国之疑二三子莫忍老臣事之未济也老臣是以塞道鲍叔乃誓曰事之济也听吾令事之不济也免公子者为上死者为下我以五乘之实距路鲍叔乃为前驱遂入国逐公子糺管仲射小白中钩管仲与公子糺召忽遂走鲁桓公践位鲁伐齐纳公子糺而不能
