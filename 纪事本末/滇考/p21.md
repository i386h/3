<!-- { "loadSidebar": true } -->
云南之有监守太监自宣德十年始是时英宗初立阉宦弄权始命内官张达镇守云南麓川之役吴诚曺吉祥同在军其后正统时则郝宁成化则钱能覃平正德时则崔安张伦梁裕史泰而金腾亦有镇守太监如王举孙叙崔和吉庆刘玉张诚等与叅将并驻称二镇焉大率皆掊克土司凌虐绅士而贪残之状尤莫甚于钱能成化十二年能私遣其麾下郭英徃安南假朝命求夜明珠等寳凡朝廷使安南皆道广西未有自云南者于是安南人骇遣使入问欲因启途纵之还遣一酋率兵尾其后至莲花滩英绐其酋请先入白守关者遂脱归其酋驻兵不去云南大震边吏戒严事颇闻于京大学士商辂请举刚正有为知识超卓大臣一员廵抚云南乃改南京户部左侍郎王恕为左副都御史抚滇恕至檄按察司刘釪捕英英惧投井死没其宝物入官其党械送京师诛之又疏能贪虐于朝先是能镇云南久渐谋不轨造纸甲极坚利至百两一副者殆千领弓刀在公私者必择而蔵之二楼或以告恕将先收其兵甲而后闻能觉尽焚之使所幸厚赂大学士万安兵部尚书王越因亦诬奏恕并下二疏于都察院恕在滇阅月疏二十上直声动天下时钱能有锦背鹦鹉能言造一金笼嵌以絶品珠石号八宝笼欲以进上恕闻借观之启笼纵去能怨恕益深广以金宝赂当路谋急去恕未几有旨召恕还恕去能益肆虐榜死人不计而癞翁槟榔王二事载在滇志世争传为笑柄焉其时有副使陈麒亦以骨鲠数与能相抗卒坐削籍他如张璞之忤梁裕唐龙之劾崔和俱以不畏势焰称良御史嘉靖元年廵抚何孟春请罢金齿二镇改设府治而金腾之镇守革九年云南右少监刘福安为都给事张润所劾降三级廵按毛鳯韶连疏请罢镇大学士张璁亦以为言而云南之镇守亦革万厯中内监杨荣复以督理矿务至几开边衅竟为乱军所撃死内监之贻害良非独一时云

缅甸入寇

