<!-- { "loadSidebar": true } -->
明洪武元年元顺帝北遁三年殂于应昌太子代立以宣光纪年梁王巴咱尔斡尔宻据云南犹延元朔洪武四年四川平五年遣翰林院待制王祎持诏谕之梁王迟延不决祎陈说利害王心然之馆祎于别室会元嗣君遣侍郎托克托由西畨至滇索饷欲连兵恢复觇知其事促梁王杀祎以絶二心祎遂以六年十二月遇害七年遣故元威顺王子巴拜谕梁王八年梁王遣铁知院等使漠北为徐达所获解京明太祖释之又使湖广叅政吴云与之偕至云南谕降及境铁知院等谋逼云改服入云不从复见杀十四年秋九月壬午命颕川侯傅友徳为征南将军永昌侯蓝玉为左副将军西平侯沐英为右副将军率师三十万征云南列侯曺震王弼金朝兴都督郭英张铨等俱从上亲谕之曰元孽自恃险逺杀害使臣在所必讨取之之计当自永宁先遣骁将别率一军向乌撒大军自辰沅入普定分据要害乃进兵曲靖此地滇之咽喉彼必并力以抗我师审察形势出竒制胜正在于此既下曲靖三将军以一人提兵向乌撒应永宁之师大军直捣云南会城既定分兵径趋大理其余部落可不烦兵而下也师行亲饯于龙江丁未至湖广分遣郭英等率众五万由四川永寕向乌撒大军由辰沅趋贵州十二月攻普定普安俱下之进抵曲靖梁王遣司徒平章达尔玛将兵十万屯曲靖沐英曰彼谓我师疲于深入未有虞心若倍道疾趋出其不意破之必矣友徳然之未至数里忽大雾四塞遂至白石江顷之雾霁达尔玛望见大惊友徳即欲济师英曰我军逺来形势既露固宜速战然亟济恐为所扼乃整师临流势若欲渡达尔玛悉精锐扼江岸英别遣数千人从下流潜济出其后鸣金鼓树旗帜达尔玛急撒众御之阵动英乃拔剑督师济江破其前军敌气索退数里而阵明师毕济友徳麾兵进薄之矢石雨发声动天地敌众披靡遂大败生擒达尔玛俘其众数万悉抚而遣之蛮人皆喜曲靖既定留兵守之友徳自将北攻乌撒以应永宁之兵分遣蓝玉沐英率师西趋云南癸酉玉等至板桥梁王弃城走云南省右丞观音保以城降玉等整众入城收符信图籍抚定其民秋毫无所犯自出师至是仅百日梁王在晋宁州忽纳砦赴滇池死之傅友徳自曲靖趋乌撒郭英等已出永宁攻赤水河守兵破之元右丞实保敛众拒守友徳大军至实保遁遂城乌撒版筑方具实保引诸蛮复集友徳督兵奋撃大破之斩首三千级得七星关以通毕节进至可渡河于是东川乌蒙芒部望风归附分遣诸将进取临安各路十五年正月辛巳威楚路平章阎鼐玛贝叅政彻尔布哈等赴曺震营降壬午曲靖宣慰司枢密同知怯烈该等及中庆武定澄江三路达噜噶齐等官俱赴蓝玉沐英营降甲午遣使谕傅友徳等曰云南已克区画布置尚烦计虑前已置贵州都指挥使司然离云南逺必另置司以统诸军既有土有民又必置布政使司及府州县以治之乌撒乌蒙东川芒部建昌之地更宜约束渠长留兵守御禁民勿挟兵刃至如霭翠等不尽服之虽有云南亦难守也遂置云南都指挥使司以都督谢熊冯诚署司事二月置云南布政司以汝南侯梅思祖平章潘原明署司事张紞等为叅政叅议等官改中庆各路为云南等府闰二月霭翠至京赐衣帽及钞遣还霭翠者水西宣慰安氏之祖也大理段世致书友徳请依唐宋故事奉正朔为外臣友徳谕令速降世自恃逺险无降意连以书来词旨桀鷔友徳怒于是蓝玉沐英等进兵至品甸段世以兵五万扼下关玉等遣王弼率兵出洱水之东趋上关为犄角势自率众抵下关造攻具夜半遣都督胡海由石门间道遶出点苍山后攀木援岩立旗帜迟明大军望之踊跃讙哗敌众惊乱英先驱渡河水没马腹将士随之遂斩关而入山上军亦下腹背夹攻段兵大溃进拔大理城获段世及段宝二孙乃分兵取鹤庆略丽江破石关下金齿于是车里么些和泥平缅等处相率归附云南平三月蓝玉遣兵攻拔三营万戸砦北攻建昌故元平章伊埒特穆尔降更定云南所属府二十有二州六十有三县五十有四遣使以故元威顺王之子巴拜及梁王家属三百一十八人送京师且请以要害量宜设卫戍守元季田土多为豪右隠占歳用不足宜以今年所征粮并故官院寺入官田租与土官供输盐商中纳戍兵屯田所入并给之悉报可仍置云南盐课司以益军实夏四月乌撒东川芒部复叛友徳移檄沐英合兵进讨六月置大渡河守御千戸所命吴中率兵守之造舟以通徃来仍谕安陆侯吴复平凉侯费聚会征东川诸蛮秋七月沐英自大理还军与傅友徳进攻乌撒大败其众斩首三万级获马牛羊万计余众遁去捕撃悉平之乃以乌撒乌蒙芒部等府地近四川奏隶四川布政司八月遣使谕友徳等曰得报知永昌侯驻建昌大军已破乌撒次第捜捕林箐诸蛮山高道隘慎勿轻动闻诸蛮多逃入霭翠境可谕令缚送军前其关索岭非古道古道又在西北可以大军蹂之开此道以接普定即芒部渠长可尽获其熟图之已复遣使谕曰云南士卒既艰食不宜分屯止于赤水毕节七星关各置一卫黑张之南瓦店之北中置一卫则道路可无碍霭翠之地必用十万众乃可定也此其大概耳万里之外将军便宜自处置时友徳等方分兵攻未服诸蛮土酋杨苴等谓城守虗弱遂相煽叛纠众二十万合三十六营兵攻城时城中乏食士卒多病守将冯诚国用子也与谢熊婴城固守备楼橹战具多置强弓弩于城上射贼伺贼怠辄出竒兵撃之贼不能破遂围城为久困计沐英在乌撒闻报驰回至曲靖先遣人报城中为贼所得绐之曰总兵官领大军三十万至矣贼惊恐拔营遁至安宁罗次邵甸晋宁大禖江川等处据险树栅英至与冯诚等合兵剿捕斩首六万余级生擒四千余人诸部复定十六年二月送故元右丞观音保叅政彻尔布哈及段氏等一百六十人至京各赐其家衣服以观音保为金齿指挥使赐姓名李观以段宝二孙段苴仁苴义为永昌雁门二卫镇抚以宝在时曽有降表也先是沐英自大理回故元布延图复叛据佛光砦先不花陷邓川髙生围云南县金齿土官髙大恵并也先虎都构麓川彛入寇屠永昌友徳自七星关回兵率郭英等西讨破佛光砦布延图自焚死遂过金沙江攻北胜府下之擒髙生并略邓川进平丽江平津等州蛮民降者数十万户髙大恵逃为白人所杀因置大理指挥使司以周能守之麓川之外有缅国八百媳妇国皆内附于是遣耿炳文谕傅友徳蓝玉等班师留沐英镇云南别命列侯王志仇成张龙分赴寻甸各府缮城池立屯堡安辑其人民十七年四月进封傅友徳颕国公蓝玉仇成世袭陈桓胡海郭英张翼皆为侯八月麓川思伦法遣使献方物上元所授平缅宣慰司印十月以曺震开建昌新道向眉州各置驿徙中土大姓以实云南十八年东兰州韦富及广南特磨道复乱沐英讨平之永昌李观亦讨段酋平之十二月思伦法反寇景东冯诚撃之失利十九年二月云南臻洞西浦摆金摆榜诸蛮叛复命傅友徳率师讨平之并讨平越蛮麻哈杨孟等九月沐英请广置屯田从之二十年五月谕沐英勿遣使徃平缅葺垒固守以待之英自楚雄至景东每百里置营率兵屯种以防蛮寇已复命曺震率四川精兵与陈桓叶升等分驻各府立营屯种候征讨二十一年春思伦法入寇结砦于摩沙勒沐英遣都指挥寗正撃破之斩首一千五百余三月思伦法悉其众号三十万战象百余复寇定边以报摩沙勒之役英选三万骑昼夜兼行凡十五日抵贼营遣都督冯诚先出轻骑三百挑之贼以万人驱象三十余逆战指挥张因率骑卒五千余人为前锋其渠跨巨象直前诸军注矢连发矢中象左膝及胁象仆地渠长走追射杀之诸军噪而前杀贼数百人获一象而还英喜曰贼不足平也乃下令军中置火铳神机箭为三行列阵中俟象进则前行铳箭俱发不退则次行继之又不退则三行继之诘旦分军为三队冯诚领其前寗正领其左都指挥汤昭领其右将士皆鼓勇而进贼悉众出营结阵以待其渠帅把事招纲等皆乗象象披甲背负战楼若栏楯悬竹筒于两傍置短槊其中以备撃刺阵既交羣象突而前诸军撃之矢石俱发声震山谷象皆股栗走指挥张因千戸张荣祖率骑士乗之直捣其栅遂纵火焚其寨烟熖张天还复以兵邀撃之杀伤甚众贼党有昔刺者亦骁勇复率众殊死战左师少却英登高望之命左右取其帅之首来左帅遥见一人拔刀飞骑而下率众更进英督战益急不移时贼众大败斩首三千级俘万余人生获象三十有七余皆被矢如猬死渠帅刁斯郎理各中百余矢毙象背上余贼溃英率师追袭之贼连日不得食死者相枕藉思伦法遁去六月东川蛮复叛命傅友徳为征南将军沐英陈桓为左右副将军曺震叶升为左右叅将讨之九月越州土目阿资叛阿资本苦麻部蛮也沐英谕降之至是叛傅友徳等将兵至平彛以山势险峭迁其山民于早上村留兵立栅其上阿资寇普安焚刼府治友徳进撃之斩其渠满已青二十二年春阿资倚崕壁为营友徳以精兵促之蛮众皆缘壁攀崕坠死者不可数计生擒一千三百余阿资遁还越州自恃万山之险官军不能至沐英使寗正从友徳合撃大败之斩其火头弄宗等五十余人因请置马龙越州二卫扼其冲要分兵追捕之阿资穷蹙降曺震叶升等领兵分讨东川诸蛮亦悉平是年冬思伦法遣招纲等来言逆叛之谋皆其下刁厮郎等所为以象马白金入贡自洪武十四年遣将出师至是凡九年而滇始大定沐英留守友徳凡三至迨二十五年建昌降将伊埒特穆尔反蓝玉复自罕东移师与瞿能等讨诛之建昌自滇入蜀之通津也三将军平云南功不在汉郭昌刘尚下而曺震陈桓费聚叶升等次之卒之玉以谋逆诛友徳亦不良死震等先后坐逆党俱不保首领其得终有茅土者西平侯而下数人耳呜呼报功之典何如哉

沐氏世裔

