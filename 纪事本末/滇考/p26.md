<!-- { "loadSidebar": true } -->
普明声阿迷州土人也初为马者哨哨头水乌之乱与沙源吾必奎等俱奉调率兵破贼有功既而京营御史傅宗龙受命按黔间道由建昌回滇募兵赴任知明声勇黠所部土兵亦强特请随行滇抚闵洪学入奏尝言自明声东行滇土司兵益弱其为时所重如此明声在黔屡破水西贼众会宗龙以内艰归水西随就抚明声亦回得授阿迷土知州日益骄蹇崇祯五年巡按赵洪范至临安明声率兵迓之戈甲旗帜列数里洪范恶之贻书抚军王伉谓其养痈伉亦习闻明声不法遂列奏请檄调黔蜀兵会讨焉是年冬三省汉土兵俱集以黔镇商士杰掌兵政伉自出临安督粮右布政使周士昌监军撃明声败之进围阿迷明声使其下伪约降阴使人以重贿诱吾必奎曰君不闻狐死兎悲之言乎阿迷平兵行及元谋矣既而官军与贼战必奎卖阵先走官军大败事闻大司马熊明遇以起衅为伉罪遂与洪范俱被逮士昌殁于阵明声虽战胜仍巧词乞抚当道惩前事不复致讨总督朱爕元自黔至以兵威抚定焉相传广西郡守张继孟奉委抚明声思以计杀之每称明声才武且有功不以摧毁以致变乱皆有司之过也明声闻之喜一日继孟将谒兵备道于临安先诫其下必取途阿迷见明声将至故熟睡舆中其下不得请醒而问所次已踰其境数里矣佯怒责其从行者且曰我有事须急至临郡徃返恐后期可沿途置骑俟我我今回见普公遂尽屏舆盖先行独与从者驰数骑趋阿迷明声先已有人侦继孟闻其言益大喜出迎谒语甚欢方持茶饷客继孟戏曰尝闻南中土司善药人我不敢饮明声惊遽指天誓曰方德公无以报何有此公果疑明声请先饮竟易盏饮之不知继孟执茶时已预蔵毒药手中置茶内矣明声留治馔辞以有事谒兵备急俟回当痛饮明声已闻其途中言信以为实因别去继孟即疾驰易数马即夕达临安明声药发始觉命其党率兵追之不能及予理永昌永昌孝廉方一鉴徃时曽为阿迷守亲为予述其事而石屏涂玉辂昆明虞虞山咸谓明声实以淫纵得疾死非中药云明声死其妻万氏江右寄籍人女也狡而滛据其众役使诸小彝选部下壮而美者更畨入侍沙源诸子定海定洲如琦等皆与之私既乆觉无以服人乃招定海为赘婿已复嫌其朴陋而定洲少年白哲更窃杀定海而赘定洲其子普服逺心耻之与万氏分寨而居后服逺以病死定洲遂兼有安南阿迷之众并近彝地愈广南至交冈甲申张献忠陷蜀云南震恐使叅将李大贽率兵防金沙江吾必奎者其先为元谋土知县乆絶不嗣矣至必奎以战功得官仍居故地自阿迷卖阵后桀骜日甚大势贪墨屡以事侵之乙酉八月必奎聚众反连陷武定禄丰楚雄诸郡县黔国公沐天波檄各土司兵会剿十月官军与土官禄永命龙在田等撃败必奎擒之永命宁州土知州在田石屏州土人也俱以水乌之乱有战功在田厯级副将崇祯十一年奉调至襄阳隶总理熊文灿军前撃流贼革里眼射塌天子双沟败之以是知名张献忠等受抚榖城颇与之密既而献忠叛文灿获罪在田亦罢归元谋之役与永命俱在行十一月沙定洲兵亦至时必奎已伏诛定洲犹留城外不肯归会奸人饶希之余钖朋等逋骗天波金宝无以偿以贸易徃来各土司营中夸天波家饶富定洲心动阴结都司阮韵嘉张国用袁士宏等为内应以十二月朔入城辞行天波以家忌未出见定洲入门大呼其下蜂起焚刼天波由小窦出西城时禄永命在省方巷战拒贼从官周鼎止天波留讨贼天波疑鼎见诱杀之遂走楚雄其母陈氏妻焦氏亦走城北普吉村之金井巷当夜举火自焚死定洲因尽得沭氏所有盘踞省城刼巡抚吴兆元为题请代天波镇滇又至禄丰执家居大学士王锡衮置贡院胁之与兆元传檄各郡县龙在田在安宁与禄永命等各引所部归万氏在阿迷闻变惊曰吾家当为此贼败矣谋至省执定洲以投诚既至见定洲气焰赫然资用饶洽更喜过望夫妇坐八人舆持刺与抚按徃来欣然自得也沭天波至楚雄定洲率众追之是时楚雄新为吾必奎所破金沧道副使杨畏知奉调监军至楚楚人留之畏知遂驻楚闻定洲西出与天波计守御之具未集曰公在楚贼以全力聚攻城必破公不如西走永昌使楚得为备贼即西追恐楚塞其后留攻楚又恐公从西来首尾牵制上策也天波从之定洲至楚雄城闭不得入为畏知所绐遂去遣其党王朔李日芳等分攻大理蒙化陷之屠杀以万计畏知乗间彻城外居民尽入城清四野筑隍陴檄调汉土兵马郡县多遥应之其明年丙戌定洲恐畏知截其归路又闻迤东禄永命龙在田等各自守因不敢至永昌撤兵回竭力攻楚雄楚雄守具既集屡攻不能下一日畏知坐城楼贼发巨礟撃之烟焰所指正罩畏知贼相庆谓必死须臾烟散畏知端坐如故惟撃去左帻耳因惊叹以为神畏知视贼懈辄出竒兵奋撃前后所杀甚伙至夏贼稍稍引去东攻石屏石屏守亦坚复回攻宁州破之永命死至嶍峨土官王克猷走死于路龙在田在石屏惧与其党许明臣窜大理定洲既定迤东复引而西攻楚雄分兵为七十二营每七营各为一大营统之环城圪濠为乆困计畏知守益坚终不能入又明年丁亥张献忠被诛于西充其义男孙可望等率残兵由遵义入黔龙在田使人告变且劝其至滇可望因诈称黔国焦夫人弟率兵来复仇云南初苦沙乱皆延颈望其来不知为贼也三月可望等至滇定洲解楚雄之围率众御于革泥关大败遁归阿迷可望破曲靖及交水俱屠之遂由陆凉宜良入省宜良知县方兴佐率众持羊酒迎可望贼喜不入城至省巡抚吴兆元等迎于郊巡按罗国瓛在曲靖被执不从带至省自焚于署前通判朱寿琳以佥都御史奉差募兵于滇亦不屈从容赋絶命诗被杀可望等因尽据城池官署布列以居法禁苛切百姓失业流离视昔较甚矣既而分遣李定国狥迤东诸郡可望自率兵西出杨畏知御于启明桥兵败被执可望闻其名不杀诱降之曰吾今已不为贼当与尔共扶明耳畏知曰果尔当从吾三事一不用献忠为号二不杀百姓三不掳妇女可望皆许之即折箭对誓迤西得免屠戮畏知之力也可望至大理龙在田许名臣迎降之复以书谕沐天波如与畏知言天波遣子报命永昌通判刘廷标上杭人推官王运开夹江人俱不屈自缢死可望分兵入丽江悉取其数代所畜厚待天波子阴使刘文秀随之疾驰度兰津桥至永昌会天波与乡官龚彝等于北城楼遂携之同杨畏知等俱至省姚安举人席上珍拒贼见执至省被磔甚惨李定国至临安临安为定洲部目李阿楚驻守拒战甚力定国穴地道置炮炮发而城陷阿楚赴火死兵犹巷战定国怒执城中绅衿兵民尽戮之于城外白场所杀七万八千余人而阵亡与自焚自缢者不与焉初意遂袭阿迷蒙自取定洲闻晋宁有变因尽掠临安子女而回过河西在籍巡抚都御史耿廷箓赴水死其妻杨氏被执亦不屈见杀至晋宁围之屠其城并屠昆阳呈贡归化所杀又数十万人先是昆阳有孔师程者以从军得官纠合晋宁各城人拒贼定国既至师程入舟遯去晋宁知州石阡冷阳春呈贡知县嘉兴夏祖训俱死之定国又尽杀临安被获妇女于路亦千余人江川知县周柔强不迎定国率众屯于抚仙湖中之孤山定国既至省使人出撃尽殱之盖迤东屠戮之惨几与蜀省同而迤西独免宜楚雄人至今尸祝杨畏知不衰也然城亡与亡大节不夺如冷阳春诸人亦何可多得哉可望定国既俱回省经营土木毁南城民居万间筑演武场城内置四王府砖石毁呈贡昆阳二城为之可望文秀定国与艾能竒皆僭称王在籍御史任僎等又倡议尊可望为国主可望遂置六部等官以僎兼吏礼二部尚书铸兴朝通宝钱括近省田地及盐井之利俱以官四民六分收取各郡县工技悉归营伍以备军资可望饶机智既据有全滇益自尊大而其党犹侪视之李定国尤崛强每事相阻忤明年戊子可望与刘文秀等议缚定国于演武场声其罪杖之百既复相与抱持而哭命定国取沙定洲以赎罪定国心憾之念相推奉已乆无能与抗也初定洲归屯兵洱革竜与万氏分险自守其下汤嘉宾陈长命等各据一山立营相去数十里为犄角之势私通交址借其援以固诸蛮心一日偶集于嘉宾营定国侦得之率兵遽至围以木城困守三阅月絶其水源诸蛮惧出降者相续遂械定洲等数百人回省剥其皮于是沐天波具衣冠谢雪祖宗母弟妻子之雠滇人之被沙毒者亦咸以为快焉

滇考卷下

