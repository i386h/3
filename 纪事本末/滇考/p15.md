<!-- { "loadSidebar": true } -->
缅国不载于前史唐书骠国传在永昌南二千里今缅自永昌西南行四日至腾越州又十五日至其国之江头城又十日至太公城又八日至马来城又五日至安正国城又五日至蒲甘缅王城所谓缅中五城也计程已三千余矣南诏野史载劝龙晟时师子国攻缅遣段榜秀救之破师子国兵得缅舍利以归其后遂服属于南诏宋熈宁间随大理入贡名始闻于中国元世祖至元八年大理鄯阐等路宣慰司都元帅府遣竒塔特托音等使缅国招谕其王内附四月竒塔特托音等导其使价博来以闻十年二月遣勘马拉萨哩竒塔特托音等复持诏谕之曰间者竒塔特托音导王国使价博诣京师且言欲观吾大国舍利朕矜悯逺来即使来使觐见又令纵观舍利益询其所以来知王有内附意国虽云逺一视同仁今再遣勘马拉萨哩等徃谕王国诚能谨事大之礼遣子弟若贵近臣来以彰我国家无外之义用敦永好时乃之休至若用兵夫谁所好王其思之十二年四月建宁路安抚使贺天爵言得金齿头目阿郭之言曰竒塔特托音之使缅乃故父阿必所指也至元九年三月缅王恨父阿必故领兵数万来侵执父去不得已厚献其国始得释回因知缅遣阿的八等九人至乃候视国家动静也今白衣头目是阿郭亲戚与缅为邻尝谓入缅有三道一由天部马一由骠甸一由阿郭地界俱会缅之江头城又阿郭亲戚阿提犯在缅掌五甸戸各万余欲内附愿先招阿提犯及金齿之未降者以为引导云南省因言缅王无降心去使必不返六月枢密院以闻十一月云南省报遣金齿千额总管阿禾探得国使达缅俱安十四年缅以阿禾内附怨之攻其地遣蒲甘大将释多罗伯级寇金齿欲立砦腾越永昌之间时大理路蒙古千户呼图克大理路总管信苴日揔把千户多罗托海奉命伐永昌之西腾越蒲骠阿昌金齿未降部族驻札南甸阿禾告急呼图克等昼夜行与缅军遇一河边其众约四五万象八百马万匹呼图克等军仅七百人缅人前乘马次象次歩卒象披甲背负战楼两旁挟大竹筩置短枪数十于其中乘象者取以撃刺呼图克下令贼众我寡当先冲河北军亲率二百八十一骑为一队信苴日旁河为一队多罗托海依山为一队战良久贼败信苴日追之三里抵寨门旋泞而退南面贼万余绕出官军后信苴日驰报呼图克复列为三阵进至河岸撃之又败追破其十七砦逐北至窄山口贼及象马自相蹂死者盈三巨沟日暮呼图克中伤遂收兵明日追之至千额不及而还捕掳甚众军中以一帽或两靴一毡衣易一生口其脱者又为阿禾阿昌邀杀归者无几十月云南省遣都元帅尼雅斯拉廸音率蒙古爨僰摩些军三千余人征缅至江头城招降其磨欲等三百余砦以天热还师十七年二月尼雅斯拉廸音等请益兵征缅帝以问丞相多罗托海对曰陛下初命发哈喇章及四川士卒六万人今尼雅斯拉廸音止欲得万人耳宜从之帝即命枢密议选将出师十九年命诸王桑阿克达尔同右丞泰布叅政伊克徳济将兵征缅诏云南行省发四川兵万人命雅尔哈领之叅政阿尔斯兰督粮饷招讨使齐喇先驱二十年九月大军发中庆十月至南甸太卜由罗必甸进军十一月桑阿克达尔命伊克徳济取道于阿昔江达镇西阿禾江造舟二百下流至江头城断缅人水路自将一军从骠甸径抵其国与泰布会进攻江头城拔之获其锐卒万人守之图上其地形及攻守之略先遣使谕降勔酋不听据太公城以拒大军复遣僧谕以祸福反为所害遂督军水陆俱进撃破之建都金齿等城皆降各分兵戍守置邦牙宣慰司于蒲甘城遂振旅还遣使进缅珍珠珊瑚异彩及七寳束带云南行省进破江头城所得童男女八千人并银器币二十二年缅王遣其盐井大官阿必立相至太公城纳欵乞言于朝廷许其悔过然后差大官赴阙朝廷遣齐喇使其国二十三年置征缅都元帅府官俾图们岱为都元帅总之云南王使右丞阿尔斯兰至永昌与征缅府官会差军五百人护送招缅使齐喇至太公城二十四年正月至忙乃甸缅王为其庶子不速速古里所执囚于昔里怯荅刺之地又害其嫡子三人二月齐喇自忙乃甸登舟还留元送军五百人于彼云南省请今秋进讨不听既而云南王与诸王进征蒲甘丧师七千缅始平命王率齐喇总兵三千屯镇骠国设方略招徕其党定歳贡方物后齐喇入朝世祖询以缅国始末擢正议大夫行中书省事佩金符颁诏于缅缅王的立普哇拿阿廸提牙稽颡谢遣其子信合八的奉表入朝请歳输银二千五百两帛千疋驯象二十粮万石诏封为缅王赐银印子为缅国世子赐以虎符大徳三年三月缅复遣其世子入谢自陈部民为金齿杀掠率皆贫乏以致上供金币不能如期输纳帝悯之止命间歳贡象仍赐衣遣还四年四月遣使进白象五月缅王为其弟阿散哥也等所杀其子窟麻刺哥撒八逃诣京师令孟古图噜黙色率师问罪蛮贼与八百媳妇国通其势张甚孟古图噜黙色请益兵又命萨察固勒等将兵万二千人征之仍令诸王库库节制其军六月立窟麻刺哥撒八为缅王赐以银印秋七月缅贼阿撒哥也弟者苏等九十一人各奉方物入朝自言杀主之罪始罢征缅兵而左丞刘深又有征八百媳妇之议八百媳妇国在缅东出永昌姚关五十程至其地古未通中国成宗初立左丞刘深倡议世祖以神武一海内今上嗣厯未有武功而八百媳妇国助缅为逆因请征之右丞相旺扎勒以闻左丞相哈喇哈逊御史中丞董士选谏不听五年春命深及哈喇岱等将兵徃给军钞九万二千锭又给云南行省兵自愿出征者人贝子六十索立征八百媳妇万戸府二置万戸四员兵既出取道顺元逺冐烟瘴士卒多死驱民转饷溪谷之间一夫负粟八斗率数十人佐之数十日乃达死者又数十万人中外骚然而深复胁求水西土妇蛇节金三千两马三千匹土官宋隆济因苗民之怨绐其众曰官军征发汝等将悉剪髪黥面为兵身死行阵妻子为俘众惑其言遂叛破杨黄寨进攻贵州知州张怀徳力战死因围刘深于穷谷中梁王库库率兵救之贼众少解事闻帝始悔不用哈喇哈逊董士选之言乃遣刘国杰杨赛音布哈等分道进讨刘国杰女贞人本姓乌库哩后入中州改今姓号刘二巴图华言敢勇士也至元中以歴战功授湖广行省平章政事杨赛音布哈初名汉英其始祖杨端唐季应募复播州世守其地为安抚使父邦宪归元授平章政事追封播国公谥恵敏汉英生五歳而父卒随母田氏入见世祖赐今名袭职歴升侍卫亲军都指挥使至是奉命国杰率湖广兵赛音布哈率四川兵入别敇梁王以云南兵接应六年刘深等以粮尽不能至八百媳妇国而还宋隆济蛇节率众邀撃辎重委弃士卒杀伤殆尽御史中丞陈天祥上书请正深罪下诏招谕诸蛮不报三月罢深等官收其符劵后会赦当免哈喇哈逊曰徼名首衅丧师辱国不诛深无以谢天下遂伏诛时乌撒乌蒙东川芒部及武定威楚普安诸蛮因蛇节之乱皆以供输烦劳为辞乘衅起兵攻掠州县复诏伊苏塔尔蒙古岱等将兵会刘国杰讨之贼兵劲利且多健马官军战不利国杰令军人持一盾布钉其上俟阵合弃盾佯走贼来追马遇盾皆仆国杰鼓噪趣之贼大败既而余冦复合要战国杰不应数日度其气衰一鼔破走之追战数千里杨赛音布哈出播境连与贼遇破之前驻蹉泥贼骑猝至赛音布哈奋撃先进大军随之贼遂溃乗胜逐北杀获不可胜计遂降阿苴下笮笼望尘送欵者相续七年正月进屯暮窝四月会战于墨特川复大破之蛇节降隆济遁去遂诛蛇节八年春云南顺元同知宣抚宋阿重生获隆济来献斩之升阿重为宣慰使缅与八百皆西厢小夷缅定而复叛终于议贡八百媳妇国未得过而问焉而水西之乱作矣楚蜀合兵经年始定大徳中撤里路总管寒赛亦为元江判官度宗显所诬遣兵讨之失利而还都元帅苏哷勒徃谕以大义寒赛感悟遂偹珍贡请増差赋置驿传并以黄金采女遗苏哷勒一无所受蛮酋叹曰入我境而不为金妇所饵者元帅一人而已嗟乎边庭有廉吏贤于十万师逺矣

云南诸王

