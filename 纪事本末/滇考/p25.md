<!-- { "loadSidebar": true } -->
贵州水西宣慰司与四川乌撒土府皆安姓万厯中播州杨应龙反水西安疆臣奉调赴讨夺落蒙关有功被赏播州平改设遵义府至天启元年永宁宣抚使奢崇明与子奢寅复作乱陷遵义冬十月遂围成都左布政使朱爕元城守败之二年春围解擢爕元为巡抚遵义复而再陷先是安疆臣死弟尧臣袭至是尧臣亦死妻奢社辉永宁女也生子安位幼土目安邦彦挟之反四十八马头皆应之两省羽书交至征兵于云南巡抚沈儆炌调阖省土兵于曲靖以副使黄似华监纪分道赴援都司杨明廷将三千人援蜀乌撒土酋安効良先与邦彦通陷乌撒卫杀指挥管良相明廷兵至毕节効良伏兵阻截明廷战败死之叅将尹启易等奔回沾益水西贼围普定安南两卫都司李天常率兵四千救之贼将罗应奎伪降诱至叠水铺伏发全军没报至云南大震沾益土妇设科及土目补鲊柰科李贤期曲等俱叛沾益倘塘松林炎方交水白水六站堡俱不守并陷平彝卫杀官吏武定彝目张世臣纠小东川彝贼千余攻陷他颇补知二堡沈儆炌以便宜起叅将李思忠督兵守武定添设武寻逰撃倘甸守备其沾平乔甸守备俱改逰撃张世臣攻武定思忠与战大败之世臣遁东川土酋禄千锺复反与沾撒土贼合攻嵩明知州王育德率军民固守儆炌便宜起叅将袁善督守备金为贵土司沙源等驰救撃走之沙源者安南土长官司也先是万厯三十八年源以王弄土人斩贼有功袭本司阿氏副长官旧职四十八年建水州土酋刀春琪构引交趾入犯攻破五邦等地源率众堵截胜之斩交趾伪封胜智侯阮文美等三人因复畀以安南司地令阻截交趾至是与宁州禄永命阿迷普明声石屏龙在田武定吾必奎等俱以巡抚檄调率土兵从征力战皆有功而源为最未几交冈犯竜左哨源归救复破走之以功升宣抚使沾益土妇设科等入陆凉州境焚刼各乡知州郭俊义战败被杀叅将尹启易守备李加培周嘉映自交水督兵进沾益安効良率水乌贼至沾拒战官兵陷没加培嘉映俱战死七月亦佐营长安应龙引贼补鲊等陷亦佐县八月攻越州卫九月围罗平州水西贼宋万化据龙瑞安邦彦自统羣苗围贵阳自春至冬援兵俱阻龙里不得进总兵杨愈懋推官郭象干战江门白杵营死之巡抚李橒巡按史永安等恊力守御十一月新抚王三善至平越集诸路兵分道前进十二月抵新添力战破贼五日入龙瑞安邦彦退屯龙洞官兵乗胜奋撃大败之是时黔省被围几十月城旦夕破王三善亲冐矢石以二万人破贼十万抵城下官民欢呼相庆唘门迎入城三善曰贼兵不逺军心未定吾不可即安遂营于南门外未几湖南广西四川兵大集残破之后粮糗不支遂议深入分屯陆广鸭池间三年正月安邦彦攻陆广官军失利退屯威清王三善收兵入城夏四月安邦彦复纠宋万化等来攻三善遣兵邀撃于龙里定畨青岩等处屡捷擒宋万化诸蛮多降邦彦退守陆广鸭池诸要道当时川抚朱爕元亦屡败奢崇明兵遵义永宁俱收复五月川兵发永宁连克红崕天台二寨遂破蔺州焚其巢穴奢崇明父子计穷因入水西投邦彦自黔蜀之乱云南道阻已三年乌程闵洪学由福建左布政擢滇抚取道广南入滇分遣汉土官兵攻罗平复之捕获安应龙妻子应龙走沾益官兵东出援黔解安南卫之围斩首三百余级收复新兴普安等城亦资孔等站又遣吾必奎收复炎方松林沾益倘塘四站东北两路俱通贼首设科李贤张世臣等已诛檄乌撒安効良擒献安应龙以自赎効良持两端见水西势衰阳为恭顺遂以应龙首及乌撒卫各印来献劳其使而归之四年正月黔抚王三善为逆党陈其愚所诈被害于大方道中先是三善屡破贼深入水西奢社辉安位焚旧巢窜火灼堡安邦彦逃入织金川兵亦进龙场擒奢崇明妻安氏等安位母子遣汉把刘光祚赴镇逺总督杨述中乞降述中许之令擒奢崇明及其子奢寅以赎罪王三善驻大方乆安邦彦遣其党陈其愚诈降三善信之多与谋军事其愚悉以报邦彦至是三善由大方回贵州其愚随之忽报山后有贼三善驻马回视其愚故纵辔冲三善坠地三善知其变呼持印者先行即拔刀自刎诸苗蜂拥至取其首而去副将秦民屏亦被杀事闻杨述中回籍聴勘以川抚朱爕元代之陈其愚后为巡按傅宗龙所诛宗龙昆明人与爕元俱以战功显秋七月总兵鲁钦刘超等败于织金贼势复炽乌撒安効良前遣献印使回至曲靖为盗所杀効良遂以为辞纠合邦彦崇明等共为三十九营以五年二月直抵沾益副总兵袁善土宣抚使沙源等力战五日夜却之五月复至南攻马龙袁善等督兵大战复败之贼由寻甸遁回假道东川东川奉巡抚檄以木塞路不与通有阿遣马头竜戈资者为之乡导从山路遁归乌撒事平重犒东川购获竜戈资诛之六年春水西苗老虎阿引等杀奢寅来降二月安邦彦复寇贵州鲁钦战败死巡抚王瑊巡按傅宗龙遣都司张云鹏拒战于赵官堡败贼总督朱爕元以父丧归加偏沅巡抚闵梦得为楚蜀粤滇黔五省总督七年叅将杨明辉奉命宣谕安位令献首恶为安邦彦所杀崇祯元年复起朱爕元督五省兵讨贼初爕元议讨水西之策宜使滇兵出沾益遏安効良应援而别布天生桥寻甸等处以絶其走路蜀兵临毕节扼其交通四裔之道而别出龙场岩后以夺其险黔兵由普定渡思腊河径趋巢穴而陆广鸭池分捣其虚粤兵出泗城策应大军由遵义鼓行而前寻以忧去未及用闵梦得代之亦以贵州抵大方路险贼惟恃毕节一道外通用兵宜从永宁始自永宁而普市而摩泥而赤水百五十里皆坦途赤水有城可守结营于此渐进渐逼四十里为白岩六十里为层台又六十里为毕节毕节至大方不及六十里贼必并力来御以重兵扼其四走路然后遵义贵阳克期并进贼可尽矣亦不果行至爕元再任乃檄滇兵下乌撒蜀兵出永宁毕节扼其各路要害而亲统大师驻陆广逼大方八月奢崇明自称大梁王安邦彦自称四裔大长老其下歹费阿鲊等各号元帅悉力趋永宁先犯赤水爕元授意守将许成名佯败引之深入度贼已抵永宁分遣林兆鼎从三岔入王国祯从陆广入刘养鲲从遵义入邦彦分兵四应力不支罗干象复以竒兵绕出其背急撃之崇明邦彦皆被创汉兵斩其首献爕元腾檄安位许其来归位惶恐不敢出爕元督诸将屯据要隘四面迭攻日驰骋百余里或斩樵牧或焚积聚暮还归屯贼不能测凡百余日得首功万余生口数万每获乡导辄发窖粟就食贼饥甚遂降爕元与约四事一贬爵一削水外六目之地一献杀王巡抚者首一开毕节等驿路位皆俯首聴命因疏请抚定焉十年安位死子幼乃分其地以授渠长俾力分而易制爕元前后在西南二十余年诸蛮畏服三省乱而复治至今人颂其功不衰云

普吾沙乱滇

