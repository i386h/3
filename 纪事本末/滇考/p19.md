<!-- { "loadSidebar": true } -->
沐黔宁昭靖王英鳯阳定逺人明太祖初起英以童穉谒见上养以为子累功加昭勇将军洪武元年征福建擒陈友定赐复本姓三年升都督佥事四年转同知十年同征畨部有功封西平侯食禄二千五百石赐铁劵十一年拜征西将军征西畨降元万戸青沙津等平地数千里十三年征和林元国托和齐和卓全部皆降明年出古北口平四郡还京拜征南右副将军同傅友徳蓝玉征云南不十旬云南底定十六年诏友徳等班师留英镇守二十二年朝京师宴于奉天殿赐金银楮帛以万计建宅鳯阳居十日遣还镇上送之曰汝在朕无西南之忧矣是年冬周王橚出镇云南未几召回徙封岷王于云南二十五年六月丁卯西平侯英卒年四十七滇人言是时胡蓝之狱株及诸勲臣至多英自知不免一日使至赐英刀绳药酒三物英出迎于南城外即仰药死世相传为哭懿文太子致呕血云榇至京上启棺恸哭追封黔宁王谥武靖英五子其一早卒长春次晟次昻少子昕尚太宗公主屡掌南京都督府事春嗣侯以才武称二十八年越州土酋阿资复叛春讨诛之三十年麓川蛮刁干孟逐其宣慰思伦伦至京诉诏春讨之擒刁干孟三十一年春卒谥恵襄无子弟晟嗣晟字景茂少凝重端悫寡言笑愠喜不形于色而质颕敏读书强记明太祖爱之甫冠即授后军都督佥事进左都督既嗣侯代镇云南与岷王不相能上贻书王谓晟少孤不练事毋深责之吾当别勅晟然卒以他故移王封武冈而晟镇自如永乐初太宗疑建文帝匿晟所使使诇察无状乃止车里宣慰刁暹答叛执威逺州知州晟谕以祸福暹答惧还州官入贡谢罪八百土酋入寇晟出次蒙自蛮遁去督兵穷追斩其酋以徇上赐壐书奬劳四年以左副将军同新城侯张辅分道伐安南先是安南国王陈日焜为其臣黎季■〈利上厈下〉所杀季■〈利上厈下〉上表窜姓名诈称陈氏絶嗣求署国事踰年日焜之孙陈天平至京愬实上遣使诘问季卑词表请天平还国上遣广西都督黄中等送天平归季■〈利上厈下〉伏兵杀天平中等引还上怒故遣将分道出师晟奉命由野蒲伐山通道先驱入安南夺猛烈棚华关隘筑堡驻师以造舟分遣诸将出宣光江口舁舟夜至洮水泝流力战连舟为浮桥济富良江与大军会合攻多邦城栅破之遂捣东西都及盘滩等处所至如破竹贼不能支黎季■〈利上厈下〉父子走海上追至日南竒罗海口悉就擒械送京师安南平得郡四十八县百八十六戸三百十二万五千九百还朝进封黔国公食禄三千石赐诰劵子孙世袭再宴于便殿还镇云南是年冬安南陈氏故臣简定复反命晟为将军讨之不利于是英国公辅复受命出与晟合讨获定等槛送京师伏诛简定所立陈季扩尚未平晟留讨不能下辅复至与晟同破贼于爱子江追至老挝三关执季扩并其妻子以归受恩赉如辅富州土官沈弦经抗化晟受命赴讨谕以祸福弦经归命是时汝南王徙居大理凡十载以母薨召归晟终太宗之世恩宠无间仁宗立召入宴劳赐金币加太傅宣英二帝嗣位赏亦如之正统三年麓川思任反侵略腾冲南甸晟受命致讨意在抚谕都督方政为先锋破平景■〈罒干〉等寨斩首三千余级获象二十余乗胜深入遇伏力战死诏问失事状晟旋师楚雄叹曰虽偏将违令吾总帅安所辞咎饮药卒追赠定逺王谥忠敬五月以沐昻为左都督挂晟印充总兵率诸将征麓川昻率师由千崖南甸至陇把破其关寨五年晟子斌袭封黔国公是年秋广南维摩师宗沙人侬人作乱都督昻平之明年王骥蒋贵等征麓川昻以功迁左都督十年夏六月昻卒追封定边伯谥武襄命沐斌代镇景泰元年冬斌卒赠太傅谥荣康子琮幼以侄璘为都督同知镇云南天顺元年璘卒又以璘弟瓉代之成化元年琮既冠入朝袭封黔国公三年还镇正寻甸广西土官之罪请设流治屡平诸蛮以功晋太子太传赐勅褒奬宏治九年卒谥武僖无子以都督同知瓉之孙都指挥使诚之子昆嗣朝议谓昆为西平侯裔孙当从侯爵而守臣争之谓南人知有黔国公不知有西平侯也侯之恐为所轻昆十四歳以公代镇发兵平龟山竹箐蛮谕定孟养孟密之争寨者又合川贵二镇兵平宋鲁乱再擒师宗州贼张长受南安乱酋那代三赐壐书奬谕再益歳禄百石加太子太傅正徳十六年卒赠太师谥庄襄子绍勋嗣嘉靖十六年卒谥敏靖子朝辅嗣嘉靖二十六年卒谥恭僖两公皆加太子太傅赠太傅朝辅二子融巩皆甫袭而殇弟朝弼当嗣虐其嫂且锢之不使还南京于是上疏相讦久之始得袭其淫恶益甚且旅拒王命隆庆六年诏削其爵以子昌祚嗣而朝弼复欲杀其子逮至京锢于南京之故第以幽死万厯十三年平岳鳯论功加昌祚太子太保二十四年乞休子叡代镇二十九年以平顺大土酋功晋叡右都督三十五年武定寻甸诸酋反围省城昌祚因论奏叡与廵抚陈用宾俱被逮起昌祚原官屡进少傅兼太子太傅天启四年十二月卒明年孙启元袭狂悖无道屡与抚按构难崇祯三年暴卒子天波袭是时中原多故惟云南一隅自保其后土逆沙定洲作乱陷省城天波遁永昌流寇孙可望李定国乗机入云南袭执天波胁之号召土司拥主抗命顺治十六年大兵至天波从遁缅甸为所杀沐氏自黔宁王英至天波凡二王一侯一伯九国公四都督明开国功臣传世最盛且久者惟徐沐二氏夫中山行事人人能言之予读滇志称黔宁在镇十年垦田九十七万畆招抚携贰民始知有生定逺记人之善忘人之过蛮夷干法不忍加诛用兵行师非遇有罪不轻戮一人然则其世保滇南爵上公非幸也宜也武僖而后多雍容好翰墨间不免骄佚顾诸蛮习其威徳犹乐为用至天波流离异域不屈以死亦无愧其祖宗矣

建文遯迹

按明纪靖难兵破南京建文帝以被火闻实得太祖遗命薙髪从水关出自蜀入滇常徃来广西贵州诸寺中正统庚申出思恩语寺僧道实当事不敢隠以闻于朝迎入大内以寿终常赋诗云牢落西南四十秋萧萧白髪已盈头乾坤有恨家何在江汉无情水自流长乐宫中云气散朝元阁下雨声收新蒲细栁年年緑野老吞声哭未休天下传诵之予至滇求其遗迹则今武定府狮子山龙隠庵中其像与诗俱存云父老又言初至滇游城中五华寺坐盘石上良久寺僧驰报沐晟晟密使人觇知之延至家居数日送赴武定山中语虽无征王弇州作昭靖传亦言成祖尝疑建文帝匿晟所使人诇之则此固非滇人之私言也万厯末年致身录与从亾日记出所纪帝至滇年月歴歴可考以为帝初出即欲至滇依西平侯史彬止之曰大家势盛耳目众多况新主意尚未释能无见告帝遂徃来吴楚间永乐元年春正月十三日至云南永嘉寺道人程济僧应能应贤从应贤松阳御史叶希贤应能杞县王府教授杨应能也皆以名与太祖所遗度牒合而薙髪相从者程济精于术数尝预报靖难兵必起下狱后以编修监盛庸军夜祭纪功碑得硾去姓名免于株及者也二年正月帝离云南由重庆襄阳入吴游天台雁荡比冬而返四年夏至沐晟家留旬日遂结茅白龙山六年夏白龙庵灾程济出募七年春复东行八年回庵遇工部尚书严震直于云南道中震直自缢驿亭未几史彬程亨郭节至庵访帝进方物已而弃庵他出九年春有司毁庵夏至浪穹别建庵名大喜十年春应能卒是夏应贤卒另纳弟子曰应慧十三年秋游衡山冬还庵十五年冬复至衡十六年还十八年入蜀十九年还自粤东二十年避嚣于庵东四十里名渌泉二十一年入楚遂东逰吴越由宁波泛海洪熙元年夏从闽粤还山宣徳二年春移居鹤庆是秋滇乱因入蜀三年至汉中四年夏还六年赴陜西至延安还蜀七年入楚至杭州吴山复逰天台八年秋还滇十年至粤西正统元年还居浪穹二年逰峨眉冬还滇三年复至粤西程济屡劝还滇不聴济筮之复不吉三年有同寓僧杨应祥者诣思恩土知州岑瑛所自称是帝因被执同解北者十二人而帝亦与焉讯非是应祥伏诛戍其党帝老矣不欲逺行因自白其实使内监吴亮验之果是亮自缢帝入宫程济闻之曰臣事毕矣回滇焚庵散其徒帝在宫以寿终葬西山不封不树右致身録与日记所载至详述其略如此近年朱彛尊上史馆书中力辨其伪予在滇求帝踪迹于浪穹鹤庆无知之者即所谓白龙庵亦未详其处岂即今龙隠庵乎而録与日记又不载帝常至武定狮子山何也要之建文帝不死于火出亾在外诸书言之甚明当永乐时禁令苛切而不闻有告之以取宠者谓非有贤者相从以拥护之不能然矣至欲确指其姓名则当时已自没其迹今世逺人亡复何由征信哉友人顾舆山岱守武定并为程济等置主配帝于龙隠庵亦善善从长之意云

征麓川

