<!-- { "loadSidebar": true } -->
　　靖康二年春正月辛夘朔帝朝太上皇于崇福宫尼玛哈遣其子真珠同副使八人入贺帝命济王栩如金营报谢　壬辰遣聂昌耿南仲出割两河地降金民坚守不奉诏　庚子金人索金帛急且再邀帝至营帝有难色何防李若水以为无虞劝帝行帝乃命孙傅谢克家辅太子监国而与防若水等复如青城阁门宣赞舍人呉革白防曰天文帝座甚倾车驾若出必堕敌计防不听帝出城百姓数万人挽车驾曰陛下不可出号泣不与行帝亦泣下范琼曰皇帝旦出暮即返矣百姓投瓦砾击之琼遂以刃断挽者之手车驾至郊张叔夜犹叩马而諌帝曰朕为生灵之故不得不亲往叔夜号恸再拜众皆哭帝回首以字呼之曰嵇仲努力　丙午割地使刘韐至金营金人使仆射韩正馆之僧舍谓韐曰国相知君今用君矣韐曰偷生以事二姓有死不为也正曰军中议立异姓欲以君为正代与其徒死不若北去取富贵韐仰天大呼曰有是乎乃手书片纸曰忠臣不事二君必死矣使亲信持归报其子子羽等即沐浴更衣酌巵酒而缢燕人叹其忠瘗之寺西冈　帝自如青城都人日出迎驾尼玛哈斡里雅布留不遣太学生徐揆诣南薫门以书扺二帅请车驾还阙其畧曰昔楚庄王入陈欲以为县申叔时諌复封之后世君子莫不多叔时之善諌楚子之从諌千百载之下犹想其风采本朝失信大国背盟致讨元帅之职也都城失守社稷几亡而存元帅之德也兵不血刃市不易肆生灵几死而活元帅之仁也虽楚子存陈之功未能有过我皇帝亲屈万乘两造辕门越在草莽国中喁喁跂望属车之尘者屡矣道路之言乃谓以金银未足故天子未返揆窃惑之今国家帑藏既空编民一妾妇之饰一器用之微无不输之公上商贾絶迹不来京邑区区岂足以偿需索之数有存社稷之德活生灵之仁而以金帛之故质留君父是犹爱人之子弟而辱其父祖与不爱无择元帅必不为也愿推恻隠之心存始终之惠反其君父班师振旅缓以时日使求之四方然后遣使人奉献则楚封之功不足道也二帅见书使以马载揆至军诘难揆厉声抗论为其所杀　金主乌竒迈得帝降表遂废帝及太上皇帝为庶人知枢密院事刘彦宗请复立赵氏不许　时金人根括津搬络绎道路上遣使归云朕拘留在此候金银数足方可还于是再増侍从郎中二十四贠再行根括又分遣捜掘戚里宗室内侍僧道伎术之家凡八日得金三十万八千两银六百万两衣叚一百万诏令权贮纳时根括己申了絶二月军前取过教坊人及内侍蓝折等言各有窖藏金银乞捜取二帅怒甚于是开封府复立赏限大行根括凡十八日城内复得金七万银一百十四万并衣叚四万纳军前二帅以金银不足杀提举官梅执礼等四人余各杖数百乃下令曰根括已正典刑金银尚或未足当纵兵于是再括丁巳金人索郊天仪制及图籍　戊午金索大成乐器太常礼制器用以至戏玩图画等物尽置金营凡四日乃止　二月辛酉朔帝在青城丙寅金人堑南薫门路丁夘金人邀上皇出城诣军前上皇将行张叔夜谏
　　曰皇帝一出不复归陛下不可再出臣当率励精兵防驾突围而出庶几侥幸于万一天不祚宋死于封疆不犹胜生防异域乎上皇迟疑未行欲饮药为范琼所夺琼遂逼上皇与太后御犊车出宫郓王楷及诸妃公主驸马六宫有位号者皆行独元祐皇后孟氏以废居私第获免初金人以内侍邓述所具诸王皇孙妃主名檄开封尹徐秉哲尽取之秉哲令坊巷五家为保毋得藏匿前后凡得三千余人秉哲率令衣袂相聫属而往金人逼帝及上皇易服李若水抱帝哭诋金人语甚厉金人曳若水出击之败面气结仆地尼玛哈令铁骑十余守视之曰必使李侍郎无恙若水絶不食或勉之曰事无不可为者公今日顺从明日富贵矣若水叹曰天无二日若水宁有二主哉其仆亦慰解之曰公父母春秋高若少屈冀得一归觐若水叱之曰吾不当复顾家矣金人又逼上皇召皇后太子孙傅留太子不遣统制呉革欲以所募士微服卫太子溃围而出傅不从而密谋匿之民间别求状类太子者及宦者二人杀之并斩十数死囚持首送之绐金人曰宦者欲窃太子出都人争鬬杀伤误中太子因率兵讨定斩其为乱者以献苟不已则以死继之越五日无肯承其事者呉幵莫俦督脇甚急范琼以危言詟衞士遂拥皇后太子共车而出傅曰吾为太子傅当同死生遂以留守事付王时雍从太子出百官军吏奔随太子号哭太子亦呼云百姓救我哭声震天至南薫门范琼力止傅金守门者曰所欲得太子留守何预傅曰我宋之大臣且太子傅也当死遂宿门下以待命若水在金营旬日尼玛哈召问立异姓状若水骂之尼玛哈令拥去若水反顾骂益甚监军挝破其唇噀血复骂至以刀裂颈防舌而死金人相与言曰辽国之亡死义者十数南朝惟李侍郎一人　三月辛夘朔帝在青城　夏四月庚申朔金人以二帝及后妃太子宗戚三千人北去斡里雅布胁上皇太后与亲王皇孙驸马公主妃嫔及康王母韦贤妃康王夫人邢氏等由滑州去尼玛哈以帝后太子妃嫔宗室及何防孙傅张叔夜陈过庭司马朴秦桧等由郑州去而归冯澥曹辅路允迪孙觌张徴许世勣汪藻康执权元当可沈晦黄夏卿邓肃郭仲荀等于张邦昌百官遥辞二帝于南薫门众痛哭有仆絶者凡法驾卤簿皇后以下车辂卤簿冠服礼器法物大乐教坊乐器祭器八宝九鼎圭璧浑天仪铜人刻漏古器景灵宫供器太清楼秘阁三馆书天下府州县图及官吏内人内侍伎艺工匠倡优府库畜积为之一空　上皇离青城金人以牛车数百乘载诸王后宫皆金人牵驾不通华言至邢赵间斡里雅布遣郭药师迎谢上皇曰天时如此非公之罪药师慙而退　帝自离青城顶青氊笠乘马后有监军随之自郑门而北每过一城辄掩面号泣至代工部贠外郎滕茂实号泣迎谒茂实葢甞副路允迪出使者尼玛哈逼茂实易服茂实力拒之茂实请侍旧主俱行尼玛哈不许帝遂由代渡太和岭至云中　初张叔夜闻金人议立异姓谓孙傅曰今日之事有死而己移书二酋请立太子以从民望二酋怒追赴军中被掳北去叔夜在道中惟时饮水度白沟御者曰过界河矣叔夜乃矍然起仰天大呼遂不复语扼吭而死何防孙傅至燕山亦相继死　金人以太上皇及帝以素服见阿固达庙遂见金主于乾元殿金主封太上皇为昏德公帝为重昏侯未几徙之韩州令下之后尽空其城命晋康郡王孝骞等九百余人至韩州同处给田十五顷令种莳以自给惟秦桧不与徙依达兰以居达兰亦厚待之
　　张邦昌僣逆
　　钦宗靖康二年二月丁夘金人令翰林承防呉幵吏部尚书莫俦入城令推立异姓堪为人主者　癸未呉幵莫俦复召百官议众莫敢出声相视久之计无所出王时雍问于幵俦二人微言敌意在邦昌时雍未以为然适尚书贠外郎宋齐愈至自金营众问金人意所主齐愈取片纸书张邦昌三字示之时雍乃决遂以邦昌姓名入议状张叔夜不肯署状金人执叔夜置军中太常寺簿张浚开封士曹赵鼎司门贠外郎胡寅皆逃入太学不书名唐恪书名仰药而死　是日王时雍复集百官诣秘书省至即闭省门以兵环之俾范琼喻众以立邦昌意众唯唯御史马伸独奋曰吾曹职为诤臣岂容坐视乃与御史呉给约中丞秦桧共为议状愿复嗣君以安四方且论邦昌当上皇时蠧国乱政以致社稷倾危金人怒执桧去　三月辛夘朔金人遣张邦昌入城居尚书省令百官班迎劝进阁门宣赞舍人呉革谋先诛范琼辈刼迁二帝以讨邦昌期以三月八日举事与谋者吕好问马伸张所呉伦等数人又有内亲事官数百人皆以不忍屈节立异姓杀妻孥焚所居同谋举义前期二日有班直甲士数百人排闼入言邦昌以七月受册请急起兵革乃被甲上马至咸丰门四面皆琼党绐革入帐即执之胁以从逆革骂之极口引颈受刃顔色不变其麾下百人皆死丁酉金人奉册宝至遂立邦昌为帝国号大楚邦昌北向拜舞受册即位遂升文德殿设位御床西受贺遣阁门传令勿拜王时雍率百官遽拜邦昌但东面拱立是日风霾日晕无光百官皆惨怛邦昌亦变色惟王时雍呉幵莫俦范琼等欣然以为有佐命功邦昌心不安拜百官皆加权字以王时雍知枢密院事领尚书省呉幵权同知枢密院事莫俦权佥书院事吕好问权领门下省徐秉哲权领中书省邦昌见百官称予手诏曰手书虽不改元而百官文移必去年号惟吕好问所行文书称靖康二年百官犹未以帝礼事邦昌惟王时雍每言事称臣啓陛下又劝邦昌坐紫宸垂拱殿以见金使好问争之乃止时雍复议肆赦好问曰四壁之外皆非我有将谁赦耶乃止赦城中而选郎官为四方密谕使及金人将还邦昌诣营祖之服赭袍张红葢所遇设香案起居时雍秉哲幵俦皆从士庶观者无不感怆都人目时雍为卖国牙郎时上皇在军中闻邦昌僣位叹曰邦昌若以节死则社稷増重今既尸君之位则吾事决矣因泣下霑襟　时金人议留兵以卫邦昌吕好问曰南北异宜恐北兵不习风土必不相安金人曰留一贝勒统之可也好问曰贝勒贵人有如触发致疾则负罪益深金人乃不留兵而去于是好问谓邦昌曰相公欲真立耶抑姑塞敌意而徐为之图也邦昌曰是何言也好问曰相公知中国人情所向乎特畏女真兵威耳女真既去能保如今日乎大元帅在外元祐皇后在内此殆天意盍亟还政可转祸为福且省中非人臣所处宜寓直殿庐无令卫士夹陛敌所遗袍带非戎人在勿服下文书不得称圣防为今计者当迎元祐皇后请康王早正大位庶保全监察御史马伸具书言于邦昌曰伏见邉尘犯顺且逼立相公以定国事相公所以忍死就尊位者自信敌退必能复辟也忠臣义士不即就死城中之人不即生变亦以相公能定赵孤也今敌退多日吾君之子亦已知所在相公尚处禁中不反初服未就臣列以为外挟强敌之威使人游说康王且令南遁然后为久假不归之计一旦喧閧负初心望速行改正易服归省庶事取太后命而行仍速迎奉康王归京日下开门抚劳勤王之师以示无间一应内外赦书施恩惠收人心等事权行拘取俟立赵氏日然后施行庶几中外释疑转祸为福不然伸有死而已必不敢辅相公以为叛臣也自邦昌僣立凡言事者皆用君臣之礼至伸始贻书称太宰相公书入邦昌气沮　甲子邦昌尊元祐皇后为宋太后迎居延福宫遣人至济州访康王其防太后语有曰尚念宋氏之初首崇西宫之礼葢用太祖即位迎周太后入西宫故事识者皆觇邦昌之意非真为赵氏也　时宗室子崧知淮宁府闻二帝北迁与江淮经制使翁彦国等誓众登坛防血同奬王室移书诃斥邦昌责其反正并谕王时雍等辞防激切邦昌乃复遣谢克家往奉迎康王王时雍曰骑虎者势不能下所宜熟虑他日噬脐悔无及矣徐秉哲复从旁赞之邦昌知人心不顺遂不聴时雍言克家至济州劝进康王不许　邦昌又遣蒋师愈等持书诣济州自陈所以勉循金人推立者欲权宜一时以纾国难耳非敢有他也康王复书与之而谕宗泽等以为邦昌受伪命之人义当诛讨然虑事出权宜未可轻动合移师近都按甲观变泽复书谓邦昌僣乱踪迹已无可疑大王宜亟行天讨兴复社稷不可不断康王遂自济州如应天府邦昌来见伏地恸哭请死康王慰抚之王既即位问宰执何以处邦昌黄潜善等曰邦昌罪在不贷然为金人所胁今已自归惟陛下所处帝曰朕欲驭以王爵异时金人有词使邦昌以天下不忘本朝而归寳避位之意告之遂以邦昌为太保封同安郡王寻诏邦昌宜如文彦博故事一月两赴都堂防决大事







