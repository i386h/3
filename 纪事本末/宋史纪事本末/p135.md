<!-- { "loadSidebar": true } -->
　　帝防徳祐元年春正月壬午元兵入蕲州　己酉吕师防以江州降元初师防提举江州兴国宫请募兵以御元诏与知州钱真孙同募至是贾似道承制召为都督防賛任中流调遣师防不受命与真孙遣人请于蕲州以江州降元巴延以师防知江州丙戌元兵徇江州知安东州陈岩夜遁时知夀昌军胡梦麟寓治江州自杀知南康军叶阊知徳安府来兴国知六安军曹明俱迎降于江州师防设宴庾公楼选宗室女二人盛饰以献巴延巴延怒曰吾奉天子命兴义师问罪于宋岂以女色移吾志乎斥遣之　初元人南侵吕文焕与刘整为向导寻别命整出淮南整锐欲渡江曰大军自防樊东下宋悉力西拒东方虚弱径造临安可一鼓而捷也巴延不可曰吾受诏特缀东兵使无西耳济江非所闻至是整帅骑兵攻无为军久而不克闻吕文焕入鄂捷至失声曰主帅束我使我失功后于人善作者不必善成果然遂发愤死于无为城下　知安庆府范文虎以城降于巴延通判夏琦仰药死　是月贾似道出师江上夏贵以兵来防初似道欲出师畏刘整不敢行及闻整死曰吾得天助也乃上表出师抽诸路精兵十三万以行金帛辎重之舟舳舻相衔百有余里命宰执小事专决大事则关白于督府不得擅行又以所亲信韩震为殿帅总禁兵至安吉似道所乘舟胶于塸中刘师勇以千人入水拽之不能动乃易他舟而出遂由新安池口以进次于芜湖遣人通吕师防以议和未几夏贵引兵来防袖中出一编书示似道曰宋厯三百二十年似道俛首而已　二月以汪立信为江淮招讨使募兵江淮以援江上州郡立信受诏即日上道以妻子托爱将金明执其手曰我不负国家尔亦必不负我遂行与贾似道遇于芜湖似道拊立信背哭曰不用公言以至于此立信曰平章平章瞎贼今日更说一句不得似道因问立信何向立信曰今江南无一寸干浄地吾去寻一片赵家地上死第要死得分明耳既至建康守兵悉溃而四面皆北军立信知事不成叹曰吾生为宋臣死为宋鬼终为国一死但徒死无益耳率所部数千人至髙邮欲控引淮汉以为后图　贾似道自芜湖遣还元俘曾安抚且以荔子黄柑遗巴延复使宋京如元军请称臣奉岁币如开庆约阿珠谓巴延曰宋人无信当进兵若避似道不击恐已降州郡今夏难守巴延乃令囊嘉特来答书曰未渡江时议和入贡则可今沿江州郡皆已内属欲和则当来面议也似道不答囊嘉特归报京亦还　庚戌元兵犯池州知州事王起宗遁去通判赵卯发摄州事缮壁聚粮为固守计元游骑至季阳河都统张林屡讽之降卯发忿气填膺瞠目视林林不敢复言已而林帅兵巡江阴遣人纳欵而阳助卯发为守兵皆归于林卯发知事不济乃置酒会诸友与诀谓妻雍氏曰城将破吾守臣不当去汝先出走雍曰君为忠臣我独不能为忠臣妇乎卯发笑曰此岂妇人女子所能也雍曰吾请先君死卯发笑止之明日乃散其家赀与弟侄仆婢悉遣之元兵薄城卯发晨起书几上曰国不可背城不可降夫妇同死节义成双遂与雍氏同缢死于从容堂林开门降巴延入城问太守何在左右以死对深叹息之命具棺衾合葬于池上祭其墓而去　贾似道以精锐七万余人尽属孙虎臣军于池州下流之丁家洲夏贵以战舰二千五百艘横亘江中似道自将后军军鲁港贵尝失利于鄂恐督府成功无所逃罪又恐虎臣新进出已上殊无鬭志会巴延令军中作大栰数采薪刍置其上阳言欲焚舟诸军但昼夜严备而战心少懈巴延分歩骑夹岸而进麾战舰合势冲虎臣军时阿珠与虎臣对阵巴延命举巨礟击虎臣中坚虎臣军动阿珠以划船数千艘乗风直进呼声动天地虎臣前锋将姜才方接战虎臣遽过其妾所乗舟众见之讙曰歩师遁矣军遂乱夏贵不战而走以扁舟掠似道船呼曰彼众我寡势不支矣似道闻之错愕失措遽鸣钲收军舳舻荡乍分乍合阿珠以小旗麾将校帅轻锐横击深入诸军回棹前走巴延以步骑左右掎之杀溺死者不可胜计水为之赤军资器械尽为元所获似道夜驻珠金沙召贵计事顷之虎臣至抚膺哭曰吾兵无一人用命者贵微笑曰吾尝血战当之矣似道曰计将安出贵曰诸军已胆落吾何以战师相惟有入州招溃兵迎驾海上吾当以死守淮西耳遂解舟去似道乃与虎臣单舸奔还明日溃兵蔽江而下似道使人登岸扬旗招之皆莫应有为恶语嫚骂之者江汉守臣皆弃城遁太平和州无为俱相继降元　壬戌元军畧饶州知州唐震发州民城守时元遣使来取降欵通判万道同阴使所部敛白金牛酒备降礼微讽震降震叱之曰我忍偷生负国耶城中少年感震言杀元使者已而元军登陴众皆散震入坐府中元军执牍使署降震掷笔于地不屈遂死之郴州守赵崇榞寓居城中亦死之万道同以城降初江万里闻防樊破凿池芝山后圃扁其亭曰止水人莫喻其意及闻警执门人陈伟器手曰大势不可支余虽不在位当与国为存亡至是元军执其弟知南劔州江万顷索金银不得支解之万里赴止水死左右及子镐相继投池中积尸如叠翌日万里尸独浮出水上从者敛塟之　乙丑贾似道至州檄列郡如海上迎驾上书请迁都太皇太后不许诏下公卿杂议左丞相王爚请坚跸未决以已不能与大计乞罢政不待报径去已而宗学生上言陛下移跸不于庆元则于平江事势危急则航海幸闽不思我能往彼亦能往徒惊扰无益乃止　时方危急征诸将勤王多不至惟郢州守将张世杰率兵入衞复饶州陈宜中疑世杰归自元易其所部军　丙寅以文天祥为江西安抚副使知赣州勤王诏至赣天祥捧之涕泣发郡中豪杰并结溪洞山蛮有众万人遂入衞其友止之曰今元兵三道鼓行破郊畿薄内地君以乌合万余赴之是何异驱羣羊而抟猛虎天祥曰吾亦知其然也第国家养育臣庻三百余年一旦有急征天下兵无一人一骑入关者吾深恨于此故不自量力而以身徇之庻天下忠臣义士将有闻风而起义胜者谋立人众者功济如此则社稷犹可保也天祥性豪华平生自奉甚厚声妓满前至是痛自抑损尽以家资为军费每与宾客僚佐语及时事辄抚几曰乐人之乐者忧人之忧食人之食者死人之事闻者为之感动　戊辰湖南提刑李芾以兵勤王芾性刚直忤贾似道贬官家居者久之至是提刑湖南发壮士三千人使将将之勤王　时元行人郝经尚留仪真元主复使礼部尚书中都哈雅及经弟行枢密院都事郝庸等来问执行人之罪贾似道震恐乃遣总管段佑以礼送经归经道病元主敕枢密院及尚医近侍迎劳所过父老望经流涕　江淮招讨使汪立信卒于军立信闻贾似道师溃江汉守臣望风降遁叹曰吾今日犹得死于宋土也乃置酒召宾僚与诀手自为表起居三宫与从子书属以家事夜分起歩庭中慷慨悲歌握拳抚案者三以是失声三日扼吭而卒后元军至建康金明以其家人免或以立信二防及死告巴延请戮其孥巴延叹息久之曰宋有是人有是言哉使果用之我安得至此命求其家厚恤之曰忠臣之家也　元博啰欢军下邳取清河涟海守臣俱以城降　三月癸酉元巴延入建康居之时江东大疫居民乏食巴延开仓赈之且遣医治疾民大恱会元主有诏以时方暑不利行师俟秋再举巴延上言曰百年逋敌已扼其吭少尔迟回奔播海岛后悔无及元主从之诏巴延以行中书省驻建康阿珠分兵驻扬州与博啰欢托尔楚絶宋淮南之援巴延分兵四出镇江统制石祖忠请降朝廷以元兵渐迫临安命浙西提刑刘经戍吴江两浙转运罗林浙西安抚张濡戍独松闗山阴县丞徐垓正将郁天兴戍西安镇起赵淮为寺丞戍银树东坝　甲戌元兵犯无锡县知县阮应得出战一军皆没应得赴水死　乙亥元兵入常州知常州赵与鉴遁州人钱訔以城降　甲申元兵至西海州安抚丁顺降　丙戌知广徳军令狐槩以城降元张世杰遣其将阎顺李存进军广徳谢洪永进军平江李山进军常州顺遂复广徳军　庚寅元兵既近临安戒严同知枢密院曾渊子左司谏潘文卿右正言季可两浙转运副使许自浙东安抚王霖龙侍从陈坚何梦桂曽希顔等数十人皆遁朝中为之萧然佥书枢密院事文及翁同佥书事倪普讽台谏劾已章未上亟出关遁太皇太后闻之诏榜朝堂云我朝三百余年待士大夫以礼吾与嗣君遭家多难尔大小臣工未尝有出一言以救国者内而庻僚畔官离次外而守令委印弃城耳目之司既不能为吾紏击二三执政又不能倡率羣工方且表里合谋接踵宵遁平日读圣贤书自许谓何乃于此时作此举错生何面目对人死亦何以见先帝天命未改国法尚在其在文武并转二资其负国弃予者令御史台觉察以闻然不能禁也　辛卯元主遣礼部尚书廉希贤工部侍郎严忠范奉国书来至建康希贤请兵自衞巴延曰行人以言不以兵兵多反致疑耳希贤固请遂以兵五百送之巴延仍下令诸将各守营垒勿得妄有侵掠希贤等至独松关张濡部曲杀忠范执希贤送临安希贤病创死濡俊之曽孙也朝廷使人移书元军言杀使之事乃边将太后及嗣君实不知当按诛之愿输币请罢兵通好巴延曰彼为诈计视我虚实耳当择人同往观其事体令彼速降乃遣议事官张羽同使人还临安羽至平江被杀　壬辰元阿尔哈雅入岳州岳州安抚使髙世杰复会郢复岳三州及上流诸军战船数千艘扼荆江口阿尔哈雅督诸翼水军屯东岸世杰乗夜阵于洞庭湖中阿尔哈雅分道击之世杰败走力屈乃降阿尔哈雅斩世杰以徇岳州总制孟之绍举城降　夏四月元兵入广徳县知县王汝翼与寓居官赵时晦率义兵战孟唐老与其二子皆死汝翼被执至建康死之　丙午元兵破沙市城都统孟纪死之监镇司马梦求自经死　戊申京湖宣抚朱禩孙湖北制置副使髙达以江陵降元初髙达解鄂州之围贾似道许以建节后忌而不与达遂怨望至是元阿尔哈雅自鄂州攻江陵达战累败及元屠沙市达与禩孙及提刑青阳梦炎等遂出降阿尔哈雅入城命禩孙檄所部归附于是归岐郢复鼎澧辰沅靖随常徳均房施荆门诸郡相继皆降阿尔哈雅承制并复官守江陵捷闻元主喜谓近臣曰巴延东下阿尔哈雅孤军守鄂朕常忧之今荆南定吾东兵可无后患矣乃亲作手诏褒之授髙达防知政事禩孙至上都死　庚申知金坛县李成大率义勇兵与元兵战被执不屈与二子俱死之　时元兵东下所过迎降李庭芝率励所部固守扬州阿珠遣李虎持降榜入城庭芝杀虎焚其榜总制张俊出战持降臣孟之缙书来招降庭芝复焚其书枭俊首于市时出金帛牛酒燕犒将士人人感激自奋　壬戌阿珠攻真州知州苗再成宗子赵孟锦帅兵大战于老鹳觜败绩庚午阿珠乗胜进趋扬州姜才为三叠阵逆之于三里沟败之阿珠佯退才逐之阿珠反战至扬子桥扬州拨发官雷大震出战死之两军夹水而阵元张范以十二骑絶渡冲才军才军坚不可动范引却以诱之才将回回跃马出众奋大刀直前向范范反辔迎刺之回回应手而仆才军遂溃阿珠与范追之自相蹂践俱陷壕水死者甚众流矢中才肩才拔矢挥刀而前元军辟易不敢逼遂以身死元军进薄扬州南门　五月刘师勇复常州加和州防御使助姚訔守常以张彦守吕城兵威稍振由是浙右诸城降元者复与张世杰军合　秋七月辛未张世杰与刘师勇孙虎臣等大出舟师万余艘次于焦山令以十舟为方碇江中流非有号令无得发碇示以必死元阿珠登石公山望之曰可烧而走也遂选健卒善彀者千人载以巨舰分两翼夹射阿珠居中合势进战继以火失篷樯俱焚烟焰蔽江诸军死战欲走不能前多赴江死张范董文炳复以锐卒横冲世杰不复能军奔圌山范追之获白鹞子七百余艘师勇还常州虎臣还真州世杰请济师竟不报　是月元主召巴延还至上都面陈形势乞即进兵遂拜右丞相巴延辞曰阿珠功多臣宜居后乃进阿珠左丞相仍诏巴延直趋临安阿珠仍攻淮南阿尔哈雅取湖南万户宋都防及吕师防李恒等取江西　八月文天祥至临安上疏言本朝惩五季之乱削藩镇建都邑一时虽足以矫尾大之然国以寖弱故敌至一州则一州破至一县则一县残中原陆沉痛悔何及今宜分境内为四镇建都统居中以广西益湖南而建阃于长沙以广东益江西而建阃于隆兴以福建益江东而建阃于番阳以淮西益淮东而建阃于扬州责长沙取鄂隆兴取蕲番阳取江东扬州取两淮地大力众乃足以抗敌约日齐奋有进无退日夜以圗之彼备多力分疲于奔命而吾民之豪杰者又伺间出于其中如此则敌不难却也时议以为迂濶不报九月郑虎臣杀贾似道于漳州先是台谏三学生皆
