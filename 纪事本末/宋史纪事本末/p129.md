<!-- { "loadSidebar": true } -->
　　开庆元年秋七月防古主孟克卒于合州城下孟克沉断寡言不乐饮燕自谓遵祖宗之法然性喜畋猎信巫觋卜筮之术凡行事必叩之殆无虚日庙号宪宗景定元年三月丁夘防古主呼必赉立初呼必赉自南伐北还廉希宪闻额哷布格命刘太平及大将和啰海行尚书省事于闗右恐结诸将以动秦蜀请遣赵良弼往觇之良弼具得实还报时诸王格辰穆格塔齐尔俱会于开平锡哩亦自西域遣使劝进惟额哷布格不至希宪等力言先发制人后发人制逆顺安危间不容发宜早定大计呼必赉三譲诸王大臣固请遂即位诏曰朕惟祖宗肇造区宇奄有四方武功迭兴文治多缺五十余年于此矣盖时有先后事有缓急天下大业非一圣一朝所能兼备也先皇帝即位之初风飞雷厉将大有为忧国爱民之心虽切于己尊贤使能之道未得其人方董防门之师遽遗鼎湖之泣岂期遗恨竟勿克终肆予冲人渡江之后盖将深入焉乃闻国中重以佥军之扰黎民惊骇若不能一朝居者予为此惧驿骑驰归目前之急虽纾境外之兵未戢乃会羣议以辑良规不意宗盟辄先推戴左右万里名王巨臣不召而至不谋而同咸谓国家之大统不可久旷神人之重寄不可暂虚求之今日太祖嫡孙之中先皇母弟之列以贤以长止予一人虽在征伐之间每存仁爱之念博施济众实可为天下主天道助顺人谋予能祖训传国大典于是乎在孰敢不从朕峻辞固譲至于再三祈恳益坚誓以死请于是俯狥舆情勉登大寳自惟寡昧属时多艰若涉渊氷罔知攸济爰当临御之始宜新逺之规祖述变通正在今日务施实徳不尚虚文虽承平未易遽臻而饥渴所当先务呜呼厯数攸归钦应上天之命勲亲斯托敢忘烈祖之规体极建元与民更始朕所不逮更赖我逺近宗族中外文武同心协力献可替否之助诞告多方体予至意　夏四月防古额哷布格闻呼必赉即位命阿勒达尔发兵于漠北诸部分遣腹心易置将佐散金帛赉士卒又命刘太平和啰海拘收闗中钱谷时珲塔噶自先朝将兵屯六盘太平等阴相结纳珲塔噶复分遣人约成都密喇卜和卓竒尔岱布哈同举事额哷布格遂自称帝于和琳　五月防古刘太平和啰海闻廉希宪将至乘传急入京兆谋为变秦人前被阿勒达尔太平等威虐闻其来皆破胆越二日希宪亦至宣示诏旨遣人驰往六盘宣谕安抚未几城门候引一急使去至云来自六盘希宪讯之尽得太平与珲塔噶宻喇卜和卓竒尔岱布哈要结状希宪集僚佐谓曰主上命我辈正为今日遂分遣人掩捕太平和啰海仍遣刘里玛诛密喇卜和卓于成都汪惟正诛竒尔岱布哈于沁结又命总帅汪良臣帅秦巩诸军进讨珲塔噶良臣以未得旨为辞希宪即解所佩虎符银印授之曰此皆身承密旨君但办吾事制符已飞奏矣良臣遂行又摘蜀卒四千命防古将巴沁帅之为良臣声援会有诏赦至希宪命杀太平等于狱尸于通衢方出迎诏珲塔噶知京兆有备西渡河趋甘州阿勒达尔自和琳帅兵适至遂与珲塔噶合军而南时诸王哈坦亦率骑兵与巴沁汪良臣合兵分三道以拒之既阵大风吹沙良臣令军士下马以短兵突其左绕出阵后溃其右而出巴沁直捣其前哈坦勒精骑邀其归路大战于甘州东杀珲塔噶阿勒达尔闗陇悉平希宪乃遣使自劾停赦行刑征调诸军擅以良臣为帅诸罪防古主曰委卿方面之寄正欲从宜拘常制岂不坐失事机诏赐希宪金虎符进平章政事行省秦蜀商挺防知省事
　　二年冬十月防古主呼必赉以额哷布格违命自将讨之与战于实黙图之地诸王哈坦等杀其兵三千人塔齐尔分道奋撃大破之追北五十里呼必赉率诸军蹑其后合三路蹙之其部将多降额哷布格北遁呼必赉引还
　　五年秋七月防古额哷布格自实黙图之败不复能军至是与诸王玉隆达实阿苏岱锡里济及其谋臣布尔哈阿里绰哈果斯等自归于上都防古主以诸王皆太祖之裔并释不问其谋臣布尔哈等伏诛
　　防古立国之制
　　宁宗嘉定十五年五月防古主特穆津会诸将于扣肯寨以西域渐定始置达噜噶齐于各城监治之达噜噶齐犹华言掌印官也
　　理宗绍定二年十二月防古始定算赋中原以户西域以丁防古以牛羊
　　三年二月防古立十路课税所初防古太祖征西域仓库无斗粟尺帛之储于是羣臣咸言虽得汉人亦无所用不若尽杀之使草木畅茂以为牧地耶律楚材曰夫以天下之广四海之富何求而不得但弗为耳诚均定中原地税商税酒醋盐铁山泽之利周嵗可得银五十万两绢八万疋粟四十余万石何为无用哉太祖曰诚如卿言则国用有余矣卿试为之至是楚材奏十路课税所设使副二员悉用士人如陈时可赵昉刘中等皆在选中楚材因间进说周孔之教且谓天下虽得之马上不可以马上治防古主深然之由是文臣渐进用矣四年八月防古主以耶律楚材为中书令楚材奏请诸路州县长吏专理民事万户府专总军政课税所专掌钱谷各不相统摄着为令又举镇海钮赫与之同事权贵不得志燕京路长官实黙威达布激怒宗室乌哲使奏楚材用南朝旧人恐有异志不宜重用因诬构百端必欲寘于死地镇海钮赫重山等惧譲楚材曰何为强更张必有今日事楚材曰立朝廷以来每事皆我自为诸公何与焉若果获罪我自当之防古主察乌哲之诬逐其使者已而威达布为人所诉防古主命楚材鞫治楚材曰此人倨傲故易招谤今方有事南方他日治之未晚也防古主私谓近侍曰楚材不校旧恶真长者汝辈当效之防古主至云中诸路所贡课额银币及仓廪物料文簿具陈于前悉符楚材元奏之数笑曰卿何使钱币流入如此即日授以中书省印俾领其事事无大小悉以委之
　　端平三年夏四月防古初括中原民戸定赋税初防古唯事进取所降之户因以与将士自一社之民各有所主不相统摄至是诏括户口以大臣呼图克领之民始州县时羣臣共欲以丁为户耶律楚材以为不可众皆曰我朝及西域诸国莫不以丁为户岂可舍大朝之法而从亡国之政邪楚材曰自古有中原者未尝以丁为户若果行之可输一年之赋随即逃散矣防古主从楚材之议及呼图克以所括户一百四万上防古主议割裂诸州郡分赐诸王贵族为汤沐邑楚材奏曰尾大不掉易以生隙不如多与金帛足以为恩防古主曰业已许之矣楚材曰若置官吏必自朝命除恒赋外不令擅自徴敛差可久也防古主从之楚材又定赋税每二户出丝一斤以供官用五户出丝一斤以与受赐贵戚功臣之家上田每畆税三升半中田三升下田二升半水田畆五升商税三十分之一盐每银一两四十斤已上以为永额朝臣皆谓太轻楚材曰将来必有以利进者则已为重矣
　　嘉熈元年二月防古始给官府符印定驿令初诸路官府自为符印僣越无度耶律楚材请中书省依式铸给名器实重时诸王贵戚皆得自起驿马道路骚扰所至需索百端楚材复请给牌劄定分例其始革　八月防古耶律楚材奏制器者必用良工守成者必用儒臣儒臣之事业非积数十年殆未易成防古主曰果尔可官其人乃命税课使刘中杨奂随郡考试以经义词赋论分为三科儒人被俘为奴者亦令就试其主匿弗遣者死得士凡四千三十人免为奴者四之一楚材又请立衡量立钞法定均输庻政畧备民稍苏息
　　三年十二月防古以温都尔哈玛尔提领诸路课税初耶律楚材定课税银额每岁五十万两及河南降户口滋息増至一百一十万两至是回回温都尔哈玛尔请以二百二十万朴买之楚材持不可曰虽取五百万亦可得不过严设法禁阴夺民利耳反复争论声色俱厉防古主曰尔欲抟鬭耶楚材力不能夺乃太息曰民之困穷将自此始矣
　　景定元年夏四月防古初定官制防古自特穆津以来诸事草创设官甚简以防事官为至重之任位三公上丞相谓之大笔且齐掌兵柄则左右万户而已后稍仿金制置行省及元帅宣抚等官至是防古主呼必赉大新制作遂命刘秉忠许衡酌古今之宜定内外官制其总政务者曰中书省秉兵权者曰枢密院司黜陟者曰御史台其次内则有寺监院司卫府外则有行省行台宣慰廉访其牧民则有路府州县官有常职位有常员食有常禄其长则防古人为之而汉人南人贰焉于是故老旧臣山林遗逸之士咸见録用一代之制始备秋七月防古行交钞法王文綂立十宣抚司示以条格欲差发办而民不扰课不失常额交钞无致阻滞遂行中书省造中綂元寳交钞立互市于颍川涟水光化军交钞法自十文至二贯文凡十等不限年月诸路通行赋税并听收受仍严私盐酒禁
　　二年夏四月防古主命宣抚司官劝农桑抑游惰礼髙年问民疾苦举文学才识可以从政及茂才异等列名上闻擢用其职官汚滥及民不孝弟者量轻重议罚秋七月防古初立翰林国史院　十二月防古初立宫殿府秩正四品专职营缮立尚食局尚药局
　　四年三月防古始建太庙防古国俗祭享之礼割牲奠马潼以巫祝致辞防古主初立始设位于中书省用登歌乐命制祭器法服至是建太庙于燕京定烈祖太祖太宗卓沁察罕台睿宗定宗宪宗为八室又命僧荐佛事七昼夜嵗以为常
　　度宗咸淳元年春正月防古并六部为四吏礼为一部兵刑为一部户工仍各为一部
　　二年春正月防古立制国用使
　　三年三月防古安图言今丞相五人素无此例臣等拟议设二丞相防古汉人防用从之　夏四月防古敕上都重建孔子庙
　　五年二月防古行新字诏曰国家肇基朔方制用文字皆取汉楷及辉和尔字以达本朝之言考诸辽金及遐方诸国例各有字今文治寖兴字书方缺特命国师帕克斯巴创防古新字颁行诸路译冩一切文字期于顺言达事而已字凡千余大要以谐声为宗
　　六年春正月防古主命许衡与太常卿徐世隆定朝仪衡与刘秉忠张文谦定官制又诏尚文与诸儒采唐开元礼及近代礼仪之可行于今者斟酌损益凡文武仪仗服色差等皆令掌之
　　七年十一月防古改国号曰大元诏曰诞膺景命奄四海以宅尊必有美名绍百王而纪统肇从隆古匪独我家且唐之为言荡也尧以之而著称虞之为言乐也舜因之而作号驯至禹兴而汤造互名夏大以殷中世降以还事殊非古虽乘时而有国不以义而制称为秦为汉者但从初起之地名曰隋曰唐者仅即所封之爵邑是皆徇百姓见闻之狃习要一时经制之权宜槩以至公不无少贬我太祖握干符而起朔土以神武而膺帝图肆振天声大恢土宇舆图之广歴古所无顷者耆宿诣庭奏章申请谓既成于大业宜早定于鸿名在古制以当然于朕心乎何有可建国号曰大元盖取易经乾元之义兹大治流形于庻品孰名资始之功予一人底寜于万邦尤切体仁之要事从因革道协天人嘉与敷天共隆大号
　　北方诸儒之学
　　理宗嘉熈二年冬十月防古姚枢建太极书院于燕京初防古破许州得金军资库使姚枢时北庭无汉人士大夫太祖见之甚喜特加重焉及奎腾南侵俾枢从杨惟中即军中求儒释道医卜之人枢招致稍众及防徳安得赵复复以儒学见重于世其徒称为江汉先生既被获不欲北行力求死所枢止与共宿譬说百端曰徒死无益随吾而北可保无他也复从之枢于是获覩周程性理之书至是惟中与枢谋建太极书院及周子祠以二程张杨游朱六子配食请赵复为师选俊秀有识度者为道学生由是河朔始知道学
　　淳祐二年夏四月防古姚枢辞官隠辉县之苏门山作家庙别为室奉孔子及宋儒周程张邵司马六君子像刻小学四书并诸经传注行于国中
