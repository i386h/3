<!-- { "loadSidebar": true } -->
　　十三年秋七月行人洪皓张邵朱弁还自金自建炎以来奉使如金被拘囚者三十余人多已物故惟三人以和议成许归已而金人遣七骑追之及淮而皓等已在舟中矣皓居冷山去防宁二百里地苦寒穴居百余家陈王乌舎聚落也乌舎敬皓使教其子或二年不给衣食盛夏衣粗布常大雪薪尽以马矢然火煨麫食之或献取蜀策乌舎持以问皓皓力折之悟室鋭意南侵曰孰谓海大我力可干但不能使天地相拍耳皓曰兵犹火也弗戢将自焚自古无四十年用兵不止者又数为言所以来为两国事既不受使乃今深入教小儿非古者待使臣之礼也乌舎怒曰汝作和事官而口硬如此谓不能杀汝耶皓曰自分当死顾大国无受杀行人之名愿投之于水以坠渊为辞可也乌舎义之而止皓屡因谍者宻奏敌情且力言和议非计乞兴师进击尝求韦太后书遣李微持归帝大喜曰朕不知太后宁否几二十年虽遣使百辈不如此一书毎遇贵族名家子流落于金者尽力拯救之留金十五年而还入对内殿求郡养母帝曰卿忠贯日月志不忘君虽苏武不能过岂可舍朕去耶皓退见秦桧语连日不止曰张和公金人所惮乃不得用钱塘暂居为景灵宫太庙皆极土木之华岂非示无中原意乎桧不怿遂除徽猷阁直学士提举万寿观复以论事忤桧出知饶州邵初被囚柞山逾年送刘豫使用之邵见豫长揖而已又呼豫为殿院责以君臣大义词气俱厉豫怒械于狱久之复送于金拘之燕山僧寺从者皆莫知所在邵又以书言于金曰刘豫挟大国之势日夜南侵不胜则首鼠两端胜则如养鹰饱则飏去终非大国之利金人徙之防宁及还入见除秘书修撰主管佑神观司谏詹大方论其使事无成改台州崇道观弁初副王伦使金既就馆守之以兵久之金将议和当遣一人受书还报欲弁与伦探防决去留弁曰吾来固自分必死岂应今日觊幸先归愿正使受书归报天子成两国之好蚤申四海之养于两宫则吾虽暴骨外国犹生之年也伦将归弁谓曰古之使者有节以为信今无节有印印亦信也愿留之使弁得抱以死死不腐矣伦解以授弁弁受而怀之卧起与俱金人迫弁仕豫且訹之复欲易其官弁皆誓不为屈语在四年九月又以书诀洪皓曰金杀行人非细事吾曹遭之命也要当舍生以全义耳乃具酒召被掠士夫饮半酣语之曰已得近郊某寺地一旦毕命报国诸公幸瘗我其处题其上曰有宋通问副使朱公之墓于我幸矣众皆泣下莫能仰视弁谈笑自若曰此臣子之常诸君何悲也及尼玛哈死弁宻疏金国虚实曰此不可失之时也遣李发间行归报王伦还以弁奉送徽宗大行之文为献其辞有曰叹马角之未生魂消雪窖扳龙髯而莫逮涙洒氷天帝读之感泣官其亲属五人谓丞相张浚曰弁归日当以禁林处之及还入见便殿弁谢且曰人之所难得者时而时之运无已事之不可失者几而几之藏无形惟无已也故来迟而难遇惟无形也故动微而难见陛下与金人讲和上返梓宫次迎太母又其次则怜赤子之无辜此皆知几之明然时运而往或难固执几动有变宜鉴未兆盟可守而诡诈之心宜嘿以待之兵可息而销弭之术宜详以讲之金人以黩武为至德以茍安为太平虐民而不恤民广地而不广德此皆天助中兴之势若时与几陛下既知于始愿图厥终帝曰善纳其言赐赉甚厚秦桧恶其言敌情奏以初补官易宣教郎直秘阁而卒　十二月金遣完顔晔等来贺明年正旦以金酒器六事绫罗纱縠三百端马六匹为礼自是嵗如之
　　十四年秋七月王伦为金所杀金拘伦河间六载欲授以平滦三路都转运使伦曰奉命而来非降也金人益胁以威伦自缢死后数年宇文虚中亦以反诛　朱熹戌午谠议序曰君臣父子之大伦天之经地之义所谓民也故臣之于君子之于父生则敬养之没则哀送之所以致其忠孝之诚者无所不用其极而非虚加之也以为不如是则无以尽乎吾心云尔然则其有君父不幸而罹于横逆之故则夫为臣子者所以痛愤怨疾而求为之必报其讐者其志岂有穷哉故记礼者曰君父之讐不与共戴天寝苫枕块不与共天下也而为之説者曰复讐者可尽五世则又以明夫虽不当其臣子之身而茍未及五世之外则犹在乎必报之域也虽然此特庶民之事耳若夫有天下者承累世无疆之统则亦有万世必报之讐非若庶民五世则自髙祖以至孙亲尽服穷而遂已也国家靖康之祸二帝北狩而不还臣子之所痛愤怨疾虽万世而必报其讐者葢有在矣绍兴之初贤才并用纲纪复张诸将之兵屡以防吿恢复之势葢已十八九成矣敌人于是始露和亲之议以沮吾计而宰相秦桧归自金庭力主其事当此之时人伦尚明人心尚正天下之人无贤愚无贵贱交口合辞以为不可独士大夫之顽钝嗜利无耻者数辈起而和之清议不容诟詈唾斥欲食其肉而寝处其皮则其于桧可知矣而桧乃独以梓宫长乐借口攘却众谋荧惑主听然后所谓和议者翕然以定而不可破自是以来二十余年国家忘讐敌之虑而偷宴安之乐桧亦因是借外权以专宠利窃主柄以遂奸谋而向者冒犯清议希意迎合之人无不夤缘骤至通显或乃踵桧用事而君臣父子之大伦天之经地之义所谓民彛者不复闻于缙绅之间矣士大夫狃于积衰之俗徒见当时国家无事而桧与其徒皆享成功无后患顾以忘讐忍辱为事理之当然主议者慕为桧游谈者慕其徒一雄唱之百雌和之癸未之议发言盈廷其曰金世讐不可和者尚书张公阐左史胡公铨而止耳自余葢亦有谓不可和者而其所以为説不出乎利害之间又其余则虽平时号为贤士大夫慨然有六千里为讐人役之叹者一日进而立乎庙堂之上顾乃惘然如醉如幻而忘其畴昔之言厥或告之则曰此处士之大言耳呜呼秦桧之罪所以上通于天万死而不足以赎者正以其始则倡邪谋以误国终则挟敌势以要君使人伦不明人心不正而末流之弊遗君后亲至于如此之极也
　　二十五年冬十月丙申秦桧死桧自和议之成擅国柄者十五年偷安江左专为粉饰太平计劝帝立太学耕籍田修举弥文殆无虚日帝之视学也命其子礼部侍郎熺执经司业髙门讲易泰卦知度州薛弼承桧意言州民朽柱中有文曰天下太平年桧大喜乞宣付史馆自是四方祥瑞之奏日上举朝晏然不复知有兵事矣殿前军士施全候桧入朝挟刃刺之于道不中捕送大理狱桧亲鞫之全对曰举天下皆欲攻金人汝独不肯故我欲杀汝也遂磔全于市桧惧毎出列五十兵持长梃以自卫晚年尤衔恨旧臣不已书赵鼎李光胡铨三人姓名于一德格天阁必欲杀之鼎时安置吉阳军桧令本军月具存亡申省鼎遣人语其子汾曰秦桧必欲杀我我死汝曹无患不尔祸及一家矣因不食而死桧憾未释也江西运判张常先笺注前帅张宗元与张浚诗言于朝其词连逮者数十家将诬以不而尽去之防汪召锡吿宗室知泉州令袊观桧家庙记口诵君子之泽五世而斩谪居汀州至是桧乃讽殿中侍御史徐嚞论赵汾与令袊饮别厚赆必有奸谋诏送汾令袊大理鞫问使汾自诬与张浚李光胡寅胡铨等五十三人谋大逆狱成而桧病不能书矣帝幸桧第问其疾桧惟流涕无一语子熺奏请代居相位帝曰此事卿不当预遂命直学士院沈虚中草桧父子致仕制命下而桧死桧两据相位倡和误国忘讐斁伦包藏祸心刼制君父隂纳内侍及医师王继先伺上微防动静必具知之郡国事惟申省无至上前者性隂险深阻如崖穽不可测同列论事上前未尝力辨但以一二语倾挤之俾帝自怒一时忠臣良将诛锄畧尽其顽钝无耻者率为桧用事以诬陷善类为功凡无罪可状者则曰立党沽名曰讪谤曰指斥曰怨望甚则曰有无君心凡论人章疏皆桧自操以授言官识之者曰此老秦笔也自知恶极为众论所嫉置逻卒布满京城闻有议之者即捕治中以深文道路以目开门受赂富敌于国外国珍宝死犹及门桧毎事与帝争胜曹筠言水涨诏逐之桧陞为从官周葵欲言梁汝嘉桧不待帝言即改除之由是张扶请桧乘金根车吕愿中献秦城王气诗其势渐不可制桧既死帝谓杨存中曰朕今日始免靴中置刀矣其畏之如此













　　宋史纪事本末巻十七
　　钦定四库全书
　　宋史纪事本末巻十八
　　明　冯　　原编
　　陈邦瞻　増辑
　　金亮之恶
　　高宗绍兴十八年六月金以完顔亮为平章政事亮本名都古噜纳太祖子鄂特本之子为人慓急猜忌残忍任数自以己与金主同为太祖孙常懐觊望及为中京留守専立威以惧众结萧裕为腹心每与论天下事裕倾险揣知其意因曰留守先太师太祖长子德望如此人心天意宜有所属诚有志举大事愿竭力以从亮喜遂与谋弑逆事至是引裕为兵部侍郎十二月金以完顔亮为右丞相亮生日金主遣近侍以司马光画像玉吐鹘廏马赐之金主后费摩氏亦附赐礼物金主闻之怒杖近侍夺回赐物亮本谋不轨疑畏益甚
　　十九年三月金主以完顔亮为太保领三省事　五月金以天变肆赦命翰林学士张钧草诏叅知政事萧肄摘其语以为诽谤金主杀钧且问谁使为之左丞相宗贤曰都古噜纳实使之金主不悦出亮于行台亮过中原与留守萧裕定约而去亮至良乡召还莫测其故大恐及至复拜平章谋逆益甚　冬十月金主亶杀其弟胙王常胜遂杀其后费摩氏初金宰【臣】议迁辽阳渤海之民于燕南近侍高夀星等当迁诉于费摩后后白金主致怒遂杖平章政事秉德右丞唐古辨而杀左司郎中萨哈夀星等竟不迁秉德辨二人怨望遂与大理卿乌格岱谋废立乌格岱以告完顔亮一日亮与辨语因问曰若举大事谁可立者辨曰胙王常胜乎问其次曰邓王子阿克凌亮曰阿克凌属疎安得立辨曰公岂有意邪亮曰果不得已舍我其谁于是旦夕相与宻谋防卫将军塔斯疑之以告费摩后后白金主金主怒召辨曰尔与亮谋何事将如我何杖之亮因此忌常胜阿克凌恶塔斯防河南兵士孙进作乱自称皇弟按察大王而金主之弟止有常胜察喇亮乗此搆常胜阿克凌察喇达兰塔斯皆杀之金主积怒于后遂亦杀之而召胙王妃萨满入宫继之又杀德妃乌库哩氏及尔佳氏张氏等　十二月金完顔亮弑其主亶而自立时防卫十人长布萨呼图旧受鄂特本恩图克坦阿齐呼与亮姻家亮皆使为内应大兴国尝以李老僧属亮得为尚书省令史亮度兴国被杖怨望又使老僧结兴国内应兴国给事寝殿夜常取符钥归家是月丁巳乗呼图与阿齐呼内直作变夜二鼓兴国以符钥启门亮与妹婿图克坦津及平章政事秉德左丞唐古辨大理卿乌格岱李老僧等以刀藏衣下入宫门者以辨乃国婿亮又至亲不疑而纳之及殿门卫士始觉有变亮等抽刀刧之莫敢动遂入寝殿金主常置佩刀于榻是夜兴国先取刀投榻下金主求刀不得阿齐呼遂先进刃呼图次之金主顿仆亮前手刃之血溅满其面与衣金主既殂秉德等未有所属呼图曰始议立平章今复何疑秉德遂与羣臣奉亮即位诈以金主欲议立后召大臣因杀曹国王宗敏左丞相宗贤以秉德为左丞相唐古辨为右丞相乌格岱为平章政事諡费摩后为悼平皇后废亶为东昏王大赦改元
