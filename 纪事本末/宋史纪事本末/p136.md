<!-- { "loadSidebar": true } -->
　　上书请诛似道诏谪似道髙州团练副使循州安置遣使监押之贬所防稽县尉郑虎臣以其父尝为似道所配欲报之欣然请行舟次南劔州黯淡滩虎臣曰水清甚何不死于此似道曰太皇许我不死俟有诏即死至漳州木绵庵虎臣曰吾为天下杀似道虽死何憾遂拘其子与妾于别馆即厠上拉其胸杀之后虎臣为陈宜中所杀　冬十月壬戌元兵发建康分为三道阿勒哈鄂啰齐将右军出四安镇趋独松关董文炳范文虎将左军出江入江阴军巴延将中军入常州　十一月甲申元巴延至常州会兵围城知州姚訔通判陈炤都统王安节刘师勇力战固守巴延遣人招之不聼巴延怒命降人王良臣役城外居民运土为垒土至并人以筑之且杀民煎膏取油以作炮焚其牌日夜攻不息城中甚急而訔等守志益坚巴延叱帐前诸军奋勇争先四面并进攻二日城破訔死之炤与安节犹巷战或谓炤曰城东北门未合可走炤曰去此一歩非死所矣日中兵至死焉巴延命尽屠其民执安节至军前不屈亦死师勇以八骑溃走平江　丘濬曰作元史者谓巴延下江南不杀一人呜呼常州非江南地耶元之号令凡攻城临敌但以一矢相加遗者得即屠之巴延前此潜兵渡汉固已屠沙洋矣至是攻常州忿其久不下招之不从于是役城外居民运土为垒并人筑之杀人煎膏取油作炮及城陷之日尽屠戮之一城生聚何啻千万斩艾之余止有七人伏于桥坎获免秉性残忍一至此防在巴延统兵伐国杀人固所不免而后之人秉史笔者乃亦曲为之讳至比之曹彬岂其伦哉或曰所谓不杀谓入临安时也呜呼巴延至臯亭谢太后即遣使奉玺迎降寂无一人敢出一语者当是时苟有人心者皆不杀也岂但巴延哉　己丑元军破独松闗冯骥死之守将张濡遁独松既破隣邑望风皆遁朝廷大惧时勤王师尚三四万人文天祥与张世杰议以为淮东坚壁闽广全城若与敌血战万一得捷则命淮师以截其后国事犹可为也世杰大喜陈宜中白太后降诏以王师务宜持重议遂止　是年元军尽陷江西诸郡县都统密祐死之
　　宋史纪事本末卷二十七
　　钦定四库全书
　　宋史纪事本末卷二十八
　　明　冯　琦　原编
　　陈邦瞻　増辑
　　元巴延入临安
　　帝防徳祐二年春正月遣监察御史刘岊奉表称臣于元先是元军既迫朝廷遣栁岳奉书如元军前称亷尚书之死乃盗杀之非朝廷意乞班师修好岳见巴延于无锡泣请曰嗣君幼冲在衰绖中自古礼不伐丧凡今日事至此者皆奸臣贾似道失信误国耳巴延曰汝国执戮我行人故我兴师钱氏纳土李氏出降皆汝国之法也汝国得天下于小儿亦失于小儿其道如此尚何多言岳还陈宜中复奏遣岳及陆秀夫吕师孟等求称侄纳币不从则请称侄孙且敕吕文焕令通好罢兵秀夫等见巴延于平江巴延不许至是太后命用臣礼复往陈宜中难之太后涕泣曰茍存社稷称臣非所较也遂遣岊奉表称臣上尊号嵗贡银绢二十五万两匹乞存境土以奉烝尝且约巴延会长安镇以输平　时陈宜中以元不许和计无所出乃率羣臣入宫请迁都太后不许宜中恸哭以请太后命具装以俟及暮宜中不入太后怒曰吾初不欲迁而数以为请顾欺我耶脱簪珥投之地遂闭阁羣臣请见皆不纳盖宜中实以翌日行仓卒失于奏耳　甲申元巴延至长安镇陈宜中违约不往议事巴延乃进次臯亭山阿勒哈董文炳之师皆会游骑至临安府北阙文天祥张世杰请移三宫入海而已率众背城一战宜中不许白太后遣监察御史杨应奎上传国玺降表曰宋国主防谨百拜奉表言防渺然幼冲遭家多难权奸贾似道背盟误国至勤兴师问罪防非不能趋避以求茍全今天命有归防将焉往谨奉太皇太后命削去帝号以两浙福建江东西湖南二广四川两淮见存州郡悉上圣朝为宗社生灵祈哀请死伏望圣慈垂念不忍防三百余年宗社遽至殒絶令赵氏子孙世世有赖不敢弭忘巴延受之遣使召宜中出议降事而使囊嘉特奉玺表赴上都是夜宜中遁归温州之清澳　戊子命文天祥吴坚谢堂贾余庆使元军见巴延于明因寺天祥因说巴延曰北朝若以宋为与国请退兵平江或嘉兴然后议岁币与金币犒师北朝全兵以还防之上也若欲毁其宗社则淮浙闽广尚多未下利钝□可知兵连祸结必自此始巴延以北诏为辞顾天祥举动不常疑有他志留之军中遣坚等还天祥怒数请归曰我之此来为两国大事何故留我巴延曰勿怒君为宋大臣责任非轻今日之事正当与我共之令万戸防古岱宣抚索多羁縻之且以其降表不称臣仍书宋号遣程鹏飞洪君祥偕来使贾余庆复往易之　二月丁酉帝率文武百僚诣祥曦殿望元阙上表乞为藩辅　元巴延承制以临安为两浙大都督府命防固岱范文虎入城治都督府事又令程鹏飞取太皇太后手诏及三省枢密院吴坚贾余庆等檄谕天下州郡降附执政皆署家翁独不署鹏飞命缚之翁曰中书省无执政之理归私第以待命可也乃止元巴延进屯湖州复令吕文焕范文虎等慰谕太皇
　　太后文焕因使人上表谢而出有曰兹衔北命来抗南师视以犬马报以仇讐非曰子弟攻其父兄不得已也尚何言哉巴延令张惠阿勒哈董文炳张范索多等封府库收史馆秘省图书及百司符印告敕罢官府及侍衞军　以贾余庆刘岊吴坚谢堂家铉翁并充祈请使如元元巴延引文天祥与坚等同坐天祥面斥余庆卖国且责巴延失信吕文焕从旁慰解之天祥并斥文焕及其侄师孟父子兄弟受国厚恩不能以死报国乃合族为逆尚何言文焕等慙恚巴延遂拘天祥随祈请使北行是日元兵屯钱塘江沙上临安人方幸波涛大作一洗而空之潮三日不至　丁未元诏谕临安新附府州司县官吏军民曰间者行中书省右丞相巴延遣使来奏宋母后幼主暨诸大臣百官赍玺绶奉表降附朕惟自古降王必有朝觐之礼已遣使持往迎致尔等各守职业其勿妄生疑畏仍命巴延就遣宋内侍王埜入宫收宋国衮冕圭璧符玺及宫中圗籍宝玩车辂辇乘卤簿麾仗等物　是月夏贵以淮西叛降元时阿珠屯淮南东道其西道属之万户昂吉俾驻和州进攻庐州夏贵以书抵巴延曰愿毋废国力攻夺边城若行都归附边城焉往至是举所部纳欵于元元以贵为淮西安抚使有洪福者贵家僮也从贵积劳知镇巢军贵既北降招福不听使其从子往福斩之元兵攻城久不拔贵至城下好语语福请单骑入城福信之门发而伏兵起突入执福父子屠城中贵泣杀福子大源大渊呼曰法止诛首谋何乃举家为戮福叱曰以一命报宋朝何至吿人求活耶次及福福大骂贵数不忠请身南向死以明不肯背国闻者流涕　元人索宫女内侍及诸乐官宫女赴水死者以百数　三月丁丑元巴延自湖州市入临安城建大将旗鼓率左右翼万户巡城观潮于浙江又登狮子峰观临安形势部分诸将时福王亦自绍兴至巴延深慰之太皇太后及帝欲与相见巴延曰未入朝无相见之礼明日发临安安塔哈等入宫宣诏免牵羊系颈之礼趣帝及太后入觐太后全氏泣谓帝曰荷天子圣慈活汝宜拜谢礼毕帝与太后肩舆出宫太皇太后谢氏以疾留内与芮及沂王乃猷度宗母隆国夫人黄氏并杨镇谢堂髙应松庻僚三学生等皆行太学生徐应镳与其二子琦崧一女同赴井死　元巴延引兵北还以防固岱镇浙西索多镇浙东董文炳阿勒哈经畧闽浙未下州郡　闰月帝及太后随元兵北行至洲李庭芝姜才涕泣誓将士出兵夺两宫将士皆感泣乃尽散金帛犒兵以四万人夜捣洲战三时元兵拥帝避去才追战至浦子市夜犹不退阿珠使人招之才曰吾宁死岂作降将军耶真州苗再成亦谋夺驾不克　五月丙申元主呼必赉废帝为瀛国公初吴坚等至燕不得命留馆中贾余庆病卒惟家翁闻国亡旦夕哭泣不食饮者数日元主髙其节欲官之翁义不二君直辞不受帝及太后至燕髙应松亦不食卒坚及铉翁迎谒伏地流涕称谢奉使无状不能保存社稷帝遂赴上都见元主于大安殿元主寻命帝为僧全太后亦为尼于正智寺时太皇太后谢氏以病独留临安后元人忽自宫中舁其床以出侍卫七十余人同赴燕降封夀春郡夫人留燕七年而终福王与芮亦降封为平原郡公　元主尝召宋降将问曰汝等降何容易对曰贾似道専国毎优礼文士而轻武臣臣等久积不平故望风送欵元主曰似道实轻尔曹特似道一人之过汝主何负焉正如尔言则似道轻尔也固宜　元巴延入朝元主命百官郊迎以劳之既至拜为同知枢密院事以陵州藤州户六千为食邑　秋七月李庭芝姜才赴召至泰州掦州守将朱焕泰州禆将孙贵等皆降于元庭芝才死之淮东尽陷初临安既陷阿珠以太皇太后手诏谕庭芝使降庭芝登城谓使者曰奉诏守城未闻以诏谕降也及帝次洲太皇太后复赐庭芝诏曰比诏卿纳欵日久未报岂未悉吾意尚欲固圉耶今吾与嗣君既已臣元卿尚为谁守之庭芝不答命发弩射死者毙一人余皆奔去阿珠乃遣兵守髙邮宝应以絶其饷道博啰欢又攻拔泰州之新城驱夏贵淮西降卒至城下以示庭芝幕客或劝为计庭芝曰吾惟一死而已阿珠复遣使者持元主诏招庭芝庭芝开壁纳使者斩之焚其诏于陴上既而淮安盱眙泗州以粮尽降元庭芝犹括民间粟以给兵粟尽又令官人出粟粟又尽令将校出粟杂牛皮麴蘖以给之兵有自食其子者然犹力战不屈姜才闻髙邮米运将至出歩骑五千战于丁村自夜达旦元兵多败董士元战死阿珠使巴延察救之所将皆阿珠麾下才军识其旗帜皆溃才脱身走阿珠请元主降诏赦庭芝焚诏杀使之罪令归欵庭芝不纳会福州使至庭芝命制置副使朱焕守而自与姜才将兵七千趋泰州将东入海庭芝既行焕即以城降阿珠分道追及庭芝杀歩卒千余人庭芝走入泰州阿珠围之且驱其妻子至陴下召降会姜才疽发背不能战泰州禆将孙贵胡惟孝尹端甫李遇春开北门纳元军庭芝赴莲池中水浅不死遂与姜才俱被执至扬州阿珠责其不降才曰不降我也愤骂不已然犹爱其才勇未忍杀之朱焕请曰自用兵已来积骸满野皆庭芝与才所为不杀之何俟阿珠乃皆杀之民闻者莫不泣下有宋应龙者为泰州谘议官泰守孙良臣之弟舜臣自军中来说降良臣召应龙与计应龙极陈国家恩泽君臣大义请杀舜臣以戒持二心者良臣不得已杀之及泰州降应龙夫妇自经死未几真州亦陷苗再成死之先是元兵自元年十月围潭州湖南安抚兼知州事李芾拒守大小战数十合至是年正月阿尔哈雅督战益急与诸将画地分围决湟水以树梯冲城城中大窘力不能支诸将泣请曰事急矣吾属为国死可也如民何芾骂曰国家平时所以厚养汝者为今日也汝第死守有复言者吾先戮汝元兵登城蚁附而上知衡州尹谷时寓城中知事不可为乃为二子行冠礼或曰此何时行此迂濶事谷曰正欲令儿曹冠带见先人于地下尔既毕礼与其家人自焚芾命酒酎之因留兵佐会饮夜传令犹手书尽忠字为号饮达旦诸佐出防议杨霆赴园池芾坐熊湘阁召帐下沈忠遗之金曰吾力竭分当死吾家人亦不可辱于俘汝尽杀之而后杀我忠伏地叩头辞以不能芾固命之忠泣而诺取酒饮其家人尽醉乃徧刄之芾亦引颈受刄忠纵火焚其居还家杀其妻子复至火所大恸哭举身投地乃自刎幕僚陈亿孙颜应焱皆死潭民闻之多举家自尽城无虚井缢林木者相望守将吴继明刘孝忠以城降阿尔哈雅传檄诸郡由是袁连衡永郴全道桂阳武冈皆降宝庆通判曽如骥亦不屈而死
　　二王之立
