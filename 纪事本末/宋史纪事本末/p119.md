<!-- { "loadSidebar": true } -->
　　十二月金杀右丞相珠格高琪高琪自执政专固权宠擅作威福与平章政事高汝砺相倡和高琪主机务汝砺掌利权附已者用不附者斥凡言事忤意及负才力或与已颉颃者对金主阳称其才使干当于河北隂置之死地又以已为相不得兼枢宻元帅以揽兵柄乃与汝砺力劝金主南侵置河北于意外凡精兵皆集河南茍且岁月不肯輙出一卒以应方靣之急至是使奴萨布杀其妻因归罪于萨布而杀之以灭口事觉金主久知其奸遂下高琪于狱杀之初金主将遣汴欲置乣军于平州高琪难之及发中都金主戒搏多厚抚乣军而搏多辄杀人且劝金主取其元给器用故有多木达之难而中都以亡金主尝叹曰坏天下者高琪搏多二人也十三年夏四月金封经畧使王福等九人为郡公分河北山东地以之初太原为蒙古所有河北州县不能自立金主诏百官议所以为长久之计图克坦镐等言制兵有三曰战曰和曰守今欲战则兵力不足欲和则彼不肯惟有守耳河朔州郡既残毁不可一槩守之宜取愿就迁徙者屯于河西陜西不愿者许自推其长保聚险阻宣徽使伊喇光祖等谓当募土人威望服众者假以方靣重权能复一道即授以本道总管能捍州郡即授以长佐必能各保一方宰臣欲置公府金主意未决中丞完顔伯嘉曰宋人以虚名致李全遂有山东茍能綂众守土万钟三公何惜金主曰他日事定公府无乃多乎伯嘉曰若事定以三公就节镇何不可金主从之同时九府惟武仙号富强　秋七月金使乌库哩仲端如蒙古求和呼蒙古主为兄蒙古主不允　八月蒙古穆呼哩至满城使蒙古巴哈将轻骑三千出倒马闗适金恒山公武仙遣葛铁枪战败仙遂举城降史天倪説穆呼哩曰今中原已渐定而大兵所过犹纵钞掠非王者吊民伐罪之意且王为天下除暴岂可效他军所为乎穆呼哩善之即下令禁剽掠遣所俘老防军中肃然冬十月蒙古主遣达呼报金谓乌库哩仲端曰向欲汝主授我河朔地彼此罢兵汝主不从今念汝逺来河朔既为我有闗西数城未下者其割付我令汝主为河南王勿复违也　十一月蒙古穆呼哩入济南金严实挈所部三府六州户三十万诣军门降穆呼哩承制拜实行尚书省事实将李信乘实出杀其家屡谋归朝实攻信杀之复取青崖崓以魏博等郡归蒙古时金兵二十万屯黄陵冈遣歩卒二万袭穆呼哩于济南穆呼哩迎战败之遂薄黄陵冈金兵阵河南岸穆呼哩令骑下马短兵接战金兵大败溺死者甚众穆呼哩遂进陷楚丘由单州趋东平围之　十二月蒙古穆呼哩因金兵固守东平不下乃谓严实曰东平粮尽必弃城去若然汝即入城安辑之勿苦郡县以败事也乃留索隆噶图以蒙古兵屯守之以严实权行省谓千户萨里台曰东平破可命严实石珪分城内南北以守之遂北还　金易水公靖安民出兵至矾山取担车寨防蒙古兵围安民所居山寨守寨者以安民妻子及老弱出降安民军中闻之骇乱众议欲降以保妻子安民不从遂为其所杀十四年夏四月金东莒公燕宁与蒙古兵战败死　五月蒙古兵围东平日久饷道复絶行省蒙古纲监军王庭玉不能守率众南趋邳州蒙古索隆噶图邀击斩首七千级严实遂入城建行省于府第萨里台以穆呼哩命中分其城以严实抚安东平以北恩愽等州石珪移治曹州　冬十月蒙古穆呼哩由东胜州渉河引兵而西防西夏兵五万复引而东入葭州金将王公佐遁穆呼哩以石天应守葭自将兵攻绥徳　十一月蒙古穆呼哩攻延安金元帅哈达与纳哈塔敏珠尔御之哈逹以兵三万阵于城东蒙古将蒙古巴哈以骑士三千趋之约夜半伏发穆呼哩乃命军士衔枚濳进伏于城东两谷间明日蒙古巴哈望见金兵佯弃旗鼓走金兵追之穆呼哩出伏乘其后鼔鼙震天金兵大乱穆呼哩追杀七千余人合逹走入延安城坚壁不出穆呼哩以城坚难猝防乃留军围之而自将兵南攻鄜坊等州
　　十五年秋七月金平阳公胡天作降于蒙古时穆呼哩徇青龙堡天作遂降　冬十月蒙古穆呼哩取金河中所过州县皆下时金于牛心寨侨治吉州事穆呼哩自隰州攻之知州杨贞令妻孥先坠崖已从之皆死穆呼哩入寨留兵守之且使蒙古巴哈引游骑出秦陇以为声援及视山川夷险而自将兵下孟州晋阳霍邑等寨以石天应权行台平阳太原吉隰等帅并受节制穆呼哩遂趋长安使乌古纳台哈布哈屯守之遣安赤将兵断潼闗　是年蒙古主入西域诸国进次痕都斯坦国铁门闗侍卫见一兽鹿形马尾绿色而独角能为人言谓之曰汝君宜早囘蒙古主怪之以问耶律楚材对曰此兽名角端觧四夷语是恶杀之象今大军征西已四年葢上天恶杀遣之告陛下愿承天心宥此数国人命实无疆之福蒙古遂大掠痕都斯坦而还
　　十六年春正月蒙古穆呼哩攻鳯翔府昼夜苦战四十余日不下将由河中北还金元帅右都监侯孝顺袭河中破之杀石天应焚浮桥而退穆呼哩以天应子鄂特代领其众初金主命元帅都监阿噜岱守河中阿噜岱恇怯不能军竭民膏血为浚筑之计及绛州破阿噜岱惧驰奏河中孤城不可守上谓果不可守则弃之无至资敌阿噜岱遂弃河中烧民居官舍一二日而尽寻有言河中重镇国家基本所在设为敌人所据则大河之险我不得专恃矣金主命有司复修葺之终不能成故随守随陷　三月蒙古穆呼哩自河中帅师还至觧州闻喜县疾笃谓弟岱逊曰我为国家助成大业干戈垂四十年无复遗恨所恨者汴京未下耳汝等勉之言讫而卒　是年金主珣殂太子守绪立
　　蒙古取汴
　　理宗宝庆三年五月蒙古遣使责岁币于金　六月金使请和于蒙古　是月蒙古主灭夏以夏主睍归　十二月蒙古入京兆闗中大震复以兵破闗外诸隘时金人尽弃河北山东闗陜惟并力守河南保潼闗自洛阳三门析津东至邳州之源雀镇东西二千余里立四行省帅精兵二十万以守御之　蒙古主特穆津殂于六盘山临卒谓左右曰金精兵在潼闗南据连山北限太河难以遽破若假道于宋宋金世讐必能许我则下兵唐邓直捣大梁金急必征兵潼闗然以数万之众千里赴援人马疲敝虽至勿能战破之必矣言讫而卒绍定元年三月蒙古兵入大昌原金平章政事完顔哈逹以忠孝军提控完顔陈华善为前锋陈华善擐甲上马以四百骑大败蒙古八千之众士气皆倍葢自有蒙古之难二十年间始有此防奏功第一名震国中授定逺大将军世袭谋克忠孝一军皆囘鹘乃蛮羌浑及中原被俘避罪来归者鸷狠难制陈华善驭之有方坐作进退皆中程式所过州邑秋毫无犯每战则先登陷阵诸军倚以为重
　　二年冬十月蒙古兵围金庆阳
　　三年春正月蒙古兵入金大昌原金将伊喇莽阿败之庆阳围觧　八月蒙古史天泽攻金武仙于汲先是武仙既降蒙古复杀蒙古将史天倪以叛天倪弟天泽屡击败之复真定仙归金金复封为恒山公置府卫州史天泽合诸军围之金将完顔哈逹率众来援蒙古兵皆北天泽独以千人绕出仙后仙走屯胡岭闗　冬十月蒙古谔格徳依帅众入陜西初蒙古使谔尔根至陜西议和金行省伊喇莽阿赫舍哩约赫徳等惧其泄事机留之及莽阿既解庆阳之围志意骄满乃遣谔尔根还谓之曰我已凖备军马能战则来谔尔根还见蒙古主白之蒙古主怒即与其弟图类帅众入陜西翺翔京兆同华之间破诸山砦栅六十余所遂趋鳯翔金以平原政事完顔哈逹及伊喇莽阿行省事于阌乡以备潼闗四年夏四月蒙古围鳯翔府金行省哈逹莽阿逗遛不进金主遣枢宻判官巴哈往谕之哈逹莽阿言北兵势盛不可轻进巴哈还金主复遣谕以鳯翔围久恐守者不能支可领军出闗畧与渭北军人交手计北军闻之必当奔走少舒鳯翔之急哈逹莽阿乃始出闗行至华隂界与渭北军交战比晩收军入闗不复顾鳯翔矣蒙古遂取鳯翔哈逹莽阿迁京兆民于河南使完顔庆善努戍之　金完顔陈华善败蒙古将苏布特于倒囘谷五月金降人李昌国言于蒙古图类曰金迁汴将二
　　十年其所恃以安者潼闗黄河耳若出宝鸡以侵汉中不一月可逹唐邓大事集矣图类然之白于蒙古主蒙古主乃防诸将期以明年正月合南北军攻汴遣图类先趋宝鸡苏布特来假道淮东以趋河南且请以兵防之　秋七月苏布特至沔州青野原綂制张宣杀之托垒闻苏布特死曰宋自食言背盟弃好今日之事曲直有归矣　八月蒙古图类分骑兵三万入大散闗攻破鳯州径趋华阳屠洋州攻武休开生山截焦崖出武休东南遂围兴元军民散走死于沙窝者数十万分军而西西军由别路入沔州取大安军路开鱼鳖山撒屋为筏渡嘉陵江入闗堡并江趋葭萌畧地至西水县破城寨百四十而还东军屯于兴元洋州之间以趋饶风闗九月蒙古主将兵围河中急金完顔庆善努弃京兆
