<!-- { "loadSidebar": true } -->
　　十一月刘琸至楚州心知不能制驭旴四总管惟以镇江兵三万自随夏全请从琸素畏其狡不许彭自以资望视琸更浅曰琸止夏全是欲遗患旴琸犹惮夏全我何能用乃激夏全曰楚城贼党不满三千徤将又在山东刘制使图之收功在旦夕太尉何不徃赴事防夏全忻然帅兵径入楚城时青亦自淮隂入屯城内琸骇惧势不容却复就二人谋焉时传李全已死李福欲分兵赴青州琸令夏全盛陈兵楚城李全之党震恐李全妻杨氏使人行成于夏全曰将军非山东归附耶狐死悲李氏灭夏氏宁独存愿将军垂盼全诺杨氏盛饰出迎与按行营垒曰人传三哥死吾一妇人安能自立便当事太尉为夫子女玉帛干戈仓廪皆太尉有望即领此无多言也夏全心动乃置酒欢甚饮酣就寝如归转仇为好反与福谋逐琸遂围楚州治焚官民舍杀守藏吏取货物时琸精兵尚万人窘束不能发一令太息而已夜半琸缒城仅以身免镇江军与贼战死者大半将校多死器甲钱粟悉为贼有琸步至扬州借兵自卫夏全既逐琸暮归李全营杨氏拒之全恐杨氏图已因大掠趋旴欲为乱旴将张惠范成进闭城门夏全不得入狼狈降金朝廷闻之大恐琸自劾未几死三年春正月以姚翀为淮东制置使朝廷以翀尝与李全交欢故命之翀朝辞帝谓曰南北皆吾赤子何分彼此卿其为朕抚定之翀至楚城东舣舟以治事间入城见李全妻杨氏用徐晞稷故事而礼过之杨氏许翀入城翀乃入寄治僧寺中极意娱之　三月赵范上书史弥远曰淮东之事日异日新然有淮则有江无淮则长江以北港芦苇之处敌人皆可濳师以济江面数千里何从而防哉今或谓巽辞厚惠可以啗贼而不知陷彼欵兵之计或谓敛兵退屯可以缓贼而不知成彼深入之谋或欲行清野以婴城或欲聚乌合而浪战或以贼词之乍顺乍逆而为喜惧或以贼兵之乍进乍退而为寛皆失策也失策则失淮失淮则失江而其失有不胜悔者矣夫有遏冦之兵有游击之兵有讨贼之兵今宝应之逼山阳天长之逼旴须各增戍兵万人遣良将綂之贼来则坚壁以挫其锋不来则耀武以压其境而又观衅伺隙时遣偏师掩其不备以示敢战使虽欲深入而畏吾之捣其虚此遏冦之兵也旴之冦素无储蓄金人亦无以养之不过分兵掳掠而食当量出精兵授以勇校募土豪出竒设伏以勦杀之此游击之兵也维扬金陵合肥各聚二三万人人物必精将校必勇器械必利教阅必熟纪律必严赏罸必公其心术念虑必人人思亲其上而死其长信能行此半年而可以强国一年而可以讨贼矣贼既不能深入掳掠复无所获而又怀见讨之恐则必反而求赡于金金无余力及此则必怨之怒之吾于是可以嫁祸于金人矣或谓扬州不可屯重兵恐速贼祸是不然扬州者国之北门一以统淮一以蔽江一以守运河岂可无备哉善守者敌不知所攻今若设宝应天长二屯以扼其冲复重二三帅阃以张军势贼将不知所攻而敢犯我扬州哉设使贼不知兵势而犯扬州是送死矣朝廷乃召范禀议复令知池州　五月李全以青州降防古全被围一年食牛马及人且尽将自食其军全欲降惧众异议乃焚香南向再拜欲自经而使其党郑衍德田四救己曰譬如为衣有身愁无袖耶今北归未必非福全乃降防古刘庆福在山阳自知已为厉阶怀不自安欲图李福以赎罪于朝李福知之亦谋杀庆福于是二人互相猜忌不复相见一日李福伪称疾不岀旬余庆福徃候之李福乃跃起拔刀伤庆福庆福走左右杀之李福以庆福首纳于姚翀翀大喜幕客杜来曰庆福首祸一世奸雄今头落措大手邪时楚州自夏全之乱储积无余纲运不续贼党籍籍谓福所致福畏众口数见翀促之翀谢以朝廷拨降未下六月福乗众怒与李全妻杨氏谋召翀饮翀至而杨氏不岀就坐賔次左右散去福以命召诸幕客以杨氏命召翀二妾诸幕客知有变不得已而徃杜来至八字桥福兵腰斩之福兵欲害翀郑衍德救之得免去须鬓缒城夜走归明州死朝廷以淮乱相仍遣帅必毙姑欲轻淮而重江楚州不复建阃就以其帅杨绍云兼制置改楚州为淮安军命通判张国明权守视之若羁縻州然　秋七月张林等归淮安讨李福斩之初李全之党以赡军钱粮不继屡有怨言全将国安用阎通叹曰我曹米外日受铜钱二百楚州物贱可以乐生而刘庆福为不善怨仇相寻使我曹无所衣食时张林邢德亦在楚自谓尝受朝廷恩中遭全间贰今归于此岂可不与朝廷立事王义深尝为全所辱且谓我本贾帅帐前人与彭义斌举义不成而归五人相谓曰朝廷不降钱粮为有反者未除耳乃共议杀李福及全妻杨氏以献遂帅众趋杨氏家福走出邢德手刃之相屠者数百人有郭统制者杀全次子通及全妾刘氏妄称杨氏函其首并福首献于杨绍云云驰送临安倾朝皆喜　八月檄知旴军彭及总管张惠范成进时青并兵徃楚州使便宜尽戮李全余党轻儇不为惠等所服得檄不敢自决请制府及朝廷处之朝议以时青望重檄青区画青恐祸及宻遣人报全于青州迁延不决惠成进以朝檄专委青而不及已乃归旴设燕邀乗其醉缚之渡淮以旴降于金　李全得时青报恸哭力告防古大将求南还不许全因断一指以示之誓还南必叛防古大将乃承制授全山东淮南行省得专制山东嵗献金币全遂与防古张宣差及通事数人还楚州服防古衣冠文移纪甲子而无年号杨绍云闻其至遂留扬州不还王义深奔金国安用杀张林邢德以自赎郭綂制亦为全所杀　十二月金封李全为淮南王全不受时全败完顔额尔克于山故也　李全诱杀时青倂其众
　　绍定三年二月起复赵范赵葵节制镇江滁州军马五月以李全为彰化保康节度使京东镇抚使全不受命初全自还楚即厚募人为兵不限南北天长民保聚为十六砦比嵗失业官赈不继壮者亦皆就募射阳湖浮居者数万家家有兵仗侵掠难制其豪周安民谷汝砺王十五长之亦蠭结水砦以观成败全知东南利舟楫谋习水战米商至悉并舟籴之留其舵工以一教十又遣人泛江湖市桐油黏筏募南匠大治舭船自淮口及海相望时时试舟于射阳湖及海洋复以粮少为辞遣海舟自苏州洋入平江嘉兴实欲习海道以觇畿甸然以山东经理未定而嵗贡防古者不可缺故外恭顺朝廷以就钱粮因以贸货输防古朝廷亦以全徃来山东得以少寛北顾之忧遣饷不絶全因纵游説于朝复请建阃山阳又遣使入金且欲销朝廷兵备乃遣军士穆椿濳入京师皇城纵火焚御前军器库于是先朝兵甲尽丧全欲先据扬州以渡江分兵狥通泰以趋海其下皆曰通泰盐塲在焉莫若先取为家计且使朝廷失盐利全欲朝廷不为备且虽反而不敢遽絶其给乃挟防古李宣差宋宣差以恫疑虚喝而防古实未尝资全兵其李宣差则青州卖药人也朝廷虽知其奸姑事茍安不之诘及全粜麦舟过盐城知扬州翟朝宗嗾尉兵夺之全怒以捕盗为名水陆数万径捣盐城戍将陈益楼彊知县陈遇皆遁全入城据之朝廷仓皇遣干官王节恳全退师全不许留郑祥董友守盐城而自提兵还楚州以状白于朝曰遣兵捕盗过盐城县令自弃城遁去虑军民惊扰不免入城安众朝廷乃授全节钺令释兵命制置司干官徃谕之全曰朝廷待我如小儿啼则与果不受制命朝廷为罢朝宗命通判赵敬夫摄州事先是士大夫无贤愚皆策李全必反而不敢言国子监丞度正独上疏极言之且献毙全之策有三其言鲠亮激切时不能用至是赵范赵葵深以全必反为虑累疏力言之史弥逺不纳　冬十月以赵善湘为江淮制置使时李全造舟益急至发塜取黏板炼铁钱为钉熬囚脂捣油灰列炬继晷招沿海亡命为水手又绐赵敬夫以防古为辞邀增五千人钱粮求誓书铁劵朝廷犹遣饷不絶全得米即自转输淮海入盐城以赡其众他军士见者曰朝廷惟恐贼不饱我曹何力杀贼射阳湖人皆怨至有养贼民之语闻者莫不太息全又遣人以金牌诱胁周安民等造浮桥于喻口以便盐城徃来时史弥远多在告诸执政又不以为意独郑清之深忧之力劝帝讨全帝乃以赵善湘制置江淮许便宜从事然犹有内图进讨外用调停之説惟赵范赵葵兄弟力请进兵讨之　十二月庚申李全突至扬州湾头扬州副都统丁胜拒之全乃攻城南门赵敬夫得史弥逺书许增万五千名粮劝全归楚州即遣刘易就全垒示之全笑曰史丞相劝我归丁都统与我战非相绐耶掷书不受敬夫恐亟迎赵范于镇江范亦刻日约葵葵帅雄胜宁淮武定强勇四军万四千赴之时全引兵攻泰州知州宋济迎降全入坐郡治尽收其子女货币将趋扬闻范葵已入扬城乃鞭郑衍德曰我计先取扬州渡江尔曹劝我取通泰今二赵已入扬州矣江其可渡耶既而曰今惟有径捣扬州耳遂分兵守泰而悉众攻扬州至湾头立砦据运河之冲使胡义将先锋至平山堂以俟三城机便全攻东门葵亲搏战全将张友呼城门请葵出葵出与全隔濠立马相劳苦问全来何为全曰朝廷动见猜疑今复絶我粮饷我非背叛索钱粮耳葵曰朝廷待汝以忠臣孝子汝乃反戈攻陷城邑朝廷安得不絶汝粮饷汝云非叛欺人乎欺天乎全无以对弯弓抽矢向葵而去自是屡战全兵多败全每云我不要淮上州县渡江浮海径至苏杭孰能当我然全志吞扬州三城而兵每不得傅城下宗雄武献策曰城中素无薪且储畜为总领所支借殆尽若筑长围三城自困全乃悉众及驱乡农凢数十万列砦围三城制司总所粮援俱絶范葵命三城诸门各出兵刼砦举火为期夜半纵兵冲击殱贼甚众自是全一意长围以持久困官军不复薄城全张葢奏乐于平山堂布置筑围范令诸门以轻兵牵制亲帅将士出堡砦西攻之全分兵诸门鏖战自辰至未杀伤相当官兵王青力战死之明日范出师大战获全粮数十艘葵亦力战败之
