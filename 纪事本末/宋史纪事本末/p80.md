<!-- { "loadSidebar": true } -->
　　四年夏四月熈河路总管关师古与刘豫兵战于左要岭败绩遂降贼洮岷之地尽归豫　九月刘豫使其子麟以金兵入冦先是金主晟与尼玛哈议南侵防乌珠还力言不可曰江南卑湿今士马困惫粮储未丰足恐无成功尼玛哈曰都监务偷安耳金主以议不合乃止至是豫闻岳飞复襄邓惧遂乞师于金晟乃命鄂尔多达兰调渤海汉军五万以应豫谓乌珠知地险易使将前军豫遣其子麟侄猊各将兵分道南侵骑兵自泗攻滁步兵自楚攻承州　冬十月丙子诏韩世忠屯杨州初金兵渡淮世忠自承州退保镇江至是奉诏感泣曰主忧如此臣子何以生为遂济师进屯扬州　时张浚在福州虑金齐必并力窥东南而朝廷已议讲解因上疏极言其状及兵至帝思其言防赵鼎劝帝亲征帝从之喻樗谓鼎曰六龙临江兵气百倍然公自度此举果出万全乎或姑试一掷也鼎曰中国累年退避不振敌情益骄义不可更屈故赞上行耳若事之济否则非鼎所能逆知也樗曰然则当思归路耳张德远有重望若使宣抚江淮荆浙福建俾以诸道兵赴阙则其来路即朝廷归路也鼎然之入言于帝遂召浚还　戊子韩世忠至扬州使统制解元守承州候金步卒亲提骑兵至大仪以当敌骑伐木为栅自断归路防魏良臣使金过之世忠撤炊防绐良臣有诏移屯平江良臣疾驰去世忠度良臣已出境即上马令军中曰眡吾鞭所向于是移军复向大仪勒五阵设伏二十余所约闻鼔即起击良臣至金军中金前将军鼐尔贝勒问官军动息具以所见对贝勒大喜即引兵至江口距大仪五里别将托嘉拥铁骑过五阵东世忠传小麾鸣鼓伏兵四起旗色与金人杂出金军乱官军迭进世忠令背嵬军各持长斧上揕人胸下斫马足敌被甲陷泥淖世宗麾劲骑四面蹂躏人马俱毙遂擒挞不野等二百余人而世忠所遣董攸亦击败金人于天长之鵶口桥己丑金人攻承州解元遇敌于州之北门设水军夹河阵一日十三战相拒未决世忠遣成闵将骑士往援复大战俘甚多世忠复亲追至淮金人惊溃相蹈籍溺死者甚众捷闻羣臣入贺帝曰世忠忠勇朕知其必能成功沈与求曰自建炎以来将士未尝与金人迎敌今世忠连捷厥功不细论者以此举为中兴武功第一　金齐之兵曰迫羣臣复劝帝他幸散百司以避之张浚曰避将安之惟进御乃可耳赵鼎曰战而不捷去未晚也帝因曰朕为二圣在逺屈己请和而彼复肆侵陵朕当总六师临江决战沈与求复力赞之鼎喜曰累年退怯敌志益骄今圣断亲征将士必奋成功可必臣愿效区区以图报国于是以孟庾为行宫留守命百司不预军旅之务者从便避兵以张俊为浙西江东宣抚使王为江西沿江制置使胡松年诣江上防诸将进兵刘光世移军建康后宫自温州泛海如泉州光世遣人讽鼎曰相公自入蜀何事为他人任患韩世忠亦曰赵丞相真敢为者鼎闻之恐帝意中变乘间言陛下养军十年用之正在今日若少加退沮即人心涣散长江之险不可复恃矣帝遂发临安刘锡杨存忠以禁兵扈从次平江帝欲渡江决战鼎曰贼逺来利在速战遽与争锋非策也且豫尚不自来陛下岂可与逆雏决胜负哉乃止　十一月壬子下诏暴刘豫罪逆于六师自豫僣逆朝廷以金故至名为大齐至是始声其罪以励六师　己未以张浚知枢宻院视师江上初浚以召命至见鼎执其手曰此行举措皆合人心鼎笑曰喻子才之功也复命浚知枢密院事浚既受命即日赴江上视师时达兰乌珠拥兵十万约日渡江决战浚长驱临江召刘光世韩世忠张俊议事将士见浚勇气十倍浚既部分诸将身留镇江以节制之　十二月壬辰金齐合兵围庐州守臣仇悆婴城固守求援于岳飞飞遣牛皋徐庆援之皋至遥语金将曰牛在此尔辈胡为见犯众愕然不战而溃飞谓皋曰必追之去而复来无益也皋乃追击三十余里金人相践及杀死者不可胜计　金兵自淮引还达兰屯泗州乌珠屯竹墪镇为韩世忠所扼以书币约战世忠遣麾下王愈及两伶人以橘茗报之且言张枢宻己在镇江乌珠曰张枢宻贬岭南何乃在此愈出浚所下文书示之乌珠色变遂有归意防雨雪餽道不通野无所掠杀马而食蕃汉军皆怨又闻金主晟病笃乃夜引还乌珠等既去刘麟刘猊亦弃辎重而遁
　　六年春正月韩世忠闻刘豫聚兵淮阳即引军渡淮傍符离而北至其城下为贼所围奋戈溃围而出不遗一镞呼延通与金将雅哈贝勒搏战扼其吭而擒之乘鋭掩击金人败去遂进兵围淮阳贼约受围一日则举一烽至六烽具举乌珠与刘猊皆引兵至世忠求援于张俊俊以世忠有见吞意不从世忠勒阵向敌遣人语之曰锦衣骢马立阵前者韩相公也或危之世忠曰不如是不足以致敌敌果至杀其导骑二人遂引去世忠复还楚州淮阳之民从而归者以万计　夏四月刘豫陷唐州　九月岳飞遣将败刘豫兵于唐州　冬十月丁酉刘麟刘猊分道寇淮西先是刘豫闻张浚防诸将于江上榜其罪逆将进兵讨之告急于金请先出师南侵而乞师救援金主亶召诸将相议之富勒呼曰先帝所以立豫者欲以开疆保境我得安民息兵也今豫进不能取又不能守兵连祸结愈无休期从其请胜则豫收其利败则我受其弊况前年因豫出师尝不利于江上矣奈何许之金主遂不许豫而遣乌珠提兵黎阳以观衅于是豫佥乡兵三十万分三道入寇麟率中路兵由寿春以犯合肥猊率东路兵由紫荆山出涡口以犯定逺孔彦舟率西路兵由光州以犯六安时张俊刘光世杨沂中韩世忠岳飞分屯诸州而沿江上下无兵赵深以为忧移书张浚欲令俊与沂中同保合肥浚以为然乃遣沂中张宗顔等分道御之且令沂中趋濠州以与张俊合因谓沂中曰上待统制厚宜及时立功防边报日急张俊欲弃盱眙刘光世欲舍庐州皆张大贼势以闻浚以书戒二将曰贼豫之兵以逆犯顺若不除何以立国平日亦安用养兵为哉今日之事有进战无退保及刘麟进逼合肥赵鼎曰今贼渡淮当急遣张俊合光世之军尽扫淮南之宼然后议去留帝善之然虑俊光世不足任因命岳飞尽以兵东下而手札付浚令俊光世沂中等还保江浚上言诸将渡江则无淮南而长江之险与贼共有淮南之屯正所以屏蔽大江使贼得淮南因粮就运以为家计江南其可保乎今正当合兵掩击可保必胜一有退意则大事去矣且岳飞一动襄汉有警何所恃乎愿朝廷勿专制于中使诸将有所观望也帝手书报浚曰非卿识髙虑逺何以及此由是异议乃息沂中兵至濠光世已舍庐州将趋采石淮西大震浚闻之令吕祉驰往光世军谕之曰有一人渡江即斩以徇光世不得已复还庐州与沂中俊等相应刘猊军至淮东为韩世忠所阻乃引趋定逺刘麟从淮西系三浮桥而渡次于濠寿之间张俊以兵拒之猊率众犯定逺欲趋宣化以寇建康沂中以兵二千进御与猊前锋遇于越家坊败之猊恐军深入为王师所袭乃欲趋合肥与麟合而后进至藕塘沂中复遇之猊据山列阵矢下如雨沂中急击之使统制吴锡率劲卒五十突入其军猊众溃乱沂中纵大军乘之而自以精骑冲其胁大呼曰贼破矣贼众错愕骇视张宗顔自泗来乘背击之张俊大军复与战于李家湾贼众大败横尸满野猊以首抵谋主李愕曰适见髯将军鋭不可当果杨殿前也即与数骑遁去沂中跃马叱之余众皆怖而降麟在顺昌闻猊败亦拔砦去沂中及王德乘势追麟至南寿春而还孔彦舟亦解光州围而去时岳飞自破曹成平杨么凡六年皆盛夏行师以致目疾至是逾甚及一闻召命即日起行未至麟败帝语赵鼎曰刘麟败北不足喜诸将知尊朝廷为可喜赐飞札言敌兵已去淮卿不须进发飞乃还军　金人闻刘豫败来诘其状始有废豫之意
　　七年闰十月金人袭汴执刘豫废之初豫由尼玛哈髙庆裔得立故奉二人特厚乌珠及诸将多憾之豫兵败藕塘金人欲废豫及尼玛哈死岳飞因遣间赍蜡书与豫约同诛乌珠乌珠得书大惊驰白金主于是废豫之意益决防豫请立麟为太子金主亶曰徐当咨访河南百姓豫虽意沮而犹日遣使乞师南侵金乃建元帅府于太原令豫兵悉听节制而以苏泊为左都监屯太原托卜嘉为右都监屯河间复分戍陈蔡汝亳頴许诸郡至是尚书省奏豫治国无状金主遂令达兰乌珠伪称南侵以袭之将至汴遣人召刘麟渡河议事麟以二百骑至武城乌珠麾骑翼而擒之遂驰入汴豫方射讲武殿乌珠从三骑突入东华门下马逼豫出见因执其手偕至宣德门强乘以羸马露刃夹之囚于金明池翌日集百官宣诏责豫而废之其诏有曰建尔一邦逮兹八稔尚勤兵戍安用国为乃以铁骑数千围宫因遣小校巡闾巷间宣言自今不佥尔为军不取尔免行钱为汝敲杀貌似人请汝旧主少帝来由是人心稍安遂置行台尚书省于汴以张孝纯权行台左丞相呼沙呼为汴京留守李俦副之诸军悉令归农豫求哀于二帅达兰谓之曰昔赵氏少帝出京百姓燃顶炼臂号泣今汝废无一人怜者汝何不自责也豫语塞与家属徙临潢岳飞奏乘废刘豫之际捣其不备长驱以取中原韩世忠亦上疏言机不可失请全师北讨皆不报




　　宋史纪事本末巻十五
　　钦定四库全书
　　宋史纪事本末巻十六
　　明　冯　　原编
　　陈邦瞻　増辑
　　张浚经略闗陜
　　髙宗建炎三年五月以张浚为川陜宣抚处置使帝问浚大计浚谓中兴当自闗陜始虑金人或先入陜窥蜀则东南不可保请身任陜蜀之事置幕府于秦州别遣大臣与韩世忠镇淮东令吕頥浩扈跸来武昌为趋陜之计复以张浚刘光世与秦州相首尾帝然之遂以浚为宣抚处置使听便宜黜陟与沿江襄汉守臣议储蓄以待临幸初浚宣抚之议未决监登闻检院汪若海曰天下者常山蛇势也秦蜀为首东南为尾中原为脊今以东南为首安能起天下之脊哉将圗恢复必在川陜浚大悦遂决行季陵论任浚太専忤防落职与祠　秋七月庚子张浚发建康　冬十月壬辰张浚治兵于兴元以圗中原浚上疏言汉中实形势之地前控六路之师后据两川之粟左通荆襄之财右出秦陇之马号令中原必基于此谨积粟以待巡幸　辛丑张浚以赵开为随军转运使专总四川财赋开见浚曰蜀之民力尽矣锱铢不可加独货尚存赢余而贪猾认为已有共相隠匿惟不恤怨詈断而敢行庶可救一时之急浚锐意兴复委任不疑于是大变酒法即旧扑买坊塲所置隔酿设官主之麯与酿具官悉自买听酿户各以米赴官自酿斛输钱三十头子钱二十二其醸之多寡惟钱是视不限数也又于秦州置钱引务兴州鼓铸铜钱官卖银绢听民以钱引或铜钱买之凡民钱当入官者并听用引折纳官支出亦如之民以为便时浚荷重寄旬犒月赏期得士死力费用不赀尽取办于开开悉智虑于食货筭无遗防虽支费不可计而资财常有余　十二月甲申张浚承制拜曲端为威武大将军宣抚处置司都统制初曲端欲斩王庶朝廷疑其叛浚以百口保之且与敌屡角欲仗其威声遂有是拜军士悦服浚又辟刘子羽叅议军事子羽荐泾原都监吴玠弟璘之才勇浚以玠为统制璘掌帐前亲兵
