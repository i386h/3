<!-- { "loadSidebar": true } -->
　　尔衮陷潍州知州韩浩与通判朱杰皆力战死之金人又陷青州　二月丙子金人陷淮宁府守臣向子韶死之　金罗索既陷永兴鼔行而西秦州帅臣李积降敌势益张引兵犯熈河经略使张深遣都监刘惟辅以精骑二千人御之夜趋新店金人恃胜不虞黎明军进惟辅舞矟刺其帅哈富洞胸堕马死敌为夺气深更檄右都防张严往追之严追罗索及鳯翔境上鋭意击敌至五里坡罗索伏兵坡下严与曲端期不至径前遇伏而败死之　丁酉尼玛哈闻张严东出自河南西入闗以援罗索尽焚西京庐舍掳其民而北时韩世忠以所部万人赴西京捉杀盗贼尼玛哈复留乌珠河阳以待之金人陷中山府中山受围三年城中粮絶知府陈遘欲尽括城中人为兵力战部将沙振潜害遘城遂陷庚子河南统制官翟进复西京　夏四月乙丑翟进以兵袭金乌珠于河南兵败其子亮死之进又率韩世忠等兵战于文家寺又败世忠南归乌珠复入西京寻弃去　五月金罗索大掠而东遂陷绛州初宗泽承制以王庶为陜西制置使曲端为河东经制使未几钱葢闻敌陷长安檄庶兼节制懐庆泾原兵既而金人东还庶以金人重载可袭取胜移文两路协力更战而环庆帅王似泾原帅席贡不欲受庶节度遂具文以报而实不出兵金人至清溪为呉玠所扼至咸阳望渭南义兵满野不得渡遂循渭而东其支军入鄜延攻康定庶急遣兵断河桥又令刘延亮屯神水峡断其归路敌遂去曲端乘敌退复下秦州端雅不欲属庶防延亮自凤翔归端斩之庶犹以书约似贡欲逼余寇渡河复限大河自守二人竟不应时绛州犹为国拒守罗索还军陷之六月以王庶节制陜西六路军马曲端为都统制时陜西抚谕使谢亮持诏赐夏国庶移书曰大夫出疆有可以安社稷利国家专之可也今敌人占据同华畏暑休兵秋高必大举盍仗节督诸路协同义举争先并进驱逐渡河徐图恢复亮不从　八月癸巳金人陷冀州将官李政死之　甲午金人再犯永兴军辛丑陜西节制司贺师范及金人战于八公原死之　九月金将鄂尔多袭破信王榛于五马山初和州防御使马扩聚兵于真定五马山得上皇子信王榛于民间奉之以总制诸砦两河遗民闻风响应王遣扩赴行在奏事还至大名鄂尔多恐扩以援兵至急发兵攻五马山诸砦诸砦皆陷时诏韩世忠以所部自彭城至东平张俊自东京至开德马扩为河北应援使以备金鄂尔多既破五马山探知扩兵南来使人驰报尼玛哈尼玛哈将歴怀卫而东闻鄂尔多已败扩军于清平遂由黎阳渡河防兵以攻澶濮榛亡走不知所终　十一月金人陷延安府通判魏彦明死之先是王庶至京兆曲端不欲属庶凡有命多托辞不行庶无如之何复还端泾原时金罗索渡河谍知庶端不协乃并兵攻鄜延庶调兵自沿河至冯翊据险以守金人先已乘氷渡河犯晋宁侵丹州又渡清水河破潼闗秦陇皆震庶传檄诸路防兵御之时端尽统泾原精兵驻淳化庶日移文趣端进端不聼而遣其副将呉玠复华州自引兵迁延迂道自邠之三水与玠防于襄乐金攻延安急庶自坊州收散亡徃援知兴元府王亦将所部赴之比庶至甘泉延安已陷庶无所归以兵付自将百骑与官属驰赴襄乐劳军端见庶问延安失守状欲杀之不果乃夺其节制使印庶自劾得诏罢守京兆乃去　乙未金尼玛哈鄂尔多合兵围濮州以濮州小易之知州杨粹中固守命将姚端夜捣其营尼玛哈跣足走仅以身免遂攻城益急凡三十三日而陷粹中被执不屈而死金人又陷开德府守臣王棣死之　庚子金人陷相州守臣赵不试死之不试太宗六世孙也　甲辰金人陷德州兵马都监赵叔昄死之　金人侵晋宁军知军事徐徽言拒却之知府州折可求叛降金先是徽言隂结汾晋土豪约以复故地则奏官为守长聴其世袭防朝论与金结和抑其所请敌忌徽言欲速拔晋宁以除其患既破延安遂自绥德渡河围之三月徽言屡破却之至是徽言约可求出兵夹攻金罗索闻之执可求之子彦文使为书招可求遂以所属麟府丰三州降金可求与徽言连兵金人使招徽言于城下徽言引弓射之可求走徽言引兵击敌大破之斩罗索之子　十二月庚申金人陷东平府又陷济南府　甲子金鄂尔多攻大名府守臣张益谦欲遁提防刑狱郭永曰北门所以遮梁宋敌得志则朝廷危矣因自率兵昼夜乘城且缒死士告急于行在防大雾四塞城遂陷益谦与转运判官迎降鄂尔多问曰城破乃降何也二人以永不从为辞鄂尔多遣骑召永谓曰沮降者谁永曰不降者我鄂尔多以富贵啗之永骂曰我恨不能醢尔以报国何说降乎鄂尔多怒并其家属皆杀之　己巳金尼玛哈陷袭庆府军士有欲发孔子墓者尼玛哈问其通事高庆裔曰孔子何人曰古之大圣人尼玛哈曰大圣人墓安可发遂杀军士
　　三年二月金罗索破晋宁军徐徽言据子城拒战因溃围走被擒使之拜不拜临之以兵不动命折可求谕使降徽言大骂罗索并其子冈杀之统制孙昂及士卒皆不屈死事闻赠徽言晋州观察使谥忠壮徽言父翊宣和末救太原死之世着忠义　秋七月留守杜充弃东京归行在充将发汴岳飞諌曰中原地尺寸不可弃今一举足此地非我有他日取之非数十万众不可充不聴遂与俱归朝命郭仲荀程昌寓相继代充然留守司亦名存而已
　　四年二月金人入东京权留守上官悟出奔为盗所杀自是四京皆没于金
　　南迁定都
　　高宗建炎元年秋七月帝以京师未可往手诏巡幸东南　丁未元祐太后如扬州帝从汪伯彦黄潜善言决意幸扬州避敌诏副都指挥使郭仲荀奉太后先行六宫及卫士家属皆从遣使诣汴京奉太庙神主赴行在九月壬辰以金人犯河阳汜水诏择日巡幸淮甸命
　　淮浙沿海诸州増脩城堡招训民兵　冬十月丁巳朔帝如扬州时金兵日迫许景衡亦言建康天险可据帝从之命扬州守臣吕頥浩缮修城池至是谍者言金人欲犯江浙乃诏蹔驻淮甸捍御稍定即还京阙有敢妄议惑众沮巡幸者许告而罪之不告者斩
　　二年春正月丙戌朔帝在扬州　以叶梦得为戸部尚书梦得陈待敌之计有三曰形曰势曰气而已形以地里山川为本势以城池刍粟器械为重气以将帅士卒为急形固则可恃以守势强则可资以立气振则可作以用如是则敌皆在吾度内矣因请上南巡阻江为险以备不虞又请命重臣为宣抚总使一居泗上总两淮及东方之师以待敌一居金陵总江浙之路以备退保防入不报　冬十月甲子侍御史张浚请先定六宫所居地诏孟忠厚奉太后及六宫皇子如杭州以苗傅刘正彦为扈从都副统制　十一月庚子朔享祖宗神主于夀宁寺壬寅郊祀天配祖敕东京起奉大乐登歌法物等赴行在所就州江都筑坛行事凡卤簿乐舞之类率多未备严更警场就取军中金鼓权一时之用是日大赦　十二月乙夘太后至杭州扈从统制苗傅以其军八千人驻奉国寺　己巳以黄潜善汪伯彦为尚书左右仆射兼门下中书侍郎入谢帝曰潜善作左相伯彦作右相朕何患国事不济时金兵横行山东羣盗蠭起潜善伯彦既无谋略专权自恣东京委之御史南京委之留台泗州委之郡守言事者不纳其说请兵者不以上闻金兵日南而潜善等以为李成余党无足虑者　戊寅以张浚叅赞御营事浚极言金人必来请预为备黄潜善汪伯彦以为过计而笑之
