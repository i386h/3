<!-- { "loadSidebar": true } -->
　　战不克乃衣朝服焚香南向拜舞自引决一家死者八人　辛丑上闻河南已失太原河北已失真定大以为忧下哀痛诏徴兵于四方命河北河东诸路帅臣传檄所部得便宜行事　丙午诏种师道还先是师道驻兵河阳金使王汭来礼甚倨知金必大举即上防请幸长安以避其锋以守御事付将帅朝廷谓其怯召还　十一月诏止援兵时南道总管张叔夜陜西制置使钱葢各统兵赴阙防唐恪耿南仲专主和议语同知聂昌曰今百姓困匮养数十万兵于城下何以给之乃止两道兵勿前　己巳诏集从官于尚书省议割三镇百官多请割与防李若水使归亦恸哭于庭请与之以舒国祸何防曰三镇国之根本奈何一旦弃之且金人无信割亦来不割亦来梅执礼吕好问洪刍秦桧等皆主防议而唐恪耿南仲等力主割地防论辨不已因曰河北之民皆吾赤子弃地则并其民弃之为民父母而弃其子可乎帝悟乃止防退谓恪曰割三镇则伤河外之情不割则太原真定已失不若任其所之恪唯唯遂诏河北河东京畿清野令流民得占官舍寺观以居禁京师民以浮言相动者　时尼玛哈自太原趋汴所至破降平阳府威胜隆德军泽州皆陷官吏弃城走者逺近相望壬申尼玛哈至河外宣抚副使折彦质以兵十二万拒之夹河而军时李回以万骑防河亦至河上尼玛哈曰南军亦众与之战胜负未可知不若加以虚声遂取战鼓击之达旦彦质之众皆溃李回亦奔还京师甲戌金和尼帅众先渡孟津尼玛哈从之于是知河阳燕瑛河南留守西道都总管王襄皆弃城走永安军郑州悉降于金尼玛哈既渡河不复言三镇直遣人来言欲尽得两河地请画河为界于是京师戒严遣冯澥李若水往使行至中牟守河兵相惊以为金兵至左右谋取间道去澥问何如若水曰戍兵畏敌而溃奈何效之今止有死尔敢言退者斩众乃定既行始知和议必不可谐屡附奏言之乞申饬守备　丁丑以郭京为成忠郎选六甲兵以御金先是孙傅因读丘濬感事诗有郭京杨适刘无忌之语于市人中访得无忌于龙卫中得京好事者言京能施六甲法可以生擒金二将而扫荡无余其法用七千七百七十人朝廷深信不疑命以官赐金帛数万自募兵无问伎艺能否但择年命合六甲者所得皆市井游惰旬日而足敌攻益急京谈笑自如云择日出兵三百可致太平直袭击至隂山乃止傅与何防尤尊信之或谓傅曰自古未闻以此成功者正或聴之姑少付以兵俟有尺寸功乃稍进任今委之太过惧必为国家羞傅怒曰京殆为时而生敌中琐微无不知者幸君与傅言若告他人将坐沮师之罪揖使出又有刘孝竭等募众或称六丁力士或称北斗神兵或称天阙大将大率效京所为识者危之京甞曰非至危急吾师不出　斡里雅布亦遣使来议割两河地帝许之命耿南仲往报南仲以老辞改命聂昌昌以亲辞陈过庭曰主忧臣辱愿效死帝为挥涕太息而怒南仲及昌乃即命南仲如河北斡里雅布军昌如河东尼玛哈军昌言两河之人忠勇万一为所执死不瞑目矣行至绛绛人果坚壁拒之昌持诏抵城下缒而登钤辖赵子清麾众杀昌抉其目而脔之初南仲为东宫官十年自谓首当柄用而呉敏李纲越次进位在己上心不能平故每事异议力沮战守与呉幵坚请割地以成和好故朝战守之备皆罢致金师日逼至是与金使王汭偕行至卫州卫乡兵欲杀汭汭脱去南仲遂走相州　甲申金人入懐州知州事霍安国被围扞御不遗余力鼎澧兵亦至相与共守拜徽猷阁待制城竟防尼玛哈引安国以下问不降者为谁安国曰守臣安国也问余人通判林渊钤辖张彭年都监赵士詝张谌于潜鼎澧将沈敦张行中及队将五人同辞对曰渊等与知州一体皆不肯降尼玛哈令引于东北乡望拜皆不屈乃解衣面防杀十三人而释其余安国一门无噍类　乙酉金斡里雅布自真定趋汴仅二十日至城下屯于刘家寺尼玛哈自河阳来防屯于青城使刘晏来要帝出盟时西南两道援兵为唐恪耿南仲遣还于是四方无一人至者城中唯卫士及弓箭手七万人乃以万人分作五军备缓急救防命姚友仲辛永宗分领之以五万七千人分四壁守御遣使以蜡书间行出闗召兵又约康王及河北守将来援多为逻兵所获唐恪计无所出密言于帝曰唐自天宝而后屡失而复兴者以天子在外可以号召四方也今宜举景德故事留太子居守而幸西洛连据秦雍领天下兵亲征以图兴复帝将从之开封尹何防入见引苏轼所论谓周之失计未有如东迁之甚者帝翻然而改以足顿地曰今当以死守社稷　己丑南道都总管张叔夜闻召即日自将中军令子伯奋将前军仲熊将后军合三万余人至尉氏遇金游兵转战而前至都下帝御南薫门见之军容甚整入对言贼锋甚鋭愿如唐明皇之避禄山暂诣襄阳以图幸雍帝颔之加延康殿学士时东道都总管胡直孺亦将兵入卫与金人遇于拱州兵败被执金人示于城下都人大惧　闰月癸巳尼玛哈军至城下甲午雨雪交作帝被甲登城以御膳赐士卒易火饭以进人皆感涕金人攻通津门数百人缒城御之焚其炮架五鹅车二驿召李纲为资政殿大学士　乙未金人入青城攻朝阳门丙申帝幸宣化门乘马行泥淖中民皆感泣戊戌殿前副都指挥王宗濋与金人战于城下统制高师旦死之癸夘金人攻南壁张叔夜与之大战斩其金环贵将二人遥见金兵奔还自相蹈籍溺隍死者以千数甲辰大雨雪金人陷亳州乙巳大寒士卒噤战不能执兵有僵仆者帝徒跣祈晴召诸道勤王兵兵无至者城中惟卫士三万可用然亦十失五六因时挑战以示敢敌　金人遣萧庆复来言不须上出城只须仆射何防议事又请上皇皇太子越王郓王为质上曰朕为人子岂可以父为质诏越王往将行而尼玛哈以兵来迓越王乃止于是金人宣言失信再遣使来趣亲王出己酉诏遣冯澥曹辅与宗室仲温士如金军以请和既至尼玛哈即遣之归不与交一语已而攻城愈急殿中侍御史胡唐老请拜康王为大元帅俾率天下兵入援帝从之　壬子金人攻通津宣化门范琼以千人出战渡河氷裂没者五百人自是士气益挫何防数趣郭京出师京徙期再三丙辰郭京尽令守御人下城毋得窃窥因大啓宣化门出攻金师京与张叔夜坐城楼上金兵分四翼鼓噪而前京兵败退走堕死于防龙河填尸皆满城门急闭京白叔夜曰须自下作法因下城引余兵南遁金兵遂登城兵皆披靡四壁兵皆溃金人焚南薫诸门统制姚仲友死于乱兵宦者黄经国赴火死统制官何庆言陈克礼中书舍人高振力战与其家人皆被杀秦元领果斩闗遁四壁守御使刘延庆夺门出奔为追骑所杀京城遂防张叔夜被创犹父子力战帝闻城防恸哭曰不用种师道言以至于此卫士入都亭驿执金使刘晏杀之军民数万斧左掖门求见天子帝御楼谕遣之卫士长蒋宣率其众数百欲邀乘舆犯围而出左右奔独孙傅梅执礼吕好问侍宣抗声曰国事至此皆宰相信任奸臣不用直言所致孙傅诃之宣以语侵傅好问譬晓之曰若属忘家族欲冒重围卫上以出诚为忠义然乘舆将驾必甲乘无缺而后动讵可轻耶宣诎服曰尚书真知军情麾其徒退　史臣曰初斡里雅布之北还也以尼玛哈在太原其势未合恐勤王之师有以乘之既退之后为宋计者宜为逺谋而乃忽李纲种师道之言上下相庆以为无虞曽不数月再致金师太原真定咽防已塞而犹议三镇弃守之利害故金人甞语宋使曰待汝家议论定时我已渡河矣葢当是时庙堂之相方镇之将皆出于童蔡王梁之门无可以系天下之望惟以割地请和为言未闻有能出一计与之抗者是以金人之来如破竹然及围城逾月外援不至竟以妖术取败吁可怪哉吕中曰自女真叛盟以来朝乍和乍战人才乍贤乍
　　否何其汹汹多变之甚也防至之初始谋避敌以李纲所言而更为城守之计既以坚守又以李邦彦一言为卑辞之请师道既至又以师道一言为不和之谋师道方请坚守不战以困金未几以姚平仲一言为急击之举姚平仲既贬又以李纲种师道为误国诸生伏阙又以李纲种师道为可用而复之及其后也又以台諌之言而逐之李纲方议备边师道亦请防秋朝廷之议畧定曽未再阅月而呉敏耿南仲谢克家孙觌又以三边为可割和议复行矣呉敏本主和议未几复留金使隂结辽人又以为女真借口之资矣金人已分道南来朝廷尚集议者问以三镇存弃之便不便金人之至则下清野之令未几传言敌犹未至则又令清野更不施行战者不决于战和者不一于和至于城已破祸已至而议犹不一心犹不决终始一嵗之中多变若此大抵上下之心稍急则恐惧而无谋稍缓则迟迟而又变其谋靖康之祸葢坐此也庆厯元祐专任君子而去小人绍圣崇宁以来专任小人而仇君子靖康之际君子小人杂用焉呜呼可不戒哉
　　二帝北狩
　　钦宗靖康元年十一月辛酉帝如青城尼玛哈军先是京城既防何防欲亲率都民巷战金人宣言议和退师乃止帝闻金人欲和而退命何防及济王栩使其军以请成尼玛哈斡里雅布曰自古有南即有北不可相无也今之所议期在割地而己戊午何防还言金人欲邀上皇出郊帝曰上皇惊忧而疾必欲之出朕当亲往自乙夘雪不止是日霁夜有白气出太微彗星见庚申日出如血无光辛酉帝如青城何防陈过庭孙傅等从奉表请降以金遣二帅还报云其主欲立贤君宜族中别立一人以为宋国主仍去帝号帝黙然　十二月壬戌朔帝留青城尼玛哈遣萧庆入城居尚书省检视府库帑藏凡朝之事必先闗白癸亥帝至自金营士庶及太学士迎谒帝掩面大哭曰宰相误我父子观者无不流涕帝诣延福宫朝太上皇奏曰金人以别立贤君为言可且以弟康王为主以延祖宗社稷时康王母韦妃在侧言曰金人必不止于立贤祸有不可胜言者时金遣使来索金一千万锭银二千万锭帛一千万匹于是大括金银定京师米价劝粜以赈民纵民伐紫筠馆花木以为薪　丙寅金人索京城骡马御马而下七十匹悉归之又索少女一千五百人充后宫只应宫嫔不肯出宫赴池水死者甚众　遣刘韐陈过庭折彦质等为割地使如河东北割地以畀金又分遣欧阳珣等二十人持诏往珣至深州城下痛哭谓城上人曰朝廷为奸臣所误至此吾已办死来矣汝等宜勉为忠义报国金人怒执送燕焚杀之　时范致虚防陜西兵十万人入援至颍昌闻汴京破西道总管王襄南遁致虚独与西道副总管孙昭逺环庆帅王似熈河帅王倚帅歩骑号二十万赴汴出武闗至邓州千秋镇金将罗索以精骑冲之皆不战而溃王似王倚孙昭逺等留陜府致虚收余兵入潼闗
