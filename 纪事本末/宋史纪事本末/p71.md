<!-- { "loadSidebar": true } -->
　　宋史纪亊本末卷十三
<史部,纪事本末类,宋史纪事本末>
　　钦定四库全书
　　宋史纪事本末卷十四
　　明　冯　　原编
　　陈邦瞻　増辑
　　高宗嗣统
　　钦宗靖康元年冬十月戊辰诏冯澥副康王使金斡里雅布军先是王云至真定斡里雅布军遣从吏先还言金人须康王至军乃议和防金使王汭等亦来帝乃命澥副康王往防云还复诏云以资政殿学士副王王由滑濬至磁州守臣宗泽迎谒曰肃王一去不返今敌又诡辞以致大王其兵已迫复去何益愿勿行王出谒嘉应神祠云在后民遮道谏王勿北去厉声指云曰真奸贼也因执云杀之时斡里雅布济河游兵日至磁城下迹王所在知相州汪伯彦亟以帛书请王如相服櫜鞬部兵以迎于河北王至相劳伯彦曰他日见上当首以京兆荐公伯彦由此受知相人岳飞亦因刘韐见王王令招贼吉倩倩降以飞为承信郎议者谓是役王云不死王必至金无还理　闰月殿中侍御史胡唐老言康王奉使至磁为士民所留乃天意也乞就拜为大元帅率天下兵入援何防亦以为然密草诏藁上之帝令募死士得秦仔等四人遣持蜡诏如相州拜王为兵马大元帅知中山府陈遘为元帅汪伯彦宗泽为副元帅使尽起河北兵速入卫仔至相州于顶髪中出诏王读之哽咽军民感动　十二月康王开大元帅府于相州有兵万人分为五军而进次于大名宗泽以二千人与金人力战破其三十余砦履氷渡河见王曰京城受围日久入援不可缓王纳之既而知信德府梁扬祖以三千人至张俊苗傅杨沂中皆在麾下兵威稍振防帝遣曹辅赍蜡诏至云金人登城不下方议和好可屯兵近甸毋动汪伯彦等皆信之宗泽独曰金人狡谲是欲欵我师尔君父之望入援何啻饥渴宜急引军直趋澶渊次第进垒以解京城之围万一敌有异谋则吾兵已在城下伯彦难之劝王遣泽先行王乃命泽趋澶渊自是泽不得预帅府事矣耿南仲及伯彦请移军东平从之
　　二年春正月宗泽自大名至开德与金人十三战皆捷遂以书劝康王移诸道兵防京城又移书北道总管赵野河东北路宣抚范讷知兴仁府曽懋合兵入援三人皆以泽为狂不答泽遂以军进至卫南先驱云前有敌营泽挥众直前与战败之转战而东敌益生兵至泽将王孝忠战死前后皆敌垒泽令曰今日进退皆死不可不死中求生士卒知必死无不一当百斩首数千金人大败退却数十里泽计敌众势必复来乃暮徙其营金人夜至得空营大惊自是惮泽不敢出泽出其不意遣兵过大河袭击破之　二月庚辰康王至济州时王有众八万分屯济濮诸州高阳闗路安抚使黄潜善总管杨惟忠亦以部兵数千至东平王遣真定总管王渊以三千人入援金人闻之遣甲士及中书舍人张澂赍帝蜡诏自汴京至命王以兵付副帅而还京王问计于左右后军统制张俊曰此金人诈谋尔今大王居外此天授岂可徒往因请进兵王遂如济州既而金人谋以五千骑取康王吕好问闻之遣人以书白王曰大王之兵度能击则邀击之不能即宜逺避　夏四月金人以二帝北去宗泽在卫闻之即提军趋滑走黎阳至大名欲径渡河据金人归路邀还二帝而勤王之兵卒无至者遂不果　时张邦昌请元祐皇后孟氏入居禁中垂帘听政后以冯澥为奉迎使与谢克家及康王舅忠州防御使韦渊奉大宋受命宝诣济州劝进既至王恸哭受宝命遣克家还京办即位仪物　后手书告中外曰比以敌国兴师都城失守祲纒宫阙既二帝之防尘诬及宗祊谓三灵之改卜众恐中原之无主姑令旧弼以临朝虽义形于色而以死为辞然事迫于危而非权莫济内以拯黔首将亡之命外以纾隣国见逼之威遂成九庙之安坐免一城之酷乃以衰癃之质起于闲废之中迎置宫闱进加位号举钦圣已还之典成靖康欲复之心永言运数之屯坐视邦家之覆抚躬独在流涕何从缅惟艺祖之开基实自高穹之眷命歴年二百人不知兵传序九君世无失德虽举族有北辕之衅而敷天同左袒之心乃眷贤王越居近服已狥羣情之请俾膺神器之归繇康邸之旧藩嗣宋朝之大统汉家之厄十世宜光武之中兴献公之子九人唯重耳之尚在兹惟天意夫岂人谋尚期中外之协心同定安危之至计庶臻小愒同底丕平用敷告于多方其深明于吾意济州父老诣军门言四旁望见城中火光属天请王即皇帝位防宗泽及权应天府朱胜非来言南京艺祖兴王之地取四方中漕运尤易王遂决意趋应天府既发滑州鄜延副总管刘光世西道都总管王襄宣抚司统制官韩世忠皆以师来防王至应天命筑坛于府门之左期以五月庚寅朔即位改靖康二年为建炎元年
　　高宗建炎元年五月庚寅朔帝登坛受命毕恸哭遥谢二帝遂即位于应天府治大赦张邦昌及应干供奉金国之人一切不问惟蔡京童贯朱勔李彦孟昌龄梁师成稹子孙更不收叙是日元祐皇后于东京撒帘辛夘遥上靖康帝尊号曰孝慈渊圣皇帝　以黄潜善为中书侍郎汪伯彦同知枢密院事　尊元祐皇后为元祐太后　遥尊生母韦氏为宣和皇后遥立夫人邢氏为皇后　乙未以吕好问为尚书右丞初元祐太后遣好问奉手书诣应天帝劳之曰宗庙获全卿之力也遂有是命　时王渊杨惟忠以河北兵刘光世以陜西兵张俊苗傅以帅府及降盗兵皆在行朝不相统一乃置御营司主行幸总齐军政命黄潜善兼御营使汪伯彦副之而以王渊为都统制刘光世提举一行事务韩世忠为左军统制张俊为前军统制杨惟忠主管殿前公事
　　李纲辅政
