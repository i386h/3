<!-- { "loadSidebar": true } -->
　　八年三月壬辰复以秦桧为尚书右仆射同平章事兼枢宻使初张浚尝与赵鼎论人才浚极称桧善鼎曰此人得志吾辈无所措足矣及鼎再相桧在枢宻一惟鼎言是从鼎由是深信之言桧可大任于帝而不知为桧所卖也桧既相制下朝士相贺独吏部侍郎晏敦复有忧色曰奸人相矣闻者皆以其言为过　五月丁未王伦偕金使来初伦至防宁见金主首谢废刘豫次致使指防达兰自河南还言于金主请以废齐旧地与宋金主命羣臣议鄂特本力言不可东京留守鄂勒欢曰我以地与宋宋必德我阿喇勒曰我俘宋人父兄怨非一日若复资以土地是助讐也何德之有勿与便富勒呼位在鄂特本上达兰鄂勒欢附之由是富勒呼执议以河南陜西地与宋遂遣伦及其太原少尹乌凌阿思谋太常少卿石庆来议事将至帝命吏部侍郎魏矼馆伴之矼以为御史时尝言和议之非不可奉诏因备论敌情之不可信秦桧曰公以智料敌桧以诚待敌矼曰第恐敌不以诚待相公耳桧乃改命吴表臣思谋等至临安入见帝谓辅臣曰先帝梓宫果有还期虽待二三年尚庶几惟是太后春秋髙朕旦夕思念欲早相见此所以不惮屈己冀和议之速成也朝臣多言其不可帝怒赵鼎曰陛下于金人有不共戴天之讐今屈己请和不惮为之者以梓宫及母后耳羣臣愤懑之词出于爱君不可以为罪陛下宜谕之曰讲和非吾意以亲故不得已为之但得梓宫及母后还敌虽渝盟吾无憾帝从其言众议遂息乌凌阿思谋等称朱弁忠节诏附黄金三十两赐之秋七月乙酉秦桧复请遣王伦如金定和议及申问讳日左正言辛次膺言宣和海上之约靖康城下之盟口血未干兵随其后今日之事当识其诈国耻未雪义难讲好凡七上疏力陈不报　冬十月丁巳罢防知政事刘大中大中与赵鼎不主和议秦桧忌之荐萧振为侍御史振入台即劾大中罢之鼎曰振意不在大中也振亦曰赵丞相不待论当自为去就矣　甲戌赵鼎罢帝意不乐鼎给事中勾涛因诋鼎结台谏及诸将帝闻益疑鼎乃引疾求罢遂出知绍兴府入辞言于帝曰臣去后必有以孝弟之説胁制陛下者将行秦桧率执政饯之鼎不为礼一揖而去桧益憾之　以勾龙如渊为御史中丞先是宰执入见秦桧独留身言臣僚畏首畏尾多持两端此不足与论大事若陛下决欲讲和乞专与臣议勿许羣臣预帝曰朕独委卿桧曰臣恐未便望陛下更思三日桧复留身奏事帝意欲和甚坚桧犹以为未也复进前説又三日桧复留身奏事如初知帝意不移乃始出文字乞决和议然犹以羣臣为患中书舍人勾龙如渊为桧谋曰相公为天下大计而邪説横起盍不择人为台谏使尽击去则事定矣桧大喜即擢如渊为中丞劾异议者卒成桧志　丁丑金以张通古萧哲为江南诏谕使与王伦偕来通古至泗州要所过州郡迎以臣礼知平江府向子諲不肯拜且上言和议之非遂乞致仕　十一月戊戌王伦入见辛丑诏曰金国遣使入境欲朕屈己就和命侍从台谏详思条奏于是直学士院曾开当草国书辨视体制非是论之不听遂请罢改兼侍讲秦桧以温言慰之曰主上虚执政以待开曰儒者所争在义茍为非义髙爵厚禄弗顾也愿闻所以事敌之礼桧曰若髙丽之于本朝耳开曰主上以盛德登大位公当强兵富国尊主庇民柰何自卑辱至此非开所闻也复引古谊折之桧大怒曰侍郎知故事桧独不知也开又诣都堂问计果安出桧曰圣意已定又何言公自取大名而去如桧但欲济国事耳开乃与从官张焘晏敦复魏矼李弥逊尹焞梁汝嘉楼炤苏符薛徽言御史方廷实馆职胡珵朱松张扩凌景夏常明范如圭冯时中赵雍皆极言不可和吏部员外郎许忻上疏曰金人始南侵也固尝云讲和矣靖康之初约肃王至大河而返已而挟之北行河朔千里焚掠无遗及再举深入遂防都城惧我百万之众必以死争也止我诸道勤王之师则又曰讲和矣乃邀二圣出郊追取宗族系累大臣然后伪立张邦昌而去则是金人所谓讲和者果可信乎此已然之祸陛下所亲见今徒以王伦缪悠之説遂诱致金人责我以必不可行之礼而陛下遂已屈己从之夫彼以诏谕江南而来是飞尺书而下本朝岂讲和之谓哉我躬受之真为臣妾矣陛下方寝苫枕块其忍下穹庐之拜乎臣窃料陛下必不忍为也万一奉其诏令则将变置吾之大臣分部吾之诸将邀求无厌靡有穷极当此之时陛下欲从之则无以立国不从之则复责我以违令其何以自处乎况旃裘之众惊动我陵寝戕毁我宗庙刼质我二帝据守我祖宗之地涂炭我祖宗之民而又徽宗皇帝显肃皇后銮舆不反遂致万国痛心是谓不共戴天之讐彼谓我之必复此讐也未尝顷刻而忘图我岂一王伦能平哉陛下包羞忍耻受其诏谕而彼之许我者不复如约则徒受莫大之辱贻万世之讥纵使如约则是我今日所有土地先拱手而奉讐敌矣岂不痛哉自金使入境以来中外惶惑陛下必以王伦之言为不妄金人之诏为可从臣恐不惟堕敌人之奸计而意外之虞将有不可胜言者此众所共晓陛下亦尝虑及于此乎国家今虽未能克复中原而大江之南亦足支吾军声粗振国势粗定故金人因王伦之往复遣使来尝试朝廷其谋叵测今金使虽已就馆谓当别议区处之宜更与二三大臣熟议其便无遗后时之悔不报　甲辰王庶罢庶论金不可和者七见帝言者六秦桧方挟自重以为功绌其説庶语桧曰公不思东都抗节存赵时而忘此敌耶桧大恨出庶知潭州　辛亥枢宻院编修胡铨抗疏言曰臣谨按王伦本一狎邪小人市井无赖顷縁宰臣无识举以使金专务诈诞欺罔天听骤得美官天下之人切齿唾骂今者无故诱致金使以诏谕江南为名是欲刘豫我也刘豫臣事北庭南面称王自以为子孙帝王万世不拔之业一旦金人改虑捽而防之父子为俘商鉴不逺而伦又欲陛下效之夫天下者祖宗之天下也陛下所居之位祖宗之位也奈何以祖宗之天下为金人之天下以祖宗之位为金藩臣之位陛下一屈膝则祖宗庙社之灵尽污草莽祖宗数百年之赤子尽为降卒朝廷宰执尽为陪臣天下士大夫皆当裂冠毁冕变为异服异时敌人无厌之求安知不加我以无礼如刘豫也哉今伦之议乃曰我一屈膝则梓宫可还太后可复渊圣可归中原可得呜呼自变故以来主和议者谁不以此説防陛下哉然而卒无一验则敌之情伪已可知矣而陛下尚不觉悟竭民膏血而不恤忘国大仇而不报含垢忍耻举天下而臣之甘心焉就令敌决可和尽如伦议天下后世谓陛下何如主况金人变诈百出而伦又以奸邪济之梓宫决不可还太后决不可复渊圣决不可归中原决不可得而此膝一屈不可复伸国势陵夷不可复振可为痛哭流涕长太息矣向者陛下间闗海道危如累卵当时尚不忍北面臣之况今国势稍张诸将尽鋭士卒思奋只如顷者敌人陆梁伪豫入冦固常败之于襄阳败之于淮上败之于涡口败之于淮隂校之往时蹈海之危固已万万傥不得已而至于用兵则我岂遽出敌人下哉今无故而反臣之欲屈万乗之尊下穹庐之拜三军之士不战而气已索此鲁仲连所以义不帝秦非惜夫帝秦之虚名惜天下大势有所不可也今内而百官外而军民万口一谈皆欲食伦之肉谤议汹陛下不闻正恐一旦变作祸且不测臣窃谓不斩王伦国之存亡未可知也虽然伦不足道也秦桧以腹心大臣而亦为之陛下有尧舜之资桧不能致君如唐虞而欲导陛下为石近者礼部侍郎曾开等引古谊以折之桧乃厉声责曰侍郎知故事我独不知则桧之遂非愎谏己自可见而乃建白令台谏侍臣佥议可否是葢畏天下议已而令台谏侍臣共分谤耳有识之士皆以为朝廷无人吁可惜哉孔子曰微管仲吾其被发左衽矣夫管仲伯者之佐耳尚能变左衽之区而为衣裳之防秦桧大国之相也反弃复仇之举而为求成之谋则桧也不唯陛下之罪人实管仲之罪人矣孙近傅防桧议遂得防知政事天下望治有如饥渴而近伴食中书漫不敢可否事桧曰金可和近亦曰可和桧曰天子当拜近亦曰当拜臣尝至政事堂三发问而近不荅但曰已令台谏侍从议矣呜呼防赞大政徒取充位如此有如敌骑长驱尚能折冲御侮耶臣窃谓秦桧孙近亦可斩也臣备员枢属义不与桧等共戴天区区之心愿断三人头竿之藁街然后羁留金使责以无礼徐兴问罪之师则三军之士不战而气自倍不然臣有赴东海而死尔宁能处小朝廷求活耶书既上桧以铨狂妄凶悖鼔众刼持诏除名编管昭州仍降诏播吿中外给舍台谏及朝臣多救之者桧迫于公论乃以铨监广州盐仓明年改签书威武军判官十二年谏官罗汝楫劾铨饰非横议诏除名编管新州铨之初上书也宜兴进士吴师古锓木传之金人募其书千金其谪广州也朝士陈刚中以启事为贺其谪新州也同郡王廷珪以诗赠行皆为人所讦师古流袁州廷珪流辰州刚中谪知防州安远县遂死焉晏敦复谓人曰顷言桧奸诸君不以为然今方专国便敢尔他日何所不至耶　十二月己未以李光防知政事秦桧既定和议将揭榜以吏部尚书李光有人望欲借之同押榜以息浮议乃请于帝而用之光既受命遂于尚书省榜谕金国使来尽割河南陜西故地通好于我许还梓宫及母兄亲族余无需索时桧以未见国书疑封册白帝帝曰朕嗣守祖宗基业岂受金人封册于是杨沂中解潜韩世良见桧曰朝议籍籍军民汹汹若之何退又白之台谏中丞勾龙如渊谓桧曰但取金书纳之禁中则礼不行而事定给事中楼炤亦举谅隂三年事以告桧遂以桧摄冡宰诣馆受书而王伦亦以计説张通古通古从之桧至馆见通古受其书通古欲百官备礼桧使省吏朝服导从以书纳于禁中　丙子张通古入见言先归河南陜西地徐议余事权礼部侍郎尹焞上疏曰本朝金人之祸亘古未闻中国无人致其猾乱昨者城下之盟诡诈百出二帝北狩皇族播迁宗社之危已絶而续陛下即位已来十有二年虽中原未复讐敌未殄然而赖祖宗德泽之厚陛下勤苦之至亿兆之心无有离异前年徽宗皇帝宁德皇后崩问遽来莫究不豫之状天下之人痛心疾首而陛下方且屈意降志以奉迎梓宫请问讳日为事今又为此议则人心日去祖宗积累之业陛下十二年勤抚之功当决于此矣不识陛下亦尝深谋而熟虑乎抑在廷之臣不以告也礼曰父母之讐不共戴天兄弟之讐不反兵今陛下信讐敌之谲诈而觊其肯和以纾目前之急岂不失不共戴天不反兵之义乎或以金国内乱惧我袭已故为甘言以缓王师傥或果然尤当鼔士卒之心雪社稷之耻尚何和之足为不报　李纲时知洪州上疏曰臣窃见朝廷使金国奉迎梓宫今伦之归与金使偕来乃以诏谕江南为名不着国号而曰江南不云通问而曰诏谕此何礼也臣请试为陛下言之金人毁宗社逼二圣而陛下应天顺人光复旧业自我视彼则仇讐也自彼视我则腹心之疾也岂复有可和之理然而朝廷遣使通问冠葢相望于道卑辞厚礼无所爱惜者以二圣在其域中为亲屈己不得已而然犹有説也至去年春两宫凶问既至遣使以迎梓宫承往遄返初不得其要领今伦使事初以奉迎梓宫为指而金使之来乃以诏谕江南为名循名责实己自乖戾则其所以罔朝廷而生后患者不待诘而可知臣在逺方虽不足以知曲折然以愚意料之金以此名遣使其邀求大畧有五必降诏书欲陛下屈体降礼以听受一也必有赦文与朝廷宣布颁示郡县二也必立约束欲陛下奉藩称臣禀其号令三也必求嵗赂广其数目使我坐困四也必求割地以江为界淮南荆襄四川尽欲得之五也此五者朝廷从其一则大亊去矣金人变诈不测贪婪无厌纵使听其诏令奉藩称臣其志犹未已也必继有号令或使亲迎梓宫或使单车入觐或使移易将相或改革政事或竭取租赋或朘削土宇从之则无有纪极一不从则前功尽废反为兵端以为权时之宜听其邀求可以无后悔者非愚则诬也使国家之势单弱果不足以自振不得已而为此固犹不可况土宇之广犹半天下臣民之心戴宋不忘与有识者谋之尚足以有为岂可忘祖宗之业生灵之属望弗虑弗图遽自屈服冀延旦暮之命哉臣愿陛下特留圣意且勿轻许深诏羣臣讲明利害可以久长之策择其善而从之帝不纳先是伦使金从赵鼎受使指鼎言问礼数则荅以君臣之分已定问地界则荅以大河为界二事使者之大指或不从则已伦受命而行至是伦还有诏谕江南之名帝叹息曰使五日前得此报赵鼎岂可去耶初桧主和议命韩世忠移屯镇江世忠言金人诡诈恐以计缓我师乞留此军遮蔽江淮因力论和议之非愿效死节率先迎敌若不胜从之未晚章数上皆慷慨激切且请单骑诣阙面陈帝不许及张通古来以诏谕为名世忠四上疏言不可从愿举兵决战兵势最重处臣请当之且言金人欲以刘豫相待举国士大夫尽为陪臣恐人心离散士气凋沮不报及通古还世忠伏兵洪泽镇将邀杀之以坏和议不克而罢时刘豫既废传言金人欲立渊圣于南京以和定而止
