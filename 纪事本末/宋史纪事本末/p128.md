<!-- { "loadSidebar": true } -->
　　五年三月贾似道言公田已成若复以州县总之恐害不除而利不可乆请以江隂平江公田浙西宪司安吉嘉兴公田两浙运司镇江公田总所每岁租输之官仓特与减饶二分或水旱则别议放数仍立四分司以主管公田每乡置官荘一所民为官耕者曰官佃为官督者曰庄官以富饶者充应两歳一更初买时上下迎合惟欲买数之多凡六七斗皆作一石及租收有亏则以其额取足于田主遂为无穷之害　秋七月甲戍彗星见诏许中外直言台諌士庶多上书以为公田不便民间愁怨所致于是贾似道上防力辩乞避位帝曰言事易任事难自古然也使公田之説不可则卿建议之始朕已沮之矣惟其公私兼济所以举意行之今业已成矣一歳之军饷仰给于此若遽因人言罢之虽可决一时之异议如国计何卿既任事亦当任怨礼义不愆何恤人言知临安府刘良贵亦以人言籍籍自陈括田之劳乞从罢免不允由是公论顿沮　九月贾似道请行经界推排法于诸路由是江南之地尺寸皆有税民力益困
　　度宗咸淳三年十二月司农卿李镛言经界尝议修明矣而修明卒不行尝今自实矣而自实卒不竟岂非上之任事者每欲避理财之名下之害成者又每倡为扰民之説故宁坐视邑政之坏而不敢诘猾吏奸民之欺宁忍取下户之苛而不敢受豪家大姓之怨葢经界之法必多差官吏必悉集都保必徧走阡陌必尽量歩畆必审定等色必细折计等奸转生乆不迄事乃若推排之法不过以县统都以都统保选任财富公平者订田畆税色载之图册使民有定产产有定税税有定籍而已臣守吴门已尝见之施行今闻绍兴亦渐就绪湖南漕臣亦以一路告成窃谓东南诸郡皆奉行惟谨其或田畆未实则令乡局厘正之图册未□则令县局程督之又必郡守察县之稽迟监司察郡之怠弛严其号令信其赏罚期之秋冬以竟其事责之年歳以课其成如周官日成月要歳防以综核之于是诏诸路漕帅施行焉大抵南渡后水田之利富于中原故水利大兴而诸籍没田募民耕者皆仍私租旧额每失之重输纳之际公私事例迥殊私租额重而纳轻公租额重而纳亦重则佃者不堪命州县胥吏与仓库执事人皆得为侵渔之计金人乍和乍战战则军须浩繁和则岁币重大国用常苦不继于是因民苦官租之重命有司括卖官田以给用其初弛其力役以诱之其终不免于抑配此官田之也嘉定以后又有所谓安边所田收其租以助歳币后又限民名田买其限外所有谓之公田初议欲省和籴以输民力而其极多其租尤重迄于宋亡遗患犹不息云





　　宋史纪事本末卷二十五
　　钦定四库全书
　　宋史纪事本末卷二十六
　　明　冯　琦　原编
　　陈邦瞻　増辑
　　防古诸帝之立【太宗　定宗宪宗　世祖】
　　理宗宝庆三年十二月防古主特穆津卒于六盘山在位二十六年庙号太祖凡六子长曰卓沁性卞急而善战早死二曰察罕台三曰谔格徳依四曰图类至是图类监国绍定二年八月防古主谔格徳依立谔格徳依闻太祖之防自和博果地来防耶律楚材以遗诏召诸王毕至请立谔格徳依时图类监国诸王意犹豫未决楚材言于监国曰此社稷大计若不早定恐生他变监国乃与诸王奉谔格徳依即位于和琳东奎腾阿喇勒之地时庻务草创礼仪简率楚材始定册立礼俾皇族诸王尊长皆就班列以拜又中原新定未有号令长吏皆得自専生杀稍有忤意者刀锯随之至有全家被祸者楚材以为言命禁絶之
　　淳祐元年十一月防古主谔格徳依卒庙号太宗谔格徳依性嗜酒晚年尤甚耶律楚材数谏不听乃持酒槽铁口以献曰此铁为酒所蚀尚致如此况人之五脏耶防古主乃少减是年二月疾笃脉絶第六皇后鼐玛锦氏不知所为召楚材问之楚材对曰今任使非人卖官鬻狱囚系非辜者多宜赦天下后亟欲行之楚材曰非君命不可顷之防古主少苏后以为言乃首肯之赦发而脉复生至十一月疾愈楚材以六一数推之不宜田猎左右皆曰不骑射何以为乐出田五日至谔特古呼兰温都尔哈玛尔进酒欢饮极夜乃罢翊日卒谔格徳依量时度力举无过事华夏庻富羊马成羣时称治平初防古主有旨以孙实勒们为嗣实勒们防古主第四子库春之子也至是后召楚材问之楚材曰此非外姓臣所敢知自有先帝遗诏幸遵行之后不从遂称制于和林三年三月防古中书令耶律楚材以忧卒时防古后鼐玛锦氏称制温都尔哈玛尔专政用事权倾中外后至以御寳空纸使自书塡楚材曰天下者先帝之天下朝廷自有宪章今欲紊之臣不敢奉诏又有旨凡温都尔哈玛尔所建白令史不为书者断其手楚材曰国之典故先帝悉委老臣令史何与焉事若合理自当奉行如不可行死且不避况防手乎后不悦楚材愤悒成疾而卒或譛之曰楚材为相二十年天下贡赋半入其家后命近臣覆视之惟琴阮十余古今书画金石遗文数千卷楚材为相正色立朝不为势屈每陈国家利病生民休戚辞色恳切太宗尝曰汝又欲为百姓哭耶楚材每言兴一利不若除一害生一事不若减一事人以为名言宋子贞曰元承大乱之后天纲人理几乎冺絶加以南北之政每每相戾出入用事之臣又皆诸畨降附言语不通趋向不同楚材以一书生孤立其间欲行其所学可谓难矣然见于设施者十不二三向使无楚材人类不知其何如耳　时防古诸王图类第四子呼必赉思大有为于天下延藩府旧臣及四方文学之士问以治道初邢台人刘秉忠英爽不羁年十七为邢台节度使府令史以养其亲居常鬰郁不乐一日投笔叹曰吾家累世衣冠乃汨没为刀笔吏乎丈夫不遇于世当隠居以求志耳即弃去隐武安山中久之为僧往来云中会呼必赉召他僧遂邀秉忠俱行既入见应对称旨秉忠于书无所不读尤邃于天文律厯三式六壬遁甲之属论天下事如指诸掌呼必赉大爱之秉忠复荐张文谦召为掌书记
　　六年秋七月防古主库裕克立库裕克太宗长子母六皇后临朝四年至是会诸王百官议立古裕乃即位于昻吉苏黙托里之地朝政犹出于后
　　八年三月防古主库裕克卒于杭锡雅尔之地庙号定宗时国内大旱河水尽涸野草自焚牛马死者十八九人不聊生诸王及各部又遣使于诸郡征求货财或于西域囘鹘索取珠玑或于海东取鹰鹘驿骑络绎昼夜不絶民力益困皇后乌拉海额实乃抱库春子实勒们听政诸王大臣多不服
　　十一年六月防古主孟克立初定宗卒久未立君中外汹汹至是诸王穆格及大将乌兰哈达等咸会议所立时定宗后所遣使者在坐曰昔太宗命以皇孙实勒们为嗣诸王百官皆与闻之今实勒们固在而议欲他属将置之何地耶乌兰哈达等不听共推孟克即位于奎腾阿拉克之地追尊其考图类为帝庙号睿宗实勒们及诸弟心不能平孟克因察诸王有异同者并羁縻之取主谋者诛之遂颁便宜事于国中罢不急之役凡诸王大臣滥发牌印诏旨宣命尽收之政始归一　秋七月防古主命其弟呼必赉总治汉南诏凡军民在汉南者听呼必赉总之遂开府于金莲川时姚枢隐居苏门呼必赉遣赵璧召之枢至待以宾礼枢乃为书数千言上之首陈帝王之道次及救时之务为条三十呼必赉奇其才动必召问枢因言于呼必赉曰今土地人民财赋皆在汉地王若尽有之则天子何为后必有间之者矣不若但持兵权凡事付之有司则势顺理安呼必赉从之枢又说呼必赉置经畧司于汴分兵屯田西起防邓东连清口桃源皆列障守之
　　十二年二月防古主以诸王尝欲立实勒们乃徙太宗后于奎腾所居地之西分迁诸王于各边定宗后及实勒们母以厌胜并赐死禁锢实勒们于摩多齐之地六月防古主以中州封同姓命弟呼必赉于汴京关中自择其一姚枢曰南京河徙无常土薄水浅泻卤生之不若闗中厥田上上古名天府陆海呼必赉遂请于防古主防古主曰闗中户寡河南怀孟地狭民伙可取自益由是尽有闗中河南之地呼必赉与姚枢夜燕枢因陈宋太祖遣曹彬取南唐不杀一人市不易肆事呼必赉大喜曰吾能为之枢贺曰王能如此生民之幸有国之福也
