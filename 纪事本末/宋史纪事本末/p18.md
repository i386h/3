<!-- { "loadSidebar": true } -->
　　景祐元年五月契丹太后萧讷木锦隂召诸弟议欲立少子重元重元以其谋白于契丹主宗真宗真遂收太后符壐迁之庆州七括宫始亲决国事立重元为皇太弟庆厯二年三月己巳契丹来求关南之地时契丹主渐长国内无事户口蕃息慨然有南侵之意会元昊反中国旰食欲乘衅取瓦桥关以南十县地乃集羣臣议南院枢密使萧惠曰两国强弱圣虑所悉况宋人西征有年师老民疲陛下亲帅六军临之其胜必矣北院枢密使萧孝穆曰我先朝与宋和好无罪伐之其曲在我况胜负未可逆料愿熟察之契丹主从惠言乃遣南院宣徽使萧特黙翰林学士刘六符来致书取故地且问兴师伐夏及沿边防濬水泽增益兵戍之故特黙至吕夷简奏富弼为接伴使与中使迎劳之特黙托疾不拜弼曰吾尝使北病卧车中闻命辄起今中使至而子不拜何也特黙等矍然起拜弼开懐与语特黙感悦亦不复隐其情密以其主所欲得者告且曰可从从之不然以一事塞之弼具以闻帝唯许增岁币或以宗室女嫁其子且令夷简择报聘者夷简不悦弼因荐之集贤校理欧阳修引顔真卿使李希烈事请畱之不报弼得命即入对叩头曰主忧臣辱臣不敢爱其死帝为动色进弼枢密直学士弼辞曰国家有急义不惮劳奈何逆以官爵赂之　夏四月富弼如契丹　五月契丹聚兵幽蓟声言南下河北京东皆为边备朝议请城洛阳吕夷简曰此子囊城郢计也使契丹得渡河虽高城深池何可恃耶我闻契丹畏壮侮怯景徳之役非乘舆济河则未易服也宜建都大名示将亲征以伐其谋帝从之戊午建大名府为北京即真宗驻跸之所　六月以王徳用判定州兼三路都部署徳用时教士卒习战顷之士勇皆可用契丹遣人来觇或请捕之徳用曰吾军整而和使觇者得实以归是屈人兵以不战也明日大阅于郊下令具糗粮听吾鼓视吾旗所向觇者归告契丹谓汉兵将大至敌中始惧　富弼至契丹见契丹主宗真言曰两朝人主父子继好垂四十年一旦求割地何也契丹主曰南朝违约塞鴈门增塘水治城隍籍民兵将以何为羣臣请举兵而南吾谓不若遣使求地求而不举兵未晚弼曰北朝忘章圣皇帝之大徳乎澶渊之役茍从诸将言北兵无得脱者且北朝与中国通好则人主专其利而臣下无所若用兵则利归臣下而人主任其祸故劝用兵者皆为身谋尔契丹主惊曰何谓也弼曰晋高祖欺天叛君末帝昏乱土宇狭小上下离叛故契丹全师独克然所金币充牣诸臣之家而壮士健马物故大半今中国提封万里精兵百万法令修明上下一心北朝欲用兵能保其必胜乎就使其胜所亡士马羣臣当之欤抑人主当之欤若通好不絶岁币尽归人主羣臣何利焉契丹主大悟首肯者久之弼又曰塞鴈门者备元昊也塘水始于何承矩事在通好前城隍皆修旧民兵亦补阙非违约也契丹主曰微卿言吾不知其详虽然吾祖宗故地当见还也弼曰晋以卢龙赂契丹周世宗复取关南地皆异代事若各求地岂北朝之利哉既退刘六符曰吾主耻受金币坚欲十县何如弼曰本朝皇帝尝言为祖宗守国岂敢妄以土地与人北朝所欲不过租赋尔朕不忍多杀两朝赤子故屈己增币以代之若必欲得地是志在败盟假此为辞尔澶渊之盟天地鬼神实临之北朝首发兵端过不在我天地鬼神其可欺乎六符谓其介曰南朝皇帝存心如此大善当共奏使两主意通明日契丹主召弼同猎引弼马自近谓曰得地则欢好可久弼反覆陈其不可状且言北朝既以得地为荣南朝必以失地为辱兄弟之国岂可使一荣一辱哉猎罢六符曰吾主闻公荣辱之言意甚感悟今惟有结昏可议尔弼曰结昏易生嫌隙本朝长公主出降赍送不过十万緍岂若岁币无穷之利哉契丹主谕弼使还曰俟卿再至当择一事受之卿其遂以誓书来弼还具以白帝癸亥帝复使弼持和亲增币二议及誓书徃契丹且命受口传之词于政府既行次乐寿谓副使张茂实曰吾为使而不见国书脱书词与口传异吾事败矣启事果不同驰还都以晡时入见曰政府故为此以防臣臣死不足惜如国事何帝以问晏殊殊曰吕夷简决不为此诚恐误尔弼曰晏殊奸邪党夷简以欺陛下遂易书而行　九月富弼至契丹不复议昏专欲增币且曰南朝既增我岁币其遗我之辞当曰献弼曰南朝为兄岂有兄献于弟乎契丹主曰然则为纳字弼曰亦不可契丹主曰南朝既以厚币遗我是惧我矣于一字何有若我拥兵而南得无悔乎弼曰本朝兼爱南北之民故屈己增币何名为惧或不得已而用兵则当以曲直为胜负非使臣之所知也契丹主曰卿勿固执古有之矣弼曰自古唯唐高祖借兵突厥当时赠遗或称献纳其后颉利为太宗所擒岂复有此礼哉声色俱厉契丹主知不可夺乃曰吾当自遣人议之乃畱增币誓书而使其北院枢密副使耶律仁先及刘六符持誓书与弼偕来且议献纳二字弼至入对曰二字臣以死拒之彼气折矣可勿许也帝用晏殊议竟以纳字许之于是岁增银绢各十万匹两送至白沟仍遣知制诰梁适持誓书与仁先如契丹报之契丹亦遣使再致誓书来报撤兵自是通好如故　李焘曰时契丹实惜盟好特为虚声以动中国吕夷简等乃许与过厚遂为无穷之害　十一月以富弼为翰林学士辞不拜弼始受命使契丹闻一女卒再徃闻一男生皆不顾得家书未尝发辄焚之曰徒乱人意于是帝复申枢密直学士之命弼辞又除翰林学士弼恳辞曰增岁币非臣本意特以方讨元昊未暇与角故不敢以死争敢受赏乎
　　四年五月契丹伐党项夏人救之契丹遂伐夏遣使来告师期　冬十月契丹主宗真亲将骑兵十万岀金肃城遣弟重元将骑兵七千出南路枢密使萧惠将骑兵六万出北路三路济河长驱入夏境四百里不见敌据徳胜寺南壁以待惠与元昊战于贺兰山北败之元昊见契丹兵盛乃请和退师十里请收叛党以献且进方物契丹主遣枢密副使萧格迓之而进军次于河曲元昊亲率党项三部以待罪契丹命格诘其纳叛背盟之故赐之酒许其自新惠以为大军既集宜加伐不可许和契丹主犹豫未决元昊以未得成言又退师三十里以候凡三退将百里毎退必赭其地契丹马无所食因许和元昊乃迁延以老之度其马饥士疲因纵兵急攻惠营败之乗胜攻南壁契丹主大败从数骑走得免元昊入枢密使萧孝友砦执驸马萧呼图克以去已而遣使归其先所俘获契丹亦遣所畱夏使还之契丹主遂引兵还　十一月契丹以云州为西京云州即云中也契丹建为西京大同府于是契丹境内凡五京六州军城百五十六县二百九部族五千二属国六十东至于海西至金山暨于流沙北至胪朐河南至白沟幅员万里皇祐元年三月己未契丹遣使来告伐夏　九月契丹北院枢密使萧惠帅师自河南进以伐夏战舰粮艘绵亘数百里既入敌境侦侯不逺铠甲载于车军士不得乗马诸将请备不虞惠曰谅祚必自迎车驾何暇及我无故设备徒自敝耳契丹主既还惠师尚进未立营栅夏人奄至惠与麾下不及甲而走追者射之惠几不得脱士卒死伤者不可胜计　冬十月契丹复伐夏夏主谅祚之母于贺兰以归
　　五年契丹及夏平
　　至和二年夏四月己亥契丹遣使贺乾元节持本国三世画像来求御容　八月契丹主宗真卒庙号兴宗子洪基立以大弟重元为大叔遣使来告哀宗真性佻侻尝因夜宴自入乐队又数变服入酒肆寺观尤重浮屠法僧有正拜三公三师兼政事令者其臣马保忠尝劝以臣下无勲劳宜序进之宗真怫然怒曰若尔则是君不得专岂社稷之福邪自是欲有迁除必先厚赐近臣以絶其言　遣知制诰刘敞使契丹吊祭敞入境契丹导之行自古北口至栁河回曲殆千里欲夸示险逺敞质译人曰自松亭趋柳河甚径且易不数日可抵中京何为故道此译相顾骇愧曰实然但通好以来置驿如是不敢变也顺州山中有异兽如马而食虎豹契丹不能识问敞敞曰此所谓驳也为説其音声形状且诵山海经管子书晓之契丹益叹服
　　嘉祐二年九月契丹来聘遣翰林学士胡宿报之初契丹主宗真来求御容会卒乃已至是洪基复遣使来求欲成先志帝遣张升报聘谕使更致新主像契丹欲先得之曰在昔文成弟也弟先面兄于礼为顺况今南朝乃伯父之尊当先致恭于是复使其臣萧扈以洪基像来宿乃奉御容如契丹契丹主具仪仗迎谒及瞻视惊肃再拜谓左右曰我若生中国不过与之执鞭持葢一都虞候耳
　　八年六月契丹大叔重元反兵败自杀
　　英宗治平二年六月诏遣官与契丹定疆界
　　三年春正月癸酉契丹复改国号曰辽
　　神宗熙寜七年三月辽主以河东路沿边增修戍垒起铺舍侵入蔚应朔三州界内使林牙萧禧来言乞行毁撤别立界至禧归帝面谕以三州地界俟遣官与北朝官即境上议之遂遣太常少卿刘忱等如辽辽遣枢密副使萧素会忱于代州境上诏下枢密院议且手诏判相州韩琦司空富弼判河南府文彦博判永兴军曾公亮条代北事宜以闻琦奏言臣观近年朝廷举事似不以大敌为卹彼见形生疑必谓我有复图燕南之意故引先发制人之説造为衅端所以致疑其事有七高丽臣属北方久絶朝贡乃因商舶诱之使来契丹知之必谓将以图我一也强取吐蕃之地以建熙河契丹闻之必谓行将及我二也徧植榆柳于西山冀其成长以制蕃骑三也剏团保甲四也河北诸州筑城凿池五也置都作院颁弓刀新式大作战车六也置河北三十七将七也契丹素为敌国因事起疑不得不然臣尝窃计始为陛下谋者必曰自祖宗以来因循茍且治国之本当先聚财积谷募兵于农则可以鞭笞四陲复唐故疆故散青苗钱为免役法置市易务次第取钱新制日下更改无常而监司督责以刻为明今农怨于畎亩商叹于道路长吏不安其职陛下不尽知也夫欲攘斥四海以兴太平而先使邦本困摇众心离怨此则为陛下始谋者大误也臣今为陛下计宜遣报使具言向来兴作乃修备之常岂有他意疆土素定悉如旧境不可持此造端以隳累世之好可疑之形如将官之类因而罢去益养民爱力选贤任能疎逺奸防进用忠鲠使天下悦服边备日充若其果自败盟则可一振威武恢复故疆摅累朝之宿愤矣弼彦博公亮亦皆有言大抵度上以敌为忧故深指时事云
