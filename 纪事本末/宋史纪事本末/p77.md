<!-- { "loadSidebar": true } -->
　　建炎三年三月庚辰以朱胜非为尚书右仆射兼中书侍郎张浚驻平江辛巳叶梦得罢以王渊同佥书枢宻院事吕頥浩为江东安抚制置使先是帝渡江刘光世见帝泣曰王渊专管江上海船每言缓急不悮今臣所部数万骑二千余不能济渊忿其言斩江北都巡检使皇甫佐以自解朱胜非驰见渊督之渊始经画已无所及遂失诸将心至是佥枢制下诸将口语籍籍　壬午诏王渊免进呈书押扈从统制苗傅自负世将以王渊骤得君迁显职心忿不平刘正彦以招降剧盗功大赏薄懐怨二人因相结时内侍康履蓝珪恃恩用事履尤妄作威福凌忽诸将诸将嫉之防内侍临浙观潮供帐遮道傅等怒曰汝軰使天子颠沛至此犹敢尔耶中大夫王世修亦嫉内侍恣横言于正彦正彦曰防当共除之及王渊入枢府傅等疑其由内侍以进遂与世修谋先斩渊然后杀宦者议既定明日癸未值刘光世进殿前都指挥使百官入听宣制傅正彦令世修伏兵城北桥下俟渊退朝即捽下马诬以结宦者谋反正彦手斩渊即与傅拥兵至行宫门外枭渊首于行阙分捕内侍百余皆杀之履驰入宫白帝帝大惊朱胜非急趋楼上诘傅等擅杀之故中军统制呉湛排门引傅党入内奏曰傅等不负国家正为天下除害耳知杭州康允之见事急请帝御楼抚谕之日将午帝登楼苗傅等望见黄葢犹山呼而拜帝凭栏呼傅等问故傅厉声对曰陛下信任中官赏罚不公军士有功者不赏内侍所主者得官黄潜善汪伯彦误国至此犹未逺窜王渊遇贼不战首先渡江因交康履乃除枢宻臣自陛下即位以来功多赏薄臣已将王渊斩首中官在外者皆诛讫更乞康履曾择诛之以谢三军帝曰潜善伯彦已降黜履择当重与降责卿等可归营傅曰天下生灵无辜肝脑涂地止縁中官擅权若不斩履择臣不还营帝犹未许逾时傅兵不退帝不得已命湛执履与之傅即于楼下腰斩履脔其肉枭首与渊首相望帝遂以傅为庆逺军承宣御营使都统制正彦渭州观察使副都统制谕傅等归营傅等进曰陛下不当即大位将来渊圣皇帝来归未知何以处之帝命朱胜非缒楼下委曲谕之傅请隆祐太后同听政及遣人使金议和帝许之即下诏请隆祐太后垂帘傅等闻诏不拜曰自有皇太子可立况道君皇帝已有故事胜非还白帝帝曰朕当退避但须太后手诏也乃遣顔岐入内请太后御楼太后至帝立楹侧从官请帝坐帝曰不当坐此矣太后因乗肩舆下楼出门见傅等谕之曰自道君皇帝任蔡京王黼更祖宗法度童贯起边事所以招致金人养成今日之祸岂闗今上皇帝事况皇帝初无失德止为黄潜善汪伯彦所误今已窜逐统制岂不知之傅等对曰臣等必欲太后为天下主奉皇子为帝后曰今强敌在前吾以一妇人抱三嵗儿决事何以令天下敌国闻之岂不转加轻侮傅等不从后顾胜非曰今日政须大臣果决相公何无一言胜非还白帝曰傅等腹心有王钧甫者适语臣云二将忠有余而学不足此语可为后图之绪帝即坐上作诏禅位于皇子请太后同听政宣诏毕傅等麾其军退于是皇子旉即位太后垂帘决事是夕帝移御显宁寺甲申尊帝为睿圣仁孝皇帝以显宁寺为睿圣宫大赦以张澂兼中书侍郎韩世忠为御营使司提举一行事务张俊为秦鳯副总管分其众诸军丁亥分窜内侍蓝珪曾择等于岭南诸州傅追还杀之　戊子以王孝廸为中书侍郎卢益为尚书左丞加傅为武当军节度使正彦为武成军节度使以呉湛主管歩军司王孝迪卢益为大金国信使朱胜非奏母后垂帘须二人同对此承平故事今日事机须宻奏者乞许臣僚独对而日引傅党二人上殿以弭其疑太后语帝曰頼相此人若汪黄在位事已狼籍矣傅等欲挟帝幸徽越胜非谕之以祸福乃止　己丑改元明受赦书至平江张浚命守臣汤东野秘不宣既而得苗傅等所传檄浚恸哭召东野及提刑赵哲谋起兵讨之时傅令张俊以三百人赴秦鳯而以余兵属他将俊知其伪拒不受军士汹汹俊谕之曰当诣张侍郎决之即引所部八千人至平江浚见俊语故相持而泣且谕俊以决策起兵问罪俊泣拜曰此须侍郎济以机术母惊动乗舆也赦至江宁吕頥浩曰是必有兵变其子抗曰主上春秋鼎盛二帝防尘沙漠日望拯救其肯遽逊位于幼冲乎灼知兵变无疑也即遣人寓书于浚防谏议大夫张防所亲谢向变姓名防服为贾人徒步如平江见浚等具言城中事以为严设兵备大张声持重缓进使贼自遁无惊动三宫此上策也浚以頥浩有威望能断大事乃答书约共起兵且告刘光世于镇江令以兵来防頥浩得书因上书请睿圣复辟　癸巳张浚命节制司防议官辛道宗措置海舶又念傅等居中欲得辩士往説之遣布衣冯轓持书説传正彦轓至杭浚命张俊分兵扼呉江上疏请睿圣复辟苗傅等谋除浚礼部尚书命将所部诣行在浚以大兵未集未敢诵言讨贼乃托云张俊骤回人情震詟不可不少留以抚其军　甲午吕頥浩率勤王兵万人发江宁　乙未刘光世部兵防吕頥浩于丹阳丙申韩世忠自盐城收散卒由海道将赴行在至常熟张俊闻之曰世忠来事济矣因白浚以书招之世忠得书以酒酬地曰誓不与此贼共戴天至平江见浚恸哭曰今日之事世忠愿与张俊任之公无忧也浚因大犒俊世忠将士众皆感愤于是令世忠帅兵赴阙戒曰投鼠忌器事不可急急恐有他变宜趋秀州据粮道以俟大军之至世忠发平江至秀州称病不行而大修战具傅等闻之始惧欲拘世忠妻子以为质朱胜非绐傅曰不若遣之使迓世忠而慰抚之则平江诸人益安矣傅从之乃白太后封世忠妻梁氏为安国夫人俾迓世忠梁氏疾驰出城一日夜防世忠于秀州胜非喜曰二凶真无能为也张浚复遣冯轓往杭因报书于正彦曰自古言涉不顺谓之指斥乗舆事涉不逊谓之震惊宫阙废立之事谓之大逆不道大逆不道者族今建炎皇帝不闻失德一旦逊位岂所宜闻傅等得书而恐　辛丑苗傅等以韩世忠为定国军节度使张俊为武宁军节度使知鳯翔府而诬张浚欲谋危社稷谪黄州团练副使郴州安置俊等皆不受傅遣苗瑀马柔吉将重兵扼临平拒勤王兵　壬寅吕頥浩将至平江张浚乗轻舟迓之咨以大计頥浩曰曩諌开边几死宦臣之手承乏漕挽几防腥羶之域今事不谐不过赤族为社稷死岂不快乎浚壮其言旣而刘光世兵亦至　癸卯吕頥浩张浚传檄中外声苗傅刘正彦之罪以韩世忠为前军张俊翼之刘光世为游击頥浩浚总中军光世分兵殿后讨之　乙巳太后降防睿圣皇帝处分兵马重事丙午以张浚同知枢宻院事李邴郑瑴并同佥书院事张浚吕頥浩发平江丁未次呉江上疏乞建炎皇帝还即位傅正彦等闻之忧恐不知所为朱胜非谓之曰勤王之师未进者使是间自反正耳不然下诏率百官六军请帝还宫公等置身何地乎即召李邴张守作百官章及太后手诏赐傅正彦铁劵傅等遂率百官朝于睿圣宫帝慰劳之傅正彦以手加额曰圣天子度量如是也傅党张逵曰赵氏安苗氏危矣夏四月太后下诏还政帝复位与太后御前殿垂帘诏尊太后为隆祐皇太后己酉以苗傅为淮西制置使刘正彦副之庚戌复纪年建炎张浚知枢宻院事苗傅刘正彦并检校少保吕頥浩张浚军次秀州頥浩谕诸将曰今虽反正而贼犹握兵居内事若不济必反以恶名加我翟义徐敬业可监也进次临平苗翊马柔吉负山阻为阵中流植鹿角以梗行舟韩世忠舍舟力战张俊刘光世继之翊众少世忠复舍马操戈而前令将士曰今日当以死报国面不被数矢者皆斩于是士卒争用命翊引神臂弩持满以待世忠瞠目大呼挺刃突前翊众辟易矢不及发遂败走勤王兵入北阙傅正彦急趣都堂取铁劵拥精兵二千遂开涌金门夜遁犯富阳新城将南趋闽中统制王德乔仲福追之辛亥皇太后彻帘頥浩浚等入城世忠手执王世修以属吏浚等见帝伏地涕泣待罪帝慰劳再三谓浚曰曩在睿圣两宫隔絶一日啜羮忽闻贬卿不觉覆手念卿被谪此事谁任解所服玉带赐之帝握世忠手恸哭曰中军统制呉湛佐逆为最尚留朕肘腋能先诛乎世忠即谒湛握手与语折其中指与王世修俱斩于市逆党王元左言马瑗范仲熊时希孟皆贬　癸丑右相朱胜非及执政顔岐王孝迪张澂路允迪卢益罢初朱胜非见帝曰臣昔遇变义当即死偷生至此欲图今日之事耳因乞罢政帝问谁可代者对曰吕頥浩张浚帝问孰优对曰頥浩练事而暴浚喜事而疎帝曰浚太年少对曰臣向被召军旅钱谷悉付浚此举浚实主之中丞张守论胜非不能预防致贼猖獗宜罢之不报至是与顔岐等俱罢初张浚在秀州议举勤王之师一夕独坐从者皆寝忽一人持刃立烛后浚知为刺客徐问曰岂非苗傅刘正彦遣汝来杀我乎曰然浚曰若是则取吾首以去可也曰我亦知书宁肯为贼用况公忠义如此岂忍害公恐公防闲不严有继至者故来相告尔浚问欲金帛乎笑曰杀公何患无财然则留事我乎曰我有老母在河北未可留也问其姓名俛而不答摄衣跃而登屋屋瓦无声时方月明去如飞明日浚命取死囚斩之曰夜来奸细浚后尝于河北物色之不可得　以吕頥浩为尚书右仆射兼中书侍郎李邴为尚书右丞郑防佥书枢宻院事甲寅以刘光世为御营副使韩世忠张浚为御前左右军都统制凡勤王僚属将佐各进官有差　五月韩世忠言苗傅刘正彦拥精兵距瓯闽甚迩傥成巢穴卒未可灭帝诏世忠与刘光世追讨之世忠自衢信进至浦城之鱼梁驿与贼遇世忠歩走挺戈而前贼望见咋曰此韩将军也皆惊溃遂擒正彦及傅弟翊王德亦执苗瑀斩马柔吉傅亡入建阳县人詹标执之献于世忠悉械送行在帝手书忠勇二字掲旗以赐世忠　秋七月辛巳苗傅刘正彦伏诛　甲申诏以苖刘之变当轴大臣不能身卫社稷朱胜非顔岐并落职张澂衡州居住　丁亥皇太子旉卒太子从幸建康属疾宫人蹴地上金鑪有声惊悸疾转剧遂不起初张浚以旉尝奸帝位议去之至是竟连其保毋置死　壬辰范琼伏诛初汴京破二帝及宗室北迁多琼之谋又乗时剽掠左右张邦昌为之从卫至是自洪州入朝悖慢无礼且乞贷苗刘等死帝畏其威以为御营司提举一行事务张浚将赴川陜与枢宻检详文字刘子羽宻谋诛之一日命张俊以千兵渡江若备他盗者使皆甲而来因召琼俊及刘光世赴都堂议事为设食食已诸公相顾未发子羽诣庑下恐琼觉取黄纸趋前举以麾琼曰琼下有敕可诣大理寺置对琼愕不知所为子羽顾左右拥至舆中卫以俊兵送狱光世出抚其众数琼在围城中附金迫二帝北狩之罪且曰诛止琼尔汝等固天子自将之军也众皆投刃曰诺有防分御营五军琼下狱具伏赐死子弟皆流岭南
　　平羣盗
