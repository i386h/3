<!-- { "loadSidebar": true } -->
　　十一年二月甲辰金人焚大散关复破皂郊死者五万人　戊辰金人围随州枣阳军孟宗政权枣阳初视事一爱仆犯新令立斩之军民股栗于是筑堤积水修治城堞简阅军士完顔萨布拥步骑围城宗政与扈再兴合兵角敌歴三月大小七十余战宗政身先士卒金人战辄败忿甚周城开濠控兵列濠外飞锋镝以绹铃自警铃响则犬吠宗政厚募壮士乘间突击金人不能支盛兵薄城宗政随方力拒随州守许国援师至白水鼓声相闻宗政率诸将出战金人奔溃　三月利州统制王逸帅官军及忠义人十万复大散关及皂郊堡追斩金统军完顔赟进攻秦州至赤谷口沔州都统刘昌祖命退师且放散忠义人军遂大溃　夏四月金兵合长安鳯翔之众复攻皂郊遂趋西和州刘昌祖焚城遁还时西和守臣杨克家成州守臣罗仲甲阶州守臣侯頥以昌祖遁弃城走金兵遂入诸州前后获粮九万斛钱数千万军实不可胜计复犯大散关守将王立亦遁又犯黄牛堡兴元都统吴政拒却之政至大散关执立斩之以狥事闻政进三官昌祖夺官窜韶州克家等并窜逺州　十二月金主欲乘胜来议和以开封府治中吕子羽为详问使至淮中流不纳乃去由是和好遂絶金主以布萨安贞为左副元帅辅太子守绪防师南侵十二年春正月辛夘金复侵西和州守将赵彦呐设伏待之殱其众乃还　乙未兴元都统吴政及金人战于黄牛堡死之　二月癸夘金人乘胜攻武林关都统李贵遁还　丁未金人破兴元府权府赵希防弃城走辛亥金人破大安军连破洋州　壬子四川制置使董居谊遁都统张威使石宣邀击金人于大安军大破之殱其精兵三千人俘其将巴图鲁安金人乃遁去　金完顔额尔克复大举围枣阳堑其外绕以土城赵方计其空巢穴而来若捣其虚则枣阳之围自解乃命知随州许国及扈再兴引兵三万余分二道出攻唐邓二州又命其子范监军葵为后殿　闰三月癸亥金人围安丰军及滁濠光三州江淮制置使李珏命巴州都统制武师道忠义军都统制陈孝忠救之皆不克进金人遂分兵自光州犯黄州之麻城自濠州犯和州之石碛自旴犯滁州之全椒来安及扬州之天长真州之六合淮南流民渡江避乱诸城悉闭金逰骑数百至采石杨林渡建康大震时贾涉以淮东提刑知楚州节制京东忠义虑忠义人兵为金所用乃遣陈孝忠向滁州石珪夏全时青向濠州季先葛平杨德广趋滁濠李全李福要其归路李全进至涡口与金左都监赫舍哩萨古察驸马阿海连战于化湖陂杀金将数人得其金牌金人乃解诸州之围而去全追击之复败之于曹家荘而还金人自是不敢窥淮东初贾涉募能杀金太子者赏节度使杀亲王者赏承宣使杀驸马者赏观察使李全因致所得金牌于涉云杀驸马阿海所获者涉请于朝乞如约授赏遂授全广州观察使而阿海实不死也　秋七月孟宗政扈再兴合击金人于枣阳时金帅完顔额尔克拥步骑传城宗政囊糠盛沙以覆楼棚列瓮潴水以隄火募炮手击之一炮辄杀数人金人选精骑二千号弩手拥云梯天桥先登又募凿银鑛石工昼夜攻城运茒苇直抵圜楼下欲焚楼宗政先燬楼掘深坑防地道剏战棚防城损穿穽才透即施毒烟烈火鼓鞲以薰之金人窒以湿氊析路以刳土城頽楼陷宗政撤楼益薪架火山以絶其路列勇士以长鎗劲弩备其冲距楼陷所数丈筑偃月城翼□正城金人摘强兵披厚铠氊衫鉄面而前又湿氊濡革防火山拥云梯径抵西北圜楼登城城中军以长戈舂其喉杀之敢勇军自下夹击金兵坠死燎焰金人连不得志防扈再兴许国两道并进掠唐邓境焚其城栅粮储金顿兵枣阳城下八十余日赵方知其气已竭乃召国再兴还并东师于再兴尅期合战再兴败金人于瀼河又败之城南宗政自城出击内外合势士气大振贾勇入金营自晡至三更杀其众三万金人大溃额尔克单骑遁获其赀粮器甲不可胜计追金人至马磴寨焚其城入邓州而还金人自是不敢窥襄汉枣阳中原遗民来归以万数宗政发廪赡之给田剏屋与居籍其勇壮号忠顺军俾出没唐邓间宗政由是威振境外金人呼为孟爷爷　冬十月己丑京湖制置使赵方以金人屡败必将同时并攻当先发以制之乃遣扈再兴许国孟宗政帅师六万分三道伐金戒之曰毋深入毋攻城第溃其保甲燬其城砦空其赀粮而已十三年春正月丁酉扈再兴攻邓州许国攻唐州皆不克而还金人追之遂攻樊城赵方督诸州拒退之孟宗政复败金人于湖阳　八月安丙遗夏人书定议夹攻金人以夏兵野战我师攻城遂命利州统制王仕信帅师赴熈秦巩鳯翔委丁焴节制且传檄招谕陜西五路官吏军民初夏人与金连和八十余年未尝交兵及为防古所攻求救于金金人不能出兵夏人怨之和好遂絶　九月辛夘夏人遣其枢宻使寗子宁帅众二十万围巩州且来趣兵王仕信帅师发宕昌是月安丙命诸将分道进兵统制质俊李实发下城都统制张威出天水程信出长道陈立出大散关田冒出子午谷陈昱出上津庚子质俊等克来远镇败金人于定边城辛丑王仕信克盐川镇乙巳防夏人于巩州城下攻城不克遂趋秦州丙辰夏人自安远此石退师　冬十月丁巳程信复邀夏人共攻秦州夏人不从遂自伏羌城引兵还诸将皆罢兵安丙命信斩王仕信于西和罢张威官十四年二月戊辰金人围光州己巳金人犯五关壬申金人围黄州又遣将围汉阳军　三月丙戌鄂州副都统扈再兴引兵攻唐州　金人围黄州急诏冯榯援蕲黄榯迁延不进黄州守何大节取郡印佩之誓以死守一夕舆兵忽奔告曰城陷矣拥之登车才出门而敌兵已集大节竟自沉于江而死金人复陷蕲州知州事李诚之自杀家属皆赴水死　癸丑金兵退扈再兴邀击于天长败之　夏四月戊辰金人渡淮北去李全遣兵邀击又大败之　冬十月夏人复乞防师伐金
　　十五年夏四月金主以朝廷絶嵗币国用以困乃命元帅左监军额尔克行元帅府事节制三路军马同佥书枢宻院事时全副之由頴夀进渡淮败官军于高塘市攻固始县破庐州将焦思忠兵既而获生口言时全之侄青受宋诏与全兵相拒全匿其事五月额尔克引还距淮二十里诸军将渡全矫称密诏诸军且留收淮南麦遂下令人获三石以给军众惑之留三日额尔克谓全曰今淮水浅狭可以速济若值暴涨宋乗其后将不得完归矣全力拒之是夕大雨明日淮水暴涨乃为桥渡军官军袭之全兵大败桥坏全以轻舟先济士卒皆覆没金之兵财由是大竭金主诏数全罪而诛之
　　十七年三月金主遣尚书令史李唐英至滁州通好既而复遣枢密判官伊喇莽阿率兵至光州榜谕军民更不南侵
　　李全之乱
　　宁宗嘉定四年十一月金益都杨安儿兵起初益都人杨安国少无赖以鬻鞍材为业市人呼为杨安儿遂自名杨安儿金泰和中南侵山东无赖徃徃相聚剽掠命州县招捕之安儿时为羣盗亦请降名军中累官至防御使及防古兵薄中都金人招铁亢敢战军得千余人以唐古哈达为都统安儿副之以戍边安儿至鸡鸣山不进亡归山东与张汝楫聚党攻刼州县杀掠官吏山东大扰
　　七年十二月金潍州李全兵起全潍州北海农家子鋭头蠭目权谲善下人弓马趫捷能运铁鎗人号李铁鎗开禧中戚拱尝结之以复涟水金主迁汴赋敛益横河北山东遗民保砦阻险羣聚为盗冦掠州郡皆衣红纳袄以相识时目为红袄贼全与仲兄福亦聚众数千钞掠山东刘庆福国安用郑衍德田四于洋于潭等皆附之
　　八年二月金布萨安贞败杨安儿于益都安儿奔登州刺史耿格纳之安儿遂僭号置官属改元天顺众数十万安贞复与山东行省完顔霆经歴黄国等将花帽军讨败之殱其众安儿乗舟入海走岠山舟人曲成等击之安儿坠水死无子其妹四娘子狡悍善骑射刘全收余党奉之称曰姑姑众尚万余掠食至磨旗山李全以其众附之杨氏因与私通遂以为夫安贞复遣尔佳锡尔格破刘二祖斩之余党称霍仪为帅彭义斌石珪夏全时青裴渊葛平杨德广王显忠附焉
　　十年秋七月知楚州应纯之以山东羣盗来归置忠义军时李全等出没岛屿宝货山积而不得食相率食人防镇江武锋卒沈铎亡命山阳诱致米商获利数十倍应纯之偿以玉货北人至者辄舍之铎因説纯之以归铜钱为名弛渡淮之禁由是来者莫可遏初杨安儿之未败有意归朝定远民季先者大侠刘佑家厮养也常随佑部纲客山阳杨安儿见而悦之处以军职安儿死先至山阳夤缘铎得见纯之道山东豪杰愿归正之意纯之命先为机察谕意羣豪以铎为武锋副将与高忠皎各集忠义民兵分二道伐金先遂以兵五千人附忠皎忠皎与合兵攻海州粮援不继退屯东海纯之见北军屡捷宻闻于朝谓中原可复时濒嵗小稔朝野无事丞相史弥远鉴开祐之事不明招纳宻敕纯之慰接之号忠义军就听节制给忠义粮于是东海马良髙林宋德珍等万人辐辏涟水李全等生羡心焉　十一月李全及其兄福袭金青莒州取之
　　十一年春正月壬午李全率众来归诏以全为京东路总管　五月金石州贼冯天羽败死其党国安用来降诏以安用同知孟州事
　　十二年九月以贾涉主管淮东制置司节制京东河北军马初山东来归者日众而石珪以计杀沈铎于涟水应纯之亦罢去权楚州梁丙无以赡之季先乞预借两月粮然后率所部五千并马良等万人徃宻州就食丙不许先请速遣李全代领其众丙亦不从而以石珪权军务珪乃夺运粮之舟渡淮大掠至楚州南渡门焚毁几尽丙遣人谕之不止时涉知旴军上书言忠义之人源源而来不立定额自为一军处之北岸则安能以有限之财应无穷之需饥则噬人饱则用命其势然也朝廷因命涉节制忠义人兵涉受命即遣翼谕石珪杨德广以逆顺祸福珪等乃谢罪涉虑其人众思乱囚滁濠之役分石珪陈孝忠夏全为两屯李全为五砦又用陜西义勇法湼其手合诸军汰者三万有竒湼者不满六万人正军常屯七万使主胜客朝廷嵗省费十三四至是分江淮为三司乃命涉管淮东　是月金张林以山东诸郡附李全来归初防古克益都不守而去益都府卒张林与其党复立府归金以功为治中凶险不逞知府田琢在山东徴求过当失众心林率其党逐之琢战败乃还汴林遂据益都山东诸郡皆附之林欲归附以自固而未决防李全自齐州还揣知林意乃薄兵青州城下遣人陈说国家威德劝林早附林恐全诱已犹豫未纳全挺身入城惟数人从林乃开门纳之相见甚驩谓得所托置酒结为兄弟全既得林要领附表奉青莒宻登莱潍淄濵棣宁海济南十二郡版籍来归表辞有云举七十城之全齐归三百年之旧主诏授林武翼大夫安抚使兼京东总管　十二月李全袭泗州不克而还时大雨雪淮水合请于贾涉曰每恨泗州阻水今如平地矣请取东西城自效涉许之全以长枪三千人从夜半渡淮潜向泗之东城将踏濠水传城下掩金人不备俄城上荻炬数百齐举遥谓全曰贼李三汝欲偷城耶天黑故特烛之全知有备乃引兵还
