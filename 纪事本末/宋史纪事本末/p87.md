<!-- { "loadSidebar": true } -->
　　九年春正月丙戌以金人通和大赦河南新复州军直学士院楼炤草赦文畧曰上穹开悔祸之期大金报许和之约割河南之境土归我舆图戢宇内之干戈用全民命张浚在永州上疏言燕云之举其鉴不逺金自宣和以来挟诈反覆倾我国家葢非可结以恩信者借令敌中有故上下纷杂天属尽归河南遂复我必德其厚赐谨守信誓数年之后人情益懈士气渐消彼或内变既平指瑕造衅肆无厌之欲发难从之请其将何辞以对顾事理可忧又有甚于此者陛下积意兵政将士渐孚一旦北面事之听其号令小大将帅孰不解体葢自尧舜以来人主奄有天下非兵无以立国未闻委质可以削平祸难者也前后凡五上疏皆不报　戊子遣判大宗正事士防兵部侍郎张焘诣河南修奉陵寝从史馆校勘范如圭之请也　戊戌赐王伦同进士出身端明殿学士佥书枢宻院事既又以伦为东京留守与金人交割地界　二月癸丑以周聿为陜西宣谕使方庭实为三京宣谕使庭实至西京见先朝陵寝自永昌而下皆遇发掘而泰陵至暴露归以白帝秦桧怒之　三月丙申王伦至汴见金乌珠交割地界得东西南三京寿春府宿亳曹单州及陜西京西诸州之地乌珠遂自祁州渡河而去移行台于大名府　五月士防张焘自河南还焘上疏曰金人之祸上及山陵虽殄灭之未足以雪此耻复此讐也必不可恃和盟而忘复讐之大事帝问诸陵寝何如焘不对惟言万世不可忘此敌帝黙然秦桧恶之出焘知成都府　时金人厚有所邀议久不决将再遣使权刑部侍郎陈櫜上言金毎挟讲和以售其奸谋论者因其废刘豫又还河南地谓其有意于和臣以为不然且金之立豫葢欲自为捍蔽使之南窥豫毎犯顺卒皆败北金知不足恃从而废之岂为我哉河南之地欲付之他人则必以豫为戒故捐以归我往嵗金书尝谓嵗币多寡听裁曾未淹嵗反覆如此且割地通和则彼此各守封疆可也而同州之桥至今存焉葢金非可以义交而信结恐其假和好之説骋缪悠之词包藏祸心变出不测愿深鉴前辙益严战守之备使人人激厉常若冦至茍彼通和则吾之振饬武备不害为立国之常如其不然决意恢复之图勿循私曲之説天意允协人心响应一举以成大勲则梓宫太后可还祖宗境土可复矣秦桧憾之罢櫜官　丁亥王伦如金议事　乌珠时言于金主曰达兰富勒呼主割河南地与宋必有隂谋今宋使在汴勿令逾境伦闻之即遣介具言于朝防孟庾至汴伦即解留钥将使指赴金国议事行至中山防达兰等谋反金人执之富勒呼鄂勒欢皆诛伦见金主于御子林致使指金主不荅而令翰林待制耶律绍文为宣勘官问伦知达兰罪否伦对不知又问无一言及嵗币反求割地汝但知有元帅岂知有上国耶伦曰比萧哲以国书许归梓宫太母及河南地天下皆知上国寻海上之盟与民休息使人奉使通好两国耳绍文复曰卿留云中已无还期及贷之还曾无以报反间贰我君臣耶乃遣副使蓝公佐还议嵗贡正朔誓命等事及索河东北士民之在南者而徙伦拘于河间以待报命之至时皇后邢氏崩金人秘之　十二月李光罢光初谓可因和为自治之计故署榜不辞及秦桧议撤淮南守备夺诸将兵权光始极言金人有欵我心和不可恃备不可撤桧恶之光复折桧于帝前曰观桧之意是欲壅蔽陛下耳目盗弄国权怀奸误国不可不察桧大怒光遂求去
　　十年春正月丙戌遣工部侍郎莫将等使金充迎防梓宫奉迎两宫使　五月己夘金乌珠萨里罕分道南侵乌珠以归河南陜西地为非计而张通古又言宋置戍河南请及其部置未定当议收复鄂特本然之及诛达兰遂大阅国中兵于祁州命乌珠自黎阳趋河南萨里罕出河中趋陜西乌珠率孔彦舟等入汴遣乌禄取归德李成取河南分兵下诸郡于是东京留守路允迪等皆以城降西京留守李利用弃城走河南州县皆降萨里罕入同州趋永兴军权知军事郝逺开门纳之陜西州郡所至迎降遂进据鳯翔　秦桧闻金人叛盟以其言不讐甚惧谓给事中冯檝曰金人背盟我之去就未可卜前此大臣皆不足虑独君乡衮未测上意君其为我探之檝入见曰金人长驱犯顺势必兴师如张浚者且须以戎机付之帝正色曰宁至覆国不用此人桧闻之意遂安　秋七月丙午以王次翁防知政事秦桧荐次翁为中丞故凡可以为桧地者无不力为之及金人败盟帝下诏罪状乌珠次翁惧桧得罪因奏曰前日国是初无主议事有小变更用他相后来者未必贤而排黜异党纷纷屡月不能定愿陛下以为至戒帝深然之桧德其言遂引与同列由是桧益安据其位公论不能揺夺矣　八月贬秘阁修撰张九成等官九成等皆言和议非计秦桧恶之乃贬九成知邵州喻樗知怀宁县陈刚中知安逺县凌景夏知辰州樊光逺阆州学教授毛叔度嘉州司戸防军　九月罢诸大帅军俱还镇十一年三月金乌珠渡淮北去　时秦桧力主和议恐诸将难制欲尽收其兵权给事中范同献计于桧请除韩世忠张俊岳飞枢府则兵柄自解桧喜宻奏召三大将赴行在论功行赏于是世忠俊皆入朝飞亦后至遂拜世忠俊枢宻使飞为副使并宣押至枢府治事俊知桧欲罢兵首请以所部御前且力赞和议桧大喜遂罢三宣抚司以其兵御前遇出师取防　九月莫将还自金乌珠欲议和莫将久留于金乃纵之归以道意秦桧遂奏遣刘光逺为通问使　冬十月壬午以魏良臣为金国禀议使时乌珠遣刘光逺还欲得官尊望著者为使秦桧乃奏遣良臣　十一月辛丑金乌珠以萧毅邢具瞻为审议使与魏良臣偕来壬子萧毅等入见议以淮水为界求割唐邓二州及陜西余地嵗币银绢各二十五万仍许归梓宫太后帝悉从其请定议和盟誓乙夘以何铸佥书枢宻院事充金国报谢进誓表使庚申命宰执及议誓官告天地社稷何铸奉誓表往表畧曰臣构言今来画疆以淮水中流为界西有唐邓州割属上国自邓州西四十里并南四十里为界属邓四十里外并西南尽属光化军为敝邑沿边州城既蒙恩造许备藩方世世子孙谨守臣节毎年皇帝生辰并正旦遣使称贺不絶嵗贡银绢二十五万两匹自壬戌年为首毎春季搬送至泗州交纳有渝此盟明神是殛坠命亡氏踣其国家臣今既进誓表伏望上国早降誓诏庶使敝邑永为慿焉毅辞帝谕曰若今嵗太后果还自当谨守誓约如今嵗未也则誓文为虚设　十二月乙亥何铸至汴见乌珠遂如防宁见金主且趣割地寻复遣使来求商州及和尚方山二原遂命周聿郑刚中等分画京西唐邓二州陜西商秦之半以畀金止存上津丰阳天水三县及陇西成纪余地弃和尚方山二原以大散闗为界于是宋仅有两浙两淮江东西湖南北西蜀福建广东西十五路而京西南路止有襄阳一府陜西路止有阶成和鳯四州凡有府州军监一百八十五县七百三金既画界建五京置十四总管府凡十九路其间散府九节镇三十六守御郡二十二刺史郡七十三军十有六县六百三十二　初邵隆在商州十年披荆榛瓦砾以为治招徕流散屡败金人值和议成割商与金隆甚怏怏徙知金州尝以兵出敌境秦桧恨之徙知叙州桧隂使人酖杀之
　　十二年二月癸巳何铸还自金初萧毅至临安帝曰朕有天下而养不及亲徽宗无及矣今立信誓明言归我太后朕不耻和不然朕不惮用兵及何铸曹勋往召至内殿谕之曰朕北望庭闱无泪可挥卿见金主当曰慈亲之在上国一老人耳在本国则所系甚重以至诚説之庶彼有感铸至金首以太后为请金主曰先朝业已如此岂可辄改曹勋再三恳请金主乃许之遂遣铸还许归徽宗及郑后邢后之丧与帝母韦氏　夏四月金遣左宣徽使刘筈以衮冕圭册册帝为大宋皇帝　秋七月壬午皇太后韦氏至自金后有智虑初闻金人许还三梓宫后恐其反覆呼役者毕集然后起攒宫时方暑金人惮行后虑有他变乃阳称疾须秋凉进发已而称贷于金使得黄金三千两以犒其众由是途中无虞后将南旋渊圣卧车前泣曰归语九哥与丞相我得太乙宫使足矣他不敢望也后许之且与誓而别及归帝至临平奉迎见后喜极而泣后至临安入居慈宁宫始知朝议遂不敢述渊圣车前之语己丑帝易缌服奉迎徽宗及显肃懿节二后梓宫奉安于龙德别宫　九月乙巳以和好成加秦桧太师封魏国公先三年通和赦河南新复州军乌珠读赦文谓不归德其国遂指为衅以起兵至是桧惧当制者不能悦金遂属其党程克俊为文曰上穹悔祸副生灵愿治之心大国行仁遂子道事亲之孝可谓非常之盛事敢忘莫报之深恩而况申遣使轺许敦盟好来存殁者万余里慰契濶者十六年礼备送终天啓固陵之吉壤志伸就养日承长乐之慈顔于是邮传至四方遗黎读之有泣下者　甲寅遣使如金沈昭逺贺生辰杨愿贺正旦贺礼俱用金茶器千两银酒器万两锦绮千匹金循契丹例不欲两接使人故并遣使嵗如之　冬十月以皇太后回銮进封秦桧为秦魏两国公桧以封两国与蔡京同辞不拜
