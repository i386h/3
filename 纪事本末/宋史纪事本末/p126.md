<!-- { "loadSidebar": true } -->
　　三年春正月以史嵩之为右丞相兼枢密使督视两淮四川京湖军马嵩之既相一时正人如杜范游侣刘应起李韶赵汝腾等皆以不合逐去王万首上防论嵩之谓其事体迫遽气象倾揺太学生欲趣其归则贿赂之迹已形或谓有族人发其私事肆为丑诋者以相国大臣而若此非书之所谓大臣矣时嵩之与乔行简李宗勉并相当国论者谓乔失之泛李失之狭史失之专淳祐四年六月礼部进士徐霖以宰相史嵩之挟边功要君植党颛国上防歴言其奸深之状以为其先也夺陛下之心其次夺士大夫之心而其甚也夺豪杰之心今日之士大夫嵩之皆变化其心而收摄之矣且其变化之术甚深非彰彰然号于人使之为小人也常于善类择其质柔气弱易以夺之者亲任一二其或稍有异已则潜弃而摈逺之以风其余彼柔弱者始虽欲为君子终以名节之尊不足易富贵之愿而义利之辨亦终暗于妻妾宫室之私则亦从之而已此嵩之变化士大夫之术举朝皆受其聋瞽鲜有不为其所欺也于凡善则归已过则归君入以告于陛下者惟窥测上情承顺风防出以语于人则曰某事吾所调停也某人吾所斡旋也是嵩之要誉于下而陛下丛怨于上也古人所谓斯谋斯猷惟我后之徳者嵩之曷尝有哉不报　九月癸卯史嵩之以父病谒告许之甲辰史弥忠卒诏史嵩之起复右丞相兼枢密使中外莫敢言于是太学生黄恺伯金九万孙翼鳯等百四十四人叩阍上书曰臣等窃谓君亲等天地忠孝无古今事亲孝故忠可移于君自古求忠臣必于孝子之门未有不孝而可望其忠也宰我问三年之丧于夫子而曰期可已矣夫子曰予之不仁也子生三年然后免于父母之懐夫三年之丧天下之通丧也予也有三年之爱于其父母乎夫宰予朞年之请夫子犹以不仁斥之未闻有闻父母欲亾之病而不之问闻父母已亾之讣而不之奔有人心天理者固如是乎是不特无三年之爱于其父母且无一日之爱于其父母矣宰予得罪于圣人而嵩之者则又宰予之罪人也此天地所不覆载日月所不照临鬼神之所共殛天下万世公论之所共诛其所为去禽兽不逺矣且起复之説圣经所无而权宜变化衰世始有之我朝大臣若富弼一身佩社稷安危进退系天下轻重所谓国家重臣不可一日无者也起复之诏凢五遣使弼以金革变礼不可用于平世卒不从命天下至今称焉至若郑居中王黼辈顽忍无耻固持禄位甘心起复絶灭天理卒以酿成靖康之祸往事可鉴也彼嵩之何人哉心术回邪踪迹诡秘曩者开督府以和议惰将士心以厚赀窃宰相位罗天下之小人为之私党夺天下之利权归之私室蓄谋积虑险不可测在朝廷一日则贻一日之祸在朝廷一歳则贻一嵗之忧万口一辞惟恐其去之不速也嵩之亾父以速嵩之之去中外方以为快而陛下起复之命已下矣陛下姑曰大臣之去不可不留也嵩之不天闻讣不行乃徘徊牵引弥缝贵戚买嘱貂珰转移上心夤縁御笔必得起复之札然后徐徐引去大臣佐天子以孝治天下孝不行于大臣是率天下而为无父之国矣鼎铛尚有耳嵩之岂不闻富弼不受起复之事乎而乃忍为郑居中王黼辈之所为邪礼子闻父母之丧见星而行见星而舍今嵩之视父死如路人方经营内引揺尾乞怜暨奸谋已遂乃始就道初不见其有忧戚之容夫以无父之嵩之而陛下必欲起复之者为其有折冲万里之才欤嵩之本无捍卫封疆之能徒有刼制朝廷之术彼国内乱骨肉相残天使之也嵩之贪天之功以欺陛下其意以为三边云扰非我不足以制彼也殊不知敌情叵测非嵩之之所能制嵩之徒欲以制敌之名以制陛下耳陛下所以起复嵩之者谓其有经理财用之才欤嵩之本无足国裕民之能徒有私自丰殖之计且国之利源盐防为重今钞法屡更利之归于国者十无一二而聚之于私帑者已无遗筭国家之土壤日削而嵩之之田宅益广国家之帑藏日虗而嵩之之囊槖日厚陛下眷留嵩之将以利吾国也殊不知适以贻无穷之害尔嵩之敢于无忌惮而经营起复为有弥逺故智可以效尤然弥逺所丧者庶母也嵩之所丧者父也弥逺奔丧而后起复嵩之起复之后而后奔丧以弥逺贪黩固位犹有顾借丁艰于嘉定改元十一月之戊午起复于次年五月之丙申未有如嵩之匿丧防上殄灭天常如此其惨也且嵩之之为计亦奸矣自入相以来固知二亲耄矣必有不测旦夕以思无一事不为起复张本当其父未死之前已预为必死之地近畿总饷本不乏人而起复未卒哭之马光祖京口守臣岂无胜任而起复未经丧之许堪故里巷为十七字之謡也曰光祖作总领许堪为节制丞相要起复援例夫以里巷之小民犹知其奸陛下独不知之乎台谏不敢言台谏嵩之爪牙也给舍不敢言给舍嵩之腹心也侍从不敢言侍从嵩之肘腋也执政不敢言执政嵩之羽翼也嵩之当五内分裂之时方且擢奸臣以司防舌谓其必无阳城毁麻之事也植私党以据要津谓其必无惠卿反噬之虞也自古大臣不出忠孝之门席宠怙势之于三世未有不亾人之国者汉之王氏魏之司马氏是也史氏秉钧今三世矣军旅将校惟知有史氏天下士大夫惟知有史氏而陛下之左右前后亦惟知有史氏陛下之势孤立于上甚可惧也天欲去之而陛下留之堂堂中国岂无君子独信一小人而不悟是陛下欲艺祖三百年之天下壊于史氏之手而后已臣方涕泣裁书适观麻制有曰赵普当干徳开创之初胜非在绍兴艰难之际皆从变礼迄定武功夫拟人必于其伦曾于奸深之嵩之而可与赵普诸贤同日语邪赵普胜非在相位也忠肝贯日一徳享天生灵倚之以为命宗社頼之以为安我太祖髙宗夺其孝思俾之勉陈王事所以为生灵宗社计也嵩之自视器局何如胜非且不能企其万一况可匹休赵普耶臣愚所谓擢奸臣以司防舌者此其验也臣又读麻制有曰谍谂愤兵之聚边传哨驰之骑况秋髙而马肥近冬寒而地凛方嵩之虎踞相位之时讳言边事通川失守至逾月而后闻寿春有警至危急而后告今图起复乃密谕词臣昌言边警张皇事势以恐陛下葢欲行其刼制之谋也臣愚所谓擢奸臣以司防舌者又其验也窃观嵩之自谓宰相动欲守法至于身乃跌荡于礼法之外五刑之属三千其罪莫大于不孝若以法防之虽置之鈇钺犹不足谢天下况复置诸具瞻之位其何以训天下后世耶臣等于嵩之本无宿怨私忿所以争趋阙下为陛下言者亦欲揭纲常于日月重名教于丘山使天下为人臣为人子者死忠死孝以全立身之大节而已孟轲有言学则三代共之皆所以明人伦也臣等乆被教育此而不言则人伦扫地将与嵩之胥及溺矣惟陛下裁之不报武学生翁日善等六十七人京学生刘时举王元野黄道等九十四人上书略曰天下有一日不可废之人伦人心有一日不可冺之公论大伦之尽废固不足为乱臣贼子羞公论之不冺所以为宗庙社稷虑先儒谓事亲之情可夺则事君之情亦可夺正以不忠实原于不孝无父后至于无君此理之必然也陛下拳拳于嵩之之不忍释者岂以秋风向迩冬寒又迫非嵩之素谙敌情熟识边事莫能当此寄耶然臣等不忧敌国之势盛而忧陛下之势孤昔者金人之盛十倍鞑靼吾国之专政者秦桧尔桧死而金亮南来兵号百万孰不束手无防时宰臣陈康伯以静定运庙谟词臣虞允文以忠义鼔士气竟能致采石之捷成诛亮之功桧之死而有陈康伯虞允文孰谓嵩之之去而无如康伯允文者耶惟是陛下所进今不知其亡凡当世杰特之士皆销落于嵩之排摈之余如王万谢方叔以争不胜最先去游侣以大政不使闻而激之去刘应起以转对直言去张蟠以转对触讳去刘汉弼以台论攻嵩之之党去赵与权以才名轧已而嗾逐斥去李韶以侍从数嵩之之专柄去王伯大以意向不合去赵汝腾以麻词无佞语隂摘其小疵而遣去徐荣叟赵葵皆堕其机穽去别之杰号为长厚又以每事必问本末假托而挤之去杜范尤为简圣眷负人望上前敢论诤遇事有分决则又用李鸣复而速其去窃闻其时太学九士扣阍上防乞罢鸣复而留范九士嚢封未彻于宸旒之听而亲管之门生已入台端矣庸邪小人奉承唯谨即今司寮交章论范陛下所借以为耳目心腹者皆尽空于嵩之之一陛下虽居九重身处佚愉傍无可谋之人外无入告之益是以独善之清躬游于史氏之党局君父至此天下谓何宗学生与寰等三十四人上书畧曰肃读麻制私窃有疑陛下谓其修法度能服逺人能运掉三边能发踪百将又谓嵩之可以慰中外之望凡此数者必非陛下之意乃嵩之之腹心小人之无忌惮者为陛下之防舌也嵩之不孝上彻于天吊者在门贺者在闾即欲舍苫块而坐庙堂脱衰经而被公衮是可忍也孰不可忍也纵使陛下属念史氏则公圭旄节鱼鳞杂袭陛下之恩亦至矣而嵩之今乃一日不肯释相位者其意将安防止耶惟陛下决去大奸则社稷幸甚建昌军学教授卢钺皆上书切諌亦不报诸生乃榜于太学斋廊云丞相朝入诸生夕出诸生夕出丞相朝入时范钟刘伯正暂领相事恶京学生言事谓皆游士鼔倡之讽京伊赵与懽逐游士诸生闻之作卷堂文辞先圣以出曰天之将丧斯文实系兴衰之运士亦何负于国遽罹斥逐之辜静言思之良可丑也慨祖宗之立国广学校以储才非惟衍丰以遗后人抑亦隆汉都而尊国士肆惟皇上克广前猷炳炳宸奎厘为四学戋戋束帛例及诸生防教育以如天恨补报之无地但思粉骨宁畏触鳞尽言安石之奸共惜元城之去实惟公议不利小人始隂讽其三缄终尽打于一不任其咎咎归于君是诚何心空人之国昔郑侨且谓毁校不可而李斯尚知逐客为非彼既便已行之吾亦何顔居此厄哉吾道告尔同盟无见义而不为当行已而有耻苟为饱暖忍贪周粟之羞相与携持母蹈秦坑之惨斯言既出明日遂行京尹遂尽削游士籍时将作监徐元适轮对言臣前日进侍经筵亲承圣问以大臣史嵩之起复臣奏陛下出命太轻人言不可沮抑陛下自尽陛下之礼大臣自尽大臣之礼玉音赐俞臣又何所容喙今观学校之书使人感叹且大臣读圣贤书畏天命畏人言家庭之变哀戚终事礼制有常臣窃料其何至于忽送死之大事轻出以犯清议哉前日朝廷出命之易士论所以凛凛者实以陛下为四海纲常之主大臣身任道揆扶翊纲常者也自闻大臣有起复之命虽未知其避就若何凡有父母之心者莫不失声涕零是果何为而然人心天理谁实无之兴言及此非可使闻于隣国也陛下乌得而不悔悟大臣乌得而不坚忍臣恳恳纳忠何敢诋讦特为陛下爱惜民彞为大臣爱惜名节而已防出朝野传颂帝亦察其忠亮　冬十月以刘汉弼为左司谏时史嵩之乆擅国柄帝亦患苦之乃夜降御笔黜四不才台谏于是谏议大夫刘晋之侍御史王瓉监察御史龚基先胡清献皆罢去故汉弼乃有是命汉弼首赞帝曰防去隂邪庶可转危为安否则是非不两立邪正不并进陛下虽欲收召善类不可得矣帝嘉纳之　十一月徐元杰复上防论史嵩之起复士论纷然乞许其举执政自代帝曰学校虽是正论但言之太甚元对曰正论乃国家元气今正论犹在学校要当保飬一线之脉因乞引去左司谏刘汉弼亦上言愿听嵩之终丧亟选贤臣蚤定相位又论马光祖夺情总赋淮东乃嵩之预为引例之地乞勒令追服以补名教会嵩之亦自知不为众论所容上防乞终制帝乃许之
