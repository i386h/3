<!-- { "loadSidebar": true } -->
　　七年三月金主珣遣使来督嵗币　五月金主珣迁都于汴遣使来告　秋七月起居舍人真德秀上疏请罢金嵗币其畧曰女真以鞑靼侵陵徙居于汴此吾国之至忧也葢鞑靼之图灭女真犹猎师之志在得鹿鹿之所走猎必从之既能越三关之阻以致燕岂不能絶黄河一带之水以趋汴使鞑靼遂能如刘聪石勒之盗有中原则疆场相望便为邻国固非我之利也或如耶律德光之不能即安中土则奸雄必将投隙而取之尤非我之福也今当乗彼之将亡亟图自立之策不可幸彼之未亾姑为自安之计也夫用忠贒修政事屈羣策收众心者自立之本训兵戎择将帅缮城池饬戍守者自立之具以忍耻和邻为福以息兵忘战为常积安边之金缯饰行人之玉帛女真常存则用之女真强敌更生则施之强敌此茍安之计也陛下不以自立为规模则国势日削人心日偷虽弱敌仅存不能无外忧葢安危存亾皆所自取若夫当事变方兴之日而示之以可侮之形是堂上召兵户内延敌也防臣区区窃所深虑反覆数千言帝纳之遂罢金嵗币　八月癸夘金国复来督嵗币
　　八年十一月复遣使如金贺正旦刑部侍郎刘钥等及太学诸生言其不可不报真德秀复上奏曰金自南迁其势日蹙鞑靼西夏东岀潼关深入许郑攻围都邑逰骑布满山东而金以河南数州之地抗西北方张之师加以羣盗纵横叛者四起危急如此不亾何待臣谨按国史女真叛辽在政和甲午其灭辽也在宣和己巳而犯中原即于是年之冬今日天下之势何以异政宣之时陛下亦宜以政宣为监夫以皇皇钜宋八叶重光至于政宣燕安湛溺之余纪纲荡然无一足恃本根既拨枝叶从之于是女真得以逞其锋镝攻陷我都城倾覆我社稷刼迁我二圣荼毒我烝民自开辟以来强敌之祸未有若是之酷也臣尝论政宣致祸之由其失有十自蔡京倡丰亨豫大之説王黼开应奉享上之门专以滛侈蛊上心奢靡蠧国用土木之功穷极盛丽花石之贡毒遍江南甚至内庭曲宴出女乐以娱羣臣大臣入侍饰朱粉以供戏笑于是荒嬉无度而朝政大坏矣其失一也自童贯高俅迭主兵柄教阅训练之事尽废上下阶级之法不行溃败者不诛而招以金帛死敌者不防而诬以逃亡于是赏罚无章而军政大坏矣其失二也政宣之失灾异数见火星如月徐徐南行日黯无光汹汹欲动赤氛犯斗水冒都城当时羣臣恬不知警方且以怪孽为嘉祥变异为休证此上不畏天戒其失三也政宣之际以言为讳张根论征敛之烦防官安置李纲论大水之变逺谪监征于是荐绅不敢言矣邓肃以进诗讽谏屏出太学朱梦説以冒言宦寺窜斥偏州于是布衣不敢言矣钤结成风驯致祸败此下不防人言其失四也政宣用事之臣专以毁忠忌贒为事凢累朝老成之望当代鸿硕之材不以奸党废则以邪等斥不以曲学贬则以异论逐排沮挫揠之余举国无君子矣虽欲久安得乎其失五也开国承家小人勿用而难壬人逺人率服政宣之世京黼继尸宰柄卞攸滥厠枢庭其翺翔台省布列馆殿非歌颂书生即膏粱子弟非奴事阉尹即翼附权臣更引迭援在廷皆小人矣虽欲勿危得乎其失六也记曰四方有败必先知之此之谓民之父母政宣小人颛为防蔽以欺上聴刘法败死西陲而童贯乃以捷闻方腊破东南六郡而王黼匿不以告郭药师反形已露而边臣掩覆于外女真尅期入举而大臣讳晦于中上下相防稔成大患至敌兵济河而朝廷犹未之觉其失七也书曰民惟邦本本固邦宁政宣小人专务聚敛以揺根本朱勔以贡奉扰浙右李彦以括田困京东蔡京改盐钞法而比屋叹息王黼创免夫钱而诸路骚动人不聊生散为盗贼虽防外患亦必有萧墙之忧其失八也诗曰无兢维人四方其训之古者以一事寝敌谋片言折外侮政和初遣使觇国而童贯实行辽之君臣相顾窃笑已有南朝无人之讥北事既兴遂付戎律以仆之材当元戎之任节制不明诸将无所禀畏庸懦不武敌师得以慿陵未几副之以蔡攸易之以谭其为驽怯又益甚焉于是女真知中国之无人而异志兴矣此授任非材其失九也昔子产以蕞尔之郑﨑岖强国间区区一环宜无爱于晋而子产则曰大国之人令于小邦而皆获其求将何以给之一共一否为罪滋大大国之求无礼以斥之何餍之有卒不与秦求地于赵赵欲与之虞卿曰王之地有尽而秦之求无已以有尽之地而给无已之求其势必无赵矣赵用其计而秦不能加葢有国者不幸与强敌为邻当有以服其心而不当狥其欲方女真欲辽国交虽能每战辄克然视吾中国之尊如髙山大海未易测其雄深何敢遽有他志不幸奸臣庸夫希功寡谋惟恐无以顺适其意彼方邀吾嵗币则与以契丹旧数而不辞邀吾燕地税赋则予以银绢百万而不靳至于索犒师则许以犒师欲贷粮则许以贷粮一事方酬而一事已生前请未塞而后请复起一切顺承无敢或戾而南牧之师已侵寻于境上矣葢强敌徴求本无餍足徒知狥其欲而无以服其心其祸固应尔也或者惟以纳张防结伊都为造衅之由而不知召侮取轻其渐非一虽防结纳之事其能保盟约之不寒乎此处置失宜其失十也今一人忧勤恭俭无愧仁祖之风而羣臣盘乐怠傲乃有宣和之习东南民力耗于军饷者十八而士卒穷悴常有不饱之嗟灾异频仍修省之实未覩言路壅塞谠直之士弗容君子非不叅用而正论未尝获伸小人非不欲远而谗谄犹或得志防蔽之风日炽聚敛之政日滋此失未除臣恐后之视今犹今之视昔也虽然臣外有司也其于内事不敢尽言独请为陛下深陈所以待外国者臣观鞑靼之在今日无异昔者女真方兴之时一旦与吾为邻亦以祖述女真已行之故智葢女真尝以燕城归我矣今独不能还吾河南之地以观吾之所处乎受之则享虚名而召实祸不受则彼得以陵寝为辞仗大义以见攻女真尝与吾通好矣今独不能卑词遣使以观吾之所启乎从之则要索无厌岂能满其溪壑之欲不从则彼得借口以开衅端度彼之情必出于此不可不预图以应之也昔晋季之乱江左粗安者以诸雄并争莫能相一故吾得以偷旦夕之安及苻坚既灭慕容旋启吞晋之谋元魏已并拓跋遂萌饮江之志今新敌鸱张尽有河朔杨刘羣盗人皆服从臣恐今日之形势未可如晋世江左茍安之计也昔孙氏以区区之吴能当强大之魏者其君臣能相与策励也今国家幅员万里带甲百万江汉为池岂下于吴陛下任九庙之托固不可付安危于度外养成深患也因以五不可为献一曰宗社之耻不可忘言国家之于金国葢万世必报之讐髙宗孝宗值其方强不得已以太王自处而以勾践望后人今天亾我讐近在朝夕诚能以待敌之礼而遇天下之豪杰以遗敌之费而厉天下之甲兵人心张士气自倍亦何惮于彼而犹事之哉且重于絶彼者畏召怨而启衅也然能不召怨于亾敌而不能不启衅于新敌权其利害孰重孰轻臣愿陛下勉勾践之良图惩谢之失策则王业兴隆可冀也二曰比邻之患不可轻言鞑靼及山东之盗茍得志而邻于吾莫大之忧也愿朝廷毋轻二患日夜讲求攻守之策以逆杜窥觊之心三曰幸安之谋不可恃言今之议者大抵以金国之存亡为我欣戚闻危蹙之报则冀其非实得安静之耗则幸其必然是犹以朽壤为垣而望其能固藩卫也愿陛下励自强之志恢立武之经毋以敌存为喜敌亾为畏则大势举矣四曰导谀之言不可听言今边事方殷正君臣戒惧之日而缙绅大夫工为谀説或以五福足恃为言夫乾象告愆迩日尤甚其可恃防纬不经之説而忽昭昭之儆戒乎惟陛下监天人之相因察谀佞之有害益修其本以格天休宗社之庆也五曰至公之论不可忽言公论国之元气也元气痞鬲不可以为人公论堙郁不可以为国深惟今日实公论屈伸之机朝廷之上若以言者为爱君为报国无猜忌之意而有听用之诚则公论自此愈伸若以言者为沮事为徼名无听用之诚而有猜忌之意则公论自此复屈夫公论伸屈乃治乱存亡之所由分故臣于篇终反覆极言惟陛下亮臣愚忠也不报
　　十年二月陈伯震还自金金主谓之曰闻息州南境有盗此乃彼界饥民沿淮为乱耳宋人何故攻我葢欲以为用兵之端也　夏四月金人分道入侵初金有王世安者献取旴楚州之策金主以为淮南招抚使遂有南侵之谋珠格高琪复劝金主侵宋以广疆土金主始犹不然至是命乌库哩庆夀完顔萨布帅师南侵遂渡淮犯光州中渡镇执防塲官盛允升杀之庆夀分兵犯樊城围枣阳光化军别遣完顔阿林入大散关以攻西和阶成州朝廷闻之诏京湖江淮四川制置使赵方李珏董居谊俱便宜行事以御之先是金右司谏许古上防请遣使与宋议和则鞑靼闻之亦将敛迹不宜用兵以益敌金主即命古草议和牒文既成示叅政高汝砺汝砺言有哀祈之意徒示防弱无足取者议遂寝平章政事胥鼎亦切谏南侵有六不可髙琪不从金主以南北用兵西夏复扰财匮兵弱为忧集百官议守御之策髙琪心忌之有所言皆不用　五月金人犯襄阳枣阳赵方语其子范葵曰朝廷和战未定观此益乱人意吾策决矣惟有提兵临边决战以报国耳遂抗疏主战因亲徃襄阳檄扈再兴陈祥钤辖孟宗政等御之仍增戍光化信阳均州以聨声势金人来自团山势如风雨兴等分三阵设伏以待既至兴佯却金人逐之宗政与祥合左右两翼掩击之金人三面受敌大败血肉枕籍山谷间寻报枣阳围急宗政午发岘首迟明抵枣阳驰突如神金人大骇宵遁方闻捷大喜以宗政权知枣阳军未几京湖将王辛刘世兴亦败金兵于光山随州金人乃去　六月赵方请以伐金诏天下乃下诏畧曰朕励精更化一意息民知郑蛇之有妖天厌久矣方秦鹿之既失人竞逐之岂不知机防可乗讐耻未复念甫申于信誓实重起于兵端若能立非常之勲则亦有不次之赏遂传檄诏谕中原官吏军民　十二月金完顔赟以步骑万人犯四川破天水军守臣黄炎孙遁金人攻白环堡破之统制刘雄弃大散关遁
