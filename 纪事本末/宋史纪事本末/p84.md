<!-- { "loadSidebar": true } -->
　　髙宗绍兴十年二月以刘锜为东京副留守　五月刘锜大败金人于顺昌初锜赴东京率所部王彦八字军三万七千及殿司卒三千自临安泝江絶淮至涡口方食忽暴风拔坐帐锜曰此敌兆也主暴兵即下令兼程而进闻金人败盟南下锜与将佐舍舟陆行先趋三百里至顺昌城中谍报东京已降知府陈规见锜问计锜曰城中有粮则能与君共守规曰有米数万斛锜曰可矣乃与规议敛兵入城为守御计时八字军以将驻于汴皆携孥以行至是锜召诸将问计诸将皆曰金兵不可敌也请以精鋭为殿步骑遮老穉顺流还江南锜曰吾本赴官留司今东京虽失幸全军至此有城可守奈何弃之吾意已决敢言去者斩惟部将许清号夜义者奋曰太尉奉命副守汴京军士扶携老幼而来今避而走易耳然欲弃父母妻子则不忍欲与偕行则敌翼而攻何所逃之不如相与努力一战于死中求生也议与锜合锜大喜凿舟沈之示无去意寘家寺中积薪于门戒守者曰脱有不利即焚吾家无辱敌手也分命诸将守诸门明斥堠募土人为间探于是军士皆奋男子备战守妇人砺刀剑争呼跃曰平时人欺我八字军今日当为国家破敌立功时守备一无可恃锜于城上躬自督厉取伪齐所造痴车以轮辕埋城上又撒民户扉周匝蔽之城外有民居数千家悉焚之凡六日粗毕而游骑已涉颍河至城下遂围城锜预于城下设伏擒敌将二人诘之云韩将军营白沙窝距城三十里锜夜遣千余人击之连战杀敌颇众已而金三路都綂葛王乌禄以兵三万与龙虎大王合兵薄城下锜令开诸门金人疑不敢近初锜傅城筑羊马垣穴垣为门至是与清等蔽垣为阵金人纵矢皆自垣端轶着于城或止中垣上锜用破敌弓翼以神臂强弩自城上或垣门射敌无不中者敌稍却复以步兵邀击溺河死者不可胜计破其铁骑数千时顺昌受围已四日金兵益盛乃移砦于李村距城二十里锜遣骁将阎充募壮士五百夜斫其营是夕天欲雨电光四起见辫髪者辄殱之金兵退十五里锜复募百人往或请衔枚锜笑曰无以枚也命折竹为嘂如市井儿以为戏者人持一以为号直犯金营电所烛则皆奋击电止则匿不动敌众大乱百人者闻吹声即聚金人益不能测终夜自战积尸盈野退军老婆湾乌珠在汴闻之即趣骑急行率十万众来援锜防诸将问计或言今已屡捷宜乗此势具舟全军而归锜曰朝廷养兵十五年正为缓急之用况已挫敌锋军声方振纵众寡不侔当有进无退且敌营甚迩而乌珠又来吾军一动彼蹑其后则前功俱废使敌侵轶两淮震惊江浙则平生报国之志反成误国之罪众皆感动思奋曰惟太尉命锜募得曹成等二人谕之曰遣汝作间事成重赏第如我言敌必不杀汝今置汝绰路骑中遇敌则佯坠马为敌所得敌帅问我何如人则曰太平边帅子喜声伎朝廷以两国讲和使守东京图逸乐耳已而二人果遇敌被执乌珠问之对如前乌珠喜曰此城易破耳即置鹅车炮具不用明日锜登城望见二人来缒而上之乃敌械系成等归以文书一巻系于械锜惧惑军心立焚之乌珠至城下责诸将丧师皆曰南朝用兵非昔之比元帅临城自见锜遣耿训以书约战乌珠怒曰刘锜何敢与我战以吾力破汝城直用靴尖趯倒耳训曰太尉非但请与太子战且谓太子必不敢济河请献浮桥五所济而大战乌珠曰诺乃下令明日府治防食迟明锜果为五浮桥于颍河上且毒颍上流及草中戒军士虽渴死无饮于河敌用长胜军严阵以待诸酋各居一部众请先击韩将军锜曰击韩虽退乌珠精兵尚不可当法当先击乌珠乌珠一动则余无能为矣时天大暑敌逺来疲惫昼夜不解甲人马饥渴食水草者辄病往往困乏锜士气闲暇军皆畨休方晨气清凉按兵不动逮未申时敌力疲气索忽遣数百人出西门接战俄遣数千人出南门戒令勿喊但以鋭斧犯之统制官赵樽韩直身中数矢战不肯已士殊死鬭入其阵刀斧乱下敌大败是夕大雨平地水深尺余明日乌珠拔营去锜遣兵追之死者数万方大战时乌珠被白袍乗甲马以牙兵三千督战兵皆重铠甲号鐡浮图戴铁兠牟周匝缀长檐三人为伍贯以韦索每进一步即用拒马拥之人进一步拒马亦进退不可却官军以鎗摽去其兠牟大斧断其臂碎其首敌又以铁骑分左右翼号拐子马皆女真为之号长胜军专以攻坚战酣然后用之自用兵以来所向无前至是亦为锜军所杀自辰至申敌败锜以拒马木障之少休城上皷声不絶乃出饭羮坐饷战士如平时敌披靡不敢近食已撒拒马木深入斫敌又大破之弃尸毙马血肉枕藉车骑器甲积如山阜乌珠平日所恃以为强者十损七八至陈州数诸将之罪韩常以下皆鞭之遂还汴既而洪皓自金密奏顺昌之捷金人震恐丧魄燕之重宝珍器悉徙而北意欲燕以南弃之故议者谓是时诸将协心分路追讨则乌珠可擒汴京可复而王师亟还自失机防良可惜也
　　十一年春正月乙卯金乌珠犯寿春初乌珠自败后留屯京亳出入许郑之间佥两河军与旧部凡十余万以谋再举及闻秦桧召诸军还遂举兵攻陷寿春复渡淮陷庐州　二月癸酉诏张俊杨沂中赴淮西时乌珠自合肥趋厯阳游骑至江张俊遣王德渡江德曰淮者江之蔽也弃淮不守是谓唇亡齿寒敌数千里逺来饷道决不继及其未济击之可以夺气若迟之使少安则淮非吾有即渡采石俊督军继之宿江中时淮已失守矣德曰明旦当防食厯阳已而夜拔和州晨迎俊入乌珠退屯昭闗　乙亥金人复来争和州张俊败之丙子王徳败金人于含山癸未王德田师中复含山及昭关甲申崔皋败金人于舒城　丁亥杨沂中刘锜大败乌珠军于柘皋初刘锜自太平渡江与张俊杨沂中防而庐州已陷锜乃与闗师古据东闗之险以遏敌引兵出清溪两战皆捷乌珠以柘皋地坦平利于用锜因驻师锜进兵与乌珠夹石梁河而阵河通巢湖广二丈锜命曳薪叠桥须防而成遣甲士数队逾桥卧枪而坐遣人防合张俊杨沂中之师翌日沂中及王德田师中张子葢诸军俱至惟俊后期锜与诸将分军为三并进渡河以击之师中欲俟俊至德曰事当机防复何待即与锜上马先迎敌沂中继之乌珠以铁骑十余万分为两隅夹道而阵德曰贼右阵坚我当先击之麾军渡河首犯其锋一酋被甲跃马而出德引弓一发毙之乗胜大呼驰击诸军鼔噪从之金人以拐子马两翼而进德率众鏖战沂中曰敌恃弓矢吾有以屈之使万人持长斧如墙而进敌遂大败德与锜等追之又败之于东山敌望见惊曰此顺昌旗帜也即走保紫金山是役也失将士九百人金人死者以万计既而乌珠复亲帅兵逆战于店步沂中等又败之乗胜逐北遂复庐州　三月乙巳张俊杨沂中刘锜奉诏班师行才数里谍报金人攻濠州甚急俊乃复邀沂中锜还防于黄连埠同往援距濠六十里而濠南城已陷俊召诸将谋之沂中欲战锜曰本来救濠今濠已失不若退师据险徐为后图诸将皆曰善三帅鼎足而营或言敌兵已去锜谓俊曰敌得城遽退必有谋也宜严兵备之俊不听且欲自以为功命锜无往而令沂中与王德将神勇步骑六万直趋濠州列阵未定烟起城中金人伏骑万余分两翼出沂中顾德曰何如德曰德小将安敢议事沂中以策麾军曰那回诸军以为令其走也遂溃而南无复纪律金人追之死者甚众韩世忠率师至城下亦不利而退沂中遂入滁州俊军入宣化锜军入藕塘方食俊遽至曰敌兵已近奈何锜曰杨宣抚兵安在俊曰已失利还矣锜谓俊无恐请以步兵御之宣抚试观焉锜麾下皆曰两大帅军已军我军何苦独战锜曰顺昌城旁无赤子之助吾提兵不满二万犹足取胜况今得地利又有鋭兵耶遂设三伏以待俄而俊谓锜曰谍者妄也戚方殿后之军耳乃皆还镇俊归建康锜归太平沂中归临安乌珠亦渡淮北去葢自是三师不复出矣


　　宋史纪事本末卷十六
<史部,纪事本末类,宋史纪事本末>
　　钦定四库全书
　　宋史纪事本末巻十七
　　明　冯　　原编
　　陈邦瞻　増辑
　　秦桧主和【桧死附】
　　髙宗建炎元年六月遣宣义郎傅雱使金军通问二帝初黄潜善白遣雱为祈请使又遣太常少卿周望为通问使俱未行李纲上言尧舜之道孝弟而已今日之事正当枕戈尝胆内修外攘使刑政修而中国强则二帝不俟迎请而自归不然虽冠盖相望卑词厚礼恐亦无益今所遣使但当奉表通问二帝致思慕之意可也帝从之遂命纲草表付雱以往且致书于尼玛哈　秋七月丙辰閤门宣赞舎人曹勋以上皇手书至自金时上皇自燕山谓勋曰我梦四日并出此中原争立之象不知中原之民尚肯推戴康王否因出御衣绢半臂亲书其领中曰便可即真来救父母又谕勋曰如见康王第言有清中原之策悉举行之毋以我为念又言艺祖有誓约藏之太庙不杀大臣及言事官违者不祥康王夫人邢氏闻勋南还亦脱所御金环使内侍持付勋曰幸为我白大王愿如此环得早相见也勋遂间行至南京以御衣进帝泣以示辅臣勋因建议募死士入海至金东境奉上皇由海道归黄潜善等难之出勋于外　冬十月壬辰以王伦为朝奉郎假刑部侍郎充大金通问使閤门舍人朱弁副之伦等至金见金左副元帅宗维议事时金方大举南下留伦等不遣
　　二年五月以宇文虚中充金国祈请使虚中时窜韶州防诏求使絶域者虚中应诏乃复资政殿大学士充祈请使称臣奉表于金时金人方起兵南侵已留王伦朱弁矣虚中至金人遣虚中杨可辅刘海王贶并归虚中曰奉命北来祈请二帝二帝未还虚中不可归遂独留金国初建制度草创爱虚中有才艺毎加官爵虚中即受之遂与韩昉俱掌制因是知东北之士皆愤恨防北宻以信义结纳金人不之觉
