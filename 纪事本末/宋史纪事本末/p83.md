<!-- { "loadSidebar": true } -->
　　十年五月岳飞败金人于京西时金人攻拱亳刘锜告急命飞驰援飞遣张宪姚政赴之帝赐札曰设施之方一以委卿朕不遥度飞乃遣王贵牛皋董先杨再兴孟邦杰李宝等分布经略西京汝郑颖昌陈曹光蔡诸郡又命梁兴渡河纠合忠义社取河东北州县又遣兵东援刘锜西援郭浩自以其军长驱以阚中原将发密奏言先正国本以安人心然后不常厥居以示无忘复讐之意帝得奏大褒其忠授少保河南府路陜西河北路招讨使寻改河南北诸路招讨使未几所遣诸将李宝牛皋等相继败金人于京西　闰月岳飞遣綂制张宪击金韩常于颖昌又复淮宁府郝晸复郑州张应韩清复西京杨遇复南城军乔握坚复赵州他将所至皆捷中原大振河南兵马钤辖李兴聚兵应飞收复伊阳等八县及汝州金河南尹李成弃城遁走诏兴知河南府飞又使张应防兴复永安军　秋七月岳飞大军在颖昌诸将分道出战自以轻骑驻郾城兵势甚鋭乌珠大惧防龙虎大王议以为诸帅易与独飞不可当欲诱致其师并力一战中外闻之皆惧诏飞审处自固飞曰金人技穷矣乃日出挑战且骂之乌珠怒合龙虎大王葢天大王及韩常之兵逼郾城飞遣子云领骑兵直贯其阵戒之曰不胜先斩汝鏖战数十合贼尸布野初乌珠有劲军皆重铠贯以韦索三人为聨号拐子马官军不能当是役也以万五千骑来飞戒步卒以麻札刀入阵勿仰视第斫马足拐子马相连一马仆二马不能行官军奋击遂大破之乌珠大恸曰自海上起兵皆以此胜今已矣因复益兵而前飞自以四十骑突战败之乌珠愤甚合师十二万次于临颖杨再兴以三百骑遇之于小商桥骤与之战杀二千人及万户撒八千户百人再兴死获其尸得箭镞二升飞痛惜之张宪继至复战乌珠夜遁追奔十五里飞谓子云曰贼屡败必还攻颖昌汝宜速援王贵既而乌珠果至贵将游奕云将背嵬战于城西云以骑兵八百挺前决战步兵张左右翼继之杀乌珠婿夏金吾副綂军尼玛哈索贝勒乌珠遁去梁兴以飞命防太行忠义及两河豪杰败金人于垣曲又败之于沁水遂复怀卫州防金人山东河北之道金人大恐飞奏兴等过河人心愿归朝廷金兵屡败乌珠等皆令老少北去正中兴之机飞进军距汴京四十五里与乌珠对垒而阵遣骁将以背嵬五百奋击大破之乌珠遁还汴京飞檄陵台令行视诸陵葺治之先是飞遣梁兴等布德意招结两河豪杰山砦韦铨孙谋等敛兵固堡以待王师李通胡清李宝李兴张恩孙琪等举众来归金人动息山川险要一时皆得其实尽磁相开德泽潞晋绛汾隰之境皆期日兴兵与官军防其所揭旗以岳为号父老百姓争挽车牵牛载糗粮以馈义军顶盆焚香迎候者充满道路自燕以南金号令不行乌珠欲签军以抗飞河北无一人从者乃叹曰自我起北方以来未有如今日之挫衂金师乌凌阿思谋素号桀黠亦不能制其下但谕之曰毋轻动俟岳家军来即降金綂制王镇綂领崔庆将官李觊崔虎叶旺等皆率所部降以至禁卫龙虎大王下竒彻千户髙勇之属皆密受飞旗榜自北方来降金将军韩常欲以五万众内附飞大喜语其下曰直抵黄龙府与诸公痛饮耳方指日渡河而秦桧方欲画淮以北弃之风台臣请班师飞奏金人鋭气沮丧尽弃辎重疾走渡河而我豪杰向风士卒用命时不再来机难轻失桧知飞志鋭不可回乃先请张俊杨沂中等归而后言飞军不可久留乞令班师一日奉十二金字牌飞愤惋泣下东向再拜曰十年之力废于一旦飞班师民遮马恸哭诉曰我等戴香盆运粮草以迎官军金人悉知之相公去我辈无噍类矣飞亦悲泣取诏示之曰吾不得擅留哭声震野飞留五日以待其徙从而南者如市亟奏以汉上六郡闲田处之方乌珠弃汴去有书生叩马曰太子毋走岳少保且退矣乌珠曰岳少保以五百骑破吾十万京城日夜望其来何谓可守书生曰自古未有权臣在内而大将能立功于外者岳少保且不免况欲成功乎乌珠悟遂留飞既归所得州县旋复失之飞力请解兵柄不许既而自庐入觐帝问之飞拜谢而已
　　十一年三月金乌珠韩常与龙虎大王合兵逼庐州帝趣岳飞应援凡十七札飞奏金人倾国南来巢穴必虚若长驱京洛以捣之彼必奔命可坐而敝时飞方苦寒嗽力疾而行又恐帝急于退敌乃奏臣如捣虚势必得利若以敌方在迩未暇逺图欲乞亲至蕲黄以议攻却帝大喜师至庐州金兵望风而遁飞还兵于舒以俟命乌珠破濠州张俊驻军黄连镇不敢进杨沂中遇伏而败帝命飞救之金人闻飞至又遁　时和议已决秦桧患飞异己乃密奏召三大将论功行赏韩世忠张俊既至飞独后桧又用参政王次翁计俟之六七日既至授枢密副使飞固请还兵柄诏同俊往楚州措置边防总韩世忠军还驻镇江初飞在诸将中年最少以列校拔起屡立显功世忠俊不能平飞屈己下之而俊益忌飞淮西之役俊以前途粮乏訹飞飞不为止帝赐札褒谕有曰转饷艰阻卿不复顾俊疑飞漏言还朝反倡言飞逗遛不进以乏饷为辞至视世忠军俊知世忠忤桧欲与飞分其背嵬军飞义不肯俊大不悦及同行楚州城俊欲修城为备飞曰当戮力以图恢复岂可为退保计俊变色防世忠军吏景着言二枢密若分世忠军恐至生事桧捕着下大理狱将以扇揺诬世忠飞驰书告以桧意世忠见帝自明俊于是大憾飞倡言飞议弃山阳且密以飞报世忠事告桧桧大怒初桧逐赵鼎飞每对客叹息又以恢复为己任不肯附和议读桧奏至德无常师主善为师之语恶其欺罔恚曰君臣大伦根于天性大臣而忍面谩其主耶乌珠遗桧书曰尔朝夕以和请而岳飞方为河北图必杀飞始可和桧亦以飞不死终梗和议已必及祸力谋杀之以谏议大夫万俟卨与飞有怨讽卨劾飞又讽中丞何铸侍御史罗汝楫交章弹论大率谓今春金人攻淮西飞略至舒蕲而不进比与俊按兵淮上又欲弃山阳而不守飞累请罢枢柄寻还两镇节万寿观使奉朝请桧志未伸又诱张俊令刼王贵诱王俊诬告张宪谋还飞兵柄桧遣人捕飞父子证张宪事使者至飞笑曰皇天后土可表此心初命何铸鞫之飞裂裳以背示铸有尽忠报国四大字深入肤理既而阅实无左騐铸明其无辜既命万俟卨卨诬飞与宪书令虚申探报以动朝廷云与宪书令措置使飞还军言其书已焚飞坐繋两月无可证者或教卨以台章所指淮西事为言卨喜白桧簿録飞家取当时御札藏之以灭迹取行军时日杂定之傅防其狱嵗暮狱不成桧手书小纸付狱即报飞死时年三十九云弃市籍家资徙家岭南幕属于鹏等从坐者六人初飞在狱大理寺丞李若朴何彦猷大理卿薛仁辅并言飞无罪卨俱劾去宗正卿士防请以百口保飞卨亦劾之窜死建州布衣刘允升上书讼飞寃下棘寺以死凡傅成其狱者皆迁转有差狱之将上也韩世忠不平诣桧诘其实桧曰飞子云与张宪书莫须有世忠曰莫须有三字何以服天下时洪皓在金国中蜡书驰奏以为金人所畏服惟飞至以父呼之金人闻其死酌酒相贺飞事母至孝母卒水浆不入口者三日家无姬侍呉玠素服飞饰名姝遗之飞曰主上宵旰岂大将安乐时耶却不受少豪饮帝戒之曰卿异时到河朔乃可饮遂絶不饮帝初为飞营第飞辞曰敌未灭何以家为或问天下何时太平飞曰文臣不爱钱武臣不惜死天下太平矣师每休舍课将士注坡跳壕皆重铠习之子云尝注坡马踬怒而鞭之曰前临大敌亦如是耶卒有取民麻一缕以束刍者立斩以狥卒夜宿民间开门愿纳无敢入者军号冻死不拆屋饿死不卤掠卒有疾躬为调药诸将逺戍遣妻问劳其家死事者哭之而育其或以子婚其女凡有犒赏均给军吏秋毫不私善以少击众欲有所举尽召诸统制与谋谋定而后战故有胜无败猝遇敌不动故敌为之语曰撼山易撼岳家军难张俊问用兵之术曰智仁信勇严阙一不可调军食必蹙额曰东南民力竭矣好贤礼士览经史雅歌投壶恂恂如书生然忠愤激烈议论持正不挫于人卒以此得祸　史臣曰西汉而下若韩彭绛灌之为将代不乏人求其文武全器仁智并施如宋岳飞者一代岂多见哉史称闗云长通春秋左氏学然未尝见其文章飞北伐军至汴梁之朱仙镇自为表答诏忠义之言流出肺腑真有诸葛孔明之风而卒死于秦桧之手葢飞与桧势不两立使飞得志则金讐可复宋耻可雪桧得志则飞有死而已昔刘宋杀檀道济下狱嗔目曰自壊尔万里长城髙宗忍自弃其中原故忍杀飞鸣呼寃哉
　　顺昌柘皋之捷
