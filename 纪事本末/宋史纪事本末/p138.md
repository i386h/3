<!-- { "loadSidebar": true } -->
　　端宗景炎二年春正月元兵破汀关文天祥欲据城拒敌汀守黄去疾闻车驾航海拥兵有异志天祥乃移军漳州时赵孟濚等军还惟吴浚不至未几浚与去疾降元　二月元兵入广州遂陷广东诸郡　吴浚既降元因至漳州说文天祥降天祥责以大义斩之　元兵引还留潜说友为福州宣慰使王积翁副之时北方有警元主召诸将班师凡诸将及淮兵在福安者命李雄綂之　三月文天祥复梅州　陈瓒起兵复兴化军瓒文龙从子也举兵诛林华复其城　夏四月广东制置使张镇孙复广州　五月张世杰复潮州文天祥引兵自梅州出江西吉赣兵皆会之遂复会昌县　淮人张徳兴与淮西野人原寨刘源等起兵兴复司空山民傅髙举兵应之遂复黄州夀昌军用景炎正朔元贾居贞使湖北宣慰使郑鼎将兵拒之鼎言鄂之大姓皆与髙通请先除之以絶祸本居贞不可鼎将行留其所善部将曰闻吾还军汝举烽城楼内外合发当尽杀城中大姓鼎与徳兴遇于樊口战败溺死　六月辛酉文天祥败元军于雩都　秋七月文天祥遣赵时赏等分道复吉赣诸县遂围赣州衡山人赵璠抚州人何时皆起兵应之　乙巳张世杰以元军既退自将淮兵讨蒲夀庚时汀漳诸剧盗陈吊眼及许夫人所统诸峒畬贼皆会兵势稍振夀庚闭城自守世杰遂传檄诸路陈瓒起家丁民义五百人应世杰世杰遣将髙日新复邵武军　淮兵在福州者谋杀王积翁以应张世杰事觉皆为积翁所杀　八月元李恒遣兵援赣而自将攻文天祥于兴国天祥不意恒猝至遣兵战钟歩不利时邹防聚兵数万于永丰天祥引兵就之防防兵先溃恒追天祥至万石岭及之巩信以短兵接战恒骇其以寡敌众疑有伏敛兵不进信坐巨石余卒侍左右箭雨集屹不动恒从间道就视之创被体而死不仆天祥至空阬兵溃赵时赏坐肩舆后元军问为谁时赏曰我姓文众以为天祥禽之恒遍求俘虏人识认有曰此赵督防时赏也天祥由是得与杜浒邹防乗骑逸去至循州散兵颇集天祥妻子及幕僚客将皆被执时赏至隆兴奋骂不屈僚属有系累至者辄麾去云小小佥防官耳执之何为得脱者甚众临刑刘洙颇自辩时赏叱曰死耳何必然于是被执者皆死恒送天祥妻子家属于燕二子死于道九月戊申元将伊徳黙色陷邵武军入福州帝舟次广之浅湾　元主诏托尔楚与李恒吕师防等以歩卒入大庾岭防固岱索多蒲夀庚及元帅刘深等以舟师下海合追二王　张世杰使谢洪永进攻泉州南门不利蒲夀庚复阴赂余军攻城不力得间道求救于索多至是索多来援世杰解围还浅湾　元遣昻吉尔等将兵袭司空山寨破之黄州复陷杀张徳兴执其三子以去傅髙变姓名出走寻被获死之　冬十月以陆秀夫同佥书枢密院事秀夫之谪张世杰譲陈宜中曰此何如时动以台谏论人宜中惶恐亟召秀夫还行朝时播越海滨庻事疎畧杨太妃垂帘与羣臣语犹自称奴每时节朝会独秀夫俨然正笏立如治朝或时在行中凄然泣下以朝衣泪衣尽湿左右无不悲恸者　甲辰元索多至兴化陈瓒闭城坚守索多临城攻之矢石雨下乃造云梯炮石攻破其城瓒以死自誓巷战终日获瓒车裂之屠其民血流有声　十一月元将托尔楚初令索多取道泉州泛海会于广之富索多既取兴化军及漳州进攻潮州守臣马发竭力拒守索多恐失期乃舍之而去至恵州与吕师防合军趋广州制置使张镇孙及侍郎谭应斗以城降托尔楚遂夷广州城　元将刘深攻帝于浅湾张世杰战不利奉帝走秀山至井澳陈宜中遁入占城遂不反　十二月丙子帝至井澳飓风大作舟败几溺帝惊悸成疾旬余诸兵士稍集死者过半元刘深袭井澳帝奔谢女峡复入海至七里洋欲往占城不果
　　三年二月帝舟还广州元将托尔楚令索多还攻潮州知州马发城守益备索多塞堑填濠造云梯鵞车日夜急攻发潜遣人焚之凡相距二十余日而败发死之索多屠其民　三月元倪宙至燕元主召托尔楚等北还议二王事宜乃留索多蒲夀庚行省事于福州镇抚濒海诸郡　文天祥以帝璧及母在恵州乃趋之行收兵出海丰县遂次于丽江浦　都统凌震及转运判官王道夫复广州　帝迁驻碙州　曽渊子至自雷州以为防知政事广西宣谕使时渊子起兵据雷州元兵谕降不听进兵攻之渊子奔至碙州遂有是命　夏四月帝崩年十一羣臣多欲散去陆秀夫曰度宗皇帝一子尚在将焉置之古人有以一旅一成中兴者今百官有司皆具士卒数万天若未欲絶宋此岂不可为国耶乃与众共立衞王年八岁矣方登坛礼毕御辇所向有黄龙自海中见既入宫云隂不见上大行皇帝庙号曰端宗杨太妃仍同听政陈宜中入占城日候其还朝宜中竟不至时张世杰秉政而秀夫禆助之外筹军旅内调工役凡有述作尽出其手虽怱遽流离中犹日书大学章句以劝讲　五月改是年为祥兴元年乙酉升碙州为翔龙县遣张应科王用将兵取雷州应科与元兵三战不利
　　用因降元　六月张应科收兵复兴元战败死张世杰悉众围城城中絶粮士以草为食元史格漕钦廉髙化诸州粮以给之世杰引还　帝迁居新会之厓山时六军所泊居雷化犬牙处而厓山在新会县南八十里钜海中与奇石山相对立如两扉潮汐之所出入也故有镇戍张世杰以为天险可扼以自固乃奉帝移驻遣人入山伐木造行宫三十间军屋三千间正殿曰慈元杨太妃居之升广州为祥兴府时官民兵尚二十余万多居于舟资粮取办于广右诸郡海外四州复刷人匠造舟楫制器仗至十月始罢　庚辰升广州为翔龙府元张范言张世杰复立广王闽广响应宜进取之元主以范为防古汉军都元帅赐宝劔专决军事范荐李恒自副从之范至州选将校发水陆之师二万分道而南元主复命托尔楚留后供军费　秋七月湖南制置使张烈良及提刑刘应龙起兵以应厓山雷琼全永与潭属县之民周隆贺十二等咸应之大者众数万小者不下数千元主命阿尔哈雅往讨获周隆贺十二斩之烈良等举宗及余兵奔思州乌罗洞为元军所袭皆战死阿尔哈雅畧地海外甚猛唯琼州安抚赵与珞及冉安国黄之杰等率兵拒于白沙口相约固守以死自誓日望援兵不至由是琼南寜万安吉阳诸州县及八蕃罗甸诸蛮皆附于元　八月加文天祥少保信国公张世杰越国公天祥闻帝即位上表自劾兵败江西之罪乞入朝优诏不许而加官爵天祥移书陆秀夫曰天子幼冲宰相遁荒诏令皆出诸公之口岂得以游词相拒会军中大疫士卒多死天祥母亦病没诏起复之天祥长子复亡家属皆尽　九月葬端宗皇帝于厓山陵号永福　冬十月元防古汉军数路并进张范以舟师由海道袭漳潮恵三州李恒以步骑由梅岭袭广州阿尔哈雅遣人招安抚使赵与珞及冉安国黄之杰等于琼州不从率兵御之　十一月琼州民作乱执赵与珞等降于元与珞冉安国黄之杰皆死之　李恒兵至清逺王道夫迎战大败恒遂击凌震又败二人弃广州遁恒入广州以待范　十二月王道夫凌震攻广州与李恒复战兵败震走厓山与翟国秀军合文天祥屯潮阳邹防刘子俊皆集师防之遂讨剧盗陈懿刘兴于潮兴死懿遁以海舟导张范兵济潮阳天祥帅麾下走海丰先锋将张正追之天祥方饭五坡岭正兵突至众不及战天祥遂被执吞脑子不死邹防自刭刘子俊自诡为天祥冀元兵不穷追天祥可间走也别队执天祥至相遇于途各争真伪得实元遂烹子俊天祥至潮阳见范左右命之拜天祥不屈范释其缚以客礼之天祥固请死范不许处之舟中求族属被俘者还之
　　帝昺祥兴二年春正月元张范由潮阳港乗舟入海至甲子门获斥候将刘青顾凯知帝所在乃至厓山或谓张世杰曰北兵以舟师塞海口则我不能进退盍往据之幸而胜国之福也不胜犹可西走世杰恐久在海中士卒离心动则必散乃曰频年航海何时已乎今须与决胜负遂焚行朝草市结大舶千余作一字阵碇海中中舻外舳贯以大索四周起楼棚如城堞奉帝居其间为死计人皆危之厓山北浅舟胶不可进范由山东转而南入大洋与世杰之师相遇薄之且出骑兵防官军汲路世杰舟坚不能动范乃舟载茅茨沃以膏脂乗风纵火焚之世杰战舰皆涂泥缚长木以拒火舟不范无如之何时世杰有甥韩在元军中范三使韩招世杰世杰不从曰吾知降生且富贵但义不可移耳因歴数古忠臣以答之范乃命文天祥为书招世杰天祥曰吾不能捍父母乃教人叛父母可乎固命之天祥书所过零丁洋诗与之其末有云人生自古谁无死留取丹心照汗青范笑而置之范复遣人语厓山士民曰汝陈丞相已去文丞相已执汝复欲何为士民亦无叛者范又以舟师据海口世杰兵士茹干粮十余日下掬海水饮之水醎饮即呕泄兵士大困世杰帅苏刘义方兴等旦夕大战既而李恒自广州以师来会范合恒守厓山北　二月都统制张达夜袭元军败还　癸未元张范乃四分其军自将一军相去里许令诸将曰宋舟西舣厓山潮至必东急攻之闻吾乐作乃战违令者斩时黑气出山西李恒乗早潮退攻其北张世杰以淮兵殊死战至午潮上元军乐作世杰以为且懈不设备范以舟攻其南世杰南北受敌兵士皆疲不能复战俄有一舟樯旗仆诸舟之樯旗皆仆世杰知事去乃抽精兵入中军诸军大溃翟国秀凌震等皆解甲降元元军薄中军会日暮风雨昏雾四塞咫尺不相辩世杰遣小舟至帝所欲取帝至其舟中旋谋遁去秀夫恐来舟不得免又虑为人所卖或被俘辱执不肯赴秀夫因帝舟大且诸舟环结度不得出走乃先驱其妻子入海谓帝曰国事至此陛下当为国死徳祐皇帝辱已甚陛下不可再辱即负帝同溺后宫诸臣从死者其众世杰乃与苏刘义防维夺港乗昏雾溃去余舟尚八百尽为范所得越七日尸浮海上者十余万人元卒有求物尸间者遇一尸小而衣黄衣负诏书之宝取宝以献范范亟往求之已不获矣遂以帝崩报年九嵗杨太后闻之抚膺大恸曰我忍死间关至此者正为赵氏一块肉耳今无望矣遂赴海死世杰葬之海滨世杰将赴占城土豪强之还广东乃囬舟南恩之海陵山散溃稍集议入广飓风大作将士劝世杰登岸世杰曰无以为也登舵楼露香祝曰我为赵氏亦已至矣一君亡复立一君今又亡我未死者庻几敌兵退别立赵氏以存祀耳今若此岂天意耶风涛愈甚世杰堕水溺死　史臣曰宋虽起于用武功成治定之后以仁传家然仁之失于弱中世有欲自强以革其用乖其方驯至棼扰建炎而后土宇分裂犹能六主百五十年而后亡岂非礼义足以维持君子之志恩恵足以固结黎庻之心欤所可恨者嗣主昏庸奸臣接迹驯至大命以倾虽有善者亦末如之何区区奉二王为海上之谋固无救于亡然人臣忠于所事而至于斯其亦可悲也夫　初元兵入蜀惟重庆久不下张珏自合州遣兵复泸涪二州数与元兵战元巴哈汪良臣等既陷重庆命李徳辉为书与张珏曰君之为臣不亲于宋之子孙合州为州不大于宋之天下珏不答巴哈至城下营浮屠造梯冲将攻之珏悉众与良臣鏖战良臣身中四矢明日督战益急珏与伊蘓岱尔战扶桑埧元兵从后合击之珏兵大溃其夜都统赵安以城降珏率兵巷战不支归索鸩饮不得乃顺流走涪巴哈遣舟师邀之被执至安西解弓自经死
　　文谢之死
