<!-- { "loadSidebar": true } -->
　　三年夏四月起复朝散郎洪皓为金国通问使时尼玛哈自东平还云中鄂尔多自濵州还燕山帝遣皓移尼玛哈书愿去尊号用金正朔比于藩臣时所在盗梗皓艰难百端得达太原留一年遣至云中尼玛哈迫使仕刘豫皓曰万里衔命不得奉两宫南归恨力不能磔逆豫忍事之耶留亦死不即豫亦死不愿偷生狗鼠间愿就鼎镬无悔尼玛哈怒将杀之旁一校曰此真忠臣也目止剑士且为皓请得流逓冷山　九月遣直龙图阁张邵使金武臣杨宪副之邵至潍州接伴使置酒张乐邵曰二帝北迁邵为臣子所不忍听请止乐至于三四闻者泣下见左监军达兰命邵拜邵曰监军与邵为南北朝从臣无相拜礼且以书抵之曰兵不在强弱在曲直宣和以来我非无兵也帅臣初开边隙谋臣复起兵端是以大国能胜之厥后伪楚僣立羣盗蠭起曾几何时电扫无余是天意人心未厌宋也今大国复裂地以封刘豫穷兵不已曲有在矣达兰怒取国书去执邵送宻州囚于柞山砦　金人又迫朱弁仕刘豫且訹之曰此南归之渐弁曰豫乃国贼吾尝恨不食其肉又忍北面臣之乎吾有死耳金人怒絶其饩遗以困之弁固拒驿门忍饥待尽誓不为屈金人亦感动致礼如初久之复欲易其官弁曰自古兵交使在其间言可从从之不可从则囚之杀之何必易其官吾官受之本朝有死而已誓不易以辱吾君也　冬十月辛未秦桧自金归初桧从二帝至燕金主以桧赐达兰为其任用达兰信之及南侵以为防谋军事又以为随军转运使达兰攻楚州桧与妻王氏自军中趋涟水军自言杀金人监已者夺舟而来欲赴行在遂航海至越州帝命先见宰执桧首言如欲天下无事须是南自南北自北朝士多疑其与何防孙傅等同被拘执而桧独还又自燕至楚二千八百里逾河越海岂无讥诃之者安得杀监而南就令从军达兰金人纵之必质妻属安得与王氏偕惟范宗尹及李囬二人素与桧善尽破羣疑力荐其忠桧入对首奏所草与达兰求和书帝谓辅臣曰桧朴忠过人朕得之喜而不寐既闻二帝母后消息又得一佳士也先是朝廷虽数遣使于金但且守且和而专意与敌解仇息兵则自桧始
　　绍兴元年八月丁亥以秦桧为尚书右仆射同平章事兼知枢宻院事时范宗尹罢相桧欲得其位因言曰我有二策可耸动天下或问何不言桧曰今无相不可行也帝闻乃有是命
　　二年六月秦桧罢时吕颐浩为左相桧为右相防桑仲上疏愿以所部收复京师乞朝廷举兵为声援颐浩信之屡请出师桧时已有倾颐浩之意因讽人言周宣王内修外攘故能中兴今二相宜分任内外于是帝谕颐浩及桧曰颐浩治军旅桧理庶务如种蠡分职可也乃命颐浩都督江淮荆浙诸军事开府镇江帝谓给事中程瑀曰颐浩熟于军事在外总诸将桧在朝廷庶几内外相应然桧诚实但太执耳瑀对曰如求机警能顺防者极不难得但不诚实则终不可倚帝然之颐浩至常州桑仲已为霍明所杀前军将赵延寿复叛遂称疾不进寻召还行在初胡安国尝闻游酢论桧人才可方荀文若故力言桧贤于张浚诸人桧入相安国时为给事中吕颐浩既还憾桧倾己欲去之问计于席益益曰目为党可也今党魁胡安国在闼宜先去之防颐浩荐朱胜非代已都督命下安国奏胜非正位冡司值苗刘肆逆贪生茍容辱逮君父今强敌凭陵叛臣不忌用人得失系国安危深恐胜非上误大计帝为罢都督之命改兼侍读安国复持録黄不下颐浩特命检正黄年书行安国争之遂落职提举仙都观侍御史江跻左司谏呉表臣论胜非不可用安国不当责于是与张焘程瑀胡世将刘一止林待聘楼炤等二十余人皆坐桧党落职桧亦自求去先是起居郎王居正与桧善桧与居正论天下事甚鋭既相所言皆不酬居正疾其诡言于帝曰秦桧尝语臣中国之人惟当着衣啖饭共图中兴臣时心服其言又自谓为相数月必耸动天下今为相设施止是愿陛下以臣所言问桧所行及桧求去吕颐浩讽侍御史黄年上书劾罢桧遂以观文殿大学士提举江州太平观年又奏论桧狥私欺君合正典刑投诸裔土以御魑魅章凡三上乃褫桧职仍榜其罪于朝堂示不复用初桧所陈二策欲以河北人还金中原人还刘豫帝曰桧言南人归南北人归北朕北人将安归桧语乃塞至是帝乃召直学士院綦崇礼语以是事及居正所言崇礼即以帝意载于制词畧曰自桧得权而举事谓当耸动于四方逮兹居位以陈谋乃首建明于二策罔烛厥理殊乖素期播告中外人始知桧之奸九月壬戌王伦还自金伦既被留久之有商人陈忠
　　宻告伦二帝所在伦遂与朱弁及洪皓以金遗忠潜通伦意由是两宫始知帝已即位先是渊圣自云中徙燕山始与太上皇相见居于愍忠寺至是并迁于霫郡霫古奚国也在燕山北千里既至居于相府院嗣濮王仲理等千八百人尚在燕金人计口给食死者甚众金尼玛哈使乌陵思谋即驿见伦语及契丹时事伦曰海上之盟两国约为兄弟万世无变云中之役我实馈师赞厥成功上国之臣尝欲称兵南来先大圣惠顾盟好不许厥后举兵以祸吾国果先大圣意乎况亘古自分南北盍思久逺之谋归我二帝太母复我土疆使南北赤子无致涂炭亦足以慰先大圣之灵思谋沉思曰君言是也归当尽达之已而尼玛哈至曰比使来问其意指多不能对思谋传侍郎语欲议和决非江南情实特侍郎自为此言耳伦曰使事有指不然来何为哉人定者胜天天定亦能胜人惟元帅察之尼玛哈不答及是尼玛哈忽至馆中与伦议和纵之归报伦至入对言金人情伪甚悉帝优奬之时方议讨刘豫和议中格久之复以潘致尧为通问使如金附茶药金币进两宫
　　三年十二月韩肖胄偕金使来帝自即位屡遣使如金多见拘留而金未尝遣一介报聘至是尼玛哈使李永寿王翊来请还刘豫之俘及西北士民之在南者且欲画江以益刘豫与秦桧前议脗合识者益知桧与金人共谋矣殿中侍御史常同言先振国威则和战常在我若一意议和则和战常在彼靖康以来分为两事可以鉴戒帝因语及武备曰今养兵已二十万有竒同曰未闻二十万兵而畏人者也帝不听复遣枢宻都承防章谊为金国通问使请还两宫及河南地
　　五年夏四月甲子上皇崩于金五国城遗言欲归葬内地金主亶不许时兵部侍郎司马朴与奉使朱弁在燕山闻之共议制服弁欲先请朴曰为臣子闻君父之丧当致其哀尚何请设请而不许柰何遂服斩衰朝夕哭金人义之而不责洪皓在冷山闻之北向泣血遣同使沈珍往燕山建道塲于开泰寺作功德疏词防悲痛金人亦不之罪　五月辛巳遣忠训郎何藓使金罢中书舍人胡寅寅上疏言女真惊动陵寝戕毁宗庙刼质二帝涂炭生民乃陛下之大讐也自建炎丁未至绍兴甲寅卑辞厚礼以问安迎请为名而遣使者不知几人矣知二帝所在见二帝之面得女真之要领因讲和而能息兵者谁欤但见通和之使归未息肩而黄河长淮大江相继失险矣夫女真知中国所重在二帝所恨在刼质所畏在用兵则常示欲和之端增吾所重平吾所恨匿吾所畏而中国坐受此饵既久而后悟也天下其谓自是改图矣何为复出此谬计耶茍曰姑为是岂有修书称臣厚费金帛而成就一姑息之事耶茍曰以二帝之故不得不然则前效可考矣况嵗月益久敌情益閟必无可通之理也适观何藓之事恐和议复行国论倾危士气沮丧所系不细疏入诏褒谕之防张浚奏言使事兵家机权后将辟地复土终归于和未可遽絶乃遣藓行寅因乞外知邵州
　　六年八月丁未以秦桧为建康行营留守参决尚书省枢宻院事桧自被斥防与金议和稍复其官知温州绍兴府又以张浚荐授醴泉观使兼侍读至是渐用事七年春正月丁亥何藓还自金始知道君皇帝及宁德皇后郑氏相继崩帝成服百官七上表请遵以日易月之制知严州胡寅上疏请服丧三年衣墨临戎以化天下帝欲遂终服张浚言天子之孝不与士庶同必思所以奉宗庙社稷今梓宫未返天下涂炭愿陛下挥泪而起敛髪而趋一怒以安天下之民帝乃命浚草诏吿谕羣臣外朝勉从所请宫中仍行三年之丧命诸大将率三军发哀成服俾中外感动从之　是月以秦桧为枢宻使　三月己卯遥尊宣和皇后韦氏为皇太后帝尝谓辅臣曰宣和皇后春秋髙朕朝夕思之不遑宁处屈己讲和正为此耳至是从翰林学士朱震之请遥尊为皇太后　十二月癸未王伦还自金初伦再使将还金人新废刘豫达兰送伦曰好报江南自今道途无壅和议可成伦至入对言金人许还梓宫及太后且许归河南地帝喜曰若金人能从朕所求其余一切非所较也丁亥复遣奉迎梓宫于金
