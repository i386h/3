<!-- { "loadSidebar": true } -->
　　理宗宝庆元年春正月庚午湖州人潘壬与其从兄甫弟丙以史弥逺废立不平乃遣甫宻告谋立济王意于李全全欲坐致成败阳与之期日进兵应接而实无意也壬等信之遂部分其众以待及期全兵不至壬等惧事泄乃以其党杂贩盐盗千余人结束如全军状言自山东来夜入州城求济王王闻变匿水窦中壬寻得之拥至州治以黄袍加王身王号泣不从壬等彊之王不得已乃与约曰汝能勿伤太后官家乎众许诺遂发军资库金帛防子犒军知州谢周卿卒官属入贺壬子伪为李全榜揭于门数史弥逺废立罪且曰今领精兵二十万水陆并进人皆耸动比明视之则皆太湖渔人及廵尉兵卒耳王知事不成乃遣王元春告于朝而帅州兵讨壬壬变姓名走楚州甫丙皆死元春至行在史弥逺惧甚急召殿司将彭任帅师赴之至执事平矣壬至楚将渡淮为小校明亮所获送临安斩之弥逺忌竑诈言竑有疾令余天锡召医入湖州视之天锡至谕防逼竑缢于州治以疾薨闻寻诏追贬为巴陵郡公又降为县公改湖州为安吉州起居郎魏了翁考功员外郎洪咨防相继言竑之寃及礼部侍郎直学士院眞德秀入见奏曰三纲五常扶持宇宙之栋干奠安生民之柱石晋废三纲而刘石之变兴唐废三纲而安禄山之难作我朝立国根本仁义先正名分陛下初膺大宝不幸处人伦之变有所未尽流闻四方所损非浅霅川之变非济王本志前有避匿之迹后闻捕讨之谋情状本末灼然可考愿诏有司讨论雍熈追封秦邸舎罪卹孤故事斟酌行之虽济王未有子息兴灭继絶在陛下耳帝曰朝廷待济王亦至矣德秀曰若论此事处置尽善臣未敢以为然观舜所以处象则陛下不及舜明甚人主但当以二帝三王为师秦汉而下人君举动不皆合理难以为法帝曰亦是一时仓卒耳德秀曰此已往之咎惟陛下知有此失益讲学进德以赎前愆以收人心五月邓若水上封事曰行大义然后可以弭大谤收大权然后可以固大位除大奸然后可以息大难宁宗皇帝晏驾济王当继大位者也废黜不闻于先帝过失不闻于天下史弥逺不利济王之立夜矫先帝之命弃逐济王并杀王孙而奉迎陛下曾未半年济王竟不幸死于湖州揆以春秋之法非弑乎非簒乎非攘夺乎当悖逆之初天下皆归罪弥逺而不敢归过于陛下者何也天下皆知仓卒之间非陛下所得知亦谅陛下必无是心也亦料陛下必能扫清妖氛以雪先帝济王父子终天之愤今逾年矣而干刚不决威断不行无以大慰天下之望昔之信陛下之必无者今或疑其有昔之信陛下之不知者今或疑其知陛下何忍以清明天日而以此身受此汚辱也盍亦求明是心于天下而俾有辞于千古乎为陛下之计莫若遵泰伯之至德伯夷之清名季子之高节而后陛下之本心明于天下此臣所谓行大义以弭大谤防之上也当其废立之间威动天下既立则视人主是故强臣挟恩以陵上小人恃强以无上久则内外相为一体为上者喑黙以听其所为日脧月削殆有人臣之所不忍言者威权以去人主虽欲固其位保其身有不可得宣缯弥逺之肺腑也王愈其耳目也盛章李知孝其鹰犬也冯榯其爪牙也弥逺之欲行某事害某人则此数人者相与谋之曷尝有陛下之意行乎其间哉臣以为不除此数凶陛下非惟不足以弭谤亦未可以必安其位然则陛下何惮久而不为哉此臣所以谓收大权以定大位防之次也次而不行又有一焉曰除大奸然后可以息大难李全一流民耳寓食于我兵非加多土地非加广势非特盛也贾渉为帅庸人耳全不敢妄动何也名正而言顺也自陛下即位乃敢倔强何也彼有辞以用其众也其意必曰济王先皇帝之子也而弥逺放弑之皇孙先皇帝之孙也而弥逺害之其辞直其势壮是以沿淮数十万之帅而不敢睥睨其锋虽曰今暂无事未能必知其不一日羽檄飞驰以济王为辞以讨君侧之恶为名弥逺之徒死有余罪不可复惜宗社生灵何辜焉陛下今日而诛弥逺之徒则全无辞以用其文矣上而不得则思其次次而不得则思其下悲夫奏上弥逺以笔横抹之　秋七月罢工部尚书陈德刚金部员外郎洪咨防以论济王之寃忤史弥逺故也　窜大理评事胡梦昱于象州梦昱上言济王不当废引晋太子申生汉戾太子及秦王廷羙之事为证言甚切直史弥逺讽御史李知孝劾之故窜
　　二年八月追降巴陵郡公竑为县公从李知孝之请也端平元年诏复故济王竑官爵太常少卿徐侨常侍讲开陈友爱大义帝悟乃命复竑官爵有司检视墓域以时致祭时竑妻呉氏自请为尼特赐号慧静法空大师绍兴府月给衣资缗钱
　　金河北山东之没
　　宁宗嘉定八年冬十月蒙古主驻军鱼儿泺遣僧格巴图帅万骑自西夏趋京兆以攻金潼闗不能下乃由蒿山小路趋汝州遇山磵辄以铁鎗相锁连接为桥以渡遂赴汴京金主急召花帽军于山东蒙古兵至杏花营距汴京二十里花帽军击败之蒙古兵还至陜州适河氷合遂渡而北金人专守闗辅时蒙古兵所向皆下金主遣使求和蒙古欲许之谓彻尔玛哈曰辟如围场中獐鹿吾已取之矣掩羣有戒盍遂舍之彻尔玛哈耻于无功不从遣人谓金主曰若欲议和以河北山东未下诸城来献及去帝号称臣当封汝为王议遂不成　十二月蒙古以张鲸总北京十提控兵从图埒讷色伯特南征鲸怀反侧穆呼哩觉之令萧额森监其军至平州鲸称疾逗遛不进额森执而杀之鲸弟致愤其兄被害乃杀长史复据锦州自称瀛王改元兴隆掠平滦瑞利义懿广宁等州下之穆呼哩帅先锋蒙古巴哈权帅乌叶尔等军讨之州郡皆降蒙古　是年蒙古取金城邑凡八百六十有二
　　九年夏四月金知平阳府胥鼎闻蒙古兵渡潼闗遣必拉克阿噜台图克坦伯嘉帅兵万五千由便道济河以趋闗陜自以精兵援汴京又遣布萨缫古出师兵防诸将以拒蒙古兵之自闗而东者金主以其忠拜鼎尚书左丞还平阳　冬十月蒙古兵次嵩汝间金御史台言敌兵逾潼闗崤沔深入重地近抵西郊彼知京师屯宿重兵不复叩城索战但以游骑遮絶道路而别兵攻击州县是亦困京师之渐也若专以城守为事中都之危又将见于今日况公私畜积视中都百不及一此臣等所以寒心也愿陛下命陜西兵扼距潼闗与阿里布色为犄角之势选在京勇敢之将十数各付精兵随宜伺察且战且守复谕河北亦以此待之金主以奏付尚书省平章珠格高琪曰台官素不习兵备御方畧非所知也遂止高琪以蒙古兵日逼欲以重兵屯驻汴京以自固州郡残破不复恤金主惑之国势益衰　十一月蒙古穆呼哩以张致兵精且依险为阻欲设竒取之乃遣乌叶尔等别攻溜石山堡且谕之曰汝等急攻溜石贼必遣兵往援我出其不意断其归路可一战擒也又令蒙古巴哈别屯永德县西十里以伺之致闻溜石被围以兵救蒙古巴哈遣骑扼其归路且驰报穆呼哩夜半引军疾驰比曙抵神水与致遇而蒙古巴哈兵亦防前后夹击大破之致遂奔溃进围锦州致屡战不利乃闭门拒守月余其监军高益缚致出降穆呼哩杀之　金胥鼎虑蒙古兵扼河乃檄绛解隰吉孟五州经畧司相与防师为夹攻之势及蒙古自三门析津北渡至平阳鼎遣兵拒战蒙古兵败去金人复潼闗　金以苖道润为中都经畧使道润有勇畧敢战闘前后抚定五十余城署保定张柔为元帅左监军
　　十年三月金主徴山东兵接应苖道润共复中都而石海方据眞定叛虑为所梗乃集钮祜禄珍郭文振及威州刺史武仙所部精鋭与东平为犄角之势图之武仙遂率兵斩石海及其党二百余人金以武仙同知眞定府事　十二月蒙古主以穆呼哩有佐命功拜太师国王承制行事赐誓劵金印分鸿吉哩等十军及蕃汉诸军并麾下建行省于燕云且谓之曰太行之北朕自经畧太行之南卿其勉之穆呼哩乃自中都南攻遂城及蠡州皆下之初蠡州拒守力屈乃降穆呼哩怒将屠其城时州人赵瑨从穆呼哩为署百户泣曰母与兄在城中乞以一身赎一城之命哀恳切至穆呼哩义而许之遂东击齐定益都临淄登莱潍宻等州而去
　　十一年五月金将苖道润为其副贾瑀所杀张柔檄召道润部曲共讨瑀防蒙古兵出自紫荆闗柔遇之遂战于狼牙岭柔马跌为蒙古所执至军前见主帅明安立而不跪左右强之柔叱曰彼帅我亦帅也大丈夫死即死终不偷生为他人屈明安壮而释之蒙古以柔为河北都元帅　八月蒙古穆呼哩围太原环之数匝金元帅乌库哩德升力拒之城西北隅坏德升聮车塞之三却三登矢石如雨守陴者不能立城破德升至府署谓其姑及妻曰吾守此数年不幸力穷乃自缢而死行省参政李革守平阳兵少援絶城陷或谓革宜上马突围出革叹曰吾不能保此何靣目见天子汝辈可去矣遂自杀节度使完顔鄂尔多守汾州元帅右监军纳哈塔布拉克图守潞州城破皆力战而死
　　十二年五月金筑汴京里城初珠格高琪请修南京里城金主曰此役一兴民滋病矣虽完固能独安乎高琪固请筑之既而金主虑扰于民募人能致甓五十万者迁一官百万升一等于是平阳判官完顔阿拉左厢讥察霍定知发蔡京故居得甓二百万有竒准格迁赏金主忽问曰人言此役恐不能就高琪曰茍防城有法正使兵来臣等愈得効力金主曰与其临城曷若不令至此为善高琪无以对及城成高琪受金鼎之赏建碑书功于防朝门　蒙古使张柔率兵南下遂克雄易保安诸州杀贾瑀进兵次满城金将武仙防鎭定深冀兵数万攻之柔全军适出帐下才数百人柔命老弱妇女乘城自率壮士突出仙军后毁其攻具防马杖槊大呼入围仙兵皆披靡柔缘山多张旗帜声言救至曳柴扬尘鼔噪以进仙兵大溃柔追击之尸陈数十里乘胜攻下完州复败仙将葛铁鎗于新乐遂南掠深泽宁晋诸县由是深冀以北镇定以东三十余城望风降附柔威名震于河朔
