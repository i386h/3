<!-- { "loadSidebar": true } -->
　　陈亮恢复之议
　　孝宗隆兴元年十二月婺州人陈亮上中兴论时金人约和中外忻然幸得苏息独亮以为不可发解至京师因上言曰臣窃惟海内涂炭四十余载矣赤子嗸嗸无告不可以不拯国家凭陵之耻不可以不雪陵寝不可以不还舆地不可以不复此三尺童子之所共知曩独畏其强耳韩信有言能反其道其强易弱况今敌人庸懦政令日弛舍弓矢鞍马之长而从事中州浮靡之习君臣之间日趋怠惰自古强弱之势未有四五十年而无变者稽之天时揆之人事当不逺矣不于此时早为之计纵有他变何以乗之万一敌人惩创更立令主不然豪杰并起业归他姓则南北之患方始又况南渡已乆中原父老日以殂谢生长于他岂知有我昔宋文帝欲取河南故地魏太武以为我自生髪未燥即知河南是我境土安得为南朝故地故文帝既得而复失之河北诸镇终唐之世以奉职为忠义狃于其习而时被其恩力与上国为敌而不自知其为逆过此以往而不能恢复则中原之民乌知我之为谁纵有倍力功未必半以俚俗喻之父祖质产于人子孙不能继赎更数十年时事一变皆自陈于官认为故产吾安得言质而复取之则今日之事可得而更缓乎陛下以神武之资忧勤侧席慨然有平一天下之志固已不惑于羣议矣然犹患人心之不同天时之未顺贤者私忧而奸者窃笑是何也不思所以反其道故也诚反其道则政化行政化行则人心同人心同则天时顺天不违人人不自反耳今宜清中书之务以立大计重六卿之权以总大纲任贤使能以清官曹尊老慈防以厚风俗减进士以列选能之科革任子以崇荐举之实多置台諌以肃朝纲精择监司以清郡邑简法重令以澄其源崇礼立制以齐其习立纲目以节浮费示先务以斥虚文严政条以核名实惩吏奸以明赏罚时简外郡之卒以充禁旅之数调度总司之赢以佐军旅之储择守令以滋戸口户口繁则财自阜拣将材以立军政军政明则兵自强置大帅以总边陲委之专则边陲之利自兴任文武以分边郡付之乆则边郡之守自固右武事以振国家之势慰敢言以作天下之气精间谍以得敌人之情据形势以动中原之心不出数月纪纲自定比及两稔内外自实人心自同天时自顺有所不往一往而民自归何者耳同听而心同服有所不动一动而敌自鬬何者形同趋而势同利中兴之功可蹻足而须也夫攻守之道必有奇变形之而敌必从冲之而敌莫救禁之而敌不敢动乖之而敌不知所往故我常专而敌常分敌有穷而我常无穷也夫奇变之道虽本乎人谋而常因乎地形一纵一横或长或短缓急之相形盈虚之相倾此人谋之所措而奇变之所寓也今东西弥亘绵数千里如长蛇之横道地形适等无所参错攻守之道无他奇变今朝廷鉴守江之弊大城两淮虑非不深也能保吾城之卒守乎故不若为术以乖其所之至论进取之道必先东举齐西举秦则大江以南长淮以北固吾腹中物齐秦诚天下之两臂也奈敌人以为天设之险而固守之乎故必有批亢捣虚形格势禁之道窃尝观天下之大势矣襄汉者敌人之所缓今日之所当有事也控引京洛侧睨淮蔡包括荆楚襟带吴蜀沃野千里可耕可守地形四通可左可右今诚命一重臣德望素着谋谟明审者镇抚荆襄辑和军民开布大信不争小利谨择守宰省刑薄敛进城要险大建屯田荆楚奇才劒客自昔称雄徐行召募以实军籍民俗剽悍听于农隙时讲武艺襄阳既为重镇而安随信阳及光黄一切用艺祖委任边将之法给以州兵而更使自募与以州赋而纵其自用使养士足以得死力用间足以得敌情兵虽少而众建其助官虽轻而重假其权列城相援比邻相和养锐以伺触机而发一旦金人玩故习常来犯江淮则荆襄之帅率诸军进讨袭有唐邓诸州屯兵于颍蔡之间示必截其后因命诸州转城进筑如三受降城法依呉军故城为蔡州使唐邓相距各二百里并桐栢山以为固兵捣垒増陂深堑招集土豪千家一堡兴杂耕之利为乆驻之基敌来则婴城固守出奇制变敌去则列城相应首尾如一精间谍明斥堠诸军进屯光黄安随襄郢之间前为诸州之援后依屯田之利朝廷徙都建业筑行宫于武昌大驾时一巡幸敌知吾意在京洛则京洛陈许汝郑之备当日増而东西之势分则齐秦之间可乘矣四川之帅亲率大军以待鳯翔之敌则命骁将出祁山以截陇右偏将由子午以窥长安金房开逹之师入武闗以镇三辅则秦地可谋矣命山东之归正者往説豪杰隂为内应舟师由海道以捣其脊彼方支梧奔走而大军两道并进以揕其胸则齐地可谋矣吾虽示形于唐邓上蔡而不再谋进坐为东西形援势如猿臂彼将愈疑吾之有意京洛特持重以示不进则京洛之备愈专而吾必得志于齐秦矣抚定齐秦则京洛将安往哉此所谓批亢捣虚形格势禁之道也就使吾未为东西之举彼必不敢离京洛而轻犯江淮亦可谓乖其所之也又使其合力以压唐蔡则淮西之师起而禁其东金房开逹之师起而禁其西变化形敌多方牵制而权始在我矣然荆襄之帅必得纯意于国家无贪功生事之心而后付之平居无事则欲开布诚信以攻敌心一日进取则欲见便择利而止以禁敌势东西之师有功则欲制驭诸将持重不进以分敌形此非陆抗羊祜之徒孰能为之夫伐国大事也昔人以为譬拔小儿之齿必以渐摇撼之一拔得齿必且损儿今欲竭东南之力成大举之势臣恐进取未必得志得地未必能守邂逅不如意则吾之根本撼矣此岂谋国万全之道臣故曰攻守之间必有奇变臣迂人也何足以明天下之大计姑就愚虑之略曰中兴论惟陛下裁之不报亮退居永康力学著书亮尝环视钱塘喟然叹曰城可灌也葢以地下于西湖故云
