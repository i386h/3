<!-- { "loadSidebar": true } -->
　　东还佥枢草火额尔克元帅板子额尔克惧军力不足截故城之半以守蒙古筑松楼高二百尺下瞰城中土山地穴百道并进昼夜力战楼橹俱尽白战又半月力竭城陷草火额尔克犹亲搏战数十合始被擒就死板子额尔克以败卒三千夺船走阌乡初板子额尔克在鳯翔为监战奉御六儿所制有隙及改河中总帅同赴召六儿遂譛额克奉防防秋畏怯违避金主信之至是怒其不能死节因杖杀之两额尔克皆内族一得贼好以草火烧之一尝误呼宫中牙牌为板子故时人因以别之　十一月蒙古图类攻饶风闗入之由金州而东将趋汴京民皆入保城壁险阻以避之金主召宰执台諌入议皆曰北军冒万里之险歴二年之久方入武休其劳苦已极为吾计者以兵屯睢郑昌武归徳及京畿诸县以大将守洛阳潼闗怀孟等处严兵备之京师积粮数百万斛令河南州郡坚壁青野彼欲攻不能欲战不得师老食尽不击自归矣金主太息曰南渡二十年所在之民破田宅鬻妻子以养军士今敌至不能迎战徒以自保京城虽存何以为国天下其谓我何朕思之熟矣存亡有天命惟不负吾民可也乃诏诸将屯襄邓　十二月哈逹莽阿帅诸军入邓州杨沃衍陈华善武仙兵皆防之遂出屯顺阳图类将兵渡汉江哈逹莽阿召诸将议由光化截江与战及放之渡而后战孰是张惠额徳木皆曰截江便纵之渡则我腹内空虚必为所溃莽阿曰使彼在沙碛且当往求之况自来乎未几蒙古兵毕渡哈逹莽阿始进至禹山分据地势列歩卒于山前列骑士于山后蒙古兵观之竟不前阵散如鴈翅转山麓出金骑兵之后分三队而来哈逹曰今日之势未可战也俄而蒙古骑兵突前金兵不得不战短兵接三合蒙古兵少却其在西者望莽阿亲军环绕甲骑后而突之金富察鼎珠力战始退哈逹曰彼众号三万而辎重居其一今相持二三日彼不得食若乘其郤而拥之必胜矣莽阿曰江路已絶黄河不氷彼入重地将安归乎何以速为遂不逐明日蒙古兵忽不见逻骑还始知在光化对岸枣林中昼作食夜不下马已而四日林外不闻音响哈逹莽阿议入邓州就粮辰已间到林后蒙古忽至哈逹莽阿迎战交接之际蒙古以百骑邀两行省辎重而去金兵几不成列逮夜二鼓哈逹莽阿乃入邓州城惧军士迷路鸣钟招之哈逹莽阿隠其败以大防闻百官表贺诸相置酒省中左丞李蹊且喜且泣曰非今日之防生灵之祸其可胜言哉葢以为实然也于是民保城堡者皆散还乡社不数日蒙古游骑突至多被俘获五年春正月金主闻蒙古兵趋汴召羣臣议尚书令史杨居仁请乘其逺至击之平章巴萨不从而遣玛尔沁楚等部民丁壮万人开短堤决河水以卫京城命尔佳萨哈将歩骑三万廵河渡起近京诸色军家属五十万口入京城蒙古主用西夏人恤可计自河中由河清县白坡渡河遣人驰报图类以师来防尔佳萨哈行至封丘而还蒙古兵奄至玛尔沁楚等皆死丁壮得免者仅三百蒙古主入郑州遣苏布特攻汴金主召羣臣议所守有言珠格高琪所筑里城决不可守外城决不可弃于是决计守外城命修楼橹器具时京城诸军不满四万而城周百二十里不能徧守故议以迁避之民充军又召在京军官于上清宫平日防城得功者截长补短假借而用得百余人又集京东西沿河旧屯两都尉及卫州义军凡四万并丁壮二万分置四靣每靣选千名飞虎军以专救应然亦不能军矣命主命翰林学士赵秉文为赦文改元布宣悔悟哀痛之意指事陈义词情俱尽闻者莫不感动洛阳人至于痛哭　蒙古兵自禹山之战散漫而北所过州县无不降破遂自唐州以趋汴京金完顔哈逹伊喇莽阿自邓州率歩骑十五万赴援蒙古以骑三千尾之哈逹等谋曰敌兵三千而我不战是弱也金军至钧州沙河蒙古兵不战而退金军方盘营蒙古兵复来袭金军不得休息食饮且行且战至黄榆店望钧州二十五里雨雪不能进忽有防云两省军急赴京师哈逹等遂发蒙古兵自北渡者毕集前后以大树塞道金将杨沃衍夺路得之金军遂进次于三峯山军士有不食至三日者蒙古兵以河北兵合四靣围之炽薪燔肉更迭休息乘金困惫乃开钧州路纵之走而以生兵击之金军遂溃声如崩山武仙率三十骑入竹林中遂走宻县杨沃衍樊泽张惠歩持大枪奋战而死哈逹知大事已去欲下马战而莽阿已失所在哈逹遂与陈华善等以数百骑走入钧州蒙古主在郑州闻图类与金相持遣扣肯布哈齐黙衮等赴之至则金军已溃于是乃合攻钧州堑其城哈逹匿窟室中城破发而杀之因扬言曰汝家所恃惟黄河与哈逹耳今哈逹为我杀黄河为我有不降何待陈华善趋避隐处杀掠稍定乃出自言曰我金国大将欲见白事蒙古兵士以数骑夹之诣图类问其姓名曰我忠孝军总领陈华善也大昌原卫州倒囘谷之胜皆我也我死乱军中人将谓我负国家今日明白死天下必有知我者蒙古兵欲其降不肯乃斫足胫折之划口吻至耳噀血而呼至死不屈蒙古将有义之者以马潼酧而祝曰好男子他日再生当令我得之莽阿走蒙古兵追蹑擒之械至官山图类欲降之不从曰我金国大臣惟当金国境内死耳遂杀之金之徤将鋭卒自是俱尽不复可为矣　二月金闻蒙古入饶风闗遣圗克坦乌勒登行省阌乡以备潼闗圗克坦伯嘉为闗陜总帅便宜行事百官驰入陜榜县镇迁入大城粮斛辎重聚之陜州近山者入山寨避兵防阿里哈传防召乌勒登援汴乌勒登遂与潼闗总帅纳哈塔和硕秦蓝总帅完顔重喜等帅军十一万骑五千尽撤秦蓝诸闗之备从虢入陜同华阌乡一带军粮数十万斛备闗船二百余艘皆顺流东下俄闻蒙古兵近粮皆不及载船悉空下复尽起州民运灵宝硖石仓粟防蒙古游骑至杀掠不可胜计金守将李平以潼闗降于蒙古蒙古兵遂长驱至陜乌勒登发阌乡军士各以老防自随由西南径入大山氷雪中部将多叛去蒙古闻之自卢氏以数百骑追及之山路积雪昼日冻释泥淖及胫随军妇女弃掷老防哀号盈路行至铁岭欲战而饥惫于是重喜先降蒙古斩之于马前金兵遂大溃乌勒登和硕从数十骑走山谷间追骑擒之皆被杀　蒙古取金睢州围归德府金行省持嘉纽勒欢命经歴冀禹锡守御禹锡竭其才智故得不陷　金复以完顔萨布爲左丞相萨布先请致仕至是蒙古攻汴曰急财匮援絶金主大惧平章政事巴萨以爲势必讲和和议定则首相当往爲质乃力请金主起复萨布且括汴京民军二十万分诸帅　三月蒙古立炮攻洛阳洛阳城中惟三峯溃卒三四千及忠孝军百余守御而已留守萨哈连疽发于背不能军遂投濠水死已而元帅任守贞复立府事及守贞援汴河南人共推齐克绅爲府佥事领所有军二千五百人甫三日蒙古军围其三靣伸括衣帛爲帜立之城上率士卒赤身而战以壮士数百往来救应大呼以憨子军爲号其声势与万众无异兵器已尽以钱爲镞得蒙古兵一箭截而为四以铜鞭发之又创遏炮用不过数人能发大石于百步外所击无不中伸奔走四应所至必防蒙古益兵力攻凡三月余不能防乃退　蒙古主将北还遣使自郑州至汴谕金主降且索翰林学士赵秉文衍圣公孔元宜等二十七家及归顺人家属伊喇莽阿妻子并绣女鹰人等金主乃封荆王守纯子额尔克为曹王命尚书左丞李蹊送之蒙古为质以请和谏议大夫费摩阿呼岱为讲和使未行蒙古苏布特闻之曰我受命攻城不知其他也乃立攻具沿濠列木栅驱汉俘及妇女老弱负薪草填濠顷刻平十余歩平章巴萨以议和不敢与战城中喧閧金主闻之从六七骑出端门至舟桥时新雨淖车驾忽出都人惊愕失措但跪于道旁老防遮拥至有误触金主衣者少顷宰相从官皆至进笠不受曰军中暴露我何用此西南军士五六十辈进曰北兵填濠过半平章传令勿放一镞恐坏和事岂有此计耶金主曰朕以生灵之故称臣进奉无不顺从止有一子养未长成今往作质子矣汝等畧忍待曹王出鞑靼不退汝等死战未晩是日曹王行蒙古兵并力进攻金龙徳宫造炮石取艮岳太湖灵壁假山为之大小各有斤重其圆如灯毬之状蒙古兵用炮则不然破大硙或碌碡为二三皆用之攅竹炮有至十三稍者余炮称是每城一角置炮百余枚更迭上下昼夜不息数日石几与里城平而城上楼橹皆故宫及芳华玉溪所拆大木为之合抱之木随击而碎以马粪麦秸布其上纲索旃褥固护之其悬风板之外皆以牛皮为障蒙古兵以火炮击之随即延不可扑救父老所传周世宗筑京城取虎牢土为之坚宻如铁受炮所击惟凹而已蒙古兵濠外筑城围百五十里城有北口楼橹壕深丈许濶亦如之约三四十歩置一铺铺置百许人守之初巴萨命筑门外短墙委曲陿隘容二三人得过以防蒙古兵夺门及被攻诸将请乘夜斫营军乃不能猝出比出又为蒙古所觉后又募死士千人穴城由濠径渡烧其炮座城上悬红灯为应约灯起渡濠又为蒙古所觉又放纸鸢置文书其上至蒙古营则断之以诱被俘者识者谓宰相欲以纸鸢纸灯退敌难矣时有火炮名震天雷者用铁鑵盛药以火防之炮起火发其声如雷闻百里外所围半畆以上火防着鐡甲皆透蒙古又为牛皮洞直至城下掘城为龛间可容人则城上不可柰何矣人有献防者以铁绳悬震天雷顺城而下至掘处火发人与牛皮皆破迸无迹又有飞火枪注药以火发之輙前烧十余歩人亦不敢近蒙古惟畏此二物蒙古攻城十六昼夜内外死者以百万计于是金主母明惠皇后陵被发苏布特知不可取乃为好语曰两国已讲和更相攻耶金人因就应之乃遣户部侍郎杨居仁出宜秋门以酒炙犒蒙古兵且以金帛珍异赂之苏布特乃许退兵散屯河洛之间叅政持嘉喀齐喀以守城为已功欲率百官入贺叅政内族色哩曰城下之盟春秋以为耻况以罢攻为可贺耶喀齐喀怒曰社稷不亡君后免难汝等不以为喜耶乃命赵秉文为表秉文曰春秋新宫灾三日哭今园陵如此酌之以礼当慰不当贺乃已金主御端门肆赦改元天兴诏内外官民能完复州郡者功赏有差出金帛酒炙犒饫军士减御膳罢冗员放宫女上书不得称圣改圣防为制防释卫绍王族禁锢汴京觧严歩兵始出封丘门外采蔬薪　五月金汴京大疫凡五十日诸门出柩九十余万贫不能塟者不在是数寻以疫后园户僧道医师鬻棺者擅厚利命有司倍征之以助国用　秋七月金飞虎卒申福等杀蒙古行人唐庆等三十余人于馆金主不问和议遂絶　金恒山武仙等防兵救汴初三峯之败仙走南阳收溃军得十万人屯留山汴京被围金主诏仙与邓州行省完顔思烈巩昌总帅完顔呼沙呼合兵入援仙至宻县东遇蒙古兵即按军眉山店报思烈曰阻间结营待仙至俱进思烈急欲至汴不听金主又命枢宻使持嘉喀齐喀帅兵应仙思烈等至京水蒙古乘之不战而溃仙众亦散走还留山喀齐喀屯中牟三日闻思烈军溃即夜弃辎重驰还　八月金主以和议既絶惧兵再至乃复佥民兵为守御备遂括汴京粟以完顔珠赫等主之置局以推举为名珠赫谕民曰汝等当从实推举果如一旦粮尽令汝妻子作军食复能吝否既而罢括粟复以进奉取之且卖官及令民买进士第前御史大夫内族哈周复觊进用建言京城括粟尚可得百万石金主乃命哈周为叅知政事与左丞李蹊复括之哈周先令各家自实壮者存石有三斗防者半之仍书其数门首敢有匿者以升斗论罪京城三十六坊各选深刻者主之完顔玖珠尤酷暴有寡妇二口实豆六斗内有蓬子约三升玖珠笑曰吾得之矣执寡妇以令众妇泣诉曰妾夫死于兵姑老不能为养故杂蓬粃以自食耳非敢以为军储也且三升六斗之余也玖珠不听竟杖死闻者股栗尽弃其余于粪溷中或白于李蹊蹊颦蹙曰白之叅政及白哈周哈周曰花不损何由成且京城危急今欲存社稷耶存百姓耶众莫敢言所括不能三万斛而满城萧然死者相枕贫富束手待毙而已遂至人相食金主闻之出太仓米作粥以食饿者翰林直学士锡黙爱实叹曰与其食之宁如勿夺为奉御博诺所告金主怒送爱实有司近侍李大节救免　十二月金汴京粮尽援絶势益危急召诸臣入议或言归徳四靣皆水可以自保或言宜沿西山入邓或言设欲入邓蒙古苏布特在汝州不如取陈蔡路转往邓下金主未决乃起院判巴哈为右司郎中问之华言归徳城虽坚久而食尽坐以待毙决不可往既汝州有苏布特则邓下亦不可往计今事势当直赴汝州与之一决汝州战不如半途战半途战不如出城战葢我军食力犹在也若出京益逺军食益减马食野草事益难矣若我军便得战存亾决此一举外则可激三军之气内则可慰都人之心或止为避迁之计人心顾恋家业未必毅然从行请详审之金主不从而集军士于大庆殿谕以京城食尽今拟亲出诸将佐合辞奏曰圣主不可亲出止可命将金主以富察古纳为马军帅高显为歩军帅刘益副之三人者欲奉命叅政内族恩楚曰汝辈把锄不知高下国家大事敢易承耶众黙然古纳曰若将相可了何至使我辈事亦中止遂以右丞相萨布平章巴萨右副元帅恩楚左丞相李蹊元帅左监军圗克坦伯嘉等帅诸军扈从叅政努申枢副兼知开封锡琳阿巴里城四靣都总领珠赫外城元帅东靣博斯和南面持嘉约尔珠西靣崔立北靣富珠哩玛努勒等留守乃发府库及内府器皿宫人衣物赐将士民间閧传车驾往归徳军士家属留汴目今食尽坐视城中俱饿死矣纵能至归徳军马所费支吾复得几许日金主使　布宣言曰前日廵狩之议为巴哈改今往汝州索战矣金主发汴京与太后皇后妃主别大恸至开阳门诏谕留守兵士曰社稷宗庙在此汝等壮士毋以不与进发之数便谓无功将来功赏岂在战士下闻者皆洒泣是日巩昌元帅呼沙呼援兵至言于金主曰京西三百里之间无井灶不可徃不如幸秦巩金主决意东行进次黄陵冈巴萨击蒙古降其两寨得河朔降将金主赦之授以印符羣臣固请以河朔诸将前导鼔行入开州取大名东平豪杰当有响应者鄂敦察逊曰太后中宫皆在南京北行万一不如意圣主孤身欲何所为不如先取卫州还京为便巴萨曰京师且不能守就得卫州欲何为耶金主惑之遂一意向河朔蒙古苏布特闻金主弃汴复进围之六年春正月金主遣使徴粮于归德总帅持嘉纽勒欢送粮千五百石至蒲城东六军给粮尽因留船二百张布为幄金主遂乘以济河防大风后军不克济蒙古呼尔古纳追击于南岸金元帅贺徳喜力战而死金兵溺者近千人金主次于北岸望之震惧次于沤麻冈遣巴萨帅师攻卫州至城下以御旗招之城中不应蒙古闻之自河南渡河巴萨遂退师蒙古史天泽以骑兵踵其后战于白公庙金师败绩巴萨弃军东遁元帅刘益上党公张开皆为民家所杀金主进次魏楼村犹欲俟蒙古兵至决战少顷巴萨至仓皇言军已溃北兵近在隄外请幸归德金主遂与副元帅哈喇齐等六七人夜登舟潜渡河走归德翌日诸军始闻金主弃师遂大溃金主入归德遣奉御持嘉达实布往汴京奉迎太后及后妃诸军怨愤金主乃暴巴萨罪杀之初濒河居民闻金主北渡筑垣塞户濳伏洞穴见富察古纳一军号令明肃所过无丝毫犯老防妇女无复畏避及巴萨往卫州纵军四掠哭声满野所过丘墟一饭之费至数十金公私皇皇民始思叛故卫州坚守而蒙古之追无来援者以至于败　初汴人以金主亲出师日听防报及闻军败始大惧时苏布特攻城日急内外不通米升至银二两殍死相望缙绅士女多行乞于市至有自食妻子者诸皮器物皆煑充饥贵家第宅市楼肆馆皆撤以防及金主遣使至汴奉迎两宫人情益不安西南元帅崔立性淫姣因民汹汹濳谋作乱左司都事元好问谓锡琳阿巴曰自车驾出京今二十日许又遣使迎两宫民间皆谓国家欲弃京城相公何以处之锡琳阿巴曰吾二人惟有一死耳好问曰死不难诚能安社稷救生灵死可也不然徒欲以一身饱五十红衲军亦谓之死耶锡琳阿巴不荅时两宫已出至陈留见城外二三处火起疑有兵复驰还汴京明日崔立防劒指完顔纳绅及锡琳阿巴曰京城危困已极二公坐视何也二相曰有事当好议之何遽如是立麾其党先杀锡琳阿巴次杀纳绅及左司郎中纳哈塔辉等十余人即谕百姓曰吾为二相闭门无谋今杀之为尔一城生灵请命众皆称快立遂勒兵入宫集百官议所立立曰卫绍王太子从恪其妹公主在北兵中可立之乃遣其党韩铎以太后命往召从恪至以太后诰命为梁王监国百官拜舞立自为太师都元帅尚书令郑王弟倚为平章政事侃为殿前都防检其党皆拜官元好问亦为左右司员外郎遂送欵诣苏布特军苏布特至青城立服御衣仪卫往见之苏布特喜饮之酒立以父事之还城悉烧楼橹苏布特益喜始信其实降也立托以军前索随驾官吏家属军民子女聚之省中亲阅之日乱数人犹以为不足乃禁民间嫁娶有以一女之故至数人死者未几迁梁王及宗族近属于宫中以腹心守之限其出入以荆王府为已私第取内府珍玩充实之羣小附和请建功德碑翟奕以尚书省命翰林学士王若虚为文若虚私谓好问曰今召我作碑不从则死作之则名节扫地不若死之爲愈然我姑以理谕之乃谓奕曰丞相功德碑当指何事为言奕曰丞相以京城降活生灵百万非功德乎若虚曰学士代王言功德碑谓之代王言可乎且丞相既以城降则朝官皆出其门自古岂有门下人为主帅颂功德而可取信于后世者乎奕虽残虐闻之不能对而去事遂得已　史臣曰崔立乘时僣窃大肆淫虐其为罪不容诛矣金俘人之主帝人之臣百年之后适啓崔立之狂谋以成青城之烈祸曾子曰戒之戒之出乎尔者反乎尔者也岂不信哉　夏四月金崔立以天子衮冕后服进于苏布特又括在城金银搜索熏灌讯掠惨酷贵族富人不堪其毒窃相语曰攻城之后七八日中诸门出塟者凡百万人恨不早预其数而値此也立时与其妻入宫两宫赐之不可胜计立因讽太后作书陈天时人事遣金主乳母入归德招降立遂以太后王氏皇后图克坦氏梁王及荆王守纯诸妃嫔凡车三十七两宗室男女五百余人衍圣公孔元措名儒梁陟及三教医流工匠绣女赴青城苏布特杀二王及宗属而送后妃等于和林在道艰楚万状尤甚于徽钦之时苏布特入汴城立时在城外兵先入其家取其妻妾宝玉以出立归大恸而已初蒙古之制凡攻城不降矢石一发则屠之汴京既陷苏布特遣使言于蒙古主曰此城相抗日久士卒多伤请屠其城耶律楚材闻之驰见蒙古主曰将士暴露数十年所争者土地人民耳得地无民将焉用之蒙古主未许楚材又曰凡弓矢甲仗金玉等匠及官民富贵之家皆聚此城杀之则一无所得是徒劳也乃诏除完顔氏一族外余皆原免时避兵在汴者尚百四十万户皆得保全遂为定制
