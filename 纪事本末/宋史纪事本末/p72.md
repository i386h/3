<!-- { "loadSidebar": true } -->
　　高宗建炎元年五月甲午召李纲为尚书右仆射兼中书侍郎初纲再贬宁江金兵复至渊圣悟和议之非召纲为开封尹行次长沙被命即帅湖南勤王师入援未至而京城失守至是召拜右相趣赴行在所中丞顔岐奏曰张邦昌为金人所喜虽已封为三公郡王宜更加同平章事増重其礼李纲为金人所恶虽已命相宜及其未至罢之章五上帝曰如朕之立恐亦非金人所喜岐语塞而退岐又遣人封其章示纲觊沮其来右谏议大夫范宗尹论纲名浮于实有震主之威帝亦不听汪伯彦黄潜善自谓有扳附之劳拟必为相及召李纲于外二人不悦遂与纲忤纲行至太平上疏曰兴衰拨乱之主非英哲不足以当之英则用心刚足以涖大事而不为小故之所揺哲则见善明足以任君子而不为小人之所间愿陛下以汉之高光唐之太宗国朝之艺祖太宗为法　六月己未朔李纲至行在入见涕泗交集帝为动容因奏曰金人不道专以诈谋取胜中国不悟一切堕其计中赖天命未改陛下总帅于外为天下臣民所推戴内修外攘还二圣抚万邦责在陛下与宰相臣自视缺然不足以副委任且臣在道顔岐甞封示论臣章谓臣为金人所恶不当为相因力辞帝命岐奉祠并出范宗尹纲犹力辞帝曰朕知卿忠义智略久矣欲使敌国畏服四方安宁非相卿不可卿其勿辞纲顿首泣谢且言昔唐明皇欲相姚崇崇以十事要说皆中一时之病今臣亦以十事仰干天听陛下度其可行者赐之施行臣乃敢受命一曰议国是谓中国之御外侮能守而后可战能战而后可和而靖康之末皆失之今欲战则不足欲和则不可莫若先自治专以守为防俟吾政事修士气振然后可议大举二曰议巡幸谓车驾不可不一至京师见宗庙以慰都人之心度未可居则为巡幸之计以天下形势而观长安为上襄阳次之建康又次之皆当诏有司预为之备三曰议赦令谓宗祖登极赦令皆有常式前日赦书乃以张邦昌伪赦为法如赦恶逆及罪废官尽复官职皆泛滥不可行宜悉改正四曰议僣逆谓张邦昌为国大臣不能临难死节而挟金人之势易姓改号宜正典刑垂戒万世五曰议伪命谓国家更大变鲜有仗节死义之士而受伪官以屈膝于其庭者不可胜数昔肃宗平贼汚伪命者以六等定罪宜放之以厉士风六曰议战谓军政久废士气怯惰宜一新纪律信赏必罚以作其气七曰议守谓敌情狡狯势必复来宜于沿河江淮措置控御以扼其冲八曰议本政谓政出多门纲纪紊乱宜一归之中书则朝廷尊九曰议久任谓靖康间进退大臣太速功効蔑着宜慎择而久任之以责成功十曰议修德谓上始膺天命宜益修孝弟防俭以副四海之望而致中兴翌日班纲议于朝惟僣逆伪命二事留中不出　李纲以二事留中言于帝曰二事乃今日刑政之大者邦昌当道君朝在政府者十年渊圣即位首擢为相方国家祸难金人为易姓之谋邦昌如能以死守节推明天下戴宋之义以感动其心金人未必不悔祸而存赵氏而邦昌方自以为得计偃然正位号处宫禁擅降伪诏以止四方勤王之师及知天下之不与乃不得已请元祐太后垂帘听政而议奉迎邦昌僣逆始末如此而议者不同臣请以春秋之法断之夫春秋之法人臣无将将而必诛赵盾不讨贼书以弑君今邦昌已僣位号敌退而止勤王之师非特将与不讨贼而已刘盆子以汉宗室为赤眉所立其后以十万众降光武但待之以不死邦昌以臣易君罪大于盆子不得已而自归朝既不正其罪又尊崇之此何理也陛下欲建中兴之业而尊僣逆之臣以示四方其谁不解体又伪命臣僚一切置而不问何以励天下士大夫之节时执政中有异议不同者帝召黄善等语之善主邦昌甚力帝顾吕好问曰卿在围城中知其故以为何如好问附善持两端纲言邦昌僣逆岂可留之朝廷使道路指目曰此亦一天子哉因泣拜曰臣不可与邦昌同列当以笏击之陛下必欲用邦昌第罢臣帝颇感动汪伯彦曰李纲气直臣等所不及帝乃出纲奏责授邦昌保化军副使潭州安置并安置王时雍徐秉哲呉幵莫俦李擢孙觌于高梅永全栁归州而顔博文王绍以下论罪有差邦昌后至潭州伏诛赠李若水霍安国刘韐官李纲言近世士大夫寡防鲜耻不知君臣之义靖康之祸仗节死义者在内惟李若水在外惟霍安国愿加赠卹帝从其请遂赠若水观文殿学士谥忠愍安国延康殿学士韐资政殿学士仍诏有死节者诸路询访以闻　甲子以李纲兼御营使纲入对言曰今国势不逮靖康间逺甚然而可为者陛下英断于上羣臣辑睦于下庶几中兴可图然非有规模而知先后缓急之序则不能以成功夫外御强敌内销盗贼脩军政变士风裕邦财寛民力改弊法省冗官诚号令以感人心信赏罚以作士气择帅臣以任方面选监司郡守以奉行新政俟吾所以自治者政事已修然后可以问罪金人迎还二圣此所谓规模也至于所当急而先者则在于料理河北河东葢河北河东国之屏蔽也料理稍就然后中原可保而东南可安今河东所失者恒代太原泽潞汾晋余郡犹存也河北所失者不过真定懐卫濬四州而已其余三十余郡皆为朝廷守两路士民兵将所以戴宋者其心甚坚皆推豪杰以为首领多者数万少者亦不下万人朝廷不因此时置司遣使以大慰抚之分兵以援其危急臣恐粮尽力疲坐受金人之困虽懐忠义之心援兵不至危迫无告必且愤怨朝金人因得抚而用之皆精兵也莫若于河北置招抚司河东置经制司择有才略者为之使宣谕天子恩德所以不忍弃两河于敌国之意有能全一州复一郡者以为节度防御团练使如唐方镇之制使自为守非惟絶其从敌之心又可资其御敌之力使朝廷永无北顾之忧最今日之先务也帝善其言问谁可任者纲荐张所傅亮纲又立军法五人为伍伍长以牌书同伍四人姓名二十五人为甲甲正以牌书伍长五人姓名百人为队队将以牌书甲正四人姓名五百人为部部将以牌书队将正副十人姓名二千五百人为军统制官以牌书部将正副十人姓名命招置新军及御营司兵并以此法团结及诏陜西山东诸路帅臣并依此法互相应援有所呼召使令按牌以遣　辛未子旉生大赦李纲言陛下登极旷荡之恩独遗河北河东而不及勤王之师夫两河为朝廷坚守而赦令不及人皆谓已弃之何以慰忠臣义士之心勤王之师在道路半年擐甲荷戈冒犯霜露虽未効用亦已劳矣加以疾病死亡恩恤不及后有急难何以使人愿因今赦广示德意帝从之于是人情翕然间有破敌捷书至者金人围守诸郡之兵往往引去　丁亥诏诸路募兵买马劝民出财用李纲之言也纲上三议一曰募兵二曰买马三曰募民出财助军费且言熈丰间内外禁旅五十九万今禁旅单弱何以捍强敌而镇四方莫若取财于东南募兵于西北若得数十万付诸将以时练之不久皆成精兵此最为急务于是诏陜西河北京东西路募兵十万更畨入卫河北西路括买官民马劝民出财助国纲又言歩不足以胜骑骑不足以胜车请以战车之制颁于京东西路使制造而教习之　丁亥以张所为河北招抚使初靖康中所以蜡书冒围募河北兵士民得书喜曰朝弃我犹有一张察院能拔而用之应募者十七万人由是所声振河北帝即位遣所按视陵寝所还上言曰河东河北天下之根本昨者误用奸臣之谋始割三镇继割两河其民怨入骨髓至今无不扼掔若因而用之则可借以守否则两河兵民无所系望陛下之事去矣且请帝亟还京城因言其有五利奉宗庙保陵寝一也慰安人心二也系四海之望三也释河北割地之疑四也早有定处而一意于边防五也夫国之安危在乎兵之强弱与将相之贤不肖而不在乎都之迁与不迁也诚使兵弱而将士不肖虽渡江而南安能自保又言黄潜善奸邪恐害新政帝方信任潜善贬所江州至是以李纲荐用为河北招抚使赐内府钱百万缗给空名告身千余道以京西卒三千自卫将佐官属许自辟置一切以便宜从事所入对条上利害且乞置司北京俟措置有绪乃渡河河北转运副使张益谦附黄潜善意奏招抚使之扰且言自置司河北盗贼愈炽李纲言张所尚留京师益谦何以知其扰河北民无所归聚而为盗岂由置司益谦非理沮抑如此必有使之者上乃命益谦分析命下枢密院汪伯彦犹用其奏诘责招抚司李纲与伯彦力争伯彦语塞所招来豪杰擢王彦为统制时岳飞上书言陛下已登大宝社稷有主已足伐敌之谋而勤王之师日集彼方谓吾素弱宜乘其怠而击之黄潜善汪伯彦不能承圣意恢复日谋南幸恐不足系中原之望愿陛下乘敌穴未固亲率六军北渡则将士作气中原可复坐飞越职言事夺官归河北诣所所以飞为中军统领问之曰尔能敌几何飞曰勇不足恃用兵在先定谋栾枝曳柴以败荆莫敖采樵以致绞皆谋定也所矍然曰君殆非行伍中人飞因说所曰国家都汴恃河北以为固茍冯据要冲峙列重镇一城受围则诸城或挠或救金人不能窥河南而京师根本之地固矣招抚诚能提兵压境飞惟命是从所大喜借补飞武经郎　秋七月己丑朔以王为河东经制使傅亮副之又以钱葢为陜西经制使　甲辰右諌议大夫宋齐愈弃市初齐愈论李纲募兵买马括财三事之非不报时方论僣逆伪命之罪齐愈实书邦昌姓名以示众于是逮齐愈于狱齐愈引伏遂命戮于东市　时帝手诏择日巡幸东南纲言车驾巡幸之所闗中为上襄阳次之建康为下陛下纵未能行上防犹当且适襄邓示不忘故都以系天下之心不然中原非复我有车驾还阙无期矣帝乃谕两京以还都之意读者感泣已而帝意复变纲又极言其不可且曰自古中兴之主起于西北则足以据中原而有东南起于东南则不能复中原而有西北葢天下精兵健马皆在西北若委中原而弃之岂惟金人将乘间以扰内地盗贼亦将蠭起为乱跨州连邑陛下虽欲还阙不可得矣况欲治兵胜敌以归二圣哉夫南阳光武之所兴有高山峻岭可以控扼有寛城平野可以屯兵西隣闗陜可以召将士东达江淮可以运谷粟南通荆湖巴蜀可以取财货北距三都可以遣救援蹔议驻跸乃还汴都防无出于此者今乘舟顺流而适东南固甚安便第恐一失中原则东南不能必其无事虽欲退保一隅不可得也况甞降诏许留中原人心恱服奈何诏墨未干遽失大信帝然之丙午诏定议巡幸南阳以范致虚知邓州修城池缮宫室输钱谷以实之而汪伯彦黄潜善隂主州之议或谓纲曰外论汹汹咸谓东幸已决纲曰国之存亡于是焉分吾当以去就争之　八月壬戌以李纲黄潜善为尚书左右仆射兼门下中书侍郎纲常侍帝论及靖康时事帝曰渊圣勤于政事省览章奏至终夜不寐然卒至播迁何也纲对曰人主之职在知人进君子退小人则大功可成否则衡石程书无益也因勉帝以明恕尽人言防俭足国用英果防大事帝嘉纳之纲所论諌其言切直帝初无不容纳至是惑于黄潜善汪伯彦之言常留中不报　吕中曰自纲之入相也以英哲全德勉人主以修政攘夷为己任抗忠数疏中时膏肓和守之议决而国是明僣逆之罪正而士气作幸都之谋定而人心安他如修军政变士气定经制改弊法招兵买马分布要害遣张所招抚河北王经制河东宗泽留守京城西顾闗陜南葺襄邓且将益据形便以为必守中原之计朱子谓李纲入来方成朝者正为此也　乙亥召河东经制副使傅亮还行在李纲罢时傅亮军行十余日黄潜善等以为逗遛令东京留守节制亮军即日渡河亮言措置未就而渡河恐误国事李纲为之请潜善等不以为然纲言招抚经制二司臣所建明而张所傅亮又臣所荐用今黄潜善汪伯彦沮所亮所以沮臣臣每鉴靖康大臣不和之失事未甞不与潜善伯彦议而后行而二人设心如此愿陛下虚心观之既而召亮赴行在纲言圣意必欲罢亮乞付黄潜善施行臣得乞身归田里纲退而亮竟罢纲乃再防求去帝曰卿所争细事胡乃尔纲言方今人才将帅为急恐非小事臣昨议迁幸与潜善伯彦异宜为所嫉然臣东南人岂不愿陛下东幸为安便哉顾一去中原后患有不可胜言者愿陛下以宗社为心以生灵为意以二圣未还为念勿以臣去而改其议臣虽去左右不敢一日忘陛下泣辞而退或曰公决于进退于义得矣如防者何纲曰吾知尽事君之道不可则全进退之节祸患非所恤也防侍御史张浚劾纲以私意杀宋齐愈且论其招军买马之非潜善伯彦等复力排纲请帝去之遂罢纲为观文殿大学士浚论纲不已乃落职提举洞霄宫凡在相位七十七日纲罢而招抚经制司废车驾遂东幸两河郡县相继沦陷凡纲所规画军民之政一切废罢金兵益炽闗辅残毁而中原盗贼蠭起矣　壬午杀太学生陈东布衣欧阳澈东自丹阳召至未得对防李纲罢乃上书乞留纲而罢黄潜善汪伯彦不报又上防请帝亲征以还二圣治诸将不进兵之罪以作士气车驾宜还京师勿幸金陵又不报防抚州布衣欧阳澈徒歩诣行在伏阙上书极诋用事大臣潜善遽以语激帝怒言若不亟诛将复鼔众伏阙书独下潜善所府尹孟庾召东议事东请食而行手书区处家事字画如平时已乃授其从者曰我死尔归致此于吾亲食已如厠吏有难色东笑曰我陈东也畏死即不敢言已言肯逃死乎吏曰吾亦知公安敢相迫顷之东具冠带别同邸乃与澈同斩于市四明李猷赎尸瘗之东初未识纲特以国故为之死识与不识皆为流涕　乙酉许翰罢翰言李纲忠义英发舍之无以佐中兴今罢纲臣留无益力求去帝不许及陈东见杀翰曰吾与东皆争李纲者东戮于市吾在庙堂可乎凡八上章求罢遂以资政殿大学士提举洞霄宫
