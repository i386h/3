<!-- { "loadSidebar": true } -->
　　石晋赂契丹故地而不思平营滦三州非晋赂乃刘仁恭献契丹以求援者既而王黼悔欲并得之金主不肯及赵良嗣往金主使普嘉努责良嗣以出兵失期且云今更不论元约特与燕京蓟景檀顺涿易六州良嗣言元约山前山后十七州今乃如此信义安在抗辨数四金人不从良嗣乃与其使李靖偕来止许山前六州帝复遣良嗣送之且求营平滦三州　庚寅加郭药师武泰节度使　辛卯金克辽燕京时童贯再举伐燕不克成功惧得罪乃宻遣王瓌如金以求如约夹攻金主分三道进兵遂克燕遣兵送赵良嗣还且致辽俘五年春正月戊午金遣使来赵良嗣复如金初良嗣至燕与金主议燕京西京之地金主曰若宋必欲平滦等州并燕京不与因以答书先示良嗣读至燕京用本朝兵力攻下其租税当输本朝良嗣因曰租税随地岂有与其地而不与其租税者尼玛哈曰燕京自我得之则当归我若不蚤见与请速追涿易之师无畱我疆乃遣李靖等与良嗣偕来靖既入对遂见王黼黼谓靖曰租税非约也上意以交好之故欲以银绢充之靖复请去年岁币帝亦特许之故仍命良嗣与靖偕使　辛酉以王安中知燕山府郭药师同知府事时朝廷以金人将归燕谋帅臣守之左丞王安中请行王黼赞于帝遂授安中庆远军节度使河北河东燕山府路宣抚使知燕山府郭药师为检校少保同知府事诏药师入朝礼遇甚厚赐以甲第姬妾张水嬉使观之命贵戚大臣更互设宴又召对于后苑延春殿药师拜庭下泣言臣在燕中闻赵皇如在天上不谓今日得望龙顔帝深褒称之委以守燕对曰愿效死又令取天祚以絶燕人之望药师变色言曰天祚故主也国破出走臣是以降陛下使臣毕命他所不敢辞若使反故主非所以事陛下愿以付他人因涕泣如雨帝以为忠解所御珠袍及二金盆以赐药师出谕其下曰此非吾功汝辈力也即剪盆分给之加检校少傅归镇燕山府路　三月己未遣使如金初赵良嗣至燕谓金主曰本朝狥大国多矣岂平滦一事不能相从耶金主曰平滦欲作边镇不可得也遂议租税金主曰燕租六百万止取一百万不然还我涿易旧疆及常胜军我且提兵按边良嗣曰本朝自以兵下涿易今乃云尔岂无曲直邪且言御笔许十万至二十万不敢擅增乃令良嗣归报金主谓之曰过半月不至吾提兵往矣时左企弓尝以诗献金主曰君王莫听捐燕议一寸山河一寸金故金人欲背初约要求不已良嗣既还金闻辽主谋复故地乃悉断卢沟北桥梁焚次舍以防之良嗣行至雄州以金书逓奏其畧言贵朝兵不克夹攻特用己力下燕所以拘税今据燕管内毎年租六百万贯良嗣等称御笔许二十万以上不敢自专其平滦等州不在许限傥务侵求难终信义仍速过界之兵王黼欲功之速成乃请复遣良嗣自雄州再往使许辽人旧岁币四十万之外毎岁更加燕京代税钱一百万缗及议画疆与遣使贺正旦生辰置塲交易金主大喜遂使尼楚赫等持誓书草来许以燕京及六州来归而山后诸州及西北一带接连山川不在许与之限帝曲意从之遣卢益赵良嗣等持誓书往至涿州金古新等先索书观之言其字画不谨令易之益言帝亲书所以示尊崇于大国也金人不听比至汴京更易者数四金人又言近有燕人赵温讯等逃出南朝须先还方可议交燕地良嗣谕宣抚司防送温讯于金既至尼玛哈释其防而用之金人又求粮良嗣许以二十万石　夏四月癸巳金人使杨璞以誓书及燕京六州来归其平营滦三州终以非石晋所赂契丹之地不预庚子命童贯蔡攸入燕交割时燕之职官富民金帛子女皆为金人尽掠而去惟存空城而已尼玛哈犹欲止割涿易金主曰海上之盟不可忘也我死汝则为之乙巳童贯等奏燕城老防迎谒焚香称夀庚戌帝曲赦两河燕云命即日班师　五月庚申以王黼为太傅郑居中为太保癸亥进封童贯为徐豫国公蔡攸为少师时王黼竭天下之财以北征仅得七空城至是率百官表贺诏以收复燕云故宰执皆进位而命王黼总治三省事赐玉以赵良嗣为延康殿学士郑居中自陈无功不拜　六月丙戌辽张防以平州来归初辽主之走西山也平州军乱杀其节度使萧迪里防抚安乱者州民推防领州事耶律淳死防知辽必亡乃籍壮丁五万人马千匹练兵为备萧德妃遣时立爱知平州防拒弗纳金人入燕京访防情状于康公弼公弼曰防狂妄寡谋何能为当示以不疑金人遂加防临海军节度仍知平州既而尼玛哈又欲先下平州擒张防公弼曰若加兵是趣之叛也公弼请自往觇之防曰契丹八路七路已降今独平州存敢有异志所以未解甲者防萧干耳厚赂公弼使还公弼还言于尼玛哈曰彼无足虑也乃升平州为南京加防试中书平章事判留守事至是金驱辽宰相左企弓虞仲文曹义勇康公弼同燕京大家富民俱东徙燕民流离道路不胜其苦过平州遂入城言于防曰左企弓不能守燕致吾民流离至此公今临巨镇握强兵尽忠于辽使我复归郷土人心亦惟公是望防遂召诸将议皆曰闻天祚兵势复振出没漠南公若仗义勤王奉迎天祚以图兴复先责左企弓等叛降之罪而诛之尽归燕民使复其业而以平州归宋则宋无不接纳平州遂为藩镇矣即后日金人加兵内用平州之众外借宋人之援又何惧焉防又访于翰林学士李石亦以为然防乃遣张谦率五百余骑传留守令召左企弓虞仲文曹义勇康公弼至滦河西岸数企弓等十罪皆缢杀之防仍称保大三年画天祚像朝夕谒事必吿而后行称辽官秩榜谕燕人复业恒产为常胜军所占者悉还之燕民既得归大悦李石更名安弼偕故三司使高党至燕京说王安中曰平州形势之地张防总练之才足以御金人安燕境幸招致之无令西迎天祚北合萧干也安中深纳之令安弼至汴以闻帝以手札付同知燕山府詹度第令羁縻之而度促防内附防乃遣张钧张敦固持书来请降王黼劝帝纳之赵良嗣谏曰国家新与金盟如此必失其懽后不可悔不听良嗣坐削五阶而诏安中及詹度厚加安抚与免三年常赋防闻之自谓得计　秋七月童贯致仕以内侍谭稹为两河燕山路宣抚使时贯与蔡攸归自燕颇失上意王黼梁师成共荐稹代贯交云中之地稹至太原招朔应尉诸州降人为朔宁军　八月辽萧干引兵破景蓟州遂攻燕郭药师与战破之干走死初金人既防燕京干就奚王府自立为帝国号大奚时奚人饥干出卢龙岭攻破景州又败常胜军于石门镇防蓟州寇掠燕城其锋锐甚有渉河犯京师之意人情颇有谋弃燕者已而药师大破其众乘胜穷追过卢龙杀伤大半干遁去寻为其下所杀传首京师诏加药师太尉　冬十月诏建平州为太宁军以张防为节度使时金人闻防叛遣栋摩率三千攻防防率兵拒之于营州栋摩以兵少不交锋而退防遂妄以大捷闻朝廷拜防节度使犒赏银绢数万　十一月金斡里雅布攻平州围之金人以栋摩无功而还乃复使斡里雅布督栋摩攻平州防张防闻朝廷犒赐将至喜而逺迎斡里雅布乗其无备袭之与防战于城东防败宵奔燕山王安中纳而匿之平州都统张忠嗣及张敦固出降金金遣使与敦固入谕城中城中人杀其使者立敦固为都统闭门固守　诏杀张防函首以畀金时金人以纳叛来责朝廷初不欲发遣金人索之益急王安中取貌类防者斩其首与之金知非防也遂欲以兵攻燕安中言必不发遣惧起兵端朝廷不得已令安中缢杀之函其首并防二子送于金于是燕降将及常胜军士皆泣下郭药师曰金人欲防即与防若求药师亦将与药师乎安中惧因力求罢诏以蔡靖知燕山府事自是降将卒解体而金卒用此为兵端云　金人来归武朔州时朝廷以山后诸州请于金金主乌竒迈新立将许之尼玛哈自云中至言于金主曰先帝初图宋协力攻辽故许以燕地宋人既盟之后请加币以求山西诸镇先帝辞其币而复与之盟曰无匿逋逃无扰边民今宋数路招纳叛亡累防叛人姓名索之童贯不遣盟未期年已如是万世守约其可望乎且西鄙未宁割付山西诸郡则诸军失屯据之所将有经畧或难持久请勿与之金主遂遣使止以武朔二州来归
　　六年三月金人遣使诣宣抚司索赵良嗣所许粮二十万石谭稹曰二十万石岂易致耶良嗣口许不足凭也遂不与金人由此大怒　六月金人克平州执张敦固杀之　诏以收复燕云以来京都两河之民困于调度令京西淮南两浙江南荆湖四川闽广并纳免夫钱毎夫三十贯委漕臣限督之违者从军法又诏宗室戚里宰执之家及宫观寺院一例均敷于是徧索天下所得才二千万缗而结怨四海矣　八月谭稹罢复以童贯领枢宻院事两河燕山路宣抚使初金人以拓跋故地云中二千里遗夏止以武朔二州来归至是夏人举兵侵武朔地界谭稹遣兵御之兵数交夏师不即退又金人以朝廷纳张防不给粮遂攻应蔚逐守臣朝廷罪稹措致乖方诏致仕以贯代之时辽主延禧在夹山帝欲诱致之始遣一畨僧赍御笔绢书通意及延禧许归遂易书为诏许待以皇弟之礼位燕越二王上筑第千间女乐三百人延禧大喜贯之是行名为代稹交割山后土地其实已约延禧来降自往迎之也然延禧以中国不足恃卒不至　是月以复燕云赦天下
　　七年六月封童贯广阳郡王帝援神宗遗训能复全燕之境者胙土锡以王爵封贯为王
　　方腊之乱【宋江附】
　　徽宗宣和二年冬睦州清溪民方腊作乱方腊世居县堨村托左道以惑众初唐永徽中睦州女子陈硕真反自称文佳皇帝故其地相传有天子基腊因得凭借以自信县境梓桐幇源诸洞皆落山谷幽险处民物繁伙有漆楮杉材之饶富商巨贾多往来腊有漆园造作局屡酷取之腊怨而未敢发时朱勔花石纲之扰比屋致怨腊因民不忍隂聚贫乏游手之徒以诛勔为名遂作乱自号圣公建元永乐置官吏将帅以巾饰为别自红而上凡六等无弓矢甲胄惟以鬼神诡秘事相扇訹焚室庐掠金帛子女诱胁良民为兵人安于太平不识金革闻金鼔声即敛手听命不旬日聚兵数万两浙都监蔡遵顔坦击之皆败死于息坑　十二月腊攻陷青溪遂陷睦歙州东南将郭师中战死北掠桐庐富阳诸县进逼杭州郡守赵霆弃城走州陷杀制置使陈建廉访使赵约纵火六日死者不可胜计凡得官吏必断脔支体探其肺膓或熬以膏油丛镝乱射备尽楚毒以偿怨心警奏至京师时方聚兵以图北伐王黼匿不以闻于是凶焰日炽附者益众东南大震淮南发运使陈遘上言腊众强东南兵弱乞调京畿兵及鼎澧枪牌手兼程以来使不至滋蔓帝得防始大惊乃罢北伐之议诏以童贯为江淮荆浙宣抚使谭稹为两浙制置使率禁旅及秦晋畨汉兵十五万讨之
