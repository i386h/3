<!-- { "loadSidebar": true } -->
　　谋官李纲曰道君皇帝挈宗社以授陛下委而去之可乎帝黙然太宰白时中谓都城不可守纲曰天下城池岂有如都城者且宗庙社稷百官万民所在舍此欲何之今日之计当整饬军马固结人心相与坚守以待勤王之师帝问谁可将者纲曰白时中李邦彦等虽未必知兵然借其位号抚将士以抗敌锋乃其职也时中忿然曰李纲莫能将兵出战否纲曰陛下不以臣庸懦傥使治兵愿以死报乃以纲为尚书右丞东京留守纲为帝力陈不可去之意且言明皇闻潼闗失守即时幸蜀宗庙朝廷毁于贼手今四方之兵不日云集奈何轻举以蹈明皇之覆辙乎防内侍奏中宫已行帝色变仓卒降御榻曰朕不能留矣卿等无执朕将往陜西起兵以复都城纲泣拜俯伏以死邀之防燕越二王至亦以固守为然帝意稍定顾纲曰朕今为卿留治兵御敌之事专责之卿勿致踈虞纲仓皇受命　是夜宰臣犹请出幸不已帝从之欲诘旦决行质明纲趋朝则禁卫擐甲乘舆已驾矣纲急呼禁卫曰尔等愿守宗社乎愿从幸乎皆曰愿死守纲入见曰陛下已许臣留复戒行何也今六军父母妻子皆在都城愿以死守万一中道散归陛下孰与为卫且敌骑已迫知乘舆未逺以健马疾追何以御之帝感悟乃召中宫还禁卫六军闻之皆拜伏呼万嵗　辛未帝御宣德楼宣谕六军始定固守之议命李纲为亲征行营使以便宜从事侍卫都指挥使曹曚副之治都城四壁守具以百步法分兵备御令肄习之战守之具粗毕金人已抵城下矣　壬申遣使督诸道勤王兵入援癸酉斡里雅布军抵都城西北据牟駞冈天驷监获马二万匹刍豆如山葢郭药师熟知其地故导金兵先据之帝召羣臣议李邦彦力请割地求和李纲以为击之便帝竟从邦彦命虞部贠外郎郑望之及高世则使其军未至遇金使呉孝民来因与偕还是夜金人攻宣泽门以大船数十顺流而行李纲临城募敢死士二千人列布拐子城下大至投石碎之及运蔡京家山石叠门壮士缒城而下斩酋长十余人杀其众百余人金人知有备又闻道君已内禅至旦乃退甲戌金使呉孝民入见问纳张防事令执送童贯谭稹詹度且言曰上皇朝已徃不必计今少帝与金别立誓书结好仍遣亲王宰相诣军前可也帝因求大臣可使者李纲请行帝不许而命李棁纲曰安危在此一举臣恐李棁怯懦误国事也不聴遂命棁使金军棁至斡里雅布盛兵南向坐棁北面再拜膝行而前恐怖防胆失其所言斡里雅布谓之曰汝家京城破在顷刻所以敛兵不攻者徒以少帝之故欲存赵氏宗社我恩大矣今若欲议和当输金五百万两银五千万两牛马万头表段百万匹尊金帝为伯父归燕云之人在汉者割中山太原河间三镇之地而以宰相亲王为质送大军过河乃退耳因出事目一纸付棁遣还棁等唯唯不敢措一言遂与金使萧三宝努耶律中王汭等偕来凡金人所邀求皆郭药师教之也　乙亥金人攻天津景阳等门李纲亲督战募壮士缒城而下自夘至酉斩其酋长十余杀其众数千人何灌力战而死　丙子李棁至李邦彦等力劝帝从金议帝乃避殿减膳括借都城金银及娼优家财得金二十万两银四百万两而民间已空李纲言金人所需金币竭天下且不足况都城乎三镇国之屏蔽割之何以立国至于遣质即宰相当往亲王不当往若遣辨士姑与之议所以可不可者宿留数日大兵四集彼孤军深入虽不得所欲亦将速归此时与之盟则不敢轻中国而和可久也李邦彦等言都城破在朝夕尚何有三镇而金币之数又不足较帝黙然纲不能夺因求去帝慰谕之曰卿第出治兵此事当徐图之纲退则誓书已成称伯大金皇帝侄大宋皇帝金币割地遣质更盟一依其言遣沈晦以誓书先往并持三镇地图示之庚辰以张邦昌为计议使奉康王构往金军为质以
　　求成诏称金国加大字初邦昌与邦彦等力主和议不意身自为质及行乃邀帝署御批无变割地议帝不许康王与邦昌乘筏渡壕自午至夜始达金营康王道君皇帝第九子韦贤妃所生也　辛巳道君皇帝至镇江甲辰都统制马忠以京西募兵至击金人于顺天门
