<!-- { "loadSidebar": true } -->
　　夏六月，施琅出铜山，至八罩湾礁溜，潮忽涨，遂及澎湖。国轩已严守，筑垒二十里，鎗炮环之。蓝理陷阵，中炮肠出，跃而更斗；国轩将飞天鼠被杀。数日复战，琅使曾诚、蓝理、吴启爵、张胜、许英、阮钦为、赵邦试入，以火焚郑师；风发，皆飘散。琅自以大舰冲而入，国轩以两翼兵夹击之，矢及琅目；蓝理、吴英以死拒。天大雨，飓风遽作，乃得脱；琅大惧。其夕，经将吕韬降，且请为应。澎湖固咸水，忽甘冽，以故能驻军。越七日，琅大举。国轩屯牛心湾以拒之，别列万人于鸡笼屿；沿海三十里皆筑短垣，置炮台十余以誓守。琅使陈蟒、祝明玉东，康董也西拒；自以军八队，朱天贵、陈龙、吴英、陈昌、林贤、杨嘉瑞将之，皆降将。琅约以义，五舟攻一舟，人自为战。国轩射火矢、喷筒蔽空，鎗炮呼噪之声，达百十里，斩天贵于海中。时云起蔽天，郑师相贺；以海洋占：雷鸣风止、云起风生，可乘战也。俄，大雷电，众骇而溃。国轩推案哭曰：『天也，夫何言』！遂突吼门去。琅焚其舟，林升、江胜、陈启明、王隆皆力战死；杨德及诸人降。 

　　琅进攻台湾，众议更战。姚启圣已使黄性震说国轩降，又故泄之；克塽众互忌，不能军，乃守鹿耳门。琅至，舟胶不能入。住军旬日，昧爽大雾，潮增十尺有奇；巨舟浮，进。其众骇曰：『先王取台湾，鹿耳门涨；今若此，殆天数也』！决计降。使郑平英来请，许之。 

　　秋八月，施琅入台湾。刘国轩、冯锡范、何佑以克塽及明鲁王子朱桓降，籍其府库、军实及延平郡王招讨大将军金印各一、公侯伯银印五。琅复招黄锡鹏、周云飞、阮继先诸人于浙江、广东，皆以兵舶降。以台湾为府，立凤山、诸罗、台湾凡三县。以克塽及成功、经之柩入北京；至，授克塽公爵，隶汉军正黄旗。国轩、锡范皆伯爵，何佑副将。寻使以成功及经之丧归葬；克塽卒，爵除。 

　　襄皇帝以仁武之姿，奋志藩服；非永璘也，而被沉废。遂致赧帝坐送南服，岂非天哉！福京正位，涕泣枕戈。宫中无嫔御、行在绝玩好，柄任清流、匿瑕朝士，洞烛军民、敦席祖德，才嫡仅怀乎天末、玺书遍下于宗盟：深维大义，何如人耶！「东南纪事」言之的矣。而世以杀陈谦、幸延平，为帝之罪；抑思谦死郑叛、不死亦叛，延幸明亡、不幸亦亡。盖郑芝龙以欢、泰之权，怀曦、桧之志；洪承畴以反颜之恶，工毁子之谋。少康、光武，遇曷及此哉！夫中兴之主，患不武决；偏安之日，必竞共驩。闽中之立，皆不堕此。卒致江陵尸幕下之君、义士碎西台之竹，则彼枭徒几希，尽绝而已矣；曩非妻孥雪掠、少长横尸，瞽目索涂、贰臣入传，此曹尚少悔哉！成功痛母、拒父，弃鲁、从滇，势有所厄，人亦议之。然周瑜非口舌能动、熊飞从岭峤起兵，故老遗臣，比以共和之治焉。虽操文徒祝、植旗无功，弃甲江滣、漂血海口；然且赤羽耀日、铁骑嘶风，电激飙驰、涛奔云立，大义申于南北、高皇鉴此牲毛：此闽中所以为明、成功所以不折也。台湾南迁，鸿毛借寓；礼贤才、屯军民。孟珙置江汉书院，流人栖息而安；窦融称五郡将军，河西拱手而服。搜〈衣，代亠〉下〉甫定，膏肓弗痊！太原仗仪，莫传三矢之遗；尼山泣麟，徒拥反袂之痛。延平有知，当亦赍恨九泉、自伤弗禄乎？三藩构叛，八郡旋亡；鼓角鸣于岭上，旌旗逼指鲲身。王孙之母，施责于倚门；仲连之矢，犹射夫燕将。虽在兴朝视殊残寇，盖三齐亡而田横不屈于岛中、炎运衰而邴原求之于海外；狡童之歌，宜西周不以为罪也。卒后憸人篡戴，天泽自亡。鸡笼议师，施琅反噬，败纲裂维，厥祸宜及；岂必「生女」碑谶、鼓山僧偈，斤斤前数乎？惟是明运终于南台，而新竺实辟于郑延平；泽不三世，而庙祀已蠁于闽。天事、人纪合而观之，固「屯蒙」之机，顽懦所激已。

续明纪事本末卷之八

　　江西之乱 

　　宏光元年夏六月，阿济格入九江，左梦庚降。其部金声桓进曰：『江西无兵，请偏师以招之』。使偕王体忠往。体忠，流贼白旺党也。旺军枭整，体忠刺而代之；先梦庚降。至是，与声桓偕。江西巡抚旷昭懦无备，声桓檄之降。其将王得仁以百骑自九江、南康趋南昌，昭使吏民迎得仁，自遁于临江，再走万安；南昌、临江、瑞州、袁州、饶州、吉安皆没。声桓居省城，纵兵四掠，士皆不附。艳刘天驷富，尽抄之；降者亦家破。闻隆武帝立福州，谋应者众。旧巡抚将邓武泰、白之裔壁峡江固，未降。 

　　秋七月，隆武帝以黄道周为督师大学士，出江西；赐剑，便宜行事。道周将自衢州入徽〔州〕、宁国，上疏：『关内之扼在建阳，关外之扼在广信』。值御史詹兆恒、广信知府解立敬使迓道周，陈说利害。道周遂行；无食、无兵，徒手号召，得扁担兵千，历铅山长玉以进。隆武帝使张家玉屯金溪以助之。道周夫人蔡氏亦聚兵，号夫人军；旋以无食，罢去。 

　　时益王由本首以兵复建昌，止云南援将赵印选象炮兵以自助。刘士桢复泰和、庐陵，曾应亨起抚州，张述载击声桓部于密浑，败之。刘士桢、胡定礽、李含初、郭贤操各以兵复郡邑。左庶子杨廷麟开忠诚社于赣州，招檄士与守吏以死守；隆武帝嘉之，擢廷麟吏部右侍郎、刘同升国子监祭酒：江西义兵大起。声桓使刘一鹏御峡江、王体忠备抚州、高进库攻建昌；赵印选袭其屯破之，尽杀其妻子。旋出战，降者某潜通进库兵，以火矢射象军，益王败绩（已上详「义旅」），建昌遂没。声桓兵西至于皂口。 

　　是月，永宁王起兵复建昌，遂复抚州（详「义旅」）。副总兵施福入弋阳。新城已降，总兵杨武烈潜复之。隆武帝使李翱知县事，兵民相杀者累日；翱擒杀其党及佃民乱者，新城复定。九江、临江、饶州、瑞州、袁州、广信间义兵复起，南赣巡抚李允茂又使徐必达复泰和。声桓使王得仁趋抚州，王体忠趋建昌，刘一鹏、王进才、郭天才、高进库、汤执中、柯永盛分击义旅。诸将多良玉部，既降，受制于声桓。寻陷宁都；进攻吉安，陷之。允茂走赣州，告急于闽；隆武帝使福建巡抚吴春枝自邵武为之援，命总兵陈秀救建昌，詹事罗大任、大理寺少卿黄云师、兵科给事中曾应遴募兵复九江、南昌，且援赣州；命张家玉监郑彩军出广信，促定江西，招土寇邱华、谢朝恩等于湖西、湖南。援将黄朝宣始逗留不肯进，至是噪归。声桓亦忌体忠兵精，诈杀之；一军大哗，飞矢四射。声桓击定之，使皆隶王得仁。得仁辽东人，发五色，军中呼为「王杂毛」；骁勇善战，声桓尤爱之。得仁为效死，故声桓兵众而益强。 

　　八月，万安军乱，杨廷麟告急。刘一鹏至峡江，白之裔叛降，进攻袁州；李时兴固守，蒲缨战，败绩，袁州遂没。之裔更导一鹏陷吉安，乘胜攻万安，执旷昭杀之。曾应亨被袭于临川（详「义旅」）。 

　　郑彩距广信而军，不肯进。声桓攻广信，知府解立敬、铅山典史周寅生固守；张家玉使洪旭、林习山援之。 

　　大学士苏观生忿郑芝龙状，自请经略湖广、江西；隆武帝亦思自赣州入湖南，命为总督，募兵南安以待。 

　　九月，命太仆寺少卿林兰友巡抚江西；曰：『虔民之憔悴久矣，卿宜振厉；先教后刑，先情后法』。又曰：『小贪必杖、大贪必杀，其力行之』！徐必达击刘一鹏于泰和，败绩。杨廷麟、刘同升击声桓兵，大破之；乘胜复万安、抵泰和，尽克吉安境。又复临江。上疏：『赣州山川上游，仰攻不易；左湘楚、右闽浙、背临粤东，控制三面。乞赐临幸，使天下知朝廷有兴复之计』。隆武帝然之；阻于郑芝龙，不果行。加廷麟尚书、大学士；赐剑，便宜行事。召李允茂入为兵部侍郎，代以张朝綎；旋召朝綎，以刘同升代之。 

　　督师大学士黄道周至广信，使夏学先取东乡，赵之玺复安仁、余干，沈和击土寇胡沛然，降之；旁趣饶州、抚州。闻金声被执，遣将守马胫岭。使黄奇寿出牛头湾，战大捷。遣王嘉封出婺源，败死；游击李忠被执。俄，奇寿、李瑛、倪彪亦溃于童家坊。道周上疏：『敌掠暖水，去广信可百里；臣军入郡者千许人，东出马胫可七百人，之抚州、饶州者二百人。臣之现军千余而止。今势急，请使方国安出严州老竹岭，攻徽州牵制之』。隆武帝无兵、国安又浙军，是以不能应。 

　　郑彩在广信羸卒数千，数月不一出。黄朝宣入掠袁州、瑞州、临江诸郡，土寇谢忠良等所在焚掠，福建土寇阎、罗、朱三姓纵掠及抚州，别贼掠南康，重以金声桓淫掳屠杀，江西大乱。 

　　冬十月，金声桓兵攻吉安，徐必达援之，战败而死。侦广东兵至，声桓众退入于峡口。杨廷麟击王得仁等于樟树镇，又败。遂弃临江，守吉安。时隆武帝以万元吉总制江西七省军务，入守赣州。 

　　十二月，赣州巡抚刘同升卒。元吉适至，隆武帝使兼巡抚事，与杨廷麟固守。赣州居江西上游，水陆达广东；地数乱王得仁，讨定后，势少戢。终明世为重镇，故廷麟等扼之。 

　　是月，黄道周军溃，张天禄追之至于江西之开化，乃止。 

　　金声桓兵陷抚州，郑彩不之救；张家玉切言之，下诏严责，迄不惧。右佥都御史陈泰来以兵取上高、新昌、宁州（详「义旅」），进围瑞州，不克；遂取万载。声桓攻之，新昌守者以城叛。泰来走界埠、攻抚州，败死（详「义旅」）。声桓东至许湾，张家玉结陈辉、蔡钦、林习山三道御之。军中夜火，家玉斩救者，设伏以待；诘旦，声桓兵果至，旭先疾战，家玉亲督黄虎等继之，斩其二将、首级四百，家玉将陈有功亦战死。日加午，声桓兵大至，矢下如雨，烧诸山毕赤，家玉坚不动。王得仁驰书招赵珩降，众偶语，珩大惧；家玉执其手，拔剑誓曰：『当共死事此间耳，敢疑谤者齿此』！夜半，设太祖高皇帝及关壮缪位，率诸将哭拜之；悬金于前，使珩及郭毓卿、李明忠、陈良各以百人伏山谷。己伪走，声桓逐之，毓卿等四击，家玉反军斗杀其步卒五千人，骑军溺死亦过半，抚州复立。又使永宁王袭声桓垒，自以兵夹击之金家坡，斩首五百；还妇女、收酒米，给免死牌以生薙发之民，民竞饷之。遣使告捷，且请乡民能复州县者即官之，而斩逃将许象干以徇，军声大振：为江西战功第一。 

