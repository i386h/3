<!-- { "loadSidebar": true } -->
　　东湖守备黄克善，击流贼阎、罗、宋三家于龟磁；马蹶，被执。将死，捋其须曰：『无使血染我也』（「克善」一作「克嘉」。或以克善为都昌知县，俟考）。

　　九江总督袁继咸说左良玉军未定，而良玉死。及阿济格兵追至，继咸使其众返镇，又不听；乃以孤舟入蒲苇中，遗书部将汪硕画、邓林奇毋效梦庚状。二人闻之，遣使来迎。梦庚绐继咸将还九江，至于湖口，猝执之；使偕降，继咸不可，为铭自誓；亦不敢害。拘至大胜关，继咸以文山自命。及南京见多铎，不拜；设宴，不饮，亦不言。夜起自缢；监纪俞有灏觉而解之。多铎北，继咸于道再缢，不死；绝粒七日，亦不死。至良乡，再缢；再被解入北京，馆之内院；刚林劝之，且曰：『朝廷尝为明讨贼』。继咸诘『宏光帝安在』？刚林数其失。继咸曰：『臣子不敢知君父过』。乃逻守之。幅巾兀坐，读书不辍。明年六月，与宏光帝及太子皆被杀。将死，曰：『吾得所矣』。时年四十九。乡人收其骨，归袁州。林奇以继咸被执，即死；硕画死义旅（详见前）。

　　当左良玉军入九江，民忿其淫掠，杀之；兵大哗，吏索首事者。德化人孙大华曰：『吾何惜一死乎』？挺身就戮；众得免。及梦庚叛，九江监纪同知郭之麟不从，梦庚杀之。推官余士伟直入左军大骂，已恸哭死。及梦庚降，九江卫经历彭永春曰：『官虽卑，义不可失』。大书官秩于壁；衣冠朝拜，率子女六人自焚死。指挥佥事徐可行，闻董四明死，曰：『武臣亦人哉』！入告其母；曰：『吾家何不若是』！自入井死。可行妻邹氏、子妇陈氏，殉之。可行大书「世受国恩，合门殉节」；走望京门，北面再拜而缢。四明，官都司；登城射贼，杀数十人，乃自刎于城楼。妻史氏、妾张氏及其二子皆先入水死。家居通判傅宏祖，亦死。诸生李独明，德化人；入府学泮池死。诸生李金昌，恋母柩不去；城破，入阳明祠缢死。妻孙氏殉之。诸生李鸿，负母走，冒刃死。湖口陷，主簿成启不屈死。

　　刑科给事中陈六韬，抗疏下狱，赦归南昌。闻国变，衰绖北拜，自缢死。

　　监察御史王兴允，谪归新城。闻北都变，及子士和拒户缢。妻于氏，亦缢死。

　　及金声桓陷江西，新城知县李翱方出战，王得仁兵已自他道入。翱知不守，立马呼曰：『我新城知县也』。兵执之。送建昌，不脆；饮之酒，掷杯于地，遂死。

　　诸生杨应泰，闻里人敛赀馈声桓，作诗痛哭；既而曰：『一身当之，不相累也』。其弟居久壮之。兵至，两人刃而出，杀数人；皆被缚死。尸立不仆，两手犹作击刺状。

　　典史李本忠，殉难时日不可详；附之。

　　临漳知县梁希阜，龙泉人也。未之任，而京师陷，痛哭不食死（或曰希阜浙之龙泉人也；俟考）。

　　抚州知府高飞声，使人以印绶归福京，自任城守死。知县高声和，亦死。训导桂有煃，自缢死。

　　监察御史熊化，清江人；屡征不起。有语以仕者，曰：『吾先朝御史，老且病，安能折腰求活乎』？置脑子于怀曰：『急则服之』。有迫欲见者；作绝命词，食脑子，不死。家人守之，则曰：『管仲、魏征，非人乎？我将往』。伺间入园池，家众亟拯之；长跪以请曰：『我志定，使我不死，徒苦我耳』！闭门自缢。

　　万安知县梁于埃，城陷被执，囚之南昌五旬有奇。声桓欲官之；曰：『死者形立、官者神没，吾岂以形易神者』？作绝命词，死。

　　袁州知府李时兴，撄城固守；已知不敌，自缢而死。仆某亦死。

　　兵部侍郎左副都御史、江广总督万元吉守赣州，既斩其妾；未几，其子欲缒城走，元吉又斩之，人称「精忠」。城陷，部将拥之去；曰：『为我谢赣人；使合城涂炭者，我也』。赴江而死。吏部尚书郭维经入嵯峨寺，自焚死。太常寺卿彭期生，冠带自经死。御史姚奇允，自缢于文庙。给事中杨文荐昼夜守，下及妇女皆感动，有死无二。城垂破，文荐病不能兴；执送南昌，绝粒死。职方主事周瑚，不屈被磔死。兵科给事中万发祥、吏部主事龚芬、户部主事林琦、兵部主事王其■〈穴上弘下〉偕其兄其窿、黎遂球及其弟遂珙、柳昂霄、鲁嗣宗（一作曾嗣宗）、钱谦亨、中书舍人袁从鹗、刘孟鞫、刘应试、署赣州知府吴国球、监纪通判郭宁登、通判王明汲、知赣县林逢春、训导胡董明、徐必进，皆死。

　　里居可纪者，广东提学副使明溯中，偕其兄述中不屈死。前河南知县卢观象，尽室入井死。推官胡缜（据「通鉴」附编列此），亦死。前马平知县谢缵、子允绣、从子允斗，自缢死。通判涂君鼎及妻熊氏、次子宏裕、三子宏佑、子妇熊氏、李氏、婢吕瑞香，俱入井死。周世光携其幼孙入水死。

　　流寓可纪者，兵部主事于斯昌、中书龙震，皆不降死。推官吴世安，扶病登陴，炮丸穿膊死。通判唐周慈，从元吉入水死。

　　士民可纪者，举人马芝、刘日佺及妻李氏、子良竑、良翔及其从子弟妇，皆死。贡生杨万言及其妻子、诸生董缵卿及子麟兆、正宸、正朝、杨丽天夫妇，皆死。郭必昌及妻范氏，哭三昼夜死。冯复京及妻张氏、徐孝仪及其母周氏、妾锺氏、子妇郭氏并其两孙，皆死。金之杰巷战力屈，挈其妻入水死。袁汝健、庄某，尽室自焚死。王统、王纯，缢文庙死。周葵、陈君猷，自焚死。

　　诸生庐陵段之璋、新喻萧瑛、零陵周慈、宁都杨燧，皆以流寓死。

　　武臣副将马观鹏，方乞归；顾事急，请坚守，力战而死。妻谭氏，未婚；矢节。参将朱永盛，亦死。参将陈烈，数力战，众以其弟降，疑之；烈益奋斗。及见执，不屈；顾赣人曰：『今日知我无二心也』。遂就戮。都督佥事刘天驷、卫千户徐余庆、孙经世、纬世、纮世、监纪军务聂邦晟、妻刘氏、子士燫、士煐，皆死。

　　微而著者，布衣杨文炎、乡约谢明登及妻杨氏、子佛生，入井死。书工赵廷瑞、织人熊国本，皆死。国本以走忠诚社被执，降令某曰：『尔织人，何知义』？国本曰：『织人不知义，举人固为不义耶』？盖以刺令云。

　　兵部主事尹诏，上疏忤时相，谴归石城；闻北都陷，不食而死。

　　监察御史徐伯倡，以隆武帝命，总督诸军。自新城、广昌拔宁都，守之经年，死拒。城陷，大书于壁：『但知守经，不知有权』。自缢而死。

　　湖东道姚文生，值李成栋自溃于信丰，为乱兵所害。

　　兵部尚书曹学佺，留守福京。方诣鼓山决休咎，甫拜，一绳自前坠；携归，而书其壁曰：『生时一枝笔，死后一条绳』。衣冠自缢死。

　　兵科给事郭符甲，体被数创死。

　　怀远侯邓文昌，宁河王愈之裔也；受命与曾樱留守。博托至，樱走厦门；文昌慷慨自誓。其妻且先死，文昌自呃其吭死。年止十九，妻中山王达之女孙也。闽人哀之，葬之城北芙蓉岭下。

　　知闽县陈其礼，被执不屈死。子玉龙、子妇吴氏、婿徐应仪及男女十五人，皆死。

　　给事中熊纬，自福州扈行在；道闻汀州急，奔走之。遇博托兵，死。

　　都督佥事胡上琛，自汀州急，走归福京；语家人曰：『我世臣，义不可活』。其以毒草至，妻刘氏请偕。上琛喜，冠带与死。

　　游击张兆凤、守备李国英，皆死。

　　里居及流寓者，主事刘之谦、中书舍人郑羽仪、前处州知府汪宗明及其子载、前怀远知县江振鹏及子白龙、怀龙、前建阳知县崔攀龙、赣州教谕黄廷柱、进士吴煌、举人陈鼎、林说、林曾宾、林化、熊卓震、贡生元纶、齐巽、廪生张璇光、武举人赵子京、布衣赵宗人、江豫、江复、李上林、陈扬言、赵卯，皆抗节死。

　　有徐英者，习贾；折节读书。城陷，哭曹学佺尸，喷血数升；不食而死。

　　永福陷，给事中邬正畿入水死。御史林逢经，自缢死。

　　长乐陷，在籍御史王恩及，饮毒死；妻李氏及子，殉之。

　　给事中林媚、知府刘永祚、知县郁廷谏、总兵顾世臣，以兴化陷，皆死。

　　大学士蒋德璟，知郑芝龙无出兵志，自请巡关，相机督战。至则朽甲敝兵，知不可为；遂谢病归。博托逼泉州，德璟已绝粒死。

　　巡抚吴闻礼，自请守分水关。兵败，走山寺，或劝之降；曰：『岂有堂堂巡抚畏死者乎』！复率乡兵力战死。

　　同安破，都督同知傅起耀合室死。

　　漳南道傅云龙、知府金丽泽、知县涂世名，皆死。丽泽不知其籍，知漳州，廉静有为；讨叛贼廖淡修等，平之。博托兵至，与云龙、世名同日死。世名使其子常吉走；曰：『父在焉往』？遂俱死。仆黄锡、黄祥、王亨、蒋三，殉之。漳人素德世名，醵金返其榇；言之有泣下者。其里人乃讹言世名固未死；其甥出其募金疏，皆钤以漳州府印，字兼满洲、汉文，朱色烂然；讹乃止。

　　诏安知县田树，拒贼死；时日情状不可考。把总张天成以赴援漳州，力战死；时日亦难考，附之。

　　又，漳浦始陷，杨履园遗其门客书，为所首；吏责之曰：『少年醉酒矣，而妄言乎』？履园曰：『吾故侯之孙，未免有情，实不醉也；得死为幸』。乃杀之。年才二十四。

　　明年，诸生李大载，以私谒孝陵，被执死。

　　漳浦再陷，知县洪有文死之。

　　兵部尚书揭重熙被执至崇安，令语之降；叱曰：『小子读书，不识纲常为何物耶』？抵建宁，降臣某与有旧，俯揖不敢视；重熙戟手骂。在狱日，与门人慷慨赋诗，振衣冠拜高皇帝，祈速死。比死，双瞳如生。仆戴贵、戴凤，殉之。重熙知兵，精调度；其部虽摽掠，及死，人无不惜之。

　　先是，巡抚杨文忠被执于崇安，亦抗节死。

　　兵备道倪懋熹在建宁，固有标兵千，郑芝龙尽檄去之；懋熹出俸金募军守。博托兵至，力战不支，一军尽没，懋熹死之；从者十有七人。

　　提学道毛协恭，方以按试至。闻变痛哭，溺不得死；乃转徙泉州、建宁间，将力疾趋崇安。为博托兵所执；厉声曰：『若亦知毛提学乎？何必言』！乃被杀。妻周氏及其子女，跃水死。仆邹良、王大节，亦死。

　　建宁再陷，主事朱乔秀死之；文公之裔也。

　　大学士黄鸣骏在浦城，兵至，不屈被杀。

