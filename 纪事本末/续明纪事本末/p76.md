<!-- { "loadSidebar": true } -->
　　夏四月朔，群贼大陈于教场，将上可望大元帅号；定国先至，其下扬旗鸣炮如故习。可望怒而走，文秀婉解之；王尚礼请责旗鼓以赎罪，皆不听。定国怒与诟，可望益愤曰：『欲长我者，必杖定国百』。定国竞甚，可望遽去；白文选曳止之，曰：『今若此，皆散。请勉受责』。共按定国杖之半，祈免乃止；群贼骇惧。于是可望自称大元帅，使定国攻沙定洲以自赎；军伍赏罚，必咨可望而后行。夜，可望诣定国，亲抚之，憾卒不释；可望亦患之。闻李赤心降，爵上公；亦思以朝命压其众。伪慨然曰：『我辈跃马二十年，破坏天下，卒无寸土；而满洲收其利，甚无谓也。我将挈天下还之明耳』。杨畏知力耸之。四川巡按钱邦芑贻书可望，重复千言，皆说之降。可望语其使曰：『苟王我，我以全滇归于明』。邦芑复书：『本朝异姓无王封』；而裒其事以告。

　　顺治六年（永历三年）夏四月，孙可望使杨畏知、龚彝以南金三十两、琥珀四、马四匹赴行在求封王；表称『先秦王荡平中土，不谓自成犯顺，玉步旋移。孤守滇南，恪遵先志；王绳父爵，国继先秦』！且声言不得封，即拥兵至。王化澄、袁彭年，马吉翔、庞天寿等请从之，严起恒执不可。金堡尤力争；疏七上，曰：『不封，则可望反为南顾忧似也。然使恭顺，虽不王，可也；如其不可，王之，徒益其志。他日进王而求，何以应之？或谓「难禁其自王」。顾王则谁能禁之；今乞宠命，则我有权矣。或谓「可望以全滇至，其功可王」。然金声桓、李成栋且不敢王，今封可望，何以对两人』？因言『韩信、赵佗、李光弼、郭子仪、岳飞、韩世忠、徐达、常遇春及金忠之王，势并不同；今惟在诸将能恢复，恢复既定，虽不王之可；不然，陛下徒隳祖制，以解诸将之体！可望王后，更有不忍言者』。疏入，众是之。杨畏知疏争：『奈何以一腐儒失大计』！宗室朱议浘更劾堡；畏知曰：『朱君亦误，给事之争，使可望知有人，不亦可乎』？议不决。畏知曰：『可望借长李、刘辈，必不得已；俾以上公，而侯定国以下可矣』。从之。乃封可望景国公，易名朝宗；定国、文秀皆侯爵。擢畏知尚书、彝侍郎，使偕赵昱赍册往。

　　五月，孙可望使李定国陷安顺，清威道黄应选亟还语定国：『何不以尺一告？天子方揽豪杰，某当奉管钥于将军，毋不王不霸，令人谓盗贼』！定国色平；应选更言『将军负武略而不得一地，名又不正；故人睨之。若藉三百年天子，辅以义从，天下无敌；他日分茅，与开平、中山比烈。舍此不图，非雄略也』。定国言：『当与平东议之』。应选言：『平东远，当先与公盟，矢不二心』。定国从之。可望滋不悦。堵允锡亦思结可望，宴畏知、彝于七星岩。

　　陈邦傅以地逼于孙可望，惧为所噬；其部胡执恭曰：『君固受制藏空敕，今可望不得王，我若封之，彼必悦；即其兵杀瞿式耜、金堡、李赤心，其可也』。邦傅然之。矫制铸印，封可望「监国秦王、九锡节制天下兵马大元帅」；亦封定国等。使执恭赍以往，可望大喜，郊迎十里，拜舞受命。亦颇闻朝议，私叩执恭；则曰：『此太后意，外廷不知』。可望逆其伪，然亦假之以胁众。定国等不从，可望劝之；艾能奇言：『我自王，何待封』！定国曰：『不然！我无尺寸功，敢受朝廷恩』！卒不受。廷臣闻之，交章劾邦傅。堵允锡言：『可望尚请封，不如予之，使执执恭以伸法；不然，是驱之变也』。严起恒、吴贞毓、杨鼎和、刘修、吴霖、张述载皆不可。允锡密疏：『廷臣执不王异姓，正论也；然不为今日计？可望乃逆献养子，凡此滔天之恶与有力焉。今姑取其归正，冀收其用；安可泥常法！且可望已自称「东平王」，降而为公，彼必不受；因而为逆，如天下何？臣思开国功臣徐达、常遇春称六王，皆进封；宜量封可望以「一字」。即敕申明旧制，示破格而勉以中山、开平其可也』。从之。而赵昱已行在道，谓『「景国」命，可望必不受』。乃与允锡谋之。

　　秋七月，堵允锡以所藏空敕矫制封可望「平辽王」，亦封定国等；使昱及畏知、龚彝赍册往。可望骇曰：『我已封「秦」』！畏知曰：『伪也』！执恭亦曰：『畏知伪；所封实「景国公」，印敕故在』。可望怒，并下之狱。李定国谓赵昱敕真，将往受；可望怒，定国乃止。拘昱馆舍，阴纵之；昱走南宁。可望下檄诸镇，以「秦王大元帅」自称制，诸军曰「行在」，所设六部官亦如之。又名其护卫曰「驾前军」，自称曰「不谷」；文书下行曰「令旨」，上行曰「启」。称定国、文秀、能奇曰「弟安西」、「弟抚南」、「弟镇北」。始为庙，太祖中、张献忠左、可望祖父右焉。又独为献忠立太子庙，四时致祭。杨展首疏劾之曰：『臣辟草茹荼，为陛下收蜀、图黔。可望檄忽至，举陛下土地、甲兵并隶之。臣誓不共贼俱生久矣，无难斩使焚檄、出兵乌蒙以争之。顾可望挟敕至，若果然，臣不敢异。然此后，非陛下臣矣。在朝之臣，谁实为此？若令不出朝廷，则可望伪耳。臣愿首戎行，与诸将共讨之』。疏至，上下不知所为。瞿式耜、金堡亦劾可望大逆不道；式耜且请戮执恭以正辱国之罪。时不能用。可望使李定国入黔，要总督范矿、巡抚郭承汾盟于龙里。永历帝不能问，惟封皮熊、王祥以备之。

　　顺治七年（永历四年）秋八月，孙可望使以玉带、名马、黄金万两、银十万两求真封，且问故；别以白金四万馈朝贵。永历帝始知赵昱状。马吉翔等利其贿，请封可望「澄江王」；使者言非「秦」不敢复命。严起恒执前议，且请却其贡；文安之、郭之奇主之，王化澄、朱天麟等不可。会高必正入朝，语使者：『本朝无异姓王，我破坏天下，逼死先帝，蒙恩赦宥；然公爵尔。张氏窃据一隅，敢冀王爵！今与我同报国，去贼号；无欺朝廷弱，我两家士马足相当也』！使者惧而去。必正寓书于可望，词意严正；可望不顾，言不真封，当趋行在。严起恒言：『可望无礼，谁能止之！然彼方资爵于我，敢效李自成乎』？可望知朝廷无封意，益忿。

　　会艾能奇死，冯双礼主其军；可望诱之为心腹，其势益强。皮熊畏之，使李之华往求盟；可望以书责熊：『拥士卒，可战可守，而罔知邦本，日烦征派。黔中为出兵之途，岂无救灾之心以为假道与？且黔、滇皆朝廷地，留守留兵、绸缪粮糗，惟冀与行在通声息；若祗一盟为燕雀处堂之计，则非不谷所望于君子也』！熊得书益惧，走清浪卫。

　　九月，孙可望犯贵州，使白文选先。郭承汾以书责之曰：『牛耳之血未干，北门之师已至。君父可欺，天地神明必不可昧』，可望不顾。既至，范矿率属文武郊迎之。使白文选追执皮熊于清浪，既而释之；贵州皆入于可望。改布政司署为行宫，图绘山川日月，自为钱币曰「兴朝定宝」。勒诸文武缴札敕，凡监军、督饷、部卿、佥宪及总制、参游皆革之；无敢或拒。川、广溃将走贵州者，并为所胁。可望骤增兵数十万，使刘文秀、白文选、王自奇分道取四川。

　　冬十二月，遣编修刘茞如贵州，真封可望为「冀王」。时两广皆陷、南宁危急，永历帝将取兵于可望，故遣之。至平越，不得进；久之，乃还。杨畏知谓可望：『「秦」、「冀」相等，伪何如真』！不听。定国请以畏知终其事，乃使畏知如南宁。

　　顺治八年（永历五年）春正月（永历帝十二月。至二月后，为永历五年），孙可望邀文安之于都匀；凡数月，安之乘间走。将入南宁，孙可望坐以罪，戍之毕节卫。

　　闰二月，孙可望使贺九仪入南宁，索阻封者；直入严起恒舟，攘臂呼诟。起恒言：『朝廷恩赏自有在。今若此，何也』？九仪格杀之，又杀杨鼎和等；人心骇异。可望又杀杨畏知，定国、文秀皆切齿。

　　夏五月，孙可望疏请入滇；众议不可。朱天麟力请，乃出之。

　　冬，孔有德兵逼南宁，马吉翔、庞天寿坚请赴可望。永历帝终不可；可望忿甚。

　　十一月，坤宁常在郭良璞以宫隘居于外，可望私人张应科私之。永历帝杀良璞，赐巴东王及其妃死。可望不得已，杖应科。

　　十二月，孙可望使狄三品等入南宁，劫永历帝行；众不能拒。

　　顺治九年（永历六年）春正月，永历帝次广南。孙可望复使王爱秀至，言『广南邻交趾，夷情叵测。惟安龙为三省会，城郭完固、行宫修葺、粮糗完备，朝发夕至；请即居之』。盖阴虑永历帝果入滇，或为李定国等所戴；故拘之安龙，若曹操、高欢之故智。其言城郭、宫室状，亦尽伪。

　　二月，孙可望定岁供，上用金八千两、米六百石，从官皆取给；永历帝忍之。寻使太常寺卿吴之俊以玺书促可望出师，诏旨迭至；可望不得已，与马进忠等分道出。

　　李定国自灭沙定洲，兵强；在滇日夕练士卒，得兵三万，衣甲皆备。可望恶之而不能制。自是驰书于可望曰：『愿立战功以报职』。可望乃疏：使刘文秀入蜀，讨虏将军王复臣副之，凡兵六万，以拒吴三桂，分出叙州、成都（时文秀已行）；使李定国自贵州出、入广西，征虏将军冯双礼副之，凡兵八万，攻孔有德。且请封定国、文秀皆公爵，余秩有差。从之。冯双礼，可望之心腹；使副定国，实以监之。定国出镇远、入湖南、克桂林，自夏历秋，兵甲精最，所至莫当。且方誓报国，战辄亲阵，以故克捷；居恒肃士卒，一无所犯。招兵部尚书刘远生、中书舍人管嗣惠、主事朱昌时于山中，图兴复。酒酣，谓远生曰：『曹操、司马懿有戡乱才，躞蹀百战，扶弱主以垂名，易耳。顾以此博笑骂，犹持黄金易死铁，至愚者不为，而曹、马为之』。可望闻捷，喜且惧；亟使封定国为郡王，兼行营都督招讨使；封双礼为侯。定国曰：『以王封王可乎』？不受。永历帝使封定国西宁王，亦封文秀平南王。

