<!-- { "loadSidebar": true } -->

　　使锦衣指挥康永春乞师安南；明年五月，望崖返。 

　　壬寅，黄道周师溃于婺源，被执。 

　　顺治三年（隆武二年、监国元年）春正月，隆武帝在建宁；免朝贺，以三事自责。 

　　癸亥，福京大雨雷电。 

　　甲子，大雨雹；或如斗及刀剑，昼晦不见人。 

　　加鲁王使臣柯夏卿等职。使给事中陆清源以白金十万犒浙军，再敕谕之。 

　　以苏观生兼吏兵尚书、行在大学士，赐剑便宜行事；御门送之，曰：『瞻奉山陵，安集军民；卿其勉之』！观生至赣州，大征兵而无食，不能进。 

　　是月，隆武帝次延津。诏朱成功督郭曦，陈秀守永定关。以黄光辉败，削郑鸿逵少师以警之。命朱大典与方国安和。以布衣蔡鼎臣为军师，占策无验。何腾蛟、杨廷麟再疏望幸，优诏答之。郑彩弃江西，走入关（详「江西之乱」）。 

　　郑芝龙请使梁运奇督饷广东，劾羁饷者数十人；逮问，多不至。更令抚按以下官皆捐助，曰绅助、曰官助、曰大户助。又用李长倩策卖官，司道值不及三百，厮养皆列职。讼，至各鸣其秩立而斗于廷。时为语曰：『敌兵如蟹，缓缓其来』。郑彩遁在关，督之不得已，问广信；鸿逵仍执饷匮，不出。 

　　邵武知府吴炜炆、推官朱健讹言敌至，弃城走；既而非是，健揭炜炆倡逃。知县施■〈火豦〉亦贪墨。隆武帝忿，举太祖法斩■〈火豦〉、炜炆，绞杀健。廷臣申救，皆不听。 

　　二月，马陉兵变；命路振飞抚之。 

　　丁亥，大雨雹，昼再晦。 

　　三月，隆武帝以江、楚迎驾疏屡至，决计入赣州，进次延平。芝龙大惧，不得生俘帝，蹴军民数万人阻驾行，且请还天兴；不得已，驻跸延平。吏部司务王仕和疏陈时政，凡数千言；召入对，擢兵科主事。御史杨维瓒始陈四难、六失疏；至是，复力陈时政，卒为芝龙所阻。 

　　朱成功疏据险控扼、选将进取、航船合攻、通洋裕国；隆武帝嘉之，封忠孝伯，挂招讨大将军印。尝入侍，见上有忧容，顿首曰：『陛下郁郁，非以臣父有异心乎？臣荷重恩，义无返顾。请以死报陛下』！寻以母病，乞归；隆武帝不许。泣言『别母之时，甫七岁；今闻信，心何以安。以报陛下之日长，故敢请也』。不得已，许之。 

　　是月晦，命大学士傅冠为督师，总理江西、湖南剿抚事宜；赐剑便宜行事，且与陈爔共御仙霞关。加谢德溥东阁大学士，措置义兵。张家玉自请募兵潮、惠两州，许之。 

　　初，福建巡抚张肯堂屡疏请亲征；芝龙恶之，罢肯堂，代以私人郭必昌。肯堂求自督师，章屡上，诏加肯堂少保大学士、工部尚书，赐剑便宜行事；然无一卒。及肯堂孙茂滋与徐孚远、汝应元航海至，言江海之中保聚相望；相与上「水师合战疏」，言『生长海滨，请以千人直指君山，招诸军为犄角。陛下亲征浙东，期会金陵』。曹学佺力赞之，私裒白金一万助其行。肯堂表请太常寺卿朱永佑、郎中赵玉成、徐孚远参军事，推官周之夔为导，以平海将军周鹤芝领前军、安洋将军辛一根将中军、楼船将军林习督后军，具舟待发。芝龙笑从之，阴疏宜使郭必昌，先留肯堂待命。所赐军食三万金、械甲数万，尽夺之。肯堂徘徊岛上，不能进。至是距行在益远，朝事皆不闻。 

　　陆清源被杀于浙江。 

　　夏四月，郑彩弃广信，走入关；举朝骇愕。隆武帝大怒，削彩职；使朱成功往巡其军，毋纵虐。 

　　金华行宫成，朱大典表迎；诏重奖浙东诸臣。 

　　将次汀州，使总兵包象干往守，因地募兵。分命郭曦军曰振武、陈秀威武、黄光辉勇武，谓之湖东三御营，以仙霞戍卒将更代。诏谕臣民曰：『朕期自邵武出关，自古中兴，危而后济。朕誓进死，不以退生。敢请幸天兴、如广东者，杀无赦』。侯官父老来迎驾，太息曰：『即位十一月，所施几何？岂可反乎？惟痛无以安闽民耳。朕负闽民多矣』！建宁诸生请还跸；曰：『朕志至锐，无旋理也』。 

　　诏安、仙游、永安、沙县诸叛寇，皆讨定之。 

　　蒋德璟自请巡关，许之（德璟遂告归）。于华玉以漳州兵入卫；不戢，归化民拒之。诏华玉止顺昌，使张师道屯归化；曰：『朕痛两京沦没，军民相戕。今祗弹丸，借民力以图恢复；若复伤民，将促国脉』。 

　　郑芝龙难朝臣，请军佽至百五六十万。隆武帝曰：『国蹙民贫，即罄三省力不能供。今议以三万人守关，居万人于腹内，不复可增；不然，朕惟避贤而已』。芝龙不悛。 

　　以浙事急，使周士凤速援之。御史汤芬请以舟师直指吴淞，隆武帝善之，芝龙不从。 

　　五月，赣州军溃。遣使谕傅冠曰：『无律之军，何以济！雩都、会昌可径入汀州，曩无一议者何耶』？诏监军御史陈赓曰：『亟收余烬，毋自挫』！戒杨廷麟曰：『民之苦兵甚于寇贼，驱虎进豺，绿林四起，此统军之过也』。谕包象干、张家玉曰：『毋聚凶徒，终必溃散。朕将前跸汀州，亲议方略』。俄，广信陷；诏罗登辅、谢祥昌守长汀，征朱大典、顾应勋、刘承允入援。谕何吾驺曰：『田辟之军敢行溃散，大安关外复有挫失。卿其强为朕行乎』！吾驺卒无能为。张安将来迎，曹志建劾其淫掠；使还赣州。命文臣张调鼎等守永定关，谢绍芳等守大安关，黄大鹏、郑如虹守仙霞关；以郭奇、陈天榜、熊和、王秀奇、陈文廉、方登夫、巢拱极为御营十标军，然不足恃。尝谓左右曰：『延平地狭不可居，终当入江西耳』。张家玉在广东上疏：『驾出虔州，骑天下脊；上策也。暂跸雄州，出江、楚，度庾、衡，缓急由我；中策也。若入五羊，斯下策矣』。隆武帝亦无入广意。 

　　命林垐募兵于福宁。加周芝鹤、李士琏、施福皆将军。 

　　是月，施福、林顺军始至于建阳。使李鲁等讨清流、永福、潮阳民寇，定之。以和顺王慈■〈火欵〉言，建阳苦兵，不敢樵采；诏曰：『如此，民何以生』！亟诏止士卒辄城入。 

　　再使刘中藻赈温州以千金，诏卢若腾等毋重困温州民。 

　　时博托兵逼崇安，诏施福、林顺、黄兴、曾德守之；忿其逗遛，曰：『退死于法，曷若进而死于敌乎』！ 

　　江西事益急，加郭维经督师六省衔，募兵救赣州（详「江西之乱」）。 

　　擢章纩右佥都御史，巡抚湖北（详「湖广之乱」）。晋吴易等尚书、侍郎（详「义旅」）。 

　　有陈谦者，宏光帝使封芝龙为南安伯，敕误为「安南」，谦媚芝龙，请受册反券，则「侯」可得，且专南服；芝龙从之，未复命而南都没。谦止衢州，矫称受命侯芝龙。鲁王再使奉表至，仅称皇叔父而不臣，且径以芝龙为公；隆武帝下谦狱。钱邦芑入告曰：『谦，郑之私也；不杀，为内虑』。芝龙闻之，将纳己官以为请；隆武帝故与语，斩谦于市，芝龙恨甚。尝责其揽权缓兵罪；芝龙反曰：『臣憨直，不能为逢迎；今见疑，请免』。实不去，专掣兵食，锢隆武帝不使行，冀非常赏。阴与博托书曰：『尽去水陆军士，倾心贵国』。博托得之，遂济钱塘，浙、闽皆没（浙事见前）。 

　　六月，监国鲁王自绍兴溃。隆武帝闻之，急使郑之豹往救，止于泉州不进。命王芋援温州，兵纔及千；余皆为芝龙据。博托兵入上杭，曾德退守仙霞关；郑鸿逵大惧，徒跣弃关三百里，至于浦城。隆武帝大怒，尽削其职；鸿逵亦不顾。金堡上疏：『今日之势，直走湖南，用腾蛟之众，传檄中原，人疑陛下从天而降；上策也。移跸虔州，中策也。并兵出关，败不徒死；下策也。若往来延、建，观望经时，轻骑忽来，备之不及；为无策矣』。隆武帝然之。芝龙忽称海寇急，返天兴；隆武帝使少留，比使至，芝龙已逾延平矣。又尽檄施福、郭曦、陈秀、周瑞皆弃关走，期无费洪承畴一矢。因纵掠至建宁，巡按御史郑如虹闭城犒之，乃去。芝龙走安平镇，而仙霞以还二百里无一卒。李鲁忿之，疏：『四境之防，荡无锁钥，忠义灰心；宜别任人，以济大业』。隆武谓其斥芝龙，留不发。 

　　以皇子生，进芝龙泉国公，寻改平国公；鸿逵漳国公，寻改定国公。郑氏厮养，皆受命。钱邦芑言：『元子诞生，正浙东新破之日；且爵赏不宜太滥』。不报。皇子寻薨，芝龙亦无戴德意。 

　　再加张肯堂督师命，而军资、器械无所出。肯堂不得已，自募军六千屯鹭门；使僧广济征海外兵，亦无济。 

　　金堡入朝上敕印，郑芝龙惧其将大任，愈嫉之。曾樱言：『必全堡者，宜听其去』。堡旋行。 

　　侍郎于华玉为贼黄通袭执于宁化，苏观生军亦溃于南安。 

　　秋七月，隆武帝御午门，使内侍出小匮；曰：『朕本无利天下心，勋辅戴翼，遂尔勉循。粝食粗衣，有何人君之乐；所期上对祖宗，下慰百姓。今守关吏得诸臣迎降书，盖二百余，俱在于此』。遂命焚之；曰：『朕不欲知其姓名也』。盖均诱于芝龙者，隆武帝知之而无如何。李鲁谓今国势，宜固汀州。单骑入上杭图之；至，已不可为。 

