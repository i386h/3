<!-- { "loadSidebar": true } -->
　　二月（永历闰正月）丁丑，李定国使其将孙元雅、靳统武以兵扈永历帝，自永昌走腾越；沐天波、马吉翔从，文武四百余人。己卯，至腾越。马吉翔、李国泰挟重赀虑被劫，促行不已；永历帝惟所指，诸臣无敢异。壬午，永历帝弃腾越走。迨夜，入南甸。凡行二日，犹未知定国败（详「李孙之兵」）。方野次，统军杨武骤至，言定国自磨盘遁，追骑将至。接淅而行，昏夜盘■〈足辟〉山谷中几数十里；及明，距故处一望耳。武伺永历帝去，即大掠，公私尽失；元雅掠尤酷，至于宫人及从人妻女不获保，后至者悉俘去。惟吉翔等赀无恙，统武亦自去。

　　永历帝顾从者皆离叛，决计入缅甸。丁亥，至铁壁关，即缅境；盖至此而明地尽矣。永历帝复西行；戊子，济曩木河。庚寅，次铜壁关。缅酋使来称臣致贡，而请从者无佩兵；马吉翔许之。众共谏曰：『猛虎之畏百兽者，爪牙也；今弃之以启戎心乎』！不听。是月晦，永历帝至蛮暮；其酋思绵缈迎入城，供帐颇备。沐天波、王维恭、李崇贵请奉太子入关，自茶山出鹤庆，节度诸军为声援；后以太子幼，不可。

　　三月（明二月）壬辰，永历帝至金沙江。缅以四舟进，永历帝乘舟一，后及太子共一舟，庞天寿、马吉翔各踞其一；太后不得渡，怒曰：『并我不顾，可谓人乎』？吉翔等乃奉以行。从官不得舟，令自计。丁酉启行，从者千四百七十八人，自买舟者六百六十四人；故岷王世子及总兵潘世荣、内监江国泰九百人、马千匹别自陆行，出间道，期会于缅。

　　时李定国自磨盘出，即使讯行在；告曰：『西行去腾越且百里，在茶山、缅甸间矣』。定国乃别行就白文选于木邦，议不合；走缅甸，与行在声息不相闻。文选渡潞江求永历帝于阿瓦，不得而罢（详「李孙之兵」）。

　　己酉，永历帝至井梗。缅辞宫室未修，止不进；距白文选兵六十里，无知者。盖自永历帝出，君臣上下皆以缅为干糇；然缅非真戴明，其众顽叵，非沿边土司犹知名分之比。俄，缅邀大臣渡河议，马雄飞、邬昌期往，其酋不亲出，而诘敕宝视神宗时小；沐天波举所佩「镇南将军印」勘之，乃止。缅惟时遣通事相传语，昌期等不以为藐；两人又不学，缅询神宗事不能对，缅人哂之。吴三桂闻永历帝已走缅，即檄之曰：『速缚之来；不然，将屠尔阿瓦』。缅大惧，将弒逆；惮于外兵，不遽动。又虑非真永历帝，执之反为笑。故以册宝为言，且示未尝受明恩；永历帝瞀不知。 

　　闰三月（明三月），沐天波、蒲缨、王启隆邀马吉翔于大树下，曰：『缅酋事我不如前，急走孟艮就李定国，庶可存乎』！吉翔不可。曰：『果若是，不复能共事。将以三宫畀卿等』。乃止。陆行诸臣不知井梗状，竟抵阿瓦；缅谓图之也，以兵围之。潘世荣降，通政司朱蕴金等皆被杀；余窜之远方，或掠为奴。久之，无存者，惟岷王子及温如珍等八十余人走暹罗（详「殉节」）。当永历帝出滇时，公私数十万人；及永昌，余从官妇寺四千余人；及蛮暮，乃千四百余人；至是，乃数百人。

　　夏四月，咸阳侯祁三升来迎，距者梗数十里；诸溃军亦集。缅惧，请止。天波曰：『此我君臣出险时也，请婉辞。缅外挟三升，彼不敢异』。马吉翔务徇缅，敕兵自散。任国玺、邓凯请奉敕如三升军，马吉翔不可；别使丁调鼎、杨生芳往曰：『朕已航海，军善自计』。三升奉敕恸哭去。马吉翔与缅酋敕：『后有官兵，一切杀之』。而进调鼎、生芳官，嘉其能止迎扈兵也。

　　五月乙丑，缅遣其都官以龙舟鼓吹来迎。永历帝发井梗，历新街、老官屯。丁卯，至阿瓦；止于河外，不入城。阿瓦者，缅酋之所居也；亦不来谒。戊辰，永历帝舍舟行五、六十里，次者梗；即鹧鸪城，界金沙、大盈两江间，地险而饶。其酋为竹城、茅屋以居帝，盖虑三桂及明诸将挠灭之。又见三升以敕退，疑永历帝令犹行，益畏忌；故居之内地，阳致礼而于数十里外环兵围之，音耗断绝。永历帝不知；群臣幸得地延残喘，自构竹木，结宇相环。缅妇来市者杂沓，诸臣短衣、踪足与谐谑，或席地呼卢、纵酒；缅人笑之。其译者云：『曩不去兵，缅犹敬畏；今已矣。其尽废中国礼，异日不知所终也』。任国玺请设官任巡卫；诸臣不省，无复逊荒之虑。

　　秋八月望，缅俗为中秋节；大会诸蛮，招沐天波以夸之，且索贺。永历帝欲结缅，使天波往；至则劫使椎跣，且跪拜之。天波归，泣曰：『我为皇上，诸臣其罪我乎』？事闻，给事中杨在及任国玺劾之；不报。永历帝得足疾，呻吟甚。马吉翔、李国泰共当国，略不顾；召优人黎应祥演庆中秋剧。应祥曰：『行宫密迩，圣体不安；且此何时而为此乎』？死不奉命。吉翔痛鞭之。

　　九月，缅人进新谷，令赐从官；吉翔惟私其所亲。邓凯詈诸朝，吉翔旗鼓吴承爵仆之，折一足；及咒水祸作，凯幸以免。

　　冬十月戊子朔，颁大明历于缅甸；从邓凯请也。

　　顺治十七年（永历帝十四年）春正月，永历帝在者梗。

　　秋七月，白文选济锡箔江，击缅兵于瑞羊，大破之。进围阿瓦之新城，索车驾、假觐道，期必得；垂破矣。缅人惧，复招沐天波，固辞不行；其酋请以冠带往。至，遇之有加礼。归言：『缅人请敕止文选军』。马吉翔即使人往；文选不奉诏，曰：『祁将军来言已航海，若前事真，此必伪矣；若不然，航海之后，何自而来？蛮人不足信也』。使者依违去。文选旦夕盼敕不可得，望其城痛哭去。定国亦募缅人赍疏至，略言：『臣先后奏疏踰三十；今驻缅境，请约地得迎驾』！诸臣梦梦无或谋，使者迟；久之，定国引去。

　　永历帝自罹杨武、孙元雅之祸，乘舆荡尽；惟余金银盆、碗各一，舆人又窃之遁。群臣窭者，饥寒不免，或三日不举火。马吉翔、李国泰共以语激永历帝，永历帝怒，掷「皇帝宝」使碎之给从臣；太监李国用叩首，言『死不敢奉此诏』。吉翔、国泰竟凿之。然吉翔、国泰皆厚资，饮博达旦。尝饮王惟恭家，酗酒肆詈，声达御前；永历帝责之曰：『纵无君臣之分，何不自爱』！竟不惧。蒲缨张赌肆，日夕呼卢；命毁其居。王惟恭与太监杨荣、某博而拳殴，声澈于外；永历帝使谕之不止，使锦衣卫毁其居一角，两人亦不惧。

　　吴三桂尝问自全之策于洪承畴；曰：『滇中不可一日使无事也』。乃疏言：『李定国、白文选假名拥戴，患在门户；土司反复，患在肘腋；投诚将士岂无悬念，患在腠理。且滇土瘠，非翦渠魁，必贻后患』。从之。于是爱星阿等以兵进，且令土司入缅示师期，诱其生执永历帝；分遣降将马宁及何进忠、沈应时趣腾越、过陇川，期会于孟卯。

　　顺治十八年（永历十五年）春正月，永历帝在者梗。白文选再使缅人赍书至，言：『臣不敢深入，虑致变』；欲其扈从出为上策。『何诸臣泄泄，不以为意乎？请速定计』！永历帝惟下玺书慰劳之。文选日督众作浮桥、侦路径，为迎跸计；距行在三十里。马吉翔不欲永历帝出，文选亦不知；大败缅兵，遂渡锡箔江，缅终不出永历帝。定国、文选进至大金沙江，谕缅人以假道入觐，犹不克（详「李孙之兵」）。

　　夏五月，缅人以兵故，日咎其酋；酋曰：『贼祸我，帝不祸我』。众不听。会其弟莽猛自景迈至，大出金帛劳缅众。吴三桂檄又至，使献永历帝。其酋曰：『因人之危而为之利，不义；不如全之』。众益怒，莽猛因之执而沉诸江，自立为缅王。使来告，且索金贺，词不逊；群臣不能对，缅人怫然去。

　　秋七月，缅使招从臣饮咒水；曰：『今后令诸人自市易，我岂能久供哉』！诸人不欲往；马吉翔、李国泰曰：『蛮俗尚鬼，是必从之』；尽劫以行。至则，缅人围诸幙，次第以出；出以三十人缚一人，杀之无或免。永历帝闻之，及后将自尽；邓凯及内官言：『固当死，如太后何。请少待』！俄，缅兵入搜及寝室，宫嫔、命妇死者累百。永历帝及太后以下聚小室中，所余邓凯及宫眷二十有五人，缅移之沐天波室，供馔悉绝；寺僧以粗粝进，因悉诸臣死状，痛哭久之。已缅洁衣衾、什物，奉永历帝还故居，诡词以白；永历帝颔之。是役也，吴三桂实诱缅执永历帝以献，使人往来无虚日；缅犹畏帝从官多，故先杀之。

　　秋九月，爱星阿、吴三桂以兵五万出南甸，降将马宝、王辅臣、马宁等兵二万出姚关，合诸土司兵及炊汲余丁万趣缅甸，再使缅执送永历帝；否则，以兵临其城。

