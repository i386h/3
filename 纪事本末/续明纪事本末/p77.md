<!-- { "loadSidebar": true } -->
　　御史李如月疏劾孙可望罪同操、莽，请加陈邦傅恶谥以警之。永历帝持其疏不下，而责如月『谥以褒忠，无加恶理。小臣言乱制，廷杖、除名』。将以解之。可望使其党跪如月于朝门，如月忿骂，杀之；殊体褫革，悬之市中。永历帝不能问。可望之驾前军更忮定国，曰：『北兵本易击，独吾侪不一当』。冯双礼谓『桂林所获，惟孔有德金册、金印、人参、仓库财物，估计及万金，其余尽没于定国军，富强必难制』！诸往来者又增构之，两人隙益起。定国自湖南东问江西（详前），委州县、拥金帛，陈战事率径达安龙；或使马进忠及从官之在军中者以告，不尽关白孙可望。可望谋亲出湖南以攻之，闻封「西宁」之使至，邀之曰：『孤今以师出楚，当会安西大庆宴，奉皇上敕书宠定国。子无行』！定国竟不得拜命。

　　冬十月，刘文秀大败于保宁。可望伪旨，责其拒良谏、损大将当死；援复诸城功，落职闲住，尽夺其兵。文秀以数十人还云南，诸将怒罚重。

　　十一月，李定国次衡州。孙可望至沅州，使白文选陷辰州；尼堪救之，定国谋覆之蒸水。双礼阴以其谋告可望，即檄双礼还，将以死定国；不死，亦坐以败军罪。战之夜，双礼不告定国走；及旦，定国讶其兵不至，使骑侦之，已西去。定国大惊，收兵走；已谋出间道取长沙（见前）。可望檄之，昼夜七至；不得已，还武冈。

　　马吉翔更谋受禅，移明祚于孙可望，号后明。惟定国遇永历帝诞，率诸将朝拜如礼；冬至亦如之。且言『文武官非「秦」授者，既拜皇上，毋复拜秦王』。侦者以告，可望益怒。寻取宗室之寓黔者尽杀之，凡数百人。卜于圣水，将自帝，不许；炮击之。

　　是月，永历帝使林青阳以密敕征定国军入南宁。

　　十二月晦，林青阳以敕至定国军。定国感激，许勤王。初，蜀人金公趾在定国军，日为说裨官，因斥可望为卓、操，而期定国以诸葛。定国大感动，曰：『卧龙天人不敢望，关、张、伯约不敢不勉』。是以与可望左。及青阳以诏书至，词旨哀怆；定国捧之，流涕顿首受命曰：『臣一日不死，忍令陛下久幽辱？幸稍忍之！臣事可望虽有年，宁负友、必不负君』！致书吴贞毓曰：『粤东未定，进退维谷。机事必密，责在先生』。若预知有「十八公」之祸者。

　　顺治十年（永历七年。是岁鲁王去监国号，朱成功称隆武九年）春二月，孙可望使召李定国会沅州。人曰：『此云梦之游也』。定国不知，行次紫洋渡，龚彝使告曰：『必无来，来则必死』。定国大惊，遽东走，为桥渡湘水。可望兵追至而桥绝，定国止永明。遂自龙虎关走平乐，涕泣谓其下曰：『不幸少陷军中，备尝险阻；思立尺寸功扶帝室，垂名不朽。今甫斩一王、奏大捷，猜忌四起。且我与抚南共起云南，抚南一败，遽遭废弃，我败必更甚之！妻子并在云南，我走岂得已哉』！诸将□之，亦有以军从者。居数日，叹曰：『本图戮力，共报朝廷。今若此，能成功耶』？将还桂林；闻已陷，止于柳州。

　　三月，孙可望闻李定国去，自以兵四万出靖州讨之。猝遇屯齐于周家坡，败绩（详前）。是役也，可望以隙于李定国，虑诸将图己，不敢严令。诸军亦以「驾前军」故，不与并，遂至于败。可望还贵州。

　　夏六月，永历帝再使周官征定国军。

　　秋八月，孙可望闻定国还柳州，使冯双礼袭之。定国烧粮诱之入，双礼追之，定国伏发，杀其众殆尽；生获双礼，释之。双礼遂附于定国，可望憾益急。然畏其拥兵，不敢动；厚其妻子，定国亦知之。可望在黔，其党媚之无不至。

　　八月，孙可望自为国主于贵州。以文安之为大学士；安之逃之。以陈源等为六部尚书，以郑廷元为佥都御史、钱邦芑为通政司、方于宣为翰林。于宣为设起居注，称献忠为太祖，扬颂功德；诋斥庄烈帝。时谓帝星明井分，可望将一统；且言永历左右惟吴贞毓、川黔之间惟钱邦芑，曷诛之？可望易贞毓；而邦芑有人望，乃逼之官。邦芑拒不受，遂为僧；可望使任僎诱之，邦芑诮以诗。可望怒，使邹秉诰执之。永历左右张佐辰、马吉翔争附于可望，永历帝危甚。

　　顺治十一月（永历八年）春正月，孙可望党共请抚李定国，南宁总兵朱养恩言尤切；可望终不可。乃起刘文秀为大招讨使，督军东出；文秀辞，可望强之。寻自出单骑按辰、沅军，观险隘、劳军吏；十日而还。

　　三月，孙可望杀吴贞毓十八人。张佐辰等拟旨，言『封拜者皆为身谋；催秦王力任安攘，畀予一人，渐有成绪，朕实赖之』。钱邦芑亦执至；可望以安隆之故，人情汹汹，乃止。

　　夏四月，孙可望疏：『皇上正法诸臣，李定国失律不诛，复盗宝封之，是赏罪也。且军伍赏罚，皆臣主之。此杨畏知所已言，何容背自朝廷乎』？又言：『南宁危而卒安，不可谓非贺九仪等之力。使幸防城，且与李元允偕死，臣非无位号；既灭沙定洲，亦非无兵地。即秦王之命，初意岂及此哉！顾皇上卧薪尝胆，无忘湍濑之危；如以安龙僻陋，欲移外地，当供夫马钱粮护送，不敢阻截，以蒙要挟之名』。词气悍悖。永历帝再以血书征定国入。定国亦以可望憾之，亟将来袭，谋他出；使约朱成功会师广东，攻雷、廉。遂取罗定诸州。

　　顺治十二年（永历九年）春二月，李定国自高州入南宁。

　　夏五月，刘文秀自常德败绩，走贵州；可望使与王尚礼守云南。

　　顺治十三年（永历十年）春正月，李定国屯南宁，军衰。孙可望使王自明、关有才袭之，定国计无所出；其下金维兴、赵延生曰：『彼众虽多，皆我旧部。若自南宁山路出不意击之，彼必惊溃。然后以兵卫安隆，则美名厚实，我实兼之』。定国从其言，集兵万人，使靳统武、高文贵将以从；躬自南宁小径行五日，至田州，出自明军后。又伪张满洲旗伏，而以正兵猝冲之；四山鼓噪，旗色错出。自明、有才弃军走；定国邀之，力战乃得遁。降其士卒三千人，遂赴安隆。

　　二月，李定国将至于安隆；孙可望急使白文选劫永历帝行，心腹叶应璜监其军。文选尝说于钱邦芑曰：『叛逆恶号、忠义美名，其图之！且大丈夫，可久陷身于不义乎』？文选感动。既与王祥盟乌江，复为孙可望陷遵义，逼祥死；及见邦芑，愧汗不能仰视。邦芑曰：『非公卖人，人卖公耳』。因为言永历帝在安龙之辱，泣数行下。文选折箭，誓杀可望。及出州败，可望策定国必入安隆，使文选以兵先。文选至，尽以其谋告；且曰：『姑迟行，俟西府』。越三日，定国至，永历帝使文选逆之，慰劳倍至；定计适滇。明日遂行，至曲靖。守滇者，刘文秀、王尚礼、王自奇、贺九仪、张虎兵数万。文秀固不直可望，闻永历帝至，阳集尚礼等分门守，阴以数骑迓定国；言：『我辈以董卓待可望，所虑卓去而操至』。定国折箭誓，因偕之云南；沐天波出迎于马龙驿，尚礼等勉从之。永历帝入滇，即可望第为行宫；晋封定国晋王、文秀蜀王、白文选巩昌公，并封王尚礼保国公、王自奇夔国公、贺九仪保康侯、张虎醇化伯、艾能奇子承业以镇国将军摄延安王。尚礼以下皆可望党，以拥兵故，封之。定国将靳统武、高文贵、窦民望，亦晋爵有差。加沐天波为柱国少师；以金维兴为行在吏部侍郎兼左都御史、龚铭为行在兵部侍郎（两人皆定国客）。命马吉翔入阁办事，则以媚定国得之。又命龚彝为户部侍郎、雷跃龙入阁办事。彝言受可望恩且十年，不肯受；举朝哗诟：『若以进士官司道，可望入，首迎降；忘明朝三百年之恩，而不忍可望十年之恩乎』？彝不为耻。跃龙当崇祯时官至吏部左侍郎，降于李自成，复为可望宰相；托言来朝，遂命入阁，人皆议之。永历帝欲以抚可望，故用之。而除光禄寺少卿高绩、御史邬昌期名，以劾定国、吉翔也；寻复之。使白文选如贵州抚可望，可望言必杀定国；文选谓『天子在彼，和为宜』。可望以天子在滇不敢乱，乃使文选道云南。

　　顺治十四年（永历十一年）春，白文选至自滇，谓李定国曰：『诸人拥兵在辇毂，非便。曷假和议遣之；张虎其尤，曷先焉』？廷臣方务抚孙可望，争是之。方于宣谓可望：『上在滇，定国辅之，人心渐属；宜急正大统，其事自定』。可望日夜谋犯阙。

　　夏五月，永历帝使归孙可望妻子以安之；令张虎行。曰：『若秦、晋协和，卿之功也；归当公爵』。拔所御金簪赐之，曰：『以此为信，见簪如见朕也』。虎出，即约王尚礼为内应；尚礼诺之，且促之行。

　　六月，虎至贵州；言『永历帝端拱，政皆自定国出。所信金维兴、龚铭、靳统武、高文贵数人，众无固志』。上所佩伯印，明不敢贰；且曰：『使告文选者，已为所用矣』。又出所赐簪，谓永历帝使剌可望，将酬以「两字」王。可望大愤。方于宣言：『不烦兵，永历帝及定国皆授首』。策秘不闻，遥见于宣叩首，可望颔之。出则大言：『今岁入滇，许相我矣』！可望反已决，又得妻子无所顾；以乏饷迟之。永历帝再使白文选往慰，可望夺其兵，幽之军中。使其党朱运久入滇，黄盖大轿，无或臣礼。其名和晋，实使尚礼、自奇为内应。钱邦芑久为可望拘诸大兴寺，闻变忧之。陈源等阴为永历帝计，每以微词激诸将；武人无避忌，酒酣辄骂可望：『剥一贼皮，更张一贼皮耶』！邦芑因语源、马宝、马进忠、马维兴皆旧臣，白文选亦必不相负；藉兹取可望易耳』。源及郑逢元诣马宝结密约，且告文选；从容谓可望：『兹事重使功，不如使过；请以文选统诸军，宝等助言』。可望释文选以为大总统、马宝为前锋，留冯双礼守贵阳；列兵十四万以出。

　　秋八月朔，孙可望举兵反。越望日，济盘江；滇都大震。王尚礼阴为应。王自奇先以醉杀定国将，自楚雄叛；陷永昌，据之。声息不相闻。

　　九月，孙可望至交水，环屯三十六营，首尾数十里。文秀谋走安南，定国欲自沅江入土司；两日议不决。越望日夜，白文选以其军入曲靖，单骑驰至都；曰：『必速战』！诸将皆诺：『迟则败矣』。定国未决，文选誓『负皇上者，死万矢。今日之事，我先陷阵』。即驰而骑。乃下诏尽削可望官爵，使李定国、刘文秀帅祁三升、胡一青、吴子金、贺九仪、李本高讨之。马吉翔固党于可望，至是请视师，许之。

