<!-- { "loadSidebar": true } -->
　　通判蔡春荣、赖继瑾皆以门生、幕客同被获。春荣为家书，道周题其函畔曰：『蹈仁而死，履险如夷；有陨自天，舍命不渝』。书赖继瑾函曰：『纲常万古，性命千秋；天地知我，家人何忧』？临刑，书绝命词衣带间。至东华门，曰：『此近高皇帝陵，可死矣』！南面再拜，端坐受戮。隆武帝闻之恸哭，赠文明伯，谥「忠烈」。道周精「易」理，自知死难而必为。

　　同死之者，蔡春荣、赖继瑾、赵士超、毛玉洁、训导吴士绣、总兵曾德、黄辉先、副将蔡璋、龙胜、陈华、陈胜、陈辰、游击毕志忠诸人，皆抗节焉。而太仆卿刘振之、姚奇允、分巡道彭士望、监生涂仲吉、诸生何瑞图、吕叔伦，皆道周门生也；先后并死节云。

　　常州诸生文乘及其叔震亨，并不去发死。

　　石生某，逸其名；投西庙池中死。

　　诸生顾所受，作卷堂文，复为诗，自缢于学宫；遇救，复入泮池死。

　　董元哲，痛哭死。

　　卖扇者某，亦入池中死。

　　文城坝卖柴人，闻安抚使至，弃其柴及舟，入水死。

　　无锡诸生严绍贤，闻变彷徨太息，题壁上；及其妾缢死。

　　孙源文破家，刺血疏醮先帝，恸哭咯血，赋诗悲愤。其友询后事，曰：『家受特恩，死、吾分也。不及其它』。

　　员外郎华允诚屏居墓所，距南都亡已四年，坚不去发。逮至江宁，满洲、汉人多为言；允诚直立举手曰：『二祖列宗，允诚发不可去也』！赋绝命诗，被杀死。从孙学濂与被执，将宥之，不可；亦死。仆薛诚闻允诚被执，痛哭不食，先一日死。讣至，仆宋孝号泣触柱死。

　　武进诸生许某，被执，见降臣王国宝，毅然曰：『生无他志，但不忘明耳。今日之事，得含笑而去，不愿含泪而归也』。解南京，杀之。

　　宜兴故巡道高作霖，去为僧。

　　丹阳诸生王介休，死焉。

　　吴县髯叟某，樵于洞庭山中；闻庄烈帝崩，自投震泽湖死。

　　长洲督学佥事周大启，不食死。

　　诸生王家□、顾维寰，俱以庄烈帝崩，死。

　　原任少詹事徐汧题其襟曰：『汧乎！而忘三月十九日乎』？及苏州降，慨然太息。朱徽使入死于郡，汧曰：『我尚有家乎』？作书戒其子举人枋，自投新塘死；曰：『留此不去发、不屈膝之身，以见先人于地下』。其仆某，老矣；汧死，仆亦死。及敛汧，哭临者千计。有衣诸生服者驰而至，即跃入剑池中死；共怜其义，偕汧葬之，卒不知为谁也。

　　元妙观鬻面者夫妇、蓄鸦叟薛某，皆死。

　　常熟知县王■〈金燮〉及符道焕，偕死。

　　诸生徐峄，衣冠入泮池死；题其壁曰：『不欲立名垂后世，但求靖节答先朝』。

　　布衣屈坦之、祝舜龄，俱以北都之变，自经死。

　　诸生萧某妻，被掠至蠡口；见同列受污，大骂：『人何得偶狗彘』！兵缚诸桅，支解之，且食其心。众皆曰：『此烈妇也』。潜瘗其一体。

　　太仓吕琦云，以救父死。

　　诸生计翼明，自缢死。

　　徐守质以母病，不肯去；兵至，母及妹入井死。守质曰：『吾不辱身』。踞井骂而死。其友冯知十，亦诸生；见之而愤，力与兵斗，丛射之死。

　　诸生殷献臣，号哭死。

　　华亭教谕睦永明、诸生载泓、在籍尚宝寺丞徐念祖及妻张氏、妾李氏，皆死。衣工陆厚及妻，自焚死。

　　嘉定训导刘芳远，以庄烈帝崩，整衣冠北向而拜，坐于明伦堂自刎死。

　　上海里居按察副使顾回缙，以北都陷，不食死。

　　金山卫世袭指挥使廖承祖将往松江助义兵，吴志葵不可；承祖曰：『我自与金山存亡耳』。与子世禄亟治兵。及被攻，承祖躬当矢弹；攻者上，手刃堕之，屡进屡却。及李成栋兵来助，奸人内应，乃陷。父子巷战，承祖身受四十矢，骂成栋不绝口，死。世

　　禄被执，使降；曰：『食禄二百八十年，不当一死报国乎』！行及文庙，曰：『五死所也』。再拜而死（承祖为廖永忠裔，谓侯姓者非）。

　　参谋黄铭丹，从沈廷扬募兵崇明，且询鲁王。闻廷扬入舟山，抚膺曰：『事不可为矣』！南向痛哭，赴海死；妻施氏从之。铭丹，故崇明诸生。当流贼覆凤阳、焚祖陵，愤诀妻子，誓必灭贼；因献平寇策于当事，史可法引之为参谋。及廷扬以光禄驻淮安，铭丹谒之，曰：『丹在史公处无可见，愿假一旅自效』。因使募兵崇明。甫次浙江而监国去，铭丹遂死。

　　及朱成功攻崇明，定南伯徐仁寿力战死。

　　原任通政司陆培，居杭州。兵至，培将死，或止之，培曰：『需者事之贼，不见北都某某乎』？妻固防之。培绐之他，乃自缢；或救之苏，大恨。上书辞母；揖二仆，受以玦，曰：『宜成我志』！坐而缢死。

　　钱塘知县顾咸建，大学士鼎臣之孙也。闻张秉贞议降，力争不可；秉贞竟以潞王降，而使咸建往犒师。还，取诸丁种户籍尽焚之，走。被执，杀于六月，蝇不集其首者旬日。

　　临安知县唐自彩，固得民；叹曰：『无食无兵，守之苦父老耳；然我岂可仕二姓乎』？走之山中。新令诬其通鲁监国，执之。自彩及妾皆不屈死。从子阶豫，自彩挥之走，不可；亦死。

　　主事王道焜谓子均曰：『北都不死，将有为也；今何望哉』！自缢而死。

　　训导过俊明，已弃官；复值丁祭，冠带执笏与诸生往，曰：『官不为，祭不可缺也』。被执，大骂死。

　　在籍通政司陈继新，袖石赴中洋死。

　　编修徐复仪，从鲁监国于浙东；事败奔归，别父母妻子，入山中。闻兵至，扼喉死。诘旦，父奔至，曰：『儿得死所矣』。目乃瞑。

　　诸生方天眷，衣冠自刎死。

　　诸生诸复，幅巾诣罗木营死。

　　诸生陈世仁妻钱氏及世仁姊陈氏匿富春山中，兵逼之，钱及三岁儿赴水死；陈被拥使骑，六扶六自颠，兵怒杀之，断其体为三。

　　诸生萧某妻，不受污，支解死。

　　潮州司理李毓新，居嘉兴；兵至，被杀。次子祯先，抱父尸而死。

　　训导陆世铉，平湖人；甲申变闻，大恸绝粒死。

　　大学士高宏图，流寓绍兴。闻南都陷，日惟一食祈死。刘宗周等谋立潞王，宏图曰：『天之丧明若穑夫，徒苦江东父老！吾筹之熟矣』。托其子于门人，绝粒死。时博托以书币招刘宗周等，宏图与焉。使至，宏图已卒；遂致参貂于殡宫，太息去。

　　举人高岱闻城陷，不食。呼子朗与诀，朗跪请先，遂奔偁江；兄澄追之，曰：『汝当奉事』。朗曰：『死与养孰难？子为其难者』。跃入水；舟人持之，噬其臂；已自水出，整巾于首而没。岱曰：『是能先我』。遂绝粒死。

　　举人叶汝蘅，出居桐坞。岱送之，曰：『君殆隐乎』？曰：『非也。我无城守责，死于墓耳』。与妻王氏赴水死。或救王得苏，明日复死。

　　布衣倪文征，读书诸暨间，不试、不娶。闻变，市大甓二，运祖墓；语人曰：『吾明人，今不死，非明鬼矣』。携书端坐其中，使合之；曰：『度吾瞑，则瘗吾』。竟日闻诵声，呼之不答；逮夕而绝，遂葬之。

　　布衣朱炜伪为出，而书其几曰：『志不可夺』。家人见之，曰：『是必死矣』！询诸人，知其拜墓入水而死。父号之曰：『兵且至，将守汝以死乎？抑弃汝』？尸踊而出，角巾卓立；引之并岸，亦不仆。时年二十四。

　　诸生方炯、朱端，亦会稽人；并死。

　　章有功，会稽农也；应募敢战，以指挥为前锋。华夏谋泄，攻者益急。有功所将五百人，每战必胜；卒以众寡不敌，被执。拉胁抉齿，大骂死。

　　义士俞禹机妻沈氏及其女，皆入龙华潭死；兵亦呼为节妇、烈女云。

　　而三先生尤着。三先生，皆山阴人。其一，诸生王毓蓍。闻不逞者议犒师，大书于门曰：『不降者，王毓蓍也』。众阴去之。闻刘宗周兵起，喜；数日不就，以书抵之曰：『愿先生早死，勿令王炎午笑人』！宗周不食已十日，得书伤悼，曰：『吾讲学十五年，仅得此人』！毓蓍榜所作「愤时致命文」于庙，投柳桥下死。布衣潘集闻兵至，誓必死；或诧之曰：『汝布衣，何为此』？曰：『建州之难，吾王父母皆死；三往奔丧，不得其骨。今复为之，何以见先人于地下』？与王毓蓍以文相恶；闻其死，呼而祭之，袖石投河死。周卜年，亦布衣。闻两人死，曰：『二人死，不见卜年，死不后也』！薙发令迫，曰：『吾尚可以存乎』！碎所佩曰：『宁为玉碎，毋为瓦全』。作五歌遗弟；着白衣冠，哭而过市，跃入海死。越日，妻寻之，溯江号泣；尸逆上，兀然而止。就视之，盖卜年也；面如生，冠履亦不失。是日越东义师起；诏授毓蓍翰林院待诏，集、卜年教谕、训导。越人感其义，私谥毓蓍「正义」先生、集「成义」先生、卜年「全义」先生。

　　诸生许□，遍体书「庄烈帝」，自缢死。

　　诸生何光卫妻余氏及其女适唐氏者，皆以兵逼，入水死。时称双烈。

　　故大同总兵汪登瑞，余姚人也；闻变，绝粒死。

　　中书沈之泰，亦余姚人；通表舟山。被执，吏将活之；曰：『死，吾夙志也』。在狱赋诗。卖药佣某受其德，为纳饮食。先一日，泣告曰：『吾为公任死事』。乞其尸而葬之。妻吴氏家居，闻太息声，则讣至矣。将收之，曰：『吾吏部子妇，不可辱也』。自经死。

　　诸生晏一洪，余姚人；诸生杨守程、杨云门，萧山人；皆死。

　　诸生傅日炯，诸暨人；与叔平公曰：『吾辈当死，然固有母，宜询之』。平公母不许，日炯母许之；乃遍别所亲，赴池死。

　　举人祝渊，海宁人；葬母山中。闻变，促竣工；归而设祭毕，遂死。

　　兴国公王之仁，当诸军溃，所部独不动。张国维欲与守，之仁泣曰：『误国者，方国安也。今强敌数万，何能守？公宜速行』！载其妻妾、二子、幼女、诸孙沉之蛟门；奉敕命北面再拜，亦沉之。独至松江，峨冠登陆，袍笏俨然，众疑其降也；传之南京，语洪承畴曰：『身为大帅，不欲暝死洪涛中，当毕于明处』。承畴使去发，不从；大骂曰：『先帝设十三坛祭汝，殆祭狗乎』！遂被杀。

　　兵部尚书余煌闻江上溃，有议城守者；叹曰：『数万军不能战，乃以老弱守，是聚肉耳』。亟开诸门纵民走。已赋绝命诗，投入水；舟人拯之，居二日，复入深水死。

　　礼部尚书王恩任，当监国时，抗疏「官乱、民乱、兵乱祸」。遂乞休，不许；曰：『虞不腊矣』！兵至，不食死。

