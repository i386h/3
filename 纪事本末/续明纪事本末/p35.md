<!-- { "loadSidebar": true } -->
　　武昌、汉阳，中原枢纽；偏沅、膏■〈石匧〉，黔、滇屏藩。良玉一去，全楚坐亡，而洞庭以北皆墟里矣；赤心骤来，施、宜横虐，而白帝之东且贼穴矣。何腾蛟、堵允锡缀拾残烬，皆纳群仇、立军府、委文武，职固宜然；讵非忘寇哉！且夫温韬降而拥麾、铜马破而称帝，瑾瑜匿瑕，史或一辙。然必指挥惟我，金石坚心：一军下归、巫，以瞷河、洛；一军出袁、瑞，以趋江、皖；一军问汀、韶，以接澎、台：奔命不遑恢复故圉也！岂意四镇之祸，十三家起而踵之；宁南之乱，忠贞营驾而上之！且虔，上游也；而南昌不能救；闽，行在也，而汤阴不复还。堵与何歧，何亡而堵亦覆；贼与兵竞，兵悸而贼亦靡。不知新立之国，其臣宜于和而奋，不宜孱弱与睚眦；其军宜于简而严，不宜恣睢与冗聚也！或谓承允、上瑞自有归狱，降寇诸镇此遽易弭乎！又不知楚督、沅抚，兵饷自操，法令犹在。曩令汰顽弱、第功罪，枭何樊之首以立军威、取横海之军多建支帅；若章纩、若张同敞、若萧旷、若陈友龙亦心膂之臣、爪牙之士也，则厚其籍、重且权。韩岳统军，夜叉亦隶其戏下；仆彘自怼，公孙得用其便宜。军事多算者胜，故打死仗者危；兵事不竞亦凌，故斩乱丝者是也。乃数奔则不罪、荼民则不诛，以任人则郝、张比于耿、贾，以核兵则牙、卫等于莒、邾。卒至羽书纷出，师相已俘；偪阳力攻，连城顿失。湖督之命，譬之而如赘；衡、施之域，弃之而如遗矣！定国再来、文秀更出，平阳横马倒之尸、王浚下楼船之卒；而蒸水忽奔、河濮甚溃。则以内讧败谋、以轻进失助，何怪矢下聊城、地无黑子乎！然而郴、桂流渠，沅、靖撑骨，兵寇皆飧人而食，南北抚遗孑之存！湘水之屠，实类川蜀；岩壑之匿，亦复几何！顾蚩蚩者，竟何罪乎？呜呼！

续明纪事本末卷之十

　　两广之乱

　　崇祯十七年秋八月，宏光帝命杨鹗总督川、湖、云、贵、广西军务。

　　冬十月，命丁魁楚总督两广；贪庸无状，遂为亡粤之本。

　　十一月，加广西总兵刘承允右都督。

　　十二月，召杨鹗回，以何腾蛟总督川、广、云、贵军务；以瞿式耜巡抚广西。

　　宏光元年春，土贼陷全州；靖江王亨嘉以闻。

　　三月，以黄斌卿挂印总兵，镇广西；未行。

　　秋八月，亨嘉反。以其党杨国威为大将军、推官顾奕等为心腹，檄广西四十五洞狼兵标勇奉之。亨嘉，朱文正裔；袭封靖江。闻宏光帝被执，谋自立；自是称监国。隆武帝诏至，不受命；举兵将东。巡抚瞿式耜自梧州书责之，檄陈邦傅及狼兵毋受命。亨嘉至梧州，式耜不朝；挟入小舟，索印敕。曹升刃胁之，式耜不予；拽逾数舟，卒不予。坐定，复斥之。隆武帝诏丁魁楚讨之，乃挟式耜走桂林，闭之府中。式耜不食；标将徐高之子窃饘粥进，乃食之。进表闽中，隆武帝闻之喜。邦傅时受檄讨亨嘉，亨嘉拒战，败绩。改馈式耜衣食，瞑不视；乃迁之刘仙岩。檄狼兵，并不至。邦傅急攻之，亨嘉复迎式耜，还其敕印。焦琏为杨国威旗鼓，密输款于式耜；使夜入邦傅军，复缒邦傅入，擒亨嘉械送福州。

　　顺治三年（隆武二年。是年永历帝立于粤）春三月，亨嘉至福州，贷弗诛，废为庶人；国威、顾奕、吴之琮等伏诛。擢式耜兵部侍郎；辞曰：『国家构祸，岂臣子称功地耶』！会曾樱荐其才，隆武帝命晏日曙巡抚广西，诏式耜入行在；式耜乃东至肇庆。

　　夏，丁魁楚使吴之蕃、张国详援赣州（详「江西之乱」）。苏观生奉命至南安募兵。再命尚书黄锦至潮州，计议援赣州。

　　广西土司侬国琦作乱，晏日曙平之；获国琦，命散其众，毋献俘，示仁恤。

　　秋八月，丁魁楚再遣兵援赣州。土寇黄元吉降复叛，破永定；张家玉斩之。又降镇平贼陈靖众十余万。

　　冬十月丙戌，永历帝监国于肇庆。时惟两广不及兵，丁魁楚、瞿式耜诸人共立之。

　　十一月，苏观生复立绍武帝于广州。肇庆立君，观生欲与共；丁魁楚叱其非甲科，不许。观生愤走广州，值唐王聿■〈金粤〉浮海至，观生曰：『此吾君之弟也；兄终弟及，不亦可乎』？关捷先、梁朝宗和之，及巡抚何吾驺、布政司顾元镜、侍郎王元华、曾道唯、总兵林察奉王监国。越五日，即位；改元绍武。以都司署为行宫。封观生建明伯，守兵部尚书；捷先以下各授职。招四姓海蛟，降之（郑、石、马、徐四姓）。制卤簿，宫室除授千计。永历帝使给事中彭耀来诘，耀谓观生：『今上神宗嫡嗣，奕叶重光；大统已定，谁敢复争？且虔、闽既失，强寇日增；公不协力同心以卫社稷，而操戈同室，此袁氏卒并于曹瞒也』。观生忿，杀之。及陈嘉猷、陈邦彦至，再以永历帝册印授观生，譬说利害；不从。使林察攻广西。永历帝以林佳鼎为兵部侍郎，督师；陈子壮为中极殿大学士、兵部尚书，节制两广、江西、福建军务。子壮在广州通书瞿式耜，言兵事；故有是命。佳鼎使李明忠击察将陈际泰于三水，败之。

　　十二月，林察使盗伪降于佳鼎，信之；乘胜追逐至三江口伏发，炮碎其舟，佥事夏四敷、游击管灿皆死。明忠军于岸，淖深三尺；察攻之，一军尽殁，明忠仅以身免。行在大震，使瞿式耜视师峡口；以王化澄代佳鼎督师。

　　观生亦使陈邦彦来议和，未决。观生清励无才略，既总大事，苦瞀乱；日议郊祀、学校。有杨明山者，大言有精兵十万在潮、惠；即擢抚其地。谓梁鍙才，授吏科给事中，大纳贿赂。所招海盗，白昼杀人，悬于门；观生不能问。降将李成栋在福建，固无入广志；在籍巡抚辜朝荐与何吾驺隙，叛投之，献入广策，期两月至桂林。成栋从之，以兵入惠州，守者遁；潮州亦降。即其印为牒告无事，阴自花山小径薄广州。先使数骑作洋舶长年状，阑入城，露辫发呼杀，击伤一人，广州悉溃。或告观生以敌至，叱斩之。俄，骑兵至，仓卒召兵不及，观生死。顾元镜首椎髻号于市，令军民降；又张示谕陈威德。人疑成栋之来，元镜实召之。绍武帝出走，匿于王永华家；寻如洛城里，众挽之。时成栋骑纔数十人；又数日，前锋杜永和至；又半月，成栋始至。元镜仆以绍武帝告，永和执之。与之食，弗御；曰：『饮汝杯水，何以见先人于地下』！成栋杀之；又执周、益、辽、惠二十四王及宗室世子皆杀之。梁鍙诳观生死，而举其尸降；何吾驺等皆降。

　　成栋徇东莞、香山诸县，尽下。遣将掠南安、韶州，自攻肇庆。永历帝走梧州，并弃峡口，不之守；瞿式耜争之不得。使朱治■〈目简〉总督两广。

　　顺治四年（永历元年）春正月，李成栋至肇庆，朱治■〈目简〉弃城走；成栋遣杨大用、张月、闫可义徇高、雷、廉诸州。张家玉、陈子壮起兵攻广州，降臣佟养甲呼救，成栋还军，声攻甘竹滩，子壮、家玉军皆溃。成栋复西（详「义旅」）；至梧州，巡抚曹烨肉袒牵羊降。丁魁楚遁岑溪，亦降；成栋杀之，而有其孥贿，东趋平乐。湖南副使陈象明以所征饷金无所止，尽以招土兵，约陈邦傅于榕树潭；及成栋大战旬日，土兵尽溃。邦傅走，成栋从之；邦傅走南宁。布政司耿献忠以平乐降，总兵李明忠、李成志以浔州降，行在大震。

　　二月，征刘承允兵于全州，使入卫。永历帝复弃桂林如全州（详「奔亡」）；瞿式耜力谏，不听。请留守桂林，许之；以为文渊阁大学士兼兵部尚书，赐剑，便宜行事。以焦琏兵隶之，屯于黄沙。晋承允安国公，使陈邦傅守昭平。承允恃膂力，凶横无臣礼；邦傅亦如之。永历帝倚任，遂增其焰，以致于败。

　　陈邦彦使马应芳督舟师会余龙攻顺德，再复之；遂取高州，入龙门。

　　三月，李成栋还军陷顺德，邦彦屯下江门（详「义旅」）。更攻广州，入清远；十日城陷，邦彦死，成栋谓无虑。闻永历帝走，急趋桂林；总督朱盛浓、巡按御史辜朝泰、布政司朱盛□皆先遁。

　　永历帝闻之，以丁元华代盛浓、鲁可藻代朝泰；未至，而成栋兵已至。四厢民皆去发，惟留守大学士瞿式耜、通判郑国藩、都司林运昌、李当瑞、沈煌誓守；檄焦琏来救。琏以三百骑先，山水骤涨，士卒浮行百余里，深及马腹；至榕江，无舟济，散搜村落，得鱼艇二，乃更番渡毕，琏乃济。式耜迎劳如父子，苦无食，縻粥以饲。议使取大墟谷，未至；成栋兵已入，飞矢四射及式耜巾；琏急引弓入，控弦一发，射一人颠；再发再颠，矢无虚彀；顷刻杀数十人。余骑下城斗，琏以一骑躏之，绕城奔逐，又杀数十人；军士以外兵入，尽合四门，故成栋兵不得出，黠者弃马逾城遁。琏即麾骑自文昌门出，成栋兵方骇愕，琏直驰入其军，左右冲击；三百骑翼之，所至洞溃，断其军为三。俄复合，琏益大呼入；部将白贵、白玉亦开门出，追奔数十里，斩首数千级。是役也，琏以三百骑破成栋众数万，桂林得全。成栋遁昆阳，旋走阳朔。赖熊复建阳；张家玉再攻东莞，复之（详「义旅」）。

　　夏四月，以张家玉总督岭东军务。

　　刘承允虽重瞿式耜，遣兵卫之，而恣睢甚。以长沙陷，请罢何腾蛟为户部尚书；不许。张光璧请讨之，亦不许。承允起小校，受腾蛟荐为大将；屯溪之捷，怨张光璧、郝永忠擢将军，己不得与。驰入黎平，执腾蛟妻子以索饷；腾蛟无如何，使章纩慰之，为请伯爵，与联姻。比至全州，加公爵，赐尚方剑，权势逾腾蛟而犹恶之；至是，径请罢腾蛟，诸镇皆怒。永历帝亦愤，使召腾蛟入图之；腾蛟自白牙历全州、道州，朝行在。

　　五月，李成栋兵陷和平。

　　刘承允兵哗饷于桂林，瞿式耜竭公私财贿与之，犹不止；夫人邵氏出簪珥以佐，犹不止。与焦琏军斗，击伤琏；式耜劾承允，兵掠而去。孔有德闻之，急以兵陷兴安，突攻桂林；大雨城坏，吏士失色。焦琏入守，矢贯于肘，愤呼拒敌；式耜躬立矢石中，以西洋炮轰击，敌少却。乃大战，自辰至午，不及食；式耜亲持饭哺之，士益奋，以大雨止。明日再战，琏奋长刀砍除，步骑从之，左右冲击；有德大败，收余兵走。琏军逐北，日数十里。有德望虞山草木，皆以为兵，几为追骑所得。其别将出栗木岭者，式耜使马之骥伏江岸，瞷其至，怒马而渡，□矢掉槊，杀数十人，追北二十里乃还。有德以是不敢轻桂林。论功，进式耜少师兼太子太师，封临桂伯；式耜辞，不许。鲁可藻实与式耜共守，以为广西巡抚。焦琏叹曰：『文臣若此，吾侪宜愧死矣』！

　　是月，李成栋兵陷琼州。

