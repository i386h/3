<!-- { "loadSidebar": true } -->
　　定国以兵攻缅，粮乏颇死亡；以江干多材木可为舟，将分军迎永历帝，而自攻新城。靳统武虑分兵弱，请并力攻新城，许之。遂与文选盟，刑牲歃血，誓必克缅。其地三面海，陆径一线，缅更断之；拔其豪边牙鲊、边牙鲊，以兵十五万来拒。定国使再喻意，不应；为木城更递以进，遂逼定国营。大出其兵战，巨象为先，佐以枪炮；横亘二十余里，呼声震天。定国、文选众不当其十一，且无兵；手长刀、白棓以进。始合，少却；其花象进尤锐，定国亲执刀当象前，一挥坠其鼻，群象皆奔。急督众进，文选以兵横攻之，杀伤无算；阵遇边牙■〈鱼果〉，斩之，缅兵大溃。边牙鲊走大林中，鸣鼓竟夕；诘旦，无一卒。定国、文选军渡锡箔江进，谋渡大金沙江。

　　惟祁三升在户腊，闻贺九仪死，心益漓；魏勇卒，三升并获其兵；吴三桂复招之，三升乃并勇军及总兵刘芝林、王有功、邓魁文皆入降。吴三省知不可为，亦伪降。

　　三月，李定国军次大金沙江。再使喻缅假道，征象马粮道，皆不应；而曰：『汝主在，犹杀掠；送之出，更何如？若欲攻城，亦惟汝！坚守一、二年，我无所损；水土不服，汝将自死』。定国度缅人不可喻，军于桐■〈土白〉，距阿瓦八十里；文选军象寨，距阿瓦百二十里。缅尽烧其舟，为木城沿江阨守，炮械弥目。其父老曰：『自此而北为鬼窟山，有大蕉林可以筏济。既济，其上为大居江地，饶林木；居人数百户烧矿冶铁，舟可立具』。定国从之，使都督丁仲柳、副将董朝用、王三元傍大居设厂制舟。缅侦之，以奇兵挠厂；仲柳弃舟走，缅尽烧之。定国忿，散兵四掠，为坐困计。缅亦饥，食及皮甲。定国谍知，再使送永历帝出，则无患。缅复诳定国退兵而后从之；文选劝定国敛军俟。

　　厉疫骤起，将士家属死者相继；部将某又自烧桥遁。定国不得已，旋师。或言：『缅瘴夏秋益甚，且千里无烟，孟艮亦未可至；去此百里为摆沙古，地高凉、产鱼稻，曷往诸』？从之。行未几，大山亘前，即渺赖也。登峰而望，尽其西南大海矣；遂屯焉。

　　秋八月，李定国、白文选复以兵攻缅；及于桐■〈土白〉，巨舟十六风坏其五（或曰缅凿沉之），急退师黑门坎。迨夕，赵得胜、张国用遽拥文选走，曰：『王无为贺九仪之续』！定国闻之，使其子兴嗣追文选，曰：『彼速亦速、彼迟亦迟，毋过迫之』！历三日，至铁门限；国、胜等议：『兴嗣蹑我，不战不能行』。升山据险，矢石交下；兴嗣怒，欲击之。定国驰至，大恸曰：『文选拂吾算，强欲入缅，误大计；今复叛，使汝追之，冀其返，犹可与共济。今若此，其心死矣！每忆昔年共事者惟文选在，何忍自斗！吾遂吾志耳』。旋军孟艮，余士卒纔三千。

　　吴三省虽降，非其志；会三桂檄三升军移腾越，三省突以兵走孟定、趋孟艮，至于磨犄。知定国往攻缅，不能进；得唐宗尧诸罪状，且欲降，遂杀之。以兵弱，流连孟定、耿马之间。白文选适至，见三省，不言而涕；已曰：『吾负皇上及晋王』。三省知有变，乃言云南降者多不得所，人心益思明，故己徒步至。徽人江公福又以朱成功约举兵表至，文选乃止；得胜等意亦改。文选屯锡箔，使总兵苏某出木邦，会定国进兵；月余不得报。

　　八月，李定国自孟艮军蛮暮。三桂、爱星阿将分道出，先使张国柱阨南甸以备之。

　　冬十一月，白文选在锡箔。方征兵土司，闻三桂出，使冯恩觇之；为所获，尽泄军实。三桂使高得节袭之，日夜驰三百里，至江滨；文选骇惮，毁桥走茶山。三桂趋缅甸，虑文选窥木邦，使诸降将祁三升、高启隆、马宁、马宝、马维兴、沈应时急迫之。至，将战；部众皆挺刃起，文选竟不敢令。独计马宝与相善，招之；宝遂单骑说以兵万、象马数千降。

　　十二月，定国移军于景线。

　　康熙元年春正月，李定国屯景线。闻永历帝被执，愤懑绝；曰：『势既不敌，退无为；若之何』？乃傍云南边境伺动静。

　　夏四月，李定国屯军于猛腊，犹为明。初，永历帝入缅，从臣分散，马九功入古剌、高如珍入暹逻，绝为所爱，以女妻之；如珍姊又为定国妃，间道通殷勤，谋连兵攻缅甸，复其仇。定国乃使江国泰约暹逻、九功约古剌，且乞师于车里，皆如约；九功又自古剌招溃卒三千，致书定国克期犄角。将发，一营尽疫；定国为表词祝天，陈己反正，悉心为明：『若祚未绝，请无灾疫，裨力出滇，以救故主；若统数绝，乞死定国，无害军民』！

　　六月，定国生辰，疾作。永历帝及太子讣又至，■〈足辟〉痛呼号，自掷于地。不食三日，疾益笃。越数日，招讨大元帅晋王李定国卒。将死，语子兴嗣及靳统武曰：『宁死荒徼，无降也』。定国卒，统武及马嘶良奉兴嗣嗣王位。葬定国于景线，青草不生；蛮人过之，必顶礼。未几，统武死、嘶良入降。兴嗣徘徊无所倚，嘶良诱之，乃与刘文秀子皆入降，授都统。暹逻、古剌之师，失望而返。

  　苏子曰：『亡国之祸，一为乱民』。斯言也，盖有别焉。昔者，下江王常之绩、锦帆甘宁之徒，李绩无赖，卒佐天策；翟进就降，并死河北。茫茫草泽，时起英雄！孙可望以助恶之躬，拥残败之众；袭据黔、滇，觊作皇帝。朱温兼四镇节度、侯景称宇宙将军，结袜弗慕，大笔受谀。乃更杀朝士、戕宗室，躬行悖逆，浊乱天纪；亲将锐卒，眈眈然侧其目而视之，彼昏不知，扫境渎武。交水大崩，十万尽溃；沙子鼠窜，一身仅存。虽裂土茅，幸保首领；然而传闻异辞，上公黜夺，百世之下快于心尔。李定国并趋角逐，志趣迥异；入黔之初倾心，局外之言结盟，清威之役，阋墙未乱，志已为明。草窃乔迁，顿如翻手；碧鸡一捷，迸力穷追。鸣钟击鼓，以讨乱略之人；使滇云之跸，煎雪大耻？集兵累万，拓地千里；则师武臣，力非小补也！夷考其事，以势则孙强、以智则最狡，定国木强，亦少戆矣；而挥辔振落，去之裕如。盖用兵之道，逞武力必顺人心。故邦芑之说，卒效于当时；伯约之志，遂行于蛮貊。平易正直，若是其伟也。夫人知可望衅于争长，不知败于无君；定国隐忍于前，卒收名于后。即贵阳之师、永昌之役，「春秋」责备贤者无辞。然大理叩首、者梗奉迎，其志则明志也；■〈足辟〉踊祈亡、荒徼戒叛，其忠非愚忠也。卒之，媲烈于思明、偕亡于苍水，磊磊落落，掀白日而树大节，岂非振臂不顾，足愧首鼠者耶！宜乎墓木虽移，比如青冢；而「晋乘」、「楚书」，共以为明殿也。若夫永历竭蹶东南殆十五载，遗臣死士，绵结简书；尤赖附降，支搘天末。岂河西贼帅，乃破秀容；海上蛋人，本非循种乎？盖年世卜衰、莞苻势炽，亡国之辙，大变其图矣。而马九功、江国泰亦哭包胥于秦辟、胜三宝于西洋也已。


续明纪事本末卷之十八

　　自成遗乱

　　宏光元年夏，李自成据武昌。其党李锦、高一功、田见秀、刘宗敏、张鼐、谷英、刘芳亮、刘芳宇、刘礼纯、袁宗第、任继荣、吴汝美、刘汝魁、辛思忠、杨忠彦、刘希尧、郝摇旗、党守素、马超、邢十万、蔺养成、牛万才、王进才、白旺及诸逆党凡四十八部、兵数十万从，历五十日。改江夏为瑞符县，大起宫殿，铸「永昌」钱，相与谋道宣、歙，取南京；曰：『西北虽不定，东南讵再失之』！将发，阴霾四塞，烈风暴雨，旗枪或尽折。乃议入湖南，合张献忠；而使刘希尧等犯楚、豫，辛思忠等躏湖广。当阳、迁安、承天、荆门、襄阳、宜城、邓州、荆门间，皆贼众。俄弃湖北，以其众自金牛堡、威宁、蒲圻、通城至于九宫山，使其下先发，自以二十骑趣山巅。已复呵止二十骑，只骑以升。乡民锄杀之，从骑皆尽。以龙衣、眇一目，疑为自成；驰告湖广总督何腾蛟。腾蛟疏闻，隆武帝大喜，备礼告庙。初，宏光帝诏：得自成者世上公，禄万石，比中山王。腾蛟疏至，隆武帝将酬之；御史郭维经力争，乃寝。

　　其党李锦等知自成为乡民锄，怒尽，屠其众；葬自成以帝礼。牛佺、任继荣、刘体纯共推李锦、高一功主军事，奉伪后高氏而事之（一功，即高弟也）。遂走湖南。

　　阿济格军在江北，闻之，渡江追击；发自成尸，朽莫辨。获其从父赵侯、襄侯，斩刘宗敏、任继荣。荆、沔、襄、汉山村堡险之贼，尚可喜等击定之。江以北，差少贼。又取诸从贼宗族，悉杀之。

　　锦、一功自澧州至洞庭，马进忠惧而走。锦踞洞庭，窥长沙；牛金星、牛佺、宋企郊、宋献策皆遁去，竟不死。

　　监国鲁王策自成死，其党必乱；加马吉翔都督同知，赍策诏之，皆不受。未几，刘体纯、郝摇旗以锦不足事，将乞降于何腾蛟；骤入湘阴，长沙危急。

