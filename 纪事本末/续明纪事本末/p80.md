<!-- { "loadSidebar": true } -->
　　秋九月，偏沅巡抚傅上瑞以贼逼，劝何腾蛟出避。腾蛟曰：『死于贼、死于左一也，奚避焉』！知府齐二南又死城中，益惧。腾蛟独用章纩议，使常大鹏等再招之；饮于教场，不一语。贼骇异，叩之，乃出其书云：『苟入朝，永保富贵』。体纯、摇旗喜过望，各以数骑入谒。腾蛟抚之，又使张光璧以三万人射旗■〈土葢〉拂天示之以武，两人皆从令；招其党袁宗第、蔺养成于长沙，王进才、塔天宝、牛勇于新墙，腾蛟增兵数十万。锦、一功闻之，亦欲降；进逼常德，驰书督抚，声称会猎湖南。堵允锡决计招之。初，宏光帝为纳粟例，允锡最奉行，大得米栗；乃语锦使曰：『食可得也。若降，与尔共之；否则，守三日，若皆饿死矣』。腾蛟犹疑锦等不可赦；允锡言『人臣之利，苟利社稷，专之可也。今我弱，贼之余者皆百战，食之足用』。腾蛟许之。允锡使人谕锦等，自以数骑历常德、澧州至草坪，贼徒皆骇；未至三十里，止空堡中。俄贼大至，从者皆泣，允锡不为动；贼拥之入屯，称诏犒师，锡高氏冠服，锦、一功蟒玉、金银、酒器，因曰：『国家三百年厚泽，若以乌合灭之，又不能守，徒受逆贼名，何益？若遂改行，富贵功名当与共之』。声情昂激。锦大喜，率众罗拜。允锡止其军，为纵言赤眉、马殷、杨钦、王佐事，皆首肯。筵间侑酒者犹故宫人；允锡见之，悲不自胜。明日，贼妻高氏出拜；曰：『堵公，天人也。洗若贼名』。且曰：『若欲作贼，则无论；既许国，当爱民，受节制』。锦等唯唯。出见秦、晋、燕、齐、豫、楚士民俘执万计，以允锡令，皆释之。锦饰美女五，献允锡；其一，某藩王女也。允锡尽礼遣之。锦招其党田见秀、刘汝魁皆来降。允锡、腾蛟合疏告，各不言功；使从官傅作霖赍而往。腾蛟卒虑锦难制，间过其营，请见高氏；再拜，执礼恭甚。高氏大悦，戒锦毋负何、堵两公。

　　十一月，傅作霖至福州。隆武帝下其议，蒋德璟、路振飞、林增志言：『自成罪不赦，其党助恶，宜万磔；贷以不死，厚已甚，况封爵乎』？张家玉、蔡之俊争不可，言『无使转合于敌』。钱邦芑言：『以空名得三十万众，免生灵祸；宜权许之』。乃以腾蛟为东阁大学士、兵部尚书，封定兴伯，总督楚师；允锡为兵部右侍郎、佥都御史，总制高氏军，易为「忠贞营」。授锦右军，易名赤心；一功左军，易名必正：位皆列侯。锡高氏珠冠、锦服、「贞义夫人」。再使张同敞往抚之。有司为立坊，题以「淑赞中兴」云。然隆武帝终疑自成未即死，下诏询问：腾蛟再疏辞爵，因言『九宫之役，贼党刘飞骑驰呼「李皇帝死」，合营痛哭；其事盖实』。傅上瑞说腾蛟，即诸兵贼分镇湘湖，为画守计；乃疏请以李赤心，郝永忠（摇旗易名）、袁宗第、牛万才及黄朝宣等为十三家营，田见秀、塔天宝等附之。兵多饷匮，按亩增税至数十万犹不给，民怨骚然。贼党白旺先刺于王体忠，谷英等多死，宗第诸部亦不多于他贼。惟赤心屯公安、枝江间，绵亘几百里，杀掠而食；性又桀骜，疏称自成为先帝、高氏为太后。当事优容之。

　　十二月，刘体纯、党守素北掠荆、楚，至于襄阳；及徐元启战三日，不胜，走入川。

　　顺治三年（隆武二年）春正月，何腾蛟以郝永忠、张光璧军战于湘阴、藤溪，皆大捷；请授永忠为将军。

　　允锡在澧州，使荆南道高如燕促忠贞营出，连破常德、松滋，渡江烧荆门、彝陵，直攻荆州；大小神器，霆击不绝。凡六昼夜，卒不下。赤心令城破，留其三尺者，一营皆死；闻者益死守。众请决汉江灌之，允锡畏鱼民，不可。诸将固请，乃令备锄镢。

　　二月，勒克德浑以满洲兵救荆州；居民导之，骁骑三路冒雾入。贼方食，大骇而溃。前锋觉罗郎球等纵击之，赤心大败；缘途拒击，复大溃，弃甲杖、驼马无算。勒克德浑使巴布泰等穷追之，历安远、南漳、喜峰、关玉岭而西。张鼐、李佑、吴汝义以其众三千降，允锡、赤心走澧州。讹传赤心死，勒克德浑乃引还。

　　夏四月，刘体纯等掠樊城、襄阳，北至兴安、西入汉中。南还，入归彝及巴东，踞险而居。王进才、郝永忠从何腾蛟。

　　秋八月，隆武帝在汀州。何腾蛟勤王师张光璧、郝永忠以精骑五千迎跸，自郴州出龙泉，至桂阳州；以其势险，欲居之。民不之纳，永忠杀故罗平知县夏九虞，遂屠桂阳，流血平衢，婴稚皆尽。闽中无救，隆武帝遂没；腾蛟不能问。永忠寻自桂阳出，遇尚可喜军于长宁，大惧，杀掠走道州。

　　顺治四年（永历元年）春二月，腾蛟部与王进才军哄。明日，进才请谢，且请以亲军入卫。诸镇皆溃（见前）。

　　三月，王进才以督师走，长沙遂没（见前）。

　　夏四月，孔有德等以兵自荆州、长沙西，堵允锡走永定。李赤心、高必正为追者所逼，械马皆失；徒步走施州卫，数日不得食。居无几，溃众稍集，声言就食于湘、粤。郝永忠合卢鼎部，大掠于永州。

　　六月，高必正兵入武冈。刘承允惧，促永历帝以堵允锡为督师，赐剑，使帅忠贞营规辰州；赤心言草坪之败，旗械并失，搜集一年始堪出。郝永忠至凤翔铺，鳌拜击败之。

　　秋八月，李干德在重庆，马超、邢十万自遂宁、保宁附之。袁宗第、党守素、刘体纯分掠达州、郧阳诸邑，与贺珍、武大定结。永历帝以樊一衡总督川、陕，宗第及其党王光兴、王友进、塔天宝、马翔云、李复荣皆来附；其后遂别为十三家营。孟乔芳等以还攻山、陕，不能问。

　　冬十月，郝永忠走桂林，肆杀掠。愤焦琏军不与乱，将击之；又恶诸民团，尽破水西十八砦，屠戮无艺。何腾蛟急驰至，瞿式耜力调剂；以全州、兴安、灵川屯其军，始少息。永忠固盗贼，偶不俘杀则不乐。有萧琦者，瞿式耜门生也；媚永忠，倡言陈邦傅将劫其蓄于桂林。永忠大怒，夜督兵出；在道，则言『桂林完好，瞿式耜家亦富；曷取之』？永忠大喜，伪称孔有德兵陷灵川，己军甚败，将入卫；兼程而进。全州遂没。

　　十二月，堵允锡、李赤心等拔衡州，趋长沙（见前）。

　　顺治五年（永历二年）二月，郝永忠至桂林，巡抚于光拒不纳；萧琦诳瞿式耜，纳之。夜漏三下，永忠以兵反；直入行宫，劫永历帝衾中，拽置舟。遂大掠，捶杀太常寺卿黄元泰等，从官家口皆不保。市民不胜忿，呼党拒击；永忠尽杀之。瞿式耜方出，永忠以十余人遮之，躏其冠服，居堂皆遍，式耜至裸坐。焦琏请以兵击杀之，式耜不可。永忠走黎平间，寻猝攻陈友龙军，尽杀之。

　　三月，降将惠应诏、李国英攻蓬溪，马超、邢十万拒之，败绩；又败于泸溪。国英、应诏更袭之，两人兵尽溃；获其党吕济民、石君球。

　　时刘体纯据忠州，党守素窟万县，袁宗第、杨秉允据竹山、房山、渠县、邻水，超、十万赴之。

　　六月，堵允锡使马进忠攻常德，克之；连下诸邑。忠贞营亦攻荆门诸郡，至于宜城，兵势大振。永历帝使晋李赤心等皆公爵。

　　冬十月，永历帝使朱谊泐促楚师何腾蛟、堵允锡议分军，以忠贞营隶允锡。允锡亦苦马进忠等不为用，思任赤心。使郑古爱招之，不至；自往促之。赤心等以荆州残破，不得食；又畏满洲兵逼。闻允锡至，则大喜；尽其众自夔州分道济，以常德完富，欲居之。马进忠焚之走，不遗一堵。王进才、张光璧、牛万才闻之，一时哄掠，湖南复乱。赤心至常德，忿其城空，掠而走。途次，营将皆畏赤心虐，竞烧屯走；新复州县，为之一空。腾蛟急使慰进才等；允锡亦以标兵督忠贞营趋长沙，败线国安军。王进才来合，遂屠益阳、湘潭，陷湘乡、衡山。至于长沙，徐勇固守；遗民畏屠，益助勇。赤心等为云梯、穴地以攻之，皆被却；又以舟师绝江口，相持屡月，卒不能克。

　　允锡受命救江西，乃使赤心屯长沙、必正驻湘阴，分兵茶陵、郴州间；自以兵如吉安。时何、堵以细故隙，腾蛟曰：『忠贞营在湘潭，功有所属；当使进才辈与释憾』。允锡言：『封疆之臣，罪且难赎；而言功乎』？二人颇不和。李赤心闻孔有德等兵将至，惧欲走；诸将共畏之，曰：『赤心所过必淫掠，曷弃衡州，各保其地』！曹志建首以部走，牛万才、张光翠和之，分掠衡州、宝庆间，横尸被野，千里无烟。赤心南掠入桂阳，至于茶陵。腾蛟不知，自往邀之；部卒六千皆畏赤心，不肯从。腾蛟忿，独与马蛟麟及吏卒三十余人行。郝永忠屠武冈、靖远间，诸堡寨死者无艺。

　　时赤心部虽众，丧败之余，精锐殆尽；续附者多非秦产，巨酋唐启原、戈迈等久不着，唐通、白广恩诸将皆北降；于是降附者亦不健，兵数视自成入京师时十三、四云。

　　顺治六年（永历三年）春正月，何腾蛟至湘潭；李赤心已走，遂被执，死。允锡方自攸县达吉安，闻变，急还守衡州。

　　二月，济尔哈朗、孔有德以兵入茶陵。李赤心大惧，杀掠而走，历郴州、永州西。济尔哈朗追击之，至于永兴；其众愈惧，连营崩溃，死亡无艺。时谓永兴之捷，与山海关皆第一。

　　赤心自宜章、桂东直入道州，犯桂林；永历帝大惧，急使严起恒、刘湘客驰抚之。至，赤心已走横州及宾州。高必正谢罪，欲屯浔州；不得已，从之。陈邦傅结必正，将使劫永历帝；必正恶之，不许，而夺其器。邦傅由此怨必正。

　　夏四月，刘体纯等掠西乡，至于平利；尼堪大败之，体纯遁。

　　陈友龙将出宝庆，郝永忠委罪何腾蛟，裒其仆妾、马仗还之，轻骑至友龙军请罪；遂相往还。濒行，忽捽友龙于席，磔杀之；尽屠其众走。闻者益骇愤。

