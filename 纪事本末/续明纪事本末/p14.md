<!-- { "loadSidebar": true } -->
　　己酉，左良玉举军反。黄澍既匿于其军，忿失职，日说良玉清君侧。其部多降寇，思俘掠；又畏自成逼，争然之。良玉顾其众行则散走不可制；不许。及太子事起，良玉亦愠。澍阴与左梦庚召马进忠、马士秀、王允成、惠登相、吴学礼、张应祥、杨国栋、徐懋德、毛显文、张光璧、金声桓、常登、徐勇、张应元、徐育贤、卢光祖、卢鼎、李国英、徐恩盛、高进库、胡友声、徐元仁、常国安、杜应金、印启贵、于自成、段凤翔、秦天禄及其它凡三十六营将歃血盟，共举兵反。伪延良玉出，甫踰阈，即迁其币，焚府第、烧省治、屠士人，执何腾蛟以下官；出其状，请画诺。良玉犹未决，一将拂衣起，大言『疑事无成，必主帅止，某等请行』。良玉从之，以讨马士英为名，传檄远近。略言：『马士英昔冒九死之罪，重荷三代之恩。当国家多难之日，侈拥戴劝进之功；以今上历数之归，为私家携赠之物。本为复仇而立君，乃事事与先帝为仇；初因民愿而择主，乃事事拂兆民之心。苏、松、常、镇横征之使肆行，檇李、会稽妙选之音日下。江南无夜安之枕，言马家，便尔杀人；北斗有朝彗之星，谓英君，实应图谶。舍诰命、赠荫之余无朝政，自私仇、旧怨而外无功能。而乃冰山发焰，鳄水兴波。同己者性侔豺虎、行列猪豭，如阮大铖、张孙振、袁宏勋数十巨恶，皆引为羽翼，以张杀人、媚人之帜；异己者德并苏黄、才侔房杜，如刘宗周、姜曰广、高宏图数十大贤，皆诬为朋党，以快如虺、如蛇之心。道路有口，空怜「职方如狗、都督满街」之谣；神明难欺，最痛「立君由我、杀人何妨」之句。又况皇嗣幽囚，列祖恫怨。海内怀忠之人，谁不愿食其肉；敌国向风之士，咸思操盾其家』。又檄：『马士英蛮獠无知，贪狼背义。挟异人为奇货，私嫪毒以种奸；欺虾蟆之不闻，恣鹿马以任意。不难屠灭皇宗，遂敢戕戳太子。效胡濙之访邋遢，既不使遁于荒野；踵钱宁之讯大千，又不容毙于深宫。群小罗织，比燕啄而已深；中陛幽囚，视雀探而更惨。李沾威拷，何殊崔季舒拳殴；王铎喝招，有甚朱友恭塞谤。岂先帝不足以留种，沉其弟、又灭其兄；将朝廷自有一番人，削其臣、并翦其主？呜呼！安金藏之不作，邴定侯之已亡。附会成群，敢曰「吾君之子」；依违欲了，咸称「的系他人」。临江之当乳虎，是可忍也？子舆之遭毒蟒，尚何言哉！愿偕义士，共讨天仇；风云气奋，日月光明。郿坞丰盈，应有燃脐之祸；渐台高拥，难逃切舌之灾』。又疏劾马士英八大罪；略言：『臣在行间，无不日闻其罪状。太子南来，陛下屡发矜慈，士英必欲置死；臣前二疏冀其少悟，而奸谋益甚。今百万在途，敢不正告陛下：「逆案」先帝手定者，士英翻之；「要典」先帝手焚者，士英复之。「思宗」改谥「毅宗」，明示先帝不足思，绝天下臣民之望：不容死者一也。自逆臣擅柄，卖官鬻爵殆无虚日，都门乃有「职方如狗、都督满街」之谚。又若越其杰贪罪遣戍，不一年立跻都堂；张孙振贪污绞犯，不数日遽登仆少。袁宏勋、张道济假起复以授官，杨文骢、刘泌、王燧、赵书办以狗彘而在位。凡此之类，直以千计：不容死者二也。士英已为首辅，更掌中枢。弁髦太祖之制，引阮大铖为添设尚书，以济篡逆；两子枭獍，各操重兵，司马昭复生于今日：不容死者三也。中宫选正，士英先择其尤以充下陈，豢歌女于阮大铖家；希图逮御，计乱中宫：不容死者四也。陛下即位，恭俭仁明；士英百计，狂惑艳女、歌僮，损伤圣德。每与人语，恶则归君：不容死者五也。国家大变，宜收人心。士英自引阮大铖，睚眦杀人，如周镳、雷演祚煅炼蔓引；甚者借题三案，取生平不快者一网打尽：不容死者六也。九重秘密，士英遍布私人；皇上言动，无不窥伺。又募死士窜伏皇城，诡言禁军，以为「废立由我」：不容死者七也。先帝殉难，皇子幸存。前此定王之事，传疑未已。况皇太子授受极明，士英与阮大铖一手拿定，抹杀方拱干、串谋刘宗正，不畏大道神明、不畏二祖列宗，忍使先帝七年已立之储君，付之牢狱；凡有血气，皆思寸磔之：不容死者八也』。疏上，遂发武昌。舟师自汉口达蕲州，绵亘二百余里。士英大惧。 

　　夏四月，左良玉至九江。袁继咸方以汪硕画等救袁州，使郝效忠城守。良玉骤至，士民雨泣。请继咸入，不可。会良玉遗之书，继咸往与别；语及太子，则大哭。出所为檄，邀之盟；继咸正色曰：『先帝旧恩不可忘，今上新恩亦不可负。欲救太子，当善图之。请改檄为疏』。良玉意动，令不攻城，驻军以俟旨。继咸归其军，檄诸将于城堙，涕泣曰：『兵谏非正，我可同乱乎！当共守此』。郝效忠、张世勋已导左兵骞而入，大肆淫掠。继咸将死，黄澍白良玉无他志；副将李世春劝为王守仁谋讨贼。乃往责良玉，良玉病已笃，夜见火光，左右谓袁兵自烧营；良玉骂曰：『有何袁兵，必我兵也』！因大恨曰：『吾负临候』（临侯，继咸字也）。呕血数升。疾革、召诸将曰：『吾不能以死报朝廷，诸君又不用吾法，故吾至此。自念二十年辛苦戮力，成就此军。吾殁后，出死力以捍封疆，上也；守一地以自效，次也。若散而各走，不惟负国，且羞吾军；良玉死不瞑目矣』！诸将皆哭，请刑牲盟。后营总兵惠登相当歃，横刀席上，言『我公百年后，有不服副元帅者齿此』（副元帅，为梦庚也）。 

　　丁巳，良玉卒；梦庚自为留后，秘不发丧。留军数日而下陷湖口。丁巳，陷建德；戊午，陷彭泽；己未，陷东流。南京戒严，以公侯伯分守长安诸城门及内城十三门，征黄得功、刘良佐、刘泽清及诸将佐御之。士英等至亲拜黄得功于床下，乞速进；得功慨然曰：『某武人，敢辱诸君子为竭力』。时东南风甚，江浪沸天，梦庚兵又肆掠，故不即进。士英使阮大铖以兵会朱大典巡上江，己不入直，日坐兵部视书檄。梦庚兵在北岸者，掠宿松，入望江，直趣安庆；巡抚张亮不及御，掠皖南者益东，沿江焚杀，进攻铜陵，至于采石。己未，黄得功次荻港；士英使趣湖口，与安庆、九江接，益督朱大典、阮大铖进。己未，黄得功击左梦庚于灰河，大败之，火其舟千计。明日复战，沉其舟三十，铜陵围解。马士英上大捷，诏奖朱大典、阮大铖、黄得功及黄斌卿、刘孔昭、黄蜚、方国安、赵民怀、郑鸿逵、卜从善、张鹏翼银币有差。乙丑，左梦庚陷安庆，张亮被执；以都督杜宏域叔父在其军，少杀掠。己巳，梦庚攻池州，知府固守。诏暴良玉罪，讨之。 

　　马士英日征江北军入援，促宏光帝手书召史可法。可法方连章告淮北急，且言『上游之志清君侧耳，未敢为君父难；北兵至，则社稷可虞』！又遗士英书，乞助；并不听。宏光帝亦谓『左良玉非果反』；士英指群臣：『此皆死党，我君臣可死于清，必不可死良玉之手』！因大呼『斩议守北者』。宏光帝不敢言。于是勤王兵四集，淮南无或蔽。多铎乘之，遂瓦解（见前）。 

　　始，良玉分诸将地：惠登相屯汉阳，马进忠屯荆州，卢光祖屯随州，王允成屯岳州，武昌、兴国诸邑皆驻兵，贪婪横暴，民不聊生。及拥兵反，诸城空无人。李自成方舟济，遂踞武昌；阿济格、吴三桂追之，尽略下江北地，东逼九江。自成党白旺又攻掠建昌、义宁间。梦庚大惧，议还九江，留兵不进。 

　　癸酉，吴适劾牟文绶、方国安兵杀掠：『赤子何辜，构兹屠毒』？蔡奕琛拟旨切责，谓巧为左良玉计，下之狱。 

　　五月癸未，黄得功大败左梦庚于坂子矶。张捷率百官表贺，晋黄得功爵，加阮大铖太子少保，进总兵张杰、马得功、郑彩、黄蜚级。高起潜言：『左兵东下，闯蹑其后、我击其前，必无虑也』。盖犹幸之。 

　　惠登相者，固降寇过天星；感良玉恩，为尽力。梦庚东下，登相以其黑旗军殿；舟行不及岸，有纪律。中军前锋则大乱，围池州不下；遗登相书：『此州殷实，留待后军』。登相大诟：『此不及我作流贼时矣，如先帅末命何』！撤其军还。梦庚坐舟中，见黑旗军却西去，自以轻舟追及之，相见大恸；动以旧谊，登相为少留。卒以梦庚不足事，绝江去；梦庚无如何。与得功战，又屡败；且闻盱眙、泗州皆不守，多铎益南，阿济格、吴三桂兵又西至。袁继咸因之，使反正；梦庚不可，驻兵东流江中。 

　　六月，阿济格至九江之北岸，马进忠垒于桑木河遁。梦庚及黄澍谋，遗书乞降；阿济格许之。梦庚遂以张亮及监军道李犹龙部卒十万降，且使郝效忠绐执袁继咸以献，江西以覆。及阿济格北，梦庚以李国英、卢光祖从，余为洪承畴檄攻皖南北，或他屯。马进忠、卢鼎、王允成旋自湖北至岳州，复降于何腾蛟。左军遂灭。 

　　庄烈帝十七年，封左良玉宁南伯，世镇武昌；略近羁縻，亦未徼叛。其有指挥节盖，督战荆、襄、泽、潞之功，厥归宰相。抑或舍势用机，不战而守。宋高裂地，裨桑仲之徒；唐代苦兵，雪承宗之罪：损抑国威，冀得小乂。黄澍构隙、版矶作城，即非亮激苏峻、皓憎姜维，而狐蜮豺狼聚之一室，飞诟哮噬，必不转瞬。为南都计，封太子以折诳词，遣使者开说大义，委裘谤除、投鼠忌在，攻心之策也。淮南各镇，无过雷池。斌卿诸人水陆左次，强起立应，我则使然；何故而弃淮、泗，召督师，割肉是医，敝屣相类？卒致黄巢之筏竟济于湘州、石弩之军平行于江北。芜湖瓦裂，莫归先轸之元；九江鱼靡，徒积熊耳之甲。天生良玉，岂非驱除哉？犹幸其势起众乱，非有道成、霸先之略也；其谋始黄澍，非若王袆、钱凤之谲也；其部多乌合，非直安都、牢之之勇也；其身已骤没，非极司马昭、桓温之久也。假使风伯无灵，河池不守；焚青溪以直进，断大桁而已迟。则南朝裙屐，讵识指挥；江左遗黎，纵横荼毒而已矣。然而书名、书反，曷兼着焉？谓夫古今大义，天泽难淆少海；即占宗社是议，则武穆惟临安面君、齐桓亦首止是会，岂宜毁武昌、破九江、入安庆、问留都、粮烧湖孰之滨、风利石头之外乎？夫论二五之奸、痛子姒之陨，则罄竹书罪，大快人心；传檄抗疏，斧钺枭獍，固也。然值阴谋潜煽之时，无洞烛观火之智；讫改疏俟命之日，即焚城作贼之人。谁为戾阶，招致大梗？乃以临诀数言，宽其罪状乎？或曰：鬻拳兵谏、赵鞅清侧，原情立说，末减武人。然而门卒自刖，启犯上之阶；晋阳列兵，非中牟之类乎！又云：昆山祸始迫逼，用于病憋；原始要终，身非叛逆。故以赧王之闇，亦固谅之！ 

