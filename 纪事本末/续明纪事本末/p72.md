<!-- { "loadSidebar": true } -->
　　衡阳诸生夏汝弼，见天下乱，或歌、或笑；有语及时事者，反闭目不一应。湖南既没，挈其家入九嶷，绝粒死。

　　总兵马某，从李定国战蒸水，阵死。

　　兵部右侍郎刘季矿，赣州殉难刘同升次子也。率所部入酃县，守之。有盗来降，帅攻乐昌；盗肆掠，季矿止之，反为所害。

　　永州诸生邓光远，不屈死（时、状不能详）。

　　龙虎关陷，总兵项明高、姚得仁死之。推官唐谊被执，使招其兄诚；大骂而死。谊故御史召尧子，以忤魏忠贤下狱者也。

　　大学士吴炳，奉命护世子走城步。城陷，被执，不食；自缢于湘山寺。

　　兵部尚书傅作霖在武冈，语刘承允以死守。闻其降，勃然大骂曰：『始以汝为人；乃挟天子作威福，致乘舆蒙尘，罪不容于死。今复降，狗彘所不若也』！承允不顾。孔有德将至，作霖冠带坐上；承允及偏沅巡抚傅上瑞更劝之，作霖嚼舌出血噀其面。有德使解之，且曰：『尚书欲何为』？曰：『我欲死耳』。羁之数月，卒不剃发，乃杀之。尚可喜葬之山中，祠焉。作霖妾郑，有殊色；被执至桥，跃水中死。

　　主事侯时暐被执，植立不薙发；被杀死。

　　及武冈再陷，奉天总督刘禄、监军御史毛养澄皆死之。

　　故贵州巡抚米寿图，在沅州死之。

　　巡按御史熊兴麟，在黔阳与主事李芳先同被执，送常德。芳先邀与遁；曰：『吾已神游武陵之刃矣』！再呼之，遂酣寝；芳先走。兴麟至常德，孔有德劝降；兴麟曰：『吾与李职方共被执，可走而不走，将死于青天白日中；岂于汝求合哉』？遂死。

　　提学道周，逸其名；与兴麟同不屈，死。唐山人为九宫山诗以吊之。

　　巡抚黄祖顺、总兵林国瑞，守郴州。城陷，被执死。其再陷也，巡抚朱俊臣忿诸将不力战，单骑陷阵死。

　　中书邵履正、侍诏潘哲，以永兴破，皆死。堵正明在永兴督兵巷战，一门皆死。

　　巡抚郑古爱称敏练，再拒孔有德于燕子窝，躬自督战；遂死于阵（或曰古爱在军中，阴蹴诸将相构隙，卒坏军事；以死事存之）。

　　副总兵惠延年，隶曹志建，誓报国；志建恶之。孔有德兵至，延年力战于镇峡关内。或劝之降；曰：『我日夕说曹公以忠义，而令骂我反虏乎』？自辰至午，杀伤相当。有德兵退，延年追之；曰：『不与此致命，反死仇人，非智也』。盖知志建不之容，遂以单骑深入死。

　　参将谢复荣、总兵王景熙，皆隶于侯性。靖州事急，永历帝及太后血书召性入卫，性使复荣及景熙先。刘承允追至，复荣使马吉翔扈从急驰，自与景熙断后，据王家堡奋力死斗，杀伤甚众。承允众不能追，复荣、景熙力竭死，所部五百人歼焉。是役也，微二人，永历帝必被祸。故其所系，为湖南冠。

　　临武知县李玮兴，居官有惠政。张纩以衡州陷，邀与行；泣曰：『期以头颈血溅此城土耳』。督士民固守。时偏沅六十余州县皆望风溃，惟临武固守。凡五昼夜，攻兵伪退，玮兴追之；伏发，被执。孔有德使降，玮兴大骂曰：『我男子也，读圣贤书，岂若辈所能诱』！有德置之狱。玮兴无妻子，惟从一苍头，自请入狱。玮兴日偕副使闻大成唱和，大成亦被执不屈者也。及将死，南向而拜，谓大成曰：『吾与公毕事矣』。玮兴死，大成亦死。苍头请从死，刑者不可；遂夺其刀杀害玮兴者而死。

　　湖南被兵寇杀戮，类西北；死事之人，多不胜志。又若夏汝弼、唐端易、刘惟赞、陈玉鼎、阳镇、周士仪、章有谟，虽未及死，以遗民称。而故行人王夫之，学术与顾炎武、黄宗羲埒；转徙兵间，卒窜身于猺峒，完发以终，人尤罕俪。又女子某（或谓长沙人），自溺；于衣带中得诗，其七曰：『寄语双亲休眷恋，入江犹是女儿身』。其八曰：『簪缨虽愧奇男子，犹胜王朝共事臣』。一时重之。

　　大学士苏观生，方从绍武视国学，仓猝征兵不及，自缢而死。

　　太仆寺卿霍子衡语其子曰：『「礼」云：「临难毋苟免」，汝知之乎』？皆曰『惟令』。乃书「大明忠臣义士当死」字于壁，朝服北面拜，又拜其家庙，入井死。妻黄氏，从之；伯子应兰妻梁氏及其女、仲子应荃妻徐氏、叔子应芷妻区氏，次第从之。小婢某，亦死之。惟其三孙存焉。

　　祭酒梁朝宗，亦缢死。

　　通政司梁万爵曰：『此志士□节之秋也』。入水死。

　　给事中彭耀，先期为观生枉杀死（闫可义或曰战死、或曰病死，俟考）。

　　故新城知县廖汉禄，居龙门；见粤东地尽失，以幼子二托其父，自缢而死。新城人祠之。

　　卢爵，朱成功将也；守惠来。城陷，战死。知县汪汇，自刎死。

　　知县李信，守和平；城陷，死。

　　故潮州推官顾人龙及子选，御杨际云于阵；选坠地，文龙救之，皆死。

　　大理寺卿毛凤池，当肇庆没，李成栋迹获之。或劝之仕；曰：『吾仕，家子何忍辱祖父』！力辞不获，绝粒而死。

　　河源里之役，项时魁等亦死。

　　吴川陷，总兵陈彝典、陈其策皆死。

　　廉州陷，守道王道光被执，不屈死。

　　南阳侯李元允，当陈邦傅乱，独以所部护永历帝；且请身之南海，招故部图恢复，屡败不挫。至钦州，为士兵王胜堂所执。械至广州，乱梃交下；笑曰：『鼎镬不惧，何有于梃』！尚可喜使招杜永和；曰：『杜将军缮兵穷海，差有丈夫气；乃招之降耶』？可喜义之，使客说之降；泣曰：『我帅府一养子，爵五等，拥禁旅；又被执，惟一死耳』。卒不屈。已闻永和降，哭之三日；孔有德怒，杀而投之江。

　　建捷亦成栋义子，封伯爵；已登舟，闻元允被执，还救之，不肯去。亦被执，与之俱死。部将李朝用，亦死。

　　御史郑封，奉命之广西。闻京师陷，与子锡庚遁山中；封不食死，锡庚及合门殉之。

　　留守大学士瞿式耜抚桂林时，安仁王曰：『居安可寄社稷、临难不辱大节，惟瞿公耳』。将卒，召式耜入，谓永历帝曰：『国家事，一听先生』。及诸军溃，式耜危服坐署中；胡一青至，曰：『公且从某行』。式耜曰：『从汝，何若从留守死』！举杯饮之；一青驰去。尚书张同敞至，曰：『我死不孤矣』！致远将军戚良勋以三骑至，跪而请曰：『公元老，系国安危；一出桂林，犹可以号召』。式耜曰：『忍死四年，此谊为何』！家人以二子请，式耜言：『负天子，尚及儿女乎？去！无乱我志』。诘旦，孔有德兵至，望式耜绯衣南面，疑为神；既而突入，曰：『待汝一夕矣』。与偕行，见有德。有德坐之以胡床，式耜曰：『我不惯此』。有德言：『满洲之军因闯贼至，经营五年，天下一统；公守一城捍天下，能事已见，何必空掷此身』？式耜责之以大义。有德别馆之，礼之如上宾。使降臣王三元、彭爌百端说之，卒不应；且曰：『公何自苦，便可为僧』。式耜曰：『僧者，降臣之别字也』。三元、爌感喟不复言。式耜与同敞日赋诗，名「浩气吟」；凡八章，自叙之。阴使其仆召焦琏，极言有德兵寡，速攻桂林；且曰：『中兴至计，无以为我为念』。降臣魏元翼，故墨吏；式耜、同敞劾之，元翼藏忿。布卒逻守，获其书；乃被杀。为绝命诗于壁曰：『三百年来恩泽久，头丝犹带满天香』。肃衣冠南向再拜，乃就刃。天大雷电，空中震击者三。越三日，门人姚端、杨艺往敛之；身首不殊，颜色如故。抚之，目忽左右视；艺曰：『次公来耶，长公失所耶』？时式耜子元錥已次永安矣。目犹视，端曰：『我知师心矣！天子已幸南宁，师徒云集，焦侯无恙』。乃瞑。衣冠浅葬之风洞山，端与僧清凝庐其旁。

　　同时靖江王世子（失其名）、长史李某，缢于宫。光禄少卿汪皞、锦衣指挥杨芳龄，皆死。坐营将军徐高，为式耜赍表赴行在，道阻，匿阳朔山中；被获，与式耜同日死。旗鼓陈希贤、家丁陈某，殉焉。

　　总督楚师兵部尚书张同敞，闻桂林急，驰至，不入门；问式耜『将何为』？曰：『封疆之臣，死事而已』。同敞曰：『某将为后图，公有命，敢不从』！止而与饮。明日被执，有德使之跪；大骂曰：『汝为我毛姻家仆，时捉溺器；谁跪汝』！有德侈言为大圣人后，敢辱我？同敞詈其妄。有德怒甚，自批其颊；旁卒竞以刃筑之。式耜曰：『张司马，国之大臣，与我同死；安得无礼』！乃衣冠，别拘之，与式耜声相闻。有德使说式耜者，反复辩诘；且曰：『岂有天朝大臣而降者』！同敞不与语，惟肆骂之；暇与式耜赋诗。有德忿，使折其臂；乃口占，式耜书之。同敞有文武材，战辄跃马先；诸将或奔，同敞植立不少移，因之复胜。驻军东安、零陵间，大小百阵，未尝衄挫。被囚后，得诗三十余；自序，而题其末曰『明柱国少师、兵部尚书、前詹事府詹事、翰林院侍读学士、江陵文忠公嫡孙「囚中草」』。其绝作曰：『一月悲歌待此时，成仁取义有谁知！衣冠不改生前制，名姓空留死后诗。破碎河山休葬骨，颠连君父未舒眉。魂兮懒指归乡路，直往诸陵拜旧碑』。将出，曰：『快哉行也』！探怀中，出旧白网巾服之；曰：『为先帝服，将往谒先帝也』。见者泣下。刑时，首坠于地，三跃而前；人皆辟易。俄，大雷电。卒有割食其心者，有德斩之。金堡时为僧，上书请葬两人；许之。同敞无子，葬时，女及婿适至；人谓忠义之报。永历帝闻之，痛悼不食者累日，招魂祭奠。式耜已封爵，更赠同敞江陵伯。所著诗文四十余卷，皆没。惟「囚中草」达行在，永历帝览而悲焉；下部梓行，题曰「御览伤心吟」。

　　主事陈纯采，奉命作陵于桂林。城陷，或使走；曰：『吾守陵寝，以待君父。死且未敢，而况行乎』？为僧，居陵下卒。

　　方以智、严炜、钱秉镫皆为僧，监察御史贺奇亦为僧。中书舍人管嗣裘，入岩洞、衣敝絮，与獞猺杂处，皆义而食之，不知所终。

　　总兵某某（凡二人），守严关；及兴安城陷，及副将、参将、游击以下四百余人皆抗节死。白虎关陷，副将陈胜、彭昌、高胜、谈玉，力战死（严关未守，而死至四百；疑类虚估。然抗节者必不少，虽无征不敢异也）。

　　中书舍人周震，当武冈危急，即聚诸文武誓神前以死守，条告事宜；诏擢为监军御史。及全州再警，震力争不肯降；众怒，杀之。守备孟泰仰药死，妻子皆自杀。

　　灌阳陷，知县李遇升死之。

　　主事姚端之，赣州殉难允奇之子也。柳州陷，端之死之。

　　义宁伯龙韬，以兵出柳州，被执，不屈死。其时，巡抚柳庆右佥都御史龙之虬实死焉，其妻亦死。

