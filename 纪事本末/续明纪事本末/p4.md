<!-- { "loadSidebar": true } -->
　　二月，以阮大铖为兵部尚书，犹视江防。罢九江标兵饷银六万，袁继咸争之；不听。请罢，亦不许。加派福建饷金二十万。以朱一冯吝助饷，没其田里。一冯走海中，械其子诸生长源拷之，堕其二指。诸勋戚、武臣竞以助饷名告讦，破人家。乃下诏：『捐助惟民所乐输，抄没偶行之，岂奸人献媚之地』。给事中吴适复言诸虐商民者，诏严缉。而使给事中倪嘉庆等加瓜洲、仪征盐税；史可法疏争之，不听。请以李本深提督高杰军，不许；使高起潜安抚之，尽其卒返扬州。可法自劾无功，报闻。 

　　三月，命总督何腾蛟御贼（详「四镇之乱」）。以黄斌卿挂征蛮将军印，镇广西；方国安为总兵官、挂镇南将军印，防池口；移黄得功屯庐州。罢安徽巡抚；以朱大典为兵部尚书，巡抚应天、安徽军务。命越其杰、凌駉守开封、归德。以太监乔尚忠总理两淮盐政。寻以钱继登为总理，并视江防。是月，左良玉反。 

　　阿济格追贼出陕西，遂至郧阳；巡抚徐光启迎降。阿济格略湖北地，沿江追贼至于武昌（详「湖广之乱」）。多铎军入虎牢，分道南阳、龙门为三路；南阳副将李好遇降。乙酉，多铎入郾城、又入西平，刘洪起却入楚。辛卯，多铎入上蔡，开封南北望风降；王之纲遁宿州、李成栋遁徐州。己巳，多铎兵入归德。壬子，多铎兵入颍州，连取蒙城、太和。刘洪起以其部力战光、黄间；疏言：『北军之来，势若破竹，恐遗南京忧』。王永吉言：『徐镇孤危，何以保江北？请使史可法、卫允文共保徐州』。不应。詹自植直登御座，妄语白应元入，疯骂。亦不省。 

　　史可法在扬州，与诸将分汛地：自仪征天灵洲隶黄得功，三■〈氵义〉河迤东隶高杰军，自任西、北门。应廷吉谏不可，请移军泗州护陵寝，节制诸将，然后北伐；可法是之。召水师将刘恒祚、孙恒、钱鼎、于光至江浦，将会黄泽芳绝洪泽；至盱眙，值左良玉击多铎军，曰：『即其未定，可破也』。可法虑不敌，不听。多铎屯军班竹园以待炮，别檄准塔等军徇淮安，期会扬州。刘泽清、田仰大掠淮安，走入海。俄而多铎以炮攻扬州，城堕；可法为巨囊实泥补之。多铎使降将李遇春招可法，可法数其罪；遇春言『公忠贯华夷，而不见信于朝；死何益乎』？可法命射之。已又使人赍书至，可法不视，并其人沉之。西门尤险，身自任之。丁丑，多铎使人为黄蜚兵至城中就之，则反戈斗；城遂没，可法死之。多铎屠扬州凡十日，入瓜洲。 

　　戊寅，宏光帝召群臣议迁都，钱谦益执不可。马士英以黔兵千，屯鸡鸣山；期走贵阳。阿济格自江西北岸东入皖；多铎至瓜洲谋渡老鹳河，编木乘风炮坏京口城堞，杨文骢言自颓之。马士英挞侦者，而赏文骢使。于是警报寂然。 

　　五月壬午朔，以李彬巡抚河南；其地已没。赵之龙密使如多铎军求降，举朝不知。癸未，左梦庚诱执九江巡抚袁继咸、安徽巡抚张亮降阿济格，兵逾桑木河而还。良佐托勤王名，大掠庐州、凤阳走。准塔自清河口济至高邮，李成栋降，淮安、通州、泰州皆没。 

　　丙午，百官贺重午；宏光帝以演剧，不视朝。分苏淞、常镇为二抚，以杨文骢巡抚常州、镇江，兼辖扬州沿海军务。当江南危急，宏光帝犹选淑女于元晖殿，饮酒淫乐；医者小儿捕禽蚧称上用，人不敢犯。宫府内外，一切惟马士英及小奄田成等指。及迁都议不决，益诟士英曰：『使我为帝，今若此，将焉置我』？士英惟恃走贵阳，为吴希哲所折；与韩赞周、卢九德谋下诸门键，辰启而午闭之。 

　　戊子，大风雨，昼晦。马士英、王铎、蔡奕琛、陈于鼎、张捷、陈盟、张有誉、钱谦益、李乔、李沾、唐世济、杨维垣、秦镳、张孙振、赵之龙、钱增凡十八人，密议于朝，无闻者。顷之，李乔、唐世济大声言『降志辱身，亦不惜矣』。或扣诸其后，则曰：『兵虽急，不足虑』。盖密籍赵之龙以降。宏光帝若不知。 

　　杨文骢、郑彩、郑鸿达居金山及江南，惟日轰炮报虚捷。多铎亦启瓜洲闸放舟入江，大发炮，江水皆沸。逮夜聚几案，爇香火，乱流示济；而使裨将自竹哨渡冒雾进。己丑，辨色达南岸，升阜鸣螺，纔十余卒；守兵大溃，文骢及巡抚霍达走苏州，彩、鸿逵走福建，沿江上下无一屯。庚寅，多铎济江，遂陷镇江府。 

　　宏光帝闻之，尽闭城门。韩赞周曰：『兵单力薄，和、守一无可恃；不若亲征，济则以保社稷，不济亦可全身』。不听；召梨园与酣饮。辛卯，夜漏三下，启通济门出，韩赞周从；群臣无知者。宫女优监，杂沓西华门内。壬辰昧爽，马士英伪奉太后遁，城中大乱。赵之龙封库府，悬示『此地已归大清，其各安集』。民不听，出太子立之；之龙锢之（详「太子之谳」）。 

　　是日，宏光帝至太平，刘孔昭据城不之纳；宏光帝走。癸已，至芜湖，黄斌卿先遁；乃趋黄得功军，匿于总兵翁之琪舟。得功往见，惊且泣曰：『陛下死守都城，臣等犹可为力。奈何信奸人言，轻率至此！臣军单薄，何以能处』？宏光帝曰：『舍卿无可恃者』。得功泣曰：『愿效死』。谋奉之适浙江。朱大典、阮大铖亦至，以为督师；苦无玺，幅纸署衔予之。 

　　多铎自丹徒、金坛、句容至南京，军于郊坛；赵之龙及降臣徐允爵、王铎、钱谦益诸人冒雨赴军，跪而降。多铎受之，使谦益入清宫；因导其兵自金川门入，多铎始信。距宏光帝去十日矣。丙申，多铎入南京。于是勋臣魏国公徐用极、保国公朱国弼、隆平侯张拱日、临淮侯李述祖、准宁侯孙维城、灵璧侯汤国祚、安远侯柳昌祚、永昌侯徐宏爵、定远侯邓文郁、项城伯常应俊、大兴伯郭存义、宁晋伯刘允极、南和伯方一元、东宁伯焦梦熊、安城伯张国才、洛中伯黄九鼎、成安伯郭永祚、驸马齐赞元皆降，文臣蔡奕琛、李沾、邵之麟、李乔、朱之臣、梁云构、李綍、陈于鼎、陈正揆、李景濂、刘正宗、张居仁、陈之遴、钱增、陆朗、丁允之、王之晋、张孙振、徐复扬、袁宏勋、王懩数百人皆降，多铎受之。宴之龙以牛酒，使位朱国弼上；予以八宝貂帽、貂裘、银鞍、金镫，之龙馈多铎以鲥鱼珍味，又大集梨园宴。多铎令诸臣去发，薙武而不及文；李乔首易服去其发，多铎骂之。 

　　刘孔昭弃太平，拥舟入海；马士英攻陷广德，遁之浙。 

　　多铎使尼堪、屯齐追宏光帝，过太平至芜湖，无一卒拒。癸卯，至荻港。朱大典、方国安先发杜宏域军扈，黄得功为殿；甫行，而追者至。欲绝江北，不得渡；得功自刎死，宏域军尽溃。叛将田雄、马得功共入宏光帝舟，劫以降；雄亲负之登。丙午，屯齐执宏光帝入南京，太后及妃从，民竞詈之。多铎与燕，询以太子及出走事，不能对；幽之江宁县署。 

　　之龙、谦益为多铎檄谕苏州、杭州。谦益属文，极言护两京陵庙、葬帝后梓宫及优待宗藩之德；且曰：『谁非忠臣孝子？识天命之攸归、知大事之已去，投诚归命，保亿万生灵，此仁人志士所为，大丈夫所以自决也；幸三思而早图之。谓予不信，有如皦日』。之龙请以其私人黄家鼐为安抚使，谦益使其私周荃副之，徇丹阳、常州、无锡；比下，益南至苏州，霍达及巡按御史周元春遁。杨文骢突至，执家鼐杀之，荃走免；文骢亦弃城走。 

　　六月，博托兵入苏州，广德、松江皆降。其兵益南，连下嘉兴、湖州、宁波、杭州。刘洪起战败于汝宁，走平头寨死之。于是明河南、湖北、安徽、南直、浙西地尽降。 

　　秋九月，多铎以宏光帝北去；太后在道入水死。 

　　顺治二年（隆武元年、）春三月，广西僧自称宏光帝，贵州抚巡俞思恂以告隆武帝。诏奉迎，廷臣曰：『即真，甫弃国，亦尊奉尔；无迎请理』。已知其伪，戮之。 

　　夏五月，宏光帝以凶闻。苏、松之间义师亦旋烬（详「东南义旅」）。 

　　煤山殉烈，宇宙元黄。北望无君，南中监国；区区江左，宜为夏之成旅尔。枢臣仗义，传檄兴师，河北固有义兵、山东望如时雨；则兼旬以取孟达，一军直出山中，兵之计也、时之应也。筐篚狃陈，藩篱不饬；徐、宿之北无符篱之兵，登莱之滨鲜刘宝之卒！阴祖汪、黄而昧军，如南宋日谈淮、泗，实宴安于江沱：可痛惜者一也。不入陈子龙之言、不纳〔陈〕潜夫之说、不用凌駉之谋、不徇刘宗周之筹、不从袁继咸之疏，譬之陈东、宗泽，饮愤徒然；盆子、圣公，识见一辙：可痛惜者二也。王永吉、张缙彦降者遁者，总督两河丁启睿、越其杰、卫允文墨且怯者，开府南北；田仰、杨文骢、黄斌卿、郑鸿逵庸且懦者，防制江、淮。此犹金归河洛，宋不守以韩、岳，而用李孟齐守聊城；燕不专任乐毅，而柄骑劫。何况济南、济宁视如敝屣，剥至辨肤：可痛惜者三也。至于调停四镇、搘拒武昌，计类抟沙，变生清侧；抚膺太息，无可为矣。嗟乎！牛角山河，撑支最苦。是以背嵬善战，尚失濠州；筹笔虽存，未恢汉祚：盖垂翅奋翼，若是难也！何况奸佞盈朝，奄竖乱政，内空善士、外制师储，一二健将无过高杰、王之纲之流，此皆偾辕小犊，鳞甲腹生；草窃樗庸，敢当爪士！宜乎风声鹤唳，奔溃不遑；长江、大淮，拱手推让！岂一姓不再兴哉，抑坐而待亡也！且夫福王，嗣明者也；而或曰何人子，或更为之词。君子师「纲鉴」之意，不载疑似之言。至于入朝践位，冀戴改元，亦不与隆武、永历特书并纪。何则？年钧德卜，着烈龟蓍；勘乱求才，事戒胶执。潞以降戮，固非高光之流；赧以亲先，祗出贵阳之见。何况迎少康于遯荒、奉琅琊以纂统，纪年之筹，固无可易。君子不能谓由崧之得国正也；得国不正，则书少略焉。又其始末柔闇荒淫，得过且过；比拟庚申，则非冥冥亡元之报！譬彼继元，固有天堑半壁之雄；及至甲马临边，牵延坐议，金瓯如故，降表先成。抑叔宝无心，近臣窃玺，亡国大势盖应尔耶？将八月为君，忏果定耶？台城再入，油扇青衣；宗社是弃，舆榇谁怜！烽刃纔来，铁索竟断。雄虽创臂，马复丧元；而柴市招魂、冰山续录，未尝不叹刘鋹大石亦足豪也！顾江东王气，于此烬已。

续明纪事本末卷之二

　　马阮奸迹 

　　崇祯十五年夏五月，以马士英提督凤阳。士英，贵州人；巡抚宣大，为王坤劾论罪，流寓南京。同年生阮大铖俪「逆案」，亦匿南京；遂相结。周延儒再召，大铖求用不可，乃为士英货延儒以万金；延儒畏物议，久之，乃以士英为兵部侍郎，提督凤阳。大铖仍失职。 

