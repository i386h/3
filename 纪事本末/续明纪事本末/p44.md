<!-- { "loadSidebar": true } -->
　　十二月，林佳鼎败绩于三水，行在大震，将复幸梧州。吕大器请留守，且东入韶州。俄闻广东没，瞿式耜请壁峡口，誓师督战。王坤谓危甚，不可从。式耜待命不得，轻舟夜至，曰：『我军见至三水，上下扼制，可以无忧；成栋不足虑』。不听。式耜请自守肇庆，朱容藩不可；乃以朱治■〈目简〉总督两广。丁酉旦，谢恩者盈门；忽肩舆出，传他幸，城中大溃。式耜部署五日始发，则永历帝益西矣。

　　顺治四年（永历元年）春正月癸卯朔，永历帝在梧江，免朝贺。

　　戊午，李成栋至肇庆，朱治■〈目简〉弃城走。永历帝溯府江行，略无兵卫；梧州知府陆世廉募挽舟者进。俄，成栋兵蹴梧州，永历帝走平乐。丁魁楚已入苏聘说，阴约降；而装其舟四十，走岑溪。王化澄携大学士印走浔州，李允茂、晏日曙走博白。太仆寺卿田芳等不及从，随扈唯瞿式耜一人。

　　癸亥，永历帝自平乐如桂林。会李成栋还兵救广州（详前），故得达。至，遣使劳何腾蛟于湖南，命以兵入卫。瞿式耜分谕诸将曰：『粤西山川上游，兵士云屯。南宁、太平出滇，柳州、庆远通黔，左、右江四十五洞，土狼标勇詟国家威德三百年，足资内备。播迁三、四，何以示民』！

　　成栋兵复西出，王坤益议幸湖广。瞿式耜言：『半年之间，播迁三、四，何以示民？且皇上在粤则粤存，去粤则粤亡；我退步则人进步，我退速则人进速。皇上纵不计社稷，独不为容身计乎』？又言：『楚不可往、粤不可弃，海内祗此一隅，以全盛视粤西则小，以粤西言恢复则甚大。若弃而不取，愚者亦知拱手而送』。已会有言宝庆、常德、衡州、长沙地无所属，方以智以告；永历帝决幸之。式耜不能夺，请留桂林；许之。已更议，挟式耜行。式耜曰：『奉命守土，当以死殉』！乃命为文渊阁大学士、吏兵二部尚书，留守桂林；以焦琏军隶之。故式耜独留。

　　武冈镇将刘承允朝于桂林，屯于全州；王坤信之，更劝永历帝依其军。永历帝从之。丙戌，如全州，即岷王府为行宫；遂为所制（详「党祸」）。张光璧以不得援剿将军命，恶承允；遽以军攻全州。承允拒之，日以犯驾、别驾相诟，厉斗不已；永历帝和解之。

　　夏四月，李成栋兵逼全州；承允惧，劫永历帝幸武冈州。从臣毛寿登、万六吉、吴德藻、刘湘客请还桂林，永历帝褫四人职，且将杖之（详「党祸」）。瞿式耜疏略言：『郊祀毕即行，将临幸桂林乎？抑武冈、辰、沅乎？以恢复言，不独粤西无可移；即粤东不复，亦宜暂跸全州也』。承允诬式耜将以帝款敌，促即行。张光璧闻之，伏兵城外，谋劫帝；承允严兵殿，光璧不敢动。将至武冈州，承允宣言桂林已没，式耜且降敌；永历帝颇信之。

　　五月，永历帝至武冈州，定居之；改为奉天府。使马吉翔、庞天寿奉三宫跸荆南。及瞿式耜大捷于桂林（详前），疏请还跸。且言：『自皇上西行百有六日，凡遇敌二（李成栋、孔有德）、兵变一，惟矢一死，亦遂不惧。臣所恃为皇上，皇上跸全州，犹有见日；今幸武冈，臣复何望』！永历帝制于承允，不能从。

　　秋七月，瞿式耜再请幸桂林；且言：『兴陵近在，曾不得一盂饭，亲奠松楸；于心忍乎』？不报。

　　八月，孔有德兵逼武冈。皇太后刺血书，诏总兵侯性军入卫；谢复荣以五百人先，未至，承允已约有德执永历帝降。其部陈友龙扼之石羊渡，有德不能济。承允劫友龙降；又使其党守四门秘侦报，无或以状告。通山王蕴舒入白帝：『敌在三十里外』。乃大骇，急召承允至，则大言：『谁为此者？方捷紫阳渡，行复宝庆府』。出遇蕴舒，毒殴之。永历帝不之信，使中官觇之，则束载迎降矣。上下骇惧，大学士吴炳请自古泥入柳州。辛卯，有德兵抵城北，守者尽溃，一时鼎沸。永历帝用人言，自西贤山中小径出。

　　至二水渡，距有德兵可三里；甫濠（？）而桥绝，长公主、皇幼子皆失。永历帝徒武三十里，体重行迟，又不得食；天复大雨，困惫不可状。妃嫔内侍，各无人色。值侯性至，以小轿奉永历帝入舟，储备供帐；且以兵遮峡口，而奉永历帝及三宫行，道古泥。闻谢复荣力战死，哭而恤其家，乃行。明日，次通道县，取径蛮中如柳州。

　　九月己亥，永历帝次靖州。居一日，将西行；策乱兵必自全州、灌阳至，乃间出庆远，以舟跸三宫。乱兵又至，摽掠无度；从官欲散，马吉翔力挽之。永历帝固愞懦，务避敌，弃地弗顾；王坤等图自免，闻警辄促行，不复为计。亦幸承允说不行，又得复荣以死拒，乃得免（详前及「殉节」）。

　　川、楚诸将不知永历帝耗，堵允锡等将立荣王；预书熊开元，位以元辅。开元言：『今日在战守，不在立君；若一参差，唐、鲁之辙可鉴』！张同敞、钱邦芑、郑逢元、杨乔然皆力争，乃止。皮熊在贵州，亦谓永历帝已没，将奉宗室某监国。值永历帝次清远县，遣使谕之，止。

　　冬十月，永历帝次沙泥潭。何腾蛟以兵入卫，大学士严起恒亦自万屯至。土司上金刀、民间献鸡黍，皆慰劳之。瞿式耜使赍书至，请还象州；言『不可更移：黔荒远，忠义涣人心；三百年土地，仅存一隅。请还跸号召，以粤兵复江、赣，楚师复荆、武』。且言粤西山川、形胜、人心皆可恃。不听；止于柳州。式耜闻之，增糇粮、励士卒，再请还跸；不从。惟曰：『西陲根本，先生力守！他日再造，功绩多矣』。式耜又言：『柳州獞猺杂处，地瘠民贫；庆远壤邻黔、粤，南宁地逼交夷：皆不可以行幸。迩来将士以桂林为杓枢，臣僚以桂林为会极，江、楚民情以桂林为拯救；何腾蛟、卢鼎、焦琏分防驻汛，必无可虞』。永历帝卒不听。

　　有谭鸣珂者，土司也；其父以淫掠诛。鸣珂诬诉，永历帝竟不辨，使统旧部。是月，鸣珂假复仇名，攻柳州大掠，矢及御幄。永历帝出走，值陈禹玉兵至，复次象州止焉。

　　十二月，李成栋兵薄浔州。永历帝大惧，将走南宁，为乱兵所阻；群臣皆微服行。瞿式耜疏再至，力言十八滩之险，不可行；广西可恃。乃分王化澄、吴贞毓、庞天寿护三宫如南宁；至，即道署为行宫。恶少逼视，语无状；执赴有司，竟以讹免。后藏空敕数十，盖永历帝赐之俾缓急调兵食；王化澄、王维恭窃之以贩鬻，入土司金数百，即除宣慰使，汉夷哗然。永历帝独与马吉翔趋桂林，舟浅，吉翔亲挽之以助力。永历帝以为忠，至于泣下。

　　十二月己巳，永历帝至桂林。以瞿式耜功高，慰劳倍至；赐坐于殿上，比之裴度、诸葛亮。时桂林新破，途鲜行人；薪米腾贵，营市商廛，度日如岁。

　　顺治五年（永历二年）春正月，永历帝在桂林。以朝臣星散，免朝贺二月，郝永忠兵猝至，议西幸。瞿式耜言：『督师无警报，必无虑。播迁不已，其何以守』！左右争劝行，式耜言：『无已，俟腾蛟至；果势迫，正宜亲征。天威咫尺，激厉将士，背城借一，胜负尚未可知；若以走为策，则桂危、柳岂不危？今日敌至桂林，明日不可至南宁、太平乎』？反复开导，卒不听；且曰：『卿不过欲朕死社稷耳』。式耜泣下，严起恒请再议。夜漏三下，永忠兵毁宫门入，劫帝衾中，裸拥出城，置御舟去；遂大掠。永历宵行；明日，至平乐。以城破，不可居；且三宫在南宁，赴之。布袍竹轿，举枝濡足而行。

　　三月乙巳，永历帝入南宁；从者严起恒、尚书萧瑜、席珍十余人。永历帝将入土司，萧瑜陈十不可；乃止。田州果化诸土司皆来朝。苦用乏，悬示卖官于二十土司，贩夫、乐户皆注籍。重以陈邦傅、赵台之乱，人心益悸。安南贼莫、黎二部入犯，旋走去。

　　俄，桂林大捷，留守瞿式耜疏告，且言蛮乡不可居；檄所司驱溃兵、储供帐，请还桂林。不听。式耜之事永历也，五鼓入朝，事毕而退；尚方未食、亦不食，如孝子之事亲。既留守，问起居、求反跸，比于宗泽之请还汴。永历帝知之不能用。

　　夏四月，永历帝在南宁。留守瞿式耜以经筵无讲官，为「八箴」以进；永历帝嘉之。

　　闰四月，李成栋复为明；使洪天擢等入朝，请跸广东。瞿式耜疏请跸桂林；言『兴陵两载隔陷风尘，成栋遣使修葺，巍然天寿。慕天之忱，非有可虑；然爵赏大权一归成栋，朝廷徒拥虚位，非治理也。滇、楚列兵百万，何腾蛟翘首威灵；车驾既东，将土疑谓皇上实弃之，成栋亦有邀驾之嫌。请一使东诸侯瞻仰圣容，责使恢复；此上策也』。且使蔡之俊、蒙正发言：『粤东未复，皇上宜住粤西以谋楚、粤；江、广反正，宜跸桂林以谋荆、楚。事机所在，毫厘千里』。吴贞毓独信李成栋，力请行；式耜疏皆不省。

　　六月甲辰，发南宁。永历帝及三宫皆溯邕江行，飞湍迅速。两日至浔州，会后宫有疾者，为止数日。陈邦傅面责永历帝：『丁亥二月微臣父子，何有今日？皇上负恩、赵台负义，彼且不随扈，何足留守？至今皇上无复为臣下作奴才』！永历帝不能答。更索饷，使部卒殴主事王诸死；环尚书萧瑜、顾之俊舟而詈，又纵掠之，两人愤欲死。且请世镇广西如沐氏；朱天麟不可。邦傅使胡执恭言：将掷其册印、尚方剑于天麟舟，邀必得。卒不与；中书舍人张立光纳其贿，代以「居」字。邦傅遂创钦札、用御宝，鬻文武；声供扈从赏赉，皆入于己：尚书、总兵百金即得，都司、知县无有过问。耕童、樵叟，联翩赴职。给事中吴其雷劾立光，何腾蛟、瞿式耜、鲁可藻、曹志建及吴德藻等交章劾；「世镇」之说乃止。即浔州府署为行宫，截永历帝居之。李成栋使其将罗成耀来迎，甲士三千，水陆警卫；疏言：『天下者，太祖之天下。陛下中兴，宜亲总六师；岂可偏安粤西，使豪杰解体？此臣至计，非冀邀驾也』！邦傅畏之，不敢留；乃更迫促詈怒无状。众惧而行。

　　秋七月甲子朔，永历帝至梧州。谒兴陵，进次鸡笼山，泊端州。自梧至斯数百里，舳舻衔接，旌旗炫空，一时罕觏。又言庆云现跸口、海中黄龙见，吕宋献方物、欧罗巴人进图忏；永历帝大悦。成栋亦喜，亲帅将士筑沙堤为跸路，将改两广军门署为行宫。瞿式耜终以成栋为虑，上疏力争；朝士重违成栋意，乃议肇庆本封地，且居两广中，请移跸。式耜又使刘远生说成栋，广东近敌，修葺劳费；成栋乃止。永历帝如肇庆。

　　八月癸巳，永历帝至肇庆。李成栋率百官郊迎，手奉乘舆入行宫；赐之袍带、尚方剑，抚其背曰：『惟恃卿力』！封为大将军，养子皆授显职。成栋言式耜拥戴元臣，不宜在外。永历帝召式耜入；式耜愿留桂林，终不行。永历帝定居于肇庆。
