<!-- { "loadSidebar": true } -->
　　十七年春，庄烈帝崩，南京诸臣议监国。时惠、瑞诸王远莫致；在淮安者，福王序亲而失德，潞王有贤声。钱谦益及佥事雷演祚以为言，且曰：『福恭王觊神器，几酿大祸；立其子，势将修三案隙』。吕大器、张慎言、姜曰广然之，移牒史可法，言福王「七不可」。马士英独利福王闇，且思踞定策功，为语可法：立序以贤，伦纪不可泥；而阴结刘孔昭、韩赞周奉福王。使告路振飞，振飞以外臣辞；再告可法，可法裒大器「七不可」书答之。士英遽反汗，责可法以序、以贤，舍福藩其谁立？且贿诸将黄得功、刘良佐、刘泽清合疏奉迎，连军仪征，势张甚。史可法、高宏图苦为卖，不得已从之。甲申，南京守备魏国公徐宏基等将迎立宏光，吕大器长兵部不肯署。李沾阿士英，厉声言：『公独持议，沾得以血溅公衣矣』！孔昭复助之詈。大器无如何，乃以福王告于庙。 

　　夏五月庚寅，福王监国于南京。明日视朝，灵璧侯汤国祚首讦户部选授状，语复悖；韩赞周叱止之。监国福王不能问，群臣亦不顾；惟议奉王遂即位。史可法及御史祁彪佳谓：『是举也，宜且缓，示天下之众以公心』。乃少止。壬辰廷推，刘孔昭欲与列；史可法折之。孔昭举士英，盛气以竞。众推郑三俊、刘宗周、徐石麒及诸人；孔昭复举阮大铖。可法言「逆案」先帝所定，必不可。乃以士英为东阁大学士、兵部尚书、都察院左都御史，总督凤阳如故。士英方负定策功，谓必相；闻督凤阳，大怒，请入朝，拜表即行，拥兵南；舟楫千余，焚掠淮安西门外，路振飞、王燮御之三日，乃定。士英遂上疏劝进，且以史可法「七不可」书告；可法始不安。壬寅，福王即位于南京。韩赞周请使士英为督师，留史可法居守。士英遽语可法曰：『吾自擒刘超、平老回回，筋力惫矣；君镇皖城树奇绩，淮阳士民望如父母。督师者，非公而谁』！又蹴高杰等疏请之。可法知不容，亦颇虑士英不能守淮阳，乃逊谢曰：『东西南北，惟君所使；吾岂私顶踵以长寇仇乎』！ 

　　癸卯，以马士英为兵部尚书入阁办事。士英遂真相，又荫一子锦衣佥事。士英疏迎国母、尊恭王位号、选淑女、移藩王，皆逆宏光帝旨。与朱国弼诬劾路振飞，罢之；又诬以侵饷，逮问。淮安士民讼之，乃止。以田仰代，其私也。受丁启睿贿，以为河南劝农、剿寇官。讽庄元宸谒之，不可；以中旨授主事以折之。俄，加太子少保、兵部尚书。 

　　时诏起废籍，而令「逆案」无昭雪。刘孔昭必欲荐大铖，乃饮诸勋臣酒，谋逐张慎言；汤国祚、赵之龙诺之。会慎言荐吴甡、郑三俊，孔昭劾之；廷议：武臣无与铨政理。孔昭益忿。庚戌朝罢，孔昭挈国祚、之龙，詈慎言为奸邪，排抑武臣；声激殿陛。罗万象争之。孔昭竞不已，举刃逐慎言；声言杀此贼。慎言避之，班行大乱。韩赞周大叱之，乃纳刃伏地痛哭。宏光帝责以宜和衷；乃出。复诬劾慎言、诋三俊，且言『慎言迎立有二心，不可不诛』。慎言疏辩，因乞去。万象疏：『首封四镇、改京营、加两镇卫，非不用武臣。票拟参驳，职由内阁；必并归勋臣，文臣可胜逐哉』？御史王孙蕃言：『奈何廷辱冢宰』？明日，高宏图言：『用人，慎言之职；孔昭一手持之，非所私则为奸邪。荐甡票拟，实出自臣，罪不减于慎言。夫朝廷尊于李勉，天子贵以叔孙；臣忝辅弼，坐视宸陛几于讼庭，愧死无地！乞赐罢斥』。姜曰广亦求去。宏光帝不能问，使慰宏图、曰广、慎言而止。孔昭是举，马士英实蹴之。史可法闻之，叹曰：『党祸起矣』！疏言：『先帝用人无成心，吴甡过有可原。即诸臣谓不可，何至痛哭呼詈，绝灭法纪；使骄镇悍卒，益轻朝廷。昔主辱而臣死，今主死而臣生；凡在臣工，何能无罪！文臣固多误国，武臣岂尽矢忠？若各执成见，文武水火，国家朋党之祸至此而开；臣不愿诸臣存此见也』。甡遂不用。会袁继咸入见，言马士英引高杰渡江，宜使往辑。宏光帝谓此彼所不欲也，乃止。盖自可法行，孔昭、士英益无忌。宏光帝方以翼戴功，进诸勋臣、内监禄荫，汤国祚、刘孔昭、韩赞周、卢九德皆与焉。国子典籍李模疏：『曩者朝廷之争，几成闹市。原拥立之事，皇上不得以得位为利，诸臣何敢以定策为名？必大慰先帝殉国之灵，庶膺陛下延世之赏。至于丝纶有体，毋因大僚而过繁；拜下宜严，勿以泰交而稍越；繁缨可惜，勿因近侍而稍宽。然后纲维不坠，威福日隆也』。报闻。寻迁模河南道御史。模睹马、阮状，曰：『不可为矣』！遂引去。时宏光帝犹召对，谕高宏图、马士英、姜曰广：『国家多故，倚赖良多。行政用人，朕所未习；卿等所论，无有不从。何可言去』！宏图因言慎言清慎、孔昭挟制及近臣贪黩状。宏光帝言：『朕亦知诸臣受贿出之袖中，诚可唾也』！马士英旋请增淮扬兵三万，亦从之；及宏图等相继去，士英当国，遂不复询外事。 

　　六月，高宏图请辍阁事，总漕江上；避士英也。宏光帝许之。初，阮大铖在南京谈兵击剑，觊以边材见。金坛周镳、无锡顾杲、长洲杨廷枢、贵池吴应箕、芜湖沈士柱、宜兴陈贞慧、余姚黄宗羲、鄞孙万泰等恶其人，作「留都防乱揭」讨之；大铖不敢出。 

　　国子生魏学濂，大中之子也；大合缪昌期、左光斗、高攀龙及诸死奄祸者后，出其讼父冤血疏共读之，并戟手骂大铖。大铖含刺骨，益结士英、孔昭及太监韩赞周、李永芳。时北都陷，中官益南奔；大铖因赞周遍结之，日为言东林陷贵妃、福王状，诬史可法等。诸阉信之，侈陈其材。士英又言大铖有边将材，山居移书定策；魏忠贤败，阅其籍无大铖名。宏光帝信之。值宏图如镇江，士英使以冠带入，陈用兵四策及长江两合、三要、十四隙，俱称旨。将退，士英曰：『大铖名在「逆案」，实非其罪』。大铖即陈己枉，诋孙慎行、魏大中、左光斗，举朝骇异。俄，宏图自镇江归，言『先帝定「逆案」以遏群邪，大铖与焉；岂宜擅改。即如士英言，请俟会推』。士英言：『若此，大铖无用理。已非纳贿，何必廷推』！宏图卒不可，且乞去。姜曰广疏：『前见文武交竞，无术调和；近睹「逆案」掀翻，愧不能弭。使先帝十七年之定力，顿付逝波。维新之时，惜哉此举。夫祖宗会推之典，万世行之；而大铖起自内传，斜封墨敕，史册昭然，不可不鉴。今又创一术：但求对面，立谈取官，同登场之戏剧；下殿得志，类嬴胜之贩夫。先帝一误，陛下岂可再误』！且乞去。宏光帝温谕之。士英大愠，疏宏图、曰广、吕大器护持朝局：『于所爱，则曰先帝无成心；于所忌，则曰「逆案」不可易。其妄莫甚』！大铖亦疏辨，语极巧诋。于是罗万象疏：『辅臣荐大铖以愧不知兵者；然大铖实不知兵，请勿复用，以杜邪人』。应天府丞郭维经疏：『今将修「实录」而起大铖，与前案违；非陛下所以待先帝、辅臣所以待陛下也』。大理寺丞詹兆恒疏：『梓宫未复，坏土未干；而忽召大铖，还以冠带，岂不上伤先帝之灵、下短忠义之气』？职方司郎中尹民兴疏：『声罪致讨，司马职也；今抗颜堂上者，一「逆案」之阮大铖，何以消跋扈之气？古者使贪、使诈，不闻使逆；使「逆案」可翻，崔、魏亦可用矣』！太常寺卿庄元宸疏：『不斩士英，国势必不可为』。御史左光先疏：『大铖线索逆党，杀臣兄光斗及魏大中、杨涟；皇上不改先帝之政，臣忍忘不共之仇』！太仆寺卿万元吉、御史王孙蕃、陈良弼、给事中陈子龙亦先后劾大铖。锦衣指挥怀远侯常延龄，开平王孙也；亦疏劾之。吕大器直劾大铖二十四大罪，且言『先帝骨血未寒，今擢大铖，人以陛下为何如』！皆不听。史可法为疏调停之，维经并劾可法；亦不听。时群议咸同，高宏图、姜曰广又未罢；故大铖之起，邅回久之。然朝端以此益水火。 

　　是月，马士英请加黎玉田兵部尚书、卢世■〈确，氵代石〉太仆卿、谢陛上柱国；三人已降，时不能核。复以钱谦益为礼部尚书、协理詹事。谦益以议立潞王，与士英左；惧祸，更疏颂之，士英引受职。谦益复力荐阮大铖，尝使其妾奉觞媚之，憾卒不释。 

　　丙寅，张慎言致仕去。慎言屡求去，且陈其历官危厄状；又言『伪官至阳城，臣子投崖死；国难家变，痛无生理』。乃赉以银帑、恩荫，许其去。工部侍郎程注亦致仕去，史可法疏争之不得。马士英更请擢张捷，称其才。 

　　癸酉，吕大器罢。士英以定策恶大器；李沾以张慎言故，疏劾大器『当迎立时，纾回不进；刘孔昭怒形于色，臣面斥其非，大器始俯首。明日迎驾，犹欲迟留。且未定武臣封，致启殿上之争』。宏光帝言：『朕遭百六，何心于大宝。定策诸臣，朕已知之』。大器逆知士英等将启「逆案」人，遂劾士英『拥兵入朝，觊留政地。「逆案」先帝手定者，悍然不顾，欲跻阮大铖于中枢。且士英何功，倏而尚书、宫保、金吾、世荫？其子铜臭，为都督；女弟之夫未履行阵，遽使总戎；姻娅田仰、越其杰、杨文骢先朝罪人，尽登膴仕。夫郑三俊、吴甡，臣不谓无一失；而端方直谅，终为四海之归。士英、大铖，臣不谓无片长；而邪慝奸回，必酿无穷之祸』。宏光帝以和衷慰之，且令进「逆案」；士英愤甚。刘泽清阿士英指，诬大器荐张捷、邹之麟、张孙振、刘光斗。大器致仕去；虑后患，以手书「监国告庙文」进，明无他。士英憾不释。是日，詹兆恒进「逆案」，马士英亦进「三朝要典」以乱之。 

