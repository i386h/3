<!-- { "loadSidebar": true } -->
　　冬十一月，台州守将马信来乞降，纳母为质；名振使沙船迎之。未至而疾作，其夕大星陨海中有声，光若电。名振语煌言：『吾抱君、母恨，母骸未得，死无葬我』！是日起坐，击其床，大呼先帝数声而卒。煌言葬之芦花澳中；白鹤成群绕其墓，数日乃去。遗命所部归煌言，朱成功使隶陈六御，士多亡去；乃畀煌言，军容复盛。人谓名振是举，如陶谦之让徐州云。 

　　顺治十三年（永历十年、朱成功称隆武十二年）春正月，鲁王在金门。 

　　二月壬子，舟山城哭，鸡犬皆升屋号，凡五日。陈六御以尹尔德等兵将至，毁其城；获汤和碣，成毁年月皆合。张煌言进军于天台。 

　　秋八月，张煌言、朱成功约北伐。 

　　尹尔德及田雄、马得功再以兵攻舟山，先击诸寨王长树、沈尔序、毛光祚及掠大、小兰山者败且尽，遂攻舟山；阮骏拒之于烈港（一作阮思），左右冲突，雄等败绩。越三日，骏扼横水洋金塘山，乘潮以战；忽大风发，尹尔德张两翼进，骏舟胶不能战，陈六御、张洪德救之不及，死总兵张晋爵。大战两日夜，杀伤甚众，卒不支；舟山复没。尹尔德空其地，迫人渡海，溺死无算。王江、沈调伦再起于宁波山中，亦败死（详「义旅」）。 

　　冬十月，张煌言进军秦川。时鲁王部垂尽，煌言孤军或为朱成功部所侮，推诚待之。初，鲁王入金门，煌言及张名振实翼之；成功有加礼。煌言尝言：『招讨始终戴唐，真忠〔臣〕也』。成功曰：『侍郎始终为鲁，与吾岂异趋哉』！其委曲感动有如此，故王得无恙。及名振卒，煌言卒不隙于郑氏。阮美、陈文达争饷地，煌言曰：『大敌在前，何暇私斗』。为婉解之；美及文达皆感悦。煌言得谍不杀，好语而酒食之；遗黎亡卒，多为耳目。是年鲁王如南澳，以危郑氏故也。 

　　顺治十四年（永历十一年、朱成功称隆武十三年）春正月，鲁王在南澳。遣使通滇中，遗臣卢若膺以下犹戴之。 

　　张煌言军鹿颈，寻说成功取南京；以为得之可以中分天下，且江海军路已熟识之，宜大举以决胜负。自与稗佐日夕较射，招人士议方略，神气益奋。山阴叶振名三渡海从之。 

　　顺治十五年（永历十二年、朱成功称隆武十四年）春正月，鲁王居南澳。永历帝使至，以张煌言为兵部左侍郎兼翰林院学士、徐孚远为左副都御史。将会成功出师，郎廷佐以书招之；煌言书却，词气激昂，闻者感奋。孚远为从人望，语成功以忠义，终夕不倦；大事辄咨之。既拜命，随之滇；失道入安南。其酋邀以臣礼见，孚远大骂；或言彼且相公，则愈骂。其酋曰：『忠臣也』。厚资之反。孚远遂及叶后诏、郑郊辈为七友，浮沉岛上卒。时王虽不监国，群臣犹奉之；及永历帝命至，悉予迁转，卒无异志者。煌言更说成功大举北伐，成功从之；且请煌言监其军。煌言以舟山空，还军之；江浙文武屡招之，皆不从。 

　　秋七月，张煌言、朱成功入浙江，连克温州、台州。甲辰，次羊山，被风而返（详「闽海遗兵」）；惟煌言军独全。 

　　顺治十六年（永历十三年、朱成功称隆武十五年）春正月，鲁王在南澳。永历帝使至，手敕王监国；王不可。朱成功闻之嗛焉；是月，迁王于澎湖。张煌言军天台。 

　　夏五月，张煌言以其军会朱成功北。戊寅，至崇明，请取之；曰：『此江海门户也，有悬洲可守；脱有变，亦可据之』。成功不从，而使煌言军为导。六月丁酉，至丹徒。壬寅，至焦山；与成功登，礼祀天地及二帝（详「闽海遗兵」）。丙午，至瓜洲。郎廷佐为铁锁横江而坝其上，弓矢炮石森列；煌言以絮蒙轻舟沿江上下，而使材官张亮泅而斫。须臾锁抉，江潮汹涌，坝械倏没。煌言以十七舟进，将夺江北诸木城，阻于炮；升柁楼，焚香祝天，飞火注之，须臾尽溃，南攻镇江。成功言：『金陵援骑至，将奈何』？煌言曰：『我以偏师泊观音门，彼敢出乎』！成功然之。煌言溯江上，未至仪真五十里，吏民共逐知县降。 

　　秋七月庚申朔，煌言哨卒七，掠取江浦。职方郎中阮春雷逼六合，诸生夏志宏、徐三峰、王寅生焚香迓，遂克之。驰檄天长，民杀知县降；进薄盱眙，春雷手杀十余人入其城。至泗州，自钉其郛，一跃入之。煌言前锋次芜湖，朱成功来会，芜湖降书亦至。成功军颇少，将留其军，与共拔南京而后行。及闻其言，乃以所部北攻安庆，不克。军令严谧，部卒强市价一钱即斩之；商舟数百错战舰间，无少犯。相其形势，以一军出溧阳、趋广德，一军入宁国、趋徽州，渡江拔和州、围采石，传檄远近。于是太平、宁国、池州、徽州四府、和、广德、无为三州、当涂、芜湖、繁昌、宣城、宁国、南陵、太平、旌德、泾、贵池、铜陵、东流、建德、青阳、石埭、含山、巢、舒城、庐江、建平、高淳、溧阳皆降，煌言亲考察，黜陟明廉。江楚、山左义兵闻风起，请约束。使遗成功书曰：『师不可老，老则生变。请取近邑，激而使走，首尾击之，令遂自守；我克四面，收军云集，金陵在掌握矣』。 

　　俄，成功自金陵败走，春雷以盐舟扬帆去。煌言方抚徽州，闻之亟还。八月，至芜湖；思镇上流，与镇江军犄角。太平守将某遽叛，煌言执斩之。郎廷佐招以书，煌言峻拒。降将罗某自安庆攻煌言，廷佐复以兵遮之；煌言出奇计，部舟入繁昌、趋九江，将结杨廷麟子弟还攻皖。乙未，自铜陵值铎尼兵自上游至，煌言击之，沉舟四。巳夜战，诸军闻炮声，谓垒失，遂溃。煌言将南，众言皖、楚之间秋冬水涸，不可行；义士魏耕请之英、霍，乃入无为州，焚其舟，步之桐城，从军数百。至黄金棚，乞阳山于褚良辅以休士，不许。移军东溪岭，将入英山，追骑急至；众大散，才余二人。将就所知于高浒，亦不值。徽人金某、徐某怜其忠，匿之数日；导走枞阳，渡黄湓及东流之张家滩，登岸走建德祁门山中，又病疟；急趋休宁，舟行入严州。虑浙人熟其貌，复自山中历东阳、义乌出天台，以达海壖。鸣螺树纛，招集散亡，军于林门。诸生罗子木以父被执（详「闽海遗兵」），裒家国难，泣诉于煌言，邀再举；煌言重之，而告以不可，留子木司军事。煌言未至林门，符文焕等招叶振名护其军；甫至而煌言归，举军还之。煌言以长亭乡多田、苦海潮，说义兵筑堤田之；且耕且募，遣使告败于永历帝。 

　　是月，朱成功自镇江攻崇明；九月，攻宁波，皆不克。攻舟山，入之，守以陈辉、阮美、罗蕴章；寻去。 

　　冬十月，朱成功还厦门。问于降者：『南京胡不下』？曰：『未闻其为明也』。乃使迎鲁王还金门。 

　　已而煌言使者至自缅，永历帝专敕慰之，以为兵部尚书。 

　　顺治十七年（永历十四年、朱成功称隆武十六年）春正月，鲁王在金门。朱成功供给如初。 

　　张煌言军林门，寻军于桃渚。台州将张永恩以书诣煌言降。 

　　夏，朱成功大捷于厦门。煌言说成功意图闽；会台湾议起（详「闽海遗兵」），成功不听，煌言气沮。 

　　顺治十八年（永历十五年、朱成功称隆武十七年）春正月，鲁王在金门。煌言以旧从岁时供亿虑成功疑之，十年不敢觐；然海上人人鉴其志。是月，煌言入闽，次于沙关；闻朱成功发澎湖，使罗子木责之曰：『师有寸进无尺退；今入台湾，两岛后必不守。是负天下之望也』。不听。为诗诮之；有曰：『中原方逐鹿，何暇问鸿梁』！又曰：『祗恐幼安肥遯老，杖藜皂帽亦徒然』！又曰：『寄语避秦洲上客，衣冠黄绮亦堪疑』！ 

　　冬十二月，朱成功入台湾，遣使奉鲁王东。未几，鲁王至台湾，遗臣、宗室多从之。张煌言以浙中尽迁沿海民，五十里内无舟室；顾己兵弱，不能争。乃怼成功，曰：『弃此数十万生灵而远争岛夷乎』？复遗成功书，使乘机取闽；不报。乃遗故侍郎王忠孝、都御史沈佺期、徐孚远、监军曹从龙等书，使说成功；亦不听。闻吴三桂趋缅甸，再使子木苦争之；成功以甫定台湾辞。又使职方郎中吴钮以帛书入郧阳，说十三家营挠楚以救滇；比至，已不足用。 

　　康熙元年（永历亡，朱成功称隆武十八年）春正月，鲁王在台湾。 

　　夏五月，朱成功卒。张煌言悼叹；还军林门，再以书拒招降者。 

　　秋，永历帝凶耗至台湾，遗臣王忠孝、沈佺期奉王再监国。张煌言上疏：『莽移汉祚，光武中兴；丕废山阳，昭烈继统；怀、愍北狩，晋元称制；徽、钦蒙尘，宋高嗣立。以视今日，谁曰不然。岛上勋贵罔识大义，臣又穷寡；既见国亡而不能救，犹幸故主尚在又不能扶。此所以中夜椎心，泪尽而继之以血也。谨遣官赍献膳银，南望仓皇，罔知所措』。又言『闻变之日，肝肠寸断。追维高皇帝圣德神功，岂意后王辱同怀、愍；臣恐穷岛孤军难守，浙与闽、粤复有招抚之人，不豫图之，恐报韩者之气衰矣。主上羁旅与闽存亡，万一变生肘腋，祸不忍言。惟闽中正值危疑，宜亟收罗，速正大号，传檄出师；虽利钝莫必，兴灭继绝端在主上。谨拟上诏书一道，愿密与宁靖诸臣谋之』。前后凡三启书，王得之悲痛。煌言又与郑经书，勉以三矢，约群臣卢若膺以下厉兵大举。郑经不可，王亦固辞，而使御史陈修赍敕劳煌言军。 

　　冬十一月辛卯，明故监国鲁王卒于台湾。王虽不监国，郑经歉之。王不能堪，将入南澳；未发疾作，二十三日而卒。诸臣礼葬之。煌言哭曰：『孤臣栖栖劳苦，部下所以相依不去者，徒以王在；今若此，更何望乎』！志卒不挫。有劝居鸡笼者，曰：『与其偷生若朝露，无若一死以立信』。卒不行。 

　　康熙二年，张煌言军林门，遣使祭告鲁王曰：『穆王驾鹤而来归，已孤此愿；望帝化鹃而犹在，莫慰余思』。闻者哀之。是年，煌言及阮春雷攻东蚶、长腰诸岛，入之；有舟五十。将攻福宁，其部林国梁谋叛煌言围之，反以炮碎煌言舟，杀其弟嘉言；遂导耿精忠部攻煌言，东蚶诸岛复没。 

　　康熙三年春三月，张煌言、阮春雷集舟于三山、三都间。降将吴万福攻之，死者甚众；春雷去，不知所终。夏，降将李长荣复败煌言军；总兵张贤及诸人多被执。煌言知不可为，散其军；居浙江之悬岙。 

　　秋七月，张煌言抗节死。鲁王之部始尽。 

