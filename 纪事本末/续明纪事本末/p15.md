<!-- { "loadSidebar": true } -->
　　责人无甚可矣，然而为法受恶，不以叛书；董史再作，决当笑人。况有明鉴史归狱之词，一辙是合；辩儒乱道，曷可用之？至于梦庚縳裤小儿，私作军主；劫父乱国，罔有彝伦。厥考有知，亦当痛恨。况于猘犬狂噬、短狐射人，君子于此，岂惟陇西之慨焉。黄澍外假正论、内包逆图，倡祸亡明，罪踰歆邑。登相、卢鼎兵律稍严，张光璧、马进忠颇复骁■〈虎目〉；然畏乎闯贼、惧乎满洲，观其后来弃地数奔，保宁、广西、湖南、贵州并堕其手，斯乱种尔。方国安、金声桓倾破鲁藩，毒灭江右。左氏一军，信乎亡明之钥也。郎士贵辈，冗阘无闻；王允成降，一军哭散。瞑目之痛，愈无及矣！李国英、卢光祖奋迹疆场，徐勇、高进库砺志锋镝，而不为明用，明亦不复能用，是可慨也！

续明纪事本末卷之六

　　浙海遗兵 

　　宏光元年夏，鲁王监国于绍兴。王讳以海，高帝十世孙；世封兖州，避乱止台州府。博托入嘉兴、趣杭州，潞王常淓止焉。诸臣请王出监国，有泣拜者；王卒不听。六月，及巡抚张秉贞、陈洪范开城降（王卒诛死），于是宁波、广德、嘉兴、杭州、湖州皆没。博托营钱塘，潮三日不至；遂招降绍兴府，驰书召王。职方主事陈函辉以国统再绝，谒王劝进；辞曰：『江南尚不守，况其它乎』！函辉言：『浙东千里，句践所以霸也。王有事于社稷，臣愿竭股肱之力』。临海知县吴廷猷亦誓守不肯降，海门参将吴凯兵亦至；因奉王为监国。擢廷猷巡抚；以凯为将军，封开远伯。是夕，有星如月，从星如流；识者知不祥。时故九江佥事孙嘉绩、吏科都给事中熊汝霖、诸生郑遵谦、分巡道于颖等已起兵复绍兴，及固安庄敬则、沈振东导颖西，尽驱钱塘之舟东；守者不及知，颖遂分其军一屯潭头、一屯司桥、一屯海门、一屯七条沙，绍兴以立。博托、张存仁等联巨舟为筏将经济，颖使死士陈胜凿之；风潮骤起，其筏尽破。以杭州难猝攻，议分二道：一自司桥入自海宁、海盐，东通震泽；一自潭头入富阳、通余杭，以扼独松关。以降将郎金斗据富阳，使刘穆袭走之；勒克德浑兵猝至，穆子肇勷力战死。阮维新、王宗茂力拒，颖急援之，富阳复定。而刑部主事钱肃乐、兵部尚书张国维亦起兵于绍兴，肃乐使举人张煌言来劝进，国维使亦至；函辉及柯夏卿、宋之普奉监国西，即日启行。姚志卓等复余杭（详「义旅」）。闰六月戊申，王至绍兴监国，以明年为监国元年；即分巡道署为行宫。定海总兵王之仁、石浦游击张名振、滃州镇将黄斌卿、慈溪乡官沈荃宸、冯元扬、慈溪知县王玉藻、定海知县朱懋华、奉化知县顾之俊、鄞县知县袁州佐、象山知县江圻，各以兵食至。降将方国安围金华府，焚掠惨酷；至是，亦至。监国以张国维、方逢年、朱大典、宋之普为大学士，章正宸以户部左侍郎行尚书事，李占春为户部尚书，王思任为礼部尚书，余煌为兵部尚书，张文郁为工部尚书，孙嘉绩、熊汝霖为佥都御史，陈潜夫为太仆寺少卿，陈函辉为少詹事，张煌言为行人。大典在金华，逢年独入直。分命王之仁壁西兴、郑遵谦屯小亹、方国安军七条沙、钱肃乐守沥海、于颖移渔浦、姚志卓扼分水，相险阻，树木城为固守计。谢三宾已自宁波降，王之仁将杀之，请赎死；而潜聚兵于翠山。王家勤以告，且曰：『浙江皆海，若敌乘北风来，列城必溃，速备之』！乃使庄元宸守宁波，家勤及林时跃参其军。耀兵于城，三宾不敢动，然犹防之；至十月乃解。 

　　秋七月，大学士张国维会师西兴，日督诸军蓐食、鸣鼓登西岸战，日中还戍；以为常。是月，勒克德浑兵陷海盐，守将俞元良死之。 

　　八月，盗李九成掠浙东，吴易讨斩之。监国封黄斌卿为肃卤伯，赐剑，便宜行事；使镇舟山。遣使通诏于太湖，封吴易伯爵。加徽州金声朝命（详「义旅」）。使马吉翔招李锦等于湖南（详「自成遗乱」）。锡王光恩、贺珍铁券（详「义旅」）。 

　　张国维复于潜；疏言：『刻期会战，则出此入彼，我有番休之逸；攻坚捣虚，则彼无应接之闲。然必联诸人为一心，乃可以战』。监国嘉之；赐尚方剑，总督诸军。王之仁、方国安自富阳渡，降将张杰及济宁哈击败之。郑遵谦将直攻至太平门，中炮死。参将姜国臣再以兵复海盐，汪硕德来会，驻于塘楼，皆主熊汝霖。汝霖使副将赵清会义兴郭维翰绕黄天荡，黄岳、卢崇、邱应斗伏海塘以战，斩首六十；清战死，遂还司桥。使卢崇焚敌营，张行龙、岳、应斗战；勒克德浑以兵缀之，别使骑军攻汝霖，胡声以炮杀数十人。孙嘉绩军遽乱，汝霖斩之不能止；声及卢玮、赵之坚、孙光祖、周宗镐皆战死。矢及汝霖，登小舟以免。时浙东大水，征派苛急；越民资舟食，或自沉其楫，怨讟嚣然。而文武求乞如故习，绣衣蟒玉被于婴。细人为语曰：『带何挺挺！白石磷磷』。识者危之。 

　　是月，田仰自海道至，以为东阁大学士。 

　　冬十月，勒克德浑、张存仁兵攻固安，张国维、钱肃乐、王之仁会战，方国安严阵待。之仁、国维翼之，前锋锺贤力斗以火器，杀绯衣将一；吕宗忠、王国斌、赵天荣、俞国荣乘胜斩获，直抵张家湾，大得器械。十日十胜，第七战尤捷。钱肃绣战被矛，肠出不及纳，挽之以斗，更杀二人；乃仆。陈潜天、熊汝霖战牛头湾及沙埕，亦倍力。汝霖进次于吴江，诸军及草桥门方决战，风雨骤至，弓矢火器各不能发，士气颇折；汝霖忧之，且以划江为非计。上疏：『自小亹讫西兴六十里，臣及孙嘉绩军纔千人，何以守？朱大典军士精火器、总兵尉允昌有才略，请使军江上；张名振在石浦，请使渡曹娥；固东浙在事诸军，并宜毕济』。时不能用。钱肃乐请攻平湖，再请趋海盐；皆罢。陈万良、姚志卓再复余杭。时浙西、苏、皖义兵百十，杭州危甚；监国不能进，议者惜之。 

　　是月，隆武帝使给事中刘中藻颁诏至，求富贵者争应之。监国怒，将返台州。张国维驰还，令勿宣读；曰：『唐、鲁同宗，各起义旅，无亲疏、先后之别。若复称臣，如号令何』？熊汝霖言：『监国无利天下心，唐藩无遽登位理。使闽兵复武林、复建业，功之所在，谁敢争之！然后迎拜诏书，未晚也』。且言『已使部将入临平图夹击，使家丁陈义哨敌情。海盐义士沈寀、查继美、陆鸣时兵起，敌之劲骑尽返武林。若以精兵直趣嘉兴断其饷道，则杭必坐困。果王必东归，臣惟蹈海而死』。朱大典、钱肃乐请权称皇太侄，无当大敌仇同族。议不合，卒用国维说；且驰书言；『国家大变，凡高皇帝子孙并当合力，誓图恢复；成功之后，入关者王。监国当人心离涣，鸠集为劳；一旦退居藩服，人无所属。闽中视此鞭长莫及，悔之何追！臣老矣，岂以举足为功名计哉』！中藻废然去。隆武帝寻手书：『朕王与共，本圣祖；王其无忘朕之焦劳，朕亦无忘王之危厄。一诚金石，岂敢浮词。当遣兵赴王，上报孝陵；王其爱玉体，以承天庥』。隆武帝无并浙心，徒以服尊、且先监国起兵，不能屈；监国无拨乱才，徒争空名，以去就耸臣下。编修张煌言自请入闽，释两国嫌；许之。其后金堡再至，言『一家二天子，外患得以乘之。且帝非湘阴、更始而自阋墙，窃危之』！监国使法司逮问，堡走衢州。故浙、闽势水火。 

　　始，浙军起，熊汝霖、孙嘉绩皆书生。以王之仁、方国安宿将，尽举浙东营卫军隶之，而尽三府地丁六十万饷其士，汝霖、嘉绩及钱肃乐等食义饷。国安复争之，因建分饷、分地议。户部主事董守谕以王之仁部哗，言于殿曰：『诸君以义起，乃不识朝廷乎』？主事邵之詹言：『绍兴八邑并起义师，请即供之；而以海宁饷王之仁，温、台诸府隶方国安，金华食阁部』。守谕非之曰：『义饷，美名也，其实无实；以饷义兵必不给。请一切归户部，计兵以食、核地以支，则兵不匮而争息』。之仁请税渔；守谕以摇民心止之。已请塞金田湖，括大户田买之；请税行人钱。监国下部议。之仁卒露刃其门以待命，守谕执不可。之仁怒：『户曹小臣，敢抗议疏；得百孟轲，不如得一商鞅』。 

　　檄之至，将杀之。监国不能禁，使避之。守谕曰：『司饷，臣事也；生杀出皇上。之仁虽悍何能为，将任其以臣血溅丹墀耳』！举朝哗忿，之仁乃止。于颖在渔浦孤军搘拄；偶及之仁，语不合，之仁剑斫之，以救止。方国安尤暴，径以兵夺义饷；钱肃乐疏告，监国无如何。惟叙十捷功，晋肃乐副都御史；肃乐辞。且言：『沈荃宸、陈潜夫之才，方端士之勇，官皆在臣下；部将周鼎新斩级最，未殊擢』。又言『臣期十道并举，以入杭州；苟不之能，必不受职』。不许。或谮其二于闽，乃拜命而不获饷。监国又使太监客凤仪、李国辅节制诸军食；肃乐力争中官不可与闻外事，恶者益众。鄞、奉诸邑并以国安檄吝饷，义兵军士绝粒四十日，至于行乞；激于肃乐，无或叛。陈潜夫破家治军，乞四百金亦不得。陈函辉始见诸军华衣呵殿，不习阵、又争饷，义兵渐散；叹曰：『大事去矣！无种、蠡之材，而有伯嚭之佞，安能久乎』？金有鉴攻长兴，亦不克（详「义旅」）。 

　　十一月，监国封方国安荆国公、王之仁武尊侯、郑遵谦兴义伯，擢张煌言兵科给事中。亲劳军于江上；拜国安为大元帅，节制诸军。马士英以兵至，国安昵之；阮大铖又至，日构诸军，寻为张存仁所败（见前）。张国维军于龙王堂，再陈杭州可取，且请力行善，遂檄诸军分道济。马士英军背江阵，大败，溺死无算。熊汝霖部魏良、黄麒、吴彪先，勒克德浑兵突截之；汝霖亲出小舟对射，杀数百余人，诸生钱振宗等亦战死。王之仁、陈潜夫军少却，犹力拒。寻乞师于张鹏翼，少斩获。 

　　是月，郑彩受隆武帝命，自衢、严援浙江；帅其属周鹤芝、杨济时、陈秀、郭曦、陈霸、郑升、诸葛倬出，卒不至。 

