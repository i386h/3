<!-- { "loadSidebar": true } -->
　　顺治三年（隆武二年。是年永历帝即位）春正月，江西巡抚刘广久招土寇阎某降之，杨廷麟亦招张安等。闻隆武帝幸赣州，疏迎迓；诏廷麟如行在，以万元吉城守。时吉安有民兵、峒丁凡六万，广东援军亦数千，中书张同敞征赵印选、胡一青兵四千。元吉申定军制，诸将不乐。张安前从廷麟复吉安、抚州有功，赐「龙虎新军」号，元吉倚以战。然安盗贼，居赣淫掠；使援湖西，所至残破，亦不用其命。元吉苦之，别募土练以战，诸将益解体。 

　　是月，声桓陷宁州，围奉乡不下；使李士元攻吉安，败去。王友才继至，赵印选斩之。元〔吉〕故识声桓，劝反正；及其受总制七省命，声桓亦心动。得其仆菁华，宵脱其桎，询元吉起居；昧爽纵之。及友才死，问乃绝。 

　　苏观生至南安大征兵而乏食，不能进。 

　　三月，命大学士傅冠恢复江西；赐剑，便宜行事。以冠无将才，使揭重熙、傅鼎铨监其军，以张安、邱华兵隶之。重熙方与徐祖绶等援抚州，击声桓兵于许湾，败绩；主事王兆熊劾之。大学士曾樱荐其才，隆武帝亦知之，各兼给事中；与鼎铨偕。冠至五福关，不敢前。闻泸溪警，反檄其兵归。已而，凡警皆然；人共谏之，不听。惟乞罢，疏十二上。江随、重熙皆劾之，乃罢冠，以重熙统其军。 

　　是月，金声桓兵陷奉乡；又攻吉安，胡长荫违节制，总兵邱龙、张魁皆战死。张安在湖西不能救，吉安军自溃。元吉退皂口，所部惟安远军三百；欲入水死，知县林全春止之。苏观生助以兵，名「新威军」；亦三百人。元吉使监纪陈亮督守绵津滩；高进库至，新威军先遁，安远继之。元吉入赣州，城中大扰；其妾已出署，斩之，众乃定。张安军一至，走湖西；赵印选愤元吉诋其罪，拥兵遁，城中岌岌。值给事中杨文荐使湖南至，以事急，自请助守；综理研密，昼夜不息，元吉倚之。进库并陷万安县。 

　　夏四月，命包象干籍石城、瑞金、宁都、建昌无赖民为兵，汰其老弱，备福建。 

　　郑彩闻博托兵出江西，弃广信、杉关。永宁王固以蛮峒兵守抚州，金声桓更围之，乞师于彩；张家玉以三营援之，围解复合。至是彩遁，蛮兵亦溃，抚州遂没。声桓兵攻铅山，陷之；又陷贵溪，总兵汪硕画败死。遂攻广信，周定礽击之连湖，却之；再战于箬渡及师口，败绩。诸军皆溃，广信遂没。詹兆恒收其众，屯玉山。彩遁至新城，众犹数万；将复走，张家玉止之曰：『新城，杉关之障、福京之门户也；必不可弃』。彩不顾去。张家玉、徐伯昌会李翱痛哭守之，以乡兵三百乘城守、亲兵百人战，荡决数十，杀其军累百。声桓兵纵围之，家玉中流矢陨绝；都司林雄蒙絮入，杀一将，挟家玉走，伯昌、翱皆死，新城遂失。家玉血书召阎龙兵于广昌，不及；安仁诸县先后没。 

　　进库乘胜至赣州，巡抚刘远生出要张琮于雩都，赣人诬之，火其舟，拘捉及妻子。俄，远生以琮至，赣人悔还其孥。远生忿，以琮渡；陷于伏，大败；及河，争舟死者甚众。远生益忿。五月朔，再渡河战，身先士卒，竟不胜；远生被执。俄脱归，屯于雩都以拒吉安、障赣州。杨廷麟檄狼兵于广西，自以张安及诸军再战于默林，皆败。乃散其军，入城守；声桓围之。隆武帝加元吉尚书、文荐佥都御史，令尚书郭维经总理江西、湖南六省军事，与御史姚奇允缘道募兵以助守常山。急诏朱大典、顾应勋兵入援，以其距关近也。大典已被围（见前），惟揭重熙以傅冠军克金溪，再复抚州，有众十万；隆武帝嘉之，擢抚江西，代刘远生。以诸将专进止，不得已退军泸溪。尝击声桓兵于铜铺隘、师姑岭及高田、孔坊，皆大捷。是为湖东之师。声桓使王得仁逐邓云龙军于余于、乐平，遂自水口入光泽；还入抚州，掠东乡、安仁诸县。 

　　六月，吴之蕃、张国祥以广东兵五千至，大战于李家山、牛头山，击斩千计，赣州围解。已复合，城中易子析骸以守。隆武帝嘉叹，赐名「忠诚府」。然势益棘，元吉断指入函中，乞救于湖南、广东，何腾蛟、堵允锡、苏观生、丁魁楚不能救。 

　　秋八月，傅鼎铨军复宜黄，驻于乐安；以闽事急，援之不及。揭重熙在泸溪，将以兵援福州。闻隆武帝趣赣州，倍道趋行在。降将某要击之，重熙大溃；急收散卒攻抚州，入之。其将洪深没于阵；遗卒千人次于玉洞，间行安仁、东乡、金溪、贵溪诸寨，使聚兵；己为日者装，躬入南昌觇焉。郭维经、姚奇允以兵八千至赣州，胡一青、赵印选复以滇兵至，丁魁楚遣广东兵四千至，苏观生募南安兵五千至，杨廷麟召其溃卒，而元吉旧将汪起龙亦至；惟中书袁从鹗募沙兵，主事龚芬、黎遂球督舟师屯南安不及至。诸将欲战，元吉期水师；主事王其■〈穴上弘下〉曰：『罗明受，海盗也；芬、遂球奉若骄子，不可恃。且水竭，巨舟难入』。不听。及师至，声桓使郭天才截诸江，尽焚其艘，死者无艺；明受遁，诸军骇溃。万六吉以广西兵八千至南安，闻之，亦不战溃。降寇谢志良在雩都不敢进，城中惟郭维经部四千、舟师二千列以守。及汀州耗至，赣人益悬。 

　　冬十月，奸人黄震象、黄鼎象自城中潜通于声桓，请为应；散卒助之。丙子，夜雺雪，声桓兵攀堞入；乡兵巷战。及旦，兵大至，守者爇炮皆自裂；乃共拥元吉去，死于东关。廷麟以下，文武殉者数十人（详「殉节」）；惟曾应遴为廷麟招兵闽、粤，郭应铨驻兵于龙泉，久乃死之（应铨，维经之子也）。元吉监杨嗣昌军，敏练多奇画，号知兵；及是，昏如睡，接诸将无一言，指对山救垒为空屯。言军事者，趣杀之。精神芒■〈忽，月代心〉，识者异焉。声桓屠赣州，使徐元仁、胡有声、高进库守之。进陷南安府，苏观生走广东。 

　　顺治四年（永历元年）春三月，詹兆恒自怀玉出开化，为降将李荣所杀。林质再以兵复德化、攻建阳，败死。揭重熙、傅鼎铨军先后溃，郭应铨败死龙川。杨廷麟部溃入湖中者，不肯降；然伏匿无能为。泸溪魏一桂等亦然（详「义旅」）。 

　　金声桓益肆，大发兵，使王得仁等将之搜诸宦室民砦；皆诬以抗命，淫杀如流寇。乐平、余干、浮梁间民固忍健，得仁屠之，死者无艺；道、府守令多出降附，各肆捕获，弋人孥贿。降臣李凤翔、孙之獬、董学成为抚按，皆恶虐；檄徐文灿、汤执中、刘一鹏攻广信、吉水、弋阳、铅山、崇仁、龙泉、泸溪、东安诸村寨，尽屠之。降将刘武元巡抚南赣，使其部刘伯禄、徐起仁攻瑞金、石城、兴国、龙安、上饶诸邑，都督叶之南等皆死（详「义旅」）；平骨、莲花、钓力、丁田诸寨皆没。 

　　顺治五年（永历二年）春正月，金声桓复以江西降。声桓负定江西功，日夕盼侯伯，仅得总兵摄提督；王得仁功亦不与，心怏怏。凤翔又痛抑之，孙之獬遽易其将佐，声桓不能堪；客胡以宁、胡澹、陈大生、僧德宗各劝反。德宗尝告声桓曰：『二十年后，变江西为红头虫』。至是，以朱缨丹顶镇九江，特信之。觇王得仁私居恒作故明服为梨园，知亦心动。会凤翔死，降臣章于天代之；与董学成等索声桓、得仁贿无已。尝大燕，文吏毕坐，屏声桓、得仁不得与；得仁愠，于天戏呼为「把总」，曰：『欲遂反耶』？及得仁攻建昌，于天索贿三十万；得仁大诟，目迸出；已知不敌，予之；心益怫。其客黎士彦为「公」「侯」玉印各一，玉刚卯；一宵，遗声桓及得仁曰：『隆武帝故在，以此贻之』。得仁受印，声桓且佩其刚卯。使赵旗鼓入湖南觊降将孔有德兵势；犹以妻子在辽东，不敢发。学成廉其状，阳欲举劾、阴索其贿及得仁之侍妾。得仁虑妾去，谋益泄；坚不予。是月，声桓孥至。于天方以数骑出瑞州捕掠富室，或告得仁曰：『于天此去，欲结赣抚以图公耳。前此满骑千余去矣』！声桓计决，阴约降将李成栋、马逢知、刘泽清、徐勇复为明。王得仁将自出建昌，结遗臣余应柱、揭重熙。或告得仁曰：『声桓多诈，宜居省垣以逼之，乃不敢违』。得仁从之。夜勒兵执学成出，始告声桓，遽解发辫、易衣服；旦杀学成于市，及降人副使成大业。执于火于江，请降；使为炮车。督居民还明服，迎故大学士姜曰广为军主。隐士徐世溥止之，不听。揭重熙、傅鼎铨亦至，声桓自为豫国公，得仁侯。以其客黄人龙为总督，幕客陈方、吴尊周为抚按，以得仁妇弟黄天雷为侍郎；遣丁遇时迎隆武帝。移檄远近，称隆武四年。会遗臣某至，言粤、闽状；改称永历，使亲信雷德匿其表于佛经以进。 

　　宗室宜春王朱议衍自江西入汀州，降将于永绶袭杀之。 

　　二月，金声桓徇九江，南康、饶州皆下，江西属邑率为明。胡澹因说得仁：『九江既下，江、楚中断，宜乘破竹之势，袭取建康；下流无备，一举必克。则鲁、豫之间亦将响应，中原可传檄定也』。得仁不听。还语声桓，客皆曰：『此上策也，请急从之。不者，西蹴武汉、湘衡，以联何氏（谓何腾蛟）；中策也。不者，攻城冲邑，过而不留，重为流贼；下策也。若俟西粤驾临，北兵猝至，膺城自困，必无策矣』。宋奎光亦请从澹策。黄人龙独言：『江西四接，赣居上游，文武并列；我道粤，赣实隔之。他往，则议其后；宜急取之』。降将罗锦绣在湖广，虑声桓攻之；诳以书曰：『赣州东西要隘；赣定，楚将不费公力』。声桓信之。时声桓、得仁称东、西府，各置吏；新旧客交构。姜曰广又恶诸客非进士科，诟逐之；陈大生等皆被桎梏扑拽走。或自称隆武帝所授官，收众湖山以自立；众判为三。声桓以江、粤势阻，将求益王世子以监国，未果；诸义从官或谋戴鲁王，人心蚁动。声桓使吴高守九江，潘永禧守饶州，白之裔守南康，宋奎光、刘一鹏、郭天才守南昌，己及得仁攻赣州；刘武元欲降，高进库亦观望。声桓以进库勇，欲其归己，陈说利害，且为侯印畀之；进库反怒，曰：『彼天子耻』？不肯降。 

　　声桓使白朝佐攻之；曰：『战酣，吾助汝』。及败进库兵，声桓不至；朝佐怒曰：『将死我耶』？弃其军为僧去；进库得死守。声桓围之，以兵复南安及广东韶州诸郡邑。使约降将高第于归德，第不从。傅鼎铨、揭重熙一赴声桓约，雅不欲居南昌；永历帝使重熙救王祁，径取浦城，断福建、江西径。而王益八在抚州、徐伯昌在宁都、余应柱在东湖及刘季矿等招降属邑，西及湖南之酃县、耒阳、郴、桂阳诸州；姜曰广思援之，声桓不从。吴高兵入湖口，规池州。 

