<!-- { "loadSidebar": true } -->
　　冬十月，耿继茂、李率泰出泉州，马得功出同安，黄梧、施琅出漳州，荷兰夹板亦至。经议分兵御；周全斌言：『海澄之兵不敢猝至，惟泉州军合荷兰舟势甚锐；破之，则皆惧』。洪旭言：『先王破达素，空军出』。乃使家口及宗室遗臣椗各屿，列舟师于大担，周全斌为援。战于马沙，荷兰之舟巍然海上，群舟三百箕张进；全斌以十二舟冲击如飞，荷兰之炮无或中。降军云集，不敢动。杨富忽至，全斌大诧，冲入水；马得功援之，全斌以为鸣骏也，合攻之，斩得功于海。已知其误，叹曰：『是未合死耶』！会日暮，高崎守将陈升叛，密请兵于施琅，宵赴草安山直攻金门；耿继茂亦使杜永和绕古浪攻之。经猝不及军，及全斌退屯于铜山。继茂屠金门及厦门，婴稚皆烬；而尽掳其妇女、财物，两岛为墟。黄梧请遂攻铜山，率泰曰：『急之，必入台湾；即其未定，使布威德』。许擒经者封同安侯如海澄公，世镇泉州；洪旭笑却之。经之别将纪凤、林维掠云霄、海门、诏安者，亦败没。 

　　康熙三年（台湾仍称永历）春正月，杜辉以南澳叛，入降。张灿，吴胜亦降，经将追之至于陆鳌、下蔡，不及。尚可喜更责招抚于吴六奇，使专任之。洪旭谓经曰：『金、厦新亡，差官仆仆，非为招抚，实散人心。宜入台湾；不然，将有肘腋之变』。从之。以重军屯澎湖，使周全斌、黄廷断后，遂入台湾。 

　　改东都为东宁，升天兴、万年为州。益垦荒落，招兵民，立学校。造亭馆，以处宗室、遗老。兴渔盐、申法禁、通商舶、安士民，兵甲不动：皆陈永华为之。 

　　李率泰闻之，使黄梧、王进功趋铜山；至八尺门，总兵翁多球以其军民降。梧、进功宵济至铜山，黄廷、周全斌忽不协，遂及周宽、杨泮、周珍、曾傅、黄宝、林英、张隆、阮星、欧瑞、陈麟、赖工、张岳及兵民三万六千有奇先后降；南山、镇海、佛潭桥诸屿皆没，台湾属地几尽。率泰再使孔文举招经降，不从；曰：『思明之役，失由粮尽。今风帆所指，南极高琼、北指辽海，募兵索饷，随在而能；所以横绝大溟、迁国东宁者，诚悼士女仳禽耳。贵国不察，尚严海禁，使四省邱墟，不已过乎？使来更约剃发，以八闽沿海相诱；经何贪于土地、何慕于爵禄，而为此哉』？卒不屈。率泰复徙沿海民，筑墙置隧以限之；凡五里一烽堠、二十里一营将守之。空庐墓、禁出入；士卒睚眦杀人，得贿始纵之，良懦益困。 

　　秋八月，耿继茂及荷兰舟十，次闽安。九月，继茂及荷兰舟至围头，期十月至澎湖，俟风攻台湾。寻罢。 

　　康熙四年（台湾仍称永历），以施琅为靖海将军，攻台湾；降将周全斌等从。再约荷兰舶，不至。琅遂出铜山，飓风大作，舟楫尽碎；乃还。琅及全斌征入京，分诸降卒屯各省，罢攻台湾。 

　　康熙六年（台湾仍称永历），施琅进攻台湾策，期灭郑氏；众以风涛不测，止。时经众间出掠，不大肆。其将乌角车被擒于杜永和，都督朱英亦自澎湖降。 

　　冬十二月，郑经掠铜山、铉钟；遂入广东，直攻甲子门，常进功不敢拒。 

　　康熙八年（台湾仍称永历）春，明珠、蔡毓荣使慕天颜入台湾招经降，不可；复书言：『迁界以来，五省流离；是以不谷不惮远引，庶几寝兵息民。岂意贵朝尚不忘情于我』！语多不屈；且请用永历号，不去发、不易衣、不称臣，亦不登岸，与朝鲜、琉球同。使柯平、叶亨来泉；令自角门入，不可，曰：『国无大小，使者一也』。相持数日，天颜为策，使会于至圣庙中。平、亨不得已，自东门入；仍持议如朝鲜。再使天颜入台湾谕之；经言：『死不去发』！遗李率泰书：『建国东宁，别立乾坤，自谓将安于无事；不意阁下驱我叛将，再启兵端，岂不闻蛇足之喻？田横，匹夫耳；犹守义。况世受国恩，承先王之训者乎！永世「袭封」之语，岂足移孤臣海外之心哉』？答耿继茂书言：『方国安、孙可望皆倾心贵朝，今并何在？可为寒心。疆场之事，一彼一此，有天命在；毋赘说也』。以其间，据步头，通市广东，不复用兵；沿海之民，少安枕。 

　　康熙九年（台湾仍称永历）秋，台湾禾大熟。 

　　冬，经将林柏馨、都督施轰叛，出降。 

　　康熙十二年（台湾仍称永历），耿精忠使黄镛入台湾求济师，台湾人皆喜。经亲督师至澎湖，待之；已来辞师，经还台湾。 

　　康熙十三年（台湾仍称永历）春，黄镛复入台湾，割泉州、漳州以赂经，且请尽师船归之经；曰：『王将水、吾总陆焉，江、浙不足平也』！夏四月，经使柯平入福州报聘，精忠已据全闽，悔割地，且耻乞援；遂叛约曰：『将分地战耳』。经恶之，留陈永华守台湾，自帅侍卫冯锡范、左武卫刘进忠、右武卫刘国轩、参军陈绳武、吏科洪磊，称永历二十八年，发台湾。 

　　五月，郑经取铜山及金门，至于思明州；父老姻故，咸与问劳。闽中故多郑氏部，又不直精忠；闻其至，海澄总兵赵得胜首以其部降；会兵攻同安，华尚兰亦降。得泉州将张学尧孥，厚抚而招之；学尧、施凤以水陆军先后降。精忠键福州，而使王进守泉州；进与降将赖玉、戴国用恣不义，王进功子锡范阴约经师，诱玉执之，遂攻进。相持竟日，经舟大至，进遁惠安。 

　　六月，郑经入泉州；杀赖玉，亦绞杀国用，民大悦。黄梧已疽死，其子芳度守漳州；经招之曰：『果抒悃，当弃前愆』。芳度杀刘豹降；经封之为德化公，所乞无不应。芳度卒自畏，阴使通表于大清；经羁縻之。降将刘炎在漳浦，经使赵得胜、冯锡范、何佑击之罗山，刘炎及降将刘成福、余鸿弼皆败绩；得胜急攻之，三人皆降。值精忠党刘进忠被围于潮州，精忠不能救，乞降于经；使金汉臣援之，败绩。 

　　秋七月，精忠再使来求和，且乞泉州；不许。 

　　九月，精忠使王进攻泉州，步骑二万，杀掠及惠安；刘国轩严阵待。相持旬日，进却，屯枫亭，连营三十里。国轩轻骑觇之，猝遇诸涂，许耀战少却；国轩分其军自辰加巳，搏击不已。进大败遁，全军尽失；追之，三日夜不止。进大奔，国轩师次兴化城，乃止。 

　　尚之信攻潮州，城坏逾百丈，进忠誓守。赵得胜援之，击其兵于黄冈，大破之；其众烧营走。 

　　初，吴三桂自立于云南，遣使通台湾；经遣推官陈克岐、副将陈文焕报之。三桂再使钱黯来通好，闻其与精忠恶，使周文骥来言：『毋操戈，遗敌笑』。精忠亦使潘日兴来和，经曰：『耿王能如约者，听』。精忠再使张文韬如泉州贺，馈以五艘；经使郑斌往立约，以枫亭为界。旋复隙。 

　　康熙十四年（台湾仍称永历）春，广东将苗之秀、张国勋皆赴经降，经取韶州；以惠州弱，使刘国轩并夺之。之信愬之吴三桂，三桂使以惠州与经，且与和；国轩入守之。 

　　三月，经使薛进忠攻吕花于马跳，永春知州郑时英谕之降；经杀花，没其产，恶其拒命也。进忠攻沈瑞于饶平，不克；何佑至百子桥，遇尚之孝兵，击败之，瑞乃降，尽执诸降官畀经。经封瑞怀安侯。进忠密请封黄芳度，经曰：『芳度必死之寇也』！夏五月，经自泉州如海澄，觇漳州；旬日，芳度不入见。使郑斌说之，不听；阴使乞师于尚可喜。 

　　刘国轩入潮州，遂与何佑、刘进忠徇广东郡州之未下者；至于东莞，守将赵天元降。国轩以师老将还，尚之信纠步骑十万人攻之；晨压何佑军，战于鲎母山。佑以身先，挥旗贯阵；国轩纵步骑驰之，斩首二万有奇、捕虏逾七千，奔踣遍山谷。之信大败，走广州；国轩、何佑之名震南粤。 

　　六月，经攻漳州，黄芳度叛守，后镇万宏中炮死；经益围之。复以军趣兴化，马成龙降经，使许耀守之；寻以赵得胜代。冬，经兵围漳州逾二百日矣。其将吴淑开门降，芳度入井死；经执其孥，尽杀之；凿黄梧棺，戮其尸，以报海澄之役。进至邵武，杨德以城降。何佑自潮州攻和平，赖升亦降。经有泉、漳、兴、邵及广东之惠、潮州；又入浙江掠温、台至于舟山，其势特盛。 

　　始，经在台湾，文吏惟立御史总制，以陈永华为之；协以五官，洪磊为吏官、杨荣户官、郑斌礼官、柯平刑官、杨贤工官暨六科都事、承宣、宾客诸司。既入福建，则以郑省英为宣慰使，督各郡租赋。易丁租曰毛银，人月敛银五分；舟船计丈尺税之，曰梁头。以吴慎为屯田使，清收屯税；以陈达章榷泉州盐、冯锡圭榷漳州盐、郑珍英榷潮州盐，石税四钱；以六官征富民缙绅赀，以饷司征杂税。以诸州令司抚字，以诸将分守各邑。其亲军曰侍卫，冯锡范掌之；曰勇卫，留守陈永华掌之；曰左、右武卫，刘国轩、薛进忠掌之；曰左、右虎卫，何佑、许耀掌之；曰五卫，施福统之；曰銮仪卫，艾征祥掌之；别立果毅、折冲、五卫、五行、五兵、左右先锋、前锋、后劲、中权、戎旗诸镇及角、亢、氐、房、心、尾、箕、斗、牛、女、虚、危、室、壁、奎、娄、胃、昴、毕、觜、参、井、鬼、柳、星、张、翼、轸凡二十八营，五提督节制之。凡台湾政事，陈永华为主；军中文武事，则参谋陈绳武及冯锡范主之。使转台湾之米食闽民，大收水陆部众益其军。英吉利、荷兰、万丹、暹逻、吕宋、安南各致其物互市于思明，烟火里市几复旧。 

　　康熙十五年（台湾仍称永历）夏五月，郑经取汀州，刘应麟降。耿精忠所据，建宁、延平及福州一城而止；经且涎之。时杨捷以兵攻舟山，经将走去。韩大任至汀州，将与经合；姚启圣诱降之。 

　　秋九月，康亲王杰书入福建，耿精忠腹背急，请复降；许之。益仇经，导杰书军入福州。许耀屯乌龙江，杰书攻之；耀醉，淫于尼庵，仓猝接战，弃其甲仗走。 

　　冬十二月，经使吴淑攻延平，将断入闽径。淑自邵武出，沃申击之；淑将阮信叛，出降。淑走还邵武，沃申就攻之，淑弃城走；汀州亦没。 

