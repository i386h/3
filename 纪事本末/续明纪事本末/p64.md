<!-- { "loadSidebar": true } -->
　　义士林永聚起兵于永春州。隆武帝虽没，汀、漳、福、建、邵、延之间义师数起，永春尤甚；结寨三百有奇，皆为马得功所破（志乘不详，湮没殆尽）。及朱成功北出永春，义兵复起；可知者，惟永聚耳。有众数千，袭破州城；李率泰攻之，永聚败死。金衢巡抚刘中藻、故苏松道李向中起兵福宁。中藻返自浙，朱大典荐之，召对称旨，命抚金、衢。中藻取苎獠、青獠诸种人，练为兵。隆武帝没，中藻走括苍山中，以兵攻庆元县，守之。旋以众归监国；攻福宁、长乐，皆克之，降故将涂登华，进尚书大学士。治军有律，语富人佐军食，士卒乐之；遂见嫉于郑彩。监国使沈荃宸解之，彩不听；纵兵掠其地。为得功乘之来攻，中藻善守，杀伤四、五千；相持阅七月，城中食尽。中藻知必陷，冠带坐堂上，为文自祭，屑金饮死。子诸生恩沛被执，囚浦城。闻中藻死，曰：『父死节，子可不继乎』！亦死。兵科给事中钱肃范（详前）、举人连邦琪、缪士垧、方德新、郭邦雍、陈翰迅、幕友欧宁、吕天宠、部将卢某、董世南、张先数百人皆死。

　　向中起兵雒容山中，藻招之；监国以向中为侍郎，巡抚福宁，且监中藻军，以其部屯沙埕。中藻以忠义激士气，所战辄胜；其部众颇不戢，向中以法戢之。马得功围福宁，向中兵少不能救；率涂觉华及襄武伯章义军，扈监国入浙江。取健跳、舟山，晋尚书，掌都察院。以郑彩横甚，叹曰：『此何天子、何节度乎』？值其父卒，监国使以墨绖视事。及舟山破，曰：『先帝以治行擢向中，向中不死难；华亭之役，不与沈、夏诸公死；福宁之役，不与刘公死：偷生七载，希得报先帝。今已矣！父死在殡、母老在堂，向中可无死；然不死则辱！我死，当投我于海中以见志』！墨绖诣陈锦；曰：『召君不至，捕何至也』？则曰：『招恐谕降，捕就死者』。翔步而出。明日，被杀。

　　招讨大将军朱成功起兵海上。传三世，至克塽降（详「闽海遗兵」）；部众犹多入海者。

　　儒士洪有桢、杨涞起兵漳浦。有桢工书，名溢海外，贾舶争市之。忽以侠士数百起嘉禾里，据漳浦，尽杀文武诸降人；监国嘉之，即以为令。未几，城陷被执；瞑目大骂不绝，磔之。悬首高竿，数日不变。一卒投之水中，夜叫号，若有击之者；乃罗拜而瘗之。

　　涞亦以起兵，不屈死。

　　在籍御史沈佺期、光禄寺卿林桥升、户部主事郭符甲、推官诸葛斌起兵泉州。符甲家居，与佺期等誓众起兵，亲身督战；遍体皆创，斗犹不止。或断其首，乃仆：暴尸七日，面如生。乡人义而葬之。佺期后没于台湾。

　　桥升及佺期、符甲共会监国围漳州，斌约杨义为内应。某夕，守者移义于他门，斌不知而往，一军尽没。斌、义皆死。

　　郭必昌子显，亦谋内应。事泄，一门十三人皆死。

　　义士林忠起兵于南安。居于双溪，与陈奇、陈已相应。马得功攻双溪，奇、已以郑师来援，两人皆死。忠走入海，往来闽、浙者八年有奇。及郑师再入，忠更破德化、大田守之。宜永贵等来攻，不克；久之，乃没。

　　佥都御史田辟起兵入卫；锦衣王之臣奉隆武帝命阅其军，诬以冒饷，逮下狱。然兵皆实籍，饷亦己资，官未之给也。已而遇赦，拥众楚、粤山谷间，崎岖不屈。久之乃败，抗节死（辟起兵、殉难非一地，而始于闽，故系之）。

　　闻之闽中义旅，数抵江、浙，其期更远；诸人而外，匿山林、走海岛至于屡岁者，殆不胜计数。然无纪着，皆湮逸。惟周之夔亦起兵，人以其党阮大铖，薄之。

　　职方主事周师文起兵兴国山中。金声桓复为明，师文应之；刘季矿表授今职。复入耒阳，军中身先士卒。何腾蛟不之喜，乃之酃县遇盖遇时，使复吉安。遇时欲降，师文涕泣，以大义止之。遇时怒，竟被杀。

　　举人郭金召起兵湖潭。金召貌奇伟，议论风生。流贼陷湖南，请于何腾蛟，练乡兵以守。已知不可为，绝口时事。腾蛟两荐之，卒不起。临终题其碣，曰「遗民郭金召墓」。

　　监军御史余鲲、主事李春甲起兵复宝庆，值何腾蛟下长沙，遂依之。腾蛟死，鲲、春甲重茧入桂林。桂林破，走入山野，不食死。

　　诸生邱式■〈耒予〉起兵黔阳。式■〈耒予〉倡团练，御贼徐步。诣行在上疏，授待诏；招抚诸镇将，会李若符军。被执过沅州，褒衣大带，见徐勇不屈；勇致之武昌，不杀。式■〈耒予〉誓死，为文自祭；云以汨罗之水、首阳之薇，致祭于邱君之神。遂被杀。及北京赦使至，已无及矣。黔阳破，若符亦死。

　　贵溪王常彪起兵永宁。贵溪，荣藩裔也；荣王死，王与总兵项登华拥其余众，招兵苗中。出攻沅州，降将线瑨击之，败绩；线国安复来攻，王固守。未几城破，王及登华、吴尚应皆战死；苗兵死者万人。

　　荣王由桢起兵辰州。俄，败死；贵溪王统其众。

　　有遂平王者，亦起兵死（以时日、居地不能确，附之）。

　　义士谢照、龙尚可起兵耒阳。屡与孔有德兵角，卒败没。

　　监纪推官闻大成起兵酃县。大成甫起兵，遽为兵执；在狱慷慨悲歌。临刑，神色不动，观者雪涕；大成曰：『无劳诸公痛我，我亦痛诸公之生也』！

　　文渊阁大学士总督五省义师唐诚起兵永州。诚受父绍尧遗命，及兄谊毁家起兵，助瞿式耜守桂林，擢今职；与腾蛟相犄角。湘潭破，谊奉母居龙虎关，诚入肇庆。马蛟麟执其母入粤，诚号泣上印绶，自囚赎母；蛟麟礼而释之。或以其名入簿牍，作诗曰：『无如世相拂，此谊不忍绝』！入秦人山以终。其弟访，官庶吉士，知制诰；亦奉命入楚，联络诸镇。知不可为，痛哭为僧，称「食苦和尚」。

　　崇阳王起兵苗中。入苗地，散金帛、敕印号召；土司、苗民翕然奉之。出攻黎平，陈友龙击之，王被执，死；连营皆溃。

　　兴化土司某，独拥奉国将军晖奎入其寨，以兵千人誓守。友龙复攻之，王及土司皆死。

　　湖南当黔、桂之冲，兵贼所萃。戊子之间，义师大起，湘州人士多预其谋；事后被逮者，三百有奇。湘阴陈之宣等其著者，其它率不可考。宝庆、武冈、辰、永、沅、靖之墟又邻苗寨，汉民、苗族愤起义者亦十百计。一屠于郝永忠，再破于屯齐及诸战守死者。文献无征，益不能详矣。

　　大学士陈子壮、举人杜璜、邑绅李星一起兵广州。子壮闻苏观生更立绍武，止之不可，退居九江村；永历帝以为东阁大学士兼兵部尚书，总督福建、江西、湖广军务。未行，而广州陷。久之起兵，多番鬼、蛋户民，称善战。陈邦彦使来结，故知州梁若衡、指挥杨可观、杨景晔亦招花山盗三千人约内应，期以七夕宵入广州。子壮喜，先二日发。可观闻之，曰：『死矣！可奈何。谋必泄』。语未毕，被执，使举其同人；怒曰：『今日斫头终，不图缓死杀天下英雄』。佟养甲杀之。子壮走五羊驿，邦彦后至，曰：『公无再误。今成栋必至，我伏苇中，公以青白旗为识，以大舰阵于西；合击之，必大克』。成栋还至禺珠州，伏起，烧其舟；成栋惊却西，邦彦逐之。昏黑，子壮兵望帆樯若栉，谓皆成栋军，阵动；子壮令未遍，后军已走。成栋乘胜击之，子壮大溃，走九江；其子上庸战死。值御史麦而炫来迎，子壮从之。成栋使降盗郑昌为导，破高明，执子壮送广州；养甲曰：『不极刑，无以栗众』。召降臣何吾驺、王士俊、李觉斯、黄应华数十人，列坐观杀子壮。衣以赭衣，舁历四门，子壮不可；刃之数十，大呼高皇帝、烈皇帝不绝口。养甲以木丸塞之，坐而磔诸台讫，举酒属吾驺等曰：『畏乎』？皆曰：『畏；不敢异』。复析子壮骸，投之四野。子壮母朱氏，自缢死。及养甲降，永历帝赠子壮太师、番禺侯，谥「文忠」；即以养甲为祭谕使，养甲愧欲死。养甲后为李元允所杀；将死，恍惚见子壮射之云。仲子士图被获，家童伯卿请磔己赎主孤，乃免；后以中书统旧部居于山，久之乃烬。

　　星一、璜攻肇庆，败死。

　　巡抚张家玉、举人韩如璜、大姓陈文豹、林洊、朱四维、指挥谭某起兵东莞。家玉以侍读监郑彩军；彩遁，家玉入新城，与知州李翱力战。隆武帝大怒曰：『统将入关，令文臣陷阵，何以自解』？玉乞骸，曰：『得从七旬王父母、五旬父母，死不恨』。优诏答之。寻以右佥都御史，巡抚广信；乃募军潮、惠间，说山贼数万，皆下之。将赴赣州，而汀州陷。值到窖（东莞治州）何不凡、黄子元使迎，家玉遂居之。林如玉兵亦起，家玉与共攻东莞，克之；籍降臣李觉斯家以犒士。甫三日，成栋兵至；如璜战死，到窖亦破。家玉祖母陈氏、母黎氏、妹石宝入水死；妻刘氏被执，断体死。家玉彷徨无所止，而文豹以西乡兵来迎。文豹者，大豪也；与故南海指挥安宏猷、训导张治、举人张恂、尹斌皆起兵入东莞，杀典史张元鼎，遣使迎家玉，期与合。乘胜复新安，屯于赤冈；屡及成栋军战，杀伤相当。及成栋兵大至，文豹及宏猷皆战死，治、恂自缢死。文豹死，灵爽殊异。未几，争庙之。其后厘祀典，文豹庙独存；比于江阴之阎、陈，闽之朱成功诸人矣。家玉走铁冈，觉斯子因覆其族，墟落皆尽；家玉恸哭过之。缘途召集，得姚金之、陈壳子三千人取龙门诸邑而却走（详前）。家玉有奇气，少好剑术；多结豪杰士。北都陷，被执，不杀；乃伪为文谀贼，乘间南走。至留都，马士英恶其出周凤翔门，罗织之，削籍；居浙江，与苏观生同扈隆武帝入闽，擢官。以郑芝龙不可恃，请出关效死；遂令入江西，解抚州围，战守于新城，称能军。故蹶而复起，所至奉之。至是，更募万余军，为龙、虎、犀、象四名。攻增城，破之。成栋使闫可义、杜永和以马步来攻，家玉三分其军，倚溪崖以自固。大战十日，力竭被困，诸将溃围出；家玉叹曰：『矢尽炮竭，欲战无具；将伤卒尽，欲战无人。乌用徘徊岛屿，以颈血溅敌人哉』？遍拜诸将，投野塘死。兵戮其尸，送首于养甲；值诸降臣观杀陈子壮，李觉斯恨家玉，离坐请视，曰：『无为所欺』！养甲曰：『此貌清正，固是义士；必家玉也』。卒年三十三。永历帝悲悼，赠少保大学士，封增城侯；父兆龙固在，即以爵之。从弟有光、有恒及邓栋材、韩如璜、杨如远十余人皆从死。
　　洊为家玉师，与同谋起兵；临刑，为诗曰：『独怜一片忠精骨，不死沙场死法场』！

　　四维，诸生；谭官指挥，逸其名。陈子壮围广州，四维、谭自上游起兵应之，断飞来寺山口，攻下三水；子壮奏授主事，谭亦进秩。子壮死，四维守清远；城陷而死。

