<!-- { "loadSidebar": true } -->
　　礼部侍郎陈函辉，徒步从监国失道，重茧山中。八月，始至于台州，监国已入海；哭入云峰山，作绝命词，自制祭文、埋骨记。遗其友曰：『季札之剑、孝标之书，皆诸先生事。令念忠义，存我遗孤、藏我遗文！所谓「埋血三年、化碧地下」者，必有以报也』。遂缢而死。

　　太仆寺卿陈潜夫及妻孟氏、妾孟氏，联臂于河死。

　　在籍通政司左参议吴从鲁，野服入山，置棺焉；曰：『有迹我者，即合之』。俄被疾，栉沐入棺死。

　　御史何洪仁，为僧于桃源。

　　吏科给事中庄元宸，痛哭发病死。

　　詹事邵之詹，悲愤疽发死。

　　致仕太常卿李山，绝粒死。

　　主事叶汝■〈艹恒〉，谓其妻曰：『我则必死，子将如何』？曰：『偕之』。遂同溺死。

　　主事谢震龙被执，曰：『汝非两榜人也』？曰：『正惟非两榜，天子使我压汝曹耳』。惨刑而死。

　　故山西佥事郑之尹，入水死。

　　诸生沈齐贤、于大昭、于大曦、仆文周、杨守程、翁德宏、张杉，先后死。义士王明诰、王介休，亦死。

　　都督同知张国纪，力请诛马士英，不果；江上溃，不食死。

　　七十五，沈姓也。驻于榆青岭，杀降将一人。兵合攻之，挥狼筅力斗，当之辄靡；大惊曰：『好蛮子！更得十数人，江东非可有矣』。战渴，赴涧饮；堕水死。张锯匠，以大斧翼七十五，力竭而死。

　　锺皂隶，持黄斌卿檄谕诸寨，被执不屈；曰：『轻则杀，重则剐，法不当杖也』。遂磔而死。舆人某，亦抗节死。

　　诸生赵景麟，鄞县人；寓居绍兴。闻江上溃，整巾服，怀所作文拜文庙，自沉于泮池。

　　诸生赵天生，亦鄞县人；有节概。江上兵溃，题其几曰：『书生不律难驱敌，何处秦庭可借兵？祗有东津桥下水，西流直接汨罗清』。走城东，跃入水；渔者拯之，舁归，不语不食。家人共为计，匿之太白山中。天生亦病，使食不可；乃伪曰『侍郎李长祥入绍兴』、或曰『黄斌卿自舟山至』、或曰『张名振大捷于石浦』、或曰『宁波义旅且入慈溪』：凡若此者，即喜进食。阅半年，说渐穷，天生病亦少愈。间出山中，询樵者；以明亡告，且示以发则既剃矣。天生大痛而踣，遂绝粒死。

　　布衣赵槤，亦鄞人；闻变咄咄。闻剃发，闭户酌而饮，摩其顶曰：『彼曲局者，乌可使兵我』！炙炭床下，复纵酒，披重裘卧。时方酷暑，俄顷煠死。

　　诸生娄文明，象山人。舟山被陷，痛哭不已。俄具衣冠，别亲友；走之海滨，端坐沙上，潮至而死。越数日尸复至，颜色如生。

　　杨某，字圆石；以不薙发，被执入狱。与李文缵分赋「雁」字诗，一月成轴。卒以瘐死。

　　陈从之，监熊汝霖军。事败，入宁波万山中，冠服皆明制。邵以贯、黄宗会遇之，曰：『宗会自甲申三月，无日不泪也』。宗会俄卒；以贯为僧，其妾亦为尼。

　　定海千户陈应鲲，闻京师陷，自缢而死。

　　大学士张肯堂，奉命守舟山。先一日，尚书吴锺峦亦至，相与为绝命词。城破，肯堂蟒玉南向，命家众曰：『无为人辱』！视妾方、周、姜、毕及冢子妻沈氏、女孙茂漪先后死，婢妇从者又十九人；乃呼其孙茂滋曰：『汝可不死』。甫引绝，人告苏仪部缢于庑；呼酒酬之曰：『君少待』！引缳而卒。仪部者，其门人苏兆人也。肯堂指其雪交亭为止水，兆人对曰：『公死，某必不生』。至是，果死。肯堂中军林志灿、林桂将以茂滋出，遇兵于门；灿、桂及守备吴士俊、仆张俊、顾欢皆格斗死。茂滋走脱。部将茹应元亦受肯堂命护其孙，乃先为僧于普陀；明日入城，请于陈锦，葬肯堂。为庵于墓，终其身。

　　同时死者，尚书吴锺峦，慷慨谓人曰：『高忠宪、李仲逵、马君常死国难，吾皆吊以诗；门生钱希声、吾子福之，其死也，亦以诗哭之。今老矣！不即死，一旦被疾，何以见先帝』？入舟山，别肯堂曰：『前途待公』。乃之文庙，奉先师栗主，自焚死。兵部侍郎李向中，问人『几日不食死』？曰：『七日』。曰：『何缓也！我死，宜投我于海以志恨』。陈锦招之，不往；捕之，衰绖而至。门何故？曰：『招谕，降；捕，就死耳』。翔武就戮。长子善毓殉之。吏部侍郎朱永佑，病不能起；执使去发，曰：『苟可薙，何待于今日』！斫其胁死。仆负其尸出，血淋漉；哭曰：『公好洁，今无知耶』？血即止。通政司郑遵俭，遵谦之弟也；合门死。监军御史梁隆吉，亦合门死。吏部主事林瑛、其妻陈氏，分梁缢死。李开国、杨鼎臣皆尽其室入井死，二人亦死。户部主事江用楫、礼部主事董元、张家璧、兵部郎中朱养时、主事朱万年、顾珍、李开国、工部主事顾宗尧、营缮所正戴仲明、中书顾芬、陈所学、江中泛、翁健、顾行、御史董广生，皆死。太医院副使章有期，率群医自焚死。副使马世昌，尽室死。参谋顾明楫，自刎死。陈聚奎亦死。推官钱肃典，肃乐弟也；被执死。其兄肃遴，亡命昆山，怏怏不得志；一夕呕血，大呼不绝死，年三十。妻鲍氏，去为尼。武臣临淮王裔李锡祚，奋力救阮进，战死。李锡贡巷战马蹶，被执至宁波死。荡胡伯阮进，力战伤面，入水死（或言入水被执，使招城降，矢死不可；遂被杀）。左都督张名扬、锦衣指挥王朝相，护监国妃入井而后死。安洋将军刘世勋、锦衣卫李向荣，皆死。总兵焦文玉，巷战力竭死。妻张氏葬之毕，自刎死。总兵马泰、副将毕登云、杜芳、夏霖、解荣、朱超光、沈云、曹维周、韩绍琦、夏时霖、张圣治、薛三冑、任则治、薛自龄、皆以民兵巷战死。杨复葵，为其部劫降，自投于水死。其家三十余人，皆死。诸生张名甲，名振兄也；奉其栗主自焚死。顾楫，名振之幕客；入太庙，题诗壁上死。名振母范氏、妻马氏、妾某氏及其幼弟名扬妻某氏、顾楫妻某氏凡数十人，皆死。寄寓诸生林瑛，福建人；及妻皆死。朱锡龄，上海人；被执死。内官刘潮等，并死。陈世瑞母，婺也。编纴其衣，曰：『吾寡数十年，不可使人见吾体』。城破，入井死。瑞芝（？）自入外，亦缢死。马呈图、马贡图，名振之妻之犹子也；亦死。舟山之烈，埒于嘉定、江阴。鲁世子，为义士申毅护之去，不知所终。

　　是月，大学士沈荃宸舣舟日南山；久乃知其以溺死（或曰张名振使覆之，非也）。

　　及舟山再陷，英毅伯阮骏、总制陈六御、总兵张宏德力战，各自刎死。诚意伯刘永锡，赴水死；即所谓郁离公子也。总兵张晋爵，力竭自刎死。太常寺卿陈九征、副使俞师范，并被执不屈死。

　　御史沈履祥，督饷台州；兵至，走山中，不降死。得其元于桑间，纨而葬之。

　　总兵赵牧，负绝力；从永佑于闽。郑芝龙降，永佑说牧曰：『足下往见，称欲降彼，必相近；因击杀之，成名千古」。牧欣然去，屡谒不得通。还与参谋林舞钥守海口，履战皆胜。卒以众寡不敌，与舞钥皆战死。

　　临淮王裔李东升，南都陷，入台州，为僧于山中。闻监国入海，赋诗痛哭，发狂而死。

　　盘山关守将卢若骥固守，屡攻不下；降将某为导，乃陷。副将周茂先战死，若骥走入于舟山。

　　严州守将张季熊，鹏翼之弟也。战败入村中，追者索之；突而出，大吼以前，曰：『大丈夫肯避敌耶』！手刃数十人。援绝，跃升屋，飞瓦四击；已拔靴刀自刺死。尸立，三日不仆；人称「张氏三忠」（「三忠」见下）。

　　忻城伯顾勋，亦合门死。

　　都督蒋若来，当金华陷，巷战经日，力竭自刎；妻子皆死。

　　训导潘大成父子，死。

　　武进郑邠馆于朱大典所，亦死（大典死见前）。

　　家居同知叶向荣，投村崖死。

　　总兵官张鹏翼守衢州，博托屡次之不能下。副将秦应科叛内应，鹏翼及弟鹏飞力战，被执不屈，皆死。

　　御史王景亮，自缢死。

　　知府伍好古，缢死。

　　推官郑岩光，缢死。

　　总兵吴伯凯、总兵项斯鸣、都督徐洪■〈王彦〉，亦死。

　　江山知县方召，闻金华屠，曰：『吾义不可生；然不可以一人累城众』。趣民皆去，封其印绶，冠带入井死。

　　侍郎杨文骢与刘孔昭受命援衢州；未至，遇博托兵，孔昭遁去，文骢及监纪主事孙临并被获。临刑，大言不屈死。文骢及妾葛，亦死（文骢交马、阮，其被获，以盛辎重不得脱。以能死，附之）。

　　太仆寺少卿王瑞柟，当温州没，走入山中。明年生日，祠家庙燕亲故，入室缢死。

　　永嘉诸生邹之琦，甫至即死。

　　瑞安诸生邹钦尧，闻难，沉永宁江死。

　　乐清诸生叶向高，披发振铎，狂语市中；所诵惟「洪武圣训」。上丁释菜，倚柱詈降吏；鞭至流血，卒不去，亦无他词，惟呼「太祖」而已。下狱吟咏自若；有『未尝蒲酒心先醉，不浴兰汤骨亦香』之句。卒饮药死。

　　浦江诸生张君正，自缢于明伦堂。

　　其后朱成功将刘猷征饷台州，攻者追之，及温境，舟胶不能行，力战而死，一军歼焉。

　　新建诸生殷国桢，走福京，乞敕印联络义士。遂说王得仁反正，与胡澹、陈大生、黎士广、林亮四出联络。谭泰围南昌，国桢走宁州乞师；声桓将邓东阳已叛，为所执。送之谭泰，不屈而死。

　　及南昌陷，大学士姜曰广赋绝命祠六章，投偰家园池死。从之死者，二十余人。

　　参将傅鼎干，值安仁陷，死。

　　余干知县杨时秀，抗节死。

　　副将黄英、都司敖高、参将晏性，皆死于常山。

　　弋阳王府镇国中尉朱统鎙中特用榜，以难死（时日，行状不能详）。

　　巡抚周定礽既死于广信，员外郎戴伍隽亦死之。同知胡甲桂被执，幽于别室，谕降不从；自缢而死。监纪推官李士奇、推官王尔干，皆死。贵溪举人毕士贞，同守广信；将入水死，家人拯之，至五里桥，望拜祖墓，触其柱死。至余总兵姜其衢、参将谢良材、王之枢、游击胡佩、胡梅辉、都司黄国治、刘芳伯、守备陈寿、陈杰，皆死（死事日期及服官之地皆待考，类附之）。

　　举人杨镇湘，乡人也；及其子文淑并以诗名。寓居广信之间，为金声桓所逼，父子皆死。

　　南康通判吴锡玉，追贼深入，踰二十里，距河而阵。锡玉射其渠，中之；拔之而嗅曰：『未傅毒也』。反攻锡玉。锡玉怒，单骑突斗，鞭数贼死；乃被害，其死尤烈。

　　宋本忠，南康典史也。殉难时日不可考，附之。

