<!-- { "loadSidebar": true } -->
　　秋八月，孔有德、耿仲明及降将沈志祥、金砺以兵入湖南；黄朝宣御之燕子窝，大败之。而军乱甚，纵掠永兴、萍乡间，至于褫人之革；淫杀焚掳，无异诸贼。士卒为乡民忿杀者，更募足之；湖南、江西重被祸。 

　　冬十月，何腾蛟、堵允锡各以疏至肇庆劝进。永历帝封刘承允为侯，使镇宝庆。 

　　顺治四年（永历元年）春正月，孙守法退守石子城。 

　　孔有德出岳州，章纩战不利；何腾蛟使王允成及诸军援之，皆不至。覃遇春走长沙，章纩守湘阴。 

　　二月，孙守法退守石鳌谷（详「义旅」）。 

　　章纩谒何腾蛟议战事，将以舟师返。胡一青兵至，纩抚之；使王进才、覃遇春、姚有性、熊兆佐共奉督师守长沙。进才、有性兵复哄，腾蛟出询之，伤于炮，仆；纩驰出，使一青救腾蛟，免。遇春等皆四溃。有德闻之喜，骤以兵攻湘阴；胡一青奉章纩入衡州。有德攻长沙，腾蛟创甚，誓死守；王进才部掖之，骑而走。长沙知县王宸开门降，湖南省治遂没。腾蛟至衡山，创甫愈，使章纩征诸军；王允成已弃常德走，黄朝宣走衡州，马进忠、王有才遁五溪山中，湖南镇将一时奔溃。张光璧自茶陵使满其兴以千兵卫腾蛟；有德至，其兴战死，腾蛟单骑走衡州。 

　　三月，孙守法复宁州，屯于乔麦（详「义旅」）。 

　　孔有德至浏阳，尚可喜攻燕子窝，黄朝宣以陈士明等降。可喜略诸县，会有德于湘潭。 

　　夏四月，孙守法败没于兴安。武大定亦自紫阳走，贺珍入郧阳、襄阳；寻败于竹溪（详「义旅」）。 

　　孔有德陷衡山。衡州固卢鼎分地；张光璧突掠之，鼎走永州，光璧踞衡州。有德踵至，光璧挟腾蛟、章纩走，且先遁；腾蛟使纩招溃军留四日，走祁阳，衡州遂没。有德取黄朝宣父子，车裂之；恶其荼毒江西、湖南也。张光璧自祁阳复挟腾蛟走。 

　　腾蛟脱身走永州。章纩追至，责之曰：『长沙不溃，犹可以守；今瓦裂矣，何以慰三年中输将之百姓乎』！腾蛟谢之。檄王凤升守永州，约堵允锡谋恢复。时永历帝遣使劳腾蛟，征其兵入卫；腾蛟以军事急，辞不行。值孔有德兵逼，西走永定。卢鼎守永州，其部武士强、白良劫以降；不果，遂合郝永忠大掠去，鼎仅以身免。良、士强走降于孔有德，促使进兵；有德使掠祁阳陷之，径趋郴州。腾蛟走白牙市。 

　　章纩在东安，以积雨涨，使张朝复祁阳；朝不应，将斩之，乃克祁阳。纩复招土寇降，使守雄飞关及永州；自军石溪，降将谢君锡扼之，腾蛟击之，获君锡，乃济。明日，严起恒至；又明日，吴晋至；言郴州、桂阳皆没，马进忠遁沅州、王允成走辰州、郝永忠匿道州，有德尽陷安化、新化诸处。 

　　是月，王光泰在湖北，复为明。光泰，光恩之弟也；光恩降，以原官驻郧阳，降臣李之纲虐之，光恩死。光泰以其军入襄阳，遥奉永历帝号，自称镇武伯；杀降臣甘文奎、刘开文及降将杨文富数十人。还取郧阳，杀降臣董有声及保康、竹山、郧阳知县官，尽取其地。使结贺珍、武大定于陕西。降将孙定远来攻，光泰阵斩之。 

　　何腾蛟在湖南，承永历帝使朝桂林，以余军付章纩图湖南。 

　　五月，孔有德军屯衡州，章纩使王凤升图之。 

　　张光璧径至武冈州，与刘承允争劫驾；不胜，大掠新宁。承允请敕解之，光璧定沅州。 

　　总兵杨国栋以舟师入洞庭，攻长沙；耿仲明还击之，国栋败走。有德陷龙阳，进陷常德，放兵四出；堵允锡匿永定卫，张光璧遁宝庆，马进忠走五溪，李锦入施、巫（详「遗乱」）：率望风遁，空其城以待，有德徐入之。惟周金汤诇永州无备，夜噪而入，遂复之。 

　　六月，何腾蛟请檄马进忠、张光璧、王有才、牛万才、袁宗第、高必正兵五十万攻衡州；扼于刘承允，惟隶以赵印选、胡一青兵。一青因说腾蛟曰：『长沙之失，非战之罪，直开门揖盗耳。诸将望公如云霓，迟则解体』。腾蛟然之，即日行；赐之银币，命廷臣郊饯。承允伏甲攻之，一青、印选尽杀其军；永历帝不问。会张光璧入朝，劾承允；承允惧，请使腾蛟屯衡州。堵允锡亦劾承允劫杀状，高必正复至，承允益惧；思以允锡制之，请加允锡大学士，赐剑，总督江楚军务，屯长沙。其地并没，承允以空名扼之。流寇王明俊以众降，封为侯伯有差。 

　　秋七月，章纩以兵徇永明；愤诸将横虐，闻警先逃，郁郁成疾卒。何腾蛟亦至，哭而葬之石溪；自军于白牙市。 

　　郝永忠自桂阳走，遇尚可喜军自长宁至，大掠走道州，张学孔被执。 

　　八月，孔有德、尚可喜、耿仲明复以兵陷宝庆，遂入祁阳，杀宗室王兆鼎、世子干生、总兵李茂功、黄晋兴数十人；进逼武冈。刘承允屯紫阳江，使陈友龙军石羊渡；友龙扼水阵，有德三攻之，皆败绩。承允忽至，颦蹴久之；友龙侦其壁，则举军降矣。友龙恸哭从之。承允蟒玉乘舆出，有德使去发而后见，从之；且约为平行礼，有德许之。承允遂以武冈降，且请急追永历帝。有德疑不厅，承允自以兵追之；及靖州之王家堡，谢复荣力拒之，乃走（互详「永历奔亡」）。他日有德宴诸将曰：『使皆如陈将军者（谓友龙），吾安得至此』！承允不能对。 

　　湖南、北文武闻武冈州陷，又不得永历帝耗，督师堵允锡、巡按熊麟将立荣王于辰州；腾书故大学士熊开元，不可，乃止（互详「永历奔亡」）。刘体纯等掠郧阳。 

　　冬十月，孟乔芳陷兴安之白土关。王光泰击降将王平于内乡、房县，皆败绩；平陷郧阳。墨特根亦攻甄川锺于房县、方国成于合口，光泰走入川（详「义旅」）。 

　　耿仲明以兵攻永州，何腾蛟、胡一青守之，背城力战。一青忽言内外援绝，徒死空城无益；挟腾蛟走全州。王进才巳先走，尚可喜追之，陷桂阳。鳌拜入沅州，张光璧遁，傅上瑞出降，岷王埏垓二十余人皆被执死。上瑞说腾蛟立十三家营，卒乱湖南，性又反复；至是降，居刘承允军中，屯于武昌。有德使降将线国安及陈友龙攻靖州，陷之；杀姚有性，何腾蛟奔广西。堵允锡、马进忠等走永顺、保靖土司境，寻入贵州，乞师于皮熊。王祥复入施州，胡一青、赵印选遁广西。于是武冈、宝庆、常德、沅、靖、郴、桂阳县郡皆没，总兵周思仲等降。腾蛟闻之，使周金汤、熊兆佐屯东安路、王凤升屯永州路以备之。耿仲明复自永州陷辰州，西。 

　　十二月，何腾蛟自永福传檄诸将，大举攻湖南；遂出师攻取诸路（详「两广之乱」及「遗乱」）。堵允锡自走永顺，愤不得恢复；至是，刺血书二祖、列宗神位，恸哭欲自杀，众皆哭。张光璧、牛万才奋兵出，再攻辰州，克之；王进才亦至。允锡以忠贞营赴长沙，线国安拒之。允锡及其犹子正明亲甲督师，血战三日，国安大败遁；遂取衡州，自益阳东。 

　　顺治五年（永历二年）春正月，张光璧及贵溪王攻沅州，败绩；永宁、黎平间义兵亦没（详「义旅」）。 

　　二月，孔有德再以兵陷永宁及辰州。 

　　夏四月，永历闰三月。 

　　五月，张光璧复靖州及沅州，戴国士复降。其人即陷陈泰来者，昵于光璧；请以为湖南巡抚，永历帝亦从之。 

　　贺珍战败于竹山及黄泥港，又败于石梁，遂自湖北走入川（详「义旅」）。 

　　陈友龙诱降将某于辰州，杀之；尽歼其众，复为明。遂自靖州复黔阳镇筸，东攻武冈，拔之；斩诸叛者，以祭傅作霖。进围宝庆，孔有德兵来援；友龙大破之。 

　　腾蛟檄曹志建等攻永州。线国安攻辰州，亦不克。 

　　六月，堵允锡复常德、宜昌、桃源、澧州、临武、蓝山、道州诸郡，兵势大振；忠贞营亦入荆门、宜城，告捷。允锡闻有请议和者，上疏宜绝口不一言；时论壮之。 

　　俄，金砺军至湖南，别以舟师浮洞庭入沅江，马进忠御之麻河；侦其状，使皆断长矛为短戈，巨斧继之。刘子良先，马维兴、杨进喜继，猝压其垒，奋矛呼刺，万斧继之，人皆靡。自以骑兵张两翼，纵斩降臣黄廷伯、宗尚勇、马汝弼、高捷及士卒七千有奇。比舟师至，进忠空其城，使杨国栋伏苇中待之；兵至伏起，大骇悉降，逸出者又尽获之。知马蛟麟所在，与郑古爱往降之。 

　　刘承允在武昌，以陈友龙复降，守者疑之；使屯山上夜攻之，一军为靡，傅上瑞亦死。 

　　八月，兵部右侍郎刘季矿复酃县；旋没（详「殉节」）。 

　　李成栋出南安，闻降将田起凤在郴州，迂道乐昌、宜章以招之；起凤复降。两军在途骚扰无状，居民结寨自保。成栋戏起凤曷攻之？守者炮发，成栋怒，屠之去。 

　　九月，何腾蛟亲督师攻永州，降将余世忠出战，胡一青击败之。孔有德兵来援，一青伏兵文明铺，夜分兵至，伏起攻之，大败而去。世忠及降臣李绍祖死守，自夏历秋，大小三十六战；城中食绝，咽草啖人，弃所割妇女之私十五石，犹不肯下。 

　　冬十二月朔，何腾蛟拔永州。时城中人尽，满洲军知不守，杀在籍降官刘兴美等，突围走。杨国栋追至冷水滩，斩世忠；执绍祖及林国栋械至桂林，瞿式耜数绍祖罪而斩之。腾蛟攻衡州，守者遁去，遂复衡州、东安、永明、江华、道州、宁远。监军御史余起鹍、职方主事李春甲复宝庆（详「义旅」）。于是永宁、茶陵、酃县、安仁、新宁、耒阳皆克，宝庆、衡州捷书且同日至。腾蛟驰檄长沙，聚苗、汉兵食以进。 

　　马进忠以兵复常德，大集刍秣于城；李赤心自湖北至，羡其完富，欲据之。堵允锡强进忠使让之，且托与盟；进忠忿，终歃无一言。甫还，即促士民走，纵火烧城，不遗一甓（详「遗乱」）。以胡一青屯衡州，乃西走武冈，杀掠五百里；王进才亦弃宝庆走。赤心至常德，城空无所得，亦弃之。诸屯将闻其至，皆弃地走，湖南为空（详「遗乱」）。允锡使毛寿登、杨国栋守常德，自以兵东。 

