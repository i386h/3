<!-- { "loadSidebar": true } -->
　　顺治十七年（永历十四年）夏五月，明安达理出浙江，达素、李率泰出福建，共攻朱成功；以其屡出也。明安达理军遇疫，死者过半。达素以大舶出漳州、别舰出同安，许龙、苏利、吴六奇皆来会。成功使陈鹏军高崎、郑泰出金门拒苏利，自督诸军当达素。陈鹏忽变，请自五通入金、厦，己为应；成功不知，方椗海中，按兵以待。漳州舟大，乘风骤至，周瑞、陈尧策战死；陈辉被攻，急烧火药以拒之。攻者踊入，却；辉得免。日加午，成功问曰：『潮平乎』？曰：『平矣』。曰：『平则转，转则风』。下令举椗。风果大作，成功手自搴旗起，麾巨舰横冲之；郑泰亦自浯屿出。军士呼声震天地，波涛吼立，海水皆动。达素大溃，成功纵击之；僵尸蔽海。有满洲精卒数百走圭屿，成功折箭招之降。率泰恃鹏应，挥军直进；鹏戒其部无动。陈蟒骇曰：『事急矣』！挥军进，炮作。陈璋以为鹏战也，亦鼓噪出。率泰兵不支，退入于淖；蟒、璋共攻之。鹏知失计，亦伪出，擒哈唎土星及诸校，两路皆大捷。成功磔鹏，以蟒代。吴六奇后二日至，闻败遂还；达素走福州。自是，无或议金、厦者。 

　　率泰又先贿成功之厨者，使毒之及诸将。其徒王四将置毒而身栗，止则否；如是者数。告其父耀；大惊曰：『事主而害之，不忠；诺而背之，不信。然可负信，不可以不忠』。首之成功，杀厨而赦四父子。率泰曰：『天也』。 

　　成功寻攻广东，兵以刀牌相继进，一人鸣鼓以号之。鼓震，则疏立；马军至，急绕袭之：是以辄胜。张应元以铁棓击之，乃旋师。 

　　顺治十八年（永历十五年）春正月，朱成功在思明州。崎岖海澨十余年，无所得；又苦金、厦弱，谋他适。有何斌者，以取台湾说进。台湾在海中，横亘千余里。隋以前，无闻；大业初，虎贲中郎将陈棱履澎湖而返。宋为毗舍那国。元设巡检于澎湖，无居台湾者。明初，废巡检。嘉靖中，海贼林道干止其地；寻被逐于琉球。天启中，日本又逐琉球而有之。郑芝龙纳倭妇室于此；寻入降。荷兰以求香山求澎湖于明而不得，乃重啖倭，就台湾求一互市地。旋诱以天主教而有之，筑赤嵌、淡水、鸡笼凡三城及炮台。值闽大旱，芝龙请于熊文灿，以舶徙饥者往垦之；土膏产众，闽民麇至，广立村市。荷兰惟治市舶，不之问。及成功时，荷兰市益利，占城、吕宋舶皆道此为都会，置揆一王守之。斌为之主计；会蚀其息二十万，乃说成功曰：『公虑思明弱，曷不取台湾乎！其地键四省，产饶，又富硝磺、铜铁；得台湾不虑无兵饷，且固君家土也』。因以图进。 

　　成功览之，慨然曰：『此亦海上扶余也』。集众议之，竟日不能决；惟马信、杨朝栋请行。乃使洪旭、王秀奇、黄廷辅其子经守诸岛，己亲行。 

　　二月，至澎湖；下令曰：『视吾鹢首而行』。至鹿耳门，台湾之外障也；沙淤水折，荷兰又沉大舶阻之。乃祝天曰：『成功受先帝命，寸土未得；天果佑之，敢以水请』！潮涨逾十尺，乃使斌按图先，金炮齐作。其酋方持镜窥郑师，曰：『唐船及炮台，必无遗矣』！而成功舟倏东北，群舟挟潮衔尾翔溢，或无当炮。酋骇呼其党英黎三截击之，不及阵，成功已拔赤嵌城。明日，其揆一王阵七鲲身，杨祥以藤牌卒跳荡击之，荷兰大败，走入城；攻之弗克，为竹篱、炮台环七鲲身而围之（鲲身者，海沙也）。 

　　秋七月，降将黄梧诱郭义、蔡禄以铜山降。成功微闻之，急告洪旭檄两人之台湾；义将行，禄言『藩王疑我，汝能无恙乎』？义犹不忍叛；其党万五卓刀誓必走。乃伪为许龙军防四城，并劫张进降，不可；禄、义自八尺门降。黄廷、陈豹追之不及，设守而还。 

　　成功围荷兰城犹未克，土番阿德狗忿杨高虐，杀之；杨祖往讨，败而死。且将应荷兰，黄安诱斩之。 

　　冬十月，郑芝龙伏诛，并其子世恩、世荫、世默，无少长皆死。李率泰复迁方田、排头、香港八十八堡民于内地，禁商舶、渔船毋入海；距海三十里无人迹。春燕来归，巢于舶上，商民大困。 

　　十二月，朱成功攻荷兰城，犹不下。其城皆乱石煅火而成，炮矢不能入；已焚其夹板船，亦不去。然荷兰纔千人，环而居者率闽产；其父老说成功曰：『城无水，仰诸南北山；塞而断之，必困』。从之。且语荷兰曰：『是我先人土，予我城者，器用他物不汝校』。荷兰乃迁去。 

　　成功入台湾，以为东都；字赤嵌为「天兴府」，使郑省英为府尹。立县二：曰天兴、曰万年。亲巡里舍、锡之蔫布，番民尽服。使刘国轩、何斌、吴淑为典兵，水陆训练；大兴屯田，按镇分地，即地垦田。教以牛耕，诛茅竹为塍社，尽以火。兵补正伍三年，而后税之；曰：『居常而耕、临警而出，此即「寓兵于农」也』。诸将大善之。礼闽人陈永华为谋主，掌书记；永华为约汉夷、制文武、宣律令、兴学校、起池馆、修战备。成功曰：『使吾徇诸人说，不得此一块土，何以武为？今沿海万里无君而望哭者不可计，皆以吾故。至今当移残黎辟土养锐，以待天下之清』。乃益辟诸荒土，招惠、潮、漳、泉之民塞之。待宗室遗臣有加礼，台湾称治。惟用法严；马信谏。曰：『立国之初宜若此，后之守者自易耳』。 

　　诸将陈文达、阮禄等四掠温、台、闽、粤间，苏纳海等遂再迁沿海民入内地，尽弃各省岛屿不之守。 

　　康熙元年（是岁永历帝亡，台湾犹称永历十六年）春二月，有谮陈豹于朱成功者，曰：『是通于尚可喜』。成功使周全斌击之。豹军澳门，与吴六奇、许龙、苏利大小数百战，畏之如虎；至是，集其部曰：『是必奸人反间我也』。众曰：『白诸』。曰：『不及』。曰：『拒诸』。曰：『是真叛矣！我从郑氏数十年，惟天可表此。藩王自惫，非我悸也』。帅其众，赴广州降。不数月，两目俱瞽。 

　　夏五月庚辰，招讨大将军延平郡王朱成功卒。成功感寒疾，诸将犹不知。子经在思明谦恭下士，好学善射，共爱之；生子克■〈臧上土下〉，乳婢出也。成功怒，使杀之，且及监刑者。又使周全斌自南澳至，众益恟惧。已闻成功疾，曰：『此乱命也』。与郑泰谋曰：『子不拒父、臣不拒君，礼也；君与王为兄弟行，可以行矣』。伏兵大担，诱全斌而执之。时成功疾已甚，犹强登台，持西洋远镜望金、厦诸岛，眷眷不止。庚辰，登台罢冠带，坐胡床，进酒诵「洪武圣训」；及第三帙，叹曰：『何面目见先帝』！以手掩面卒；年三十九。建威伯马信哭之恸，未几亦卒。台人恟惧，诸将奉其弟袭护国事。 

　　袭之私人蔡云、李应清、曹从龙、张骥说黄昭，使立袭；先餂之曰：『公勋高，世子恐不知』。昭有怨词。骥因言：『台、厦已水火，彼岂忘公乎』？昭请谋之萧拱宸曰：『今子也可以拒父，弟不可以承兄乎』？拱宸许之。袭大喜，割襟于昭，定婚媾；遂奉袭称东都王。黄安阳附之，阴语经速济。经及洪旭谋出周全斌为五军都督，陈永华为咨议参军，冯锡范为侍卫；伪使杨来嘉求降于耿继茂、李率泰，羁其兵；自以军东。次澎湖，使郑斌入台湾布告奔丧，众莫敢抗；惟昭、拱宸曰：『经乱国，致先王饮恨卒。护国承诏命，谁敢逆之』！斌还告，经问进军之路于周全斌；曰：『安平天险，请自潦港、洲仔登。萧、黄猾贼知兵，必自守此。然使谕诸将：「叔侄至亲，萧、黄构煽，其各倒戈，共扶王室」；则可以济』。从之，乘雾而攻。昭已先围经垒，经几不支；周全斌呼曰：『今逼水战，大丈夫可死于水乎』？奋身陷阵，昭众反助之，呼声震地；全斌手射杀昭。俄雾齐，全斌急呼：『世子至，黄昭已死』！黄安自阵出，经免冑示之，诸将皆降。全斌急据昭垒待拱宸，复呼于师曰：『罪惟拱宸，众无与焉』！拱宸军皆散，遂执拱宸及蔡云等斩之。 

　　十一月，郑经入台湾，抱袭而哭曰：『几为奸人所害』。待之如初，众大悦。使颜望忠守安平、黄安镇台湾，督诸军；己还思明。其将杨宣居小埕、万安者多溃，总兵林俊奇六十一人皆入降；尚可喜称获成功之弟赐云。 

　　是月，永历帝讣至台湾。张煌言遗经书：使奉鲁王复监国，勉以三矢；经不从，仍奉永历号，自称招讨大将军、延平郡王。以翁天佑为转运使。立肆市、庙宇、新街、横街，并所建置。其将王世鳌则叛降。有陈文敏者拥众海中十余年，至是亦降。 

　　康熙二年（台湾仍称永历）春正月，经至思明州；以内难平，祭告朱成功，申汛守。 

　　待故辽王朱述桂以下有加礼。 

　　夏，郑泰在金门总兵柄，封建平侯。黄昭之死，经得其交通书，秘之；耿继茂亦招泰降，使杨来嘉与约。经闻，欲讨之，虑受敌；陈永华为谋曰：台湾新定，将亲奠之；金、厦无人，泰为郑长，请总制之。铸印以待泰。泰喜，六月诣思明谢；伏发执之，泰缢而死。其弟鸣骏哭之恸，曰：『乃杀吾兄』！引其军八千走；周全斌追之不及。鸣骏出降，封遵义侯；亦封泰子缵绪为慕恩伯。 

　　时成功新亡，复有袭、泰之役，郑氏将佐多生心。江、浙、闽、广四省复有满、汉户兵部郎中各一人，专司招抚；无问真赝，降四级铨实官，或以武资换文秩，人心浮动。于是郑广及忠勤伯陈辉、庆都伯王秀奇、武卫杨富、虎卫何义、都督阮美、郑殷、陈舜穆自台湾，林顺自镇海，周家政自温州，吴升自某岛及文臣蔡鸣雷百余人、将士军民数万先后降；其别部入梁山者，亦为降将折光秋所败，经势衰乱。圣祖决讨经，使约荷兰相助。 

