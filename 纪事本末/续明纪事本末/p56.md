<!-- { "loadSidebar": true } -->
　　易居湖中久之，吴江人周瑞复起兵屯于四保汇；吴兆胜攻之，大败，死者七、八百；军声大振，遣使迎易。未几而败，易、瑞如嘉善，将谋诸孙璋，猝被执于草桥门，两人皆死。易子复以溃众徇嘉善，被执送杭州，死。孙璋父子亦死。平敌将军张士凤，大学士国维子也；亦坐易事死。

　　诸生朱某起兵南浔。〔某〕，朱国桢之孙也；闻吴易死，更以兵起南浔；有众数千，出没吴淞、泖淀间。后转战白龙桥，被执，不屈死。其友取其尸，楮而封其喉敛之。国桢妻见之，一痛而绝；已昼夜哭，肠断以死。时南都亡六年矣，苏、松义旅皆尽，朱犹仗节焉。

　　义士吴景亶、中书舍人葛麟起兵西山。景亶，吴人；及王期升先麟起，奉通城王盛沥克长兴；麟亦佐吴志葵军，克青浦。志葵被执，余卒共奉麟就期升军。未几，卢象观至，曰：『宜兴不足图也』。乃分路取湖州。期升以派饷苛虐，居人怨敓；导吴兆胜攻之，期升遁去。象观被围急，麟望火光亟往救；或止之，麟曰：『临难不救，如同盟何』？以三舟冲而进。攻兵皆曰：『肥而长者，葛中书也』。聚射之，麟挥其矛，声若风，矢悉入水；乃更以火攻，舟焦，麟自沉死。前锋毛重泰亦死。麟有文武才，累于期升而败，人重惜之。时太湖义师特众，麟及吴易最知名。其它主事杨谟、倪曼倩、监军道朱世昌、安抚使许耕奇、徐道明、同知吴任兰、通判冯时敏、评事冯一鹭及徐孚远、周毓祥、殳茂环、王绍鲲、沈泮、武臣镇南伯金公玉、总兵陈槐、沈茂、汪欲德、王元震、史宏弼、田希成、毛济宇、徐云从、副将旅子昭、徐大定、曹辰、沈君晦、参将李世忠，皆不屈死。

　　主事荆本彻、总兵张士仪、都御史沈廷扬起兵崇明（地在海中）。南都甫没，知县即遁。本彻等即起，称四会营；奉义阳王为主。江南义旅，此为最先。李成栋来攻，本彻拒之；总兵李守库战死，徐君美被擒。成栋围之急，监军道王修臣叛降；城遂破。本彻、廷扬皆入浙，屯于小沙。江上溃，本彻走舟山；黄斌卿忌其军善，射杀之，及其子元相百口俱尽。廷扬受监国鲁王令，典军事。及吴兆胜谋为明，遣使来结；廷扬跃然曰：『此机不可失也』。与张名振、冯京第、徐孚远、张煌言共应之。廷扬部舟百进，将先取崇明；比至，飓风大作，追兵又至，名振等杂火卒去（见「浙海遗兵」）。廷扬转斗四昼夜，抵福山、次鹿苑，风又大作，廷扬舟胶不能去；叹曰：『岂天意耶！然死无名』。呼游骑曰：『吾都御史也』。及南京，洪承畴欲生之；廷扬曰：『经略死松山久矣，安在有其人』？再使周亮工说之，廷扬曰：『毋多言！今日非死，不足以塞责』。遂及犹子元泰、赞画主事沈始元、总兵蔡德、游击蔡耀、戴启、施荣、刘金城、翁彪、朱斌、林树、守备毕定义、陈邦定及其从子申，皆死。廷扬妾张氏奔视含敛，哀动行路；归，即缢死。廷扬亲军六百，斩于苏之娄门；每杀一人，顾曰：『降否』？比至于尽，无一应者；人比诸出横之士。舟山人闻之，哭声如雷；即地祠之。士仪，故史可法部；与贡五常、张鹏翼各屯兵于崇明，与本彻相依辅。后亦败死。

　　翰林屠象美、诸生郑宗彝起兵嘉兴。嘉兴民不去其发，杀降令胡之臣。闻象美谋起兵，奉以为主；故将陈梧总军事。吏部尚书徐石麒曰：『我大臣也，城亡与亡』。驰赴之，然并文臣不知兵。降将某以百骑至，梧使副将朱大定击之三塔寺；兵出其后，义师遂败。水军旋败于麻雀墩，他诸义军不得主名者亦败于油车、又败于石灰桥，象美为乱民所杀。宗彝大呼于市，复得千人，守峡石；众畏派饷，导攻兵破之。梧走平湖。宗彝蹈海死；妻卜氏、妾衣朱、衣紫者皆缢死；弟官锜，力战死。导兵者亦被屠。石麒方出城召募，闻事急，曰：『吾大臣，不可以野死』。缒而上；老仆徐成先，徐锦叱其蔑主。石麒朝服缢；僧爱实藏其尸柜中，旬乃敛，颜色如生。成、锦及祖敏、李升皆殉之。

　　御史冯京第、诸生严启隆、戴重及王元震起兵湖州。京第战败，走依黄斌卿，劝取浙江，不听。以日本强，思说之；至长崎，譬喻再四，不从。乃归，为文志之。寻赴王翊军，以杜岙险，垒之；令严，无或抄掠者，号冯家军，与翊齐名。翊败，京第匿民间。及翊再至，再就之。大兰陷，京第居灌顶；王升叛，执之送宁波。谕降不从，死之。

　　重，和州人，侨寓潘国璸所；启隆蹴起兵，乃相与计，自为一军。及王元震等盟于后林，与钱棣等胥会于象江；富人董心葵饷以数十万金。重将使韩绎祖出长兴、广德，取太平；黄蜚出京口，袭南京；己出后林，与江东义旅合。李成栋攻之，元震以鸟枪兵战，少斩获。俄大风，舟帜皆拔。重恸谓元震曰：『天若此，复何望乎』！将再举，成栋兵已至；三射之，皆不中。元震掉小舟战，重、启隆继之。俄，被矢洞腹，按之而走；启隆亦创，乃皆走。元震被执，至死不举主兵者名；故启隆等得免。重创裂不死，归和州，以僧自免。闻四方义旅破，辄悲惋；遂绝食死。元震卒抗节死。

　　总兵茅瀚起兵于归安。江上溃，义兵掠而食，民呼为「白头兵」。瀚及汪涵以五百人从黄宗羲入宁波山中，图后举；屯于锡杖寺，宗羲戒勿妄动。山中人苦输饟，夜烧其寺；瀚及汪涵皆死，五百人无免者（或曰瀚、涵以纵掠死，或谓侦者实袭之；盖以焚寺为实云）。

　　游击赵毅起兵于平湖。毅起布衣，携数人仗剑从江上军，材武健绝。居恒有百足虫随之，虽远必至；故呼为「赵百足」。既起兵，擢今职。已而出战，飞炮去其首犹不仆；策马纵剑，力斗不止。当者骇愕，为少却；毅单骑逐及数里，马蹶而堕，乃仆地死。

　　有吴伯讷者，里居、官职不能定；江上师起，助军教战于仓头，不知所终。

　　副将姚志卓、参将方元章、士人金有鉴、前临清知州金堡及韩绎祖、徐昌明起兵长兴。志卓、元章共起兵，以钱塘人张起芳为将；攻下余杭，守分水，复昌化，与江东之军遥相应。金堡入闽奏其功，隆武帝封志卓为仁武伯。既而余杭陷，志卓走于潜，元章战死。明年，志卓以兵攻江山，不克；进屯括苍山中。旋出怀玉，其兄志元被执；曰：『卓已降，主军事者我也』。被杀。志卓得脱，依詹兆恒于江西；与破永丰，往来无定。嗣以兵会张煌言于定海，从战于崇明沙，大破诸降军；又从入长江，力攻崇明，临阵被杀。起芬被执至杭州，悬之树间，射杀之；素不知书，忽为句曰：『头能历铁身方显，死不封泥骨亦香』。

　　有鉴饶膂力，率里人许升、沈磊、金艳色、沈士宏奉通城王盛澄起兵，自为总兵。进攻湖州，克之；屯军旬日，得士万人。进攻长兴，不克。吏员王士麟以兵会之，士麟亦起兵者。再攻再败，士麟战死。有鉴战吕山，王使金拱宇、毛蜚卿兵二千往助之，又使总兵贾应龙、杨象观、吴永泰、参将金筠鹿兵皆与合，复大败。至梅溪，闻王弟盛涤被围急，有鉴单骑突援之；身中七矢，遂以健卒数人走宜兴山中，与岑元泰扼寨守。三击，攻兵胜之；已攻长兴，有鉴、元泰俱陷阵死。

　　绎祖聚众千人，亦奉通城王；会戴重于湖中。已而败没。

　　有徐昌明者，初入卢象观军中；象观败，奔四安山中。闻有鉴至，引兵会之；死于长兴之西门。

　　都察院左都御史刘宗周起兵绍兴。京师陷，宗周徒步荷戈诣杭州，以发丧讨贼责巡抚黄鸣骏；曰：『哀诏未至』。宗周勃然曰：『变出非常，公专阃，不泣血枕戈，而以静镇饰退避耶』？明日，复趣之；曰：『必哀诏至，乃可以发丧』。宗周曰：『此时，何从有哀诏』！问师期？曰：『甲杖未备』。宗周曰：『是乌可为』！乃与朱大典、章正宸、熊汝霖召集义旅；将发，而宏光帝以官召之，大典、正宸、汝霖各授官。值马、阮为政，宗周抗疏不纳，遂归。

　　及南都陷，宗周与祁彪佳、熊汝霖再起兵，谋以罗木营守独松，奉潞王为主。潞王决计降，固请不许；宗周乃东。及绍兴破，彪佳死，痛哭之曰：『北都之变，可以死、可以无死；冀中兴也。南都之变，可以无死；帝自弃国，有继起者也。今往矣，老臣不死，将何俟乎！若曰身不在位，不当与土亡乎？此江万里所以死也』。出拜祖墓，跃西洋港；舟人出之。绝粒十三日，不死；其后勺水不入者又十三日，与门人问答如平时。卒以饿死。

　　故知府于颖、诸生祁鸣孙、总兵万良、沈羽箙、副将刘穆、诸生李桐及刘翼明、褚九如起兵山阴。先使徐允升募师金华、夏四敷募舟于海口；值高起潜以部至，留之不可，得其将余应元千余人。再使指挥朱寿宜、朱兆宪出募兵。值王之仁、郑遵谦使来，引军会之，城中驩叫。前副将刘穆兵五百，参将郭维翰、都司金佑、守备许耀祖合兵亦五百，前指挥武经国兵六百，前太仆卿方炜、职方主事来集之兵亦至，诸人皆起兵者。遂徇萧山，执降令陈瀛及招抚使，鸣鼓誓师，大集于都亭。即夕趋固陵，诸生庄敬则以百舟迓；满洲兵在西岸者不及知，颖麾其军进。武生沈振东导之，尽获西舟归；钱塘乃可守。使萧山民团五百人，佐以郎文明、任朝晋、张洪兆军，划江以守。浙中义旅虽盛，非颖首扼江、夺敌舟，绍兴之众无以立；故颖功在诸人上。其后屡与博托、勒克德浑、张存仁兵战，移于渔浦、应乎长兴。而其时以方国安、王之仁为正军，孙嘉绩、熊汝霖、章正宸、郑遵谦、钱肃乐、沈光文为义兵；陈潜夫、黄宗羲诸人别自为军。兵饷交讧，颖力剂之。之仁恶甚，尝剑拟之。寻使屯三江口，连疏告急，不得；乞休者三，亦不许。方国安遁，颖欲扈从而无舟，乃黄冠还京口，卒。

　　诸生祁鸿孙亦起兵于山阴。鸿孙，彪佳之从子也。江东师起，鸿孙屯江上；彪佳子理孙、班孙竭赀饷之，与黄宗羲世忠营相结。事败，鸿孙走死。

　　孙万良、沈羽箙亦山阴籍，起兵与江上之役。万良尤能军，复余杭、攻德清，将自海宁绕道攻杭州，不克；部将徐达龙战死。万良守德清，勒克德浑兵围之，万良告急；监国鲁王方檄兵拒隆武帝，熊汝霖、张鹏翼、孙奭皆请救万良，不听。俄，江上溃，万良、羽箙皆抗节死。

