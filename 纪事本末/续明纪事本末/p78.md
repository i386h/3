<!-- { "loadSidebar": true } -->
　　可望闻文选去，将还贵州；马宝虑事泄，大言：『文选去留不足重』。张胜谄贼曰：『即我一人，可以擒定国；何必去』！可望大悦；且语胜曰：『定国既出，滇都必虚；其与张虎、马宝、武大定以精骑自寻甸袭之』！宝即使人告定国，且曰：『必来日战；不然，不及』！定国惊，夜告诸将：『明日尽出，夹三岔河军』。马维兴等阴相约，阵而不战。定国尽锐突而前，李本高马蹶死。定国惧欲退，文选怒曰：『张胜已袭云南；若我军退，贼以铁骑躏之，为肉糜矣。进死于战，不愈退死马足乎』？部其骑奔维兴。维兴不发矢，开阵逆之；与攻可望后。袁韬从之，合兵四击，可望阵乱。定国麾而进，将士大呼解甲迎晋王。可望骇曰：『皆反矣』！仓猝遁。定国、文秀踵击之，贼大溃。定国曰：『张胜至滇都，王尚礼必应，我将救之』。使文秀、文选、杨武追可望；曰：『必获之』！自反云南，胜已将薄城，王尚礼为内应。沐天波请即召之，及龚彝、张重任；惟尚礼三召乃至，款之朝中。胜至，尚礼军无主，不敢动。胜见金马碧鸡坊告捷旗，大骇；掠而走。定国遇之浑水塘，其众死突，几不支；马宝纵大炮背击之，胜独走，宝及大定降。胜至沾益州，其部吴承爵缚之；骇曰：『汝乃叛我』？承爵言：『汝叛天子，乃责我乎』！并其党赵胜皆伏诛。尚礼自缢死。可望奔普定，马进忠闭不纳，且炮击之；或曰：『此国主』。进忠谬言『可望以十六万人出；今若此，必他贼』。可望急走去。

　　冬十月，可望入贵州；使冯双礼守威清隘，约追者至，鸣三炮。刘文秀至普安，迟疑不敢进；双礼欲没可望赀，遽鸣炮以绐之。可望尽弃其蓄及妇女，独与妻子出贵阳，走偏桥、镇远、平溪、沅州，皆不纳；惟靖州道吴逢圣迎之。逢圣固胥吏，专谄可望，擢今职；共知势去，使其党程万里赴洪承畴降。白文选追至，可望夜走；至沙子岭，杨武复截之，劫夺殆尽，可望仅以逢圣、陈杰、刘天瑞百余人狼狈入长沙。承畴送之北京，济度、张悬锡郊迎之；封义王。就问滇事，遂议举兵。

　　文秀旋师，张虎以残兵遁；文秀获之，诘以上赐簪有何行刺语，虎不能对。执送滇都御门，告庙而磔之；可望诸将皆归命。永历帝大封白文选巩昌王，冯双礼庆阳王，马进忠汉阳王，马宝、贺九仪、马维兴皆公爵；擢钱邦芑秩。

　　十一月，诏恤安隆殉臣及阵亡将士，通赐谥荫。谓『范矿两及定国盟，且曰：「逾盟若何」？定国曰：「可望明则辅之、叛则杀之，无难也」』。时矿已卒，予谥祭之。降诏大赦；惟狄三品、王会、张光翠以助逆，及陈源、郑逢元降秩有差。朱运久等各遁去。马吉翔、张佐辰、扶纲，寻复任。方于宣为提学，以劝进表试士；闻可望败，驰书邦芑嘲之。

　　定国使赍诏及己书结朱成功，期明年会于南都；西约王光兴、李来亨：号令四出，将大举。来亨等不之应。

　　刘文秀在贵阳练兵三万，定国忮之；召之还，文秀郁郁甚。

　　顺治十五年（永历十二年）春二月，洛托、卓布泰、吴三桂三路趋滇都。叛人孙可望请从军，不许；乃多为书招其故部。定国方以可望去无虑，大校将佐及从贼者之功罪，为分兵地；武备颇弛。

　　夏四月，王自奇、关有才复以永昌反。二人当可望败，定国折箭召之降；卒不自安，遂复叛。定国怒，亲讨之；极于边徼，执而杀之。而洛托兵及贵州，定国急还救，已不及。先是，中书舍人高绩、通政司金简次第言：『内患虽除，外忧方棘；伺我者，顿刃以待两虎之毙。而我酣歌漏舟之中、痛饮焚屋之下，岂能旦夕？诸生老于兵，胡泄沓若此』！定国忿，诉必杖两人，诸臣争未决；而贵州、四川、广西三路败书至，乃引咎。

　　是月，刘文秀卒。文秀每屏人语：『晋王拒虎进狼，必败』。疾亟，上疏言：『我朝国事，可以预知。臣精兵三万在黎、雅之间，窖金三十万；臣将郝承裔知之。果值仓猝，妻备盘匜以待、子操羁靮以从；以十三家营出营河、洛，庶几转败为功也』。

　　妖人贾自明倡言上帝以某日助兵，为木偶数百皆及丈，执幡幢，为行阵。定国感之。四方促师者，辄云「有待」。久之无验，斩之；戒期而出。

　　秋七月丙申朔，以定国为招讨大元帅，登坛受钺；于古命将礼无不备。定国分兵阨险阻（见前）。

　　冬十二月，李定国败绩于炎遮河，仓猝护跸走。艾承业谋执之，不克；自以其部降。定国诸将以永历帝及主帅去，彷徨无定指。御前总兵马宝诱于吴三桂，首以其部降；狄三品亦被诱，执冯双礼并其金印赴军前降。白文选将王安自建昌入云南，奉其敕印、金章降。于是马维兴、高启隆、杨威、刘侢、塔兴策、王国玺、吴子金、吴子香、李如碧十余人先后降。

　　顺治十六年（永历十三年）春正月，李定国至大理，请留守；许之。白文选至，列阵下关，其众万余；定国以数百骑赴之。文选愤涕，叱曰：『人主畀全城、全国于王，今若此，谁执其咎』？定国南向拜，请以身赎。文选曰：『王何人，可死于敌乎！行矣，我守此耳』。定国乃追扈至永昌，还钺待罪；永历帝曰：『是国之祸，王何罪焉』。

　　不许。

　　二月（明闰正月），尚善、吴三桂出云南，追定国将王国勋于普洱，至于玉龙关；白文选、张光璧、陈胜战，皆败；文选并其巩昌王金印皆失之。追兵至澜沧江，文选自沙木河走右甸；寻入镇康，走木邦。

　　李定国闻之，使其将靳统武以兵四千扈永历帝入腾越，自以兵渡潞江。诸溃卒亦少集，得兵万人；军于磨盘山，曲径丛箦，西南第一隘也。定国策尚善、吴三桂穷追必不戒；萆山扼隘，为木栅数重，设三伏于其前：泰安伯窦民望为初伏、广昌侯高文贵为二伏、总兵王玺为三伏，每伏兵二千，期敌遇二伏，乃鸣炮，首尾夹击之。尚善、吴三桂逐白文选渡澜沧、绝潞江，追奔数百里无一敌，谓定国必远走。至磨盘，乱伍登山，踰二伏者万二千人。大理少卿卢桂生忽叛，赴尚善军降，尽泄其状，则大惊；急使兵皆弃骑退，且以炮击伏兵，定国兵多死。民望不得已，亦举炮出，浴血以斗；王玺驰山巅下救之。定国坐山上，讶信炮误，知计泄，愤甚；挥军齐进，短兵接。自辰至酉，死伤被地，杀尚善、吴三桂军都统以下数十人。尚善却屯三十里，不敢进。民望、玺亦战死（见前），士卒死于伏者三之一、死于战者亦三之一，诸将犹阨险守。定国虑军孤，中夜而走。比出山，问永历帝安在？众曰：『西行已百里，在茶山、缅甸间矣』。怃然曰：『君臣皆死，无益也』！独以其兵行。至是，与永历帝相失。诸将闻之，乃迸散；贺九仪走龙江，李成爵走丽江边徼，李成碧、廖鱼、祁自贵、马德鸣并诸部流连永昌诸边外。

　　定国自沾化使高允臣结缅甸，为所杀。闻白文选在木邦，就与议：『上入缅，我兵深入，祸恐不测。此复无险阨，我将择地屯士卒图恢复』。文选以永历帝左右无卫，请往捍之；议不合。定国引其军踰孟定、耿马，入于缅甸；溃兵续至，势少振。文选自间道济陇川、潞江，踵求行在不得，谓已入阿瓦；以兵陷之，相距六十里，永历帝不知。文选不得已，还。

　　二月，李定国军缅甸；咸阳侯祁三升、孟津伯魏勇自云南至。定朔将军吴三省当磨盘之败，护定国妻子赴其军；遇吴子圣等诱之降，三省阳诺之，乘间走潞江，将合于定国，弃其营落妻子不顾。值定国如孟定，不能进；三升有歉于定国，别走龙川，入户猎，且诱魏勇与之偕至。值三省至，复诱之行。定国至孟定，贺九仪兵亦至，张国用、赵得胜部从之；定国以自隶，得兵万人。

　　夏，李定国以封爵诰册授诸土司，使为明；惟沅江土知府那嵩受其总督命，为结内地诸土司，略有从者。

　　秋，李定国军孟定。孟艮女土官惧定国入其境，集夷兵以拒；定国攻之。

　　冬十月朔，李定国军孟艮城，土官走。地多鱼稻，定国居之；使诸土目耕田输赋如内地。亦虞诸土司疑贰，不敢出。时那嵩起兵，吴三桂围之，嵩使求救于定国；以攻孟艮故，不能救。

　　十一月，白文选自木邦合师于定国军。

　　十二月，文选移军于孟凛。

　　顺治十七年（永历十四年）春正月，李定国军孟艮。先后为疏三十六，募土人以进，多不得达；其达者，马吉翔复尼之。永历帝及朝臣莫之计。最后，定国请示进退；吉翔卒不答。

　　二月，白文选驻孟凛。求永历帝耗不得，引还南甸，得兵万人。

　　三月，李定国将杨武叛，入降。贺九仪妻子在云南，吴三桂使为血书招之；仪将降，定国杖杀之。亦杖杀金维兴，恶其诱于三桂也。九仪部何起龙以其众，自蔓谷河降。

　　总兵唐宗尧者，定国使屯于磨艿，招纳降附。宗尧叛，令将士赴孟艮者尽入己部；杀夺商贾，取其货转市孟艮，弋倍利。故滇中事，定国略无闻；西距阿瓦亦远，惟日夕练兵觊恢复。

　　夏四月，白文选移军于景线。

　　秋七月，白文选以兵屯江北，假道于缅，求入觐；不许。文选济江，攻阿瓦。阿瓦有二城，缅酋居新城。永历帝于故城之者梗；闻文选兵杀掠，使沐天波以敕止之。天波归，乃知定国、文选等迎驾疏先后三、四十。马吉翔不顾，亟与缅敕令文选无进兵。缅又曰：『老皇帝至，我极尽宾主礼；何来一野王子，反蹂我地，岂谓我无人耶』？文选亦不受敕（见前），曰：『蛮人不足信也』。急攻新城。垂克，缅绐以三日降；文选为退军十里，缅急缮备。文选怒，再攻之，不能克；且以炮击其军，师人多死。文选盼永历帝旨不得，乃望鹧鸪城痛哭去（即阿瓦）。初，文选在南甸距孟艮二千里，声息不相闻。及攻阿瓦还，知定国所在，先驰书责以大义及擅杀贺九仪，引军赴之。缅亦知文选必复至，益修战备。

　　秋九月，李定国自孟艮引兵出，道遇文选；曰：『不听吾言，果致缅怒。今在内者危，若之何』？文选不能对。乃定计合攻缅：定国自孟艮出西道、文选自木邦出东道，期会于桐坞。赵得胜、张国用还，隶白文选。

　　吴三桂既疏请兵灭明，遂檄缅甸会兵于孟卯。值白文选攻阿瓦，其使留不行。比将反，缅闻李定国将攻之，请先为之攻定国；三桂许之。

  　顺治十八年（永历十五年），白文选再疏迎跸，不获。

　　吴三桂使何进忠、沈应祥攻定国，至于孟卯，瘴发而还。

