<!-- { "loadSidebar": true } -->
　　丙子，巡按湖南御史黄澍、承天守备太监何志孔入朝。澍面斥士英不法状，泪与声流。宏光帝大感动，顾高宏图，言『卿其识之』！且命澍近座前，益数其罪，以笏击之，愿与同死。士英号，宏光帝不应。志孔助澍言；韩赞周叱志孔，执之。宏光帝使姑退。澍复疏士英十可斩罪；略言『凤阳，国家发祥之地；士英巧卸重肩：一可斩。国步初定，人矢必死；士英总督三军，劳绩安在？动谓勤苦：二可斩。奉命讨献，未出蕲、黄；奉命讨闯，未出寿春：三可斩。贼伪尚书周文江导之入，谋下江南；士英得贿，以为参将：四可斩。伪刻贼印，谓黄鼎得之；擢鼎副将，己亦上赏：五可斩。皇上嗣位，天与人归；士英辄称「由我」：六可斩。生平至贪至污，幸脱「逆案」；一旦得志，遂荐阮大铖。大铖居则匪类、出则奸臣，士英独言用人行政，必始大铖：七可斩。蚕食兵饷，家肥兵瘦；乃自用将施恩，悉云「由我」：八可斩。马匹器械，营列私居，不严宸跸：九可斩。上得罪祖宗，下得〔罪〕百姓：十可斩』。宏光帝语赞周：『士英如此，宜退避』。士英伪乞休，尽移其直卫之具；出私贿小奄田成、张执中泣上前，言『非马公不得立；马公去，天下议皇上为背恩。且士英去，谁念皇上者』？宏光帝默然；成即令士英复入直。知澍倚左良玉不能问，惟责志孔罪；又伪称士英为乞恩有雅量，并志孔免之。澍复十疏劾士英，诏使还楚。少詹事徐汧亦劾之；不报。汧尝陈时政凡七：曰辨人才、课职业、敦寅恭、励廉耻、核名实、纳忠谠、破情面；尤以恩仇朋党为言。柳昌祚劾汧东林巨魁，与复社奸人张采、华允诚、杨廷枢、顾杲为狼狈；因举其讨金陵檄中语以证之。然士英颇知汧，寝其疏；汧亦去。 

　　秋七月，以张有誉为户部尚书。有誉负清望，士英将为大铖地，结田成辈为之。高宏图言『有誉宜用，中旨必不可行』。与给事中章正宸封还诏书；曰：『陛下知内批之故乎？鄙夫患失，乞恩内庭；线索关通，巧为之说。先帝已误，陛下岂容再误』？不听。昌祚又受士英指，荐大铖；正宸力争，且乞放归。士英恶甚，转正宸大理寺丞，使不得言。陈子龙亦言『墨敕斜封，前辙固在。异日奸邪乘间，臣等听之，则幸门开；争之，有例矣。愿陛下慎持之』。亦不听。 

　　诏定从逆诸臣罪。阮大铖畏妨己，以北都降臣颇预清流，倡言彼攻「逆案」，吾为「顺案」以偶之；以李自成伪号「顺」也。马士英遂劾龚鼎孳、周锺、光时亨诸人；锺弟镳无与其事，以议立潞王，亦入之。法司拟罪；寻谓陈名夏、周锺缓决为非是，命再议。 

　　左都御史刘宗周以国仇未复辞职，自称「草莽孤臣」，疏陈四事；马士英、阮大铖、高杰、刘良佐皆恶之。宗周知不容，抗言『陛下龙飞淮甸，天实予之；乃以扈跸微劳，晏然入阁、晋中枢者，非马士英乎？于是李沾、刘孔昭哗然相讼，群阴则翻然起矣。借知兵之名，则逆党可升；宽反正之路，则逃臣可引：而阁部诸臣次第去矣。高杰一逃将而奉如骄子，则士英翼之；刘、黄诸镇分藩江北，则高杰倡之。京营，祖制皆畀勋臣；皇上即位，即有卢九德之命，士英不得辞其职。总之，兵戈盗贼，皆小人气类而生；而小人与阉臣，往往相为表里。自古未有阉臣用，而将帅能树功者。惟陛下首辨阴阳消长，出士英仍督凤阳，总理诸镇；即史可法未即还，亦当自淮而南，居河南、开幕府，与士英犄角。京营提督，宜急寝之；书之史册，为宏光帝第一美政』。诏褒之，促其入。士英大怒，即日乞休；且扬言宗周所称，不用新命。宗室朱统■〈金类页〉诬劾宗周请跸凤阳，以罪宗处上；己与史可法伏兵丹阳，立潞王。会浙江抚巡黄鸣骏次京口，其标兵与防将斗（见前）。士英惧，信之；刘泽清等疏又至（详「四镇」），举朝骇愕。高宏图请谕和衷，宗周始受命。陈子龙疏：『宪臣戆直，恐复生异同，使陛下有疑畏君子之心、诸臣有同归之志；将谁与寄』？不听。 

　　时福府故监屈尚忠、田成、张执中子弟竞极官荫，刘孔昭径以降贼宰相钱位坤荐。马士英、阮大铖甚恶姜曰广，必去之；使朱国弼、刘孔昭交劾为党。值议复厂卫，曰广谓『厂卫不除，宗社且不可保』。祁彪佳亦疏争，曰广拟旨俞之；不从，则自疏争之。士英、大铖益怒。孔昭既思以田仰代史可法，又恶曰广。朱统■〈金类页〉希其指，劾曰广于定策时有二心，词及张慎言、吕大器、史可法；宏图拟按统■〈金类页〉罪。宏光帝入士英等谮，厉声言：『统■〈金类页〉宗室，何可重罪』；而责宏图谓：『召史可法为非是』。越二日，统■〈金类页〉再劾曰广五罪，语极诬蔑；且请置刘士祯、王重、杨廷麟、刘宗周、陈必谦、周镳、雷演祚于狱。其疏皆大铖草，不自通政司入；给事中袁彭年谓非制，刘士祯言：『曰广劲骨戆性，守正不阿；居乡立朝，确有公论。统■〈金类页〉何人，不由职司，飞奏越告』？皆不听；惟言『朕遭百六之运，复值文武交争，异同日甚，水火不化、矛戟将兴，天下事不堪再坏』。士英等卒不惧。宏图再请召可法入直，不报；遂乞休。士英娇旨诘责之，宏图益求去。 

　　八月，晋马士英太子太师、武英殿大学士，予荫。士英欲假危疆名，使阮大铖巡抚河南，众不可；乃以越其杰为之。其杰，士英妹倩，以贪败起自废籍；至是，使开府。既与刘泽清荐张捷，徐宏基阿之，复疏荐捷；遂以中旨，起捷吏部左侍郎。章正宸争之，大理寺卿姚思孝亦疏谏，士英矫旨责之。 

　　阮大铖既切齿于周镳，以雷演祚出姜曰广门，并逮之。至是，下之狱。及事急，镳属陈丹衷以书币求解于马士英，阮大铖已使逻者日■〈口贞〉镳，遂为所得；丹衷坐谪。御史罗万爵疏诋镳，遍及东林人。 

　　始，阮大铖虽召对，张慎言、高宏图以力争，士英为迟疑，屡思以中旨为大铖地，卒不克。至是，竟以大铖为兵部添设左侍郎；禁人言：盖柳昌祚荐之。刘宗周疏：『大铖昔争吏垣，死魏大中；即才果可用，臣犹虑其病世。且故事：九列必廷推；中旨频颁，斜封之渐。大铖进退，实系兴亡』。又尝言『「逆案」申雪，则彪虎之类势将平反；「三年无改」之谓何』？熊汝霖言：『大铖果知兵，当置之于外；若优游司马，添注何为』？且言『耻使四方犹见臣名』。皆不听。大铖寻兼佥都御史，巡视江防。疏：『天下事尽坏于党人，今不堪再。而君上封疆，一己性命竟置不顾，惟从事于构隙之场。先帝非丧邦之君，诸臣必结党以蔽之。党败，而高皇百战之基、先帝一家之命破坏崩阻矣；把持之臣，卒亦不免于拷掠。其伤心从贼狼狈逃回者，天诛不漏已，亦何益之有』？其积怨如此。其党赵之龙目不识丁，李沾使疏为庄烈帝请庙号，而谓帝实无可「思」。其无状又如此。 

　　九月，浙江布衣方翼疏劾马士英，下之狱。刘侨固降于张献忠，黄澍急捕之；士英入其贿，使复为锦衣。因使诘澍，澍疏辨，士英劾之。又使朱盛浓劾澍毁制辱宗，贪贿激变；内批逮澍，不至；下刑部逮之，亦不至。士英不得已，免其罪；而擢盛浓池州推官。阮大铖以旧隙，逐原任尚宝寺卿黄正宾。 

　　甲午，姜曰广罢。曰广既被污，御史陆朗、黄耳鼎复劾其与刘宗周、徐石麒欺君党恶，刘泽清亦攻之；袁继咸为疏辨，不听。曰广力求罢，许之。明日，陛辞；言『臣得罪权奸，幸归田里；臣去，皇上宜慎国事』。士英大怒，诟为贼，叩首乞休；而频以翼戴言。曰广叱曰：『翼戴岂人臣居功地』。士英言：『汝立潞王功安在』？帝两解之。曰广既出，士英追诟之，哄詈而罢。 

　　乙未，刘宗周罢。宗周再乞休，许驰驿归。频行，疏五事：曰修圣政、振王纲、明国是、固邦本，多刺马、阮。出都之日，士女聚观。 

　　给事中吴适陈五事，曰信诏旨、核人材、储边才、伸国法、明言责。熊汝霖疏：『臣观今日时势，即偏安未可卜也。兵饷战守，易为恩怨异同；朝端之上，元黄交战。 

　　始以勋臣，继以方镇。恢复固圉之不讲，而舌锋笔锷之是谋。既以揭帖逐谏臣、又以藩疏逐宰辅，么么之臣，谁为遗使』？且极言『厂卫必不可复。先帝盛德，惟此一节未免府怨』。又言『先帝笃念宗藩，今何以使跃冶不萌；先帝隆重武臣，今何以使赏罚必当；先帝委任勋臣，今何以使客气尽屏；先帝简任内臣，今何以使柄无旁操；先帝擢用文臣，今何以使贤者必用』。疏入，士英大怒；矫诏罚俸三月。未几，复言『朝端议论日新，宫府揣摩日熟。自少宰卿贰，悉废廷推；四品监司，竟无参尹。一人未用，举朝目为党人；一官外迁，当事訾为可杀。黄白充庭，青紫盈路；六朝佳丽，复见今时。独不思他日税驾之地乎』？不报。俄，袁继咸疏留宗周，亦不报。 

　　叙江北历年功，再进士英少保兼太子太师、建极殿大学士，世袭锦衣佥事。 

　　史可法疏：『用大铖者以才，争大铖者以逆。大铖即可用，何必罪争者；不可用，当从群议，不可以一人败天下事』。不听。 

　　马士英既令生童纳银，凡上户五两、中户四两、下户三两，得应提学道试。溧阳知县李思模不应，夺五级。又开助工例：武英殿中书九百两、文华殿中书千五百两、内阁中书二千两、待诏三千两、拔贡千两、推知衔二千两；监纪、职方万千不等，把总、游击、参将、都督各数千金不等。都中赴者如狂，民间为「都督满街走、职方贱如狗」之谚。然入官者，惟两殿中书及改贡银；其它及追荫、起废之金，皆入士英等橐。御史郝某径请士英以贿赂余金助公费，不省。寻复税酒斤一钱；又征洋船税，其数不一。民间云：『扫尽江南银；填塞马家口』。 

　　许都党复乱；大铖谓左光先激之，诏逮光先及前东阳知县孙笃棐。祁彪佳疏：『光先出境闻变复还，未一月诛都；非诱降』。士英、大铖并恨之，先蹴朱统■〈金类页〉劾彪佳。逮光先于左良玉军中，不至；亦无如何。御史张孙振复阿士英，劾彪佳立潞王，阻登极。彪佳遂罢。值选科道，尚书徐石麒以庄元鼎十三人进；士英尽易以私人。再请赏定策功，进朱国弼保国公，加李沾左都御史；使再劾吕大器，诏逮之。而蜀地尽失，乃止。 

