<!-- { "loadSidebar": true } -->
　　六月，何腾蛟入朝。陛辞，群臣郊饯；刘承允伏甲将攻之，胡一青、赵印选杀其众。承允讳之，腾蛟乃行。

　　秋七月，张家玉复龙门、博罗、归善七邑，陈子壮败于高明，李皇一攻肇庆（详「义旅」）。焦琏复阳朔、平乐；鲁可藻复贺县、富川，引其兵与琏会约。陈邦傅入浔州，降臣耿献忠遁；琏、可藻乘之，复梧州。怀集县丞徐定国当城陷走山中，不去发；至是，以计复其城，广西全复。

　　八月，李成栋陷清远，大学士陈子壮死之。李皇一等亦死于肇庆（详「义旅」）。

　　冬十月，郝永忠走桂林，何腾蛟、瞿式耜力抚之（详「遗乱」）。

　　土司覃鸣珂恶守道龙文明，攻柳州；陷之，文明遁。鸣珂大掠去。

　　李成栋攻博罗，张家玉败死于增城（详「义旅」）。

　　何腾蛟闻湖南急，出屯于黄沙镇，卫桂林；孔有德攻之，连战数四，腾蛟入兴安，使周金汤等备湖南。

　　严起恒、刘湘客说式耜分屯诸部及焦琏、卢鼎于平乐、义宁、灵川间。琏军最整，诸将钦服；惟郝永忠起盗贼，极恶之，琏不与较。卢鼎少戢，尝大雨衣笠哨敌垒，昼夜栅守；部将恶之，而不敢动。式耜、起恒悉重之，下诏褒美。

　　是月，耿仲明陷全州，总兵王某、蒋某御之黄沙河，先遁；守道马鸣鸾以城降，总兵王允成、唐文灿亦降。允成之降也，一军恸哭而散；何腾蛟使何有奇援之，不及。仲明入兴安。

　　冬十一月，孔有德、尚可喜、耿仲明攻全州。何腾蛟方按部于永宁，瞿式耜使迓之；集焦琏、郝永忠誓神前，转饷给之。腾蛟帅胡一青、焦琏、郝永忠出全州，血战三昼夜，尽溃诸垒，杀获万计，大得名马、橐驼、珍异。有德等走湖南，佟养甲兵亦溃，广西始可守。腾蛟督诸军进，连营三百里。惟陈邦傅自梧州以舟师攻肇庆，猝遇李成栋游骑，即惊溃；骑因逐之，抵梧州。邦傅不知所为，急走浔州；且乞降，而不去其发。永历帝亦不知，惟嘉全州功，议进腾蛟兴新侯，亦侯焦琏；印选、一青皆伯爵，周金汤、熊兆佐、马蛟麟挂印有差。

　　十二月，何腾蛟自全州大举攻湖南，马进忠等皆莫应。瞿式耜叹曰：『勋帅观望，得非朝廷位置无以慰之』。又曰：『既不能挽治时政，又不能辑和诸镇；内外两无所得，奚补哉』！然诸将起盗贼，志俘杀而不乐战；郝永忠更屠水西四十八堡，横死无艺，时不能问（详「义旅」）。

　　是月晦，永忠忽南走；焦琏不知故，退兵平乐。诸镇哄溃，腾蛟不及制（详「遗乱」）。

　　顺治五年（永历二年）春正月，命大理评事朱宿坦谕广西左、右江土司勤王，皆听命。再命何腾蛟出全州、焦琏出平乐，谋进取。

　　是月，郝永忠入兴安。

　　二月，郝永忠入桂林，劫永历帝；大杀掠（详「奔亡」及「遗乱」）。瞿式耜至，裸坐；仆假何腾蛟令矢至，乃得出。

　　孔有德再攻广西，赵印选大惧，弃灵川，走桂林。是日加午至，焚掠益杂，烟焰踰橹楼。焦琏使告瞿式耜，愿以兵屯桂林；曰：『强敌外逼、奸宄内讧，势不能全。然贼乏食，必出掠；因四击之，不过数日，贼可尽矣。然后保全、梧为门户，协力守之，可以无虑』。式耜虑伤民，且惧为有德乘；不听。侍郎刘远生、给事中丁时魁、万六吉、刘湘客皆请下平乐，使琏军入援，禁远近薙发；更入城，收储峙，毋为乱人得。乃入民舍草檄。翌日，使蔡之俊、朱盛凝先入敛尸赈民，永忠、印选已入郴州、永州去。全州诸将闻之惧，议以城降于孔有德；监军中书不可，众杀之。永历帝诏何腾蛟却守桂林，孔有德闻之，急趋兴安；城中无帅，立陷。有德执兴安文武及宗室朱寅衡数百人，皆杀之。闻桂林状，则益喜；使线国安等入灌阳，尽下兴安诸峒。急趋严关，杀明总兵三，士卒死者以万计；逼乡兵使去发，势及桂林。

　　三月，瞿式耜在桂林；何腾蛟自永福至，周金汤、熊兆佐、胡一青等先后至。腾蛟鉴前事，下令诸军曰：『敢有一人只骑入村落者，死无赦』。人心乃定。孔有德、耿仲明、尚可喜趋桂林，丁巳薄城；焦琏自平乐昼夜驰至，未解甲，有德兵已至，琏逐去之，合门而守。腾蛟部诸将，使胡一青出文昌门，周金汤、熊兆佐出榕江门，焦琏、瞿式耜出北斗；战甫合，琏奋臂顾其侪曰：『吾为诸军破敌』！跃马持矛直突阵。有德兵围之，矢下如雨；琏左右击若游龙，有德军为合而散者数四。刘起蛟虑琏独深入，大呼驰进，与琏合；贯其阵出，杀数百人。胡一青至，腾蛟抚之曰：『若好为我一击』！一青跃马斗，杀数十人，掣其槊而驰。一青骑，必去其鬣；共曰：『此骑牛蛮子，不易敌也』。琏、一青合兵前，周金汤、熊兆佐横击之，琏将白贵、赵兴四面入，士皆死斗；有德军大溃，逐北二十余里，压其垒而军。线国安亲出决，刀拟一青；一青冲其胁颠之，国安遁去。大风忽起，尘涨天。琏、一青以死士奋力击，尽溃其屯，斩馘千计；有德自甘棠渡遁。式耜、腾蛟互相劳，遂檄诸军屯榕江，趋全州。式耜日招徕流亡少集，且竭力饷诸军；遣使告捷于南宁。永历帝谓式耜已兵死，欷歔泣下；比捷闻，乃大喜，赐玺书、纱縠、「精忠贯日」图书，太后亦赐夫人邵氏银币。当战时，赵兴浴血出，起蛟马项悬首级如贯；白贵战死，焚其尸，得镞升余，人骇为杨贵后身。式耜分恤诸死者，为坛祭之。

　　鲁可藻乘胜复梧州。

　　南宁巡抚赵台颇得民，陈禹玉欲得其城，攻之；台固守。邦傅又欲世镇南宁（禹玉，邦傅子）如沐氏，瞿式耜等争之。

　　夏四月（永历闰三月），何腾蛟、瞿式耜以兵济榕江，有德分其军为四部战。一青以马槊首陷阵，驰逐咤叱，动山岳；有德退屯于严关，坚壁以待。诸将力攻之，僵尸被野；自午至酉，溽暑枵腹。将敛军，一青单骑追杀，至于兴安之三里桥；众从之，遂入兴安。越三日，至凤凰坪。有德为三伏于松林；腾蛟四面入，胡一青、赵印选、王永祚、吴朝兴、马养麟往来驰击，周金汤、熊兆佐自东山下，横突破阵而出，鸾桥之水皆赤。腾蛟攻全州，已有德瞷其师少懈，袭之。兵甫交，遁；诸军逐之，至于北关，阻于矢石不能进。

　　李成栋既陷广东全省，思上赏，仅提督；佟养甲乃以总督节制之，心怏怏。闻粤西屡捷，大惧；广东盗又大起，布满山谷，阴思复降。其子若妾耸惥之，计决。与降臣袁彭年登楼语：『每念少康，至今正统朝败必终复。今靖国兵无前，焦琏以二矢复七郡，时势可知矣。且闻新主龙表，酷似神主；若以兵辅之，成则侯王、败亦得为忠义鬼』。

　　有胡奇者，尽以其谋告；养甲不之信。赣州来求救，养甲使成栋往；彭年故吝其军佽，又苛索之，军士皆怒。成栋阴使花山盗纵火掠，以内外急恐养甲，宜用权复为明；且杀其亲吏凡数人，养甲解辫发以媚之。成栋已去其纛、立己帜，养甲请降；耿献中以巡抚驻梧州，亦降：广东悉为明。成栋使洪天擢、李绮诣广西，奉表谢罪，请迓乘舆。时南宁危迫，得成栋疏，上下相庆。

　　闰四月（明四月），遣使劳广东军；封李成栋惠国公、养甲襄平伯；其部杜永和江宁伯、罗成耀宝丰伯、董方策宣平伯、郝尚久新泰伯、张月博兴伯、闫可义武陟伯；进黄应杰、张大瀛、杨大福官秩有差。使吴贞毓奉敕如广州，慰劳之。群盗闻之，皆入贡请命；永历帝尽官之。陈邦傅闻之，忽揭旗称己所招抚，上疏侈绩；成栋大憎，马吉翔为弭之。瞿式耜虑永历帝之广东，遂制于成栋；上疏争之。成栋使沈清源再至，刘远生说之；请奉永历帝跸端州（详「永历奔亡」）。

　　是月，陈邦傅谋要驾；事泄于杜永和，不敢动，自称「世守广西」如沐氏。

　　五月，孔有德益募耙手于全州，凡二千人；驱之战，水陆攻注。赵印选、吴朝兴斩其将黄尚贤，裹创不肯退；腾蛟以军济，纵而棒其两翼兵，尽诸耙手杀之，有德又大败。腾蛟为云梯以攻，焦琏发炮无不中。诸将为排栅遏西北，而专攻其东南；有德突之，众几溃。何腾蛟单骑殿，得不败；乃购先登者予千金，卒不克。腾蛟以五将兵出东安，绝湖南援；使林某遏黄沙、六塘，绝有德食，皆克捷。已命赵印选宵攻其北、焦琏攻其南、蒲缨攻其西，有德大惧；诘旦，弃城遁，遂克全州及灌阳。

　　六月，瞿式耜劳军于全州，皆帕首弓刀伏马前；曰：『微公，无有今日』。

　　秋八月，永历筑台于肇庆，拜李成栋为大将军，出援江西。成栋尝侈言南雄以上，诸臣共之；庾关以上，己独战守。至是，又言：『天下事在人为之』。以兵数万出南安；至赣州，诳于降将高进库，还军岭上（详「江西之兵」）。其在广州，有无赖子歉大姓酒薄，谮诸成栋欲屠之；广州文武皆跪请，犹使逻者肆杀人。保康知县不赂，其圉谮之曰：『知县谓公但杀民耳』！立执杀之。其无状，率类此。

　　冬十月，永历帝再命李成栋援赣州；兵号百万，不战而溃（详「江西之兵」）。耻入肇庆，因至广州。上疏陈计，定期再出；实利俘掠。

　　时广州十府制于李成栋，南宁、浔州据于陈邦傅，桂林、平乐隶瞿式耜，柳州、庆远隶焦琏；军食嬴绌、士马升降，永历帝不能问。式耜所恃运盐、鼓铸以饲诸军；琏地最瘠，故军劲而不能多；成栋拥多军，无一健士，比金声桓尤劣；陈邦傅惟私斗，赵台被围，急弃城走土司。

　　顺治六年（永历三年）春正月，李成栋败死于信丰。时何腾蛟、金声桓皆死，人心骇震。李赤心将逼桂林，旋走横州；高必正屯浔州。使刘远生抚李成栋军于广东；给事中金堡方注籍，亟上疏：『闫可义军南雄、李栖鹏军韶州，势分而孤；则杜永和当移镇。董方策以全师归，气未堕；宜使军清远，应南、韶。广州文武势不相下，刘远生已着诚信，请使节制。三水以上必集舟师；今千人耳，宜增。闻王兴材可用，请使连城璧往；崇阳王军可用，请使朱盛浓往。怀集之途实通德庆，轻骑突至，东西径断；叶承恩守之兵少，宜檄助。京营不饬，盖马吉翔、李元允之过；岂有天子所在，无精兵万人可供一战者乎？宝庆告陷，粤西剥床，胡一青孤而无援，焦琏力不能顾；粤东刘才鼎有众三千、马五百，请敕使备缓急。瞿式耜已出全州，粤西抚臣宜急推定』。时不能用。

　　二月，李成栋军之还广东也，杜永和挈其印归。因贿诸将请以为「留后」，许之；以为广东总督，统成栋军。以罗成耀为巡抚，守南雄。

