<!-- { "loadSidebar": true } -->
　　甲寅，徐石麒罢。石麒刚介，不应内阉请。马士英图封爵，屡讽之；又使韩赞周入为言，石麒谓『蒋冕、杨廷和且不受爵；今国耻未雪，而裂土自荣乎』？陈洪范北行，石麒言『先帝梓宫何处？封树若何？若仅遣一健儿应故事，则群臣之悲大行者何为』！士英益恶之。黄耳鼎、陆朗有物议，石麒出之；朗贿内阉，复用。石麒发其罪，朗恚，诋石麒。耳鼎亦讦石麒，诬以枉杀陈新甲；士英助之。因求去。士英拟严谴；宏光帝不可，令驰驿归。 

　　兵部侍郎徐人龙每入直，正襟危坐；士英恶之，使御史何纶劾其老，勒致仕。 

　　蔡奕琛、杨维垣力求用，士英使钱谦益荐之。 

　　冬十月，谦益陈四事：曰定庙算；因谓『以文统武，孙承宗后才一士英』。曰资干济；谓『蔡奕琛、冯元扬诸人英颖特达，唐世济、范云凤诸人老成典型，徐煌、陈洪谧公望着闻，陶宗道、杨兆升沉落可惜』。曰雪冤滞；谓『陛下既以赞导无据用阮大铖，若虞廷陛、贾继春、房杜丽、虞大复、吴孔嘉、周昌晋、吕纯如、杨维垣，乞下部察议』。又云『奕琛虽以复社攻臣，臣知其悟』。语极无状。奕琛以其疏有「阮大铖、贾继春魁垒男子」语，更恨之；人以为笑。 

　　李沾受人贿，为锦衣冯可宗所捕。士英为请于宏光帝，诏勿问：所赂玉带，士英以进，宏光帝服以朝。愤微时贷徽商汪曙金不得。有汪庶者，周延儒之弟姻也；值延儒子请免赃，士英移「庶」为「曙」，使完六万。纳降将张缙彦贿，使总督北直军务；真除李沾左都御史。四方贿赂，皆使僧利根为次第。终夕醵饮；宏光帝禁会宴，亦不顾。 

　　庚申，高宏图罢。士英、大铖始以宏图非东林，将结之；宏图不可，怒之。士英尝对众言：『我尝哭张溥』；宏图因之，使释怨，士英意颇解。及刘宗周疏出，大铖宣言此宏图指，士英益怒。宏图乞休，不许（见上）。至是，章四上，乃允去。宏图贫甚，偕幼子栖僧寺中；寻入浙江，不与人接，国变而亡（详「殉节」）。刘孔昭弒其祖母胡氏，无或问。阮大铖以张捷为吏部尚书，大铖尤狡横。既逐刘宗周等，志益肆尽；召其党张捷、杨维垣、蔡奕琛、唐世济、张孙振、袁宏勋十余人用之。及徐石麒罢，士英欲除张国维；大铖结内阉，中旨授捷。士英愕然，无如何。捷遂尽起「逆案」人。文选郎中刘应宾挟马、阮势，大纳贿；一月之中，题授中书、监纪、推官百数十，捷亦听之。 

　　马士英托充饷，请诸抚按凡杖以上赎锾，并输部；不则，以赃论。 

　　刘泽清言『陈洪范、左懋第渡河无期，王燮、邱磊无以之官』。士英等不措意，惟请加王永吉一品斗牛服，请隆接待北使礼；而以遣使自饰。 

　　刑部尚书解学龙定降贼诸臣罪，凡六等；士英、大铖视贿出入之，故学龙所定再被斥。而擢朱统■〈金类页〉官，酬其逐刘宗周、姜曰广也。统■〈金类页〉不悦曰：『预予我以总宪』。其妄如此。御史彭遇颽恣纵，尝谓岳飞言大误：『文臣不爱钱，高爵厚禄何以劝人？武臣惜死，养其身以有待也』。士英爱擢之。 

　　阮大铖既入雷演祚罪，又忿顾杲，使王鼎实飞章告变，语士英列兵江上以待之。遂逮复社生陈定生等，下之狱；将尽杀钱秉镫、沈寿民等数十人，寿民等遁去。 

　　十一月，史可法复宿迁，进援邳州。疏至，士英大笑；杨文骢问故，士英曰：『子谓有是耶？此可法之术也。岁暮将士宜叙功，军储必簿计之；以此为地耳』。 

　　值大阅，宏光帝竟不出；士英代之。 

　　佥都御史郭维经乞罢，士英矫旨切责。谓宋学洙殉节，请赠大理寺卿；学洙后二年乃卒。 

　　再令生童纳银入贡，自三百至于七百；许廪生入赀为通判。 

　　开海中玉环诸屯，讫无济。 

　　杨文骢闻祁彪佳储银八万于镇江，以少半饷史可法军，其余备缓急；欲漏之。建言金山扼南北，宜置城，并城圌山。士英请从之。 

　　时赵之龙疏荐陈尔翼、柳昌祚疏荐程士达。吴适纠尔翼为阉党，之龙再争；适疏勋臣不闻预升，参昌祚何故夺铨部职。张捷、阮大铖结党纳贿，日务浊官政。怀庆知府郭凤仪托名勤王，光禄寺署丞张星求试科道，中书舍人张龄请予部衔，保定侯梁世勋请遂袭爵，适皆力争，还驳其罪，为大铖等所格。旋驳旋用，适不得展。 

　　癸丑，宏光帝几不豫。马士英入直，与群阉窃窃语，人不敢诘。士英、大铖又恒聚语，夜分乃罢。 

　　十二月，逮福建助饷右参议夏尚絅；怒其无私献也。入越其杰谮，罢河南巡按御史陈潜夫；以凌駉代。 

　　驸马齐赞元言孔昭翼戴，功赏不足。马士英言孔昭实心定策；刘泽清、张文光密议效忠，请侯之。孔昭伪让；许之。临淮王裔李升尝面詈孔昭于涂，责其奸恶；孔昭含刺骨，遂劾罢之。诸勋臣常元亮、邓南金多愤马、阮状，挂冠去；党人不悟。文光亦擢职。 

　　维垣疏请重颁「三朝要典」；略言『己巳之变，罪在韩爌；臣与大铖以不附杨、左被列，乞审定。「要典」已毁于党人，乞购其书付史馆』。又请雪逆案刘廷元、徐绍言、霍维华、吕纯如、徐大化、贾继春、徐扬光、岳骏声、周昌晋、徐复扬、郭如暗、虞廷陛、李寓庸、陈以瑞、曹谷、王永光、唐世济、章光岳、许鼎臣、杨兆升、袁宏勋、徐卿伯、水佳允诸人。马士英从之。于是廷元二十人予谥荫、葬祭，王绍徽十三人起用。未几，逆案吴孔嘉又言「要典」宜列奏疏而汰诸附和者；命所司删定。 

　　有妖僧大悲者，冒称烈皇帝，夜叩洪武门。缚送三司，乃自言为齐王。或曰：吴僧大悲之行僮，实从大悲出入于钱谦益、申绍芳之门。阮大铖既作正续「蝗蚋录」、「蝇纳录」以况清流，复及杨维垣、张孙振谋假大悲事，立十八罗汉、五十三参、七十二菩萨名。十八罗汉者，史可法、高宏图、姜曰广、吴甡、张慎言、徐石麒、郑三俊、黄道周、解学龙、吕大器、练国事、路振飞、袁继咸、易应昌、徐汧、金光宸、郭维经、侯峒曾也；五十三参，为许誉卿、詹兆恒、姚思孝、华允诚、叶廷秀、章正宸、王重、熊惟典、陈子龙、熊汝霖、游有伦、成勇、黄澍若尔人；七十二菩萨，则王志道、刘同升、赵士春、姜采、金声、沈正宗、张采、熊开元、张有誉、马嘉植、沈荃宸、乔可聘、郭贞一、刘宗周、吴佳允、黄端伯、祁彪佳、张国维、何纲、钱相、王孙蕃若尔人：皆主潞王及东林、复社有称者。揭帖通衢，而阴纳其牍于大悲袖，欲以为据（钱谦益已附马、阮，维垣犹入之）；朝士危惧。会士英不欲兴大狱，谦益、绍芳疏辨，亦不问。 

　　史可法、高杰皆告急。可法尝三日中七疏求助，士英不应；且忌其得士心，大言『北兵纵至，何足虑』！将以掣可法（见前）。闻请饷，曰：『是勿多与，与则肆矣』。 

　　布衣何光显当宏光帝次仪征，即上「正国体以正人心」揭，暗诋士英。癸卯，复抗疏极论马士英、刘孔昭大恶不法，请戮之以谢天下。士英等大怒，杀诸市。 

　　内阉田成、张执中被幸者，士英等媚之不遗力，相与荧感。阮大铖、杨维垣比周于外，朝事靡乱。宏光帝置不问，惟渔幼女，纵酒、演剧；工役宴赉无少惜。纵士英等佃练湖，加派芦洲盐税，开文武职官诰命例；搜刮干没，上下同之。兴庆宫成，王铎以「万事不如杯在手」为楹联，大被奖许。阮大铖进「燕子笺」剧，以乌丝阑写之，导为淫乐。居家豪纵，声伎饮燕甲都下。人知其必败。有阎某者，力语史可法使清君侧；可法不听。 

　　宏光元年春正月己酉，朔。庚寅，加马士英少师兼太子太师、中极殿大学士，掌文渊阁印，为首辅；仍兼兵部尚书，赉银币。其余有差。 

　　阮大铖以中旨晋蔡奕琛礼部尚书兼东阁大学士，入阁办事。 

　　诏定「逆案」。士英、大铖欲速杀周镳、雷演祚，解学龙必缓之，以语王铎，铎使学龙伺士英注籍上之，且以改元恤刑请；得旨嘉予。士英大怒，大铖、杨维垣扬言必劾学龙。学龙惧，引疾；命未下，朱国弼、张孙振更诋之，遂削籍。方拱干列五等，以交马、阮，得无罪。 

　　阮大铖以唐世济官右都御史。大铖寻亦赐蟒玉。 

　　卫允文以降贼南奔，闻治从逆者罪，惧；媚士英，言史可法督师为赘，且无功，若以翼戴故，则封爵厚饩，毋使久居津要，遂劾可法。可法求去，诏责允文；士英独喜之。辛亥，可法疏高杰死，请畀李本深提督，统其军；士英竟擢允文总督兴平兵马（详「四镇」）。 

　　二月，以阮大铖为兵部尚书，巡视江防。以高倬为刑部尚书；倬亦结马、阮者。大铖受命，上疏激切；言『受事之秋，即尽瘁誓死；倘犬马不伸其报，岂豺狼肯食其谋』。顾不为兵事计，日务挠六部权，引张孙振、袁宏勋、唐世济于要路，置刘应宾于文选，结党招赂；所选科道林有本、王锡兖二十余人，皆出大铖指，势且逼士英。尝欲使抚按无纠劾，金入即官之，罪者免。袁继咸为姜曰广疏辩，士英亦恨之，誓败其事；题用监司、州县，寝不报。及大铖长兵部，继咸请授陈麟、邓林总兵官，劾佥事官雷士彦不治战舰罪，大铖不听；贿足，乃官麟等。入总兵佟养甲贿，以为南直提督盐法。白丁、隶役输厚贿，立跻大帅。张捷、杨维垣日与大铖谋杀正人，皆以三案、拥立激宏光帝；奸党和之，其势岌岌。会刘孔昭讥昭雪为太滥，宏光帝言三案为往事不必计；乃少止。 

　　有请开云雾山者，韩赞周养子李国辅信之；吴适力争。马士英忌国辅督勇卫营、赞周又颇持正论，乃诳使驰视。国辅去，士英即使子锡握勇卫军，白衣径仕。赞周亦以是怨适。 

　　袁继咸以朝事日非，因贺正旦，疏：『三十年来，徒以三案相胶葛。「要典」已焚，何必更议。其书未进，请亟寝之；进则毁之。且王者代兴，古多同异：是以平、勃立代，不治朱虚之过；房、杜助秦，不究魏征之非。请再下宽诏，以绝诛连』。宏光帝俞其言。士英、大铖益怒，罢其饷六万，继咸争之不得；乞罢，亦不许。 

　　高杰妻邢氏再请以李本深督其军，士英不许。故山西巡抚蔡懋德子请恤，亦不许；而予伏法太监刘元斌、王裕民葬祭。彭遇颽巡按浙江，家丁数百掠于市，民蹋其署，逐之；士英谓其有边材，移按淮扬。 

