<!-- { "loadSidebar": true } -->
　　诸生阮大年、李子俶、乡绅黄春荣、黄奇策、义士王兴（此别一王兴）起兵新会。大年闻庄烈帝崩，哭于崖山杨太后庙，聚海舟四百，将发。子俶亦以国变，书「大行皇帝位」于家庙，哭之曰：『生为明人，死为明鬼可乎』！旬日得五百人，又降海盗于昆仑可千余人，毁家具舰；闻大年在崖山，赴之，相抱恸哭。宏光帝立，携其众自海道入卫；飓风大作，飘没过半。甫至崇明而南都覆，从者亦溃，乃还。及黎遂球在赣州，两人赴之，曰：『从公觅一死耳』！城陷，两人力战死。

　　春荣、兴得兵万余，李成栋使招之，春荣斩以徇；寻败死，兴亦死。

　　奇策，亦新会人；起兵而死（或谓即春荣云）。

　　虎贲将军王兴起兵文村。兴以勋臣裔起兵；唐王聿■〈金粤〉脱出于广州至，兴奉之甚谨。文村在万山中，一线鸟道，人不能入；兴军守之，且耕且拒，李成栋、佟养甲无如何。

　　成栋为明，王及兴奉表于肇庆；广东再陷，兴仍故屯历十余年。尚可喜屡招之，不听。既而食尽，又闻永历帝讣，乃邀可喜客金光至，饮之；挥涕曰：『吾受明恩二百八十余年矣！天不之祚。然兴岂能为降将军乎』？语次，一人突入，则故侍郎王应华也。相见于邑不成声。饮三日，语光曰：『所以邀子来者，明吾不背故主之忱耳』。命五子出拜，捻须裂眦而呼曰：『兴不能回天，命也』！尽召其妻、妾登楼，手发连珠炮自焚死；王亦服脑子死。光以其五子出，其部走入海者犹过半。

　　义士陈耀、林贤举、苏来、刘子葵起兵惠州。进攻广州，不克而还。寻以败死，苏来亦死。子葵败为僧，复谒永历帝于肇庆，使知龙州；扼其门使黄应杰等，不得叛（？）。有谗之者，即日弃官去；后入于厦门。

　　义士赖其肖起兵潮州。降将文贵、陈虎、余成隆来攻，其肖斩之。未几，败死。

　　又某寨民起义，奉宗室赵王某。李成栋来攻，王即祝发遥光寺。会陈子壮启至，成栋执王缢杀之。

　　总兵霍师达起兵胥江。迎陈子壮为军主，又合陈邦彦军三水。李成栋来攻，师达以火舟出栅战。成栋败走，追之；风忽反，舟挂于栅，师达战死。

　　大姓陈顺简起兵韶州。败死。

　　义士赖熊起兵建阳。复其城，寻败没。

　　义民某某起兵光山厂。地在湘、粤之交，自英德之沧光厂逆流而上，为阳山、为连州、为连山县，达于湖广；深邃险峭。人工于铳，背发之无不中。弋阳王某避乱其中，土人戴之。李成栋屡攻，不能入。反正后，使洪士鹏往，亦不得入。宣忠伯王承恩自请往，遇王阳山；众共留之，不得出。其将彭鸣京、锺某、罗某愿以其部随承恩出，图自效；亦不果。

　　指挥白常灿起兵清远。奉陈邦彦，守之。矢尽援绝，常灿力战死（或曰：常灿即白荣，守清远。陈邦傅众至，衣服皆明制；常灿不知而迎之。已知其降，大怒，呼其名而詈之不绝口，遂死乱刃之下。清远屡被攻，荣与常灿疑两人，俟考）。

　　给事中陈邦彦、大姓崔良槚（一作良先）起兵高州。邦彦为苏观生使桂林，夜二鼓，永历帝召入舟，太妃垂帘西向坐，丁魁楚侍；语以观生立君事，邦彦谢不知，且请急返肇庆系人心。永历帝悦，授给事中；使还谕旨。闻彭耀死，入高明山中。李成栋陷广州，邦彦在山中昼夜哭；曰：『禁旅弱，南宁又远；独以奇兵袭广州，此孙膑所以救赵也』。闻万元吉部余龙在甘竹滩，溃卒赴之，至二万人；使攻广州，己督高明军来会。移书张家玉曰：『桂林累卵，得牵制之，使无西逞，则浔、平之间可以安辑；是致力于此、收效于彼也』。家玉然之。李成栋急还救，声攻甘竹；龙卒内震，各引还。已使其门生马应芳会龙攻顺德，取之。未几，败；应芳赴水死。龙战于黄连江，舟师三百皆被焚；龙亦走。邦彦弃高明，攻龙门而守之。佟养甲得降人，知攻广州策出邦彦；掩执其子妾，使招之。报曰：『妾辱之、子杀之，身为忠臣，义不顾妻子』。养甲壮其节；会李星一等兵又起，乃杀之。邦彦使约陈子壮伏禺珠州击成栋败之，子壮败而走；邦彦收其军攻广州，城中揭杨可观、杨景晔首示之，皆内应者也。邦彦哭而祭，退军三水。霍师达、白常灿、麦而炫各使以城邑奉邦彦，曰：『清远，广州咽喉也』。引其军赴之，横江树栅绝岭北道。成栋水陆二万众攻之，师达首战，邦彦逐北；风返，成栋乘之，师达死，邦彦众大溃。成栋攻之，邦彦及诸生朱学熙固守十日，不拔；穴城轰之，药发而陷。邦彦自起兵，日或一食、夜则坐寐，与士卒共甘苦；故其兵锐，常分援诸将。至是，以数人巷战。肩被刃三，不死；走朱氏园，见学熙先缢死，哭拜之。将入水，兵钩出之；与总兵曾天奇同被执，养甲磔之。谈笑就刑，神色不变；为绝命歌曰：『天造兮多艰！臣也江之浒。书生谈兵，时哉不我与！我后兮何之？我躬兮独苦。崖山多忠魂，先后照千古』！既死，其肝犹跃起，直击监刑者之面；其人怖，立死。天奇亦死，良槚死于高州。

　　湖南巡道黄公辅起兵入新会及新宁。张家玉思用之，既而败死。

　　御史麦而炫起兵高明。迎陈子壮，以故主事朱实莲摄县事。城破，实莲战死。而炫被执至广州，不屈；被磔而死。

　　漳平伯周金汤起兵于雷、廉州。金汤自滇至广东，聚兵雷、廉海中；龙门邓耀、王兴之将王懋德及李玉、黄确、郑球皆结之。为尚可喜所败，懋德、玉、确、球皆败死；金汤被执，死。

　　总兵黄海如起兵雷州。杀知府赵最、推官李宣国以守。使结朱成功攻广州，不克死。

　　推官张孝起起兵廉州，人多应之。为李成栋所败，妻妾入海死；羁孝起于军中。成栋再降，孝起得脱走。永历帝征之，自给事中擢抚南宁及高、雷、廉、琼四府。四州没，孝起走龙门岛，绝粒七日死。

　　总兵邓耀起兵于龙门，图恢复；周金汤结之。金汤败，可喜急攻龙门，耀出搏战，大败；走交趾，交人击其部，死者被海。耀走广西，入土司；被缚而死。

　　有萧图隆者，既降，复与洪彪、周祥、劳来、陈启新攻恩平、开平、阳春、阳江诸山寨，为尚可喜所击；图隆赴海死，彪等被杀。

　　分巡道陈武起兵琼州。拔临高、昌化，黎人响应，儋、崖道绝。高进库告急，尚可喜使张国柱击灭之。

　　其诸别部英六吉、刘良机、张兴龙、揭结、陈志良并起兵，据山险以守。志良战尤锐，尚可喜屡攻之，不能克。已知不敌，使其部薙发，免屠戮；已尽其室自焚死。部卒多走入海，不从其命。六吉诸部亦入于海。

　　广西巡抚方震儒起兵桂林。震儒闻宏光帝立，即遣兵入卫。俄受代去，兵以溃还。

　　宗室（封爵、宗派遗）朱盛浓起兵富川，及丰城侯李茂先屯黔、广、楚交界之山中，招致猺獞，攻拔郡邑，与李定国遥相应。线国安击之，寨多破；其弟盛添临阵死。明年，茂先败绩于融县，死之。盛浓辗转兵间，为期最久；自粤入川。至康熙元年，始被获；抗节而死。

　　贡生何复图起兵楚、粤间，结寨自固，以卫堵允锡。为曹志建所攻，被磔死。

　　广西自李成栋、曹志建、陈邦傅、李赤心、郝永忠、孔有德、孙可望交躏不已，忠节之志错出其间。桂林既亡，率犹据守。故定国再至，义兵四起，数且累百，争复为明。卒以边徼无征，失之。

　　举人贾锺斗、诸生刘士恺、龙明新起兵仁寿。先后拒战；城陷，皆力战死。

　　义士雷应奇起兵井研。闻贼至，曰：『奈何郡州无一杀贼者』！纠义勇拒于高境关；返至桑园，力杀叛贼，死。

　　给事中吴宇英起兵新都。贼授宇英以御史，不从；尽散其财，募兵三千入神仙洞，以待勤王。刘文秀围之三月，食尽，尽室自缢；义兵皆死。

　　游击曾英起兵重庆。英为陈士奇所制，屯白帝，兵不及千。进次涪州，大募士卒。值贡金十万至，英曰：『此进必资贼，不如留之』。旬日，得众十万，遂大振。既而败死（见前）。

　　分巡道刘长麟起兵涪州。曾英邀之，与击刘文秀、白文选，大败之。及英败，长麟亦死。

　　时兵部侍郎侯思恂、提学道王芝瑞亦先后起兵，思恂旋卒。

　　诸生董克治起兵合州。击贼不胜，保其峒不下。贼诱以官，不从。经一月，贼以火熏峒，凡三千人无肯降者；时比诸田横云。

　　义民蒋士铉起兵永川。集众二百，守州城。战于东门，被执；瞠目大呼曰：『速杀我，不降也』！贼磔之。

　　乡绅刁化龙起兵江津。献贼招之，不听。既而败死。

　　顺庆道叶可绪、知府史觐宸及李从彦、欧永祚起兵顺庆，图恢复。觐宸为贼所执，大骂而死。可绪等亦殁。

　　诸生樊明善起兵南充。明善闻北都破，丧服诣巡按龙文光曰：『鼎湖今逝，臣子不共戴天。公闻变三日矣，乃无所为耶』？文光深谢之。明善自集兵，御贼而死。

　　郎中李含乙起兵广安。含乙方居忧，贼陷其邑，募兵数千克之。其党马元利来攻，方战，被执。邑人王树从含乙为裨将，已溃围出，虑含乙被获，反戈杀数十人，与俱。不屈死。

　　诸生熊兆桂、李师武、鱼嘉鹏起兵叙州。兆桂首举义，师武附之。被擒，曰：『天运至此，任尔戮我』！贼褫其革冒鼓，悬诸城。

　　嘉鹏为伪官拷讯，厉声曰：『自我为之，恨不斩逆献耳』。与师武皆被磔死。

　　进士王启岁起兵安岳。得万余人，战死于阵。

　　石泉王聿锵起兵叙州、马湖间（聿锵作聿鋡，似误），克其城，土夷服从；李国英为徙镇重庆以备之。其死也，距永历帝已亡后；盖义兵之殿矣。

　　巡抚马干起兵达州。贼陷重庆，谓官军不足惧，以少众守之。干起攻贼，败走；遂复重庆。后死于难（见前）。

　　副将朱化龙、通判万文相起兵龙安。克茂州，与詹天颜守之。献贼毒四川，屠戮无宁宇；惟龙、茂间以化龙诸人屡创贼，祸少戢。已与天颜复龙安府，斩贼将王运行；擢化龙总兵官，屯茂州。李国英攻之屡年，不克。及川中诸将降溃，化龙犹固守。已而城破，被执；不屈死。其马见之，亦悲鸣踯躅而死。

　　同知詹天颜起兵松潘，与朱化龙相结。松潘之间不大被贼者，天颜之力也。寻及化龙复龙安府，擢抚其地。及李国英攻石泉，天颜力战，被执死。

　　长沙知州高明起兵建昌卫。刘文秀再至，明拒之焦家屯；败，自焚死。

