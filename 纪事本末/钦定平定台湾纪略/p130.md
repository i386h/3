<!-- { "loadSidebar": true } -->
　　同日福康安鄂辉魁纶徐嗣曾同奏言台湾澎湖两处额设水陆官兵例由内地各营更调防戍自逆匪滋事以来阵亡缺额者甚多因在行军之时数目未能清查均未调拨充补班满者亦未撤囘【臣】等初抵军营即令柴大纪将戍兵数目详晣查报维时道路甫通戍兵分拨各处未据查开实数【臣】等以柴大纪废弛营伍或系兵丁本有缺额一时难以登覆恐将伤亡遗失数目任意加增希图掩餙因于撤兵囘郡后传集各营将弁及帯兵各员询问并调齐档册文卷逐一上捡查此项换防兵丁自内地拨来俱系实数总因台湾营伍废弛兵丁多不差操以致存营兵少其实并无短缺通计各营戍兵实在阵亡伤亡无着病故革退等项及防补弁目遗缺共计未补兵丁四千八十五名其余现存兵内有班满应换者四千四十九名挑出班虽未满伤残病废者二百七十二名所遗各缺除将派来换班尚未归伍兵四百四十四名及常青招募新兵内酌挑一百八十七名顶补外其余均应挑补若照例咨调内地营兵徃返重洋动稽时日应即于征兵内挑留补额该兵丁等器械齐全以原配器械随帯廵防更为便易【臣】等于撤兵时即将内地壮徤征兵逐一挑选其李侍尧所募新兵汉仗均多可观亦择其随同打仗出力者一并挑留统挑补旧设戍兵额缺共七千八百八名又挑补新增汛防戍兵一千二百名惟向例台湾戍兵系由福建通省水陆各营内匀派毎营皆有定额到台湾后自当各按原营安设以资约束乃向来并不按营编伍率以一营之兵分作数处零星派拨兵弁不能相识尤属难以稽查此项挑留之兵系就现在征兵内选择营分本不能齐全又祗择其年力精壮者留补毎营挑出之处或多或寡并未拘定例额其安设地方俱系指定某营之兵派徃某处即归原营官弁管辖不致如从前参差混淆所管备弁就近防騐差操更属得力嗣后即照新定章程俱令按营分设所有此次挑留兵丁换防年限均以调到台湾之日为始照例扣算办理至阵伤亡故戍兵今已查明寔数该兵丁等所出内地本营之缺咨明李侍尧将上年新募兵丁及换囘各兵内挑补其有伤残病废者即可酌加减汰如此则兵数适符原额而新兵补缺迅速亦不致多糜费粮饷再台湾戍兵向系内地各营挑拨更换应得月饷银俱在台湾支给其本籍眷口于该兵饷银之外毎名毎年给银三两零米一石二斗以资养赡今新添戍兵一千二百名计需养赡银三千九百余两米一千四百石换防时尚有应给徃来盘费银两若再将新添戍兵于内地召募又需在常额之外多增饷银一万八千余两米四千三百余石是以祗就内地各营通融抽拨毋庸另行添设核计内地各营现兵五万余名调出兵一千二百名于十分之中尚不及一分之半似与营制无碍再台湾吏治废弛奸民无所顾忌以致酿成逆案此畨整顿之后丞倅州县等官如有必需添设即应逐一酌筹详晣具奏但体察閤郡情形原设防县分治地方经制均为妥善果能尽心抚宇绥辑得宜自可永臻寜谧若多设官员不能尽得其人转于地方无益惟分驻佐杂官员各有稽查奸匪之责其中今昔情形不同自应悉心调剂量为改移即如南路凤山县城现请移建埤头街其旧城地处海滨议以凤弹汛弁兵移驻应将下淡水廵检一员移至凤山旧城驻劄至下淡水在东港上防南逹水底藔枋藔最闗要应将阿里港县丞一员移驻下淡水其阿里港地方即与新移鳯山县之埤头街相近一切均归知县管理又北路斗六门地当冲要原设廵检一员官职太卑不足以资治理应于该处添设县丞一员归嘉义县管辖又大武垅山内村庄甚多最为险要现已安设汛防拨兵驻守亦须文员弹压应将原设斗六门廵检一员移驻大武垅其随帯弓兵衙役毋庸另议至添设县丞一员应增俸薪役食并移建添建衙署及铸给印信各事宜【臣】徐嗣曾逐加查明照例分别题咨办理再向例调任台湾各员三年俸满即行调回内地该防县身任牧民责成綦重若在任未久一切风土人情尚未谙熟窃计期将届鲜不茍且自安祗图塞责地方人民亦以官长不久去任未免心存玩狎甚有不肖官吏不以渉险为虑惟知贪利营私延至满任即可卸责而去即有认真办事之人正资清厘整顿而俸秩已满遽易生手亦不能竟其设施查台湾道府向系三年俸满四十九年改为五年应请将各该防县照道府之例一体改为五年报满俾得多歴嵗时尽心民事倘敢日久玩生废弛公务请交廵视台湾之将军督抚等就近考核从严究再查降畨弁目儹拉浞浸两处额设土守备六员土千总九员土把总十六员土外委四十六员此次随征台湾派来土弁等帯领降畨甚为出力今降畨业有定额均照屯练兵丁之例加给日饷所有儹拉浞浸土弁等请援屯练土弁定例分别
　　赏给钱粮至台湾原定营制本无马兵雍正二年改设马兵三百名嗣于雍正七年因筹添塘汛守兵将马兵裁撤是以全郡戍兵尽系步粮即官弁亦无马匹日久相沿骑射均不讲习此次进勦逆匪【臣】等率同巴图鲁侍卫章京驰骤徃来奋勇冲杀最为贼匪所畏屡次克防实借马力为多兹当更定营伍之时若请照前例改设马兵三百名弹压地方似足以昭严肃驰报急公事亦可不致稽迟于营伍殊为有禆苐查台湾地方平原寛广处处皆有水草原非不能畜牧惟因天气过于炎热从前裁减马兵案内即有难于喂养之语【臣】等帯兵勦匪适值冬末春初水土平和马匹颇能臕壮若至夏秋蒸溽之时养马究恐非宜再四筹酌先于巴图鲁侍卫及各官员交囘马匹内酌留一百匹饬交台湾镇总兵照例给发马干试养一年如果喂养得力俟闽省督抚廵察台湾之便就近查騐据实奏
　　闻再于台湾镇标改设马兵一百名北路恊标改设马兵一百名作为定制班兵更换留马易人所有应需马匹即在内地各营抽调除延平建寜福州长福兴化泉州城守等营地当孔道毋庸抽调外其余偏僻标营均有马一百三四十匹至一百七八十匹不等毎营不过调拨十余匹即可足二百匹之数并将马兵数目于戍兵内改拨核计粮饷马干均无增减海疆营伍防范更为周宻再台湾一郡负山面海外控澎湖地势袤延幅广濶其间要隘甚多原设台湾澎湖水陆兵丁一万二千一百七十六名除水师兵四千一百六十三名外南北两路共兵八千零十三名分拨防汛布置已为严宻惟是今昔情形畧有不同数十年来仰防
　　圣泽濡防生齿繁盛从前荒废之地日辟日增西至海濵东至山麓村落相连野少旷土自大鸡笼以至枋藔南北绵亘一千余里里数较内地加倍不啻有二千余里之遥近山一帯地方如大里杙水沙连大武垅水防藔等处最称险逺溪深岭峻僻径纡回外则畨社环居内则流民杂处向因人迹罕至未设汛防而各县城内兵力亦觉稍单不足以资防卫今拟于各处要地方及通衢大路毎处添兵一百数十名至二三十名不等并将各海口水师量为移拨务使分派得宜声势联络驻守足资弹压防哨亦易稽查海外岩疆庶可永臻宁谧查台湾郡城原设镇标三营城守左右军一营除去分防之数存城兵丁尚有二千七百余名足称重镇毋庸另议增添其北路彰化县城原设兵一百一十四名该处地当冲要系副将大员驻劄兵力较少拟添兵一百八十六名以足三百名之数县城迤东之八卦山地势最髙可以遥瞰城中现拟于山上设立卡座应添设兵四十名外委一员帯领驻守所有山旁通徃柴仔港乌日庄犁头店大里杙要路均可借以稽查大里杙系逆首巢穴虽经大兵勦洗净尽城堡亦已燬除但系阨要之地直逹彰化南北投又与内山相近应添设外委一员兵丁五十名水沙连与畨界交错山岭重叠地方更为辽濶应添千总一员兵丁一百名在集集埔驻劄□顶地方接壤水沙连而附近之虎仔坑尤为奸宄出没之地应添设外委一员兵丁三十名稽察更为周宻又磺山地产硫磺向系封禁逆匪滋事时曽经李侍尧派守偹罗礼璋帯兵看守该处山岭重叠逼近海岸山外炮台塘汛设兵本少且距磺山道里太逺稽察难周查石门地方系磺山出山要路又有港口通洋应于该处添兵三十名外委一员防守又中路一帯嘉义县城原设兵三百七十七名系北路左营守备帯领弁目驻守该处为全郡适中之地最闗要添兵一百二十三名以足五百名之数并拟改设都司一员其原设守备一员即移于斗六门要隘驻劄查斗门四逹通衢向称险固贼匪占据一载始行攻克今既将守备移驻该处原设之千总一员兵五十名不敷防守应再添外委一员兵一百三十名即归新设之都司管辖以资控制大武垅村庄甚多路径丛杂外霄闾庄在大武垅山内本县庄为西北面入山要口应设千总一员添兵一百名驻劄外霄闾庄再添外委一员分出兵丁二十名在本县庄防守元长庄近海地方寛广应设外委一员添兵二十名大埔林西螺鹿仔草等处均系要地额设弁兵太少难资防守即平时稽察村庄缉拿奸匪亦不敷用应于原设弁兵之外大埔林添设兵十五名外委一员西螺添兵二十名外委一员鹿仔草添兵十名以壮声势其大排竹蔴豆庄系嘉义县至府城大路三坎店茂功庄系大武垅西南面要口应于大排竹添兵二十名外委一员蔴豆庄添兵三十名外委一员茂功庄添兵二十八名外委一员三坎店祗添兵二十名毋庸另设汛弁即归大武垅千总管辖又南路一帯岗山汛原系守城左军守备千总帯兵一百三十五名驻守再添四十五名原设备弁毋须更易凤山县城原驻将一员千总把总外委共八员兵四百六十二名今县城改建埤头地方将弁均未移驻毋庸另行增设惟添兵三十八名以足五百名之数其凤弹一汛即在埤头附近应行裁减将该汛原设兵丁内拨兵一百一十六名添设千总一员移驻凤山旧城在拟建卡座之龟山上安设凤山极南之水底藔地方最为险僻应移拨凤弹汛原设守备一员把总一员兵一百名仍再添兵五十名在该处驻守其畨薯藔系近山要隘自大武垅山内通徃凤山小路皆由该处经过应添兵二十名额外外委一员以资防范而重廵防统计此次添设都司一员千总三员经制外委十四员额外外委二员兵丁一千二百名除添设都司应行拣员调补其弁目兵丁均照例于福建内地各营酌量抽拨换防用归简易查闽省额兵通共六万三千一百一十九名扣去台湾戍兵一万二千一百余名内地当存兵五万九十余名通盘计算再抽出新添戍兵一千二百名分在各营调派所拨亦属无多内地兵丁尚不致于短绌但各营兵数多寡不一应如何分别冲僻地方酌量分拨之处容俟囘至泉州与李侍尧面加商酌再行防折具奏再查安平恊水师原设三营驻劄安平为海疆要隘但该处内依郡城外接澎湖声势已属联络驻兵未免稍多惟北路鹿仔港最为要口岸系台湾水师左营汛地原驻备弁兵丁不足以资廵守应将该协左营内逰撃一员千总二员把总二员外委三员额外外委三员兵丁三百七名战船九只移驻鹿仔港即以原驻鹿仔港之守备一员把总二员兵丁一百一十五名战船二只移驻笨港以笨港原驻之把总一员兵丁七十五名战船二只移在原未驻兵之新店海口其安平恊水师右营之东港一汛原设把总一员兵丁一十五名亦觉过少应再于该营内拨兵三十五名添设该处如此一转移间沿海营汛仍归本营管辖毋庸增设新兵而于要海口哨探廵防亦可倍加严宻奏入
　　上从之







　　钦定平定台湾纪畧卷六十
