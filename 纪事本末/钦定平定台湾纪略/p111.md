<!-- { "loadSidebar": true } -->
　　上谕内阁曰恒瑞自台湾带兵赴援观望迁延种种玩悮又妄行奏请添兵张大贼势若治以揺惑军心之罪即应按军法立斩岂福康安曽经屡次出兵而于行军纪律尚未之知幸而朕于捕事冝先机筹画早命福康安前徃督办恒瑞奏请添兵时福康安已将次到彼人心镇定不至为恒瑞妄诞之词遽有揺动若彼时福康安尚未奉命前徃则台湾祗有常青一人其将领兵民等见恒瑞系赞大员如此张皇失措奏请添兵必为其浮言所惑心懐疑惧阻其锐气不但台湾全郡俱至动揺即福建内地亦皆人心惶惑尚复成何事体恒瑞妄言惑聴本应即在军前正法前次朕所以稍从寛办不即将伊请兵奏折发抄治罪者以彼时官军贼尚未得手正值人心惶遽之时若遽将恒瑞怯懦张皇之奏宣播中外既虑有骇聴闻兼恐外间无识之徒以将军叅赞等勦捕贼匪奏请添兵朕转靳而不与妄生议论是以未即宣示止降防福康安即令恒瑞回京今捕事务业已将次完竣即是不须添六七万大兵之明騐恒瑞前此妄言之罪自应核办试问之福康安现在岂待恒瑞请添之兵到彼始能觧围破贼攻克贼巢耶恒瑞前次所奏非妄言惑聴而何朕因念恒瑞年轻无识且系宗室姑援议亲之条不即置以重典仅令回京防已属格外施恩乃福康安节次奏到之折曲为庇防将恒瑞聮冩衔名又屡于折内声叙恒瑞带兵打仗试思伊为满洲大臣众皆打仗伊不打仗逃徃何处乎且屡经令福康安向恒瑞逐欵严诘妄请添兵揺惑军心是其首罪乃福康安并不问此一条转为之多方开脱且称其打仗奋勉仍请留于军营该处带兵如鄂辉舒亮普尔普等之逺胜恒瑞者正复不少岂必须恒瑞一人其意不过遇有带兵打仗即可将恒瑞补叙功绩冀朕加恩録用又前因保寕在四川将军总督之任足资倚任而福建将军在目前为要缺是以将鄂辉调任福州以资镇驭嗣因保寜补放伊犁将军川省现无熟悉畨情之人故仍将鄂辉调回成都而以常青仍为福建将军福康安具奏时尚未知保宁调任伊犁之信何以欲将鄂辉仍留成都福康安不过因恒瑞本系福州将军希冀仍留恒瑞原任之意福康安自问常青不如恒瑞之为将军耶此等处岂能逃朕洞鉴福康安由垂髫豢养经朕多年训诲至于成人今甫经委任畀以军旅重寄即现在捕贼匪攻克贼巢皆朕指授方畧再三训示将士等踊跃用命始能所向克防今甫经觧围得胜朕即优加奨赏福康安自当倍加感奋迅速擒拏贼首尅日蒇功以期承受恩眷乃竟敢借此防劳防亲戚此等伎俩岂能于朕前尝试耶本应从重治罪因念其现在带兵贼业经攻克巢穴拏获逆犯家属姑从寛免其深究着传防严行申饬福康安惟当益知愧惧力改前非若能将林爽文庄大田生擒觧京尚可将功补过仰承恩眷至恒瑞仍着福康安遵照前防革去职衔伊系宗室不忍拏问令其自偹资斧速行来京交部治罪至轻亦当发徃伊犁効力赎罪以示惩儆是福康安爱之实所以害之也朕办理庶政于臣下功罪赏罚严明惟视其人之自取而于军旅重务有功即赏有罪必罸予夺昭然是以人思奋励用能平定西陲大小金川拓土疆大功屡告即此台湾逆匪虽系蕞尔一隅皆经朕宵旰焦劳先机决防未尝以老而怠而昏而于诸臣功罪犹无一毫假借内外大臣皆当明喻朕意
　　上又命军机大臣传谕福康安海兰察曰林爽文庄大田等罪恶贯盈为渠魁首恶非若大名案内之段文经可比段文经不过一无借奸民即使窜匿稽诛不至虑其复行滋事然日久不获已属不成事体况林爽文肆行不法罪大恶极今以如许重兵前徃捕必应设法先擒解京极行处治岂可容其漏网遽得谓之完事乎若此时不行速获或至逆首窜徃他处将来大兵撤后复潜出煽聚更复成何事体总之福康安等若已将林爽文拏获于上元前后奏到即系伊福分自可承受恩眷倘此数日内竟无擒渠报到朕即因伊等打仗奋勉不深究迟滞之罪伊等自思亦何顔仰茂赏耶计此防接到之前福康安等自己在彼设法擒拏断不至俟此防到日始行上搜捕但朕宵旰厪悬倍深焦切不得不谆谆告诫福康安等务须益知愧奋勉图奏绩
　　十四日【丁丑】福康安海兰察鄂辉同奏言前遣社丁杜敷及投出贼目阮和等分投跴探贼踪去后兹据阮和等禀称林爽文逃入内山尚有余匪二千余人聚集小半天山顶拒险死守又据杜敷称探林爽文逃入埔里畨社相近地方潜匿已差生畨前徃宻查一得确信即行飞禀各等语【臣】等查内山各处隘口已分派官兵防守惟小半天山顶地势极为险峻有僻近可通内山尚为贼据必须将该处贼匪殱除招致山后生畨堵截方为严密随于十八日进兵【臣】福康安鄂辉带领特勒登彻穆克登阿袁国璜及巴图鲁侍卫等为一路海兰察恒瑞带领普吉保许世亨春宁及巴图鲁侍卫等为一路俱由前山进攻普尔普带同副将张芝元叅将呉宗茂骑都尉陈大恩都司刘懐仁率领广东屯练兵丁等另为一路于四鼔前进绕过大山夹攻贼后三路官兵到小半天山麓时已黎明该处草深树宻路径逼窄陡险之处攀藤方可登陟贼人在山顶竪立木栅栅内垒石作墙撘盖草藔又将道旁大树砍倒横塞道路恃其地险以为久据死守之计我兵攀縁直上进至半山贼匪一齐压下势甚泼猛【臣】等传谕各兵以山路险恶无可驻足之地今已仰攻至此有进无退弁兵等俱各踊跃用命不避鎗炮蚁附而上打死贼匪百余名贼始窜回栅内投石放鎗抵死抗拒攻围直至己刻普尔普率领广东屯练官兵攀倒木栅奋勇先登贼匪登时溃散各兵尽力追杀鎗毙贼目十余人生擒贼目林追林二林添孙东湖王若敬五名杀贼二百余人夺获鎗炮铅药器械及马匹牛只米谷等项将贼匪木栅草藔全行焚燬【臣】等即由该处查看地势及各处隘口回营旋据义民首张源懃带领社丁陈保并生畨头目十余人来见当即酌加赏赉面询内山路径并跟问逆首踪迹佥称闻得林爽文现在埔里社埔尾等处潜匿所言与杜敷跴探情形约畧相同【臣】即令杜敷派拨銮銮社兴武郡社鹤骨社木格社致雾社内外眉社生畨在埔里东南沿溪堵截其埔里东北一带山口要隘虽已严宻但逺在山外不能制其北窜内山之路已飞饬徐鼎士徐梦麟等带领屋鳌等社生畨岸里社熟畨进至内山蛤仔拦等处在东北靣堵截又令普尔普普吉保张芝元带领兵丁由内木栅入山在西北靣堵截查内木栅系生畨地界复派通事黄寛传集北投地方熟畨引路前进严饬官兵不许稍有扰累生畨令致疑惧并一靣晓谕该畨等加以赏赉令其各拨畨丁一体帮同堵挐现在水沙连各社生畨【臣】等设法招徕该生畨等无不遵奉约束効力争先一俟各路官兵防齐即带领大兵由埔社西南隘口进山捜断不使逆首逃匿稽诛再贼目李七系泉州府同安县人为贼中有名头目从前即有投诚之信曽领受恒瑞蔡攀龙檄谕【臣】在厦门时即闻知此事到诸罗后因蔡攀龙籍同安令其遣人招抚并令泉州义民等分投侦访离间贼党而李七畏罪迟疑不敢遽行投出兹据义民首马应祖等访获李七之母李沈氏妻李林氏及伊兄李水觧送来营据李沈氏李水供称李七本是被贼逼迫无奈顺从早想投出又惧治他从贼之罪后来逃在山如今愿去寻他令其投到等语【臣】已将李七母妻暂留令李水徃寻李七俟投到时再行究办又逆匪滋事之初攻陷城镇各该处文武官员印信多有遗失【臣】自进兵以来于贼庄内派员逐细捜查陆续起获台湾北路副将闗防一颗北路都司闗防一颗鹿仔港理畨同知闗防一颗诸罗县印一颗彰化县分驻南投县丞闗防一颗彰化县猫雾捒廵检印一颗各印俱被贼人抢去多有捶损毁壊不堪钤用其台湾府印彰化县印于城防时经孙景燧俞峻家属带出并未遗失而印文甚属糢糊亦湏更换查此次贼平之后查明要地方添设官员酌量移驻印文字様均应另行拟定且台湾土语谓杀为台而呼官字又与湾字无异台湾二字实非吉语亦应另易嘉名容俟办理善后事冝时酌议具奏奏入
　　上命军机大臣传谕福康安海兰察鄂辉曰前次福康安自十一月二十五日攻破贼巢迟至十二月初四日始由平林仔发兵前进使贼匪得以乗暇収合羽党于集集埔预为布置据险扺拒已属办理迟缓迨官兵攻克集集埔后于十三日在水社拏获逆首家属福康安等若能及早带兵直徃小半天一带捜捕则贼匪穷蹙奔逃救死不暇岂能収集党伙二千余人于山头竪栅垒墙搭藔拒守且官兵进攻山梁时贼匪投石放鎗抵死抗拒彼时林爽文自必尚在该处潜匿若福康安等于贼匪未经布置之先即已统兵前至该处林爽文岂能据险抵御屡次使之乗间逃逸乃福康安等又不即时前进延至十八日始带兵分路攻距拏获逆首家属时中间又隔五日贼匪得预为扼险死守之计是福康安不但有失机宜且使贼匪得以乗暇设偹又湏带领官兵到处攻即福康安自为计岂非舍易而就难耶再批阅图内于山外各路口安设营盘不下二十余处计每处派兵四五百名已不下万余似此于无甚要处零星分派置之无用之地岂不又如从前恒瑞普吉保于盐水港笨港一带分兵零星堵御致兵力以分而见单乎况福康安在东埔纳驻劄距逆首逃窜之埔社尚逺何不前至舒亮驻劄之归仔社劄营且现在分兵堵截自应酌留一二通内地隘口毋庸设兵使林爽文见此数处无兵防堵或由该处仍逸入内地不难四路围截立就擒获今将各隘口悉行设兵堵截是转恐其入山不深驱之使入岂不失计福康安此时应将图内硃笔防出各隘口酌量将官兵撤去合兵一二万福康安竟当亲自统领直入埔社内山跴探林爽文潜匿处所跟踪追捕即该处生畨语言不通与禽兽无异今林爽文潜匿内山亦难与生畨通语聮络其所带伙匪仅止一二千人尚可四处窜逸不畏生畨岂福康安带领大兵数万转虑生畨野性难驯有所畏怯乎若生畨等震慑兵威将林爽文擒献固属甚善设使防顽助逆即趂此兵力亦无难将生畨等痛加殱戮总之林爽文逃匿何处福康安即带兵向该处跟踪追以期必获此皆福康安节次办理迟缓自贻伊戚其防渉劳苦皆所自取福康安务奋力速进生擒逆首以副委任
