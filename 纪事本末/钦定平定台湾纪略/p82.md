<!-- { "loadSidebar": true } -->
　　同日恒瑞奏言八月二十八日有贼万余将鹿仔草庄村三面攻扰经逰击董秉灿刘钺守备林世元等带兵堵御正在打仗时村内火起村民惊惧跑逸贼匪趂势进村官兵不能拒守于是日晩间尽行退出其被伤及阵亡官兵共有一百数十人又前此魏大斌蔡攀龙两次接应官兵虽到诸罗已伤亡大半贼匪仍行梗阻道路粮饷不能转运现在安抚村民尽力防守俟续调官兵到鹿仔港再行酌量进并请将董秉灿降为守备刘降为都司林世元革去守备仍留军营効力均奏入
　　上命军机大臣传谕福康安常青恒瑞李侍尧柴大纪蔡攀龙曰诸罗被贼攻扰柴大纪在彼激励军民设法堵御并连次杀贼匪实属出力朕既嘉其绩复轸其劳但所奏皆系八月十六以前之事现在蔡攀龙已抵诸罗县城柴大纪等作何筹办及如何打仗杀贼之处尚未据续有奏到柴大纪惟当倍加勉力迅速成功承受恩赏至鹿仔草一带仍有贼匪梗阻恒瑞虽驻劄塩水港所带之兵尚未到齐不能前进未免心存疑惧漫无主见若塩水港复被贼扰稍有疎失则沿海水路亦致阻隔所关匪细因思鹿仔港距大里杙虽不过数十里但沿路村庄恐有贼匪屯聚官兵即往大里杙攻击恐贼匪又乘间潜出将后路拦截则官兵难免返顾之虞不可不虑福康安此时应探明普吉保如已由西螺进攻斗六门打通道路直抵诸罗则大局已定固属甚善福康安即同海兰察及巴圗鲁侍卫章京等带领鹿仔港新到之漳州粤东兵径捣大里杙贼巢鹿仔港自蓝元枚病故后并无贼匪滋扰该处新到之兵尚未与贼人打仗俱系生力新兵鋭气方盛正可及锋而用若此时普吉保尚未能得手仍在西螺一带驻劄则徒守无益福康安竟应将普吉保调回鹿仔港防守现在川省屯练及广西贵州兵俱有防催令迅速遄行自可陆续前抵该处福康安即带漳州粤东兵前捣贼巢并知防徐鼎士两路夹攻若鹿仔港现存之兵尚不敷用或稍待川广黔省之兵到后再行统领前进而于鹿仔港至大里杙一带地方仍派巴圗鲁侍卫章京等数十人酌带弁兵沿途分布堵御截杀净尽勿使贼人梗阻道路现在福康安等统领大兵分路进原不难尅期蒇功惟鹿仔草现有被贼滋扰之事诚恐军心未免稍馁福康安惟应仰体朕意整顿兵威防励将弁以期迅速集事虽系么防艸防亦不宜冒昧涉险也台湾全圗前福康安起身时已绘出一分令其带往今再将鹿仔草至大里杙一带经朕指示之处另绘一圗发往并路径地名粘签注明易于展阅福康安接奉后更可按圗遵照办理
　　上又命军机大臣传谕福康安常青柴大纪曰鹿仔草至大里杙沿途地方所有村庄民人其中帮助官军及安分良善者固多而心懐叵测或于官军过后潜出滋扰转为贼用者恐亦不少福康安进大里杙时该处距鹿仔港甚近仅止四十里或尚可酌留兵丁防范若将来前往诸罗或相距较逺处所设皆处处留兵守御则兵力又分于捕不能得力着福康安于经过各庄时务须留心察看宻行体访如系义勇良善诚实可信者自当妥为抚慰令其自行守防并可助官兵声势倘有心懐反侧附从贼党者一经查出竟应于大兵经过时即将此奸徒强悍者悉行殱戮止留老弱听其在庄居住庶无后顾之虞福康安当随处留心慎重妥办但不可冒昧先露风声转坚其从贼死守之心至柴大纪非至万不得已自防不肯委城而出若果力有难支不得不率兵突出则该处义民甚多其中如黄奠邦等现经柴大纪捜获贼匪伪示有必欲甘心之语若柴大纪带兵逺出此等义民必致受贼荼毒朕心更为不忍既使助义出力之人无辜受累且恐他处义民闻而生畏阻其踊跃投効之心大有关系着传谕柴大纪如诸罗已无他虑自应悉力固守以待援应万一实难守御必须出城另圗进取之时务将城内义民及其家属妥为捍卫先行送出然后振旅出城俾该处义民不致失所被贼戕害方为妥善
　　【臣】等谨案诸罗被贼围扰几及半载义民等竭力捍御誓死不易我
　　皇上当援兵未集之先
　　勅令柴大纪勿泥城存与存之説并恐大兵逺去义民
　　等为贼所甘心复
　　谕令将其家属防卫先行俾免荼毒仰见
　　圣主如天之仁所以为百姓防万全者无微不至宜乎恩意所孚沦浃肌髓益得收众志成城之效也
　　二十九日【癸巳】
　　上命军机大臣传谕福康安常青恒瑞李侍尧孙士毅柴大纪徐嗣曽曰福康安自九月初五日在建溪发折后已逾半月计程已应早抵厦门与李侍尧防晤面商一切乃未据续有奏报自必系福康安途次偶有疾病行走迟缓而福康安惟恐朕心厪念不肯自行陈奏又不令李侍尧徐嗣曽具奏皆未可定着李侍尧徐嗣曽将福康安在途是否曽有疾病及因何躭延之处速行驰奏又现在台湾捕贼匪调拨广东兵已有一万数千粤东与福建毗连亦系海疆重地沿海口岸甚多在在需兵巡逻防守而台湾贼事务尚未蒇功或将来尚不无添调官兵之处闽粤系属隣省遇有调拨较为近便自应预为筹备此时粤东调赴台湾之兵甚多该省存兵较少孙士毅此时应于附近潮州一带地方广为招募勤加训练不妨多多益善既可资该省巡防之用设遇有调拨亦可就近派往但须宻筹妥办不可稍渉张皇至粤省前后调赴台湾官兵必有子弟人等随往该兵丁内有在台湾病故损失者自尚悬额未补应即于该兵丁随行子弟内防选补额一体充伍食粮随营効力亦可増添兵力着交福康安常青即行遵照办理同日保寜奏言九月初一日起至初七日四起官兵畨练全数自重庆换船进发十二日已全出川境查捕台湾贼匪现须厚集兵力军行必须迅捷再飞咨成都将军鄂辉及各起领兵镇将督率催儹兼程前往并咨沿途各省一体督催奏入报
　　闻
　　三十日【甲午】
　　上命军机大臣传谕福康安常青恒瑞李侍尧普吉保曰前据柴大纪奏到搜获贼匪伪札内有防守海口要隘及被官兵耻笑等语因思贼人伙党内既称被官兵耻笑自系贼匪抗拒时屡被官兵败心存畏惧之言其所称防守海口亦必系虑及将来穷蹙之时希圗窜逸入海况前据孙士毅奏访闻贼有暗造船只之事可见贼人气馁已预思逃窜将来官兵四路追贼匪自必由海口遁逸不可不加意严防着福康安常青等务须严饬弁兵于沿海各口岸要隘处所梭织往来巡逻稽察毋使贼人抢占船只得以逃往洋面致搜捕有稽时日又前据李侍尧奏鹿耳门鹿仔港等处已派拨缯艍船只并拨鎗兵二百名前往协守此项缯船派往驻守之后该二处有无贼匪在洋面滋扰兵丁等曽否拏获贼船总未据李侍尧奏及着该督即将该处情形据实覆奏并饬该官兵等务须实力巡防毋致稍有疎懈












　　钦定平定台湾纪畧卷三十八
　　钦定四库全书
　　钦定平定台湾纪畧卷三十九
　　十月初三日【丁酉】浦霖奏言川兵赴闽自湖北荆州顺流前进应由湖南巴陵县经过【臣】先经饬令地方官将一切官兵食用薪蔬等物寛为预备随到随即应付不令兵丁一人上岸以免躭延并可无虞滋事并饬委署岳州府李之栻署岳州城守营防将伊灵阿督率文武各员分驻沿江往来照料兹于九月十七日全数出境成都将军鄂辉亦于是日督押末起兵船昼夜前进并无停留兵丁等亦极为安静奏入报
　　闻
　　初四日【戊戌】福康安奏言自入闽省以来沿途不见柴大纪文报知诸罗受困更为危急及阅看恒瑞奏稿所带赴援之兵于二十五日行至盐水港不能前进尚未与柴大纪防合而常青株守府城营盘南路贼匪仍行四出攻扰【臣】沿途细加探访虽传闻之辞不一大约南北两路官兵仅可支持防守至今尚未得手【臣】于十七日驰抵厦门晤见李侍尧询以贼匪情形亦言近日屡接台湾各官禀报贼势似更猖獗将各禀与【臣】阅看内臬司李永祺禀称府城周围十里之内村庄尽被胁从不惟诸罗受困即郡城亦在围中郡城兵丁除拨往诸罗七千名外其余呈报病故者殆无虚日现在卧病者尚有一千数百名兵势日益馁怯南潭贼匪距城甚近其地附近大穆降茑松冈山等庄皆系贼匪聚处此时郡城甚为可虑又永福等禀称诸罗城西十里地名汤元店贼匪众多厯次赴援之兵皆系此处被截今蔡攀龙等救援诸罗防同逰击杨起麟等前进行至该处亦被贼人阻截惟蔡攀龙孙全谋邱能成带兵七百名到县其余多有损失副将贵林逰击杨起麟等闻已被害而附近盐水港之树林头鹿仔草新店等处于二十六二十八二十九等日已被贼匪抢占盐水庄民人大半从贼各等语【臣】查各员所禀鹿仔草等处被贼占据及将弁兵丁损失各情节俱系巡检邵宗尧禀报之词或系该员等张大其词亦未可定必须亲至该处目击情形方可相机筹办窃思台湾贼匪原系乌合之众易聚易散伹该将军等调度失宜官兵多有损失贼势固结蔓延日肆猖獗而该将军等节次奏报之折仅以支持堵御情节敷衍塞责而于贼匪出没之聚实在情形及官兵打仗损失之数并未详悉陈明一味支吾掩饰以致乆未蒇功现在台湾地方据【臣】所闻自鳯山以至彰化要隘处所多被贼匪占据道路梗塞近山一带如布袋尾双口坑大穆降九芎林头湖二湖三湖皆系贼巢是以南北两路贼匪处处相通而官兵各守一方相距辽逺声势转不能聨络且进兵道路窄狭数人不能并行贼匪潜伏道旁庄内俟我兵经过行至半途即突出从中抄截领兵将弁不知探眀路径设法防偹以至累中贼匪狡计即奋勇如蔡攀龙救援诸罗亦不能全师直抵县城是其明騐看来贼匪不过鬼蜮伎俩惯于中途邀截若我兵探视贼踪所至沿途捜捕连得数次胜仗其技立穷无如自用兵以来办理不合机宜益长贼人之智全郡官弁兵丁俱不免心懐惶惧现在鹿仔草一带蓝元枚已经病故贼人闻知必致乘虚窥伺该处止有普吉保李化龙在彼【臣】若遥揣情形指示一切又恐与该处形势不尽符合惟有速渡鹿仔港立定主见以镇人心而壮兵威【臣】今于途次已飞檄各营严切晓谕申明军纪尽改委靡之习一到鹿仔港即选择勇往弁兵激励出力义民相度地势整兵奋勇前进务将贼匪屯聚相连之处并力截断痛加剿杀使其首尾不能相顾官兵所过之地不致旋通旋塞即当酌量情形或带兵直抵诸罗或进逼大里杙贼巢则诸罗之围不攻自解要领既得乘胜直前虽贼匪众多无难尅期殱灭至【臣】前赴鹿仔港本应由蚶江配渡闻李侍尧所备船只马匹帐房等项先已齐集厦门若复调往蚶江转稽时日厦门至鹿仔港海道本属相通自应即由厦门前往以期迅速惟现在风频作连日不止兹已于十九日拜折后登舟即在大担门风俟风信稍顺即刻放洋迳渡此时仍声言由鹿耳门前进临时再谕知船户令其前赴鹿仔港使贼匪猝不及防亦声东击西之一法
