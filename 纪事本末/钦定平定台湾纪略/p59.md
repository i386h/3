<!-- { "loadSidebar": true } -->
　　二十七日【壬辰】常青恒瑞同奏言南路之贼仍在南潭一帯负嵎不散显系北路贼势鸱张故敢有心窥伺【臣】等于二十八日令侍卫乌什哈达等率同逰击孙全谋并将瑚图里管带弁兵台湾道永福亦派同知杨廷理守偹衔庄舍督率义民协同官兵前徃捜捕由鲫鱼潭至埔姜头庄见贼数百向前追杀直至蜈蜞潭沟焚燬贼藔十数间当有南潭贼匪三四千拥来官兵齐放鎗炮打死贼数十人杀贼十余人贼遂败退因该处沟径﨑岖不便追赶随即収军夺获贼械十余件受伤委署骁骑校哈阿一员兵丁一名义民二名阵亡兵丁四名义民四名均各分别记功赏防惟被贼冲散不知存亡兵丁十五名查明另办又接据驻守盐水港游击杨起麟禀称二十五日贼众千余由芦竹坑来攻盐水港商令守偹黄象新帯领弁兵义民由东北势港墘堵截施放鎗炮打死贼百余人余贼败走于各贼尸身捜出伪将军封条又据柴大纪禀二十日贼匪攻县兵民奋力抵御打死贼数百人内骑马贼目一人二十四日贼忽分攻四门督率将偹分方堵御鎗炮并施打死多人贼始惧退二十五日黎明贼匪拥众攻环西北营盘大炮叠发打死骑马贼目二人殱贼千余人其余贼匪冐死进攻官兵义民力战至未刻稍退仍遥屯未散四野积水泥泞未敢进勦申刻雷雨盆倾至戌刻贼始散归各庄现在多方雇觅熟识路径之人连夜札调鹿仔草官兵前来协助至今尚未见回信各等情又诸罗县知县陈良翼禀称逆匪聚众八九千人于二十八日辰刻扛擡枋车上防湿绵被蜂拥围攻西北两门营盘东南两门山顶各有匪众六七百人遥为声援即分拨僚属守城亲率各义民同将偹弁兵徃来御敌施放鎗炮贼匪鎗炮甚多抵死拥攻官兵义民奋力攻杀贼人退而复进者三次我军用大炮轰击碎其枋车数座打死贼二三百人北门打死骑马贼目一人西门杀死贼目一人枭回首级至申刻贼始溃散官兵义民损伤数十人贼虽暂退差探尚欲纠贼攻城等语查诸罗一帯贼匪浃旬不退柴大纪等既能固守又经屡次勦杀贼众自不敢久逼围攻但该县系二十九日具禀是日游击田蓝玉才到新店是以尚未得有该游撃帯兵恊助魏大斌之信【臣】等已三次严催魏大斌田蓝玉等务即通知柴大纪迅速由鹿仔草起兵前进内外奋击通道路并已饬该道府添觧饷银火药铅子等项委妥员运徃接济又柴大纪及署县陈良翼禀称现在县城四面道路田洋积水皆有逆匪阻絶遍挿竹签官兵难以行动积存文报不得逓送城中粮饷铅药存剰无多大炮铅子随时铸造已用过一万三千余斤现今铁炭渐缺设法加意防御二十五日贼目蔡福被炮打穿颔颊伤重擡回打猫街二十八日贼目叶省被炮打中右腋扛回牛稠山毙命各庄民奔报属实游击田蓝玉禀称鹿仔草由东边徃诸罗系埔心大仑等庄路被贼削小田水堵满由南边徃诸罗系后藔一帯各路口亦是贼匪屯劄之所俱有蔗园深沟阻碍去路现与魏大斌妥酌分兵前徃又据魏大斌禀初三日寅刻同副将詹殿擢游撃田蓝玉等帯领官兵义民前赴诸罗行至半天厝见埔心大仑各庄贼匪突出约有数万分路杀来遂令排列队伍施放鎗炮打死贼匪不计其数内有骑马贼一名但贼匪愍不畏死尚敢围拢官兵义民奋勇力战至未刻贼匪退聚各庄路口拦截官兵势甚猖獗难以前进查阵亡兵丁一名义民一名受伤兵丁十二名义民十九名随将队伍收入鹿仔草营盘再商计防前赴各等语【臣】等细阅各禀魏大斌已接柴大纪书凾则彼此自可闗防其贼目蔡福叶省若果被炮伤毙则贼势亦应稍减惟是已抵鹿仔草之各官兵屡前复却皆因贼匪削小官路乗夏令多雨灌为水田又遍挿竹签以防官兵进勦为此困守诸罗之计殊属狡恶但查鹿仔草距诸罗仅二十余里若我军并力奋勇能透过十余里城内兵民亦奋力接应尚似可以打通且埔心大仑等贼庄在诸罗西南一面十余里之外并非四面围住县城若募熟识路径之人无论水陆亦可间道疾趋期于必克【臣】等以柴大纪望援甚殷而该镇将等设法应援自以兵多为善是以再行添派将特克什布张万魁署都司邵振纲帯兵一千四百名并派令健鋭营章京官保徳成额恊同前徃即于初八日早仍配船由水道前抵鹿仔草并饬该镇将等务即悉心筹画彼此熟商或拚力直前或觅途驰赴总期速达诸罗痛殱丑孽至续添之闽省兵二千名于六月十九二十一等日先到粤省兵二千名惟配渡兵八十五名船一只尚未到来余已于七月初七日齐到军营再赞蓝元枚统领北路官兵亦以仅能守御不敷攻勦是以奏请添兵【臣】等俟请添各兵陆续到齐即相机前进一经擒获贼首贼目即随时驰奏不敢稍迟奏入
　　上命军机大臣传谕常青李侍尧蓝元枚柴大纪曰贼匪虽挖沟壕不过十余里止系为自守之计并非险阻即官兵结营拒敌亦岂无沟壕自卫此乃行军之常事常青等统领大兵何难督率兵民填平沟堑奋力攻击况官兵勦贼即遇深沟髙垒劲敌当前亦将奋勇争先直前摧破岂有见此么防草窃挖有沟壕即畏葸不进株守坐视之理南潭近在肘腋常青等自应先将庄大田等痛加勦洗不使负嵎窥伺再行统领大兵直趋北路况续调兵丁业已陆续全抵大营声势倍为壮盛今常青等接据柴大纪处请援之信始则仅派魏大斌帯兵千余前徃及魏大斌在鹿仔草被贼拦截又派田蓝玉帯兵一千接应仍不能直抵诸罗似此零星派拨于事何益且常青等如见南路贼匪屯聚窥伺实有难以逺离郡城不能前徃北路之处亦应将该处情形据实奏闻乃自驻劄台湾以来业经数月既未挪移尺寸而于如何运筹决胜擒杀贼匪及定于何路进兵之处总未据奏报似比株守因循何日可以集事耶柴大纪驻劄诸罗屡被贼人围扰其势甚为着重常青等早应亲统大兵前徃援应殱杀贼匪防合进剿况常青恒瑞俱在府城营盘即该处亦属要不能一同前徃若以一人留守以一人统兵前徃诸罗援应有何不可岂伊二人必湏同在一处不能分身耶贼目蔡福叶省既被官兵放炮打伤又擡回打猫牛稠等庄该处村庄若非贼党则贼目受伤不应擡至彼处若该庄民人业经从贼又不应赴官奔报乃贼目受伤既擡回各庄而庄民又以贼目伤重毙命奔报岂有贼与义民同居一庄之理若该庄民人并未从贼俱属义民是该处即不应有贼匪屯占何以魏大斌等帯兵到彼又复被贼拦截殊不可觧究竟该庄民人是否贼党抑系义民着常青等查明具奏
　　上又命军机大臣传谕长麟李世杰琅玕李侍尧曰现已令福康安前来行在陛见面授机宜前赴台湾督办勦捕事务并已派海兰察等先行帯领侍卫章京拜唐阿等分起由驿前徃每起约二十余人所有需用车辆马匹着长麟李世杰琅玕李侍尧等即预为筹备并令前派出管理驿站大员帮同照料但此次四起侍卫章京等不过百人需用车马等项为数无多该督抚等务湏妥恊办理毋得稍涉张皇致滋扰累
　　同日何裕城奏言恊济闽米筹办之始原定于五福陆路转运抵以该处溪河山路节节起驳肩挑惟恐不速拟照从前办过成例陆海分运嗣准督【臣】李世杰咨覆始知江苏亦有运闽之米海船不敷咨商浙省恊济【臣】恐运米到彼等欲速转迟随将碾就之米十五万石全由五福陆路运徃该处先经爬沙挖浅多备竹筏小船兼幸上防得雨足资浮送又于旱路平治陡隘转运尚觉迅速现在抵闽省光泽县水口者已有六万四千余石其余接续运赴【臣】仍严切督催务令尅期竣事不致稍有迟缓再江西运闽米石计至九月初旬可以运竣所有湖北省运闽之米行抵五福水次之日适当江西运竣之时堪以接续转运两不相妨一面预饬各属候湖北委员押米入境帮同悉心料理恊力挽运一如江西运米成规不许稍存岐视再查闽省民人广种畨薯以代米谷江西向不广种【臣】今春劝民广为种植兹届成熟之时收获颇丰已有成效【臣】思江西今嵗麦禾二收俱属丰稔尚不借畨薯为食台湾现在用兵食口众多畨薯堪佐米谷之用随陆续收买积有十万斤于运米完竣之日帯运前去交闽省督【臣】李侍尧查收酌用奏入报
　　闻

　　钦定平定台湾纪畧卷二十七
<史部,纪事本末类,钦定平定台湾纪略>
　　钦定四库全书
　　钦定平定台湾纪畧卷二十八
　　七月二十八日【癸巳】
　　上命军机大臣传谕常青李侍尧蓝元枚柴大纪曰副将林天洛防将廖光宇病故贠缺业经委员署理但现在台湾勦捕逆匪正在需人之际若由部推补前抵台湾朱免稽迟而且于打仗出力人贠不足以示鼔励着常青即于军营带兵人贠内择其奋勇出力者不拘广东浙江及福建本省即遴选二贠补授行军之际全在得人不妨通融防补以示鼓励原不必拘定本省也即嗣后遇有缺出常青等俱应就随征出力人员酌量拣补俾勇敢贠弁知所奬劝再昨据常青等奏贼匪将道路削小田水堵满贼人屯劄之所俱有蔗园深沟阻碍去路等语道路既经削小官军人马难行则贼匪行走自亦不易乃数月以来贼人四出侵犯动称数万是皆由何道而行乎而官兵輙以道窄沙淤为辞岂贼能行而官军即不能行有是理乎况行军之道贵在随宜制变即遇﨑岖险阻而亦当设法开道直前摧破岂得因小有阻隔即株守坐待之理若因贼匪鬼蜮伎俩削小道路放水淤防即束手无防则前平定金川时跬步皆山又将何以进兵破贼耶常青等务宜悉心筹画设法前进以期速蒇事防不可因循坐待以致师老力疲为要同日李世杰闵鹗元同奏言初次拨运川米二十万石约需用海船三百数十只先经竭力雇备除拨运江省两起米石配用外尚余可用船一百二十余只又浙省除续押送到船一百只尚不敷船一百数十只今次续拨川米三十万石约需用船五百数十只通计共尚需雇备海船七百只始足敷用【臣】等同司道悉心筹议查由江浙运米至闽必需往来闽鹿之船方得熟悉海道沙线情形而每年秋冬两季北风司令粤闽贸易海船由江浙而往闽粤者较多由闽粤而来苏者甚少且此时闽省辨理军务需用船只必多此次江浙两省运米赴闽之船计有四百余只若闽省尽行截留恐现需配载川米之船未能尅期办足或致转运停留殊有闗系【臣】等现在飞移闽省督抚通盘筹酌或雇令商贩之船赶来赴江浙或江浙运米赴闽之船配给水脚交与江浙委员押回以裕配载川米之用【臣】等仍同琅玕将各海口续到之船实力捜查尽数截留并酌给守空饭食银两以俟川米一到随即配载起运如此寛为雇备庶可不致稍迟奏入
　　上命军机大臣传谕李世杰闵鹗元琅玕曰闽省米石闗系军糈要务所有运米海船自应预为封雇不致临时迟悮但该督等惟当核计应运米石所需船只先时筹备足敷运载即毋庸多为封雇此等海船俱系装载货物各处售卖若截留太多致商贾闻风裹足将来天津等处商船稀少必致百货腾贵于京师日用所需大有闗碍且折内称现在督率府县于海口赶多方捜罗毋得隠匿私放办理固属认真但恐不肖州县一任胥吏従中借端需索滋扰以致各商船户従而受累更致裹足尤属不成事体不可不严行查察管束着李世杰闵鹗元琅玕务需悉心筹酌招集海船足资运送即可停止封雇并随时严行稽察毋使商贩等稽延守吏胥乗间扰累方为妥善
