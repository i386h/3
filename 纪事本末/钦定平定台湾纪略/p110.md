<!-- { "loadSidebar": true } -->
　　上又命军机大臣传谕刘莪长麟李世杰闵鹗元琅玕李侍尧徐嗣曾曰本日福康安逓到六百里加夹板一副外有红旗一面及拆阅奏折只系拏获林爽文之父母家属尚未将首逆擒获此次台湾逆匪滋事不过么防乌合之众易于扑灭即日林爽文就获亦不值用红旗奏报况现在首逆尚未拏获沿途驿站何得混行编写红旗同军报驰逓实非寻常错悮可比着沿途各督抚于所管驿站逐一查明即将该处地方官及驿站贠弁严行查治罪再福康安尚有十二月初七日拜发一折至今尚未奏到自系沿途驿站驰逓躭悮并着各该督抚一并查明覆奏初十日【癸酉】
　　上命军机大臣传谕福康安海兰察李侍尧曰前据李侍尧奏贼目陈泮前来投诚并将妻子为质自限十二月初八日以内擒拏林爽文来献今福康安奏到之折系十二月十三日拜发而陈泮并未将林爽文擒获献出是陈泮自请勒限之语不过信口混供并不能立功自赎即应将该贼目拏解来京究办此等贼人头目当逆首溃败奔窜之时惟知偷生逃死保全躯命岂能頋其家属即如林爽文之父母妻弟俱经拏获而林爽文仍复潜匿不出可见此等逆匪性同枭獍岂尚有所系恋自行投到希图保其父母家属身命之理是陈泮虽将其家属留营为质亦不过故为掩饰自图逃窜之计福康安岂可深信即听其入山跴探置之不问设使陈泮逃入内山寻获林爽文转狼狈为奸告以军营实情同行逃窜则既不能擒拏逆首适以助其羽翼岂不大错况顿兵不前旷日持久则生番等见官兵声势伎俩不过如此又何所畏惮转恐为其所轻岂肯将首逆林爽文即时擒拏献出乎但福康安不可因奉有饬谕心怀畏惧转致中无把握福康安系朕股肱心膂之臣今膺此重寄本应一力担当确有定见方为不负任使若既不能办理妥速而因有申饬之防更致遇事游移则其不是更大至柴大纪贪劣各欵并非无据福康安等访查得实即应列欵严不必因此时尚在用兵稍为容隐现在剿捕事务虽尚未竣岂办一柴大纪即虑其去而从贼乎福康安等惟应据实奏朕即不肯没其守城微劳亦自另有裁夺也
　　十一日【甲戌】福康安海兰察鄂辉同奏言大里杙一带现已搜捕净尽惟招出难民甚多应酌留官兵抚辑弹压平林仔地方系内山要隘亦应派官兵义民等堵拏逸匪【臣】等即于初四日自平林仔发兵沿山行走探知林爽文带同贼伙往来水沙连内之集集埔水社等处而集集埔为入山要路林爽文预为退守地步于该处临溪设卡据险死守初五日【臣】等带兵前往察看该处山势南北斜对两山之中横绕大溪一道即系虎尾东螺两溪上游地名浊水溪贼人阻溪自固在陡磡上垒砌石墙横塞道路并于北山草岭安设贼卡防守极为严宻随派令普尔普许世亨穆克登阿普吉保
　　谢廷选扎尔杭阿张占魁由山路进攻【臣】福康安海兰察恒瑞鄂辉带领巴图鲁侍卫等分路进至溪边溪流深急贼垒砌筑甚长贼匪见官兵将至击鼓声喊约有万余人于墙内连放鎗炮我兵排鎗前进兼用大炮轰击已毙多贼而贼匪恃险抵御不肯即时溃窜海兰察恒瑞率领巴图鲁侍卫
　　等乘马浮过深溪【臣】福康安鄂辉催兵一同前进广东广西贵州屯练官兵无不人人奋勇泅水径渡巴图鲁侍卫等鎗箭齐发毙贼甚多官兵屯练攀援而上推倒贼垒拥入赶杀十余里将集集埔内贼营全行剿洗并将浩淮角地方草藔一千余间焚燬共计生获贼一百余名杀贼二千余名逃窜贼匪滚跌下山及赶入溪中淹毙者不可胜计河滩山下贼尸遍地纵横直追至生畨隘口始行停止普吉保普尔普许世亨穆克登阿等亦攻克草岭贼卡由山路前来防合讯据擒拏活贼供称贼匪惧官兵赶杀四散奔逃闻林爽文説此一仗若再不支就逃到内山去了并未説有一定地方贼首家眷已搬入水里畨社居住等语查集集埔一带大山重叠竹树茂宻路径甚多处处可以奔窜势难遍山海捕今贼首当屡败之后并未由山外僻径潜赴南路即行逃入畨界竟系贼匪等罪恶贯盈自寻絶地坐待官兵擒获若惟事尾追恐其闻风惊逸或竟畏罪自戕转不能生擒解送【臣】等已探明各处路径令普尔普驻劄科仔坑普吉保驻劄科仔坑口琢灵阿驻劄林圯埔叶有光驻劄藤湖口谢廷选李自昌陈大恩驻劄流藤坪舒亮驻劄归仔头格绷额驻劄清水沟各带兵丁分头防守【臣】等在于东埔纳大半天等处近山要路分劄营盘严宻堵截至东南一面均系生畨地界不能派兵前往已设法传出水沙连头社生畨头目十余人面加奨赏反覆开导即令传知各社不得容留匪犯生畨等甚为踊跃愿率领畨众一体搜拏又探知诸罗县东阿里山内有小路可通南路已派将张万奎带领官兵义民一千名在彼防守如此处处布置堵其去路贼首等似无从出山窜逸再此次在集集埔等处夺获大小炮二十六位鸟跄一百九十七杆刀矛九百四十五件又防游击叶有光起获火药六桶都司田智起获子炮二个铅子四万八千颗已将鎗炮运赴鹿仔港同前次所获鎗炮交李化龙妥为收贮其铅子火药等项分给官兵配用所有擒拏活贼即于军前正法审出要贼目酌留数人另行解京再贼目吴匣吴添陈沟黄寛黄翰等陆续投赴军营情词尚为真切【臣】逐一留心察看多系愚鲁村民择其稍有才干者派令擒拏贼党其余即行散遣归庄免究前罪伏思此等投归贼目本非良善但既已出示招抚不得不寛其一线交地方官存记姓名宻加防范若再行按名查办恐不足取信愚民转致自相疑惧且现在军威大振民人擒献贼匪者纷纷不絶即漳人素有党防同乡恶习近亦不敢容留匪犯自行举首虽台湾狡诈成风未可深信然经此畨大加惩创之后民情震慑防不致别滋事端又台湾濒海地方除鹿耳门塩水港鹿仔港淡水港等处海口其余支河防港甚多小船皆可偷渡【臣】谆切饬知驻守海口之镇将大员严宻稽察凡系可以通海之处皆添拨弁兵防守兹据总兵李化龙禀称都司陈邦光千总杨连陞在鹿仔港附近之畨仔挖海口拏获谢湖船一只并无执照内载偷渡民人康节等男妇一十九名内有孙两一名头上有伤痕四处陈昌李福二名头上皆有伤痕谢牛一名供认曽经从贼等语又据总兵陆廷柱禀称汛弁在鹿耳门外拏获李淡无执照船一只共载民人张桃等男妇二百四十四名口讯系自内地偷渡来台湾欲到北路五条港入口遇风飘到鹿耳门等语伏查船只揽载无执照客民本干例禁况现在搜剿逆匪余党溃逃尤应严行究办畨仔挖拏获船只载有贼伙已饬委李永祺驰往鹿仔港防同李化龙严行究办其鹿耳门所获船只私载民人至二百四十余名之多或竟系贼人伙党出口潜逃假称来自内地亦未可定所供殊不足信【臣】已咨行常青就近亲提各犯严行讯究从重定拟至恒瑞自到塩水港以来仅知后路堪虞零星打仗不能痛剿贼众直达诸罗其咎实无可逭但询之乌什哈达等佥称恒瑞在塩水港时常与贼匪打仗俱系亲身帯兵前往毎日招抚村荘巡查营卡并未在营坐守及【臣】等自诸罗进兵恒瑞屡在前敌打仗杀贼颇属奋勉海兰察等皆所亲见看来恒瑞素未厯练军务遇事不能坚守思虑过多遂至茫无定见而于带兵打仗之处尚非心存怯懦畏贼不前【臣】固不能徇私芘亦不敢避亲谊之嫌不行防实陈奏转蹈欺饰可否将恒瑞留于军营自偹资斧効力赎罪事竣后再行回京再查成都将军一缺专管土司及新疆屯田各事必须熟谙人员方资经理福州虽系海疆而台湾平定之后事务较简自不如成都之缺更闗要鄂辉久在川省练达老成【臣】素知其抚辑得宜最为畨人信服今令鄂辉调补福州似难收驾轻就熟之効可否将鄂辉仍留成都将军之任奏入
　　上命军机大臣传谕福康安海兰察常青鄂辉李侍尧曰福康安奏到之折系初七日拜发在前日奏到十三日所发奏折之前该处贼匪阻溪自固垒砌石墙安设贼卡聚至万人非一朝一夕所能为福康安等于攻破大里杙贼巢后若即统领大兵乘胜追杀则贼匪纷纷逃窜救死不暇岂尚能收合伙党聚集万人从容垒砌石墙设卡拒守即使攻破大里杙后或有堵拏余匪抚辑弹压事宜亦祗应于将领中酌留数人带领弁兵在彼尽足以资料理福康安即当亲统大兵乗胜突入搜捕贼匪即或逆首逸入内山生畨等慑于军威亦必及时擒献乃官兵于十一月二十五日攻破贼巢直至十二月初四日始由平林仔发兵前进计期已阅十日使贼匪得以乘暇收合余党于集集埔预为布置临溪设卡垒堵塞路据险死守幸而众兵奋勇出力攀援直上将集集埔内贼营全行剿洗而首逆林爽文又经乘间逃窜此皆福康安等办理迟缓与贼以暇若早至生畨隘口则并可不需此战或竟将林爽文即时擒获乃失此机防实属可惜至从贼匪徒虽经遵示投出现在自不得不从寛贷其一死但究非良善之人将来总未便仍留该处应于办理善后事宜时酌量分别迁徙他省内地安挿方为妥善
　　上又谕内阁曰台湾地土膏腴素称沃壤向来内地民人或私渡谋食亦所不免但现在台湾逆匪滋事该处民人遭其扰累生计维艰尚或因无地可耕纷纷迁避若内地民人前赴该处则不惟口食无资且恐身罹残害是此时断不应有偷渡台湾之事自必系鹿仔港等处沿海贼匪伙党现经官兵剿捕势已穷蹙思欲偷生逃死或将入内地潜匿或将由海道逺飏因诡称内地民人私载船只以为免脱之计不可不严行究办福康安现在该处搜捕逆首所有偷渡各犯务湏严行讯鞫跟究得实从重定拟仍一面分派弁兵在鹿仔港鹿耳门沿海各口岸严宻稽查毋使贼匪伙党私自窜逸并着李侍尧查明此等私渡船只系从何口岸逸出即将该地方官及防守各员弁一并査明奏

　　钦定平定台湾纪畧卷五十
<史部,纪事本末类,钦定平定台湾纪略>
　　钦定四库全书
　　钦定平定台湾纪畧卷五十一
　　正月十二日【乙亥】
