<!-- { "loadSidebar": true } -->
　　钦定四库全书
　　钦定平定台湾纪畧
　　提要
　　【臣】等谨案
　　钦定平定台湾纪畧七十卷乾隆五十三年奉勅撰台湾孤悬海外自古不入版图然寔闽粤两省屏障明代为红毛所据故外无防御倭患蔓延后郑芝龙据之亦负嵎猖獗诚重地也
　　圣祖仁皇帝七徳昭宣削平鲸窟
　　命靖海侯施琅等俘郑克塽而郡县其地设官置戍屹为海上金城徒以山箐丛深百产丰溢广东及漳州泉州之民争趋其地虽繁富日増而奸宄亦因以窜迹故自朱一桂以后针猬斧螳偶或窃发然旋亦扑灭惟林爽文庄大田等逆恶鸱张凶徒蚁附致稽藳街之诛仰頼
　　神谟指挥驾驭乃渠首就槛炎海永清盖始由官吏之贪黩司封疆者未察继由将帅之观望议攻守者多岐致贼得招聚逋逃葺营巢穴而其所以荡平者则仰借
　　皇上坐照几先扵鲛室鲸波视如指掌事事皆预
　　为防及早设周防又
　　睿鉴精详物无匿状申明赏罚百度肃清弛者改
　　而奋怯者改而勇并凛凛
　　天威近犹咫尺而重臣宿将乃得以致力其间生
　　传防防以申
　　国宪
　　威棱所慴并内台生畨亘古未通中国者亦先驱
　　效命助翦元凶稽首
　　阙廷防修职贡中外臣民跽读
　　御制纪事语二萹咸以手加额谓轩辕之戮蚩尤犹亲在行间武丁之克鬼方非路经海外今
　　皇上运筹九天之上而
　　坐照万里之外亘古圣帝明王更无伦比至江汉常武诸什仅在近地者更无足道矣奏凯之后廷臣敬録
　　谕防
　　批荅奏章分析月日编排始末勒成是编以垂示
　　万古【臣】等回环跽读仰见
　　圣神文武经纬万端虽地止一隅而险阻重深委
　　曲
　　筹画寔与伊部回部金川三大事
　　功烈相等载笔之下弥觉歌颂之难罄也乾隆五
　　十四年四月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀


　　钦定四库全书
　　钦定平定台湾纪畧卷首一
　　御制文
　　灭台湾逆贼生擒林爽文纪事语
　　平伊犁定回部收金川是三事皆关大政各有専文勒大学诛王伦翦苏四十三洗田五是三事虽属武功然以内地怀慙弗芗其説至于今之灭台湾逆贼生擒林爽文则有不得不详纪颠末以示后人者向之三予惟深感
　　天恩防厚贶次之三予实资众臣之力得有所成若兹台湾逆贼之煽乱乃卒然而起兵出于不得已而又不料其成功若是之易也葢自康熈二十二年平定台湾之后厯雍正迨今乾隆戊申百余年之间率鲜卅嵗宁静无事而其甚者惟朱一贵及兹林爽文朱一贵已据府城僭年号林爽文虽未据府城然亦僭年号矣朱一贵虽据府城蓝廷珍率兵七日复之不一年遂平定全郡林爽文虽未据府城亦将一年始获首渠平定全郡则以领兵之人有贤否之殊故曰事在人为不可不慎也林爽文始事之际一总兵率千余兵防之而有余及其蔓延猖獗全郡骚动不得不发劲兵命重臣则予迟速论所云未能速而失于迟予之过也然而果迟乎则何以成功葢迟在任事之外臣而速在筹策之予心故始虽迟而终能成以速非夸言也葢纪其实而已若黄仕简任承恩初迟矣而予于去年正月即命李侍尧速往代常青为总督办军储常青往代黄仕简蓝元枚往代任承恩司贼之事而郡城与仕简弗致失于贼手是幸也是未迟也【黄仕简任承恩既至台湾南北互相观望两月余遂至与贼以暇日以滋蔓幸予于正月初旬值李侍尧入觐即命往代常青为总督而命常青代黄仕简又随令蓝元枚代任承恩是以郝壮猷于三月初八日自鳯山弃城败归立即置之于法常青适于初九日到郡整顿兵威屡挫贼锋郡城得以无失使常青不即到则郡城必失守仕简或被贼获皆未可知是始虽迟而实未为迟也】既而常青只能守郡城蓝元枚忽以病亡是又迟矣而
　　天启予衷于六月即自甘省召福康安来热河授之方畧八月初即命福康安海兰察率百巴图鲁及各省精兵近万往救诸罗是又未迟也【常青虽固守郡城未能亲统大兵往救诸罗蓝元枚正筹防旋以病亡又幸予于六月内早令福康安来觐热河即命于八月初二日同海兰察率巴图鲁侍卫章京百余人驰赴闽省并预调川湖黔粤精兵近万人分路赴闽维时诸罗被围日久粮饷火药道梗不能运送若非天启予衷及早命重臣统劲旅前往几至缓不济事是常青等救诸罗虽迟而予所办亦未为迟也】福
　　康安等至大担门开舟阻风风畧定而启行又风遮至崇武澳不能进是又迟矣然而风之际后调之兵毕至风平浪静一日千里齐至鹿仔港是仍未迟也【福康安到厦门于十月十一日自大担门开船被风打回十四日得风驶行半日又以风转遮至崇武澳渟泊似觉滞迟然当此风之际四川屯练二千广西兵三千俱至而风亦适利遂于二十八日申时放洋至二十九日申时兵船齐抵鹿仔港千里洋靣一防直达其余之兵亦陆续配渡福康安率此生力之兵旬日内顿解诸罗之围继克贼巢生擒逆首是未渡以前若迟而计其成功又未可谓迟也】夫迟之在人而
　　天地神明防佑每以迟而成速视若危而获安有如昔年开惑论所云者予何脩而得此于
　　天地神明之锡祉哉如是而不益深敬畏勤政爱民明慎用兵则予为无良心者矣予何敢抑又何忍乎夫用兵岂易言哉必也凛天命屏已私见先几怀永图方寸之间日日如在三军前而又戒掣肘念众劳且予老矣老而精神尚徤不肯图逸以遗难于子孙臣庶借以屡成大勲此非
　　天地神明之佑乎亦岂非弗失良心得防
　　天鉴乎福康安等解围殱贼以及生擒贼渠诸功绩已见聨句之诗之序兹不赘言独申予之不得不用武又深惧用武之意如是以戒后世占验家以正月朔旦值剥蚀为兵戈之象逺者固莫考自汉至明屡逢其事然亦有验有弗验【元旦日食自汉迄明有四十七其本系政治废弛及僭窃伪朝无论已如唐之太宗宣宗元旦日食其年俱宁静无事至宋仁宗四十余年之中元旦日食者四最后嘉祐四年亦无事此其弗騐者也惟寳元元年元昊反康定元年元昊寇延州皇祐元年广源州蛮侬智髙寇邕州又元代世祖至元二十九年元旦日食是年广西上思州土官黄圣许结交趾为援冦陷忠州江州及华阳诸县此其有验者也】若昨丙午可谓有騐矣以予论之千嵗日至可坐而致剥蚀亦可笇而定也既定矣其适逢与不逢原在依稀戃怳之间且亦乏计预使之必无也若使之无是为诈也
　　不惟不能避灾或且召灾故史载宋仁宗朝第二次康定元年春正月朔当日食司天杨惟徳请移闰于庚辰嵗则日食在正月之晦帝曰闰所以正天时而授民事其可曲避乎不许夫日食必当在朔可知古称月晦日食者见移闰曲避之説耳至于不得已而用兵惟在见几而作先事以图迟不失于应机速不失于不达惟敬与明秉公无私信赏必罚用兵之道其庶几乎夫行此数端甚不易矣知不易而慎用兵又其本乎凡军旅事必当有方畧之书书成即以此语冠首篇亦不更为之序矣
　　福康安奏报生擒荘大田纪事语
　　昨生擒林爽文则灭逆贼事可称蒇大端兹生擒荘大田则肃清台湾事方称臻尽善二逆狼狈为奸得一而不得二余孽尚存虑其萌芽且彼既闻首祸被获则所以谋自全而幸逃生入山固易追赴海则难捕矣是以先事周防屡申饬谕【荘大田在南路距海甚近不虑其入山而虑其入海则追捕甚难因屡次降防令福康安等慎防其入海之路思虑所及随时预饬】兹福康安尽心画策凡港口可以入海者无不移舟设卡因闻荘大田带同匪众俱在柴城初二日欲往蚊率社经畨众极力抵御复行退回初五日黎明官军由风港发兵越箐穿林遂有贼匪突出拒敌我兵迎击海兰察率领巴图鲁侍卫奋勇齐攻杀贼三百余生擒一百余追至柴城贼愈众多然恐攻扑过急荘大田或临阵被杀或乘间窜逸转不能悉数成擒福康安分兵数队以徐合攻自山梁布阵抵海岸适乌什哈达所率水师得顺风连樯齐至沿海进围水陆合自辰直至午刻杀贼二千余羣贼奔溃投水尸浮海如雁鹜而独荘大田伏匿山沟以致生擒是岂人力哉
　　天也二逆以么防小民敢兴大乱杀害生灵无虑数万使获一而逃一未为全美斯皆生致阙下正国法而快人心反侧潜消循良乐业福康安海兰察等画谋奋勇不负任使固不待言然非
　　天祐我师俾获万全岂易致此耶更查康熈六十年四月朱一贵于台湾起事提督施世骠总兵蓝廷珍于五月由澎湖进兵至六月収复台湾府城计阅七日于闰六月始擒获朱一贵计阅一月余至雍正元年四月而余党悉尽自朱一贵起事至台湾全郡平定始末阅两年兹林爽文于五十一年十一月起事其黄仕简等前后悮事经一年福康安等于上年十一月由鹿仔港始进兵其间解诸罗县之围克斗六门攻破大里杙贼巢至本年正月获林爽文计阅四十二日继获荘大田计阅三十二日自林爽文起事至台湾全郡平定始末共阅一年三月是较之蓝廷珍等成功更为迅速矣夫逆贼入内山生番非我臣仆性情不同语言不通其遵我军令与否未可知也福康安示之以兵威使知畏给之以赏项使知怀其经画周宻贤于施世骠蓝廷珍逺甚又得海兰察率百巴图鲁攻坚陷鋭遂得前后生获二囚且李侍尧悉心董理军储毋悮行阵使不以李侍尧易常青之总督则军储必悮不以福康安易常青之将军则成功必迟兹尽美尽善以成功于三月之间则
　　上天之所以启佑藐躬俾以望八之年而获三捷之速则予所以深感
　　昊慈岂言语之所能形容也哉自斯以后所愿洗兵韬甲与民休息保泰持盈日慎一日以待归政之年庶不远矣虽然仔肩未卸必不敢以娱老自怠所为犹日孜孜仍初志耳
　　御制四知书屋记
　　杨震四知千古以为名言而予以为书屋之名者非袭其迹也彼其却王宻之贿亷则亷矣然而小哉为人君者亦无其事予之所谓四知者葢引孔子系辞知微知彰知柔知刚之义内以正心外以勑政而更慎于用兵之际朱子防此以为释豫六二爻义且文王系卦则曰利建侯行师周公系六二之爻则曰介于石不终日贞吉是三圣人之意胥示以明慎用兵见几而作不俟终日之义可不审乎予昔着迟速之论虽约畧言之而未阐三圣人之训行师贵知几亲切着明若是也葢微柔隂也彰刚阳也阳动而隂静动无不由静彰无不由微然而柔能制刚微能揜彰静能胜动此又圣人扶阳抑柔之本义正心勑政以及用兵者不可不深知所谓见几而作不俟终日者宜何如其凛凛哉因思避暑山荘正殿后室
　　皇祖题之为依清旷于楣间者实理事召见羣臣之所去嵗筹画台湾诸务日或三四觐军机大臣于此兹幸赖
　　天祐彰国威定海澨实因先事知几得以有成不可不识其事且御笔祗题屋内楹间其余檐实无额名因即以四知书屋之名额之檐间更思依清旷似寄山水之意无涉熈政诘戎之为而予则亦有説焉夫水澄然而清故明山廓然而旷故公公与明非熈政诘戎之本乎由知几而推为四知又岂外清与明旷与公乎是则
　　奎文三字非示万世以熈政诘戎之大法乎则予题四知于书屋之檐不亦宜乎
　　御制平定台湾告成热河
　　文庙碑文
