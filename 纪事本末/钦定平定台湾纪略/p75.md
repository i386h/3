<!-- { "loadSidebar": true } -->
　　同日柴大纪奏言逆匪纠合南北贼众滋扰盐水港鹿仔草等处图截通府要路使文报不通粮饷莫运以困诸罗县城【臣】经拨游击杨廷麟守备黄象新等带兵一千余名驻劄盐水港又拨千总陈邦材带兵二百名驻防鹿仔草与盐水港互为犄角又派游击邱能成带兵二百五十名一路巡哨接应兹六月初九日探闻龙船窝庄等处有贼匪焚抢情事杨起麟同黄象新等于初五日黎明带兵飞赴该处贼匪二千余人迎敌随督率弁兵施放鎗炮打死贼匪多人余贼旋退旋来被大炮打死百余人贼众败走追赶十余里杀死贼匪亦多夺获贼旗贼械等项惟畨民怡皆一名受伤六月初七日辰刻贼众约有二三千人分路围攻盐水港杨起麟督率弁民义民施放鎗炮打死贼匪二百余名贼败追至后镇地方杀死贼匪甚多夺获子母炮一门马蹄炮一门鹿鎗竹牌及贼旗等项黄象新由南赶至急水溪邉生获贼匪郑对一名余贼奔窜兵民间有伤亡随将郑对审明正法初九日千总陈邦材武举陈宗器报贼匪万余聚集附近各庄欲来攻鹿仔草乞拨兵救援随拨游击李隆守备杨彲于初十日黎明带领弁兵并黄奠邦吴正兰等各义民飞往应援至竹仔脚大仑庄田洋遇贼匪六七千蜂拥而出亦有鎗炮抗拒官兵李隆督令施放鎗炮贼匪四面攻围官兵义兵奋勇前御打死贼匪四百余名杀死贼匪二百余名自辰至午打裂大炮二门贼众抵死冲来官兵义民奋勇鏖战适游击邱能成带领弁民亦至该处并千总陈邦材武举陈宗器各带兵丁义民并来夹攻又打死贼匪数百贼始逃散収军游击邱能成等仍囬鹿仔草把总郭得胜李松二员外委萧富许飞凤二员阵亡外委陈威一员未知去向阵亡并遗失兵丁陈兴髙等共一百三十三名阵亡义民郑干等七十名受伤兵丁刘国寳义民吕云等五十名炸碎大炮一门打裂子母炮一门遗失子母炮四门百子炮四门鸟鎗三十杆腰刀四十八口单刀二口又六月十二日辰刻贼匪五六千人由东势角来攻鹿仔草游击邱能成带领千总陈邦材并兵丁义民向前抵敌用鎗炮连环轰击自辰至未打死贼匪多人夺获子母炮竹营炮共三门鸟鎗令旗竹牌斧头等件生获贼匪庄敏等八名即于军前正法兵民间有伤亡再【臣】原带官兵一千九百三十名往诸罗克复城池续于四月二十一日将军【臣】常青派拨叅将潘韬带兵一千余名前来接济共兵九千二百余名除分派盐水港鹿仔草防守以及阵亡外【臣】营盘止有兵一千余名兵力单薄贼匪毎来侵犯已咨请将军【臣】常青再添兵应援又二十日巳刻贼匪万余蜂拥来攻诸罗四门营盘随令官兵义民协力抵敌鎗炮齐轰【臣】往来各门营盘督战自己至申打死贼匪计有数百名打裂大炮一门其东南北三处贼匪俱已败走惟西门外贼众尚抵死冲来督令官兵竭力鏖战贼匪退而复来者三次义民似觉稍怯【臣】随飞调游击林光玉带兵由东杀来两处鎗炮齐发用力夹攻各义民亦皆奋勇争先鎗炮打死贼匪三百余名内执大旗贼一名骑红马贼一名始四散逺窜因天晚収军兵民伤亡者八十余名获大旗一面上冩五个雷字四角冩天地日月字様又大旗一面夺获竹牌皮牌等械二十一日拨防鹿仔草游击邱能成禀称温州镇魏大斌带兵一千六百名前往诸罗因大仑埔心等庄有贼匪屯聚截路十八日即带兵四百名谕令游击亦带水陆官兵并武举陈宗器等义民随往该庄剿捕与贼打仗施放鎗炮打死贼匪甚多讵贼众万余四面围来官兵义民命抵敌至申刻杀出重围游击左手中指被贼刀伤见骨坐马前胸亦被刀伤収兵囘鹿仔草魏大斌所带官兵阵亡千总一员把总二员兵丁遗失一百五十余名游击所带官兵阵亡把总武成烈刘连陞二员外委包定邦一员水陆兵丁阵亡遗失共二百二十九名义民遗失三十余名逆匪因官兵派守盐水港鹿仔草诸罗营盘兵力单薄总兵魏大斌接济之兵又不能到益肆鸱张图侵县城愈急臣窃思诸罗系四面受敌之地现今贼多兵少随防商署诸罗县陈良翼并武举黄奠邦防贡郑天球等环营开沟设险昼夜并工多方鼓励官兵义民协力堵御二十四日巳刻贼匪万余分攻西北两门营盘东南亦各有贼匪六七百人察看情形此系贼人诈谋牵掣东南意实専攻西北【臣】令各营大炮齐发贼炮亦与对放【臣】往来西北两处亲督鎗炮各兵按定准头施放打死贼匪约共三百余人贼众犹冐死前来【臣】督率官兵义民奋勇鏖战北门打死骑马贼一名又打伤骑马贼一名打裂大炮一门杀死贼匪七八十名贼败逺窜西门外贼匪虽被大炮打死二百余名尚不肯退复亲带鎗队飞往协力堵杀贼众恃有鎗炮不特当面对打且分攻右边畨社其畨社界在西北之间早已拨外委赖连陞带鎗炮手五十名畨弓箭手三十名在竹围内埋伏贼匪将近鎗炮弓箭齐发伤毙贼匪十余人贼随俱拢西门任我鎗炮轰击竟然抵死不惧查东南贼匪俱经叅将潘韬游击李隆林光玉等杀退随飞调游击李隆林光玉等带兵由东杀来并力夹攻杀死贼匪百余名至黄昏贼始退去定更时贼复逼近营盘与官兵对放鎗炮相持一夜至二十五日黎明贼众复攻西门【臣】往来各营盘督战俱用大炮轰击南门外打死贼匪数十人其余俱退东北两门贼匪被大炮打死各二百余人打死骑白马贼一名骑黒马贼一名随率官兵义民奋勇追杀贼匪始退惟西门外贼匪愈杀愈多虽经大炮接连打死无数仍然命来攻复分作二起一由当面冲来与官兵对杀一由畨仔港拥入学舍傍墙围内多凿穴空放鎗打入营盘兵丁义民多受其伤若用大炮轰击尽可透墙毙贼因文庙伊迩神所凭依未敢施放大炮查南门贼匪已退随飞调游击李隆带兵前来夹攻鎗炮打死贼匪百余名打死骑马贼二名杀死贼数十名申刻贼众四散奔逃值大雨収军此两日一夜与贼打防官兵不暇造饭俱系城内绅耆铺民挑饭送各队伍并挑送凉水兵丁得不饥渇兵民伤亡者约八十余名夺获马匹旗牌长刀等项又二十八日辰刻贼匪万余复来侵犯四门营盘【臣】来往各门督战饬令官兵义民抵御至午刻打死贼匪三四百人官兵义民奋勇争先杀死贼匪百余名东南之贼先已败去惟西北门外贼匪不退时【臣】在北门外有见骑赤马贼率众冲来甚是鸱张即令放炮立见人马俱倒并打死贼匪数十人正欲追赶适叅将潘韬守备杨彲等报称西门外贼势猖獗数次逼近营盘官兵义民俱有损伤【臣】随往援并调游击李隆林光玉等均到西门并力夹攻至申刻贼匪被鎗炮打死百余人打裂大炮一门杀死贼匪数十名贼始四散逺窜生擒贼匪林再何水二名因伤重旋死戮尸获旗牌长刀等项
　　同日常青奏言八月十六日亲带兵起程因恐贼匪乘间侵扰府城是以宻为预备定于十六日起程先令官兵言于十三日前往北路此言传出果有贼匪五六千人潜伏竹箐窥探府城当经带兵杀散若官兵往北路止留梁朝桂一人带兵千余驻守实属可虞应俟广东浙江驻防满兵三千名一到即留一半守城常青恒瑞即带领一半先剿杀南路贼匪再行往北接应诸罗
　　同日李侍尧奏言诸罗被围日久刍粮铅药日少一日甚为可虑此间满汉兵登舟者不下八九千总以风信不常连日停泊不能开驾直至十六日始行放洋计目下当可到齐常青得此新兵或当分兵驻守府城率兵前往打通诸罗道路【臣】前询问船户陈荣昌据云闻得有牌腹村义民运粮接济诸罗城中等语若果如此则诸罗尚可坚守待援至鹿仔港一路普吉保劄营在马鸣山本月初八日有贼来扰即率兵剿御自辰至未贼犹不退蓝元枚遣游击琢灵阿带兵接应贼始败散官兵乘胜追杀斩获甚多查漳兵二千久已起程其未到之六百余名不日亦即可到而左翼镇总兵李化龙带领粤兵二千五百亦于十六日放洋兵力骤増正可协力进剿旋接同知黄嘉训禀称蓝元枚于十八日身故等语蓝元枚到鹿仔港后连络民畨布置似有头绪一旦身故羣情未免失所倚恃适増调之粤兵漳兵计目下亦必全到则事机尚可相接惟普吉保李化龙两总兵恐难相统辖府城既有满汉兵新到想常青自必亲自带领赴援诸罗恒瑞或须留守府城不能分往鹿仔港督率【臣】一面飞檄普吉保李化龙务当和衷商度酌量一人驻守一人即统兵进剿斗六门等处与柴大纪防合勿得各存意见以致悮事想普吉保等亦决不因统率无人遂稍存观望福康安海兰察等约计九月初间即可到厦门【臣】现已预备船只等项俟一到即可登舟所有粮饷火药惟有寛裕筹办上运送以期应手不敢稍有迟悮均奏入
