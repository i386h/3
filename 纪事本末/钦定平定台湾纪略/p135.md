<!-- { "loadSidebar": true } -->
　　同日福康安魁纶徐嗣曽奏言熟畨募补屯丁悉心酌议章程一屯丁人数应按畨社酌挑令其就近防守也全郡熟番通共九十三社台湾县属畨社较少淡水彰化近山地方畨社最多鳯山嘉义次之每社畨民自数百户至数十户不等约可挑选壮健畨丁四千名分为十二屯大屯四处每处四百人小屯八处每处三百人作为额缺毋庸另设屯所即令在本社防守地方稽查盗贼其户口较少之社或数社并作一社或附入近处大社庶畨民等不致逺违乡井而较騐调派亦易于齐集至各屯相距之地道里难以适均台湾县所属畨社不过数处不能多设屯丁然台湾县地界本狭郡城设有重兵足资弹压惟南北两路近山险要甚多淡水一防尤为辽濶原拨熟畨在隘口搭藔防守名为隘丁零星散处不能得力应酌量地势情形按照畨社多寡分别设屯与各处营汛官兵声势联络则稽察巡防自可倍加严密一各屯畨丁宜设立屯弁以资管辖也四川屯练兵丁额设土守偹千总把总外委等官一百余员今台湾畨屯弁目无需似此之多只应仿照其例量为设立查各社原有民人充当通事管理一社之事代为交纳社饷但此等通事积年充役系地方官签派本非畨人同类未便用为弁目应于畨社头目内择其曽经打仗出力及社番素所信服者如岸里社潘明慈之类拣选拔补于南北两路额设屯千摠二员统领畨众屯把摠四员分管各屯大小各屯每处设屯外委一员花名图册交理畨同知稽核仍将各屯事务交北路协副将南路营叅将就近管理该畨等素娴妓艺非招募新兵可比应请照川省屯练之例毋庸归营操演防騐屯兵拔补屯弁等事统归台湾镇摠兵台湾道管辖详报督抚给与劄付报部存案经管六年后如果董率有方曽着劳绩由镇道核明详报督抚加一等赏给职衔以示奋励倘所管内有生事废业之人及苦累畨众情弊即行咨革究处遇有事故出缺仍拣选畨社恱服之人详报拔补一屯丁屯弁毋庸筹给月饷应酌拨近山埔地以资养赡也台湾东界内山本多旷土乾隆十五年暨二十三年节经勘定界址奏请禁民越垦准令熟畨等打牲耕种以资生计无如游民聚处日多越界佃耕渐成熟业以致争夺滋事控案甚多前经富勒浑奏明专委镇道确切勘丈尚未勘明详报即值逆匪滋事现经【臣】等提奏核查共计丈出已垦埔地一万一千二百甲每田一甲合内地民田十一亩三分一厘均应查明民垦畨垦分别陞科办理此外尚有未垦荒埔五千四百四十一甲又四十八五十一等年漳泉械鬬及互控结防案内抄没翁云寛杨光勲等入官埔地三千三百八十余甲统计抄没未垦及入官荒废埔地八千八百余甲均属界外之地逼近内山任其荒废地利既属可惜而愚民趋利如鹜亦难保无越境私开情弊应请将新设屯丁四千名每名拨给埔地二甲千摠每员十甲把摠每员五甲外委每员三甲令其自行耕种责令地方官勘定界址造册绘图载明四至段落通报立案以偹稽查屯丁出缺即挑其子弟充补承受田畆如有私行典卖者照律治罪追赔契价充公其地仍归畨社查台湾各社向例交纳社饷所种田亩租赋防
　　恩概免征收所有拨给埔地应照畨田之例免其纳赋以示体恤即毋庸另行筹给月饷一清查已垦埔地以定界址也查台湾东面倚山地方寛广从前因淡水彰化二处垦辟日増另行画定界限设立土牛禁止奸民越界占垦免滋事端乃因生聚日繁民人私向生熟畨黎佃地耕种价值稍轻者谓之租贌价值稍重者谓之典卖熟畨等归化日久渐谙耕作只因业经典卖与民无由取赎是以各处畨地不特嘉义以南多有侵越即淡水等处续定土牛之界亦成虚设臣福康安追勦贼匪时周厯全郡所过近山地方良田弥望村落相聨多在舆图定界之外旧设土牛并无遗址可寻从前设立时不过筑土作堆潦草塞责本非经久之计此时若不将埔地彻底清厘事过境迁界址必仍滋淆混【臣】等悉心筹酌除未垦荒埔五千四百四十余甲拨给新募屯丁外其已垦之一万二千余甲自应分别办理查台湾征粮则例仰防
　　皇上优恤海外民畨于民田则薄征租赋于畨业则槩免征科兹查民人租贌之地无多原系民为佃户畨为业主自应同畨社田亩一体免科其业经卖断与民者既非畨业即应令民户一体报陞苐民买畨地之后所费开垦工本原多又有每年抽给畨租之例若再征收本色民力未免拮据应照同安县下沙科则按甲计亩征银免其纳粟仍出示晓谕畨社使知租额无亏俾得永资生计民人等借有纳赋明文世守其业亦可永杜弊端其集集埔虎仔坑三貂琅峤等处接壤生畨私垦田亩甚多此等偷越民人本应逐加惩治惟念开垦以来与生畨日久相安并无事故一经驱逐沃土既须抛荒而游民又无归宿应请照新定民卖畨地之例一概陞科免其查究此时正值农忙之际未便纷纷履勘应令该处民畨将租贌典卖地亩先行呈报一俟刈获登【臣】徐嗣曽专委大员前往抽查并将此外有无续垦地亩一并查明分别办理咨部存案自此次清查之后即以所垦地方为界竪立界石详开立界年月地方大书深刻俾人一望而知仍交与巡视台湾之将军督抚提督及地方官等不时周厯巡查如有越界私垦即行从重治罪失察之地方文武各官一并严叅究处一屯丁习用器械应令自行制偹报官防騐也畨民打牲捕鹿所用镖鎗鸟鎗竹箭器械不一均属犀利即如岸里社畨善用鸟鎗随同官兵打仗杀贼最为贼匪所畏一切器械均可无庸制给但现在严禁民间私藏军器屯丁所用鎗箭亦应官为防騐以偹稽查所有新设屯丁四千名不必照緑营之例拘定鸟鎗兵若干名弓箭兵若干名祗以该畨习用器械为凖呈报摠兵逐加印络编号偹查每年令摠兵巡查之后防騐一次如无火烙印记即照民人私藏军械之例一体治罪一屯丁徭役酌与优免以恤畨力也台湾各社熟畨质朴醇良最堪怜悯从前文武员弁出差巡察无不调拨畨民背运行李其余各地方兴筑递送公文等事亦皆社畨应役其劳苦急公之处较之台湾民人不啻数倍今既挑补屯丁各令在要隘地方分屯防守遇有捜捕盗贼等事又须聴候征调所有一切徭役应请免其承应其未补屯丁之畨民亦秖令递送公文不得以私事役使倘地方文武及理畨同知不加体恤有苛派扰累之事令该镇道实力查访严行叅究奏入
　　上从之
　　初六日【丁酉】福康安徐嗣曽同奏言办理赈务原应支放本色或银米兼散以济小民口粮惟查台湾自军兴以来截至本年二月由内地拨到军米共计三十二万余石除拨过兵粮等项外存米七万余石其续拨军米因海洋风信靡常尚未运到维时凯旋官兵陆续分起内渡尚未全撤且各路米价均极昂贵必须广为平粜以减时值俾通郡商民皆足以资接济计算所存米石仅可为兵粮平粜之需不敷散赈而台地贫民向借畨薯杂粮同米搭凑糊口得银便于零买又因米价贵至三两以外恐一时未能平减难民买食仍未免拮据请
　　防每石给予三两但按之旧例实觉过多未便遽行擅给是以仍饬各属先照向例给发二两恭候
　　批示到日察看田禾市价情形再行补给嗣因三月下旬以后粮价有减无増连次得有透雨禾苖畅茂可望丰收即照向例折给实已足敷接济毋庸于每石二两之外再议加増兹查台湾府属一防四县被难民畨男女共四十四万八千八百七十八口小口共二十一万八千九百七十口共放过赈银十六万七千五百八两九钱内有防独残病等口并极贫难以度日应展赈一月现已查明大口共十四万一千九百六十八口小口共八万六千九百七十二口共应给银五万五千六百三十六两二钱又各难民归庄之前无处栖止给银苫盖草藔共九万八千五十间共银二万四千五百十二两五钱通共需赈恤银二十四万七千六百五十七两六钱现饬造具户口花名清册送部核销至台湾官吏侵渔成习不可不严行查察【臣】福康安现驻郡城筹办一切善后事宜厘剔弊端尤为切要况地方赈务如有侵
　　帑殃民情罪至为重大断不肯稍任欺隠此次所办赈防时刻留心访察实无预图冒销情弊【臣】徐嗣曽前自北路以至郡城屡经亲赴各村庄抽查户口并面谕义民首及业户人等据实呈报使胥吏等无从舞弊至散给银两先经出示晓谕查明户口后按名照数发给仍随时密访亲查断不使官吏稍有侵扣及浮冒开销至逆案内入官田产南北两路处处皆有现就各犯供词并业户乡耆人等遍加访察遴委妥员分赴各处村庄履勘亩数界址以免混淆遗漏自应凛遵
　　恩防逐一查明酌量拨给戍兵作为恒产惟是兵丁等各有操防之责不能自行耕种且定例往来挨戍若令招佃收租又易起掯欠侵挪之弊应请将此项田亩交与地方官经理征租防同各处驻劄营员当堂按名散给通报查考以资戍兵当差之用其应拨亩数及每兵毎年应给若干银数之处容【臣】徐嗣曽查明叛产另行分晰具
