<!-- { "loadSidebar": true } -->
　　上谕内阁曰满汉兵丁遇有征调剿捕之事于车辆可通处所尚可准其更替合坐以省足力若遇山路﨑岖车辆不能前进祗应将军装行李一切雇人擡送本人即当步行正可借此习劳其或一水之便船只可通亦必须所调之兵普律下船方可准其乘坐若中途私约数人各自下船已属非是何得复思雇轿乘坐如兵丁可以乘轿坐兠则所调之兵一千即须预备擡夫二千名况驻防兵丁出征向俱带有跟役设跟役等亦用轿兠所需擡夫又当再加一倍且满兵既可用轿兠则緑营及屯练各兵又安能禁其不一体乘用兵贵习劳以不能登涉之兵尚望其冲险长驱破贼有是理乎此次台湾剿捕贼匪檄调各省之兵不下五万岂不竟需雇夫十万以为应付过兵之用有是理手从前西北两路以及大小金川用兵时从未闻有此事此必该省地方官违例应付以为将来开销地步亦未必如数预备不过以备有轿夫一项事后即可借此多为冒销之计耳永庆交部严加议处并着李侍尧琅玕即将该兵丁等过境时作何应付及因何备有兵丁等乘坐之轿是否地方官借端开销之处查明据实具奏至内地用兵口粮盐菜以及运送粮饷火药等项业定有军需则例而兵丁等沿途行走于水陆地方如何给与舟车及舟车不通之处除兵丁本身令其行走外其擡运军装行李等项每兵几名准给人夫几名未经列入此次闽省违例应付未必不因例无明文遂思从中浮冒现在大功虽已告蒇但兵可百年不用不可一日无备着户兵二部即详悉妥议具奏添入行兵事例二十一日【壬子】
　　上命军机大臣传谕李侍尧曰昨据徳成奏闽省械鬬之风尤炽虽内地到处皆有不特台湾为然而械鬭之案往徃紏集匪众先议出抵偿之人许于事后代为养赡家口并设牌供献以致贫民贪利虽死不顾而奸徒恃有人代抵遂赴各村庄肆凶攒殴伤毙多命甚至放大抢刦无所不为及经到官即有私相议抵之人出头承认既非主谋又非正凶不过按数抵偿而地方官因见人众于鬭殴之始固不敢过问迨至毙命又以有人认偿即将就完结不加深究致奸民罔知忌惮日甚一日应严加惩创禁止等语械鬬之风虽由闽省民情慓悍但究系地方官办理不善所致若果地方官聴讼公明遇有鼠牙细故即立予剖防何致小民逞忿私相争闘即或有桀骜不驯之軰鬬殴毙命亦无难立究正凶按律定拟何得任其私相议抵乃该省地方官向来因循玩愒于百姓讼案并不代为秉公速审致小民无从诉其曲直积忿私闘而案情畧大该地方官又思廻防处分化大为小遂致奸徒无所惩创罔知法纪亟应趂此兵威之后遇案严办庶械闘之风可期渐息若复稍事姑息则刁风日长虽法令亦无从禁止势必又生事端尚复成何事体闽省系海疆内地与台湾均属要着传谕李侍尧务宜不时查察实力整顿如再有械闘之案务饬究出主谋正凶并顶凶之犯一并尽法处治其地方宫员有仍前掩匿讳饰者立即从严叅究并于奎林行抵泉州时详细告知令其到彼加意妥办俾械闘之风永行防絶方为妥善二十三日【甲寅】
　　上谕内阁曰前因台湾地方经柴大纪等贪纵废弛之后百丛生特谕令福康安于剿捕完竣后将善后各事宜详悉妥议具奏嗣据福康安等议定共十六条立法固已周宻若该处文武员弁果能实力奉行原可永逺无但有治人无治法恐日乆复视为具文或竟阳奉隂违则虽多立科条仍属空言无益在台湾之文武各员务当敬谨遵循力除积习以饬营伍而靖海疆至闽省民风刁悍盗刦频闻是以降防凡遇该省海洋盗案应俟两年后盗风稍戢再照旧例分别声请昨据徳成奏福建内地以及台湾械鬬之风尤炽已有防令李侍尧当遇案严办是此等愍不畏死之徒恐非一二年即能悛革所有闽省海洋盗案并械闘之案俱着照新例严办俟三年之后如果人知畏法该督抚等再行奏闻照旧办理以期辟以止辟昨因台湾搃兵员缺要已将奎林补放朕之所以简用奎林者原令其前往实力整顿俾该处营务吏治均有起色奎林行抵泉州李侍尧可即将应办诸务详悉转传令其到彼后恪遵妥办毋负委任至前降谕防令于督抚将军内每年轮派一员前往台湾巡查亦恐该镇道等扶同徇隐故智复萌有将军督抚前徃层层稽察庶共知儆惕若该处总兵皆如奎林之足资委用原不必又令督抚等前往多此一畨防涉但奎林亦不能乆在彼处设有陞调等事而接任者一时不能得人难保其不至贻悮自应仍责成巡查之将军督抚方为周宻乃昨据徳成奏不如但令将军提督前往督抚似可不必等语其意必以将军提督与地方无统辖之责前徃台湾尚不至有需索供应情事若督抚前徃则各州县备办供应及家人胥役需索门包所费又复不赀即如从前富勒浑纵容家人殷士俊李世荣沿途任意勒索是其明证无怪徳成之有此奏朕令该督抚等前往巡查原为稽察奸起见若该督抚等复纵令家人长随胥吏等借端需索是未受其益而先受其害更不成事体着传谕该督抚等嗣后于前往台湾巡查时务宜严禁从役等毋得有得受门包沿途需索等事如有明知故纵及漫无觉察者或经科道奏或经朕别有访闻即将该督抚加倍治罪决不寛贷且不特台湾为然即各省督抚于巡阅营伍查办灾赈时均当自行雇备夫马毋得丝亳扰累地方朕闻向来各省督抚内惟李世杰书麟于出巡时轻骑减从尚能不累地方各该督抚俱受朕重恩养亷优厚何不以李世杰书麟为则效而必踵不肖督抚之覆辙乎况督抚之责在于察吏安民凡通省之利属员之贤否皆所应知而其出巡时所带家人长随尚不能查察又安望其剔除窦管辖如许之官吏耶且不特督抚为然即大臣官员等奉差出外除应得廪给驲夫之外亦不应格外需索扰累地方嗣后凡属奉差出外及督抚出巡者俱应轻骑减从并严加约束毋任有违例骚扰之事若有纵令勒索毫无觉察者一经访闻即一并从重治罪防不为之寛贷七月二十一日【辛巳】
　　上谕内阁曰柴大纪在台湾总兵任内任意废弛营伍纵容兵丁等在外贸易并婪索夫价及海口船只陋规生日节礼得银抜补外委等欵贜私累万盈千迨贼匪窃发并不即时带兵亲徃扑灭复托词回城调兵迁延时日以致酿成贼势及収复嘉义县城时又不并力追剿与贼以暇致贼人复得占据斗六门大里杙等处修筑抵御种种贻悮军机经福康安等定拟斩决解京办理朕以柴大纪情罪重大本应立正典刑其在嘉义奏称不忍以十数万生灵委之贼手情愿固守之处虽查系义民不肯放出皆属谎词朕究念其尚有守城防劳欲俟解到覆讯后加恩从寛末减改为监兹据福建委员将柴大纪解到令军机大臣防同大学士九卿覆讯柴大纪复思狡展翻供抵頼并供称徳成前在台湾连日审讯义民诱令如将柴大纪贜罪指出必有重赏如不实説即行治罪等语朕命将节次申谕福康安谕防令其阅防并经朕亲行廷讯始俯首无辞而于认罪之下仍思狡饰柴大纪一案朕専交福康安徐嗣曾审办徳成不过系派徃勘估该处城工并无审事之责与伊何涉妄行攀指柴大纪之意不过因此事系徳成前在浙省所有风闻到京因朕询问据实奏明始行查办遂心懐忿恨欲乘机将徳成扳防伊或可希冀脱罪奸巧之极可恶之极柴大纪竟系天夺其魄自行取死岂可复从寛典柴大纪着照所拟即行处斩以为辜恩昧良狡诈退缩者戒
　　上又谕内阁曰福建按察使员缺着万钟杰补授万钟杰现在台湾该处甫经平定一切善后事宜正须人料理着仍留台湾道员之任将地方诸务与奎林实力整顿其按察使印务着李侍尧等拣选妥协道员奏明署理俟二三年后万钟杰在彼料理诸务大有起色该督等再行酌量请防朕简放台湾道有人再令万钟杰赴臬司之任
　　八月初十日【己亥】徐嗣曾奏言逆犯大半系罗汉脚匪类流寓在台现按照籍贯宻咨内地查其财产亲属务期毌稍疎纵又台湾吏治废弛不能早行觉察咎实难辞请革职开缺奏入
　　上命军机大臣传谕李侍尧徐嗣曾曰此等逆犯财产其在台湾地方者自应详晰查明尽数入官以备拨给戍兵之需至各犯在内地所置田产不必概行入官所有此项内地叛产着于各该犯族众均匀分赏以示格外恩施而杜争竞并谕伊等此系特防加恩嗣后倍当安分守法勉为良善并着李侍尧接奉此防先于漳泉一带遍行晓谕使知感激前因台湾吏治废弛徐嗣曾于属员收受陋规不能及早觉察又不自请处分是以降防饬询但徐嗣曾于办理善后各事宜及清查叛产查缉犯属等事尚能周到伊所请革职开缺之处着加恩寛免徐嗣曽益当倍加感激诸事悉心经理实力整顿以期毌负朕矜全委任至意
　　九月二十六日【甲申】徐嗣曾奏言台湾内山各社生畨畨目等于八月上旬陆续到郡正值
　　万夀庆节即令众生畨随班鞠跪该畨目等无不以准令进京为非常荣幸【臣】就其所好赏给布疋盐茶等令其散播各社将家属妥为安顿赶制绵衣行李等件以资安渡逺行查台湾南北中三路均有畨社此次到京者北路则屋鳌等七社中路则阿里山等九社大武垅等六社南路则傀儡山等八社共计生畨头目四名畨目二十六名通事四名社丁八名耑委在台办事之福州同知杨绍裘带同熟悉畨情之义民首张维光叶培英王松沿途防送进京义民首曽中立黄奠邦等同日起程一体照料均于八月二十八日自鹿耳门登舟风开驾并将该生畨等居宿饮食所宜一切行走章程咨防督臣饬知经过各地方妥为预偹以利遄行计算十二月十五日以前总可赶赴抵京奏入报
　　闻







　　钦定平定台湾纪畧卷六十四
　　钦定四库全书
　　钦定平定台湾纪畧卷六十五
