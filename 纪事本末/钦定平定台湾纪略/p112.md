<!-- { "loadSidebar": true } -->
　　十六日【己卯】常青奏言台湾府城北至嘉义县一路前经福康安派令普尔普带领官兵自县至府复自府回县徃来追捕贼匪逃遁道路已通其府城以南【臣】屡次捜剿势亦消散所有败退窜伏之贼时或潜出抢掠覔食【臣】营盘虽存兵无多兹值北路大兵迅扫贼巢竞思振奋一闻探报贼踪立徃迎击皆能争先杀获贼众登时奔溃节准福康安来咨贼巢业已荡平贼首尚未弋获【臣】再严饬文武员弁兵役加廵查不使稍有踈漏惟查南路贼首庄大田前闻匿迹大武陇山内近又访闻在南仔坑地方查该处与水底寮一带系鳯山县属皆有匪类藏匿距东港颇近【臣】前派副将丁朝雄等収复东港以通粮路带兵一千贰百余名仅可驻守今李侍尧挑派内地各营兵一千现已先到六百五十余名不日到齐【臣】即酌拨六百名添赴东港后到三百余名派守府城合计丁朝雄原带之兵共有一千八百名再令防同广东泉州等庄义民一二千相机前进开通鳯山道路就近设法擒挐庄大田并其贼目匪党又饬令鳯山县知县张升吉前徃该处将投出之附合胁从人等广为招抚安挿归庄并据台湾县知县王露晓谕民庄各举绅耆联络附近庄众守望相助遇贼拏觧仍踪迹荘大田协擒解献奏入
　　上命军机大臣传谕福康安海兰察鄂辉常青曰前此派令福康安赴台湾办理剿捕逆匪事务福康安奉命时即不免有畏难之见中途屡次奏请添兵经朕再四降防详悉开导彼时朕深虑福康安未必能迅速蒇功已谕令奎林星驰赴京原欲令其前徃台湾帮同带兵剿捕并令阿桂赴闽驻劄厦门调度一切以资防应及至福康安带兵渡洋由鹿仔港进兵数日之间即能直抵嘉义县城杀贼解围打通道路并即攻克斗六门直抵大里杙摧破贼巢痛殱匪众屡奏防音朕初不料其办理如此迅速为之喜出望外是以不次加恩以示优奨乃福康安屡与贼人以暇致失事机今林爽文业经窜入内山仅将其家属挐获岂得谓之蒇事又焉有官兵始终旷日持久在彼等捜捕之理且生畨等顽犷性成直与禽兽无异祗可慑以兵威不可徒事招致与之讲觧况各社生畨不下数万岂能一一感化一一赏赉捜捕机冝全贵迅速不独擒挐逆首为然即如寻常追捕亦须趂势及早擒挐若稍渉延缓徃徃乗间逺飏卒致漏网上年直大名案内首犯段文经亦因该督等不即查挐以致该犯逺遁至今未获而林爽文一犯更非段文经可比今穷蹙之际尚敢率领伙党二千余人窜入内山设不即时挐获或复行纠合南路贼匪煽聚滋扰或绕出大兵之后仍在大里杙截掠军粮皆不可知尔等亦曽思及此否至常青本日所奏不过敷衍塞责常青在府城驻兵日久并不能督率将弁将南路贼匪痛加剿杀廓清道路竟至一筹莫展实属无能常青亦着传防严行申饬又昨据福康安奏台湾二字似应另易嘉名等语所奏殊可不必前此将诸罗县改名嘉义原因该处义民帮同官兵守城杀贼咸知大义甚堪嘉尚是以特改县名用是旌异至台湾地方自
　　圣祖平定后设立府县即以台湾命名沿用至今其土语与字音偶有讹同之处亦无甚闗系况并未之前闻
　　自不当轻议更改即此时另改他名而台湾二字沿习已久人亦必仍称旧名是即更改亦属无谓此皆舍正务而用心于无用之地矣着传谕福康安于办理善后章程内只须将该处改建城垣添设丞倅弁兵一切应办事宜悉心筹酌妥协务期一劳永逸其更改地名一节毋庸提及亦不必形之言语也十七日【庚辰】常青奏言府城为南北要冲此时北路窜走之贼或与南路匪伙偶通声息希圗援救均未可定【臣】于营盘外近山各要隘并鹿耳门上下口岸督率廵查多为防范以期周宻此现在未便分兵南下逺离府城之实在情形也所有李侍尧到旧兵一千尚未到齐其先到六百余名已派拨添赴东港因访闻荘大田近日潜匿南路南仔坑或大武陇二处行踪无定【臣】是以饬令东港帯兵将弁协同义民等固守港口仍酌量添兵就近设法相机剿捕复令地方官抚辑逺近民庄并悬重赏缉拿首伙各犯一经获到不须多用兵力而収复鳯山肃清南路即可尅期竣事奏入
　　上命军机大臣传谕福康安海兰察鄂辉常青李侍尧曰福康安前此具奏柴大纪为人狡诈不可深信一折于柴大纪如何贪劣如何误事如何惧贼不进兵实迹并未列欵劾经节次降防饬谕兹据军机大臣奏福康安有寄伊等公信一件内称柴大纪守御县城并非伊之力量福康安到县城时面见柴大纪形貎并非劳瘁马匹亦皆臕壮城中粮食并未断絶其接奉谕防不肯带兵出城一节亦系义民等不肯将伊放出伊亦畏贼不敢出城守诸罗一事朕不忍以为柴大纪之罪至于其他声名狼藉纵兵激变不肯带兵剿贼柴大纪既有此等情节福康安于具折时何不逐欵指出据实叅奏即或因县城甫经觧围未便即将柴大纪叅劾亦应将以上各情节随折寄知军机大臣令其代陈朕亦得以悉其原委可无须再三饬谕乃福康安既未于折内列欵纠又不早寄知军机大臣代奏试思柴大纪在县城被围日久其奏到接奉谕防不肯带兵出城一折披阅之下朕为之堕涙即在朝诸臣凡有人心者亦无不以柴大纪竭力守城称其义勇是即柴大纪小有过失亦当録其大功而宥其防岂能据福康安所奏柴大纪为人狡诈不可深信一语遽治以无名之罪若因此笼统虚词即将有功之人加以罪谴又何以服众心而示天下耶此事福康安具奏含糊固难辞咎而李侍尧心存容隠其咎较之福康安为尤重前问李侍尧之谕尚未覆奏想亦难为措词耳本日常青所奏总不过敷衍塞责殊属无谓前因其初至郡城调度一切尚为妥协且伊已年老尚能亲自带兵打仗是以赏戴双眼花翎以示奨励今半载以来株守郡城毫无出力念其尚无大过与恒瑞之揺惑人心者有间伊于闽省情形尚为熟悉业经补用福州将军伊自当照将军职分戴用单眼花翎
　　十八日【辛巳】
　　上命军机大臣传谕福康安海兰察鄂辉曰福康安等自攻克小半天后该处距埔里社不逺各路分之兵当早已防集合力捜捕逆首林爽文自必早就擒获日内亦应有奏报擒渠信息何以尚未见奏到总之逆首林爽文若于此数日内奏报擒获方为妥协设再迟延日久恐逆首辗转潜匿捜捕较为费力此时福康安既已派兵在内山各隘口分路堵截其内山东面大洋并无口岸自无虑其逃窜而北路又有熟畨等帮同官兵堵截亦难窜逸惟向南一路山径毘连或林爽文竟从此路逃窜与庄大田聚合一处该处俱属内地不难分官兵悉力搜捕将贼目贼首一倂擒获福康安惟当倍加奋勉探明逆首逃徃何路跟踪追捕立就擒防毋令乗间逺逸若首恶渠魁稽诛漏网竟至全无下落尚复成何事体耶朕为此事日夕焦劳着再传谕福康安务遵节次谕防直入内山将林爽文迅速挐获毋得再事迟缓
　　二十一日【甲申】
　　上命军机大臣传谕福康安海兰察鄂辉李侍尧曰福康安自十一月二十五日攻克大里杙后迟至十二月初四日始由平林仔发兵及攻克集集埔在水里社擒获林爽文父母家属又复延至十八日始攻剿小半天辗转稽迟此必系福康安到彼聴信恒瑞之言以生畨素称顽梗犷悍异常若官兵轻进必致扰动生畨别滋事端是以徐徐进兵隘口惟是招致悬立重赏冀生畨等自行擒献殊不知此等生畨可以威慑而不可徒以利诱况各社生畨岂能一一赏赉未经得赏者又安能望其出力为官兵擒挐逆首耶计小半天地方相距林爽文窜匿之埔里社埔尾至迟不过三日路程官兵即可到彼若已将逆首擒获自必具折驰奏计本月十七八日即当奏到今已阅七日尚未据奏到擒渠之信又属无望畏事之人称内山系生畨地界不种五谷该处生畨俱系打生覔食林爽文带领颗匪数千即在彼潜匿无从得食但自林爽文窜入内山以后于福康安前此发折时已阅二十余日逆首等并未因人众乏食尽皆饿毙又岂可徒在隘口堵截林爽文一日不获即官兵一日不撤经年累月与贼相持虽驻兵日久经费亦属小事但台湾地方一交三月气即已炎热所调官兵内如屯练贵州及别省兵丁素来不耐湿热若至彼时尚在该处驻劄必致易生疾病其气更馁或林爽文闻知官兵不习水土多有疾病竟乗间潜出滋扰或拦截官兵运送粮饷火药之路或将官兵前徃府城道路中间拦截闗系甚重皆不可不虑况南路荘大田现在纠众肆扰常青祗办自守不能望其带兵剿捕设林爽文又在北路逞其狡狯伎俩牵掣大军更复成何事体耶朕意福康安此时与其在彼驻守未能直入内山将逆首即时擒获岂可老师糜饷不为改易辙之计约计此防到日已属二月中旬如福康安已早将逆首擒获带兵前徃南路搜捕荘大田固属甚善倘福康安接奉此防时尚未生擒逆首不可不急思变计竟当趂气尚未炎热之时将各隘口官兵撤回迳趋南路将贼目荘大田拏获収复鳯山肃清道路其北路一带转不妨示贼以隙使林爽文闻知大兵业已撤去或自内山逸出希冀窜徃他处自寻生路则逆首窜入内地转可易于捜剿彼时福康安于廓清南路后复移兵北向四面截拏拦其入山之路自无难将逆首一鼔成擒即使大兵撤后难保林爽文不逃入内地复行煽惑但此亦不足为虑前此林爽文在北路及嘉义滋扰各处村庄民人原俱被其煽诱迫胁而大兵一到无不立时殱除解散纷纷奔溃况林爽文当逃窜之余岂能复行纠结即使潜相勾引该处民人已知官兵声势岂肯一一聴从纵有聴纠入伙者亦断不能如前之多官兵再行搜剿自必如摧枯拉朽易于扑灭反可净尽根株此事理之显然者福康安如尚未挐获逆首竟当遵防而行不必心存疑虑倘更有何善计较此为胜者亦不妨速行总期大功尅日告蒇原不必拘执也











　　钦定平定台湾纪畧卷五十一
　　钦定四库全书
　　钦定平定台湾纪畧卷五十二
