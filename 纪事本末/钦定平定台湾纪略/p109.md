<!-- { "loadSidebar": true } -->
　　初九日【壬申】福康安海兰察鄂辉同奏言前闻林爽文家属潜匿水里畨社即遣义民首职员杨振文举人鲁大源晓谕社丁杜敷令其擒献兹于初十日复遣带领义民之教谕郭廷筠带同投出贼目黄寛黄翰陈讲前往设法擒拏十二日据杜敷令其弟杜朗同黄寛等来营禀称杜敷晓谕生畨将林爽文家属拘留恐其畏罪自戕不便遽行擒缚定于十三日诱令出山逃命官兵即可拏获等语【臣】查水里畨社至大营七十余里山径甚属丛杂林爽文现在潜匿内山若闻知家属被拏竟在中途邀夺杜敷等人数无多恐难抵御即派令副将张芝元将吴宗茂游击王宣守偹郑元楷马大雄带领汉土兵丁一千名直往番社一面晓谕生畨毋庸惊惧十三日黎明张芝元等进入内山约二三十里遇见杜敷带同生畨百余人将林爽文之父林劝母林曾氏弟林垒妻林黄氏在途中围守官兵到后即行按名拏获恐贼党仇恨杜敷害其家属仍令带领生畨入山自行防卫并令探访林爽文潜逃踪迹【臣】等即将林劝等隔别严讯跟究林爽文下落据林劝供二十四日夜间林爽文自大里杙潜逃从火熖山后番社行走他就往集集埔把我们留在水里社居住这十余日总未见他不知逃往那里去了等语质之林黄氏林垒供亦相符而林曾氏尤属狡悍不肯吐实因系应行解京要犯不便刑讯设法开导方能録取实供又拏获伪军师僧悟天讯问复供称林爽文大约逃在栅栏山后一带地方藏匿供词亦属游移未可慿信适有贼目阮和陈泮欧旅等带同眷属自行投出该贼目等均系有名头目既已悔罪归诚即可令其立功自効【臣】随靣加开导留其家属在营发给执照仍令扮作贼党入山跴探一俟得有确信即行带兵前往现在贼首东西奔窜党羽离心贼目人等皆思自行投出逃匿者亦多被官兵拏获并据抚辑村庄各员禀报被胁民人归庄者已有数万看来贼势穷蹙已甚不过恃其地势险僻勾结生番得以苟延残喘只须严防隘口杜其出山之路一面招致生畨恊同堵截纵使弋获稍迟数日亦不致漏网稽诛再职员杨振文举人曾大源世居彰化去年贼匪滋扰时屡遣贼党招致该职员等深知大义不肯从贼弃家避至泉州【臣】在大担门候风时询访熟识台湾情形之人即将该职员等带赴鹿仔港招募义民随军进剿此次购线杜敷擒获贼眷不辞艰险前往畨社晓谕尤为出力而曽大源又曾经遵檄带领义民随同舒亮在大肚溪等处打仗均属奋勉可嘉杨振文系捐纳四品职衘加衔未免过优现已赏戴花翎以示鼓励曽大源系文举人出身年齿尚轻予以知县实缺恐其不谙民社观其人尚明白文理亦优台湾风俗以得授京职为荣可否将该举人以内阁中书补用至杜敷招致生畨拘拏贼眷亦属出力已赏给千总职衔所有出力办事及生番人等俱已查明从优奨赏其林爽文家眷同陆续拏获贼目萧悟天赖应刘天锡林良林顺林祖胡真沈定刘徳等现在研取确供另行选派妥员解京办理再查台湾地方本无土著以全郡而论漳泉广东三处民人居其大半而福州汀州兴化等府民人寄籍者亦多除郡城县城及港口镇集各处俱为五方杂处之区其余村庄原系自分籍贯各为一庄居住惟因闽庄粤庄彼此交错田业毗连遂有搆衅相争之事如能将漳泉广东村庄酌为迁徙各分界址使其相离较逺固可以稍杜争端但南北两路地方寛广处处清厘庐舍田产皆须互相易换房间之多寡田亩之腴瘠既难适得其平而往查办各员又不能不假手胥吏办理稍有未妥转恐纷争滋事若令义民仍守世业查明与贼匪同庄之人即行迁徙又属难于区别盖台湾鬭狠成风又因贼匪蔓延日久愚民畏其凶横心怀两端虽漳民中未尝无向义之人而泉州广东各庄附贼者亦复不少除山猪毛萧垅学稼等处始终通庄拒贼外其余一庄之中或充义民或为贼党甚至有父兄现系义民子弟复去而从贼奸良相杂实属不齐即如诸罗受困时贼匪内间有潜卖粮食接济城中之人而义民被贼褁去者又复中道从贼此等情形可为明证现在被胁投出之人俱已幸获更生归庄安业倘于民心甫定之后复行纷纷查办概令离析势有所难详察情形漳泉广东民人各分气类固属风俗不纯而闽粤各庄彼此隣近即偶有为匪之事不能合成一气转可互相举首且民风之淳薄原无一定全视吏治为转移从前地方官抚辑不得其宜惟知贪图安逸诸事废弛甚或遇有械鬭重案意为出入从中取利奸民等全无儆惧日久遂酿成大案将来贼匪荡平之后若府县皆得其人痛改积习于民间结防聚鬭之事有犯必惩秉公办理严加约束自不致别滋事端再旧例内地民人至台湾不准携带眷属止许只身居住耕种今内地携眷出口者未闻稽查禁止因何开此例禁自有旧案可稽已饬该道府确切查明另行覆奏【臣】查海洋重地禁止搬眷居住使民人顾恋室家不敢恣意为非旧例原属妥善但【臣】经过各处村庄民人等俱有眷属而查防投出难民妇女防孩尤多该民人等居住台湾已厯数世势不能令其仍回内地若仅申明往例止许只身出口民人等一到台湾仍可置立家室例禁虽严亦属有名无实至台湾地方寛广奸宄易滋【臣】所到诸罗彰化两县地界已极辽濶即如现在进兵劄营之地不但从前剿贼官兵不能搜捕至此即地方官亦未尝亲身经厯居民等恃其险逺恣为不轨遂致无所顾忌自应酌添丞倅将弁以资弹压【臣】原拟于事定后将全郡地方自凤山直至淡水逐处详加查看将如何建立城池营汛添设官弁兵丁之处归入善后事宜妥议以期一劳永逸绥靖海疆防不敢因念切瞻依稍存草率了事之见至海兰察及巴图鲁侍卫等自应于事竣后先令起程但台湾地方广濶民情反侧难安必须威望素着大臣带领巴图鲁等分投巡察方足以资弹压应俟民情大定将善后事宜酌筹妥协交与鄂辉徐嗣曾从容妥办再同海兰察等起程回京所有贵州广东广西屯练兵丁最为勇壮出力自当酌留数千以为镇抚之用苐向来军营撤兵先后总以道路逺近为凖今将川黔逺省及隣省兵丁酌留窃恐闽省各兵未免稍存形迹事竣时酌量情形如无需多兵镇抚即令广东广西兵丁一倂撤回并通行晓谕各营闽粤官兵随征一载久着勤劳与川黔各兵甫到台湾者不同自应先行撤回以示体防如此明白宣谕归伍者咸知感悦而所留皆系勇健兵丁【臣】得借资指臂不致虚縻廪给实于公务有禆再十二月初一初六等日贼匪攻扰蔴荳茅港尾等处经游击黄象新击退杀死贼目徐英打伤贼目陈聘杀贼二百七十余名初九十二十三等日梁朝桂带兵巡哨至蔴荳庄等处遇贼均经官兵杀退十四日复有贼匪四千余人分扰蔴荳茅港尾官兵奋勇剿杀鎗炮打死贼匪甚多夺获铅药噐械无算又乌什哈达探闻大武垅贼匪千余人在大客庄地方撘藔居住随于初五日进剿郑国卿遣都司吴壮图领兵接应过河直冲贼队贼即沿山败走官兵追过山梁十余里焚烧草藔二百余间杀贼三十余名割取耳记二十八件十一日复带兵前往分路进剿见贼匪在山内分队排列施放鎗炮官兵奋勇进攻杀死贼匪百余名割取耳记三十三件夺获刀矛十七件查蔴荳庄大武垅等处均系通往郡城要路南路贼匪当贼势溃败之余尚敢聚众滋扰实堪痛恨然不过乌合匪众时出时没亦不致复行梗阻道路除檄行梁朝桂乌什哈达分投堵剿一俟拏获首逆大兵南下毋难尽数殱除至鹿仔草一带村庄节据郑国卿禀报投出难民俱已归庄修盖房屋整理田园民情极为宁谧又查台湾各处义民多系绅衿铺户等招集亦有由地方官衙门招募充当者每日口粮或系义民首捐资偹办或系官为给发各有不同自逆匪滋事以来府城诸罗鹿仔港等处久被攻扰得以固守无虞实借该义民之力臣到军营后即行普加赏赉并将义民首黄奠邦林凑奏明赏戴篮翎其山猪毛义民首举人曽中立最为奋勉出力前已寄谕奨励并令带领粤民相机堵剿俟大军至南路时再行从优奨赏此外随同官兵打仗及倡义急公捐助军需之义民等如何分别奨赏之处俟逐一查明另折具奏其有通庄拒贼始终不懈者请照効忠里怀忠里之例官给匾额以示劝励再此项义民从前因贼势鸱张不得不多为招集多増一千乡勇即减去一千贼伙是以人数众多不能逐一拣择用以防守地方尚属奋勉而打仗进攻究因未经训练若无官军带领亦不能十分得力【臣】自进兵以来留心察看惟内地带来义民奋勇可恃其次则黄奠邦林凑张源懃郑天球名下义民尚能打仗杀贼此外义民仅可稍助官军声势不能独当一队现在北路贼匪将次荡平无须多人防守所有诸罗鹿仔港元长庄等处官给口粮义民【臣】已大加裁减以省烦费并谕知各义民等散遣归耕之后器械均无所用即令其逐件缴销量为给赏所有缴出器械发交地方官改铸农器查明失业贫民散给庶农民得资耕种而民间亦不致私藏军械似属一举两得将来剿平南路亦即一体办理奏入
　　上命军机大臣传谕福康安海兰察鄂辉李侍尧曰连日以来盻望擒获逆首之信甚为焦切兹接到奏报只系拏获林爽文父母家属未足为快且折内称林爽文家属潜匿水里畨社福康安等遣义民社丁令其擒献曽经缮折具奏之处此折亦尚未逓到而本日折内亦未详细声叙殊未明晰此等逆首亲属均系罪不容诛今业经擒获自应解京办理但林爽文罪恶贯盈性同枭獍既不知尊君亲上岂复顾其父母家属现虽将伊全家拏获而林爽文尚未就擒自仍在各畨社潜藏希图奔窜他处林爽文系首恶渠魁若不生擒解京尽法处治何以彰宪典而快人心福康安等在大里杙水沙连等处驻劄惟招致畨社悬示重赏令其擒拏实属过于持重况现在所带巴图鲁等及官兵内之四川屯练贵州等省兵丁最为骁健于登山履险更属趫捷如林爽文逃入内山生畨等竟敢将伊潜匿何难勒兵直入内山分路搜捕生畨等见官兵已入畨境益加震慑岂有不争先擒献之理且据福康安奏南路蔴豆茅港尾等处俱有贼匪数千攻扰又大武垅有贼匪千余撘藔居住是郡城道路虽已开通而该处贼匪尚在窥伺滋扰实属可恨可恶此等贼匪必系荘大田伙党现在常青在府驻守兵力不多未必能肃清南路福康安等既经攻克贼巢正当乗胜深入速将林爽文尅期拏获即移兵南路搜捕荘大田殱除逆党自成破竹之势若似此旷日持久安知非林爽文潜匿不出思欲于北路牵缀官兵仍令其伙党在南路肆扰即现在畨社等擒拏林爽文家属或亦系借此搪塞以为缓兵之计仍私将林爽文放逸令其潜行逃窜设林爽文又从内山逃往南路与荘大田防合狼狈为奸复行煽聚更复成何事体耶至漳泉广东民人前原有酌令分庄居住之防既而思之其事似属难行其禁止携眷一节亦因旧有成例是以询及但台湾地方户口甚繁即内地民人不准其携眷前往而民人到彼后即在台湾另置家室亦难禁止此等事只须于剿捕完竣后将是否可行之处归入善后酌量妥办今林爽文尚未就擒何暇办理及此至现在台湾官兵为数甚多足资搜剿堵截之用又何须该处义民帮助声势福康安等功在垂成转心存懈弛试令福康安等自思受朕如此重恩乃并不出力自効岂以朕有赏而无罚耶
