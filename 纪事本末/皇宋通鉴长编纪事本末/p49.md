<!-- { "loadSidebar": true } -->
　　六年四月庚午，徙知益州、西上閤门使马知节知延州，兼鄜延驻泊部署。知节在益州，有讼龙骑卒谋变者，枝引千数。知节密捕其党，按实，止诛为魁者七人，余悉不问。请择廷臣省吏部送上供，三岁一代，而较其课。承寇乱之后，戢兵抚俗，甚著威惠。然疾恶太过，兵民有犯，多徙配它境，人颇怨惧。朝议务安远俗，恐知节不协蜀人之情，以其素有武干，故移守西边，仍手诏谕以委属之意。成都阙守，朝议难其人。上以工部侍郎、知永兴军府张咏前任在蜀，为政明肃，勤于安集，远民便之。甲申，加咏刑部侍郎，充枢密院学士、知益州。民闻咏再至，皆鼓舞自庆。
　　景德四年九月辛巳，工部员外郎兼侍御史知杂事王济改工部郎中，出知杭州。上面加慰谕，仍戒以朝廷阙失，许密疏上言。吴越尚华靡，济矫以质素，用瓦缶木杓为犒设之具，吏民窃哂之，济不为变。上初与宰相议择官，王旦曰：『天下重地为朝廷屏翰者，不过二一十州。若皆得人，则镇抚有方，威惠兼著，小寇不能为患。』上深然之。时薛映知杭州，岁满议择其代，冯拯曰：『余杭比诸道易治。』上曰：『方面之寄，古诸侯也。常时无事，则为易治。吴人轻巧，苟备豫非常，安可谓之易也?如宜州，止因刘承矩虐用其下，聚为寇剽，延及他境。若长吏得人，岂致是耶?』因阅班簿，指孙仅、王济，谓王旦曰：『二人孰优?』旦曰：『济有吏干，可副是选。』
　　十月，诏翰林学士晁迥等各举常参官堪知大藩者二人。上亲阅班簿，择朝臣有公望者，得迥等五十人，令保任焉。
　　十一月辛未，擢右正言、知制诰孙仅知永兴军，代四方馆使孙全照也。先是，上谓王旦等曰：『藩方长吏，尤在循良。全照驭下峻急，当择其代。如边肃、孙仅，谁可授此?』冯拯曰：『仅尝佐京府，熟于民政，可用也。』从之。仅纯厚长者，为政颇宽。赐诏书戒渝。
　　大中祥符八年七月庚午，徙知昇州、枢密直学士、工部侍郎薛映知扬州；给事中马亮为工部侍郎、知昇州；以吏部员外郎、知制诰李迪为右谏议大夫、集贤院学士、知永兴军。上谓辅臣曰：『大藩长吏，尤难其人。要在洞达物情，遵守条教，爱民抑暴而已。吏或廉而肆虐，或察而滋章，或急掊敛以为公，或旷职务以力恕，如此则何由致治耶?』

大阅
　　咸平二年八月丙寅，大阅。先是，诏有司择地于含辉门外东武村为广场。乙丑三鼓，殿前侍卫马步诸军二十万分出诸门，迟明乃绝。上按辔出东华门，宗室、近臣、尚书、侍郎、御史中丞、给谏、上将军、节度、观察、防御、团练、刺史并赐戎服以从。上至行营，诸军陈于台前，左右相向，步骑交属，诸班卫士翼侍于台后。有司奏成列，上升台东向，召从臣观之。殿前都指挥使王超执五方旗以节进退，又于两阵中起候台相望，使人执旗以应之。初举黄旗，则诸军旅拜；举赤旗，则骑进；举青旗则步退[17]。每旗动则鼓作，鼓作而士噪，皆三跳而后退。次举白旗，则诸军复再拜，呼万岁。有司奏阵坚而整，士勇而励，欲一再举。上曰：『可止矣。』遂举黑旗以振旅。军于左者，略右阵以还，由台前出西北隅；军于右者略左阵以还，由台前出西南隅以归。上御东华门阅诸军还营，顾谓王超曰：『士众严整，行阵练习，卿之力也。』丁卯，近臣、诸军将校、内职皆赐饮，诏大阅所践民田蠲其租。
　　
大酺
　　大中祥符元年正月乙丑，天书降。戊辰，大赦，改元。诏东京赐酺五日，以二月一日为始。己丑，应致仕官并许赴都亭驿，酺宴御楼日，合预坐者亦听。朝官已辞未见，皆令赴会。凡赐酺，命内诸司使三人主其事，于乾元殿前筑土为露台，半门扉，上设教坊乐，又骈系方车四十乘，上起采楼者二分，载钧容直。开封府复为棚车二十四，每车连十二乘为之，皆驾以牛，被之锦绣，萦以彩矧，分载诸军、京城妓乐。又于衢中编木为栏处之。徙坊市邸肆对列御道，百货骈布，竞以彩幄镂榜为饰。上日御乾元门，召京邑父老分番列坐楼下，传旨问其安否，赐以衣服、彩帛。若五日，则第一日近臣侍坐，特召丞郎、给谏，上举觞，教坊乐作，二大车自昇平桥而北，又有旱船四挟之以进；棚车由东西街交骛，并往复，日再焉。东距望春门，西连阊阖门，百戏竞作，歌吹腾沸。宗室诸亲、近列、牧伯洎旧臣家，官为彩设棚于左右廊庑下。士庶观者，驾肩叠迹，车骑填溢，欢呼震动。第二日，宴宰相、百官于都驿亭，宗室于亲王宫。第三日，宴宗室、内职于都亭驿，近臣于宰相第。第四日，宴百官于都亭驿，宗室于外苑。第五日，复宴宗室、内职于都亭驿，近臣于外苑。上多作诗赐令属和，及别为劝酒诗。禁军将校日会于殿前马步军之廨。
二月壬辰朔，上御乾元殿观酺，诏诸营教阅、诸司工作各赐假一日。

校勘记
[1]□秦分野  《长编》卷四十九作『秦分野』，其墨丁不知何字，姑存。
[2]西北  《长编》卷四十九作『羌戎』。
[3]荆湖南路  原本作『荆河南路』，据《长编》卷四十三《宋史·地理志》一改。
[4]荆湖北路  原本作『荆河北路』，据《长编》卷四十三《宋史·地理志》一改。
[5]自罢兵之后  按：此节《长编》卷六十六在景德四年八月甲辰，不在壬寅。
[6]群牧之设  原本作『群牧之说』，据《长编》卷六十六改。
[7]牧议  原本『议』字作墨丁，据《长编》卷六十六补。
[8]监务官  原本作『物务官』，据《长编》卷七十二改。
[9]咸平二年五月  按：此一节插在大中祥符二年至四年之间，疑为错简，似当移至『咸平二年四月』一节之后。
[10]户部使陈恕  此当作『盐铁使陈恕』。《会要·食货》三三之二三：『（咸平元年十月十八日）盐铁使陈恕以为（江淮盐法）非便。』又《长编》卷四十五：『（咸平二年十一月戊申）盐铁使陈恕为随驾转运使。』恕自咸平元年至二年一直任盐铁使，此处不当为产部使。
[11]王辟之  原本及《长编》卷四十四均脱『之』字，今补。
[12]段煜  原本『煜』字作墨丁，据《长编》卷九十六补。
[13]赵稹  原本作『赵植』，据《长编》卷九十六、《宋史》卷二八八《赵稹传》改。
[14]刘煜  原本『煜』字作墨丁，据《长编》卷九十六补。
[15]工部侍郎  原本作『户部侍郎』，据《长编》卷七十四、《宋史》卷二八七《王嗣宗传》改。
[16]知武事可授兼军  原本作『知武军可授□□』，据《长编》卷七十四改补。
[17]青旗  原本作『青骑』，据《长编》卷四十五改。
　　

皇宋通鉴长编纪事本末卷第二十二
真宗皇帝

种放出处
　　淳化三年八月，诏徵终南隐士种放。辞以疾，不至。放七岁能属文，沈默高洁，与其母偕隐豹林谷中，以讲习为业，学者多从之。得束脩以养母，母亦乐道。薄滋味，善辟谷。会陕西转运使宋维翰言放才行，诏使徵之。其母恚曰：『常劝汝勿聚徒讲学。身既隐矣，何用文为?果为人知，不得安处。我将弃汝，深入穷山矣！』放遂称疾不起。其母尽取笔砚焚之，与放转居穷僻，人迹罕至。上喜其高节，诏京兆府岁时存问，以钱三万贯赐之，不夺其志。
　　《淡苑》载放事与国史不同，令从国史。
　　咸平元年九月，豹林谷隐士种放母死，贫不克葬，遣僮奴告于翰林学士宋湜等。湜与钱若水、王禹偁同上言：『放，先帝尝加召命。今无以葬母，欲行私觌，是掠朝廷之美也。』壬申，赐放束帛、缗钱。
　　四年三月，兵部尚书张齐贤上言：『终南山处士种放守道遗荣，孝行纯至。栖迟衡泌，仅二十年。愿以备贤良方正之举。』乃赐放诏及装钱五万，令京兆府遣官诣山，备礼发遣。放辞疾不至。
　　四年七月丙辰，遣使赍诏书，就终南山召种放赴阙，仍赐绢百疋、钱十万。先是，判永兴军张齐贤复条上放操行，请加旌贲，且言：『臣前在中书，亲奉先帝德音，欲行不次之泽。缘未知本末，不敢奏。今兹出守，始熟其为人故也。』
　　九月戊午，种放以幅巾入见于崇政殿。命坐与语，询以民政边事。放曰：『明王之治，爱民而已。惟徐而化之。』余皆谦让不对。即日授左司谏、直昭文馆，赐冠带、袍笏，馆于都亭驿，太官供膳。上谓宰臣曰：『放亦有就禄仕意，且言迹孤。朕谕以俟外班列，必见朝廷清肃，排摈之事，无敢为者。赏一人可以劝天下矣。』己酉，放表辞恩命。上令宰臣召问之，又知放与同知枢密院陈尧叟游旧，令谕旨，且曰：『朕求茂异，以广视听，资治道。如放终未乐仕，亦可遂其请也。』放至中书，为宰臣言：『上虚怀待士，旰食忧民如此，放固不敢以羁束为念。』宰臣以闻，诏遂不许其让。居数日，复召见，赐绯衣、象笏、犀带、银鱼及御制五言诗，又赐昭庆坊第一区，加帷帐、什物，银器五百两、钱三十万。中谢日，赐酒食于学士院。光宠之盛，前所未见也。
　　六年三月癸卯，左司谏、直昭文馆种放再表乞暂归故山。诏许之。丙午，特授起居舍人。将行，宴饯于龙图阁，又诏三馆、秘阁官宴饯于琼林苑。上赐七言诗三章，在坐皆赋。
　　十月，上遣使就终南山抚问。放图其林泉居处以献。己未，召近臣观之。翌日，又遣使优诏，促其入觐。放以疾未平为请，许之。
　　景德元年正月癸巳，遣中使赐种放茶药。
　　十月壬午，起居舍人、直昭文馆种放自终南山来朝。上言归山之久，请计月不受俸，特给之。
　　二年四月戊戌，幸龙图阁，近臣毕集。起居舍人、直昭文馆种放与焉。阅太宗御书，又观诸阁图画。
　　五月，以放为右谏议大夫。放谢病乞游嵩山，诏许之，仍命河南守臣常加存抚。召对赐宴，赋诗饯行，恩礼甚厚。
　　九月辛未，遣中使赍诏抚问种放于终南山。
　　十二月甲午，放自嵩山来朝，对于龙图阁。
　　三年四月，放有兄丧，赐告归终南山，宴于龙图阁。上作诗赐放，侍臣皆赋。放每至京师，秦、雍学徒多就而受业。上面奖之，放顿首谢。
　　八月，种放既归终南，教授山中，表求太宗御书及经史音疏。诏悉与之。因谓辅臣曰：『近中使还，言放居草屋，食野菜荞麦而已。如此淡薄，亦人所难能也。』
