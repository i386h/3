<!-- { "loadSidebar": true } -->
　　六月丁丑，蔡京为太师、中太一宫使。内降札子：『大观钱法令旧文：诸当十钱，在京、京畿、四辅、京东、京西、河北、河东、陕西路并许行使，河北缘边登、莱、潍、密州缘海镇城寨堡及四榷场不在行使之限。今增入下项：诸当十钱在京、京畿、四辅、京东、京西、河北、河东、陕西路并许行使，河北缘边州、军、县、镇、城、寨、堡及四榷场并登、莱、潍、密等州、缘海县、镇、城、寨、堡等，并不在行使之限。』
　　九月庚戌，诏广南东路英、连等六州铸钱院只铸夹锡并小平钱，更不兼铸当十钱。
　　四年正月癸卯，诏：『钱与物同，少则贵，多则贱。当十钱法行之方定，今铸不绝，源源而来。钱数既多，法随而弊。私铸复兴，混淆无别。其法必坏，非长久之术。旧铸钱监，并依旧额，止鼓铸小平钱。其后降指挥改铸当十钱数等并罢。京畿大观东监亦闻无物料，可罢，新置河东、河北、陕西诸监鼓铸当十铜钱、夹锡钱可罢铸当十铜钱外，仍尚书省取索。如新边无铁炭不可鼓铸去处，相度减罢外，有合存留者，拟定将上取旨。恐愚俗无知，将谓不行当十钱，乱有鼓惑群听，仍令开封府立法行下。』
　　二月壬辰，诏当十钱已降指挥罢铸，其河东等路见铸造夹锡铁钱，亦依此施行。其余路并依此。』
　　六月乙亥，张商英拜相。
　　七月己未，张商英言：『当十钱自唐以来，为害甚明。行之于今，尤见窒碍。盖小平钱出门，有限有禁，故四方客旅、物货交易，得钱者必入中来盐钞，收买官告、度牒，而余钱又流布在街市小民间，故官私内外，交相利养。自当十钱行，一夫负八十千，小车载四百千。钱既为轻赍之物，则告牒难售，盐钞非操虚钱，布得实价则难行[11]，重轻之势然也。今欲权于内库并密院、诸司借支，应干封桩金银物帛并盐铁等，下令以当十钱盗铸伪滥害法限年更不行用。今民间尽所有，于所在州军送纳，每十贯官支金银物帛四贯文。择其伪铸者，送近便改铸小平钱；存其如样者，俟纳钱足十贯，作三贯文，各拨还元借处，然后京城作旧钱禁施行，乃可议榷货通商钞法。』 
此据《初草》七月二十二日张商英进呈《再论钱法之弊》，今全录。《初草》盖因商英家所供文字，今史院已不可寻矣。八月四日，商英又论『令下五十日而犹未大孚』，恐此奏不在十月二十二日，必在已前矣。须细考之。蔡絛《史补》：国朝铸钱，沿袭五代及南唐故事，岁铸之额日增。至庆历、元丰间为最盛。铜、铁钱岁无虑三百万贯。及元祐、绍圣而废弛，崇宁初，则已不及祖宗之数多矣。鲁公秉政，思复旧额，以铜少，终不能得。考夫古人之训，子母相权之说，因作大钱，以一当十。至大观，上又为亲书钱文焉。盖昔者鼓冶，凡物料、工火之费，铸一钱独十，得息者一二，而赡官吏、运铜铁悉在外也。苟稍加工，则费一钱之用，始能成一钱。而当十钱者其重二钱，加以铸三钱之费，则制作极精妙，乃得大钱一，是十得息四矣。始亦通流，又以其精致，人爱重之。然利之所在，故多有盗铸。如东南盗铸，其私钱既锲薄，且制作粗恶，遂以猥多成弊。大观三年，鲁公既罢，朝议改为当二、当三，则折阅备焉。虽县官，亦不能铸矣，而大钱遂废。初议改当三也，宰执争辇钱而市黄金。在都金银铺未知之，不两月命下，时传为讪笑。
　　八月庚午，张商英言：『陛下奋发英断，慨然欲救钱轻物重之弊。一旦发德音，下明诏，捐弃帑藏数千万缗，钱宝改当十为当三。令下之日，中外欢呼，万口一舌。历考史策，自二帝、三王以来，未见如此之举也。然而奸邪之在内者，密唱其说曰：「不久必复旧，可畜以待也。」奸邪之在外者晓民以掠美曰：「当三则亏汝，当七则折中矣。」是以小民听而和之。令出五十日，而犹未大孚也。伏望陛下固志不移，使正议卒行，奸邪愧服，而渐消其凶悍不平之气。』
　　政和元年五月丁卯，降札子：『累据臣僚上言钱法之弊，内一项，其当十钱官铸例重三钱，私铸率皆锲薄沙蜡。既作当十钱行使，即有虚钱，几及两倍，遂致物价高。奸民冒禁，公私受弊，首尾十年。若不别行措置，显见盗铸不息，为害滋多。其官司见在当十钱宝，可自今来指挥到日，并作当三，依旧地分行使，以为定制。虽公私稍有折阅，行之既久，物价自平，岂不为利?』戊辰，手诏：『自我祖宗用十钱为两之制，法度一定，人心作孚，百五十年，天下蒙利。比者建议之臣不深计利病轻于变法，行之数年，钱益轻，物益重，公私受害，不可胜言。朕咨询群议，博采众言，皆愿改更，以平物价。今朝廷内外府库，无虑数千万缗。议者或谓折阅数多，有亏邦计。朕念为民父母，倘可以救弊，便安元元，府库之捐，又何爱焉?可自今应公私当十钱，并改作当三。』
　　六月乙未，臣寮上言略曰：『以一当其十，其为天下之害，中外汹汹，皆归罪于献议
　　之人。臣常考求其原，定自许天启倡之，而胡师文和之。陕西之铜未尝生发，天启妄以坑冶烹采之说取悦大臣，穿凿山谷，歛取器用，以资鼓铸。铜尚不纳，遂乞铸大钱当十行使，务盖前愆。重弊之害，自兹始矣。是时师文为发运使，乘时观望，冀幸进擢[12]。请以当二钱改当十钱，设官置监，盛于东南。数路骚然，不胜其困。重弊之害，自兹广矣。仰赖陛下睿智有临，灼见其弊，考察物理，参以人情，皆愿改更，平物价，于是断之无疑。十年之害，一举而革，此诚社稷之福、生灵之幸也。然而献言之人尚此偃然，未加宪典。师文官至朝议大夫，联事妄作[13]，谄奉权臣，驯致于此，皆古所谓民贼者也。今既罪状显著，众皆切齿，则其官职，岂容叨冒?』诏胡师文落集贤殿修撰、提举崇道观。
　　七月癸酉，诏：『昨更重弊作当三，与小平钱一等行使，更无区别。屡降诏旨，戒敕丁宁，务在安便民庶。通行悠久，尚虑中外臣寮不体府库折阅，邦计有亏，私相交易，买物支给当三，卖者须纳小平钱。怀奸害法，莫此为甚。日后有违，重行典宪。』
　　二年三月乙亥，太师蔡京赴阙。
　　五月己巳，朝请郎、知永嘉县虞防言：『朝廷昨行当十钱，最富国便民之良法也。所贵乎推行之得其人而已。前日异议之人，务快一时之私，上欺天听，改为当三，亦误国之一也。欲望特许兴复，以便上下。』诏虞防除名勒停，送循州编管。

校勘记
[1]盖是  原本『是』字作墨丁，据《长编拾补》卷二十一补。
[2]七月  原本作『十一月』，据《长编拾补》卷二十六改。
[3]诏  原本此上衍一『指』字，据《长编拾补》卷二十六删。
[4]甲申  自此句至『少有透漏』凡十四句，《长编拾补》漏辑。
[5]钱法  原本无『法』字，据文意补。
[6]不得  原本『得』字作墨丁，据文意补。
[7]大观  原本无此二字，据《长编拾补》卷二十七补。
[8]日后  原本无『后』字，据《长编拾补》卷二十八补。
[9]起发  原本作『起法』，据《长编拾补》卷二十八改。
[10]独御  原本『御』字作墨丁，据《长编拾补》卷二十八补。《拾补》原校：『毕作「衔」。』谓毕沅《续资治通鉴》作「衔」也。』
[11]布得  原本『布』字作墨丁，据《长编拾补》卷二十九补。《拾补》原校：『布字，毕《通鉴》作「而」字。』
[12]冀幸  原本作『翼幸』，据文意改。
[13]朕事  原本『朕』字作墨丁，据《长编拾补》卷三十补。
　　

皇宋通鉴长编纪事本末卷第一百三十七
徽宗皇帝

水磨茶
　　崇宁三年三月甲午，尚书省言：『伏奉诏旨重别措置水磨茶场茶法。今勘会茶场在元丰，自有神宗皇帝成法。至元祐废罢以来，浸失本原，虽屡申明，终未全复，故课利不登，客贩阻节。今追述旧志，别立新额七项。』并从之（七项未见，当考）。
　　五月丁丑，尚书省札子：『京城提举茶场所准诏旨，水磨茶场追述旧制，别立新额。奉圣旨，依今具申请下项：一、元丰茶场以在京、府界、郑、澶、颍昌府为地分，近茶场申元丰年曾许客旅兴贩末茶往河北、河东、京东、京西货卖，承朝旨，依契勘元丰条例，别无许客人贩水磨末茶入京东等四路，专条令京城提举茶场所，遵依近降朝旨施行。二、陕西自来到京路分茶，并须经由京师中卖二分讫，翻引前去。契勘今承朝旨，客茶到京，十分许卖三分，数足更不收买。未审客人若自愿全于京场中卖，许与不许令买三分茶?若客人故索高价，不伏中价卖，许与不许令翻引前去?应客人贩到茶货，并于数内收买三分，如客人故索高价，不伏中价，即索元引照对元买价例，酌量地里远近、縻费上量，行添搭钱数抽买入官，不得亏损官私。五月五日，三省同奉圣旨如前者。』辛丑，罢行水磨茶。
　　四年正月乙未，尚书省言：『准诏罢水磨茶场，许客人通贩。每年息钱，令朝廷管认。勘会水磨系元丰旧法，不可罢，欲并存留，但罢官，差人动磨，召磨户六十户，承认岁课三十万缗，每月均纳。一切条禁，并依酒户纳麴钱法。磨户卖茶，并以旧茶场地分为界，水磨应均节水势，令汴河都大使臣依旧主管，任满无阻滞者，减磨勘三年；住滞者科罪。商贾贩茶入京，与籍定铺户从便交易，仍置收茶钱库，隶提举京城所，留见今茶场官吏主管。』从之。
