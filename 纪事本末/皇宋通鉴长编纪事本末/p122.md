<!-- { "loadSidebar": true } -->
　　甲戌，赐湖南路捕击山猺军士缗钱，仍遣内侍赍手诏体量捉杀次第以闻。谏官欧阳修言：『臣风闻湖南蛮贼近日渐炽，杀戮官吏，锋不可当，虽差杨畋锐于讨击，与郭辅之异议，不肯招降。又王丝去时，朝廷亦别无处分，虑丝到彼，与畋同谋。盖蛮贼止可招携，卒难剪扑，而畋等急于展效，恐失事机。今深入而攻，则山林险恶，巢穴深远，议者皆知其不可。若以兵外守，待其出而击之，则未见其利。盖以蛮所在依山，在衡、永、道州、桂阳监之间，四面皆可出寇。若官军守于东，则彼出于西；若官军守于南，则彼出于北；四面尽守，则用兵太多；分而邀之，则兵寡易败。此进退未有可击之便也。今正蛮已为邓和尚、黄捉鬼兄弟所诱，其余山民莫猺之类，亦皆自起而为盗窃。闻常宁一县殆无平民，大小之盗一二百火。推其致死之因，莫猺之俗，衣服、言语，一类正蛮。黄、郑初起之时，捕贼官吏急于讨击，逢蛮便杀，屡杀平人，遂致莫猺惊惶。以此言之，则本无为盗之心，固有可招之理。然欲诸盗肯降，必须先得黄、邓。昨邵饰等初招黄捉鬼之时，失其恩信，致彼惊逃，寻捕获之，断其脚筋，因而致死。今邓和尚等若指前事为戒，计其未必肯降。如云且招，终恐难得，必须示以可信之事，推以感动之恩。若得黄、邓先降，其余指挥可定。』修又言：『臣风闻杨畋近与蛮贼斗敌，杀得七八十人首级。仍闻入彼巢穴，夺其粮储，挫贼之锋，增我士气。畋之勇略，固亦可嘉。然朝廷谋虑事机，宜思久远。窃恐上下之心急于平贼，闻此小捷，便谓兵胜，不能镇静，外示轻脱。其间二事，尤合深思。一曰不待成功便行厚赏，一曰谓其可杀更不肯招。苟如此，则计之大失而事之深害也云云。今于未了之间便行厚赏，则诸处巡检、捕盗官等见畋获赏，争杀平人，而畋等自恃因战得功，坚执不招之议，朝廷亦恃畋小胜，更无招辑之心，上下失谋，必成大患。其杨畋等，伏乞且降勅书奖谕，授与事宜，俟彼招安，便行厚赏。』
　　五月，余靖言：『闻蛮贼黄捉鬼等诣衡州请降，知州陈执方既已纳之，寻差役官就驿勘问，贼惊走，因捕杀之。至于余党，虽欲归降，怀疑不信，此皆中外措置乖错之所致也云云。亦当追罪执方，乃能招抚。』
　　六月丁酉，降勅榜下知潭州刘沆招谕桂阳监蛮贼，有来首身者，并与等第推恩。
　　九月丙子，殿中侍御史、荆湖南路体量安抚王丝为侍御史、广南东路转运按察使兼本路安抚。丝在湖南凡十月，蛮既衰息，乃徙广东。
　　十月，知潭州刘沆大发兵，以勅榜至桂阳监，招降叛蛮二千余人，使散居所部。癸丑，以蛮首邓文志、黄文晟、黄士元并为三班借职。
　　十一月，谏官余靖言：『臣窃闻湖南贼人首领黄四、邓和尚等各已归降，又闻奏蛮首千余人打劫宜章县，放火杀掠者。臣初以湖南州军山险之处即是蛮獠，譬如蜂蚁，若就巢穴安其棲息，不生惊扰，必不肆毒于人。其间蛮人亦有不曾作过，一例遭官军就居处杀戮，必然怀恨，未肯归降。伏缘自古招抚山贼，必先恩信，如治乱绳，缓乃可解。今杨畋锐于杀伐，蛮人必不相信。臣累曾奏陈，乞抽回杨畋，乃能令蛮贼尽类归降，未蒙朝廷指挥，必是大臣曾与保任，所以不肯移易。虽畋曾经边任[11]，身耐劳苦，与招抚蛮贼事体了不相同，但移杨畋却与近边差遣，别以恩招抚蛮贼，使其降附，不可恐畋之怨而不忧贼之疑而不降也（邓文志、黄文晟、黄士元当是黄四、邓和尚）。
　　五年二月己亥，提点荆湖南路刑狱、殿中丞杨畋为太常博士，赐五品服，前转运使、司勋员外郎周陵、同提点刑狱、内殿承制、閤门祗侯王翌降勅书奖谕，并以招降蛮寇有劳也。癸丑，桂阳监言：黄捉鬼余党唐和尚复内寇。
　　三月癸未，诏荆湖南路安抚、转运、提点刑狱司应蛮事申覆不及者，听便宜从事。
　　八月，唐、邓等州都巡检使、礼宾副使宋吉为荆湖南路捉杀蛮贼。
　　九月丁酉，湖南安抚使刘沆言：『与提点刑狱杨畋等八路人讨蛮猺，破荡挑、油平、能家等处巢穴。广勇副都头夏吉等四十八人、诸军十将至长行兵八百八人，各捕首级有差，请递迁一资，仍加支赐。』从之。其应募进士区有邻等十四人，并录以官。
　　十月戊寅，诏：『如闻湖南猺贼余党欲降，其令本路罢出兵攻讨，及告谕逃者复归旧处，仍令州县抚存之。』时唐和尚等犹未就执也。
　　十二月。先是，桂阳监蛮猺唐和尚等复入寇，与礼宾副使胡元、右侍禁赵鼎、三班差使殿侍王孝先战于蓝山县华阴洞口，元等死之。庚申，以右谏议大夫刘夔为龙图阁直学士、荆湖南路安抚使、知潭州。壬戌，降知潭州、龙图阁直学士、右谏议大夫刘沆知鄂州，提点刑狱、太常博士杨畋知太平州。癸酉，新知潭州刘夔言：『唐和尚等比经胡元败后，益聚众生，疑恐转为边患。乞降空头宣命十道，欲招安，与捕逐处溪洞首领。』从之。戊寅，开封府判官、祠部员外郎益都周沆为荆湖南路转运使，代周陵也。
　　六年正月丙申，诏道州、桂阳监猺贼未息[12]，权置都巡检使一员。
　　二月，周沆言：『蛮猺骤胜方骄，未易怀服，宜须秋冬进兵。蛮地险气恶，其人骁悍，善用铤盾，北军不能与之角。请选邕、宜、融三州澄海、忠敢知其山川、习其技艺者三千捣巢穴，余兵络山足，出则猎之。俟其势穷力屈，然后招抚。』朝廷用其策，卒平蛮寇。
　　三月丙戌，诏：『荆湖南路钤辖、宫苑使蒋偕令特选经制蛮猺事宜，其务宣布恩信，以招怀之。若犹拒命，即出兵掩捕，毋得过行威虐。』
　　四月壬申，以湖南都监、供备库副使宋守信兼知桂阳监，候猺贼平乃罢。
　　五月乙酉，知潭州刘夔言：击败唐和尚于银江原。夔初至，遣人谕蛮酋使降，不从，乃出讨之。唐既败，遂进破其巢穴，蛮远遁去。
　　十月乙巳，户部判官、祠部郎中崔峄为荆湖南路体量安抚。壬戌，湖南转运使周沆言：『指使辛景贤招降道州蛮党五十二户、二百九十五人。』诏其首领以次补授官职，仍令所部常抚存之。辛未，知桂阳监宋守信言：『猺贼啸聚千余众，为盗五六年，卒不能克者，朝廷不许穷讨故也。今衡州监酒黄士元颇知溪峒事，愿得敢战士千人引路，上下二百，优给金帛，使之捕逐，并令钤辖亓赞等合力以进。彼既势穷，必将欵附。』诏用其策，大发兵讨之。
　　十一月癸未，广南转运司言：『湖南猺贼千余人寇英、韶州界。』朝廷既用宋守信策，大发兵讨猺贼，贼遁入郴州黄奔山，由赵峒转徙英、韶州界，依山自保，时出抄掠。丁亥，上谓辅臣曰：『猺贼侵扰州县，官兵多暴露之苦。其密谕主将，务加安恤。』
　　七年正月，崔峄言：『太常博士杨畋常战孤浆峒下，人乐为用。今欲殄贼，非畋不可。』乃换东染院使、荆湖南路钤辖。
　　五月丁亥，广南东、西路转运司傅惟几、高易简等言：『猺贼唐和尚愿贷粮米居保峒中，请勅荊湖南路钤辖杨畋趣赴连、韶州山下，共告谕之，使以兵械输官，质其亲属，仍请补为峒主。先给告下转运司。』皆从其请。己丑，补唐和尚、盘知谅、房承映、承秦、文运等并为银青光禄大夫、检校国子祭酒兼监察御史、武骑尉，充峒主。知谅等，和尚党也。畋曰：『贼剽掠湖广七年，所杀不可胜计。今使抱资粮据洞山穴，其势必不久复乱。欲招贼出峒而赋以田。』与转运使异议，不听。明年，贼果复出阳山，畋即领众趋岭外，涉夏秋，凡十九战，乃溃。十一月壬午，湖南猺賊平。

校勘记
[1]癸巳  原本作『辛卯』，据《长编》卷一四一改。
[2]系之  原本作『久之』，据《长编》卷一四一改。
[3]朝廷  此二字原本作墨丁，据《长编》卷一四二补。
[4]讲求御贼之策  原本『讲』字上衍一『御』字，据《长编》卷一四二删。
[5]通判  原本脱『判』字，据《长编》卷一四三补。
[6]三年  原本作『二年』，据《长编》卷一○三改。
[7]陷蕃  原本『蕃』字作墨丁，据《长编》卷一○三补。
[8]贺韶  原本作『贺诏』，据《长编》卷一四三改。
[9]前军却  原本『却』后有一墨丁，据《长编》卷一四五删。
[10]按察使  原本作『按察司』，据《长编》卷一四六改。
[11]畋  原本作『略』，据《长编》卷一五三改。
[12]未息  原本『息』字作墨丁，据《长编》卷一五八补。
　　

皇宋通鉴长编纪事本末卷第四十九
仁宗皇帝

广蛮区希范内寇
　　庆历四年二月。广西环州隶宜州羁縻，领思恩、都亳二县。蛮区希范者，思恩人也，狡黠颇知书。尝举进士试礼部，景祐末，与其叔正辞应募，从官军讨安化州叛蛮，既而希范击登闻鼓求录用。事下宜州，而知州冯伸己言其妄，编管金州，正辞亦尝自言功，不报，二人皆觖望。希范后辄遁归，与正辞率其族人与白崖山酋蒙赶、荔波峒蛮谋为乱，将杀伸已，且曰：『若得广西一方，当建为大唐国。』会有日者石太清至，因使人筮。太清曰：『君贵不过封侯。』乃令太清择日杀牛建坛，祭天神，推蒙赶为帝，正辞为奉天开基建国桂王。希范为神武定国令公、桂牧，皆北向再拜，以为受天命。又以区丕绩为宰相，余皆伪立名号，补署四十余人。
　　正月丙子，率众五百破环州，劫州库，焚积聚。以环州为武成军。又破带溪寨，下镇宁州及普义寨，有众一千五百。是月癸卯，事闻，诏转运、钤辖司亟发兵捕击之，毋得深入。
　　四月丁酉，京西转运按察使、虞部员外郎杜杞为刑部员外郎、直集贤院、广南西路转运按察使兼安抚使。辛亥，诏广州发澄海军一千人屯宜州。庚午，以宜州捉贼、右侍禁李德用为閤门祗侯、宜融沿边巡检使。先是，德用韩婆岭击区希范，斩获甚众，俘伪将崔盈谭，获二人，故赏之。希范自是入保荔波峒间，出拒官军。
　　七月丁卯，诏广西转运安抚司出榜宜州，有获区希范、正辞、蒙赶者，人赐袍带、钱三万、盐千觔。
