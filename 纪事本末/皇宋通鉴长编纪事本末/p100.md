<!-- { "loadSidebar": true } -->
　　十月，谏官欧阳修言：『臣昨风闻张子奭未有归期，贼昊又别遣人来，必恐子奭被贼拘留。西人之来，其意未测，边鄙之事，不可不忧，正是要籍将师效力之秋。近来传闻燕度勘鞫滕宗谅事枝蔓勾追，直使尽邠州诸县纽械，所行拷掠[3]，皆是无罪之人，囚系满狱。边上军民将吏见其如此张皇，人人嗟怨。自狄青、种世衡等并皆解体，不肯用心。朝廷本台谏官上言滕宗谅用钱过多，未明虚实，遂差燕度勘鞫，不期如此作事，摇动人心，若不早止绝，则恐元昊因此边上动摇，将臣忧恐解体之际，突出兵马，谁肯为朝廷用命向前?臣忝为陛下耳目之官，外事常合采访，三五日来，都下喧传边将不安之事。亦闻田况在庆州，目见滕宗谅别无大段罪过，并燕度生事张皇，累具奏状，并不蒙朝廷报答。又遍作书告在朝大臣，意欲传达于圣听。大臣各避嫌疑，必不敢进呈况书。臣伏虑陛下但知宗谅用钱之过，不知边将惊嗟骚动之事。只如臣初闻滕宗谅事发之时，独有论奏，乞早勘鞫行遣。臣若坚执前奏，一向遂非，则惟愿勘得宗谅罪深，方表臣前来所言者是，然臣终不敢如此用心，宁可因前来不合妄言得罪于身，不可今日遂非致误事于国。臣窃思朝廷于宗谅必无爱憎，但闻其有罪，则不可不问。若果无大过，则必不须要求瑕疵。只恐勘官希望朝廷意旨，过当张皇，骚动边鄙。其滕宗谅，伏望速令结绝，仍特降诏旨，告谕边臣以不枝蔓勾追之意，兼令今后用钱但不入己外，任从便宜，不须畏避，庶使安心放意，用命立功。其田况累次奏状交与大臣等书，伏望圣慈尽取详览。』修又言：『臣风闻边臣张亢近为使过公使钱，见在陕西置院根勘。其勘官所取，干连人甚众。亦闻狄青曾随张亢入界，见已勾追照对。臣伏见国家兵兴以来五六年，所得边将，惟狄青、种世衡二人而已。其忠勇材武，不可与张亢、滕宗谅一例待之。臣料青本武人，不知法律，纵有使过公用钱，必非故意偷谩，不过失于检点，致误侵使而已。方今议和之使正在贼中，苟一言不合，则忿兵为患，必至侵边。谨备边防，正籍勇将。况如青者无三两人，可惜因些小公用钱，于此要人之际，自将青等为贼拘囚，使贼闻之，以为得计。伏望特降指挥：元勘官只将张亢一宗事节依公根勘，不得枝蔓勾追。其狄青纵有干连，仍乞特与免勘。臣于边臣本无干涉，岂有爱憎?但虑勘官只希朝廷意旨，不顾边上事机，将国家难得之人而判推鞫，一旦乏人误事，则悔不可追。伏乞朝廷特赐宽信。大臣知无功之将犯法必行，要籍之人以能赎过，人人自励，将见成功。』
张亢以明年正月，不俟狱上，夺引进使，降本路钤辖。青讫无行遣。
　　四年正月辛未，降刑部员外郎、天章阁侍制、权知凤翔府滕宗谅为祠部员外郎、知虢州，职如故。引进使、并代副都部署张亢为四方馆使、本路钤辖。宗谅及亢皆置狱邠州，狱未具，而有是命，从参知政事范仲淹言也。先是，仲淹力辨宗谅、张亢等非有大过，乞免下狱。及是又言：『今燕度勘到滕宗谅庆门一界所用钱数分明，并无侵欺。其毁却泾州前任公用，磨勘到干连人，只称有送官员等钱物，亦不显入己，又是元弹奏状外事件。所有张亢借公用钱买物事，未发前已还纳讫，又因移任，借却公用银，却留钱物准还，皆无欺隐之情。其余罪状，多未摭实。其干连人党，盛寒之月，久在禁系，皆是非辜。』又曰：『臣欲乞圣慈据燕度奏到事节特降朝旨，差使臣二人赍去取问滕宗谅、张亢，如实是已犯，便仰承认，当议量情亲断。如别有缘由，亦具分析闻奏，侯到见得别无枉抑，便可取旨断遣。如有异同，即乞朝廷别选官勘鞫，免致冤滞。其干连人，且乞指挥放出，知在臣则已。有不合保此二人罪状，伏乞圣慈先次贬黜，免令臣包羞于朝，受人指笑。倘圣慈念臣不避艰辛，尚留驱使，即于河东、河北、陕西乞补一郡，臣得经画边事，一一奏论。或补三辅近州，臣得为朝廷建置府兵，作诸郡之式，以辅安京师。臣之此请出于至诚，愿陛下不夺不疑。』
　　二月辛丑，权御史中丞王拱辰言：『赏罚者，朝廷所以令天下也。若此柄一失，则善恶不足以惩劝。今滕宗谅在边盗用公使钱，不俟具狱，正削一官，皆谓所坐太轻，未合至公。张亢本列武臣，不知朝廷大意，不欲以督过之，臣不复言。宗谅则不然，事既发，乃将所支文历悉皆焚去，原心揣情，慢忽朝廷，非亢之比。臣所以不避而固争者，诚恐来者相效，而陛下之法遂废矣。臣明日更不敢入朝，乞赐责降一小郡，求戒妄言。』监察御史里行李京又言：『滕宗谅在庆州所为不法，而朝廷止降一官，移知虢州。近兴元府西县又奏宗谅差兵士百八十七人，以驴车四十两，载茶三百余笼出引，逐处不得收税。宗谅职在近侍，而乱法太甚，仍虑昨来推劾状中，犹未及贩茶之事。宜夺天章阁待制，以惩贪墨之人。』徙知虢州滕宗谅知岳州，用御史中丞王拱辰之言也。己酉，宣拱辰赴台。始，梁坚劾宗谅枉费公用钱十六万缗，及遣中使检视，乃宗谅始至泾州日，以故事考赍绪部属羌，又间以馈遗游士故人。宗谅恐连逮者众，因悉焚其籍，以灭姓名。然宗谅所费才三千缗，坚并诸军月给言之，故云十六万贯。参知政事范仲淹力辨之，会坚死，台官执坚奏劾宗谅不已，致宗谅再黜，然终赖仲淹之力，不夺职也。
　　七月己卯，复四方馆使、果州团练使张亢为引进使、并代副都部署兼知代州，兼河东沿边安抚使。
八年七月己亥，右领军卫大将军、果州团练使、知寿州张亢为将作监、知和州，陕西转运使言亢所易库银非自入，故稍复迁之。

庞籍梁适言狄青拜枢密事
　　皇祐五年五月乙巳，枢密使、户部侍郎高若讷罢为尚书左丞、观文殿学士兼翰林侍读学士，同群牧制置使、枢密副使、宣徽南院使、护国节度使狄青为枢密使。青既平岭南，上欲用为枢密使、同平章事。宰臣庞籍曰：『昔太祖时，慕容延钊将兵，一举得荆南、湖南之地[4]，方数千里，兵不血刃，不过迁官、加爵邑、赐金帛，不用为枢密使。曹彬平江南，擒李煜，欲求使相，太祖不与，曰：「今西有汾、晋，北有幽、蓟，汝为使相，那肯复为朕死战耶?」赐钱二十万贯而已。祖宗重名器如山岳，轻金帛如粪土，此陛下所当法也。青奉陛下威灵，殄戮凶丑，克称圣心，诚可褒赏。然方于延钊与彬之功，不逮远矣。若遂用为枢密使、同平章事，则青名位极矣。寇盗之警，不可前知，万一它日青更立大功，欲何官赏?且枢密使高若讷无过，若何罢之?不若且与移镇，加检校官，多赐金帛，亦足以酬青功矣。』上曰：『向者谏官、御史言若讷举胡恢书石经，恢狂险无行。又言若讷前导者殴人致死，何谓无过?』籍曰：『今之庶僚举选人充京官，未迁官者犹不坐，况若讷大臣，举恢以本官书石经，未尝有所迁也，奈何以此解其枢务哉?若讷居马上，前导去之里余，不幸殴人致死，若讷寻执之，以付开封府正其法，若讷何罪哉?且谏官、御史上言之时，陛下既已赦之矣。今乃追举以为罪，无乃不可乎?』参知政事梁适曰：『王则止据贝州一城，文彦博攻而拔之，还为宰相。侬智高扰广南西路，青讨而平之，为枢密使，何足为过乎?』籍曰：『贝州之赏，当时论者已嫌其太厚。然彦博为参知政事，若宰相有阙次补，亦当为之，况有功乎?又国朝文人为宰相，出入无常；武臣为枢密使，非有大罪，不可罢也。且臣不欲使青为枢密使者，非徒为国家惜名器，亦欲保全青之功名。再青起于行伍，骤擢为枢密副使，中外咸以此为国朝未有此。今青立大功，言者方息，若又赏之太过，是复召众言也。』籍争之累日，乃从。上曰：『然则更与其诸子官，何如?』籍曰：『昔卫青有功，四子皆封侯，此固有前世之比，无伤也。』上既从籍言，后数日，两府奏事，上顾籍笑曰：『卿前日商量除青官深合事宜，可谓深远矣。』是时适意以若讷为枢密使，位在己上，宰相有阙，若讷当次补。青武臣，虽为枢密，不妨己途，辙故于上前争之。既不得，退甚不怿，乃密为奏，言狄青功大赏薄，无以劝后人；又密使人以上前之语告青；又密使人语入内押班石全斌，使于禁中自讼其功；及言青与孙沔褒赏太薄，适许为外助。上既日月闻之，不能无信，于是两府进对，上忽谓籍曰：『平南之功，前者赏之太薄，今以狄青为枢密使，孙沔为副，石全斌先给观察使俸，更俟一年除观察使，高若讷迁一官，加近上学士，置之经筵，召张尧佐归宣徽院。』声色俱厉。籍错愕对曰：『容臣等退中书商议。』明日再奏，上曰：『勿往中书，只于殿门閤内议之。朕坐于此以俟。』籍乃与同列议于殿门閤内，具奏皆如圣旨。复入对，上容色乃和。故事，枢密使罢，必学士院降旨。及罢若讷，止命舍人草词，后遂为例。
《若讷传》云：凡內降恩，若讷多覆奏不行。入內都知王守忠欲得节度使，固执为不可。若讷畏惕少过，而前驱殴路人[5]，辄至死。御史奏弹之。会狄青破侬智高还，帝欲用为枢密使，遂罢覆奏内降。恐若讷未必能尔[6]，当考。
闰七月壬申，户部侍郎、平章事庞籍以本官知郓州，给事中、参知政事梁适为礼部侍郎、平章事、集贤殿大学士。

欧阳修吕景初刘敞论狄青可疑事
　　嘉祐元年六月，翰林学士欧阳修上疏曰：『枢密使狄青出自行伍，遂掌枢密。始初议者以为不可，今三四年间，外虽未见过失，而不幸有得军情之名。且武臣掌国机密而得军情，岂是国家之利?臣前有封奏，其说甚详，具述青未是奇材，但于今世将帅中稍可称尔。虽其心不为恶，而不幸为军士所喜，深恐以此陷青以祸，而为国家生事。欲乞且罢青枢务，任以一州，既以保全青，亦为国家消未萌之患。益缘军中士卒及闾巷人民，以至士大夫间，未有不以此事为言者，惟陛下未知之耳。』殿中侍御史吕景初数诣中书白执政，请出青。文彦博以青忠谨有素，外言皆小人为之，不足置意。景初曰：『青虽忠，如众心何?盖为小人无识，则或以致变。大臣宜为朝廷虑，毋牵闾里恩也。』
