<!-- { "loadSidebar": true } -->
　　七年正月壬寅，车驾奉天书发京师。禁天下屠宰十日。丙午，至奉元宫，斋于延禧殿。判亳州丁谓献白鹿一、灵芝九万五千本。丁未，奉祀经度知制副使陈彭年诣宫殿，大醮。戊申，奉圣号、册宝于庭，拜授摄太尉王旦，持节载以玉辂诣宫奉上。摄中书令丁谓读讫，置玉匮中。己酉三鼓，具法驾赴宫。时密雪骤霁，自奉元至太清十余里，夹道设笼灯燎台，左右执炬间之，焜耀如昼。五鼓，上奉玉币酌献，读册文，令太尉封石匮。又遣分献本宫之元中法师、三师、真武张天师，本殿之文子通元真人，列子冲虚至德真人，庚桑子洞灵真人，庄子南华真人，唐明皇、文宗并如从祀例。又遣宰相等荐献真源观之三清灵宝天尊、先天观之元始天尊、元母经师、广灵宫之先天太皇、洞霄宫之先天太后、龙女。币色三，清灵宝、元始用碧，太皇用苍，元母白，皆如太祀礼，余同从祀。上又诣先天观、洞霄宫、广灵宫行香，复至太清宫、真源观周览，还奉元宫，赐赦亳州及车驾所经，流以下罪并释之，死罪奏裁；给复一年半，永减岁赋十之二。升亳州为集庆军，改真源县曰卫真县，给复二年；奉元宫曰明道宫，赐道士、女官紫服、师名，披度者八十人。诏三官正殿，庶民不得辄升；官吏非朝修，止拜庭中。上作《朝谒颂》、《先天太后老君像真武赞》，命中书侍郎兼刑部尚书、平章事向敏中撰《亲祀颂》，并刻于石。司天言含誉星见，帝作歌，赐近臣属和。庚戌，发卫真县，次亳州，谒圣祖殿，御奉元均庆楼，赐酺三日。壬子，以顺祖惠元皇帝忌，罢赐酺。诏缘路置顿，侵民田者，并据顷亩之数给复二年；其须永占者，优给其直。给亳州公用钱岁七十万、酒月十斛。甲寅，发亳州。乙卯，次应天府。天书升辇，有云五色如花木，又黄云如人连袂，翊辂而行。占云者云：『如花木者，木旺与德相生；如人连袂色黄者，子孙分土延祚之兆也。』扶持使赵安仁请播为乐章，以备酌献。从之。丙辰，升应天府为西京，正殿榜以『归德』。仍赦境内及东畿。车驾所过县，流以下罪并放。追赠太祖幕府元勋僚旧及录常参官逮事者，并进秩。欲授子孙者亦听。除民干食盐钱。御重熙颁庆楼观酺，凡三日。改圣祖殿为鸿庆宫。
　　二月丁巳朔，发南京。戊午，次襄邑县，皇子来朝。庚辰，次陈留县。辛酉，车驾至自亳州。乙丑，诏：『自今天书在朝元殿，车驾由右升龙门入；自东上閤门，就东阶赴殿焚香，无陟广庭，以尽严恭之意。所司著为定式。』戊辰，大风扬沙砾五日。习仪于恭谢坛，有坠帻者。己巳，上宿斋于玉清昭应宫之集禧殿。庚午，行荐献之礼，遂入太庙。辛未，享六室。壬申，恭谢天地于东郊，还，御乾元门，大赦内外。文武官悉加恩，诸路蠲放租赋有差。癸酉，以吏部员外郎、知制诰李迪知亳州。壬午，开封府言：筑恭谢天地坛，
　　占民田四十八顷。诏给直外，赐钱三千万，仍蠲其租。
　　三月庚寅，以奉祀礼成，大宴含元殿。甲午，群臣以次加恩。
四月乙亥，亳州言：自车驾临幸后，民复业者一千三百。

建宫殿

诏西京建太祖神御殿
　　景德四年正月，车驾朝陵。己巳，还至西京。癸酉，诏就西京建太祖神御殿。
　　大中祥符二年六月，起玉清昭应宫。知制诰王曾上疏谏，又曰：『并睹西京造太祖影殿，东岳置会真之宫，计其工庸，亦皆不啻中人百家之产，然于尊祖礼神则盛矣，其于邦国大计，则犹未足以为当时之急务也。』（详见《玉清昭应宫》）
　　四年三月，车驾自汾阴祀毕，还。己卯，入西京。甲申，幸应天禅院，赐监修太祖神御殿官及工匠、将士衣服、缗钱。
　　天禧元年五月，西京应天禅院太祖皇帝神御殿成，为屋凡九百七十一区。己未，命宰相向敏中为奉安圣容礼仪使，入内都知张景宗管勾迎奉，左谏议大夫戚纶告永昌陵。癸亥，以枢密使王钦若为奉安太祖圣容礼仪使，赞导乘舆。乙丑，自禁中奉圣容赴文德殿，备仪卫，教坊乐前导。丙寅，上服靴袍酌献。礼毕，奉以升采舆而行，具卤簿鼓吹、道释威仪。上出次奉辞，群臣班辞于琼林苑门外。奉安日，上不视朝。自是正至朔望，令留司京府官诣殿焚香，及别于正月择日朝拜，忌日就院设斋行香。
　　六月壬申，德音：降西京死罪囚，流以下释之；父老年八十者赐茶帛，除其课役。己丑，向敏中至自西京。
　　据李攸所编《宋朝事实》载，天禧元年六月五日，奉安太祖绘像。德音：『门下：奉先昭孝，列辟之大猷；宥过惟仁，前经之格训。朕缵承鸿绪，奄宅中区，曷尝不念王业之艰难，荷中枋之眷祐?克洽至宁之治，弥增永慕之怀。虽洛师定鼎之都，实艺祖诞灵之壤。兴王之气，始兆于丕祥；布金之园，聿新于崇矩。爰备彰施之彩，处图眸穆之容。临遣辅臣，奉安秘宇。苾芬之荐，既获罄于严宫；滂霈之恩，宜曲覃于众庶云云。于戏！贻谋锡羡，适仰于威神：布德均禧，裨周于京邑。庶协无疆之庆，诞昭追远之仪。告于明庭，咸体朕意。』
　　三年十二月丙申，令西京增给应天禅院常住钱日三千，从冯拯之请也。
　　
诏诸州府军监建天庆观
　　大中祥符二年十月甲午，诏诸路州、府、军、监、关、县择官地建道观，悉以『天庆』为额。民有愿舍地材创盖者亦听。先是，道教之行，时罕习尚，惟江西、剑南人素崇重。及是，天下始遍有道像矣。殿中侍御史张士逊上言：『今营造竞起，远近不胜其扰。愿因诸旧观为之。』诏从其请。
　　
建祥源观
　　天禧二年闰四月。先是皇城司言：『拱圣营之西南，自去年营卒有见龟蛇者，因就建真武祠。今泉源祠侧汲之不竭，疫疠者饮之多愈。』甲寅，诏即其地建道观，以『祥源』为名，士女奔走，徒跣瞻拜。屯田员外郎、判度支勾院河南任布言：『明朝不宜以神怪炫愚俗。』不报。癸亥，诏祥源观先营正殿及三小殿，余俟来年兴葺。丁卯，命宰臣王钦若管勾修祥源观事。右正言刘烨言：『前世言圣水者皆诡妄不经。今盛夏亢阳，不宜兴土木，以营不急。』疏入，不报。
　　五月六日丁未，加号真武将军曰真武灵应真君。
　　八月庚寅朔，幸祥源观。
　　九月，祥源观成。观宇凡六百一十三区，以监修内臣东染院使邓守恩为崇仪使。
　　三年四月甲午，幸祥源观。
　　三年十二月壬寅，幸祥源观。
　　四年十一月己巳，以枢密副使钱惟演为都大管勾祥源观公事。惟演先领会灵观使，于是乞改命大臣，故特置此职。十二月己卯，给祥源观公用钱月五十千。
　　五年十月戊申，祥源观成，总为屋六百一十三区。都大管勾观事、枢密副使钱惟演加工部尚书。惟演诣承明殿纳告敕，上不许，复令中使就第赐之。昭宣使、嘉州防御使、入内都大管勾祥源观事张景宗为宣政使；内殿崇班皇太子宫都监雷允恭、内殿崇班皇太子宫祗侯刘从愿并为内殿承制；入内东头供奉官史崇信为内殿崇班，并以祥源观功毕赏劳也。仍以从愿、崇信同管勾观事。
仁宗至和元年四月，祥源观火。

校勘记
[1]请准例  原本脱『请』字，据《长编》卷七十九补。
[2]请以  原本作『请于』，不通。据《长编》卷七十九改。
[3]壬申  原本脱此二字，据《长编》卷七十九补。
[4]祀仪  原本『仪』字作墨丁，《长编》卷七十九亦阙此字。兹据文意补。
[5]乙未  原本脱此二字，据《长编》卷八十二补。
[6]会灵观  原本脱此三字，据《长编》卷八十五补。
[7]会灵观  原本脱此三字，据《长编》卷八十七补。
[8]他县  原本作『七县』，据《长编》卷八十七改。
[9]右武卫  《长编》卷八十八作『左武卫』。
[10]镇南  《长编》卷八十八作『镇海』。
[11]礼官  原本作『仪官』，据《长编》卷七十五改。
[12]七月  原本作『六月』，按：《长编》此事在七月，且六月无庚辰日，据《长编》卷七十六改。
[13]自『据李攸编』至『门下省造』  凡二百四十一字，《长编》卷七十六原句之下阙。
[14]十月  原本脱此二字，据《长编》卷七十六补。
[15]按事实又云  以下一百二十字，《长编》卷七十六原句之下阙。
[16]三千  《长编》卷八十一作『二千』。
[17]至徒罪者  《长编》卷八十一作『至死者』。
[18]邻州  原本『邻』字作墨丁，据《长编》卷八十一补。
[19]辛巳  原本作『辛未』，据《长编》卷八十一改。
[20]段晔  原本作『邓□』，据《长编》卷八十一改补。
　　

皇宋通鉴长编纪事本末卷第二十一
真宗皇帝

圣德
　　咸平元年十月己酉，崇政殿视事，至午而罢。上自即位，每旦御前殿，中书、枢密院、三司、开封府、审刑院及请对官以次奏事，至辰后还宫进食，少时复出，御后殿视诸司事，或阅军士，校试武艺，日中而罢。夜则召儒臣询问得失，或至夜分还宫，其后率以为常。
　　《圣政录》云：『召侍讲、读学士。』按：二年七月，初置讲学士，此时未有。今改为儒臣，庶不相妨。
　　十一月戊午，上谓辅臣曰：『国家所谨，俭约为先。节用爱人，民俗自化。』张齐贤曰：『《书》称大禹克俭于家。老氏三宝，俭居其一。上之所好，下必从之。好俭则国有余财，下不僭则家有余赀，自然廉让兴行，盗贼鲜少，蚩蚩之民，登于富寿。臣等恭闻圣训，期共遵守。』
　　四年八月壬子，上观稼北郊，宴射于含芳园。都人望见乘舆，抃跃称万岁。吕蒙正曰：『车驾游幸，百姓欢呼，如此物情，不可强致，盖陛下临御五年，务行仁恤，所以中外感悦。』上曰：『下民但不扰之，自然快乐。』蒙正又曰：『今秋大稔，太平无象，时和岁丰，即为上瑞。』上曰：『朕以边事未宁，劳民供馈，盖不获已也。苟能选将练兵，驱攘外侮，使不敢侵掠，则近边之民，亦获安泰矣。』
