<!-- { "loadSidebar": true } -->
　　宣和元年正月乙卯，手诏：『应寺院屋宇、田产常住，一切如旧，永不改革。有敢议者，以违御笔论。其服饰、其名称、其礼、其言，并改从中国，佛号大觉金仙，余为仙人、士之号。僧称德士，寺为宫，院为观，即住持之人为知宫观事。不废其教，不害其礼而已。言念四方万里之遥，其徒之众，不悉兹意。可令每路监司一员听其事，郡守、僚佐召集播告，咸使知之。』御笔：『天下僧尼已改宫观，其铜钹、铜像、塔等，按《先天纪》，钹乃黄帝战蚩尤之兵器，自不合用。可通行天下，应僧尼寺院并士庶之家，于逐路已改宫观监司处，限十日送纳，不得隐匿毁弃，类聚斤重，具数奏闻。』御笔：『僧已降诏改为德士，所有僧籙司，可改作德士司；左右街道籙院，可改作道德院。德士司隶属道德院，蔡攸通行提举。天下州、府僧正司，可并力德士司。』己未，改女冠为女道，尼为女德。庚申，诏：『已降指挥，铙、钹、佛像等，限十日纳官，可除铙、钹依已降指挥，佛像并存留，依所锡敕号添用冠服，遍行天下。』辛酉，御笔：『德士冠并依道流见戴诸色冠样，止不饰日月星辰。除有官职者，许服皂襈、紫道服，执牙简，余已有紫衣人，并紫道服，褐衣改银褐道服，皆木简，并称姓氏。旧有师号者仍旧。在京自三月一日依此，外州军候指挥到日，限一季改易。』御笔：『寺院已改为宫观，诸陵佛寺改为明真宫，臣庶坟寺改两字，下用黄。籙院自合设礼，合掌和南不审，并改作擎拳稽首。赐天尊服，仍改塑菩萨、罗汉，并改道服冠簪。佛封大觉金仙，文殊菩萨封安惠文静大士，普贤菩萨封安乐妙静大士，泗州大圣封巨济大士，双林传大士封应化大士，初祖达摩封元一大士，二祖封同慧大士，三祖封善明大士，四祖封灵□大士[2]，五祖封静心大士，六祖封德明大士，永觉、速觉封全德大士。经文合改佛称金仙，菩萨称仙人，罗汉称无漏，金刚称力士，僧伽称修善。铜像不纳，并许改塑。僧已降诏为德士，所有寺院拨放、试经、进疏、度牒，并改作披戴为德士。』戊辰，尚书省言：『改易佛菩萨、罗汉等像及经文指挥，乞权且寝罢。』诏：『改易止为令后。』又申明行下，寻诏别听旨。壬申，御笔：『罗汉已改为无漏和尚，犹未加封爵。可封比应士。』
　　五月丁巳，御笔手诏：『释氏改服易名，尽从华俗，不废其教，翕然成风。然习之者不知道妙，未称一道德、同风俗之意。今后应德士，并许入道学，依道士法。其德士宫观、知副已上职掌有阙，非试中人，不在选举差补之限。其德童遇试，经拨放，并习《混元道德》或《灵宝度人》一经。庶人无殊习，道通为一，以副劝奖之盛。』戊午，御笔：『禁以二月十五日真元节集众为金仙涅槃会。』
　　六月甲申，封庄周为微妙元通真君，列御寇为致虚观妙真君。
二年正月甲子，御笔：『儒、道合而为一，其道学自合废。』
《实录》只书『甲子罢道学』，本纪因之。止如此书亦可。道学遽罢必有故，当考。蔡絛《道家者流》一篇亦不载。
　　十月癸巳，诏：『僧尼昨改德士、女德日，有未会批改度牒人[3]，特与放罪，许依近降指挥，改换新式度牒。』诏外路僧尼复用铙钹，令于在京官司收买。
　　三年七月庚午，御笔：『三京置女道籙、副道籙各一员，节镇置道正、副各一员，余州置道正一员。』从蔡攸奏请也。
　　十月丙辰，御宝籙宫、神霄宫，亲授王黼等《元一六阳神仙秘籙》及《保仙秘籙》，仍许黼等拜表称谢。
　　十一月甲子，御笔：『提举道籙院见修《道史表》，不须设《纪》，断自天地始分，以三清为首。三皇而下帝王之得道者，以世次先后，列于《纪》、〈志》，为十二篇。传分十类。』又诏：『自汉至五代为《道史》，本朝为《道典》。』
　　四年三月丙子，诏诸路提举神霄宫，监司解发有道行、能行天心正法及拜章有应验道士，逐路各三两人，赴提学、道籙院审察取旨。
　　五年十一月癸亥，诏国子监刊印御注《冲虚至德真经》颁之学者，从祭酒蒋存诚等奏请也。
十年十月庚寅，御笔：『道官可自大夫以上并带职人，并令封至朝官，许荫赎私罪为官户。』

神霄宫
　　政和七年二月辛未，御笔：『天下天宁万寿观改作神霄玉清万寿宫。如小州、军、监无道观，以僧寺充，即不得将天庆观改。仍于殿上设长生大帝君、青华帝君圣像。』
　　重和元年正月甲辰，御笔：『天下州、军置神霄宫处，监司候了日，分诣检察以闻。』
　　二月壬申，手诏：『诸路提点刑狱廉访使者巡按所至，躬诣神霄玉清万寿宫赡视貌像，考验殿室，观其废举，察其施设，各具奏闻。』
　　三月戊子，朝议大夫、知泗州叶默责授单州团练副使、郴州安置，坐改建神霄宫不如法故也。
　　六月乙卯，御笔：『应天下神霄玉清万寿宫并不隶道正司，令逐路提举官管勾。』
　　壬戌，御笔：『博州修建神霄宫如法，守贰当职官并廉访使者各迁一官。』甲戌，御笔：『天下神霄宫，知州军带「管勾」字，通判带「同管勾」字。』
　　七月癸未，御笔：『道隐于小，成流于末，俗人不足与明，不显于世。朕作新斯人，以觉天下。神霄玉清府实总万夫，监临下土。比诏四方，改营宫宇，以迎神贶。官吏勤惰不一，尚未就绪，更赖辅弼大臣同寅协力，宰臣可兼神霄玉清官使，执政官充副使，判官听旨差。自改官制，不置使名，权时之宜，庶克有济。候道教兴隆，宫宇悉备，即罢。太师鲁国公蔡京、少傅太宰郑居中、少傅少宰余深、检校太保领枢密院事童贯，并兼充神霄玉清万寿宫使；知枢密院事邓洵武、门下侍郎薛昂、中书侍郎白时中、尚书左丞王黼、宣和殿大学士蔡攸，并兼充神霄玉清万寿宫副使，仍给敕。判官听旨差。』甲申，诏开封府尹充神霄玉清万寿宫判官，少尹充管勾。甲午，御笔：『天下神霄玉清万寿宫门，可视至圣文宣王庙立戟，以称严奉。』癸卯，中大夫、直徽猷阁、知河阳王厚以改建神霄玉清万寿宫毕工，进职一等。武功大夫、知西安州解潜转遥郡刺史[4]，以措置改建神霄玉清万寿宫推赏也。
　　八月己卯，御笔：『诸州、军神霄玉清万寿宫，仰本路提举漕臣，于逐州、军并县镇选择寄居宫观年六十已下、通判以上人一员申尚书省，就差管勾本宫，专切检察本宫事务。』
　　九月庚寅，颁御注《老子》石刻神霄宫。
　　十月癸卯，上御宝籙宫，传度玉清神霄宫秘籙，会者八百人。
　　宣和元年五月庚戌，诏：『天下神霄玉清万寿宫已赐田产、房廊、道业，并割付本宫掌守，置历支用，更不隶州县掌管。所有前后已降指挥更不施行。』
　　八月丙戌，御制、御书《神霄玉清万寿宫记》，其略曰：『盖尝参道家之说，独观希美之妙，钦惟长生大帝君、青华帝君体道之妙，立乎万世之上[5]，统御神霄，监观万国，无疆之休。虽眇躬是荷，而下民之命，寔神明所司，乃诏天下建神霄玉清万寿宫，以严奉祀。自京师始，以致崇极，以示训化，累年于兹。诚忱感格，高厚溥临。属者三元、八节，按冲科，启净供，风马云车，来顾来享。震电交举，神光烛天，群仙翼然，浮空而来者，或掷宝剑，或洒玉篇，骇听夺目，追参化元。卿士大夫侍卫之臣，悉见悉闻，叹未之有。咸有纪述，著之简编。呜呼!朕之所以隆振道教，帝君之所以眷命孚佑者，自三皇以还，数千年绝道之后，乃复见于今日，可谓盛矣!仍令京师神霄玉清万寿宫刻记于碑，以碑本赐天下，如大中祥符故事，摹勒立石，以垂无穷。』
　　十一月辛亥，蔡京奏：『乞以神霄玉清万寿宫观玉真王所说《玉婴神变妙经》刊印颁行。』从之。
　　七年十二月戊午，御笔：『神霄宫除依元手诏拨赐地土外，余并还原来去处。道籙院道官品等一切指挥，并依元丰法。』
　　
方士
崇宁二年正月己丑，诏许茅山道士刘混康修建道观，仍令直奏灾福，无得隐匿。混康有节行，颇为神宗所敬重，故上礼信之。
此据蔡絛《史补》增入。当考混康是何许人[6]。七月二十三日赐先生号。蔡絛《史补·道家者流》：『上嗣服之初，于释老好尚，未有适莫。鲁公喜佛，因导上以性理，天下始建崇宁万寿寺，后改曰天宁。又尝于端午日，因內道场上焚香再拜，以礼佛牙，其舍利四散，迸出于水晶匣外。上为之赞焉。方士刘混康有节行，为上所信听，大诋佛氏。』
　　三月庚子，诏：『刘混康肃恭祀事，达于上境。自春以来，时雨未降，朕甚忧之。当体至怀，精加祷请。所建殿宇，赐名天宁万寿。』
　　七月庚子，赐茅山道士洞元通妙大师刘混康号葆真观妙先生。江东转运判官席震为之请也。
　　五年七月甲寅，葆真观妙先生刘混康加号葆真观妙冲和先生。
大观元年二月丙戌，凤翔府于仙姑授清真冲妙先生。
初草大观元年四月一日诏，已差李瑰来御封香往凤翔府太平宫等处道场，因就宣召于仙姑赴阙。
　　孙觌供到蔡京事迹：道教之兴，自左街道籙徐知常供元符皇后符水有验，被宠遇，遂荐范致虚作正言。致虚以为绍述先帝法度，非相蔡京不可。后有王老志，徽庙尝梦被召，如在藩邸时见老君坐殿上，仪卫如王者，谕上曰：『汝以宿命，当兴吾教。』上受命而出。梦觉，记其事。是年十一月冬祀，老志亦从之。上在太庙小次中，老志曰：『陛下昔梦尚记之乎?时臣在帝旁也。』黎明，车辂出南薰门，天神降于空中，议者谓老志所为也。道教之盛，则自此始。又有虞仙姑者，年八十余，状貌如少艾，行大洞法。一日，徽庙诵《大洞经》，举首见有仙官侍立者。京尝具饭招仙姑，见大猫指而问京曰：『识之否?此章惇也。』意以讽京。京大不乐。上尝问仙姑致太平之期，答曰：『当用贤人。』上曰：『贤人谓谁?』答曰：『范纯粹也。』上以语京，京曰：『此元祐臣寮使之!』遂逐。于是士大夫争言虞仙姑亦入元祐党矣。
　　二年五月乙卯，葆真观妙冲和先生刘混康特赠大中大夫。
　　政和三年三月甲戌，左街道籙观妙元明真虚一大师徐知常特授冲虚先生。辛巳，诏濮州王老志赐号安泊处士。
　　九月辛卯，遣兵部员外郎王直召濮州处士王老志赴阙，令同本县长吏以礼敦遣。亶实荐老志者，故将遣之。辛酉，诏封处士王老志为洞微先生。
　　十月戊申朔，御笔：『元观法师程若虚封宝籙先生。』
　　宝籙宫不见起建月日，或自此始。程若虚事，更考之。
　　四年正月辛丑，洞微先生王老志加号观妙明真洞微先生。
