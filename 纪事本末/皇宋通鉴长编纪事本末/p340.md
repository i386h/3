<!-- { "loadSidebar": true } -->
　　五年八月癸未，奉议郎[4]、太常少卿冯澥责授永州别驾、道州安置。先是，澥以直龙图阁知凤翔府，上书曰：『臣窃以湟、廓、西宁三州本不毛小聚，大河之外，天所限隔。陛下空数路，耗内帑，极生灵膏血而取之。复获以来，何常得一金一缕入府库，一甲一马备行阵?而三州岁用以亿万计。仰之官也而帑藏已空，取之民也而膏血已竭，有司束手，莫之为计。塞下五十日之积，战士饥馁，人有菜色。今残寇游魂，未即归顺，黠羌阻命，公为唇齿。窥伺间隙，忽肆奸侮，则兵将复用役，必再籍残弊之后，尚安可堪?陛下以四海九州之大，德被万方，威震四裔，奈何以二三小聚，困弊关陕一方生灵，长为朝廷西顾之忧乎?臣愚欲于前世羁縻之义，擢其酋豪，授以麾钺，第其首领，等级命官，使失地无归之虏复得巢穴，奔禽遁兽，各安其故。严其誓约，结以恩信。彼畏威怀德，稽颡听命，输诚效顺，长为汉守。有得地之名，无废财之患，兵革不用，藩篱永固，而又可以逆施北鄙之辞，傍释西羌之怨。一举而众利得，策无上于此者。』御批：『湟、廓、西宁，神考疆理，哲宗开拓，大勋未集。朕嗣承先志，有此武功，克绍前人之心，获伸孝友之义。太常少卿冯澥顷上书疏，半为邪言，下比流俗，遽有羁縻之请，实为损弃之谋。以嗣武为劳师，以昭功为往失，动摇国事，疑阻亲民。宜正怙终之刑，以诫罔悛之俗。盖怀奸而害政，非以言而罪人。可送吏部与远小处监当差遣，布告中外，咸使闻知。』臣僚上言：『冯澥言陛下空数路，耗内帑，竭生灵膏血。取之官也而帑已空，取之民也而膏已竭。殊不知理财自有义。朝廷政事修明，财自用足，内帑之多寡，非外人所得知，而民之输官，亦岂尝取于常赋之外乎?是乃妄生臆度，而公为讪谤者也。又欲采前世羁縻之说，使失地无归之卤复得其巢穴，岂不知狼子野心[5]，难得而制，强则先叛，弱则后服，乃其本性。无故而还其巢穴，岂非弃已成之功，养虎而自遗其患哉?又以用兵以来，州县小官反掌而登侍从，行伍贼卒转足而专斧钺，金钱充栋宇，田壤连阡陌。夫爵禄所以砺世而磨钝，使有劳者赏，有功者进，是乃驾驭之长策。而谓之反掌、转足之易，则亦见其人以此荧惑中外，岂不失忠臣之心，而沮壮士之气乎?陛下灼见奸慝，已降诏责送吏部与远小处监当。然罪大责轻，搢绅汹汹，以为未当公议。臣等伏望圣慈详其罪恶，特降睿旨，重行黜责，以戒为臣之怀奸不忠者。』于是重责之。
宣和元年正月乙丑，改湟州为乐州。

收复银州
崇宁四年三月戊午，枢密院言：『鄜延路经略司奏：已收复银州，乞赐名，仍乞知州已下官属并从本司奏辟。』诏依旧为银州，除知州已差人，余依奏。 
本纪：三月戊午，复银州。与《实录》同。诏旨无之。收复银州，《实录》极不详，须寻陶节夫事迹修入。蔡絛《史朴》云：收复银州，百僚入贺。北使不肯就列。按：收复银州乃三月二十一日，北使见在四月四日，此必絛妄说。《初草》十二月二十九日敕枢密院札子：鄜延路经略司奏进筑银州，自三月五日下手，至九月毕工。勘会到一行官属分立等第[6]，并乞优与推恩数。內承制张祖宁，奉圣旨与转一官。此月日当考。《陶节夫家传》：『乙酉春，夏人又点集，与本路绥德军相对。久之，谍者言：「夏人引兵来矣。先公议出师城银州，官属皆不愿从，至有引水洛事争者」」又曰：「夏人东出，不过至麟、府，此去不逾旬，奈何?」先公曰：「我计之熟矣，夏人必西趋泾原。诸君不我从，我当以二子与士卒同死生。」遂选耿彦端为都统制，而二兄从之云云。疾驱至银州。夏众来拒者犹万人，我师既陈，一击而败，遂城之，五日而筑事毕，夏人果趋泾原，扰萧关筑事。洎闻城银州，亟引兵来争，城成已几月矣。至城下顾瞻，无可奈何而退。绍圣间，吕惠卿帅延，朝廷有意取银州，惠卿难之。至是，朝廷嘉先公计之审，取之易，无一毫横费而成此美功。』
西上閤门使、廉州防御使、权发遣保安军耿彦端，西上閤门使、忠州防御使、知威德军杜大忠，朝请郎、新提举鄜延路弓箭手陈豫，降授内殿崇班、新知银州王舜臣，朝散郎、权陕西路转运判官钱昂等十一人各迁一官，赏收复银州功也。
　　己未，龙图阁直学士、鄜延路经略安抚使陶节夫迁一官，改枢密直学士。
五年四月丙寅，改银州为银州城，威德军为石堡寨。

收复洮州积石军
　　大观二年四月甲辰，童贯遣统制官辛叔献、冯瓘等复洮州。
五月壬子，溪哥城王子臧征扑哥降积石军。
 《青唐录》：自收复浪黎、厮江诸族之后，有结毡庞籛者，帅羌兵万余逼峰贴峡寨而屯，官军即攘却之。继而围大通城、宣威城、顺宁寨，连雕山一带叛羌出没新边者，数年不已。大观二年正月，以受八宝恩，改封赵怀德为顺义郡王、昭化军节度使、河南蕃部总领，河南蕃将缅什罗蒙为节度观察留后，赐名赵怀忠。五月，童贯奏：『四月二十三日，臣遣统制官辛叔献、冯瓘等统大军，自岷州入洮州南境，逼鲁黎诸族，其首领结毡迎拒官军，以蕃字与臣，其辞倨甚。及溪哥城伪王子臧征朴哥欲与官军斗，亦无意出降。叔献等益整军迫之，诸羌骇散，遂具板筑城洮州，招纳洮州一带蕃部，命裨将潜率轻骑，破斫其城。前锋奄及，臧征扑哥不服鞍而骑奔丹寅岭，尽获其号箭、旗鼓、胡床、僭伪之物。臣因抚其部族，又遣统制官刘法、张诫、王亨自循化城，焦用诚、陈迪自廓州，分兵两路。刘法等盛兵威于前，焦用诚等捣其巢穴。及令陇右都护刘仲武于溪哥城对岸撒逋谷结桥过师，以顺义郡王赵怀德随军，谕臧征扑哥以恩信，缘溪哥城皆怀德部族也。以兼籛党征立、臧征扑哥，故啸聚纷然。臧征扑哥既东失鲁黎结毡之援，穷迫不知所为，乃以银饰鞭遗怀德，为投降之信，留溪哥城，以候官军之来。五月三日，遣其弟筌厮波领河南首领撒厮金等来纳款，臣以其日，遣诸将至溪哥城，受臧征扑哥降，复溪哥为积石军。』蔡京率百官称贺。诏俘臧征扑哥献京师，辅臣各进官一等，仍赐蔡京诏曰：『昔我神考，肇开武胜，疆理西陲。惟时临洮虽未克复，分置一道，以总其名，显丕圣谟，盖示必取。朕克笃前烈，告厥成功，远彻河源，奄有积石，名王系颈，板筑一新，壶浆载途，民罔告病。眷兹硕画，实赖相臣。若非斥去群疑，发挥先志，威驰塞外，虏在目中[7]，差次畴庸，宜居第一。蔡京可特许奏补一子、一孙官，余依转官恩数。』初，臧征扑哥以咒诅扇蕃俗居溪哥空城。边吏既谓能动众心，必为边患。童贯欲实其事，遂会诸路进兵，仍遣刘仲武出奇取溪哥城，臧征扑哥迎降，并女弱，才二十八人而已，初未尝有兵也。洎就擒，边吏张大其功，过为缘饰，以金纸糊桶为头冠，木椅为胡床，浅红绢为伞，种种皆非羌物。臧征扑哥至京师，授正任团练使[8]、邓州钤辖[9]，寻死于邓州。诏旨五月十二日。童贯札子奏：『奉敕宣抚熙、秦两路，措置收复积石军、洮州，并招诱溪哥伪王子臧征扑哥及河南一带部族等。臣至熙州，遵依御前处分及朝旨指挥，差本路经略使姚雄随臣赴河州，及差刘法充都统制，张诫、王亨充统制，总率将兵，分道前进，收复积石军，招纳部族，并遣顺义郡王赵怀德前去开导恩信，招纳伪王子臧征扑哥，及溪哥一带未顺部族，及遣辛叔献、冯瓘统制将兵，前去收复洮州，及招纳洮州一带蕃部，又遣陇右都护刘仲武带领人马，于溪对岸照应大军，并于撒逋谷口修桥。及臣密授方略，令相度乘机招纳。凭仗圣德，节次据刘法、赵怀德、辛叔献、刘仲武等申到，巳收复积石、洮州，及招降到溪哥伪王子臧征扑哥出汉，并招纳溪哥洮州一带部族，并各安贴住坐，见行兴工修筑。契勘先奉圣旨，今后立功之人，限三日保明闻奏。今来下项官等悉能上体圣意，究心宣力，克济事功，宜被赏典。伏望圣慈特赐详酌，先次一等优异推恩，所贵有以激劝。』《刘仲武传》：仲武知西宁州，童贯宣抚陕西，议欲招诱王子臧征扑哥，收积石军。积石与西宁接境，仲武诣贯计事，曰：『大兵入境，贼穷走夏国，路由西宁，可掩捕，欲降或招纳，或深入巢穴，可乘其便。河桥功力未易办，可不预具?若秉命待报，则失机会，奈何许以便宜?』臧征扑哥固欲降，丐一子为质。仲武即遣子锡往，而河桥亦成。仲武以兵渡河，挈伪降王以归献捷。宣抚司贯揜其功，止录河桥之劳，仲武终不自言。后□□上遣使持金盏[10]，赐先得积石军招纳降王者。使者访其实，以盏授仲武。召对，上慰劳久之，曰：『高永年失律，以不用卿言。招纳降王，抚定河南，皆卿力也。』仲武谢。问几子，曰：『九子。』以锡为右班殿直、閤门祗侯，余悉补三班借职。复知西宁州，政和二年十一月九日，自西宁改秦州。叶梦得云云，附注三年二月二十三日。
　　丁巳，中太一宫使、武康军节度使、提举龙德宫，熙州兰湟秦凤路宣抚使童贯为检校司空、奉宁军节度使，赏收复积石军、洮州，降王子臧征扑哥之功也。
　　 正月二十五日初建武康节，三年二月二十二日加检校，复镇洮军节度使[11]，不受。《实录》削此不载，甚亡谓。合依诏旨增修。《累历》在十六日，更详之耳。或移见十六日。
壬戌，诏临洮城依旧为洮州。戊辰，左正议大夫、知枢密院事张康国为右光禄大夫，左银青光禄大夫、门下侍郎何执中为金紫光禄大夫，左正议大夫、中书侍郎梁子美、尚书左丞林摅、同知枢密院事郑居中并为右光禄大夫。以收复洮州、溪哥城推赏也。已卯，以收复洮州及溪哥城，伪王子臧征扑哥降，命户部侍郎洪中孚奏告天地、宗庙、社稷。

校勘记
[1]命厚别将  原本作『命迪别将』；《长编拾补》卷二十三作『命别将』。兹据文意改。
[2]甲申  原本作『甲辰』，据《宋史·徽宗纪》改。
[3]情不敢  原本『情』字作墨丁，据《长编拾补》卷二十四补。
[4]奉议郎  原本无『郎』字，据《宋史·职官志》补。
[5]狼子野心  原本『狼子野』三字均作墨丁，据《长编拾补》卷二十六补。
[6]分立等第  原本『分』字下衍一墨丁，据《长编拾补》卷二十五删。
[7]虏在  原本『虏』字作墨丁，据《长编拾补》卷二十八补。
[8]授正任  原本作『披正任』，据《长编拾补》卷二十八改。
[9]钤辖  原本作『锋瞎』，据《长编拾补》卷二十八改。
