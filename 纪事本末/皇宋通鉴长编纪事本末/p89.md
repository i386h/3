<!-- { "loadSidebar": true } -->
康定元年三月戊寅，工部侍郎知枢密院事王鬷、右谏议大夫知枢密院事陈执中、给事中同知枢密院事张观并罢，鬷知河南府，执中知青州，观知相州。天圣中，鬷尝知河北，过真定，见曹玮。玮谓曰：『君异日当柄用，愿留意边防。』鬷曰：『何以教之?』玮曰：『吾闻赵德明少子元昊颇桀悍，德明尝使人榷易汉物，不如意，欲杀之。元昊谏曰：我戎人，本从事鞍马间，而与汉榷易不急之物，已非策，又从而斩之，失众心，不可。德明为贳不杀。吾使人觇元昊，状貌异常，他日必为边患。』鬷时莫究所谓，比再入枢密院，元昊果叛。帝数问边计，不能对。及刘平、石元孙等败，议刺乡兵，久不决，帝不悦。宰相张士逊言：『军旅之事，枢密院当任其咎。』于是鬷及执中、观三人同日罢。鬷乃思玮言，因以语所亲厚者云。

张士逊得谢
　　康定元年五月。先是，诏御辇院拣下都辇官年四十已下为禁军，辇官千余人携妻子，遮宰相、枢密使喧诉，门下侍郎兼兵部尚书、平章事张士逊方朝，马惊坠地。己未，御史中丞柳植等奏其事，请付有司治。诏枢密院推鞫以闻。时军兴，机务填委，士逊位首相，无所补，谏官以为言。士逊不自安，七上章请老，又数面陈。壬戌，优拜太傅，进封郑国公致仕，听朔望大朝会缀中书门下班，月给宰相俸三之一，出入施伞。又与一子五品服。士逊乞免朝朔望，从之。本朝以宰相得谢者，自士逊始。
　　
林瑀通判饶州
庆历二年二月丙戌，太常博士、天章阁侍讲林瑀落职，通判饶州。先是，瑀奉诏撰《周易天人会元纪》，其说用天子即位年、月、日、辰占所直卦，以推吉凶，且言：『自古圣王即位，必直乾卦，若汉高祖及太祖皇帝，皆是也。』书成上之。诏学士院看详，皆言瑀所编纂，事涉图纬，乞藏秘阁。诏赐瑀银、绢各五十两、疋。御史中丞贾昌朝尝面折瑀所言不经，瑀与昌朝辩于上前，由是与昌朝忤。及是瑀又言：『上即位，其卦直《需》，其象曰「云上于天。需，君子以饮食宴乐。」臣愿陛下频出燕游，极水陆玩好之美，则卦体当天心矣。』上骇其言，因问太宗即位直何卦。瑀对：『非乾卦。』问真宗，对亦然，上始厌瑀之迂诞。昌朝即劾奏瑀儒士，不师圣人之言，专挟邪说罔上听，不宜在经筵。上乃谓辅臣曰：『人臣虽有才学，若过为巧伪，终涉形迹。』遂罢绌瑀。

余靖分司南京
　　庆历六年七月丙申，右正言、知制诰、知吉州余靖为将作少监、分司南京，许居韶州。
初，靖为谏官，尝劾奏太常博士茹孝标不孝，匿母丧坐废。靖既失势，孝标因与知谏院钱明逸言靖少游广州，犯法受笞。明逸即劾奏靖不宜在近侍。靖闻之不自安，求侍养去。会朝廷下广州，按得其实：靖初名希古，举进士未得解，曲江主簿善遇之。知韶州者疾主簿，捃其罪无所得[13]，惟得与靖接坐[14]。主簿既以违勅停任，而靖受笞，后乃更名，取解他州及第。案牍具在，故有是命。

庞籍出知郓州
　　皇祐五年闰七月壬申，户部侍郎、平章事庞籍以本官知郓州。初，齐州学究皇甫渊获贼，法当得赏钱。渊上书愿易一官。道士赵清贶者，籍甥也，始为渊白籍，而与堂吏共受渊赂。渊数诣待漏院自言，籍乃勒渊归齐州，有小吏告清贶等受赂事，籍即捕送开封府，清贶及堂吏皆坐赃刺配岭外，行至许州死。谏官韩绛言：籍阴讽府杖杀清贶以灭口，又言事当付枢密院，不当中书自行，故罢之。然谓籍阴讽开封，覆之无实。
　　至和二年七月戊辰，资政殿大学士兼翰林侍读学士、户部侍郎吴育为宣徽南院使、判延州。育侍读禁中，帝因语及臣下毁誉多出爱憎，育曰：『圣言要切，实四海之幸。然知而形之于言，不若察而形之于事。自古圣人君，皆因信谗邪而致乱，照奸险而致治。至于安危万端，不出爱憎二字，达之则群书不足观，不达虽博览无益也。盖人主事有不可不密者，有不可不明者，语及军国几微，或干权要，不可不密也。若指人姓名，阴言其罪而事状未见者，此不可不明也。若不明，则谗邪得计，忠正难立，曲直莫辨，爱憎遂行，故曰：偏听生奸，独任成乱。是故圣王之行，如天地日月，坦然明白[15]。进一人，使天下皆知其善；黜一人，使天下皆晓其恶，则阴邪不能陷害，公正可以立身，此百王之要道也。』帝益重之，数欲大用，而谏官或诬奏育在河南尝贷民出息钱，久之，遂命出帅。
育正传云：为谏官刘元瑜诬奏。按：元瑜此时实知潭州，必非元瑜也。今没其姓名，当徐考之。苏轼尝记王巩云：陈执中罢相，仁宗问谁可代者?执中举吴育，上即召赴阙。会乾元节侍宴偶醉，坐睡忽惊，顾拊床呼其从者。上愕然，即除西京留台。巩父素为巩言此。按：育自陕召入，至和二年二月判都省，此时陈执中方家居待罪，不知何时荐育。所云『醉拊御床，仁宗愕然，因不复相育。』育有心疾，当得事实，足见非刘元瑜诬奏也。然育为执中所荐，亦未可晓。又育出知延州，非西京留台。嘉祐元年五月，乃自廷州徙河中[16]，三年八月，自河中徙河南。巩所云差误，姑附见，待考。


宋祁出知郑州
嘉祐四年三月己未，新三司使、吏部侍郎宋祁为端明殿学士、翰林侍读学士、龙图阁学士、集贤殿修撰、知郑州；右谏议大夫、权御史中丞包拯为枢密直学士、权三司使。先是，右司谏吴及言祁在定州不治，纵家人贷公使钱数千缗，及在蜀奢侈过度；而拯亦言祁在益部多宴游，且其兄庠方执政，不可任三司。累奏之不已，庠因自言身处机密，弟总大计，权任太重，乞除祁外官，故命祁出守，而拯代居其任。翰林学士欧阳修言：『臣闻拯曾弹奏宋祁过失，自祁命出，僚属又卒交章力言，而祁亦因此而罢，而拯遂代其任，此所谓蹊田夺牛，岂得无过?而整冠纳履，当避嫌疑也。如拯才能资望，虽别加进用，人岂间言?其不可为者，三司使耳。』疏奏，拯即家避命，不许。久之，乃就职。

校勘记
[1]西川  原本作『西土』，据《长编》卷一○三改。
[2]五十两  《长编》卷一○三作『五千两』。
[3]测知  原本『测』字为墨丁，据《长编》卷一○七补。
[4]当考  原本作『尝考』，据《长编》卷一○七改。
[5]监押  原本脱『押』字，据《长编》卷一○七补。
[6]密荐  原本无『密』字，据《长编》卷一二○补。
[7]远于朝  原本无『于朝』二字，义不畅，兹据《长编》卷一二一补。
[8]优遇  原本作『优选』，据《长编》卷一二一改。
[9]酬奖  原本作『辞奖』，据《长编》卷一二一改。
[10]吴守则  原本作『具守则』，据《长编》卷一二一改。
[11]其罪  原本『其』字为墨丁，据《长编》卷一二一补。
[12]右谏议大夫  原本『右』上衍一墨丁，据《长编》卷一二一删。
[13]捃其罪  原本作『招其罪』，据《长编》卷一五九改。
[14]与靖接坐  原本作『与靖□按坐』，据《长编》卷一五九改补。
[15]坦然明白  原本作『坦然进明白』，『进』字衍，今据《长编》卷一八○删。
[16]徙河中  原本『徙』上衍一『徙』字，据《长编》卷一八○删。
　　

皇宋通鉴长编纪事本末卷第三十七
仁宗皇帝

吕夷简事迹

荐李柬之
　　景祐元年六月乙卯，中书言太常博士李柬之先于学士院试，赐同进士出身、馆阁校勘。诏除直集贤院、知邢州。柬之，迪子也。天禧末，迪罢相斥逐，柬之落职。迪复相，柬之自陈于政府，奏乞检会，乃有是命。议者非之，或曰：『迪与吕夷简同相，迪直而疏，夷简巧而密。迪尝有所规画，夷简觉非迪所能，乃问其所亲曰：复古门下，谁适与谋?对以李，无他客，独柬之虑事过其父远甚。夷简因谓迪曰：『柬之才可用，当付以事。』迪谦不敢当。夷简曰：『进用才能，自夷简事，公勿复预知。』即具奏，得请。迪父子皆喜，不悟夷简阴夺其谋主也。柬之既受命，居半岁，迪果罢相。
此据《龙川别志》，然《别志》以为夷简奏除柬之两浙提刑，于《实录》及柬之本传，皆不见历两浙提刑，恐是除集贤院、知邢州也。观夷简意，止欲柬之不在其父旁尔，故超除直集贤院，令出守。而迪父子不寤。恐《别志》误记，今略加删削，除见此事。

恶范讽
　　景祐元年八月，殿中侍御史庞籍言：『故驸马都尉吴元扆从子东头供奉官守则，近与尚继斌之子结婚，前权三司使范讽遗以银鞍勒。守则监左藏库，讽为矫奏羡余，改一官。请付台鞠其事。』宰相李迪雅善讽，寝不报。乙酉，籍坐言宫禁事不实，出为广东转运使。
　　十月，新广东转运使庞籍言：『昨为御史奏弹吴守则、范讽交通尚继斌事，讽既出守兖州，乃绐言家贫，假翰林银器数千两自随，而增产于齐州，市官田，亏平估。请并行按劾。』诏讽以所假银器还官。
　　二年二月丁卯，龙图阁学士、给事中、知兖州范讽责授武昌行军司马、不签书公事，广东转运使、祠部员外郎庞籍降授太常博士、知临江军，东头供奉官吴守则追一官。又降都官员外郎、判刑部李逊知潍州，祠部员外郎、知信州滕宗谅监饶州税，屯田员外郎、知宿州董储通判吉州，光禄寺丞、馆阁校勘石延年落职、通判海州，殿中丞、知安吉县范极为和州司马。仍下诏以讽罪申饬中外。先是，讽性倜傥好奇节，不拘细行。雅善李迪，尝与张士逊议事不合，为中丞，力挤士逊。吕夷简入相，又合谋废郭后，欲夷简引己置二府。然夷简惮讽，终不敢荐也。讽建议朝廷当差择能臣，留以代大臣之不称职者。夷简闻而恶之。权三司使仅半岁，以疾免，管勾祥源观，又徙会灵观。既久不得意，愤激求出，于是知兖州。及将行，复请上曰：『陛下朝无忠臣，一旦纪纲大坏，然后召臣，将何益?』夷简愈恶之。至庞籍数劾讽，宰相李迪佑讽不治，反左迁籍。籍既罢，益追劾讽不置，且言：『讽放纵不拘礼法，苟释不治，则败乱风俗，将如晋之季，不可不察。』会讽亦请辨，乃诏即南京置狱，遣淮南运使黄??、提点河北刑狱张嵩讯之。籍坐所劾讽有不如奏，法当免，讽当以赎论。讽不待论报，擅还兖州。吕夷简疾讽诡激多妄言，且欲因讽以倾迪，故特宽籍而重贬讽，凡与讽善者皆绌削。延年尝上书请庄献太后还政，讽任中丞，欲引延年为属，延年力止之，竟坐免。人谓籍劾讽，实夷简阴教之云。
　　讽请辨，据王珪所为籍《神道碑》，它书并无有也。讽知兖州在景祐元年七月。
