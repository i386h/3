<!-- { "loadSidebar": true } -->
已巳，湟州既平，王厚奉诏措置河南生羌。其地在大河之南，连接河、岷，部族顽梗。厚以为若不先事抚存，据其要害，大军欲向鄯、廓，必相影助，或于熙、河州界出没，为牵制之势，扰我心腹，其害甚大，乃留王端、王亨在湟州，与高永年等就近招纳宗哥、青唐一带部族，存抚新属羌人。大军由来宾城，以甲子（八月十八日）济大河，南出来羌，过山后，先遣裨将党万、陈迪为前锋，道密章谷，指当标城。是日己巳，进薄城下。有生羌发伏邀截，万等与战，斩首百余级，追北十数里，遂拔其城（后为安强寨），大首领军角四等率其部族出降。 
此用王厚申密院《功状》修入，并增以九月一日赐厚语及八月二十五日厚奏。
　　厚将大军，自五牟谷进至西蕃界首，地名分水岭，统领官冯瓘、姚师闵受郎家等族大首领角四结、角四瞎、令结并鬼驴等放大首领厮鸡彪、龙哥令等降，押赴前军。 
此据厚二十五日奏并九月一日修入。
辛未，王厚别遣洮东安抚冯瓘统兰、岷州、通远军将兵取一公城，至城之西二十里，贼众据扼要路。瓘与战，破之。一公城平，瓘还会大军。壬申，河北首领洛施、军令结、阿撒四等领廓州邈龙、拘掠等族五千余众，自青丹谷出，攻来宾城。城中先纳诈降蕃部十余人为之内应。知城杨洙、监押董仙、巡检赫连青弁等战败，遂弃城走。安川堡巡检纪育死之。王厚自当摽、一公城引兵至达南宗城下，西蕃王子之父欺巴温、妻掌牟杓拶、遵厮鸡率其大小首领等出降，达南宗平，赐名通津堡。癸酉，王厚自达南宗引军赴米川城（即大通城），遇蕃贼三千余骑，与战，破之，贼焚桥遁去。甲戌，厚修桥欲济，贼酋心牟掩提等复来扼据津渡，厚及童贯几为流矢所伤。遣人招谕心牟掩提等，皆不从。乙亥，来宾城陷。王厚遣秦凤路将官吕整及东路第三将副党万、陈迪统兵八千往救，弗及，军令结等入城，掠取财物，仍各散去。 
此据王厚八月三十日并九月三日奏修入。
　　九月丁丑，诏付王厚：『省童贯奏，八月二十三日，据前锋将党万等申占据当摽城，及与蕃贼战斗，斩获首级，大挫贼气，其余羌众惊溃遁去，并降附郎家族大首领等事具悉。委尔经画邈川，既能成效，已完堡障，屏敌新民，又复因势抚定当摽。再览捷书，益增嘉赏。更宜拊循士卒，量度事机，举动审详，以终伟绩。应立功将士等，可速具功状奏来。』丙申，王厚既定河南羌族，大军将还，会闻鸡赊罗撒之众据胜宗隘，以逼胁湟州新羌，来宾城被围，守者奔溃，乃复由巴金进讨。诏秦凤遣兵一万济师。是日（九月二十日），大军至胜宗，大破贼众，焚其族帐、储峙不可胜计，复完来宾城，斩弃城者。 
此据《功状》增入。
戊戌，王厚又奏：『蕃贼见于胜宗、宗哥一带啸聚。除已分擘人马于癿当、当摽等处控扼外，臣亲统大军进次湟州，寻差高永年帅熙、秦两路兵随臣前进，诛抚胜宗、宗哥一带贼众。就军前措置合行事务，仍差选第九将刘仲为权领湟州职事，在彼固富根本去讫。』（九月二十二日奏此）又奏：『臣亲统大军，二十二日至胜宗谷，分遣将兵讨杀贼众，焚荡二千余帐，斩获甚多，未见的实数目。胜宗一带贼众悉皆溃散走。翌日，遂进军丁令谷相度事机。续具奏闻。』 
厚二十三日发此奏，今附此。
　　己亥，大军离胜宗，王厚以为贼虽败散，山中有遁匿者，必来追蹑我军，乃别遣兵设伏于后。大军既发，贼果来袭。伏发，斩首二百五十一，生擒六人，贼遂大溃。庚子，次绥远，奉诏班师。十有四日至熙州。甲辰，王厚奏：『臣已回军河州措置事务，仍每月一次轮差将官，领千余骑，附十余日粮前去湟州及临宗、绥远、来宾一带巡绰照管，抚存新归部族讫，即回本驻扎处，并如御前处分去讫。』 
厚九月二十八日奏此。
　　乙巳，王厚言：『新收复河南三城，乞置官属。』诏王厚更加铨择，可以倚仗者，方许保奏。给降付身。
十月甲寅，王厚还至熙州，遣童贯领护大首领掌牟杓拶、遵厮鸡及酋长温龙彪赴阙。 
此据《功状》修入。十一月五日奏当考。
丙辰，入内皇城使、果州刺史童贯为成州团练使，依前皇城使。 
《累历》云应副修建景灵西宫赏。十二月二十四日、二十五日，当考。
　　丙子，郎阿章领河南部族寇来宾、循化等城。是日，洮西安抚李忠统兵发安强寨往救之。
十一月乙酉，熙河兰会路钤辖、四方馆使、成州团练使、洮西安抚李忠领兵救循化城。前一日，次怀羌城。是日，行二十五六里，至骨延岭，距循化城尚五六里，与贼遇，三战三败，忠及诸将李士旦、辛叔詹、辛叔献皆为贼所伤，却奔怀羌城。是夕，忠死。 
此据厚二年十二月十七日奏修入。十月三十日，领兵发安强寨，骨延谷战败，于《青唐录》略不相同，当考。《青唐录》：『十一月，郎阿章领河南部族寇来宾、循化城、安强寨，洮西安抚李忠战没。王厚遣刘仲武、潘逢统兵救之，遇贼骨延岭，后鏖战大捷，解循化城之围，首领瓦拶出降，余城寨兵皆散走。诏以熙河兰会别为一路。』
十二月癸酉，诏别建熙河兰会路措置边事司，命皇城使、成州团练使、权发遣熙河兰会路经略司事王厚措置边事，入内皇城使、果州刺史童贯罢熙河兰会路勾当事，差熙河兰会路同措置边事，仍兼领秦凤。得以节制兵将，应副兴废。 
此据王厚崇宁三年六月二十四日申密院《收复鄯廓湟功迹状》，云：『十二月二十八日，准朝旨别建措置边事司云云。』今附月末。《青唐录》附之二年八月，误也。三年二月三日诏可考。《青唐录》又于十一月循化解围之后，特诏以熙河兰会别为一路。按：熙河兰会别为一路久矣，此但别创措置边事司，非是别创为一路也。或以命厚、贯领措置司系之初九日甲寅，若初九日已出命，则不应二十八日厚方被受。今但以厚《功迹状》为据，系之月末，削初九日所书。又贯于十八日乞差措置司机宜及勾当官，今亦并移入此。
童贯言：『准差熙河兰会路措置边事，乞不拘常制，于文武官内选差管勾机宜文字兼勾当公事二员』。从之（余见《收复鄯廓州》）。

校勘记
[1]不过一二族  原本『不过』下衍一墨丁，据《长编拾补》卷二十一删。
[2]汉蕃  原本此二字均作墨丁，据《长编拾补》卷二十一补。
[3]帅其余  原本『帅』字作墨丁，据《长编拾补》卷二十一补。
[4]『羌胡异俗』至『愿为汉民』凡十八字  原本作十六墨丁，据《长编拾补》卷二十一补。
[5]览卿  原本『卿』字作墨丁，《长编拾补》卷二十二无『卿』字，径与下文接读。兹据文意补『卿』字。
[6]兴凉  原本『兴』字作墨丁，据《长编拾补》卷二十二补。
[7]权发遣  原本脱『遣』字，据《长编拾补》卷二十二补。
　　

皇宋通鉴长编纪事本末卷第一百四十
徽宗皇帝

收复鄯廓州
　　崇宁三年正月丁酉，王厚奏：『臣近得弟端书，近往湟州措置招纳，称宗哥城首领结毡将文字遣亲弟结菊来归顺，候大军到，开城门迎降，及乞心白旗。又廓州蕃僧欲候大军到献酒，青丹谷首领阿丹三人，亦称候大军到迎降。青丹谷部族恃险，最为强梗，今皆通诚款，情意如此，鄯、廓当可坐致矣。青唐自来倚恃宗哥，以为篱落，又恃廓州为肘腋之援，今皆有向汉归顺之意，即青唐何赖焉?观今事机，蕃中人情，又如去年夏间未收湟州时。大功必成，惟是洛施军令。结阿撒四诸首领窃弄权柄，自作威福，已失国中人情，其部族甚有归汉之望。切须措置守御屯戍人兵、粮食之类足备，临时不致劳力。臣已丁宁臣弟端等更切多方抚谕，速就事功去讫。』
　　三月壬辰，童贯自京师还，至熙州，凡所措置，与王厚皆不异，于是始议大举。壬寅，王厚、童贯帅大军发熙州，出筛金平。陇右都护高永年为统制，诸路蕃、汉兵将随行；知兰州张诫为同统制。厚恐夏人援助青唐不测，于兰、湟州界侵扰，及河南蕃贼，亦乘虚窃发，骚动新边，牵制军势，乃遣知通远军潘逢权领湟州，知会州姚师闵权领兰州，照管夏国边面；别遣河州刘仲武统制兵将驻安强寨，因而兴筑甘朴堡，通南川、安强、大通往来道路。于是本路家计完密，无后顾之忧，大军得以专力西向。
　　四月庚戌，王厚、童贯率大军次湟州。诸将狃于累胜，多言青唐易与，宜径往取之。厚曰：『不然，青唐诸军用兵诡诈，若不出奇兵分道而进，不足以振大声势，折贼奸谋。且湟州之北有胜铎谷，西南有胜宗隘、汪田、丁零宗谷，而中道出绥远关，断我粮道，然后诸部合势夹攻渴驴岭、宗哥川之间，胜负未可知也。』于是定议，分出三路，厚与贯率中军，由缓远关、渴驴岭指宗哥城；都护高永年以前军由胜铎谷沿宗河之北；别将张诫同招纳官王端以其所部由汪田、丁零宗谷沿宗河之南，期九日会于宗哥城下。是日，贯犹以诸将多言青唐易与为然，先趋绥远，用冯瓘统选锋登渴驴岭。候骑言：『青唐兵屯岭下者甚众。』贯止绥远。翌日（初八辛亥），厚以后军至，始下渴驴岭，溪赊罗撒遣般次迎于路，窃觇虚实，劳而遣之，诫曰：『归语而主，欲降宜亟决。大军至，锋刃一交，将无所逃矣！』般决还报，以为我军不甚众，初不知分而进。溪赊罗撒喜曰：『王师若止如此，吾何虑哉?』以其众据朴江古城。俄闻三路兵集，遽退二十里宗哥城之东，地名葛陂。有大涧数重，可恃而战，贼遂据之。是夕，中军宿于河之南鹞子隘之左，永年军于丁零宗谷口。
王厚奏：『臣等依奉御前处分，统率大军起离熙州前进，克复鄯、廓等处，自河州度大河，越巴金、邈川，今月七日，至湟州城西下寨，一行人马平安。所有同措置边事童贯统领前锋兵将冯瓘等先次前进，于当日至绥远关下寨。寻准童贯公文，据洮东安抚冯瓘申，今月初七日巳时，统领选锋人马，已占据渴驴岭。臣勘会诸路兵将，并到湟州会合。臣见统率继续前去，措置宗哥一带事务，逐旋具状奏闻次。』贴黄：『及丞童贯关报称，渴驴已占据了当，别无贼马。已指挥冯瓘审择地利下寨，明远斥候，过作隄备。』又贴黄：『契勘今来诸路兵将会合湟州，势不可久留。不惟坐费粮食，兼节次探到事机，不可少失机会。已分遣高永年统制一头项取湟州北、临宗之东胜铎谷，张诫统领一头项由丁零宗谷，臣与童贯统率冯瓘等，自渴驴岭前去，至宗哥会合，才候到宗哥相度事势，前进青唐次。』
