<!-- { "loadSidebar": true } -->
　　庚戌。先是，监察御史孙升言：『近因段继隆卖官事，论列知开封府蔡京恃宰相同宗，不奉朝廷法令，任情肆己，放纵奸强。若不明行典宪，何以风动四方?伏望特出睿断，早赐罢黜，以警中外。蒙朝旨，送大理寺依法施行。今大理寺推治继隆卖官事状已明，开封府人吏已行对定讫，缘昨曾该疏决德音朝旨，若令依法，即是蔡京更无罢黜之理。伏乞特赐检会前奏，将蔡京早赐罢黜。』殿中侍御史吕陶言：『蔡京知府已来，殊无治迹，听狱断罪，失缪极多。于段继隆之事，则亲书涂抹，放纵冒法卖官之人。于僧惠信之事，则遂非妄奏，曲庇重禄受赇之吏。方当至公之朝，宜检举京前后过恶，重行黜降。今既未正其罪，又差知真定府兼安抚使，考之公论，殊未为允。伏请寝罢新命，候大理结正小阿贾等公事三件了日，别取朝廷指挥。』右司谏苏辙言：『臣近奏乞罢蔡京知开封府，访闻台谏，亦并有劾奏，京因此奏乞外任，而宰相曲加庇盖。臣等所言，皆不施行，独以京陈乞文字，除京知真定府。窃缘真定天下重镇，旧来多择久历边任、晓练军政之人，然后除授。今京资任至浅，才力无闻，见有私徇公事未经结绝，台谏交章，至今未已，而宰相特加奖助，授以名藩，意欲以此陵压言事之官，使之不敢复言。伏乞圣明稍加详察，追罢京新命，使以本官听候大理寺断遣，以弭中外疑惑。』台官所言，讫不行。御史中丞刘挚言：『臣昨者累具弹奏知枢密院章惇，乞行罢黜，未蒙施行。谨按：惇佻薄险悍，无士人之行，其不逊无礼，非独施之于同列，至帘陛之前，强愎慢肆，举止偃蹇，专以沮坏善政，更无臣子事君之节，此士论人情所以愤嫉疑惑而不服也。昨者陛下裁保甲之法，而惇常疑，不以为是。近者陛下改正差役，而惇又肆横议，赖毕下深烛利害，主张法意，不为邪异所动。然而论说纷纷，搅扰沮害，黩于聪听者已多矣。伏望出臣章付外，速赐睿断，罢惇使补外，以全圣政，以慰群望。』
　　左正言朱光庭奏：『伏自陛下临御以来，力除奸蠹，天下之人皆喜之，惟章惇不喜。每闻于帘前辨论，悖慢无礼，且辨论公正，犹不可失人臣恭顺之礼，又况其邪说之多，而敢为悖慢邪?韩缜行义不修，而不能自治，何以治人?代天理物之任，岂行义不修之人可以当之乎?伏望陛下检会臣前后累奏，特赐睿断施行。』监察御史孙升言：『王安石履君子之操，谈先王之言，先朝安国而听之，然安石天姿强愎，弃众自用，趋近利，无远识，非宰相器。愤贤人君子不为己用，于是拔小人之材者布于朝廷。既蔽王明，且误国事。吕惠卿、章惇二人，皆小人之材而尤黠者也。惠卿自小官，三年拔为执政，安石之德，不为浅矣。一旦见利忘义，与安石为世仇。推是以观之，则其事君之节可知矣。赖先朝圣明，察知其奸，竟不复用，不然善人君子，今无噍类矣，章惇不逮惠卿而奸恶过之，二人所谓「材足以文其奸而资其恶」，罔上残民，偷合苟容而已。臣窃恐人或以惇为材进说，以误圣听，故陛下迟疑而不决去也。伏望圣慈早赐裁决，以清朝政，以慰人心，则天下幸甚！』
　　辛亥，诏：『正议大夫、知枢密院事章惇，累有臣僚上言轻薄无行，好为俳谐俚语。及尝受内臣宋用臣馈遗，以其大臣，弹纠章奏，不欲付外。又议役法，明知未完，俟其令行，始为沮难。近者再于帘前同辅臣议政，动多轻悖，全无恭上之礼，宜解机务。可守本官知汝州。』言者既数劾惇，惇居位如故。及惇与同列于帘前争论喧惇，有『他安能奉陪吃剑』之语[5]，太皇太后怒其无礼，乃黜之。右司谏王岩叟言：『蔡确、章惇之大奸，臣先已论之，其次如韩缜之鄙俗不学，张璪之阴谋不正，李清臣之柔佞不立，安焘之闒茸不才，臣不知此四人自执政以来，有益国家者何事?惠及生民者何功?启沃陛下者何言?天下之物望轻重，陛下聪明，必皆坐照，不待臣言而后知。伏望陛下重惜名器，别图贤才，任以大柄，以力社稷之赖，以为生灵之福。』
　　乙卯，正议大夫、同知枢密院事安焘知枢密院。左司谏兼权给事中王岩叟言：『谨按：焘姿才闒茸，器识暗昧，立朝以来，无一长为人所称。备位枢庭，不能自立，惟知佞事章惇，阴助邪说，以养交取容，曾无建明，少裨国论。公议所鄙，中外一辞。臣当言责，方以逐大奸为先，未暇及焘，非敢不为陛下言也。今大奸既逐，适欲论奏，而焘更超用，其何以慰天下之望、弭谏臣之言?焘之不才，旧位且非所据，况可冠洪枢、颛兵柄?今邊鄙大事，正赖谋谟，使焘当之，何以胜责?』丙辰，谏议大夫孙觉言：『韩缜不可任以为相，未蒙圣旨稍赐施行。陛下即位逾年，自闲废中，擢司马光以为执政，未几用为上相，天下之人无知愚、无贤不肖，莫有一人以为不可。不幸有人焉，曰韩缜者，与光为左右仆射，对秉国钧，同持大政。光欲为此，则缜为彼矣；光欲为一，则缜为二矣。为光者，不亦难乎?』
　　三月壬戌[6]，王岩叟言：『臣封还安焘除知枢密院敕黄，伏蒙御批以「国家进退大臣，皆须以礼，况前日延和奏事，已尝面谕卿。今复如是，非予所以待大臣之意也。可速书读[7]，无执所见」者。臣以焘为不才，不当杂群贤并进，所以上助圣明，判白贤佞，使在位端亮名节之人知陛下聪明旌别，感激自励，是谓副陛下待大臣之意也。况今日之事，谏官、御史议论如一，臣之区区，岂敢偏执所见?伏望圣慈察臣之罪，特依前奏，早赐施行。』御史中丞刘挚言：『宰臣韩缜才鄙望轻，不学无术，多利欲而好富贵，习浅陋而无廉隅。前者谄附张诚一，夤缘进用，备位枢庭。近者以王珪死亡，次第推移，遂至宰席。臣伏见皇帝陛下收延众正，以绍承祖宗之志，而太皇太后陛下因革庶事。以深图社稷之安。方此之时，如缜何补?伏望圣慈降臣此言，并臣僚论缜章疏付之于外，罢缜政事，以清朝路，以协师言。』右谏议大夫孙觉言：『谨按：缜素无学术，言行浅陋，夤缘执政，无一可道。自中春以来，自知为公议所轻，扬言于人曰：「过寒食，当乞退罢。」既而又曰：「候神宗小祥。」近者但见时时絮致行李一二于外，以示欲去，然终不闻有决请之意。其无廉隅，至于如此。乞将臣僚章疏付外，正其罪罢之，以允清议。』
　　辛未，门下侍郎吕公著言：『安焘、范纯仁除命虽已依中旨发下，而中外纷纷，皆以为门下省失官。若言者论奏不已，则恐转难处置[8]。闻焘固辞不敢受，宜因其请，特赐俞允，则朝廷命令不至乖失，其于待焘，亦为得体。』壬申，诏：『安焘坚辞知枢密院事，特依所请，依旧同知院事，仍令班左丞李清臣上。』右司谏苏辙言：『臣窃见台谏前后十章论韩缜过恶，乞行斥退，皆留中不出，人人惶惑，不测圣意所在。臣顷与孙觉上殿奏事，面闻德音，以为进退大臣，当存国体，虽知缜不协人望，要须因其求去，而后出之。臣即奏言：「陛下以恩礼遇大臣，虽盛德之事，而臣等自有言责。言苟不效，义不可止。」臣等所论韩缜过恶，必不下二三十章，并乞降付三省。如臣等所言有妄，即乞明正典刑；如缜罪状不诬，亦乞显行诛责，使天下明知降黜事端发于台谏，盖是公议所迫，虽先朝旧臣，陛下亦莫得而赦，自然中外更无毫发议论。』
　　乙酉，殿中侍御史林旦言：『向来吕温卿、升卿、和卿，以惠卿之弟；蔡京、蔡卞以安石之亲，骤迁大用，多据要剧。乃确、惇、璪等以此报安石、惠卿之恩也。自确、惇外补，璪等在朝，与其党与，日夜冀其复用，但畏陛下圣明，照见情状，阴谋邪计，秘未敢发。指谏官论事太烦，动摇人心，以惑圣听。伏望陛下察臣区区之诚，特赐省览，每因执政进退之际，特留宸虑，深究群情。如涉倾邪，毋惮斥逐，以折奸谋。』又言：『昨邢恕日夜出入蔡确、章惇、张璪等门下，干预时政，又传达意指，与台谏官黄履等阴相表里，走弄事权[9]，以致骤加进用，趋附者盈门，气焰可畏。尚赖陛下圣明，照见奸邪，令与外任差遣。朝士闻之相庆。以恕之责浅罪大，出之节镇，已是宽恩。执政中有素党恕者密加营救，渐乞召还，以为鹰犬。奸邪入朝，必无安静之理。伏望留神省察。』
　　四月己丑，正议大夫、守尚书右仆射兼中书侍郎韩缜为光禄大夫、观文殿大学士、知颍昌府。台谏前后论缜过恶甚众，皆留中不出。内批：『缜自以为不才，恐妨贤路，故乞出。视矜功要名而去者，缜得进退之体，故有迁官之异。宜于制辞中声说此意。』矜功要名，盖指蔡确、章惇也。乙巳，林旦言：『前御史中丞邓绾人质猥下，天性险佞。先帝圣明，察见绾之情状，正其罪而斥之。今绾复待制，又复龙图阁直学士，自邓徙扬，而顽然不起，尚怀不足。伏望特赐圣断，重行诛殛。』诏以绾知滁州。旦又言：『公议之所在者，天下也。道天下之公议者，谏官、御史也。今臣举公议而摘大奸，陛下何惜一邓绾，不以慰天下之望邪?借使今日尽削官职，远投荒裔，固未能压塞众议，奈何止罢扬州而已?乞尽削官职，置之散地，终身不齿，以谢天下。』诏绾依旧。绾未去邓州，寻卒。同知枢密院范纯仁言：『昨日帘前奏陈，为言事官弹奏邓绾责降。臣谓邓绾贬黜，后来累经赦宥，牵复至此。今自邓移扬，盖为曾孝宽所冲[10]，且非进用。自此言者不须论奏，朝廷不须再行贬责。况陛下临御以来，先朝旧臣虽有往咎，皆蒙天恩含贷，岂独绾可深罪，徒使人心反侧，不能安职，无益清净之化。所系朝廷治体不细。』上遣中使密赐手诏曰：『览卿所奏邓绾事，诚为允当。朝廷以向者附会掊克中最显者已行放黜，盖当时希世苟合，言利进身者甚众。朝廷若人人加责，则无穷矣。似非安静之术。使向来附会干涉之人日夜恐惧，不能自安，欲降一诏书，一切视以宽恩，更不行遣，当各安职业，改过自新。欲作此意行下，如何?卿可更仔细相度，具可否，亲书实封进入。』纯仁奏曰：『臣伏读诏旨，欣感叹之不暇，岂复更有愚见可助睿明?便望只以此意付之词臣，更使敷衍润色，以成训诰之美，垂之万世，永为帝范。愚臣不胜幸甚!』
