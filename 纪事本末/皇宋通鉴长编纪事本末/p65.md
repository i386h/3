<!-- { "loadSidebar": true } -->
　　九年正月壬申，以兵部郎中张士逊为户部郎中[1]，直昭文馆，左司谏、直史馆崔遵度为户部员外郎、直史馆如故，并充寿春郡王友。赐袭衣、犀带、缗钱，又赐遵度金紫，作诗宠之。时王将受经[2]，命中书择耆德方正有学术者为府官。士逊时为河北转运使，以其平雅和谨，历外任著治声，澹于荣利；遵度同修起居注十年，立殿墀上，常退匿楹间，虑上见之，缙绅推其长者。即召士逊赴阙，而并命焉。初，宰相将用士逊等为翊善、记室，上曰：『翊善、记室，府属也。王皆受拜，故以王友命之。』令王每见答拜，示宾礼之意。士逊尝谒王旦，称王学书有法。旦曰：『公为王友，职止于是耶?』士逊愧谢。
　　欧阳修以此事为责谕德。按：二年八月始建东宫，崔遵度为谕德，时王旦已死矣。今止从《遗事》。
　　二月甲午，诏筑堂于元符观南，为皇子就学之所[3]，赐名曰资善。上作记，刻石堂中，命入内押班周怀政为都监，入内供奉官杨怀玉为寿春郡王伴读，仍面戒不得于堂中戏笑及陈玩弄之具，庶事由礼，使王亲近僚友。丙申，以后宫崇阳县君李氏为才人。
　　五月戊午，诏奖寿春郡王友张士逊等，以王读《孝经》彻章故也。王初为诗，即自成章，有『人心怀礼义』之句。上喜，以语辅臣。
　　天禧元年二月戊寅，寿春郡王受益兼中书令。
　　七月，宰臣王旦以病坚求罢相。甲寅，召对滋福殿，因命皇子出拜。旦言：『皇子盛德，必任陛下事。』
　　旦《遗行录》及神道碑并称『皇太子』。按：此时未建东宫，今称皇子。《会要》亦称皇太子，又以为祥符九年事，尤误也。
　　十月辛卯，寿春郡王读《论语》终，上作诗赐王及王友张士逊等。
　　二年正月辛亥，幸元符观资善堂，宴从臣及寿春郡王府官属。出御制赐寿春郡王《恤黎民》等歌、《元符观资善堂》等记、颂，并出寿春郡王诗什笔翰示宰相。
　　二月丁卯，以昇州为江宁府，置军曰建康，命寿春郡王为节度使，加太保，封昇王。先是，宰臣因对，屡言：『王性聪悟，好学乐善，孝谨弥笃，迥然老成，而未正封爵，中外人情咸有所属望。愿乞依臣等奏，早议崇建。』上谦让久之，洎固请再三，用许焉。戊辰，以寿春郡王友张士逊、崔遵度并为昇王府谘议参军，左正言、直史馆晏殊为记室参军。
　　八月丁酉，群臣上表请立皇太子，不允。表三上，许之。先是，知梧州、卫尉寺丞陈执中上《复古要道》三篇，上异而召之。上时已属疾，春秋高，大臣莫敢言建储者。执中既至，进《演要》三篇，以蚤定天下根本为说。翌日，上以他疏示辅臣，皆赞曰：『善。』上指其袖中曰：『更有善于此者。』出之，即《演要》也。因召对便殿，劳问久之，寻擢为右正言。执中，恕之子也。
　　《实录》载执中得见于崇政殿，其日甲寅，在立太子后凡十日。据本传，则执中既见逾月，乃立太子。不知孰是。以事理推之，本传当得其实。盖群臣因执中言，始有建储议。见于崇政，恐非初对也。今从本传。
　　甲辰，立昇王受益为皇太子，改名祯。大赦天下，惟十恶、劫杀、谋杀、故杀、斗杀、盗官物、造符印官典、犯赃论如律，宗室并加恩，文武常参官子为父后见任官者，赐勋一转。乙巳，以翰林学士晁迥为册立皇太子礼仪使，命秘书监杨亿撰皇太子册文，知制诰盛度书册，陈尧咨书宝。庚戌，以右谏议大夫、知开封府乐黄目为给事中，兼太子左庶子、昇王府谘议参军，吏部郎中、直昭文馆张士逊为右谏议大夫，兼右庶子，礼部郎中、直史馆崔遵度为吏部郎中、直史馆兼左谕德、记室参军，左正言、直史馆晏殊兼舍人，赐金紫。右正言鲁宗道为户部员外郎，兼右谕德，赐绯鱼。玉清昭应宫官、资善堂都监、左藏库使、长州刺史、人内押班周怀政为左骐骥使、入内副都知，兼管勾左右春坊事。以参知政事李迪兼太子宾客。上初欲授迪太子太傅，迪辞以太宗时未尝立保、傅，乃止兼宾客。而诏皇太子礼宾客如师傅。诏中书门下五品、尚书省御史台四品、诸司三品见皇太子并答拜，自余受拜。癸丑，上作《元良箴》赐皇太子，又作诗分赐宾客而下。丁巳，诏皇太子月给钱二千贯。礼仪院言：『至道中，敕在官于皇太子称名，宫寮称臣。续准敕依皇太子所请，宫寮止称名。』诏如至道之制。
　　九月甲子，右谏议大夫兼太子左庶子张士逊等言[4]：『臣等日诣资善堂参见皇太子，犹令升阶列拜，然后跪受[5]。望令坐受参见。』不许。乙丑，蔡州团练使德雍等请皇太子受拜，不许。丁卯，御天安殿册皇太子。壬申，皇太子谒玉清昭应宫、景灵宫。癸酉，谒太庙。
　　十二月壬寅，召知益州、枢密直学士、右谏议大夫王曙为给事中兼太子宾客，职如故。
　　三年二月丁未，出皇太子所书御诗赐宰相。上作《学书歌》赐太子。丙辰，又作《劝学吟》赐之。
　　四月，诏太子右庶子张士逊已下，每遇皇太子侍车行幸，许依内殿起居陪从。
　　九月丙子，赐皇太子元良《述六艺箴》、《承华要略》十卷、《授时要略》十二卷，又以国史、两朝实录、太宗文集并御集、御览群书赐皇太子，遂宴从官。辛巳，给事中、参知政事兼太子宾客李迪言：『昨日东宫赐宴，臣获陪侍。皇太子举动由礼，言不轻发，视伶官杂戏，未尝妄笑。左右瞻仰，无不恭肃。』上曰：『常日居内庭，亦未尝妄言也。』寇准曰：『皇太子天赋仁德，严重温裕。复禀圣训，勤道力学，实邦家之庆也。』
　　十一月辛酉，閤门、太常礼院上《大礼称庆合班图》，皇太子序位在宰相上。太子恳让，上以谕辅臣，寇准等陈：『储副之重，不可谦抑，望遵仪制。』再请，乃许。戊辰，翰林学士钱惟演言：『正阳门习仪，皇太子立于御坐之西。左右以天气暄煦，捧伞障日，太子不许，复遮以扇，太子又以手却之。文武在列，无不瞻睹。有司设马台于太庙内，太子乘马至门，命移出萧屏外，下马步进。及南郊坛，前驱者解青绳将入外壝，太子亟止之。将及外壝，即下马。伏以太子英睿之德，既自天资；谦恭之志，实遵圣训。虽汉储被诏，不绝驰道。五官正服，以见侍臣。比兹巨美，不可同日而语矣。昔桓荣以储宫专精博学，谓之国家福祐，书于史册。今太子持谦秉礼，发自至诚，士民传说，充溢都邑。伏望宣付史馆，以彰盛德。』诏奖皇太子，仍优答惟演。甲戌，皇太子言：『于玉清昭应宫建殿置经藏。以资圣算。』功毕，有诏褒答。
　　四年六月，上不豫。寇准欲请太子监国，事泄，丁谓等力谗之，准罢政事，为太子太傅、莱国公。
　　七月癸亥，上对参知政事李迪等于滋福殿。上初欲相迪，迪固辞，于是又以属迪。有顷，皇太子出拜上前，曰：『蒙恩用宾客为相，敢以谢。』上顾谓迪曰：『尚复何辞耶?』丙寅，以礼部侍郎、参知政事李迪为吏部侍郎兼太子少傅、平章事。甲戌，周怀政等谋奉帝为太上皇，传位太子而废皇后。事泄，怀政伏诛（事見《周怀政谋废立》）。怀政既诛，有欲并责太子者。上意惑之。李迪从容奏曰：『陛下有几子，乃为此计！』上大寤，由是东宫得不动摇，迪之力居多。
　　此据《记闻》。
　　八月辛卯，以太常丞、直龙图阁冯元为左正言兼太子右谕德。初，太子为寿春郡王，王旦荐元宜讲经资善堂。帝以元少，更命崔遵度。遵度卒，乃命元代之。
　　九月壬子，以玉清昭应宫副使、尚书右丞林特为工部尚书兼太子宾客，副使如故。
　　十月己卯，资善堂上梁，皇太子会官僚观之。太子太保王钦若承诏旨与焉。壬辰，以太子太保王钦若为资政殿大学士，仍令日赴资善堂，侍皇太子讲读。丙午，召皇太子、宗室、近臣赴玉宸殿翠芳园观稻，遂赐宴。
　　十一月乙丑，上对辅臣于承明殿。上曰：『朕迩来寝膳颇渐康复，然军国之事，未免劳心。今太子年德渐成，皇后素贤明，临事平允，深可付托。欲令太子莅政以外，皇后居中详处。卿等可议之。』辅臣进曰：『臣等所奉德音，实邦家之大庆。况皇太子升储以来，日隆德望。皇后辅佐岁久，中外遵教，海内瞻企，人无间言。然太子既监总朝政，望令中书、枢密大臣各兼东宫职任，庶日奉谋议，便于翼赞。』上许之，于是退议其等例，传旨命学士草制，诏可。自寇准贬斥，丁谓浸浸擅权，至除吏不以闻。李迪愤懑，尝慨然语同列曰：『迪起布衣，十余年至宰相，有以报国，死且不恨，安能附权臣为自安计乎?』及议兼职，时迪已带少傅，欲得中书侍郎、尚书。谓执不可，遂草熟状，谓加门下侍郎兼少师，迪加中书侍郎兼左丞，曹利用加检校太师，冯拯加检校太尉，并兼少保。任中正加右丞，钱惟演加兵部侍郎，王曾加户部侍郎，并兼宾客。玉清昭应宫副使工部尚书林特、枢密直学士右谏议大夫张士逊先兼太子宾客，并改詹事。翰林学士、户部员外郎晏殊先兼舍人，改左庶子。余官悉如故。丙寅，谓、迪等人对于长春殿。迪与谓忿争上前，上怒，各降秩一级罢相，谓知河南府，迪知郓州。制书犹未出，钱惟演恐谓出则己失援，白上欲留之，并请留迪。戊辰，命谓以户部尚书、迪以户部侍郎归班。是日，惟演及中正、曾等并如初议迁秩，领东宫官，而太子议政诏书及拯、利用等制皆格。己巳，谓人对请留，诏送谓赴中书依旧视事，仍诏迪出知郓州，放朝辞，即时赴任（余见《丁谓事迹》）。庚午，诏：『自今中书、枢密院、诸司该取旨公事仍旧进呈外，其常程事务，委皇太子与宰臣、枢密使已下，就资善堂会议施行讫奏。』皇太子上表陈让，优诏不允。初议欲令太子总军国事，丁谓以为不可，曰：『即日上体平，朝廷何以处此?』李迪曰：『太子监国，非古制耶?』力争不已。迪既罢出，故有是诏。
　　迪本传以谓此制诏在迪未罢相时，盖误也。
　　辛未，吏部尚书、平章事丁谓加左仆射、门下侍郎兼太子少师，枢密院使、同平章事冯拯为右丞、仆射、中书侍郎兼少傅、平章事，枢密使、同平章事曹利用兼少保。中书、枢密院上言：『自今百官五日于长春殿起居，其余只日亲朝，请御承明殿。其或皆不坐，则令閤门宣传放朝。』从之。壬申，皇太子见宰相、枢密使于资善堂，诸司职掌以次参谒。甲戌，翰林学士太子左庶子晏殊、礼宾副使太子宫祗侯杨怀玉上《新编赐东宫御制》五十卷。时辅臣论次御集，乞降赐皇储文字，遂命怀玉编录。怀玉请令殊同纂集，至是来上。
