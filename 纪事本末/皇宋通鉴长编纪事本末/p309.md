<!-- { "loadSidebar": true } -->
　　十月辛未，观妙明真洞微先生王老志卒。老志，濮之临泉人，隶京东转运司为书史，自言尝遇钟离真人，授内丹要诀，弃妻子，结草为庐，施病药者。喜与人言休咎，颇籍籍有闻。政和三年秋，诏州县敦遣至京师，封洞微先生，馆蔡京赐第南园，士大夫阗门。数召对禁中，上手书『观妙明真』之号赐之。明年乞归，留之不得，卒。赐金以葬，赠正议大夫。《宣和录》云：所居地必生花，谓之地锦。
　　五年十月癸卯，嵩山道人王仔昔封冲隐处士。
　　六年二月癸未，诏：『访闻棣州士人刘栋蔬食葆神，虚心契道，人之隐奥，洞然照知，处方书符，每有应验。可令敦遣赴尚书省审验外，于上清宝籙宫安下，仍给路费、驿券、递马，无令失所。』
三月乙卯，冲隐处士王仔昔封迩妙先生。
诏旨：五年十月七日，初封冲隐处士。蔡絛云：『王仔昔者，豫章人也。始学儒，后自言遇许逊真君，授以《大洞隐书》，豁落七元之法，能知人祸福。老志死后，仔昔来都下。上知之，召令踵老志事，寓于鲁公第。时大旱，上焦心祷雨，每遣使，持一幅素纸心求仔昔书，皆祷雨也。一日，中使又至，出纸求书如常。时仔昔忽书一小符，仍札其左曰：「焚汤，沃而洗之。」中使大惧，不肯受，曰：「上有纸来祷雨，今得此，大误矣，讵敢进耶?」仔昔怒曰：「第持去!」上得，果骇异。盖上默祝为宠妃赤目者，如其言，一沃而愈。诏封通妙先生。然仔昔神怪过老志，道人腹中委曲前知事如见。又言白昼能见星，故鲁公寝不乐，从容奏曰：「臣位师臣，辅政而家养力士，且甚迂怪，非宜。」上然之，乃居之于上清宝籙宫。仔昔建议九鼎神器不可藏于外，于是诏纳鼎于大內。』
七年二月壬戌，棣州贡士刘栋奏：『伏蒙圣恩，以臣本州并提举司保举四行闻奏，特授将仕郎。臣昨忽遇九天益算韩真人，授以景灵玉阳神应钟法。仰祝圣寿，若臣苟官爵，即负师言。伏望特垂矜察，所有敕命，乞赐追寝。』诏依所乞，赐紫衣道服。
诏旨：六年二月十九日召赴阙，六年四月二十八日铸钟，八年三月二十六日又召赴阙。蔡絛云：『刘栋者，棣州人，亦儒士。自云尝遇仙人韩君者与之丹，曰：「剥取丹。」服丹，辄复如故。政和中，以其丹上之。上曰：「汝师赐服而夺之，以慕长年，非朕所用意也。」还焉。灵素乃谓仙人韩君者，乃韩君丈人也。韩君丈人，乃上帝之首相，虽不隶于神霄，而实佐帝君之治。上乃命栋以官为直龙图阁，又为作韩君丈人观于其乡郡，而使栋领之，仍系籍于道流，封先生。方神降及废释氏，栋亦预焉。然栋颇涉猎儒书，慕李泌之为人，晚为利所夺，不能自还也。凡为神降之事者，往往先后多不得其死。』
　　重和元年三月戊申，召刘栋赴阙。
　　四月壬戌，御笔特改温州永嘉县紫芝峰法因院为紫芝观，赐通真达灵先生林灵素充功德观看管坟茔。
　　五月丁亥，通真达灵先生林灵素为通真达灵元妙先生，通元先生张虚白为通元冲妙先生。
　　九月壬寅，金门羽客、通真达灵元妙先生、视中大夫林灵素，金门羽客、通元冲妙先生、视中奉大夫张虚白特授本品真官，免视法。
　　闰九月己未，通直郎、管勾棣州韩君丈人观刘栋为守静先生，视中大夫。栋不受。
　　十一月丙辰，中大夫、通真达灵元妙先生林灵素为冲和殿侍晨。
十二月己卯，诏：『九鼎新名，乃狂人妄有改革，皆无稽据，宜复旧名。』狂人，指王仔昔也。
仔昔始寓蔡京第，后居上清宝籙宫，已而宫人有为道士，亦居宝籙宫者，以奸事疑似发，因逐仔昔于城外东太一宫囚之[7]。仔昔性傲，上初待以客礼，故仔昔视宦阉若奴仆，又欲使群道士皆师己。及林灵素出，仔昔宠遽衰，众乃使道士孙密告仔昔不逊语，下开封府狱死。陷仔昔者，宦官冯浩尤力。此据蔡絛《史补》及《丛谈》增入。絛谓仔昔死在政和七年。按：宣和元年十二月二日，乃复九鼎旧名，指仔昔为狂人。则仔昔诛死，当在重和元年。今因复鼎名，附见其事。
宣和元年十一月壬申，放林灵素归温州。
杨氏编年：十一月，放道士林灵素归温州。灵素温人，善妖术，辅以雷公法，常往来不逞，于□□宿、亳、淮、泗[8]，乞食诸寺。群僧薄之。至楚，与恶少相欧击，讼至府庭，通判石冲闻之，意其轻便俊捷，脱之，置于馆，问吐纳、烧炼、飞神之术，携至京师，引谒蔡京，致见上，灵素因大言，谓上实长生大帝君，蔡京乃左仙伯，灵素乃褚慧。于是上喜之，建宝籙于京城，创神霄宫于天下，置道学，改寺院僧尼。至是京城大水，上遣灵素禳之，不验。灵素又尝冲太子节不避，太子系之，诉于上，上遂厌之，逐去。蔡絛云：都城大水，冒城将入。灵素与诸道士为法事，巡行徜徉于城上。役夫数千，争举梃欲击杀之，灵素走而得免。上闻，始不乐。灵素又与宦官、近幸分党争敌，上恶之，榜于神霄之殿，其绘像所曰：褚慧罪恶不悛。帝命削其迁秩，降为下鬼焉，因逐归其乡郡，特差江端本通判温州，而监察焉。灵素去，乃以废释氏事归之释氏，旋复因各使纳钱，为批度牒，得再披剃几百万缗。久之，上复思灵素，使道流保明，欲再召入。释氏大惧，而灵素不知何故，忽死矣。端本乃以灵素遗表上之，曰：『灵素下血死矣。』是时上益厌方士迂怪，姑羁縻而已，且知其徒多妄作，乃稍正于法，未久而乱云。

校勘记
[1]邓洵仁  原本作『陈洵仁』，据《续资治通鉴》卷九十三改。
[2]灵□大士  原本『灵』下空一格，无墨丁标记。《长编拾补》卷三十九作『灵大士』，注云：『恐有脱误。』兹据文意补墨丁标记。
[3]日有  原本『日』字作墨丁，据《长编拾补》卷四十二补。
[4]遥郡刺史  原本作『运刺史』，《长编拾补》卷三十七作『遥刺史』。按：《拾补》『遥』字不误，然据宋代官制习惯称呼，此处必脱一『郡』字，兹据文意补足。
[5]之上  原本『之』字作墨丁，〈长编拾补》无此字。兹据文意补『之』字。
[6]当考  原本二字作一墨丁，据《长编拾补》卷二十一补。
[7]囚之  原本作『因之』，据《长编拾补》卷三十九改。
[8]于□□宿亳淮泗《长编拾补》卷四十径作『于宿亳淮泗』。兹仍其旧。
　　

皇宋通鉴长编纪事本末卷第一百二十八
徽宗皇帝

三卫
崇宁四年二月己酉，中书省言：『《周官》：「宫正掌王宫之戒令，纠禁以时，比宫中[1]，次舍之众寡，为版以待。夕击柝而比之。」又：「宫伯掌王宫之士庶子。」盖王宫之内，有士庶子为卫焉。而士庶子者，非王族，则功臣之世贤者之类。王以自近而卫焉，故休戚一体，上下亲而内外家。逮汉，以郎执戟，宿卫殿中，举衣冠子弟充选。至唐，遂分三卫、五府。其法详密。今殿庭设伏悉以禁旅，而士庶子之法未能如古。欲仿前世择贤德之后、勋戚之裔，以侍轩陛，庶几先王宿卫之意。今仿古修立三卫郎一员，治一府之事，秩比太中大夫；三卫中郎为之贰，文、武各一员，秩比朝议大夫，日率其属直于殿陛，长在左右，立于起居郎之前，各分左、右，文东武西，在都承旨之后。仗退，治事于府；博士二员，秩比承议郎；主簿一员，秩比宣德郎。博士掌教导校试亲勋翊卫郎程文，讲书武艺；亲卫府郎十员，秩比朝奉郎；中郎十员，秩比承议郎；勋卫府郎十员，秩比通直郎；中郎十员，秩比宣德郎；翊卫府郎二十员，秩比宣义郎；中郎二十员，秩比承事郎；亲勋翊卫郎文武各四十员，分左右侍立，给衣带，紫罗义裯，窄衫，镀金双鹿束带，执长柄八辦骨垛。亲卫立于殿上两旁，勋卫立于垛殿，翊卫立于两阶卫士之前。三卫郎依给舍，中郎依少卿，余依寺丞。亲卫官以后妃、嫔御之家有服亲[2]，及翰林学士并管军正任观察使以上子孙[3]；勋承官以勋臣之世贤德之后有服亲、太中大夫以上及正任团练使、遥郡观察使以上；翊卫官以卿监、正任刺史、遥郡团练使以上，并以亲兄弟子孙试充直，退皆入府诵书，各占一经，一月一私试，季一公试，习武艺者，许赴武学；亲勋翊卫郎许年十八已上，人才秀整，武班即兼有材武之人；亲卫、承务郎已上大使臣；亲勋翊卫，许通选人小使臣，各召六曹郎官、武官正任团练使以上二员保明。文臣令太学官，武臣令武学官试，以合格人闻三省审差。』从之。
诏旨太繁，此用《实录》所修稍增入。《本纪》但书『置三卫中郎等官。』
　　诏：『元祐奸党五服内亲属，不许保明充三卫官。亲勋翊卫郎知同保，系元佑奸党五服内亲属而不告者处斩。』乙丑，改三卫郎为三卫侍郎。
三月丁未，诏愿试三卫官，依锁厅人例，仍依条破券。

四辅
崇宁四年七月丁巳，左仆射蔡京等奏：『伏奉圣旨，京畿四面可置辅郡，屏卫京师。谨酌地远近之中，割移县镇，分置四辅。南以颍昌府为南辅，割汝州之郏县隶之，凡七县；东去南京道里差远，今以襄邑县建名辅州，为东辅，割南京宁陵、楚邱、柘城、京畿之考城、太康隶之，凡六县；西以郑州为西辅[4]，割西京密县隶之，凡六县；北以澶州为北辅，割北京辅城、南乐隶之，凡七县。四辅郡并依节度州，以大中大夫以上充知州事，置副总管、钤辖各一员，知州都总管，余依三路帅臣法，各屯马步车共二万人。积贮粮草，每州五百万。』从之。
