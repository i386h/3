<!-- { "loadSidebar": true } -->
　　至道元年正月。初，赵赞自京北罢官，归才数月，上复令赞钩校三司簿领。赞自选置吏十数人为耳目，专伺察中书、枢密院及三司事，乘间白于上，上以为忠实无他肠，未察也。会改创三司官属，以赞为西京作坊副使、度支都监。有郑昌嗣者，亦起三司走吏，稍迁侍禁。尝奉使西川，奏在官不治者数十人，上颇嘉其直。会官市物，吏多因缘为奸，列肆累诣开封诉之，乃特置杂买务，使昌嗣监领。昌嗣因乞著籍便殿门，许非时入奏，与赞亲比，互相表里。累迁至西上閤门副使、盐铁都监。二人既得联职，由是益恣横，所为皆不法。上颇知之，问左右。左右畏赞等，无敢言其过者。时上清宫成，车驾初临视，尚未许众游观。宫中玉皇阁尤严邃，他人不得至。会上元张灯，赞与昌嗣率其党数人，携妓乐登阁饮宴，至夜分，掌舍官不能禁止，因以其事闻。上怒，已先知其恣横，犹疑之，至是愈信。丁卯，诏削夺赞官爵，并一家配隶房州；昌嗣责授唐州团练副使。既行数日，并于所在赐死，中外莫不称快。上因谓近臣曰：『君子小人如芝兰荆棘，不能绝其类，在人甄别耳。苟尽君子，则何用刑罚焉?』参知政事寇准对曰：『帝尧之时，四凶在庭，则三代以前，世质民淳，已有小人矣。今之衣儒服、居清列者，亦颇朋附小人，为自安之计。如昌嗣辈，奔走贱吏，不足言也。』始赞复用，势益盛，怨张齐贤，切欲报之，齐贤殊不屑意，及是人始称伏焉。右谏议大夫、同知枢密院事刘昌言与赞素厚善，前在河南，尝保任之。赞被罪，昌言心不自安。上因言：『近侍中亦有与赞交通者。』昌言蹶然出位，顿首称死罪。上曰：『卿勿忧也。』然颇恶其为人。戊辰，昌言罢为给事中。
《玉壶野史》载刘昌言眷衰，上谓左右：『刘昌言奏对，皆操南音，朕一句理会不得。』遂出守。盖不知昌言所以得罪故云尔。

校勘记
[1]德骧固请不已壬子罢知京朝官考课  此三句原本作『德骧固（下阙）京普官考课』，据《长编》卷二十九补足，并改『京普」为『京朝』。
[2]血面  原本『血』字为墨丁，据《长编》卷三十三补。
[3]召熙古等  原本作『诏熙等』，据《长编》卷三十七改补。
[4]右正言  《长编》卷四十作『左正言』。
[5]万机  原本作『万畿』，据《长编》卷四十改。
[6]关刺  原本作『□敕』，据《长编》卷四十改补。
[7]雍熙  原本作『永熙』，据《长编》卷二十五改。
[8]得八少一  原本作三墨丁，据《宋史》卷二八○《王延范传》补。
[9]端拱元年闰五月  按：检《长编》卷二十九，端拱元年闰五月未录此节内容。


皇宋通鉴长编纪事本末卷第十一
太宗皇帝

钱议

蜀钱
　　太平兴国七年八月。伪蜀广政中，始铸铁钱，每钱一千，以易铜钱四百；凡银一两，直钱一千七百；绢一匹，直钱千二百，而铸工精好，殆与铜相乱。既平蜀，沈伦等悉取铜钱上供，及增铸铁钱，易民铜钱，益买金银装发，颇失裁制，物价滋长。寻又禁铜钱入川界，铁钱十乃直铜钱一。太平兴国四年，始开其禁令，民输租及榷利，每铁钱十纳铜钱一。时铜钱已竭，民甚苦之，商贾争以铜钱入川界，与民互市，每铜钱一得铁钱十又四。其明年，转运副使、右赞善大夫张谔言：『旧市夷人铜，斤给铁钱二百。望增为千钱，可以大获。』因复铸铜钱。民租当输钱者，许且令输银及绢，俟铜钱多，即渐令输之。诏许市夷人铜，斤止给钱五百，然卒难得铜，而转运副使、右补阙聂咏同转运判官、秘书丞范祥皆言民乐输铜钱，请每岁递增壹分，后十岁即全取铜钱。诏从其请。咏、祥因以月俸所得铜钱市与民，厚取其直，于是增及三分，民萧然，益苦之，或剜佛像、毁器用、发古冢，才得铜钱四五，坐罪者甚众。知益州、工部郎中辛仲甫具言其弊，乃诏使臣吴承勋驰传至成都审度利害。仲甫集诸县令佐问之，或潜持两端，莫敢正言。仲甫责之曰：『君等御前及第，天子门生，何不为长久计，反畏聂补阙、范秘丞乎?』乃皆言其不便。先是，诸州官榷酒酤，官物不足于充用，多赋于民，益为烦扰，仲甫并罢之。承勋复命。己卯，诏剑南东西、峡路诸州民输租及榷利，勿复徵铜钱，罢官酤酒，禁诸州不得擅徵物价。召聂咏、范祥及东川转运使覃同、转运卜伦皆下御史狱，咏、覃杖脊配役将作监，祥、伦免为庶人。覃、伦亦以月俸铜钱市与民，厚取其直故也。其后西川转运使刘度建议，请官以铁钱四百易民铜钱一百。既从之，盐铁使王明曰：『若此重铜钱而轻铁钱，则物价弥贵矣。』
　　淳化二年十一月己巳，宗正少卿赵安易言：『尝使蜀，见铁钱轻而物价踊，每市罗一匹，为钱二万。请如刘备时，改制大钱十当百，臣愿得专其事，不三二年，民得轻，货物益贱，有大功利。』诏集三省官议。吏部尚书宋琪等咸以为：『刘备时患钱少，因而改作；今安易之请，乃患钱多。必若改制，必不能久。』而安易论请不已，遂召见，安易极陈利害。事下中书，咸以为便，即遣安易驰传诣剑南，募工徒改铸大钱。未行，盐铁使李惟清言曰：『蜀土铸钱，行之已久，公私获济。官吏千百余计，未尝有言者。安易轻恣胸臆，变易法制。若以一钱当十，贫民卖物，旧得百钱者，今但得十钱；军人、官吏受俸旧千钱者，今但得百钱，此尤非便。』上以语宰相，宰相复召安易语之，利害锋起，宰相不得决。度支使魏羽以为：且可于一州铸大钱行用，以观其效。安易复私自募匠，铸成大钱百余，销炼数四，皆烂然光洁可爱。捧持求见，云：『此坚好，可行用。』因掷于殿陛下，示不可破者。上以其议坚，乃从之，御书钱式，遣安易与供奉官尹荣赍诏诣川、峡诸州治铸，所在并为御书钱监，诸州旧贮小钱，悉辇送民间，小钱亦许送监，计其数给以大钱。若改铸未集，许民大小兼用。既而一岁裁成三千余贯，众口籍籍，以为不便。又遣使询蜀之官吏居民，亦皆以不便为辞。会安易入奏事，因留不遣，即令罢冶铸。
别本《实录》遣赵安易、尹荣等诣川、峡铸钱在淳化三年六月甲戌。今从本志。安易，普之弟也。

江南钱
　　太平兴国二年。初，江南李煜旧用铁钱，于民不便。二月壬辰朔，樊若水请制监于升、鄂、饶等州，大铸铜钱，凡山之出铜者，悉禁民采，并取以给官铸。诸州官所贮铜钱数，尽发以市金帛、轻货上供及博籴谷麦。铜钱既不渡江[1]，益以新钱，民间钱愈多，铁钱自当不用，悉铸为农器，以给江北流民之归附者，且除铜钱渡江之禁。诏从其请，民甚便之。
　　七年四月，诏江南民私铸铅、锡及轻小钱，颇乱禁法，自今公私所用，每千钱须及四斤，先蓄者悉送官。
　　太平兴国八年三月，诏虔州市铅、锡六万斤，斤为钱二十九，增六钱。信州市铅斤为钱十五，增五钱；饶州市炭秤为钱，十增三钱，从转运使张齐贤之请也。齐贤初除转运使，辞日，上面命曰：『江左初平，民间不便事一一条奏。』齐贤曰：『臣闻江南旧以铁钱为币，今改用铜钱，民间难得，而官责课，颇受鞭挞，此最不便。』上曰：『汉时吴王即山铸钱，江南多出铜，为朕密经营之。』初，李氏岁铸六万贯。自克复增冶匠，然不过七万贯，常患铜及铅、锡之不给。齐贤乃访得江南承旨丁钊，历指饶、信、虔州山谷产铜、铅、锡之所，又求前代铸法，惟饶州永平监用唐开元钱料，坚实可久，由是定取其法，岁铸三十万贯，凡用铜八十五万斤、铅二十六万斤[2]、锡十六万斤。齐贤即诣阙，面陈其事。诏既下，颇有言其妄者，令中书召齐贤问讯，齐贤词甚确，乃可之，丁钊亦得复补殿前承旨，掌锡场。或又言新法增铅、锡多者，齐贤固引唐朝旧法为言，始不能夺。然唐永平钱法，肉、好、周、郭精妙，齐贤所铸虽岁增数倍，而稍为粗恶矣。
至道二年十月己未，诏以池州新铸钱监为永丰监。先是，饶州有永平监，兵匠多而铜、锡不给，知州马亮请分其工之半，别置监于池州。诏从之。于是岁增铸钱数十万缗。亮，合肥人也。

农田

何承矩屯田之利
　　淳化四年三月。初，何承矩至沧州，即建屯田之议，上意颇向之。既而河朔频年霖雨水潦，河流湍溢，壤【杰按：壤，疑为“坏”字之误，盖“壞”字，编者误书为“壤”。】城垒民舍，处处蓄为陂塘，妨民种艺[3]，于是承矩请因其势大兴屯田，种稻以足食。会临津令黄懋亦上书，请于河北诸州兴作水田。懋自言闽人，本乡风土，惟种水田，缘山导泉，倍费功力。今河北州军陂塘甚多，引水溉田，省功易就，三五年内，公私必获大利。因诏承矩往河北诸州按视，复奏如懋言。壬子，以承矩为制置河北沿边屯田使，入内供奉官阎承翰、殿直段从古同掌其事。以懋为大理寺丞，充判官，发诸州镇兵万八千人给其役，凡雄、莫、霸州、平戎、破虏、顺安军兴堰六百里[4]，置斗门，引淀水灌溉。初年稻值霜不成，懋以江东霜晚，稻常九月熟；河北霜早，又地气迟一月，不能成实；江东早稻以七月熟，即取其种，课令种之。是年八月，稻熟。始承矩建水田之议，沮之者颇众，又武臣亦耻于营茸佃作。既而种又不熟，群议益甚，几罢其事。及是，承矩即载稻穗数车，遣吏部送阙下，议者乃息。自是蒲苇蠃蛤之饶，民赖其利。
《实录》于是月甲午，先载承矩上言，即命大作水田。及壬子，乃以承矩为制置使，懋为判官。按：上得懋书，又令承矩按视；承矩复奏，然后施行，恐甲午日未有大作水田之命也。今从本志。甲午，初六日；壬子，二十四日。

陈尧叟等建水利垦田之议
