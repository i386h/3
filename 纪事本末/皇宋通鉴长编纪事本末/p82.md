<!-- { "loadSidebar": true } -->
　　十二月辛亥，昭宣使、恩州团练使、入内都都知阎文应领嘉州防御使，落都都知，为泰州钤辖，寻改郓州钤辖。其子入内供奉、管勾当御药院士良为内殿崇班，罢御药院。时谏官姚仲孙、高若讷劾文应：『方帝宿斋太庙，而文应叱医官，声闻行在。郭皇后暴薨，中外莫不疑文应寘毒者，请并士良出之。』故有是命。文应专恣，事多矫旨付外，执政不敢违。天章阁侍制范仲淹将劾奏其罪，即不食，悉以家事属其长子曰：『吾不胜，必死之。』卒听仲淹，窜文应岭南，寻死于道。
　　三年正月壬辰，追册故金庭教主冲净元师郭氏为皇后，命知制诰丁度、内侍押班蓝元用同护葬事。寻诏中书门下停其谥册祔庙。
　　丁酉，葬于奉先资福院侧，卤簿、仪物并用孝章皇后故事。
嘉祐四年。上始欲于景灵宫建后影殿，礼官言其不可，遂寝。既而翰林侍读杨安国请赐谥册祔于后庙，刘敞等又言其不可，议遂格。

美人尚氏杨氏争宠
　　明道二年十二月，美人尚氏、杨氏骤有宠。尚氏尝于上前出不逊语侵皇后郭氏，后不胜忿，起批其颊，误查上颈，后以是坐废。
　　景祐元年四月丁酉，殿中侍御史庞籍为开封府判官，尚美人遣内侍称教旨，免工人市租。籍言：『祖宗以来，未有美人称教旨下府者。』帝为杖内侍，切责美人。诏有司自今宫中传命，毋得辄受。庚子，美人尚氏父继斌为右侍禁，从父继恩、继能并为右班殿直。
　　按《实录》：明道元年五月乙未，以后宫尚氏父延福为国子助教。今尚氏父又名继斌，不知何故。本传亦云继斌，无所谓延福者，岂延福别一尚氏父耶?当考。
　　八月壬申，诏净妃郭氏出居于外，美人尚氏为道士，居洞真宫，杨氏别宅安置。曩者母后临朝，臣僚戚属多进文曰入内，今悉遣还其家。长秋之位，不可久虚，当求德门，以正内治，郭后既废，尚、杨美人益有宠，每夕侍上寝，上体为之弊，或累日不进食。中外忧惧，皆归罪二美人。杨太后亟以为言，上未能去。入内都都知阎文应早暮侍上，言之不已。上不胜其烦，乃颔之。文应即命毡车载二美人出。二美人泣涕词说云云，不肯行。文应搏其颊，骂曰：『宫婢尚何言!』驱使登车。翌日，降是诏。初，蔡齐力争削遗诰中『太后参决军国大事』之语，吕夷简叹曰：『蔡中丞岂不知，吾岂乐为此哉?上方年少，恐禁中事莫有主张者耳。』及二美人争宠恣横，卒赖太后排遣之。或谓夷简意实在此，然议者以为人主既壮而母后听政，自非国家令典，虽或能整齐宫中，而垂帘之后，外戚用事，亦何所不至?齐之力争，不为失也。
　　逐二美人，据《记闻》，吕夷简谕蔡齐，据《龙川别志》。
　　甲戌，降六宅使从演为六宅副使，东八作副使从湜为内殿承制，仍绝朝谒。母莒国夫人和氏坐不能训导，自今毋得入内。右侍禁尚继斌、左班殿直尚继恩、继能并除名。从演尝以婢遗尚美人，从湜受美人所寄金，又为访求其母，故皆责之。丙子，编管继斌于郑州，继恩湖州，继能滁州。从湜、从演皆德芳孙也。逾年，乃复从湜、从演官，仍许朝谒。壬午，降皇城使、英州刺史王怀节为左骁骑上将军，坐令弟怀德妇待货私遗尚美人求管军。上以其父继忠尝陷契丹，不欲重贬之。戊申，诏入内内侍省以所估尚氏等位金帛二十余万赐三司给军费。
　　十月癸酉，美人杨氏听入道，赐名宗妙，居安和院。
　　皇祐二年七月丁亥，赠美人尚氏为充仪。是月，美人杨氏为婕妤。景祐初听入道，居瑶华宫，至是复位号。

立皇后曹氏
　　景祐元年九月甲子，宰相吕夷简等上表请立皇后。尚、杨二美人之出宫也，帝令参知政事宋绶面作诏云：『当求德门，以正内治。』既而左右引寿州茶商陈氏女入宫，绶谏曰：『陛下乃欲以贱者正位宫中，不亦与前日诏语相戾乎?』后数日，枢密使王曾入对，又奏引纳陈氏为不可。上曰：『宋绶亦如此言。』宰相吕夷简、副枢密蔡齐相继论谏，兼侍御史知杂事杨偕、同知谏院郭劝复上疏，卒罢陈氏。或曰：陈氏父号陈子城。使者始因杨太后纳女宫中，太后尝许以为后矣。至掖廷将进御，勾当御药院阎士良闻之，遽见上。上方披百叶择日，士良曰：『陛下阅此何为?』上曰：『汝奚问?』士良曰：『臣闻陛下欲纳陈氏为后，信否?』上曰：『然。』士良曰：『陛下知子城使何官?』上曰：『不知也。』士良曰：『子城使，大臣家奴仆官名也。陛下若纳奴之女为后，岂不愧公卿大夫耶?』上遽命出之，士良，文应子也。
　　甲辰，诏立皇后曹氏，赠尚书令、冀王彬之孙女也。郭后废，始聘后入宫。乙巳，命宰相李迪为册礼使，参知政事王随副之。宋绶撰册文，并书册宝。有司奏用冬至日行册礼，监察御史里行会稽孙沔言：『庄献三年之丧未除，请终制而后行。』秘书丞曲江余靖亦以为言，不报。
　　王岩叟《元祐系年录》云：吕相白太后曰：『亦明闻仁宗罢陈子城亲事否?』太母曰：『仁皇圣明，御药阎安说得子细，其父士良当时正亲近。』一日，仁皇曰：『你可不贺我?』士良曰：『贺甚事?』曰：『贺我寻得皇后。』士良曰：『谁家?』曰：『陈子城家。』士良曰：『子城官职乃奴隶也，富民用钱买到。』仁皇遽曰：『几乎错了！』明日，以语吕夷简，夷简贺圣明。又言夷简先见，非也，却见仁皇说与圣明如此。余曰：『愿陛下体此意。』引相亦云然。太后问曰：『当时因甚去明肃服內纳后，大臣怎肯?神宗曾问，不知何故，如此，便是臣庶家也不肯。』吕相等皆不对。知枢密院先下余语，韩师朴曰：『适来事先令公，尝说及，今再欲上奏。』既复对，师朴奏：『适来圣问明肃服內纳后，先臣却曾说与王岩叟。』余曰：『臣尝闻韩琦说此事。』当吕夷简作宰相，范仲淹作谏官。仲淹语琦曰：『吕相又劝上做一件不是当抵事也，须共理会。』仲淹往见夷简，面责之。夷简曰：『固知非理，司谏却不知里面事。上春秋盛，妃嫔已杂进。不早立后无以制，非所以爱上。』仲淹无所复言。见韩琦，曰：『吕相幸自不是，被他有说，然没可奈何。』太后笑曰[10]：『元来却是恁地。』韩师朴又曰：『应是恐妃嫔中进起来作后。』太后[11]：『那门识甚事体[12]?』余曰：『须立后，则事体自然正。』按：立曹后时，范仲淹已责知睦州。结【杰按：结，应为责。】夷简者，必非仲淹也。岩叟误记。
　　十月甲申，以选纳皇后，赐在京诸军班特支。
　　十一月己丑，册皇后。戊申，赠皇后三代祖彬进封鲁王，父玘为太傅兼侍中。庚戊，封皇后祖母唐氏为延安郡太夫人。辛亥，东上閤门使、荣州刺史曹琮为卫州团练使。琮兄女为后。礼皆琮主办，于是奏曰：『陛下方以至公厉天下，臣既被后族，不宜冒恩泽，乱朝廷法。族人敢因缘请托，愿寘于理。』时论称之。寻出为环庆路部署、知邠州。
　　十二月己未，步军都虞候、康州防御使、泾原路副都部署曹仪为耀州观察使，落管军。皇后既立，仪自乞罢军职。从之。
　　二年十二月戊午，赠皇后三代，又进封延安郡夫人唐氏为舒国太夫人。
　　庆历八年十月，王贽以卫氏之变动摇宫中（见《贵妃张氏宠幸》）。初，帝以闰月之望，欲为禁中再张灯，后力谏止。其后三日，卫士数人踰屋至寝殿。时后侍帝，夜半闻变，帝遽欲出，后闭阁，特遣宫人驰召都知王守忠等以兵入卫。贼至福宁殿下，斫宫人伤臂，声彻帝所。宦者何承用虑帝惊，始奏宫人欧小子。后叱之曰：『贼在殿下杀人，帝且欲出，敢妄言耶?』后知贼必纵火，乃遣宦者持水踵贼，贼果以烛焚帘，水随灭之。是夕所遣宦者，后亲剪其发以为识，谕之曰：『贼平加赏，以汝发为证。』故宦者争尽死力，贼即擒。仓卒处置，一出于后。后阁侍女有与黄衣卒乱者，事觉当诛，求哀于帝左右。帝欲赦之，后具衣冠见帝，固请诛之。帝曰：『痛杖之，足以惩矣。』后不可，曰：『如此，无以肃清禁庭矣！』帝命后坐，后立请几移两辰，帝乃许之，遂诛于东园。
　　
校勘记
[1]谥  原本作『谧』，据《长编》卷一一二改。
[2]章懿  原本作『庄懿』，据《长编》卷一一三改。
[3]章献  原本作『庄献』，据《长编》卷一一三改。
[4]三代  《长编》卷一一六作『二代』。
[5]唐武宗  原本『宗』字为墨丁，据《长编》卷一一九补。
[6]误批  原本『批』字为墨丁，据《长编》卷一一三补。
[7]赐名  原本脱『赐』字，据《长编》卷一一三补。
[8]揖宰相  原本『揖』字为墨丁，据《长编》卷一一三补。
[9]嘉庆院  原本『嘉庆』二为二墨丁，据《长编》卷一一七补。
[10]太后  原本作『太母』，据《长编》卷一一五改。
[11]太后  原本作『太母』，据《长编》卷一一五改。
[12]那门  原本『那』字为墨丁，据《长编》卷一一五补。
　　

皇宋通鉴长编纪事本末卷第三十四
仁宗皇帝

宦寺专恣
　　天圣四年二月戊申朔，置上御药供奉四人。御药院掌按验秘方，和剂药品以进御，及供奉禁中之用。至道三年始置，以入内供奉官三人掌之，或参用士人，于是别置上御药供奉，其品秩比内殿崇班，专用内侍，其后多至九人。
　　三月辛巳，许上御药供奉蓝元用等封赠父、母、妻。元用，继宗养子也。
　　九月，监察御史曹修古尝偕三院御史十二人晨朝，将至朝堂，黄门二人行马不避，呵者止之，反为所詈。修古奏：『前代称御史台尊则天子尊。故事，三院同行，与知杂事同。今黄门侮慢若此，请付所司劾治。』上立命笞二黄门。
　　六年二月丁丑，诏上御药供奉蓝元用、张怀德、罗崇勋并落供奉，为上御药。
　　七月丙辰，以翰林学士兼侍读学士蔡齐为龙图阁学士、知河南府。罗崇勋趋齐上《修景德寺记》，曰：『参知政事可得也。』齐故迟其记不上。崇勋怒，谗于太后，命齐出守。参知政事鲁宗道固争留之，不能得，寻以亲老，易密州。
　　七年正月，曹利用不恤中人，罗崇勋请往按治曹汭不法事（见《曹利用罢枢密》）。内侍皇甫继明等三人给事太后阁，兼领估马，自言估马有羡利，乞还官。事下群牧司阅，实无羡利。继明方用事，自制置使以下皆欲附会为奏，群牧判官司马池独不可，吏拜曰：『三中贵人不可忤也。』池不听。继明等怒甚，会除开封府推官，敕至閤门，为继明党所沮罢，乃以屯田员外郎出知耀州。
