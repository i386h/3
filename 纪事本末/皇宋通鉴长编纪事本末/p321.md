<!-- { "loadSidebar": true } -->
　　六年四月庚寅，御笔：『太师蔡京近三上章乞致仕，亲札诏书，不允所请，仍止来章，兼面谕再四，意确未回。京位三公，为帝者师，然三省机政，事无巨细，自合总治外，可从其优逸之意。自今特许三日一造朝，仍赴都堂及轮往逐省，通治三省事，以正公相之任，事毕从便归第。』
　　五月甲午朔，御笔：『蔡京遇朔望许朝，三日一知印当笔。不赴朝日，许府第书押。不押勅札，不书钞。』庚子，诏：『蔡京已降指挥令三日一造朝，自今遇有奏事，非造朝日亦赴，仍许正谢。』
　　八月庚辰，太师蔡京奏：『臣昨以年逮七十，加之疾病，乞解机务。蒙恩特许三日一朝。今臣疾病既已痊复，筋力尚可勉强。伏望许臣日奉朝请，其治事即依已降指挥。』从之。丁亥，诣建隆观，遂幸蔡京赐第。
　　七年六月戊子朔，太师、鲁国公蔡京进封陈鲁国公。己巳，御笔：『太师、陈鲁国公蔡京力请免两国公，已降札允所请，特与白身亲属恩泽二人。应恩数，并依转官例施行。』
九月丙申，御史中丞王安中为翰林学士。 
《王安中行状》，其子秬作。有云：『一日，请对曰：「臣起诸生，蒙陛下亲擢，备员中执法，日夜惧无以报。今臣所论，事关宗社。傥陛下少留听，幸甚。」上悚然。公出袖中疏，所论乃蔡京也。上曰：「诚如卿言。」公即伏奏曰：「臣孤远一介，不量力，辄论大臣。京老奸多智，必将为所中害，自此窜逐，无复再望清光矣，愿拜辞。」上曰：「勿如此云云，当为卿罢京。」时子攸日夜出入禁中，尽率子弟见上，泣且拜。上曰：「中司文字如此，奈何?」攸等固恳：「陛下傥全臣宗，乞移王某一别差遣，则事自已矣。」上宽慈，恻然许之。公方草第三疏，翌日求对，中夜有扣门者曰：「适御笔中丞除翰林学士，日下供职矣。」公叹曰：「吾祸其在此乎！」自是，京之势益盛。』
　　十一月庚寅，手诏：『太师、鲁国公蔡京自再还廊庙，于今七年云云。迩者草疏十上，却之复来，既继以消息盈虚之理，告老乞骸，期于得请而后已。朕礼貌元老，不欲固违，可五日一朝次，赴都堂治事。恩礼宠数，并如旧制。』
重和元年十一月戊申，承议郎、徽猷阁待制、提举万寿观蔡絛勒停。 
蔡絛《诉神文》节文曰：『臣举家兄弟、诸姪皆投名请受神霄秘策，独臣不愿受，于是九重始大怒，因遣粱师成谕旨，戒臣不许接见宾客。呜呼!事既掣肘，谋既尽露，臣亦决知得罪矣。一日臣兄来军，谕臣父将通延福宫江路，彻闾阖门，跨城为复道、飞桥入赐第，自此往来无间，君臣相悉。时已大毁民居数千家如荒野矣。臣不胜愤懑，亟夜草书力争，臣父愕然，实爱惜臣，犹不肯出。臣兄伺知，及郑昂泄臣语，因下开封府捕系昂，尽搜索其箧笥，然独无有于昂，遂枷项编管安州。臣始勒住朝参，不许接见宾客，又降御笔，谓臣狂妄，不循分守，特落职。而怒终不改，臣父因赏橘內宴[16]，丐入中禁独拜，恳于太上之前，臣遂得不死。始议贬新州，俄而置诸光州。臣父以谓出则必阴杀之，因持之久，乃俾臣父上章，特勒停，令侍养。遇有临幸，则出避耳。』
　　十一月丁卯，茂德帝姬下嫁蔡絛。
　　宣和元年七月丙辰，御笔：『蔡絛向缘狂率，废黜几年。蔡京元老，勋在王室，未忍终弃，可特与叙旧官外，与宫观，任便居住。』既而京言叙不以法，乞赐寝罢。诏候过大礼取旨。
　　九月乙卯，曲宴保和新殿。过玉真轩，蔡京等请见安妃，许之。京作记以进，其词略曰：『玉真轩在保和西南庑，即安妃妆阁。命使传旨曰雅燕。酒酣添逸兴，玉真轩内见安妃。诏臣赓补成篇。臣即题曰：「保和新殿丽秋晖，诏许尘凡到绮闱。」方是时，人人自谓得见安妃矣。既而但画像挂四垣，臣即以诗谢，奏曰：「玉真轩槛暖和春，只见丹青不见人。月里嫦娥终有恨，鉴中姑射未应真。」须臾，中使诏臣至玉华阁，上手持诗曰：「因卿有诗，况姻家，自当相见。」臣曰：「顷缘葭莩，已得拜望，故敢以诗请。」上大笑。妃素妆，无珠玉饰，绰约若仙子。臣进前再拜叙谢，妃拜，臣又拜云云」。』癸亥，上幸道德院观金芝，由景龙江至蔡京第鸣鸾堂，赐京酒。京诉开封尹聂山离间事，山即坐绌。京作《鸣鸾记》以进，其略曰：『上曰：「今岁四幸鸣鸾矣。」臣顿首曰：「昔人三顾。堂成已六幸，其千载荣遇。鸣鸾固卑，且家素窭无具，愿留少顷，使得伸尊奉意。」上曰：「为卿从容云云。」』丙寅，蔡京奏：『臣伏蒙圣慈，以臣夏秋疾病，特命于龙德太一宫设普天大醮，又亲制青词，以见诚意。至日临幸醮筵，别制密词，亲手焚奏。仰惟异礼，今昔所无，殒首杀身，难以仰报云云。』
　　二年四月癸巳，中书检会，奉御笔：『车驾累幸蔡京第，子孙等并合推恩。八子、十孙、曾孙四人，可并于寄禄官上转行一官。』
　　六月戊寅，太师、鲁国公、神宵玉清万寿宫使蔡京上章乞致仕，御笔：『太师、鲁国公蔡京近年以来，章疏十上，陈乞致仕。自夏祭礼毕，引疾告老，又复十数。亲笔批谕，谆复再四，遣官宣押，坚卧不起，其词激切，确然不拔。可依所乞，守本官致仕，依旧神宵玉清万寿宫使，在京赐第居住。其恩礼俸给之属，及见被官吏人从等并依旧，仍朝朔望，今晚付翰林降制，只今具熟状进入。』
　　六年正月庚午，勒停人蔡絛复朝奉郎、提举明道宫。
　　十二月甲辰，手诏：『朕执权秉要，以正主道；赋事图功，责在大臣。比年以来，任匪其人，政失厥中，明发怵惕。念我烈考之谟训，修革蛊弊，庶几持循。肆命近弼，置司讲议。太师致仕蔡京辅朕初载，诞著硕肤。属闵劳以官职之事，即安里闾，宪其言行，尚有赖焉。《书》不云乎：「询兹黄发，则罔所愆。」京可兼领讲议司，听就私第裁处，仍免签书，毋致勤劳，以称朕贵老贪贤之美。』 
《实录》、本纪云：蔡京领讲议司。朱胜非云：『蔡京崇宁元年拜相，四年罢。大观元年复入，三年又罢。政和二年复入，宣和初又罢。六年冬，王黼罢相，白时中、李邦彦并拜太、少宰未讫，京东盗起，京党哄然以谓宰相望轻，乃诏京复总三省，许私第治事，三五日一造朝。时京八十岁，目盲不能书字，足蹇不能拜跪矣。其子絛用事，凡判笔，皆絛为之，仍代京禁中奏事，于是肆为奸利，赏罚无章，黜陟纷纭。絛妻兄韩梠者，骤用为户部侍郎，密与谋议，贬逐朝士，殆无虚日。絛每造朝，侍从以下皆迎，揖附耳语，堂吏抱文书，率数十人从之。遣使四出，诛求采访，喜者令荐之，不喜者令劾之，中外缙绅，无不侧目。先是，王黼作应奉司，总四方贡献之物，以示权宠，于是效之，请置宣和库，库置式贡司，中分诸库，如泉货、币帛、服御、玉食、器用等，皆其名也。上自金玉，下及蔬茹，无不笼取。元丰、大观库及榷货务见在钱物，皆拘管封桩，专事供进。次年四月，絛恶日著，二相不能举职。絛兄攸发其奸状，京罢，絛亦被谴。是年冬，金兵犯阙，得非将乱之兆耶?』
　　癸亥，太师、鲁国公致仕蔡京落致仕，领三省事，五日一赴朝请，至都堂治事。戊辰，御笔：『蔡京领三省，应细事务免签书。』
　　七年四月壬子，御笔：『龙图阁直学士、朝奉郎、提举上清宝籙宫兼侍议蔡絛僻学邪见，两被降责。今除迩英，非所宜得，可罢侍读，提举明道宫，在京居住。』寻又降御笔：『蔡絛赐出身敕，可拘取毁抹。』庚申，太师、鲁国公、领三省事蔡京依前太师、鲁国公致仕。初，京再领三省，未几，目昏不能视事，事皆决于子絛。絛威福自任，同列皆不能堪。既罢絛侍读，故有是命。壬戌，臣僚上言：『蔡絛窃弄威权，率意自专，缙绅惴慄，靡遑宁处。而一时倖进苟得之徒哄集其门，势焰薰灼，炙手可热。接见宾客，逾于执政。有识为之切齿，而絛偃然，居之不疑。』诏絛落职。
　　十月甲子，太师、鲁国公致仕蔡京上表，谢车驾临幸问疾。
　　十二月甲子，太学生陈东等伏阙上书，乞诛蔡京、王黼、童贯、梁师成、李邦彦、朱勔六贼。
　　靖康元年二月甲寅，制：『太师、鲁国公致仕蔡京特责授中奉大夫、守秘书监、分司南京致仕，河南府居住。』上即位，边递日急。京尽室南下。侍御史孙觌等始上章论其奸，坐贬。
　　三月甲午，左司谏陈公辅言蔡京父子怀奸误国之罪。诏蔡京可责授崇信军节度副使、德安府安置。
　　四月癸亥，御史中丞陈过庭言：『蔡京专政，攸则以阴谋诡计出入宫禁，外示异同，中实附会。』诏京可移韶州，攸责授节度副使、永州安置。
七月乙亥，蔡京移儋州，攸雷州。以臣僚累章论其阴贼奸恶，罪衅彰著，乞投畀海外也。凡京子孙，皆分徙远郡。京行至潭州而卒，年八十。攸、翛继死。 
京天资险谲，舞智以御人，在人主前，左狙右伺，专为固位之计，终始持一说，谓当越拘挛之俗。竭九州四海之力以自奉。徽宗虽富贵之，而阴知其奸谀，不可以讫国，故屡起屡仆。尝收其素所不合者，如赵挺之、张商英、刘正夫、郑居中、王黼之属，迭居台司以扼之。京每闻将罢，退辄入宫见上，叩头祈哀，无复有大臣廉耻事。燕山之役起，攸、贯在行[17]，京送之以诗，阳为不可之言，冀事之不成，得以自解。暮年即家为府，嗜利干进者趦趄其门，输货僮奴以得美官者踵相蹑，纲纪法度，一切为虚文，识者窃忧之，而京患失之心，无所不至，根结盘固，牢不可脱，卒以召衅误国，为宗社奇祸。虽以谴死，而海內犹以不正典刑为恨云。

校勘记
[1]刘嗣明  原本『明』字作墨丁，据《长编拾补》卷三十补。
[2]刘嗣明  原本『明』字作墨丁，据《长编拾补》卷三十补。
[3]彭几  原本『几』字作墨丁，据《长编拾补》卷三十补。
[4]庇同天地  原本作『□庇天地』，据《长编拾补》卷三十一改补。
[5]□□□□□□知太原府  《长篇拾补》卷十五径作『知太原府』。兹仍其旧。
[6]庚辰  《长编拾补》卷十九引作『己卯』。
[7]慎厥终始  《长编拾补》卷二十及原本均无『始』字，据文意补。
[8]□力辞  《长编拾补》卷二十六径作『力辞』，兹仍其旧。
[9]既□恶公  《长编拾补》卷二十六径作『既恶公』，兹仍其旧。
[10]癸未  原本『未』字作墨丁，据《长编拾补》卷二十九补。
[11]欲辅  原本作『□转』，据《长编拾补》卷二十九改补。
[12]伺其  原本『伺』字作墨丁，据《长编拾补》卷二十九补。
