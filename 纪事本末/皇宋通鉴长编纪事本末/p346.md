<!-- { "loadSidebar": true } -->
　　九月乙丑，金国通议使勃堇徒姑且、乌歇、高庆裔等见于崇政殿，捧国书以进。上特令引上殿，上奏公事。其国书云云。先是，金兵破中京，取云中，屯白水泊。六月初，金主亲提兵数万，自其国来会之，乃先遣乌歇、高庆裔持书来。诏乌歇等先诣高阳见童贯讫，赴京师。是月三日，入国门，诏以徽猷阁待制赵良嗣、起居郎檀倬馆之。金国缘朝廷遣曷鲁、大迪乌等归不遣使，疑吾有谋，又未尝报军期，辄进兵取中原，移军白水泊，袭破天祚行帐，仍已占云中府山后州县。忽闻童贯举兵趋燕，号二百万，金主与群臣议，恐爽约自我，或南朝径取燕守关，则岁赂不可得，遂耑遣使乘回船至登州，且自招军，乘机措置（此据《金盟本末》增入，诏旨同）。乌歇等既进国书，又跪奏曰：『皇帝遣臣来，言贵朝海上之使屡来本国共议契丹，已载国书。中国礼义之地，必不爽约。知闻贵朝遣童贯宣抚，统大兵压燕境，不来报本国，本国疑贵朝又复中辍，故遣臣来聘。』良嗣答曰：『皇帝闻贵朝今年正月已陷中京，引兵至松亭关、古北口，取西京。虽不得大金报起兵月日，已知贵朝大军起发，遂令童贯以兵，以应贵朝夹攻之意。彼此不报，不在较也。』遂各退归（此据《封氏编年》增入，不知封氏据何书也）。上待乌歇等甚厚，屡差贵臣主宴，锡金帛不赀，至辍御茗，调膏赐之。引登明堂，入龙德宫、蕃衍宅、别筑离宫，无所不至，礼过契丹数倍。而庆裔勃海人，尤桀，颇知书史，虽外为恭顺，称恩颂德不绝，词语屑屑[1]，较求故例无虚日，如乞馆都亭驿、乞上殿奏事。朝廷以两国往来之议未定，请姑俟他日。况契丹修好之初，亦尝如此。庆裔遂出契丹例卷，回证朝廷之非，请载之国书。于是朝廷不得已皆从之。及赐金线袍段，疑与夏国绵褐同，却而不受。
　　《封氏编年》：乌歇、庆裔以六月七日甲午遣来，八月十一日丁酉入见。据诏旨，两人乃以九月三日至国门，初九入见。
　　越四日，诏乌歇、庆裔诣太宰王黼第计事。乌歇等庭趋讫，升堂，讲宾主之礼，面授回书云云。又明日，诏检校少傅、开府仪同三司梁师成临赐御筵，器皿、供见皆出禁中，仍以绣衣、龙风茶为赆。甲戌，诏大中大夫、徽猷阁待制赵良嗣充大金国信使，保义郎、閤门宣赞舍人马扩副之，武显大夫、文州团练使马政充伴送使（诏旨）。是日，徒姑且、高庆裔、乌歇等入辞于崇政殿，上谕曰：『燕人无主，止是四军领兵为边患，乃挟女主猖獗，岂金国可容?早擒之为佳。』乌歇、庆裔曰：『四军夔离不耳，彼何人，敢尔?到本国，当即奏陈。』时朝廷方以屡胜欺金国，而有一四军不能制，反令金国擒之，自相矛盾矣。良嗣将行，以国书副本及事目示马扩，扩大惊曰：『金人方以不报师期，恐王师下燕守关，不得岁币，所以遣使通议，一则欲嗣音继好，二则视我国去就，犹未知杨可世、种师道白沟之衂，宣抚司气沮而退。在我当固守前约。』且云：『自北朝兴师，便发兵相应。缘昨以船送曷鲁等归日听师期，不谓贵朝寂然，但猜虑海道难测，所以不候的音，举兵相应，仍便趋发宣抚司进兵，克期下燕，以振中国威灵，平燕而和金国。既于夹攻元约无策，且绝日后轻悔之患。奈何自布露心腹，倾身倚之?大事去矣！』良嗣愕然曰：『宣抚司尽力不能取，若不以金帛借彼取之，何以得燕?』扩曰：『既知力不能取，何不明白奏上，画与大金，退修送备，保吾旧疆?安得贪目前小利，不顾后患，爱掌失指邪?』良嗣曰：『朝廷之意已定，可不易也。』是日，遂出国门。
　　十月辛亥[2]，赵良嗣、马扩与徒姑且、乌歇、高庆裔等至奉圣州。
　　十一月甲戌。先是，赵良嗣、马扩等与徒姑且、乌歇、高庆裔等以九月甲戌发京师。
