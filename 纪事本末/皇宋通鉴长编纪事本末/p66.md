<!-- { "loadSidebar": true } -->
　　十二月乙酉，赐泾王元俨银五千两，宗室防御使各千两，团练使八百两，余各有差。又赐太子少师丁谓、少傅冯拯、少保曹利用各四千两，宾客任中正、钱惟演、王曾、太保王钦若、詹事林特三千两，左庶子晏殊、詹事张士逊各二千两，谕德鲁宗道、冯元各千两，自余宫臣、常从各有差。又赐殿前副都指挥使蔚昭敏钱四百万，步军副都指挥使冯守信三百五十万，殿前都虞候夏守恩、马军都虞候刘美各三百万，四厢都指挥使、诸班、诸军都虞候而下，视月俸给之，以皇太子亲政行庆也。诏：『中书、枢密院自今内臣传旨处分公事，并须奏覆，令中书提点五方堂后官、枢密院承旨而下，自今月十三日以后，从宰臣、枢密使赴资善堂祗侯二中书、枢密院上言：『请自今遇只日，承明殿不视朝，则入内都知传宣，中书、枢密院诣太子资善堂议事，应时政及后殿军头司公事素有定制者施行讫奏。系迁改升降者，送中书、枢密院进呈取旨。如无公事，则宰臣、枢密使已下遇参辞谢皇太子，许三二人以上为一班，诣堂延见。自余官僚并止留榜子。』诏从之。自是辅臣每会议，皇太子秉笏南面而立，中书、枢密院以本司事递进，承令旨时政之外，京朝幕职、州县官、使臣、禁卒咸引对焉，事毕，接见辅臣如常礼。庚寅，诏中书、枢密院每赴资善堂议事，止令张景宗一员侍皇太子，余悉屏之。丁酉，中书、枢密院言：『每至资善堂，请皇太子无答拜。』诏不许。辛丑，皇太子会师傅、宫官于资善堂，赐教坊乐。
　　闰十二月。上久不豫，前二日因饵药泄泻，前后殿罢奏事。乙亥，力疾御承明殿，召辅臣语其状，因谕以尽心辅导储贰之意。出手书一幅付之，其略曰：『朕近觉微恙发动，四体未得痊和。盖念太祖、太宗创业艰难，不敢懈怠。忧劳积久，成此疾疹。今皇太子虽至性天赋，而年未及壮，须委文武大臣尽忠翊赞。自今要切时政，可召入内都知会议闻奏，内庭有皇后辅佐宣行，庶无忧也。』丁谓等进曰：『陛下微爽康和，即当平愈。况元储已亲庶政，克固海内之心。宫阃内助，事皆平允。特宽圣虑，勉近药医，以宁福祉。』自是圣体渐平，凡旬浃乃复常焉。时太子虽听事资善堂，然事皆决于后，中外以为忧。钱惟演，后戚也。王曾说惟演曰：『太子幼，非中宫不能立。中宫非倚皇储之重，则人心亦不附。后厚于太子，则太子安；太子安，乃所以安刘氏也。』惟演以为然，因以白后，两宫由是益亲，人遂无间。
　　五年三月庚子，宰臣丁谓请自今兼太子师、傅，十日一赴资善堂；宾客已下，只日更互陪侍讲学。上可之。
　　四月丁未，以内殿崇班雷允恭为皇太子宫都监、同管勾资善堂左右春坊司事。戊午，皇太子生辰，宴官僚、辅臣于资善堂。
　　五月癸未，诏皇太子读《春秋》。辅臣奏曰：『臣等时入资善堂，陪侍讲席。太子天姿英迈，好学不倦，亲写大小字示臣等，天然有笔法。』上喜曰：『赖卿等辅导也。』辅臣皆再拜。
　　十月壬子，辅臣以上违豫浸久，上表引汉宣帝、唐高宗故事，请五日一御便殿及朔望坐朝，春、秋大宴及赐群臣会，并上就锡庆院。如有军国大事，即非时召中书、枢密院参决。其只日资善堂议事及双日中书、枢密院早入并如旧。又请自今庆节上寿，皇太子押文武班。悉从之。
　　十二月癸亥，上作歌赐皇太子，奖其书翰日进也。
　　乾兴元年正月癸未，始命皇太子朝拜启圣院太宗神御殿，师傅、官僚悉从。
　　二月甲辰，上对宰相于寝殿之东偏。上不豫浸剧，宰相进曰：『圣体未和，过于忧轸，无乃以皇太子春秋尚未富否?』上颔之数四。宰相又曰：『皇太子聪明睿智，天命已定，臣等竭力奉之。况皇后裁制于内，万务平允，四方向化，敢有异议，乃是谋危宗社，臣等罪当万死。』上甚悦。自上不豫以来，太子出则监莅军国，入则省视医药，皇后悉倾宫閤中妆具财用，遣使诣道宫、佛寺、天下名山胜境为上祈福者，不胜纪。上每言：『皇后所行，造次不违规矩，朕无忧也。太子动息必躬亲调护，暂去左右则继遣询问。至于乳保小臣，皆辍勤愿岁久者，旦夕教其恭恪。而太子纯孝之德，亦由天赋，非常情所及焉。』
　　蔡夔州《直笔》载：上疾大渐，大臣扣閤问候，乃以指点胸，又展五指，再出三指，以示丁谓等。时皇八弟燕王独存[6]，仁宗先已建储，方年十三。观上意，盖有所属。章献隔帷见之，候大臣退，令近侍追之，传谕：『适来官家展五指，又出三指，只说三五日来疾势稍退，别无他意。』谓等诺之。此事或政当此日，然疑不敢著。《邵氏闻见录》云：真宗大渐之夕，李文定与宰执以祈禳宿內殿。时仁宗幼冲，八大王元俨者有威名，以问疾留禁中，累日不肯出，宰执患之，无以为计。偶翰林司以金盂贮熟水[7]，曰：『王所须也。』文定取案上墨笔搅水中，水尽黑，令持去。王见之大惊，意其有毒，即上马去。文定临事，大抵皆类此。按：当此时，文定贬斥久矣，或指他相，则不可知。又按《仁宗实录》：真宗崩，元俨以疾在告，特遣中使告谕。王扶疾至內庭，号泣见太后。既奏慰，遂庐于宫门之侧。如此，则真宗未崩以前，元俨固不留宿禁中也，恐邵氏误尔，今不取。
　　戊午，上崩于延庆殿，仁宗即皇帝位。遗诏尊皇后为皇太后，淑妃杨氏为皇太妃，军国事兼权取太后处分。百官见上于延庆殿之东楹。

校勘记
[1]兵部郎中  《长编》卷八十六作『工部郎中』。
[2]王将  原本作『王爵』，据《长编》卷八十六改。
[3]皇子  原本作『王子』，据《长编》卷八十六改。
[4]左庶子  原本作『右庶子』，据《长编》卷九十二改。
[5]然后跪受  原本『然后跪』三字为三墨丁，据《长编》卷九十二补。
[6]皇八弟燕王  原本作『皇弟八燕王』，据《长编》卷九十八乙正。
[7]偶  原本作『遇』，据《长编》卷九十八改。
　　

皇宋通鉴长编纪事本末卷第二十九
仁宗皇帝

经筵
　　乾兴元年二月戊午，仁宗即位，皇太后垂帘听政。
　　十一月辛巳，始御崇政殿西閤。召翰林侍讲学士孙奭、龙图阁直学士兼侍讲冯元讲《论语》，侍读学士李维、晏殊与焉。初，诏双日御经筵，自是虽只日，亦召侍臣讲读。王曾以上新即位，宜近师儒，故令奭等入侍。上在经筵，或左右瞻瞩，或足敲踏床，则奭拱立不讲。每讲，体貌必壮，上亦为竦然改听。
　　史多载此事于天圣末，今移见此。帝意或不在书，必初年，其后圣德日新，决不然矣。
　　十二月甲辰，诏辅臣崇政殿西庑观侍讲学士孙奭讲《论语》，既而上亲书唐贤诗以分
　　赐焉。自是每召辅臣至经筵，多以御书赐之。
　　天圣元年四月。上初即位，太常丞、直集贤院、判吏部尚书丁度上书论六事，一增劝讲官[1]。
　　九月戊寅，召辅臣于崇政殿西庑，观冯元讲《论语》，仍赐御飞白书。
　　二年二月乙亥，召辅臣于崇政殿西庑观讲《孝经》。皇太后谕宰臣曰：『比择儒臣侍上讲读，深有问益。』宰臣因言工部郎中马宗元通经有行义，可使人奉经筵。辛丑，命宗元直龙图阁。
　　六月己未，赐马宗元三品服，以讲《孝经》彻章也。
　　八月己卯，上幸国子监，谒先圣文宣王。召从臣升讲堂，令直讲、屯田郎中马龟符讲《论语》，赐龟符三品服。
　　三年三月己酉，召辅臣于崇政殿西庑，观孙奭讲《曲礼》，仍赐御书古诗各一章。
　　十月壬申，判国子监翰林侍读学士孙奭、龙图阁直学士冯元等奏：『近召河南县主簿郭稹充直讲，敕令发遣归任。所阙直讲，别举官以闻。臣等知稹文学优长，履行修谨，欲望且令在监，分经讲诵。』诏以稹为国学说书，仍令自今于参选人内保奏，不得抽差见在任官。
　　四年闰五月甲子，诏辅臣于崇政殿西庑观侍读学士宋绶等读《唐书》。上曰：『朕览
　　旧史，每见功臣罕能保始终者。若裴寂、刘文静，俱佐命元劝，不免诛辱。』王曾对曰：『寂等之祸，良由功成而不知退也。』绶兼勾当三班院，因请解所兼职。皇太后命择前代文字可资孝养补政治者以备帝览，遂录进唐谢偃《惟皇诚德赋》，又录《孝经》、《论语》要言及唐太宗所撰《帝范》二卷、《明皇朝臣僚所献圣典所献》三卷、《君臣正理论》三卷上之。
　　七月，上尝谓辅臣曰：『比大暑罢讲读，适已召孙奭等说书。卿等公事退，可暂至经筵。』王曾曰：『陛下万几之暇留意经术，虽炎暑不辍，有以见圣学之高明也。』
　　九月乙卯，诏曰：『讲学久废，士不知经，岂上之教导不至耶?其令孙奭、冯元举京朝官通经术者三五人以闻。』庚申，诏：『礼部贡院举人，有能通三经者，量试讲说，特以名闻，当议甄擢。』
　　十月。先是，孙奭、冯元共荐大理寺丞杨安国为国子监直讲，于是并召安国父奉礼郎兖州学讲书光辅入见。上令说《尚书》，光辅曰：『尧舜之事，远而未易行。臣愿讲《无逸》一篇。』时年七十余矣，而论说明畅。上欲留为学官，光辅固辞。乙卯，以光辅为国子监丞遣还。
　　五年九月癸卯，召辅臣至崇政殿西庑，观孙奭讲《书》，各赐织成御飞白字图。
　　十月庚辰，以讲《礼记》彻，燕近臣于崇政殿，仍诏两制及馆阁官赋诗以进。
　　六年三月壬寅，召辅臣崇政殿西庑观侍讲孙奭讲《尚书》。
　　九年三月己巳，翰林侍读学士孙奭、试太常博士国子监直讲贾昌朝、秘书丞诸王府侍讲赵希言、殿中丞国子监直讲郭稹、左赞善大夫国子监直讲杨安国讲说於中书。
　　七月癸酉，以翰林侍讲学士兼龙图阁学士、兵部侍郎孙奭为工部尚书、知兖州。帝每御经筵，设象架，庋书策外向，以便侍臣讲读。奭年高视昏，或阴晦，即为徙御坐于阁外。奭讲至前世乱君亡国，必反覆规讽，帝竦然听之。尝画《无逸图》以进，帝施于讲读阁。帝与太后见奭，未尝不加礼。三请致仕，召对承明殿，敦谕之。奭以年踰七十，固请泣下，帝亦恻然，诏与冯元讲《老子》三章，各赐帛二百匹，以得请求近郡，故优赐焉，仍诏须宴而后行。
　　明道元年正月甲辰，召辅臣于崇政殿西庑观讲《书》。
　　二年三月，太后刘氏崩。
　　景祐元年三月丁亥，始置崇政殿说书，命都官员外郎贾昌朝、屯田员外郎赵希言、太常博士崇政殿检讨王宗道、国子博士杨安国日以二人入侍讲说。初，孙奭出知兖州，上问奭谁可代讲说者，奭荐昌朝等，因命中书试说书，至是始特置此职以处之。后三年，乃迁天章阁侍读。
