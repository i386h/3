<!-- { "loadSidebar": true } -->
　　十二月，西川都巡检使、崇仪使张玘与小波斗于江原县，玘射中小波额，既而玘为小波所杀，小波亦病创卒，众遂推小波之妻弟李顺为帅。初，小波之党才百人，州县失于备御，所在盗贼争附之。张玘之死也，其麾下兵四百余人奔归，西川转运使樊知古不受，纵使亡去，贼势由是日盛，众至万余，攻陷蜀州，杀监军王亮及官吏十余人，又陷邛州，杀知州桑保仲、通判王从式及诸寮吏，都巡检使郭允能率麾下兵与战于新津江口，兵败，允能为贼所杀，同巡检毛俨徒步，仅以身免，贼众遂至数万人。陷永康军及双流、新津、温江、郫县，纵火大掠，留其党守之，进攻成都。
　　五年。初，右谏议大夫许骧知成都，及还，言于上曰：『蜀土久安，其民流窳易扰。愿谨择忠厚者为长吏，使镇抚之。』时东上閤门使吴元载实代骧为成都，元载专尚苛察，民有流犯者，虽细罪不能容。又禁民游宴行乐，人用胥怨。王小波起为盗，元载不能捕灭，于是东上閤门使郭载受命知成都。行至梓州，有日者潜告载曰：『成都必陷，公往，亦当受祸。少留数日，则可免。』载怒曰：『天子诏我领方面，阽危之际，岂敢迁延?』遂行。先是，李顺引众攻成都，烧西郭门，不利，去攻汉州、彭州。正月戊午、己未两日，连陷之。载既入城，贼攻愈急。己巳，城陷，载与转运使樊知古斩关而出，帅余众奔梓州。李顺入据成都，僭号大蜀王，改元曰应运。遣兵四出侵掠，北抵剑关，南距巫峡，郡邑皆被其害焉。甲戌，上始闻李顺攻劫剑南诸州，命昭宣使、河州团练使王继恩为西川招安使，率兵讨之。军事委继恩制置，不从中覆。管内诸州系囚，非十恶正赃，悉得以便宜决遣。
　　二月甲申朔，上始闻成都陷，召宰相，谓曰：『岂料贼势猖炽如此[1]?万方有罪，罪在朕躬，忍令陇蜀之臣陷于涂炭?朕当部分军马，旦夕讨平之。』遂命少府少监雷有终、监察御史裴庄并为峡路随军转运使，工部郎中刘锡、职方员外郎周渭为陕府西至西川随军转运使，马步军都军头、勤州刺史张杲帅兵趋剑门[2]，崇仪使、带御器械尹元帅兵由峡路以进，并受昭宣使王继恩节度。李顺分遣数千众北攻剑门，剑门疲兵才数十百，都监、西京作坊副使上官正奋励士卒出御之，会成都监军供奉官宿翰领麾下投剑门，适与正兵合，遂迎击贼众，大破之，斩馘几尽，余三百人奔还成都。顺怒其惊众，悉命斩于城东门外。初，朝廷深以栈路为忧，正等力战破贼，自是阁道无壅，王师得以长驱而入。奏至，上喜。甲辰，命正为六宅使、剑州刺史，充剑门兵马部署；翰为崇仪使、昭州刺史。
　　三月甲寅，王继恩戒前军：所至处，其贼党敢抗王师，即当诛杀；本非同恶，偶被胁从而能归顺者，并释之，倍加安抚。
　　四月壬寅，王继恩言：师由小剑门路入研口寨破贼，斩首五百级，逐北过青强岭，遂平剑州。己酉，王继恩言：王师破贼五千众于柳池驿，斩首千六百级。峡路行营言：贼三千众攻广安军，击走之，斩首三百级。
　　五月癸丑，王继恩言：王师入绵州境，贼众望风奔溃，杀戮及溺水死者皆不可胜计。甲寅，继恩言克绵州，又言：先遣内殿崇班曹习分兵自葭萌趋老溪，贼万余众依险为寨，习击破之，斩首三千级，拥入江溺死者甚众，遂克阆州。又言巡检使胡正达率兵破贼五千众，克巴州。丁巳，王继恩至成都，引师攻其城，即拔之，破贼十余万，斩首三万，擒贼帅李顺及伪枢密使计词、吴文赏等，并甲铠、僭伪服用甚众。顺方欲索城中民，黥其面以隶军籍，前一日城破，民皆获免。戊辰，王继恩奏成都平，群臣称贺。己巳，以右谏议大夫张雍为给事中，仍知梓州；都巡检、内殿崇班卢斌为西京作坊使，领成州刺史；通判、将作监丞赵贺为太子中舍；监军、供奉官辛规为内殿崇班；节度掌书记施谓为节度判官；节度推官陈世卿为掌书记；榷盐院判官谢涛为观察推官，皆赏劳也。雍初闻李顺乱西川，即谋为城守计，训练城中兵，得三千余，又募强勇千余，令官属分主之，辇绵州金帛以实帑藏，销铜钟为箭镝，伐木为竿，纫布为索，守械悉备。遣观察推官盛梁请兵于朝。既而斌以十州之众援成郡，弗克而还，雍即委以监护之任。子城先为江水所毁，斌复劝谕州民，自城西大壕中掘堑深丈，决西河水注之以环城。李顺寻遣其党相贵率众二十万来攻，雍与斌登堞望之，贼所出兵皆老弱疲惫，无铠甲。斌笑，请开北门击之，雍曰：『不可，贼或诈见羸形，设伏伺我。且城中吏民心未定，脱为贼所乘，则内外堕其奸计矣。』言未毕，果有卒依敌楼呼啸，与贼相应，亟斩以徇。斌遂突出与贼战，击刺五十余合，贼少却，俄复大设梯冲，大军夜鼓噪攻城，城中大恐。雍命发机石碎之，火箭杂下，贼复少却。乃别治攻具于城西北隅。雍绐曰：『军士趣治装，吾将开东门击贼。』阳遣步骑五百临东门。贼升牛头山瞰城中，见之，谓雍必出，乃设伏于山之东隅，众万余以待。俄雍即召敢死士百辈缒而下，焚其攻具，自午达申殆尽，贼以为神。凶党数乘城进战，皆不利。一日北风昼晦，贼乘风纵火，急攻北门。雍与斌等据门立矢石间，固守不动，贼不能进。世卿素善射，当城一面，亲中数百人。贼浸盛，同幕者皆谋图全之计，世卿正色谓曰：『食君禄，当身死报国，奈何欲避难他图耶?』亟白雍曰：『此辈皆怯懦，存之[3]，适足以惑众。不若遣出求援。』雍从其言，围城凡八十余日，会王继恩遣内殿崇班石知颙分数千兵来救[4]，贼始溃去。斌出兵追击之，降者二万余。又破贼数万众，解阆州围，斩三千人，平蓬州。于是雍使谓驰骑入奏。上手诏褒美，自雍以下，悉加赏焉。初，郭载奔东川，上表自陈。有诏复令知成都行府事。载寻趋剑门逆王师，与王继恩入成都。方平贼时，颇有所全济，载终以失守故，惭愤成疾而死。以少府少监雷有终为谏议大夫、知成都府。有终由峡路入蜀，调发兵食，规画戎事，皆有节制。师行至峡中，遇盗格斗，将士渴乏，会天雨，军人以兜牟承水饮之，且行且战。至广安军，军垒濒江，三面树栅，会夜阴雨，贼众奄至，鼓噪举火。士伍恐惧，有终安坐栉发，气貌自若。贼既合围、有终引奇兵出其后击之。贼众惊扰，赴水火死者无算。诏降成都府为益州。甲戌，诏利州、兴元府、洋州西县民并给复一年，以剑南用师馈运之劳也。丙子，李顺支党卫进、计词、吴文赏、李俊、徐师中、吴利涉及其徒彭荣等十二人并磔于凤翔市。
　　五月。初，尹元等人峡路，首破贼三千余众于新宁，遂深入梁山、广安、渠、果之间[5]，捕斩收集，久未得进。王继恩虽径拔成都，而郭门十里外，犹为贼党所据。伪帅张余谓王师孤绝无援，复啸聚万余众，攻陷嘉、戎、泸、渝、涪、忠、万、开八州。开州监军秦传序婴城力战，既而贼势转盛，传序誓不降贼，遂投水死。贼乘胜攻夔州，列阵西津口，矢石如雨。先是，上复遣如京使白继赟为峡路都大巡检，统精卒数千人，晨夜兼行，助讨遗寇。是月庚午，继赟入夔州，出贼不意，与巡检使解守颐腹背夹击之[6]，贼众大败，斩首二万级，流骸塞川而下，水为之赤。夺得舟千余艘，甲铠数万计。
　　六月壬午朔，继赟捷书闻，上降诏嘉奖，录传序次子煦为殿直，复以钱千万赐其家。辛卯，诏两川军民被李顺胁众诖误者一切不问。群盗保聚山泽，令诸州各招诱，倍加安抚。施州言贼数千聚众攻围州城，指挥使黄希逊子文卓、文范、文战、兵马使黄延霸率丁男百余人，持梃开城门击走之，擒获百余人，悉皆溺死江中。以知州、著作佐郎李鹏为右赞善大夫，赏其守御之劳也。戊戌，峡路行营言破贼万余众于广安军，斩首五千级，生擒三十余人，又破贼于嘉陵江口，杀获二万余众，又破贼于合州西方溪，斩首五十级。先是，雷有终率大军抵合州境上，贼众一万余来距，会尹元、裴庄等亦领兵至，因夹击之，遂克合州。丙午，有终入成都。初，贼帅田奉正、苏荣等据固州，闻尹元、裴庄等至，遂遁去，斩其党八百余，因招聚民众遣复业，余党尚保渠州。又广安、梁山多游寇，乃分兵为二万，裨将常思德趋广安、梁山。元及庄抵渠州，合势进讨，皆平之。陵州言贼五万众来攻，州兵才百四十六人，旧无城堑，知州张旦修完战具，设鹿角，招集民丁拒斗，大破之，乘胜追北，斩首百千余级，获甲铠万计。诏书褒之。辛酉[7]，以知眉州、殿中丞李简为水部员外郎，通判、光禄寺丞王象为左赞善大夫。先是、兵马监押李元汶闻寇作，即白简等缮修守备，蒐城中兵，得七千，而邛、黎、雅州溃卒六百余人相继来奔，因抚而用之。贼帅吴蕴帅众十余万围城，自春讫夏，凡百余日，攻不能陷。闻王师既入成都，乃解围去。简等出兵追之，斩获甚众。诏书嘉奖，而有是命。丁酉[8]，以知陵州、国子博士张旦为水部员外郎，通判、著作佐郎张翼为右赞善大夫，旌捍寇之功也。以剑南招安使、昭宣使王继恩为宣政使、顺州防御使。乙未，诏川峡诸州聚山林为盗者，并释具罪。峡路行营言：贼帅张余众二万陷云安军，率兵击走之，斩首五千余级，复其城。诏书嘉奖。
　　此峡路行营当是白继赟等，非尹元、裴庄、常思德等也。
