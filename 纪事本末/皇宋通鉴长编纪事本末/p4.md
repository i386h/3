<!-- { "loadSidebar": true } -->
　　二月癸巳，王师因假道，遂收复荆南，益发兵日夜趋朗州。周保权惧，召观察判官李观象谋之。观象曰：『凡所以请援于朝者，诛张文表耳。今文表已诛，而王师不还，必将尽取湘湖之地。然我所恃者，北有荆渚，以为唇齿。今高氏束手听命，朗州势不独全。莫若幅巾归朝，幸不失富贵。』保权将从之，指挥使张从富等不可，乃相与为拒守计。慕容延钊使丁德裕先往安抚。德裕至朗州，从富等不纳，尽撤部内桥梁，沉船舫，伐木塞路。德裕不敢与战，退军须朝旨。延钊以闻。上遣使谕周保权及将校曰：『尔本请师救援，故发大军，以拯尔难。今妖孽既殄，是有大造于汝也，何为反距王师，自取涂炭，重扰生聚?』保权为左右所制，执迷不复，遂进讨。慕容延钊遣战棹都监武怀节等分兵趣岳州，大破贼军于三江口，获船七百余艘，斩首四千余级，遂取岳州。
　　三月，张从富等出军于澧州南，与王师遇，未及交锋，贼军望风而溃。李处耘逐北至敖山寨，贼弃寨走，俘获甚众。处耘择所俘体肥者数十人，令左右分食之，少健者悉黥其面，令先入朗州。会暮，宿寨中。迟明，慕容延钊继至，所黥之俘得入城，悉言被擒者为王师所啖食，众大惧，纵火焚州城，驱略居民奔窜山谷。壬戌，王师入朗州，擒张从富于西山下，枭其首。贼将汪端劫周保权并家属亡匿江南岸僧舍，李处耘遣麾下将田守奇往捕之。端弃保权走，守奇获保权以归，于是尽复湖南旧地[20]，凡得州十四、监一、县六十六，户九万七千三百八十八。
　　四月甲申，德音：减潭、朗州死罪囚，流以下释之。丙午，以枢密直学士、户部侍郎薜居正正权知郎州。
　　七月，王师既平湖湘，知溪州彭允林、前溪州刺史田洪斌等列状求内属。薛居正言：贼将汪端领数万人寇州城，都监尹重睿击走之。甲戌，周保权诣阙待罪，诏释之，以为右千牛卫上将军[21]。乙亥，增筑朗州城，浚其濠。赐营内民今年夏租。
　　九月，慕容延钊言：获汪端，磔于朗州市。
　　十月癸未，令襄州尽索湖南行营诸军所掠生口，遣吏分送其家。己丑，以前鼎州节度掌书记李观象为左补阙，嘉其始谋归顺也。
太宗雍熙二年五月，左羽林统军周保权卒。

收复荆南
　　建隆元年八月，荆南节度使、守太傅兼中书令、南平正懿王保融寝疾，以其子继元幼弱，未堪承嗣，命其弟行军司马保勗总判内外军马事。甲午，卒。
　　二年九月甲子，以荆南行军司马、宁江节度使高保勗为荆南节度使。上闻保融之丧，遣兵部尚书李涛往吊。及还，上问保勗堪其事否，涛以为可任。而保勗贡奉数至，乃授节钺。保勗性淫恣，又好营造，军民咸怨。记室孙光宪谏曰：『宋有天下，四方诸侯，屈服面内。凡下诏书，皆合仁义，此汤武之君也。公宜克勤克俭，勿奢勿借。上以奉朝廷，中以嗣祖宗，下以安百姓。』保勗不从。
　　三年十一月，保勗寝疾，召牙内都指挥使梁延嗣，谓曰：『我疾遂不起，兄弟孰可付之后事者?』延嗣曰：『公不念正懿王乎?先王舍其子继冲，以军府付公。今继冲长矣。』保勗曰：『子言是也。』即以继冲权判内外兵马事。甲戌，保勗卒。
　　乾德元年正月，以山东道节度使兼侍中慕容延钊为湖南行营都部署，枢密副使李处耘为都监，发兵讨张文表。先是，卢怀忠使荊南，上谓曰：『江陵人情去就、山川向背，我尽欲知之。』怀忠使还，报曰：『高继冲甲兵虽整，而控弦不过一二万；年谷虽登，而民困于暴敛。南通长沙，东距建康，西迫巴蜀，北奉朝廷。观其形势，日不暇给，取之易耳。』于是上召宰相范质等谓曰：『江陵四分五裂之国，今假道出师，因而下之，蔑不济矣。』壬戌，李处耘辞，上遂以成算授之。高继冲自以年幼，未知民事，政刑赋役委节度判官孙光宪，军旅调度委衙内指挥梁延嗣。
　　二月，李处耘至襄州。处耘先遣閤门使丁德裕喻继冲以假道之意，请具薪水给军。继冲与其僚佐谋，以民庶恐惧为辞，愿供刍饩百里外。处耘又遣德裕往，光宪、延嗣请许之，兵马副使李景威说继冲曰：『今王师虽假道以收湖湘，然观其事势，恐因而袭我。景威愿效犬马之力，假兵三千，于荆门中道险隘设伏，攻其上将，王师必自退却。回军收张文表，以献朝廷，则公之功业大矣。不然，且有播尾乞食之祸。』继冲曰：『吾家累岁奉朝廷，必无此事，尔无过虑。况尔又非慕容延钊之敌乎!』景威又曰：『旧传江陵诸处有九十九洲，若满百，则有王者兴。自武信王之初，江心深浪之中忽生一洲，遂满百数[22]。昨此洲漂没不存，兹亦可忧也。』光宪谓继冲曰：『景威安识成败?且中国自周世宗时，已有混一天下之志。圣宋受命，凡所措置，规模益宏远。今伐文表，如以山压卵耳。湖湘既平，岂有复假道而去耶?不若早以疆土归朝廷，去斥堠，封府库以待，则荆楚可免祸，而公亦不失富贵。』继冲以为然。景威知计不行，出而叹曰：『大事去矣，何用生为!』因扼吭而死。景威，归州人也。继冲遣延嗣与其叔父掌书记保寅奉牛酒来犒师，且觇师之所为。壬辰，师次荆门。处耘见延嗣等，待之有加，谕令翌日先还。延嗣喜，驰使报继冲以无虞。荆门距江陵百余里，是夕，延钊召延嗣等宴饮其帐，处耘将轻骑数千，倍道前进。继冲初但竢保寅、延嗣之还，遽闻大军奄至，即皇恐出迎处耘于江陵北十五里。处耘揖继冲，令待延钊，而率亲兵先入，登北门。比继冲与延钊俱还，则王师已分据冲要，布列街巷矣。继冲大惧，即诣延钊纳牌印，遣客将王昭济等奉表，以三州十七县十四万二千三百户来归。庚子，荆南表至。上复命高继冲为节度使，遣枢密承旨王仁赡赴荆南巡检。辛亥，以梁延嗣为复州防御使，孙光宪为黄州刺史，王昭济为左领军卫将军。上闻李景威之谋，曰：『忠臣也！』命王仁赡厚卹其家。
　　四月乙酉，命刑部郎中贾耽通判荆南军州。
十二月，以荆南节度使高继冲为武宁节度使。先是，继冲表乞陪祀，许之，因举族归朝，乃命易镇。

校勘记
[1]同过归德  原本阙『过』字，据《续资治通鉴长编》（下引此书简称《长篇》）卷一补。
[2]太尉心亦  《宋史全文》卷一、《长编》卷一均作『太尉忠赤。』
[3]今贼  《长编》卷一作『老贼』。
[4]拨汗马  《长编》卷一作『泼汗马』。次句同。
[5]四月丙戌  原本无『四月』二字，据《长编》卷一补。
[6]辛丑  原本无此二字，据《长编》卷一补。
[7]长平  《长编》卷一作『长安』。按：《宋史﹒太祖纪》一亦作『长平』，是。
[8]马全义  《长编》卷一作『马全乂』。
[9]军州  原本作『单州』，据《长编》卷一改。
[10]走保上党  原本无『上党』二字，据《长编》卷一补。
[11]今在帐前  《长编》卷一作『今在帐前之人』。
[12]行武侯之远图  《长编》卷一作『昧武侯之远图』，是。
[13]乘舟东下  原本作『乘舟车下』，据《长编》卷一改。
[14]灯时  《长编》卷一作『登时』。
[15]一斛  《长编》卷一作『十斛』。按：《宋史﹒太祖纪》一亦作『一斛』，是。
[16]赤子  《长编》卷三作『小儿』。
[17]衡阳  原本脱『阳』字，据《长编》卷三补。
[18]朗州□郎  《长编》卷三作『潭朗』，即潭州及朗州，是。
[19]宋  原本作『宏』，据《长编》卷四改。
[20]尽复  原本脱『复』字，据《长编》卷四补。
[21]上将军  原本作『二将军』，据《长编》卷四改。
[22]满百数  原本脱『百』字，据《长编》卷四补。


皇宋通鉴长编纪事本末卷第二
太祖皇帝

收复西川
　　建隆三年十二月，蜀主命官磨勘四镇十六州逋税，自广政十五年至二十年，别行追督。龙游令田淳上疏谏，蜀主不能用。淳每谓所亲曰：『吾观僭伪改厅堂为宫殿，改紫绶为黄服，改前驱为警跸，改僚佐为卿相，改妻妾为妃后，何如常称成都尹，乃无灭族之祸乎！』闻者皆为之恐，淳论议自若。
　　乾德元年四月庚子，以华州团练使张晖为凤州团练，兼西面行营巡检壕寨使。上始谋伐蜀，乃徙晖凤州。晖尽得其山川险易，因密疏进取之计。上览之甚悦。
　　五月，蜀宰相李昊言于蜀主曰：『臣观宋氏启运，不类汉、周。天厌乱久矣，一统海内其在此乎?若通职贡，亦保安三蜀之长策也[1]。』蜀主将发使，王昭远固止之[2]，乃以文思使景处唐等率兵屯峡路[3]，又遣使往涪、泸、戎等州阅棹手，增置水军。
　　六月辛丑，以龙捷都指挥使、岳州防御使马仁瑀等遥领汉、彭诸州防御使。
