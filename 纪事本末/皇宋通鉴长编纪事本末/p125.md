<!-- { "loadSidebar": true } -->
　　甲子，降勾当皇城司、建宁军留后杨景宗为徐州观察使、知济州，皇城使、康州刺史、入内副都知邓保吉落副都知，为颍州钤辖，左藏库副使、通州团练使、入内副都知杨怀敏为文思使、贺州刺史，北作坊使、廉州团练使刘永年为洛苑使、英州刺史、蔡州都监，洛苑使、眉州防御使赵从约领陵州团练使，为濮州都监，供备库使、荣州刺史、带御器械王从善落带御器械，为曹州都监。从善等五人皆外迁，独怀敏领职如故，枢密使夏竦庇之也。先是，有诏释景宗等罪，御史中丞鱼周询、侍御史知杂事张昪、御史何郯等言：『殿庭所置宿卫，本为人主预备非常。今卫士自生变故，所为凶悖，意不可测。兼后来获余党最为要切，闻累传圣旨，令未得杀死而全不依禀，盖是本管臣僚惧见捕获之后勘得情理深切，所以容纵手下众人杀死，以图灭口，而轻失职之罪。情状如此，理无可恕。太祖朝，酒坊火发，本处兵士因便作过。太祖以本坊使副田处岩等不能部辖，并处极法。今乘舆咫尺，贼乱窃发，凶恶之状，无大于此。而居职者既不能察举，当宿者又不即擒捕，未正典法，何以塞公议?深恐朝廷法令从此宽弛。伏乞断自圣意，特降指挥，将应系勾当皇城及当夜直宿臣僚并等第重行黜降，用振威罚。所贵禁近之司不敢旷慢。』从善等既外迁，郯等又再具奏，乞罢绌怀敏，言：『伏缘卫兵窃发，凶悖至甚。怀敏适居官守，不能先发奸谋，致盗入宫闱，惊骇御寝，未行谴谪，深屈典章。乘舆所系至重，今文武多士以朝廷独宽怀敏，有心者无不愤激，有口者无不惊嗟，以至里巷愚民，亦皆腾沸。国家用刑，当示公共，不可以一近习，致失众心。』寻有诏：『怀敏落入内副都知，与在京差遣。』郯等又言：『怀敏与邓保吉俱是勾当皇城司，贼发之夜，怀敏正当内宿，责其旷职，合重一等。今保吉等例授外任，怀敏独留京师，刑罚重轻，颇为倒置。中外闻见，尤所不平。伏乞特从圣断，一例责授外任。』上令中书召郯等，谕以独宽假怀敏之故。郯等又言：『若当贼发之际，怀敏能于后殿即时捕获，犹可赎罪。今贼已入禁庭，通夕之间，陛下被此震惊，固亦甚矣。怀敏纵有先报之效，其可赎失察之罪乎?伏望陛下举祖宗之法，以塞公议；正左右之罚，以示无私。不惜出一怀敏，慰中外臣子之望。天下幸甚！』
　　二月癸酉，文思使、贺州刺史、入内副都知杨怀敏落入内副都知，复为左藏库副使、通州团练使、滑州钤辖，始从御史之言也。
　　
校勘记
[1]贞州  原本作『真州』，误。按：此蛮夷羁縻之州也，非淮南路之真州。据《长编》卷一五五改。
[2]区世宏  原本作『区世容』，据《长编》卷一五五改。
[3]区煜  原本『煜』字作墨丁，据《长编》卷一五五补。
[4]一万余人  《长编》卷一六六作『百余人』，似是。
[5]孔道宁  原本脱『宁』字，据《长编》卷一六七补。
[6]资荣州  原本脱『资』字，据《长编》卷一六七补。
[7]方任  原本作『万任』，据《长编》卷一五一改。
[8]误以  原本脱『误』字，据《长编》卷一五一注文补。
[9]定州  原本作『守州』，据《长编》卷一五二改。
[10]韦贵  原本作『韦贤』，据《长编》卷一五二改。
[11]史克顺  原本作『史克润』，据《长编》卷一五二改。
[12]辛丑  原本作『辛卯』，据《长编》卷一六一改。
[13]郭斌  原本作『郭赞』，据《长编》卷一六二改。
[14]宦官  原本『宦』字作墨丁，据《长编》卷一六二补。


皇宋通鉴长编纪事本末卷第五十
仁宗皇帝

广源蛮叛
　　皇祐元年九月乙巳，广南西路转运司言：广源州蛮寇邕州。诏江南、福建等路发兵备之。广源州在邕州西南郁江之原，地峭绝深阻，产黄金、丹砂，颇有邑居聚落。俗椎髻左衽，善战斗，轻死好乱。其先韦氏、黄氏、周氏、侬氏为酋领，互相劫掠。唐邕管经略使徐申厚抚之，黄氏纳职贡，而十三部二十九州之蛮皆定。自交趾据有安南，而广源虽号邕管西羁縻州，其实服役于交趾。初，有侬全福者知傥犹州，其弟存禄知万涯州，全福妻弟侬当道知武勒州。一日，全福杀存禄、当道，并有其地。交趾怒，举兵虏全福及其子智聪以归。其妻阿侬本左江武勒族也，转至傥犹州，全福纳之。全福见虏，阿侬遂嫁商人，生子名智高。生十三年，杀其父商人，曰：『天下岂有二父耶?』因冒姓侬，与其母奔雷火洞。其母又嫁特磨道侬夏卿，久之，智高复与其母出据傥犹州，建国曰大历。交趾复拔傥犹州，执智高，释其罪，使知广源州，又以雷火、平婆四洞及思浪州附益之。然内忌交趾，居四年，遂袭据安德州，僭称南天国，改年景瑞。求内附，未即得，于是始入寇。
　　十二月甲子，礼宾使、知桂州陈珙为洛苑使、广南西路钤辖，兼知邕州，左藏库使、广南东路都监陈曙为广南西路钤辖，兼知桂州。遣入内供奉官高怀政往邕州，与本路转运督捕蛮贼。
　　二年二月丙戌，广南西路钤辖司请于邕州罗徊洞置一寨，以扼广源州蛮贼。从之。
　　五月戊申，广南西路转运司言：『交趾发兵捕广源州贼侬智高，其党皆遁入山林。』诏本路严捕之。
　　三年二月乙酉，广南西路转运司言：广源州蛮侬智高请内附。诏转运司与本路提点刑狱、钤辖司具利害以闻。初，交趾发兵讨智高，不克，转运使新喻萧固遣邕州指使丌赟往刺候[1]，而赟擅发兵攻智高，为所执，因问中国虚实。赟颇为陈大略，说智高内属，乃遣赟还，奉表请岁贡方物。朝廷以其役属交趾，未听也。固言：『智高必为南方患，愿赐一官以抚之，且使抗交趾。』诏问固能保交趾不争智高，智高终不内寇，则具以闻。固言：『蛮夷如智高者，宜抚之而已。且智高才武强力，非交趾所能争而畜也。就其能争，而蛮夷方自相攻，吾乃得以间而无事矣。』朝廷讫不从固言。
萧固云云，据王安石墓志铭增入。
　　三月癸酉，广南西路转运司言：侬智高奉表献驯象及生熟金银[2]。诏转运、钤辖司止作本司意，答以广源州本隶交趾，若与其国同进奉，即许之。
　　四年四月。初，侬智高贡方物求内附，朝廷拒之。后复贡金函书以请，知邕州陈珙上闻，亦不报。智高既不得请，又与交趾为仇，且擅广源山泽之利，遂招纳亡命，数出弊衣易谷食，绐言洞中饥，部落离散。邕州信其微弱，不设备也。乃与广州进士黄玮、黄师宓及其党侬建侯、侬志忠等日夜谋入寇。一夕焚其巢穴，绐其众曰：『平生积聚，今为天火所灾，无以为生，计穷矣。当拔邕州，据广州以自王，否则兵死。』是月，率众五千，沿郁江东下，攻破横山，寨主右侍禁张日新、邕州都巡检左班殿直高士钦、横州同巡检右班殿直吴香死之。
　　五月乙巳朔，侬智高破邕州，执知州北作坊使陈珙、通判殿中丞王乾祐、广西都监六宅使张立。初，贼围城，珙令乾祐守来远门，权都监、三班奉职李肃守大安门，指使武吉守朝天门。张立自宾州来援，既入，珙犒军城上，酒行而城破，珙、立、乾祐及节度推官陈辅尧、观察推官唐鉴、司户参军孔宗旦皆被执，兵死者千余人。智高阅军资库，得所上金函，怒谓珙曰：『我请内属求一官，以统摄诸部。汝不以闻，何也?』珙对尝奏不报。索奏草不获，遂扶珙出。珙病目不能视，皇恐呼万岁，求自效，不听，并立、乾祐、辅尧、鉴、宗旦害之。立临刑大骂不为屈，逾月，其尸如生。而李肃、武吉、武缘令杨微之、支使苏从与贼党黄师宓有旧，获免。当智高未反时，邕州有白气出庭中，江水溢，宋旦以为兵象，度智高必反，以书告珙，珙不听。宗旦言不已，珙怒，诋之曰：『司户狂耶?』及智高破横山寨，载其亲往桂州，曰：『吾有官守不得去，无为俱死也。』既而贼执宗旦，欲任以事，宗旦叱贼大骂，遂被害。智高既得邕州，即伪建大南国，僭号仁惠皇帝，改年启历，赦境内，师宓以下，皆称中国官名。
《会要》云：改年端懿，今从正史。孔宗旦传云：及智高破横州，即载其亲桂州。按：五月一日邕州陷，宗旦被杀，八日乃破横州，传误也，当作横山寨，传盖因曾巩书，亦称横山寨，不云横州，不知何以如此，误，今改之。
　　癸丑，侬智高入横州，知州秘书丞张仲回[3]、监押东头供奉官王日用弃城。丙辰，入贵州，知州秘书丞李琚弃城。庚申，入龚州，知州殿中丞张序弃城。辛酉，入藤州，又入梧州、封州，知藤州太子中舍李植、知梧州祕书丞江兹并弃城，知封州太子中舍曹觐死之。封州人未尝知兵，士卒才百人，不任斗，又无城隍以守。或劝觐避贼，觐正色叱之曰：『吾守臣也，有死而已。敢言避贼者斩！』麾都监陈煜引兵迎击贼，封川令率乡丁弓手继进。贼众数百倍，煜兵败走，乡丁亦溃，觐率从卒决战，不胜被执。贼戒勿杀，捽使拜，且诱之曰：『从我，得美官，付汝兵柄，以女妻汝。』觐不肯拜，且詈曰：『人臣惟北面拜天子，我岂从尔苟生耶?幸速杀我！』贼犹惜不杀，徙置舟中，觐不食者两日，探怀中印授其从卒曰：『我且死，若求间道，以此上官。』贼知其无降意，害之，至死詈贼声不绝。投其尸于江。时年三十五。壬戌，智高入康州，知州太子右赞善大夫赵师旦、监押右班殿直马贵死之。师旦，稹从子也。贼既破邕州，顺流东下。师旦使入觇贼，还报曰：『诸州守皆弃城走。』师旦叱曰：『汝亦欲吾走耶?』乃大索，得谍者三人，斩以狥，而贼已薄城下。师旦止有兵三百，开门迎战，杀数十人，会暮，贼稍却。师旦语其妻取州印佩之，使负其子以匿，曰：『明日贼必大至，吾知不敌，然不可以去。尔留死，无益也。』遂与贵部士卒固守城，召贵食。贵不能食，师旦独饱如平时。至夜，贵卧不安席，师旦即卧内大鼾。迟明，贼攻城愈急，左右请少避，师旦曰：『战死与戮死何如?』众皆曰：『愿为国家死！』至城陷，无一人逃者。矢尽，与贵俱还，据堂而坐。智高麾兵鼓噪争入，胁师旦，师旦大骂曰：『饿獠!朝廷负若何事?乃敢反耶，天子发一校兵，汝无遗类矣!』智高怒，并贵害之。癸亥，智高入端州，知州太常博士丁宝臣弃城走。
欧阳修、王安石作宝臣墓碑，皆称宝臣尝出战，有所斩捕，卒不胜，乃去。盖饰说也。
