<!-- { "loadSidebar": true } -->
[3]卢牧  《长编》卷十二作『卢收』。
[4]毋得  原本作『每得』，据《长编》卷十二改。
[5]五千斛  《长编》卷十二作『五十斛』，是。
[6]孙全章  《长编》卷二作『孙全璋』。
[7]吴越王  原本脱『王』字，据《长编》卷六补。
[8]沈子虎  《长编》卷十六作『沈虎子』。
[9]于前也庚申  原本作『于前□□□□』，据《长编》卷十七补。
[10]黄袱  原本作「黄复』，据《长编》卷十七改。
[11]镇东军  原本脱『东』字，据《长编》卷十八补。
[12]钱仪为慎瑞师等州观察使  原本作『钱仪妫真等州观察使』，据《长编》卷十八改。
[13]犀象  原本作『群象】，据《长编》卷十九改。
[14]器用  原本脱『用』字，句不通，据《长编》卷十八补。
[15]八月  原本作『六月』，据《长编》卷二十九改。
[16]太师尚书令兼  此六字原本为墨丁，据《长编》卷二十九补。


皇宋通鉴长编纪事本末卷第五  下半卷原阙
太祖皇帝

亲征河东  太宗朝附
　　建隆元年。先是，北汉诱代北诸部侵掠河西之地，诏诸镇会兵以御之。三月，定难节度使、守太尉兼中书令李彝兴言：遣都将李彝进援麟州，北汉引众去。北汉主知昭义节度使李筠有异志，潜以蜡书诱筠，筠执监军亳州防御使周光逊等送于北汉，纳款求援。
　　五月辛酉，以洺州团练使博野郭进为本路防御使兼西山巡检使，备北汉也。北汉主遣内园使李弼以诏书、金帛、善马赐李筠，筠遣刘继冲诣晋阳，请北汉举兵南下，己为前导。北汉主即日大阅，倾国自将以出。至太平驿，筠身率官属、耆老迎谒。筠还，遣宣徽使莱人卢赞监其军。丁巳，上亲征李筠。
　　六月辛巳，克泽州，李筠赴火死。获北汉宰相卫融[1]。北汉主闻筠败，自太平驿遁还晋阳。
　　七月戊申，上至京师，因使卫融致书北汉主求周光逊等，约亦归融太原。北汉主不报。辛亥，以融为太府卿。武胜节度使张永德来朝。上将有事于北汉，因密访策略，永德曰：『太原兵少而悍，加以契丹力援，未可仓卒取也。臣以为每岁多设游兵，扰其田事，仍发问使谍之。先绝其援，然后可图。』上曰：『善。』
　　九月壬寅，李继勋言帅师入北汉境，烧平遥县，虏掠甚众。
　　十月，晋州兵马钤辖、郑州防御使荊罕儒战没。
　　二年十一月，晋州言败北汉兵于汾西，获马、牛、驴数千计。
　　十二月乙未，昭义节度使李继勋奏：败北汉军千余人，斩首百余级。
　　三年正月，北汉寇潞、晋二州，守将击走之。
　　四月，邢州言：北汉民四百七十人来降。戊申，北汉寇麟州，防御使杨重勋击走之[2]。
　　七月，北汉捉生指挥使路贵等十一人来降，并补内殿直。
　　乾德元年七月丁巳，安国节度使王全斌言：与西山都巡检使、洺州防御使郭进等率兵入北汉界，获生口数千人来献，诏释之。
　　八月丁亥，王全斌言：复与郭进、曹彬等攻北汉乐平县，降其拱卫指挥王超等及所部兵一千八百人。北汉侍卫都指挥使尉进等悉蕃汉兵来救，三战皆败之，遂下乐平，即建为乐平军。辛卯，以乐平降兵为效顺军。丙申，北汉静阳等十八寨首领相帅来降。
　　九月，北汉主诱契丹兵攻平晋军，命洺州防御使郭进、濮州防御使张彦进、客省使曹彬、赵州刺史陈万通领步骑万余往救之，未至一舍，北汉引兵去。
　　十一月乙亥，上将有事于南郊，命沿边诸将分道略北汉境。
　　十二月，遣内客省使曹彬、通事舍人王继筠分诣晋、潞州，与节度使赵彦徽、李继勋会兵入北汉境，攻其边邑及辽、石州。初，北汉主嗣位，所以事契丹者多略，不如世祖时每事必禀之（刘旻庙号世祖。）于是契丹遣使持书来责。北汉主得书恐惧，遣使重币往谢，契丹执其使不报。北汉主再遣使修贡，契丹又执其使不报。北汉地簿产少，又岁输契丹，故国用日削，乃拜五台僧继容为鸿胪卿。继容，故燕王刘守光之子，为人多智，善商财利，世祖颇倚赖之。继容能讲《华严经》，四方供施，多蓄积以佐国用。五台当契丹界上，继容常得其马以献，号添都马，岁率数百匹。又于栢谷置银冶，募民凿山取矿烹银。北汉主取其银以输契丹，岁千金，因即其冶建宝兴军。
　　乾德二年正月，昭义节度使李继勋、兵马钤辖康延绍等帅步骑万余攻辽州，北汉马军都指挥使郝贵超领兵来援，战于城下，贵超大败。刺史杜延韬危蹙，与拱卫都指挥使冀进、兵马都监供奉官侯美籍部下兵三千人，举城来降。北汉寻诱契丹步骑六万人入寇，继勋复与彰德节度使罗彦瑰、西山巡检使郭进、内客省使曹彬等领六万众赴之，大破契丹及北汉军于辽州城下。
　　二月乙未，北汉耀州团练使周审玉等四人来降，各赐方物有差。以审玉为汾州团练使，改名承瑨[3]。
　　四年，北汉复取辽州[4]。
　　五年，北汉将阎章、樊晖各以砦来降。
　　开宝元年秋七月，北汉主钧殂，养子继恩立。初，世祖女适薛钊，生继恩；再适何氏，生继元。二子初幼孤，世祖以钧无子，命养为子。钧尝谓郭无为曰：『继恩巽软，非济世材，恐不能了我家事，将奈何?』无为不对。至是病笃，召无为付以后事。继恩既嗣位，怨无为初不助己，且患其专政，加守司空，外示优礼，内实疏之。
　　八月戊辰，遣李继勋将兵伐北汉。初，帝尝因谍者谓汉主曰：『君家与周世雠，宜不屈。今我与尔无所间，何为困此一方人也?若有志中国，宜下太行，以决胜负！』汉主遣谍者报曰：『河东土地甲兵不足以当中国，然我家世非叛者，区区守此，盖惧汉氏之不血食也。』帝哀其言，谓谍者曰：『为我语钧，开尔一生路。』故终钧世不加兵。至是，闻其卒，遣李继勋等以禁军伐之。
　　北汉主初立，宋兵已入其境，乃遣刘继业、马峰等领军扼团柏谷。峰至铜锅河，李继勋前锋将何继筠击破之，斩首三千余级，遂夺汾河桥，薄太原城下，焚延夏门。
　　九月，北汉主欲逐郭无为，畏懦不能决。月余，供奉官侯霸荣率十余人，挺刃入阁，反扃其门。时继恩独处丧次，见之惊起，绕屏还走，霸荣以刃揕其胸，杀之。无为使人梯屋入，杀霸荣。继恩立才六十余日，并人疑无为授意于霸荣，亟杀之以灭口。无为与群臣议立继恩之弟继元，参议中书事张昭敏独曰：『少主非刘氏，故嗣位不终。今宜立宗姓，以慰民望。世祖嫡孙继文，久留契丹，历险阻，宜迎立之，可以固宗社，结虏援。』无为不从，以继元易制，遂立之。
　　十一月，北汉主遣使告即位于契丹，且乞师。契丹主遣挞烈将诸道兵救之。帝亦遣使赍诏谕北汉主令降，约以平卢节度使授之。又别赐郭无为诏，许以邢州节度使。无为得诏色动，劝北汉主纳款，北汉主不从。初，帝使谍者惠璘伪称殿前指挥使，负罪奔北汉，无为知其谋，使为供奉官。及宋兵入境，璘即奔赴，至岚谷，候吏护送太原，北汉主使无为鞫之，无为释不问。有李超者，知璘奸状，上告，无为怒，并超斩之以绝口。李继勋等闻契丹兵来，皆引归，北汉因大掠晋、绛二州。
　　北汉主继元妻段氏尝以小过为孝和后郭氏所责，既而病卒。继元疑后杀之，后方缞服哭孝和帝于柩前，继元遣其嬖臣范超执而缢杀之。宫中嫔御遭罹逼辱，无复嫌间。世祖十子，镐、铙、锡最有贤行，继元听群小之谮，幽囚之，未踰年皆死。
　　二年三月，帝以李继勋等师还无功，谋再举，以问魏仁浦曰：『朕欲亲征太原，何如?』仁浦曰：『欲速则不达，惟陛下重之。』帝不听，命继勋等将兵先赴太原，以光义为东京留守，自将发汴。三月，至太原。筑长连城围之，立砦于城四面：继勋军于南，赵赞军于西，曹彬军于北，党进军于东。北汉刘继业等乘晦突门，犯东、西砦，战败而遁。帝又命壅汾、晋二水以灌城，汉人大恐。郭无为复劝北汉主出降，汉主不从。一日，因宴群臣，无为痛哭于庭曰：『奈何以空城抗宋百万之师乎！』引佩刀欲自刺，冀动众心。汉主遽降阶执其手，引升坐而止。
　　夏四月，契丹复救北汉，帝度其必由镇、定救太原，使韩重赟倍道兼行赴之。又闻其分道，一自石岭关入，召何继筠逆击，授以方略。继筠遇契丹兵于阳曲，大败之，斩首千余级。重赟亦先阵于嘉山，契丹兵自定州西入，见旗帜，大骇欲遁，重赟急击，大破之，擒其首领三十余人。帝命以所获契丹俘示于城下，城中丧气。宪州判官史昭文、岚州刺史赵文度各以城降。
　　闰五月壬子，帝班师。时，契丹主遣韩知璠册立北汉主。知璠习知戎备，在围城中，昼夜督察，尽心固守。帝命水军载弩环攻，骁将石汉卿等多战死，北汉兵亦屡败。夜半，忽传呼：『汉主出降。』帝将开壁门，将作使赵璲曰：『受降如受敌，讵可中夜轻出！』已而果谍者。契丹复遣南大王者将兵援北汉，东西班都指挥使李怀忠曰：『敌势已困，若选劲兵急攻，破在旦夕。』都虞候赵廷翰请先登，帝壮之，俾率众攻城。战不利，怀忠中流矢几死。时帝师顿于甘草地，会暑雨，军士多疾，太常博士李光赞上书请班师。帝以问赵普，普亦以为然。乃分兵屯镇、潞，徙北汉民万余户于山东、河南而还。北汉主籍宋所弃军储，得粟三万，茶、绢各数万，丧败之余，赖此少济。
　　太原之围，南城为汾水所陷。郭无为谋出降，因请自将夜击宋。北汉主信之，选精甲千人付无为，自登延夏门送之。无为行至北桥，值风雨晦冥而止。至是，阉人卫德贵告其事，且言无为献地之谋，踪迹屡露，反状明白，不可赦。北汉主乃杀之以徇。
　　三年春正月，契丹韩知璠自太原归，言晋阳多梗而刘继元无辅。政事令高勋亦言：『我与晋阳，父子之国，先君以一怒而尽拘其使，甚无谓也。』契丹主乃尽索北汉使者，凡十六人，厚礼而遣之。仍命刘继文为平章事，李弼为枢密使，俾辅继元。继文等久留契丹，复受其命归秉国政，左右皆谗毁之，北汉主乃出继文为代州刺史，李弼为宪州刺史。
　　是年，北汉主以僧继颐为太师兼中书令。继颐本刘氏孽子，以宗姓授鸿胪卿，尝游华严，见地有宝气，乃于团柏谷置银场，募民凿山，官收十之四，继颐自督，所获即倍于民。时北汉主多内宠，继颐献首饰数百副，北汉主大喜，遂有是命。
