<!-- { "loadSidebar": true } -->
　　四年四月丁丑，上谓钦若曰：『近览《唐实录》，敬宗即位，坐朝常晚，群臣班于紫宥殿，有顿踣者。拾遗刘栖楚切谏，扣龙墀不已，宰臣宣谕，乃退。恭宗为动容，遣中使慰劳。谏臣举职，深可奖也。而史臣以逢吉之党目为鹰犬，甚无谓也。今所修《君臣事迹》，尤宜区别善恶。自前代褒贬不当如此类者，宜析理论之，以资世教。』
　　八月壬寅，上幸崇文院，观新编《君臣事迹》。王钦若、杨亿等以草本进御。上遍览之，赐修书官器币有差。乙巳，诏编修《君臣事迹》官秘书丞陈从易、著作佐郎直史馆陈越、大理评事秘阁校理刘筠月增给钱五千，以从易等修书服勤，而俸入此【杰按：此，“比”之误。】同僚尤薄故也。
　　十一月癸酉，上谓钦若曰：『《君臣事迹》崇释教门有布发于地令僧践之，及自剃僧头以徼福利。此乃失道惑溺之甚者，可并刊之。』
　　十二月乙未，手札赐王钦若曰：『编修《君臣事迹》官皆出遴选，朕于此书，匪独听政之暇资于披览，亦欲区别善恶，垂之后世，俾君臣父子有所戒监。起今后，自初修官至杨亿，各依新式，递相检视。内有脱误、门目不类、年代帝号失次者，并署历，仍书逐人名下，随卷奏知，异时比较功程等第酬奖，庶分勤惰。委刘承珪专差人置历（详见《钦若事迹》）。
　　大中祥符二年八月庚午，枢密使王钦若等上新编修《君臣事迹》一千卷。上亲制序，赐名《册府元龟》，编修官并加赏赉。左正言、直史馆陈越先死，无子，同列为奏其事。上闵之，赐其兄咸同三传出身。
大中祥符三年五月辛巳，内出手札，示编修《君臣事迹》官曰：『张杨为大司马，下人谋反，辄原不问。乃属之仁爱门，此甚不可者。且将帅之体与牧宰不同，宣威禁暴，以刑止杀。今凶谋发觉，对之涕泣，愈非将帅之材。《春秋》息侯伐郑大败，君子以为不察有罪，宜其丧师。今张杨无威刑，反者不问，是不察有罪也。可商度改定之。』

王钦若等校《道藏经》
　　大中祥符九年三月己酉，枢密使王钦若上新校《道藏经》，赐目录名《宝文统录》[12]。上制序，赐钦若及校勘官器币有差，寻又加钦若食邑、校勘官阶勋，或赐服色。初，东封后，令两街集有行业道士修《斋醮科仪》（二年七月壬申），命钦若详定，成《罗天醮仪》十卷（八年正月丙申），又选道士十人校定《道藏经》（二年八月辛卯）。明年，于崇文院集官详校，钦若总领，铸印给之。旧藏三千七百三十七卷，太宗尝命散骑常侍徐铉、知制诰王禹偁、太常少卿孔承恭校正写本，送大宫观。钦若增六百二十二卷，又以《道德阴符经》乃老君圣祖所述，自四辅部升于洞真部。钦若自以深达教法，多所建白。时职方员外郎曹谷亦称练习，钦若奏校《藏经》。未几，出为淮南转运使，奏还卒业，铨整部类，升降品第，多其为也。仍令著作佐郎张君房就杭州监写本。初，诏取道、释《藏经》互相毁訾者删去之。钦若言（是年是月）：『老子《化胡经》乃古圣遗迹，不可削去。』又言（五月十二日）：『《九天生神章》、《玉京通消灾救苦》、《五星秘授》、《延寿定观》内保命[13]、六斋、十直凡十二经，溥济于民，请摹印颁行。』从之。
七年五月癸丑，钦若上洞真部六百七十卷。

田锡《御览》
　　咸平四年。初，田锡知泰州，几三年不得代。锡乃上章自陈，即诏归阙，屡召对言事。尝奏曰：『陛下治天下以何道?臣愿以皇王之道治之。旧有《御览》，但记分门事类。臣愿钞略四部，别为《御览》三百六十卷。万几之暇，日览一卷。又采经、史要切之言，为《御屏风》十卷，置宸坐之侧，则兴亡治乱之事，常在目矣。』上善其言，诏史馆以群书借之，仍免其集贤校雠之职。如成数卷，即先进内。锡言：『臣所撰书，每五日具草一卷，检讨疑互，写为净藁，已十八日。大率十年绝笔。臣虑朝廷俾臣莅事，或委一郡，授一职，不若使臣常以皇王之道致主于尧舜也。陛下春秋鼎盛，好古不倦。若师皇王之道，日新厥德，十年之内，必致太平。臣虽衰迈，得见其时，私幸足矣。』即先上《御览》三十卷、《御屏风》五卷。手诏褒答之。
　　按：《田锡集》：五月八日召对，请修书。二十六日进草稿。降诏奖谕不得其时，今附见六月末。
　　五年四月癸酉，命锡以本官兼侍御史知杂事，仍遣中使谕旨曰：『卿每上章疏，所司不敢滞留，朕皆一一亲览。知杂之任，朝廷甚难其人，故以命卿。仍不妨徐徐撰述，或有所见，即具奏闻。』
　　六年五月乙未，以吏部郎中兼侍御史知杂事田锡为左谏议大夫。遣中使谕旨曰：『第安心著述，必无差出。欲升殿者，听先奏。』寻又命锡史馆修撰。
十二月，田锡卒，所修二书竟弗克就。

胡旦《两汉春秋》
　　大中祥符三年十二月丁巳，初，胡旦编两汉事为《春秋》，言于太宗，愿给借馆吏缮写。太宗语侍臣曰：『吕不韦《春秋》，皆门下名贤所作，尚悬千金咸阳市，曰：「有能增损一字者与之。」如闻旦所撰，止用其家书，褒贬出于胸臆，岂得容易流传耶?俟其工毕，且令史馆参校以闻。』旦惧，遂止。于是旦通判襄州，书成凡百卷。知州谢佖又为言，乃诏官给笔札，录本以进。天圣二年，始上之。
仁宗天圣二年二月辛酉，襄州上将作监致仕胡旦上所撰《两汉春秋》。上因问旦更历及著书本末，宰臣王钦若对曰：『旦词学精博，举进士第一，再知制诰。然不矜细行，数败官。今已退居。尝谓三代之后，独汉得正统。因四百年行事立褒贬，以拟《春秋》。』上称叹之。癸亥，命旦为秘书监，仍录其子彬为将作监主簿。

校勘记
[1]八月丁未  原本无此四字，据《长编》卷六十一补。
[2]第三龛  原本作『第二龛』，据《长编》卷六十一改。
[3]中官正  《长编》卷六十一作『冬官正』，按：《宋史﹒职官志》五《司天监》有中官正，又有冬官正，不详郭献之究为何官。
[4]太常卿  原本作『大帝卿』，据《长编》卷六十一改。
[5]定制  原本脱『制』字，据《长编》卷六十一补。
[6]开元礼义罗云帝坐有五  原本作『开元礼义罢去帝坐有五』，据《长编》卷六十一、《宋史》卷九十九《礼志》二改。按：『开元礼义罗』为一书之名。
[7]天记  原本作『天纪』，据《长编》卷六十一改。
[8]合而为一  原本作『正而为一』，据《长编》卷六十一改。
[9]辄率  原本作『辄索』，据《长编》卷六十一改。
[10]二年  原本作『八年』，据《长编》卷六十一改。
[11]登歌  原本作『登鼓』，据《长编》卷六十三改。
[12]赐目录  原本脱『赐』字，据《长编》卷八十六补。
[13]延寿定观  原本脱『定』字，据《长编》卷八十六补。


皇宋通鉴长编纪事本末卷第十七
真宗皇帝

封泰山天书附
　　太平兴国八年六月，兖州泰山父老及瑕邱等七县民四千七百九十三人诣阙请封禅，观察判官廖文铎护送之。上谦逊不允，各赐束帛遣还。雍熙元年四月乙酉，泰山父老千余人复诣阙请封禅。戊子，群臣上表奏请封禅。表凡三上。甲午，诏以今年十一月有事于泰山。是月丙申，诏翰林学士承旨扈蒙、学士贾黄中、散骑常侍徐铉等同详定封禅仪。己亥，命南作坊副使李神祐等四人修自京抵泰山道路。庚子，以宰相宋琪为封禅大礼使，翰林学士宋白为卤簿使，贾黄中为仪仗使。宋琪等所过备仪仗导驾。上曰：『朕此行盖为苍生祈福，过自严饰，非朕意也。』乃诏：『惟告庙及至泰山下用仪仗，所过不须陈设。』辛未，以驾部员外郎刘蟠、监察御史索湘为泰山路转运使。癸卯，遣仪鸾副使康仁宝等部丁匠修宫墙于泰山。
　　五月丁丑，乾元、文明二殿灾。
　　六月壬寅，上谓宰相曰：『封禅之废已久，今时和年丰，行之固其宜矣。然正殿被灾，遂举大事，或未符天意。且炎暑方炽，深虑劳人。徐图之，亦未为晚也。』乃诏停封禅，以冬至有事于南郊。
　　雍熙二年十一月甲子，诏：『泰山前代石检坛壝有隳坏者，并令修葺如故，州县常谨视之。』
　　四年六月丙子，起居舍人田锡上书，请东封泰山。
　　真宗景德四年十一月庚辰，殿中侍御史赵湘上言请封禅。中书以闻，上拱揖不答。王旦等曰：『封禅之礼旷废已久，若非圣朝承平，岂能振举?』上曰：『朕之不德，安敢轻议?』初，王钦若既以城下之盟毁寇准，上自是常怏怏。他日，问钦若曰：『今将奈何?』钦若度上厌兵，即缪曰：『陛下以兵取幽、蓟，乃可刷此耻也。』上曰：『河朔生灵始得休息，吾不忍复驱之死地。卿盍思其次?』钦若曰：『陛下苟不用兵，则当为大功业，庶可以镇服四海，夸示远人也。』上曰：『何谓大功业?』钦若曰：『封禅是矣。然封禅当得天瑞希世绝伦之事，乃可为。』既而又曰：『天瑞安可必得?前代盖有人力为之。若人主主而崇奉焉，以明示天下，则与天无异也。陛下谓河图、洛书果有此乎?圣人以神道设教耳。』上久之乃可，独惮王旦，曰：『王旦得无不可乎?』钦若曰：『臣请以圣意谕旦，宜无不可。』乘间为旦言之，黾俛而从。然上意犹未决，莫适与筹之者。他日晚幸秘阁，惟杜镐方直宿。上骤问之曰：『卿博达坟典，所谓河出图、洛出书，果何事耶?』镐老儒，不测上旨，谩应曰：『此圣人以神道设教耳。』其言偶与钦若同，上由此意决，遂召王旦饮于内中，欢甚。赐以尊酒曰：『此酒极佳，归与妻孥共之。』既归发视，乃珠子也。旦自是不复持异，天书、封禅等事始作。
　　此据苏辙《龙川别志》及刘攽所作《寇准传》。
