<!-- { "loadSidebar": true } -->
　　按：本志九天司命上卿保生天尊，即圣祖也。《实录》于六年七月又书：加上九天司命上卿保生天尊曰东岳司命上卿佑圣真君。初，封禅礼毕，诏上司命天尊之号。至是，以临降名称相类，故改上焉。如此，则当别一司命矣。又据《降圣记》，加上东岳司命上卿真君圣号，但云东岳司命上卿真君可加上东岳司命上卿佑圣真君，无『九天』及『保生天尊』字。然《封禅记》书元年十月壬子诏，上九天司命真君增号九天司命保生天尊，实有此六字。二书皆丁谓所编，乃如此不同，当考。
　　先是八月，上梦景德中所观神人传玉皇之命云：『先令汝祖赵某授汝天书，将见汝如唐朝供奉元元皇帝。』翌日夜，复梦神人传天尊言：『吾坐西，当斜设六位。』即于延恩殿设道场。是日五鼓一筹，先闻异香，少顷黄光自东南至，掩蔽灯烛。俄见灵仙仪卫，所执器物，皆有光明。天尊至，冠服如元始天尊。又六人，皆秉圭，四人仙衣，二人通天冠、绛纱袍。上再拜于阶下，俄有黄雾起，须臾雾散，天尊与六人皆就坐。侍从在东阶，上升西阶，再拜，天尊令揖不拜，命榻召上坐，饮碧玉汤，甘白如乳。天尊曰：『吾人皇九人中一人也，是赵之始祖，再降乃轩辕皇帝。凡世所知少典之子，非也。母感电，梦天人生于寿邱，后唐时七月一日下降，总治下方，主赵氏之族，今已百年。皇帝善为抚育苍生，无怠前志。』即离坐乘云而去。及曙，以语辅臣，即召至殿前，历观临降之所。又召修玉清昭应宫副使李宗谔、刘承珪、都监蓝继宗同观。己未，札示中外，大赦天下，常赦所不原者咸除之。两京来年夏税放十之二，诸路十之一；赐致仕官全俸一年；幕职州县官先经省者，权增五百员，任满即停。命参知政事丁谓、翰林学士李宗谔、龙图阁直学士陈彭年与太常礼院检讨官详定崇奉天尊仪制以闻。庚申，群臣诣崇政殿称贺，因赐酒五行而罢，宴宗室诸亲于万岁殿。辛酉，诏以天尊降临，分命辅臣告天地、宗庙、社稷。初，宰相请准例遣丞郎以下[1]，上特命王旦等摄事，又遣官告诸陵岳渎祠宇，上亲封香付之。己巳，上天尊号曰圣祖上灵高道九天司命保生天尊大帝。有司请以玉清昭应宫玉皇后殿为圣祖正殿[2]，东位司命殿为治事所。壬申[3]，诏圣祖名曰上曰元，下曰朗，不得斥犯。以七月一日为先天节，十月二十四日为降圣节，并休假五日。两京、诸州前七日建道场，设醮。假内禁屠，辍刑，听士民宴乐。京城张灯一夕。改延恩殿为真游殿，重加修饰。有司言：『道场所奏告，自今用青词，云嗣皇帝臣署。大事祀官朝服，常时奏告加公服，荐献则太祝读词，醮设止命道士备香酒、时果、碧币。』诏可。癸酉，诏天下州府军监天庆观并增置圣祖殿。乙亥，诏上圣祖母懿号曰元天大圣后。有司言：『圣祖母未有宫殿，望遣官于兖州曲阜县寿邱奏告。』从之。戊寅，改兖州曲阜县为仙源县，建景灵宫太极观于寿邱，以奉圣祖及圣祖母，遣内供奉官周怀政与本州长史规度兴作，俟宫观成日，备礼奉册。丁亥，诏圣祖母徽号、册宝、法物并饰以金，尊号册以涂银为饰。旧皇帝册饰以金，宗庙饰以银。及是，有司请圣祖册宝如宗庙之制。上崇奉圣真，志存谦抑，故有是诏。
　　十一月丙申，上于朝元殿恭谢玉皇，奉天书行事，致斋三日，禁屠宰，备三献，荐玉帛、面牲，配坐以圣祖，位在东，褥用黄，玉以四圭，有邸，币色苍。太祖、太宗位在西，陈宫架，百官朝服，率如祀仪[4]。礼毕，赐群臣福酒有差。庚子，上作《圣祖降临记》宣示中外。
　　十二月。先是，诏丁谓等于京城择地建宫，以奉圣祖。谓等奏：『司天少监王熙元言：按《天文志》，太微宫南有天庙星，乃帝王祖庙也。宜就大内之丙地。』乃得锡庆院，吉，即令谓等与内侍邓守恩修建。戊戌，诏上新宫名曰景灵。庚辰，知处州张若谷言：『黄帝任六相而天下治。伏观诏示，圣祖降临，有斜设六位之文。以臣参详，必当时六相也。按唐天宝敕：三皇、五帝各有配享，黄帝惟以后土配。望于殿内塑六相像，并加谥号。』有司言：『神灵之事，不可备知。所云六相，恐难执据。其六位仙官，望令编修道藏所增入醮位，及于圣祖殿设像。』从之。
　　六年正月，诏仙官、仙经之号有犯圣祖名者，咸改之。
　　三月乙卯，建安军铸玉皇圣祖、太祖、太宗尊像成，以修玉清昭应宫使丁谓为迎奉修宫使，李宗谔副之。诏圣像所经州县，官吏各赐宴设（详见《昭应宫门》）。
　　五月辛亥，丁谓请以恭孝太子魏懿王院增建景灵宫，许之。
　　七月甲午，改上九天司命上卿保生天尊曰东岳司命上卿佑圣真君。初，封禅毕，上保生天尊之号。至是，以圣祖肇临，名称相类，故改上焉。
　　据此，则保生天尊乃圣祖也，佑圣真君乃东岳也。祥符初，误以圣祖为东岳，及令方知其别，故改命。要是圣祖及东岳皆有司命之号云。王正中事更详之。
　　七年四月乙亥，礼仪院请以圣祖降及迎奉圣像事迹各编集为记，诏可。
　　五月壬辰，命左仆射、平章事王旦为兖州景灵宫朝修使。乙未[5]，王旦言：『朝修景灵宫，请用先天节设道场，礼毕，诣至圣文宣王庙、会真宫、东岳庙真君观行礼。望下礼官参酌仪制。』
　　八月甲寅朔，置景灵宫使，以中书侍郎兼刑部尚书、平章事向敏中为之。甲子，以参知政事丁谓为修景灵宫使，权三司使林特副之，崇仪使蓝继宗为都监。
　　十月。先是，遣内侍于莱州采玉石造景灵圣像。于是诏采玉石处除两税外，免其徭役。
　　八年七月丙辰，王钦若准诏讨阅道藏赵氏神仙事迹，凡得四十人。诏画于景灵之廊庑。
　　八月，张咏临终奏疏（见《崇奉五岳》）。乙未，以户部侍郎、同玉清昭应宫副使林特为修景灵宫副使，兼管勾景灵宫、会灵观事[6]。
　　十月壬辰，盛度上《圣祖天源录》五卷。乙巳，王钦若上《圣祖事迹》十二卷，上制序，赐名《先天记》。王钦若又续成三十二卷上之。
　　十一月甲子，上幸景灵宫观上梁，赐从臣、修宫使衣币有差。
　　九年二月壬辰，命修景灵宫副使、同玉清昭应宫副使、户部侍郎林特诣兖州景灵宫太极观设醮，以营建毕故也。宫观总一千三百二十二区。诏奖监修内臣，赐工卒缗钱。甲辰，修景灵宫使丁谓请选军士三百隶兖州景灵宫太极观，给扫除之役。诏可。
　　三月癸亥，宗正卿赵安仁请以御制《圣祖降临记》冠列圣玉牒。
　　四月丙戌，御制景灵赞颂刻石。
　　五月丙辰，以景灵宫会灵观及兖州景灵宫太极观成[7]，群臣称贺。德音：降天下死罪囚，流以下释之。开封、仙源、奉符、衡山、华阴、曲阳、登封诸县，免今年夏税十之三，东畿他县及五州府余县免十之二[8]。丁巳，命宰相向敏中为兖州景灵宫太极观庆成使。庚申，景灵宫使向敏中、修宫使丁谓并加兵部尚书，副使以下皆进秩，各赐衣带、器币。宫宇总七百二十六区。丙寅，谒景灵宫，宴从臣于明福殿，赐宫使而下器币、缗钱有差。分遣官，以功成，告天地、玉清昭应宫、太庙、后庙、社稷、会灵观、太一宫。壬申，置景灵宫副使，以尚书右丞赵安仁为之。
　　七月丙辰，谒景灵宫。
　　八月丙子，置景灵宫判官，以知制诰刘筠为之。
　　十月壬申朔，诏以来年正月二日诣景灵宫，奉上圣祖徽号。礼仪院言：『十月圣祖降，请以下元朝拜景灵宫，著为定式。』初，王中正授左武卫将军致仕，其后迁右武卫大将军[9]，领高州刺史，又改领汀州，又迁右神武大将军，领康州团练使。每国家举大礼及有营缮，中正必达灵命，以药金银为献，前后累巨万数。是月丙子病卒，赠镇南节度使[10]，塑像景灵宫，命内押班周怀正护丧，葬事官给。乙酉，召辅臣至龙图阁，出圣祖篇翰、药金银像、什器、钱宝、花树等物及《降临内记》、《真纪》示之。丙戌，谒景灵宫。
　　十二月甲午，令诸州以来年二月设酺会，用景灵宫成德音也。
　　天禧元年正月二日壬寅，奉上宝册仙衣（详见《玉清昭应宫》）。丙辰，谒景灵宫。癸亥，诏重上舒州灵仙观圣祖袞服。丙寅，命宰相王旦为兖州太极观奉上册宝使，尚书右丞赵安仁副之。
　　二月丁亥，设元天大圣后版位于文德殿，上亲酌献，拜，授册宝于王旦，仙衣于赵安仁。旦等跪受，奉以升辂，具卤簿仪卫，所过禁屠宰二日，官吏迎拜。至兖州，遣官三十员，袴褶前导。奉册日，上不视朝。
　　三月丁未，王旦言：兖州自春亢旱，行礼之夕，降雨及尺。
　　四月庚午，王旦至自兖州。乙亥，出圣祖神化金宝牌分给京城市观，及天下名山牌，
　　长二寸许，广寸许，面文曰『玉清昭应宫成天尊万寿金宝』，背文曰『永镇福地』。其周郭皆隐起蛇龙华葩之状，封以绛囊漆匣，上亲题置之。
　　五月戊午，知明州刘焯言：『诸州天庆观圣祖殿，请令群官到任、得替洎朔望，并斋洁朝拜奉辞。』从之。
　　天禧二年三月丁巳，景灵宫判官、知制诰刘筠请令礼仪院、宗正寺约唐朝《太清祠令》撰集《景灵宫祠令》，付本司遵守。从之。筠又言：『兖州景灵宫太极观事体尤盛，亦望别赐撰集，永使遵守。』诏付礼仪院。
　　九月丁卯，册皇太子。壬申，皇太子谒玉清昭应宫、景灵宫。
　　三年三月戊午，内出《圣祖降临记》示宰臣。
　　四月癸巳，谒景灵宫。
　　五月戊申，召宗室、近臣、馆阁、三司、谏官、御史法官、京府官诣真游殿观道像，各赐《圣祖降临记》一函。
　　八月己亥，大会道释于天安殿，凡万三千八十六人。先是，建道场。是日，上亲临视，以药银铸大钱，面赐之。
　　十一月己巳，谒景灵宫。庚午，享太庙。辛未，合祭天地于南郊。
　　十二月戊戌，谒景灵宫。
　　四年四月戊戌，谒启圣院太宗神御殿，遂谒景灵宫。
　　八月丙戌，谒景灵宫。
　　十月戊子，礼仪院言：『每岁十月十五日朝拜景灵宫。今缘祭神州地祇，奏告在散斋之内。请权罢朝拜，至日令官使行酌献之礼。』从之。甲午，赐天下宫观《大中祥符降圣记》各一本。
五年七月戊寅，新作景灵宫万岁殿，为上本命祈福也。

崇奉五岳
