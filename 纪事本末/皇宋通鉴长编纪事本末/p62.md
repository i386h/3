<!-- { "loadSidebar": true } -->
　　泾原路驻泊都监周文质请令知镇戎军李余懿以所部兵赴笼竿城驻泊，防护仪、渭等州纳质熟户。诏文质与曹玮及余懿叶议行之。以渭州吹麻城张族都首领张小哥为顺州刺史，大首领叶篯等五人并为本族军主。秦州永宁小路门威远寨大首领四十七人，并补军主，加检校官阶、勋，皆奖其内附也。小哥以兵助破鱼角啴，故命加等。己酉，曹玮言：『宗哥昨遣马波叱腊率兵到大小路门胁诱熟户，寻呼集令纳质于永康宁寨，有陇波、他厮麻二族不请，高继忠、王怀信领兵招唤。续得继忠等报：三族合众拒战，破马波叱腊，斩首三百余级。晚渡渭河，水涨失道，为蕃众所袭，溺死者二十五人，伤死者百人。』庚戌，泾原路走马承受麦永庆言：『唃厮啰率蕃族人马至青鸡李子，毕粟川驻泊都监周文质、王应昌领兵戍瓦亭塞防遏之，贼寻夜遁去。』
　　十月庚寅，以引进使、英州团练使、知秦州曹玮为客省使，领康州防御使，崇仪使、秦州驻泊钤辖高继忠领高州刺史，供备库副使驻泊都监王怀信为西京作坊副使，职任如故。渤海都虞候兼御前忠佐马军都军头李恕为马步军副都头，领奖州刺史，依前都虞候。自余将士并赐缗钱[27]，赏其击败宗哥也。
　　十一月壬子，以客省使、康州防御使、知秦州曹玮为秦州都部署，依前兼泾原仪渭州镇戎军缘边安抚使，以礼部郎中李及为太常少卿、知秦州。
　　天禧二年闰四月庚子，曹玮言：『缘边诸寨纳质者七百五十六帐，自吹麻城文法破散之后，其空俞、厮鸡波等族先投赏样丹者悉来归，唃厮啰数为磨啰瞎力骨所困，今还旧地。』
　　唃厮啰还旧地，不知何地名也。据《两朝国史》，唃厮啰与立遵不协，更徙居邈川。岂邈川即唃厮啰旧地乎?明年春，唃厮啰又与立遵同遣使入贡，则旧地又非邈川矣。
　　三年十二月丁酉，宗哥唃厮啰、李遵遣僧景遵来贡。
　　四年闰十二月，西边多言唃厮啰复作文法，虑为边患，独曹玮奏唃厮啰文法已散，无足虑者。朝议遣近臣察之。丁卯，命龙图阁学士陈尧咨为鄜延邠宁环庆泾原仪渭秦州路巡检安抚使，皇城使刘永宗副之。
　　五年三月，陈尧咨等言：泾原、环庆等州蕃部族帐并各安居。
　　九月戊寅，泾原驻泊都监王怀信言：宗哥唃厮啰遣蕃部来请和。诏怀信答谕之。怀信又言：镇戎军、环州约三百里，请置巡检一员。诏可。
　　乾兴元年二月，仁宗即位。
　　八月乙卯，泾原路总管司言：『西蕃宗哥与赵德明攻掠，请益兵为备。』从之。
　　十一月甲戌，泾原部署司言：『宗哥唃厮啰、立遵遣蕃部灼蒙胃、失卑陵赍文字及马一匹至本司，欲求内附。然立遵素多狡计，未可以为信。已遣蕃僧一人及先捕得谍者抹啰与来使同入宗哥，兼令刺探所与西界用兵胜负，庶预为边备。』
　　天圣元年二月戊戌，许宗哥唃厮啰、立遵岁一入贡。
　　二年十二月庚午，宗哥唃厮啰、立遵遣大首领厮铎正来贡方物。
　　三年正月乙未，泾原路总管司言：宗哥立遵乞给俸钱。诏渭州月给衣着五十疋、茶五十斤。
明道元年八月辛酉，以邈川大首领唃厮啰为宁远大将军、爱州团练使，亚然家首领温逋奇为归化将军。始立遵与曹玮战三都谷，不胜，又袭西凉，兵败，厮啰遂与立遵不协，要徙邈川，用温逋奇力论逋，数使人至秦州求内属，故有是命。已而逋奇作乱，囚厮啰置井中，出收不附己者，守井人间出，厮啰集兵杀逋奇，徙居青唐。

校勘记
[1]史介杜生南  《长编》卷八十一作『史个松生南』。
[2]乌蛮  原本作『马蛮』，据《长编》卷八十一改。
[3]田昭逊  《长编》卷八十一作『王昭逊』。
[4]贷其罪  原本作『代其罪』，据《长编》卷八十一改。
[5]同巡检使  原本脱『同』字，据《长编》卷八十一补。
[6]又益州  原本作『又义则』，据《长编》卷八十一改。
[7]同恶  原本作『同类』，据《长编》卷八十一改。
[8]遣使  原本作『遣赐』，据《长编》卷八十一改。
[9]蛮洞  原本作『蛮同』，据《长编》卷八十一改。
[10]藤牌  原本作『胜牌』，据《长编》卷八十一改。
[11]焚  原本作『楚』，据《长编》卷八十一改。
[12]分遣部下  原本作『分遣』二字，句不通，据《长编》卷八十一补。
[13]策援  此二字原本为二墨丁，据《长编》卷八十一补。
[14]七年  原本作『七月』，据《长编》卷八十一改。
[15]戊戌  原本作『戊寅』，据《长编》卷八十七改。
[16]公用钱  原本脱『钱』字，据《长编》卷八十七补。
[17]襄阳  《长编》卷八十七作『厢阳』。
[18]不旬日复叛扰夷性无厌  原本『不旬』以下八字为八墨丁，兹据《长编》卷八十七补。
[19]日程  原本脱『日』字，据《长编》卷八十八补。
[20]会合  原本脱『合』字，据《长编》卷八十八补。
[21]寨于  原本『于』字为墨丁，据《长编》卷八十六补。
[22]未及  此二字原本无，据《长编》卷八十二补。
[23]贪狡  原本此二字为二墨丁，据《长编》卷八十六补。
[24]四月  原本作『四年』，据《长编》卷八十六改。
[25]至宗哥  原本作『至□宗哥』，《长编》卷八十七作『至总噶尔埒』，译音不同。其墨丁或衍，今删。
[26]蕃汉  此二字原本为二墨丁，据《长编》卷八十七补。
[27]自余将士并赐缗钱  原本作『自余将□□□□钱』，据《长编》卷八十八补。
　　

皇宋通鉴长编纪事本末卷第二十七
真宗皇帝

庄献垂帘  杨太后附
　　景德元年正月乙未，以后宫刘氏为美人，杨氏为才人。刘氏华阳人，杨氏郫人也。上初为襄王，一日，谓左右曰：『蜀妇人多才慧，吾欲求之。』刘氏始嫁蜀人龚美，美携以入京。既而家贫，欲更嫁之。张旻时给事王宫，言于王，得召入，遂有宠。王乳母秦国夫人性严整，不悦，固令王斥去。王不得已，出置旻家，旻亦避嫌，不敢下直，乃以银五百两与旻，使别筑馆而居之。其后请于秦国夫人，得复召入，于是与杨氏俱幸。美因改姓刘，为美人兄云。
　　司马光载庄献事自有两说，其间于襄王宫指使，若与《神宗实录·刘永年传》首所书合，今从之。
　　四年四月辛巳，皇后郭氏崩。
　　大中祥符二年正月，以美人刘氏为修仪，才人杨氏为婕妤。
　　五年五月戊寅，以修仪刘氏为德妃，令所司择日备礼册命。
　　九月，参知政事、刑部侍郎赵安仁罢为兵部尚书。先是，上议立皇后，安仁谓刘德妃家世寒微，不如沈才人出于相门。上虽不乐，察其守正，不罪也。他日，与王钦若从论方今大臣谁为长者。钦若欲排安仁，乃誉之曰：『无若赵安仁。』上曰：『何以言之?』钦若曰：『安仁昔为故相沈义伦所知，至今不忘旧德，常欲报之。』上默然，始有意斥安仁矣。
　　十二月丁亥，立德妃刘氏为皇后。后性警悟，晓书史，闻朝廷事，能记本末。帝每巡幸，必以从。衣不纤靡，与诸宫人无少异。庄穆既崩，中宫虚位，上即欲立之，后固辞良久，乃降诏，而宰臣王旦忽以病在告。后疑旦有他议，复固辞，于是中书门下请早正母仪，后卒得立。凡处置宫闱事，多引援故实，无不适当者。帝朝退，阅天下封奏多至中夜，后皆预闻之。周谨恭密，益为帝所倚信焉。
　　此固《实录》旧文。盖垂帘时奏篇，其势不免如此，要皆删修。
　　六年正月庚申，置淑仪、淑容、顺仪、顺容、婉仪、婉容，并从一品，在昭仪上。又置司宫令，正四品，在尚宫上，著于令。以婕妤杨氏为婉仪。初议册皇后，上欲得杨亿草制。丁谓谕旨，亿难之，因请三代。谓曰：『大年勉为此，不忧不富贵。』亿曰：『如此富贵，亦非所愿也。』乃命他学士草制。
　　江休复《杂志》云改命陈从易。按：从易此时为馆职，不应草制。黄庭坚《思贤》诗云改命陈彭年。彭年当此时亦未入翰林，或特旨令撰，如张齐贤封除目与吕夷简、曾致尧例，则不可知。然江、黄所记姓名必有一误，今但云『改命他学士草制』，更须详考之，尽得当时人文集检讨，亦可推求其姓名。
　　六月己巳，中书门下请依宗正寺所奏，降皇后三代父母名氏编入属籍。诏从之。
　　七年，皇后以后宫李氏所生子为己子，使婉仪保视之。皇子于是生五年矣，故仁宗尝呼后为『大娘娘』，婉仪『小娘娘』。
　　六月壬申，封婉仪杨氏为淑妃。始皇后为修仪，妃为婉仪，位几与后埒。上封泰山、祀后土、祠太清宫，凡巡幸皆从，荣宠莫比。妃通敏有智思，周旋奉顺，无所少忤，后亲爱之，故妃虽贵幸，终不以为己间。及受册，上不欲令藩臣贡贺，不降制外庭，止命学士草制付中书。翌日，宰相言：『宫掖加恩，朝廷庆事，臣下不可阙礼。望令各省依例受贺。』上勉从之。
　　天禧二年六月。初，皇后父通尝掌禁旅，从潘美征广南，又累战北面[1]，积劳至虎捷都指挥使，领嘉州刺史。太平兴国中护跸太原，卒于师。权殡京城西，累赠永兴节度使兼中书令，母庞氏赠徐国太夫人。是月，始葬通及庞氏，赠通太师、尚书令，谥武懿，命昇王府谘议参军张士逊具卤簿、鼓吹护葬祥符之邓公原，皇后亲临遣奠[2]，上御制祭文，置灵之右。
　　三年五月己未，龙神卫四厢都指挥使夏守恩为捧日天武四厢都指挥使，依前泰州防御使；洛苑使、勤州刺史[3]、同管勾皇城司刘美为龙神卫四厢都指挥使，领昭州防御使。上不豫，中宫预政，以守恩领亲兵倚用之，故与美并命。守恩寻迁殿前都虞候，美迁马军都虞候，守恩仍权殿前步军司，美权领马军司事。
　　守恩、美等迁在七月壬申，权领三司在八月丁酉，今并书之。美本传云：『先是，美与周怀政联事，怀政奸恣，人多畏惮，美未尝附怀政。左右有过，必痛绳之，亲从卒侦逻者，多不时更易，美按籍分番次均使焉。上屡欲授美兵柄，以皇后恳让，故中辍者数四，于是卒用之。』此传盖当时修史官以媚太后耳，今不取。
　　四年六月，宰臣寇准请治皇后宗人横于蜀夺民盐井事（见《丁谓事迹》），翰林学士钱惟演女弟实为马军都虞候刘美妻，监察御史章频当受诏鞠邛州牙校讼盐井事，刘美依倚后家，受托使人市其狱。频请捕系，上以后故不问，出频知宣州。
