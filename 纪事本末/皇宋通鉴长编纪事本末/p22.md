<!-- { "loadSidebar": true } -->
三月壬子，遣翰林学士宋白乘传祭白马津，沉以太牢，加璧焉，河决将塞故也[8]。先是，塞房村决河，用丁夫凡十余万，自秋逾冬，既塞而复决。上以方春播种，不可重烦民力，乃发卒五万人，令步军都指挥使田重进总督其役，供奉官刘吉自赞请行，具言若河决不塞，当夷族。上壮之，使副重进。吉亲负土，与役徒晨夜兼作，戒从吏勿言。使者至，密访，乃得之。归以白于上，上甚喜。内侍石全振者领护河堤[9]性苛急，号为『石爆裂』。数侵侮吉，吉默不校。  一日，吉与乘小艇至中流，语之曰：『君恃贵近，见凌已甚。我不畏死，当与君同见河伯尔！』将荡舟杀之[10]。全振号哭，搏颊求哀，吉乃止，自是不复敢侵侮吉矣。己未，滑州言河决已塞，群臣称贺。吉之功居多，即授西京作坊副使，赐予甚厚。上作《平河歌》以美成功。蠲水所及州县民今年田租。

校勘记
[1]渡江  原本作『度江』，据《长编》卷十八改。
[2]二十六  《长编》卷二十四作『三十六』。
[3]妨民种艺  原本脱『民』字，据《长编》卷三十四补。
[4]八百  原本作『六七』，据《长编》卷三十四改。
[5]谙理  原本作『诣理』，据《长编》卷四十改。
[6]唐尧叟  《长编》卷四十作『谭尧叟』。
[7]堤久不成  原本作『议久不成』，据《长编》卷二十四改。
[8]自『三月壬子』至『将塞故也』  《长编》卷二十五是日之下无此语。
[9]石全振  《长编》卷二十五作『石金振』。
[10]荡舟  原本『舟』字作墨丁，据《长编》卷二十五补。


皇宋通鉴长编纪事本末卷第十二
太宗皇帝

陈洪进入朝太祖朝附见
　　建隆元年十二月，唐清源节度使留从效遣使奉表称藩，上亦遣使厚赐以抚之。
　　三年，初，留从效既来称藩，闻唐主南迁，疑将袭己，颇惧，乃遣其子绍錤重币往谢，又潜遣使假道吴越入贡。绍錤至豫章，而元宗之丧已东归（元宗，唐主李景）。绍錤因抵金陵，唐主留之。上亦遣使厚赐从效，未至而从效疽发背死，少子绍鎡掌留务。居无何，吴越遣使聘泉州。绍鎡夜召其使，与之燕语。统军使陈洪进诬绍鎡谋叛，欲以其地入吴越，执绍鎡送于唐。推统军副使张汉思为留后，己为副使。
　　乾德元年，张汉思年老醇谨，不能治军务，事皆决于副使陈洪进。汉思诸子并为牙将，颇不平，图害洪进。汉思亦患其专，乃大享将吏，伏甲于内，将杀洪进。酒数行，地忽大震，栋宇倾侧，坐立者不自持，同谋者惧，以告，洪进亟出，众惊悸而散。汉思事不成，虑洪进先发，常严兵为备。洪进子文显、文颢俱为指挥使，勒所部欲击汉思，洪进不许。癸卯，洪进袖置大锁，从二子常服安步入府中，直兵数百人，皆叱去之。汉思方处内阁，洪进即自外锁其门，谓汉思曰：『军吏以公耄荒，请洪进知留务。众情不可违，当以印见授。』汉思错愕，不知何为，乃于门扇间投印与之。洪进遽召将校吏士，告之曰：『汉思不能为政，授吾印矣。』将吏皆贺。即日迁汉思外舍，以兵卫送，遣使请命于唐，又遣将魏仁济间道奉表来告。汉思退居数年，以寿终。
　　十月，魏仁济以陈洪进表至，洪进自称清源节度副使、权知泉南等州，听命于朝。上先遣通事舍人王班赉诏抚谕。
　　十一月丁巳，赐唐主诏，具言所以纳洪进意，且将授旄钺也。
　　十二月，陈洪进遣使来朝贡。癸卯，唐主煜以表言洪进首鼠两端，不可听，乞寝其旄钺。上复以诏谕之，唐主乃听命。
　　二年正月庚子，改清源军为平海军，命陈洪进为节度使，其子文显为副使，文颢为南州刺史[1]。洪进每岁贡奉，多厚敛于民，又籍民赀百万以上者，令入钱补协律、奉礼郎，而蠲其丁役。子弟亲戚交通贿赂，二州之民甚苦之。十二月癸卯朔，泉州陈洪进遣使朝贡。三年九月，诏南州复为漳州。开宝九年六月，平海节度使陈洪进以江南平，吴越入朝，不自安。戊寅，遣其子漳州刺史文颢来贡方物，且乞修觐礼，诏许之。洪进行至南剑州，闻国有丧，乃归镇发哀。十月，太宗即位。太平兴国二年五月，平海节度使陈洪进言已离本国入朝。闰七月庚寅，以陈洪进将入朝，遣翰林使程德元往宿州迎劳之。八月丙寅，陈洪进入见于崇德殿，礼遇甚优，赐钱千万、白金万两、绢万匹。三年四月，平海节度使陈洪进用其僚幕刘昌言之计，上表献所管漳、泉二州，得县十四，户十五万一千九百七十八，兵一万八千七百二十七。癸未，以陈洪进为武宁节度使、同平章事，洪进子前漳州刺史文颢为房州刺史，文顼为登州刺史。寻复以平海节度副使文显为通州团练使，仍知泉州；衙内都指挥使文顗为滁州刺史[2]，仍知漳州。
　　五月，德音：赦泉、漳管内给复一年。
　　七月，赐武宁节度使陈洪进银万两，令市宅。
　　四年三月，诏泉州发兵护送陈洪进亲属赴阙，所过州县给食[3]。
雍熙三年三月庚寅，武宁节度使、同平章事陈洪进卒。赠中书令、岐忠顺公。

交趾内附太祖附
　　乾德元年，静海节度使吴昌文卒，其参谋吴处坪、峰州刺史桥知佐、武宁州刺史杨晖、牙将杜景硕等争立，交趾十二州大乱，寇盗群起。始，杨庭艺为静海节度使，遣牙将丁公著摄驩州刺史。公著死，子部领继之。于是部领与其子琏同帅兵二万人击破坪等，境内以安，遂自立为万胜王，以琏为静海节度使，遣使告南汉王，因而授之。
　　《十国纪年》：丁部领自称万胜王，以其子琏为静海节度使告南汉，乃乾德三年事，今并书之。
　　开宝六年，南汉静海节度使丁琏闻岭南悉平，遣使朝贡，表称其父部领之命。五月戊寅，以琏为静海节度使。
　　八年五月甲午，静海节度使丁琏遣使来贡方物。
　　八月，朝廷以丁琏远修职贡，本其父部领之意，始议崇宠之。丙午，封部领为交趾郡王，遣鸿胪少卿高保绪、右监门卫率王彦符往使。九年十月，太宗即位。太平兴国二年十二月癸未，静海节度使丁琏遣使修贡，贺登极。五年四月，遣供奉官卢袭使交州。时丁琏及其父部领已死，琏弟璿尚幼，嗣称节度行军司马、权领军府事。大将黎桓擅权，因而树党甚盛，渐不可制，劫迁璿于别第，举族禁锢之，代总其众。
　　《会要》及本传皆云：上闻桓劫迁其主，始有吊伐意。按：交州之师，盖侯仁宝发其端。恐此亦缘饰之词尔，今不取。
　　六月，太常博士、知邕州侯仁宝因其父益居洛阳，有大地良田[4]，优游自适，不欲亲吏事。其妻，赵普之妹也。普为宰相，仁宝得分司西京。卢多逊与普有隙，因白上，以仁宝知邕州，凡九年不得代。仁宝恐因循死岭外，乃上疏言：『交州主帅被害，其国乱，可以偏师取之。愿乘传诣阙，面奏其状，庶得详悉。』疏至，上大喜，令驰驿召。未发，多逊遽奏曰：『交趾内扰，此天亡之秋也。朝廷出其不意，用兵袭击，所谓疾雷不及掩耳。今若先召仁宝，必泄其谋，蛮寇知之，若阻山海预为备，则未易取也。不如授仁宝以飞輓之任，因令经度其事，选将发荆湖士卒一二万人，长驱而往，势必万全，易于摧枯拉朽也。』上以为然。
　　七月丁未，以仁宝为交州路水陆转运使，兰州团练使孙全兴、八作使郝守璿、鞍辔库使陈钦祚、左监门卫将军崔亮为邕州路兵马都部署，宁州刺史刘澄、军器库副使贾湜、供奉官閤门祗侯王僎为廉州路兵马部署，水陆并进讨。庚戌，全兴等入辞，命引进使梁迥饯行营将士于玉津园。
　　十一月庚子朔，黎桓遣牙校江巨湟[5]，王绍祚称赉方物来贡[6]，仍为丁璿上表，自言狥将吏军民之请，已摄节度行军司马、权领军府事，乞朝廷赐以真命。时孙全兴等出师既逾时，上察其意止欲缓兵，寝而不报。
　　十二月辛卯，交州行营言破贼万余众，斩首二千三百四十五级。
　　六年三月，交州行营言破贼军万五千众于白藤江口，斩首千余级，获战舰二百艘，甲铠以万计。于是侯仁宝率前军先进，孙全兴等顿兵花步七十日，以俟刘澄。仁宝屡促之，不行。及澄至，并军由水路抵多罗村，不遇贼，复擅还。花部贼诈降以诱仁宝，仁宝信之，遂为所害。有二败卒，先至邕州市夺民钱，转运使周渭捕杀之，后至者悉令解甲以入，民乃安。诸军冒炎瘴，又多死者。转运使许仲宣驰奏仁宝战没，且乞班师。不待报，即分屯诸州开库赏劳，给其医药。谓人曰：『若俟报，则此数万人皆积尸于广野矣！』乃上章自劾。诏书嘉纳之，遣使就劾澄等。会王僎病死，澄与贾湜并戮于邕州市，徵全兴等下狱。全兴伏诛，陈钦祚、郝守濬、崔亮皆责授团练副使，钦祚庆州，守濬磁州，亮岚州。赠仁宝工部侍郎，官其二子。
　　孙全兴伏诛，陈钦祚等责降，《实录》在十二月丁巳。侯仁宝赠官在明年二月庚寅。独不知戮刘澄等是何月日，今并书于此。
　　七年。初，岭南转运使许仲宣既分遣南伐之师，乃檄谕交州，明国威信，期必再举。黎桓亦惧朝廷终行讨灭，三月甲寅，复为丁璿上表谢罪，且贡方物。
　　八年五月庚午[7]，黎桓遣其牙校赵子爱以方物来贡，自称权交州三使留后。表言：去年十月，丁璿及其母率军民以印绶与桓，桓即领府事。上欲直除璿为统帅，命桓副之，或不可，则当送母子亲属等赴阙，俟璿至，乃畀桓节钺。遣供奉官张宗权赉诏谕旨，令桓审处其一，亦赐璿玺书。桓专据其国已久，不听命。九月丁卯，交州黎桓遣使来贡方物。雍熙二年正月甲申，权交州三使留后黎桓遣使来贡方物，继上表求正领节钺。三年九月癸巳，权交州三使留后黎桓遣使来贡方物。十月庚申，以黎桓为静海节度使，命左补阙李若拙、国子博士李觉赉诏往使。桓制度逾僭，若拙既入境，即遣左右戒以臣礼。桓拜诏尽恭，燕飨日，以奇货异物列于前，若拙一不留盼，又却其私觌，惟取陷蛮使臣郑君辨以归。桓又谓觉等曰：『此土山川悠远，中朝人乍历之，不亦劳乎?』觉对曰：『国家提封万里，列郡四百，地有平易，亦有险固，此一方何足云也?』桓默然色沮。
　　端拱元年闰五月丁酉，静海节度使黎桓遣使来贡。
