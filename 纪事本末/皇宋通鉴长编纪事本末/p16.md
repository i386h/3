<!-- { "loadSidebar": true } -->
　　至道元年八月壬辰，制以开封尹、寿王元侃为皇太子，改名恒。大赦天下，文武常参官、子为父后见任官赐勋一转。诏皇太子兼判开封府。自唐天祜以来，中国多故，不遑立储贰。斯礼之废，将及百年，上始举而行之，中外胥悦。初，参知政事寇准自青州召还，入见，上足创甚，自发衣以示准，曰：『卿来何缓?』准曰：『臣非召不得至京师。』上曰：『朕诸子孰可以付神器者?』准曰：『陛下诚为天下择君，谋及妇人、宦官不可也，谋及近臣不可也，惟陛下择所以副天下之望者。』上俛首久之，屏左右，曰：『元侃可乎?』对曰：『非臣所知也!』上遂以元侃为开封尹，改封寿王。于是立为太子。京师之人见太子，喜跃曰：『真社稷之主也！』上闻之，召准谓曰：『四海心属太子，欲置我何地?』准曰：『陛下择所以付神器者，愿得社稷之主，乃万世之福也。』上趋宫中，语后嫔以下，六宫皆前贺。上复出延准，饮醉而罢。以左谏议大夫杨徽之兼左庶子，右谏议大夫毕士安兼右庶子，并为开封判官如故。徙左庶子裴祚为光禄少卿，右庶子慎从吉为卫尉少卿，少詹事宋雄为光禄少卿。先是，以东宫官为散秩，使祚等处之。既立太子，悉改授他职。癸巳，以尚书左丞李至、礼部侍郎李沆并兼太子宾客，见太子如师傅之仪。太子见，必先拜，动皆谘询。至等上表恳让，诏不许。至等入谢，上谓曰：『朕以太子仁孝贤明，尤所钟爱。今立为储贰，以固国本，当赖正人辅之以道。卿等可尽心调护，若动皆由礼，则宜赞成；事或未当，必须力言，勿因循而顺从之。至于礼乐诗书之道，可以裨益太子者，皆卿等素习，不假朕多训尔。』至等顿首谢。以兵部郎中乔维岳兼左谕德，水部郎中杨砺兼右谕德，司封员外郎、直昭文馆夏侯峤兼中舍，并为开封府推官。初置左春坊谒者，命左清道率府副率祥符王继英兼领之。然谒者本内侍之职，而太子有通事舍人，掌宣传导引之事，不名谒者又十率，品秩颇崇，非趋走左右者，所为盖执政之失也。丁酉，以翰林学士承旨宋白为册皇太子礼仪使。有司既定册礼，又言：『唐制：宫臣参贺太子皆舞蹈，开元始罢之。故事，百官及东宫接见，只呼皇太子；上笺启即称皇太子殿下[8]，百官自称名，宫官自称臣，常所行用左春坊印，宫内行令。又按唐制：凡东宫处分谕事之书，皇太子并画诺，令左、右庶子以下署姓名，宣奉行书按画日。其与亲友、师傅书不用此制。今请如开元之制，宫臣止称臣，不行舞蹈之礼。伏缘皇太子兼判开封府，其所上表状，即署皇太子位；其当申中书、枢密院状，只判官等署；余断按及处分公事，并画诺。』诏改『诺』为『准』，余皆从之。又言：『百官见皇太子，自两省五品、尚书省御史台四品、诸司三品以上皆答拜，余悉受拜；宫臣自左、右庶子以下悉用参见之仪。其皇太子宴会，位在王公上。』奏可。有司又草具皇太子受册毕见皇后仪，诏止用宫中常礼。
　　九月丁卯，上御朝元殿，册皇太子，陈列如元会之仪。皇太子自东宫常服乘马赴朝元门外幄次，改服远游冠，朱明衣；三师、三少导从入殿，受册宝；太尉率百官奉贺。皇太子易服，乘马还宫。百官常服诣宫参贺，自枢密使、内职、诸王、宗室、师保、宾客、宫臣等毕集，皆序班于宫门之外。庶子版奏外备，内臣褰帘。皇太子常服出次就坐，诸王、宗室参贺，再拜讫，垂帘，皇太子降坐还次，中书门下文武百官、枢密使、内职、师保、宾客而下以次参贺，皆降阶答拜讫，升坐，受文武官、宫臣三品以下参贺。庚午，具卤簿，谒太庙五室。常服乘马，出东华门升辂。十月乙亥，皇太子让官僚称臣，许之。丙子，皇太子言：『臣先与元份等同候朝于崇德门西庐中，今迁在门东宰相直庐内。伏乞仍旧，庶因辨色之会，时接同气之欢。』上览奏，谓宰相曰：『太子孝悌之性出于自然，深可嘉者。』因降诏从所乞。
　　二年二月戊寅，以越王元份为杭州大都督兼领越州，吴王元杰为扬州大都督兼领寿州。己卯，以徐国公元偓为洪州都督、镇南节度使、泾国公，元偁为鄂州都督、武清节度使。庚辰，以皇姪孙左羽林大军将军惟吉领阆州观察使，凡邸第供拟，车服赐予，皆与诸王相埒。自余王子，不得与偕。惟吉，魏王德昭长子也。
　　三年二月，上不豫。戊午，始诏文武百官并于崇政殿起居。自皇太子、亲王及诸军校分为七班，皇太子、诸王、文武群臣以上不豫，各于佛寺修斋祈福。
　　三月癸巳，上崩于万岁殿。参知政事温仲舒宣遗制，真宗即位柩前。初，太宗不豫，宣政使王继恩忌上英明，与参知政事李昌龄、知制诰胡旦谋立楚王元佐，颇间上。宰相吕端问疾禁中，见上不在旁，疑有变，乃以笏书『大渐』字，令亲密吏趋上入侍。及太宗崩，继恩白后至中书，召端议所立。端前知其谋，即绐继恩，使人书閤，检太宗先赐墨诏，遂锁之。亟入宫。后谓曰：『宫车宴驾，立嗣以长顺也。今将奈何?』端曰：『先帝立太子，政为今日，岂容更有异论！』后默然。上即位，端平立殿下不拜，请卷帘升视，然后降阶，率群臣拜呼万岁。
王继恩等谋废立，《实录》、国史绝不见其事迹，盖若有所隐讳。今据吕诲集《正惠公补传》及司马光《记闻》增修。《补传》所载，比之《记闻》尤详也。
甲午，命给事中毕士安权知开封府。夏四月乙未朔，尊皇后为皇太后，大赦天下。丙申，出大行遗留物赐宗室近臣有差。戊戌，始见群臣于崇德殿西序，命越王元份为山陵使。庚子，赐百官银帛有差。癸卯，宰相吕端加右仆射。皇弟越王元份为永兴凤翔节度使，进封雍王；吴王元杰为武宁泰宁节度使，进封兖王，并兼中书令。镇南节度使、徐国公元偓进封彭城郡王，武昌节度、泾国公元偁进封安定郡王，并同平章事。皇第八弟元俨为左卫上将军，封曹国公。
　　四月辛酉，兵部郎中、知制诰、史馆修撰胡旦责授安远节度行军司马。旦与王继恩等邪谋既露，上新即位，未欲穷究之。而旦草行庆制词，颇恣胸臆，多所溢美，上故先绌之[9]。
　　五月甲戌，户部侍郎、参知政事李昌龄责授忠武行军司马，宣政使、桂州观察使王继恩责授右监门卫将军、均州安置，安远节度行军司马胡旦削籍，流浔州。太宗之即位也，继恩有力焉，太宗以为忠，自是宠遇莫比。继恩喜结党邀名誉，乘间或敢言事，荐外朝臣，故士大夫之轻薄好进者辄与往来，每以多宝僧舍为期[10]。潘阆得官，亦继恩所荐也。阆者倾险士，尝劝继恩乘间劝太宗立储贰，为他日计，且言：『南衙自谓当立，立之将不德我。即议所立，宜立诸王之不当立者。』南衙，谓上也。继恩入其说，颇惑太宗。讫立上，阆寻坐狂妄绌。太宗疾革，继恩与昌龄及旦更起邪谋。吕端觉之，谋不得逞。上既即位，加恩百官，继恩又密托旦为褒辞。旦已先坐绌，于是并逐三人者。诏以继恩潜怀凶慝，与昌龄等交通请托，漏泄宫禁语言也。寻诏：『中外臣僚曾与继恩交结及通书疏者，一切不问。』后二年，继恩死于贬所。
　　《实录》与国史并不明著继恩等罪状，但具录甲戌诏书。盖当时有所避耳。诏称昌龄恣行请托，深乱朝纲；继恩潜怀凶慝，附下罔上，结党朋奸，亦可略见其不轨心迹。潘阆纳说继恩，此据《倦游杂录》稍删润之。《湘山野录》及《笔谈》载阆与卢多逊同谋立秦王，盖误以继恩为多逊，楚王为秦王，传闻不审也。
六月甲申，以皇兄元佐为左金吾卫上将军，复封楚王，听养疾不朝。上始欲幸元佐第，元佐固辞以疾，曰：『虽来，不敢见也。』自是终身不复见。

校勘记
[1]九月  按：诸王改名事，《长编》卷二十四在太平兴国八年十月戊戌。
[2]亦有  原本作『自有』，据《长编》卷二十六改。
[3]一至于此  原本脱『于』字，据《长编》卷二十六补。
[4]湖南  原本脱『南』字，据《长编》卷二十九补。
[5]听书  原本作『课书』，据《长编》卷三十二改。下节《立太子》所引同句亦改，不另出校。
[6]九月壬申  此承上文，为淳化五年九月壬申。
[7]十月  原本作『十一月』，据《长编》卷三十六改。
[8]殿下  原本作『陛下』，据《长编》卷三十八改。
[9]上故先绌之  《长编》卷四十一作『复讪上，故先绌之。』
[10]多宝僧舍  《长编》卷四十一作『夕寓僧舍』。


皇宋通鉴长编纪事本末卷第十
太宗皇帝

赵普复相
　　太平兴国二年二月壬申，河阳三城节度使赵普来见，赴太祖山陵。乙亥，授太子少保，留京师。
　　六年九月，太子太保赵普奉朝请累年，卢多逊益毁之，郁郁不得志。
　　普迁太子太保，正史、《实录》、《百官表》并不记。太宗所撰《神道碑》云：『既静妖氛，爰覃爵赏。』普盖从征晋阳，以功迁秩也。当在太平兴国四年冬十月。《行状》则云：『三年郊祀后，迁太子太保。』合从《行状》。
　　普子承宗娶燕国长公主女。承宗适知潭州，受诏归阙，成婚礼。未逾月，多逊白遣归任，普由是愤怒。会如京使柴禹锡等告秦王廷美骄恣，将有阴谋窃发。上召问，普对曰：『臣愿备枢轴，以察奸变。』退复密奏：『臣开国旧臣，为权幸所沮。』因言昭宪顾命及先朝自想之事。上于宫中访得普前所上章，并发金匮，遂大感悟，即留承宗京师。召普谓曰：『人谁无过?朕不待五十，已知四十九年非矣。』辛亥，以普为司徒兼侍中。
　　《实录》云：即日复相，则恐未然。正史称『未几复相』，当得其实也。丁谓《谈录》则云：『上元夜召普观灯，即命为相。』亦与正史不合，今不取。
　　壬子，秦王廷美乞班赵普下，从之。
　　十一月己未，宰相赵普封梁国公。
　　七年四月，赵普既复相，卢多逊益不自安。普屡讽多逊令引退，多逊贪权固位，不能自决。会普廉得多逊与秦王廷美交通事，遂以闻。上怒。戊辰，责授多逊兵部尚书，下御史狱。丁丑，诏削夺多逊官爵，并家属流崖州。
　　八年十月己酉，司徒兼侍中赵普罢为武胜节度使兼侍中。
