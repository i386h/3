<!-- { "loadSidebar": true } -->
按：《吴时传》：时为礼部员外郎，方兴算学，欲以黄帝为先师。时言：『春秋释奠，孔子止中祀。数学乃六艺之一，若以黄帝为先师，则当用大祀。』十一月七日丁未，竟以黄帝为先师。又所奏七十人，但拟从祀，初未加封爵。却恐十一月七日所奏，合附在三月十八日以前，须细考之。
十一月丁未，太常寺言：『被旨，天文、算学合奉安先师，并配享、从祀、绘像未合典礼，可令礼官讲究以闻。臣等窃详黄帝获宝鼎，迎日推策，举风后、力牧、常先、大鸿以治民，顺天地之纪，幽明之占，死生之说，使大挠造甲子，隶首作算数，容成综之，所以考定气象，建五行，察发歛，起消息，正闰余。算粗精显微，无不该举。今算学所习天文、历算、三式、法算四科，其术皆本于黄帝。宜尊黄帝为先师，而以其常时之臣风后、力牧、大鸿、大挠、隶首、容成、车区、当仪为配飨，又以后世精于数术者，随其世次，分绘两庑，以为从祀。今具下项风后力牧云云。已上七十人，今欲拟从祀。』 
此据诏旨，并三月十八日所书，《实录》皆不书。三月十八日，已用孔子为先师，吴时云云可考。恐此奏合在三月十八日以前，诏旨误编入此。或移著彼，庶先后不差。更须考详云。
　　四年三月庚子，诏：『六艺皆圣人著作，乃者增学舍，置师，弟子而入流命官，靡有区别。其令医学生并入太医局，算学生入太史局，书学生入翰林书艺局，画学生入翰林国画局。罢学官及人吏等。』
　　政和三年三月癸酉，复置算学。
　　闰四月辛亥，诏复置医学。尚书省乞立校试之法，随所试中高、下分遣诸路：三京七人，帅府六人，大藩五人，上州四人，中下州三人，次远二人。从之。
　　五年正月乙丑，左武大夫、康州防御使、提举入内医官、编类《政和圣济经》曹孝忠等奏：『乞诸州县并置医学，隶于州县学提举学事司[6]，选差本州任官通医术能文者一员，兼权医学教授。比仿诸州学格内文士三年所贡人数，十分中以一分五厘人数创立。诸路医学贡额分为三年，并不侵占文士贡额。诸路贡士与本学内舍同试上舍，三岁共取合格人数升补上舍，以上、中等一百人为额，并附文士引见、释褐。学生分三科：方脉科，通习大小方脉；风产针科，通习针灸；口齿、咽喉、眼目疡科，通习疮瘇、伤折、金镞。书禁三科，学生各习七书。逐路并置医学谕一员，以本学上舍出身人充。』并从之。
　　三月己亥，诏诸路置医学教谕指挥勿行。
　　六月癸亥，诏：『医学选试，如无通医术文臣，许于本处医长、医职、医工内选差一员。同州县有出身官出题考校。如阙医长等，即选本处有出身管勾学事官管勾。』
　　九月甲戌，诏诸州医学博士并改为医博士。
　　七年七月戊子，太医学奏乞本学三舍生依太学辟雍国子监法隶属礼部。从之。
　　宣和二年七月己未，诏：『先帝董正治官，太医局置丞、教授，立学生员额，成宪具存。今医局之外复建医，既违元丰旧制舍选之法，本示教养，今又医学赐第之后，尽官州县，不复责以医术，平昔考选，遂成虚文。在京医学可并罢，应医学三舍生旧系内外学籍，愿入学者，上、内舍并特令于见医学舍额上降一舍，外舍许通理医学，校定入学，令礼部、国子监限五日条奏具闻奏。』
六年正月己未，诏提举措置书艺所以主客员外郎杜从古、新知大宗正丞徐兢、新差编修《汴都志》朱有仁并为措置管勾官，生徒五百人为额，篆正文法钟鼎，小篆法李斯，隶法钟繇、蔡邕，真法欧、虞、褚、薛，草法王羲之、颜、柳、徐、李，逐月会试。先是，王黼以唐告三道：虞世南书《狄仁傑告》、颜真卿书《颜允南母兰陵郡太夫人张氏告》及徐浩《封赠告》进呈。上曰：『朕欲教习前代书法，所颁告命，使能者书之，不愧前代。』时书学已罢，故特置是局。

校勘记
[1]七十二候  原本衍一『十』字，据文意删。
[2]万宝常  原本作『方宝常』，据《隋书·万宝常传》、《长编拾补》卷二十三改。
[3]之数  原本作『之之』，据《长编拾补》卷二十三改。
[4]熊罴案  原本作二墨丁，据《长编拾补》卷二十三补。
[5]龙角  原本『龙』字作墨丁，据《长编拾补》卷二十三补。
[6]学事司  原本脱『学』字，据《长编拾补》卷二十四补。
　　

皇宋通鉴长编纪事本末卷第一百三十六
徽宗皇帝

当十钱
　　崇宁二年二月庚午，初令陕西铸折十铜钱并夹锡钱。左仆射蔡京奏：『据陕西转运使许天启申送到新铸铜铁钱样，已降指挥：铜钱于岁终，须管铸钱三十万贯；铁钱铸二百万贯。自来铸钱张官置吏，招刺军兵，所费不少，而军兵之役，最为辛苦。官得至薄，率三钱得一钱之利。盖是久矣[1]。擘画今陕西、河中府等处，民间私铸最多，召募私铸人令赴官，充铸钱工匠，广为营屋，许其一家之人在营居止，不必限其出入，官给物料，尽其一家人力鼓铸，计其工直，率十分中支若干分数充其工价，又可收私铸人在官。盖昔人招天下亡命即山铸钱之意。欲令许天启相度，疾速准此施行，仍与旧来军工相兼鼓铸。今来所铸铜钱，陕西、四川、河东系铁钱地分，更不得行使外，诸路并令折十行用。其钱惟令陕西铁钱地分铸造，却于铜钱地分行使，贵绝私铸之患。如有私铸，并以一文计小钱十科罪。又陕西铜钱至重，每一钱当铁钱三或四。今夹锡铸造，样制精好，欲一钱当铜钱二支用，令许天启相度，依此施行。』从之。
　　九月癸卯，尚书省言：『提举陕西铸钱许天启起第一运乌背折十铜钱五千缗至京，乞自禁中先用，然后颁之四方。』从之。
　　十月戊申，尚书省言：『乞降当十钱样于天下。』诏各降一千，分布晓示，使人识认，有司觉察，如稍异，许越诉，论如和钱法，以钱计赏。甲戌，诏改折二、折十钱并作当二、当十钱称呼。
　　十一月癸卯，初令江、池、饶、建、舒、睦、衡、鄂州八钱监依陕西样铸当十钱。江淮、荆浙等二路发运司言：『自熙宁以来，鼓铸当二大钱盛行民间，而于条不许起发上京，以故目今诸州军官库见管当二钱甚多。乞将当二大钱改铸造当十大钱，四文可得三文，约四十万贯，寔计三百万贯。工部欲依所乞，仍依陕西见铸钱样，于钱背铸「十」字，以示所当小平之数。其当二铜钱更不鼓铸。』从之。
　　三年正月戊子，诏：『江、池、饶、建州罢铸小平钱及当五钱，并依陕西当十大钱样制、模规、大小、轻重，次第改铸当十大钱。』
　　戊戌，诏：『江淮荆浙等路所管当二钱尽拘收，改铸当十大钱。癸卯，诏京城外置钱监，并复徐州宝丰监、卫州黎阳监并改铸当十大钱，其当二限一年更不行使。』
　　四月丙寅，户部言：『舒、衡、睦、鄂、韶、梧州六监，岁铸小钱共额一百五十三万，内韶州从来专充岑水买铜本钱，余五监以给本路常用。今欲并行改铸当十钱，除一切费用外，可得见钱四百八十万五千余贯，以助本部经费。仍自崇宁四年力始。』诏从所乞。
　　四年四月癸酉，尚书省言：『崇宁监铸御书当十钱，每贯重一十四斤十两，用铜九斤七两二钱、铅四斤一十一两六钱、锡一斤九两二钱，除火耗一斤五两，每钱重三钱，十钱重三两。』诏颁样于诸路，仍令赤仄乌背，字画分明。
　　六月丙寅，尚书省言：『访闻东南诸路盗铸当十钱，率以船筏于江海内鼓铸，当职官全不究心，纵奸容恶，理须别行措置。除广南、福建地里遥远，其当十钱逐路今后更不行，使旧有者限一月具数，经官验非私铸，听官司因事受纳，转运使兑换，于别路行使。余东南诸路，乞依画一措置。』从之。
　　七月丁巳，尚书省言：『广南、福建路最系产铜去处，已降朝旨，逐路更不行使当十钱，其本路自合铸小平钱外，有所合应副上供及起发、往行使当十钱路，钱数并合依旧铸当十钱，乞专委逐路转运判官措置。』从之。
　　十一月丙辰，尚书省言：『私铸当十钱利重，不能禁，深虑民间物重钱滥。乞荆湖南北、江南东西、两浙路并改作当五钱。旧当二钱依旧。又虑冒法运入东北，宜以江为界。』从之。
　　五年正月甲辰，尚书省言：『两浙路官司弛废，纵容从民间尽将小平钱销铸当十钱，致民间小钱数少，买卖阻滞，深为非便。』诏两浙路将应上供小平钱并兑诸官司，御书『通宝』、『当十重宝』、『当五大钱』，上供赴京。其小平钱，仰留充本路买卖给散，仍仰本路钱监疾速依旧铸小平钱行用。丙午，尚书省言：『通宝、当十钱，东南私铸甚多，民间买卖阻滞。其荆湖、两浙、江南、淮南路已降指挥，并改作当五行使。尚虑民间盗铸不已，其当十钱并行罢铸。其已在官私当十钱，依已降指挥行用外，所有铸当十钱监，并仰铸小平钱。』从之。己酉，诏：『诸路铸铜钱监，可将逐监工料计定，分为十分，自崇宁五年为始，内八分铸小平钱，二分铸当十钱』。乙卯，尚书省言：『契勘元降指挥：正月十三日、十六日改铸当十钱去处，上系江、池、饶、建、韶州已上供路分，窃虑诸路疑惑，今欲依下项：一、江、池、饶、建、韶州，仰将逐监合得铜料，以十分为率，八分铸小平钱，一分铸当十、通宝，并依条限起发上供。内韶州止系二分当十钱上供，小平钱充本路买铜等支用。一、广南、荆湖路，除已降指挥铸夹锡钱行使外，并许用逐路合得铜料兼铸小平钱支使。一、除广南、荆湖路兼铸夹锡钱行使外，其非上供路分旧钱监去处，并依旧铸小平钱支使。一、广南、福建、两浙、荆湖、淮南路用当二钱改铸当十钱指挥更不施行。其京畿、三路、京东、京西路，并各依元降指挥。一、勘会江淮、荆浙路小平钱稍阙，民间以拣选私铸钱太急，及见行便认样制，及许人告陈等，罪赏严紧，致当五钱未得通行。盖缘元初铸造诸监样制不一，今来难于拣辨。窃虑枉陷平民，悉遭刑罚，欲令逐路州县量行拣选，如大段轻小，即不得行用。』并从之。壬戌，诏：『近降指挥。铸当十钱监并依旧改铸小平钱，所有先降指挥计定工料分数内，二分铸当十钱指挥更不施行。』
