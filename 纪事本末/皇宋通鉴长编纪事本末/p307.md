<!-- { "loadSidebar": true } -->
五月辛亥，御笔：『道门近添试经，拨放年额。女冠旧止三十人，可增作七十人，内京畿三十人、诸路四十人。』
蔡絛《史补·道家者流》篇：政和初，上有疾，逾百日稍康。后一夕，梦有人召。上方其梦中，谓若昔在藩邸时，如赴哲庙宣召者。及至，乃一宫观尔，即有道士二人为傧相焉。道至一坛上，谕上曰：『汝以宿命，当兴吾教。』上再拜，受命而还，一傧相者复导上而去。及寤，作记良悉。尝遣使示鲁公，鲁公时犹责居于杭也。始大修宫观于禁中，即旧奉天神所在玉清和阳宫玉虚殿，羽人以岁时入內讲斋醮事，亲制《步虚乐章调》，其音声焉，而道家遂谓上为赤明和阳天帝。然上肃祇神祇，所崇者祀事而已，亦未有少君、栾大者。
　　政和二年正月癸未，诏：『释教修设水陆及禳道场，辄将道教神位相参者，僧尼以违制论。主首知而不举，与同罪。著为令。』
　　三年十二月癸丑，诏：『天下应道教仙经，不以多寡，许官吏、道俗、士庶缴申，所属附急递投进。及所至，委监司郡守搜访。』
　　四年正月戊寅，御笔：『置道阶自六字先生至额外鉴义，品秩比视中大夫至将仕郎，凡二十六等，并无请给人从，及不许申乞恩例。』
　　三月辛卯，诏诸路监司：『每路通选宫观道士十人，遣发上京，赴左右街道录院讲习科教声赞规仪，候习熟，遣还本处。』
　　六年二月壬申，御笔：『道教改隶秘书省。』
十月甲申，诏：『诚感殿长生大帝君像，可迁赴天章阁西位鼎阁奉安。』
恐此时未有长生大帝君像，当考。王黼《宣和殿圣记》云：『岁在丁酉，皇帝乃悟本长生大帝君。』丁酉，盖政和七年也，更须详考之。蔡絛《史补》政和七年有『林灵素出。灵素，温州人也。少从浮屠学，以无行，为所在贬恶。久之，去为道士。左街道策徐知常引之，以附会诸阉，始曰神霄玉清王，上帝之长子，主南方，号长生大帝君。既下降于世，乃以其弟主东方青华帝君，领神霄之治。天有九霄，而神霄为最高，其治曰府，故青华帝君亦曰判府天尊。而灵素乃其府仙卿，曰褚慧，亦下降，佐帝君之治。又目一时大臣要人皆仙府卿吏，若鲁公，曰左九仙伯；郑居中、刘正夫等，若童贯诸巨阉，率有名位。王黼时为內相，乃曰文华吏，盛章、革、时迭为天府，乃曰仙岳伯氏。时主进奉，乃曰园苑宝华吏。又谓上宠妃刘氏曰九华玉真安妃也。天子心独喜其事，乃赐号通真先生。初，刘虞二王先生皆为上礼，然有神怪事，多出自方士也。及灵素至，乃以其事归之于上，而曰己独佐之。每自号小吏佐治，故上下莫有攻其非者。然灵素实无术，徒敢大言。是时上兴道教，将十年独思，未有一厌服群下者，数以语近幸，于是神降事起矣。』
　　七年正月乙未，御笔：『自今应天下道士，与免阶墀迎接，衙府宫观，科配借索，骚扰郡官，监察司相见，依长老法。』癸丑，秘书省奏：『据左右街道籙院申，恭依圣旨指挥，将所降道教五宗再行条具，立为永式。第一天尊之教，以道德为宗，元始天尊为宗师；第二真人之教，以清净为宗，太上玉晨天尊为宗师；第三神仙之教，以变化为宗，太上老君为宗师；第四正一之教，以诚感为宗，三天法师静应真君为宗师；第五道家之教，以性命为宗，南华真人为宗师。至于上清通真、达灵神化之道，感降仙圣，不系教法之内，为高上之道，教主道君皇帝为宗师。』诏依所奏左右街道籙院印行。
二月甲子，诏：『通真先生林灵素于道籙宫宣谕青华帝君降临事，左右街道籙傅希烈等皆作记上之。』
傅希烈等略曰：『逮夜漏向丑，香风飒至，除有赤光，大如弹丸，东流空中，上下往来，既离复合。已而电光四出，雷声隐然，环珮之音，近在咫尺，一室恍如白昼。仰瞻绘像，俄失所在，特绢素空存而已。二天人蹑空乘云，冉冉而下，其一绛服玉冠，天颜和豫，盖教主道君皇帝也。其一上下青衣，俨若青华帝君之状。又前导一人，貌与通元先生张虚白无少异焉。从者朱紫，不可悉计，迤逦由西而行。』又曰：『考之仙版，青华帝君，实高上神霄玉清王之弟也。仰惟教主道君皇帝以神霄玉清之尊降神出明，应帝王之兴起，虽动而不失其所谓至静，虽为而实未尝为，故其通真接灵，澹然独与神明居者，若辛卯岁之梦兆、癸巳岁之示见，创见希有，中外已悉。闻而知之，至于今日。坐堂奥之上，而神飞玉京；来仙境之真，而迹凝禁御，则或未之闻也。』
　　辛未，御笔：『天下天宁万寿观改作神霄玉清万寿宫。如小州、军、监无道观，以僧寺充，即不得将天庆观改。仍于殿上设长生大帝君、青华帝君圣像。』
　　四月庚申，御笔：『朕每澄神，默朝上帝，亲受宸命，订正讹俗。朕乃昊天上帝元子，为大霄帝君。睹中华被浮屠之教，盛行焚指、炼臂、舍身，以求正觉，朕甚悯焉，遂哀恳上帝，愿为人主，令天下归于正道。帝允所请，令弟清华帝君权朕大霄之府。朕夙夜惊惧，尚虑我教所订未周。卿等表章，册朕为教主道君皇帝。只可教门章疏用，不可令天下混用。』
　　五月癸卯，改玉清和阳宫为玉清神霄宫。
　　七月丁亥，御笔：『如有僧徒归心道门，愿改作披戴为道士者，许赴辅正亭陈诉，立赐度牒紫衣。』
　　八月丙辰，宣和殿大学士蔡攸奏：『庄、列、亢桑、文子，皆著书以传后世，有唐号为经，并列藏室。国朝始加庄、列、南华冲虚之号，以其书入国子学，而亢桑子、文子未闻颁行。乞取其书，于秘书省精加雠定，列于国子之籍，与庄、列并行。』从之。
　　十二月辛未，御笔：『太上老君所著《道德经》，世以诸子等称，未称尊崇之礼。可改为《太上混元上德皇帝道德真经》。』
　　重和元年四月辛巳，道籙院上：『看详释经六千余卷，内诋谤道、儒二教，恶谈毁词，分为九卷，乞取索焚弃，仍存此本，永作证验。又通真达灵先生林灵素上《释经诋诬道教议》一卷，乞颁降施行。』并从之。
　　八月戊午，朝散郎、新知兖州王纯奏：『乞令学者治御注《道德经》，间于其中出论题。』从之。辛酉，手诏：『《史记·老子传》升于列传之首，别为一帙，《前汉·古今人表》叙列于上圣，其旧本并行改正。昨所注《道德经》，可视仿唐制，命大臣分章句书写，刻石于神霄玉清万寿宫。』庚午，御笔：『道无乎不在，在儒以治国，在士以修身，未始有异，殊途同归。前圣后圣，若合符节。由汉以来，析而异之，黄老之学，遂与尧、舜、周、孔之道不同，故世流于末俗，不见大全，道由是以隐，千有余岁矣。朕作新之，究其本始于黄帝，老子、尧、舜、周、孔之教偕行于今日。可令天下学校诸生，于下项经添大小一经，各随所愿分治。大经：《黄帝内经》、《道德经》，小经：《庄子》、〈列子》。自今学道之士，应入学并令州县勘会保明，不经刑责、不犯十恶奸盗及违八行之人，许入州县学教养，并依见行学法。所习经以《黄帝内经》、〈道德经》为大经，〈庄子》、〈列子》为小经外，兼通儒书，俾合为一道。大经：《周易》，小经《孟子》。其在学中选人增置士名，分入官品：元士、高士、大士、上士、良士、居士、逸士、隐士、志士。每岁试经拨放及有度牒合披戴者并依旧外，唯须在学一年，方许披戴。州县学道之士，初入学为道徒，试中升贡，同称贡士。升贡到京入辟雍，试中上舍，并依贡士法。三岁大比，许襴鞹就殿试，当别降策问，庶得有道之士，以称招延。元士以下资任请给，各随品，依品官法。唯人从不差兵士、役人，止于宫观人内量差，其叙位在本品之下。应天下神霄玉清万寿宫、天庆观知及副知，将来有阙，并以学校登科人充，其余宫观亦依此。志士以上，令礼部置名籍差注，并如吏部法。自兴道教，异人间至，深虑山林高蹈之士，尚多有之。可令监司访之县，县下耆保，各具所管地方有无高上之士，依八行法，以礼延入学，并以名闻。或不愿入学，监司、郡守亲驾给券马、人船，差官伴送赴阙。又不愿，即具奏听旨，当赐玺书招聘。高上之士，多隐于卒伍、工隶、仆厮之类，或身自犯刑责以逃世离俗，令延纳招聘，一无所问，仰并以名闻。』辛未，资政殿大学士、知陈州邓洵武奏：『乞选择道藏经数十部先次镂板，颁之州郡，道籙院看详取旨施行。』又乞禁士庶妇女辄入僧寺。诏令吏部申明行下。
　　九月丙戌，大学辟雍各差通《内经》、《庄子》、〈列子》二人为博士。
　　闰九月乙亥，给事中赵野奏：『乞诸州添置道学博士，择本州官兼充。』从之。丙子，尚书省言：『已降御笔处分，道徒升贡，三岁大比，许襴鞹就殿试。欲令礼部依文士给号被，候唱名，初入仕并补志士，道职已上取旨，并赐褐服。高者依文士。』从之。
　　十月壬辰，资政殿学士、知陈州邓洵仁奏[1]：『本州学系籍学生止有九十一人，而一两月间，士之劝诱人道学，及内外舍生愿换道徒者，将与儒士等，委是本州州学教授当职官推行有方。提举学事置司在本州，遵承诏旨，同共叶力奉行。州学内舍生宋瑀愿换道学。内舍生本人系故翰林学士宋祁之孙，已两预贡举，行艺清修，自来留心道学。旧有撰到《道论》十篇，乃近撰《神霄玉清宫万寿雅》一篇，谨具缴进呈。』御笔：『宋瑀特与志士，仍许赴将来殿试。』庚子，御笔：『道徒止许道士及无妻人入学充道士，服本服、余服、博带、幅巾，其襴鞹指挥勿行。』癸卯，上御宝籙宫，传度玉清神霄秘籙会者八百人。
　　十一月己酉，御笔：『道流入官，自一命以上至视品中大夫，宜正名辩礼，以为次迁之格。而文阶近列有馆阁之联，亦宜仿此定制，以待瑰玮高妙不次拨擢之人。今以太虚大夫至金坛郎，同文臣中大夫至迪功郎为道阶；以侍晨为待制；以受经同修撰；至直阁，为道职道阶，以年劳迁授道职，如文臣随官带职之制，不限常格，授惟其人，无则阙之。』
　　十二月丙申，御笔：『庄周、列御寇所著书与《太上真经》并行，方之孔门，不在孟轲、扬雄下。其令神霄玉清万寿宫使司议所以褒显之，设像并配太上祠。』壬寅，御笔：『道士简格：褐衣银木，紫衣香木或槐木，师号以上象牙。』
