<!-- { "loadSidebar": true } -->
《初草》十一月六日御笔。按：十三日，始降诏置讲议司，恐此云六日，必误。朱胜非云：『宣和七年，置讲议司，以革弊事，宰执为提举官。余在都司，被命覆实，凡已经裁减者再看详讫，方行取旨。未几，太保、领枢密院蔡攸同提举，余固已疑之。攸违议以谓內侍掌职事于宫禁，外庭无由稽考，乞应合裁减事，委童贯取旨。时贯以广阳郡王领右府，诸阉之长故也。后旬日，送下五十余状。贯云：禁中进呈，得旨并依。余即遍阅，皆主者自陈，名为减损，其实增添。知某局元置亲卫兵士五百人，自置营以来，止有三二百人，今减元额作四百人，却限一月招填，或取拨足数。他事大率如此，方悟攸言与此曹为地。尝检照官制：熙宁以前，文臣朝议大夫至中奉大夫共二十九员，止有中散二员，余皆朝议。今一百九十余员。武臣观察使至节度使止二十七员，今一百七十员。余官五之二合文、武官旧有九千余员，今三万五千余员。余力请于时相白时中、李邦彦，谓置司无补，不若不置。未几结罢。初，崇宁中，蔡京作相，置讲议司，凡谬政弊法流毒天下者，皆当时所为也。官吏数百人增给厚俸，滥赏骤迁，浮费不赀，会集僚属，蠏黄馒头一味，用钱一千三百余缗，则他可知矣。如是二年而罢。今置司又以讲议为名，虽立意不侔，亦无补也。』
　　辛卯，开封尹兼侍读燕瑛、前徽猷阁直学士任谅特起复，并为讲议司详议官；朝散大夫直祕阁季同、朝请大夫王云、承议郎郑望之、朝奉大夫直秘阁高卫并为参详官。
　　十二月甲辰朔，手诏：『朕执权秉要，以正主道，赋事图功，责在股肱之臣。比年以来，任匪其人，政失厥中，明发悚惕。念我烈考之谟训，修革蛊弊，庶几持循，肆命近弼，置司讲议。太师致仕蔡京辅朕初载，诞著硕肤。属闵劳以官职之事，即安重庐，宪其言行，尚有赖焉。《书》不云乎：「询兹黄发，则罔所愆。」京可兼领讲议司，听就私第裁处，仍免签书，毋致勤劳，以称贵老贪贤之美。』 
《实录》、本纪云：蔡京领讲议司。朱胜非云：蔡京崇宁元年拜相，四年罢。大观元年复入，三年又罢。政和二年复入，宣和初又罢。六年冬，王黼罢相，白时中、李邦彦并拜太、少宰。未几，京东盗起，京党哄然以谓宰相望轻。乃诏京复总三省，许私第治事，三五日一造朝。时京已八十岁，目盲不能书字，足蹇不能拜跪矣。子絛用事，凡判笔，皆絛为之，仍代京禁中奏事，于是肆为奸利，赏罚无章，黜陟纷纭。絛妻兄韩梠者，骤用为户部侍郎，密与谋议，贬逐朝士，殆无虚日。絛每造朝，侍从以下皆迎，揖附耳语。堂吏抱文按，数十人从之。遣使四出，诛求采访，喜者令荐之，不喜者令劾之，缙绅无不侧目。』
　　七年四月己未，讲议司奏：『内降臣僚札子，及杭州里外市户吕禧等状，乞纳钱免行事。看详州县行户立定时旬价值，令在任官下行买物，盖令知物价低昂，次防亏损、贪暴之吏怙法倚势、非理搔扰等。今相度欲依所乞，令两浙路依杭州已降指挥，立为永法，诸路州县依此，仍令逐路提刑司选委清强官，同州县知、通、令、佐取索行户色数，计在任官多寡，随陪费轻重，立定免行钱。其钱并作上供，赴大观库送纳云云。』诏依旧讲议司措置到事理施行。庚申，太师、鲁国公、领三省事蔡京依前太师、鲁国公致仕。乙丑，讲议司奏：『契勘诸路州县供官之物，不许擅行科配。比年以来，转运司多不以州军大小，州军又不以县邑人户家力一既拋科，及诸县将抛降之物，往往比合用之数暗行增添，容纵公吏，作弊为甚。欲今后应科配之物，转运司随州军大小、州军随县邑人户家力均抛，令当职官前期依此品量均定，具逐等逐户合科配物色数目申本州检察，仍以人户等第、家业合著之数单名降榜，付县晓谕人户通知。如有不均，或数外增添催科，许人户越诉，监司觉察按劾，庶几输纳均当，革去奸弊。』从之。己巳，讲议司奏：『检会讲议司札子，勘会人户输纳官卖钞，旁州县不能钤束公人计会，尽行收买，却于人户处邀求厚价，比之官价，多至数倍。兼又阻节留滞，是致有人户粜卖所纳物斛，用充盘川[8]，为害甚大。缘上件钞旁钱法行已久，难以尽行免放，欲更不印卖，止令人户从便，自写钞旁输纳，官置单名，历用合同印记，令人户量纳合同印记钱，杜绝阻节之弊，亦可以关防伪滥。所有约束并纳钱合行事件，别具措置行下。』诏依所定施行。
　　六月辛未，讲议司奏：『欲令诸路丰熟州县，佔定大、小麦实直上价，与加饶三分，听人户赴官折纳，无得辄有抑勒。应合分科积欠，只将合催之数劝诱折纳。其未合催科次，无得一例催理。』从之。癸亥，讲议司言[9]：『视官非元丰官制，不惟紊乱名实，兼亦耗蠹国用。』诏视官并罢。甲子，讲议司言：『看详命官出身，各有条法。比年以来，吏职人任，或进纳并杂流之类，补官人往往攀援陈请，改换出身。所有应于迁转、请给、奏荐恩例得官等，欲并依元入仕本法施行。』诏依所奏，今后出身并依本法，更不得攀援陈请改换，虽奉特旨，仰中书省执奏不行。』乙丑，讲议司言：『臣僚恩数、请给人从等皆有著令，欲应臣僚恩数、请给人从等各依本法，其依某人等例指挥，并更不施行。』从之。讲议司言：『看详进纳买官，元丰系有止法，唯因军功、捕盗或选人换授，至升朝官，方许作官户。绍圣免役条系宗室，及曰「命妇亲并义勇、保甲授官或取妻，以阵亡之家恩泽授官」，而系第一等人户，并同进纳法。见任小使臣宣教郎以下，役钱并不免。及政和令，亦不许免科配。除进纳买官合依旧法外，所有祗应有劳、进颂文理可采及特旨，并非泛备官，若不以官序，便为官户例免科役，显属侥倖。今措置欲将前项补官人并依进纳授官法，因军功、捕盗转至升朝官，非军功、捕盗人，转至大夫以上，方许作官户。所有以前见充官户之家，并依今降指挥改正。兼契勘应非合作官户，而特旨许作官户者，依今来御笔，亦合改正。』从之。丙寅，讲议司言：『诸路岁贡共三百一件。今来除六尚年计外，可裁减八十六件，罢三十七件。』诏：『近命有司考不急之务、无名之费，将加裁定，允协厥中。惟任土作贡，古之道也。然化自内始，正由身率。乃克自济云云。应诸贡物，可依今来裁定施行。』
　　七月癸酉，讲议司奏：『奉御笔：吏职出身，不以是何官资，只支武功大夫俸[10]。及恩例奏荐，令讲议司条画以闻。看详吏职出身之人，依法转至武功大夫止，余转遇郡人，合依下项御笔，止支武功大夫俸，及恩例奏荐，依武功大夫格法外，所有转正任人，理须分别。』诏：『吏职出身转正人请俸，依遥郡格递降一等支破。内正任刺史，依遥郡本等。其合请添支，依条施行恩例，奏荐依此。』戊寅，讲议司奏：『奉御笔，外路不奉行。御笔殆成虚文。看详州县、监司被受御笔，观望稽违，阴有沮坏，不即奉行云云，欲今从承受御笔指挥，委其承受行遣月日、奉行次第申州，州申所属监司点检。如奉行稽违，灭裂不当，并觉察按劾。其监司奉行谬误，不即改正，固执偏见，公然阻隔，仍依条互察以闻。』从之。甲午，讲议司奏：『奉七月二日御笔，看详内侍官请给，欲自右武、武功大夫以上（应带遥郡同），依今降指挥支一分见钱、二分折支，武功大夫合依嘉祐禄令，祗侯内侍以下[11]，并随战功人，依现行条法施行。』
　　九月庚午，讲议司奏：『契勘外路州军，遇天宁节，启建圣寿道场，满散日依旧令锡宴，监司及提、总官并合就赴。近年缘外路申请，许监司以本司钱排办，遂于一郡之间连日宴设，因缘搔扰，及多造酒数分受所余，殊失法意。欲今后监司、廉访、提、总之官，遇天宁节，依旧赴所在州军锡宴。』从之。
　　十一月庚午，讲议司奏：『看详牛羊司并乳酪院手分、专副，请自元丰年。后来于大观元年、政和八年，两次增添，显属太优。欲手分、专副各减食钱三贯文，其押司官所请不多，依旧支破外，余本处奏乞事理，减监官茶汤钱四贯文，监门官茶汤钱三贯文，书手食钱一贯五百文。』诏并依元丰法。庚辰，讲议司奏：『勘会州县行户，供应见在官并公使等陪费不易，已降指挥，量立免行钱，悉罢供应，务使行户安业，革去搔扰之弊。节次据外在官臣僚上言奏陈，奉行未久，商贾四集，物货通流，比之往日，实直反更低小，公私蒙利。兼访闻自降指挥至今，帅府、监司置司，所在州军推行，已得就绪。所有其余州县，应合一体推行。』从之。
十二月，金人入寇。

校勘记
[1]李琰  原本『琰』字作墨丁，据《长编拾补》卷二十补。下句『琰淮南』以同书补。
[2]化水  原本作『水化』，据《长编拾补》卷二十乙正。
[3]河北路  原本无『河』字，《长编拾补》卷二十一亦无『河』字。兹据文意补。
[4]□□非先圣贤  《长编拾补》卷二十二径作『非先圣贤』，兹仍其旧。
[5]讲议司  原本脱『司』字，据《长编拾补》卷二十二补。
[6]张□  原本无墨丁，据《长编拾补》卷二十三补。
[7]李琰  原本『琰』字作墨丁，据《长编拾补》卷二十四补。
[8]盘川  原本『川』字作墨丁，据《长编拾补》卷四十九补。
[9]讲议司  原本脱『司』字，据《长编拾补》卷四十九补。
[10]武功大夫  原本『武』字上衍一『文』字，据《长编拾补》卷四十九删。
[11]内侍  原本作『内吴』，据《长编拾补》卷四十九改。
　　

皇宋通鉴长编纪事本末卷第一百三十三
徽宗皇帝

议礼局大观政和二礼附
　　大观元年正月庚子，御笔：『议礼局依旧于尚书省置局，仍差两制二员详议，属官五员检讨。应缘礼制，可据本末议定取旨。』
　　二月壬戌，议礼局言：『臣等伏以功成作乐，治定制礼。国家承祖宗积累之基，陛下以盛德大业缉熙太平，视六服承德之世，可谓并隆矣。乃者既成雅乐，于是又置官设局，讲修五礼。臣等窃闻孔子称商因于夏礼，周因于商礼，所损益可知。然则礼不可以不因，亦不可以无损益。因之所以稽古，损益所以趋时。今去唐虞三代为甚远，其所制作，恐当上法先王之意，下随当今之宜，稽古而不迂，随时而不陋，取合圣心，断而行之，庶几有以追治世之弥文，善天下之习俗，以成陛下圣治之美意，一代之盛典。』从之。己巳，起居郎刘涣、秘书丞胡伸、校书郎俞栗并为议礼局检讨官，从详定官翰林学士郑居中等奏请也。
