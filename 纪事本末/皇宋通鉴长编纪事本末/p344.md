<!-- { "loadSidebar": true } -->
明年二月十八日，又遣马政等。此据《金盟本末》，稍增以《北征记实》。如蔡絛所云：蔡京久不知，上曰：『太师莫是要作礼数否?』今皆不取。蔡絛私为其父讳，独归其事于童贯耳。要京与贯，皆始祸者，京偶以十一月六日免签细务，遂欲藉此欺世。金人不与海上结纳者，人固不信也。高药师等回至青州，《封氏编年》系之明年正月三日，今依《金盟本末》并见于此。蔡絛《北征纪实》：七年秋，会登州奏：有辽人船二只，因避乱之高丽，为风漂迭我界驼基岛。高药师等老幼二百余人，具能言辽人以渤海变乱，因为金人侵暴，辽东地已半陷入金国矣。上甚喜，而鲁公久不知。上乃曰：『太师莫非要作礼数否?』遂命中使宣押宰执诣鲁公赐第签议，因同具奏：『国初时，彼国常贡奉，而太宗皇帝屡诏市马于彼，其后始绝。今不若降诏，遵故事，以市马为名，令人且访其事体虚实何如。』上可之，诏登州守臣王师中募人，同高药师等赍市马诏泛海以往，探问久之，则奏冒险已到彼苏州界，望见岸上甲兵，多不敢近而回。于是上为赫怒，颇疑外廷臣寮承望大臣旨意，因诏元募补借人兵、将校一行并编配远恶，又降御笔通好金国事。重和元年八月十八日，监司、帅臣并不许干预，如违，并以违御笔论。时童贯已大用事，故独主海上通好，密令往来，不复使外廷知矣。国家祸衅，自是而始。通好事语具于下。是岁，贯又上其平燕策，大抵谓：『云中，根本也；燕蓟，枝叶也，当分兵挠燕蓟，而后以重兵取云中。』其语汗漫无取，盖时贯尚未有名士大夫从之以奸，饰其奸耳。既遣承买童师敏来宣示，鲁公甚恶之，但留之，亦无奏报。上数遣师敏来询贯策如何，既久不报，又遗来索，鲁公但唯唯。一日留身，奏曰：『贯徒有虚名耳，无能为也，臣岂不知?且伐国大事，安危系之，陛下何以付贯?』上曰：『前日取青唐，太师不记耶?岂非贯之功?』亟对曰：『崇宁下青唐，初遣贯行，但若监军耳。当是时，陛下方垂拱，责办在臣。兵以属王厚，而谋策皆臣也。藉使臣当今日，亦不能为之。且取青唐，今日尚不可为，况伐敌国乎?』上曰：『其国內自叛，必不能久，如何?』对曰：『臣闻辽主之叔曰九大王，辽主遣九大王将兵伐金，而九大王即军中为叛臣强立之，九大王得窜身归国，辽主待之如初，后复出师。询其帅，则又九大王也。未见其相残之理。且汉高祖一萧何犹疑之，则辽主胜负，本未可知。』天颜为惭。鲁公即劾贯前后坏边事，又曰：『贯顷缘臣荐，使为监军，权重过当。他日或累臣，不可无言。且贯位极人臣，今与臣同，则臣实耻之。』章凡四上，而上乃议下除司空，令致仕而罢所领。时置三少，无司空，盖欲特别异之也。贯又惧，因以其城西外圃与鲁公西湖邻墙，流水相接为名，邀伯氏与二兄同出城相见，议分定界。至，遂为伯氏置酒厚甚，以二犀带遗伯氏。会伯氏救解之，鲁公议遂格。伯氏仍谮絛于鲁公曰：『絛泄鲁公劾贯四章之语，与外人大不便。』鲁公不听，始语絛曰：『此举吾岂不欲人知邪?』盖自是之后，伯氏亦大生异矣。
　　重和元年二月庚午，遣武义大夫马政同高药师等使金，讲买马旧好。上既窜先所遣借官过海将校等，复委童贯措置。又降御笔：『通好金国事，监司、帅臣不许干预。如违，并以违御笔论。』贯更令王师中别选能吏马政。政，洮州人也，责官青州，寓家牟平。师中言政可使，遂用之。政与平海指挥军员呼庆等随高药师、曹孝才，以闰九月乙卯初六日下海。才达北岸，为逻者所执，并其物夺之，欲杀者屡矣，已而缚行，经十余州，至金主所居阿芝川来流河，约三千余里。其用事人曰黏罕，曰阿忽，曰兀室黏罕。兀室，金主之侄，而阿忽，其长男也，皆呼为郎君。诘问海上遣使之由，政以实对。金主与众议数日，遂质登舟小校王美、刘亮等六人。发渤海人李善庆、熟本部散都、生本部勃达三人，赍国书并北珠、生金、貂革、人参、松子，同马政等来。以十二月乙卯初三日至登州。登州遣赴阙。
马扩《茅斋自序》云：父政也。政和七年，自青州学类试中选，贡入国学。明年（八年）春省试中，三月，殿试武士上舍出身，承节郎、京西北路武士教谕。冬，归登州牟平觐亲，至则父政被旨，同北路人高药师等泛海入金国。是年（七年）秋，登州收到海北苏州避难汉儿高药师、曹孝才等，备言金国兵马与大辽争战，数年侵掠，境土已过辽河之西。今海岸以北，自苏、复、兴、潘、同、咸州，悉属金国矣。登州守王师中具奏。上委蔡京、童贯议，遣人船体迹虚实，通好金国，讲买马旧好。政和八年，王师中选父政过海，至金主所居之地，曰阿芝川来流河。其主则名阿骨打，国人呼皇帝；侄曰黏罕兀室；男曰阿保，并呼郎君。数人者皆诘遣使之由。父对曰：『朝廷缘金国昔时与大朝交通卖马，今闻金国新疆已至苏州，与南朝登州对海，止隔一水。欲讲旧好，故来投下文字。』金主乃遣李善庆等赍礼物、国书，同父南来。十二月，父回赴阙，仆从行。重和元年正月，入国门。居十余日，差归朝官赵有开、王瑰并父充使人，赍诏书、礼物，与使人李善庆等复过海为聘。已而北边奏探报：大辽已割辽东，封金主为东怀皇帝，讲好了当。于是遂罢过海之使，止差平海指挥使呼庆等送李善庆等泛海归国。
　　宣和元年正月丁巳，金使李善庆、散都、勃达入国门，馆于宝相院。诏蔡京、童贯及邓文诰见之议事，补善庆修武郎，散都从义郎，勃达秉义郎，给全俸。居十余日，遣朝议大夫直秘阁赵有开、武义大夫马政、忠翊郎王瑰充使、副，赍诏书、礼物，与善庆等渡海聘之。瑰，师中子也。初议报金主仪，赵良嗣欲以国书，用国信礼。有开曰：『彼国之主止节度使，世受契丹封爵，常慕中朝，恨不得臣属，何必过为尊崇?止用诏书足矣。』问善庆何如。善庆曰：『二者皆可用，惟朝廷所择。』于是从有开言。有开与善庆等至登州，未行而有开死。会河北奏得谍者，言契丹已割辽东地，封金主为东怀王，且妄言金国常祈契丹修好，诈以其表闻。乃诏马政等勿行，止差呼庆持登州牒送善庆等归。
　　六月戊寅，呼庆等至金人军前，金主及黏罕等责以中辍，且言：『登州不当行牒。』呼庆对：『本朝知贵朝与契丹交好，又以使人至登州，缘疾告终，因遣庆与贵朝使人同行，欲得早到军前。使人既死，故权令登州移文奔走前来，非有他故。若贵朝果不与契丹通好，即朝廷定别遣使人共议。』金主不听，遂拘留呼庆凡六月。呼庆数见金主，执其前说，再三辨论，纷拿累日。金主寻与黏罕兀室议，复遣呼庆归。临行，语曰：『跨海求好，非吾家本心。吾家以获大辽数路，其他州郡可以俯拾，所以遣使人报聘者，欲交邻耳。暨闻使回不以书来，而以诏诏我，此已非其宜。使人虽卒，自合复遣。止遣汝辈，此尤非礼，足见翻悔。本欲留汝，念过在汝朝，非汝罪也。归见皇帝，若果欲结好，请早示国书。或仍用诏，决难从也。且辽主前日遣使来，欲册吾为东怀国者，盖我家未与尔家通好，时常遣使人求辽主，令册吾为帝，取其卤簿。使人未归，汝家始通好。后既诺汝家，而辽主使人册吾为东怀国，立我为至圣至明皇帝。吾怒其礼仪不备，又念与汝家已通好，遂鞭其来使，不受法驾等。乃本国守两家之约，不谓贵朝如此见侮。汝可速归，为我言其所以。』金主遽起。翌日，呼庆辞归，持其书来云：『契丹修好不成，请别遣使人。』
十二月二十六日戊戌，呼庆离金人军前，朝夕奔驰，从行之人，有裂肤堕指者。明年正月，乃至京师。 
十二月二十六日，呼庆离金国。正月至京师。二月四日，遣赵良嗣。《封氏编年》以为二月二十六日至京师，三月六日遣赵良嗣，今从《实录》。诏旨系遣良嗣在二月四日。呼庆至京师，从《金盟本末》附正月，而阙其日。此据《封氏编年》，他书不详，不知封氏何据，要未可全信也。封氏载金主谓呼庆『共议夹攻匪我求汝家，汝家再三渎告。』按：初遣登州军校七人同药师往，不见金主。遽回。次遣马政与呼庆，但议买马事，元未及议夹攻契丹也。又遣赵有开及马政、呼庆，要亦未及议夹攻。若果议夹攻，则政子扩《自序》不应不载。兼有开死，政止不行，独呼庆见金主，何缘使议夹攻?不知封氏据何书?所称『再三渎告』亦误。呼庆此番通前番，才两次耳，不可谓三。今并『夹攻』等语削去。大抵共议夹攻在赵良嗣始。良嗣以宣和二年二月四日与王瑰同往，此时犹用买马名，因议夹攻。虽议夹攻，但面约耳，亦不赍书，安得呼庆辄有此议?故《封氏编年》不可全信。今惟取其可信者。《金盟本末》：宣和二年正月，呼庆至自金国。金国留之半年，责以中辍，且言登州移文之非，持其书来，云：『契丹修好不成，请别遣人通好。』时童贯受密旨，欲倚之复燕。二月，诏遣赵良嗣。据此，则议夹攻实自宣和二年二月四日赵良嗣始。二年二月四日以前，马政及呼庆两番所议，但买马耳。
二年二月乙亥四日，遣中奉大夫右文殿修撰赵良嗣、忠训郎王瑰使金国。先是，呼庆以正月至自登州，具道金主所言，并其国书达于朝廷。王师中亦遣子瑰同呼庆诣童贯白事。贯时受密旨图契丹，欲假外援，因建议遣良嗣及瑰持御笔往，仍以买马为名，其实约夹攻契丹，取燕、云旧地。面约不赍国书。夹攻之约，盖始乎此。 
