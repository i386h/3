<!-- { "loadSidebar": true } -->
　　六月辛卯，左司谏王能甫言曾诚，左正言吴材言王防，乞罢史官。能甫言：『曾诚家富于财，自谓青钱学士。』材言：『防在元丰勒停，又以诉理得罪，当罢。兼无出身。』是日，布言：『吴材缘引吕惠卿、蹇序辰等议论不能胜，王能甫乃吴安持婿。近臣以安持追削职名皆挟怨，故以此攻曾诚、王防，欲中伤臣耳。』上曰：『他不敢尔，亦非挟怨。他责在蔡京，不干卿事。』布曰：『臣亦知此二人乃京所荐。陛下宣谕，令除史官，臣犹乞候京文字。然外议但以臣门下士为言路所攻，则谓臣必摇。其小人用意如此，臣实不自安。方元祐之人布满朝廷，人人有屏逐臣之意。方此时，臣一身与众人为敌，如处风涛之中，日不自保。是时助臣者，惟此三数人而已。今元祐之党方去，而言者乃欲斥逐，此等是为元祐人报怨耳。』上瞿然曰：『如此，乃是快元祐人意。卿但勿恤，待便指挥与。』盖近日言者，惟上所使耳。布因言：『此等小人皆不快于臣，以至张商英亦章惇门下士，王沩之乃其婿[6]。议论之际，多与章惇为地，故商英力称引范致虚及吴材，乃其志趣同耳。若有所陈，愿陛下加察。』 
此据曾布《日录》增入。诚、防除史官，已附五月末。其罢附六月末。《旧闻》说京荐此二人，乃倾布也。而布不悟，但无文字可检，又不记说者姓名，当更访问之。
　　丁酉，曾布留对，以：『陛【杰按：陛，陆之误】佃贬逐，弟肇与佃同得罪之人。佃既被责，则肇亦合施行。臣待罪宰相，当引咎避位，乞罢黜。』上曰：『陆佃以奉行诏书不引避及慢上罪，不以史事罪。他不干卿事，其批旨甚明，何疑之有?』布曰：『圣意虽优容，然人言可畏，臣不敢不待罪。』上笑曰：『岂可如此?朕于政事方赖卿。』又曰：『卿不久自当迁，岂可去?』布曰：『今日欲便迁出待罪，以未尝面奏，来日奏事毕引退。』上曰：『如此空费些礼数，无益。』他日，布独留对，自言：『待罪政府已九年，罪戾日深，每欲退避贤路，但以上体圣眷，不敢喋喋。近日以来，言路多不悦臣，如吴材、王能甫，陛下所知，臣固不敢及。如钱遹，尝诈与臣弟肇铭其父墓，及诈作肇书，云有所赠遗臣弟，亦尝敷奏。』上曰：『记得。』布曰：『如此，亦恐于臣兄弟不能无憾。臣果有罪恶，不敢掩覆，乞辨察虚实。』上曰：『无之。』布曰：『臣不敢不先事敷陈，兼近日同列亦有相窥伺者，且如黄敏用，与臣实非姻戚，或闻亦有以为言者。臣于敏用，何所用情?』上曰：『不说卿，只说章楶与敏用是亲。』布曰：『楶与敏用诚是亲，然楶亦何敢主张敏用?人情如此，臣益不安。臣缘陛下以国史及编勅责臣，此二书皆岁月可了，臣必以此时告陛下请去。臣衰老空疏，得于此善去，实为荣幸!』 
此据布《录》六月丙午所书，今附月末。
　　闰六月辛酉，殿中侍御史钱遹言：『伏见尚书右仆射曾布，力援元祐之奸党，分别要途；阴挤绍圣之忠贤，远投散地。挈提姻娅，骤致美官，汲引儇浮，盗窃名器。爱婿交通乎近习，诸子邀结乎搢绅。造请辐凑其门，苞苴日盈私室。呼吸立成祸福，喜怒遽变炎凉。钩致齐人之窾言[7]，欲破绍圣之信史。曲徇法家之谬说，轻改垂世之典型。为臣不忠，莫大于此!兼布初以韩忠彦为心膂，李清臣为爪牙，协济奸谋，共伸私忿。其趣虽异，厥罪惟均。忠彦免官，已正生前之罪；清臣褫职，实诛死后之奸回。岂容斯人，尚司魁柄?况日食地震、星变旱灾，岂盛时常度之或愆?乃柄臣不公之所召。人神共怒，天地不容。欲乞早正典刑，慰中外之望。』于是布连上章乞罢。壬戌，右银青光禄大夫、尚书右仆射兼中书侍郎曾布罢为观文殿大学士、知润州。布于元符末，欲以元祐兼绍圣而行，故力排蔡京，逐出之。至崇宁初，知上意有所向，又欲力排韩忠彦、而专其政。无何，京为右丞，大与布异。曾布拟陈祐甫为户部侍郎，京于榻前奏曰：『爵禄者，陛下之爵禄也，奈何使宰相私其亲?』曾布之婿陈祐，迪甫之子也。布忿然争辩久之，声色稍厉，于是温益叱布曰：『曾布!上前安得失礼！』上不省。『检会臣僚上言，曾布天资阴险，履行回邪，靡闻报国之忠，但肆穿窬之智。专权自恣，黩货无厌。结讫宫闱，交通近习，窃弄威福，莫敢谁何。人臣怀奸，莫甚于此!以至遽起无名之役，大伤经人之财，蠹国劳民，恬不为恤。』又言：『布与韩忠彦、李清臣交通为私，结为死党，使其子婿吴则礼、外甥高茂华往来计议，共成元祐之党。暨登相位，凶焰日滋，复与忠彦、清臣析交离党，日夜争胜，遂揽天下之权皆归于己，而怨望之心逞矣。故不及半月，首罢市易，中外之人，望风希旨，变法之论，相因而至。于是范纯粹乞差衙前，以害神考之免役；李夷行乞复诗赋，以害神考之经术。非此而已，又力引王古为户部尚书，以掌开阖敛散之权；力引王觌为御史中丞，以定是非可否之论。且二人者，元祐之党人也。然以元祐之党人，而掌开阖敛散之权，定是非可否之论。若此之类，岂非败坏神考之法度乎?』诏曾布落职，差提举明道宫、太平州居住。
　　九月丁酉，布以御史中丞钱遹言废元符皇后事，降授中大夫、司农卿、分司南京，依旧太平州居住。壬寅，降授中大夫、司农卿、分司南京、太平州居住曾布责授武泰军节度副使、衡州安置。
　　十二月癸丑，御史中丞钱遹言：『仰惟哲宗用王赡策取青唐、邈川，可谓不世出之略矣。前日权臣挟爱憎之私情，逞一偏之曲说，以欺朝廷，尽委而弃之，更以他罪，戮及赡身。骁俊勍敌之臣，闻之莫不丧胆。臣以为今日朝廷不追正当时主弃地权臣之罪而显黜之，则无以伸往者之冤，而激忠勇折冲之气。』于是责授武泰军节度副使、衡州安置曾布责授贺州别驾，依旧衡州安置。
　　二年五月丙戌，刑部、大理寺以开封府勘鞫曾布之妻魏氏并子纡、缲等交通请求具狱来上。三省检会臣僚上言：『窃见开封府根治曾纡等取受赂遣、干求差遗等公事，称曾纡计赃二千五十三贯，曾布并妻魏氏计一千九百三贯，曾缲计一百四十六贯，□硕计二十三贯[8]，及各有银数。谨按：布身为宰相，受国重恩，当明天子在上，不务尽公守法以报朝廷，而敢受赂狼籍。研穷有状，欲望详酌，特降睿旨施行，以戒为臣之贪者。』诏并依大理寺所断刑名，特不以近降赦原，责授贺州别驾[9]、衡州安置曾布授廉州司户参军，依旧衡州安置；勒停人前承议郎曾纡特送永州编管，承奉郎曾缲除名。

校勘记
[1]癸亥  原本『亥』字作墨丁，据《长编》卷五○二补。
[2]言之  原本作『□事』，据《长编拾补》卷十二改补。
[3]同知  原本无『知』字，据文意补。
[4]忤惇  原本『忤』字作墨丁，据《长编拾补》卷十四补。
[5]先与□□属官  《长编拾补》卷十七径作『先与属官』，兹仍其旧。
[6]王沩之  原本『沩』字作墨丁，据《长编拾补》卷十九补。
[7]齐人之窾言  原本『齐』、『窾』二字均作墨丁，据《长编拾补》卷十九补。
[8]□硕计二十三贯  按：自此句至其末『除名』共二十句，《长编拾补》漏辑。
[9]贺州别驾  原本脱『州』字，据《宋史·曾布传》补。
　　

皇宋通鉴长编纪事本末卷第一百三十一
徽宗皇帝

张商英事迹
　　绍圣元年四月甲辰，左朝请郎张商英为右正言。商英前自开封府推官出为河北西路提点刑狱（元祐四年五月），改江南西路转运副使，又徙淮南，踰五年不复召，于是始擢谏官，故商英攻元祐大臣不遗余力（详见《逐元祐党人》）。
　　十月己巳，右正言张商英为右司谏。
　　二年二月乙未，迁左司。会知开封府王震言商英遣人与盖渐谋害来之邵，坐谪监襄州酒税，改监江宁府税。
　　三年十月丁巳，权知洪州。
　　四年闰二月戊申，权知洪州、朝请郎张商英为江淮荊浙等路发运副使。
　　十月己亥，江淮荆浙发运副使张商英加直龙图阁。
　　元符元年十二月丁丑，张商英为集贤殿修撰、江淮荆浙等路发运使。
　　二年四月甲午，张商英为权工部侍郎。
　　三年正月己卯，徽宗即位。除中书舍人。
　　三月甲申，张商英为龙图阁待制、河北路转运使兼提举河事《见《逐惇卞党》）。
　　九月甲申，朝散大夫、龙图阁待制、河北路转运使张商英落职知随州，坐惇、卞党，故责。
　　建中靖国元年二月甲寅，右司谏陈祐检会侍御史陈次升言：『朝散大夫、知随州张商英奸邪凶险，猖狂妄作。绍圣初备位谏官，不图报国，乃与宰相章惇结为死党，诋诬忠良，陷害善类，而又与百姓盖渐增改词状，要在中伤大臣。既令盖渐论诉，而商英肆行弹击。天不容恶，丑计自彰，卒以得罪。哲宗洞照其情，必欲终弃，每有进拟，屡却不用。而惇出死力维持，久而遂玷从列。小人得路，排陷尤多。近者朝廷欲惩奸恶，聊示薄责，公议尚未厌服，商英曾不自讼，到任谢表，又肆诋诬，以文己过，冀惑圣听。』诏降商英为朝奉大夫。商英《随州谢表》云：『哲宗即位，太母受遗。承六叶之美成，丁酉年之全盛。四裔畏服，兆姓阜康，法度修明，府库充实，守而勿失，安所纷更?只缘用事之臣，自是专门之学，累年怀蓄，一旦吐伸。揭薄差徭，雕虫考试，回河东注，割地西还，汲引交游，罗列台省，抨弹云上，议论日新。异同既繁，威福随骤。其始也止于并罢使者，其究也至于流殛大臣。辟门罗织之端，造成报复之衅。哲宗皇帝久居保祐，备察细微，登用谋臣，究治谤语。一麾汝海，坐穷兵黩武之机；万里英州，下丑正欺愚之令。于是四方响应，众口雷同，政府分阅封章，史馆推求笔削，退朝聚议，造膝进呈。自嗟识性之愚蒙，每被辈流之忌膈。还朝既晚，在职不多，故始逐垂帘之臣，未尝干预；终行过岭之责，亦罔闻知。区区曾效于涓涘，一一可推于岁月。』其言无忌惮类此。绍圣初，章惇坐言者十九章责司马光等，言者八人，而商英凡六章，比他人特多。盖商英实惇死党，今乃以迹疏交浅、无所干预为辞，故次升劾之。
　　十二月辛丑，降授朝奉大夫、知随州张商英权户部侍郎。戊申，诏商英等并乘驿赴朝。乙卯，商英权吏部侍郎。
　　崇宁元年四月丙戌，为翰林学士。
　　八月己卯，为尚书右丞。
　　二年四月癸丑，张商英为尚书左丞。
　　七月辛巳，中大夫、尚书左丞张商英为通议大夫。
