<!-- { "loadSidebar": true } -->
嘉祐元年四月。初，龙图阁直学士李柬之请更定选举补荫之法，知谏院范镇请见任二府，止许荫己之亲兄弟、父之亲兄弟、父之兄弟之子；正任团练使以上荫曾孙；知杂御史以上荫孙；带职员外郎、诸司副使止荫子。其岁奏一人者，三岁一奏之。侍御史毌湜请见任二府节度使以上，再经乾元节，荫亲属一人；知杂御史、閤门使以上遇郊一奏荐，余必再经郊。科场取士，百司人流悉减半，罢内臣荫子孙及输钱粟授官。下两制议，而翰林学士承旨孙抃等言：『今二府及使相宣徽、节度使三年荫二人，已减旧恩之半。余文武官，请一岁及三岁当任子者皆倍之，内臣毋得过二人。嫔御皇族，约此为法。罢南省特奏名、百司人流者如吏部格。』弗听减年或换武，遂敕中书、枢密院裁定，于是诏：『见任二府、使相宣徽、节度使、御史知杂，悉罢乾元节恩荫。学士以下遇郊，听荫大功亲；再遇郊荫小功亲。郎中、带职员外郎初遇郊，听荫大功亲；再遇郊荫小功亲。郎中、带职员外郎初遇郊，听荫子若孙，再遇郊荫期亲，四遇荫大功以下亲。初该荫而年六十无子，听荫期亲，皇族大功以上妻[7]（
皇族大功以上妻，《会要》作『皇亲大将军以上妻』[8]）再遇郊，亦听荫期亲。
广南东西路转运使[9]、提点刑狱奏子孙若亲兄弟一人，益、梓、秦、延、并、广知州、陕西、河东、河北、广西带一路安抚使、知州及益、梓、利、夔路转运使、提点刑狱，听奏亲属已有官人优便地一人若子孙，仍升一资，京朝官陛一任。其员外郎、知州而理监司资序旧得荫者罢之。尝任两府，分司、致仕，遇郊奏听旨；分司大两省官以上降一等。郎中以上子孙未有官，许荫一人止。凡致仕恩，大两省以上降一等，郎中、员外郎许奏子孙若弟侄一人，毋得奏同宗无服之亲。三丞以上，止与亲属徙优便官[10]。其武臣閤门使已上至节度、观察留后、统军上将军、枢密都承旨及管军节度、观察留后、龙神卫四厢都指挥使、捧日天武龙神卫左右厢主带遥郡团练使已上，遇郊荫大功亲，再遇郊荫小功亲。诸卫大将军、诸司使、枢密副都承旨、副承旨、诸房副都承旨以上，再遇郊，乃听荫子若孙及期亲。初该荫者，遇郊即听。或已该荫而子孙今未有官者，亦准此。自后须再遇郊始听之。诸卫将军、诸司副使、枢密院逐房副承旨，以再遇郊，乃听荫子若孙。陕西、河东、河北缘遥部署，听奏亲属有官人优便地一人，若子孙与减磨勘年。诸路钤辖，除广东西及知邕、宜州听荫子孙及期亲外，益、梓、利、夔四路，但听奏有官亲属人优便地，子孙与减磨勘年。诸司使除诸卫大将军致仕听荫子若孙一人，如无子孙，降等荫期亲，或子孙已有官愿升资者亦听。余并依累降条约。』自『其武臣閤门使已上』至『条约』，据《成都编录条贯》再增修，国史遂削去『武臣』一节，盖比类文臣即可知，然要未备也。范镇奏议，国史所取甚略，今取奏藁详注之。镇言：『臣谨按：唐制，五品以上荫孙，三品以上荫曾孙，而无荫兄弟叔侄之文。今文官自知杂御史以上，岁奏一人；自带职员外郎以上，三岁奏一人；武官自横行以上，岁奏一人；自诸司副使以上，三岁奏一人，又无兄弟、叔侄、曾孙之品限，而旁及疏从，所以入流浸广，仕路益杂。臣欲乞见任两府，听荫兄弟、叔侄；见任学士、正团练使以上，比唐三品，得荫曾孙；知杂御史、正刺史以上，比唐五品，得荫孙；带职员外郎、诸司副使以上，专得荫子。兄弟、叔侄降曾孙一等，曾孙降孙一等，孙降子一等。又岁奏一人与三岁奏一人者，自有京官试衔、斋郎之别，武官亦宜如是。欲乞岁奏一人者，亦令三岁奏一人，于所待官上遽加一等或二等，以优异之。若得奉礼郎、太祝者，与大理评事、诸寺监丞之类。议者若曰：今自学士而下，舍兄弟、叔侄而专任子孙，非所以广亲爱之道。臣窃以为不然。兄弟、叔侄，于公则刑不相及，于私则财不相及，著令因官置到资产，不及兄弟、叔侄。至于朝廷爵赏则轻加之，为不可也。臣欲乞除品合得荫外[11]，朝廷必欲徇其私爱，加惠旁宗，但令奏补，无使入流，而有才艺，自随科目贡举课试，中科者自比类白身人优与推恩。其无子孙者，特听奏旁亲行人入流。如此，则下不失私亲之爱，上无冗官滥赏之弊。』镇又言：『唐制皆无荫兄弟、叔侄之文，亦无一岁、二岁、三岁之差，惟以品数为限。今诸司副使才比太子中舍，而与带职员外郎同得任子，为太优幸。欲乞诸司副使，须历路分钤辖以上差遣，方得奏补，以比员外郎带职者。国朝典章，大抵皆习唐故，以其近而可用也。惟是奏补之法未尽循用，盖国初天下新定，人未乐仕，至有敦遣富人使为官者，故于兄弟、叔侄之制，未遑暇也。今太平日久，入官者众，其于条革，非稍放唐制不可。伏乞检会臣前奏，令执政大臣一处参酌施行。』又言：『窃闻议者欲自两制以上二岁奏一人，郎官以上六岁奏一人。郎官仕官，非三十年未能至，乃是陈力之人。今既有品数，又限以年，窃恐未均，未均则下必怨，下怨则行之不久。』
　　
均公田
　　庆历三年九月，范仲淹等上疏，其五曰均公田：『臣闻《易》曰：「天地养万物，圣人养贤以及万民。」此言圣人养民之时，必先养贤，养贤之方，必先厚禄，然后可责廉隅，安职业也。本朝初，承五代乱离之后，民庶凋弊，时物至贱。暨诸国收复，郡县之官少人除补，至有经五七年不替罢者，或才罢去，便人见阙。当物价至贱之时，俸禄不辍，士人家无不自足。咸平已后，民庶渐繁，时物遂贵，人仕门多，得官者众，至有得替守选一二年，又授官待阙一二年者。在天下物贵之后，而俸禄不继，士人家鲜不穷窘，男不得婚，女不得嫁，丧不得葬者，比比有之。复于守选、待选之日衣食不足，求人贷借，以苟朝夕，到官之后，必来见逼，至有冒法受赃，赊贷度日，或不耻贾贩，与民争利。既作负罪之人，不守名节，吏有奸赃而不敢发，民有豪猾而不敢制，奸吏豪民得以侵暴，于是贫弱百姓理不得直，冤不得诉，徭役不均，刑罚不正，比屋受弊，无可奈何，由乎制禄之方有所未至。真宗皇帝思深虑远，复前代职田之制，使中常之士自可守节，婚嫁以时，丧葬以礼，皆国恩也。能守节者，始可制奸赃之吏，镇豪猾之人。法乃不私，民则无枉。近日屡有臣僚乞罢职田，以其有不均之谤，有侵民之害。臣谓职田本欲养贤，缘而侵民者有矣，比之衣食不足、坏其名节、不能奉法、以直为枉、以枉为直、众怨思乱而天下受弊，岂止职田之害耶?又自古常唐百官重内而轻外。唐外官月俸犹更丰足，簿尉俸钱尚二十贯。今窘于财用，未暇增复。臣请两地同议外官职田，有不均者均之，有未给者给之，使其衣食得足，婚嫁丧葬之礼不废，然后可以责其廉节，督其善政。有不法者，可废可诛。且使英俊之流，乐于为郡、为邑之任，则百姓受赐。又将来升擢，多得曾经郡县之人，深悉民隐，亦致化之本也。』
　　十一月壬辰，诏限职田。凡大藩，长吏二十顷，通判八顷，判官五顷，幕职四顷。凡节镇[12]，长吏十五顷，通判七顷，判官四顷，幕职官三顷五十亩。凡防、团以下州军，长吏十顷，通判六顷，判官三顷五十亩，幕职官二顷。其余军、监长吏七顷，判官、幕职官并同。防、团以下州军、凡县令万户以上六顷，五千户以上五顷，不满五千户并四顷。凡簿、尉，万户以上三顷，五千户以上二顷五十亩，不满五千户二顷，录事参军比本判官，曹官比倚郭簿尉。发运制置转运副使、武臣总管比节镇长吏，发运制置判官、武臣钤辖比防、田州长吏，诸路转运判官比大藩府通判，安抚都监、路分都监比节镇通判，大藩府判官、黄汴河、许汝石塘河都大催纲比节镇判官，节镇以下至军监、诸路走马承受并寨主、都同巡检、提举捉贼、提点马监、都大巡河不得过节镇判官，在州监当及催纲、拨发、巡捉私茶盐贼盗、驻泊捉贼不得过幕职官，巡辖马递铺、监堰并县镇监当不得过簿尉。自此人有定制，土有定限，吏以职田抵罪，比前日稍希阔焉。其明年，谏官余靖言：『伏观去冬十一月敕，颁定天下职田顷亩数目，令三司指挥。无职田处及有职田而顷亩少处，并元标得山石积潦之地不可耕植者，限三年内，检括官荒田并户绝地土，及五年以上逃田支拨添换，以庆历四年为始。斯盖陛下所以劝群臣养廉吏之大惠也。然朝廷举事当以民为本，民患未去，官吏何安，而尚纷纷扰之?伏见淮南、江浙经春少雨，麦田半损，蝗蝻复生；京东、京西、荆湖南北[13]、广南诸处，盗贼未尽扑灭；陕西、河东辇运困苦。且庶民惶惶，失其农业，而长吏以下各营其私，忧民之心，有所未至。加之检刮，宁不搔扰?况今来所定顷亩，比于旧日数，三倍其多，贪吏因缘，其害甚大。伏乞朝廷特降指挥，旧有职田处，即依庆历元年已前旧制外，其未有职田处，更俟二三年，别取朝旨标拨。』
余靖奏不得其月日，今附此。据王罕传，谓以户绝荒田为公田非法意，则必因靖奏，遂有厘革，但史不详载耳。
　　初，诏定天下公田，诸路多误以户绝为荒田给官吏。其后国子博士华阳王罕提点湖南路刑狱[14]，谕所部以法不当给，听自举觉。既而广南诸州坐收户绝田赃废者七十余人。知审刑院张揆尝见湖南官吏列首状[15]，他日过罕于殿庭，谓罕曰：『公德及人者多矣!』
王罕事据王珪志罕墓及本传。罕为湖南宪乃庆历五年十一月；张揆知审刑院，又在皇祐五年二月，今并附此。

校勘记
[1]转运使  原本脱『使』字，据《长编》卷一四六补。
[2]大礼  原本作『大理』，据《长编》卷一四三改。
[3]三月  原本作『二月』，据《长编》卷一五八注文改。
[4]使副  原本作『副使』，据《长编》卷一八一乙正。
[5]閤门使以上  原本作『閤门今以□』，据《长编》卷一八一改补。
[6]三岁  原本无『三』字，据《长编》卷一八一补。
[7]以上妻  原本作『以上亲』，据《长编》卷一八二及夹注改。
[8]大将军  原本无『军』字，据《长编》卷一八二注文补。
[9]广南东西路  原本作『广东南西路』，据《长编》卷一八二乙正。
[10]徙优便官  《长编》卷一八二作『亲优便官』。
[11]品合得荫  原本作『品令得荫』，据《长编》卷一八二注文改。
[12]凡节镇  《长编》卷一四五作『比节镇』。
