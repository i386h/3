<!-- { "loadSidebar": true } -->
　　四月壬戌，诏枢密使曹彬饯秦王廷美于琼林苑，始赴西京。以如京使柴禹锡为宣徽北院使兼枢密副使，翰林副使杨守一为东上閤门使，充枢密都承旨。守一，即守素也，与禹锡同告秦王廷美阴谋事，故赏之。乙丑，左卫将军、枢密承旨陈从信罢为左卫将军，皇城使刘知信为右卫将军，弓箭库使惠延真为商州长史，禁军列校皇甫继明责为汝州马步军都指挥使，定人王荣责为濮州教练使，皆坐交通秦王廷美及受其燕犒也。荣未行，或又告荣常与廷美亲吏狂言『我不久当得节帅』[6]，遂削籍流海岛。赵普既复相，卢多逊益不自安。普屡讽多逊令引退，多逊贪权固位，不能自决。会普廉得多逊与秦王廷美交通事，遂以闻。上怒。戊辰，责授多逊兵部尚书，下御史狱。捕系中书守当官赵白、秦府孔目官阎密、小吏王继勋、樊德明、赵怀禄、阎怀忠等，命翰林学士承旨李昉、学士扈蒙、卫尉卿崔仁冀、膳部郎中知杂事滕中正杂治之。多逊自言：累遣赵白以中书机事密告廷美。去年九月中[7]，又令赵白言于廷美云：『愿宫车晏驾，尽力事大王。』廷美又遣樊德明报□多逊受之[8]。阎密初给事廷美左右，上即位，补殿直，仍隶秦王府，恣横不法，言多指斥。王继勋，廷美尤亲信之，尝使求访声妓。继勋怙势取货，赃污狼籍。樊德明素与赵白游处，多逊因之以结廷美，廷美又累遣赵怀禄私召同母弟军器库副使赵廷俊与语。阎怀忠尝为廷美遣诣淮海王俶求犀玉带、金酒器。怀忠受俶私遗白金百两、金器、绢扇等。廷美又尝遣怀忠赍银碗、锦采、羊酒诣其妻父御前忠佐马军都军头开封潘潾营燕军校，至是皆伏罪。丙子，诏文武常参官集议朝堂。太子太师王溥等七十四人奏多逊及廷美顾望咒咀，大逆不道，宜行诛灭，以正刑章。赵白等请处斩。丁丑，诏削夺多逊官爵，并家属流崖州；廷美勒归私第；赵白、阎密、王继勋、樊德明、赵怀禄、阎怀忠皆斩于都门之外，籍入其家财。诏秦王廷美男女等宜正名，呼贵州防御使；德恭等仍为皇姪；皇姪女适韩氏，去云阳宫主之号；右监门将军韩崇业降为右千牛卫率府率、分司西京，仍去驸马都尉之号，并发遣往西京，就廷美安泊。中书舍人李穆与卢多逊雅相亲厚，秦王廷美之为西京留守，其朝辞笏记，又穆所草也。言事者劾奏之。壬午，责授司封员外郎。著作佐郎刘锡知粮料院，擅以米数十斛借秦王廷美。丁亥，上召锡诘之，锡顿首称死罪。上怒，命左右批数千，委顿而止。
　　五月癸巳，贬西京留守判官阎矩为涪州司户参军，前开封府推官孙屿为融州司户参军，皆秦王廷美官属，坐辅导无状也。赵普以秦王廷美谪居西洛非便，教知开封府李符上廷美不悔过怨望，乞徙远郡，以防他变。丙辰，降廷美为涪陵县公、房州安置，命崇仪副使阎彦进知房州，监察御史袁廓通判州事，各赐白金三百两。
　　八年正月壬戌，上乳母陈国夫人耿氏卒，涪陵县公廷美之母也。
　　雍熙元年，涪陵县公廷美至房州，颇自咎责，因忧悸成疾而卒。正月丁卯，房州以闻。上呜咽流涕，谓宰相曰：『廷美自少刚愎，长益凶恶。朕以同气至亲，不忍寘之于法，俾居房陵，冀其思过。中心念之，未始暂忘。方欲推恩复旧，遽兹殒逝，痛伤奈何?』因悲泣，感动左右。乃诏追封廷美为涪王，赐谥曰悼，为发哀成服。其后从容谓宰相曰[9]：『廷美母陈国夫人耿氏，朕乳母也。后出嫁赵氏，生军器库副使廷俊。朕以廷美故，令廷俊属鞬左右，廷俊泄禁中事于廷美。日者西池窃发之谋，若命有司穷究，则廷美罪不容诛。朕止令居守西洛，而廷美不悔过，益怨望，出不逊语，始命迁房陵，以全宥之。至于廷俊，亦不加深罪，但从贬黜。朕于廷美，盖无负矣！』言讫，为之恻然。李昉对曰：『涪陵悖逆，天下共闻。西池禁中事，若非陛下委曲宣示，臣等何由知之?』
　　四月癸未，以涪悼王子德恭为峰州刺史，德隆为瀼州刺史，优其供赡，令勿失所。宋琪曰：『悖逆子孙，前代罕有存者。陛下睦亲推慈，舍罪恤孤，足以感动天地矣！』
　　雍熙二年正月[10]，以峰州刺史德恭为左武卫大将军、判济州，封安定侯；瀼州刺史德隆为右武卫大将军、判沂州[11]，封长宁侯，诸弟皆随赴治所，令高品卫绍钦送往常俸外，岁给钱三百万，以充公费。命起居舍人韩检、右补阙刘蒙叟分为二州通判。上临遣之，曰：『德恭等始历郡政，善裨赞之。苟有阙失而不力正，止罪尔等！』
至道三年三月，真宗即位。五月戊戌[12]，追复皇叔涪王廷美西京留守兼中书令、秦王。咸平二年闰三月[13]，诏择汝、邓间地改葬秦悼王。

校勘记
[1]自『建隆元年』至『进封秦王』共八十六字  原本阙一页，为空白。为便于读者参阅，兹取《宋史﹒宗室﹒赵廷美传》略作补充。
[2]『太平兴国五年』至『发京师』共三十三字  原本阙，据《长编》卷二十一补。
[3]『太子太保』至『卢多逊』共十四字  原本阙，据《长编》卷二十三补。
[4]辛亥  按：此承上文之阙，为太平兴国六年九月之辛亥。
[5]千万  《长编》卷二十三作『十万』。
[6]当得  原本脱『得』字，据《长编》卷二十三补。
[7]去年九月中  原本作『去年廷美九月中』，『廷美』二字为衍文，兹据《长编》卷二十三删。
[8]廷美又遣樊德明报□多逊受之  按：此句脱误甚多，故文意不通。《长编》卷二十三作『廷美又遣樊德明报多逊云：「承旨言正会我意，我亦愿宫车早晏驾。」私遗多逊弓箭等。多逊受之。』
[9]从容谓宰相  原本『从』与『谓』间标注：『下阙六字』，与《长编》对照，实仅阙一『容』字，今据《长编》卷二十五补。
[10]雍熙二年正月  《宋史》卷二四四《赵德恭传》，德恭知济州在雍熙元年十二月。
[11]沂州  《长编》卷二十七：『雍熙三年春正月戊寅，德彝为右千牛卫大将军、判沂州。』与此说不同。
[12]五月戊戌  此条未见《长编》有载。按：《长编》四月戊戌，始见群臣于崇政殿西序。戊戌为四月初四，则本年五月不可能有『戊戌』日。
[13]咸平二年  原本作『咸平元年』，误。咸平元年无闰三月。其事在咸平二年闰三月丙戌。兹据《长编》卷四十四改。


皇宋通鉴长编纪事本末卷第九
太宗皇帝

诸王事迹
　　太平兴国八年三月己巳，诸王及皇子府初置谘议、翊善、侍讲等官，以户部员外郎王遹、著作佐郎姚坦、国子博士刑昺等十人为之。先是，诏丞、郎、给、谏以上官于常参官中举年五十已上通经者备官僚，遹等被举。
　　九月[1]，卫王德崇改名元佐，广平郡王德明改名元佑，第三子德昌改名元休，第四子德严改名元隽，第五子德和改名元杰；皇姪孙德雍改名惟吉，魏懿王子也，太祖甚爱之，视如己子，故与诸叔联名。上即位，犹居禁中，于是出閤，始改名焉。己酉，元佐进封楚王，元佑进封陈王，元休封韩王，元隽封冀王，元杰封益王，并加同平章事。
　　雍熙元年七月庚午，上谓宰相曰：『近有人上章言及储贰者。朕万畿之暇，颇读前书，备见历代皇子踪迹。国家宗嗣，岂不在心?却缘事理之间，有所未可。朕于诸子，常加训励，见今僚属，悉择良善之士以辅翊之。至于舆台皂隶之辈，并是朕亲自选择，不欲令奸险巧佞人在左右。读书自有常，但缘年方幼少，未有成人之性。且欲令在左右，旦夕见好人，更待三五年后，各渐成长，自然别有道理。朕于处驭，必得其宜。』宋琪奏曰：『昨日起居，见诸王已下气质沈厚，举止安详，进退折旋，无非得礼，况又日亲善道，常近正人，此盖陛下慈训所及，实皇家之福也。』
　　二年五月辛未，以左拾遗观成毕士安等四人为诸王府记室参军。上召谓曰：『诸子长宫庭，未闻世务，必资良臣贤士赞导为善，使日闻忠孝之美。卿等谨恪有行，故兹遴选，宜各勉之。』赐袭衣、银带、鞍马。
　　九月。初，涪王廷美既得罪，楚王元佐独申救之，上不听。廷美死，元佐遂感心疾，经时不朝请。
　　《龙川别志》言：太宗将立元佐为嗣，元佐辞，欲立太祖之子，由此遂废。按：太祖二子，德昭卒于太平兴国四年八月，德芳卒于六年三月。而元佐以七年七月出閤，时太祖之子无存者矣。元佐虽封卫王，盖未尝有建储之议也。九年正月，廷美死，元佐乃发狂，其发狂固不缘辞位。《别志》误矣。司马光《日记》载宋敏求云：廷美之贬，元佐请其罪，由是失爱。《日记》盖得其实矣。
　　屡为残忍，不守法度，左右微过，必加手刃，仆吏过庭，往往弯弓射之。上甚诲励，皆不悛。是岁夏秋，疾甚，上深以为忧。是月疾小愈，上喜，因降德音：罪囚流以下释之。庚戊，重阳。召诸王宴射苑中，而元佐以疾新起不预。至暮，陈王元佑等过之，元佐谓曰：『汝等与至尊宴射而我不预焉，是为君父所弃也！』遂发愤，中夜，闭媵妾，纵火焚宫。迟明，烟焰未止。上意火必元佐所为也，令摄赴中书，遣御史按问，置巨校于前。元佐恐惧，具对以实。上遣入内都知王仁睿谓曰：『汝为亲王，富贵极矣，何凶悖如是?国家典宪，我不敢私，父子之情，于是绝矣！』元佐无以对。陈王元佑以下暨宰相近臣号泣营救，上涕泗谓曰：『朕每读书，见前代帝王子孙不率教者，未尝不扼腕愤恨。岂知我家亦有此事[2]?朕为宗社计，断不舍之。』遂下制废为庶人，送均州安置。顾谓宰相曰：『比者内外安宁，方思自适，而元佐纵火，实挠朕怀。』宋琪等对曰：『尧、舜有丹朱、商均，此不足以累圣德。元佐苟无心疾，当不至是。惟陛下开释。』丁巳，琪等帅百官伏閤拜表，乞留元佐京师。诏不许。表三上，乃许之。元佐行至黄山，召还，寘于南宫，使使者监护，不通外事。楚王府谘议赵齐、王遹、翊善戴元以辅导无状，皆请罪。上曰：『朕教训犹不从，岂汝等所能辅导耶?』并释不问。
