<!-- { "loadSidebar": true } -->
仁宗景祐元年四月甲午，赠故翰林学士、礼部侍郎、知制诰杨亿为礼部尚书，赐谥曰文。国朝故事，非尝任两府及事东宫，则四品无赠官。枢密使王曙言：『亿为寇准草奏请太子亲政，为丁谓所排，不得志而没。准既赠中书令，亿宜蒙旌贲。』故特赠之。镇国节度使、驸马都尉李遵勖乞加谥亿『忠』字，奏虽不行，诏送史馆。

王钦若事迹
　　咸平四年四月己未，翰林学士王钦若为左谏议大夫、参知政事。
　　五年三月庚戌，比部员外郎、直史馆洪湛削籍流儋州，工部尚书兼御史中丞赵昌言、膳部郎中兼侍御史知杂事范正辞并削一任，昌言责授安远行军司马，正辞滁州团练副使[5]。推直官殿中丞高鼎、主簿王化并削两任，鼎责授蕲州别驾，化黄州参军。先是，有河阴民常德方者讼临津尉任懿纳贿登第，下御史台鞫，得款云：咸平三年补太学生，寓僧仁雅舍。仁雅闻懿就试，言多识朝贵，当为道达。懿署纸许银七铤，仁雅以谋之惠秦，惠秦私隐其二，易为五铤。惠秦素识王钦若，时已在贡院，乃因钦若馆客宁文德仆夫徐兴纳署纸钦若妻李氏，李氏密就家仆祁睿书懿名于其左臂，并口传许赂之数，入省告钦若。及懿过三场，睿复持汤饮至省。钦若遣睿语李氏，令取所许物。懿未即与，而懿预奏名登科，授官未行，丁内艰还乡里。仁雅为文德、惠秦等所迫，驰书河阴，形于诅詈。德方者卖卜县市，获仁雅书，以告昌言，具得其事，白请逮钦若属吏。先是，钦若为亳州判官，睿即其厅干。及代归，以睿从行。虽久事钦若，而未除州之役籍。贡举事毕，会州人张续还乡里持服，钦若托为睿解去名籍。至是钦若自诉云：睿休役之后，始庸于家，而惠秦未尝及门。钦若方被宠顾，上谓昌言曰：『朕待钦若至厚，钦若欲银，当就朕求之，何苦受举人赂耶?且钦若才登政府，岂可遽令下狱乎?』昌言争不能得，乃诏翰林侍讲学士邢昺、内侍副知阎承翰，并驿召知曹州工部郎中边肃、知许州虞部员外郎毌宾古就太常寺别鞫，得懿款云：有妻兄张驾举进士识湛，懿亦与驾同造湛门。尝以石榴二百枚、木炭百秤馈之。懿之输银也，但凭僧达主司，实不知谁何。至是昺等缘懿识湛，以为湛纳其银。湛适使陕西，中途召还。时张驾已死，宁文德、徐兴悉遁去。钦若近参机务，门下仆使多新募置，不识惠秦，故无与为证。又钦若固执知举时未有祁睿，而懿款已具，遂以湛受银为实，议法当死，特贷之。懿杖脊配隶忠靖军；惠秦坐受简及隐银入己，以年七十余，当赎铜八斤，特杖一百，黔面配商州坑冶；仁雅坐诅詈懿，杖脊配隶郢州牢城。是狱也，仁雅虽坐诅詈懿索银，而不穷用银之端。初，王旦与钦若知举，出为同知枢密院事。洪湛之入贡院，懿已试第三场毕。及官收湛家，实无物。湛素与梁颢善，假颢白银器，乃取颢所假者输官。昌言等皆坐故人，并及于责。
　　此段《实录》所书，专为王钦若言。今用司马光《纪闻》及钦若新传修入。
　　景德元年闰九月，契丹入寇。先是，寇准已决亲征之策，参知政事王钦若密言于上，请幸金陵；佥书枢密院事陈尧叟请幸成都。上复以问准。时钦若、尧叟在旁，准心知钦若江南人，故请南幸；尧叟蜀人，故请西幸，乃阳为不知，曰：『谁为陛下画此策者，罪可斩也，今天子神武而将帅协和，若大驾亲征，彼自当遁去。不然，则出奇以挠其谋，坚守以老其众。劳逸之势，我得胜算矣。奈何欲委弃庙社，远之楚蜀耶?』上乃止。二人由是怨准。钦若多智，准惧其妄有关说，疑沮大事，图所以去之。会上欲择大臣使镇大名，准因言钦若可任，钦若亦自请行。乙亥，以钦若判天雄军府兼都部署、提举河北转运司。十二月戊戌，车驾至自澶州。二年正月甲寅，工部侍郎、参知政事王钦若自天雄军来朝。己巳，钦若加阶邑实封，中谢，又赐袭衣、金带、鞍马。
　　四月，钦若素与准不协，还自天雄，再表求罢，继以面请。上敦谕不能夺，乃置资政殿学士，以钦若为之，仍迁刑部侍郎。中书定其班在翰林学士之下、侍读学士之上。
　　三年二月，契丹既和，朝廷无事。寇准颇矜其功，虽上亦以自得也，待准极厚。王钦若深害之。一日会朝，准先退，上目送准，钦若因进曰：『陛下敬畏寇准，为其有社稷功耶?』上曰：『然。』钦若曰：『臣不意陛下出此言。澶渊之役，陛下不以为耻，而谓准有社稷功，何也?』上愕然曰：『何故?』钦若曰：『城下之盟，虽春秋时小国犹耻之。今以万乘之贵，而为澶渊之举，是盟于城下也，其何耻如之?』上愀然不能答。初，议欲亲征未决，或以问准，准曰：『直有热血相泼耳！』于是谗者谓准无爱君之心，且曰：『陛下闻博乎?博者输钱欲尽，乃罄所有出之，谓之孤注。陛下，寇准之孤注也，斯亦危矣!』由是上顾准稍衰。戊戌，中书侍郎兼工部尚书、平章事寇准罢为刑部尚书。以尚书左丞、参知政事王旦为工部尚书、平章事。旦入谢便坐，上谓曰：『寇准以国家爵赏过求虚誉，无大臣体，罢其重柄，庶保终吉也。』既而命准出知陕州。将行，又遣近臣传旨戒约。
　　准知陕州实在三月庚申，今并书之。
　　封禅天书（见《封泰山》），七月，忠武节度使高琼卧疾。上欲临幸其第，知枢密院王钦若恨琼附寇准，且沮准澶渊之功，因言：『琼虽久掌禁兵，备宿卫，然未尝有破敌功。凡车驾临问，所以宠待勋臣，施之于琼，恐无以示甄别。』乃止。
　　王钦若恨琼附准，此据王珪所作神道碑。本传云：宰相止上问疾。按：钦若此时未为宰相，传误矣。或当时史官阴为钦若讳也。
　　上以李溥、林特、刘承珪等所折衷新法犹恐未尽其要，命枢密直学士李濬、刘综、知杂御史王济与三司同取旧法，较其利害。时新法方行，商人颇惑，不敢以时货易。然榷务所纳金帛，其数已多于前岁矣。庚申，特、承珪请罢比较，仍乞不议酬赏。从之。
　　四年九月，丁谓、林特以王济等较茶法持论多忤，因与王钦若迭诋訾之。辛巳，济以工部员外郎兼侍御史知杂事改工部郎中，出知杭州。 
　　十二月乙未，王钦若等编修《君臣事迹》。钦若为人倾巧，所修书或当上意，褒赏所及，钦若即自名表首以谢。或谬误有所谴问，则戒书吏，称杨亿以下所为以对。同僚皆嫉之，使陈越寝如尸以为钦若，石中立作钦若妻哭其旁，余人歌虞殡于前。钦若闻之密奏，将尽绌责，王旦持之得寝。亿在馆中，钦若或继至，必避出，他所亦然。钦若出知杭州，举朝皆有诗，独亿不作。钦若辞日具奏，诏谕亿令作诗，竟迁延不送。
　　此据江休复《杂志》附见。
　　大中祥符四年七月，国史院进所修《太祖纪》。上录《纪》中义例未当者二十余条，谓王旦、王钦若等曰：『如以钟鼓楼而为漏室，窑务为甄宫，岂若直指其名也?宜改正之。』钦若曰：『此盖晁迥、杨亿所修。』上曰：『卿尝参之耶?』旦曰：『朝廷撰集大典，并当悉心，务令广备，初无彼此之别也。』因诏每卷自令先奏草本，编修官及同修史官，其初修或再看详，皆具载其名。
　　五年九月戊子，参知政事、刑部侍郎赵安仁罢为兵部尚书。安仁小心谨畏，处事审详，特留意于刑名。内外书诏关要切者，必归安仁裁损之。先是，上议立皇后，安仁谓刘德妃家世寒微，不如沈才人出于相门。上虽不乐，然察其中正，不罪也。它日，与王钦若从容论方今大臣谁最为长者。钦若欲排安仁，乃誉之曰：『无若赵安仁。』上曰：『何以言之?』钦若曰：『安仁昔为故相沈义伦所知，至今不忘旧德，常欲报之。』上默然，始有意斥安仁矣。三司使、礼部侍郎丁谓为户部侍郎、参知政事。初，翰林学士李宗谔与王旦善，旦欲引宗谔参知政事，尝以告王钦若，钦若唯唯。旦曰：『当白上。』宗谔家贫，禄廪不足以给婚嫁，旦前后资借甚多。钦若知之。故事，参知政事谢日，所赐之物几三千缗。钦若因密奏宗谔负王旦私钱不能偿，旦欲引宗谔参知政事，得赐物以偿己债，非为国择贤也。明日，旦果以宗谔名闻，上变色不许。及赵安仁罢，谓时奉诏谒亳州太清官，犹未还，即命谓代之，盖钦若所荐云。钦若与刘承珪、陈彭年、林待及谓等交通，踪迹诡异，时论谓之『五鬼』。己丑，以盐铁副使、右谏议大夫林特权三司使。癸巳，翰林学士杨亿刚介寡合，在书局，唯与李维、路振、刁衎、陈越、刘筠等善。当时文士多赖其品题，或被贬议者，退多怨诽。钦若骤贵，亿素薄其为人，钦若衔之。陈彭年方以文史售进，忌亿名出己右，相与毁訾于上。上素重亿，未始听也。
　　六年六月，议立皇后刘氏。亿不欲草制，更命他学士，以是频忤旨，恩礼犹不衰。王钦若、陈彭年深害之，益加毁谗，上意稍怠。亿尝入直，忽被召至禁中。既见赐坐，从容顾问，徐出文藁数箧以示亿，曰：『卿识朕书迹乎?此皆朕自起草，未尝命臣下代作。』亿皇恐不知所对，顿首再拜趋出，知谗者之言得行，即谋退遁。亿有别墅在阳翟，亿母往视之，会得疾。亿遂留谒告榜子与孔目吏，中夕奔去。壬申，以右谏议大夫、龙图阁直学士陈彭年为翰林学士。
　　七年六月乙亥，枢密使王钦若罢为吏部尚书，陈尧叟为户部尚书，副使马知节为颍州防御使。钦若性倾巧，敢为矫诞。知节薄其为人，未尝诡随。上尝以《喜雪》诗赐近臣，而误用旁韵。王旦欲白于上，钦若曰：『天子诗，岂当以礼部格校之?』旦遂止。钦若退，遽密以闻。已而上谕二府曰：『前所赐诗，非钦若，几为众笑。』旦唯唯。知节具斥其奸状，上亦不罪也。钦若每奏事，或怀数奏，但出其一二，其余皆匿之。既退，则以己意称上旨行之。知节尝于上前顾钦若曰：『怀中奏何不尽出?』钦若宠顾方深，知节愈不为之下，争于上前者数矣。及是，王怀信等上平清井监蛮功。枢密院议行赏，钦若、尧叟请转一资，知节云：『边臣久无立功者，请重赏以激其余。』议久不决。上促之，知节忿恚，因面讦钦若之短，既而不暇奏禀，即超授怀信等官。上怒，谓向敏中等曰：『钦若等议赏典，不具劄子，亦不具进卷，便直劄送中书，与怀信供备库副使。始则稽留下行，终又擅自超擢，敢以爵赏之柄高下为己任。近位如此，朕须束手也！』又曰：『钦若等乖异，常不和，事无大小，动辄争竞。朕于臣下，止可如此耳。其如事君之礼，人所具瞻何?』于是三人者俱罢。
　　八年四月壬戌，钦若复为枢密使、同平章事。
