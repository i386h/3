<!-- { "loadSidebar": true } -->
　　十月己亥，曹彬等遣使送铉及惟简赴阙。铉居江南，以名臣自负，其来也，将以口舌驰说存其国。其日夜计谋思虑，言语应对之际详矣。于是大臣亦先白于上，言铉博学有才辩，宜有以待之。上笑曰：『第去，非尔所知也!』既而铉朝于庭，仰而言曰：『李煜无罪，陛下师出无名。』上徐召之升殿，使毕其说。铉曰：『煜以小事大，如子事父，未有过失，奈何见伐?』其说累数百言。上曰：『尔谓父子者为两家，可乎?』铉不能对。上虽不为缓兵，然所以待铉等皆如未举兵时。壬寅，铉等辞归江南。丁巳，江南国主复遣使入贡，求缓师。戊午，改润州镇海军为镇江军[24]。朱令赟自湖口以众入援，号十五万，缚木为筏，长百余丈，战船大者容千人，顺流而下，将焚采石浮梁。王明率所部兵屯独树口，遣其子驰骑入奏，且请增造船三百，以袭令赟。上曰：『此非应急之策也。令赟朝夕至，金陵之围解矣。』乃密遣使令明于洲浦间多立长木，若帆樯之状。令赟望见，疑有伏，即稍逗遛。江水浅涸，不利行舟，令赟独乘大航高十余重，上建大将旗幡。至皖口，行营步军都指挥使刘遇聚兵急攻之，令赟势蹙，因纵火距斗，会北风甚，火反及之，其众悉溃。己未，生擒令赟及战棹都虞候王晖等，获兵仗数万。金陵独恃此援，由是孤城愈危蹙矣。
　　十一月，徐铉及周惟简还江南。未几，国主复遣入奏。辛未，对于便殿，言李煜事大之礼甚恭，徒以被病，末任朝见，非敢距诏也。乞缓兵，以全一方之命。其言甚切至。上与反复数四，铉声气愈厉。上怒，因按剑谓铉曰：『不须多言江南亦有何罪，但天下一家，卧榻之侧，岂容它人鼾睡乎?』铉惶恐而退。上复诘责惟简，惟简益惧，乃言：『臣本居山野，非有仕进意，李煜强遣臣来耳。臣素闻终南山多灵药，它日愿栖隐。』上怜而许之，仍各厚赐遣还。庚辰，王明言：败江南兵万余人于湖口，获战舰五百艘，兵仗称是。先是，曹彬等列三寨攻城，潘美居其北，以图来上。上视之，指北寨谓使者曰：『此宜深沟自固。江南人必夜出兵来寇，尔亟去，语曹彬等并力速成之，不然，将为所乘矣！』赐使者食，且召枢密使楚昭辅草诏，令徙置战棹，以防它变。使者食已即行，彬等承命，自督丁夫掘堑。堑成，丙戌，江南人果夜出五千袭北栅，人持一炬，鼓噪而至。彬等纵其来，乃徐击之，皆歼焉。其将帅佩符印者凡十数人[25]。王师围金陵，自春徂冬，居民樵采路绝，兵又数败，城中夺气。曹彬终欲降之，故每缓攻，累遣人告国主曰：『此月二十七日城必破矣，宜早为之所。』国主不得已，约令其子清源郡公仲寓入朝，既而久不出。前数日，彬日遣人督之，且告曰：『郎君不须远适，到寨即四面罢攻矣。』国主终听左右之言，以为城坚如此，岂可克日而破?但报云：『仲寓趣装未辨【杰按：辨，办之误。】，宫中宴饯未毕，二十七日乃可出也。』彬又遣人告曰：『若二十六日出，亦无及矣。』国主不听。先是，上数遣使者谕彬以勿伤城中人，若犹困斗，李煜一门切无加害。于是彬忽称疾不视事。诸将皆来问疾，彬曰：『余之病非药石所愈，须诸公共为信誓：破城日不妄杀一人，则彬之病愈矣。』诸将许诺，乃相与焚香约言。既毕，彬即称愈。乙未，城陷，彬整军成列，至其宫城，国主乃奉表纳降，与其群臣迎拜于门。即选精卒千人守其门外，令曰：『有欲入者，一切拒之。』始国主令积薪宫中，言若社稷失守，则尽室赴火死。及见，彬慰安之，且谕以归朝俸赐有限，费用至广，当厚自赍装。既为有司所籍，一物不可复得矣。因复遣煜入宫，惟意所欲取。行营左厢战棹都监梁迥及田钦祚等皆谏曰：『苟有不虞，咎将谁执?』彬但笑而不答。迥等力争不已，彬曰：『煜素无断，今已降，必不能自引决，可亡虑也。』又遣五百人，为辇载重宝。煜方愤叹国亡，无意蓄财，所操持极鲜，颇以黄金分赐近臣。彬既入金陵，申严禁暴之令，士大夫赖彬保全，各得其所。亲属为军士所掠者，即时遣还之。因大搜于军，无得匿人妻女，仓廪府库，委转运使许仲宣按籍检视，彬一不问。师旋，舟中惟图籍、衣衾而已。
　　十二月己亥朔，江南捷书至，凡得州十九、军三、县一百有八，户六十五万五千六十有五。群臣皆称贺。上泣谓左右曰：『宇县分割，民受其祸，思布声教以抚养之。攻城之际，必有横罹锋刃者，此实可哀也。』即诏出米十万石赈城中饥民。辛丑，赦江南管内州县常赦所不原者[26]。伪署文武官吏见厘务者，并仍其旧。又诏不得侵犯李煜父祖邱垅，令太子洗马吕龟祥诣金陵，籍李煜所藏图书送阙下。
　　九年正月辛未，曹彬遣翰林副使郭守文奉露布，以江南国主李煜及其子弟、官属等四十五人来献。上御明德门受献，煜等素服待罪，诏并释之，各赐冠带、币器、鞍勒马有差。有司议献俘之礼如刘鋹，上曰：『煜尝奉正朔，非鋹比也。』寝露布不宣。煜初以拒命，颇怀忧恚[27]，不欲生见上。守文察知之，因谓煜曰：『国家止务恢复疆土，以致太平，岂复有后至之责耶?』煜心始安。徐铉从煜至京师，上召见铉，责以不早劝归朝，声色甚厉。铉对曰：『臣为江南大臣而国灭亡，罪固当死，不当问其它！』上曰：『忠臣也，事我如事李氏。』赐坐慰抚之。又责张洎曰：『汝教李煜不降，使至今日！』因出帛书示之，乃王师围城，洎所草召江上救兵蜡弹内书也。洎顿首请死曰：『实臣所为也。此其一耳，它尚多。今得死，臣之分也！』辞色不变。上初欲杀洎，及是奇之，谓曰：『卿大有胆，朕不罪卿。今事我，无替昔之忠也!』乙亥，以李煜为右千牛卫上将军，封违命侯，其子弟皆授诸卫大将军。丙子，以煜司空、知左右内史事汤悦为太子少詹事，太子太保徐游、左内史侍郎徐铉为太子率更令，右内史舍人张洎、王克贞为太子中允。庚戌，以宣徽南院使、义成节度使曹彬为枢密使，领忠武节度[28]，步军都虞候刘遇领大同节度使，贺州刺史[29]、判四方馆事田钦祚领汾州防御使，东上閤门使梁迥领汾州团练使，西头供奉官李继隆为庄宅副使，赏江南之功也。彬归自江南，诣閤门，进榜子云：『奉敕差往江南勾当公事回。』时人嘉其不伐。始彬之行，上许以使相为赏。及还，语彬曰：『今方隅尚有未服者，汝为使相，品位极矣，肯复力战耶?且徐之，更为我取太原。』因密赐钱五十万。彬怏快而退。至家，见有钱满室，乃叹曰：『好官亦不过多得钱耳，何必使相也!』初，李煜既降，曹彬令煜作书谕江南诸城守，皆相继归顺，独江州军校胡与则牙将宋德明杀刺史[30]，据城不降。诏都指挥使曹翰为招安巡检使，率兵讨焉。江州城险固，翰攻之不克，自冬讫夏，死者甚众。四月丁丑，始拔之。众犹巷斗，时与则病甚，卧床上。翰执缚，责其拒命。对曰：『大【杰按：大，疑“犬”之误。】吠非其主，公何怪也！』翰腰斩之，并杀德明。
　　六月己亥，以颍州团练使曹翰为桂州观察使，仍判颍州，赏平江南之功也。
　　十月，太宗即位，煜封陇西郡公，去违命之号。
　　太平兴国二年，右千牛卫上将军李煜自言其贫，诏赐钱三百万。煜虽贫，张洎犹丐索之。煜以白金頮面器与洎，洎意歉然。时潘谨修掌煜记室，洎疑谨修教煜，素与谨修善，自是亦稍疏焉。
　　二月己未，诏李煜常俸外增以它给。
　　三年，上幸崇文院观书，召李煜等令纵观。上谓煜曰：『闻卿在江南好读书，此中简策多卿旧物，近犹读书否?』煜顿首谢，因赐饮中堂，尽醉而罢。
七月壬辰，赠太师、吴王李煜卒，上为辍朝三日。初，郑彦华之子文宝仕煜为校书郎，归朝不复叙故官。煜时在环卫，文宝欲一见，虑守者难之，乃被蓑荷笠为渔者。既得入，因说煜以圣主宽宥之意，宜谨节奉上，勿以它虑。议者咨其忠。

校勘记
[1]求援  原本脱『求』字，据《长编》卷一补。
[2]从镒  原本作『从鉴』，据《长编》卷一、《宋史》卷四七八《李煜世家》改。
[3]迎銮店  误，当作『迎銮镇』，《长编》卷一作『迎銮』，无『镇』字。《宋史﹒地理志》四真州：『扬子，本扬州永正县之白沙镇，南唐改为迎銮镇。』
[4]唐主  原本脱『唐』字，义不明，据《长编》卷一补。
[5]翟如璧  原本作『翟如壁』，据《长编》卷三改。
[6]圣尊后  《长编》卷六作『圣章』。按：作『圣尊』是。《十国春秋》卷十八《南唐元宋光穆皇后钟氏传》：『后主嗣立，为太后，以父名改称圣尊后。』盖因钟氏父名『泰章』，因避讳而改『圣尊』也。
[7]盗用  原本作『器用』，据《长编》卷六改。
[8]迁  原本作『还』，据《长编》卷十二改。
[9]常赐  原本作『赏赐』，据《长编》卷十二改。
[10]有买贫者田  原本作『有买卖者田』，据《长编》卷十四改。
[11]皆  原本为墨丁，据《长编》卷十四补。
[12]凌氏  原本作『陵氏』，据《长编》卷十五改。
[13]丙寅  原本作『丙辰』，误，据《长编》卷十五改。
[14]异于  『异』字原本为墨丁，据《长编》卷十五补。
[15]石牌镇  原本作『石碑口』，据《长编》卷十五改。
[16]百余  《长编》卷十五作『二百余』。
[17]石牌镇  原本作『石碑口』，据《长编》卷十五改。
[18]都虞候  原本脱『都』字，据《长编》卷十五补。
[19]新林寨  原本脱『林』字，据《长编》卷十五、《十朝纲要》卷一、《会要﹒兵》七之三○补。
[20]六百  原本作『六千』，据《长编》卷十五改。
[21]常州  原本作『商州』，据《长编》卷十五改。
[22]守陴者  原本作『守阵者』，据《长编》卷十六改。
[23]本未  原本作『大未』，据《长编》卷十六改。
[24]改润州镇海军为镇江军  原本作『改润州镇江军』，据《长编》卷六十补。《宋史﹒太祖纪》三作『改润州镇海军节度为镇江军节度』。
[25]符印  原本『符』字为墨丁，据《长编》卷十六补。
[26]管内  原本脱『内』字，据《长编》卷十六补。
[27]忧恚  原本作『忧志』，据《长编》卷十七改。
[28]忠武  原本作『中武』，据《长编》卷十七改。
[29]贺州  原本脱『贺』字，据《长编》卷十七改。
