<!-- { "loadSidebar": true } -->
　　宣和七年十二月甲子，太学生陈东等伏阙上书，乞诛蔡京、王黼、童贯、梁师成、李邦彦、朱勔六贼，曰：『臣等闻自古帝王之盛，莫盛于尧舜，而尧舜之盛，莫大于赏善罚恶。尧之时有八元、八恺，而未暇用；有四凶，而未暇去。非不知其可用可去也，意谓我将倦于勤，必以天下授舜，特留以遗之，使大明诛赏，以示天下尔。故《传》曰：「舜有大功二十。」而为天子，天下颂之，至今不息。臣窃谓在道君皇帝时，非无贤材如八元、八恺而未用者，亦非无奸臣贼子如四凶而未去者，道君皇帝亦非不知之，特留以遗陛下。臣窃为陛下计，莫若先诛所谓奸臣贼子如四凶者，则天下皆晓然知陛下好恶所在，而贤材如八元、八恺者，可举而用矣。陛下欲知奸臣贼子如四凶者乎?曰蔡京，曰王黼，曰童贯，曰梁师成，曰李邦彦，曰朱勔是也。臣等谨案：蔡京罪恶最大，崇宁初，道君皇帝方恭默听断，起京散地，置之宰司。京天资凶悖，专权跋扈，首为乱阶，陷害忠良，进用险佞，引置子孙，尽居要途。变乱祖宗法度，快其私心；窃弄朝廷爵赏，固其党与。蠹竭国用，残暴生民，交结宦官，姑息堂吏，盘根错节，牢不可解。京乃偃蹇迫肆，无复忌惮也。包藏祸心，实有异志。有识之士，比之王莽。所幸宗庙之灵、社稷之福，道君皇帝聪明睿智，洞照其衷，奸计数露，弗得窃发。使京若辅少主，其篡夺复何疑者?此非特臣等知之，天下共知之。臣等闻陈瓘、任伯雨、何昌言、江公望皆曾论京奸状，故数人者一斥不复再用，至有饮恨而死者，天下冤之。缘京用事，奸人并进。王黼相继为相，位至公傅，骋柔曼之容，肆俳优之行，欺君罔上，蠹国害民，无所不至。假应奉之名，置局私家，四方珍贡，尽入黼室，自奉之余，始以进御。卖官鬻爵，贪饕无厌，奸赃狼籍，搢绅不齿。观其所为，大抵效京。朔方之衅，黼实启之，贯实佐之。贯因京助，遂握兵权，至为太师封王，左右指使，官至承宣，阍卒、庖人，防、团是任。自古宦官之盛，未有其比。然贯实庸缪，初无智谋，每一出师，必数十万，必数十万，随军金帛。动亿万计。比其还归，金失大半，金帛所余，尽归私帑。臣等闻诸边人，贯之用兵不明，赏罚不公，身冒矢石，未必获赏，而亲随先及。夫以师之耳目，在大将旗鼓，进退从之，胜负系焉。贯自去敌常数百里，是致将不先敌，士不用命，屡见败衂，挫辱国威。士卒陷亡，不以实奏，所获首级，增数上闻，祖宗军政，坏乱扫地，而又贪功冒赏，不察事机，朔方之兵，遂致轻举。败我国盟，失我邻好。今日之事，咎将谁执?贯之所恃有梁师成，实联婚姻，以相救援。师成之恶，抑不可言。外示恭谨，中存险诈，假忠行佞，藉贤济奸，盗我儒名，高自标榜，要立名号，众称「隐相」。欲揽国家大柄尽归诸己，欲使天下士夫尽出其门，正人端士，往往望风疾避，亦有不幸遭其点汙者。一时苟贱无耻之人，争往从之，旋致显位。王黼之进，实赖师成。师成与黼，如贯与京，内外相应，捷若影响。黼为相臣，专秉国政，奉行师成之意而已，不闻天子之命也。朝廷执政、侍从、天下监司、郡守，往往师成门生，蔡京父子，奉之不暇。至如去岁，道君皇帝一日相二人，师成自谓皆出己意，闻者骇恨不已。夫论相者，天子之职也。宦官招权，以为己力，浸淫不已，事必有大于此者，可胜寒心?顷岁李邦彦根括民田，按行河北、京东、京西，威赫三路，所至出郡，倨坐黄堂，使监司、郡守列侍其傍，而列侍之辈，咸藉彦以进，不敢辄违。臣等闻常有诣道君皇帝论列此事者，师成时适在侧，抗声言曰：「王人古在诸侯之上!」使其人不得尽言。彦之凶焰，由此益炽。夺民常产，重敛租课，官吏稍有违忤，即诫监司捃摭佗故，无辜送狱，士大夫往往愤恚而死。三路百姓破家流荡，愁怨溢路。去年京东、河北正以租钱，及燕山免夫之征，剥克太甚，盗贼四起，正如两浙曩时青溪之寇，实由朱勔父子渔夺东南之民，怨结数路，方腊一呼，四境响应，屠割州县数十，杀戮吏民，动亿万计，天下骚然，弥岁不已，皆勔父子所致，生灵何辜?按：勔父子皆曾犯徒杖脊，始因暗事蔡京，寅缘交结阉寺，遂致超显。招权怙势，气焰可炙，出入禁闼无时，而卫士莫敢呵止；侵移内帑无数，而有司不得会计。其所请钱，号为收买花石进奉之物，其实尽以入己，自初至今，不知其几千万数。父子每以干当公事为名，多破官舟，往来淮浙，兴贩百端，扰动数路，蔑视官吏，仅同奴仆。所贡物色，尽取于民，彻民屋庐，削民冢茔，幽冥受祸，所在皆然，甚者深山大泽，穷岸断谷，江湖危险，人迹所不可到之地，苟有一花一石，必作成福，逼胁州县，期于必取。间有不可力致，而官吏申白者，辄大怒詈，以不奉上之名归之。官吏畏此名，不免驱动百姓，极力攻取，得而后已。往往颠踣陷溺，以陨其身。东南之民，怨入骨髓，欲食其肉。而勔父子，方且长恶未艾，天下扼腕。此六贼者，前后相继，误我国家，离我民心，天下困弊，盗贼滋起。边方交侵，危我社稷，致道君皇帝下哀痛罪己之诏，播告四方，而京等罪状未白，典刑未正，天下无不归怨上皇。若不诛京等，将何必慰道君皇帝之心，雪道君皇帝之谤，以解天下之疑耶?况今日之事，蔡京坏乱于前，梁师成阴败于内，李彦结怨于西北，朱勔结怨于东南，王黼、童贯又从而结怨于远裔，败祖宗之盟，失中国之信，创开边隙，使天下势危如丝发。此六贼者，异名同罪。伏愿陛下擒此六贼，肆诸市朝，传首四方，以谢天下，庶几道君皇帝之志，果成于陛下，岂不伟哉?兼此六贼党与之盛，遍满中外，又闻有养死士数百人，自为之备者。陛下万一稍从宽贷，止于窜逐，祸胎尚存，肘腋之变，恐生不测，方之外寇，殆有甚焉。唐文宗尝言：「去河北贼易，去中朝朋党难。」陛下诚不可不留神也。蔡京、王黼、童贯，盖尝阴怀异意，摇撼国本。顷年杨戬，亦有是心，所赖陛下父慈子孝，兄友弟恭，此数贼者，计弗得行，天下臣子，切齿刻骨，有年于兹。臣又闻道路之言曰：「蔡京有建立储贰之功。」此语犹为悖逆。道君皇帝初立陛下为太子，天下共知断自宸衷。立嫡立长，古今大义，何与京事?而乃欲贪天之功以为己力邪！此大不然者。朱勔以奇伎淫巧进，而官至建节，郑居中力争不可，至郁愤而死，盖当时用勔建议北伐，遂有此除。今朔方如此，勔当如何?乃者稍闻警急，朝廷不暇安枕之际，勔父子遽先众人欲尽室东下。计其情实，尤不可赦。李彦据有西城所钱物，去岁京东盗起，米斗千钱，兵民阙食，中外忧之。彦乃发钱数千万往淮浙买米，运至京东，以规厚利。前日道君皇帝诏罢西城所，令以其钱付之有司。闻彦尚欲强占，不肯交割，所存无几。宦官抗国悖慢如此，尚复何容?今黔黎皆叛，正由此六贼所致，陛下其忍惜此，以危天下乎?使唐明皇早诛杨国忠，则禄山未必有以藉口。幸陛下无小不忍于此也。陛下忍而不诛，即恐天下共起而诛之矣。夫舜之去四凶，亦见于禅位之初，未闻其犹豫也。可不鉴哉！』 
《钦宗实录》具载陈东书。『可不鉴哉』下仍云：『其后悉施行之。』
　　靖康元年正月己巳，宁远军节度使朱勔放归田里；责太傅、楚国公致仕王黼为崇信军节度使、永州安置；赐翊卫大夫、安德军承宣使李彦死，黼、彦仍籍没家赀。壬申，太学生陈东上书曰：『臣窃知上皇已幸亳社，蔡京、朱勔父子及童贯等统兵二万从行。臣深虑此数贼遂引上皇迤逦南渡，万一变生，实可寒心。盖东南之地，沃壤数千里，郡县千百，中都百邑，悉取给焉。其风声气俗，素尚侈靡，人所动心。其监司、郡守、州县之官，率皆数贼门生，一时奸雄豪强及市井恶少，无不附之。近除发运使宋讳，是京子攸之妻党。贯昨讨方寇，市恩亦众，兼闻私养死士，自为之备。臣尝上书言六贼罪恶，贼心自知不免，反怨朝廷，夤缘上皇，遂请此行。臣窃恐数贼南渡之后，必假上皇之威，乘势窃发，振臂一呼，群恶响应，离间陛下父子，事必有至难言者，则东南之地，恐非朝廷有，其力患岂外寇比哉?望悉追数贼，悉正典刑，别差忠信可委之人扈从上皇如亳，庶全陛下父子之恩，以安宗庙。』上然之。
