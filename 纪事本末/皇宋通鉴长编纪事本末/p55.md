<!-- { "loadSidebar": true } -->
　　七月戊辰朔，降丁谓子太常丞、直集贤院珙为太子中允，落职，监郢州税；珝、玘、珷各追一官，并勒令随父；知河南府薛颜素与丁谓厚善，庚午，命知应天府赵湘与颜易任。壬申，玉清昭应宫副使、翰林侍读学士、刑部尚书林特落职归班；礼部郎中、知制诰、史馆修撰祖士衡落职、知吉州。降侍御史、知宣州章频为比部员外郎、监饶州酒税，淮南江浙荆湖制置发运使、礼部郎中苏维甫知宣州，权户部判官、工部郎中黄宗旦知袁州，权盐铁判官、工部郎中孙元方知宿州，周嘉正知金州，户部判官、度支员外郎上官佖知晋州，金部员外郎、权磨勘司李直方知淄州，并坐丁谓党也。己卯，降工部员外郎、直集贤院、权判盐铁句院潘汝士知处州[13]，汝士，谨修子，丁谓婿也。殿中丞、集贤校理、知开封县钱致尧落职、监池州酒税。始丁谓知江宁，致尧为府从事。及谓入相，擢为馆职，知赤县，倚谓势纳赂，谓败，并黜之。先是，女道士刘德妙者尝以巫师出入丁谓家。谓败，逮系德妙，款伏。谓尝教言：『乃所为不过巫事，不若托老君言祸福，足以动人。』于是即谓家设神像，夜醮于园中，雷允恭数至请祷。及真宗崩，引入禁中，及因穿地得龟蛇，令德妙持入内，绐言出其家山洞中，乃复教云：『上即问若所事何知为老君，第云相公非凡人，当知之。』谓又作二颂，题曰《混元皇帝赐德妙》，语涉妖诞。辛卯，再贬谓崖州司户参军，诸子并勒停。玘又坐与德妙奸，除名，配隶复州，籍其家，得四方赂遗不可胜纪。其弟诵、说、谏悉降黜，仍以谓罪状布告中外。始谓命宋绶草寇准责辞，绶请其故，谓曰：『春秋无将，汉法不道，皆证事也。』绶虽从谓旨，然卒改易谓本语不纯用。及谓贬，绶又当制，即草词曰：『无将之戒，旧典甚明；不道之笔，常刑罔赦。』朝论快焉。谓初逐准，京师谓之语曰：『欲得天下宁，当拔眼中钉。欲得天下好，莫如召寇老。』不半岁，谓亦贬，人皆以为报复之速，天道安可诬也?谓窜崖州，道出雷州，准遣人以一蒸羊逆之境上。谓欲见准，准拒绝之。闻家僮谋欲报仇，亟杜门使纵博，毋得出，伺谓行远，乃罢。壬辰，诏中外臣僚有曾与丁谓往来者，一切不问。时遣侍御史方谨言籍谓家，得士大夫书，多于请关通者，悉焚之，不以闻，世称其长者。谨言，莆田人也。
　　十月己亥，左谏议大夫、集贤院学士、知泉州陈靖为秘书监致仕。靖雅善丁谓，及谓贬，党人皆逐，提点刑狱、侍御史王耿乃言靖老病无政事，不宜久为乡里官，故有是命。
　　十一月丁卯朔，枢密使钱惟演罢为保大节度使、知河阳。初，惟演见丁谓权盛，附离之，与为婚姻。谓逐寇准，惟演与有力焉。及序枢密直学士题名石，独刊去准名，曰：『逆准削而不书。』谓祸萌，惟演虑并得罪，遂挤谓以自解。冯拯恶其为人，因言惟演以妹妻刘美，实太后姻家，不可预政，请出之，乃出惟演为镇国留后，即日改今命。
　　天圣元年三月戊戌，太常博士丁诵、大理寺丞丁说、閤门祗侯丁谏并与在外监当，皆谓之弟也。
　　七月己丑，给事中、集贤院学士寇瑊知邓州。初，上封者言瑊与丁谓厚善，故自成都代还，特黜之。
　　三年十二月癸亥，徙崖州司户参军丁谓为雷州司户参军。谓家寓洛阳，尝为书自克责，叙国厚恩，戒家人毋辄怨望，遣人至西京留守刘煜祈付其家[14]，戒使者伺煜会众僚时达之。煜得书不敢私，即以闻。上见之感恻，故有是命。谓雅多智，是犹出于揣摩也。宰相言谓天下不容其罪而窜之，今不缘赦宥，未可以内徙。上曰：『谓斥海上已数年，欲令生还岭表耳。』
　　魏泰序此事谬妄甚，今不取。张唐英所载差近之，故正史循用。然谓必不敢上表，特与其家人书耳。唐英亦误。
　　五年十二月。是岁南郊肆赦，中外以为谓必还。殿中侍御史陈炎上疏曰：『乱常肆逆，将而必诛。左道怀奸，有杀无赦。丁谓因缘俭佞，巧据公台，贿赂苞苴，盈于私室。威权请谒，行彼公朝。引巫师妖术，厌魅宫闱，易神寝龙岗，冀消王气。今烟柴展礼，涣汗推恩，必虑谓潜输琛货，私结要权。假见要荒，冀移善地。李德裕只因朋党，不获生还；卢多逊曲事王藩，卒无牵复。请更不原赦。』上然之。
　　八年十一月戊辰，南郊。
　　十二月壬辰，以雷州司户参军丁谓徙道州司户参军。始南郊肆赦[15]，中外议谓必将内徙。刑部员外郎兼侍御史知杂事刘随言：『彼擅移于陵域，将不利于君亲。只合取彼头颅，置诸郊庙。』殿中侍御史张畅言：『谓奸邪弄国，罪当死，无可怜者。且大臣窜逐，本与天下弃之。今复还，是违天下意。』由是止徙道州。
　　明道元年十一月丙申，诏苏州所没丁谓庄田还给其家，仍以其子前内殿承旨珝为供奉官。
景祐四年闰四月，光州言秘书监致仕丁谓卒。王曾闻之，语人曰：『斯人智数不可测，在海外，犹用诈得还。若不死，数年未必不复用。斯人复用，则天下之不幸，可胜道哉?吾非幸其死也！』

校勘记
[1]则是  原本作『则自』，据《长编》卷九十五改。
[2]枢密院  原本『院』字为墨丁，据《长编》卷九十六补。
[3]丁谓平章事  原本作『丁谓□平章事』，其墨丁衍，据《长编》卷九十六、《宋史》卷二八三《丁谓传》删。
[4]不知误  《长编》卷九十六作『不之寤』。
[5]转运使及河南府官皆被罪  原本『被罪』之上九字均为墨丁，据《长编》卷九十七补。
[6]丁谓封晋国公  原本脱『丁谓』二字，据《长编》卷九十八补。
[7]曹利用  原本『曹』字空阙，据《长编》卷九十八补。
[8]得无□公议乎  《长编》卷九十八作『得无公议乎』。按：《长编》显脱一字，故文意不通。此墨丁或当为『乖』字。『乖公议』即违背公议也。
[9]团练副使  原本作『团练使副』，据《长编》卷九十八、《宋史》卷三一○《李迪传》乙正。
[10]帘下  此二字原本为二墨丁，据《长编》卷九十八补。
[11]乞□笔  《长编》卷九十八作『乞笔』，无墨丁。
[12]客多州吏  原本脱『客』字，据《长编》卷九十八补。
[13]处州  《长编》卷九十九作『虔州』。
[14]刘煜  原本『煜』字为墨丁，据《长编》卷一○四补。下二处同补。
[15]始南郊肆赦  原本句上有二墨丁，据《长编》卷一○九删。
　　

皇宋通鉴长编纪事本末卷第二十四
真宗皇帝

朱能伪造天书
　　天禧三年三月。入内副都知周怀政日侍内庭，权任尤重，附会者颇众。往往言事获从，同辈位望居右者，必排抑之。中外库帑，皆得专取，多入其家。性识凡近，酷信妖妄。有朱能者，本单州团练使田敏中厮养，性凶狡，遂赂其亲信得见，因与亲事卒姚斌等妄谈神怪事以诱之，怀政大惑，援引至御药使，领阶州刺史。俄至于终南山修道观，与殿直刘益辈造符命，托神灵，言国家休咎，或臧否大臣。时寇准镇永兴，能为巡检，赖准旧望，欲实其事。准性刚强好胜，喜其附己，故依违之。是月，准奏天书降乾祐山中，盖能所为也。中外咸识其诈，上独不疑。
　　刘攽作《寇准传》云：『朱能献天书，上以问王旦。旦曰：「始不信天书者，寇准也。今天书降准所，当令准上之，则百姓将大服。』乃使周怀政谕准。准始不肯，而准婿王曙居中与怀政善，遂固要准，乃从之。』按：王旦死于天禧元年正月，而准上天书乃三年三月，攽误甚矣。或钦若实为此，非旦也。
　　夏四月辛卯，备仪仗至琼林苑迎导天书。入内太子右谕德鲁宗道上疏略曰：『天道福善祸淫，不言示化，人君政得其理，则作福以报之。失其道，则出异以戒之。又何有书哉?臣恐奸臣肆其诞妄，以惑圣听也。』知河阳孙奭上疏言：『朱能者奸险小人，偶尘驱使，骤为牧伯，皆由妄言祥瑞，而陛下崇信之，屈至尊以迎拜，扫秘殿以奉安。上自朝廷，下及闾巷，靡不痛心疾首，反唇腹非，无敢言者。汉文成将军以帛书饭牛，扬言牛腹中有奇书，杀视得书，天子识其手迹。又有五利将军妄言，方多不雠，二人皆坐诛。先帝时有侯莫陈利用，以方术暴得宠用，一日发其奸，诛于郑州。汉武可谓雄才，先帝可谓英断。唐明皇得灵宝符、上清护国经宝券，皆王洪钿同秀等所为，明皇不能显戮，怵于邪说，自谓德实动天，神必福我。夫老君，圣人也，倘实降语，固宜不妄。而唐自安史乱离，乘舆播越，两都荡覆，四海沸腾，岂天下太平乎?明皇虽仅得归阙，复为李辅国劫迁，卒以馁终，岂圣寿无疆，长生久视乎?夫以明皇之英睿，而祸患猥至曾不知者，良由在位既久，骄亢成性，谓人莫己若，谓谏不足听，心玩居常之安，耳熟道谀之说，内惑宠嬖，外任奸回，曲奉鬼神，过崇妖妄。今日见老君于阁上，明日见老君于山中。大臣尸禄以将迎，端士畏威而缄默。既惑左道，即紊政经，民心用离，变起仓卒。当此之时，老君宁肯御兵?宝符安能排难耶?今朱能所为，或类于此。愿陛下思汉武之雄才，法先帝之英断，鉴明皇之召乱，庶灾害不至，祸乱不作。』奭又言：『天且无言，安得有书?天下皆知朱能所为，独陛下一人不知耳。乞斩朱能，以谢天下。』上虽不听，然亦不罪奭也。
　　奭本传载『天且无言，安得有书』之对在祥符初，恐误也，移见祀汾阴前，又见于此。朱能所献天书，其迎奉之礼，盖不减祥符，而国史、《实录》讳之，遂不复详载，且失其时日。按：《稽古录》于是年三月载寇准奏天书降乾祐山中。今用此为据，系之三月末。鲁宗道、孙爽谏疏亦不得其时，因此附见。《国老闲谈》以宗道所谏为指祥符，则误也，今追用之。《记闻》载奭谏语，比之正传尤切直。恐奭不但一疏，今并载之，可见先朝容直臣也。按：李维贤有《贺天书降》两表，其一云：四月四日迎奉入內。其二云：八月二十四迎奉入內。今并用此月日载之《长编》。
　　壬寅，召近臣诣真游殿朝拜天书。
　　五月甲申，寇准自永兴来朝。准将发，其门生有劝准者曰：『公若至河阳称疾，坚求外补，此为上策。倘入见，即发乾祐天书诈妄之事，尚可全平生正直之名，斯为次也。最下则再入中书为宰相耳。』准不怿，揖而起。君子谓准之卒及于祸，盖自取也。
　　此出《湘山野录》，其言有理，故取之。
　　六月，准特授行中书侍郎兼吏部尚书、同中书门下平章事，充景灵官使、集贤殿大学士。
