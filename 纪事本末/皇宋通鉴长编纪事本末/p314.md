<!-- { "loadSidebar": true } -->
公谪台州，朝旨不下司，行移峻急。所过州县，皆令兵甲防送，不得稽留。至台久之，莫敢以居屋借赁者，暂馆僧舍，而郡守以十日之法，每遣厢巡起遣，故十日必为之迁一寺。时未有郡守，通判朱兴忠摄郡事。朱与公有先世之契，观望特甚。人为公不平，处之淡然，不以介意。公到台数月，朝廷起迁人石悈知州事。二十五日，悈知台州，且令赴阙之官。士论汹汹，咸谓将有处分于公也。悈至，果扬言怖公。视事次日，即遣兵官突来约束，不得令出入，取责邻人防守状，又置逻卒数铺，前后巡察，抄录宾客书问之往还者，虽亲戚家书，殆至隔绝。未几，复令兵官突入所居搜检行李。摄公至郡庭，垂帘如制狱，其实只是朝旨取索公《尊尧集》副本，悈于旨外施行，意在迫胁。继又出公于僧舍，使小吏监守，对榻坐卧，窘辱百端。人情忧怖，虑有不测。公誓以死报国，而义不为儿女态，故安之不以为挠，悈亦不敢挠犯。技术寝穷，终不能为公害。公谪台州于法合，进谢表，台州不为发递。表未得达，而石悈之来，声势甚异，料其必受蔡薿风旨，意在得其所秘书，必将搜索及行李，于是为封事，缴连谢表。封缄于箧，题以臣名。悈至，固如所料，而以缄题之故，不敢辄开，遂以奏御。薿与何执中皆怒之，未几，罢悈台州，而公自此始免他虞。或问公：『何以审其如此?』公曰：『吾与薿，初无他故，故薿怀遗书之愧，而其党未必知结党相招，实自为计。今显其迹，则胁使之术有行也。』石悈摄公至郡也，欲以刑狱怖公，公见州庭狱具罗列，知其意，遽发问曰：『今日之事，岂被旨耶?』悈非所料，失措而应曰：『有尚书省札子。』卷帘出示公札子所行，盖取《尊尧集》副本，以为系诋诬蔑之书，合申缴毁弃也。公曰：『然则朝廷指挥取《尊尧集》耳。追某至此，复欲何为?』因问之曰：『君知《尊尧》所以立名乎?盖以神考为尧，而以主上为舜也。助舜尊尧，何诋毁诬?何相学术浅短，名分之义未甚讲求，故为人所劫，使请治《尊尧》之罪，将以结党固宠也。君所得于彼者几何?乃亦不畏公议，干犯名分乎?请具申某此语，某将显就诛戳，不必以刑狱相恐。』悈不待公言毕，屡揖公退。寻语人曰：『不敢引其说尚自如此，良可畏也!』瓘表及封事，具十二月十七日。
　　十二月乙卯，臣僚上言：『陈瓘所撰《尊尧集》十卷，大纲取《日录》之事，解释成文。有论及王安石事。臣虽不见《尊尧集》全文，但瓘建中靖国间，尝以安石《日历》为不然。昨来大臣领政典局，知瓘素有异论，欲助成非谋，故下瓘家取索。欲望圣慈特降睿旨，严赐禁约，不得传习。如有已曾传录之家，并乞立限缴纳，仍乞下瓘家取索藁本，一切焚毁。』诏依奏。『其《尊尧集》，仍令知台州石悈于陈瓘、衡州于张商英处取，及元降付张商英御批真本，并缴进闻奏。』
五年八月丙寅[4]，陈瓘特叙承事郎，许自便。 
瓘自政和元年九月送台州羁管，凡五年，始降旨叙官自便。叙官自便，盖缘立太子赦五年三月十七日指挥。《丁未录》云以郊霈沾恩，误也。瓘初以宣德郎被谪，而叙官乃承事郎，镌降也。被命之后，忽得州牒，备坐省札云：『奉御批叙复数內，陈瓘叙复未当，合于见存官外叙一官，仍取旨与差遣。符州告示本官知委。』陈瓘既供知委，还寓通州。数月，又有省札下通州，令瓘具家状陈乞差遣。人皆贺瓘，以为起废有渐。瓘曰：『此庙堂欺君玩世之术耳。若与差遣，岂应见问?上闻吾叙官，不当见于御批，诸公不敢，但已为此迁□之说，以塞上旨。家状虽当供，差遣其可乞耶?彼谓吾不堪贫困，必乞怜耳。』乃报以『家状昨因削籍，毁弃无凭』，供具事果不行。瓘既寓通州，而盛章与石悈有隙，取密旨编置通州，扬言为瓘报仇。瓘闻而叹曰：『此岂盛世所宜有耶?』因谋徒避，遂望家，至九江卜居焉。六年闰月，乃至江州。今因石悈编置通州在五年八月十四日，即附著此。
七年十二月，宣德郎、管勾太平观陈瓘自江州移南康军居住。 
瓘始自通州徙江州，杜门不出，谒而来者不拒。逾年忽有旨，不许出城，月申存在。又更易守臣，日降不下司文移[5]，以俟新守之到。人俱叵测，为之震惧，交游间至有索平时往还书问者，有碎瓘所书碑刻者。瓘亦自期以死。刘安世闻之，以书抵瓘曰：『此乃鹤相恐胁，濮上之策，技止此尔。』阅数日，方知王寀得罪，而谗者以谓瓘来居王寀之乡，因以危言陷瓘，赖上察之，止令于南康居住云。
　　宣和二年十二月丙申。是岁，南康军居住、宣德郎、管勾太平观陈瓘移居楚州。始，王寀得罪，瓘自江州移南康。及方寇作，或又为飞语云：『瓘女婿已为寇所劫。』欲加中伤。然上讫保全，故卞、京党人莫能害也。
六年二月辛丑，承事郎、管勾太平观陈瓘卒。

邹浩贬逐
　　崇宁元年三月辛酉，兵部侍郎邹浩为宝文阁待制、知江宁府，浩乞补外也（已上见《复用元祐党》）。
　　四月癸卯，宝文阁待制、新知江宁府邹浩知杭州。
　　闰六月丙寅[6]，宝文阁待制、知杭州邹浩知越州。辛未，诏曰：『朕仰惟哲宗皇帝严恭寅畏，克勤祗德，元符之末，是生越王。奸人造言，谓非后出。比阅臣寮旧疏，适见椒房诉章，载加考详，咸有显证。其时两宫亲临抚视，嫔御、执事在旁，缘何外人得入宫禁，杀母取子?实为不根。为人之弟，继体承祧，岂使沽名之贼臣，重害友恭之大义，诋诬欺罔，罪莫大焉。其邹浩可重行黜责，以戒为臣之不忠者，庶称朕昭显前人之意。如更有言及者，仍依此令，进奏院遍牒施行，仍检会邹浩元奏札子，并元符皇后诉章，宣示中外。』邹浩札子：『臣闻仁宗皇帝在位四十二年，邦国无流离之患，边境无征伐之苦，黎民繁庶，万国咸宁。当是时，可以嬉游后宫，非焦心劳力之秋也。而谓宰相寇准曰：「朕观自古乱天下、败国家者，未尝不因女子。是以褒姒灭周，妲己亡商。朕之后宫女子巧媚百生，朕未尝顾盼焉。」然则仁祖之意，岂不欲垂裕后昆邪?奈何陛下遽忘其业乎[7]，臣观陛下之所为，愈于桀纣而甚于幽王也。杀卓氏而夺之子，欺人可也，讵可欺天乎?卓氏何辜哉?得不愈于桀纣者也?废孟氏而立刘氏，快陛下之志也。刘氏何德哉?得不甚于幽王也?臣观祖宗有唐虞尧舜之德，而陛下有桀纣幽王之行，不识陛下寝餗安乎?顷年彗星出于西方，灾谴为大。陛下避正殿以塞天变，减常膳以销天谴[8]。宰相章惇谓陛下曰：「未足损陛下盛德。』又闻江西敷奏累年饥馑，陛下责以宰臣燮理之功。宰相章惇谓陛下曰：「天灾流行，无世无之。』且以尧九年水、汤七年旱为解。惇为辅弼，忍发此言!今闻陛下以立刘氏，惇之策也。臣今谏陛下去废后之丑行，行复后之大德。听臣之直谏，而出惇之奸言，使天下之人，共仰首以见日月之光，盛大之世。不然，祖宗百有余年基业，将颠覆于陛下之手矣！昔唐褚遂良谏高宗立武昭仪，不听，叩头流血，以笏置殿阶曰：「还陛下此笏，乞归田里。」今臣谏陛下不听，愿归田里，力农园，为乱世之民。愿脍臣心以献惇，斩惇首以谢天下！』
　　元符三年五月，元符皇后上皇太后表：『臣妾窃以臣僚数有章疏，今言妾生故越王事非有实，不言中外，谤莫能止。在妾之分，寝处难安。重念朽质，不能殒灭，至使上累哲宗皇帝。况降旨之日，亲承两宫玉音，一旦几成虚诞之文，若宫掖尚行欺罔之议，则何以取信天下?窃以其时大臣及掌事之人，即今尽存，伏望圣慈降下臣寮章疏，付与有司，明行鞫问。傥有实状，岂不知过?若系虚妄，亦乞严行惩戒，以绝反覆兴谤之例。如默而不言，虑玷哲宗皇帝于方册，曷可传之万世?妾伏睹绍圣之间，元祐皇后亲被睿旨，放逐一尼。后来通说事端，差官制勘，有雷公式图画之迹。御史录验，备载案牍，迁徙道宫，众所共知，岂缘他人?乃今新进之人不究其理，谓妾遭遇哲宗皇帝，欲快人情，务摅前忿。岂存内外轻重之理，祗报先朝未用之怨。众口铄金，可不惧哉!欲乞特降睿旨，检取元祐皇后制院一宗公案，及推勘官吏付有司，再行讯治，以示中外。如妾稍有干涉用情，不敢拱手而居后位之列。若不沥诚详具奏闻，安能辩雪?伏望皇太后陛下悯怜哲宗至孝至仁，照鉴妾之负冤无告，出自宸断，特赐矜察。』于是贬通直郎、宝文阁待制、新知越州邹浩为杭州别驾、永州安置。元符后刘氏上表称谢言：『伏睹诏书，布告中外，责邹浩诬罔故邓王非妾所生等事，以正朝廷之风化，以叶泰陵之圣德，衔冤上诉，俟明命于三年；颁诏亟行，示信恩于四海。下以称在廷之公议，上以慰哲庙之神灵。仰荷睿明，惟知感泣。伏以妾奉京辇良家之子，玷先朝侍御之联，雨露既及于凡材，草木焉知其帝力?属邓王载诞之后，适长秋虚位之时，被两宫之玉音，及群臣之佥议，旋加册命，进掌后宫。非天克相以谁为?在妾何缘而自致?奸邪横逆，指爱子作他人；中外动摇，视诏词为诳语。以妾身而敢恨，顾先帝以何如?亦当自反其所言，信出不根之私语。且以元佑皇后因逐一尼，遂倡事端，逮从制勘，禁书图画之备露，御史录案之甚明。自取之刑，俄闻废命。案牍固存于朝论，推原岂本于妾身?方群小之肆诬，实众尤之难辨。当陛下承祧之始，属钦圣垂帘之间，泣血书辞，呼天雪愤，庶几中外，备见终始。岂期元祐之朋邪，竞蓄前朝之怨憾。喜闻人过，岂验是非?增饰烦言，更加伤害。方且拟议以深斥，尚何封章之可行！妾所痛者，虑伤先帝之明恩；妾所重者，恐乱后世之信史。惟大事之若是，曷小己之足论?终期群枉之冰销，果赖至仁之洞察。奋英谋而独断，绍列圣以御图。邪正剖分，黑白昭著。奸言伪说，难逃圣览之明；巧诋深冤，灼见沽名之贼。曲文平悃，昭示四方，此盖伏遇皇帝陛下尧舜相承，文武善继，上追兄弟友恭之义，下怜母子孤露之情，辩百年疑似之非，正万世昭明之典。妾殒身何报，没齿知荣，生当竭节，以答圣恩；死亦无憾，而见哲庙。』诏并送史官。浩之本章，绍圣间即焚之。今所降者，蔡京使其党伪为浩疏也。 
