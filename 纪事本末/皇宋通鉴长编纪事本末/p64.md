<!-- { "loadSidebar": true } -->
　　五年正月壬寅朔，上率百官上皇太后寿于会庆殿。黎明，百官并常服，并契丹使班庭下。内侍请皇太后出殿后幄，鸣鞭升坐，又诣殿后皇帝幄，请服靴袍，于帘内皇太后前再拜称贺。皇太后曰：『履端之福，与皇帝同之。』遂奉觞跪进曰：『谨上千万岁寿。』又再拜。皇太后曰：『恭举皇帝之觞。』教坊乐止，皇帝还幄宣事，舍人引百官横行再拜，太尉自西阶升，贺，俯伏兴，降，还位，在位皆再拜。侍中承旨曰：『履端之吉，与公等共之。』太尉又自东阶升，奉觞跪进于帘外，内谒者捧以进。太尉北向拜进，曰：『谨上千万岁寿。』太尉降，还位。典仪曰：『再拜！』在位再拜。宣徽使承旨曰：『谨举公等之觞。』典仪曰：『再拜！』分班序立。宣事舍人引太尉以下升殿，帘外及东西厢坐。酒三行，侍中奉礼毕，皇帝乃服袞冕，御天安殿受朝贺。
　　七月己未，上以灾异数见，诏群臣毋得因郊祀请加尊号。时太后欲独加尊号，遣内侍谕辅臣。辅臣力言不可，太后从之，乃别下书于中外。
　　六年三月戊申，太后幸赠侍中刘美第，左司谏刘随奏疏劝止，太后纳其言，自后不复再驾。
　　此据宋祁所作随墓铭。传云：『太后不宜数幸外家。』恐误也，今改之。
　　六月丁亥，以太常丞、直史馆马季良为龙图阁待制。先是，太后欲擢季良侍从，王曾难之。会曾移疾，太后谕中书令亟行除命。执政承顺，且遽迫，季良止以三丞充待制。盖三丞未有预内阁清职者，朝论哗然，益重曾之守正云。
　　七月乙巳，以户部判官、左司谏刘随知济州。随在谏职，前后所论甚众。帝既益习天下事，而太后犹未归政。随请军国常务专禀帝旨，太后不悦。会随请外，因命出守。
　　七年正月癸卯，枢密使曹利用罢。利用为太后所严惮也（见《利用罢枢密》）。
　　二月庚申，礼部侍郎、参知政事鲁宗道卒。太后临朝，宗道屡有献替。太后问唐武后何如主，对曰：『唐之罪人也，几危社稷！』太后默然。时有上言请立刘氏七庙者，太后以问辅臣，众不敢对，宗道独曰不可。退谓同列曰：『若立刘氏七庙，如嗣君何?』帝、太后将同幸慈孝寺，欲以大安辇前帝行，宗道曰：『妇人有三从：在家从父，出嫁从夫，夫亡从子。』太后辇后乘舆行。
　　十一月癸亥，冬至，上率百官上皇太后寿于会庆殿，乃御天安殿受朝。秘阁校理范仲淹奏疏言：『天子有事亲之道，无为臣之礼；有南面之位，无北面之仪。若奉亲于内，行家人礼可也。今顾与百官同列，亏君体，损主威，不可为后世法。』疏入，不报。晏殊初荐仲淹为馆阁，闻之大惧，召仲淹，诘以狂率邀名，且将累荐者。仲淹正色抗言曰：『仲淹缪辱公举，每惧不称，为知己羞，不意今日反以忠直获罪门下。』殊不能答。仲淹退，又作书申理前奏不少屈。殊卒愧谢焉。又奏疏请皇太后还政，亦不报，遂乞补外，寻出为河中府通判。
　　欧阳修作仲淹神道碑云：『太后将以至日大会前殿，上率百官为寿，仲淹言之，其事遂已。』按：仲淹奏入不报，上寿会庆殿未尝已也。岂修谓止在便殿、不在前殿为听仲淹之言乎?然供张使殿，实自王曾执奏，非由仲淹矣。修盖误，今不取。富弼作仲淹墓碑亦云：『疏奏，遂罢上寿仪。然后颇不怿，寻出为河中府通判。』弼亦误。今但取其出倅河中府附见于此。僧文莹以为仲淹时任右司谏，太后先遣中使谕令勿言。此妄也，今不取。
　　八年四月甲午，徙工部郎中、京西转运使王彬为河北转运使。部吏马崇政[5]，太后姻家，猾横不法。彬发其赃罪下吏，忤太后意，复徙京东。
　　六月，赐和州刺史刘从德敕书奖谕。从德知卫州，辟屯田员外郎戴融为同判，而融楚人，善谄佞，因率州人千数，妄言治有异状，乞刻碑记之。朝廷虽不许，以太后故，犹降褒诏。从德，美之子也。县吏李熙辅者善事从德，乃荐于朝。太后喜曰：『儿能荐士，知所以为政也！』即日擢熙辅京官。从事河南郑骧因缘从德，亦擢美官。时监司以太后故多假借从德，独转运使王立按举无所容。
　　十二月己未，诏长宁节百官上寿于崇政殿。初，上谓辅臣曰：『昨郊礼毕，朕率文武百官、诸军将校贺皇太后于会庆殿。明年长宁节，宜定百官上寿仪下太常礼院议。』而太后不欲御会庆。乙未，诏上寿于崇政殿，既而复就会庆。
　　九年正月丙辰，长宁节，百官初上皇太后寿于会庆殿。
　　六月，翰林学士宋绶、西上閤门使曹琮、夏元亨上《新编皇太后仪制》五卷，诏名曰《内东门仪制》。
　　十月己卯，以翰林学士兼侍读学士宋绶为龙图阁学士、知应天府。时太后犹称制，五日一御承明殿垂帘决事，而上未始独对群臣也。绶言：『唐先天中，睿宗为太上皇，五日一受朝，处分军国重务，除三品以上官决重刑。明皇日听政，除三品以下官决徒刑。今宜约先天制度，令群臣对前殿取旨。』书上，忤太后意，故命出守。
　　十一月，曹修古等责降（见《外戚恣横》）。
　　明道元年二月，宸妃李氏薨，凿垣出丧（详见《追尊庄献太后》）。
　　十二月，议太后谒庙仪注（见《籍田》）。丙午，群臣上皇太后尊号曰应天齐圣显功崇德慈仁保寿。
　　二年二月乙巳，皇太后谒庙（见《籍田》）。
　　三月庚寅，以皇太后不豫，大赦，除常赦所不原者。募天下善医驰传赴京师，僧道、童行系帐，京畿三年，西京、南京五年，诸道七年，并与剃度披带。乾兴以来贬死者复其官。甲午，皇太后崩。遗诰尊太妃为皇太后，皇帝听政如祖宗旧制，军国大事与太后内中裁处。赐诸军缗钱。乙未，帝御皇仪殿之东楹，号恸见辅臣，且言：『太后疾不能言，而犹数引其衣，若有所属，何也?』奎曰：『其在袞冕也。然服之，何以见先帝乎?』帝悟。以后服敛。即命吕夷简为山陵使。既宣遗诰，閤门趣百官贺太后于内东门。御史中丞蔡齐正色谓台吏：『毋追班。』入白执政曰：『上春秋长，习天下情伪。今始亲政，岂宜使女后相继称制乎?』执政无以夺。
　　四月丙申朔，下诏求助，删去遗诰『皇帝与太后裁处军国大事』之语。
　　《会要》云：初，遗诰有云『皇太妃与吾同事先朝，备彰懿范。自今朝之临御，亦共赞于内谋。爰属慈辰，允当崇奉。宜尊为皇太后。往者皇帝践祚，方在冲年。吾禀先帝遗言，使权助军国大事。今皇帝君临一纪，盛德日新，此后听断，一依祖宗旧规。如有军国大事，皇帝与皇太后內中裁量』之语。往往窃议，浸淫上闻，乃令中书门下掇出遗诰中皇太后事，不须并告天下。于是群臣庆帝之明睿独断，出前古远甚。有司因得用咸平旧章以正其礼矣。或云：遗诰以杨太妃为太后，上以问吕夷简，对曰：『典古无此。』上曰：『奈太后已许之矣。』夷简多智，善迎合，即问上曰：『太妃乐乎?』上曰：『乐之。』夷简即赞曰：『陛下自此，宫中甚孤立之为便。』夷简退，以此意明语同列。时谏官、御史知其非而畏其说，竞不敢争。夷简多不正以结上，皆有说以胜人。今皆不取，但以齐传为正。《龙川别志》称吕夷简谓蔡齐不知遗诰意，今移见尚、杨二美人争宠时。
　　丁酉，群臣上表请听政，不允。五上，乃从之。庚子，见辅臣于皇仪殿之东楹，追尊庄懿皇后（见本事）。庚申，太常博士、秘阁校理范仲淹为左司谏。仲淹初闻遗诰以太妃为皇太后、参决军国事，亟上疏言：『太后，母号也。未闻因保育而代立者，今一太后崩，又立一太后，天下且疑陛下不可一日无母后之助矣！』时已删去『参决』等语，然太后之号讫不改，止罢其册命而已。
　　富弼墓志云：『上悟，止存后号而已。』恐当日删去『参决』等语，未必缘仲淹奏疏，今且附见。『罢其册命』，此据欧阳修神道碑。
　　壬戌，始御崇政殿，改命张士逊为山陵及园陵使。癸亥，上大行皇太后谥曰庄献明肃。
　　五月辛未，屯田员外郎庞籍为殿中侍御史。籍奏请下閤门取垂帘制尽焚之。癸酉，诏曰：『大行皇太后保佑冲人十有二年，恩勤至矣，而言者罔识大体，务诋讦一时之事，非所以慰朕孝思也。其垂帘日诏命中外，毋辄以言。』始太后称制，虽政出宮闱，而号令严明，恩威加天下，左右近习亦少所假借，宫掖间未尝妄有改作，赐与有节。晚稍进外家，任内臣。然太后保护帝既尽力，而帝所以奉太后亦甚备。太后常命工为帝结珠鞍，帝心不欲之，然不敢毁，以置真宗神御殿，其恐伤太后意如此。及太后崩，言者多追垂帘时事，左司谏范仲淹言于帝曰：『太后受遗先帝，保佑圣躬十余年矣。宜掩其小过，以全大德。』帝大感悟，乃降是诏。
　　八月壬寅，名庄献明肃太后新庙曰『奉慈』，从翰林学士冯元等议也。
十月丁酉，葬庄献明肃皇太后、庄懿皇太后于永定陵。己酉，祔葬庄献明肃皇太后、庄懿皇太后于永定陵。己酉，祔神主于奉慈庙。

校勘记
[1]战北面  原本脱『北面』二字，据《长编》卷九十二补。北面，谓北汉刘继元也。
[2]遣奠  原本『遣』字为墨丁，据《长编》卷九十二补。
[3]勤州  原本『勤』字为墨丁，据《长编》卷九十二补。
[4]三上表  原本脱『三』字，据《长编》卷九十九补。
[5]部吏  原本作『部使』，据《长编》卷一○九改。
　　

皇宋通鉴长编纪事本末卷第二十八
真宗皇帝

训导太子
　　大中祥符三年四月癸亥，后宫李氏生子。知开封府周起方奏事，上谓起曰：『知朕有喜乎?』起曰：『臣不知也。』上曰：『朕始生子。』即入禁中怀金钱出，探以赐起。李氏杭人，初入宫侍刘修仪，庄重寡言，上命为司寝。既有娠，从上临砌台，玉钗坠，上恶之。上私卜：钗完当生男子。左右取钗以进，殊不毁。上喜甚，已而果生子。后封李氏为崇阳县君，复生一女，不育。李氏所生，是为仁宗。七年二月，车驾祀太清宫还。戊午，次襄邑县。皇子来朝。
　　三月丁未，以皇子受益为左卫上将军，封庆国公，月给俸钱二百千。初，宰相屡言：『皇子未议封建，中外系望。今朝修礼成，愿特降制命。』上虽从之，而谦让未加王爵。旧制：国公食邑三千户，今止千户，有司之误也。皇子即后宫李氏所生，于是五年矣。刘皇后以为己子，使杨婉仪保视之，故仁宗尝呼后为『大娘娘』，婉仪为『小娘娘』。
　　八年十二月戊寅，皇子加冠礼。辛卯，以皇子庆国公受益为忠正军节度使兼侍中，封寿春郡王。旧制：本州当选牙校、僧道至阙称贺。诏罢之，止令官吏附驿上贺状。
