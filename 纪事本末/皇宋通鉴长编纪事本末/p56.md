<!-- { "loadSidebar": true } -->
　　八月丁亥，以天书再降于乾祐县[1]，大赦天下，常赦所不原者咸除之。诸军并与特支，屯驻在外旧无例特支者，皆给与。赐乾祐县民秋租十之五，普度诸道释童行。广南官吏，听挈属之治所。制曰：『朕寅奉丕基，抚宁中宇。庆灵积厚，高明博临。受河洛之图书，开圣真之鸿绪。陈嘉牲于崇巘，沈瑄玉于隆濉。顺拜文罽之坛，恭荐镂琼之板。储精渊妙，敷化醇浓。矧惟咸镐之区，是为神明之奥。名山之内，福地在焉。载严曲密之都，式伫鸿蒙之驾。清心昭格，璿极览观。由兹鹑首之封，荐锡龙绨之检。谕朕以辅德，戒朕以爱民。告临降之先期，述延洪之景祐。介子孙于千亿，保函夏于太宁。而又眷顾皇储，继颁宝命。昭其仁孝之至，示以报命之祥。斋庄载披，惕厉弥至。考诸册牒，允谓殊尤。昔燧皇握机，但有苍渠之刻；虞舜负扆，止观河渚之文。岂若祚我菲躬，庆及元嗣，膺兹繁祉，实茂皇图。思与万邦，共均纯嘏。仰答高明之贶，用推肆眚之恩。』
郊恩密迩，忽降大赦，盖以乾祐天书再降故也。及周怀政、朱能等败，史官讳之，遂改易制辞，自『恭荐镂琼之板』以下，但云『迨兹二纪，驯致小康。邦本既宁，天体允集。顾惟阴骘，奚独在予?思与万邦，共膺纯嘏。遂大赦天下。』臣焘初读《实录》、国史，固疑此赦之必有所为也。检《会要》云以天书，而赦文殊不及之，因令□诸州赦文所编录建隆以来赦文內寻出全本，则其辞盖昭然。且朱能等伪造天书，《实录》、正史皆略之，惟此制辞差详，恐其亡逸，而特著于此。原史官所以深讳者，为过举也。过而能改，善莫大焉。此尤可见真宗之盛德矣。若乃末杀其事，窜改其辞，使后人漫不可晓，既失史官之职，又没帝王改过之善，臣焘所不敢从也。此《会要》乃《三朝会要》，今《五朝会要》已改云：『以天下小康故降敕。』盖从史也。孙奭等谏疏或在此赦后，然三月末已载之，不复迁改。且天书实再降，則奭等于初降即上谏疏，亦不可知尔。
戊申，自琼林苑迎奉天书入内。四年六月，准罢政事，为太子太傅、莱国公，以奏请太子监国，丁谓等力谗之也。七月甲戌，周怀政谋奉帝为太上皇，传位太子，事败伏诛。谓等并发朱能所献天书妖妄事，亟遣入内供奉官卢守明、邓文庆驰驿诣永兴军，捕能及其党乾祐观主王先、道士张用和，殿直刘益、借职李贵、康玉、殿侍唐信、徐原并免死黥面，配儋、梅、高、崖、雷、琼、万安、循州。朱能父左武卫将军致仕谔、母周氏赎铜百斤，并其子守昱、守吉分配邵、蔡、道州，赀产没官；与谔往来结社人悉决杖配诸州[2]，自余亲事卒、怀政仆使决杖，分配海岛远州。丁丑，太子太傅寇准降授太常卿、知相州（详见《丁谓事迹》）。
　　八月辛巳，入内供奉官谭元吉、高品王德信决杖配唐州，高班胡元则[3]、黄门杨允文决杖配西京，坐尝受命乾祐县，与周怀政协同妖妄故也。元吉寻黥面配宾州。朱能闻使者至，自度不免，衷甲以出，杀卢守明，帅所部兵挈家属叛逸。永兴军奏其事，诏遣内殿承旨江德明、入内供奉官於德润乘驿发兵捕之，应能党与分配岭表者，所至禁系，别俟朝旨。能众溃势穷，蹙入桑林，自缢死。永兴乾耀都巡检供奉官李兴、牢城十将张顺断能及其子首以献，补兴閤门祗侯，顺本城都头。
　　兴、顺迁官实在十一月甲寅，今并书之。
　　壬寅，太常卿、知安州寇准坐朱能叛，再贬道州司马。甲辰，入内押班郑志诚尝纳朱能音问及披获表章，有请太子亲政之辞，令右谕德鲁宗道、御史刘平鞠问，削两任，配隶房州。
九月丙辰，诏刘益、康玉、徐原等十一人并活钉，令众三日讫，断其手足，具五刑处死。王先、李贵并断手足处斩。唐信八人并处斩。文思院画匠、军士、百姓十五人并免死，杖脊黥面，配沙门岛及广南牢城。朱能仆使及道士、军士十二人并杖脊黥面[4]，配江、湖、福建牢城。能弟文显免杖，黥面配邓州牢城。初，能将择日扞制，使文显潜以告知府朱巽等，故至是获用轻典。能妻高、母李、弟妇陈洎女仆、家僮十二人并决杖，分配湖南、京东、西州军。能子件歌以幼不胜杖，黥面配澧州牢城，听随母之配所。时命殿中侍御史王博文与内臣岑守素等乘传诣永兴按劾，具狱以闻，而降是诏。初遣博文，人谓连逮者必众。博文唯治首恶，协从者皆为请，得以减论。壬戌，知永兴军府朱巽、陕西转运使梅询并削一任，巽为护国节度使，询为怀州团练使，并不署州事；本军通判、幕职官并赎铜释罪。巽等尝荐举朱能及不察奸害，妄致害制使，故责之。知凤翔府臧大圭赎铜二十斤、通判宁州，坐与能交结也。军士封进、凤翔府孔目官朱日昌等八人皆能常从，预为矫妄者，并决杖，分配海岛、远郡牢城。乾祐知县、蒲城、长安、万年、乾祐簿、尉并坐削绌。

周怀政阴谋废立
　　天禧四年七月甲戌，昭宣使、英州团练使、入内副都知周怀政伏诛。大中祥符末，上始得疾。是岁仲春，所苦浸剧，自疑不起，尝卧枕怀政股与之谋，欲命太子监国。怀政实典左右春坊事，出告寇准，准遂请间，建议密令杨亿草奏，已而事泄，准罢相（见《丁谓事实》）。丁谓等因疏斥怀政，使不亲近，然以上及太子故，未即显加黜责。怀政忧惧不自安，阴谋杀谓等，复相准，奉帝为太上皇，传位太子而废皇后。与其弟礼宾副使怀信潜召客省使杨崇勋、内殿承制杨怀吉、閤门祗侯杨怀玉议其事，期以二十五日窃发。前一夕，崇勋、怀吉悉诣谓第告变，谓中夜微服，乘妇人车过曹利用计之。及明，利用入奏于崇政殿，怀政时在殿东庑，即令卫士执之。
　　怀政本传云：上姑务含容，不忍斥其过，然渐疏远之。怀政忧惧，时使小黄门自禁中出，诈称宣召，入內东门，坐别室，久之而出，以欺同辈。《实录》亦云。然收怀政时实在崇政段东庑，则其出入禁中，固自如也。但丁谓等多为之防，使怀政罕得见上耳，盖未有疏远怀政意也。本传又云：上怒甚。而《实录》无此，疑本传饰说，今不取。
　　诏宣徽北院使曹玮与崇勋就御药院鞠讯，不数刻，具引伏。上坐承明殿临问，怀政但祈哀而已。命载以车，赴城西普安佛寺斩之。谓等并发朱能所献天书妖妄事（详见《朱能伪造天书》），怀政父内殿承制绍忠及怀信并决杖，配复、岳州，子侄勒停[5]，赀产没官。怀政之未败也，绍忠尝诟之曰：『斫头竖子，终累及我！』怀信又尝谓怀政曰：『兄天书事必败，当早请上首露，庶获轻典。』及谋作乱，又号泣伏拜而止之，皆不听，故皆得免死焉。自余亲事卒、怀政仆使决杖，分配海岛远州。
　　《记闻》载怀政以二月二日怀小刀对上自割，上因是疾复作。皇后命收怀政下狱，并于宫中得莱公奏，言传位事，乃命杨崇勋告变，诛怀政，贬莱公。按：怀政诛在七月，莱公罢在六月。若怀政于仲春为此，则莱公不待夏未始罢，怀政至秋初乃诛也。然真宗实以仲春疾益甚，不知缘何事耳。《记闻》必误，今不取。
　　丁丑，太子太傅寇准降授太常卿、知相州，韩林学士盛度、枢密直学士王曙并落职，度知光州，曙知汝州，皆坐与周怀政交通也。是日，以客省使、英州防御使杨崇勋为邓州观察使，内殿承制杨怀吉为如京使，并赐金带及金银，降诏褒奖。供奉官、京城西面巡检杨怀玉既与崇勋等预周怀政议，崇勋告变之翌日，始诣枢密院自陈，故责之。
　　八月辛巳，杨崇勋为内客省使，领桂州观察使兼群收使。崇勋累辞邓州之命，故改任焉。丙午，入内供奉官石承庆削两任，配隶宿州。先是，周怀政尝遣人召承庆，欲有所议，夜二鼓不下皇城门钥以待之。上遣黄门黄守忠开太宁、祥符、东华传诏许王宫，至则门不闭，见承庆将入，守忠讽知其故，戒令勿入，于是门司不复纳承庆。守忠畏怀政不敢言，至是以闻，鞫承庆而责之。
　　明道二年十一月甲戌，赠左骐骥使、英州团练使周怀政安国节度使，以其弟子右内率府副率、宿州安置怀吉为礼宾副使。
景祐元年九月辛酉，河阳三城节度使、同平章事、判陈州杨崇勋降落平章事、知寿州，崇勋子閤门祗侯宗说监济州税。先是，内侍押班周怀信言兄怀政天禧中给侍东宫，最处亲信。奸臣谋危皇嗣，怀政心愤，议除憸党，为崇勋及杨怀吉诬告被诛。今怀吉虽死，而崇勋尚居将相，又乞正其事，以慰幽冤。故有是命。怀吉弟供备库使怀志、子閤门祗侯永孚、入内高班永德、入内黄门永成、永迁并坐降。

雷允恭擅易皇堂
　　天禧五年四月丁未，以内殿崇班雷允恭为皇太子宫都监、同管勾资善堂左右春坊司事。
　　乾兴元年二月戊午，真宗崩，仁宗即皇帝位。庚申，命宰臣丁谓为山陵使。丁谓潜结雷允恭，使白太后，卒行其意（详见《丁谓事迹》）。
　　六月庚申，西京作坊使、普州刺史、入内押班雷允恭伏诛。允恭既与丁谓交结，谓深德之。允恭倚谓势，日益骄恣无所惮。始宦官以山陵事多在外，允恭独留不遣，自请于太后，太后不许。允恭泣曰：『臣遭遇先帝，不在人后，而独不得效力于陵上，敢请罪。』太后曰：『吾非敢有靳于汝也，顾汝少而宠幸，不历外任。今官品已高，近下差遣，难以使汝。若近上名目，汝不知法禁，妄有举动，适为汝累。』允恭泣告不已。时按行使、副及修奉都监既受命逾旬矣，乃特命允恭与张景宗同官勾山陵一行事。
