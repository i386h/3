<!-- { "loadSidebar": true } -->
　　四月。上亲躬听断，京城诸司狱有疑者，多临决之。是岁自春涉夏不雨，上意狱讼有冤滥。会归德节度使推官李承信市葱有烂者，笞园户，病创数日死。己卯，承信坐弃市。先是，诸州罪人皆锢送阙下，道路非理而死者十常六七，所在或寅缘细微，情可悯侧。江南西路转运副使、左拾遗张齐贤上言：『罪人至京，请择清强官虑问。若显负沈屈，则量罚。本州官吏自今令只遣正身，家属别俟朝旨。干系人非正犯者具保，转运使详酌情理，免锢送。』又言：『刑狱繁简，乃治道弛张之本，于公阴德，子孙则有兴者。况六合之广，能使狱无冤人，岂不福流万世?州县胥吏皆欲多禁系人，或以根穷为名，恣行追扰，租税逋欠至少而禁系累日，遂至破家。请自今外县罪人五日一具禁放数白州，州狱别置，历委长吏检察，三五日一引问疏理，每月具奏，下刑部阅视，有禁人多者，即奏遣朝官驰往决遣。若事涉冤诬，故为淹滞，则降黜其本州官吏。或终岁狱无冤滞，则刑部给牒，得替日，较其课旌赏之。』
　　八月，两浙运司言：『部内诸州系囚满狱，长吏隐落，妄言狱空，盖惧朝廷诘其淹滞也。』诏：『自今诸州有妄奏狱空及隐落囚数者，必加深谴，募告者赏之。』
　　闰十二月丁酉，诏：『诸州犯流、徒罪人等，并配所在牢城，勿复转送阙下，仍不得辄以案牍闻奏，稽留刑狱，违者罪之。』先是，知桐庐县、太常寺太祝刁衎上疏言：『淫刑酷法非律文所载者，并望诏天下悉禁止之。巡检使臣捕得盗贼亡卒，并送本部法官讯鞫，无得擅加酷虐。古者投奸人于四裔，今乃远方囚人尽归象阙，配于务役，最非其宜。神京胜地，天子所居，岂可使流囚于此聚役?自今外处罪人，望勿许解送上京，亦不留于诸务充役。又《礼》曰：「刑人于市，与众弃之。」则知黄屋紫宸之中，乃非行法用刑之所。望自今御前不行决罚之刑，殿前引见司钳黥法具，并付御史及廷尉之狱，敕杖不以大小，皆以付御史、廷尉。京府或出中使，或命法官，具礼监科，以重明刑谨法之意。或有犯劫盗亡命罪重者，刖足钉身，国门布令，此乃愚民昧于刑宪，逼于衣食，偶然为恶，义不及他，被其惨毒，实伤风化，亦望减除此法。如此，则人情不骇，各固其生，和气无伤，必臻上瑞矣。』上览疏甚悦，降诏褒答焉。
　　雍熙元年三月甲寅，令诸州十日一具囚帐及所犯罪系禁日数以闻，刑部专意纠举。先是，诸州每十日一奏狱状，上阅所奏，有一州禁系至三百人者。五月，乃诏：『自今门留寄禁，取保在外，并邸店养疾者，并准禁囚例件析以闻。其鞫狱违限、可断不断、事小而禁系者，有司驳奏之。』先是，开封府女子李击登闻鼓，自言无见息，身且病，一旦死，家业无所付。诏本府随所欲裁置之。李无他亲属，独有父，有司系之。六月己丑，李又诣登闻，诉其父被系。上颇骇其事，谓宰相曰：『此事至小，岂当禁鞫?辇下尚或如此，天下至广，安得无滥枉乎?朕恨不能亲决四方之狱，固不辞劳耳。』即日诏遣殿中侍御史李范等十四人，分往江南、两浙、西川、荆湖、岭南等道审问刑狱，情得者即决之，吏之怠者，劾其罪以闻。若临事明敏，刑狱无滞，亦以名来上。庚子，始令诸州十日一虑囚。
　　七月乙卯，上谓宰相曰：『御史台、閤门之前，四方纲准之地。颇闻台中鞫狱，御史多不躬亲垂帘，雍容以自尊大。鞫按之任，委在胥吏，求民之不冤，法之不滥，岂可得也?』乃诏自今决狱，御史必须躬亲，毋得专任胥吏。
　　八月戊寅朔，上谓宰相曰：『每阅大理奏案，或节目小有未备，必移文按覆。封疆遥远，动涉数千里外，禁系淹久，甚可怜也。自今卿等详酌，如其非人命所系，即与量罪区分，勿须再鞫。』始令诸州笞、杖罪不须证逮者，长吏即决之，勿复付所司。群臣受诏鞫狱，狱既具，骑置来上，有司断讫，复骑置下之。诸州所上疑狱，有司详覆而无可疑之状，官吏并同违制之坐。其当奏疑案，亦骑置以闻。
　　二年八月庚辰，上谓宰相曰：『朕于狱犴之寄，夙夜焦劳。比分遣使臣按巡诸道，盖虑或有冤滞耳。因思新及第进士为司理参军，彼于法律固未精习。宜令诸州长吏视其不胜任者，于判、司、簿、尉中两易之。』
　　十月辛丑朔，上录京城诸司系囚，多所原减，决事遂至日旰。近臣或谏以劳苦过甚，上曰：『不然。傥惠及无告，使狱讼平允，不致枉挠，朕意深以为适，何劳之有?』因谓宰相曰：『中外臣僚若皆留心政务，天下安有不治者?古人宰一邑、守一郡，使飞蝗避境，猛虎渡河。况人君能惠养黎庶，申理冤滞，岂不感召和气乎?朕每自勤不怠，此志必无改易。或云百司细故，帝王不当亲决。朕意则异乎此。若以尊极自居，则下情不得上达矣！』
　　三年正月庚戌，令诸镇系囚不得过十日，长吏察举之。从左拾遗张素等奏也。
　　四月乙丑，令诸州讯囚不须众官共视，但申长吏，得判而后讯之。
　　九月癸未，诏：『自今京朝、幕职、州县官，并须习读《律令格式》。秩满至京者，当试问，若全不通晓，则量加殿罚。』又诏：『诸州所奏大辟案，多抄略疑辨之辞，或至愆误。自今并全录以闻。』又诏：『奏案每下刑部、大理寺详断，颇闻诸州有赍货随案人京贿吏鬻法者。募告者赏之。』判刑部张悦上言：『果州、徐州官吏枉断死罪，虽已驳举，而人命至重，死者不可复生。非稍峻其条章，何以责其明慎?案：断狱律从流失入死罪者三等，徒二年半，公罪分四等。望自今应断失入死罪者，不得以官减赎，检法官削一任，长吏并停见任。』从之。
　　十月丁巳，令诸州决狱违限，准律官文书稽程论其罪。逾四十日言上听裁事，须证逮致稽缓者，所在以其事闻。』
　　端拱元年正月，诏诸道、州、府不得以司理参军兼莅它职。
　　二年，自三月不雨，至于五月。戊戌，上亲录京城诸司系狱囚，多所原减。即命起居舍人项城宋维翰等四十二人分诣诸道案决刑狱。是夕，大雨。
　　九月，诏：『京朝官有明于律令格式者，许上书自陈，当加试问，以补刑部、大理寺官属，三岁迁其秩。』己丑，赐近臣《刑统》各一部，申命百官奉公外，常读《律令格式》之文，用以检身断事。
　　淳化元年四月庚戌，以旱，亲录京城系囚，多所原减。令尚食进素膳，遣常参官分诣诸道决狱，令中使诣五岳祈雨。
　　五月辛卯，令刑部置详覆官六员，专阅天下所上案牍，勿复遣鞫狱吏。御史台推勘官二十人，并以京朝官充。若诸州有大狱，则乘传就鞫，辞日，上必临遣，谕旨曰：『无滋蔓，无留滞。』咸赐以装钱。还必召见，问以所推事状，著为彝制。凡满三岁，考其殿最而黜陟之。
　　二年二月戊午，诏大理寺杖罪以下，并须经刑部详覆。寻又诏大理寺所驳天下案牍未具者，亦令刑部详覆以闻。
　　四月，判刑部李昌龄上言：『自来大理详断、刑部详覆，并连署以闻，此设两司为之钤键，贵于议谳，克正刑章。既列奏以佥同，乃职分之无别。案制：大理定刑讫，送省部详覆官人法状，主判官下断语，然后具状奏闻。至开宝六年，阙法直官，致两司共断定覆词。今若悉备旧规，虑成烦滞。欲望今大理所断案牍，令寺官书判印书讫，送省部详覆。如其允当，即刑部官吏印书，送寺共奏。或刑名未允，即驳疏以闻。』诏从其请。
　　五月庚子，始命司马员外郎董循等十人分充诸路转运司提点刑狱公事，管内州府，十日一具囚帐供报。有疑狱未决，即驰传往视之。州、县敢稽留人狱，久而不决，及以偏辞按谳，情不得实，官吏徇情者，悉以闻。佐史、小吏以下，许便宜按劾从事。上钦恤庶狱，虑大理、刑部吏舞文巧诋，己卯，置审刑院于禁中，以枢密直学士李昌龄知院事。兼置详议官六员，凡狱上奏者，先申审刑院印讫，以付大理寺、刑部断覆以闻。乃下审刑院详议，申覆裁决讫，以付中书省，当即下之。其未允者，宰相复以闻，始命论决。盖重谨之至也。
　　司马光《记闻》称赵普出镇，太宗患中书权重，且事众，宰相不能悉领。向敏中时为谏官，上言请中书刑房置审刑院。按《实录》，向敏中虽以左司谏知制诰，初不闻有此议。国史及它书亦弗载，不知光何所据也。且置审刑院，不过钦恤庶狱耳，岂能分中书权，省其事耶?疑此说或误，更须考之。杨亿《谈苑》但云『审刑院本中书刑房，宰相所领之职，于是析出。』亦不云中书权太重故也。
　　三年五月壬寅，诏御史台鞫徒以上罪，狱具，令尚书丞郎、两省给舍以上一人亲往虑问。己酉，上以久愆时雨，因遣常参官十七人分诣诸路按决刑狱。是夕，雨。
　　六月戊寅，上御崇政殿，亲录京城诸司系囚，流罪以下，多所原减。
　　四年六月戊午朔，诏御史台应合行故事，并条奏以闻。狱无大小，自中丞以下，皆临鞫问，不得专责所司。自端拱以来，诸州司理参军皆上躬自选择，民有诣阙称冤者，亦遣台使乘传案鞫，数年之间，刑罚清省矣。诸路提点刑狱司未尝有所平反。上以徒增烦扰，罔助哀矜，诏悉罢之，归其事于转运司。
至道二年七月，上闻诸州所断大辟情有可疑者，惧为有司所驳，不敢上其狱，人命所系，或致冤滥，乃诏：『自今所断死罪有可疑者，具狱申转运司，择部内之详练格律者令决之；须奏者乃奏。』又诏：『诸吏民诣鼓司登闻院诉事者，须经本属州、县、转运司不为理，有司乃受。令大理司所决天下案牍，大事限二十五日，中事二十日，小事十日；审刑院详覆，大事十五日，中事十日，小事五日。』

教阅
　　太平兴国二年九月。上属意戎事，每朝罢，即于便殿或后苑亲阅禁卒，取伉健者隶亲军，罢软老弱，悉分配外州。自是藩卫之士，盖以精强。乃令筑讲武台于城西之杨村。辛亥，大阅。上与文武大臣、从官等登台而观。殿前都指挥使杨信初董其事，上以信病喑不能言，命天武左厢都指挥使崔翰代之。翰分布士伍，南北绵亘二十里，建五色旗以号令。将卒望其所举，为进退之节。每按旗指踪，则千乘万骑，周旋如一，甲兵之盛，近代无比。上甚悦，即遣中使密以金带赐翰，谓之曰：『此朕藩邸所服者也。』因谓左右曰：『若崔翰者，必不事晋朝矣!』盖言晋朝将帅多不得其人，军政隳紊故也。杨信即杨义，避上名改焉。丙辰，上始狩于近郊，作诗赐群臣，令属和。
