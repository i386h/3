<!-- { "loadSidebar": true } -->
　　十一月戊午，吕惠卿入对甚久，引进副使宋球谓曾布曰：『惠卿语既久，上极有倦色，既而再出一札子，不知上有何语，遂不进呈，出笏而退。』布奏事毕，因言：『惠卿今日见蔡卞，卞云惠卿言：须先朝应副乃可为。』布与忠彦皆曰：『边帅奏请如可行，无不应副之。若不可行，何可应副?』上曰：『惠卿极凶横。不独惠卿如此，升卿之徒皆然。』布曰：『臣与之不足，不敢言。然其兄弟实有凶德。陛下睿明洞见，实天下之福。』惠卿留几月，乃辞去。
　　三年十一月癸巳。先是，吕惠卿奏，乞依吕大忠例暂赴阙奏事。章惇谓布曰：『边事方尔，可谓不识紧慢也。』李清臣亦谓布曰：『此必有挹魁柄之意，或恐有引以为代者，吾属殆矣！』布曰：『此无虑，魁柄岂易挹耶?』及进呈，上曰：『惠卿何可来?』众皆言无可来之理，遂批旨云：『边事之际，帅臣难以前来。如有所陈，系画闻奏。』及再对，布又言：『惠卿初失金明寨（见《西边》），颇皇恐待罪。既而知朝廷有宽假之意，便尔妄诞，张大守御之劳，又乞朝见。此人无廉耻，惟务贪进。方此多事，其欲来何意?岂又欲留住?』上亦哂之。
　　元符元年五月甲子，观文殿学士、右银青光禄大夫、知延安府吕惠卿换保宁军节度使，再任知延安府。
　　二年八月丙申，保宁军节度使、鄜延路经略安抚使兼知延安府吕惠卿特授检校司空、武胜军节度使，加食邑、实封，以进筑暖泉寨、金汤城毕工也。
　　三年正月己卯，徽宗即位。丁亥，宰臣奏前执政及从官姓名，吕惠卿居首。上遽指之曰：『且令在边！』戊子，检校司空、武胜军节度使吕惠卿为镇南军节度使、检校司徒。
　　建中靖国元年三月癸亥，检校司徒、镇南军节度使、知杭州吕惠卿为观文殿学士、右银青光禄大夫、提举洞霄宫。吕惠卿引年乞致仕，而有是命。
　　崇宁元年闰六月己未，吕惠卿为观文殿学士、知杭州。
　　八月己巳，知扬州。
　　九月辛亥，吕惠卿知太原府。
　　十月己巳，观文殿学士、新知太原府吕惠卿为武昌军节度使、知大名府。
　　三年六月壬戌，武昌军节度使、知大名府吕惠卿以弟谅卿名列奸党，奏乞罢髦钺，除宫观。诏答不允。
　　十一月癸巳，知大名府吕惠卿上表，乞弟谅卿出籍。诏尚书省录谅卿所上书付惠卿。
　　四年正月丙申，吕惠卿遣管勾机宜文字徐申、勾当公事钱秉赍本路守御图册，并札子诣阙进呈。上令谕惠卿曰：『此事乃安不忘危，无事时做了极好，合措置事，但逐旋奏来。』
　　闰二月，知大名府吕惠卿罢节度使，为右银青光禄大夫、提举洞霄宫。惠卿再上表乞弟谅卿出籍，表词有『明昭先烈，以推美于泰陵；阔略微文，用保全于蔡邸。』言者论其引喻失当，特责之。
　　三月庚戌，右银青光禄大夫、提举崇福宫吕惠卿特令致仕。
　　九月丙辰，右银青光禄大夫致仕吕惠卿复观文殿学士。
　　五年正月甲寅，吕惠卿落致仕、知青州。
　　八月甲戌，吕惠卿知杭州。
　　大观元年五月己丑，吕惠卿责授祁州团练副使、宣州安置，以其子渊获罪，上表自劾，乃党庇其子，不自责也。
　　闰十月戊戌，吕惠卿移庐州。
　　二年十一月丙寅，吕惠卿复宣奉大夫、提举明道宫，任便居住。
　　三年十二月辛卯，复资政殿学士。
　　四年正月，吕惠卿降授正奉大夫。侍御史毛注劾惠卿上表谢复官，用《诗·风雨》及《青蝇》、《节南山》等章句，以古君子自处，而以乱世方盛时，罪不可赦，故有是命。
　　四年十二月，观文殿学士吕惠卿知大名府。
政和元年三月癸亥，观文殿学士、新知大名府吕惠卿为醴泉观使。 
七月二十七日致仕，去年十二月末知大名府。吕本中《杂说》：大观间，吕惠卿复召，陈瓘莹中以书劝惠卿平好恶，无念旧恶，无以元祐细故为意。惠卿答云：『丁亥之祸，犹无一念追忆之意，况元祐乎!』丁亥岁，张怀素事作，蔡京欲因狱事傅致惠卿之子，下狱，榜笞数千下，欲令招服与怀素谋反，其子卒不服，得免。
　　七月戊子，观文殿学士、光禄大夫吕惠卿守本官致仕。
　　十月庚寅，观文殿学士、光禄大夫致仕吕惠卿卒，赠开府仪同三司。

久任曾布
　　元祐五年十二月壬辰，龙图阁学士、知河阳曾布知青州。
　　绍圣元年四月庚戌，龙图阁学士曾布除翰林学士、知制诰。布自高阳徙江宁，诏许入觐言先帝政事，当复施行之。宜改元以顺天意。初除户部尚书，寻改是命。
　　四月壬戌，翰林学士曾布修神宗皇帝正史。癸亥，翰林学士曾布为翰林学士承旨。
　　六月癸未，翰林学士承旨兼侍读曾布为中大夫、同知枢密院事[3]。
　　三年四月丙戌，三省同进呈李谷言熙河籴蕃官斛斗事云云。布曰：『司马光之徒内怀怨望，每事志于必改。先帝以纯臣之礼待之，而用心如此，其为背负先帝，情最可诛。』李清臣、许将曰：『彦博教光云：「须尽换却人，乃可举事。」』布曰：『臣元丰末在朝廷，见光进用，自六月秉政，至岁终一无所为。及阴引轼、光庭、岩叟辈布满要路，至元祐元年二月，乃奏罢役法，尽逐旧人，然后于先朝政事无所不改。以此知大臣阴引党类，置之言路，蔽塞人主耳目，则所为无不如欲。此最为大患。』又曰：『誉光者，乃闾巷小人耳。如王安石、臣兄巩，皆有学识之士。臣自少时，已闻两人者议论，以为光不通经术，迂僻不知义理。其他士大夫有识者亦皆知之，如孙觉亦能知之。众人所是，当以理察之。若天下公是公非，何可不以为信?』上欣然听纳，喜见于色。 
布奸言至此，不可不具著之，使后世有考。
　　四年闰二月壬戌，中大夫、同知枢密院事曾布为大中大夫、知枢密院事，翰林学士、左朝议大夫、知制诰林希为中大夫、同知枢密院事。初，章惇之初拜相也，曾布在翰林，章惇制词极其称美，望惇用为同省执政，惇忌之，止拜同知枢密院，于是又迁知枢密院。枢密院故事，日得独对，乃疑布，更引希同知枢密院，使察之。希寻为布所诱，亦忤惇[4]，布与惇益不合，卒倾惇，夺其位。
　　元符二年正月乙巳，曾布奏事毕，乞致仕。上不许，径出居僧舍。上遣中使苏珪封还布所上致仕章，仍押入视事。后二日，乃复故。
　　三年正月己卯，徽宗即位。戊子，左正议大夫、知枢密院曾布为右光禄大夫。复用元祐旧人，逐章惇、蔡卞之党（各见本事）。
　　六月辛亥，殿中侍御史龚夬上殿，论蔡京罪状，上甚愠，曰：『夬所陈，皆曾布之语也。』夬既自辨，遂请去。自京复留，布颇不自安。夬忤上意，龚原谓布曰：『得之外议，近习极不乐，有「无震主之功，而有震方之威」之语。』仍语布以勿与事，且曰：『韩、李皆上亲擢，尚且退缩，何必尔?但戢敛，必无事。』又曰：『陈瓘亲闻上语，谓子宣与刘友端尝共事。』布曰：『布帅河东，友端作走马，同官三年。及其亲近，未尝与之接，其职事亦无西府干预者。修造土木事，皆三省所行，未尝有交通之迹。布若能与友端交通，绍定、元符中作相久矣。』范纯礼亦为布言：『上有所涵蓄，恐彻帘后，必更有所为。』布寻问韩忠彦曰：『外议喧然，谓多谗谮，上有所毁短否?』忠彦曰：『无之。』布又令弟肇请于忠彦，忠彦曰：『多方以言探试上语，意有所疑即开陈，然终无之。』又曰：『昨在外保全，及召还，皆子宣力，何敢隐也?』布所谓谗谮、毁短等语，皆指蔡京也。
　　十月壬寅，光禄大夫、知枢密院事曾布为右银青光禄大夫、尚书右仆射兼中书侍郎。辞免，不允。
　　十一月辛卯，侍御史陈次升言：『右仆射曾布性禀奸邪，心怀凶险。顷居枢府，阿顺宰臣，进用匪人，大开边隙。又近自登宰辅，独擅国权，轻视同寮，威福由己。进拔亲故，罗列宫局，以为耳目。任用门人，置之台谏，以为腹心。』又曰：『布在绍圣初，实与蔡卞交结，遂申请乞用王安石《日录》修神宗国史，致史官观其变乱事实，多誉王安石之善，掩蔽神宗之美。』又曰：『子弟招权，交通宾客，其门如市。伏望圣慈特正布之典刑，以谢天下。』
　　建中靖国元年正月丁丑，命尚书右仆射曾布为大行皇太后山陵使。
　　四月壬寅，曾布以将出使留对，因言：『众论皆以为臣出使之后，必有合谋，并力为倾摇之计者。愿陛下察之。』上曰：『渠辈待人如此，岂有此理也!』
　　六月甲辰，右司谏陈祐通判滁州。祐累章劾右仆射曾布自山陵还，不乞出。且言：『山陵使从来号为凶相。治平中韩琦、元丰中王珪不去，其后有臣子不忍言者。』又言：『布有当去者三，一、自山陵还；二、虞主不在腰舆，而行礼重于陷大升辇，其罪浮于章惇；三、不当先与□□属官推恩[5]。』布之未远，祐已上两章。及祔庙，又连上数章，皆留中，祐遂缴申三省。布乃具榜子，不复朝参，而祐有是命。制词略曰：『观望以言，意在推引，岂不失朕用汝之本旨乎?』翌日，布宣押视事。先是，布以札子论边事，其一乞修葺新边城守备及垦辟新田。其翌日癸卯，上作两御批付三省、枢密院。又翌日进呈，遂依已得指挥行下。是日，上以谕布，谢曰：『论事每承听纳，臣虽糜陨，何以报称!』曾布察上甚悦，因及祐章，且曰：『上下合谋，并力共为倾摇之举，意谓万全。然不知圣意不可夺也!臣自出使时已闻此谋，然臣不敢恤。臣若引前日山陵使求去，此乃臣子所不忍言。祐意在逐臣，不复顾忌讳，其言几若咒诅。』上曰：『语诚类咒诅。』布曰：『圣德仁厚，无不涵容。以此言之，则何可胜诛?』又言：『众人谋欲逐臣，聚其党与，复行元祐之政，则更不由陛下圣意不回也!』上曰：『安有是理?若更用苏轼、辙为相，则神宗法度无可言者。』又言：『岑象求辈扬言云：轼、辙不相则不已，当并逐之。』后两日，左谏议大夫陈次升对，有札子救祐。上不顾，亦不肯留札子，次升乃自袖去。而右司谏江公望对，请祐责词所谓『观望推引』之语。上曰：『欲逐曾布，引李清臣为相。』且曰：『如此何可容?旦夕当逐之。』又言：『曾布安可去?』公望遽曰：『陛下临御以来，易三言官，逐七谏臣，非天下所期望。今祐言宰相过失，自有识也，岂可便谓有他意哉?』先是，曾布甚恶李清臣不附己，数使人讽公望：『能一言清臣，即以谏议大夫相处。』而公望所言乃如此。其后彭汝霖以论罢清臣，得谏议大夫云（此据吕本中墓志增入。清臣罢在十六日）。
