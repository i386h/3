<!-- { "loadSidebar": true } -->
　　十月壬寅，御批：『权吏部尚书兼侍郎邢恕为御史中丞。』章惇实启。上曰：『恕尝谓惇有定策功，而惇每疑元祐人，复诛绝之，知恕肯任此事，故不以序迁改。』蔡卞乞用安惇，上不许。时惇与卞已不咸，恕即上疏论朋党，略曰：『伏惟人主深察《洪范》淫朋之言，使威福予夺，足为臣下之利害者，皆自己出，则人人砥节向公，惟知事君而已，岂复肯附执政大臣为朋党哉?执政大臣虽植朋党，岂可得哉?』恕先与曾布同修军马敕，尝以事至西府。布谓恕曰：『已除中司，中外责望甚重。』恕但戒布以和。布曰：『辅弼固当和，公职事要须为朝廷分别是非邪正，可否?』因言章惇、蔡卞颇睽。恕曰：『亦知之，然不若且静。』布曰：『如彼不静何?』林希曰[1]：『但推明正论，以消邪党，最为得耳。』恕唯唯而已。戊申，权吏部侍郎安惇为右谏议大夫。
　　十一月戊午，吏部侍郎叶祖洽权吏部尚书，新权吏部侍郎范镗试中书舍人，中书舍人蹇序辰权礼部尚书。
　　元符元年正月戊午，右谏议大夫安惇权国子祭酒。癸酉，宣德郎邹余为监察御史。
　　三月戊午，章惇、蔡卞与邢恕谋陷元祐旧臣，浸及宣仁。张士良乞就鼎镬事（详见《宣仁垂帘》）。
　　四月壬辰，诏中大夫、同知枢密院事林希罢知亳州，御史中丞兼侍读邢恕罢御史中丞兼侍读、知汝州。以希私积怨愤，密较口语，回互轻重，志在中伤；恕阴怀怨憎，扬言排击，妄意进用，不计后先，故并黜之。丁酉，权礼部尚书蹇序辰兼侍读。
　　五月辛亥，给事中徐铎为吏部侍郎。
　　九月辛亥，朝散郎刘拯守右司员外郎。初，黄履欲置拯在言路，章惇秉履奉祠，亟有此除。曾布谓惇曰：『上固尝对林希言：拯不可为言官。』惇笑曰：『此除且是矣?』盖以布多以其差除为不然也。
　　十二月丁丑，右司员外郎刘拯试太常少卿。
　　二年四月甲午，朝奉大夫、集贤殿修撰、江淮荆浙等路发运使张商英为权工部侍郎。章惇乞退，遂径出，居僧舍。其家已先出。日加午，上乃有旨，令约拦行李。翌日宣召，又翌日，惇复入。丁丑，诏勿受宰臣章惇乞解机务章奏。
　　五月戊申[2]，曾布既与章惇、蔡卞等同进呈蹇序辰、范镗制狱，再对，又言：『惇、卞各有所主：卞主序辰，惇主镗。此两人皆惇、卞未相失时共力荐引。今惇恶序辰，卞以镗举吕惠卿自代，疑附惇而异己，遂恶之，以此议论各有所偏。不惟此两人，如周穜、吕嘉问，亦皆惇、卞所主。今既相夫，惇遂恶嘉问，而卞恶穜。此数人者，亦诚各有所专附。大约今日士人，皆分隶惇、卞门下，如许将、黄履，既不能有所主，亦不为人所趋，故皆无门下士。臣在西府，亦无以威福人，兼亦无所党与，故门下亦无人，特以公论称荐赵挺之、郭知章辈，亦未与之为党。挺之辈蓄缩避事，亦尝陈于陛下前，无所隐。只如挺之昨所草吕孝廉京东转运使词[3]，得罪士论，既自羞愧，却乞外郡，谅陛下亦不知其请郡为此[4]。其他奔竞好进之士，不趋惇则趋卞。然惇性疏率，多为卞所窥，虽与卞相失，然极畏卞，此许将、黄履及三省人吏所共嗤笑。臣尝问惇、卞处阙官不除人，惇曰：「才除一人，又云是元祐党，或有何罪恶。以此不能除得。」其意盖指卞也。卞答之曰：「元祐党最分明者，莫是刘昱。」以昱为惇所主故尔。然惇用昱诚不当，以至引蔡肇、陈师锡，皆卞所指以为元祐人。此数人者诚不足引。赵挺之云：蔡肇谱邹浩于苏辙，遂被逐；师锡亦轼、辙门下儇薄多言之士。惇尝与臣言：「自来于陛下前，不曾言元祐人不可用。」诚如此，乃是公议。人才难得，岂有一经元祐任使之人，便不可用?然宰相当旷然以公议收采人才。今乃独偏于刘昱、蔡肇辈，宜其为卞所非也。』上曰：『刘昱并不曾行遣。用蔡肇殊不当。陈师锡乃先帝所黜，亦不当用。』布曰：『惇如此，所以畏卞。然臣尝以为大臣能以大公至正之道收用人才，危言正色，为朝廷分别是非邪正，孰敢以为不然者?今惇、卞各有所偏，故非无以相胜。惇初与卞同引序辰、嘉问辈，今虽悔之，何所及?如臣则不然，自始来执政，得事陛下左右，便言惇引朱服、蹇序辰为下所误。至今五六年，臣此论未尝变，以至与惇、卞议事，亦未尝小为之屈。臣等语人，以谓卞虽不乐臣，然与臣共事，必不敢与臣异。盖惟理可以服人也。』乙丑，左正议大夫、守尚书左仆射兼门下侍郎章惇为金紫光禄大夫。
　　十二月辛亥，尚书左丞蔡卞乞罢政，遣内侍封还所上章，押赴都堂。卞再上章，再封还。卞寻视事如故。
　　三年正月己卯[5]，徽宗即位。
　　二月戊午，诏以通议大夫、新除吏部尚书韩忠彦为门下侍郎。庚申，给事中刘拯言：『韩忠彦乃驸马都尉嘉彦之兄。元祐中尝除尚书右丞，以指人言[6]，遂移枢府。且元祐中，祖宗故事，废而不恤者多矣，独于此不敢不改，有以也。今乃除门下侍郎，虽忠彦非其他外戚比，然不能使他日不援以为例。臣恐政府将为敦爱外戚之地，有日矣!』辛酉，曾布白上：『刘拯驳韩忠彦告，何敢尔?英庙除王畴枢密副使，钱公辅缴词头，贬团练副使。拯何可容?』上曰：『不识拯，亦不知其为何人?』布曰：『蔡卞门下士。臣尝论范纯粹罢帅无罪，不可不与邓州。卞力争。既而即日拯有文字，言「大臣阴与为地」。大行怒数语，卞云：「拯何以知?令分析。」众救之，遂已。』上曰：『亦不知是卞门下人。然拯但云忠彦戚里，未敢行下。』寻批出，便行。奏云：『谨已依旨行下讫。』布曰：『此尤不可，乃是尝试陛下之意尔。若可论，当力争，岂可便行如此?乃是奸险，尤可黜。』
　　三月辛未，给事中范镗为龙图阁待制、知瀛州。初，惇谓布曰：『蹇序辰亦可用。』布曰：『何谓?』惇曰：『众人皆动，独序辰未动。』布曰：『未动何妨?扬州自不亏序辰。镗乃昔曾议帅，若不面议定，必上前纷纭。』惇曰：『善。』及进呈，上曰：『镗亦知边事。』众唯唯而已。甲申，中书舍人张商英为龙图阁侍制、河北路转运使兼提举河事。先是，曾布论刘拯当逐，上曰：『商英与拯皆不可留。已降商英论文及甫文字付三省。渠乞留中，却揭去后降出。』布曰：『商英论及甫事似有可取。法不许乞留中，乃可罪，似不当揭去。三省恐未喻圣意。臣每闻德音，似每事不欲从中出。圣意固不欲大臣失职，乃深中义理。然中外之人，亦不可不使知圣意所向。古人有云：「示之以好恶而民知禁。」又云：「主道利宣不利周。」若是非已明，出自圣断，亦无所不可。』上曰：『商英无一日不在章惇处。』布唯唯而退。后旬日，商英乃有是命，盖韩忠彦辈奉行上旨也。
《商英本传》云：时大河决，除水官非其人。商英缴词头，具言筑堤塞河，是塞儿口而止其啼也。宰相因奏：『观商英言，必能治河，宜委之。』遂除龙制、河北漕。按：商英自中书舍人出，曾布《日录》载其事端，坐章惇党也。本传饰说，今不取。
　　乙酉，翰林学士承旨蔡京以端明殿学士兼龙图阁学士、知太原府。郭知章先除河东帅，韩忠彦私与曾布谋，欲留知章，使京代之。黄履亦谓当然。于是同进呈：『河东久阙帅，乞趣知章陛辞之任。』忠彦遂言：『知章初任帅，岂可付以河东?河东须事体重、曾作帅知边事者乃可往。』布曰：『非不知此，但无人可差，故且以知章充选。』蔡卞曰：『自来须用曾经河北作帅人。』布曰：『旧例须用故相及前两府，今近上从官如吴居厚、安惇，皆不曾作帅；蒋之奇新自边上召还。』忠彦曰：『如此，只有蔡京。』上曰：『如何?』布曰：『若令京去，须优与职名。』章惇曰：『承旨自当除端明殿。』布曰：『兼两学士不妨。』蔡卞曰：『之奇曾经边帅，莫亦可去?』许将曰：『朝廷阙人，莫且教知章去。』上曰：『且教去。』将又曰：『且教知章去。』布曰：『不知圣旨是且教知章去?是教京去?』上曰：『蔡京。』布曰：『如此，则批圣旨，蔡京除端明殿学士兼龙图阁学士、知太原府。』遂定。蔡卞曰：『兄不敢辞行，然论事累与时宰违戾，人但云为宰相所逐。』上不答。翌日，布再对，上谕布曰：『蔡京、张商英、范镗皆已去，只有安惇、刘拯、王祖道未去。』布曰：『言者稍举职，则此辈亦何可安也?』
　　四月戊戌，端明殿学士兼龙图阁学士、新知太原府蔡京依前翰林学士承旨。是日，曾布再对，上谕以：『皇太后疑蔡京不当出，欲且留修史。恐陆佃等以修史得罪，不可用。』布力陈京、卞怀奸害政，羽翼党援，布满中外，善类义不与之并立。若京留，臣等必不可安位。此必有奸人造作语言，荧惑圣听。上曰：『无他，皇太后但且欲令了史事。以神宗史经元祐毁坏，今更难于易人尔。』布曰：『臣等以陛下践祚以来，政事号令以至拨擢人才，无非深合人望，故虽衰朽，亦欲自竭一二，裨补圣政。中外善人君子郁塞已久，自闻初政，人人欣庆鼓舞。若事变如此，善类皆解体矣，朝廷政事，亦无可言者!』诏：『给事中刘拯论事观望，志在阿私，罢给事中、知濠州。』乙丑，左正言陈瓘言：『臣伏见左仆射章惇独宰政柄，首尾八年，迷国误朝，罪不可掩。天下怨怒，丛归一身。自陛下临御以来，海内之人欲甘心于惇者，如猬毛而起。赖圣度包容，爱惜事体，故惇虽求去，而圣恩不许。臣窃以为惇之求去是也，陛下之不许非也。先皇帝奄弃天下，海内讴歌，归于有德。皇太后顺自然之叙，合天下之公，倚成于天，躬定大策。惇于此时，意语乖倒。陛下以天地之德量，置其言于度外，益加体貌，如恐不及。自古人君宽仁大度，未有如陛下今日者也!』
