<!-- { "loadSidebar": true } -->
　　后汉书昔武王封箕子于朝鲜箕子敎以礼义田蚕又置八条之敎其人终不相盗无门户之闭妇人贞信饮食以笾豆【○前书八条相杀以当时偿杀相伤以谷偿相盗者男没入爲其家奴女爲婢欲自赎者人五十万虽免爲民俗犹羞之嫁娶无雠音义曰八条不具见也】　昔箕子违衰殷之运避地朝鲜及施八条之约使人知禁遂乃邑无淫盗门不夜扃囘顽薄之俗就寛略之法行数百千年故东夷通以柔谨爲风异乎三方者也【水经注朝鲜故箕子国也箕子敎民以义田织信厚约以八法而下知禁遂成礼俗已上箕子封朝鲜】
　　史记防子开者殷帝乙之首子而纣之庶兄也周武王伐纣克殷微子乃持其祭器造于军门肉袒面缚左牵羊右把茅膝行而前以告于是武王乃释微子复其位如故武王封纣子武庚禄父以续殷祀使管叔蔡叔傅相之【○论语曰微子去之殷未亡时防子已去矣而缚之説乃楚人以诳庄王受郑伯之降耳未可爲信】武王崩成王少周公既承成王命诛武庚杀管叔放蔡叔乃命微子开代殷后奉其先祀作防子之命以申之国于宋微子故能仁贤乃代武庚故殷之余民甚戴爱之
　　书王若曰猷殷王元子惟稽古崇德象贤统承先王修其礼物作賔于王家与国咸休永世无穷呜呼乃祖成汤克齐圣广渊皇天眷佑诞受厥命抚民以寛除其邪虐功加于时德垂后裔尔惟践修厥猷旧有令闻恪慎克孝肃恭神人予嘉乃德曰笃不忘上帝时歆下民祗协庸建尔于上公尹兹东夏钦哉往敷乃训慎乃服命率由典常以蕃王室乃烈祖律乃有民永绥厥位毗予一人世世享德万邦作式俾我有周无斁呜呼往哉惟休无替朕命【书序成王既黜殷命杀武庚命微子啓代殷后作微子之命】
　　诗有客有客亦白其马有萋有且敦琢其旅有客宿宿有客信信言受之絷以絷其马薄言追之左右绥之既有淫威降福孔夷【诗序有客微子来见祖庙也　尚书大传微子朝周过殷故虚见麦秀之蔪蔪兮禾黍之绳绳也曰此故父母之国乃爲麦秀之歌曰麦秀渐渐兮禾黍油油彼狡童兮不我好仇○史云箕子也事同人异必有一误已上微子封宋】
　　史记蔡叔度既迁而死其子曰胡胡乃改行率德驯善周公闻之而举胡以爲鲁卿士鲁国治于是周公言于成王复封胡于蔡以奉蔡叔之祀是爲蔡仲【○书称以爲卿士盖仕周非仕鲁也史説疑误】
　　书蔡仲克庸祗德周公以爲卿士叔防乃命诸王邦之蔡王若曰小子胡惟尔率德改行克慎厥猷肆予命尔侯于东土往即乃封敬哉尔尚盖前人之愆惟忠惟孝尔乃迈迹自身克勤无怠以垂宪乃后率乃祖文王之彞训无若尔考之违王命皇天无亲惟德是辅民心无常惟惠之懐爲善不同同归于治爲恶不同同归于乱尔其戒哉慎厥初惟厥终终以不困不惟厥终终以困竆懋乃攸绩睦乃四邻以蕃王室以和兄弟康济小民率自中无作聪明乱旧章详乃视聴罔以侧言改厥度则予一人汝嘉王曰呜呼小子胡汝往哉无荒弃朕命【书序蔡叔既没王命蔡仲践诸侯位作蔡仲之命已上蔡仲封蔡】
　　史记唐叔虞者周武王子而成王弟初武王与叔虞母防时梦天谓武王曰余命女生子名虞余与之唐及生子文在其手曰虞故遂因命之曰虞武王崩成王立唐有乱周公诛灭唐成王与叔虞戏削桐叶爲珪以与叔虞曰以此封若史佚因请择日立叔虞成王曰吾与之戏耳史佚曰天子无戏言言则史书之礼成之乐歌之于是遂封叔虞于唐唐在河汾之东方百里故曰唐叔虞姓姬氏字子于【吕氏春秋成王与唐叔虞燕居援梧叶以爲珪而授唐叔虞曰余以此封女叔虞喜以告周公周公以请曰天子其封虞邪成王曰余一人与虞戏也周公对曰臣闻之天子无戏言天子言则史书之工诵之士称之于是遂封叔虞于晋周公旦可谓善説矣一称而令成王益重言明爱弟之义有辅王室之固○説苑亦云周公按左传命以唐诰又武王之子复有邗应韩三国也已上唐叔封唐后改号晋】
　　史记季连生附沮附沮生穴熊其后中防或在中国或在蛮夷弗能纪其世周文王之时季连之苖裔曰鬻熊鬻熊子事文王蚤防其子曰熊丽熊丽生熊狂熊狂生熊绎熊绎当周成王之时举文武勤劳之后嗣而封熊绎于楚蛮封以子男之田姓芊氏居丹阳楚子熊绎与鲁公伯禽衞康叔子牟晋侯燮齐太公子吕伋俱事成王【○诸书言鬻子见文王年已九十而鬻子书有唐叔守殷贾谊书言成王见于鬻子夀何长也史云鬻熊蚤卒而成王之所封乃其曾孙也事颇乖异姑阙之以俟考已上熊绎封楚　华阳国志武王既克殷封其宗姬于巴爵之以子其地东至鱼复西至僰道北接汉中南极黔涪其民质直好义土风敦厚有先民之流故其诗曰川崖惟平其稼多黍防酒嘉谷可以飬父野惟阜丘彼稷多有嘉谷防酒可以飬母其祭祀之诗曰惟月孟春獭祭彼崖永言孝思享祀孔嘉彼黍既洁彼仪惟泽蒸命良辰祖考来格其好古乐道之诗曰日月明明亦惟其名谁能长生不朽难获又曰惟德实寳富贵何常我思古人令闻令望而其失在于重迟鲁钝俗素朴无造次辨丽之气其属有濮賨苴共奴獽夷蜑之蛮附巴子之封】
　　封建肇于三皇至五帝而制备歴夏洎商爰周郅隆其法尤密矣武王之有天下也大封公侯于天下班彞分器作之屏翰以衞王室同姓兄弟之国五十有五而异姓勤劳以次毕封襃録前帝苖裔立有虞夏商之后以备三恪其制则列爵惟五分土惟三其宗盟则同姓爲先异姓爲后强榦弱枝犬牙交错至矣哉周详长虑诚乆安之模已春秋之君子犹习于周之故其言太王之昭有太伯虞仲王季之穆有虢仲虢叔文王之昭有管蔡郕霍鲁卫毛耼郜雍曹滕毕原酆郇武王之穆有邘晋应韩周公之有凡蒋邢茅胙祭惟管叔有罪无后诸皆分茅食土在外爲国在内爲采内爲公卿外爲牧伯见于诗书传记者歴可考也传称武王克殷有天下分建诸侯又言文武成康竝建母弟以蕃屏周盖周之列国虽歴世分封而原其创业始基则归功武王焉以文武之缔造经营周公之拨乱反正驯及成康重熈累洽列侯羣辟星罗碁布于九州之中扞衞牧圉内外奠安可不谓至善邪迨后上失其制诸侯僭于天子大夫僭于诸侯礼乐征伐侵寻四溃而王官方伯黩货莫能征讨浸淫不振以至于亡故人皆曰周以弱亡论者徒见周之弱亡以封建故而不知其所以长世者正以封建故也骊山之祸赖秦伯以复存东迁晋郑是依春秋盟防以尊王室迨至七国纷争周弱极矣犹以爲共主而不敢取向使周不建国夷厉已失之矣何必赧哉秦并天下谓已之以侯得也又忿六国之难取也于是罢侯置守功臣子孙尺地蔑有自以爲得矣未几刘季起于匹夫奚必有土乃王哉汉惩秦敝亦欲法三代之封建髙帝面墙择立失宜割地罔制大国连数郡三庶孼瓜分天下之半尾大抗衡后世又从而削之以致叛逆诛絶三代之法荡然无余矣如以诸侯爲难制不若郡县之易安也何三代建国不闻匹夫横行之祸秦汉置守羣盗竝起州郡莫有制者东周虽萎然犹侯伯相维未至遽亡莽卓盗汉天下之牧守无敢议者戍防亡命呼号草泽之闲斗筲穿窬移国梐枑之际甚矣郡县不足恃而封建爲可乆也语云马蚿至死不僵以辅之者众也此言虽小可以喻大矣








　　绎史卷二十一
　　钦定四库全书
　　绎史卷二十二　　　　灵壁县知县马骕撰周公摄政
　　史记封商纣子禄父殷之余民武王爲殷初定未集乃使其弟管叔鲜蔡叔度相禄父治殷【纪年遂分天之明立受子禄父是爲武庚　帝王世纪自殷都以东爲衞管叔监之殷都以西爲鄘蔡叔监之殷都以北爲邶霍叔监之是爲三监○按汉书地理志邶以封纣子武庚鄘管叔尹之衞蔡叔尹之谓之三监其説异　周书惟十有三祀王在管管叔蔡叔自作殷之监】
　　书既克商二年王有疾弗豫二公曰我其爲王穆卜周公曰未可以戚我先王公乃自以爲功爲三坛同墠爲坛于南方北面周公立焉植璧秉珪乃告大王王季文王史乃册祝曰惟尔元孙某遘厉虐疾若尔三王是有丕子之责于天以旦代某之身予仁若考能多材多艺能事鬼神乃元孙不若旦多材多艺不能事鬼神乃命于帝庭敷佑四方用能定尔子孙于下地四方之民罔不祗畏呜呼无坠天之降寳命我先王亦永有依归今我即命于元尔之许我我其以璧与珪归俟尔命尔不许我我乃屏璧与珪乃卜三一习吉啓籥见书乃并是吉公曰体王其罔害予小子新命于三王惟永终是图兹攸俟能念予一人公归乃纳册于金縢之匮中王翼日乃瘳【书序武王有疾周公作金縢】
　　史记武王病天下未集羣公惧穆卜周公乃祓斋自爲质欲代武王武王有瘳后而崩太子诵代立是爲成王【帝王世纪武王妃太公之女曰邑姜修敎于内生太子诵　新书周后妃妊成王于身立而不跛坐而不差笑而不喧独处而不倨虽怒而不詈胎敎之谓也成王生仁者飬之孝者襁之四贤傍之成王有知而选太公爲师周公爲傅前有与计而后有与虑也是以封于泰山而禅于梁父朝诸侯一天下由是观之立左右不可不练也　史记武王克殷二年天下未宁而崩　纪年武王年五十四○据礼记梦龄之説则文王十五生武王前此已有伯邑考武王八十一生成王后此复有唐叔虞矣未可慿信】
　　礼记成王幼不能涖阼周公相践阼而治抗世子法于伯禽欲令成王之知父子君臣长幼之道也成王有过则挞伯禽所以示成王世子之道也　仲尼曰昔者周公摄政践阼而治抗世子法于伯禽所以善成王也闻之曰爲人臣者杀其身有益于君则爲之况于其身以善其君乎周公优爲之是故知爲人子然后可以爲人父知爲人臣然后可以爲人君知事人然后能使人成王幼不能涖阼以爲世子则无爲也是故抗世子法于伯禽使之与成王居欲令成王之知父子君臣长幼之义也君之于世子也亲则父也尊则君也有父之亲有君之尊然后兼天下而有之是故飬世子不可不慎也行一物而三善皆得者唯世子而已其齿于学之谓也故世子齿于学国人观之曰将君我而与我齿让何也曰有父在则礼然然而众知父子之道矣其二曰将君我而与我齿让何也曰有君在则礼然然而众着于君臣之义也其三曰将君我而与我齿让何也曰长长也然而众知长幼之节矣故父在斯爲子君在斯谓之臣居子与臣之节所以尊君亲亲也故学之爲父子焉学之爲君臣焉学之爲长幼焉父子君臣长幼之道得而国治语曰乐正司业父师司成一有元良万国以贞世子之谓也【○文王世子】
