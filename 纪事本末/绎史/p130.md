<!-- { "loadSidebar": true } -->
　　公羊传内大恶讳此其目言之何逺也所见异辞所闻异辞所传闻异辞隠亦逺矣曷为为隠讳隠贤而桓贼也此取之宋其谓之郜鼎何器从名地从主人器何以从名地何以从主人器之与人非有即尔宋始以不义取之故谓之郜鼎至乎地之与人则不然俄而可以为其有矣然则为取可以为其有乎曰否何者若楚王之妻媦无时焉可也何以书讥何讥尔遂乱受赂纳于大庙非礼也
　　谷梁传以者内为志焉尔公为志乎成是乱也此成矣取不成事之辞而加之焉于内之恶而君子无遗焉尔桓内弑其君外成人之乱受赂而退以事其祖非礼也其道以周公为弗受也郜鼎者郜之所为也曰宋取之宋也以是为讨之鼎也孔子曰名从主人物从中国故曰郜大鼎也【已上殇公之弑】
　　公羊传【荘公十年公侵宋】曷为或言侵或言伐觕者曰侵精者曰伐战不言伐围不言战入不言围灭不言入书其重者也【谷梁传侵时此其月何也乃深其怨于齐又退侵宋以众其敌恶之故谨而月之　公羊传宋人迁宿迁之者何不通也以地还之也子沈子曰不通者盖因而臣之也　谷梁传迁亡辞也其不地宿不复见也迁者犹未失其国家以往者也】
　　左传夏六月齐师宋师次于郎公子偃曰宋师不整可败也宋败齐必还请击之公弗许自雩门窃出防臯比而先犯之公从之大败宋师于乘邱齐师乃还【公羊传其言次于郎何伐也伐则其言次何齐与伐而不与战故言伐也我能败之故言次也谷梁传次止也畏我也不日疑战也疑战而曰败胜内也】
　　礼记鲁荘公及宋人战于乘邱县贲父御卜国为右马惊败绩公队佐车授绥公曰末之卜也县贲父曰他日不败绩而今败绩是无勇也遂死之圉人浴马有流矢在白肉公曰非其罪也遂诔之士之有诔自此始也【○檀弓○鲁胜乘防而云马惊公队未足信也】
　　左传十一年夏宋为乘邱之役故侵我公御之宋师未陈而薄之败诸鄑凡师敌未陈曰败某师皆陈曰战大崩曰败绩得儁曰克覆而败之曰取某师京师败曰王师败绩于某【谷梁传内事不言战举其大者其日成败之也宋万之获也】　秋宋大水公使吊焉曰天作淫雨害于粢盛若之何不吊对曰孤实不敬天降之灾又以为君忧拜命之辱臧文仲曰宋其兴乎禹汤罪已其兴也勃焉桀纣罪人其亡也忽焉且列国有凶称孤礼也言惧而名礼其庶乎既而闻之曰公子御説之辞也臧孙逹曰是宜为君有恤民之心【公羊传何以书记灾也外灾不书此何以书及我也谷梁传外灾不书此何以书王者之后也髙下有水灾曰大水】
　　说苑宋大水鲁人吊之曰天降淫雨谿谷满盈延及君地以忧执政使臣敬吊宋人应之曰寡人不侫斋戒不谨邑封不修使人不时天加以殃又遗君忧拜命之辱君子闻之曰宋国其庶几乎问曰何谓也曰昔者夏桀殷纣不任其过其亡也忽焉成汤文武知任其过其兴也勃焉夫过而改之是犹不过也故曰其庶几乎宋人闻之夙兴夜寐早朝晏退吊死问疾戮力宇内三年嵗丰政平向使宋人不闻君子之语则年谷未丰而国未寜诗曰佛时仔肩示我显德行此之谓也【○明年而君弑知修政之言为妄】
　　左传乘邱之役公以金仆姑射南宫长万公右歂孙生搏之宋人请之宋公靳之曰始吾敬子今子鲁囚也吾弗敬子矣病之　十二年秋宋万弑闵公于防泽遇仇牧于门批而杀之遇大宰督于东宫之西又杀之立子游羣公子奔萧公子御説奔亳南宫牛猛获帅师围亳冬十月萧叔大心及戴武宣穆荘之族以曹师伐之杀南宫牛于师杀子游于宋立桓公猛获奔卫南宫万奔陈以乘车辇其母一日而至宋人请猛获于卫卫人欲勿与石祁子曰不可天下之恶一也恶于宋而保于我保之何补得一夫而失一国与恶而弃好非谋也卫人归之亦请南宫万于陈以赂陈人使妇人饮之酒而以犀革裹之比及宋手足皆见宋人皆醢之【史记湣公与南宫万猎因博争行湣公怒辱之曰始吾敬若今若鲁虏也万有力病此言遂以局杀湣公于防泽大夫仇牧闻之以兵造公门万抟牧牧齿着门阖死】
　　公羊传及者何累也弑君多矣舍此无累者乎孔父荀息皆累也舍孔父荀息无累者乎曰有有则此何以书贤也何贤乎仇牧仇牧可谓不畏彊御矣其不畏彊御奈何万尝与荘公战获乎荘公荘公归散舍诸宫中数月然后归之归反为大夫于宋与闵公博妇人皆在侧万曰甚矣鲁侯之淑鲁侯之美也天下诸侯宜为君者唯鲁侯尔闵公矜此妇人妒其言顾曰此虏也尔虏焉故鲁侯之美恶乎至万怒闵公絶其脰仇牧闻君弑趋而至遇之于门手劔而叱之万臂摋仇牧碎其首齿着乎门阖仇牧可谓不畏彊御矣【谷梁传宋万宋之卑者也卑者以国氏及其大夫仇牧以尊及卑也仇牧闲也已上闵公之弑】
　　春秋以前鲁宋有黄之师齐郑有卢之盟鲁郑有狐壤之战鲁隠公之立也首盟邾宋齐郑寻盟其交益固四年之中郑有叔段之乱宋有子冯之偪卫有州吁之弑郑滑在卫宋冯在郑郑荘构难卫吁兴戎东诸侯之党立而天下始多事矣于是齐郑为一党鲁与宋卫陈蔡为一党五国之两伐郑也宋人主兵而卫人倡谋三国悉从事于宋卫者也乃州吁既诛郑怨未平邾人告病宋衅复起一嵗之内郑宋两报鲁何无信因行人之失辞骤弃誓盟宋使絶而齐郑之交来焉独是鲁于邾也既盟蔑而复伐之于宋也既遇清而又败之十一年之中五年党宋六年党郑盖由守信不固而郑人始乘而闲之也易祊也归郜也郑荘之佯为鲁交而鲁　疑也自是入许败周无忧东顾矣郑宋之仇雠已深方为瓦屋之平而假命讨违以偿其私憾宋胡不幸疆埸日骚督懐无君巧鼓民怒曰十年十一战十一战者何围郑东门一也取其禾二也取邾田三也邾宋入郛四也围长葛五也郑以王命伐宋六也败于菅七也入郑八也伐戴九也郑伯入宋十也大败宋师十一也督也愚弄其民而推刃其主东诸侯咸受赂而相之此诚春秋所深病也为宋穆公者曰先君舍其子而立寡人寡人亦立之呜呼使与夷也贤奈何亟战而无度使与夷也不肖先君舍之已立之未闻道矣是故让国非易言也太伯之让周以有文王也茍无文王而徒以推让为节义虽子南之贤尚啓蒯辄之争季子之贞犹开僚光之乱宋国日战虽曰州吁惑之吾谓必自穆公始之况穆公知以国与殇而不知所以处殇委冯于暴郑以偪处此属有邻国交构其闲此则曰除害也彼则曰恶冯也数战民疑乱由中作独一孔父正色立朝而流言复兴殇公至此遂孤立而无耦矣殇公弑而子冯入以求援于诸国经曰以成宋乱传曰为赂立华自是而督也世执政焉冯立而督辅之克没其身其子飨之督也可以无患即宋国宜若可无事也乃祸起于忽防宋万之骤行其弑戕闵公而兼杀华督亦若有天道焉万之获乎鲁国数月然后归典刑未正而反升为大夫衅起于戏谑之言乃犹不悟而君臣相博妇人杂居鲁侯之美鲁侯之淑曾何足妒渐端积于有日絶脰激于一言仇牧手劒祗遭碎首其弑其君也易于宋督矣弑逆之徒何国无法陈宣不道为之渊薮取货于宋国而谋及于妇人贼臣虽讨陈国为失谋矣宋三世而两弑其君上无天子之诛下无方伯之讨春秋所由发愤而作与










　　绎史卷三十四
　　钦定四库全书
　　绎史卷三十五　　　　灵壁县知县马骕撰桓王伐郑
　　左传【隠公三年】郑武公荘公为平王卿士王贰于虢郑伯怨王王曰无之故周郑交质王子狐为质于郑郑公子忽为质于周王崩周人将畀虢公政四月郑祭足帅师取温之麦秋又取成周之禾周郑交恶君子曰信不由中质无益也明恕而行要之以礼虽无有质谁能闲之茍有明信涧谿沼沚之毛苹蘩蕰藻之菜筐筥锜釡之器潢污行潦之水可荐于鬼神可羞于王公而况君子结二国之信行之以礼又焉用质风有采蘩采苹雅有行苇泂酌昭忠信也　【六年】郑伯如周始朝桓王也王不礼焉周桓公言于王曰我周之东迁晋郑焉依善郑以劝来者犹惧不蔇况不礼焉郑不来矣　【八年】夏虢公忌父始作卿士于周八月丙戌郑伯以齐人朝王礼也　【十一年】王取邬刘蒍邘之田于郑而与郑人苏忿生之田温原絺樊隰郕欑茅向盟州陉隤怀君子是以知桓王之失郑也恕而行之德之则也礼之经也已弗能有而以与人人之不至不亦宜乎　【桓公五年】王夺郑伯政郑伯不朝秋王以诸侯伐郑郑伯御之王为中军虢公林父将右军蔡人卫人属焉周公黑肩将左军陈人属焉郑子元请为左拒以当蔡人卫人为右拒以当陈人曰陈乱民莫有鬬心若先犯之必奔王防顾之必乱蔡卫不枝固将先奔既而萃于王防可以集事从之曼伯为右拒祭仲足为左拒原繁高渠弥以中军奉公为鱼丽之陈先偏后伍伍承弥缝战于繻葛命二拒曰旝动而鼓蔡卫陈皆奔王防乱郑师合以攻之王防大败祝耼射王中肩王亦能军祝耼请从之公曰君子不欲多上人况敢陵天子乎茍自救也社稷无陨多矣夜郑伯使祭足劳王且问左右【公羊传其言从王伐郑何从王正也谷梁传举从者之辞也其举从者之辞何也为天子讳伐郑也郑同姓之国也在乎冀州于是不服为天子病矣】
　　诗有爰爰雉离于罗我生之初尚无为我生之后逢此百罹尚寐无吪有爰爰雉离于罦我生之初尚无造我生之后逢此百忧尚寐无觉有爰爰雉离于罿我生之初尚无庸我生之后逢此百凶尚寐无聪　彼采葛兮一日不见如三月兮彼采萧兮一日不见如三秋兮彼采艾兮一日不见如三嵗兮　大车槛槛毳衣如菼岂不尔思畏子不敢大车啍啍毳衣如璊岂不尔思畏子不奔谷则异室死则同宂谓予不信有如皦日【诗序爰闵周也桓王失信诸侯背叛构怨连祸王师伤败君子不乐其生焉　采葛惧谗也　大车刺周大夫也礼义陵迟男女淫奔故陈古以刺今大夫不能聼男女之讼焉　诗传周人行役而讯其室家赋大车】伯兮朅兮邦之桀兮伯也执殳为王前驱自伯之东
　　首如飞岂无膏沐谁适为容其雨其雨杲杲出日愿言思伯甘心首疾焉得谖草言树之背愿言思伯使我心痗【诗序伯兮刺时也言君子行役为王前驱过时而不反焉○朱子曰旧説以此为春秋所书从王伐郑之事然又言自伯之东则郑在卫西不得为此行矣】
　　左传【七年】夏盟向求成于郑既而背之秋郑人齐人卫人伐盟向王迁盟向之民于郏
　　诗羔裘如濡洵直且侯彼其之子舍命不渝羔裘豹饰孔武有力彼其之子邦之司直羔裘晏兮三英粲兮彼其之子邦之彦兮　遵大路兮掺执子之袪兮无我恶兮不寁故也遵大路兮掺执子之手兮无我魗兮不寁好也　女曰鸡鸣士曰昧旦子兴视夜明星有烂将翺将翔弋鳬与鴈弋言加之与子宜之宜言饮酒与子偕老琴瑟在御莫不静好知子之来之杂佩以赠之知子之顺之杂佩以问之知子之好之杂佩以报之【诗序羔裘刺朝也言古之君子以风其朝焉　遵大路思君子也荘公失道君子去之国人思望焉　女曰鸡鸣刺不説徳也陈古义以刺今不説徳而好色也】
