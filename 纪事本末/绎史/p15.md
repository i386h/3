<!-- { "loadSidebar": true } -->
　　博物志尧时有屈佚草生于庭佞人入朝则屈而指之一名指佞草【拾遗记尧在位七十年有鸾鶵嵗嵗来集麒麟游于薮泽枭鸱逃于絶漠有秪支之国献重明之鸟一名双睛言双睛在目状如鸡鸣似凤时解落毛羽肉翮而飞能搏逐猛兽虎狼使妖灾羣恶不能为害饴以琼膏或一岁数来或数岁不至国人莫不埽洒门戸以望重明之集其未至之时国人或刻木铸金为此鸟之状置于门戸之间则魑魅丑类自然退伏　员峤山有木名猗桑煑椹以为蜜有冰蠺长七寸黒色有角有鳞以霜雪覆之然后作蠒长一尺其色五彩织为文锦入水不濡以之投火经宿不燎唐尧之世海人献之尧以为黼黻　帝尧在位圣德光洽河洛之濵得玉版方尺圗天地之形又获金璧之瑞文字炳列记天地造化之始四凶既除善人来服分职设官彝伦攸叙乃命大禹疏川猪泽有吴之乡有北之地无有妖灾沈翔之类自相驯扰幽州之墟羽山之北有善鸣之禽人面鸟喙八翼一足毛色如雉行不践地名曰青鸐其声似钟磬笙竽也世语曰青鸐鸣时太平故盛明之世翔鸣薮泽音中律吕飞而不行至禹平水土栖于川岳所集之地必有圣人出焉自上古铸诸鼎器皆图象其形铭赞至今不絶】
　　説苑当尧之时舜为司徒契为司马禹为司空后稷为田畴防为乐正倕为工师伯夷为秩宗臯陶为大理益掌敺禽尧体力便巧不能为一焉尧为君而九子为臣其何故也尧知九职之事使九子者各受其事皆胜其任以成九功尧遂成厥功以王天下是故知人者王道也知事者臣道也王道知人臣道知事毋乱旧法而天下治矣【韩诗外传辟土殖谷者后稷也决江疏河者禹也听狱执中者臯陶也然而有圣名者尧也尚书刑德考益为司马卨为司徒禹为司空三公象三能矣　春秋元命苞尧为天子季秋下旬梦白虎遗马喙子其母曰扶始升髙丘覩白虎上有云感已生臯陶索扶始问之如尧言明于刑法罪次始终故立臯陶为大理　白虎通臯陶乌喙是谓至信决狱明白察于人情　文子臯陶喑而为大理天下无虐刑有贵乎言者也　荀子臯陶之状色如削　淮南子伯益作井而龙登云神栖昆仑能愈多而德愈薄矣　世本伯夷作刑垂作钟无句作磬】
　　淮南子尧之治天下也舜为司徒契为司马禹为司空后稷为大田师奚仲为工其导万民也水处者渔山处者木谷处者牧陆处者农地宜其事事宜其械械宜其用用宜其人泽臯织网陵阪耕田得以所有易所无以所工易所拙是故离叛者寡而听从者众譬若播棊丸于地员者走泽方者处髙各从其所安夫有何上下焉若风之遇箫忽然感之各以清浊应矣【○文子同】
　　新语民知室居食谷而未知功力于是后稷乃列封疆画畔界以分土地之所宜辟土殖谷以用养民种桑麻致丝枲以蔽形体当斯之时四渎未通洪水为害禹乃决江疏河通之四渎致之于海大小相引髙下相受百川顺流各归其所然后人民得去髙险处平土川谷交错风化未通九州絶隔未有舟车之用以济深致逺于是奚仲乃桡曲为轮因直为辕驾马服牛浮舟杖檝以代人力铄金镂木分苞烧殖以备器械于是民知轻重好利恶难避劳就逸于是臯陶乃立狱制罪悬赏设罚异是非明好恶检奸邪消佚乱
　　吕氏春秋尧不以帝见善绻北面而问焉尧天子也善绻布衣也何故礼之若此其甚也善绻得道之士也得道之人不可骄也尧论其德行达智而弗若故北面而问焉【汉书小说家务成子十一篇称尧问非古语　帝王世纪尧乃以尹夀许由为师】
　　庄子尧让天下于许由曰日月出矣而爝火不息其于光也不亦难乎时雨降矣而犹浸灌其于泽也不亦劳乎夫子立而天下治而我犹尸之吾自视缺然请致天下许由曰子治天下天下既已治也而我犹代子吾将为名乎名者实之賔也吾将为賔乎鹪鹩巢于深林不过一枝偃鼠饮河不过满腹归休乎君予无所用天下为庖人虽不治庖尸祝不越樽俎而代之矣【吕氏春秋昔者尧朝许由于沛泽之中曰十日出而焦火不息不亦劳乎夫子为天子而天下已治矣请属天下于夫子许由辞曰为天下之不治与而既已治矣自为与啁噍巢于林不过一枝偃鼠饮于河不过满腹归已君乎恶用天下遂之箕山之下颍水之阳耕而食终身无经天下之色符子许由欲观帝意谓尧曰坐于华殿之上面两阙之下君之荣愿亦已足矣夫尧曰余坐华殿之上森然而松生于栋余立櫺扉之内霏然而云生于牖虽面两阙无异乎崔巍之冠蓬莱虽背墉郭无异乎回峦之萦昆仑余安知其所以安荣　韩非子尧以天下让许由许由逃之舍于家人家人藏其皮冠夫弃天下而家人藏其皮冠是不知许由者也　庄子尧之师曰许由许由之师曰齧缺齧缺之师曰王倪王倪之师曰被衣尧问于许由曰齧缺可以配天乎吾借王倪以要之许由曰殆哉圾乎天下齧缺之为人也聪明睿智给数以敏其性过人而又乃以人受天彼审乎禁过而不知过之所由生与之配天乎彼且乗人而无天方且本身而异形方且尊知而火驰方且为绪使方且为物絯方且四顾而物应方且应众宜方且与物化而未始有恒夫何足以配天乎虽然有族有祖可以为众父而不可以为众父父治乱之率也北面之祸也南面之贼也　意而子见许由许由曰尧何以资汝意而子曰尧谓我汝必躬服仁义而明言是非许由曰尔奚来为轵夫尧既已黥汝以仁义而劓汝以是非矣汝将何以游夫遥荡恣睢转徙之涂乎意而子曰虽然吾愿游于其藩许由曰不然夫盲者无以与乎眉目顔色之好瞽者无以与乎青黄黼黻之观意而子曰夫无庄之失其美据梁之失其力黄帝之亡其知皆在罏锤之间耳庸讵知夫造物者之不息我黥而补我劓使我乗成以随先生邪许由曰噫未可知也我为汝言其大略吾师乎吾师乎万物而不为义泽及万世而不为仁长于上古而不为老覆载天地刻雕众形而不为巧此所游已　齧缺问乎王倪曰子知物之所同是乎曰吾恶乎知之子知子之所不知邪曰吾恶乎知之然则物无知邪曰吾恶乎知之虽然甞试言之庸讵知吾所谓知之非不知邪庸讵知吾所谓不知之非知邪且吾甞试问乎汝民湿寝则腰疾偏死防然乎哉木处则惴栗恂惧猨猴然乎哉三者孰知正处民食刍豢麋鹿食荐蝍且甘帯鸱鸦耆防四者孰知正味猨猵狚以为雌麋与鹿交防与鱼游毛嫱丽姬人之所美也鱼见之深入鸟见之髙飞麋鹿见之决骤四者孰知天下之正色哉自我观之仁义之端是非之涂樊然殽乱吾恶能知其辩齧缺曰子不知利害则至人固不知利害乎王倪曰至人神矣大泽焚而不能热河汉沍而不能寒疾雷破山风振海而不能惊若然者乗云气骑日月而游乎四海之外死生无变于已而况利害之端乎○庄生文奇纵而寓言无稽如此称毛嫱丽姬之类　齧缺问于王倪四问而四不知齧缺因跃而大喜行以告蒲衣子蒲衣子曰而乃今知之乎有虞氏不及泰氏有虞氏其犹藏仁以要人亦得人矣而未始出于非人泰氏其卧徐徐其觉于于一以己为马一以己为牛其知情信其德甚真而未始入于非人齧缺问道乎被衣被衣曰若正汝形一汝视天和将至摄汝知一汝度神将来舍德将为汝美道将为汝居汝瞳焉知新生之犊而无求其故言未卒齧缺睡寐被衣大说行歌而去之曰形若槁骸心若死灰真其实知不以故自持媒媒晦晦无心而不可与谋彼何人哉】髙士传许由字武仲阳城槐里人也为人据义履方邪席不坐邪膳不食后隐于沛泽之中尧让天下于许由许由不受而逃去于是遁耕于中岳颍水之阳箕山之下终身无经天下之色尧又召为九州长由不欲闻之洗耳于颍水濵时其友巢父牵犊欲饮之见由洗耳问其故对曰尧欲召我为九州长恶闻其声是故洗耳巢父曰子若处髙岸深谷人道不通谁能见子子故浮游欲闻求其名誉污吾犊口牵犊上流饮之许由没箕山之巅【水经注箕山上有许由冢尧所封也山下有牵牛墟侧颍水有犊泉是巢父牵牛处也石上犊迹存焉　古今乐录许由者古之贞固之士也以清节约闻于尧尧乃遣使禅为天子由喟然叹曰匹夫结志固如磐石采山饮河所以养性非以贪天下也尧既殂落乃作箕山之歌曰登彼箕山兮瞻望天下山川丽崎万物还普日月运照靡不记睹游放其间何所却虑叹彼唐尧独自愁苦劳心九州忧勤后土谓予钦明传禅易祖我乐何如盖不盼顾河水流兮缘髙山甘施兮叶绵蛮髙林肃兮相错连居此之处傲尧君　古史考许由隐箕山恬泊养性无欲于世尧礼待之终不肯就时人遂崇大之曰尧将以天下让许由由耻闻之乃洗其耳又有巢父与许由同志或曰许由夏常居巢故一号巢父　法言或问尧将让天下于许由由耻有诸曰好大者为之也顾由无求于世而已矣允哲尧儃舜之重则不轻于由矣好大累克巢父洒耳不亦宜乎○尧让由辞其人其事俱在有无之间谯周以为有其人无其事本子也　庄子尧以天下让许由许由不受又让于子州支父子州支父曰以我为天子犹之可也虽然我适有幽忧之病方且治之未暇治天下也夫天下至重也而不以害其生又况他物乎唯无以天下为者可以托天下也　符子尧以天下让巢父巢父曰君之牧天下亦犹余之牧孤犊是各有其所牧矣君焉用惴惴焉以所牧而与余余无用天下为也于是牵犊而去○庄子不言巢父则巢父又后人増设　列仙传偓佺者槐山采药父也形体生毛两目更方能飞行逐走马以松子遗尧尧不暇服也时人受服者皆至二三百岁焉　方囘者尧时隐人也尧聘以为闾士錬食云母隐于五柞山中夏啓末为宦士为人所劫闭之室中从求道囘化而得去更以方囘印封其戸时人言得囘一丸泥涂门戸终不可开】
　　大戴礼记帝尧娶散宜氏之子谓之女皇氏【帝王世纪尧娶散宜氏之女曰女皇生丹朱又有庶子九人皆不肖　博物志尧作围棋以教丹朱】
　　帝王世纪尧以甲申歳生甲辰即帝位甲午征舜甲寅舜代行天子事辛巳崩年百十八在位九十八年于济隂之城阳西北是为谷林
　　墨子尧北敎乎八狄道死巩山之阴衣衾三领谷木之棺葛以缄之既而后哭满埳无封已而牛马乗之
　　吕氏春秋尧于谷林通树之【皇览尧冢在济阴城阳山海经狄山帝尧于阳帝喾于隂爰有熊罴文虎蜼豹离朱视肉吁咽文王皆其所一曰汤山一曰爰有熊罴文虎蜼豹离朱久视肉虖交　帝尧帝喾帝舜于岳山爰有文贝离瑜久贾延维视肉熊罴虎豹朱木赤支青华实】
