<!-- { "loadSidebar": true } -->











　　绎史巻九十九
　　钦定四库全书
　　绎史卷一百　　　　　灵壁县知县马骕撰春秋遗事
　　新书昔宋昭公出亡至于境喟然叹曰呜呼吾知所以亡矣吾朝臣千人发政举吏无不曰吾君圣者侍御者数百人被服而立无不曰吾君丽者吾外内不闻吾过吾是以至此吾困宜矣于是革心易行衣苴布食馂昼学道而夕讲之二年美闻于宋宋人车徒迎而复位防为贤君諡为昭公既亡矣而乃寤所以存此后醒者也【○宋有两昭公此事不见于史】
　　礼记邾娄定公之时有弑其父者有司以告公瞿然失席曰是寡人之罪也曰寡人尝学断斯狱矣臣弑君凡在官者杀无赦子弑父凡在宫者杀无赦杀其人壊其室洿其宫而猪焉盖君逾月而后举爵【○檀弓】
　　吕氏春秋邾之故法为甲裳以帛公息忌谓邾君曰不若以组凡甲之所以为固者以满窍也今窍满矣而任力者半耳且组则不然窍满则尽任力矣邾君以为然曰将何所以得组也公息忌对曰上用之则民为之矣邾君曰善下令令官为甲必以组公息忌知説之行也因令其家皆为组人有伤之者曰公息忌之所以欲用组者其家多为组也邾君不説于是复下令令官为甲无以组此邾君之有所尤也
　　説苑单快曰国有五寒而冰冻不与焉一曰政外二曰女厉三曰谋泄四曰不敬卿士而国家败五曰不能治内而务外此五者一见虽祠无福除祸必得致福则贷石雠曰春秋有忽然而足以亡者国君不可以不慎
　　也妃妾不一足以亡公族不亲足以亡大臣不任足以亡国爵不用足以亡亲佞近谗足以亡举百事不时足以亡使民不节足以亡刑罚不中足以亡内失众心足以亡外嫚大国足以亡
　　吕氏春秋郑君问于被瞻曰闻先生之义不死君不亡君信有之乎被瞻对曰有之夫言不听道不行则固不事君也若言听道行又何死亡哉故被瞻之不死亡也贤乎其死亡者也
　　説苑楚令尹死景公遇成公干曰令尹将焉归成公干曰殆于屈春乎景公怒曰国人以为归于我成公干曰子资少屈春资多子义获天下之至忧也而子以为友鸣鹤与刍狗其知甚少而子玩之鸱夷子皮曰侍于屈春损颇为友二人者之智足以为令尹不敢专其智而委之屈春故曰政其归于屈春乎【○有脱误未详】　虞君问盆成子曰今工者久而巧色者老而衰今人不及壮之时益积心技之术以备将衰之色色者必尽乎老之前知谋无以异乎幼之时可好之色彬彬乎且尽洋洋乎安托无能之躯哉故有技者不累身而未尝灭而色不得以常茂　晋楚之君相与为好防于宛丘之上宋使人往之晋楚大夫曰趣以见天子礼见于吾君我为见子焉使者曰冠虽敝宜加其上履虽新宜居其下周室虽微诸侯未之能易也师升宋城臣犹不更臣之服也揖而去之诸大夫瞿然遂以诸侯之礼见之
　　礼记邾娄考公之防徐君使容居来吊含曰寡君使容居坐含进侯玉其使容居以含有司曰诸使之来辱敝邑者易则易于则于易于杂者未之有也容居对曰容居闻之事君不敢忘其君亦不敢遗其祖昔吾先君驹王西讨济于河无所不用斯言也容居鲁人也不敢忘其祖【○檀弓】
　　説苑伯俞有过其母笞之泣其母曰他日笞子未尝见泣今泣何也对曰他日俞得罪笞尝痛今母之力不能使痛是以泣故曰父母怒之不作于意不见于色深受其罪使可哀怜上也父母怒之不作于意不见于色其次也父母怒之作于意见于色下也
　　论衡卫献公太子至灵台蛇绕左轮御者曰太子下拜吾闻国君之子蛇绕车轮左者速得国太子遂不下及乎舍御人见太子太子曰吾闻为人子者尽和顺于君不行私欲共严承令不逆君安今吾得国是君失安也见国之利而忘君安非子道也得国而拜其非君欲废子道者不孝逆君欲则不忠而欲我行之殆吾欲国之危明也投殿将死其御止之不能禁遂伏劒而死【○新序作晋太子】列子柱厉叔事莒敖公自为不知已去居海上夏日则食菱芰冬日则食橡栗莒敖公有难柱厉叔辞其友而往死之其友曰子自为以不知已故去今往死之是知与不知无辨也柱厉叔曰不然自以不知故去今死是果不知我也吾将死之以丑后世之人主不知其臣者也凡知则死之不知则弗死此直道而行者也柱厉叔可谓怼以忘其身者也
　　韩诗外传卞荘子好勇母无恙时三战而三北交游非之国君辱之卞荘子受命顔色不变及母死三年鲁兴师卞荘子请从至见于将军曰前犹与母处是以战而北也辱吾身今母殁矣请塞责遂走敌而鬭获甲首而献之请以此塞一北又获甲首而献之请以此塞再北将军止之曰足不止又获甲首而献之曰请以此塞三北将军止之曰足请为兄弟卞荘子曰夫北以养母也今母殁矣吾责塞矣吾闻之节士不以辱生遂奔敌杀七十人而死君子闻之曰三北已塞责又灭世断宗士节小具矣而于孝未终也诗曰靡不有初鲜克有终【荀子齐人欲伐鲁忌卞荘子不敢过下○卞荘子不知在鲁何公时论语称之】
　　新序申徒狄非其世将自投于河崔嘉闻而止之曰吾闻圣人仁士之于天地之间民之父母也今为濡足之故不救溺人可乎申徒狄曰不然昔桀杀关龙逢纣杀王子比干而亡天下呉杀子胥陈杀泄冶而灭其国故亡国残家非无圣智也不用故也遂负石沈于河　呉有士曰张胥鄙谭夫吾前交而后絶张胥鄙有罪拘将死谭夫吾合徒而取之出至于道而后乃知其夫吾也辍行而辞曰义不同于子故前交而后絶吾闻之君子不为危易行今吾从子是安则肆志危则易行也与吾因子而生不若反拘而死阖闾闻之令吏释之张胥鄙曰吾义不同于谭夫吾固不受其任矣今吏以是出我以谭夫吾故免也吾庸遽受之乎遂触墙而死谭夫吾闻之曰我任而不受佞也不知而出之愚也佞不可以接士愚不可以事君吾行虚矣人恶以吾力生吾亦耻以此立于世乃絶颈而死君子曰谭夫吾其以失士矣张胥鄙亦未为得也可谓刚勇矣未可谓得节也吕氏春秋齐荘公之时有士曰賔卑聚梦有壮子白缟之冠丹绩之防东布之衣新素履墨劒室从而叱之唾其靣惕然而寤徒梦也终夜坐不自快明日召其友而告之曰吾少好勇年六十而无所挫辱今夜辱吾将索其形期得之则可不得将死之每朝与其友立乎衢三月不得却而自杀谓此当务则未也虽然其心之不辱也有可以加乎　戎夷违齐如鲁天大寒而后门与弟子一人宿于郭外寒愈甚谓其弟子曰子与我衣我活也我与子衣子活也我国士也为天下惜死子不肖人也不足爱也子与我子之衣弟子曰夫不肖人也又恶能与国士之衣哉戎夷太息叹曰嗟乎道其不济矣解衣与弟子夜半而死弟子遂活谓戎夷其能必定一世则未之识若夫欲利人之心不可以加矣
　　列士传羊角哀左伯桃二人相与为死友欲仕于楚道遥山阻遇雨雪不得行饥寒无计自度不能俱生也伯桃谓角哀曰天不我与深山穷困并在一人可得生宦俱死之后骸骨莫收内手扪心知不如子生恐无益而弃子之能我乐在树中角哀听之伯桃入树中而死得衣粮前至楚楚平王爱角哀之贤嘉伯桃之义以公卿礼葬之角哀梦见伯桃曰防子之恩而获厚葬然正苦荆将军冢相近欲役使吾吾不能听也与连战不胜今月十五日当大战得子则胜否则负矣角哀至期日陈兵马诣其冢上作三桐人自杀下而从之君子曰执义可以为世规【琴操昔思革子尹文子叔儋子相与为友闻楚成王贤俱往见之至嵚岩之间防逢飘风暴雨共伏于空柳之下衣寒粮乏自度不能俱活以革子为贤乃共衣粮与之二子遂冻饿而死革子见楚王楚王知其贤陈酒设钟鼓而乐之革子操琴而作别散之音楚王赐百金以葬二子】
　　韩诗外传南假子过程本本为之烹鲡鱼南假子曰闻君子不食鲡鱼本子曰此乃君子食也我何与焉假子曰夫髙比所以广徳也下比所以狭行也比于善者自进之阶比于恶者自退之原也且诗不云乎髙山仰止景行行止吾岂自比君子哉志慕之而已矣
　　列女传孟姬者华氏之长女好礼贞一过时不嫁齐中莫能备礼求焉孝公闻之乃修礼亲迎于华氏之室父母送孟姬不下堂母醮房之中结其衿缡诫之曰必敬必戒无违宫事父诫之东阶之上曰必夙兴夜寐无违命其有大妨于王命者亦勿从也诸母诫之两阶之间曰敬之敬之必终父母之命夙夜无怠尔之衿褵父母之言谓何姑姊妹诫之门内曰夙夜无愆尔之衿鞶无忘父母之言孝公亲迎孟姬于其父母三顾而出亲迎之绥自御轮三曲顾姬与遂纳于宫三月庙见而后行夫妇之道久之公游于琅邪华孟姬从车奔姬堕车碎孝公使驷马立车载姬以归姬使侍御者舒帷以自障蔽而使傅母应使者曰妾闻妃后逾阈必乗安车辎軿下堂则从傅母保阿进退则鸣玉环佩内饰则结纽绸缪野处则帷裳拥蔽今立车无軿非所敢受命也野处无卫非所敢久居也无礼而生不若早死使者驰以告公更取安车比其反也则自经矣傅母救之不絶然后乗以归君子谓孟姬好礼　卫宣夫人齐侯之女也嫁于卫至城门而卫君死女遂入持三年之防毕弟立请曰卫小国也不容二庖请愿同庖不听卫君使人愬于齐兄弟齐兄弟皆欲与女终不听乃作诗曰我心匪石不可转也我心匪席不可巻也厄穷而不闵荣辱而不茍然后能自致也言不失也然后可以济难矣诗曰威仪棣棣不可选也言其左右无贤臣皆顺其君之意也【○此栢舟之异説】　臧文仲将为鲁使齐其母送之曰汝刻而无恩好尽人力穷人以为威鲁国不容子矣凡奸之作必于变动害子者其于斯发事乎鲁之宠臣多怨汝者又能通于齐髙子国子是必使齐图鲁而拘汝留之难乎其免也汝必施恩布恵而后出以求助焉于是文仲托于三家厚士大夫而后之齐齐果拘之而兴兵欲袭鲁文仲隂使人遗公书恐得其书乃谬其辞曰敛小器投诸台食猎犬组羊裘琴之合甚思之臧我羊羊有母食我以同鱼冠缨不足带有余公与大夫莫能知之人有言臧孙母者世家子也君何不试召而问焉于是召而语之臧孙母泣下襟曰吾子拘有木治矣公曰何以知之对曰敛小器投诸台者言取郭外萌内之于城中也食猎犬组羊裘者言趣飨战鬬之士而缮甲兵也琴之合甚思之者言思妻也臧我羊羊有母者是善告妻善养母也食我以同鱼鱼者其文错错者所以治锯锯者所以治木也是有木治保于狱矣冠缨不足带有余者头乱不得梳饥不得食也故知吾子拘而有木治矣于是以母之言军于境上齐方遣兵袭鲁闻兵在境上乃还文仲而不伐鲁　陶答子治陶三年名誉不兴家富三倍居五年从车百乗归休宗人击牛而贺之其妻独抱儿而泣姑怒曰何其不祥也妇曰夫子能薄而官大是谓婴害无功而家昌是谓积殃昔楚令尹子文之治国也家贫国富君敬民戴故福结于子孙名传于后世妾闻南山有豹雾雨七日而不下食者欲以泽其毛而成文章也故藏而逺害犬彘不择食以肥其身坐而须死耳今夫子治陶家富国贫君不敬民不戴败亡之征见矣愿与少子俱脱姑怒遂弃之处期年荅子果以盗诛妇乃与少子归养姑终防天年　女宗者宋鲍苏之妻也鲍苏仕卫三年而娶外妻女宗养姑愈敬因往来者赂遗外妻甚厚姒谓曰夫人既有所好子何留乎女宗曰妇人一醮不改夫死不嫁执麻枲治丝茧织纴组紃以供衣服以事夫室澈漠酒醴羞馈食以事舅姑以专一为贞以善从为顺岂以专夫室之爱为善哉宋公闻之表其闾号曰女宗
