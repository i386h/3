<!-- { "loadSidebar": true } -->
　　事不县大夫不食粱士饮酒不乐【○曲礼】　国家靡敝则车不雕几甲不组縢食器不刻镂君子不履丝屦马不常秣【○少仪】　古者深衣盖有制度以应规矩绳权衡短无见肤长毋被土续纴钩邉要缝半下袼之高下可以运肘袂之长短反诎之及肘带下毋厌髀上毋厌胁当无骨者制十有二幅以应十有二月袂圜以应规曲祫如矩以应方负绳及踝以应直下齐如权衡以应平故规者行举手以为容负绳抱方者以直其政方其义也故易曰坤六二之动直以方也下齐如权衡者以安志而平心也五法已施故圣人服之故规矩取其无私绳取其直权衡取其平故先王贵之故可以为文可以为武可以摈相可以治军旅完且弗费善衣之次也具父母大父母衣纯以缋具父母衣纯以青如孤子衣纯以素纯袂縁纯邉广各寸半【○深衣】　朝端夕深衣深衣三祛缝齐倍要衽当旁袂可以回肘长中继揜尺袷二寸祛尺二寸縁广寸半以帛里布非礼也士不衣织无君者不贰采衣正色裳闲色非列采不入公门振絺绤不入公门表裘不入公门袭裘不入公门　纩为茧緼为袍襌为防帛为褶　唯君有黼裘以誓省大裘非古也君衣狐白裘锦衣以禓之君之右虎裘厥左狼裘士不衣狐白君子狐青裘豹褎绡衣以裼之麛裘青豻褎绞衣以裼之羔裘豹饰缁衣以裼之狐裘黄衣以裼之锦衣狐裘诸侯之服也犬羊之裘不裼不文饰也不裼裘之裼也见美也吊则袭不尽饰也君在则裼尽饰也服之袭也充羙也是故尸袭执玉袭无事则裼弗敢充也　礼不盛服不充故大裘不裼乘路车不式天子素带朱里终辟而诸侯素带终辟大夫素带辟垂士练带率下辟居士锦带弟子缟带并纽约用组三寸长齐于带绅长制士三尺有司二尺有五寸　大夫大带四寸杂带君朱緑大夫华士缁辟二寸再缭四寸凡带有率无箴功肆束及带勤者有事则收之走则拥之　韠君朱大夫素士爵韦圜杀直天子直诸侯前后方大夫前方后挫角士前后正韠下广二尺上广一尺长三尺其颈五寸肩革带博二寸一命缊韨幽衡再命赤韨幽衡三命赤韨葱衡【○玉藻】　韠长三尺下广二尺上广一尺防去上五寸纰以爵韦六寸不至下五寸纯以素紃以五采【○杂记】　王后袆衣夫人揄狄君命屈狄再命袆衣一命襢衣士缘衣唯世妇命于奠茧其他则皆从男子　童子之节也缁布衣锦缘锦绅并纽锦束髪皆朱锦也童子不裘不帛不屦絇无缌服聼事不麻无事则立主人之北面见先生从人而入【○玉藻】　衣服在躬而不知其名为罔【○少仪】　古之君子必佩玉右徴角左宫羽趋以采齐行以肆夏周还中规折还中矩进则揖之退则扬之然后玉锵鸣也故君子在车则闻鸾和之声行则鸣佩玉是以非辟之心无自入也君在不佩玉左结佩右设佩居则设佩朝则结佩齐则綪结佩而爵韠凡带必有佩玉唯丧否佩玉有冲牙君子无故玉不去身君子于玉比徳焉天子佩白玉而组绶公侯佩山玉而朱组绶大夫佩水苍玉而纯组绶世子佩瑜玉而綦组绶士佩瓀珉而緼组绶【○玉藻】　君无故玉不去身大夫无故不彻县士无故不彻琴瑟【○曲礼】君子之居恒当戸寝恒东首若有疾风迅雷甚雨则必变虽夜必兴衣服冠而坐日五盥沭稷而靧粱栉用椫栉髪晞用象栉进禨进羞工乃升歌浴用二巾上絺下绤出杅履蒯席连用汤履蒲席衣布晞身乃屦进饮将适公所宿齐戒居外寝沐浴史进象笏书思对命既服习容观玉声乃出揖私朝煇如也登车则有光矣　君与尸行接武大夫继武士中武徐趋皆用是疾趋则欲发而手足毋移圏豚行不举足齐如流席上亦然端行頣霤如矢弁行剡剡起屦执玉举前曵踵蹜蹜如也凡行容惕惕庙中齐齐朝中济济翔翔君子之容舒
　　迟见所尊者齐遬足容重手容恭目容端口容止声容静头容直气容肃立容徳色容荘坐如尸燕居告温温凡祭容貌顔色如见所祭者丧容累累色容颠颠视容瞿瞿梅梅言容茧茧戎容暨暨言容詻詻色容厉肃视容清明立容辨卑毋讇头颈必中山立时行盛气颠实扬休玉色【○玉藻】　天子穆穆诸侯皇皇大夫济济士跄跄庶人僬僬【○曲礼】　言语之羙穆穆皇皇朝廷之羙济济翔翔祭祀之羙齐齐皇皇车马之羙匪匪翼翼鸾和之羙肃肃雍雍　賔客主恭祭祀主敬丧事主哀防同主诩军旅思险隠情以虞【○少仪】　丧事欲其纵纵尔吉事欲其折折尔故丧事虽遽不陵节吉事虽止不怠故骚骚尔则野鼎鼎尔则小人君子盖犹犹尔【○檀弓】　帷薄之外不趋堂上不趋执玉不趋堂上接武堂下布武室中不翔竝坐不横肱授立不跪授坐不立【○曲礼】　受立授立不坐性之直者则有之矣　取俎进俎不坐执虚如执盈入虚如有人　执玉执防不趋堂上不趋城上不趋武车不式介者不拜【○少仪】　介者不拜为其拜而蓌拜　适墓不登垄助葬必执绋临丧不笑揖人必违其位望柩不歌入临不翔当食不叹邻有丧舂不相里有殡不巷歌适墓不歌哭日不歌送丧不由径送葬不辟涂潦临丧则必有哀色执绋不笑临乐不叹介胄则有不可犯之色故君子戒慎不失色于人　公庭不言妇女　公事不私议　将适舍求毋固将上堂声必扬戸外有二屦言闻则入言不闻则不入将入戸视必下入戸奉扃视瞻毋囘戸开亦开戸阖亦阖有后入者阖而勿遂毋践屦毋踖席抠衣趋隅必慎唯诺　离坐离立毋往参焉离立者不出中闲　天子视不上于袷不下于带国君绥视大夫衡视士视五歩凡视上于面则敖下于带则忧倾则奸君命大夫与士肄在官言官在府言府在库言库在朝言朝朝言不及犬马辍朝而顾不有异事必有异虑故辍朝而顾君子谓之固在朝言礼问礼对以礼　儗人必于其伦问天子之年对曰闻之始服衣若干尺矣问国君之年长曰能从宗庙社稷之事矣幼曰未能从宗庙社稷之事也问大夫之子长曰能御矣幼曰未能御也问士之子长曰能典谒矣幼曰未能典谒也问庶人之子长曰能负薪矣幼曰未能负薪也问国君之富数地以对山泽之所出问大夫之富曰有宰食力祭器衣服不假问士之富以车数对问庶人之富数畜以对【○曲礼】　问国君之子长幼长则曰能从社稷之事矣幼则曰能御未能御问大夫之子长幼长则曰能从乐人之事矣幼则曰能正于乐人未能正于乐人问士之子长幼长则曰能耕矣幼则曰能负薪未能负薪　问品味曰子亟食于某乎问道艺曰子习于某乎子善于某乎【○少仪】　吊丧弗能赙不问其所费问疾弗能遗不问其所欲见人弗能馆不问其所舍赐人者不曰来取与人者不问其所欲　贫者不以货财为礼老者不以筋力为礼　人生十年曰幼学二十曰弱冠三十曰壮有室四十曰强而仕五十曰艾服官政六十曰耆指使七十曰老而传八十九十曰耄七年曰悼悼与耄虽有罪不加刑焉百年曰期颐大夫七十而致事若不得谢则必赐之几杖行役以妇人适四方乘安车自称曰老夫于其国则称名越国而问焉必告之以其制　年长以倍则父事之十年以长则兄事之五年以长则肩随之羣居五人则长者必异席谋于长者必操几杖以从之长者问不辞让而对非礼也　侍于君子不顾望而对非礼也　幼子常视毋诳童子不衣裘裳立必正方不倾聼长者与之提携则两手奉长者之手负剑辟咡诏之则掩口而对　从于先生不越路而与人言遭先生于道趋而进正立拱手先生与之言则对不与之言则趋而退从长者而上丘陵则必乡长者所视登城不指城上不呼　侍坐于先生先生问焉终则对请业则起请益则起父召无诺先生召无诺唯而起　侍坐于君子君子问更端则起而对侍坐于君子若有告者曰少闲愿有复也则左右屏而待毋侧聼毋噭应毋淫视毋怠荒游毋倨立毋跛坐毋箕寝毋伏敛髪毋髢冠毋免劳毋袒暑毋蹇裳　先生书筞琴瑟在前坐而迁之戒勿越虚坐尽后食坐尽前坐必安执尔顔长者不及毋儳言正尔容聼必恭毋勦説毋雷同必则古昔称先王【○曲礼】　尊长于已逾等不敢问其年燕见不将命遇于道见则靣不请所之防俟事不犆吊侍坐弗使不执琴瑟不画地手无容不翣也寝则坐而将命侍射则约矢侍投则拥矢胜则洗而以请客亦如之不角不擢马【○少仪】　侍坐于长者屦不上于堂解屦不敢当阶就屦跪而举之屏于侧乡长者而屦跪而迁屦俯而纳屦　凡为长者粪之礼必加帚于箕上以袂拘而退其尘不及长者以箕自乡而扱之奉席如桥衡请席何乡请衽何趾席南乡北乡以西方为上东乡西乡以南方为上【○曲礼】　汜埽曰埽埽席前曰席不以鬛执箕膺擖【○少仪】　侍坐于所尊敬无余席见同等不起烛至起食至起上客起烛不见跋尊客之前不叱狗让食不唾【○曲礼】　侍食于先生异爵者后祭先饭客祭主人辞曰不足祭也客飱主人辞以疏主人自置其醤则客自彻之一室之人非賔客一人彻壹食之人一人彻凡燕食妇人不彻食枣桃李弗致于核瓜祭上环食中弃所操凡食果实者后君子火孰者先君子　凡侑食不尽食食于人不饱唯水浆不祭若祭为已偞卑【○玉藻】　侍食于长者主人亲馈则拜而食主人不亲馈则不拜而食共食不饱共饭不泽手毋饭毋放饭毋流歠毋咤食毋齧骨毋反鱼肉毋投与狗骨毋固获毋饭饭黍毋以箸毋嚃羮毋絮羮毋刺齿毋歠醢客絮羮主人辞不能亨客歠醢主人辞以窭濡肉齿决干肉不齿决毋嘬炙防食客自前跪彻饭齐以授相者主人兴辞于客然后客坐侍饮于长者酒进则起拜受于尊所长者辞少者反席而饮长者举未釂少者不敢饮长者赐少者贱者不敢辞赐果于君前其有核者懐其核御食于君君赐余器之溉者不写其余皆写御同于长者虽贰不辞偶坐不辞　羮之有菜者用
　　梜其无菜者不用梜【○曲礼】　燕侍食于君子则先饭而后已毋放饭毋流歠小饭而亟之数噍毋为口容客自彻辞焉则止　羞濡鱼者进尾冬右腴夏右鳍祭膴凡齐执之以右居之于左赞币自左诏辞自右　酌尸之仆如君之仆其在车则左执辔右受爵祭左右轨范乃饮　凡羞有俎者则于俎内祭君子不食圂腴小子走而不趋举爵则坐祭立饮凡洗必盥牛羊之肺离而不提心凡羞有湆者不以齐为君子择葱薤则絶其本末羞首者进喙祭耳尊者以酌者之左为上尊尊壶者面其鼻饮酒者禨者醮者有折俎不坐未歩爵不尝羞其有折俎者取祭反之不坐燔亦如之尸则坐　其
