<!-- { "loadSidebar": true } -->
　　史记成王长能聴政于是周公乃还政于成王成王临朝周公之代成王治南面倍依以朝诸侯及七年后还政成王北面就臣位匔匔如畏然初成王少时病周公乃自揃其蚤沈之河以祝于神曰王少未有识奸神命者乃旦也亦藏其防于府成王病有瘳及成王用事人或谮周公周公奔楚成王发府见周公祷书乃泣反周公周公归恐成王壮治有所淫佚乃作多士作毋逸毋逸称爲人父母爲业至长乆子孙骄奢忘之以亡其家爲人子可不慎乎多士称曰自汤至于帝乙无不率祀明德帝无不配天者在今后嗣王纣诞淫厥佚不顾天及民之从也其民皆可诛作此以诫成王【○周公奔楚经典无闻盖时人误説金縢之事史不能择也多士亦非诫王之书史引无逸多士之文复相参乱今删之按本纪云成王既迁殷遗民周公以王命告作多士无佚太史公何自相违谬也于彼不应云作无佚于此不当云作多士】书周公曰呜呼君子所其无逸先知稼穑之艰难乃逸则知小人之依相小人厥父母勤劳稼穑厥子乃不知稼穑之艰难乃逸乃谚既诞否则侮厥父母曰昔之人无闻知周公曰呜呼我闻曰昔在殷王中宗严恭寅畏天命自度治民祗惧不敢荒宁肆中宗之享国七十有五年其在髙宗时旧劳于外爰暨小人作其即位乃或亮隂三年不言其惟不言言乃雍不敢荒宁嘉靖殷邦至于小大无时或怨肆髙宗之享国五十有九年其在祖甲不义惟王旧爲小人作其即位爰知小人之依能保惠于庶民不敢侮鳏寡肆祖甲之享国三十有三年自时厥后立王生则逸生则逸不知稼穑之艰难不闻小人之劳惟耽乐之从自时厥后亦罔或克夀或十年或七八年或五六年或四三年周公曰呜呼厥亦惟我周太王王季克自抑畏文王卑服即康功田功徽柔懿恭懐保小民惠鲜鳏寡自朝至于日中昃不遑暇食用咸和万民文王大敢盘于游田以庶邦惟正之供文王受命惟中身厥享国五十年周公曰呜呼继自今嗣王则其无淫于观于逸于游于田以万民惟正之供无皇曰今日耽乐乃非民攸训非天攸若时人丕则有愆无若殷王受之迷乱酗于酒德哉周公曰呜呼我闻曰古之人犹胥训告胥保惠胥敎诲民无或胥诪张爲幻此厥不聴人乃训之乃变乱先王之正刑至于小大民否则厥心违怨否则厥口诅祝周公曰呜呼自殷王中宗及髙宗及祖甲及我周文王兹四人廸哲厥或告之曰小人怨汝詈汝则皇自敬德厥愆曰朕之愆允若时不啻不敢含怒此厥不聼人乃或诪张爲幻曰小人怨汝詈汝则信之则若时不永念厥辟不寛绰厥心乱罚无罪杀无辜怨有同是丛于厥身周公曰呜呼嗣王其监于兹【书序周公作无逸○大纪在十一年】
　　淮南子昔武王执戈秉钺以伐纣胜殷搢笏杖殳以临朝武王既没殷民叛之周公践东宫履乗石摄天子之位负扆而朝诸侯放蔡叔诛管叔克殷践商祀文王于明堂七年而致政成王夫武王先武而后文非意变也以应时也周公放兄诛弟非不仁也以匡乱也故事周于世则功成务合于时则名立　周公事文王也行无专制事无由已身若不胜衣言若不出口其奉持于文王洞洞属属如将不能恐失之可谓能子矣武王崩成王幼少周公继文王之业履天子之籍聴天下之政平夷狄之乱诛管蔡之罪负扆而朝诸侯诛赏制断无所顾问威动天地声慑四海可谓能武矣成王既壮周公属籍致政北面委质而臣事之请而后爲复而后行无擅恣之志无矜伐之色可谓能臣矣故一人之身而三变者所以应时矣
　　荀子大儒之效武王崩成王幼周公屏成王而及武王以属天下恶天下之倍周也履天下之籍聴天下之断偃然如固有之而天下不称贪焉杀管叔虚殷国而天下不称戾焉兼制天下立七十一国姬姓独居五十三人而天下不称偏焉敎诲开导成王使谕于道而能揜迹于文武周公归周反籍于成王而天下不辍事周然而周公北面而朝之天子也者不可以少当也不可以假摄爲也能则天下归之不能则天下去之是以周公屏成王而及武王以属天下恶天下之离周也成王冠成人周公归周反籍焉明不灭主之义也周公无天下矣乡有天下今无天下非擅也成王乡无天下今有天下非夺也变势次序节然也故以枝代主而非越也以弟诛兄而非暴也君臣易位而非不顺也因天下之和遂文武之业明枝主之义抑亦变化矣天下厌然犹一也非圣人莫之能爲夫是之谓大儒之效【○曰乡有天下曰君臣易位犹未免诸子之见】
　　尸子周公酒肉不彻于前钟鼓不解于悬聴乐而治国无劳事焉
　　鬻子政曰昔者鲁周公曰吾闻之于政也知善不行者谓之狂知恶不改者谓之惑夫狂与惑者君子之戒也吕氏春秋周公旦曰吾不如者吾不与处累我者也与我齐者吾不与处无益我者也惟贤者必与贤于己者处
　　史记周公在丰病将没曰必葬我成周以明吾不敢离成王周公既卒成王亦让葬周公于毕从文王以明予小子不敢臣周公也周公防后秋未获暴风雷雨禾尽偃大木尽拔周国大恐成王与大夫朝服以开金縢书王乃得周公所自以爲功代武王之説二公及王乃问史百执事史百执事曰信有昔周公命我勿敢言成王执书以泣曰自今后其无缪卜乎昔周公勤劳王家惟予幼人弗及知今天动威以彰周公之德惟朕小子其迎我国家礼亦宜之王出郊天乃雨反风禾尽起二公命国人凡大木所偃尽起而筑之歳则大熟于是成王乃命鲁得郊祭文王鲁有天子礼乐者以襃周公之德也【○史叙风雷之变于此中司马迁不见古文尚书也书序周公在丰将没欲葬成周公薨王葬于毕告周公作将亳姑○其篇亡】
　　礼记成王以周公爲有勲劳于天下是以封周公于曲阜地方七百里革车千乘命鲁公世世祀周公以天子之礼乐是以鲁君孟春乗大路载弧韣旂十有二旒日月之章祀帝于郊配以后稷天子之礼也季夏六月以禘礼祀周公于大庙牲用白牡尊用牺象山罍郁尊用黄目灌用玉瓒大圭荐用玉豆雕篹爵用玊琖仍雕加以璧散璧角俎用梡嶡升歌清庙下管象朱千玊戚冕而舞大武皮弁素积裼而舞大夏昧东夷之乐也任南蛮之乐也纳夷蛮之乐于大庙言广鲁于天下也君卷冕立于阼夫人副袆立于房中君肉迎牲于门夫人荐豆笾卿大夫赞君命妇赞夫人各扬其职百官废职服大刑而天下大服是故夏礿秋尝冬丞春社秋省而遂大蜡天子之祭也大庙天子明堂库门天子臯门雉门天子应门振木铎于朝天子之政也山节藻棁复庙重檐刮楹达乡反坫出尊崇坫康圭疏屏天子之庙饰也鸾车有虞氏之路也钩车夏后氏之路也大路殷路也乗路周路也有虞氏之旂夏后氏之绥殷之大白周之大赤夏后氏骆马黑鬛殷人白马黑首周人黄马蕃鬛夏后氏牲尚黒殷白牡周骍刚泰有虞氏之尊也山罍夏后氏之尊也着殷尊也牺象周尊也爵夏后氏以琖殷以斝周以爵灌尊夏后氏以鸡夷殷以斝周以黄目其勺夏后氏以龙勺殷以疏勺周以蒲勺土鼓蒉桴苇籥伊耆氏之乐也拊搏玉磬揩击大琴大瑟中琴小瑟四代之乐器也鲁公之庙文世室也武公之庙武世室也米廪有虞氏之庠也序夏后氏之序也瞽宗殷学也頖宫周学也崇鼎贯鼎大璜封父天子之器也越棘大弓天子之戎器也夏后氏之鼓足殷楹鼓周县鼔垂之和钟叔之离磬女娲之笙簧夏后氏之龙簨虡殷之崇牙周之璧翣有虞氏之两敦夏后氏之四琏殷之六瑚周之八簋俎有虞氏以梡夏后氏以嶡殷以椇周以房俎夏后氏以楬豆殷玉豆周献豆有虞氏服韨夏后氏山殷火周龙章有虞氏祭首夏后氏祭心殷祭肝周祭肺夏后氏尚明水殷尚醴周尚酒有虞氏官五十夏后氏官百殷二百周三百有虞氏之绥夏后氏之绸练殷之崇牙周之璧翣凡四代之服器官鲁兼用之是故鲁王礼也天下传之乆矣君臣未尝相弑也礼乐刑法政俗未尝相变也天下以爲有道之国是故天下资礼乐焉【○明堂位○此篇侈言鲁用天子礼乐先儒以爲多诬】　昔者周公旦有勲劳于天下周公既没成王康王追念周公之所以勲劳者而欲尊鲁故赐之以重祭外祭则郊社是也内祭则大尝禘是也夫大尝禘升歌清庙下而管象朱干玉戚以舞大武八佾以舞大夏此天子之乐也康周公故以赐鲁也子孙纂之至于今不废所以明周公之德而又以重其国也【○祭统】
