<!-- { "loadSidebar": true } -->
　　新书豫让事中行之君智伯灭中行氏豫让徙事智伯及赵襄子破智伯豫让剂面而变容吞炭而为哑乞食妻所而妻弗识乃伏刺襄子五起而弗中襄子患之食不甘味一夕五易卧见不全身人谓豫让曰子不死中行而反事其雠何无可耻之甚也今必碎身糜躯以为智伯何其与前异也豫让曰我事中行之君与帷而衣之与闗而枕之夫众人畜我我故众人事之及智伯分吾以衣服馅吾以鼎实举被而为礼是以国士遇我我故国士报之
　　説苑智伯与赵襄子战于晋阳下而死智伯之臣豫让者怒以其精气能使襄主动心乃漆身变形吞炭更声襄主将出豫让伪为死人处于梁下驷马惊不进襄子动心使使视梁下得豫让襄主重其义不杀也又盗为抵罪被刑人赭衣入缮宫襄主动心则曰必豫让也襄主执而问之曰子始事中行君智伯杀中行君子不能死还反事之今吾杀智伯乃漆身为厉吞炭为哑欲杀寡人何与先行异也豫让曰中行君众人畜臣臣亦众人事之智伯朝士待臣臣亦朝士为之用襄子曰非义也子壮士也乃自置车库中水浆毋入口者三日以礼豫让让自知遂自杀也【吕氏春秋赵襄子游于囿中至于梁马却不肯进青荓为参乘襄子曰进视梁下类有人青荓进视梁下豫让却寝佯为死人叱青荓曰去长者吾且有事青荓曰少而与子友子且为大事而我言之是失相与友之道子将贼吾君而我不言之是失为人臣之道如我者惟死为可适乃退而自杀】
　　新序知伯嚣之时有士曰长儿子鱼絶知伯而去之三年将东之越而道闻知伯嚣之见杀也谓御曰还车反吾将死之御曰夫子絶知伯而去之三年矣今反死之是絶属无别也长儿子鱼曰不然吾闻仁者无余爱忠臣无余禄吾闻知伯之死而动吾心余禄之加于我者至今尚存吾将往依之反而死【○嚣瑶声相近疑即一事　史记秦厉共公二十五年晋大夫知开率其邑人来奔二十九年晋大夫知伯寛率其邑人来奔○二事见年表正义曰开知伯瑶子也已上知氏之亡】
　　晋三卿韩魏赵氏起于献公之世卒分晋国献之十六年赵夙赐耿毕万赐魏韩万者或曰桓叔之子或曰周之同姓其封韩亦在献公时晋国之兴晋国之所自亡乎文公之出也赵魏狐胥实用从亡郑叔詹曰有三士足以上人宋公孙固曰晋公子父事狐偃师事赵衰长事贾佗叔向曰有士五人介子推曰五蛇从之故反国之后辅成霸业济济乎其有人矣晋卿之见于春秋者十有一族狐氏唐叔之裔也韩栾郤皆公族也赵魏胥先范知中行皆异姓也文公之世先轸将中军襄公以其子且居代之其后先縠召狄景公杀之先氏以亡狐突以姬氏故为晋大夫二子毛偃俱事文公至襄公使射姑将中军阳处父易之以赵盾故射姑杀处父而奔狄狐氏以亡胥臣从文公与其子甲世佐下军其后胥克以疾废胥童以道君为乱杀胥氏以亡成公时郤缺为政景公时郤克为政逮厉公之世锜也犫也至也并居卿位栾书谮而杀之郤氏以亡栾枝之后至景公时栾书为政厉公时鄢陵胜楚反而弑君再传至盈范匄逐之盈入为乱栾氏以亡士蒍之后景公时士防为政平公时士匄为政定公时士鞅为政其子吉射与中行氏作乱范氏以亡荀氏自林父将中行因以为氏其后至悼公时荀偃为政传吴至寅与范氏为乱中行氏以亡知氏亦荀氏也荀首食采于知因别氏焉其子防辅悼公以为政三驾伐郑晋用复霸防之力也再传至跞与韩魏赵逐范中行氏其子瑶贪而愎求地三卿三卿灭之知氏以亡方晋国之盛也其权在上及其衰也权在下矣叔向曰栾郤胥原狐续庆伯降在皁公室之卑何日之有吴公子札聘晋説赵文子韩宣子魏献子曰晋国其萃于三族乎故晋之灭其卿族也公室自戕其枝叶晋大夫之转相灭亡也诸族逓为驱除以成三晋之势也夫赵氏以晋国勲臣联姻公室自衰及盾两世执政乃婴齐淫乱姬氏为谗原屏之祸几至覆絶虽史称追论灵公之弑然当时不能治也后之人何罪晋于是为失刑矣子文无后何以劝善赖韩厥进言赵氏废而复兴顾景公不明往往专杀先縠先轸之孙也同括成季之子也纵无十世之宥奚至殄宗天道不爽大厉为祟其言虽不经亦可为好杀者戒云栾郤自倾危赵氏以来权势日张而郤氏复三子并卿彊偪尤甚属当厉公之暗君侈臣犯多猜忌之衅叔迃季伐尤聚怨之薮加以疆埸多虞君臣警惕犹堪纾死乃鄢陵一战猝胜大敌六闲之谋复出温季是速之祸也厉公多嬖而又信谗栾书懐忌而复善谮胥童挟怨阳鱼煽惑三郤之死曾不烦一甲兵焉大臣人人自危嬖人无厌复从而构之匠丽难作公亦罹祸然后知晋国之患果不在外而在内也杀三郤者厉公不可谓独出于厉公杀胥童弑君者书偃不可谓独出于书偃蔽杀大夫于国而胥郤之罪均蔽弑君于国而书偃之首恶着矣胜敌非福反为厉阶此单子所以识祸乱之先几范文子抑郁而祈死乎至夫士鞅之论栾氏也以为书之德其报在黡黡之汏其报在盈及盈之身而书之所施已没黡之怨实章此据人事则然耳若以天道则栾氏之亡端自书取之何也书党庄姬以谮原屛比楚茷以害三郤而又亲弑其君幸免大戮犹保其子天之于人也盖迟久而后示罚焉黡也侈汏盈也聚慝此所谓积恶余殃用絶厥世且韩范荀赵之族羣起而共疾之沾沾小惠得人奚能救败乃晋君无道至合天下之诸侯锢一亡臣是驱之为恶也昔巫臣去楚子反请以重币锢之楚子曰彼若能利国家虽重币晋将可乎若无益于晋晋将弃之何劳锢焉奈何晋君计不出此而商任沙随纷纷防盟况栾盈亦非有犯上行私之罪徒以范氏私怨诸大夫诽激以成其恶而平公曾不能悟焉呜呼灭胥者郤而郤复杀于栾谗郤者栾而栾复逐于范谋人者人亦谋之自是晋之卿族转相残灭以至分裂晋国而后止晋定公十有六年秋赵鞅入晋阳以叛冬荀寅士吉射入朝歌以叛赵鞅归于晋春秋详而书之是时晋霸已衰诸侯离叛然诸侯之叛实自大夫之叛始君孤立于上羣臣交争于下分权树党势不相容鞅也而杀邯郸午寅也吉射也为午而伐鞅跞也不信也曼多也为鞅而伐范中行氏赵据晋阳范中行据朝歌专杀专伐其罪均也晋国有令始祸者死而鞅则先之且晋阳保障夙称彊偪朝歌仅足以自守未必深为晋患也然而寅与吉射不反鞅独善归者赵氏之党盛矣韩魏知皆朋比为耦于是以擅兵逐卿之罪举而蔽之二氏鞅且借甲晋阳倡为除恶君侧之义故得叛而归归而盟晋人咸无异辞焉于是晋国之政归于赵氏鞅专为构怨今年伐朝歌明年伐邯郸复战铁以雠郑讨苌以偪天子治余党以侵鲜虞凡皆为范中行氏之故非为晋国谋也爱憎自鞅出君无与知以视荀士之乱政又加变矣夫晋自三郤之亡七族并盛知防范匄荀偃韩起栾黡范鲂魏绛赵武襄八年传称悼公之八卿也其后栾氏复亡韩起赵成荀吴魏舒范鞅知盈昭五年传称平公之六卿也至于定公而范荀亡晋止四卿矣至于哀公而知伯灭晋又止三卿矣故平昭以前虑晋卿之多顷定以后虑晋卿之少郤氏之偪也栾氏之汏也范中行氏之贪也知氏兼之史称知伯瑶请地于韩魏各致万家之邑请地于赵赵弗与知伯怒而围之韩魏阴与赵合反而丧之左氏谓赵襄子惎知伯知伯不悛此其所以亡也知氏灭而三晋之势成三晋分而七国之形立读春秋之终而知战国之始传曰窃钩者诛窃国者为诸侯栾郤范荀知氏窃钩者也韩魏赵窃国者也







　　绎史卷八十七下
<史部,纪事本末类,绎史>
　　钦定四库全书
　　绎史卷八十八　　　　灵壁县知县马骕撰鲁陪臣交叛
　　左传【昭公十二年】季平子立而不礼于南蒯南蒯谓子仲吾岀季氏而归其室于公子更其位我以费为公臣子仲许之南蒯语叔仲穆子且告之故季悼子之卒也叔孙昭子以再命为卿及平子伐莒克之更受三命叔仲子欲构二家谓平子曰三命逾父兄非礼也平子曰然故使昭子昭子曰叔孙氏有家祸杀适立庶故婼也及此若因祸以毙之则闻命矣若不废君命则固有着矣昭子朝而命吏曰婼将与季氏讼书辞无颇季孙惧而归罪于叔仲子故叔仲小南蒯公子慭谋季氏慭告公而遂从公如晋南蒯惧不克以费叛如齐子仲还及卫闻乱逃介而先及郊闻费叛遂奔齐南蒯之将叛也其乡人或知之过之而叹且言曰恤恤乎湫乎攸乎深思而浅谋迩身而逺志家臣而君圗有人矣哉南蒯枚筮之遇坤之比曰黄裳元吉以为大吉也示子服惠伯曰即欲有事何如惠伯曰吾尝学此矣忠信之事则可不然必败外彊内温忠也和以率贞信也故曰黄裳元吉黄中之色也裳下之饰也元善之长也中不忠不得其色下不共不得其饰事不善不得其极外内倡和为忠率事以信为共供养三徳为善非此三者弗当且夫易不可以占险将何事也且可饰乎中美能黄上美为元下美则裳参成可筮犹有阙也筮虽吉未也将适费饮乡人酒乡人或歌之曰我有圃生之乎从我者子乎去我者鄙乎倍其邻者耻乎已乎已乎非吾党之士乎平子欲使昭子逐叔仲小小闻之不敢朝昭子命吏谓小待政于朝曰吾不为怨府　十三年春叔弓围费弗克败焉平子怒令见费人执之以为囚俘冶区夫曰非也若见费人寒者衣之饥者食之为之令主而共其乏困费来如归南氏亡矣民将叛之谁与居邑若惮之以威惧之以怒民疾而叛为之聚也若诸侯皆然费人无归不亲南氏将焉入矣平子从之费人叛南氏【十四年】南蒯之将叛也盟费人司徒老祁虑癸伪废疾
