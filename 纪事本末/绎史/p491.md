<!-- { "loadSidebar": true } -->
　　故曰广莫东至于虚虚者能实能虚言阳气冬则宛藏于虚日冬至则一阴下藏一阳上舒故曰虚东至于湏女言万物变动其所阴阳气未相离尚相如胥也故曰须女十一月也律中黄钟黄钟者阳气踵黄泉而出也其于十二子为子子者滋也滋者言万物滋于下也其于十母为壬癸壬之为言任也言阳气任养万物于下也癸之为言揆也言万物可揆度故曰癸【白虎通十一月律谓之黄钟何中和之色钟者动也言阳气动于黄泉之下动养万物也　説文子十一月阳气动万物滋入以为偁象形　壬位北方也阴极阳生易曰龙战于野战者接也象人裹妊之形承亥壬以子生之叙也壬承辛象人胫胫任体也　癸冬时水土平可揆度也象水从四方流入地中之形癸承壬象人足】　东至牵牛牵牛者言阳气牵引万物出之也牛者冒也言地虽冻能冒而生也牛者耕植种万物也东至于建星建星者建诸生也十二月律中大吕大吕者其于十二子为丑丑者纽也言阳气在上未降万物厄纽未敢出【○史阙文不説大吕　白虎通十二月律谓之大吕何大大也吕者拒也言阳气欲出隂不许也吕之为言拒者旅抑拒难之也　説文丑纽也十二月万物动用事象手之形时加丑亦举手时也　白虎通太隂见于亥亥者仰也律中应钟壮于子子者孳也律中黄钟衰于丑丑者纽也律中大吕其曰壬癸壬者隂始任癸者揆度也时为冬冬之为言终也其位在北方其音羽羽之为言舒言万物始孳其帝颛顼颛顼者寒缩也其神冥冥者入冥也其精武掩起离体泉蛟珠蛤】　条风居东北主出万物条之言条治万物而出之故曰条风南至于箕箕者言万物根棋故曰箕正月也律中泰簇泰簇者言万物簇生也故曰泰簇其于十二子为寅寅言万物始生螾然也故曰寅【白虎通正月律谓之太簇何太亦大也簇者凑也言万物始大凑地而出也　説文寅髌也正月阳气动去黄泉欲上出隂尚彊象宀不逹髌寅于下也】　南至于尾言万物始生如尾也南至于心言万物始生有华心也南至于房房者言万物门户也至于门则出矣　明庶风居东方明庶者明众物尽出也二月也律中夹钟夹钟者言隂阳相夹厕也其于十二子为卯卯之为言茂也言万物茂也其于十母为甲乙甲者言万物剖符甲而出也乙者言万物生轧轧也【白虎通二月律谓之夹钟何夹者孚甲也言万物孚甲种类分也　説文卯冒也二月万物冒地而出象开门之形故二月为天门　甲东方之孟阳气萌动从木戴莩甲之形一曰人头宜为甲甲象人头　乙象春艸木冤曲而出隂气尚彊其出乙乙也乙承甲象人颈】　南至于氐氐者言万物皆至也南至于亢亢者言万物亢见也南至于角角者言万物皆有枝格如角也三月也律中姑洗姑洗者言万物洗生其于十二子为辰辰者言万物之蜄也【白虎通三月谓之姑洗何姑者故也洗者鲜也言万物皆去故就其新莫不鲜明也　説文辰震也三月阳气动靁电震民农时也物皆生从乙匕象芒达厂声也辰房星天时也从二二古文上字　白虎通少阳见寅寅者演也律中太簇律之言率所以率气令生也卯者茂也律中夹钟衰于辰辰震也律中姑洗其曰甲乙者万物孚甲也乙者物蕃屈有节欲出时为春春之为言偆偆动也位在东方其色青其音角角者气动耀也其帝太皥皥者大起万物扰也其神勾芒者物之始生芒之为言萌也其精青龙隂中阳】　清明风居东南维主风吹万物而西之轸轸者言万物益大而轸轸然西至于翼翼者言万物皆有羽翼也四月也律中仲吕仲吕者言万物尽旅而西行也其于十二子为己巳者言阳气之已尽也【白虎通四月谓之仲吕何言阳气极将彼故复中难之也説文己巳也四月阳气已出隂气已藏万物见成文章故已为蛇象形】　西至于七星七
　　星者阳数成于七故曰七星西至于张张者言万物皆张也西至于注注者言万物之始衰阳气下注故曰注五月也律中蕤賔蕤賔者言隂气幼少故曰蕤痿阳不用事故曰賔　景风居南方景者言阳气道竟故曰景风其于十二子为午午者隂阳交故曰午其于十母为丙丁丙者言阳道着明故曰丙丁者言万物之丁壮也故曰丁【白虎通五月谓之蕤賔防者下也賔者敬也言阳气上极隂气始賔敬之也　説文午啎也五月隂气午逆阳冒地而出此予矢同意　丙位南方万物成炳然隂气初起阳气将亏从一从冂一者阳也丙承乙象人肩　丁夏时万物皆丁实象形丁承丙象人心】　西至于弧弧者言万物之吴落且就死也西至于狼狼者言万物可度量断万物故曰狼　凉风居西南维主地地者沈夺万物气也六月也律中林钟林钟者言万物就死气林林然其于十二子为未未者言万物皆成有滋味也【白虎通六月谓之林钟何林者众也万物成熟种类众多　説文未味也六月滋味也五行木老于未象木重枝叶也　白虎通太阳见于己巳者物必起律中仲吕壮盛于午午物满长律中蕤賔衰于未未味也律中林钟其日丙丁者其物炳明丁者强也时之为夏夏言大也位在南方其色赤其音徴徴止也阳度极也其帝炎帝者太阳也其神祝融祝融者属续其精为鸟离为鸾　説文戊中宫也象六甲五龙相拘绞也戊承丁象人胁　已中宫也象万物辟藏诎形也已承戊象人腹　白虎通土为中宫其日戊巳戊者茂也已抑屈起其音宫宫者中也其帝黄帝其神后土】　北至于罚罚者言万物气夺可伐也北至于参参言万物可参也故曰参七月也律中夷则夷则言隂气之贼万物也其于十二子为申申者言隂用事申贼万物故曰申【白虎通七月谓之夷则何夷伤则法也言万物始伤被刑法也　説文申神也七月隂气成体自申束从臼自持束以晡时聴事申旦政也】　北至于浊浊者触也言万物皆触死也故曰浊北至于留留者言阳气之稽畱也故曰留八月也律中南吕南吕者言阳气之旅入藏也其于十二子为酉酉者万物之老也故曰酉【白虎通八月谓之南吕何南者任也言阳气尚有任生荠麦也故隂拒之也　説文酉就也八月黍成可为酎酒象古文酉之形】　阊阖风居西方阊者倡也阖者藏也言阳气道万物阖黄泉也其于十母为庚辛庚者言隂气庚万物故曰庚辛者言万物之辛生故曰辛【説文庚位西方象秋时万物庚庚有实也庚承已象人赍　辛秋时万物成而就金刚味辛辛痛即泣出从一从辛辛辠也辛承庚象人股】　北至于胃胃者言阳气就藏皆胃胃也北至于娄娄者呼万物且内之也北至于奎奎者主毒螫杀万物也奎而藏之九月也律中无射无射者隂气盛用事阳气无余也故曰无射其于十二子为戌戌者言万物尽灭故曰戌【白虎通九月谓之无射何射者终也言万物随阳而终也当复随隂起无有余已　説文戌灭也九月阳气防万物毕成阳下入地也五行土生于戊盛于戌从戊含一　白虎通少隂见于申申者身也律中夷则壮于酉酉者老物收敛律中南吕衰于戌戍者灭也律中无射无射者无声也其日庚辛庚者物更也辛者阴始成时为秋秋之为言愁亡也其位西方其色白其音商商者强也其帝少皥少皥者少敛也其神蓐收蓐收者缩也其精白虎虎之为言抟讨也】
