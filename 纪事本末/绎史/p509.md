<!-- { "loadSidebar": true } -->
　　帝王世纪自天地设辟未有经界之制三皇尚矣诸子称神农之王天下也地东西九十万里南北八十五万里及黄帝受命始作舟车以济不通乃推分星次以定律度而他说称日月所照三十五万里考诸子所载神农之地过日月之表近为虚诞及少昊氏之衰九黎乱徳其制无闻矣洎颛顼之所建帝喾受定则孔子称其地北至幽陵南暨交趾西蹈流沙东极蟠木日月所照莫不底属是以建万国而制九州至尧遭洪水分为十二州今虞书是也及禹平水土还为九州今禹贡是也是以其时九州之地凡二千四百三十万八千二十四顷定垦者九百二十万八千二十四顷不垦者千五百万二千顷民口千三百五十五万三千九百二十三人至于涂山之防诸侯承唐虞之盛执玉帛亦有万国是以山海经禹使大章歩自东极至于西垂二亿三万三千五百里七十五歩又使竖亥歩南极北尽于北垂二亿三万三千五百里七十五歩四海之内则东西二万八千里南北二万六千里出水者八千里受水者八千里名山五千二百五十经六万四千五十六里出铜之山四百六十七出鐡之山三千六百九以供财用俭则有余奢则不足以男女耕织不夺其时故公家有三十年之积私家有九年之储及夏之衰弃稷弗务有穷之乱少康中兴乃复禹迹孔甲之至桀行暴诸侯相兼逮汤受命其能存者三千余国方于涂山十损其七民离毒政将亦如之殷因于夏六百余载其闲损益书策不存无以考之又遭纣乱至周尅商制五等之封凡千七百七十三国又减汤时千三百矣民众之损将亦如之及周公相成王致治刑错民口千三百七十一万四千九百二十三人多禹十六万一千人周之极盛也其后七十余嵗天下无事民弥以息及昭王南征不反穆王失荒加以幽厉之乱平王东迁三十余载至齐桓公二年周庄王之十三年五千里内非天王九嫔之御自世子公侯以下至于庶民凡千百八十四万七千人除有土老疾定受田者九百万四千人其后诸侯相并当春秋时尚有千二百国二百四十二年之中杀君三十六亡国五十二诸侯奔走不得保社稷者不可胜数至于战国存者十余于是纵横短长之说相夺于时残民诈力之兵动以万计故崤有匹马之祸宋有易子之急晋阳之围县釡而炊长平之战血流漂卤周之列国唯有燕卫秦楚而已齐及三晋皆以簒乱南面称王卫虽得存不絶若线然考蘓张之说计秦及山东六国戎卒尚存五百余万推民口数尚当千余万及秦兼诸侯置三十六郡其所杀伤三分居二犹以余力行参夷之刑收大半之赋北筑长城四十余万南戍五岭五十余万阿房骊山七十余万十余年闲百姓死没相踵于路陈项又肆其余烈故新安之坑二十余万彭城之战睢水不流至汉祖定天下民之死伤亦数百万是以平城之卒不过三十万方之六国五损其二
