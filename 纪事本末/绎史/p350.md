<!-- { "loadSidebar": true } -->
　　春秋十二公之世来朝于鲁者一十有五国杞纪滕薛糓邓曹邾牟葛小邾萧鄫郜郯是也州介白狄或来而不复或礼有未备故皆称来焉诸侯五等公侯伯子男其例称爵下此为附庸附庸未有爵命不得为诸侯其例称名春秋朝聘防盟之国宋为公鲁晋齐卫陈蔡邢纪邓为侯秦郑曹杞薛糓滑北燕为伯楚莒邾滕小邾吴越徐郯郜鄫沈蝢胡为子许宿为男兹三十四国于经最着云滕薛初称侯自桓公二年滕始书子庄公三十年薛始书伯或曰自降也或曰时王所黜也乐正子记曰滕薛二侯旅朝隐公桓王闻之徴朝滕以子往薛以伯往王怒皆黜焉此一证也二邾初为附庸故仪父书字郳犂来书名其后皆书曰子盖时王所进也二邾附庸可以王命进滕薛为侯亦可以王命黜但未知杞初称侯至庄公二十七年称伯僖公二十三年称子文公十年复称伯襄公二十九年又称子倏升倏降又谁命之也春秋鲁史在本国不可称为鲁侯故书曰公从臣子之辞五等皆称公死则諡曰某公故传于列国皆称公经于葬皆举諡称公吴楚僭号称王是以不葬若葬将书曰葬某王为是絶而不葬也所以知附庸称名者何庄公五年郳犂来来朝传曰名未王命也释称名之义无贬责之文是例之当名矣五等之爵不生名其或生名者贬也桓公七年糓伯绥来朝邓侯吾离来朝传曰名贱之也僖公二十五年卫侯燬灭邢传曰同姓也故名贬而名是知例不当名也至于奔执归入则或名或不名经不一法左氏无明例盖从其国之告辞因以书之公羊氏曰失地之君名其説同于曲礼然于经多违异有不尽然者姑阙疑焉若夫嘉而书字则君与臣同例隐公元年公及邾仪父盟于蔑传曰未王命故不书爵曰仪父贵之也此附庸之君也桓公十七年蔡季自陈归于蔡此诸侯也是以知六等之君皆可褎而字之若许叔若纪季是其类矣公侯之称子者何僖公九年宋子会于葵丘传曰宋桓公防未葬而襄公会诸侯故曰子凡在丧王曰小童公侯曰子在丧者未葬之称既葬则称爵文公十八年子防传曰讳之也讳其弑犹以未成君告故以子书僖公二十五年卫子盟于洮成公上述父志降名称子故嘉而从之二十八年卫子盟于践土是时卫实无丧叔武摄位未有成命故亦以子书此三者因变而合于礼矣知公侯在丧称子之为礼则知宋共公卫惠公定公皆先君未葬而称爵为非礼知述父摄君者犹不称爵之为礼则知晋太子州蒲代父而称侯为非礼触类而通之则是与非昭然见矣杞伯之称子贬也僖公二十三年杞子防传曰书曰子杞夷也二十七年杞子来朝传曰用夷礼故曰子襄公二十九年杞子来盟传曰书子贱之也防也朝也盟也三者异事而同贬故重例以明之楚之初号为荆后乃改号为楚亦犹小邾之初号为郳邾至战国号为邹鲜虞之后号为中山国有二名非贬也公羊氏曰荆州名也州不若国谷梁氏曰狄之也夫楚之为狄久矣猾夏日甚何独于初贬焉诸侯之贬或至没而不书成公二年盟于蜀传曰许蔡不书乘楚车也谓之失位故诸侯之贬有称子有书名有削而不书尽矣未闻有称人者唯桓公十五年邾人牟人葛人来朝公羊谷梁氏皆曰夷狄之杜氏以为三人者皆附庸世子其君应称名故其子降称人盖据左氏原无贬君称人之例杜是以推而臆断之按经书人而传言诸侯者十有一左氏皆不发例在当时告命记注之异抑固不可以逆揣乎在礼君行曰朝卿行曰聘故朝者诸侯朝于天子国君朝于国君聘者君使卿行执玉币以相存问夫诸侯朝于天子可也诸侯而自相朝何也周礼大行人曰凡诸侯之邦交嵗相问也殷相聘也世相朝也是诸侯亦有相朝之制皆所以习礼考义正刑一德以尊天子非若后世之以彊服弱以众制寡至使小国之君奔走弗宁也聘礼曰小聘曰问问不足记故春秋止书聘而不书问凡诸侯父死子立为一世新君既立彼或来朝此或徃朝之皆为世相朝之法虽旧典泯阙而春秋犹有行之者文公十一年曹伯来朝传曰即位而来见也是彼新立而来朝也襄公元年邾子来朝卫侯使公孙剽来聘传曰礼也凡诸侯即位小国朝之大国聘焉以继好结信谋事补阙礼之大者也邾之来朝是此新立而彼朝之也此于周礼世相朝之法盖有合焉文公十五年曹伯来朝传曰礼也诸侯五年再相朝以修王命古之制也既曰古制矣而周礼无文者何盖一世一朝疎阔太甚其闲年必有相朝之制且一新一旧彼此未狎于此之际必须往朝周礼特举其大者尔文公元年公孙敖如齐传曰始聘焉礼也凡君即位卿出并聘践修旧好要结外援好事邻国以卫社稷忠信卑让之道也此曰即位卿出并聘襄公元年曰即位大国聘焉是新君初立有交聘之法一如相朝之礼亦非但一世一聘而已闲年之聘又可类推也自霸主为政因时制宜非复周法之旧子太叔云文襄之霸也其务不烦诸侯令诸侯三嵗而聘五嵗而朝盖以五年再相朝往来太数故更制从简霸主未能创制改物诸侯或从或否是以邾曹之君犹能率旧章以合周礼文襄德衰朝聘无复常准悼公又从而更命之襄公八年传曰会于邢丘以命朝聘之数是亦上同文襄耳而周礼不行久矣鲁之朝聘于列国皆书曰如如者书其始事也未知其终事与否故朝有至河而复者聘有至黄乃复不至而复奔莒者安得于其始遂书曰朝某聘某乎僖公二十八年公朝于王所王不在京师朝而后书之故不言如也列国之朝聘于鲁皆书曰来朝来聘书其终事也彼固已朝已聘矣若偕至而同行朝礼则兼书隐公十一年滕侯薛侯来朝桓公十五年邾人牟人葛人来朝是其事矣若皆至而各行朝礼则各书桓公七年糓伯绥来朝邓侯吾离来朝是其事矣庄公二十三年萧叔朝公就于糓地以朝故不言来僖公二十九年介葛卢来襄公十八年白狄来来而不能行朝礼故不言朝桓公五年冬州公如曹六年春寔来传曰自曹来朝书曰寔来不复其国也言奔则以朝来言朝则留而不反故变文言寔来焉若此之类皆据事直书公羊氏曰兼言之何微国也夫谷邓之不大于滕薛明矣是故弗取也外相朝亦书曰如然必告而后书桓公五年齐侯郑伯如纪齐欲袭纪纪惧而告鲁也州公如曹为明年寔来书也文公十四年单伯如齐为鲁如齐故书也襄公五年叔孙豹鄫世子巫如晋传曰言比诸鲁大夫也鲁觌之于晋故变例书之也外相如者多矣余不具书则无关于鲁事又不来告故耳鲁之朝聘于天子者八而朝聘于列国者九十鲁之所朝者晋齐与楚而朝鲁者滕薛曹邾等小国而已杞七朝而止于成曹五朝而止于襄小邾五朝而止于昭邾七朝而止于定滕五朝而讫于哀列国之述职于王朝者春秋阙如而自相朝见何仆仆也糓邓辟陋牟葛旅见羣然而走于桓杞姬之子鄫姬之夫羣然而走于僖曹五年而两朝于文小邾十五年而两朝于昭杞纪昏媾薛介比邻邾娄仇雠或谘难而不存或不敬而致讨或始终一至或忽礼忽兵春秋之诸侯何可长也总之东迁以后周礼之不絶如线矣列国之君唯利是视滕薛诸小国之朝鲁犹鲁之朝于晋齐楚诸大国也是以齐晋更霸之日曹遂恃霸而不朝晋悼昏杞之后杞遂恃昏而不至滕与二邾迄乎春秋之末犹栖栖两观之闲盖式微甚矣小国托重于鲁故亟朝于鲁至小邾子被执于宋不闻鲁救是鲁之不能庇小邾也然自僖公保须句而须句灭襄公属鄫而鄫亡鲁人之不能字小也久矣何况乎定哀之世哉














　　绎史卷九十八
　　钦定四库全书
　　绎史卷九十九　　　　灵壁县知县马骕撰春秋杂记
　　郊祀
　　左传【桓公五年】秋大雩书不时也凡祀啓蛰而郊龙见而雩始杀而尝闭蛰而烝过则书【公羊传大雩者何旱祭也然则何以不言旱言雩则旱见言旱则雩不见何以书记灾也】
　　公羊传【八年】烝者何冬祭也春曰祠夏曰礿秋曰尝冬曰烝常事不书此何以书讥何讥尔讥亟也亟则黩黩则不敬君子之祭也敬而不黩疏则怠怠则亡士不及兹四者则冬不裘夏不葛何以书讥亟也【糓梁传烝冬事也春兴之志不时也烝冬事也春夏兴之黩祀也志不敬也】
　　左传【十四年】秋八月壬申御廪灾乙亥尝书不害也谷梁传御廪之灾不志此其志何也以为唯未易灾之余而尝可也志不敬也天子亲耕以共粢盛王后亲蚕以共祭服国非无良农工女也以为人之所尽事其祖祢不若以己所自亲者也何用见其未易灾之余而尝也曰甸粟而内之三宫三宫米而藏之御廪夫尝必有兼甸之事焉壬申御廪灾乙亥尝以为未易灾之余而尝也【公羊传御廪者何粢盛委之所藏也御廪灾何以书记灾也常事不书此何以书讥何讥尔讥尝也曰犹尝乎御廪灾不如勿尝而已矣　谷梁传僖公十一年雩月正也雩得雨曰雩不得雨曰旱】左传【三十一年】夏四月四卜郊不从乃免牲非礼也犹三望亦非礼也礼不卜常祀而卜其牲日牛卜日曰牲牲成而卜郊上怠慢也望郊之细也不郊亦无望可也公羊传曷为或言三卜或言四卜三卜礼也四卜非礼也三卜何以礼四卜何以非礼求吉之道三禘尝不卜郊何以卜卜郊非礼也卜郊何以非礼鲁郊非礼也鲁郊何以非礼天子祭天诸侯祭土天子有方望之事无所不通诸侯山川有不在其封内者则不祭也曷为或言免牲或言免牛免牲礼也免牛非礼也免牛何以非礼伤者曰牛三望者何望祭也然则曷祭祭泰山河海曷为祭泰山河海山川有能润于百里者天子秩而祭之触石而出肤寸而合不崇朝而徧雨乎天下者唯泰山尔河海润于千里犹者何通可以已也何以书讥不郊而望祭也
　　谷梁传夏四月不时也四卜非礼也免牲者为之缁衣熏裳有司端奉送至于南郊免牛亦然乃者亡乎人之辞也犹者可以已之辞也
　　左传【文公十三年】秋七月大室之屋坏书不共也
　　公羊传世室者何鲁公之庙也周公称大庙鲁公称世室羣公称宫此鲁公之庙也曷为谓之世室世室犹世室也世世不毁也周公何以称大庙于鲁封鲁公以为周公也周公拜乎前鲁公拜乎后曰生以养周公死以为周公主然则周公之鲁乎曰不之鲁也封鲁公以为周公主然则周公曷为不之鲁欲天下之一乎周也鲁祭周公何以为牲周公用白牲鲁公用骍犅羣公不毛鲁祭周公何以为盛周公盛鲁公焘羣公廪世室屋坏何以书讥何讥尔久不修也【○典贵矣亦复风雅】
　　谷梁传太室屋坏者有坏道也讥不修也太室犹世室也周公曰大庙伯禽曰大室羣公曰宫礼宗庙之事君亲割夫人亲舂敬之至也为社稷之主而先君之庙坏亟称之志不敬也
　　左传【宣公】三年春不郊而望皆非礼也望郊之属也不郊亦无望可也
　　公羊传其言之何缓也曷为不复卜养牲养二卜帝牲不吉则扳稷牲而卜之帝牲在于涤三月于稷者唯具是视郊则曷为必祭稷王者必以其祖配王者则曷为必以其祖配自内出者无匹不行自外至者无主不止【糓梁传之口缓辞也伤自牛作也事之变也乃者亡乎人之辞也　成公七年不言日急辞也过有司也郊牛日展觓角而知伤展道尽矣其所以备灾之道不尽也改卜牛鼷鼠又食其角又有继之辞也其缓辞也曰亡乎人矣非人之所能也所以免有司之过也乃免牛乃者亡乎人之辞也免牲者为之缁衣纁裳有司端奉送至于南郊免牛亦然免牲不曰不郊免牛亦然　雩不月而时非之也冬无为雩也　公羊传十年其言乃不郊何不免牲故言乃不郊也　糓梁传夏四月不时也五卜强也乃者亡乎人之辞也】
