<!-- { "loadSidebar": true } -->
　　书惟二月既望越六日乙未王朝歩自周则至于丰惟太保先周公相宅越若来三月惟丙午朏越三日戊申太保朝至于洛卜宅厥既得卜则经营越三日庚戌太保乃以庶殷攻位于洛汭越五日甲寅位成若翼日乙夘周公朝至于洛则达观于新邑营越三日丁巳用牲于郊牛二越翼日戊午乃社于新邑牛一羊一豕一【书序成王在丰欲宅洛邑使召公先相土作召诰】周公拜手稽首曰朕复子明辟王如弗敢及天基命定命予乃保大相东土其基作民明辟予惟乙夘朝至于洛师我卜河朔黎水我乃卜防水东瀍水西惟洛食我又卜瀍水东亦惟洛食伻来以图及献卜王拜手稽首曰公不敢不敬天之休来相宅其作周匹休公既定宅伻来来视予卜休恒吉我二人共贞公其以予万亿年敬天之休拜手稽首诲言【书序召公既相宅周公往营成周使来告卜作洛诰○召洛二诰相爲终始者故宜合而纪之】　越七日甲子周公乃朝用书命庶殷侯甸男邦伯【○此召诰文前编谓以王命爲书诰命庶殷即多士之书也侯甸男邦伯亦当有书即今梓材】惟三月周公初于新邑洛用告商王士王若曰尔殷遗多士弗吊旲天大降丧于殷我有周佑命将天明威致王罚勅殷命终于帝肆尔多士非我小国敢弋殷命惟天不畀允罔固乱弼我我其敢求位惟帝不畀惟我下民秉爲惟天明畏我闻曰上帝引逸有夏不适逸则惟帝降格向于时夏弗克庸帝大淫佚有辞惟时天罔念闻厥惟废元命降致罚乃命尔先祖成汤革夏俊民甸四方自成汤至于帝乙罔不明德恤祀亦惟天丕建保乂有殷殷王亦罔敢失帝罔不配天其泽在今后嗣王诞罔显于天矧曰其有聴念于先王勤家诞淫厥佚罔顾于天显民祗惟时上帝不保降若兹大丧惟天不畀不明厥德凡四方小大邦丧罔非有辞于罚王若曰尔殷多士今惟我周王丕灵承帝事有命曰割殷告勑于帝惟我事不贰适惟尔王家我适予其曰惟尔洪无度我不尔动自乃邑予亦念天即于殷大戾肆不正王曰猷告尔多士予惟时其迁居西尔非我一人奉德不康宁时惟天命无违朕不敢有后无我怨惟尔知惟殷先人有册有典殷革夏命今尔其曰夏廸简在王庭有服在百僚予一人惟聼用德肆予敢求尔于天邑商予惟率肆矜尔非予罪时惟天命王曰多士昔朕来自奄予大降尔四国民命我乃明致天罚移尔遐逖比事臣我宗多逊王曰告尔殷多士今予惟不尔杀予惟时命有申今朕作大邑于兹洛予惟四方罔攸賔亦惟尔多士攸服奔走臣我多逊尔乃尚有尔土尔乃尚宁干止尔克敬天惟畀矜尔尔不克敬尔不啻不有尔土予亦致天之罚于尔躬今尔惟时宅尔邑继尔居尔厥有干有年于兹洛尔小子乃兴从尔迁王曰又曰时予乃或言尔攸居【书序成周既成迁殷顽民周公以王命诰作多士】　厥既命殷庶庶殷丕作【○此召诰文】　惟三月哉生魄周公初基作新大邑于东国洛四方民大和会侯甸男邦采卫百工播民和见士于周周公咸勤乃洪大诰治【○此叚错简在康诰之首苏氏以爲洛诰之序前编定爲梓材之序】　曰以厥庶民暨厥臣达大家以厥臣达王惟邦君汝若恒越曰我有师师司徒司马司空尹旅曰予罔厉杀人亦厥君先敬劳肆徂厥敬劳肆往奸宄杀人歴人宥肆亦见厥君事戕败人宥王啓监厥乱爲民曰无胥戕无胥虐至于敬寡至于属妇合由以容王其效邦君越御事厥命曷以引飬引恬自古王若兹监罔攸辟惟曰若稽田既勤敷菑惟其陈修爲厥疆畎若作室家既勤垣墉惟其涂塈茨若作梓材既勤朴斲惟其涂丹雘今王惟曰先王既勤用明德懐爲夹庶邦享作兄弟方来亦既用明德后式典集庶邦丕享皇天既付中国民越厥疆土于先王肆王惟德用和怿先后迷民用怿先王受命已若兹监惟曰欲至于万年惟王子子孙孙永保民【○梓材之书本出伏生而大传以爲周公命伯禽之书孔安国考定以爲成王命康叔后人多疑之吴氏谓自王其效以下似洛诰之文蔡氏谓自今王以下乃人臣告君之语金仁山氏断其爲召诰所称命侯甸男邦伯之辞其叙错简在康诰之首而衍王曰封三字无不脗合前编论之详】　太保乃以庶邦冢君出取币乃复入锡周公曰拜手稽首旅王若公诰告庶殷越自乃御事呜呼皇天上帝改厥元子兹大国殷之命惟王受命无疆惟休亦无疆惟恤呜呼曷其奈何弗敬天既遐终大邦殷之命兹殷多先哲王在天越厥后王后民兹服厥命厥终智藏瘝在夫知保抱携持厥妇子以哀吁天徂厥亡出执呜呼天亦哀于四方民其眷命用懋王其疾敬德相古先民有夏天廸从子保面稽天若今时既坠厥命今相有殷天廸格保面稽天若今时既坠厥命今冲子嗣其无遗夀耉曰其稽我古人之德矧曰其有能稽谋自天呜呼有王虽小元子哉其丕能諴于小民今休王不敢后用顾畏于民碞王来绍上帝自服于土中旦曰其作大邑其自时配皇天毖祀于上下其自时中乂王厥有成命治民今休王先服殷御事比介于我有周御事节性惟日其迈王敬作所不可不敬德我不可不监于有夏亦不可不监于有殷我不敢知曰有夏服天命惟有歴年我不敢知曰不其延惟不敬厥德乃早坠厥命我不敢知曰有殷受天命惟有歴年我不敢知曰不其延惟不敬厥德乃早坠厥命今王嗣受厥命我亦惟兹二国命嗣若功王乃初服呜呼若生子罔不在厥初生自贻哲命今天其命哲命吉凶命歴年知今我初服宅新邑肆惟王其疾敬德王其德之用祈天永命其维王勿以小民淫用非彞亦敢殄戮用乂民若有功其惟王位在德元小民乃惟刑用于天下越王显上下勤恤其曰我受天命丕若有夏歴年式勿替有殷歴年欲王以小民受天永命拜首稽首曰予小臣敢以王之雠民百君子越友民保受王威命明德王末有成命王亦显我非敢勤惟恭奉币用供王能祈天永命【○此召诰】　周公曰王肇称殷礼记于新邑咸秩无文予齐百工伻从王于周予惟曰庶有事今王即命曰记功宗以功作元祀惟命曰汝受命笃弼丕视功载乃汝其悉自敎工孺子其朋孺子其朋其往无若火始焰焰厥攸灼叙弗其絶厥若及抚事如予惟以在周工往新邑伻向即有僚明作有功惇大成裕汝永有辞公曰已汝惟冲子惟终汝其敬识百辟享亦识其有不享享多仪仪不及物惟曰不享惟不役志于享凡民惟曰不享惟事其爽侮乃惟孺子颁朕不暇聴朕敎汝于棐民汝乃是不蘉乃时惟不永哉笃叙乃正父罔不若予不敢废乃命汝往敬哉兹予其明农哉彼裕我民无逺用戾王若曰公明保予冲子公称丕显德以予小子扬文武烈奉答天命和恒四方民居师惇宗将礼称秩元祀咸秩无文惟公德明光于上下勤施于四方旁作穆穆迓衡不迷文武勤敎予冲子夙夜毖祀王曰公功棐廸笃罔不若时【○此洛诰周公归周迎王往洛对答之辞也】　王曰公予小子其退即辟于周命公后四方廸乱未定于宗礼亦未克敉公功廸将其后监我士师工诞保文武受民乱爲四辅王曰公定予往已公功肃将祗欢公无困哉我惟无斁其康事公勿替刑四方其世享周公拜手稽首曰王命予来承保乃文祖受命民越乃光烈考武王朕恭孺子来相宅其大惇典殷献民乱爲四方新辟作周恭先曰其自时中乂万邦咸休惟王有成绩予旦以多子越御事笃前人成烈答其师作周孚先考朕昭子刑乃单文祖德【○此洛诰成王在洛畱公而归周之辞也】　伻来毖殷乃命宁予以秬鬯二卣曰明禋拜手稽首休享予不敢宿则禋于文王武王惠笃叙无有遘自疾万年厌于乃德殷乃引考王伻殷乃承叙万年其永观朕子懐德【○此成王在周命宁公而公复之之辞也】　戊辰王在新邑烝祭歳文王骍牛一武王骍牛一王命作册逸祝册惟告周公其后王賔杀禋咸格王入太室祼王命周公后作册逸诰在十有二月惟周公诞保文武受命惟七年【○此史臣记载之辞也洛诰一篇纪叙散乱当有阙文错简○晋书束晳传云昔周公城洛邑因流水以汛酒故逸诗曰羽觞随波】
　　周书周公敬念于后曰予畏周室克延俾中天下宗及将致政乃作大邑成周于土中城方千七百二十丈郛十七里南系于洛水北因于防山以爲天下凑制郊甸方六百里国西土爲方千里分以百县县有四郡郡有鄙大县立城方王城三之一小县立城方王城九之一郡鄙不过百室以便野事农居鄙得以庶士居国家得以诸公大夫凡工贾市臣仆州里俾无交爲乃设丘兆于南郊以祀上帝配后稷日月星辰先王皆与食诸侯受命于周乃建大社于国中其壝东青土南赤土西白土北骊土中央黄土将建诸侯凿取其方一面之土苞以黄土苴以白茅以爲土封故曰受削土于周室乃位五宫太庙宗宫考宫路寝明堂咸有四阿反坫重亢重常复格藻棁栘旅盈憃常画内阶陛堤唐山廧应门库台阃【○见前编以今本考订　帝王世纪成王定鼎于郏鄏其南名定鼎门盖九鼎所从入也】尚书大传周公将作礼乐优游之三年不能作君子耻其言而不见从耻其行而不见随将大作恐天下莫我知将小作恐不能扬父祖功业德泽然后营洛以观天下之心于是四方诸侯率其羣党各攻位于其庭周公曰示之以力役且犹至况道之以礼乐乎然后敢作礼乐书曰作新大邑于东国洛四方民大和防此之谓也周公居摄一年救乱二年克商三年践奄四年建侯
　　衞五年营成周六年制礼作乐七年致政
　　尸子昔者武王崩成王少周公旦践东宫履乗石祀明堂假爲天子七年
　　荀子武王崩成王幼周公屏成王而及武王履天子之籍负扆而坐诸侯趋走堂下
　　説苑周公践天子之位布德施惠逺而逾明十二牧方三人出举逺方之民有饥寒而不得衣食者有狱讼而失职者有贤才而不举者以入告乎天子天子于其君之朝也揖而进之曰意朕之政敎有不得者与何其所临之民有饥寒不得衣食者有狱讼而失职者有贤才而不举者也其君归也乃召其国大夫告用天子之言百姓闻之皆喜曰此诚天子也何居之深逺而见我之明也岂可欺哉故牧者所以辟四门明四目达四聪也是以近者亲之逺者安之　周公摄天子位七年布衣之士执贽所师见者十二人穷巷白屋所先见者四十九人时进善者百人教士者千人官朝者万人当此之时诚使周公骄而且恡则天下贤士至者寡矣茍有至者则必贪而尸禄者也尸禄之臣不能存君矣
　　吕氏春秋周公旦文王之子也武王之弟也成王之叔父也所朝于竆巷之中瓮牖之下者七十人文王造之而未遂武王遂之而未成周公旦抱少主而成之故曰成王不惟以身下士邪【白虎通周公背偻是谓强俊成就周道辅于弱主　荀子周公之状身如断菑　宋符瑞志武王没成王少周公旦摄政七年制礼作乐神鸟鳯凰见蓂荚生乃与成王观于河洛沈璧礼毕王退俟至于日昧荣光竝出幕河青云浮至青龙临坛衔甲之图坐之而去礼于洛亦如之青龙苍光止于坛背甲刻书赤文成字周公援笔以世文写之书成文消堕甲而去其言自周公讫于秦汉盛衰之符麒麟游苑鳯凰翔庭成王援琴而歌曰鳯凰翔兮于紫庭余何德兮以感灵赖先王兮恩泽臻于胥乐兮民以宁　盐鐡论周公时天下太平丘陵髙下皆熟　周公大平之时雨不破块旬而一雨雨必以夜】
