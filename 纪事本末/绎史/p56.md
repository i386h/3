<!-- { "loadSidebar": true } -->
　　武王灭殷七年而崩成王幼不能涖阼周公摄位以聴政处危疑而不辞未遑爲身计也既而四国流言公居东以辟之天诱其衷成王感悟迎归爰始东征以靖殷乱向使当日王疑不释周公不归东山之斧不破殷孼之氛不除骨肉之难作疆埸之变起周室尚可问乎议者以武周灭殷而封武庚其谋爲不审命监而使三叔其智爲不足噫此以成败论事非武周之心也周之吊民伐罪恶恶止其身而已不欲絶其世也故立武庚以存殷祀倘以爲可疑而置之是殷祀不得存也于是分殷故都爲三监监之固殷制也而所使又吾之昆弟懿亲倘以其将畔而疑之孰不可疑者是殷祀犹不得存也惟武周以仁义立武庚故以诚信使三叔不幸冲子嗣位周公居内摄政管叔乃从而闲之君死之谓何又因以爲利吾非嗣王之叔父乎此管叔之不肖也而武庚实嗾之播流言以惎王室武庚瞯其内难以爲殷绪可乗而复三叔可闲而用此武庚之愚也而管叔实借之同恶相济讹言煽惑淮夷徐奄羣起而附之矣当其叛也同叛而不同情武庚意在复殷必且激其顽民以中兴恢复之名而资三监爲羽翼管叔意在撼周必且惑其国人以除恶君侧之説而借武庚爲声援淮夷徐奄又意在取鲁必且外张应殷之势内窥新造之邦而倚武庚三监爲犄角相挺而起以乱助乱同归于乱周而已当是时周祸烈矣邦君御事懐艰大之疑王宫君室谋自守之计若然将弃东国于不问飬寇资敌患莫大焉焰焰不灭炎炎若何是以周公大诰决防东征匪卜之是恃也亦惟释羣疑而作忠勇之气期于殄贼而已矣惟时鲁公誓师征淮以离四国之党而康叔守邦于衞史称其扞禄父之难四国所以不能长驱西指旋就诛灭者安知非康叔牵制之力哉抑大诰之书言殷乱而不及管蔡何也不忍言也不忍言而防诛之何也爲王室也象欲杀舜止于乱家舜得而全之管叔以殷畔至于乱国周公不得而全之故黜殷天下之公义诛管蔡亦天下之公义公义之不得以私亲掩是周公之不幸也乱既平矣周室复宁于是营洛作都以成武王之意三涂岳鄙之闲居天下土中以爲四方朝贡道里均也迁殷庶于新邑使之丕作趋事而诰告之辞不胜其谆切岂弟焉以微子绍殷后而封于宋宋故亳都亦商之旧国也成王周公方且坦然命之而不疑防奉桑林以克永世非圣人之盛德能如是乎抑又考之书载大诰康诰酒诰梓材召诰洛诰多士多方虽所诰不同大抵爲殷人作也读泰誓武成见周之取殷甚易及读八诰又见周之安殷甚难岂其纣虐方炽民廹于膏火故归周如流不暇念先王之德及天下既定乃徐思殷王之世泽而不能忘乎若是则周之顽民殷之义士即再四申谕革面未必革心周之隐忧正未已也然考殷周之际实有不尽然者殷自武乙再徙河北国尤衰弊者四五十年至纣立又三十年乃决溃而蹙其毙周则世德日积仁声日着殷则恶德日増虐政日闻故殷之天下非周取之也殷弃而周得之也当时殷之良民未尝不服田力穑安居説服而顽嚚梗化者特喧豗酗酒逋逃奸宄之流未服厥辜者耳加以纣所宠任豪室巨族怨周之不已用也借复殷之名鼓倡浮言羣不逞从而和之故曰顽民顽固难化之名也周不忍轻杀必欲使之变移归心而后止不惮反覆诰戒此所以爲忠厚之至也周公之东征也黜殷践奄三年然后定归而治官营洛诰告庶殷盖日不遑暇焉若其遭变辟位陈七月之诗致政归老进无逸之训忠爱勤劳歴常变初终如一日也故周家之业文王经之武王定之成王成之而先后辅翼之则周公也化洽政治卜世灵长非公其孰与归














　　绎史卷二十二
<史部,纪事本末类,绎史>
　　钦定四库全书
　　绎史卷二十三上　　　灵壁县知县马骕撰周官之制【上】
　　史记成王在丰天下已安周之官政未次序于是周公作周官官别其宜作立政以便百姓百姓説　【前编立政系成王四年周官系成王六年金仁山曰按立政之书前儒谓周公告君之絶笔非也此亦初年之书也故其官名与周礼未尽合盖时犹旧制也至称诘尔戍兵盖其时东征未尽奠也大纪系于四年是为得之又曰周官一篇周礼之经也顾其闲有不合者则其后因时裁定不无损益而大畧无甚异矣周礼之篇端皆曰惟王建国则书成于营洛之后也然成王未遂居洛况尽用六典之制乎】
　　书周公若曰拜手稽首告嗣天子王矣用咸戒于王曰王左右常伯常任准人缀衣虎贲周公曰呜呼休兹知恤鲜哉古之人廸惟有夏乃有室大竞吁俊尊上帝廸知忱恂于九德之行乃敢告教厥后曰拜手稽首后矣曰宅乃事宅乃牧宅乃准兹惟后矣谋面用丕训德则乃宅人兹乃三宅无义民桀德惟乃弗作往任是惟暴德罔后亦越成汤陟丕厘上帝之耿命乃用三有宅克即宅曰三有俊克即俊严惟丕式克用三宅三俊其在商邑用协于厥邑其在四方用丕式见德呜呼其在昔受德暋惟羞刑暴德之人同于厥邦乃惟庶习逸德之人同于厥政帝钦罚之乃伻我有夏式商受命奄甸万姓亦越文王武王克知三有宅心灼见三有俊心以敬事上帝立民长伯立政任人准夫牧作三事虎贲缀衣趣马小尹左右携仆百司庶府大都小伯艺人表臣百司太史尹伯庶常吉士司徒司马司空亚旅夷防卢烝三亳阪尹文王惟克厥宅心乃克立兹常事司牧人以克俊有德文王罔敢兼于庶言庶狱庶慎惟有司之牧夫是训用违庶狱庶慎文王罔敢知于兹亦越武王率惟敉功不敢替厥义德率惟谋从容德以并受此丕丕基鸣呼孺子王矣继自今我其立政立事准人牧夫我其克灼知厥若丕乃俾乱相我受民和我庶狱庶慎时则勿有闲之自一话一言我则末惟成德之彦以乂我受民呜呼子旦已受人之徽言咸告孺子王矣继自今文子文孙其勿误于庶狱庶慎惟正是乂之自古商人亦越我周文王立政立事牧夫准人则克宅之克由绎之兹乃俾乂国则罔有立政用憸人不训于德是罔显在厥世继自今立政其勿以憸人其惟吉士用劢相我国家今文子文孙孺子王矣其勿误于庶狱惟有司之牧夫其克诘尔戎兵以陟禹之迹方行天下至于海表罔有不服以觐文王之耿光以扬武王之大烈呜呼继自今后王立政其惟克用常人周公若曰太史司寇苏公式敬尔由狱以长我王国兹式有慎以列用中罚【书序周公作立政】惟周王抚万邦廵侯甸四征弗庭绥厥兆民六服羣辟罔不承德归于宗周董正治官王曰若昔大猷制治于未乱保邦于未危曰唐虞稽古建官惟百内有百揆四岳外有州牧侯伯庶政惟和万国咸宁夏商官倍亦克用乂明王立政不惟其官惟其人今予小子祗勤于德夙夜不逮仰惟前代时若训廸厥官立太师太傅太保兹惟三公论道经邦爕理隂阳官不必备惟其人少师少傅少保曰三孤贰公化寅亮天地弼予一人冢宰掌邦治统百官均四海司徒掌邦教敷五典扰兆民宗伯掌邦礼治神人和上下司马掌邦政统六师平邦国司寇掌邦禁诘奸慝刑暴乱司空掌邦土居四民时地利六卿分职各率其属以倡九牧阜成兆民六年五服一朝又六年王乃时廵考制度于四岳诸侯各朝于方岳大明黜陟王曰呜呼凡我有官君子钦乃攸司慎乃出令令出惟行弗惟反以公灭私民其允懐学古入官议事以制政乃不迷其尔典常作之师无以利口乱厥官蓄疑败谋怠忽荒政不学墙面莅事惟烦戒尔卿士功崇惟志业广惟勤惟克果断乃罔后艰位不期骄禄不期侈恭俭惟德无载尔伪作德心逸日休作伪心劳日拙居宠思危罔不惟畏弗畏入畏推贤让能庶官乃和不和政庬举能其官惟尔之能称匪其人惟尔不任王曰呜呼三事暨大夫敬尔有官乱尔有政以佑乃辟永康兆民万邦惟无斁【书序成王既黜殷命灭淮夷还归在丰作周官】
　　天官冢宰一
