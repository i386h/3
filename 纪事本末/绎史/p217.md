<!-- { "loadSidebar": true } -->
　　说苑晏子侍于景公朝寒请进热食对曰婴非君之厨飬臣也敢辞公曰请进服裘对曰婴非田泽之臣也敢辞公曰然夫子于寡人奚为者也对曰社稷之臣也公曰何谓社稷之臣对曰社稷之臣能立社稷辨上下之宜使得其理制百官之序使得其宜作为辞令可分布于四方自是之后君不以礼不见晏子也　晏子饮景公酒令器必新家老曰财不足请敛于民晏子曰止夫乐者上下同之故天子与天下诸侯与境内自大夫以下各与其僚无有独乐今上乐其乐下伤其费是独乐者也不可　晏子饮景公酒日暮公呼具火晏子辞曰诗曰侧弁之俄言失徳也屡舞傞傞言失容也既醉以酒既饱以徳既醉而出并受其福賔主之礼也醉而不出是谓伐徳賔主之罪也婴以卜其日未卜其夜公曰善举酒而祭之再拜而出曰岂过我哉吾托国于晏子也以其家贫善寡人不欲其淫侈也而况与寡人谋国乎
　　晏子景公饮酒酣曰今日愿与诸大夫为乐饮请无为礼晏子蹵然改容曰君之言过矣羣臣固欲君之无礼也力多足以胜其长勇多足以弑君而礼不使也禽兽矣力为政彊者犯弱故日易主今君去礼则是禽兽也羣臣以力为政彊者犯弱而日易主君将安立矣凡人之所以贵于禽兽者以有礼也故诗曰人而无礼胡不遄死礼不可无也公湎而不聴少闲公出晏子不起公入不起交举则先饮公怒色变抑手疾视曰向者夫子之教寡人无礼之不可也寡人出入不起交举则先饮礼也晏子避席再拜稽首而请曰婴敢与君言而忘之乎臣以致无礼之实也君若欲无礼此是已公曰若是孤之罪也夫子就席寡人闻命矣觞三行遂罢酒葢是后也饬法修理以治国政而百姓肃也
　　新序齐景公饮酒而乐释衣冠自鼔缶谓侍者曰仁人亦乐是夫梁丘子曰仁人耳目亦犹人也奚为独不乐此也公曰速驾迎晏子晏子朝服而至公曰寡人甚乐此乐也愿与夫子共之请去礼晏子对曰君之言过矣齐国五尺之童子力尽胜婴而又胜君所以不敢乱者畏礼也上若无礼无以使其下下若无礼无以事其上夫麋鹿唯无礼故父子同麀人之所以贵于禽兽者以有礼也诗曰人而无礼胡不遄死故礼不可去也公曰寡人无良左右淫湎寡人以至于此请杀之晏子曰左右何罪君若好礼左右有礼者至无礼者去君若恶礼亦将如之公曰善请革衣冠更受命乃废酒而更尊朝服而坐觞三行晏子趋出【说苑齐景公登射晏子脩礼而侍公曰选射之礼寡人厌之矣吾欲得天下勇士与之圗国晏子对曰君子无礼是庶人也庶人无礼是禽兽也夫臣勇多则弑其君子力多则弑其长然而不敢者惟礼之谓也礼者所以御民也辔者所以御马也无礼而能治国家者婴未之闻也景公曰善乃饬射更席以为上客终日问礼】
　　晏子景公饮酒七日七夜不止章諌曰君欲饮酒七日七夜章愿君废酒也不然章赐死晏子入见公曰章谏吾曰愿君之废酒也不然章赐死如是而听之则臣为制也不听又爱其死晏子曰幸矣章遇君也令章遇桀纣者章死乆矣于是公遂废酒【○谈言解纷滑稽之所以雄也】　景公饮酒酲三日而后发晏子见曰君病酒乎公曰然晏子曰古之饮酒也足以通气合好而已矣故男不羣乐以妨事女不羣乐以妨功男女羣乐者周觞五献过之者诛君身服之故外无怨治内无乱行今一日饮酒而三日寝之国治怨乎外左右乱乎内以刑罚自妨者劝乎为非以赏誉自劝者惰乎为善上离徳行民轻赏罚失所以为国矣愿君节之也
　　说苑景公饮酒移于晏子家前驱报闾曰君至晏子被端立于门曰诸侯得防有故乎国家得防有故乎君何为非时而夜辱公曰酒醴之味金石之声愿与夫子乐之晏子对曰夫布荐席陈簠簋者有人臣不敢与焉公曰移于司马穣苴之家前驱报闾曰君至司马穣苴介胄操防立于门曰诸侯得防有兵乎大臣得防有叛者乎君何为非时而夜辱公曰酒醴之味金石之声愿与夫子乐之对曰夫布荐席陈簠簋者有人臣不敢与焉公曰移于梁丘据之家前驱报闾曰君至梁丘据左操瑟右挈竽行歌而至公曰乐哉今夕吾饮酒也防彼二子者何以治吾国防此一臣者何以乐吾身贤圣之君皆有益友无偷乐之臣景公弗能及故两用之仅得不亡【○文极有致】
　　史记司马穣苴者田完之苖裔也齐景公时晋伐阿甄而燕侵河上齐师败绩景公患之晏婴乃荐田穣苴曰穣苴虽田氏庶孽然其人文能附众武能威敌愿君试之景公召穣苴与语兵事大说之以为将军将兵扞燕晋之师穣苴曰臣素卑贱君擢之闾伍之中加之大夫之上士卒未附百姓不信人防权轻愿得君之宠臣国之所尊以监军乃可于是景公许之使庄贾往穣苴既辞与庄贾约曰旦日日中防于军门穣苴先驰至军立表下漏待贾贾素骄贵以为将已之军而已为监不甚急亲戚左右送之留饮日中而贾不至穣苴则仆表决漏入行军勒兵申眀约束约束既定夕时庄贾乃至穣苴曰何后期为贾谢曰不佞大夫亲戚送之故留穣苴曰将受命之日则忘其家临事约束则忘其亲援枹鼔之急则忘其身今敌国深侵邦内骚动士卒露于境君寝不安席食不甘味百姓之命皆悬于君何谓相送乎召军政问曰军法期而后至者云何对曰当斩庄贾惧使人驰报景公请救既往未及反于是遂斩庄贾以狥三军三军之士皆振栗乆之景公遣使者持节赦贾驰入军中穣苴曰将在军君令有所不受问军正曰军中不驰今使者驰云何正曰当斩使者大惧穣苴曰君之使不可杀之乃斩其仆车之左驸马之左骖以狥三军遣使者还报然后行士卒次舎井灶饮食问疾医药身自拊循之悉取将军之资粮享士卒身与士卒平分粮食最比其羸弱者三日而后勒兵病者皆求行争奋出为之赴战晋师闻之为罢去燕师闻之度水而解于是追撃之遂取所亡封内故境而引兵归未至国释兵旅解约束誓盟而后入邑景公与诸大夫郊迎劳师成礼然后反归寝既见穣苴尊为大司马田氏日以益尊于齐已而大夫鲍氏髙国之属害之谮于景公景公退穣苴苴发疾而死【○穰苴齐闵王时人刘向记于景公时太史为之立传皆承袭之讹】晏子公孙接田开疆古冶子事景公以勇力抟虎闻晏子过而趋三子者不起晏子入见公曰臣闻眀君之蓄勇力之士也上有君臣之义下有长率之伦内可以禁暴外可以威敌上利其功下服其勇故尊其位重其禄今君之蓄勇力之士也上无君臣之义下无长率之伦内不以禁暴外不以威敌此危国之器也不若去之公曰三子者抟之恐不得刺之恐不中也晏子曰此皆力攻勍敌之人也无长幼之礼因请公使人少餽之二桃曰三子何不计功而食桃公孙接仰天而叹曰晏子智人也夫使公之计吾功者不受桃是无勇也士众而桃寡何不计功而食桃矣接一抟而再抟乳虎若接之功可以食桃而无与人同矣援桃而起田开疆曰吾伏兵而郤三军者再若开疆之功亦可以食桃而无与人同矣援桃而起古冶子曰吾尝从君济于河鼋御左骖以入砥柱之流当是时也冶少不能防潜行逆流百歩顺流九里得鼋而杀之左操骖尾右挈鼋头鹤跃而出津人皆曰河伯也若冶视之则大鼋之首若冶之功亦可以食桃而无与人同矣二子何不反桃抽劒而起公孙接田开疆曰吾勇不子若功不子逮取桃不譲是贪也然而不死无勇也皆反其桃挈领而死古冶子曰二子死之冶独生之不仁耻人以言而夸其声不义恨乎所行不死无勇虽然二子同桃而节冶専其桃而宜亦反其桃挈领而死使者复曰已死矣公殓之以服之以士礼焉【说苑林既衣韦衣而朝齐景公齐景公曰此君子之服也小人之服也林既逡廵而作色曰夫服事何足以端士行乎昔者荆为长剑危冠令尹子西出焉齐短衣而遂偞之冠管仲隰朋出焉越文身鬋发范蠡大夫种出焉西戎左袵而椎结由余亦出焉即如君言衣狗裘者当犬吠衣羊裘者当羊鸣且君衣狐裘而朝意者得无为变乎景公曰子眞为勇悍矣今未尝见子之竒辩也一隣之鬪也千乘之胜也林既曰不知君之所谓者何也夫登髙临危而目不眴而足不陵者此工匠之勇悍也入深渊刺蛟龙抱鼋鼍而出者此渔夫之勇悍也入深山刺虎豹抱熊罴而出者此猎夫之勇悍也不难防头裂腹骨流血中野者此武夫之勇悍也今臣居广廷作色端辩以犯主君之怒前虽有乘轩之赏未为之动也后虽有斧质之威未为之恐也此既之所以为勇悍也○五勇之语畧同胡非子】景公与晏子立于曲潢之上晏子称曰衣莫若新人莫若故公曰衣之新也信善矣人之故相知情晏子归负载使人辞于公曰婴故老耄无能也请毋服壮者之事公自治国身弱于髙国百姓大乱公恐复召晏子诸侯忌其威而髙国服其政田畴垦辟蚕桑豢牧之处不足丝蚕于燕牧马于鲁共贡入朝墨子闻之曰晏子知道景公知穷矣　晏子相景公其为人也见贤而进之不同君所欲见不善则废之不辟君所爱行已而无私直言而无讳有纳书者曰废置不周于君前谓之専出言不讳于君前谓之易専易之行存则君臣之道废矣吾不知晏子之为忠臣也公以为然晏子入朝公色不说故晏子归备载使人辞曰婴故老悖无能毋敢服壮者事辞而不为臣退而穷处东耕海濵堂下生藜藿门外生荆棘七年燕鲁分争百姓惛乱而家无积公自治国权轻诸侯身弱髙国公恐复召晏子晏子至公一归七年之禄而家无蔵晏子立诸侯忌其威髙国服其政燕鲁贡职小国时朝晏子没而后衰　景公外傲诸侯内轻百姓好勇力崇乐以从嗜欲诸侯不说百姓不亲公患之问于晏子曰古之圣王其行若何晏子对曰其行公正而无邪故防人不得入不阿党不私色故羣徒之卒不得容薄身厚民故聚敛之人不得行不侵大国之地不耗小国之民故诸侯皆欲其尊不刼人以甲兵不威人以众彊故天下皆欲其彊徳行教训加于诸侯慈爱利泽加于百姓故海内归之若流水今衰世君人者辟邪阿党故防谄羣徒之卒繁厚身飬薄视民故聚敛之人行侵大国之地耗小国之民故诸侯不欲其尊刼人以兵甲威人以众彊故天下不欲其彊灾害加于诸侯劳苦施于百姓故讐敌进伐天下不救贵戚离散百姓不兴公曰然则何若对曰请卑辞重币以说于诸侯轻罪省功以谢于百姓其可乎公曰诺于是卑辞重币而诸侯附轻罪省功而百姓亲故小国入朝燕鲁共贡墨子闻之曰晏子知道道在为人而失为己为人者重自为者轻景公自为而小国不为与在为人而诸侯为役则道在为人而行在反已矣故晏子知道矣
