<!-- { "loadSidebar": true } -->
　　国语严公丹桓宫之楹而刻其桷匠师庆言于公曰臣闻圣王公之先封者遗后之人法使无陷于恶其为后世昭前之令闻也使长监于世故能摄固不解以乆今先君俭而君侈之令徳替矣公曰吾属欲美之对曰无益于君而替前之令徳臣故曰庶可以已乎公弗聼説苑夏公如齐逆女何以书亲迎礼也其礼奈何曰诸侯以屦二两加琮大夫庶人以屦二两加束脩二曰某国寡小君使寡人奉不珍之琮不珍之屦礼夫人贞女夫人曰有幽室数辱之产未谕于傅母之教得承执衣裳之事敢不敬拜祝祝荅拜夫人受琮取一两屦以履女正筓衣裳而命之曰往矣善事尔舅姑以顺为宫室无二尔心无敢回也女拜乃亲引其手授夫乎戸夫引手出戸夫行女从拜辞父于堂拜诸母于大门夫先升舆执辔女乃升舆毂三转然后夫下先行大夫士庶人称其父曰某之父某之师友使某执不珍之屦不珍之束脩敢不敬礼某氏贞女母曰有草茅之产未习于织絍纺绩之事得奉执箕箒之事敢不敬拜【○典古可补仪礼】左传秋哀姜至公使宗妇觌用币非礼也御孙曰男贽大者玉帛小者禽鸟以章物也女贽不过榛栗枣脩以告防也今男女同贽是无别也男女之别国之大节也而由夫人乱之无乃不可乎
　　国语哀姜至公使大夫宗妇觌用币宗人夏父展曰非故也公曰君作故对曰君作而顺则故之逆则亦书其逆也臣从有司惧逆之书于后也故不敢不告夫妇贽不过枣防以告防也男则玉帛禽鸟以章物也今妇执币是男女无别也男女之别国之大节也不可无也公弗聼
　　谷梁传礼天子诸侯黝垩大夫仓士黈丹楹非礼也礼天子之桷斲之砻之加宻石焉诸侯之桷斲之砻之大夫斲之士斲本刻桷非正也夫人所以崇宗庙也取非礼与非正而加之于宗庙以饰夫人非正也刻桓宫桷丹桓宫楹斥言桓宫以恶荘也亲迎恒事也不志此其志何也不正其亲迎于齐也迎者行见诸舍见诸先至非正也入者内弗受也日入恶入者也何用不受也以宗庙弗受也其以宗庙弗受何也娶仇人子弟以荐舍于前其义不可受也觌见也礼大夫不见夫人不言及不正其行妇道故列数之也男子之贽羔鴈雉腒妇人之贽枣栗鍜脩用币非礼也用者不宜用者也大夫国体也而行妇道恶之故谨而日之也【公羊传何以书讥何讥尔丹桓宫楹非礼也何以书讥何讥尔刻桓宫桷非礼也何以书亲迎礼也其言入何难也其言日何难也其难奈何夫人不偻不可使入与公有所约然后入宗妇者何大夫之妻也觌者何见也用者何用者不宜用也见用币非礼也然则曷用枣栗云乎腵脩云乎】
　　左传二十五年春陈女叔来聘始结陈好也嘉之故不名【谷梁传其不名何也　二十天子之命大夫也　　七年】秋公子友如陈原仲非礼也原仲季友之旧也
　　公羊传原仲者何陈大夫也大夫不书此何以书通乎季子之私行也何通乎季子之私行辟内难也君子辟内难而不辟外难内难者何公子庆父公子牙公子友皆荘公之母弟也公子庆父公子牙通乎夫人以胁公季子起而治之则不得与于国政坐而视之则亲亲因不忍见也故于是复请至于陈而原仲也【谷梁传言不言卒不者也不而曰讳出奔也　公羊传莒庆来逆叔姬莒庆者何莒大夫也莒无大夫此何以书讥何讥尔大夫越竟逆女非礼也　谷梁传诸侯之嫁子于大夫主大夫以与之来者接内也不正其接内故不与夫妇之称也】
　　左传【三十二年】初公筑台临党氏见孟任从之閟而以夫人言许之割臂盟公生子般焉雩讲于梁氏女公子观之圉人荦自墙外与之戏子般怒使鞭之公曰不如杀之是不可鞭荦有力焉能投盖于稷门公疾问后于叔牙对曰庆父材问于季友对曰臣以死奉般公曰乡者牙曰庆父材成季使以君命命僖叔待于鍼巫氏使鍼季酖之曰饮此则有后于鲁国不然死且无后饮之归及逵泉而卒立叔孙氏八月癸亥公薨于路寝子般即位次于党氏冬十月己未共仲使圉人荦贼子般于党氏成季奔陈立闵公
　　公羊传何以不称弟杀也杀则曷为不言刺为季子讳杀也曷为为季子讳杀季子之遏恶也不以为国狱縁季子之心而为之讳季子之遏恶奈何荘公病将死以病召季子季子至而授之以国政曰寡人即不起此病吾将焉致乎鲁国季子曰般也存君何忧焉公曰庸得若是乎牙谓我曰鲁一生一及君已知之矣庆父也存季子曰夫何敢是将为乱乎夫何敢俄而牙弑械成季子和药而饮之曰公子从吾言而饮此则必可以无为天下戮笑必有后乎鲁国不从吾言而不饮此则必为天下戮笑必无后乎鲁国于是从其言而饮之饮之无傫氏至乎王堤而死公子牙今将尔辞曷为与亲弑者同君亲无将将而诛焉然则善之与曰然杀世子母弟直称君者甚之也季子杀母兄何善尔诛不得辟兄君臣之义也然则曷为不直诛而酖之行诛乎兄隐而逃之使托若以疾死然亲亲之道也路寝者何正寝也子卒云子卒此其称子般卒何君存称世子君薨称子某既称子逾年称公子般卒何以不书未逾年之君也有子则庙庙则书无子不庙不庙则不书【谷梁传路寝正寝也寝疾居正寝正也男子不絶于妇人之手以齐终也子卒日正也不日故也有所见则日公子庆父如齐此奔也其曰如何也讳莫如深深则隐茍有所见莫如深也】
　　左传【闵公】元年春不书即位乱故也
　　公羊传公何以不言即位继弑君不言即位孰继继子般也孰弑子般庆父也杀公子牙今将尔季子不免庆父弑君何以不诛将而不免遏恶也既而不可及因狱有所归不探其情而诛焉亲亲之道也恶乎归狱归狱仆人邓扈乐曷为归狱仆人邓扈乐荘公存之时乐曽淫于宫中子般执而鞭之荘公死庆父谓乐曰般之辱尔国人莫不知盍弑之矣使弑子般然后诛邓扈乐而归狱焉季子至而不变也
　　谷梁传继弑君不言即位正也亲之非父也尊之非君也继之如君父也者受国焉尔
　　左传夏六月荘公乱故是以缓【谷梁传荘公而后举諡諡所以成徳也于卒事乎加之矣】
　　礼记鲁荘公之丧既而绖不入库门士大夫既卒哭麻不入
　　左传秋八月公及齐侯盟于落姑请复季友也齐侯许之使召诸陈公次于郎以待之季子来归嘉之也【公羊传其称季子何贤也其言来归何喜之也　谷梁传盟纳季子也其曰季子贵之也其曰来归喜之也】　冬齐仲孙湫来省难书曰仲孙亦嘉之也仲孙归曰不去庆父鲁难未己公曰若之何而去之对曰难不已将自毙君其待之公曰鲁可取乎对曰不可犹秉周礼周礼所以本也臣闻之国将亡本必先颠而后枝叶从之鲁不弃周礼未可动也君其务宁鲁难而亲之亲有礼因重固闲携贰覆昏乱覇王之器也【公羊传齐仲孙者何公子庆父也公子庆父则曷为谓之齐仲孙系之齐也曷为系之齐外之也曷为外之春秋为尊者讳为亲者讳为贤者讳子女子曰以春秋为春秋齐无仲孙其诸吾仲孙与　谷梁传其曰齐仲孙外之也其不目而曰仲孙疏之也其言齐以累桓也○二　二传説仲孙异　　年】夏吉禘于荘公速也【公羊传其言吉何言吉者未可以吉也曷为未可以吉未三年也三年矣曷为谓之未三年三年之丧实以二十五月其言于荘公何未可以称宫庙也曷为未可以称宫庙在三年之中矣吉禘于荘公何以书讥何讥尔讥始不三年也　谷梁传吉禘者不吉者也丧事未毕而举吉祭故非之也】　初公傅夺卜齮田公不禁秋八月辛丑共仲使卜齮贼公于武闱成季以僖公适邾共仲奔莒乃入立之以赂求共仲于莒莒人归之及宻使公子鱼请不许哭而往共仲曰奚斯之声也乃缢闵公哀姜之娣叔姜之子也故齐人立之共仲通于哀姜哀姜欲立之闵公之死也哀姜与知之故孙于邾齐人取而杀之于夷以其尸归僖公请而之成季之将生也桓公使卜楚丘之父卜之曰男也其名曰友在公之右闲于两社为公室辅季氏亡则鲁不昌又筮之遇大有之干曰同复于父敬如君所及生有文在其手曰友遂以命之成风闻成季之繇乃事之而属僖公焉故成季立之
　　公羊传公薨何以不地隐之也何隐尔弑也孰弑之庆父也杀公子牙今将尔季子不免庆父弑二君何以不诛将而不免遏恶也既而不可及缓追逸贼亲亲之道也夷者何齐地也齐地则其言齐人以归何夫人薨于夷则齐人以归夫人薨于夷则齐人曷为以归桓公召而缢杀之髙子者何齐大夫也何以不称使我无君也然则何以不名喜之也何喜尔正我也其正我奈何荘公死子般弑闵公弑比三君死旷年无君设以齐取鲁曽不兴师徒以言而已矣桓公使髙子将南阳之甲立僖公而城鲁或曰自鹿门至于争门者是也或曰自争门至于吏门者是也鲁人至今以为美谈曰犹望髙子也【○言之色喜　谷梁传不地故也其不书不以讨母子也孙之为言犹孙也讳奔也其曰出絶之也庆父不复见矣夫人薨不地地故也不言以丧归非以丧归也加丧焉讳以夫人归也其以归薨之也其曰来喜之也其曰髙子贵之也盟立僖公也不言使何也不以齐侯使髙子也】
　　左传【僖公】元年春不称即位公出故也公出复入不书讳之也讳国恶礼也【公羊传公何以不言即位继弑君子不言即位此非子也其称子何臣子一例也　谷梁传继弑君不言即位正也】　九月公败邾师于偃虚丘之戍将归者也【谷梁传不日疑战也疑战而曰败胜内也】　冬莒人来求赂公子友败诸郦获莒子之弟挐非卿也嘉获之也公赐季友汶阳之田及费
　　公羊传莒挐者何莒大夫也莒无大夫此何以书大季子之获也何大乎季子之获季子治内难以正御外难以正其御外难以正奈何公子庆父弑闵公走而之莒莒人逐之将由乎齐齐人不纳却反舍于汶水之上使公子奚斯入请季子曰公子不可以入入则杀矣奚斯不忍反命于庆父自南涘北面而哭庆父闻之曰嘻此奚斯之声也诺已曰吾不得入矣于是抗辀经而死莒人闻之曰吾已得子之贼矣以求赂乎鲁鲁人不与为是兴师而伐鲁季子待之以偏战
　　谷梁传莒无大夫其曰莒挐何也以吾获之目之也内不言获此其言获何也恶公子之绐绐者奈何公子友谓莒挐曰吾二人不相説士卒何罪屛左右而相搏公子友处下左右曰孟劳孟劳者鲁之寳刀也公子友以杀之然则何以恶乎绐也曰弃师之道也【○异闻徔何得来】左传夫人氏之丧至自齐君子以齐人之杀哀姜也为己甚矣女子从人者也【公羊传夫人何以不称姜氏贬曷为贬与弑公也然则曷为不于弑焉贬贬必于重者莫重乎其以丧至也哀姜者何荘公之夫人也　谷梁传其不言姜以其杀二子贬之也或曰为齐桓　五讳杀同姓也　　年】公孙兹如牟娶焉　【八年】秋禘而致哀姜焉非礼也凡夫人不薨于寝不殡于庙不赴于同不祔于姑则弗致也
