<!-- { "loadSidebar": true } -->
　　读戡黎微子之篇知殷之所以亡读泰誓牧誓之辞知周之所以兴序曰殷始咎周周人乘黎黎者殷圻内国也昔文王受命征伐西方之国自关河以东未有事焉况圻内乎武王嗣为西伯亦犹然服事之心迟至九年然后观兵孟津犹以为天命未可还归去之戡黎其在兹时乎传称纣有黎之搜则黎纣之党也戡黎以警纣示以剥牀及肤之势而纣不悟祖伊情迫语峻明告以阽危而莫之省也殷尚可以不亡乎三仁皆戚臣也屡諌不听诚不忍见家国之倾覆宗庙之不血食心烦虑乱莫知适从徘回去处之间有甚于痛哭流涕者纣方恣睢自贤罔有悛心殷之亡尚可以待乎于时微子去矣箕子比干囚且死矣天下之人迫于水火之深热望我后之来苏武王于此灼见天命民心之归已不可辞也曰予弗顺天厥罪惟钧纣一日不亡民一日不生民不生则天心弗忍取残救民之责武王又安所让哉是故文武之心一也文事武伐其道同也视天与人而已矣问者曰克殷者周也当其事势已迫祖伊之告何独责纣而不咎周微子箕子又何独叹殷之必亡而不谋所以御周曰木之颠也本自拨墙之踣也基自坏周盖辅本而扶基者非覆本抇基者也纣之无道亿兆离心久矣文武不兴八百诸侯孰非伺隙而乘之者惟文王率天下以事殷武王迟之又久不得已而后从事则殷纣数十年之天下周实延之商之臣子于周何尤哉纣若不死武王为民请命亦放废之而已未必遽推刄于其颈既而纣已自焚遂封武庚以奉其先祀周之于殷可不谓仁之至义之尽与问者曰立国象贤所以永世微子之去抱祭器以奔周苏子古史固取其説矣传又称武王克商微子面缚衔璧衰绖舆榇武王礼而命之使复其所是周之灭殷微子已归周矣舍微立庚俾后有三监之畔武于此为失明乎曰微子归周之説非实也孔子曰微子去之初不言其何之按史殷本纪微子数谏不入与太师少师谋而去其后比干剖箕子囚二师乃持其祭器奔周二师不言何名而周本纪则以为疪与强也是当日盖有持器以归周者而非微子矣至宋世家则又谓武王伐纣微子持祭器造于军门迁之自为抵牾如此讵可信邪夫微子之去其自筹审矣度纣终不可谏谏必不我聼身为懿亲固不欲为茍去姑逊避于荒野君或感悟箕子比干庶可借以施其匡救即其自靖之言观之惓惓忠爱恐一旦溘先朝露则无以谷我先王惟是各尽其所自献未暇计及身之祸福顾忍以重器适他人乎若夫面缚衔璧楚臣权辞以导其君是又未可据也况入殷之后释箕子囚封比干墓恩礼徧举独不及微子以微子逊荒未之获也迨武庚既叛而诛始封微子于宋宾王家以备三恪然后微子于此义固不可辞尔方纣之昏狂箕子比干其强谏一也比干适逢其怒而见杀箕子偶不见杀而囚而后世之説者以为箕子不死欲传道也夫道在可死而曰吾姑以不死传道且豫知武王之访已留身以待之此其妄谬不经无足深辩又或为比干谏而剖心生于乱世不能以智自免故三仁之中比干为下噫圣贤之所为以一身为万世法若殷之三仁不幸而遭乱世其忠君爱国之心无不同而生死去就之义或各异后之人见其迹不见其心又从而诬罔以资口实其亦未取孔子之言而重思之乎














　　绎史卷二十
<史部,纪事本末类,绎史>
　　钦定四库全书
　　绎史卷二十一　　　　灵壁县知县马骕撰周建诸侯
　　史记封诸侯班赐宗彞作分殷之器物武王追思先圣王乃襃封神农之后于焦黄帝之后于祝帝尧之后于蓟帝舜之后于陈大禹之后于杞于是封功臣谋士而师尚父爲首封封尚父于营丘曰齐封弟周公旦于曲阜曰鲁封召公奭于燕封弟叔鲜于管弟叔度于蔡余各以次受封【书序武王既胜殷邦诸侯班宗彞作分器○篇亡　吕氏春秋武王胜殷入殷未下轝命封黄帝之后于铸封帝尧之后于黎封帝舜之后于陈下轝命封夏后之后于杞立成汤之后于宋以奉桑林　韩诗外传既反商未下车封黄帝之后于蓟封帝尧之后于祝封舜之后于陈下车而封夏后氏之后于杞封殷之后于宋○礼记与韩诗同】　殷以前尚矣周封五等公侯伯子男然封伯禽康叔于鲁衞地各四百里亲亲之义襃有德也太公于齐兼五侯地尊勤劳也武王成康所封数百而同姓五十五地上不过百里下三十里以辅衞王室管蔡唐叔曹郑或过或损厉幽之后王室缺侯伯疆国兴焉天子微弗能正非德不纯形势弱也【荀子兼制天下立七十一国姬姓独居五十三人焉周之子孙茍不狂惑者莫不爲天下之显诸侯孰谓周公俭哉】武王同母兄弟十人母曰太姒文王正妃也其长子曰伯邑考次曰武王发次曰管叔鲜次曰周公旦次曰蔡叔度次曰曹叔振铎次曰成叔武次曰霍叔处次曰康叔封次曰冉季载冉季载最少同母昆弟十人唯发旦贤左右辅文王故文王舍伯邑考而以发爲太子及文王崩而发立是爲武王伯邑考既已前防矣武王已克殷纣平天下封功臣昆弟于是封叔鲜于管封叔度于蔡二人相纣子武庚禄父治殷遗民封叔旦于鲁而相周爲周公封叔振铎于曹封叔武于成封叔处于霍康叔封冉季载皆少未得封武王既崩成王少周公旦专王室管叔蔡叔疑周公之爲不利于成王乃挟武庚以作乱周公旦承成王命伐诛武庚杀管叔而放蔡叔迁之与车十乘徒七十人从而分殷余民爲二其一封微子啓于宋以续殷祀其一封康叔爲衞君是爲衞康叔封季载于冉冉季康叔皆有驯行于是周公举康叔爲周司寇冉季爲周司空以佐成王治皆有令名于天下余五叔皆就国无爲天子吏者　伯邑考其后不知所封武王发其后爲周有本纪言管叔鲜作乱诛死无后周公旦其后爲鲁有世家言蔡叔度其后爲蔡有世家言曹叔振铎其后爲曹有世家言成叔武其后世无所见霍叔处其后晋献公时灭霍康叔封其后爲衞有世家言冉季载其后世无所见　舜之后周武王封之陈至楚惠王灭之有世家言禹之后周武王封之杞楚惠王灭之有世家言契之后爲殷殷有本纪言殷破周封其后于宋齐湣王灭之有世家言后稷之后爲周秦昭王灭之有本纪言臯陶之后或封英六楚穆王灭之无谱伯夷之后至周武王复封于齐曰太公望陈氏灭之有世家言伯翳之后至周平王时封爲秦项羽灭之有本纪言垂益夔龙其后不知所封不见也右十一人者皆唐虞之际名有功德臣也其五人之后皆至帝王余乃爲显诸侯滕薛驺夏殷周之闲封也小不足齿列弗论也周武王时侯伯尚千余人及幽厉之后诸侯力攻相并江黄胡沈之属不可胜数故弗采着于传上【○大纪曰武王大建公侯于天下封黄帝之后于祝唐帝之后于蓟虞帝之后胡公嬀满于陈以备三恪封夏后氏之后东娄公于杞封纣子武庚于殷皆爲上公是爲二王之后得神农之后封之于焦封尚父于齐周公于鲁召公于燕庶叔髙于毕皆留相周封叔鲜于管叔度于蔡叔处于霍以监殷是爲三监以殷余民封康叔于朝歌国号衞封叔振铎于曹叔武于郕季载于邥封庶弟叔绣于滕叔郑于毛又封诸叔于郜于雍于原于郇于丰虢仲虢叔爲文王卿士仲封于西虢叔封于东虢初泰伯仲雍奔荆楚遂爲国自号勾呉泰伯薨仲雍嗣天子使求其后得周章仲雍曾孙也世君呉矣因封之曰呉伯复封章弟爲虞仲封少昊之裔兹舆于莒封祝融安期之裔挟于邾封四岳姜姓文叔于许封仲虺弟雍滑之后于薛兄弟之君十有五人同姓者四十人班宗彞作分器○此述武王封建之国最爲详备已上总载列国】
　　史记武王已平商而王天下封师尚父于齐营丘东就国道宿行迟逆旅之人曰吾闻时难得而易失客寝甚安殆非就国者也太公闻之夜衣而行犂明至国莱侯来伐与之争营丘营丘边莱莱人夷也会纣之乱而周初定未能集逺方是以与太公争国太公至国修政因其俗简其礼通商工之业便鱼盐之利而民人多归齐齐爲大国【○説苑郑桓公就封事同　盐铁论昔太公封营丘之墟辟草莱而居焉地薄人少于是通利末之道极女工之巧是以邻国交于齐财畜货殖世爲彊国】
　　韩非子太公望东封于齐齐东海上有居士曰狂矞华士昆弟二人者立议曰吾不臣天子不友诸侯耕作而食之掘井而饮之吾无求于人也无上之名无君之禄不事仕而事力太公望至于营丘使吏执杀之以爲首诛周公旦从鲁闻之发急传而问之曰夫二子贤者也今日飨国而杀贤者何也太公望曰是昆弟二人立议曰吾不臣天子不友诸侯耕作而食之掘井而饮之吾无求于人也无上之名无君之禄不事仕而事力彼不臣天子者是望不得而臣也不友诸侯者是望不得而使也耕作而食之掘井而饮之无求于人者是望不得以赏罚劝禁也且无上名虽知不爲望用不仰君禄虽贤不爲望功不仕则不治不任则不忠且先王之所以使其臣民者非爵禄则刑罚也今四者不足以使之则望当谁爲君乎不服兵革而显不亲耕耨而名又非所以教于国也今有马于此如骥之状者天下之至良也然而驱之不前却之不止左之不左右之不右则臧获虽贱不托其足臧获之所愿托其足于骥者以骥之可以追利辟害也今不爲人用臧获虽贱不托其足焉已自谓以爲世之贤士而不爲主用行极贤而不用于君此非明主之所臣也亦骥之不可左右矣是以诛之一曰太公望东封于齐海上有贤者狂矞太公望闻之往请焉三却马于门而狂矞不报见也太公望诛之当是时也周公旦在鲁驰往止之比至已诛之矣周公旦曰狂矞天下贤者也夫子何爲诛之太公望曰狂矞也议不臣天子不友诸侯吾恐其乱法易敎也故以爲首诛今有马于此形容似骥也然驱之不往引之不前虽臧获不托足以旋其轸也
　　春秋繁露营荡爲齐司寇太公封于齐问焉以治国之要营荡对曰任仁义而已太公曰任仁义奈何营荡对曰仁者爱人义者尊老太公曰爱人尊老奈何营荡对曰爱人者有子不食其力尊老者妻长而夫拜之太公曰寡人欲以仁义治齐今子以仁义乱齐寡人立而诛之以定齐国
