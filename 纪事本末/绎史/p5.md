<!-- { "loadSidebar": true } -->
　　帝王世纪太昊帝庖牺氏风姓也燧人之世有巨人迹出于雷泽华胥以足履之有娠生伏羲于成纪蛇身人首有圣德【三坟伏牺氏燧人子也因风而生故风姓诗含神雾大迹出雷泽华胥履之生宓牺孝经钩命诀华胥履迹怪生皇牺　潜夫论伏羲其相日角世号太皥　春秋合诚图伏羲长九尺一寸望之广视之专　孝经援神契伏羲大目山准日角而连珠□　白虎通伏羲禄衡连珠唯大目鼻龙伏作易八卦以应枢】
　　拾遗记春皇者庖牺之别号所都之国有华胥之洲神母游其上有青虹绕神母久而方灭即觉有娠历十二年而生庖牺长头修目齿龙唇眉有白毫髪垂委地或人曰嵗星十二年一周天今叶以天时且闻圣人生皆有祥瑞昔者人皇蛇身九首肇自开辟于时日月重轮山明海静自尔以来为陵成谷世厯推移难可纪算比于圣德有逾前皇
　　帝王世纪燧人氏没庖牺氏代之继天而王首德于木为百王先帝出于震未有所因故位在东方主春象日之明是称太昊都陈【遁甲开山图伏羲生成起徙治陈仓　仇夷山四面絶立太昊之治也】
　　汉书太昊帝易曰炮牺氏之王天下也言炮牺继天而王为百王先首德始于木故为帝太昊
　　拾遗记以木德称王故曰春皇其明叡照于八区是谓太昊昊者明也位居东方以含养蠢化叶于木德其音附角号曰木皇
　　白虎通古之时未有三纲六纪民人但知其母不知其父能覆前而不能覆后卧之詓詓起之吁吁饥即求食饱即弃余茹毛饮血而衣皮苇于是伏羲仰观象于天俯察法于地因夫妇正五行始定人道画八卦以治天下天下伏而化之故谓之伏羲也
　　新语先圣仰观天文俯察地理图画乾坤以定人道民始开悟知有父子之亲君臣之义夫妇之道长幼之序于是百官立王道乃生【○先圣盖指伏羲】
　　拾遗记和八风以画八卦分六位而正六宗于时未有书契规天为图矩地取法视五星之文分晷景之度使鬼神以致羣祠审地势以定川岳【易稽览图天地开辟五纬各在其方至伏羲氏乃合故厯以为元　易坤灵图伏羲立九部而民易理】
　　易干凿度方上古之时人民无别羣物无殊未有衣食器用之利于是伏羲乃仰观象于天俯观法于地中观万物之宜始作八卦以通神明之德以类万物之情礼含文嘉伏羲德洽上下天应以鸟兽文章地应以河图洛书乃则象而作易【宋符瑞志受龙图画八卦所谓河出图者也　三坟龙马负图盖分五色文开五易甲象崇山天皇始画八卦易通卦验伏羲方牙精作易无书以画事】
　　易　【干】【夬】【大有】【人壮】【小畜】【需】【大畜】【泰】
　　【履】【兑】【睽】【归姝】【中乎】【节】【损】【临】
　　【同人】【革】【离】【丰】【家人】【既济】【贲】【明夷】
　　【无妄】【随】【噬嗑】【震】【益】【屯】【颐】【复】
　　【姤】【大过】【鼎】【恒】【防】【井】【蛊】【升】
　　【讼】【困】【未济】【解】【涣】【坎】【蒙】【师】
　　【遯】【咸】【旅】【小过】【斩】【蹇】【艮】【谦】
　　【否】【咸】【晋】【豫】【观】【比】【剥】【坤○此伏】
　　【羲氏易有画无文所谓八卦成列因而重之为六十四卦者也诸家言重卦者或曰神农或曰文王皆非】尸子伏羲始画八卦列八节而化天下【春秋内事伏羲推列三光建分八节以爻应气凡二十四消息祸福以制吉凶】
　　管子虙戏造六峜以迎阴阳作九九之数以合天道而天下化之
　　古史考庖牺氏作卦始有筮其后殷时巫咸善筮汉书作网罟以田渔取牺牲故天下号曰炮牺氏【帝王世纪取牺牲以充庖厨故号庖牺氏是为牺皇　拾遗记庖者包也言包含万象以牺牲登荐于百神民服其圣故曰庖牺亦谓伏羲变混沌之质文宓其教故曰宓牺布至德于天下元元之类莫不尊焉】
　　尸子宓牺氏之世天下多兽故教民以猎【古史考伏羲氏作网　潜夫论结绳为网以渔　世本芒氏作罗○伏羲臣】
　　古史考伏羲制嫁娶以俪皮为礼【拾遗记始嫁娶以修人道】
　　孝经钩命诀伏羲乐曰立基一云扶来亦曰立本世本庖羲氏作瑟五十弦瑟洁也使人清洁于心淳一于行【楚辞注伏羲氏作瑟造驾辩之曲】
　　史记太帝使素女鼓五十弦瑟悲帝禁不止故破其瑟为二十五【○正义曰太帝谓太昊伏羲氏】
　　拾遗记礼义文物于兹始作去巢宂之居变茹腥之食立礼教以导文造干戈以饰武丝桑为瑟均土为埙礼乐于是兴矣【古史考羲皇造布】
　　潜夫论以龙纪故为龙师而龙名【宋符瑞志有景龙之瑞　春秋文耀钩伏羲作易名官】
　　三坟命臣飞龙氏造六书命臣潜龙氏作甲厯伏制牺牛冶金成器敎民炮食易九头为九牧因尊事为礼仪因龙出而纪官因凤来而作乐命降龙氏倡率万民命水龙氏平治水土命火龙氏炮治器用因居方而置城郭天下之民号曰天皇太昊伏牺有庖升龙氏本通姓氏之后也【○三坟既以伏羲为燧人之子矣又以朱襄为飞龙氏昊英为潜龙氏又上相共工下相栢皇及栗陆赫胥昆连葛天阴康大庭混沌诸氏皆伏羲之臣而女娲为帝后此其最妄谬者不录其辞】论语摘辅象伏羲六佐金提主化俗鸟明主建福视默主灾恶纪通为中职仲起为海陆阳侯为江海六佐出世【河图挺辅佐伏羲禅于伯牛钻木作火】
　　文子伏羲氏之王天下也枕石寝绳杀秋约冬【○详后】春秋命厯序伏羲燧人始名物虫鸟兽
　　史记泰帝兴神鼎一一者一统天地万物所系终也【○师古谓泰帝即太昊伏羲氏以文在黄帝之前故也】
　　帝王世纪庖牺氏在位一百一十年崩葬南郡【○外纪一百一十五年　山海经太皥生咸鸟咸鸟生乘厘乘厘生后照后照是始为巴人】　女娲氏亦风姓也承庖牺制度亦蛇身人首一号女希是为女皇【楚辞注女娲人头蛇身一日七十化　风俗通俗説天地初开辟未有人民女娲黄土为人剧务力不暇供乃引绳絙泥中举以为人故富贵贤知者黄土人也贫贱凡庸者引絙人也○荒唐】
　　淮南子往古之时四极废九州裂天不兼覆地不周载火爁炎而不灭水浩洋而不息猛兽食颛民鸷鸟攫老弱于是女娲链五色石以补苍天断鼇足以立四极杀黑龙以济冀州积芦灰以止淫水苍天补四极正淫水涸冀州平狡虫死颛民生背方州抱圎天和春阳夏杀秋约冬枕方寝绳阴阳之所壅沈不通者窍理之逆气戾物伤民厚积者絶止之当此之时卧倨倨兴眄眄一自以为马一自以为牛其行蹎蹎其视瞑瞑侗然皆得其和莫知所由生浮游不知所求魍魉不知所往当此之时禽兽蝮蛇无不匿其爪牙藏其螫毒无有攫噬之心考其功烈上际九天下契黄垆名声被后世光晖重万物乘雷车服驾应龙骖青虬援絶瑞席萝图黄云络前白螭后奔蛇浮游消摇道鬼神登九天朝帝于灵门宓穆休于太祖之下然而不彰其功不扬其声隠眞人之道以从天地之固然何则道德上通而智故消灭也【○背方州以下文子以称伏羲氏】　伏戏女娲不设法度而以至德遗于后世何则至虚无纯一而不喋苛事也
　　风俗通女娲祷祠神祈而为女媒因置昏姻【世本随作笙女娲作簧　帝系谱女娲命娥陵氏制都良管以一天下之音命圣氏为班管合日月星辰名曰充乐　归藏昔女娲筮张幕枚占之曰吉昭昭九州日月代极平均土地和合四国　山海经有神十人名曰女娲之肠化为神爰处广栗之野横道而处】
　　帝王世纪其末有诸侯共工氏任知刑以强伯而不王【归藏共工人面蛇身朱髪楚辞注康囘共工氏之名】
　　汉书祭典曰共工氏伯九域言虽有水德在火木之闲非其序也任知刑以彊故伯而不王周人□其行序故易不载【○班氏世经盖以共工氏在戏农之闲记言女娲末年共工氏战而不胜触不周之山天柱折地维缺女娲氏乃链五色石以补天然列子所称共工氏怒触不周山与颛顼争为帝非女娲时事也　风俗通共工氏之子曰修好远游舟车所至足迹所逮靡不竆览故祀以为祖神】
　　管子共工之王水处什之七陆处什之三乘天势以隘制天下【○此复称王其説异】
　　帝王世纪女娲氏没大庭氏王有天下次有柏皇氏中央氏栗陆氏骊连氏赫胥氏尊卢氏祝融氏混沌氏昊英氏有巢氏葛天氏阴康氏朱襄氏无怀氏皆袭庖牺之号【○大庭以下诸氏汉书古今人表俱在伏羲以后庄子叙在伏羲之前史封禅书无怀氏亦在伏羲前故路史谓皆伏羲以前君号也惟近世伪三坟出以为皆伏羲之臣此凿空妄説南轩曷为信之　尚书大传大庭氏王天下五风竝异孝经钩命诀祝融乐曰属绩】
　　吕氏春秋昔古朱襄氏之治天下也多风而阳气畜积万物散解果实不成故士达作为五瑟以采阴气以定羣生昔葛天氏之乐三人掺牛尾投足以歌八阕一曰载民二曰鸟三曰遂草木四曰奋五谷五曰敬天常六曰达帝功七曰依地德八曰总万物之极昔阴康氏之始阴多滞伏而湛积水道壅塞不行其原民气郁阏而滞着筋骨瑟缩不达故作为舞以宣导之【○阴康原作陶唐下文有帝尧故知此为阴康之讹】
　　浑沦未判曚昧未分天地混其体日月含其辉八卦隐其神圣人藏其身然后廓然既变清浊乃陈二仪立而阴阳交六合拓而万彚萌举万物之纷赜变动已倂包于太极之中非递相生而转相有也盖自开辟以来易在天地之闲顾义蕴未宣以待圣人之兴起焉唯伏羲氏为能德洽上下故天地垂文河洛献象于是仰观俯察因自然之象数法自然之变化则象作易以通神明类万物而参赞位育之能事毕矣故曰变动不居周流六虚参伍以通其变遂成天地之文错综以极其数遂定天下之象虽其时有画无文文即在画之中也逮其后文王周公系之孔子赞之人更三圣世历三古故易之道大矣今世之称伏羲者着在史防不过作甲厯制嫁娶造琴瑟敎佃渔数事而已盖天地民物之理已备于六十四卦之中圣人犹畱不尽之藏以俟后圣之制作不然爻象具陈何以衣裳栋宇舟楫弧矢诸事犹须炎黄以下之取象也哉呜呼至矣






　　绎史卷三
　　钦定四库全书
　　绎史卷四　　　　　　灵壁县知县马骕撰炎帝纪
　　帝王世纪炎帝神农氏姜姓也母曰任姒有蟜氏女登为少典妃游华阳有神龙首感生炎帝人身牛首长于姜水有圣德【春秋元命苞少典妃安登游于华阳有神龙首感之于常羊生神子人面龙颜好耕是为神农　潜夫论赤帝魁隗身号炎帝世号神农春秋命厯序有神人名石年苍色大眉戴玉理驾六龙出地辅号皇神农　水经注神农既诞九井自穿汲一井则众水动】
　　春秋元命苞神农生三辰而能言五日而能行七朝而齿具三嵗而知稼穑般戏之事
　　潜夫论代伏羲氏其德火纪故为火师而火名
　　帝王世纪继无怀氏后以火承木位在南方主夏故谓之炎帝都于陈又徙鲁又曰魁隗氏又曰连山氏又曰列山氏【宋符瑞志炎帝有圣德致大火之瑞】
