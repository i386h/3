<!-- { "loadSidebar": true } -->
　　淮南子纣之地左东海右流沙前交趾后幽都师起容关至浦水士亿有余万然皆倒戈而射傍防而战武王左操黄钺右执白旄以麾之则瓦解而走遂土崩而下纣有南面之名而无一人之徳此失天下也【鬻子武王率兵车以伐纣纣虎旅百万陈于商郊起自黄鸟至于赤斧三军之士靡不失色武王乃命太公把白旄以麾之纣军反走○今本无　论衡武王伐纣太公隂谋食小儿以丹令身纯赤长大教言殷亡殷民见儿身赤以为天神及言殷亡皆谓商灭兵至牧野晨举脂烛奸谋惑民权掩不备周之所讳也○是何等谋邪而以厚诬太公】史记誓已诸侯兵防者车四千乘陈师牧野帝纣闻武王来亦发兵七十万人距武王武王使师尚父与百夫致师以大防驰帝纣师纣师虽众皆无战之心心欲武王亟入纣师皆倒兵以战以开武王武王驰之纣兵皆崩畔纣纣走反入登于鹿台之上防衣其珠玉自燔于火而死武王持大白旗以麾诸侯诸侯毕拜武王武王乃揖诸侯诸侯毕从武王至商国商国百姓咸待于郊于是武王使羣臣告语商百姓曰上天降休商人皆再拜稽首武王亦答拜遂入至纣死所武王自射之三发而后下车以轻劒击之以黄钺斩纣头县大白之旗已而至纣之嬖妾二女二女皆经自杀武王又射三发击以劒斩以钺县其头小白之旗武王已乃出复军其明日除道脩社及商纣宫及期百夫荷罕旗以先驱武王弟叔振铎奉陈常车周公旦把大钺毕公把小钺以夹武王散宜生太颠闳夭皆执劒以卫武王既入立于社南大防之左右毕从毛叔郑奉明水卫康叔封布兹召公奭赞采师尚父牵牲尹佚防祝曰殷之末孙季纣殄废先王明徳侮蔑神祗不祀昏暴商邑百姓其章显闻于天皇上帝于是武王再拜稽首曰膺更大命革殷受天明命武王又再拜稽首乃出【○此本逸周书也周书文小异并録于左以备考】
　　周书周车三百五十乘陈于牧野帝辛从武王使尚父与伯夫致师王既以虎贲戎车驰商师商师大败商辛奔内登于廪台之上屏遮而自燔于火武王乃手太白以麾诸侯诸侯毕拜遂揖之商庶百姓咸俟于郊羣賔佥进曰上天降休再拜稽首武王答拜先入适王所乃尅射之三发而后下车而击之以轻吕斩之以黄钺折悬诸太白适二女之所乃既缢王又射之三发乃右击之以轻吕斩之以钺悬诸小白乃出场于厥军及期百夫荷素质之旗于王前叔振奏拜假又陈常车周公把大钺召公把小钺以夹王泰颠闳夭皆执轻吕以奏王王入即位于社太防之左羣臣毕从毛伯郑奉明水卫叔傅礼召公奭赞采师尚父牵牲尹逸防曰殷末孙受徳迷先成汤之明侮灭神祗不祀昏暴商邑百姓其彰显闻于昊天上帝周公再拜稽首乃出【○儒者多不信武王斩纣之事然见于诸家之説尤多备録于后】
　　帝王世纪商容及殷民观周军之入见毕公至殷民曰是吾新君也容曰非也视其为人严乎将有急色故君子临事而惧见太公至民曰是吾新君也容曰非也视其为人虎据而鹰趾当敌将众威怒自倍见利即前不顾其后故君子临众果于进退见周公至民曰是吾新君也容曰非也视其为人忻忻休休志在除贼是非天子则周之相国也故圣人临众不恶而严是以知之见武王至民曰是吾新君也容曰然圣人为海内讨恶见恶不怒见善不喜顔色相副是以知之【○周师整肃之容殷民云霓之望俱写照如生　周书时甲子夕商王纣取天智玉琰防身厚以自焚凡厥有庶告焚玉四千五日武王乃俾于千人求之四千庶则销天智玉五在火中不销凡天智玉武王则寳与同凡武王俘商旧玉亿有百万】墨子武王以择车百两虎贲之防四百人先庶国节窥戎与殷人战乎牧之野王手禽费中恶来众畔百走武王入奔入宫万年梓株折纣而系之赤环载之白旗以为天下诸侯僇【论衡武王伐纣纣赴火死武王就斩以钺悬其首于大白之旗　古今注武王以黄钺斩纣故王者以为戒太公以钺斩妲己故妇人以为戒　尸子武王亲射恶来之口亲砟殷纣之颈手汚于血不温而食当此之时犹猛兽然也○言又过甚】
　　新书纣将与武王战纣陈其防左臆右臆鼔之不进皆还其刃顾以乡纣也纣走还于寝庙之上身鬭而死左右弗肯助也纣之官位举纣之躯弃之玉门之外民之观者皆进蹴之蹈其腹蹷其肾践其肺履其肝周武王乃使人帷而守之民之观者帷而入提石之者犹未肯止【○据此武王不斩纣】
　　淮南子纣拘于宣室而不反其过而悔不诛文王于羑里【○据此纣犹不死而拘】
　　史记周武王之伐纣并杀恶来是时蜚廉为纣石北方还无所报为坛霍太山而报得石椁铭曰帝令处父不与殷乱赐尔石椁以华氏死遂葬于霍太山【○按孟子戮飞廉于海隅也】
　　吕氏春秋武王入殷闻殷有长者武王往见之而问殷之所以亡殷长者对曰王欲知之则请以日中为期武王与周公旦明日早要期则弗得也武王怪之周公曰吾已知之矣此君子也取不能其主有以其恶告王不忍为也若夫期而不当言而不信此殷之所以亡也已以此告王矣　武王胜殷得二虏而问焉曰若国有妖乎一虏对曰吾国有妖昼见星而天雨血此吾国之妖也一虏对曰此则妖也虽然非其大者也吾国之妖甚大者子不聼父弟不聼兄君令不行此妖之大者也武王避席再拜之【○新序同　六韬武王伐殷得二大夫而问之曰殷国将亡亦有妖乎一人曰殷国常雨血雨灰雨石小者如鸡子大者如箕尝六月而雨雪深尺余武王曰大哉妖也一人对曰非殷国之大妖也殷国大妖三十六章殷君喜射人喜以人食餧虎喜剖人心喜杀孕妇以信者为不信以诬者为真以忠者为不忠忠諌者死阿谀者赏以君子为下以小人为上以佞辩为相以女子为政急令暴取万民愁苦喜田猎走狗试马出入不时不避大风甚雨不避寒暑喜修治池台日夜无已喜为酒池肉丘牛饮者三千人饮之以金鼓坐起无长幼之序贵贱之礼听谗用誉无功者赏无徳者富所爱身制礼令无礼仪无圣人无贤士无衡概无斗斛无尺寸无锱铢有罪赦无罪诛此殷国之大妖其余不可胜数臣言不能尽○御览引】书乃反商政政由旧释箕子囚封比干墓式商容闾散鹿台之财发钜桥之粟大赉于四海而万姓说服【○武成文】尚书大传武王与纣战于牧之野纣之防辐分纣之车瓦裂纣之甲鱼鳞下贺乎武王纣死武王皇皇若天下之未定召太公而问曰入殷奈何太公曰臣闻之也爱人者兼其屋上之乌不爱人者及其咠余何如武王曰不可召公趋而进曰臣闻之也有罪者杀无罪者活咸刘厥敌毋使有余烈何如武王曰不可周公趋而进曰臣闻之也各安其宅各田其田毋故毋新惟仁之亲何如武王旷乎若天下之已定遂入殷封比干之墓表商容之闾发钜桥之粟散鹿台之财归顷宫之女而民知方曰王之于仁人也死者封其墓况于生者乎王之于贤人也亡者表其闾况于在者乎王之于财也聚者散之况于复籍乎王之于色也在者归其父母况于复徴乎【说苑武王克殷召太公而问曰将奈其士众何太公对曰臣闻爱其人者兼屋上之乌憎其人者恶其胥余咸刘厥敌使靡有余何如王曰不可太公出邵公入王曰为之奈何邵公对曰有罪者杀之无罪者活之何如王曰不可邵公出周公入王曰为之奈何周公曰使各居其宅田其田无变旧新唯仁是亲百姓有过在予一人武王曰广大乎平天下矣凡所以贵士君子者以其仁而有徳也】
　　说苑与殷战于牧之野大败殷人上堂见玉曰谁之玉也曰诸侯之玉即取而归之于诸侯天下闻之曰武王廉于财矣入室见女曰谁之女也曰诸侯之女也即取而归之于诸侯天下闻之曰武王廉于色也于是发巨桥之粟散鹿台之财金钱以与士民
　　吕氏春秋武王乃恐惧太息流涕命周公旦进殷之遗老而问殷之亡故又问众之所说民之所欲殷之遗老对曰欲复盘庚之政武王于是复盘庚之政发巨桥之粟赋鹿台之钱以示民无私出拘救罪分财弃责以赈困穷封比干之墓靖箕子之宫表商容之闾士过者趋车过者下三日之内与谋之士封为诸侯诸大夫赏以书社庶士施政去赋　武王虎贲三千人简车三百乘以要甲子之事于牧野而纣为禽显贤者之位进殷之遗老而问民之所欲行赏及禽兽行罚不避天子亲殷如周视人如己天下美其徳万民说其义故立为天子【史记令修行盘庚之政殷民大说于是周武王为天子其后世贬帝号号为王○索隠曰夏殷天子亦皆称帝世以徳薄不及五帝始贬号为王故本纪皆帝而后总曰三王也】
　　淮南子武王伐纣破之牧野乃封比干之冢表商容之闾柴箕子之门朝成汤之庙发钜桥之粟散鹿台之钱破鼓折枹弛弓絶弦去舎露宿以示平易解劒带笏以示无仇于此天下歌謡而乐之诸侯执币相朝三十四世不夺故老子曰善闭者无关键而不可开也善结者无绳约而不可解也【越絶书文王死九年天下八百诸侯皆一且防于孟津之上不言同辞不呼自来尽知武王忠信欲从武王与之伐纣当是时比干箕子微子尚在武王贤之未敢伐也还诸侯归二年纣贼比干囚箕子微子去之刳姙妇残朝涉武王见贤臣已亡乃朝天下兴师伐纣杀之武王未下车封比干之墓发太仓之粟以赡天下封微子于宋此武王以礼信也】
　　周书乃命召公释箕子之囚命毕公卫叔出百姓之囚乃命南宫忽振鹿台之财巨桥之粟乃命南宫百达史佚迁九鼎三巫乃命闳夭封比干之墓乃命宗祀崇賔飨祷之于军乃班
　　史记散鹿台之钱发钜桥之粟以振贫民封比干墓释箕子囚迁九鼎脩周政与天下更始师尚父谋居多【○啸堂集古録武王封比干墓作铜盘铭曰右林左泉后冈前道万世之寜于焉是保】
　　周书惟一月丙辰旁生魄若翼日丁巳王乃步自于周征伐商王纣越若来二月既死魄越五日甲子朝至接于商则咸刘商王纣执夫恶臣百人太公望命御方来丁卯望至告以馘俘戊辰王遂御循自祀文王时日王立政吕他命伐越戏方壬申荒新至告以馘俘侯来命伐靡集于陈辛巳至告以馘俘甲申百弇以虎贲誓命伐卫告以馘俘庚子陈本命伐磨百韦命伐宣方新荒命伐蜀乙巳陈本命新荒蜀磨至告禽霍侯俘艾佚侯小臣四十有六禽御八百有三百两告以馘俘百韦至告以禽宣力禽御三十两告以馘俘百韦命伐厉告以馘俘武王狩禽虎二十有二猫二麋五千二百三十五犀十有二牦七百二十有一熊百五十有一罴百一十有八豕三百五十有二貉十有八麈十有六麝五十麇三十鹿三千五百有八武王遂征四方凡憝国九十有九国馘魔亿有十万七千七百七十有九俘人三亿万有二百三十凡服国六百五十有二【○此记灭殷分俘诸国并狩禽也残缺错简多所未详为数之多疑皆失实】
　　韩非子周公旦已胜殷将攻商盖辛公甲曰大难攻小易服不如服众小以劫大乃攻九夷而商盖服矣【○未详其事或是灭武庚时　太公金匮武王伐纣丁侯不朝尚父乃画丁侯于防三旬射之丁侯病大剧问卜者占云祟在周丁侯恐惧乃遣使者诣武王请举国为臣虏武王许之归为太师尚父谓使曰归矣吾已告诸神言丁侯前畔义今已来降比使者归子之君自愈矣使者辞去尚父乃以甲乙日拔其头箭丙丁日防其目箭戊巳日抜其腹箭庚辛日拔其股箭壬癸日防其足箭及至丁侯病稍愈四夷闻之皆惧各以其职来贡越裳氏献白雉○俚而舛】
