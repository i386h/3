<!-- { "loadSidebar": true } -->
　　书曰钦若昊天厯象日月星辰敬授人时此尧之初政也厯数之起尚矣庖牺氏画八卦以应气候炎帝分八节以纪农功黄帝迎日推防造律吕作甲子定闰余少昊命鸟师以司分至啓闭颛顼建孟春以为厯元及尧即位惧前法之未备岁久之差移也始为厯象之法察日星均四时顺民情验物理而畴人分职之事必谆切告诫之可谓至慎至详矣且帝之所以首重其事者何也人君代天理民非敬天无以图治非宪天无以出治非奉天无以成治帝惟以兢业钦若之心懔乎居兆民之上以天道为君道是以百工允厘庶绩咸熈行之五十余年休祥竝臻童叟歌謡治之极也极治之后防有一乱顾帝以钦明之德致时雍之化乱胡由生天降洪水下民昏垫子不肖鲧绩无成凡此者皆天也而在朝旧臣不过共驩之等夷帝是以忧惶咨询务得可以巽位之圣人然后明扬师锡举舜而荐之天焉凡此者亦皆天也而説者曰四凶在朝尧不能去元恺在野尧不能用此非尧之不能也当舜未登庸之时共驩诸臣类有鸠功任事之才凶迹未着圣人何为无罪而行诛抑帝所汲汲咨求者得舜而授之以政既得舜矣考绩黜陟之典悉以委之所去所举犹是以帝尧之心为心而尧何庸有事哉惟时禹臯稷契咸奏硕功元恺之流因才授职罪人斯得野无遗贤于是舜之德莫非尧之德羣下之功莫非尧之功矣今之言至治者必推唐虞之际而不知尧舜之时乃能转乱以为治又能因乱以成治也二十八载之后尧之与天下宜若相忘矣一旦殂落百姓如丧考妣则尧之于百姓与舜之所以事尧者不概见哉是以吾夫子上下千载删书断自帝尧始而賛之曰惟天为大惟尧则之巍巍乎其成功焕乎其有文章帝德广运乃圣乃神乃武乃文言则天也合和万国命官分职地平天成烝民乃粒言成功也制作明备礼乐具举声敎四达万世作则言文章也用以德越前圣道开百王其称大也宜哉或曰尧让天下于许由许由不受使尧无忧天下之心以徒让为事而后可善乎太史公之言曰尧之于舜岳牧咸荐乃试之以位典职数十年传天下若斯之难也让由云乎哉



　　绎史卷九
　　钦定四库全书
　　绎史卷十　　　　　　灵壁县知县马骕撰有虞纪
　　史记虞舜者名曰重华重华父曰瞽叟瞽叟父曰桥牛桥牛父曰句望句望父曰敬康敬康父曰穷蝉穷蝉父曰帝颛顼帝颛顼父曰昌意以至舜七世矣自从穷蝉以至帝舜皆防为庶人【○大戴礼桥作蟜望作芒吕梁碑云舜祖幕幕生穷蝉穷蝉生敬康敬康生乔牛乔牛生瞽瞍瞽瞍生舜中无句望一世】
　　帝王世纪帝舜有虞氏姚姓也目重瞳故名重华字都君有圣徳【宋书符瑞志母曰握登见大虹意感而生舜于姚墟目重瞳子故名重华龙顔大口黑色身长六尺一寸　真源赋舜字仲华　孝经援神契舜龙顔重瞳大口手握襃　洛书灵准聼有人方面目衡重华握石椎懐神珠　白虎通舜重瞳子是谓景上应摄提以象三光○元命苞景作滋凉　淮南子舜二瞳子是谓重明作事成法出言成章　春秋繁露舜形体大上而圆首长于天文纯于孝慈　荀子尧舜参牟子】
　　史记舜父瞽叟盲而舜母死瞽叟更娶妻而生象象傲瞽叟爱后妻子常欲杀舜舜避逃及有小过则受罪顺事父及后母与弟日以笃谨匪有懈　舜父瞽叟顽母嚚弟象傲皆欲杀舜舜顺适不失子道兄弟孝慈欲杀不可得即求尝在侧舜年二十以孝闻
　　越絶书舜亲父假母母常杀舜去耕歴山三年大熟身自外养父母皆饥舜父顽母嚚兄狂弟傲舜求为变心易志瞽欲杀舜未尝可得呼而使之未尝不在侧【帝王世纪舜能和谐大杖则避小杖则受年二十始以孝闻抱朴子有虞至孝三足乌集其庭　琴操舜耕于歴山思慕父母见鸠与母俱飞鸣相哺食益以感思乃作歌】
　　史记舜冀州之人也舜耕歴山渔雷泽陶河濵作什器于夀丘就时于负夏【捜神记虞舜耕于歴山得玉厯于河济之岩舜知天命在已体道不倦尚书大传舜耕于歴山梦眉与髪等　尸子虞舜灰于常羊什器于夀丘就时于负夏未尝暂息顿丘买贵于是贩于顿丘传虚卖贱于是债于传虚以均救之墨子舜耕于歴山陶于河濒渔于雷泽灰于常阳尧得之服泽之阳立为天子　公孙尼子舜牧牛于潢阳尧举之以为天子　尸子舜事亲飬兄为天下法其游也得六人曰防陶方囘续牙伯阳东不识秦不空皆一国之贤者也○或作东不訾秦不虚又有灵甫曰七人鲁连子舜耕于歴山而友益陶于河濵而友禹】　舜耕歴山歴山之人皆让畔渔雷泽雷泽上人皆让居陶河濵河濵器皆不苦窳一年而所居成聚二年成邑三年成都【吕氏春秋舜耕于历山陶于河濵钓于雷泽天下説之秀士从之　帝王世纪舜始迁于负夏贩于顿丘债于传虚家本冀州每徙则百姓归之】淮南子昔舜耕于历山朞年而田者争处墝埆以封壤肥饶相让钓于河濵朞年而渔者争处湍瀬以曲隈深潭相予当此之时口不设言手不指麾执徳于心而化驰若神使舜无其志虽口辨而户説之不能化一人【韩非子历山之农者侵畔舜往耕焉朞年甽亩正河濵之渔者争坻舜往渔焉朞年而让长东夷之陶者器苦窳舜往陶焉朞年而器牢仲尼叹曰耕渔与陶非舜官也而舜往为之者所以救败也舜其信仁乎乃躬耕处苦而民从之故曰圣人之徳化乎或问儒者曰方此时也尧安在其人曰尧为天子然则仲尼之圣尧奈何圣人明察在上位将使天下无奸也今耕渔不争陶器不窳舜又何徳而化舜之救败也则是尧有失也贤舜则去尧之明察圣尧则去舜之徳化不可两得也楚人有鬻楯与矛者誉之曰吾楯之坚莫能防也又誉其矛曰吾矛之利于物无不防也或曰以子之矛防子之楯何如其人弗能应也夫不可防之楯与无不防之矛不可同世而立今尧舜之不可两誉矛楯之説也且舜救败朞年已一过三年已三过舜有尽夀有尽天下过无已者以有尽逐无已所止者寡矣赏罚使天下必行之令曰中程者赏弗中程者诛令朝至暮变暮至朝变十日而海内毕矣奚待朞年舜犹不以此説尧令从已乃躬亲不亦无术乎且夫以身为苦而后化民者尧舜之所难也处势而令下者庸主之所易也将治天下释庸主之所易道尧舜之所难未可与为政也○矛楯之喻辨矣利口夺正是故夫佞者　尸子舜廉爱百姓务利天下其田历山也荷彼耒耜耕彼南亩与四海俱有其利其渔雷泽也旱则为耕者凿渎俭则为猎者表虎故有光若日月天下归之若父母　文心雕龙舜之祠田云荷此长耜耕彼南亩四海俱有利民之志颇形于言矣】
　　越絶书舜用其仇而王天下者言舜父瞽用其后妻常欲杀舜舜不为失孝行天下称之尧闻其贤遂以天下传之此为王天下仇者舜后母也【刘向孝子传舜父夜卧梦见一鳯凰自名为鸡口衔米以食己言鸡为子孙视之乃鳯凰以黄帝梦书占之此子孙当有贵者舜占犹之比年籴稻谷中有钱舜也乃三日三夜仰天自告舜过前舐之目霍然开　真源赋舜粜于平阳中父认之乃舐其目目以光明】
　　书帝曰畴咨若时登庸放齐曰子朱啓明帝曰吁嚚讼可乎帝曰畴咨若予采驩兜曰都共工方鸠僝功帝曰吁静言庸违象恭滔天　帝曰咨四岳朕在位七十载汝能庸命巽朕位岳曰否徳忝帝位曰明明扬侧陋师锡帝曰有鳏在下曰虞舜帝曰俞予闻如何岳曰瞽子父顽母嚚象傲克谐以孝烝烝乂不格奸帝曰我其试哉女于时观厥刑于二女厘降二女于妫汭嫔于虞帝曰钦哉【书序在昔帝尧聪明文思光宅天下将逊于位让于虞舜作尧典】
　　尸子舜一徙成邑再徙成都三徙成国尧闻其贤征之草茅之中与之语礼乐而不逆与之语政至简而行与之语道广大而不穷于是妻之以媓媵之以娥九子事之而托天下焉【新论尧之知舜不违桑隂】
　　史记三十而帝尧问可用者四岳咸荐虞舜曰可于是尧乃以二女妻舜以观其内使九男与处以观其外舜居妫汭内行弥谨尧二女不敢以贵骄事舜亲戚甚有妇道尧九男皆益笃【大戴礼记帝舜娶于帝尧之子谓之女匽氏　列女传有虞二妃帝尧二女也长娥皇次女英二女承事舜于畎亩之中不以天子之女故而骄盈怠嫚犹谦谦恭俭思尽妇道尸子有虞氏身有南亩妻有桑田　淮南子尧妻以二女以观其内任以百官以观其外乃属以九子赠以昭华之玉　吕氏春秋尧传天下于舜礼之诸侯妻以二女臣以十子身请北面朝之○诸子杂记多妄】尧乃赐舜絺衣与琴为筑仓廪予牛羊瞽叟尚复欲杀之使舜上涂廪瞽叟从下纵火焚廪舜乃以两笠自扞而下去得不死后瞽叟又使舜穿井舜穿井为匿空旁出舜既入深瞽叟与象共下土实井舜从匿空出去【列女传瞽叟与象谋杀舜使涂廪二女曰往哉舜既治廪乃捐阶瞽叟焚廪舜往飞去象复与父母谋使舜浚井二女曰往哉舜往浚井格其出入从掩舜潜出时既不能杀舜瞽叟又速舜饮酒醉将杀之二女乃与舜药浴注遂往舜终日饮酒不醉舜之女弟系怜之与二嫂谐通史瞽叟使舜涤廪舜告尧二女女曰时其焚汝鹊汝衣裳鸟工往舜既登廪得免去舜穿井又告二女女曰去汝裳衣龙工往入井瞽叟与象下土实井舜从他井出去　宋符瑞志舜父母憎舜使其涂廪自下焚之舜服鸟工衣服飞去又使浚井自上填之以石舜服龙工衣自傍而出　论衡舜未逄尧鳏在侧陋瞽叟与象谋杀之使之完廪火燔其下令之浚井土掩其上舜得下廪不被火灾穿井旁出不触土害尧闻徴用○苏子古史云四岳之荐舜曰烝烝乂不格奸岂有既已用之而犹欲杀之哉前编谓孟子发明圣人处变之心则其事迹之前后有无皆不必辨按论衡以焚廪掩井事在舜未逄尧时盖近之矣】　瞽叟象喜以舜为已死象曰本谋者象象与其父母分于是曰舜妻尧二女与琴象取之牛羊仓廪予父母象乃止舜宫居鼔其琴舜往见之象鄂不怿曰我思舜正郁陶舜曰然尔其庶矣舜复事瞽叟爱弟弥谨【○万章称舜在牀琴史复谓象居舜宫鼔其琴讹之中又讹矣】
　　书曰若稽古帝舜曰重华协于帝濬哲文明温恭允塞徳升闻乃命以位【○今文无此二十八字合上尧典为一篇】　慎徽五典五典克从纳于百揆百揆时叙賔于四门四门穆穆纳于大麓烈风雷雨弗迷
　　史记于是尧乃试舜五典百官皆治昔高阳氏有才子八人世得其利谓之八恺高辛氏有才子八人世谓之八元此十六族者世济其美不陨其名至于尧尧未能举舜举八恺使主后土以揆百事莫不时叙举八元使布五教于四方父义母慈兄友弟恭子孝内平外成昔帝鸿氏有不才子掩义隐贼好行凶慝天下谓之浑沌少皡氏有不才子毁信恶忠崇饰恶言天下谓之穷竒颛顼氏有不才子不可教训不知话言天下谓之梼杌此三族世忧之至于尧尧未能去缙云氏有不才子贪于饮食冒于货贿天下谓之饕餮天下恶之比之三凶舜賔于四门乃流四凶族迁于四裔以御螭魅于是四门辟言毋凶人也【○杜元凯云八恺即垂益禹臯陶之伦八元即稷契朱虎熊罴之伦浑敦谓驩兜穷竒谓共工梼杌谓鲧正义亦云饕餮谓三苗也然则四凶之诛不尽在舜受终于文祖之后矣】尧使舜入山林川泽暴风雷舜行不迷尧以为圣【论衡试之于职官治职修事无废乱使入大麓之野虎狼不蝮蛇不噬逢烈风疾雨行不迷惑　列女传既纳于百揆賔于四门选于林木入于大麓尧试之百方每事常谋于二女】　尧乃知舜之足授天下尧老使舜摄行天子政廵狩
