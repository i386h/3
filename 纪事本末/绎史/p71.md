<!-- { "loadSidebar": true } -->
　　大戴礼记公符自为主迎賔揖升自阼立于席既醴降自阼其余自为主者其降也自西阶以异其余皆公同也公端以皮弁皆韠朝服素韠公冠加四冕飨之以三献之礼无介无乐皆端其醻币朱锦采四马其庆也天子儗焉太子与庶子其冠皆自为主其礼与士同飨賔也皆同【○公符○注云四当为三当为衮字之误】
　　礼记【冠义】凡人之所以为人者礼义也礼义之始在于正容体齐顔色顺辞令容体正顔色齐辞令顺而后礼义备以正君臣亲父子和长幼君臣正父子亲长幼和而后礼义立故冠而后服备服备而后容体正顔色齐辞令顺故曰冠者礼之始也是故古者圣王重冠古者冠礼筮日筮賔所以敬冠事敬冠事所以重礼重礼所以为国本也故冠于阼以着代也醮于客位三加弥尊加有成也已冠而字之成人之道也见于母母拜之见于兄弟兄弟拜之成人而与为礼也冠端奠挚于君遂以挚见于乡大夫乡先生以成人见也成人之者将责成人礼焉也责成人礼焉者将责为人子为人弟为人臣为人少者之礼行焉将责四者之行于人其礼可不重与故孝弟忠顺之行立而后可以为人可以为人而后可以治人也故圣王重礼故曰冠者礼之始也嘉事之重者也是故古者重冠重冠故行之于庙行之于庙者所以尊重事尊重事而不敢擅重事不敢擅重事所以自卑而尊先祖也
　　昏礼
　　仪礼昏礼下达纳采用鴈主人筵于户西西上右几使者端至摈者出请事入告主人如賔服迎于门外再拜賔不答拜揖入至于庙门揖入三揖至于阶三让主人以賔升西面賔升西阶当阿东面致命主人阼阶上北面再拜授于楹间南面賔降出主人降授老鴈摈者出请賔执鴈请问名主人许賔入授如初礼【记士昏礼凡行事必用昏昕受诸祢庙辞无不腆无辱挚不用死　昏辞曰吾子有惠贶室某也某有先人之礼使某也请纳采对曰某之子惷愚又弗能教吾子命之某不敢辞致命曰敢纳采问名曰某既受命将加诸卜敢请女为谁氏对曰吾子有命且以备数而择之某不敢辞　问名主人受鴈还西面对賔受命乃降　宗子无父母命之亲皆没已躬命之支子则称其宗弟则称其兄右纳采问名礼记男女非有行媒不相知名非受币不交不亲故日月以告君齐戒以告鬼神为酒食以召乡党僚友以厚其别也　取妻不取同姓故买妾不知其姓则卜之纳女于天子曰备百姓于国君曰备酒浆于大夫曰备埽洒○曲礼】　摈者出请賔告
　　事毕入告出请醴賔賔礼辞许主人彻几改筵东上侧尊甒醴于房中主人迎賔于庙门外揖让如初升主人北面再拜賔西阶上北面答拜主人拂几授挍拜送賔以几辟北面设于坐左之西阶上答拜赞者酌醴加角柶面叶出于房主人受醴面枋筵前西北面賔拜受醴复位主人阼阶上拜送赞者荐脯醢賔即筵坐左执觯祭脯醢以柶祭醴三西阶上北面坐啐醴建柶兴坐奠觯遂拜主人答拜賔即筵奠于荐左降筵北面坐取脯主人辞賔降授人脯出主人送于门外再拜【记祭　醴始扱一祭又扱再祭賔右取脯左奉之乃归执以反命　凡使者归反命曰某既得将事矣敢以礼告主人曰闻命矣醴曰子为事故至于某之室某有先人之礼请醴从者对曰某既得将事矣敢辞先人之礼敢固以请某辞不得命敢不从也右醴賔】　纳吉用鴈如纳采礼　【纳吉曰吾子有贶命某加诸卜占曰吉使某也敢告对曰某之子不教唯恐弗堪子有吉我与在某不敢辞右纳吉】　纳征纁束帛俪皮如纳吉礼【记皮帛必可制　纳征执皮摄之内文兼执足左首随入西上参分庭一在南賔致命释外足见文主人受币士受皮者自东出于后自左受遂坐摄皮逆退适东壁　纳征曰吾子有嘉命贶室某也某有先人之礼俪皮束帛使某也请纳澂致命曰某敢纳征对曰吾子顺先典贶某重礼某不敢辞敢不承命　女子许嫁筓而醴之称字祖庙未毁敎于公宫三月若祖庙已毁则教于宗室右纳征礼记纳币一束束五两两五寻　女虽未许嫁年二十笄而礼之妇人执其礼燕则鬈首○杂记】　请
　　期用鴈主人辞賔许告期如纳征礼【记请期曰吾子有赐命某既申受命矣惟是三族之不虞使某也请吉日对曰某既前受命矣唯命是听曰某命某听命于吾子对曰某固唯命是听使者曰某使某受命吾子不许某敢不告期曰某日对曰某敢不敬湏右请期】　期初昏陈三鼎于寝门外东方北面北上其实特豚合升去蹄举肺脊二祭肺二鱼十有四腊一肫髀不升皆饪设扃鼏设洗于阼阶东南馔于房中醯酱二豆菹醢四豆兼巾之黍稷四敦皆盖大羮湆在爨尊于室中北墉下有禁酒在西绤幂加勺皆南枋尊于房户之东无酒篚在南实四爵合巹【记腊必用鲜鱼用鲋必殽全】　主人爵弁纁裳缁袘从者毕端乘墨车从车二乘执烛前马妇车亦如之有裧至于门外主人筵于户西西上右几女次纯衣纁衻立于房中南面姆纚笄宵衣在其右女从者毕袗纚筓被黼在其后主人端迎于门外西面再拜賔东面答拜主人揖入賔执鴈从至于庙门揖入三揖至于阶三让主人升西面賔升北面奠鴈再拜稽首降出妇从降自西阶主人不降送壻御妇车授绥姆辞不受妇乘以几姆加景乃驱御者代壻乘其车先俟于门外【记父醮子命之辞曰往迎尔相承我宗事朂帅以敬先妣之嗣若则有常子曰诺唯恐弗堪不敢忘命賔至摈者请对曰吾子命某以兹初昏使某将请承命对曰某固敬具以须　父醴女而俟迎者母南面于房外女出于母左父西面戒之必有正焉若衣若笄母戒诸西阶上不降　父送女命之曰戒之敬之夙夜无违命母施衿结帨曰勉之敬之夙夜无违宫事庶母及门内施鞶申之以父母之命命之曰敬恭听宗尔父母之言夙夜无愆视诸衿鞶　妇乘以几从者二人坐持几相对右亲迎】　妇至主人揖妇以入及寝门揖入升自西阶媵布席于奥夫入于室即席妇尊西南面媵御沃盥交赞者彻尊幂举者盥出除鼏举鼎入陈于阼阶南西面北上匕俎从设北面载执而俟匕者逆退复位于门东北面西上赞者设酱于席前菹醢在其北俎入设于豆东鱼次腊特于俎北赞设黍于酱东稷在其东设湆于酱南设对酱于东菹醢在其南北上设黍于腊北其西稷设湆于酱北御布对席赞啓会却于敦南对敦于北赞告具揖妇即对筵皆坐皆祭祭荐黍稷肺赞尔黍授肺脊皆食以湆酱皆祭举食举也三饭防食赞洗爵酌酳主人主人拜受赞户内北面答拜酳妇亦如之皆祭赞以肝从皆振祭哜肝皆实于菹豆防爵皆拜赞答拜受爵再酳如初无从三酳用巹亦如之赞洗爵酌于户外尊入户西北面奠爵拜皆答拜坐祭防爵拜皆答拜兴【记妇入寝门赞者彻尊幂酌酒三属于尊弃余水于堂下阶间加勺右即席】　主人出妇复位乃彻于房中如设于室尊否主人説服于房媵受妇说服于室御受姆授巾御衽于奥媵衽良席在东皆有枕北止主人入亲説妇之缨烛出媵馂主人之余御馂妇余赞酌外尊酳之媵侍于户外呼则闻【右成礼】　夙兴妇沭浴纚筓宵衣以俟见质明赞见妇于舅姑席于阼舅即席席于房外南面姑即席妇执笲枣栗自门入升自西阶进拜奠于席舅坐抚之兴答拜妇还又拜降阶受笲腵脩升进北面拜奠于席姑坐举以兴拜授人【记笲缁被纁里加于桥舅答拜宰彻笲右见舅姑　　礼记妇见舅姑兄弟姑姊妺皆立于堂下西面北上是见已见诸父各就其寝○杂记　妇人之挚椇榛脯脩枣栗○曲礼】　赞醴妇席于户牖间侧尊甒醴于房中妇疑立于席西赞者酌醴加柶面枋出房席前北面妇东面拜受赞西阶上北面拜送妇又拜荐脯醢妇升席左执觯右祭脯醢以柶祭醴三降席东面坐啐醴建柶兴拜赞答拜妇又拜奠于荐东北面坐取脯降出授人于门外【记妇席荐馔于房右賛醴妇】　舅姑入于室妇盥馈特豚合升侧载无鱼腊无稷并南上其他如取女礼妇赞成祭防食一酳无从席于北墉下妇彻设席前如初西上妇馂舅辞易酱妇馂姑之馔御赞祭豆黍肺举肺脊乃食防姑酳之妇拜受姑拜送坐祭防爵姑受奠之妇彻于房中媵御馂姑酳之虽无娣媵先于是与始饭之错【右馈舅姑】　舅姑共飨妇以一献之礼舅洗于南洗姑洗于北洗奠酬舅姑先降自西阶妇降自阼阶归妇俎于妇氏人【记飨妇姑荐焉妇洗在北堂直室东隅篚在东北面盥妇酢舅更爵自荐不敢辞洗舅降则辟于房不敢拜洗凡妇人相飨无降　庶妇则使人醮之妇不馈右飨妇】　舅飨送者以一献之礼酬以束锦姑飨妇人送者酬以束锦若异邦则赠丈夫送者以束锦壻飨妇送者丈夫妇人如舅姑飨礼【右飨送者记妇入三月然后祭行右祭行】　若舅姑既没则妇入三月乃奠菜席于庙奥东面右几席于北方南面祝盥妇盥于门外妇执笲菜祝帅妇以入祝告称妇之姓曰某氏来妇敢奠嘉菜于皇舅某子妇拜扱地坐奠菜于几东席上还又拜如初妇降堂取笲菜入祝曰某氏来妇敢告于皇姑某氏奠菜于席如初礼妇出祝阖牖户老醴妇于房中南面如舅姑醴妇之礼【右庙见　记若不亲迎则妇入三月然后壻见曰某以得为外昏姻请觌主人对曰某以得为外昏姻之数某之子未得濯溉于祭祀是以未敢见今吾子辱请吾子之就宫某将走见对曰某以非他故不足以辱命请终赐见对曰某以得为昏姻之故不敢固辞敢不从主人出门左西面壻入门东面奠挚再拜出摈者以挚出请受壻礼辞许受挚入主人再拜受壻再拜送出见主妇主妇阖扉立于其内壻立于门外东面主妇一拜壻答再拜主妇又拜壻出主人请醴及揖让入醴以一献之礼主妇荐奠酬无币壻出主人送再拜右不亲迎壻见　礼记贺取妻者曰某子使某闻子有客使某羞　天子有后有夫人有世妇有嫔有妻有妾公侯有夫人有世妇有妻有妾天子之妃曰后诸侯曰夫人大夫曰孺人士曰妇人庶人曰妻　夫人自称于天子曰老妇自称于诸侯曰寡小君自称于其君曰小童自世妇以下自称曰婢子○曲礼】
