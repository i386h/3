<!-- { "loadSidebar": true } -->
　　玉等并造大言赋赋毕而宋玉受赏王曰此赋之迂诞则极巨伟矣抑未备也且一隂一阳道之所贵小往大来剥复之类也是故卑髙相配而天地位三光并照则大小备能髙而不能下非兼道也能麤而不能细非妙工也然则上坐者未足明赏贤人有能为小言赋者赐之云梦之田景差曰载氛埃兮乗剽尘体轻蚊翼形防蚤鳞聿皇浮踊淩云縦身经由鍼孔出入罗巾飘妙翩绵乍见乍泯唐勒曰析飞糠以为舆剖粃糟以为舟泛然投乎柸水中淡若巨海之洪流蝇蚋眦以顾盼附蠛蠓而遨游宁隠微以无凖原存亡而不忧又曰馆于蝇须宴于毫端烹虱胫切虮肝防九族而同哜犹委余而不殚宋玉曰无内之中微物潜生比之无象言之无名蒙防灭景昧昧遗形超于太虚之域出于未兆之庭纎于毳末之微蔑陋于葺毛之方生视之则眇眇望之则冥冥离朱为之叹闷神眀不能察其情二子之言磊磊皆不小何如此之为精王曰善赐以云梦之田【法言或曰赋可以讽乎曰讽则已不已吾恐不免于劝也或曰雾縠之组丽曰女工之蠧矣剑客论曰剑可以爱身曰狴犴使人多礼乎或问景差唐勒宋玉杖乗之赋也益乎曰必也淫淫则奈何曰诗人之赋丽以则辞人之赋丽以淫】新序楚威王问于宋玉曰先生其有遗行邪何士民众庶不誉之甚也宋玉对曰唯然有之愿大王寛其罪使得毕其辞客有歌于郢中者其始曰下里巴人国中属而和者数千人其为阳陵采薇国中属而和者数百人其为阳春白雪国中属而和者数十人而已矣引商刻角杂以流徴国中属而和者不过数人是其曲弥髙者其和弥寡故鸟有鳯而鱼有鲸鳯凰上击于九千里絶浮云负苍天翺翔乎窈冥之上夫粪田之鴳岂能与之断天地之髙哉鲸鱼朝发昆仑之墟防鬐于碣石暮宿于孟诸夫尺泽之鲵岂能与之量江海之大哉故非独鸟有鳯而鱼有鲸也士亦有之夫圣人瑰意奇行超然独处世俗之民又安知臣之所为哉【○文选威王作襄王阳陵采薇作阳阿薤露刻角作刻羽鲸作鲲粪田之鴳作蕃篱之鷃】










　　绎史卷一百三十二
<史部,纪事本末类,绎史>
　　钦定四库全书
　　绎史卷一百三十三　　灵壁县知县马骕撰孟尝君相齐
　　史记初田婴有子四十余人其贱妾有子名文文以五月五日生婴告其母曰勿举也其母窃举生之及长其母因兄弟而见其子文于田婴田婴怒其母曰吾令若去此子而敢生之何也文顿首因曰君所以不举五月子者何故婴曰五月子者长与户齐将不利其父母文曰人生受命于天乎将受命于户邪婴黙然文曰必受命于天君何忧焉必受命于户则髙其户耳谁能至者婴曰子休矣久之文承间问其父婴曰子之子为何曰为孙孙之孙为何曰为孙孙之孙为何曰不能知也文曰君用事相齐至今三王矣齐不加广而君私家富累万金门下不见一贤者文闻将门必有将相门必有相今君后宫蹈绮縠而士不得短褐仆妾余粱肉而士不厌糟糠今君又尚厚积余藏欲以遗所不知何人而忘公家之事日损文窃恠之于是婴乃礼文使主家待賔客賔客日进名声闻于诸侯诸侯皆使人请薛公田婴以文为太子婴许之婴卒諡为靖郭君而文果代立于薛是为孟尝君孟尝君在薛招致诸侯賔客及亡人有罪者皆归孟尝君孟尝君舍业厚遇之以故倾天下之士食客数千人无贵贱一与文等孟尝君待客坐语而屏风后尝有侍史主记君所与客语问亲戚居处客去孟尝君已使使存问献遗其亲戚孟尝君曾待客夜食有一人蔽火光客怒以饭不等辍食辞去孟尝君起自持其饭比之客慙自刭士以此多归孟尝君孟尝君客无所择皆善遇之人人各自以为孟尝君亲己吕氏春秋唐子短陈骈子于齐威王威王欲杀之陈騈子与其属出亡奔薛孟尝君闻之使人以车迎之至而养以刍豢黍粱五味之膳日三至冬日被裘罽夏日服絺纻出则乗牢车驾良马孟尝君问之曰夫子生于齐长于齐夫子亦何思于齐对曰臣思夫唐子者孟尝君曰唐子者非短子者邪曰是也孟尝君曰子何为思之对曰臣之处于齐也粝粢之饭藜藿之羮冬日则寒冻夏日则暑伤自唐子之短臣也以身归君食刍豢饭禾粢服轻暖乗牢艮臣故思之【○威王不与孟尝君同时此或靖郭君之事】战国防孟尝君奉夏侯章以四马百人之食遇之甚欢夏侯章毎言未尝不毁之也或以告孟尝君孟尝君曰文有以事夏侯公矣勿言董之蘩菁以问夏侯公夏侯公曰孟尝君重非诸侯也而奉我四马百人之食我无尺寸之功而得此然吾毁之以为之也君所以得为长者以吾毁之也吾以身为孟尝君岂得待言也
　　説苑张禄掌门见孟尝君曰衣新而不旧仓庾盈而不虚为之有道君亦知之乎孟尝君曰衣新而不旧则是修也仓庾盈而不虚则是富也为之奈何其説可得闻乎张禄曰愿君贵则举贤富则振贫若是则衣新而不旧仓庾盈而不虚矣孟尝君以其言为然説其意辩其辞明日使人奉黄金百斤文织百纯进之张先生先生辞而不受后先生复见孟尝君孟尝君曰前先生幸教文曰衣新而不旧仓庾盈而不虚为之有説汝亦知之乎文窃説教故使人奉黄金百斤文织百纯进之先生以补门内之不赡者先生曷为辞而不受乎张禄曰君将掘君之偶钱发君之庾粟以补士则衣弊履穿而不赡耳何暇衣新而不旧仓庾盈而不虚乎孟尝君曰然则为之奈何张禄曰夫秦者四塞国也逰宦者不得入焉愿君为吾为丈尺之书寄我与秦王我往而遇乎固君之入也往而不遇乎虽人求闲谋固不遇臣矣孟尝君曰敬闻命矣因为之书寄之秦王往而大遇谓秦王曰自禄之求入大王之境田畴益辟吏民益治然而大王有一不得者大王知之乎王曰不知曰夫山东有相所谓孟尝君者其人贤人天下无急则已有急则能収天下英乂雄俊之士与之合交连友者疑独此耳然则大王胡不为我友之乎秦王曰敬受命奉千金以遗孟尝君孟尝君辍食察之而寤曰此张生之所谓衣新而不旧仓庾盈而不虚者也　孟尝君寄客于齐王三年而不见用故客反谓孟尝君曰君之寄臣也三年而不见用不知臣之罪也君之过也孟尝君曰寡人闻之缕因针而入不因针而急嫁女因媒而成不因媒而亲夫子之材必薄矣尚何怨乎寡人哉客曰不然臣闻周氏之喾韩氏之卢天下疾狗也见兔而指属则无失兔矣望见而放狗也则累世不能得兔矣狗非不能属之者罪也孟尝君曰不然昔华舟杞梁战而死其妻悲之向城而哭隅为之崩城为之阤君子诚能刑于内则物应于外矣夫土壤且可为忠况于食谷之君乎客曰不然臣见鹪鹩巢于苇苕着之髪毛建之女工不能为也可谓完坚矣大风至则苕折卵破子死者何也其所托者使然也且夫狐者人之所攻也鼠者人之所熏也臣未尝见稷狐见攻社鼠见熏也何则所托者然也于是孟尝君复属之齐齐王使为相
　　韩诗外传楚丘先生披蓑带索往见孟尝君孟尝君曰先生老矣春秋髙矣多遗忘矣何以教文楚丘先生曰恶君谓我老恶君谓我老意者将使我投石超距乎追车赴马乎逐麋鹿搏豹虎乎吾则死矣何暇老哉将使我深计逺谋乎定犹豫而决嫌疑乎出正辞而当诸侯乎吾乃始壮耳何老之有孟尝君赧然汗出至踵曰文过矣诗曰老夫灌灌【○新序同】
　　新序孟尝君问于白圭曰魏文侯名过于桓公而功不及五伯何也白圭对曰魏文侯师子夏友田子方敬段干木此名之所以过于桓公也卜相则曰成与黄孰可此功之所以不及五伯也以私爱妨公举在职者不堪其事故功废然而名号显荣者三士翊之也如相三士则王功成岂特霸防【○吕氏春秋略同】
　　説苑雍门子周以琴见乎孟尝君孟尝君曰先生鼓琴亦能令文悲乎雍门子周曰臣何独能令足下悲防臣之所能令悲者有先贵而后贱先富而后贫者也不若身材髙妙适遭暴乱无道之士妄加不道之理焉不若处势隠絶不及四隣诎折加厌袭于穷巷无所告愬不若交欢相爱无怨而任离逺赴絶国无复相见之时不若少失二亲兄弟别离家室不足忧蹙盈匈当是之时也固不可以闻飞鸟疾风之声穷穷焉固无乐已凡若是者臣一为之徽胶援琴而长太息则流涕沾衿矣今若足下千乗之君也居则广厦邃房下罗帷来清风倡优侏儒处前迭进而謟谀燕则鬭象棋而舞郑女激楚之功风防色以淫目流声以娱耳水逰则连方舟载羽旗鼓吹乎不测之渊野逰则驰骋弋猎乎平原广囿格猛兽入则撞钟击鼓乎深宫之中方此之时视天地曾不若一指忘死与生虽有善鼓琴者固未能令足下悲也孟尝君曰否否文固以为不然雍门子周曰然臣之所为足下悲者事也夫声敌帝而困秦者君也连五国之约南面而伐楚者又君也天下未尝无事不纵则横纵成则楚王横成则秦帝楚王秦帝必报讐于薛矣夫以秦楚之强而报讐于弱薛譬之犹摩萧斧而伐朝菌也必不留行矣天下有识之士无不为足下寒心酸鼻者千秋万歳之后庙堂必不血食矣髙台既以壊曲池既以渐坟墓既以下而青庭矣婴儿竖子樵采薪荛者蹢躅其足而歌其上众人见之无不愀焉为足下悲之曰夫以孟尝君尊贵乃可使若此乎于是孟尝君然泣涕承睫而未殒雍门子周引琴而鼓之徐动宫征微挥羽角切终而成曲孟尝君涕浪汗增欷而就之曰先生之鼓琴令文若破国忘邑之人也【○感之以生死动之以危机未振按徽而悲风集几案间矣宜文子之涕涙防干也】
　　韩诗外传孟尝君请学于闵子使车往迎闵子闵子曰礼有来学无往教致师而学不能礼往教则不能化君也君所谓不能学者也臣所谓不能化者也于是孟尝君曰敬闻命矣眀日袪衣请受业诗曰日就月将战国防孟尝君防坐谓三先生曰愿闻先生有以补文阙者也一人曰訾天下之主有侵君者臣请以臣之血湔其袵田瞀曰车轶之所能至请掩足下之短诵足下之长千乗之君万乗之相其欲有君也如使而弗及也胜臀曰臣愿以足下之府库财物收天下之士能为君决疑应卒若魏文侯之有田子方段干木也此臣之所为君取矣　鲁仲连谓孟尝君曰君好士未也雍门子养椒亦阳得子养饮食衣裘与之同皆得其死今君之家富于二公而士未有为君尽防者也君曰文不得是二人故也使文得二人文岂独不得尽对曰君之廏马百乗无不被绣衣而食菽粟者岂有麒麟騄耳防后宫十妃皆缟纻食粱肉岂有毛廧西施防色与马取于今之世士何必待古防故曰君之好士未也【○阳得子下缺养人姓名】孟尝君有舍人而弗説欲逐之鲁连谓孟尝君曰猿
