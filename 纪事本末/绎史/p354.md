<!-- { "loadSidebar": true } -->
　　问春秋因鲁史而作也于内事则或详或略于外事则或存或否其义可得闻与曰国有大事朝聘会盟侵伐灭取奔放弑杀死丧灾异诸侯各有国史大事书之于策小事记之简牍简牍所记详录本末杂采辞令约文着义乃登于策周公之典礼存焉既已书之于策又以告赴邻国邻国有告赴史乃承而书之告赴也者所以重大事辟怠慢昭告于同姓异姓敬慎之至也隐公十一年传曰凡诸侯有命告则书不然则否师出臧否亦如之虽及灭国灭不告败胜不告克不书于策文公十四年传曰凡崩薨不赴则不书祸福不告亦不书惩不敬也然则于外事必告而后书不告则不书此所以或存或否也于内事则小事不书举大事兴大众然后书之祭祀田狩国之常典例亦不书必失时违礼乃书之以示讥土功必书重民力也而非公命者亦不书灾异必书谨天变也而不为灾者亦不书此所以或详或略也国有祭典天神曰祀地祗曰祭人鬼曰享分言之则有三名统言之曰祀而已桓公五年秋大雩传曰书不时也凡祀啓蛰而郊龙见而雩始杀而尝闭蛰而烝过则书此言祀有常时也四者咸指月之中气自兹中气以迄来月中气之前三旬之内皆为祀限若逾斯限是谓过时故夘月犹可郊子月犹可烝也凡祀盖通指天地人鬼之事然文止举郊雩尝烝不言地祗与礿祠者传举周之旧典裁约为文经之所无从而略之三望者祭国之分星名山大川望而祭之故曰望望因郊而举者也禘三年而一举君薨三年丧毕致主于庙庙之逺主当迁入祧因大祭以审谛昭穆之序于是遂以三年为节禘为吉礼故必三年之后于庙行之除丧即吉卜日而行无复常月也僖公三十三年传曰凡君薨防哭而祔祔而作主特祀于主烝尝禘于庙此祭祀吉凶之节也吉禘之后率三年而复举仍计除丧之月卜日行之则是新君即位法当三年一禘五年再禘八年又禘僖公八年禘于大庙用致夫人传曰非礼也凡夫人不薨于寝不殡于庙不赴于同不祔于姑则弗致也姜氏淫而与杀四礼有阙不得致主于庙僖公疑其礼歴三禘而终致之书之以显其非常焉夫郊与禘皆天子之礼鲁何以有郊天子之所命也鲁何以有禘天子之所命也皆为周公也鲁以周公勲劳得用天子礼乐又得以天子之礼庙祀先公故郊禘为鲁常祀诸侯雩其山川唯天子得雩上帝曰大雩鲁得郊天故大雩为鲁常祀望郊之细也烝尝宗庙之时享也故望与烝尝亦鲁之常祀常祀不书其书皆讥也不书无讥也郊矣不在三月雩矣不在六月尝以秋而烝以春夏皆失时也郊有九而违者四牛伤者四望有三而在不郊之余烝有二而嵗再用之雩二十有一而时或两用月或两举此又失中之失亟书之以示讥矣曰禘曰吉禘曰有事曰大事皆禘也或以速书或以致夫人书或以逆祀书或以卿防书皆讥矣经据事以立文传互考以见义郊之僭不讥而讥其过禘之僭不讥而讥其失灾余而尝犹为过中之得去乐防事犹为僭中之礼微乎微乎非圣人其孰能修乎天子颁歴于诸侯诸侯受而藏之于庙每月之朔以特羊告庙受而施行之遂以听此月之政谓之视朔以其告庙亦谓之告朔此日又以礼祭于宗庙谓之朝庙其在嵗首则谓之朝正襄公二十九年公在楚传曰释不朝正于庙也夫听政必于朔者人君设官分职委任臣下使非躬亲考验则忠惰不分乱言移听朝政日偷国家之败端必由此是故简其节敬其事告庙听治显众以断之用是上下交泰官治民安也文公以闰非常月因阙其礼虽朝于庙则如勿朝故曰犹犹者可以已也自是其礼寝废诸公多不能举定哀之际饩羊徒存子贡感而欲去怠政弃礼实自文公始矣十六年公四不视朔传曰疾也以疾废朔可也无疾而废之可乎视朔国之常事常视不书而唯书其失失亦不胜书书其一二以示法而已僖公五年传白春王正月辛亥朔日南至公既视朔遂登观台以望而书礼也凡分至啓闭必书云物为备故也视朔者月朔之礼登台者日至之礼公以朔至同日两政并举传是以美而记之登台虽不见经然亦国之常典传因广记而备言之焉田猎者国家所以教战也周官大司马之职仲春振旅以搜田仲夏茇舎以苗田仲秋治兵以狝田仲冬大阅以狩田传曰春搜夏苗秋狝冬狩皆以农隙以事也三年而治兵入而振旅归而饮至古者教战用猎事本相因国家虽安忘战必危是以四时之隙咸用举事其礼不同其名亦异治兵振旅即周礼春秋教战之名而传称三年者然则四时之外复三年而大举亦犹时祭之外复有禘祭乎教战近于习杀故继之以田猎田猎患其尽物故约之以三驱农隙而非黩武也鸟兽之肉以登于俎皮角羽毛以登于器非禽荒也既有常时复有常地择山泽不毛近国隙地而为之春秋之搜狩必多矣何以不尽书其苗狝盖亦有矣何以絶不书茍非失时违地则亦国之常事常事不书所书者数事而已皆讥也桓公四年春正月公狩于郎传曰书时礼也春秋之正月即夏时之仲冬故传以得时为礼然而犹书者郎非地矣何以知书地之为讥乎隐公五年春公矢鱼于棠传曰非礼也且言逺地也观鱼故言非礼于棠故言逺地是知书地者皆讥矣春秋搜阅治兵皆不书公非公之不临之也国之大事曰祀与戎非一人之私事故例不书公若乃怠慢之主比于禽荒其田猎非因教战而行则特称公以显之郎禚之类是矣哀公十四年春西狩获麟传曰狩于大野盖得狩地故不言地虞人修其掌职故不言狩者春而狩亦非失时然而犹书者则以获麟故尔麟者仁兽圣王之嘉瑞也圣王不作麟出遇获孔子伤之故因鲁史以作春秋所感而起因以为终焉此其义也国家之大城筑修作所不能废然而谨妨民务勿夺其时故为察天行以制常节庄公二十九年冬十有二月城诸及防传曰书时也凡土功龙见而毕务戒事也火见而致用水昏正而栽日至而毕此土功之总例也土功力役之大国家重爱民力故每事必书隐公元年传曰费伯帅师城郎不书非公命也新作南门不书亦非公命也然则但出公命其得时与否皆在所书矣庄公二十八年冬筑郿传曰非都也凡邑有宗庙先君之主曰都无曰邑邑曰筑都曰城此别城筑之名也大者为都虽无庙主亦谓之城城漆是矣漆者邾庶其以之来奔宁得有先君之庙乎小者为邑若有宗庙亦得称都以宗庙而大之也郿本邑也而又无庙所以书筑传因是而发例言凡邑则非他筑之例若台囿与馆咸谓之筑无大小之殊矣台囿馆之言筑创始之名也门廏两观之言新修旧之名也二十九年春新延厩传曰书不时也凡马日中而出日中而入春秋分为日中马以春分出牧秋分入厩此其宜也春而作厩既失民务又违马节故传称不时而发马出之例僖公二十年春新作南门传曰书不时也凡啓塞从时土功既有定例唯开闭之急务须随其坏时而修之不得俟土功之今僖公无故春作南门故讥其不时因别起从时之例也古者用民之力嵗不过三日诸凡不急之务游观之处自有土功之限而亟亟劳民胡为者城二十有三而违时者十二筑有八而违时者六新作三而违时者二春秋之事不勦民者鲜矣役而失时书之所以为戒即役不失时然而民力殚矣三时耕不获一时之息是皆不可以已乎人君代天理物保民制治皇极建而休祥臻五事乖而咎征至若形声影响是以先王慎之其在诗曰十月之交朔日辛夘日有食之亦孔之丑又曰震电不宁不令百川沸腾山冢崒崩又曰正月繁霜我心忧伤民之讹言亦孔之将诗人闵之而发为咏歌圣人录之而着为监戒俾见灾知警修德弭祸焉春秋之世人事不修而隂阳沴戾在天则为薄蚀陨孛在地则为震动崩陀在物则为麋蜮螽螟或雪震电乖时令之宜或李梅草菽违寒暑之节或濒年水旱或四国同灾在内则为灾必书在外则来告必书至于日食星变尤昭昭在上故事事谨而志之也日者众阳之会人君之象日月之会恒在于朔月行掩日则日为之食歴家所推复有盈缩之异故有积嵗不食者有浃月而食者术存于星台之官非经所急经唯据见诸天者曰日有食之而已日食应记月朔朔有甲乙乃可推求桓公十七年十月朔日有食之传曰不书日官失之也天子有日官诸侯有日御日官居卿以厎日礼也日御不失日以授百官于朝僖公十五年五月日有食之传曰不书朔与日官失之也前止失日后并失朔推此为例诸朔日不具者皆官失之过矣日食隂乘阳也至于正阳月朔隂慝未作隂尤不宜侵阳是以君子恶之正阳建已之月则周之六月也庄公二十五年六月辛未朔日有食之鼓用牲于社传曰非常也唯正月之朔慝未作日有食之于是乎用币于社伐鼔于朝此经虽书六月以长歴推之实为七月置闰失所以致月错不当鼓而鼔失其时矣鼔当于朝而于社失其地矣社当用币而用牲失其用矣一举三失故传讥非常既以明礼因以正时也文公十五年六月辛丑朔日有食之鼓用牲于社传曰非礼也日有食之天子不举伐鼔于社诸侯用币于社伐鼔于朝此虽不失常月然礼不可僭越天子贬膳修省鼔社以责羣隂社为上公之神诸侯位卑但宜用币以祈退而伐鼔用以自责今则鼔社用牲犹有二失故以非礼书也星孛为妖亦谓之彗传云除旧布新亦云除秽经虽不言占验而以妖变非常用是书之昭公二十六年传称齐有彗星而经不书盖鲁不见尔庄公七年夏四月辛夘夜恒星不见传曰夜明也夜中星陨如雨传曰与雨偕也变异非常故书于策僖公十六年春王正月戊午朔陨石于宋五传曰陨星也是月六鹢退飞过宋都传曰风也宋人以异来告是以并书星之陨也至地为石星陨不言石者见星之陨于上不见在地之验也陨石不言星者见在地之为石不见其陨于上也隐公九年三月癸酉大震电庚辰大雪传曰书时失也凡雨自三日以往为霖平地尺为大雪八日之内震电雨雪隂阳错行故以时失而书因发霖雪之例然经不言霖盖经误尔雨雪寒燠各有定时反则为灾故大雪无冰陨霜杀菽过寒木冰李梅冬实皆以时失书矣桓公元年秋大水传曰凡平原出水为大水广平之原犹出水则为灾可知故经之于水悉以大书之庄公十一年秋宋大水传称公使吊焉徃吊所以书也二十五年秋大水鼓用牲于社于门传曰亦非常也凡天灾有币无牲非日月之眚不鼔是年日食失礼而大水又失礼因发天灾之例天灾无牲而鲁皆用牲大水不鼔而鲁复用鼔二者皆非常传故举例以明之也夫旱即不雨经何以或书不雨或书旱乎春秋之法雩而得雨书大雩雩而不得雨书旱旱而不为灾书不雨僖公三年传曰自十月不雨至于五月不曰旱不为灾也是其例矣隐公元年传曰有蜚不为灾亦不书庄公十八年秋有传曰为灾也二十九年秋有蜚传曰为灾也凡物不为灾不书言凡物则诸物皆然螽食五糓螟食苗心多麋害稼皆以为灾书也含沙射影蜚恶臭伤人嫌非害稼之物故于此发传焉文公三年秋雨螽于宋传曰队而死也自上而下为雨故雪曰雨雪雹曰雨雹螽曰螽螽死则不为灾宋人以为天祐是以来告宣公十五年冬蝝生饥传曰幸之也是年秋螽矣至冬而子复生遇寒而死不能为灾故虽饥犹以幸书非幸饥也幸蝝生尔五糓熟则书有年五糓大熟则书大有年五糓不升则书饥五糓尽无则书大饥若但言所无而不书饥则以未至困民也庄公七年秋大水无麦苖传曰不害嘉糓也嘉糓尚可更种是以不饥二十八年冬大无麦禾臧孙辰告籴于齐传曰礼也得籴于齐以苏民困故以告籴为礼终亦弗饥春秋水旱螽螟之灾甚多其书饥者三而已其余非尽讳饥也天灾物害所指在物无麦无禾所指在糓饥与大饥所指在民民有菜色野有殍殣经之所以书饥也天灾物害败禾伤稼经之所以书水旱螽螟也僖公二十一年夏大旱传曰饥而不害此其徴与宣公十六年成周宣榭火传曰人火之也凡火人火曰火天火曰灾春秋书灾十有一而书火止一其余皆天火也圣人重天戒故特异其名曰灾外灾之书皆从告也春秋之灾异以百数计矣而不为灾与不告者弗与焉当是时天子微弱诸侯僭乱大夫专恣天下皆务为彊陵众暴战胜攻取以至弑君三十二亡国五十四诸侯奔走不得保其社稷者不可胜数或人事先见而灾变辄应或妖孼先兆而祸乱随之国君惛然不悟而灾异之文史不絶书仲尼所由忧患而作春秋与夫大上修德其次修政其次修救其次修禳是以宋景三言荧惑退舎子产治郑火不再作若乃昏庸之主罔知悔祸天心怒而不惧人事违而弗察虽祸至如丘山无由识之矣小则臣离民散大则身弑国亡可哀也夫问者曰春秋虽鲁史兼记天下之事于列国之举大事兴大众劝善惩恶宜无不书必待其来告何也曰春秋之法固详内而略外徴信而阙疑会盟征伐鲁若亲与其事则告庙书策不须邻国之告若列国之师出臧否崩薨祸福非告则无由知即或知之亦皆不书楚人灭蓼臧孙闻而兴叹鲁非不知也而不敢骤登于策若此者所以防谬误辟不审盖其慎也凶事曰赴他事曰告对言之则异名散言之则可通故他事不可言赴而凶事亦可言告福莫大于享国承家反福则为祸矣成公元年王师败绩于茅戎传曰王人来告败是师败有告也僖公二十四年天王出居于郑传曰王人来告难是君出有告也宣公十年齐崔氏出奔卫传曰且告以族不以名是臣违有告也十四年卫杀其大夫孔达传曰卫人以説于晋而免遂告于诸侯是杀大夫有告也文公十四年齐公子商人弑其君舎传曰齐人定懿公使来告难是弑君有告也僖公八年天王崩传曰王人来告丧是死丧有告也昭公十八年宋卫陈郑灾传曰数日皆来告火是灾异有告也败灭告则胜克亦告奔亡告则归复亦告弑杀丧灾有祸无福无不告也无不书也乃春秋之世则有违弃典章怠慢不敬者告赴之礼多阙经无由书传为广搜博采以补经所未备上稽周典则有不书以惩不敬之旨知皆仲尼因之以示法戒故往往发明其义焉隐公元年传曰纪人伐夷夷不告故不书僖公九年传曰齐侯以诸侯之师伐晋令不及鲁故不书二十四年传曰秦伯纳重耳不书不告入也使杀怀公于高梁不书亦不告也襄公十年传曰王叔奔晋不书不告也哀公元年传曰吴入越不书吴不告庆越不告败也诸传反覆申明以见经之所无皆不告也天王十二而不书崩者三楚十二世而不书防者三秦穆之防郑昭之弑许庄之奔皆有传无经邾莒薛宿闲书其防邓息申随唐蓼之灭经不载者于传多有庄公十九年二十年二十六年经皆无传传不释经而别记他事是皆简牍所存左氏采集为传仲尼修经不取简牍以补之者以为合于不告不书之法因旧例以成新意也例言灭不告败胜不告克此互言其告也狄之伐邢非狄能告克楚之灭庸非庸能告败但有一告则遂书之矣周之王也八百之国来同赴告书策之典诸侯必尽闻之矣鲁秉周礼故旧策犹合于典制晋乘楚梼杌不胜其刋正也春秋所以因鲁史而作哉问者曰外事不书以为不告矣春秋之法固详内而略外徴信而阙疑则于本国之举大事兴大众劝善惩恶宜无不书然亦有不书何也曰内事之不书有三一者不告庙不书二者非君举不书三者隐讳不书桓公二年公至自唐传曰告于庙也凡公行告于宗庙反行饮至舎爵策勲焉礼也特相会往来称地让事也自参以上则徃称地来称会成事也故公行一百七十六而书至者仅七十九夫人行十二而书至者仅一其余皆不告庙也隐公元年传曰费伯帅师城郎不书非公命也改葬恵公公弗临故不书卫侯来会葬不见公亦不书公子豫及邾人郑人盟于翼不书非公命也新作南门不书亦非公命也此皆非君举者也至若隐讳之义坊记曰善则归君过则归已隠恶扬善义存君亲是以圣人作法通有讳例僖公元年传曰公出复入不书讳之也讳国恶礼也讳无定体或讳大书小或讳小书大皆当时臣子率己意而为之隠在礼固有掩恶之法圣人有时而听之也不夺所讳亦不为之定制者若每事皆讳则为恶者无复忌惮居上者不知所惩但有一恶即书复非爱敬之义有伤臣子之心故讳恶为礼无隐为直两不相违圣人立法以为世教焉讳之法亦不一端有隐约其辞者有辟讳其名者有全隐其事全不见经者大都有例无凡唯盟扈二传复发凡以申之圣人采旧章以为新意是知掩恶隐耻莫非周之典礼云尔文公七年公会诸侯晋大夫盟于扈传曰公后至故不书所会凡会诸侯不书所会后也后至不书其国辟不敏也十五年诸侯盟于扈传曰书曰诸侯盟于扈无能为故也凡会诸侯公不与不书讳君恶也与而不书后也推此而言诸不与及后至皆在所讳矣若夫追戎不言其来止公而以会至澶渊不书鲁大夫孟子防不书其姓皆隐约其辞也讳奔曰孙讳杀曰刺讳弑君曰薨讳杀未成君曰防皆辟讳其名也公出复入不书适晋不书葬晋景公不书晋人止公不书皆全隐其事絶不见经也其讳不同总归讳国恶之义而已且讳恶之法列国亦有然者郑伯髠顽楚子麇齐侯阳生三者皆弑而以防赴在彼有所隐讳圣人不必尽革况其在本国也董狐书法不隐南史执简累进彼志在疾恶此为国盖愆圣贤有两通之意并存之而可矣春秋书法有典策之旧礼全经之通例传所称发凡五十是也有一事之变例特起之新义传所谓书不书称不称言不言先书追书故书书曰之类二百八十有五是也母弟二凡其义不异发凡五十其用四十有九经有例而传无凡者多矣又不止五十也传虽取典策以备凡例然而裁约为文不必用其全辞故有因一事而兼及诸例者庄公十一年公败宋师于鄑传曰凡师敌未陈曰败某师皆陈曰战大崩曰败绩得儁曰克覆而败之曰取某师京师败曰王师败绩于某二十七年杞伯姬来传曰凡诸侯之女归宁曰来出曰来归夫人归宁曰如某出曰归于某二十九年郑人侵许传曰凡师有钟鼓曰伐无曰侵轻曰袭文公三年沈溃传曰凡民逃其上曰溃在上曰逃十五年晋郤缺帅师伐蔡戊申入蔡传曰凡胜国曰灭之获大城焉曰入之宣公七年公会齐侯伐莱传曰凡师出与谋曰及不与谋曰会十八年邾人戕鄫子于鄫传曰凡自虐其君曰弑自外曰戕成公十八年宋鱼石复入于彭城传曰凡去其国国逆而立之曰入复其位曰复归诸侯纳之曰归以恶入曰复入襄公十三年取邿传曰凡书取言易也用大师焉曰灭弗地曰入定公九年得寳玉大弓传曰凡获器用曰得得用焉曰获此兼举之例也有就一事而特立一例者隐公七年滕侯防传曰凡诸侯同盟于是称名故薨则赴以名告终称嗣也谓之礼经桓公三年齐侯送姜氏于讙传曰凡公嫁女于敌国姊妹则上卿送之以礼于先君公子则下卿送之于大国虽公子亦上卿送之于天子则诸卿皆行公不自送于小国则上大夫送之九年纪季姜归于京师传曰凡诸侯之女行唯王后书庄公三十一年齐侯来献戎捷传曰凡诸侯有四夷之功则献于王王以警于夷中国则否诸侯不相遗俘僖公二十三年杞子防传曰凡诸侯同盟死则赴以名礼也赴以名则亦书之不然则否辟不敏也二十六年公以楚师伐齐取谷传曰凡师能左右之曰以宣公四年郑公子归生弑其君夷传曰凡弑君称君君无道也称臣臣之罪也十年齐崔氏出奔卫传曰凡诸侯之大夫违告于诸侯曰某氏之守臣某失守宗庙敢告所有玉帛之使者则告不然则否十七年公弟叔肸防传曰凡大子之母弟公在曰公子不在曰弟凡称弟皆母弟也成公八年卫人来媵传曰凡诸侯嫁女同姓媵之异姓则否十二年周公出奔晋传曰凡自周无出周公自出故也十五年晋侯执曹伯归于京师传曰凡君不道于其民诸侯讨而执之则曰某人执某侯不然则否昭公四年取鄫传曰凡克邑不用师徒曰取此特立之例也有旧文实繁例但言经之所有者桓公五年传言郊雩尝烝不言地祗礿祠之祀略经之所无也有旧文本简因连言经之所无者庄公三年传曰凡师一宿为舎再宿为信过信为次僖公九年传曰凡在丧王曰小童公侯曰子舎信小童经虽无文传遂连言之也有经文不具而例并及之者僖公元年齐师宋师曹师城邢传曰凡诸侯伯救患分灾讨罪礼也四年许男新臣防传曰凡诸侯薨于朝会加一等死王事加二等于是有以衮敛文公二年公子遂加齐纳币传曰凡君即位好舅甥修昏姻娶元妃以奉粢盛孝也孝礼之始也襄公十二年吴子乘防传曰凡诸侯之丧异姓临于外同姓于宗庙同宗于祖庙同族于祢庙是故鲁为诸姬临于周庙为邢凡蒋茅胙祭临于周公之庙此皆经文所不具也有经文所无而传独举其例者僖公五年传言分至啓闭必书云物此经文所全无也乃复有传不称凡实则一经之大例若诸侯五年再朝天子七月而葬国卿不会公侯天子不私求财常祀卜其牲日兵交使在其闲传因事备举而内外之体例尽矣然复有变例者何十有二世之史官未必一法七十余国之告赴未必同文故鲁史虽善而不能尽善鱼石恶入子家从乱若此之流违谬实多仲尼悉依周典以正之乃善恶显义周典可尽而褒贬微文周典复不可据圣人焉得不有独出之义乎侵伐有例而齐卫来战灭取有例而梁伯自亡齐告以族崔杼因而书氏董狐载笔赵盾遂为首恶司马可官而不可名天王可狩而不可召是以知圣人之作春秋也有依凡之例有违凡之例有鲁史之例有参酌众国之例有二百余年之例有一时一事特起之例有人所共见之例有大义违疑圣心独断之例传所以有杂称二百八十有五与凡例五十如经纬之不相乱道并行而不相悖也读春秋者明于内外详略之宜考于告赴隐讳之旨约于周公典策之法参于变例新出之义属辞比事触类而长庻防笔削之微意抑亦可窥其万一乎
