<!-- { "loadSidebar": true } -->
　　帝王世纪帝挚之母于四人中班最在下而挚于兄弟最长得登帝位封异母弟放勋为唐侯挚在位九年政微弱而唐侯徳盛诸侯归之挚服其义乃率羣臣造唐而致禅唐侯自知有天命乃受帝禅乃封挚于髙辛【○纲目前编云挚荒淫无度诸侯废之而推尊尧为天子按帝挚或崩或禅或废诸説各不同也】
　　帝喾髙辛氏黄帝之曽孙颛顼之族子也生而神灵嗣髙阳氏为天子其嗣天子者以贤立也五帝之世以公天下为心非至德不足以治天下非得至德之人不敢授以天下是以髙辛髙阳咸起支封又必试以官职故髙阳十五而佐黄帝髙辛亦十五而佐髙阳询事考言乃登大位故曰五帝官天下官天下者以天下为公器惟贤是择近不嫌于传子黄帝少昊是已外不妨于异姓尧舜是已少昊之后无足嗣帝位者而颛顼有至德颛顼之后无足嗣帝位者而喾有至德有至德者登大位皆以其贤也非以其亲也颛顼之所建帝喾受之聪明祗肃普施利物顺天取地节用爱民德化四讫享国七十年帝挚嗣立未久而崩而陶唐氏作矣然窃有疑焉记称帝喾四妃之子以嫡也则莫如立后稷以贤则尧稷契皆其人也不立嫡与贤而立挚岂喾无知子之明有爱憎之私乎非所以论喾也或称挚荒淫诸侯废之或称唐侯盛德挚微弱而禅焉若是则尧有利天下之心诸侯擅废立之权尤非所以论尧也史记本纪但曰挚立不善崩而已所谓不善者徳不类邪政不理邪民不从邪抑如书所谓有疾弗豫传所谓弱足不良者邪荒滛微弱皆后世揣摩之言挚之贤不肖未可以臆度也意者帝喾之子挚最居长当如世纪所説既而享年不永兄终弟及外纪曰帝尧年十六即天子位然则帝喾之崩尧方七嵗故不立尧而立挚殆以此与










　　绎史卷八
　　钦定四库全书
　　绎史卷九　　　　　　灵壁县知县马骕撰陶唐纪
　　大戴礼记帝喾产放勲是为帝尧
　　帝王世纪帝尧陶唐氏祁姓也母庆都孕十四月而生尧于丹陵名曰放勲鸟庭荷胜眉有八采丰下鋭上或从母姓伊氏【春秋合诚图尧母庆都盖大帝之女生于斗维之野常在三河东南天大雷电有血流润大石之中生庆都长大形象大帝常有黄云覆盖之蔑食不饥年二十寄伊长孺家无夫出观三河奄然阴风赤龙与庆都合有娠而生尧　宋符瑞志庆都观于三河常有龙随之一旦龙负图而至其文要曰亦受天祐眉八彩鬓髪长七尺二寸面鋭上丰下足履翼宿既而阴风四合赤龙感之孕十四月而生尧于丹陵其状如图　帝尧碑赤龙负图出庆都读之云赤受天运其下图人衣赤衣鬓须尺余长七尺二寸兑下丰上足履翼星题曰赤帝起成天下宝　其先出自块隗翼火之精有神龙首出于常羊庆都交之生伊尧不与凡防龙顔日角眉八彩谡自侯伯游于河龙负衔投铃授与然后受命　淮南子尧眉八彩九窍通洞而公正无私一言而万民齐　春秋元命苞尧眉八采是谓通明厯象日月璇玑玉衡　尚书大传尧八眉八者如八字也】　年十五而佐帝挚受封于唐为诸侯身长十尺甞梦天而上之故二十而登帝位都平阳
　　书曰若稽古帝尧曰放勲钦明文思安安允恭克让光被四表格于上下克明俊徳以亲九族九族既睦平章百姓百姓昭明协和万邦黎民于变时雍
　　史记帝尧者放勲其仁如天其知如神就之如日望之如云富而不骄贵而不舒黄收纯衣彤车乗白马能明驯德以亲九族九族既睦便章百姓百姓昭明合和万国
　　淮南子尧之有天下也非贪万民之富而安人主之位也以为百姓力征强陵弱众暴寡于是尧乃身服节俭之行而明相爱之仁以和辑之是故茅茨不翦采椽不断大路不画越席不缘大羮不和粢食不毇廵狩行敎勤劳天下周流五岳岂其奉养不足乐哉举天下而以为社稷非有利焉年衰志悯举天下而传之舜犹却行而脱蹝也　所以乐为人主者以其穷耳目之欲而适躬体之便也今髙台层榭人之所丽也而尧朴桷不斲素题不枅珍怪竒味人之所美也而尧粝粢之饭藜藿之羮文绣白人之所好也而尧布衣揜形鹿裘御寒养性之具不加厚而增之以任重之忧故举天下而传之于舜若释重负然【尸子人之言君天下者瑶台九累而尧白屋黻衣九种而尧大布宫中三市而尧鹑居粝饭菜粥骐驎青龙而尧素车驹六韬帝尧王天下之时金银珠玉不饰锦绣文绮不衣奇怪珍异不视玩好之器不宝滛佚之乐不听宫垣屋室不垩甍桷椽楹不斲茆茨徧庭不翦鹿裘御寒布衣掩形粝梁之饭藜藿之羮不以役作之故害民耕织之时削心约志从事乎无为吏忠正奉法者尊其位廉洁爱人者厚其禄民有孝慈者爱敬之尽力农桑者慰勉之旌别淑慝表其门闾平心正节以法度禁邪伪所憎者有功必赏所爱者有罪必罚存养天下鳏寡孤独赈赡祸亡之家其自奉也甚薄其赋役也甚寡故万民富乐而无饥寒之色百姓戴其君如日月亲其君如父母】
　　书乃命羲和钦若昊天厯象日月星辰敬授人时分命羲仲宅嵎夷曰旸谷寅賔出日平秩东作日中星鸟以殷仲春厥民析鸟兽孳尾申命羲叔宅南交平秩南讹敬致日永星火以正仲夏厥民因鸟兽希革分命和仲宅西曰昧谷寅饯纳日平秩西成宵中星虚以殷仲秋厥民夷鸟兽毛毨申命和叔宅朔方曰幽都平在朔易日短星昴以正仲冬厥民隩鸟兽氄毛帝曰咨汝羲暨和朞三百有六旬有六日以闰月定四时成岁允厘百工庶绩咸熙【论衡尧候四时之中命羲和察四星以占时气　山海经注羲和盖天地始生主日月者也故启筮曰空桑之苍苍八极之既张乃有夫羲和是主日月职出入以为晦明又曰瞻彼上天一明一晦有夫羲和之子出于阳谷故尧因此而立羲和之官以主四时其后世遂为此国　春秋文曜钩唐尧即位羲和立象仪　尸子造厯数者羲和子也】
　　古今注尧设诽谤之木今之华表木也以横木交柱头状若花也形似桔橰大路交衢悉施焉或谓之表木以表王者纳谏也亦以表识衢路也【帝王世纪尧置敢諌之鼔　淮南子尧置敢諌之鼔舜立诽谤之木　尸子尧立诽谤木　吕氏春秋尧有欲諌之鼔○晋张纮云尧舜立敢諌之鼔三王立诽谤之木文选注云进善之旌尧立之五达之道诽谤木尧作之桥梁板所以书政治之愆失　淮南子尧戒曰战战栗栗日慎一日人莫蹪于山而蹪于垤】
　　吕氏春秋尧战于丹水之浦以服南蛮【帝王世纪诸侯有苗氏处南蛮而不服尧征而克之于丹水之浦】
　　淮南子尧之时十日竝出焦禾稼杀草木而民无所食猰貐凿齿九婴大风封豨修蛇皆为民害尧乃使羿诛凿齿于畴华之野杀九婴于凶水之上缴大风于青丘之泽上射十日而下杀猰貐断修蛇于洞庭擒封豨于桑林万民皆喜置尧以为天子于是天下广狭险易远近始有道里【山海经羿与凿齿战于夀华之野羿射杀之羿持弓矢凿齿持盾一曰戈　窫窳龙首居弱水中其状如龙首食人　貮负之臣曰危危与貮负杀窫窳帝梏之疏属之山桎其右足反缚两手与髪繋之山上木　帝俊赐羿彤弓素矰以扶下国羿是始去恤下地之百艰　楚辞注尧令羿仰射十日中其九日日中九鸟皆死堕其羽翼○诸説荒诞】
　　吕氏春秋帝尧立乃命质为乐质乃效山林谿谷之音以歌乃以麋置缶而鼓之乃拊石击石以象上帝玉磬之音以致舞百兽瞽叟乃拌五弦之瑟作以为十五之瑟命之曰大章以祭上帝【帝王世纪防放山川谿谷之音作乐大章天下大和　古今乐录神人畼帝尧所作尧郊天地祭神座上有响诲尧曰水方至为害命子救之尧乃作歌曰清庿穆兮承予宗百寮肃兮于寝堂醊祷进福求年丰有在坐敕予为□在中钦哉昊天德不隆承命任禹写中宫】
　　新书帝尧曰吾存心于先古加意于穷民痛万姓之罹罪忧众生之不遂也故一民或饥曰此我饥之也一民或寒曰此我寒之也一民有罪曰此我陷之也仁行而义立德博而化富故不赏而民劝不罚而民治先恕而后行是以徳音逺也是故尧敎化及雕题蜀越抚交阯身渉流沙地封独山西见王母训及大夏渠捜北中幽都及狗国与人身鸟面及焦侥好贤而隐不还而彊于行而菑于志率以仁而恕至此而已矣
　　管子昔者尧之治天下也犹埴之在埏也唯陶之所以为犹金之在罏恣冶之所以铸其民引之而来推之而往使之而成禁之而止故尧之治也善明法禁之令而已矣　俈尧之时混吾之美在下其道非独出人也山不童而用赡泽不弊而养足耕以自养以其余应良天子故平牛马之牧不相及人民之俗不相知不出百里而来足故卿而不理静也其狱一踦腓一踦履而当死尧舜之王所以化海内者北用禺氏之玉南贵江汉
　　之珠其胜禽兽之仇以大夫随之令诸侯之子将委质者皆以双武之皮卿大夫豹饰列大夫豹幨大夫散其邑粟与其财物以市虎豹之皮故山林之人刺其猛兽若从亲戚之仇此君冕服于朝而猛兽胜于外大夫已散其财物万人得受其流此尧舜之数也
　　列子尧治天下五十年不知天下治欤不治欤不知亿兆之愿戴已欤不愿戴已欤顾问左右左右不知问外朝外朝不知问在野在野不知尧乃微服游于康衢闻童儿謡曰立我蒸民莫匪尔极不识不知顺帝之则尧喜问曰谁敎尔为此言童儿曰我闻之大夫问大夫大夫曰古诗也尧还宫召舜因禅以天下舜不辞而受之【○尧七十载始举舜】
　　髙士传帝尧之世天下太和百姓无事壤父年八十余而击壤于道中观者曰大哉帝之德也壤父曰吾日出而作日入而息凿井而饮耕田而食帝何徳于我哉庄子尧观乎华华封人曰嘻圣人请祝圣人使圣人夀尧曰辞使圣人富尧曰辞使圣人多男子尧曰辞封人曰夀富多男子人之所欲也汝独不欲何邪尧曰多男子则多惧富则多事夀则多辱是三者非所以养德也故辞封人曰始也我以汝为圣人邪今然君子也天生万民必授之职多男子而授之职则何惧之有富而使人分之则何事之有夫圣人鹑居而鷇食鸟行而无彰天下有道则与物皆昌天下无道则脩德就闲千嵗厌世去而上僊乗彼白云至于帝乡三患莫至身常无殃则何辱之有封人去之尧随之曰请问封人曰退已述异记陶唐之世越裳国献千嵗神龟方三尺余背上有文科斗书记开辟以来帝命录之谓之龟厯　尧为仁君一日十瑞宫中刍化为禾凤凰止于庭神龙见于宫沼厯草生堦宫禽五色鸟化白神木生莲箑蒲生厨景星耀于天甘露降于地是为十瑞
　　尚书中候尧即政七十载德政清平比隆伏羲凤皇巢于阿阁驩林景星出翼轸朱草生郊嘉禾滋连甘露润液醴泉出山【宋符瑞志帝在位七十年景星出翼凤凰在庭朱草生嘉禾秀甘露润醴泉出日月如合璧五星如连珠】
　　説文萐莆瑞草也尧时生于庖厨扇暑而凉【宋符瑞志厨中自生肉其薄如箑揺动则风生食物寒而不臭名曰箑脯】
　　田俅子尧为天子蓂荚生于庭为帝成厯【宋符瑞志又有草夹阶而生月朔始生一荚月半而生十五荚十六日以后日落一荚及晦而尽月小则一荚焦而不落名曰蓂荚一曰厯荚】　尧时有獬豸缉其毛为帝帐
