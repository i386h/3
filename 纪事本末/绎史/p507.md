<!-- { "loadSidebar": true } -->


　　绎史卷一百五十四下
<史部,纪事本末类,绎史>
　　钦定四库全书
　　绎史卷一百五十五　　灵壁县知县马骕撰地理志
　　尔雅【释地】两河闲曰冀州河南曰豫州河西曰雝州汉南曰荆州江南曰扬州济河闲曰兖州济东曰徐州燕曰幽州齐曰营州【○九州○注曰此盖殷制按禹贡有青梁而无幽营是夏制也职方氏有青并而无徐营是周制也此皆不同故疑是殷制　释名冀州取地以为名也其地有险有易帝王所都乱则冀治弱则冀彊荒则冀丰也　豫州地在九州之中京师东都所在常安豫也　雍州在四山之内雍翳也　荆州取名于荆山也荆警也南蛮数为防逆其民有道后服无道先彊故警备之也　扬州州界多水水波扬也兖州取兖水以为名也　徐州徐舒也土气舒缓也幽州在北幽昧之地也　营州于天文属营室取其名也　青州在东取物生而青也　凉州西方所在寒凉也　并州其州或并或设故因以为名也　州注也郡国所注仰也】　鲁有大野晋有大陆秦有杨陓宋有孟诸楚有云梦吴越之闲有具区齐有海隅燕有昭余祁郑有圃田周有焦防【○十薮　淮南子何谓九薮曰越之具区楚之云梦秦之阳纡晋之大陆郑之圃田宋之孟诸齐之海隅赵之钜鹿燕之昭余】　东陵阠南陵息慎西陵威夷中陵朱滕北陵西隃雁门是也　陵莫大于加陵梁莫大于溴梁坟莫大于河坟【○八陵】　东方之美者有医无闾之珣玕琪焉东南之美者有防稽之竹箭焉南方之美者有梁山之犀象焉西南之美者有华山之金石焉西方之美者有霍山之多珠玉焉西北之美者有昆仑虚之璆琳琅玕焉北方之美者有幽都之筋角焉东北之美者有斤山之文皮焉中有岱岳与其五谷鱼盐生焉【○九府】　东方有比目鱼焉不比不行其名谓之鲽南方有比翼鸟焉不比不飞其名谓之鹣鹣西方有比肩兽焉与卭卭岠虚比为卭卭岠虚齧甘草即有难卭卭岠虚负而走其名谓之蟨北方有比肩民焉迭食而迭望中有轵首蛇焉此四方中国之异气也【○五方　博雅东方有鱼焉如鲤六足鸟尾其名曰鮯南方有鸟焉三首六目六足三翼其名曰鷩西方有兽焉如鹿四尾马足人手四角其名曰玃如北方有民焉九首蛇身其名曰相繇中央有蛇焉人面豺身鸟翼蛇行其名曰化蛇此五方之异物也】　邑外谓之郊郊外谓之牧牧外谓之野野外谓之林林外谓之坰　下湿曰隰大野曰平广平曰原髙平曰陆大陆曰阜大阜曰陵大陵曰阿可食者曰原陂者曰阪下者曰湿【○野　小尔雅髙平谓之太原　释名广平曰原原元也如元气广大也髙平曰陆陆漉也水流漉而去也下平曰衍言漫衍也下湿曰隰隰蛰也蛰湿意也】　东至于泰逺西至于邠国南至于濮鈆北至于祝栗谓之四极觚竹北户西王母日下谓之四荒九夷八狄七戎六蛮谓之四海岠齐州以南戴日为丹宂北戴斗极为空桐东至日所出为太平西至日所入为大防太平之人仁丹宂之人智大防之人信空桐之人武【○四极　淮南子坠形之所载六合之闲四极之内昭之以日月经之以星长纪之以四时要之以太嵗天地之间九州八极何谓九州东南神州曰农土正南次州曰沃土西南戎州曰滔土正西弇州曰并土正中冀州曰中土西北台州曰肥土正北济州曰成土东北薄州曰隠土正东阳州曰申土　九州之大纯方千里九州之外乃有八殥亦方千里自东北方曰大泽曰无通东方曰大渚曰少海东南方曰昃区曰元泽南方曰大梦曰浩泽西南方曰渚资曰丹泽西方曰九区曰帛泽西北方曰大夏曰海泽北方曰大冥曰寒泽凡八殥八泽之云是雨九州八殥之外而有八纮亦方千里自东北方曰和邱曰荒土东方曰棘林曰桑野东南方曰大穷曰众女南方曰都广曰反户西南方曰焦侥曰炎土西方曰金丘曰沃野西北方曰一目曰沙所北方曰积氷曰委羽凡八纮之气是出寒暑以合八正必以风雨八纮之外乃有八极自东北方曰方土之山曰苍门东方曰东极之山曰开明之门东南方曰波母之山曰阳门南方曰南极之山曰暑门西南方曰编驹之山曰白门西方曰西极之山曰闾阖之门西北方曰不周之山曰幽都之门北方曰北极之山曰寒门凡八极之云是雨天下八门之风是节寒暑八纮八殥八泽之云以雨九州而和中土　凡地形东西为纬南北为经山为积徳川为积刑髙者为生下者为死丘陵为牡谿谷为牝水圆折者有珠方折者有玉清水有黄金龙渊有玉英土地各以其类生是故山气多男泽气多女障气多喑风气多聋林气多癃水气多伛岸下气多肿石气多力险阻气多瘿暑气多夭寒气多夀谷气多痹丘气多狂衍气多仁陵气多贪轻土多利重土多迟清水音小浊水音大湍水人轻迟水人重中土多圣人皆象其气皆应其类故南方有不死之草北方有不释之水东方有君子之国西方有形残之尸寝居直梦人死为鬼磁石上飞云母来水土龙致丙燕雁代飞蛤蟹珠与月盛衰　东方川谷之所注日月之所出其人兊形小头隆鼻大口鸢肩企行窍通于目筋气属焉苍色主肝长大早知而不夀其地宜麦多虎豹　南方阳气之所积暑湿居之其人修形兊上大口决肶窍通于耳血脉属焉赤色主心早壮而夭其地宜稲多兕象西方髙土川谷出焉日月入焉其人面末偻修颈卭行窍通于鼻皮革属焉白色主肺勇敢不仁其地宜黍】
