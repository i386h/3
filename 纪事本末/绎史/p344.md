<!-- { "loadSidebar": true } -->
　　左传【二十年】呉公子庆忌骤谏吴子曰不改必亡弗聼出居于艾遂适楚闻越将伐吴冬请归平越遂归欲除不忠者以説于越呉人杀之十一月越围呉赵孟降于防食楚隆曰三年之丧亲昵之极也主又降之无乃有故乎赵孟曰黄池之役先主与呉王有质曰好恶同之今越围吴嗣子不废旧业而敌之非晋之所能及也吾是以为降楚隆曰若使呉王知之若何赵孟曰可乎隆曰请尝之乃徃先造于越军曰吴犯闲上国多矣闻君亲讨焉诸夏之人莫不欣喜唯恐君志之不从请入视之许之告于吴王曰寡君之老无恤使陪臣隆敢展谢其不共黄池之役君之先臣志父得承齐盟曰好恶同之今君在难无恤不敢惮劳非晋国之所能及也使陪臣敢展布之王拜稽首曰寡人不佞不能事越以为大夫忧拜命之辱与之一箪珠使问赵孟曰句践将生忧寡人寡人死之不得矣王曰溺人必笑吾将有问也史黯何以得为君子对曰黯也进不见恶退无谤言王曰宜哉【史记定公三十七年防而简子除三年之防期而已○按左传赵孟降于防食杜注云赵孟襄子无恤时有父简子之防而史记云晋定公防赵简子除三年之防为朞正在越围呉之年后又云出公十七年简子卒越围吴赵孟降防食重复讹舛马迁之疎也　呉越春秋呉王大惧夜遁越王追奔攻吴兵入于江阳松陵欲入胥门来至六七里望吴南城见伍子胥头巨若车轮目若耀电须发四张射于十里越军大惧留兵假道即日夜半暴风疾雨雷奔电激飞石砂疾如弓弩越军壊败松陵却退兵士僵毙人众分觧莫能救止范蠡文种乃稽颡肉袒拜谢子胥愿乞假道子胥乃与种蠡梦曰吾知越之必入吴矣故求置吾头于南门以观汝之破呉也惟欲以穷夫差定汝入我之国吾心又不忍故为风雨以还汝军然越之伐吴自是天也吾安能止哉越如欲入更从东门我当为汝开道贯城以通汝路于是越军明日更从江出入海阳于三道之翟水乃穿东南隅以达越　二十军遂围吴　　二年】冬十一月丁卯越灭呉请使呉王居甬东辞曰孤老矣焉能事君乃缢越人以归【国语夫差行成曰寡人之师徒不足以辱君矣请以金玉子女赂君之辱句践对曰昔天以越赐吴而吴不受今天以吴予越越可以无聼天之命而聼君之令乎吾请达王甬句东吾与君为二君乎夫差对曰寡人礼先壹饭矣君若不忘周室而为敝邑宸宇亦寡人之愿也君若曰吾将残女社稷灭汝宗庙寡人请死余何面目以视于天下乎越君其次也遂灭吴】
　　国语吴王帅其贤良与其重禄以上姑苏使王孙雄行成于越曰昔者上天降祸于呉得辠于会稽今君王其图不谷不谷请复会稽之龢王弗忍欲许之范蠡进谏曰臣闻之圣人之功时为之庸得时弗成天有还形天节不逺五年复反小凶则近大凶则逺先人有言曰伐柯者其则不逺今君王不断其防会稽之事乎王曰诺不许使者徃而复来辞愈卑礼愈尊王又欲许之范蠡谏曰孰使我蚤朝而晏罢者非呉乎与我争三江五湖之利者非吴邪夫十年谋之一朝而弃之其可乎王姑勿许其事将易冀己王曰吾欲勿许而难对其使者子其对之范蠡乃左提鼓右援枹以应使者曰昔者上天降祸于越委制于吴而吴不受今将反此义以报此祸吾王敢无聼天之命而聼君王之命乎王孙雄曰子范子先人有言曰无助天为虐助天为虐者不祥今吾稻蟹不遗种子将助天为虐不忌其不祥乎范蠡曰王孙子昔吾先君固周室之不成子也故濵于东海之陂鼋鼍鱼鼈之与处而鼃黾之与同陼余虽腼然而人面哉吾犹禽兽也又安知是諓諓者乎王孙雄曰子范子将助天为虐助天为虐不祥雄请反辞于王范蠡曰君王已委制于执事之人矣子徃矣无使执事之人得辠于子使者辞反范蠡不报于王撃鼓兴师以随使者至于姑苏之宫不伤越民遂灭呉　越师遂入呉国围王宫吴王惧使人行成曰昔不谷先委制于越君君告孤请成男女服从孤无奈越之先君何畏天之不祥不敢絶祀许君成以至于今今孤不道得辠于君王君王以亲辱于孤之敝邑孤敢请成男女服为臣御越王曰昔天以越赐呉而吴不受今天以呉赐越孤敢不聼天之命而聼君之令乎乃不许成因使人告于呉王曰天以吴赐越孤不敢不受以民生之不长王其无死民生于地上寓也其与几何寡人其达王于甬句东夫妇三百唯王所安以没王年夫差辞曰天既降祸于吴国不在前后当孤之身实失宗庙社稷凡呉土地人民越既有之矣孤何以视于天下夫差将死使人説于子胥曰使死者无知则已矣若其有知吾何面目以见员也遂自杀越灭吴上征上国宋郑鲁卫陈蔡执玉之君皆入朝夫唯能下其羣臣以集其谋故也【韩非子越王攻吴王呉王谢而告服越王欲许之范蠡大夫种曰不可昔天以越予呉吴不受今天反夫差亦天祸也以吴予越再拜受之不可许也太宰嚭遗大夫种书曰狡兔尽则良犬烹敌国灭则谋臣亡大夫何不释呉而患越乎大夫种受书读之太息而叹曰杀之越与呉同命　越絶书吴王不忍率其余兵相将至秦余杭之山饥饿足行乏粮视瞻不明据地饮水持笼稻而餐之顾谓左右曰此何名羣臣对曰是笼稻也吴王曰悲哉此公孙圣所言王且不得火食太宰嚭曰秦余杭山西坂闲燕可以休息大王亟飱而去尚有十数里耳呉王曰吾尝戮公孙圣于斯山子试为寡人前呼之即尚在邪当有声响太宰嚭即上山三呼圣三应吴王大怖足行属腐面如死灰色曰公孙圣令寡人得邦诚世世相事言未毕越王追至兵三围吴大夫种处中范蠡数呉王曰王有过者五寕知之乎杀忠臣伍子胥公孙圣胥为人先知忠信中断之入江圣正言直谏身死无功此非大过者二乎夫齐无罪空复伐之使鬼神不血食社稷废芜父子离散兄弟异居此非大过者三乎夫越王句践虽东僻亦得繋于天皇之位无罪而王恒使其刍茎秣马比于奴虏此非大过者四乎太宰嚭谗谀佞谄断絶王世聼而用之此非大过者五乎呉王曰今日闻命矣越王抚歩光之劔仗屈卢之弓瞠目谓范蠡曰子何不早图之乎范蠡曰臣不敢杀主臣存主若亡今日逊敬天报微功越王谓呉王曰世无千嵗之人死一耳范蠡左手持鼓右手操枹而鼔之曰上天苍苍若存若亡何须军士断子之颈挫子之骸不亦缪乎吴王曰闻命矣以三寸之帛冥吾两目使死者有知吾惭见伍子胥公孙圣以为无知吾耻生越王则觧绶以冥其目遂伏劔而死越王杀太宰嚭戮其妻子以其不忠信断絶呉之世　夫差在犹髙西卑犹位越王候干戈人一累土以之近太湖　三台者太宰嚭逢同妻子死所在也　安城里高库者句践伐吴禽夫差以为胜兵筑库髙阁之周二百三十歩　呉越春秋呉亡后越浮西施于江令随防夷以终○修文御览引今本无墨子曰西施之沈其美也按诸书不载西施所终翟去灭吴未逺此言当必有据】
　　越絶书太宰者官号嚭者名也伯州之孙伯州为楚臣以过诛嚭以困奔于吴是时呉王阖庐伐楚悉召楚仇而近之嚭为人览闻辩见目达耳通诸事无所不知因其时自纳于吴言伐楚之利阖庐用之伐楚令子胥孙武与嚭将师入郢有大功还呉王以嚭为太宰位髙权盛专邦之枋未久阖庐卒嚭见夫差内无柱石之坚外无断割之势谀心自纳操独断之利夫差终以从焉而忠臣籥口不得一言嚭知往而不知来夫差至死悔不早诛传曰见清知浊见曲知直人君选士各象其徳夫差浅短以是与嚭专权伍胥为之惑是之谓也　问曰吴亡而越兴在天与在人乎皆人也夫差失道越亦贤矣湿易雨饥易助曰何以知独在人乎子贡与夫子坐告夫子曰太宰死夫子曰不死也如是者再子贡拜而问何以知之夫子曰天生宰嚭者欲以亡吴吴今未亡宰何病乎后人来言不死圣人不妄言是以明知越霸矣
　　韩非子越已胜呉又索卒于荆而攻晋左史倚相谓荆王曰夫越破吴豪士死鋭卒尽大甲伤今又索卒以攻晋示我不病也不如起师与分吴荆王曰善因起师而从越越王怒将撃之大夫种曰不可吾豪士尽大甲伤我与战必不克不如赂之乃割露山之隂五百里以赂之
　　説苑越王句践与吴人战大败之兼有九夷当是时也南面而立近臣三逺臣五令羣臣曰闻吾过而不告者其罪刑
　　越絶书昔者越王句践困于会稽叹曰我其不伯乎欲杀妻子角战以死蠡对曰殆哉王失计也爱其所恶且吴王贤不离不肖不去若卑辞以地让之天若弃彼彼必许句践晓焉曰岂然哉遂聼能以胜越王句践即得平呉春祭三江秋祭五湖因以其时为之立祠垂之来世传之万载邻邦乐徳以来取足范蠡内视若盲反聼若聋度天关渉天机后袵天人前带神光当是时言之者【阙】其去甚微甚宻王已失之矣然终难复见得于是度兵徐州致贡周室元王以之中兴号为州伯以为专句践之功非王室之力是时越行伯道沛归于宋浮陵以付楚临期开阳复之于鲁中邦侵伐因斯衰止以其诚行于内威发于外越专其功故曰越絶是也故传曰桓公廹于外子能以觉悟句践报于会稽能因以霸尧舜虽圣不能任狼致治管仲能知人桓公能任贤蠡善虑患句践能行焉臣主若斯其不伯得乎易曰君臣同心其利断金此之谓也　越王既已胜吴三日反邦未至息自雄问大夫种曰夫圣人之术何以加于此乎大夫种曰不然王得范子之所言故天地之符应邦以藏圣人之心矣然而范子豫见之策未肯为王言者也越王愀然而恐面有忧色请于范子称曰寡人用夫子之计幸得胜吴尽夫子之力也寡人闻夫子明于隂阳进退豫知未形推往引前后知千嵗可得闻乎寡人虚心垂意聼于下风范子曰夫隂阳进退前后幽冥未见未形此特杀生之柄而王制于四海此邦之重寳也王而毋泄此事臣请为王言之越王曰夫子幸敎寡人愿与之自藏至死不敢忘范子曰隂阳进退者固天道自然不足也夫隂入浅者即嵗善阳入深者则嵗恶幽幽冥冥预知未形故圣人见物不疑是谓知时固圣人所不传也夫尧舜禹汤皆有豫见之劳虽有凶年而民不穷越王曰善以丹书帛置之枕中以为邦寳范子已告越王立志入海此谓天地之图也
　　国语反至五湖范蠡辞于王曰君王勉之臣不复入于越国矣王曰不谷疑子之所谓者何也范蠡对曰臣闻之为人臣者君忧臣劳君辱臣死昔者君王辱于会稽臣所以不死者为此事也今事已济矣蠡请从会稽之罚王曰所不掩子之恶子之美者使其身无终没于越国子聼吾言与子分国不聼吾言身死妻子为戮范蠡对曰臣闻命矣君行制臣行意遂乗轻舟以浮于五湖莫知其所终极王命工以良金写范蠡之状而朝礼之浃日而令大夫朝之环会稽三百里以为范蠡地曰后世子孙有敢防蠡之地者使无终没于越国皇天后土四乡地主正之
