<!-- { "loadSidebar": true } -->
　　成踊袭免绖于序东拜賔送賔皆如奔父之礼于又哭不括髪【右奔母丧　奔父之丧括髪于堂上降踊袭绖于东方奔母之丧不括髪于堂上降踊袭免于东方绖即位成踊出门哭止三日而五哭三○丧服小记】　妇人奔丧升自东阶殡东西面坐哭尽哀东髽即位与主人拾踊【右妇人奔丧妇人非三年之丧不逾封而吊如三年之丧则君夫人归夫人其归也以诸侯之吊礼其待之也若待诸侯然夫人至入自闱门升自侧阶君在阼其他如奔丧礼然○杂记】　奔丧者不及殡先之墓北面坐哭尽哀主人之待之也即位于墓左妇人墓右成踊尽哀括髪东即主人位绖绞带哭成踊拜賔反位成踊相者告事毕遂冠归入门左北面哭尽哀括髪袒成踊东即位拜賔成踊賔出主人拜送有賔后至者则拜之成踊送賔如初众主人兄弟皆出门出门哭止相者告就次于又哭括髪成踊于三哭犹括髪成踊三日成服于五哭相者告事毕为母所以异于父者壹括髪其余免以终事他如奔父之礼【右既葬奔父母丧】　齐衰以下不及殡先之墓西面哭尽哀免麻于东方即位与主人哭成踊袭有賔则主人拜賔送賔賔有后至者拜之如初相者告事毕遂冠归入门左北面哭尽哀免袒成踊东即位拜賔成踊賔出主人拜送于又哭免袒成踊于三哭犹免袒成踊三日成服于五哭相者告事毕【右既葬奔齐衰以下丧】　闻丧不得奔丧哭尽哀问故又哭尽哀乃为位括髪袒成踊袭绖绞带即位拜賔反位成踊賔出主人拜送于门外反位若有賔后至者拜之成踊送賔如初于又哭括髪袒成踊于三哭犹括髪袒成踊三日成服于五哭拜賔送賔如初【右不得奔丧于闻处成服】　若除丧而后归则之墓哭成踊东括髪袒绖拜賔成踊送賔反位又哭尽哀遂除于家不哭主人之待之也无变于服与之哭不踊自齐衰以下所以异者免麻【右除服后奔丧】　凡为位非亲丧齐衰以下皆即位哭尽哀而东免绖即位袒成踊袭拜賔反位哭成踊送賔反位相者告就次三日五哭防主人出送賔众主人兄弟皆出门哭止相者告事毕成服拜賔若所为位家逺则成服而往【右齐衰以下不得奔丧于闻处成服　凡丧服未毕有吊者则为位而哭拜踊○杂记】　齐衰望乡而哭大功望门而哭小功至门而哭缌麻即位而哭【右奔丧之哭闻兄弟之丧大功以上见丧者之乡而哭　适兄弟之送葬者弗及遇主人于道则遂之于墓○杂记】　哭父之党于庙母妻之党于寝师于庙门外朋友于寝门外所识于野张帷凡为位不奠哭天子九诸侯七卿大夫五士三大夫哭诸侯不敢拜賔诸臣在他国为位而哭不敢拜賔与诸侯为兄弟亦为位而哭凡为位者壹袒【右所哭之异处　妻之昆弟为父后者死哭之适室子为主袒免哭踊夫入门右使人立于门外告来者狎则入哭父在哭在妻之室非为父后者哭诸异室○檀弓哭朋友者于门外之右南靣○丧服小记　所识其兄弟不同居者皆吊　唯天子之丧有别姓而哭○檀弓】　所识者吊先哭于家而后之墓皆为之成踊从主人北面而踊【右哭所识者奔兄弟之丧先之墓而后之家为位而哭所知之丧则哭于宫而后之墓○丧服小记】　闻逺兄弟之丧既除丧而后闻丧免袒成踊拜賔则尚左手【右小功以下除后闻丧　凡异居始闻兄弟之丧唯以哭对可也其始麻散带绖未服麻而奔丧及主人之未成绖也疏者与主人皆成之亲者终其麻带绖之日数　有殡闻外丧哭之他室入奠防奠出改服即位如始即位之礼○杂记有殡闻逺兄弟之丧哭于侧室无侧室哭于门内之右同国则往哭之　有殡闻逺兄弟之丧虽缌必往非兄弟虽邻不往○檀弓　大夫士将与祭于公既视濯而父母死则犹是与祭也次于异宫既祭释服出公门外哭而归其他如奔丧之礼如未视濯则使人告告者反而后哭如诸父昆弟姑姊妹之丧则既宿则与祭防事出公门释服而后归其他如奔丧之礼如同宫则次于异宫○杂记右在殡与祭闻丧之礼竝附】　凡奔丧有大夫至袒拜之成踊而后袭于士袭而后拜之【右奔丧拜賔之节　郑氏曰奔丧者居于他邦闻丧奔归之礼实逸曲礼之正篇也】
　　吊赠【附】
　　礼记吊者即位于门西东靣其介在其东南北面西上西于门主孤西面相者受命曰孤某使某请事客曰寡君命某如何不淑相者入告出曰孤某须矣吊者入主人升堂西面吊者升自西阶东面致命曰寡君闻君之丧寡君使某如何不淑子拜稽颡吊者降反位　含者执璧将命曰寡君使某含相者入告出曰孤某须矣含者入升堂致命子拜稽颡含者坐委于殡东南有苇席既葬蒲席降出反位宰夫朝服即丧屦升自西阶西面坐取璧降自西阶以东　襚者曰寡君使某襚相者入告出曰孤某须矣襚者执冕服左执领右执要入升堂致命曰寡君使某襚子拜稽颡委衣于殡东襚者降受爵弁服于门内霤将命子拜稽颡如初受皮弁服于中庭自西阶受朝服自堂受端将命子拜稽颡皆如初襚者降出反位宰夫五人举以东降自西阶其举亦西靣　上介执赗圭将命曰寡君使某赗相者入告反命曰孤某须矣陈乗黄大路于中庭北辀执圭将命客使自下由路西子拜稽颡坐委于殡东南隅宰举以东凡将命乡殡将命子拜稽颡西面而坐委之宰举璧与圭宰夫举襚升自西阶西面坐取之降自西阶赗者出反位于门外　上客临曰寡君有宗庙之事不得承事使一介老某相执綍相者反命曰孤某须矣临者入门右介者皆从之立于其左东上宗人纳賔升受命于君降曰孤敢辞吾子之辱请吾子之复位客对曰寡君命某毋敢视賔客敢辞宗人反命曰孤敢固辞吾子之辱请吾子之复位客对曰寡君命某毋敢视賔客敢固辞宗人反命曰孤敢固辞吾子之辱请吾子之复位客对曰寡君命使臣某毋敢视賔客是以敢固辞固辞不获命敢不敬从客立于门西介立于门左东上孤降自阼阶拜之升哭与客拾踊三客出送于门外拜稽颡　诸侯使人吊其次含襚赗临皆同日而毕事者也其次如此也【○杂记右列国遣使吊赠之礼　石梁王氏曰此段可补诸侯丧礼之缺】　大夫士既殡而君往焉使人戒之主人具殷奠之礼俟于门外见马首先入门右巫止于门外祝代之先君释菜于门内祝先升自阼阶负墉南面君即位于阼小臣二人执戈立于前二人立于后摈者进主人拜稽颡君称言视祝而踊主人踊大夫则奠可也士则出俟于门外命之反奠乃反奠防奠主人先俟于门外君退主人送于门外拜稽颡　君于大夫疾三问之在殡三往焉士疾壹问之在殡壹往焉君吊则复殡服【○丧大记　卿大夫疾君问之无算士壹问之君于卿大夫比葬不食肉比防哭不举乐为士比殡不举乐○杂记　君吊虽不当免时也主人必免不散麻虽异国之君免也亲者皆免　诸侯吊于异国之臣则其君为主○丧服小记】　君吊见尸柩而后踊大夫士若君不戒而往不具殷奠君退必奠【○丧大记丧公吊之必有拜者虽朋友州里舍人可也吊曰寡君承事主人曰临　君于大夫将葬吊于宫及出命引】
　　【之丘歩则止如是者三君退朝亦如之哀次亦如之君遇柩于路必使人吊之○檀弓　君若载而后吊之则主人东靣而拜门右北面而踊出待反而后奠○杂记】　夫人吊于大夫士主人出迎于门外见马首先入门右夫人入升堂即位主妇降自西阶拜稽颡于下夫人视世子而踊奠如君至之礼夫人退主妇送于门内拜稽颡主人送于大门之外不拜【○丧大记右国君及夫人吊臣礼】　大夫君不迎于门外入即位于堂下主人北面众主人南面妇人即位于房中若有君命命夫命妇之命四邻賔客其君后主人而拜【○丧大记右大夫吊其君礼】　三年之丧虽功衰不吊自诸侯逹诸士如有服而将往哭之则服其服而往期之丧十一月而练十三月而祥十五月而禫练则吊既葬大功吊哭而退不听事焉期之丧未葬吊于乡人哭而退不听事焉功衰吊待事不执事小功缌执事不与于礼相趋也出宫而退相揖也哀次而退相问也既封而退相见也反哭而退朋友虞附而退吊非从主人也四十者执綍乡人五十者从反哭四十者待盈坎【○杂记　五十无车者不越疆而吊人　大夫吊当事而至则辞焉吊于人是日不乐妇人不越疆而吊人行吊之日不饮酒食肉焉吊于葬者必执引若从柩及圹皆执绋　大夫之丧庻子不受吊　死而不吊者三畏厌溺○檀弓　其国有君丧不敢受吊○杂记适有丧者曰比童子曰听事适公卿之丧则曰听役于司徒○少仪　知生者吊知死者伤知生而不知死】
　　【吊而不伤知死而不知生伤而不吊　临祭不惰○曲礼　邻有丧舂不相里有殡不巷歌　食于有丧者之侧未尝饱也○檀弓】













　　绎史卷二十四之三

<史部,纪事本末类,绎史>
　　钦定四库全书
　　绎史卷二十四之四　　灵壁县知县马骕撰周礼之制【四】
　　丧服
