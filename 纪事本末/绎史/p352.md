<!-- { "loadSidebar": true } -->
　　左传【十七年】冬十月朔日有食之不书日官失之也天子有日官诸侯有日御日官居卿以厎日礼也日御不失日以授百官于朝【糓梁传言朔不　庄公言日食旣朔也　七年】夏恒星不见夜明也星陨如雨与雨偕也
　　公羊传恒星者何列星也列星不见何以知夜之中星反也如者何如雨者非雨也非则曷为谓之如雨不修春秋曰雨星不及地尺而复君子修之曰星霣如雨何以书记异也
　　谷梁传恒星者经星也日入至于星出谓之昔不见者可以见也夜中星陨如雨其陨也如是夜中与春秋着以传着疑以传疑中之防也而曰夜中者着焉尔何用见其中也失变而录其时则夜中矣其不曰恒星之陨何也我知恒星之不见而不知其陨也我见其陨而接于地者则是雨説也着于上见于下谓之雨着于下不见于上谓之陨岂雨説哉【○义明透而语秀逸】
　　左传秋无麦苗不害嘉谷也【公羊传无苗则曷为先言无麦而后言无苗一灾不书待无麦然后书无苗何以书记灾也　糓梁传高下有水灾曰大水麦苗同时也　公羊传十七年多麋何以书记异也】
　　糓梁传【十八年】不言日不言朔夜食也何以知其夜食也曰王者朝日故虽为天子必有尊也贵为诸侯必有长也故天子朝日诸侯朝朔
　　左传秋有为灾也【公羊传何以书记异也　糓梁传一有一亡曰有射人者也　公羊传二十年齐大灾大灾者何大瘠也大瘠者何防也何以书记灾也外灾不书此何以书及我也　谷梁传其志以　二十甚也　　五年】夏六月辛未朔日有食之鼔用牲于社非常也唯正月之朔慝未作日有食之于是乎用币于社伐鼔于朝秋大水鼓用牲于社于门亦非常也凡天灾有币无牲非日月之眚不鼔【公羊传日食则曷为鼓用牲于社求乎隂之道也以朱丝营社或曰胁之或曰为闇恐人犯之故营之其言于社于门何于社礼也于门非礼也】糓梁传言日言朔食正朔也鼓礼也用牲非礼也天子救日置五麾陈五兵五鼔诸侯置三麾陈三鼔三兵大夫击门士击柝言充其阳也高下有水灾曰大水既戒鼔而骇众用牲可以已矣救日以鼔兵救水以鼔众春秋繁露大雩者何旱祭也难者曰大旱雩祭而请雨大水鸣鼔而攻社天地之所为隂阳之所起也或请焉或怒焉者何曰大旱者阳灭隂也阳灭隂者尊压卑也固其义也虽大甚拜请之而已无敢有加也大水者隂灭阳也隂灭阳者卑胜尊也日食亦然皆下犯上以贱伤贵逆节也故鸣鼓而攻之朱丝胁之为其不义也此亦春秋之为强御也故变天地之位正隂阳之序直行其道而不忘其难义之至也是故胁严社而不为不敬灵出天王而不为不尊上辞父之命而不为不承亲絶母之属而不为不孝义矣
　　左传【二十八年】冬饥臧孙辰告籴于齐礼也
　　国语鲁饥臧文仲言于严公曰夫为四邻之援结诸侯之信重之以婚姻申之以盟誓固国之艰急是为铸名器藏寳财固民之殄病是待今国病矣君盍以名器请籴于齐公曰谁使对曰国有饥馑卿出告籴古之制也辰也备卿辰请如齐公使徃从者曰君不命吾子吾子请之其为选事乎文仲曰贤者急病而让夷居官者当事不避难在位者恤民之患是以国家无违今我不如齐非急病也在上不恤下居官而惰非事君也文仲以鬯圭与玉磬如齐告籴曰天灾流行戾于敝邑饥馑荐降民羸防防大惧殄周公大公之命祀职贡业事之不共而获戾不腆先君之敝器敢告滞积以纾执事以救敝邑使能共职岂唯寡君与二三臣实受君赐其周公大公及百辟神祗实永飨而赖之齐人归其玉而予之籴
　　糓梁传大者有顾之辞也于无禾及无麦也国无三年之畜曰国非其国也一年不升告籴诸侯告请也籴籴也不正故举臧孙辰以为私行也国无九年之畜曰不足无六年之畜曰急无三年之畜曰国非其国也诸侯无粟诸侯相归粟正也臧孙辰告籴于齐告然后与之言内之无外交也古者税什一丰年补败不外求而上下皆足也虽累凶年民弗病也一年不艾而百姓饥君子非之不言如为内讳也【公羊传冬既见无麦禾矣曷为先言筑微而后书无麦禾讳以凶年造邑也告籴者何请籴也何以不称使以为臧孙辰之私行也曷为以臧孙辰之私行君子之为国也必有三年之委一年不熟告籴讥也　春秋繁露臧孙辰请籴于齐孔子曰君子为国必有三年之积一年不熟乃请籴失君之职也】
　　左传【二十九年】秋有蜚为灾也凡物不为灾不书【公羊传何以书记异也　糓梁传一有一亡曰有　公羊传三十一年冬不雨何以书记异也　僖公二年冬不雨何以书记异也谷梁传不雨者勤雨也】　三年春不雨夏六月自十月不至
　　于五月不曰旱不为灾也【公羊传何以书记异也其言六月雨何上雨而不甚也】谷梁传不雨者勤雨也一时言不雨者闵雨也闵雨者有志乎民者也雨云者喜雨也喜雨者有志乎民者也【春秋考潩邮僖公三年春夏不雨于是僖公忧闵服避舍释更徭之府罢军防之诛去苛刻峻文惨毒之教所蠲浮令三十五事曰方今大旱野无生稼寡人当死百姓何罪不敢烦人请命愿抚万人害以身塞无状祷已舍斋南郊雨大澍　公羊传十年冬大雨雹何以书记异也　纪年晋惠公二年雨金于晋　孝经援神契周襄王不能事其母弟彗入斗亡其度】
　　左传【十四年】秋八月辛夘沙鹿崩晋卜偃曰期年将有大咎防亡国【公羊传沙鹿者何河上之邑也此邑也其言崩何袭邑也沙鹿崩何以书记异也外异不书此何以书为天下记异也　谷梁传林属于山为鹿沙山名也无崩道而崩故志之也其日重其变也十五年】夏五月日有食之不书朔与日官失之也【公羊传螽虫灾也甚则月不甚则时】　震夷伯之庙罪之也于是展氏有隐慝焉【公羊传晦者何冥也震之者何雷电击夷伯之庙者也夷伯者曷为者也季氏之孚也季氏之孚则微者其称夷伯何大之也曷为大之天戒之故大之也何以书记异也】
　　糓梁传晦冥也震雷也夷伯鲁大夫也因此以见天子至于士皆有庙天子七庙诸侯五大夫三士二故德厚者流光德薄者流卑是以贵始德之本也始封必为祖【○止言庙徳而天戒隐然言外】
　　左传十六年春陨石于宋五陨星也六鹢退飞过宋都风也周内史叔兴聘于宋宋襄公问焉曰是何祥也吉凶焉在对曰今兹鲁多大丧明年齐有乱君将得诸侯而不终退而告人曰君失问是隂阳之事非吉凶所生也吉凶由人吾不敢逆君故也
　　公羊传曷为先言霣而后言石霣石记闻闻其磌然视之则石察之则五是月者何仅逮是月也何以不日晦日也晦则何以不言晦春秋不书晦也朔有事则书晦虽有事不书曷为先言六而后言鹢六鹢退飞记见也视之则六察之则鹢徐而察之则退飞五石六鹢何以书记异也外异不书此何以书为王者之后记异也谷梁传先陨而后石何也陨而后石也于宋四竟之内曰宋后数散辞也耳治也是月者决不日而月也六鶂退飞过宋都先数聚辞也目治也子曰石无知之物鶂微有知之物石无知故日之鶂微有知之物故月之君子之于物无所茍而已石鶂且犹尽其辞而况于人乎故五石六鶂之辞不设则王道不亢矣民所聚曰都【○二传诠书法字字精防后世史家何处着笔】
　　公羊传【二十年】西宫者何小寝也小寝则曷为谓之西宫有西宫则有东宫矣鲁子曰以有西宫亦知诸侯之有三宫也西宫灾何以书记异也【糓梁传谓之新宫则近为祢宫以諡言之则如疏之然以是为闵宫也】
　　左传【二十一年】夏大旱公欲焚巫尫臧文仲曰非旱备也修城郭贬食省用务穑劝分此其务也巫尫何为天欲杀之则如勿生若能为旱焚之滋甚公从之是嵗也饥而不害【公羊传何以书记异也　二十谷梁传旱时正也　　九年】秋大雨雹为灾也【公羊传三十三年冬霣霜不杀草李梅实何以书记异也何异尔不时也　糓梁传未可杀而杀举重也可杀而不杀举轻也实之为言犹实也　韩非子鲁哀公问于仲尼曰春秋之记曰冬十二月霣霜不杀菽何为记此仲尼对曰此言可以杀而不杀也夫宜杀而不杀桃李冬实天失道草木犹犯干之而况于君人乎○菽当为草】
　　糓梁传【文公二年】歴时而言不雨文不忧雨也不忧雨者无志乎民也【公羊传何以书记异也大旱以灾书此亦旱也曷为以异书大旱之日短而云灾故以灾书此不雨之日长而无灾故以异书也】
　　左传【三年】秋雨螽于宋队而死也【公羊传雨螽者何死而坠也何以书记异也外异不书此何以书为王者之后记异也　谷梁传外灾不志此何以志也曰灾甚也其甚奈何茅茨尽矣着于上见于下谓之雨　纪年晋襄公六年洛絶于泂　公羊传九年地震者何动地也何以书记异也　谷梁传震动也地不震者也震故谨而志之也　十年歴　十时而言不雨文不闵雨也不闵雨者无志乎民也　四年】有星孛入于北斗周内史叔服曰不出七年宋齐晋之君皆将死乱【公羊传孛者何彗星也其言入于北斗何北斗有中也何以书记异也　谷梁传孛之为言犹茀也其　十五曰入北斗斗有环域也　年】六月辛丑朔日有食之鼓用牲于社非礼也日有食之天子不举伐鼔于社诸侯用币于社伐鼔于朝以昭事神训民事君示有等威古之道也【公羊传宣公十年饥　十五何以书以重书也　　年】冬蝝生饥幸之也【公羊传未有言蝝生者此其言蝝生何蝝生不书此何以书幸之也幸之者何犹曰受之云尔受之云尔者何上变古易常应是而有天灾其诸则宜于此焉变矣　谷梁传蝝非灾也其曰蝝非税畞之灾也十六年】夏成周宣榭火人火之也凡火人火曰火天火曰灾【公羊传成周者何东周也宣榭者何宣宫之榭也何言乎成周宣榭灾乐器藏焉尔成周宣榭灾何以书记灾也外灾不书此何以书新周也　糓梁传周灾不志也其曰宣榭何也以乐器之所藏目之也　五谷大熟为大有年　成公元年终时无冰则志此未终时而言无冰何也终无冰矣加之寒之辞也】
　　公羊传【三年】新宫者何宣公之宫也宣公则曷为谓之新宫不忍言也其言三日哭何庙灾三日哭礼也新宫灾何以书记异也
　　谷梁传新宫者祢宫也三日哭哀也其哀礼也廹近不敢称諡恭也其辞恭以哀以成公为无讥矣
　　礼记有焚其先人之室则三日哭故曰新宫火亦三日哭【○檀弓】
　　左传【五年】梁山崩晋侯以传召伯宗伯宗辟重曰辟传重人曰待我不如防之速也问其所曰绛人也问绛事焉曰梁山崩将召伯宗谋之问将若之何曰山有朽壤而崩可若何国主山川故山崩川竭君为之不举降服乘缦彻乐出次祝币史辞以礼焉其如此而已虽伯宗若之何伯宗请见之不可遂以告而从之【国语梁山崩以传召伯宗遇大车当道而覆立而辟之曰辟传对曰传为速也若竢吾辟之则加迟矣不如防而行伯宗喜问其居曰绛人也伯宗曰何闻曰梁山崩而以传召伯宗伯宗问曰将若何对曰山有朽坏而自崩将若何夫国主山川故川涸山崩君为降服出次乘缦不举策于上帝国三日哭以礼焉虽伯宗亦其如是而已其若之何问其名不告请以见弗许伯宗及绛以告而从之】
