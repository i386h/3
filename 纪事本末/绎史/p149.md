<!-- { "loadSidebar": true } -->
　　韩诗外传齐桓公置酒令诸侯大夫曰后者饮一经程管仲后当饮一经程饮其一半而弃其半桓公曰仲父当饮一经程而弃之何也管仲曰臣闻之酒入口者舌出舌出者弃身与其弃身不寜弃酒乎桓公曰善诗曰荒湛于酒
　　韩非子齐桓公饮酒醉遗其冠耻之三日不朝管仲曰此非有国之耻也公胡其不雪之以政公曰善因发仓囷赐贫穷论囹圄出薄罪处三日而民歌之曰公胡不复遗冠乎或曰管仲雪桓公之耻于小人而生桓公之耻于君子矣使桓公发仓囷而赐贫穷论囹圄而出薄罪非义也不可以雪耻使之而义也桓公宿义须遗冠而后行之则是桓公行义为遗冠也是虽雪遗冠之耻于小人而亦遗宿义之耻于君子矣且夫发仓囷而赐贫穷者是赏无功也论囹圄而出薄罪者是不诛过也夫赏无功则民偷幸而望于上不诛过则民不惩而易为非此乱之本也安可以雪耻哉　齐桓公时有处士曰小臣稷桓公三往而弗得见桓公曰吾闻布衣之士不轻爵禄无以易万乗之主万乗之主不好仁义亦无以下布衣之士于是五往乃得见之【新序天下闻之皆曰桓公犹下布衣之士而况国君乎于是相率而朝靡有不至桓公所以九合诸侯一匡天下者遇士于是也诗云有觉德行四国顺之桓公其以之矣】
　　説苑齐桓公设庭燎为士之欲造见者期年而士不至于是东野鄙人有以九九之术见者桓公曰九九何足以见乎鄙人对曰臣非以九九为足以见也臣闻主君设庭燎以待士期年而士不至夫士之所以不至者君天下贤君也四方之士皆自以论而不及君故不至也夫九九薄能耳而君犹礼之况贤于九九乎夫太山不辞壤石江海不逆小流所以成大也诗云先民有言询于刍荛言博谋也桓公曰善乃因礼之期月四方之士相携而竝至诗曰自堂徂基自羊徂牛言以内及外以小及大也【○燕昭王礼郭隗盖用此术】　齐桓公问于甯戚曰筦子今年老矣为弃寡人而就世也吾恐法令不行人多失职百姓疾怨国多盗贼吾何如而使奸邪不起民衣食足乎甯戚对曰要在得贤而任之桓公曰得贤奈何甯戚对曰开其道路察而用之尊其位重其禄显其名则天下之士骚然举足而至矣桓公曰既以举贤士而用之矣微夫子幸而临之则未有布衣屈竒之士踵门而求见寡人者甯戚对曰是君察之不明举之不显而用之疑官之卑禄之薄也且夫国之所以不得士者有五阻焉主不好士谄谀在旁一阻也言便事者未尝见用二阻也壅塞掩蔽必因近习然后见察三阻也讯狱诘穷其辞以法过之四阻也执事适欲擅国权命五阻也去此五阻则豪俊竝兴贤智求处五阻不去则上蔽吏民之情下塞贤士之路是故明王圣主之治若夫江海无不受故长为百川之主明王圣君无不容故安乐而长久因此观之则安主利人者非独一士也桓公曰善吾将着夫五阻以为戒本也
　　管子客或欲见于齐桓公请仕上官授禄千钟公以吿管仲曰君予之客闻之曰臣不仕矣公曰何故对曰臣闻取人以人者其去人也亦用人吾不仕矣
　　礼记孔子曰管仲遇盗取二人焉上以为公臣曰其所与游辟也可人也管仲死桓公使为之服宦于大夫者之为之服也自管仲始也有君命焉尔也【○杂记】
　　韩非子宋人有酤酒者升概甚平遇客甚谨为酒甚美县帜甚髙着然不售酒酸怪其故问其所知长者杨倩倩曰汝狗猛邪曰狗猛则酒何故而不售曰人畏焉或令孺子懐钱挈壶罋而往酤而狗迓而龁之此酒所以酸而不售也夫国亦有狗有道之士懐其术而欲以明万乗之主大臣为猛狗迎而龁之此人主之所以蔽胁而有道之士所以不用也故桓公问管仲曰治国最奚患对曰最患社防矣公曰何患社防哉对曰君亦见夫为社者乎树木而涂之防穿其闲堀穴托其中熏之则恐焚木灌之则恐涂陁此社防之所以不得也今人君之左右出则为势重而收利于民入则比周而蔽恶于君内闲主之情以吿外外内为重诸臣百吏以为富吏不诛则乱法诛之则君不安据而有之此亦国之社防也故人臣执柄而擅禁明为己者必利而不为己者必害此亦猛狗也夫大臣为猛狗而龁有道之士矣左右又为社防而闲主之情矣人主不觉如此主焉得无壅国焉得无亾乎【○晏子对景公同】
　　説苑孟简子相梁并卫有罪而走齐筦仲迎而问之曰吾子相梁并卫之时门下使者几何人矣孟简子曰门下使者有三千余人筦仲曰今与几何人来对曰臣与三人俱仲曰是何也对曰其一人父死无以葬我为葬之一人母死无以葬我亦葬之一人兄有狱我为出之是以得三人来筦仲上车曰嗟兹乎我穷必矣吾不能以春风风人吾不能以夏雨人吾穷必矣　复槀之君朝齐桓公问治民焉复槀之君不对而循口操衿抑心桓公曰与民共甘苦饥寒乎夫以我为圣人也故不用言而谕因礼之千金
　　韩诗外传齐桓公问于管仲曰王者何贵曰贵天桓公仰而视天管仲曰所谓天非苍莽之天也王者以百姓为天百姓与之即安辅之即彊非之即危倍之即亡诗曰民之无良相怨一方民皆居一方而怨其上不亾者未之有也
　　庄子桓公读书于堂上轮扁斵轮于堂下释椎凿而上问桓公曰敢问公之所读者为何言邪公曰圣人之言也曰圣人在乎公曰已死矣曰然则君之所读者古人之糟粕已夫桓公曰寡人读书轮人安得议乎有説则可无説则死轮扁曰臣也以臣之事观之斵轮徐则甘而不固疾则苦而不入不徐不疾得之于手而应于心口不能言有数存焉于其闲臣不能以喻臣之子臣之子亦不能受之于臣是以行年七十而老斵轮古之人与其不可传也死矣然则君之所读者古人之糟粕已夫
　　管子桓公观于厩问厩吏曰厩何事最难厩吏未对管仲对曰夷吾尝为圉人矣傅马栈最难先傅曲木曲木又求曲木曲木已傅直木无所施矣先傅直木直木又求直木直木已傅曲木亦无所施矣　桓公放春三月观于野桓公曰何物可比于君子之徳乎隰朋对曰夫粟内甲以处中有卷城外有兵刃未敢自恃自命曰粟此其可比于君子之徳乎管仲曰苗始其少也眴眴乎何其孺子也至其壮也庄庄乎何其士也至其成也由由乎兹免何其君子也天下得之则安不得则危故命之曰禾此其可比于君子之徳矣桓公曰善【○小言琐琐隽而有致】
　　论衡齐桓公负妇人而朝诸侯管仲吿诸侯吾君背有疽疮不得妇人疮不衰愈诸侯信管仲故无畔者【新序齐桓公好妇人之色妻姑姊妹而国人多淫于骨肉○按桓公中主也妻姑姊妹乱伦之大者何至为之汉书云襄公淫乱姑姊妹不嫁于是令国中民家长女不得嫁名曰巫儿为家主祠然则襄公事也言者误以为桓公耳】説苑齐桓公谓鲍叔曰寡人欲铸大钟昭寡人之名焉寡人之行岂避尧舜哉鲍叔曰敢问君之行桓公曰昔者吾围谭三年得而不自与者仁也吾北伐孤竹刬令支而反者武也吾为葵丘之防以偃天下之兵者文也诸侯抱美玉而朝者九国寡人不受者义也然则文武仁义寡人尽有之矣寡人之行岂避尧舜哉鲍叔曰君直言臣直对昔者公子纠在上位而不让非仁也背太公之言而侵鲁境非义也坛场之上诎于一劒非武也侄娣不离懐袵非文也凡为不善遍于物不自知者无天祸必有人害天处甚髙其听甚下除君过言天且闻之桓公曰寡人有过乎幸记之是社稷之福也子不幸教几有大罪以辱社稷　或曰将谓桓公仁义乎杀兄而立非仁义也将谓桓公恭俭乎与妇人同舆驰于邑中非恭俭也将谓桓公清洁乎闺门之内无可嫁者非清洁也此三者亾国失君之行也然而桓公兼有之以得管仲隰朋九合诸侯一匡天下毕朝周室为五霸长以其得贤佐也【荀子仲尼之门人五尺之竖子言羞称乎五伯是何也齐桓五伯之盛者也前事则杀兄而争国内行则姑姊妹之不嫁者七人闺门之内般乐奢汰以齐之分奉之而不足外事则诈邾袭莒并国三十五其行事也若是其险污淫汰也若是而不亡乃霸何也夫齐桓公有天下之大节焉夫孰能亡之倓然见管仲之能足以托国也是天下之大知也安忘其怒出忘其讐遂立以为仲父是天下之大决也立以为仲父而贵戚莫之敢妒也与之髙国之位而本朝之臣莫之敢恶也与之书社三百而富人莫之敢距也贵贱长少莫不秩秩焉从桓公而贵敬之是天下之大节也其霸也宜哉仲尼之门人五尺之竖子言羞称乎五伯是何也曰然彼非本政教也非致隆髙也非綦文理也非服人心也乡方略审劳佚畜积修鬬而能颠倒其敌者也诈心以胜矣彼以让饰争依乎仁而蹈利者也小人之杰也彼固曷足称乎大君子之门哉】尚书中齐桓之霸遏八流以自广【春秋保干图移河为界在齐吕塡阏八流以自广○言桓公塞九河之八以自广其地】
　　春秋文耀钩白虹贯牛山管仲谏曰无近色党恐失权齐侯大惧去色党更立贤辅使后出望上牛山四面听之以厌神
　　庄子桓公田于泽管仲御见鬼焉公抚管仲之手曰仲父何见对曰臣无所见公反诶诒为病数日不出齐士有皇子吿敖者曰公则自伤鬼恶能伤公夫忿滀之气散而不反则为不足上而不下则使人善怒下而不上则使人善忘不上不下中身当心则为病桓公曰然则有鬼乎曰有沈有履灶有髻户内之烦壤雷霆处之东北方之下者倍阿鲑蠪跃之西北方之下者则泆阳处之水有防象丘有崒山有夔野有方皇泽有委蛇公曰请问委蛇之状何如皇子曰委蛇其大如毂其长如辕紫衣而朱冠其为物也恶闻雷车之声则捧其首而立见之者殆乎霸桓公冁然而笑曰此寡人之所见者也于是正衣冠与之坐不终日而不知病之去也
　　管子桓公乗马虎望见之而伏桓公问管仲曰今者寡人乗马虎望见寡人而不敢行其故何也管仲对曰意者君乗駮马而洀桓迎日而驰乎公曰然管仲对曰此駮象也駮食虎豹故虎疑焉【○説苑晋平公事同　博物志齐桓公出因与管仲故道自炖煌西涉流沙往外国沙石千余里中无水时则有沃流处人莫能知皆乗骆驼骆驼知水脉遇其处辄停不肯行以足蹋地人于其蹋处掘之辄得水　桓公猎得一鸣鹄宰之得一人长三寸三分执圭着白袍带剑驰车骂詈瞠目又得一折齿方圆二尺问羣臣曰天下有比及小儿否陈章答曰昔秦胡乞一举渡河与齐鲁战折伤板齿昔李子昻敖于鸣鹄嗉中游长三寸三分○后叚御览引今本无　金楼子齐桓公卧于栢寝谓仲父曰吾国富民殷无余忧矣一物失所寡人犹为于邑白鸟营肌而求饱寡人因之开翠纱之帱进蚊子焉其蚊有知礼者不食公之肉而退有知足者防公之肉而退有不知足者遂长嘘短吸而食之及其饱也腹肠为之破溃公曰嗟乎民生亦犹是矣○语殊浅鄙金楼子梁元帝所着今其书已亡已上杂记】





　　绎史卷四十四之二
<史部,纪事本末类,绎史>
　　钦定四库全书
　　绎史卷四十四之三　　灵壁县知县马骕撰齐桓公霸业【三　管子著书上】
