<!-- { "loadSidebar": true } -->
　　左传【三年】蔡昭侯为两佩与两裘以如楚献一佩一裘于昭王昭王服之以享蔡侯蔡侯亦服其一子常欲之弗与三年止之唐成公如楚有两肃爽马子常欲之弗与亦三年止之唐人或相与谋请代先从者许之饮先从者酒醉之窃马而献之子常子常归唐侯自拘于司败曰君以弄马之故隠君身弃国家羣臣请相夫人以偿马必如之唐侯曰寡人之过也二三子无辱皆赏之蔡人闻之固请而献佩于子常子常朝见蔡侯之徒命有司曰蔡君之乆也官不共也明日礼不毕将死蔡侯归及汉执玉而沈曰余所有济汉而南者有若大川蔡侯如晋以其子元与其大夫之子为质焉而请伐楚　【四年】伍员为吴行人以谋楚楚之杀郤宛也伯氏之族出伯州犁之孙嚭为吴大宰以谋楚楚自昭王即位无嵗不有吴师蔡侯因之以其子干与其大夫之子为质于吴冬蔡侯吴子唐侯伐楚舍舟于淮汭自豫章与楚夹汉左司马戌谓子常曰子沿汉而与之上下我悉方城外以毁其舟还塞大隧直辕冥阨子济汉而伐之我自后击之必大败之既谋而行武城黒谓子常曰吴用木也我用革也不可乆也不如速战史皇谓子常楚人恶子而好司马若司马毁吴舟于淮塞城口而入是独克吴也子必速战不然不免乃济汉而陈自小别至于大别三战子常知不可欲奔史皇曰安求其事难而逃之将何所入子必死之初罪必尽説十一月庚午二师陈于柏举阖庐之弟夫槩王晨请于阖庐曰楚瓦不仁其臣莫有死志先伐之其防必奔而后大师继之必克弗许夫槩王曰所谓臣义而行不待命者其此之谓也今日我死楚可入也以其属五千先击子常之防子常之防奔楚师乱吴师大败之子常奔郑史皇以其乘广死公羊传吴何以称子夷狄也而忧中国其忧中国奈何伍子胥父诛乎楚挟弓而去楚以干阖庐阖庐曰士之甚勇之甚将为之兴师而复雠于楚伍子胥复曰诸侯不为匹夫兴师且臣闻之事君犹事父也亏君之义复父之讐臣不为也于是止蔡昭公朝乎楚有美裘焉囊瓦求之昭公不与为是拘昭公于南郢数年然后归之于其归焉用事乎河曰天下诸侯苟有能伐楚者寡人请为之前列楚人闻之怒为是兴师使囊瓦将而伐蔡蔡请救于吴伍子胥复曰蔡非有罪也楚人为无道君如有忧中国之心则若时可矣于是兴师而救蔡曰事君犹事父也此其为可以复讐奈何曰父不受诛子复讐可也父受诛子复讐推刃之道也复讐不除害朋友相卫而不相迿古之道也【谷梁传吴其称子何也以蔡侯之以之举其贵者也蔡侯之以之则其举贵者何也吴信中国而攘夷狄吴进矣其信中国而攘夷狄奈何子胥父诛于楚也挟弓持矢而干阖庐阖庐曰大之甚勇之甚为是欲兴师而伐楚子胥諌曰臣闻之君不为匹夫兴师且事君犹事父也亏君之义复父之讐臣弗为也于是止蔡昭公朝于楚有美裘正是日囊瓦求之昭公不与为是拘昭公于南郢数年然后得归归乃用事乎汉曰苟诸侯有欲伐楚者寡人请为前列焉楚人闻之而怒为是兴师而伐蔡蔡请救于吴子胥曰蔡非有罪楚无道也君若有忧中国之心则若此时可矣为是兴师而伐楚何以不言救也救大也○二传叙事无甚异于断例处见其手笔】
　　左传吴从楚师及清发将击之夫槩王曰困兽犹鬭况人乎若知不免而致死必败我若使先济者知免后者慕之蔑有鬭心矣半济而后可击也从之又败之楚人为食吴人及之奔食而从之败诸雍澨五战及郢己卯楚子取其妹季畀我以出涉雎鍼尹固与王同舟王使执燧象以奔吴师庚辰吴入郢以班处宫子山处令尹之宫夫槩王欲攻之惧而去之夫槩王入之左司马戌及息而还败吴师于雍澨伤初司马臣阖庐故耻为禽焉谓其臣曰谁能免吾首吴句卑曰臣贱可乎司马曰我实失子可哉三战皆伤曰吾不可用也已句卑布裳刭而裹之藏其身而以其首免楚子涉雎济江入于云中王寝盗攻之以戈击王王孙由于以背受之中肩王奔郧钟建负季以从由于徐苏而从郧公辛之弟懐将弑王曰平王杀吾父我杀其子不亦可乎辛曰君讨臣谁敢讐之君命天也若死天命将谁讐诗曰柔亦不茹刚亦不吐不侮矜寡不畏彊御唯仁者能之违彊陵弱非勇也乘人之约非仁也灭宗废祀非孝也动无令名非知也必犯是余将杀女鬬辛与其弟巢以王奔随吴人从之谓随人曰周之子孙在汉川者楚实尽之天诱其衷致罚于楚而君又窜之周室何罪君若顾报周室施及寡人以奨天衷君之惠也汉阳之田君实有之楚子在公宫之北吴人在其南子期似王逃王而已为王曰以我与之王必免随人卜与之不吉乃辞吴曰以随之辟小而密迩于楚楚实存之世有盟誓至于今未改若难而弃之何以事君执事之患不唯一人若鸠楚竟敢不聴命吴人乃退鑪金初宦于子期氏实与随人要言王使见辞曰不敢以约为利王割子期之心以与随人盟
　　公羊传吴何以不称子反夷狄也其反夷狄奈何君舍于君室大夫舍于大夫室盖妻楚王之母也
　　谷梁传日入易无楚也易无楚者壊宗庙徙陈器挞平王之墓何以不言灭也欲存楚也其欲存楚奈何昭王之军败而逃父老送之曰寡人不肖亡先君之邑父老反矣何忧无君寡人且用此入海矣父老曰有君如此其贤也以众不如吴以必死不如楚相与击之一夜而三败吴人复立何以谓之吴也狄之也何谓狄之也君居其君之寝而妻其君之妻大夫居其大夫之寝而妻其大夫之妻盖有欲妻楚王之母者不正乘败人之绩而深为利居人之国故反其狄道也【韩非子阖庐攻郢战三胜问子胥曰可以退乎子胥对曰溺人者一饮而止则无溺者以其不休也不如乘之以沈之　新书昔者楚平王有臣曰伍子胥王杀其父而无罪奔走而之吴王曰父死而不死则非父之子也死而非补则过计也与吾死而不一明不若举天地以成名于是纡身而乃适阖闾治味以求亲阖闾甚安之説其谋果其举反其徳用而任吴国之政也民保命而不失嵗时熟而不凶五官公而不私上下调而无尤天下服而御四境静而无虞然后忿心发怒出凶言隂必死提邦以伐楚五战而五胜伏尸数十万郢之门执髙兵伤五贜之实毁十龙之钟挞平王之墓昭王失国而奔妻生虏而入吴】
　　史记吴王阖庐谓伍子胥孙武曰始子之言郢未可入今果如何二子对曰楚将子常贪而唐蔡皆怨之王必欲大伐之必得唐蔡乃可阖庐从之悉兴师与唐蔡西伐楚至于汉水楚亦发兵拒吴夹水陈吴王阖庐弟夫槩欲战阖庐弗许夫槩曰王已属臣兵兵以利为上尚何待焉遂以其部五千人袭冒楚楚兵大败走于是吴王遂纵兵追之比至郢五战楚五败楚昭王亡出郢奔郧郧公弟欲弑昭王昭王与郧公奔随而吴兵遂入郢子胥伯嚭鞭平王之尸以报父讐【吕氏春秋吴阖庐选多力五百人利趾者三千人以为前陈与荆战五战五胜遂有郢东征至于庳庐西伐至于巴蜀北迫齐晋令行中国　新论阖闾习武试其民于五湖劒皆加肩流血不肯止　説苑吴王阖庐与荆人战于柏举大胜之至于郢郊五败荆人阖庐之臣五人进谏曰夫深入逺服非王之利也王其返乎五将锲头阖庐未之应五人之头坠于马前阖庐惧召伍子胥而问焉子胥曰五臣者惧也夫五败之人者其惧甚矣王姑少进遂入郢南至江北至方城方三千里皆服于吴矣】
　　新书昔楚昭王与吴人战楚军败昭王走而屦决背而行失之行三十步复旋取屦及至于隋左右问曰王何曾惜一踦屦乎昭王曰楚国虽贫岂爱一踦屦哉恶与偕出弗与偕反也自是之后楚国之俗无相弃者国语吴人之入楚楚昭王奔郧郧公之弟懐将杀王郧公辛止之懐曰平王杀吾父在国则君在外则讐也见讐弗杀非人也郧公曰夫事君者不为外内行不为丰约举苟君之尊卑一也且夫自敌以下则有讐非是不讐下虐上为杀上虐下为讨而况君乎君而讨臣何讐之为若皆讐君则何上下之有乎吾先人以善事君成名于诸侯自鬬伯比以来未之失也今尔以是殃之不可懐弗聴曰吾思吾父不能顾矣郧公以王奔随王归而赏及郧懐子西谏曰君有二臣或可赏也或可戮也君王均之羣臣惧矣王曰夫子期之二子邪吾知之矣或礼于君或礼于父均之不亦可乎
　　列女传伯嬴者秦穆公之女楚平王之夫人昭王之母也楚与吴为伯莒之战吴胜楚入郢昭王亡阖闾尽妻其后宫次至伯嬴伯嬴持刀曰妾闻天子者天下之表也公侯者一国之仪也是以明王之制使男女不亲授受坐不同席食不共器殊椸枷异巾栉所以逺之也若诸侯外淫者絶卿大夫外淫者放士庶人外淫者宫割夫然者仁失可复以义义失可复以礼男女之失乱亡兴焉公侯之所絶天子之所诛也今君王弃仪表之行纵乱亡之欲犯诛絶之事何以行令训民妾闻生而辱不若死而荣以死守之不敢承命于是吴王慙遂退舍伯嬴与其保阿闭永巷之门皆不释兵三旬秦救至昭王乃复矣【○秦穆逺矣此云然误也】
　　吴越春秋吴王入郢止留伍胥以不得昭王乃掘平王之墓出其尸鞭之三百左足践腹右手抉其目诮之曰谁使汝用防谀之口杀我父兄岂不寃哉即令阖闾妻昭王夫人伍胥孙武白喜亦妻子常司马成之妻以辱楚之君臣也遂引军击郑郑定公前杀大子建而困迫子胥自此郑定公大惧乃令国中曰有能还吴军者吾与分国而治渔者之子应募曰臣能还之不用尺兵斗粮得一桡而行歌道中即还矣公乃与渔者之子桡子胥军将至当道扣桡而歌曰芦中人如是再子胥闻之愕然大惊曰何等谓与语公为何谁矣曰渔父者子吾国君惧惧令于国有能还吴军者与之分国而治臣念前人与君相逢于途今从君乞郑之国子胥叹曰悲哉吾防子前人之恩自致于此上天苍苍岂敢忘也于是乃释郑国还军守楚【越絶书吴使子胥救蔡诛彊楚笞平王墓乆而不去意欲报楚楚乃购之千金众人莫能止之有野人谓子胥曰止吾是于斧掩壶浆之子发箪饭于船中者子胥乃知是渔者也引兵而还故无徃不复何徳不报渔者一言千金归焉因是还去○二説不同　问曰子胥伐楚宫射其子不杀何也弗及耳楚世子奔逃云梦之山子胥兵笞平王之墓昭王遣大夫申包胥入秦请救于斧渔子进諌子胥子胥适防秦救至因引兵还越见其荣于无道之楚兴兵伐吴子胥以不得已迎之就李问曰笞墓何名乎子之复仇臣之讨贼至诚感天矫枉过直乳狗捕虎不计祸福大道不诛诛首恶子胥笞墓不究也】新书楚昭王当房而立愀然有寒色曰寡人朝饥馑时酒二重裘而立犹憯然有寒气将奈我元元之百姓何是日也出府之裘以衣寒者出仓之粟以赈饥者居二年阖闾袭郢昭王奔随诸当房之赐者请还战至死之寇阖闾一夕而五徙卧不能赖楚曵师而去昭王乃复当房之徳也
　　淮南子阖闾伐楚五战入郢烧髙府之粟破九龙之钟鞭荆平王之墓舍昭王之宫昭王奔随百姓父兄擕幼扶老而随之乃相率而为致勇之寇皆方命奋臂而为之鬭当此之时无将防以行列之各致其死却吴兵复楚地
