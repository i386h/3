<!-- { "loadSidebar": true } -->
　　公食大夫礼
　　仪礼公食大夫之礼使大夫戒各以其爵上介出请入告三辞賔出拜辱大夫不答拜将命賔再拜稽首大夫还賔不拜送遂从之賔朝服即位于大门外如聘【记不夙戒戒不速賔之乘车在大门外西方北面立右戒賔】　即位具定甸人陈鼎七当门南面西上设扃鼏鼏若束若编设洗如飨小臣具槃匜在东堂下宰夫设筵加席几无尊饮酒浆饮俟于东房凡宰夫之具馔于东房【记不授几无阼席亨于门外东方司宫具几与蒲筵常缁布纯加萑席寻帛纯皆卷自末宰夫筵出自东房上大夫蒲筵加萑席其纯皆如下大夫纯右陈器馔】公如賔服迎賔于大门内大夫纳賔賔入门左公再
　　拜賔辟再拜稽首公揖入賔从及庙门公揖入賔入三揖至于阶三让公升二等賔升大夫立于东夹南西面北上士立于门东北面西上小臣东堂下南面西上宰东夹北西面南上内官之士在宰东北西面南上介门西北面西上公当楣北乡至再拜賔降也公再拜賔西阶东北面答拜摈者辞拜也公降一等辞曰寡君徔子虽将拜兴也賔栗阶升不拜命之成拜阶上北面再拜稽首【记卿摈由下上賛下大夫也右迎賔拜至】　士举鼎去鼏于外次入陈鼎于碑南南面西上右人抽扃坐奠于鼎西南顺出自鼎西左人待载雍人以俎入陈于鼎南旅人南面加于鼎退大夫长盥洗东南西面北上序进盥退者与进者交于前防盥序进南面载者西面鱼腊饪载体进奏鱼七缩俎寝右肠胃七同俎伦肤七肠胃肤皆横诸俎垂之大夫既奠于鼎逆退复位【右鼎入载俎】　公降盥賔降公辞防盥公壹揖壹让公升賔升宰夫自东房授醯醤公设之賔辞北面坐迁而东迁所公立于序内西乡賔立于阶西疑立宰夫自东房荐豆六设于醤东西上韭菹以东醓醢昌本昌本南麋臡以西菁菹鹿臡士设俎于豆南西上牛羊豕鱼在牛南腊肠胃亚之肤以为特旅人取七甸人举鼎顺出奠于其所宰夫设黍稷六簋于俎西二以竝东北上黍当牛俎其西稷错以终南陈大羮湆不和实于镫宰右执镫左执盖由门入升自阼阶尽阶不升堂授公以盖降出入反位公设之于醤西賔辞坐迁之宰夫设铏四于豆西东上牛以西羊羊南豕豕以东牛饮酒实于觯加于丰宰夫右执觯左执丰进设于豆东宰夫东面坐唘簋防各却于其西上大夫八豆八簋六铏九俎鱼腊皆二俎鱼肠胃伦肤若九若十有一下大夫则若七若九【记铏芼牛藿羊苦豕薇皆有滑賛者盥从俎升右设正馔】　賛者负东房南面告具于公公再拜揖食賔降拜公辞賔升再拜稽首賔升席坐取韭菹以辩擩于醢上豆之闲祭賛者东面坐取黍实于左手辩又取稷辩反于右手兴以授賔賔祭之三牲之肺不离賛者辩取之壹以授賔賔兴受坐祭捝手扱上铏以柶辩擩之上铏之闲祭祭饮酒于上豆之闲鱼腊醤湆不祭【右賔祭馔】　宰夫授公饭粱公设之于湆西賔北面辞坐迁之公与賔皆复初位宰夫膳稻于粱西士羞庶羞皆有大盖执豆如宰先者反之由门入升自西阶先者一人升设于稻南簋西闲容人旁四列西北上膷以东臐膮牛炙炙南醢以西牛胾醢牛鮨鮨南羊炙以东羊胾醢豕炙炙南醢以西豕胾芥酱鱼脍众人腾羞者尽阶不升堂授以盖降出賛者负东房告备于公賛升賔賔坐席末取粱即稻祭于醤湆闲賛者北面坐辩取庶羞之大兴一以授賔賔受兼壹祭之賔降拜公辞賔升再拜稽首公答再拜庶羞西东毋过四列上大夫庶羞二十加于下大夫以雉鹑鴽【记簠有盖羃凡炙无醤右设加馔庶羞】　賔北面自闲坐左摈簋粱右执湆以降公辞賔西面坐奠于阶西东面对西面坐取之栗阶升北面反奠于其所降辞公公许賔升公揖退于箱摈者退负东塾而立賔坐遂卷加席公不辞賔三饭以湆醤宰夫执觯浆饮与其丰以进賔捝手兴受宰夫设其丰于稻西庭实设賔坐祭遂饮奠于丰上公受宰夫束帛以侑西乡立賔降筵北面摈者进相币賔降辞币升聴命降拜公辞賔升再拜稽首受币当东楹北面退西楹西东面立公壹拜賔降也公再拜介逆出賔北面揖执庭实以出公降立上介受賔币从者讶受皮賔入门左没霤北面再拜稽首公辞揖让如初升賔再拜稽首公答再拜賔降辞公如初賔升公揖退于箱賔防食防饭三饮不以醤湆捝手兴北面坐取粱与醤以降西面坐奠于阶西东面再拜稽首公降再拜介逆出賔出公送于大门内再拜賔不顾有司卷三牲之俎归于賔馆鱼腊不与【记上大夫庶羞酒饮浆饮庶羞可也右賔食及侑币】　明日賔朝服拜赐于朝拜食与侑币皆再拜稽首讶聴之【记拜食与侑币皆再拜稽首右賔拜赐】　若不亲食使大夫各以其爵朝服以侑币致之豆实实于罋陈于楹外二以竝北陈簋实实于筐陈于楹内两楹间二以竝南陈庶羞陈于碑内庭实陈于碑外牛羊豕陈于门内西方东上賔朝服以受如受饔礼无傧眀日賔朝服以拜赐于朝讶聴命【右不亲食】　大夫相食亲戒速迎賔于门外拜至皆如飨拜降盥受醤湆侑币束锦也皆自阼阶降堂受授者升一等賔止也賔执粱与湆之西序端主人辞賔反之卷加席主人辞賔反之辞币降一等主人从受侑币再拜稽首主人送币亦然辞于主人降一等主人从防食彻于西序端东面再拜降出其他皆如公食大夫之礼若不亲食则公作大夫朝服以侑币致之賔受于堂无傧【右大夫相食】　公与客燕曰寡君有不腆之酒以请吾子之与寡君湏臾焉使某也以请对曰寡君君之私也君无所辱赐于使臣臣敢辞寡君固曰不腆使某固以请寡君君之私也君无所辱赐于使臣臣敢固辞寡君固曰不腆使某固以请某固辞不得命敢不从致命曰寡君使某有不腆之酒以请吾子之与寡君湏臾焉君贶寡君多矣又辱赐于使臣臣敢拜赐命【记若与四方之賔燕则公迎之于大门内揖让升賔为茍敬席于阼阶之西北面有脀不哜肺不啐酒其介为賔无膳尊无膳爵若与四方之賔燕媵爵曰臣受赐矣臣请賛执爵者相者对曰吾子无自辱焉有房中之乐右公燕客之礼　此叚原载燕礼篇内今以类移此】














　　绎史卷二十四之二
<史部,纪事本末类,绎史>
　　钦定四库全书
　　绎史卷二十四之三　　灵壁县知县马骕撰周礼之制【三】
　　觐礼
　　仪礼觐礼至于郊王使人皮弁用璧劳侯氏亦皮弁迎于帷门之外再拜使者不答遂执玉三揖至于阶使者不譲先升侯氏升听命降再拜稽首遂升受玉使者左还而立侯氏还璧使者受侯氏降再拜稽首使者乃出【右郊劳】　侯氏乃止使者使者乃入侯氏与之譲升侯氏先升授几侯氏拜送几使者设几答拜侯氏用束帛乘马傧使者使者再拜受侯氏再拜送币使者降以左骖出侯氏送于门外再拜【右傧使者】　侯氏遂从之天子赐舍曰伯父女顺命于王所赐伯父舍侯氏再拜稽首傧之束帛乘马【右赐舍】　天子使大夫戒曰某日伯父帅乃初事侯氏再拜稽首【右戒期】　诸侯前朝皆受舍于朝同姓西面北上异姓东面北上【右受次于朝】　侯氏禆冕释币于祢乘墨车载龙旂弧韣乃朝以瑞玉有缫天子设斧依于户牖之间左右几天子衮冕负斧依啬夫承命告于天子天子曰非他伯父实来予一人嘉之伯父其入予一人将受之侯氏入门右坐奠圭再拜稽首摈者谒侯氏坐取圭升致命王受之玉侯氏降阶东北面再拜稽首摈者延之曰升升成拜乃出【记偏驾不入王门几俟于东箱奠圭于缫上右行觐礼】　四享皆束帛加璧庭实唯国所有奉束帛匹马卓上九马随之中庭西上奠币再拜稽首摈者曰予一人将受之侯氏升致命王抚玉侯氏降自西阶东面授宰币西阶前再拜稽首以马出授人九马随之事毕【四当为二右行三享礼】　乃右肉袒于庙门之东乃入门右北面立告听事摈者谒诸天子天子辞于侯氏曰伯父无事归寜乃拜侯氏再拜稽首出自屛南适门西遂入门左北面立王劳之再拜稽首摈者延之曰升升成拜降出【右听事】　天子赐侯氏以车服迎于外门外再拜路先设西上路下四亚之重赐无数在车南诸公奉箧服加命书于其上升自西阶东面大史是右侯氏升西面立大史述命侯氏降两阶之间北面再拜稽首升成拜大史加书于服上侯氏受使者出侯氏送再拜傧使者诸公赐服者束帛四马傧大史亦如之【右赐车服】　同姓大国则曰伯父其异姓则曰伯舅同姓小邦则曰叔父其异姓小邦则曰叔舅【右称侯氏】　飨礼乃归【右燕飨】　诸侯觐于天子为宫方三百歩四门坛十有二寻深四尺加方明于其上方明者木也方四尺设六色东方青南方赤西方白北方黒上下黄设六玉上圭下璧南方璋西方琥北方璜东方圭上介皆奉其君之旂置于宫尚左公侯伯子男皆就其旂而立四传摈天子乘龙载大斾象日月升龙降龙出拜日于东门之外反祀方明礼日于南门外礼月与四渎于北门外礼山川丘陵于西门外【右时防殷同之礼】　祭天燔柴祭山丘陵升祭川沈祭地瘗【右廵守之祭礼记天子当依而立诸侯北面而见天子曰觐天子当宁而立诸公东面诸侯西面曰朝○曲礼　天子无事与诸侯相见曰朝考礼正刑一徳以尊于天于天子赐诸侯乐则以柷将之赐伯子男乐则以鼗将之诸侯赐弓矢然后征赐鈇钺然后杀赐圭瓒然后为鬯未赐圭瓒则资鬯于天子天子命之教然后为学小学在公宫南之左大学在郊天子曰辟雍诸侯曰頖宫○王制】
　　大戴礼记古者圣王明义以别贵贱以序尊卑以体上下然后民知尊君敬上而忠顺之行备矣是故天子之官有典命官掌诸侯之仪大行人掌诸侯之仪以等其爵故贵贱有别尊卑有序上下有差也天子之所以明章着此义者以朝聘之礼是故千里之内嵗一见千里之外千五百里之内二嵗一见千五百里之外二千里之内三嵗一见二千里之外二千五百里之内四嵗一见二千五百里之外三千里之内五嵗一见三千里之外三千五百里之内六嵗一见各执其圭瑞服其服乗其辂建其旌旂施其樊缨从其贰车委积之以其牢礼之数所以明别义也然后天子冕而执镇圭尺有二寸缫借尺有二寸搢大圭乗大辂建大常十有二斿樊缨十有再就贰车十有二乘率诸侯而朝日东郊所以教尊尊也退而朝诸侯为坛三成宫旁一门天子南乡见诸侯土揖庻姓时揖异姓天揖同姓所以别亲疏内外也公侯伯子男各以其旂就其位及其将币也公于上等所以别贵贱序尊卑也奠圭降拜升成拜明臣礼也奉国地所出重物而献之明臣职也肉袒入门而右以听事也明臣礼职臣事所以教臣也率而祀天于南郊配以先祖所以教民报徳不忘本也率而享祀于大庙所以教孝也与之大射以考其习礼乐而观其德行与之图事以观其能傧而礼之三飨三食三宴以与之习立礼乐是故一朝而近者三年逺者六年有德焉礼乐为之益习徳行为之益修天子之命为之益行然后使诸侯世相朝交嵗相问殷相聘以习礼考义正刑一徳以崇天子故曰朝聘之礼者所以正君臣之义也【○朝事○篇内多录周官之文今为节省】
