<!-- { "loadSidebar": true } -->
　　下今日计莫。若斥邦彦等援纲而相之想吴敏耿南仲必与纲共事更愿速降诏旨召徐处仁唐恪等置诸左右而阃外之事尽付种师道使专之内外将相之臣必肯悉心协助陛下大有为於天下矣。臣等学校书生素与纲无半面之雅与邦彦等亦昧平生所以必劝陛下进纲而退邦彦等，岂有他故哉！盖生灵之命与宗社存亡在陛下用纲与不用去帮彦与不去之间天下公论如此臣等岂敢默默陛下。若以臣等之言为未足取信试御楼呼召耆老一问之呼军兵一问之呼行道商旅一问之试咨百官君子使言之必皆曰：纲可用而邦彦等可斥也。陛下用舍之际不可不谨臣等以布衣之贱论及宰相大臣罪当万死干冒天威不胜俯伏待罪之至。
　　李纲种师道既罢李邦彦坚主割地之议遣割地使及遣使议和陈东发愤伏阙上书太学生具礻阑郭会於宣德门下者数百人同日军民数万会於宣德门同太学生伏阙乞用李纲是日会虏（改作敌）复攻城军民数万人不期而会於宣德门下击登闻鼓遇内侍朱拱之撕擘死骨血无馀。又邦彦适过军民骂曰：李邦彦汝是浪子，岂能做宰相拾瓦砾击之邦彦跃马奔入朝堂乃免由是内侍官撕擘杀之（删此四字）张道济而下（下添撕擘二字）死者二十馀人渊圣登宣德门传旨抚谕开封尹王时雍以兵士数十人簇定东。又命刽子数人不离左右主管殿前司王宗氵楚亦以殿前兵来往巡视东挺身於斧去刂之间时雍宣言曰：太学生以布衣敢劫天子当行诛戮渊圣命中使宣谕故东得免死百姓皆言金人攻城急乞召李纲捍贼渊圣从之召纲复用为尚书右丞尽兼旧职仍兼提举城壁守御使促登西壁百姓见纲皆呼曰：右丞。且与百姓为主纲亦言曰：纲已在此即登城矣。百姓不足忧促归照管老小是日斩首乱者十馀人移时方定邦彦等谮东以布衣胁天子不可救渊圣不从邦彦惶恐乃乞致仕。
　　传信录曰：初太学生陈东与诸生千馀人是日诣阙上书明余及师道之无罪不当罢军民闻之不期而集者数十万人填塞驰道街巷呼声震地畀登闻鼓於东华门击碎之上遣吴敏耿南仲慰谕诸生俾之退反为军民所拥不得行必欲见余及师道乃去不得报则杀伤内侍二十馀人皆脔割之虽毛骨无存者。又诟骂宰执李邦彦蔡懋王孝迪赵野等殴击之。
　　皆走散藏匿，於是上遣中使召余及师道入内对余闻命惶惧固辞不敢行而宣诏者络绎而至中使迫促不得已上马出浴室院由东门街抵驰道趋东华门军民山积几不可进宣召中使朱拱之复为众所杀盖怒其传旨之缓也。见上於福甯殿阁子中余泣拜请死上亦泣有旨复尚书右丞充京城四壁守御使余固辞上不允俾出东华门至右掖门一带安抚军民余禀上旨宣谕乃稍散去再对於福甯殿上命复节制勤王之师先放遣民兵盖不复有用兵意也。朱邦基靖康录曰：初五日会太学生陈东千馀人伏阙上书诉邦彦孝迪野懋等怀奸明纲无罪而罢社稷其危乎！请复之国中军民闻以为义不约而会者几数十万人。且乞复种师道盖师道之罢於时犹未知也。书奏上遣腹心臣门下侍郎吴敏喻以德意枢密耿南仲。且访求民情焉。又遣内传宣云：才候金人退师复纲旧职诸生谢恩即退而军民固留不可围之百匝以至父老泣涕恳切言曰：争鸾舆不出乘城固守以活我国人者李右丞也。进营逼虏（改作敌）卫我国人使金人不敢剽掠者种枢密也。危社稷弃国人罢我右丞枢密以资寇者李邦彦李蔡懋也。谏官御史无一言及之赖诸公义不爱其躯危言扶倾持颠以卫我国人期於得请而後已与其死於夷狄（改作敌人）之手甯。若触逆鳞而死於君父之手乎！人之有欲天必从之幸诸公迟少顷俟宣李右丞种师道即去未晚伏阙自卯至申山呼震响闻数十里以致取登闻鼓而击之破以助号之声使九重闻之久而不报军民痛愤宰执误国致寇指骂以烟贼众口一音殴杀内侍御乐承宣二十馀人皆以为蔽塞君上聪明怀奸召乱愿以死为国家除萧墙祸根人人踊跃开封尹王时雍虽以军法弹压不能禁也。上继天聪明乃宣纲师道入还旧职军民咸以手加额为得请而去纲即登城复严守御而金人薄城者奄忽遁无一人所谓独脚皂旗与夫红灯笼者初得之未怪也。是夜望金人军俄有举红灯二炬者乃知召内应者以此物为验皂旗亦金人之所建者军民觉而揣其奸诈残害之至有自投城而毙知其必不免者皆中人也。明日方平等悉宠坐视者送之狱群奸遂戢内侍祖宗时位不过供奉进子寄禄皆有常格自蔡京怙宠固位交迎近幸而尊宠之内外政事无小大未有不关内侍省或建节旄或领师傅。又有领一。
　　馆者有封侯王者天子呼而不名侍而不立宰相往往其门生执政大臣顺意者荣华逆旨者枯槁上新即政英明素愤将欲锄去未有以发适丁是时军民残而食其肉者偶中魁杰遂破其党与兹实天启佑我宋假手军民不劳而诛之也。乃下诏曰：童贯等妄兴边事怀奸蠹国并往东南在京如梁师成谭祯李邦彦已下远窜所存者百馀皆小官疏远之人并非从来被童贯任使享禄者令寄禄进子恩数一遵祖宗旧制中外悦服。
　　宣和录曰：初种师道为宣抚使李纲为亲征行营使姚平仲谋劫寨数日行路皆知之虏（改作敌）先为备一日出师以为功在顷刻矣。行营司属官方会封邱门草露布忽报失利上震惊，於是罢纲权并解其职俾待命浴室院师道亦罢宣抚使以右丞蔡懋代之复议讲和命守城卒戢弓弛无得辄伤虏（改作敌）初五日太学生陈东率数百人伏宣德门下上书集军民数万人相谓曰：非见李右丞种宣抚复用无得归会百官退朝自东华门出至关前众指宰相李邦彦数其罪骂欲殴之邦彦疾驱而免领开封府事聂山举鞭揖东等曰：诸公为此可谓忠义矣。逻者以闻上命阁门索所上书顷之中人传旨令诸生云：诸生上书朕已新星底备悉忠义当放行其中有欲散者众然曰：安知非伪耶须见李右丞种宣抚复用而退，於是知枢密院吴敏传宣曰：李纲用兵失利不得已罢之俟金贼（改作师）稍退即令复职犹不退时日已旰矣。百姓乃畀登闻院鼓置东华门外挝而坏之山呼殷地枢密耿南仲至诸生曰：先生前日为天子传宣言无不行今军民之意坚欲复用李右丞种宣抚幸先生言之南仲曰：当便求对以诸生之意奏上众虑南仲诈拥其马不得归南仲亦径入朝继而开封府尹王时雍来谓诸生曰：胁天子可乎！胡不退诸生应之曰：以忠义胁天子不愈於奸佞胁之乎！复欲前殴之时雍逸去殿帅王宗氵楚谓上曰：事己尔无可柰何当黾勉从之不然。且生变遂遣南仲号於众曰：已得旨宣李纲矣。百姓数千人诣浴室院迎之帝益恐，於是相继而宣者络绎不绝内侍朱拱之先得旨宣纲未到而後发之使先至众取拱之脔而磔之即矫制曰：杀内臣无罪。又取十馀辈杀之皆裂其尸碎其肺肠揭之竿首号於众曰：此逆贼也。纲既对既诣行营司而师道亦归其宇士庶知其复用也。遂散是晚天子。
　　下诏曰：士庶伏阙上书愿用李纲种师道朕已亲览深谅尔等忠义令纲师道传宣抚谕。若更乘时恃众乱行殴打令纲师道以军法从事是夜复聚众杀内侍而毁其家者数十人。
　　靖康前录曰：初五日太学生陈东率诸生上书伏阙诉李邦彦王孝迪怀奸明纲等无罪而罢社稷甚危乞请复之以慰人望既至阙下军民不约而会数十万书至日旰未达学生不过三百人军民拥之虽欲去而有不可卫士为之说者。此去禁中远不如往东华门挝鼓，於是众诣登闻鼓院推鼓滚之於前数万人挟东等挝鼓於东华门外至击破之以助号呼声彻九重上急遣中使宣种师道李纲入复还旧职初患不达既已追入久之不闻宣命快行（删此二字），或谓众曰：朱御药受宣下不肯去移刻一中使出或者曰：此是朱御药众方愤疾即拽下马撕裂其尸其馀同时被殴者张太尉等三十七人百姓争脔之须臾而尽谏官唐重师骥台官郑滋等相继而去兵民以种师道李纲未入挽其袖使入谏是日交直种师道李纲被旨而来复令处置守营司等事士民欢呼以手加额及二公入内被诏谕出再四慰劳军民长揖而退。
　　赐进士出身头品顶戴四川等处承宣布政使司布政使清苑许涵度校刊。
　　※卷三十四校勘记。
　　陛下当此方深北顾之忧（误作方此当）  及乐羊功成而返（脱乐字）  惜其弗自克终也。（误作克自）  太学生具衤阑靴（靴误作郭）  由是内侍官皆撕擘之（脱皆字）  谮东以布衣胁天子不可赦（赦误作救）  山呼殷地（殷一作震）
　　愿诸公义不爱其躯（愿误作赖）  进予寄禄（予误作子）  交通近幸（通误作迎）令寄禄进予恩数（予误作子）  自东华门出至阙前（阙误作痒）  纲既对即诣行营司（即误作既）  太学生不过三百人（脱太字）。



　　

●卷三十五

　　靖康中帙。
　　起靖康元年二月五日辛丑，尽其日。
　　德安府进士张柄上书乞罢蔡懋复用李纲种师道。
　　臣谨按尚书右丞行营使李纲忠亮刚方有为有守功在社稷泽被生灵万口一谈神人系命方金贼（改作师）犯阙而奋不顾身自请督战盖陛下之裴度也。臣窃见纲於瞻对之际不能无主忧臣辱义在必死贼未授首臣无还期之言是宜陛下待以心膂之任无或携贰比闻出师攻贼为统制将校不肯入敌马前退衄遂策废罢成命已行兵民失措为（删此字）忠义解体矣。臣闻兵不多不足以取胜必胜之师不在速战兵多而战不速则所费必广。又况两军交锋有胜有负此臣所以知左右之人以纲进用之骤畏其敢言不能无异议而陛下聪明之德不能无疑惑也。。又况用之专则权为人所畏信之笃则宠为人所忌此有识之士为纲寒心有日矣。然比以小却未应速发如纲一斥不复再用臣恐将帅各怀危惧不能自保矣。忠义解体将帅危惧不知陛下孰与平贼也。前日与贼（改作敌）讲和而贪求无厌须索不已遂致京城经日。
　　围闭今纲既斥不复战贼（删此字）是复欲讲和不知陛下能使其必去乎！臣愿陛下念纲社稷之功兵民具瞻之情亟复其职乞罢蔡懋尽付兵权与种师道无使固位贪利之党快其私心天下幸甚。
　　李邦彦罢宰相观文殿大学士太一宫使。
　　纪实曰：李邦彦为都人所愤怨才出门争呼殴击将杀之马逸偶脱百姓独得其履因乘妇人小舆垂黄裙轿帘上密匿於启圣院以丐罢待命得去始敢出。
　　谏议大夫唐重子攻守利害三事。
