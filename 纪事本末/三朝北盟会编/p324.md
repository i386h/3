<!-- { "loadSidebar": true } -->
　　皓有松漠记闻金国交文具录传於时其松漠记闻曰：女真旧绝小正朔所不及自兴兵以後浸染华风酋长生朝皆自择佳辰粘罕以正旦悟室以元夕乌拽马以上已其他如重午七夕重九中秋中下元四月八日皆然变有用十一月旦者谓之周正（删女真至此七十六字）金主生於七月七日以国忌用次日今朝廷遣贺使以正月至彼盖循契丹故事不欲使人两至也。。又曰：女真旧不知几月如灯夕皆不晓己酉岁有中华僧被掠至阙遇上元以长午引灯表而出之以为戏女真主吴乞买对时有南人谋变事泄而诛故乞买疑之曰：是人欲啸聚为乱刻日时立此以为信耳命杀之後数年至燕颇设之至今遂盛（删。又日至此百一十一字）。又曰：初。
　　汉儿至曲阜方（删此字改作时有议）发宣圣墓（下添者字）粘罕（改作尼堪）闻之问高庆绪（勃海人）曰：孔子何人对曰：古之大圣人（下添尼堪怒三字）曰：大圣人墓，岂可发皆杀之故阙里得全。又曰：予顷与其千户李靖相知靖二子亦习进士举其至女嫁为悟室（改作乌舍）子妇靖之妹曰：金哥（改作景格）为金主之伯固伦侧室其嫡无子而金哥（改作景格）所生今年约二十馀颇好延接儒士亦读儒书以光禄大夫为吏部尚书其父死乞宇文虚中高士谈赵伯为志高宇以赵贫命赵为之而二人书篆其文额所濡笔甚厚曾在燕识之亦学奕象戏点茶（删此七字）靖以光禄知同州冒墨有素（删此四字）今亡矣。其论议亦可听衣服皆如汉儿（删此六字）。又曰：辽亡大实（改作达实）林牙亦降（大实小名林牙犹翰林学士虏俗大概以小名居官。删注二士字）後与粘罕（改作尼堪）双陆争道罕（改作尼堪）心欲杀之而口不言大实（改作达实）惧及既归帐即弃其妻摧五子宵遁诘旦粘罕（改作尼堪）怪其日高不来使召之其妻曰：昨夕以酒忤大人（大音柁）畏罪崦窜询其所之不以告粘罕（改作尼堪）大怒以配部落之最贱者妻不肯屈强之极口骂遂射杀之大实（改作达实）深入沙子立天祚之子梁王为帝而相之女真遣故辽将余都三（改作伊都库）帅兵经略屯田於合堇（改作和勒端）城（城去上京三千里）大实（改作达实）游骑数十出入军前都姑（改作都库）遣使打话遂退沙子者盖不毛之地皆平沙广漠风起扬尘至不能辨色或平地顷刻高数丈绝无水泉人多渴死大实（改作达实）之走凡三昼夜始得度故女真不敢穷追辽御马数十万牧於碛外女真以绝远未之取皆为大实（改作达实）所得今梁王大实（改作达实）所得今梁王大实（改作达实）皆亡馀党犹居其地。又曰：金国治盗甚严每捕获论罪外皆加倍责傥唯正旦（旧校云：松漠纪闻作正月十六见别本。又云：归本亦作正月十六日）则纵偷一日以为戏妻女宝货车马为人所窃皆不加刑（删妻女至此十四字）是日人皆严备遇偷至则笑遣之既无所获虽畚镬微物亦摧去妇人至显入人家伺主者出接客则纵其婢妾盗器他日知其主名或偷者自言大则具茶食以赎（谓关酒肴馔之类）次则摧壶小亦打糕取之亦有先与室女私约至期而窃去者女愿留则听之自契丹以来皆然今燕亦如此（删既无至此九十九字）。又曰：蒲路虎（改作富勒呼）性爱民所居官必复租薄征得番汉闲心但时有酒过後除东京留守（治勃海城）敕令止饮行未抵治所有一僧以索柃瘿盂遮道而献（索柃木名有文缕可爱多用为宛）曰：可以酌酒路虎（改作富勒呼）曰：皇帝临遣时宣戒我勿饮尔何人乃欲以此器导我。
　　耶顾左右令勃辣骇（彼云：敲杀也。。勃辣骇改作干布哈）即引去行刑者哀其亡辜击其脑不力欲令宵遁而以死告未毕复呼使前僧被血淋淳蒲路虎（改作富勒呼）曰：所以献我者意安在对曰：大王仁慈正直百姓喜幸故敢奉此为寿无他志也。路虎（改作富勒呼）意解欲释之询其乡以渤海对路虎（改作富勒呼）笑曰：汝闻我来用此相鹘突，岂可赦也。载召而责之曰：汝曹群游已冒法而乃敢显行吾前耶皆射杀之。又曰：金国之法夷人官汉地者皆置通事（即译语官也。，或以有官入为之）上下重轻皆出其手得以舞文招贿三二年皆致富民俗苦之有银珠哥大王者（银珠者行弟六十也。）以战功贵显而不熟民事尝留守燕京有民数十家负富僧金六七万缗不肯偿僧诵言欲申诉逋者恐相率赂通事曰：汝辈所负不赀今虽少迁延终不能免苟为厚谢我为汝致死其僧民皆欣然许诺僧具牒跪听命通事潜易他纸译言曰：久旱不雨僧欲焚身动天以苏百姓银珠笑即书牒尾称寨痕者再庭下已有牵栊官使二十辈驱之出僧莫测所以扣之则曰：塞痕好也。状行矣。须臾出郛则逋者已先期积薪拥北人惜赦无郊霈予衔命十五年才两见赦一为余都姑叛一为皇子生。又曰：省部有令史以进士及第者为之。又有译史，或以练事，或以关节凡递敕或除州太守告令史译史送之大州获三数百千帅府千缗。若兀术诸贵人除授则令宰执子弟送之获数万缗（删。又日至此三百五十一字）。又曰：长白山在冷山东南千独创性里盖白衣观音所居其山皆白人不敢入恐秽气一闻致蛇虺之害（删恐秽至此十字）黑水发源於此旧云：粟末河契丹德光破晋改为混同江其刳木为舟长可八尺形如梭曰：梭船上施以桨止以捕鱼至渡车则方舟或三舟後悟室（改作乌舍）得南人始造船如国运粮者多自国往五国城载鱼。又曰：虏（改作金）之待中朝使者使副日给细酒二十量罐羊肉八斤果子钱五百杂使钱五百白面三斤油半斤醋二升盐半斤粉一斤细白米三升面酱半斤大柴三束上节细酒六量罐羊肉五斤面三斤杂使钱二百白米二升中节常供酒五量罐羊肉三斤三面杂使钱一百白米一升半下节常供酒三量罐羊肉二斤面一斤杂使钱一百白米一升半。
　　文具录曰：臣拘絷绝域十有五年凡所见闻亦尝记。
　　录比闻孟庾南还发箧得其状藁几阻归计应有书籍悉被留。若紧切者恐皆焚毁独存此书其官制禄格封荫谥讳皆出宇文虚中参用国朝及唐法制而增损之臣辄举其废置施设之略近左右司侍郎不除却置外郎和人六部初置吏户礼三侍郎位正四品後置三尚书仍兼兵刑之位正三品。又增三侍郎升诸司郎中为从五品添置外郎其後六曹皆置尚书国史院置监修以宰相兼领御史大夫翰林承旨皆阙不除国子监旧在燕京亦不设秘书省讼在燕宏法寺监少丞郎皆备中丞唯掌讼牒。若断狱会法或春水秋山（谓去国数百里逐水草而居处）从驾在外卫兵物故则掌其骸骼至国则归其家谏官并以他官兼之与台官皆备员不弹击鲜有论事者外道虽有漕使亦不刺举故官吏赃秽略无忌惮其恃权势者恣情公行民不堪命（删与台至此四十六字）左右丞相以见有人故以侍中令居其下仍为兼职两省侍郎亦虚位以左右丞皆有风险任仍列其上参政亦阙官故在从二品後虽置二员却称参知统牧猛安（改作明安）谋克（改作穆昆）以管女真户为上杂以汉上为下猛安（改作明安）者夷言（删此二字）谓之肩安谋克（改作穆昆）即毛毛可都事令史多以登进士者为之预其选者人以为荣凡丁家难者不以文武主下未满百日皆差监关税商税院盐铁场一年为任谓之优饶其税课倍增者谓之得筹每一筹转一官有岁中入九老家者近者拣课额少处受之，或以家财贴纳只图迁转綦欲迁者於课利处除岁额外公然分之每岁转差参知员至燕集注五品以下陟皆由都事令史好恶其有负者不责降只差监辖盐场课额虽登出卖甚迟虽任满去官非卖尽不得仕至有十年不调者无磨勘之法（删凡丁至此一百七十三字下添官人法三字）每一任转一官以二十五月为任将满即改除并不待阙亦无选人法河南州选人初用举官升改近以举官受赂遂废不行本朝士人有带职自大观文至直秘阁皆谓之贴职。若换授者不问高下於阶官上只加一资既无职名惟重阶官以三品为高六曹郎中旧依辽例皆称尚书故以侍郎为重今则自侍郎以下只呼阶官而不称其职明经童子两科仕止於州司候县主簿任子之法一品於阁外承应一品内供奉班不限人数亦无年限并补右职皆与监当本朝人换官以进士为上奏荫次之军功与他出身最下。
　　皆入杂班亻暴使三品以上俸不分正从虚中既在翰林乃诱后舅都检点乞增正品俸比价三品增三分之一点检既出复仍旧制近闻一品二品复增正品则三品亦例增矣。直省官主供官笔札皆用明经童子登科者为之引接用衙校牵栊亻兼从多用燕卒当职官多取其直而蠲（其役）一卒役一岁往来六七千里贫者甚苦之出钱七八十千乃免庙讳尤严不许人犯尝有一武弁经由元帅投牒误斥其讳杖背流递初只讳後有申牒云：闵也。遂并闵而讳之（删当职至此七十九字）自泗至会甯驿舍地里漫具於後其了不可缕陈聊述大概备乙览臣无任昧死绍兴十三年九月日洪皓谨记。
　　十二月张士襄远小监当。
　　张士襄因因奉使回奏事不实（谪与）远小监当遂监南康军城下酒。
　　张浚观文殿大学士。
　　制曰：无德不报君子以兹致祥疑罪惟轻圣人之所恻悯矧兹上宰备载元勋不胜人言之繁寝疏国士之遇投闲已久清议蔼然宜有裒嘉之章式昭眷倚之厚具官张浚幼负大节早际昌期五龙夹日而飞忠诚莫贰三军之帅可夺生死不移耿然孤忠播在兴论朕讲信修好休兵息民通南北两朝之忄为社稷万世之计而前日之辅政者何罪满朝之丑正者岂其股肱之良尚处瘴疠之地真祠美职内殿崇资非特以慰斯民之心亦所以增有识之气。
　　金人遣使来贺正旦。
　　二十六年辛次膺知绍兴府兼浙东安抚使。
　　遗史曰：先是辛次膺为湖南提刑闻金人遣使张通古来诏谕江南曾上书言父母之雠不反兵，岂有降万乘之尊屈已称藩者乎！书奏不报即丐祠台州崇道观绍兴十年金人败盟次膺有故人将漕湖北者拟寄居鄂渚而依焉及见待遇甚厚力留次膺寓居次膺亟归语兄弟曰：岳飞握重兵昧保身之策祸将及矣。飞厚赂其行闪膺不受遂入鄱阳寓居宫祠满以与秦桧不协不复再陈贫窭之甚未尝以一字通贵要亦未尝以毫发干人阅十二年忍穷如铁石而志气不少屈兄弟殂丧竭欢致养上顺亲颜抚恤幼弱一门和熙邑人化之至是除帅浙东未赴移知婺州。
　　四月十八日己丑陈诚之为大金国贺上尊号使苏晔副之。
　　陈诚之假资政殿学士苏晔假崇甯军节度使副之为泛使上金国主尊号也。。
　　五月二十四日壬子金人遣敬嗣晖萧中立来贺生辰五月二十四日壬子金人遣敬嗣晖萧中立来贺生辰。
　　赐进士出身头品顶戴四川等处承宣布政使司布政使清苑许涵度校刊。
　　※卷二百二十一校勘记。
