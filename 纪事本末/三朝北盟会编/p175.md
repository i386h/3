<!-- { "loadSidebar": true } -->
　　金人迁天眷於通塞州去燕山府一千五百里给地十五顷令种莳以自养渊圣自离都城北铤至沙漠未尝有旧臣候问起居惟至代州遇邓茂实效臣节迎谒茂实以工部侍郎副路允迪奉使粘罕（改作尼堪）拘於云：中後取允迪还京师而留茂实居代州茂实闻渊圣将至代州乃作哀词。又篆宋工部侍郎邓茂实墓九字取奉使旗裹之以付友人董锐翌日渊圣及郊茂实具冠帻迎谒拜伏号泣见者堕泪金人使译谕之曰：国破主迁所以留公盖将大用茂实抗辞不屈。且请侍旧主俱行金人重之。
　　四月韩世忠还行在。
　　韩世忠军於京师与丁进不和军士相击无虚日世忠虑有变遂还行在。
　　史斌据长安吴擒斌克长安。又克华州。
　　金人既退兵泾原将曲端遂下兵秦州而凤翔长安各为义兵收复端大怒凤翔刘彦希杀之会叛贼史斌侵兴元不克引兵还关中义兵首领张宗诱斌至长安而散其众欲徐图之端遣吴袭击斌斌走鸣犊镇为所擒端自袭张宗杀之收复长安以斌凌迟处斩。
　　十五日戊辰王彦败金人於太行山。
　　王彦与金人战既胜因夜破金人赵固寨金人退兵。
　　五月甲申朔尚书右丞许景衡罢为资政殿学士提举杭州洞霄宫。
　　金人陷河北诸州而攻京东京西许景衡以驻跸扬州恐有不测侵犯请幸江甯府识者虽不以为是然亦步亦趋不敢以为不是黄潜善汪伯彦力阻之遂以宫祠罢执政景衡忧之抑郁而死。
　　林泉野记曰：许景衡字少卿温州人元九年登第建炎初除尚书右丞二年金人陷河北犯（改作至）京东京西景衡请上幸江甯府黄潜善汪伯彦皆阻其议未几以资政殿学士提举洞霄宫卒及虏（改作敌）入维扬上方思其言。
　　二日乙酉宗泽奏乞车驾还京师。
　　先是东京留守宗泽自建炎元年七月到京师即奏乞回銮凡奏十馀子言词激切至是。又奏（旧校云：此疏系第十五次所上）其略曰：今之士大夫志气ト下议论卑靡上者不过持禄保宠下者不过便安自营曾不能留心恻怛为陛下思承祖宗二百年大一统基业为可惜。又不曾为陛下思父母兄弟与至亲族骨肉蒙尘沙漠翘首望天兵救援之思。又不曾为陛下思祖宗西京园陵寝庙为贼虏（改作仇敌）所占今年寒食节未有祭享之地。又不曾为陛下思京师天下根本宗庙朝廷百司仓库俨然如旧。又不曾为陛下思河北河东京之（删此字）东西陕右淮甸百亿万生灵之众罹涂劫掠残破之苦但朝进一言暮入一说计较泛舟冒大风险南幸湖外此奸邪之计耳臣尝思之是一欲为贼虏（改作敌人）方便之计二为奸邪亲属皆先已津置在南嗟夫为臣不忠不义乃至於此孔子所谓苟患失之无所不至正在是也。夙夜痛心泣血沥诚竭忠为陛下保护京城自去年秋冬今春。又已三月矣。农务之时陛下不早回九重则天下靡有定止。又遣少尹范世延等诣行在奏子（旧校云：是疏第二十二次上）曰：臣闻孟子言术不可不谨也。矢人惟恐不伤人函人惟恐伤人巫匠亦然臣因其语始知人心所存之邪正与所作之是非。若以此道概之了然区分如辨白黑何则夫忠义之人动容周旋无非用忠义而不忠义之道自然不入焉故其於上下爱戴保护不啻如函人之惟恐伤人也。。若彼不忠义之人动容周旋亦无非用不忠不义而忠义之道无自入焉故其於上下毁裂捐弃不啻如矢人惟恐不伤人也。恭惟国家曩缘贼虏（改作金人）横肆（删此二字）残破州县围闭京城劫掠邀求靡有纪极以至於强迎二圣后妃亲王与诸眷属蒙尘北去凡忠义之士莫不痛心疾首泣血奋臂左右陛下张王六师震耀神威总领貔貅之士埽荡沙漠迎奉二圣来归京师俾中原生灵还定安集罔或流散爱戴其上保护其下夙夜想念如函人焉惟恐其或伤之也。其不忠不义者但知持禄保宠动为身谋谓我祖宗二百年大一统基业不足惜谓我京城宗庙朝廷府库帑藏不足恋谓二圣后妃亲王大小之属不足救谓诸帝后山陵园寝不足护谓周室中兴不足绍谓晋惠覆辙不足羞谓巡狩之名为可效谓偏安之霸为可述储金帛以为贼（改作敌）赀椿器械以为贼（改作敌）用禁守御之招募虑勇敢之败敌也。掊保。
　　甲以助军虑流移之安业也。欺罔天听陵蔑下民凡误国之事无不为之犹矢人焉惟恐其，或不伤之也。臣愿陛下验巳试之迹以此道概之则人心所存之邪正与所作之是非自然区分无足疑矣。臣衰老孱懦误蒙陛下察臣断断孤忠怜臣悄悄见愠体天地之大德覆护用日月之大明照临臣此身与臣血属当膏砧斧荠粉万状矣。尚安能为陛下保厘尹正使京城市井里巷安居乐业熙熙如我祖宗太平之时乎！臣之至此岂止谤书之盈箧而巳哉！臣伏望陛下六飞万乘早赐归大内下慰四海生灵沥血恳切之望臣之言此实出悃诚痛切愤闷所以不避奸邪诋诬不避冒犯诛戮卢愿陛下下臣此言榜之朝堂俾应在朝臣寮章疏指摘臣言如臣言涉狂妄乞正典刑明臣罪恶如臣言符忠义乞降诏敕明告回銮之期庶慰天下之听此事甚大恭候睿慈洞察勿贰勿疑至是降诏旨言发辎重入京师朕将还阙恭谒宗庙百姓大喜泽在京师日俟六龙之至而日复一日不闻銮辂进发。又进（旧校云：是疏第十一次上）其略曰：乃者亲降诏书即将还阙恭谒宗庙延见父老中外闻之莫不鼓舞相庆以为陛下英断如此何事不可立何功不可就何浮言之可惑何戎狄（改作外患）之足忧太平基业正在兹举下诏之後日复一日尚未闻千乘万骑蠲日启行民心不能无疑臣窃意陛下乾纲不挠离明并照洞见安危之机必不肯失信於天下是必有奸臣误陛下负失信之谤也。臣伏见近者河阳水涨断绝河梁有姓马人妻王氏者率众讨贼（改作敌）贼势穷窘不知所为此（下添敌人二字）天亡虏寇（删此二字）之时也。夫天与不取反受其咎臣欲因此时遣闾王彦各统大兵乘其孤危大振军声尽平贼（改作敌）垒伏愿陛下亟还宫阙以系天下之心则孰不用命。且投机之会间不容发愿陛下母惑於奸臣之言断自渊衷臣自谓兹举可保万全无可疑者也。或奸谋蔽欺天听未即还阙伏愿陛下从臣措画勿使谋臣阻抑以误社稷大计陈师鞠旅与之决战埽尽胡（改作氛）尘扩清海然後奉迎銮舆归还京师以快天下之心以塞奸臣之口臣蒙陛下之眷注誓效死节区区愚忠不能自己伏望圣慈特赐睿断天下幸甚。
　　赐进士出身头品顶戴四川等处承宣布政使司布政使清苑许涵度校刊。
　　※卷一百十六校勘记。
　　大金念汝等忠（脱等字）  乃拥士遂出城皆走（脱士遂二字）夜逾新店与深俱（脱此三字）  由是经吴山出宝鸡（脱是字经字）相会於岐陇间（间误作关）托泽津送早赴行在（早误在津上）  见宰执环而不前（脱不字）  即降制除信王河外兵马都元帅（降误作条）樗里公孙来争於前（来误作果）  ，或欲规避者（脱欲字）不限夤夜昼时通奏（昼误作尽）  旦夕举兵（兵误作兴）  给地十五顷（一作千五百顷）  滕茂实（滕误作邓下同）  执凤翔刘彦杀之（脱执字）张宗谔（误作张宗下同）  与至亲族骨肉（至字衍族应作眷）  罹涂炭劫掠残破之苦（脱炭字）  欲南幸湖外（脱欲字）术不可不慎也。（慎误作谨）。



　　

●卷一百十七

　　炎兴下帙十七。
　　起建炎二年五月八日辛卯，尽八月。
　　八日辛卯韩世忠闾进讨西京。
　　三省枢密院进呈陕西诸路帅臣东京留守司京东等处走报金人渡河分投出攻围虏掠奉圣旨着韩世忠闾各领所部人马前去京西攻讨ト下东京留守宗泽差杨进等诸头领相为应援。
　　翟进攻兀室（改作乌舍）余睹（改作伊都）於西京失利。
　　节要曰：自建炎元年冬粘罕（改作尼堪）再寇（改作至）西京官吏南走统兵官翟进率军民上山保险至是岁三月二十六日粘罕（改作尼堪）尽焚其庐舍虏捉其民北去故进始得其城然余睹（改作伊都）兀室（改作乌舍）之众尚屯河南白马寺白马坡河清长源等处虽去西京不远而贼（改作敌）视之以为已弃之物不复顾之无何进於四月十二日出兵夜斫其营贼（改作敌）以间探预知反为所袭进败出城贼（改作敌）复据之後进值韩世忠军至与世忠欲同破贼（改作敌）进为世忠导至文家寺。又为贼（改作敌）败乘势进击世忠。又败世忠於永安後涧时当盛夏胡（改作敌）骑非利之时。又连败我师少得休息。且知粘罕（改作尼堪）由平陆渡河北归故复弃西京相率回云：中因留女真万户茶曷马（改作察罕玛勒）以戍河阳。
　　十五日戊戌王彦驻军河南。
　　王彦在河北其众大集谓之八字军为金人所畏方缮甲治兵约日大举直趋太原断石岭关路以临代北告期於东京留守宗泽泽拟彦武功大夫忠州防御使制置两河军事会泽以彦兵势虽盛然隍驻军无援不可独进乃遣书延彦议事彦得书悉召诸寨统兵官指授方略以俟会合乃以万馀人先发既行金人以重兵尾袭而不敢击是日济大河驻军於河之南。
　　二十日癸卯王彦至京师以兵马归於留守司。
　　王彦入京师见留守宗泽泽大喜握彦手曰：公力战河朔以沮金人之气忠勇无双海内所闻然京师者国家之根本泽巳屡上章邀车驾还阙愿公宿兵近甸以卫根本彦即以所部兵马付留守司因差统制官张伟统辖於滑州界沿河沙店以来上下埽把截。
　　王庶会泾庆路兵欲逐金人过河玉似席贡不从。
　　先是陕西路制置使钱盖移文延帅王庶兼制环庆泾原兵破贼（改作敌）既而义兵大起金人东还庶以。
　　金人重载可尾袭取胜移文环庆泾原各大举协力更战而庶庆州人也。庆帅王似为桑梓。又泾帅席贡乃庶之举官皆以庶後进不欲听其节制遂具文应报而兵皆不出金人游骑上青山为泾原将吴所扌至咸阳望渭河南义兵布满平野不得渡遂循渭而东其支军入延攻康定围龙坊王庶御退之，於是金人盘礴於冯翊河中据浮桥以通往来渭河以南人情大恐曲端。又知孟迪等听延节制尤不喜遂揭榜称虏（改作敌）巳过河归国农务不可失时乃尽散渭河以南义兵庶亦敛兵保险。又以书约庆泾帅王似席贡欲大举除冯翊所馀虏（改作敌）兵逼逐过河复限大河自守至於再三似不应贡许出兵四万竟以应报不齐。又曲端素不欲听庶节制遂复迁延是时延人以秋深必受兵扰多有迁徙而去者道出环庆吏民皆惊恐移文所在以密检奸细为名夺其财物或殴杀之。若无官司者。
　　二十一日甲辰金人陷绛州。
　　金人寇（改作至）陕西回军时绛州犹为国家守知州乃宗室小监仓也。甲辰金人攻陷之军民巷战者六日。
　　七月十一日丁亥诏发归朝官赴行在。
