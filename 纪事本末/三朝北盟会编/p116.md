<!-- { "loadSidebar": true } -->
　　先是正月一日金人同抚谕使臣赍诏至南京取金帛南京疑不与复遣使臣持奏入京覆审其故既到是日诏云：敕应天府守臣等忽览来奏知抚谕诏书已到。又知南京蒙大金更不攻打喜极出涕所须金银匹帛当竭力应付一匹一两不可存留根括官吏民庶人家尽数供纳以谢恩德京城见今收拾犒军务在罄竭近诏书朕苟可以报大金者虽发肤不惜亦可以此意晓谕官吏民庶勿更执迷恐误大事南京与金人凡金百两银二万五千两绢一万四千匹。
　　五日乙未大元帅命官往祀岱岳。
　　日历（改作记）曰：王念二圣久被围闭涕泗怀忧乃命官往祀岳庙祈祷国祚无疆之福命耿延禧撰青（改作祝）词曰：伏以国逢灾会谅宴数之难逃神有威灵冀隆仁之垂佑念当艰棘遥发诚忱望峻极以倾心罄虔。
　　恭而归命伏念宣和蛊弊失在於骄靖康鼎亲方崇於勤俭乃登位之未几忽金兵（改作敌骑）之大来初通和好之情终肆贪残（改作致攻围）之性（改作祸）今则金汤失险社稷阽危君父何辜横罹忧辱生灵无罪大被诛Θ系虏（改作累）成群去作他方之鬼逋逃遍地昔为失业之民虽幸免於刀兵亦必填於沟壑况乃刻深之巨祸发於隐伏之奸谋不忍言扬空成涕陨措躬无地请命於神伏望昭鉴俯临灵慈下逮眷皇朝有积累之旧念嗣君无侈汰之愆平时康乐之民率多良善中间知谋之士不解薰修家一而死亡情讵胜於哀痛部今首尾巳历冬春尚或交兵未罢愿察么微之恳特垂救护之仁使金虏（改作人）生知足之心不为已甚畀赵宋以无疆之福复见太平。
　　七月丁酉雨雪。
　　天寒地冰如镜行者不能立足人马皆不可行。
　　八日戊戌何使军前还尚书省揭榜。
　　何使军前恳粘罕（改作尼堪）乞减金银表段粘罕（改作尼堪）不从既归尚书省揭榜云：准御封付下大金犒军金银表段府库士庶巳到数目十分未及所须之一专遣右仆射何躬诸军前恳告乃怪问谓京场面人民众多必有隐藏欺诞大金全活一城生灵无以为报性命既保财物何惜仰开封府尹督责四壁官急行根括御史台催促觉察自宰相以下未纳金银指名督责是时根括金银益紧御史台置历抄上自宰执已下未纳金银姓名督索开封府大理寺及四壁根括所司勾呼禁系枷栲不可胜计不以官品高下例行讯栲枷项促催者相望於市人不聊生。
　　九日乙亥上朝太上皇於延福宫。
　　宣和录曰：是日朝太上皇皇后偕至置酒食甚欣然不及次日遂有出郊之意晚金人遣使致书欲车驾再幸其军议加金主徽号遣高尚书持书来高奏陛下不必亲出姑为书或遣亲王大臣以行如何上亦不欲出郊而何独以谓必须出上信之因归都堂自草敕曰：孙傅谢克家可太子宾客辅太子监国来日车驾出幸军前时何自谓折冲有术对虏（改作金）使歌曰：细雨共斜风日日作轻寒左右及虏（改作金）使皆笑久之遂出手诏今月初十日出城见两元帅议加徽号事或云：是日有使来驾托以面议金银事而上之出以议徽号为辞。
　　遗史曰：金人遣使来请上诣军前云：农务将兴及徽。
　　号事须当面议之乃降诏曰：朕初十日出郊见两元帅议徽号咨尔众士各宜知悉。
　　封氏编年曰：吴革见诏谓亲信曰：天文帝座甚倾车驾。若出必见留乃见宰相何曰：此度驾出必堕虏（改作敌）计愿相公奏上勿出曰：二太子邀驾无他祗为要上加金国徽号必不留也。革曰：虏（改作敌）情难测乌足取信懦怯不知所为战掉失色而革言终不见听乃请於枢密院张叔夜孙傅乞奏二人虽入面奏而业已议行矣。。
　　十日庚子车驾再幸青城军前。
　　遗史曰：上出郊以皇子监国以孙傅为留守尚书梅执礼副之识者谓鸿门之会，岂可再行也。哉！是日士庶僧道往南薰门候驾迨晚榜示诏云：朕出郊议加徽号事为诸酋（二字改作敌营诸将）未集来日回内仰居民安业。
　　孙觌状曰：正月初九日二酋（改作帅）致书请上出城议尊号何面奏宜如书十日复幸于城舍亲王位供帐萧然馈饷皆不至群臣相顾失色萧庆讽李。若水留官吏三百人馀悉遣归入人多放还者，於是虏（改作金）人以数辈持兵守阍谨谁何日将入掩关外向以铁绳维之燃薪击柝传呼达旦上不堪幽闭之辱往往出涕。
　　上之再幸虏（改作金）营也。何曹辅吴开莫俦李。若水谭世司马朴汪藻孙觌扈驾从行上至青城舍於端成殿东庑是夜衾枕不宿戒席土床而寝何已下皆置之别室上之出也。人无知者忽见榜示言驾诣大金军前议和上徽号仰军民安静不得扇惑众大骇时上已出矣。中外莫不寒心。
　　靖康遗录曰：自十二月至正月金帛不足无如之何粘罕（改作尼堪）催迫逾急频数号令欲纵兵入城百姓辄惊不安其室上以问萧庆答云：此事须陛下自见元帅乃可了毕会粘罕（改作尼堪）亦遣人来请再相见上疑番贼（二字改作敌）见欺意欲无往而金银不足恐其纵兵不得已乃以皇太子监国枢密使孙傅为留守密谓傅曰：我至番（改作敌）寨虑有不测当以後事付卿可置力士司召募勇敢必死之士得二三百馀人拥上皇及太子溃围南奔我从金人之命死生以之遂以初十日驾复出何以下皆从既至青城粘罕（改作尼堪）不相见上於前所居舍内严兵护守。
　　靖康《别录》曰：虏（改作金）使请上诣军前加金主徽号先。
　　是都堂集议加虏（改作金）主徽号曰：继天集统昭德定功敦仁体信修文振武光圣皇帝太常博士华初平力争以谓不可二府怒罢之汪藻时为太常少卿草定册文去冬遣冯等充奉册宝使及河虏（改作敌）骑大入乃还至是遂亲上之。
　　上赐河北军民手诏。
　　宣和录曰：是日三省枢密院同奉圣旨朕自即位以来金人交战不巳朕累下哀痛之诏谅尔等共悉朕意今金人攻围京城已及一季应援兵尚尔稽迟使吾社稷生灵坐以待尽比者金人巳登京城按甲议和欲使朕与吾民肝脑涂地金人请求靡有不从每念屈辱之极时事至此不获巳许帝姬和亲立大河为界而金人实未敛兵欲质我太上皇。又欲使朕南迁王室见今顿兵京城终不退归朕上祷皇天未之震怒下告民人未之怀愤思祖宗积累至此而欲尽乎！朕之德薄不能以保吾民乎！朕思一身朝夕不能安痛切深思实无罪戾夫何使朕与吾民至於此极也。咨尔河北之民与其陷於番夷（改作人）各宜自愤抱孝怀忠更相推立首领多与官资监司守土帅臣与尔推诚结集北道州军自以为号保守疆土使予中国不失於番夷（改作人）天下安平朕与汝等分土共享之朕言及此痛。若碎首故兹诏示宣此至怀。
　　上自军前降御笔令王。若冲邵成章卫护皇太子赴宣德门议事。
　　十一日辛丑驾在青城尚书省揭榜为金银匹段数少圣驾未得归回。
　　遗史曰：士庶僧道云：集於南薰门俟驾回午漏带御器械王宗沔自御前回俄有榜云：王御带传到圣旨大金元帅因金银匹段数少圣驾未得归回事属紧切在京士庶各怀爱君之心不问贵贱金银匹段火急尽赴开封府送纳许人告给赏隐藏人依军法人心惶惶不安尚书省榜奉御批果见今高尚书傅元帅台令为金银表段数少。且留车驾在此俟见足数方可放还可依下项并仰具所有数目明批上历限十五日以前送纳如有顾惜隐藏却因搜检告首发觉便行军法御史台文武百官亲王公主王时雍等僧道技术官放出宫人开封府戚里医人百姓老娘诸行头彭端等公吏曾经祗应倡优及两军祗应人大小园子曾在行幸局祗应人内侍杨戬贾蒙等下勾当使臣曹刚等大宗正司宗室三衙曾经随辇官。
　　兵级内东门司妃嫔并龙德宫入内黄院子卫士幕士等各令知悉士庶见榜以驾留虏寨（改作金营）随坊巷集队伍裒聚金银献者不可胜数朝廷将大内器物并龙德宫诸王所用之数悉将以献自宣德门至南薰门军民运金银器物者接踵数日百姓各以扣书其姓名用木床罗列而献至充塞道路王御带传道圣旨大金元帅甚怪金银彩段数少朕再三恳告云：京师居民甚众必不止此仰开封府尹告示戚里权豪士庶各体朕意日下分头差官根括事体紧急许卿便宜行事开封寻差下各厢家至户到店客户倡优户例皆摊认一城骚然自是御史台大理寺开封府追呼百官豪富之家捶楚催督哀怨之声不忍闻矣。。
　　宣和录曰：是日虏（改作敌）减仪卫止留三百人郭仲荀统之除亲王宰相执政学士院礼部太常寺官外馀并令先归以欲上虏酋（改作金主）尊号故也。，於是郓王楷而下九人宰相何执政冯曹辅翰林学士吴开莫俦直学士院孙觌礼部侍郎谭世太常少卿汪藻八人分居青城斋宫别室朝夕起居如仪李。若水司马朴以奉使亦从。若木留青城司马朴留斡离不（改作斡里雅布）军中上通谒二酋（改作帅）不见礼数回异於前上不胜忧懑。
　　右文殿修撰知冀州权邦彦自将本州人一千人号二千人前来听候指挥。
　　奉王旨即日子仰下疾速取便路前去开德府驻听候元帅宗泽节制。
　　十二日壬寅驾在青城金人索上元灯。
　　道路相传二酋（改作金人）城外作上元节观灯凡在京师御前及诸寺观正店皆赴府纳灯街中般担不绝。又取景龙宝录宫当年放灯金珠琉璃缨络灯诸翠羽飞仙之类悉赴军前自月初至此一日之间寺观宫殿所有上元灯饰征求殆尽。
　　十三日癸卯驾在青城枢密院编修官胡呈太学生余觉民上粘罕（改作尼堪）书。
　　宣和录曰：枢密院编修官胡呈书略言优礼我寡君则庶民怀恩恤惠我都城则河北慕义凡千馀言太学生余觉民书引楚子围郑克之曰：其君能下人必能信用其民退三十里而许之平太学诸生数百人泣诣南薰门上书於大金元帅言办金银事乞车驾还内朝廷大臣阴以兵拦截。又厉声云：诸生不可恐。
　　致生事遂出榜晓示凡有诣阙上书者须用枢密院令赍达，於是诸生怀书至枢密院转达弹压官恐生变止之。
　　靖康小录曰：是日王宗沔同番使入门。且语。且泣都人惊疑纷纷相传上在斋宫不食三日矣。内外震扰莫知所为行人并散归处处萧索可伤有郓官押御前冠冕赴军中而金人有文字须要至上前呈过方赴军中交纳郎官出门至上所居幕次日已曛暮於帘外起居上初不知自持一烛揭帘问卿何人郎官以实对押冠冕至此上曰：卿曾晚食来否答曰：臣未曾食上曰：宰相幕次去此不远卿可往就求晚食如无睡处却来此睡其人晚食复来上曰：朕渴欲饮水遂指水所在处使往求之既得上令先尝然後取饮上所居止有榻上有毡二番前有小杌子二只止有二绣坐子萧然独处而已郎宫亲见归以告人闻者痛心。
　　知河间府黄潜善知广信军张奂知保定军高公翰知州辛彦宗知安肃军王澈各以本州兵至大元帅府。
　　徽猷阁待制知河间府兼高阳关路安抚使黄潜善自将本司人马一万三千知广信军张奂二千五百知保定军高公翰二千五百知州辛彦宗五千知安肃军王澈二千以高阳关路副总管杨惟忠为都统制赴大元帅府王慰藉温厚人人感悦。
　　十四日甲辰驾在青城。
