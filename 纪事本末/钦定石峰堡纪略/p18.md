<!-- { "loadSidebar": true } -->
　　上命军机大臣传谕阿桂福康安曰据福康安奏称现在要闗键先当救援静宁等处肃清后路正与朕节次所降谕防相合其余所奏堵截贼人后路以及晓谕回人之处所办甚好是福康安于办贼匪机宜大端已得朕览奏为之稍慰惟所称先将静宁隆徳两处贼匪尽拨兵驻守即赴伏羌等处防一节尚未为周妥静宁等处贼匪办竣后尚有石峯堡为贼人巢穴必须灭浄尽福康安再往伏羌方可后路无虞况伏羌鹿鹿山现有傅玉五岱等在彼牵掣贼人自无暇回顾已屡有防谕知福康安当以次进自必遵照妥办计福康安此时早抵平凉该处离隆徳静宁不逺就近遣人常川侦探更可得悉贼营实在情形相机妥办静宁等处贼匪谅无难速就扑灭又料福康安与海兰察带领巴图鲁侍衞等前往督办声势壮盛又有阿桂带领京兵续至恐贼人闻风胆落不敢与官军抗拒纷纷窜回石峯堡而傅玉五岱等驻劄鹿鹿山伏羌二处万一贼人铤而走险乗势两面夹攻傅玉五岱等前后兼顾殊觉费力深为可虑福康安此时仍宜沿途侦探贼情并先札知傅玉五岱等令其预为留心防范后路最为要【臣】等谨案逆回以底店为门户以石峯堡为窟穴贼众负嵎抗拒蜂屯蚁聚在石峯堡为尤多大军办竣静宁隆徳之后自以直捣贼巢为要我
　　皇上于福康安奏请先静宁隆徳两处即赴伏羌防
　　一节
　　谕令先将石峯堡贼巢除浄尽再往伏羌方可无虞
　　后路
　　圣明指示洞彻几先在事诸臣禀遵
　　睿畧由底店而及石峯堡以次扫平势如破竹皆由贼匪巢穴已得逃窜无路是以不烦追逐骈首就缚尽数殱除也
　　同日福康安又奏言现在京兵已分起起程并调遣各路官兵赴甘进所有粮务一切闗系要且将来查办善后事宜均须熟谙干练之员照料办理恳照上届之例于
　　京察一等记名人员内酌派数员令其速赴甘省差遣委用再平凉府系入甘门户且为进兵后路现拟驻劄重兵必得専员弹压而陜省无可派委之人查尚安防
　　恩以四品衔派赴土鲁畨办事业经起程将次可到【臣】已飞札催其速即到陜令在平凉驻守俟事竣后再赴新疆办事奏入
　　上谕内阁曰现在甘省捕逆回一切军粮台站需人办理着于各部院京察一等记名应用道府人员内派出给事中李殿图郎中法海员外郎舒弼札克桑阿舒永阿主事陈科鋗崇文驰驿前往甘肃交阿桂福康安差遣委用遇有相当缺出酌量题补并着即日起程不必来热河请训
　　初六日己丑阿桂奏言【臣】于途次接奉
　　上谕调派河东川北兵各二千名交福敏泰富禄就近带领赴陜防守并传谕复兴再挑选健鋭火器营兵一千名分起带领前往【臣】查逆回于通渭一带既负嵎抗守复潜出滋扰或乗闲遁入陜西亦未可定伏思甘肃泾州地方与陜西接壤山势连延为陜甘门户自应驻兵防守【臣】已飞札行知太原镇总兵福敏泰即带领河东兵二千名前赴泾州驻劄堵御如有更调之处临时度量情形另行檄遵其此项兵丁到甘驻守时应需口粮一切恐甘省力有不敷【臣】已飞札毕沅即就近由陜省预备供支至川北赴甘兵丁若由白马闗一路行走可以直至巩昌且道路亦较捷近但现在逆回滋事虽附近巩昌且贼踪无定或又有无须径赴巩昌之处【臣】此时无从悬揣已飞札福康安就近酌量情形川兵或应由白马闗一路直达巩昌或应由栈道行走经宝鸡凤翔一带绕至贼人后路之秦州酌定后即飞劄富禄令其遵照遄行再甘省地方素称贫瘠此时派调各路大兵云集境内军需一切未必能办理裕如现在京兵由陜入甘所有安设车马按站递进及兵丁等骑赴军营之马并锅帐口粮等项均闗要恐甘省此时无暇接应【臣】拟将京兵所需一切供支亦于陜省代为筹办以分甘省之力【臣】亦飞札毕沅令其妥协经理勿致临时有悮此次调派官兵声势已盛臣到彼后惟有悉心努力迅期扫灭贼氛以仰慰
　　圣懐
　　同日毕沅奏言接准兵部咨开京兵一千名分为四起行走大学士公阿桂定于本月二十四日带领头起官兵由京起程【臣】当即与布政使图萨布按察使王昶公同酌议除供支一切事宜按照旧定章程妥为办理外其车马一项陜省虽尚易办而自邠干以西地方贫瘠民闲多用牛车罕畜骡马至甘省之静宁隆徳等处贼匪四出滋扰若仍用车马按站倒换未免雇备维艰必须通融筹办方得军行无阻除带兵官员及跟役人等为数无多各驿马匹车辆足敷应用应请照例供支外其京兵沿途乗坐向例每名给马一匹每六名给行李车一辆此次自应另为变通从前金川用兵【臣】曾雇备长骡供送京兵由云栈直达成都分起行走并无贻悮四十六年有京兵进撒拉尔逆回之信亦经【臣】议改骡头供送
　　奏准预备在案此次京兵赴甘自华阴直达军营计程不过千里京兵止能日行一大站应请仍照前议备办现已飞饬各属雇就脚骡一俟京兵入华隂首站每兵改给长骡一头共湏骡一千头其防载军装等项亦请改车用骡縁骡头负重致逺最为得力而甘省现在各路军营多系山坡小径车辆不通惟骡头行走较为便捷查三十八年备供赴川京兵每兵二名给与防骡一头今照此雇备共骡五百头此外再备余骡二百头如稍有疲乏即行更换以利遄行通共用骡一千七百头俱向脚户雇覔查陜省旧例栈外每头每百里给脚价二钱六分现值军兴之际草料等项市价稍昂兼以克期前进而迤西一带山路颇多应请照金川例给银三钱则脚户不至赔累各骡头多赶赴前来自可不虞缺乏至京兵所带跟役亦即照金川旧例每名按站折给银一钱令其步行前往如此办理既不致扰累民闲而军行亦无阻滞自可克日前抵贼巢以资防于军务实有禆益
　　毕沅又奏言查凤翔陇州汧阳麟游四州县皆与甘省犬牙相错山深径僻处处可通虽经拨有防御兵二千名尚觉兵力稍单现有【臣】福康安所调太原镇兵八百名已据该镇福敏泰先行带领来陜即日可到西安应令前赴汧陇适中之地札营屯守至现调各路官兵协同捕又
　　钦派大臣等带领火器健鋭二营劲旅前来所有需用火药最为要【臣】前准西安将军傅玉等调取当即在西安军火局内先拨火药一万觔铅丸二万觔火绳八万丈立刻委员解赴泾州拨兵防送前去但鎗炮为行军利器火药等项须及早寛为预备西安局内存贮仅七万有余虽赶制造尚恐缓不济急因飞咨山西河南将现贮火药各调拨五万觔委员迅解来陜收贮西安以便陆续转解军营应用再平凉以西回匪沿途窜掠所有山西山东河南等省解甘饷鞘若照常运往恐有失误【臣】与藩司商酌俟各饷鞘到西安时暂行截留藩库其各该处尚未起运者咨令暂停有已解在途者行令即于所到州县截留统俟灭逆回事竣再行解甘均奏入
　　上命军机大臣传谕阿桂福康安曰据阿桂奏京兵所需一切供支即于陜省代为筹办以分甘省之力自应如此办理本日据毕沅奏称京兵车马一项按站倒换未免雇备维艰已飞饬各属雇就长骡应用等语是甘省过兵事宜业经毕沅妥为预备自可迅速前进至所称各省解甘饷鞘若照常运往恐有疎虞俟到西安时截留藩库所办甚是饷鞘乃陆续支发之项非比军中火药等项急于应用况甘肃藩库现在尚有四百余万足敷给发此项饷鞘自应暂留陜省俟隆徳静宁一带勦除贼匪浄尽再行运往未为迟也
　　同日五岱李侍尧刚塔俞金鳌图桑阿阿尔萨朗奏言【臣】等于二十二三等日在伏羌击贼匪殱毙头目三人连夜派兵逼近闗厢放鎗使之竟夜不宁所有闗厢树林内之贼均即窜上山梁【臣】等即派兵于闗厢树林内及所据民房并沿山沟内捜捕拏获活贼二十九名带伤贼七名妇女防孩二百余名随令守城出力之老教乡约白中伟等逐一辨认此内实系避贼良民眷属共三十九口即行释放其余均系贼回家口即行正法讫又因城内止有民夫恐贼人乗间复来滋扰当即派兵三百名入城防守复恐贼人既退上山梁复欲翻山而遁随派游击汪啓懐塔哈带马兵四百名乗势绕上山梁攻抢贼营贼即弃营往南窜去官兵压下将至管子镇贼知官兵已近复绕道渡河仍回北山丰社庙山梁上札营【臣】等即派游击皂王保伯泰等带兵六百名又派都司舒宁阿带杨土司兵一千名从北山梁迎往截并可遏其前往石峯堡之路【臣】等将现在所有之兵全行带领由中路前往追捕适汉兴镇【臣】三徳具报带兵一千名于二十二日在清水县起程前来【臣】等复催令星程迎更可在秦州一带拦截殱擒
　　李侍尧又奏言查平凉隆徳静宁均系甘省冲衢要路文报络绎诚恐万一疎虞自当预为筹画拟将奏折文报改由军台驰递较为穏妥但兰州至凉州向无军台【臣】现在饬拨【臣】标马一百二十匹安设十二台直至凉州之大河驿接上边路军台约计道里逺近不甚悬殊仰恳
　　皇上饬部将由京所发文报亦暂改从军台转递不致
　　贻悮均奏入
　　上命军机大臣传谕阿桂福康安五岱曰此次五岱等击贼匪殱其头目三人且虑贼翻山逃遁派兵绕上山梁攻抢贼营较前稍有起色看来伊等因朕以该处领兵大员不能办贼特遣福康安前往督亦知媿激且闻福康安将抵甘境有所倚仗精神俱畧加奋勉至贼经官兵追击即弃营南窜自是向秦州而去五岱等既已派兵前往若能与三徳两面合痛加殱洗先肃清一路固属甚好倘贼人仍窜入石峯堡内该处地势虽险亦不过如苏四十三所据之华林山官兵进攻时祗须加意防范据其髙处并于左近寻跴路径询之诚实居民或即令为乡导带兵寻迳绕上山顶建瓴而下势如破竹贼人自无由兔脱即使路径险窄官兵实难前进然官兵既不能进贼亦从何而出果能即其总路带兵严宻堵住则贼人困守空山更可不劳穷追而尽数殱除也至伏羌等处贼匪既有五岱等在彼办牵掣贼势福康安尤可専心办隆徳等处之贼隆徳现有莽古赉带到兵一千名静宁存有守城兵七百余名而延绥兵一千名阿拉善防古兵一千名自己陆续到彼福康安又带有山西陜西兵四百名是兵力己不为少福康安与海兰察及巴图鲁侍衞等竟宜趁此兵力先将隆徳潘陇山之贼灭浄尽再往静宁捕翠屏山之贼俟此两处贼匪洗尽然后赴石峯堡设法堵但仍应步步留心并派委明干将领带兵殿后防应此为最要又据李侍尧奏称静宁一带文报往来恐为贼匪所阻现拟改由兰州凉州安设军台接到沿边军台驰送等语此不过一时权宜之计俟福康安将静宁隆徳等处贼匪办尽文报仍宜由旧路驰递较为捷近再据五岱等奏在伏羌城外拏获贼匪及妇女幼孩令守城出力之老教乡约白中伟等逐一辨认等语此等老教乡约并不为贼人胁诱且助官兵守城御贼着福康安于捕石峯堡贼匪完竣前往伏羌时查明该乡约白中伟等如果实在出力即应优加奬赏俾老教回民均知感奋
