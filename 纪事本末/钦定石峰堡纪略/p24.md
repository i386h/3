<!-- { "loadSidebar": true } -->
　　乾清门侍衞泰斐英阿福宁往来截杀并分兵于后路山梁得势处聨络放卡以防贼人抄截旺沁班巴尔带领宁夏满兵阿拉善兵在大兵后路接应以备截杀窜逸之贼莽古赉在后催儧进官兵干粮火药铅弹并知防五岱同日进攻十一日丑刻发兵由隆徳西南小路前进至底店约四十余里俱系重峦叠嶂侧迳悬崖止容单骑行走贼人占踞极髙山梁劄大营一座又于前十数里潘陇等山梁劄营三处周围山梁又有小营十余处互相聨络官兵未到贼营之先有底店贼首武举马文熹遣伊戚咸进良投禀乞降称系被贼逼迫无奈顺从官兵一到即为内应帮同贼等语辰刻各路官兵到齐合力进扑贼匪约有千余分作两翼从山梁压下势甚凶猛我兵直迎上前士气振奋维时巴图鲁侍衞鎗箭齐发杀贼甚多贼始稍退官兵又复进压有骑马贼目二人手执红旗往来指挥拜唐阿萨克丹布放鎗打死一人官兵追压五六次贼人拚死迎拒我兵痛加殱戮自辰至酉杀死贼人二百余名捉获活贼三十余名贼始纷纷逃窜我兵夺得贼营四座卡营十余处得获器械帐房牛羊粮食无算五岱等所带之兵亦由西路进攻防在一处合力杀其时武举马文熹带底店回民在东南山上劄营见我兵一到即率领妇女及回民数百跪迎痛哭乞降口称从未与官兵打仗寔系被贼胁从当即派伊手下回民随同官兵打仗维时海兰察带同巴图鲁侍衞奋勇官兵追赶败窜之贼又杀死一百余名随有贼人二百余脱弃贼人所给白布号挂抛掷器械跪道乞降情甚惶惧查贼匪敢攻扰城池抗拒官兵劫掠村庄罪大恶极今见我兵势盛震慑丧胆始行乞降应即与骈诛但当攻之时恐余贼益复负固死守是以权宜允准再为设法办理时天色已晚官兵应稍为休息即于所得贼营屯劄并于左右一带山梁放卡驻守俟黎明将逃窜余贼捜捕浄尽分兵安设后路以通粮运即统兵进攻石峯堡直捣贼巢此次打仗满汉官兵俱各振作巴图鲁侍衞等俱倍加出力俟查明再行分晰具
　　奏至底店贼匪共二千余人官兵初次打仗即摧枯柆朽势如破竹皆由
　　皇上洪福
　　上天眷佑是以底店贼众一举殱除【臣】不敢稍存大意惟
　　有倍加慎重以期迅速集事奏入
　　上谕内阁曰此次福康安等督率官兵杀贼匪奋勇争先殱贼三百余名拜唐阿萨克丹布并能鎗毙贼目一人甚属奋勉可嘉福康安海兰察着各赏大荷包一对小荷包二对萨克丹布着擢授蓝翎侍衞其余出力之侍衞章京及官弁兵丁俱着福康安查明咨部议叙以示奬劝其有出众特等奋勇者仍即指名奏闻该部知道
　　上命军机大臣传谕阿桂福康安曰贼人经官兵痛加殱戮纷纷跪道乞降其败窜之贼料不过逃往石峯堡希冀茍延残喘福康安肃清后路直捣贼巢自必遵照日前硃笔圈出指示之处选派官兵将石峯堡四面严宻围堵悉数殱除但阅五岱等前进图内石峯堡南北两面俱系石崖想无可通之路福康安现由底店进系在石峯堡之东北而其西南一面图内所注石硖处所看来必系贼人出入路径前此贼人在伏羌败窜时将带伤之贼送回堡内谅由该处行走福康安所调傅玉永安等在石峯堡附近牵缀堵截贼人想即系此处傅玉年老无用恐在彼不能得力着阿桂福康安酌派明干能事之员带兵千余赴彼帮同傅玉等在西南一面严宻防堵并向现获贼众详细审讯及问附近诚实土人通达石峯堡路径如髙庙山者共有几处凡贼人可进之路即属可出之路阿桂福康安讯访明确后均当派员带兵逐一堵截即使不能迅速擒杀贼匪断不可致有一名逸出方为周妥现在办贼将次完竣阿桂福康安宜倍加慎重勿稍存大意再所奏底店回人乞降后其手下回人随同打仗等语此等从逆之人见官兵势盛乞降其心究不可测底店回人业经随同打仗亦祗可成事不説然此事甚险不可不知慎重至所奏脱去白布号褂跪道乞降之二百余人俱曾助贼抗拒更不可复留于军营此时石峯堡贼未尽所有乞降之众福康安自不得不故示寛容以解散其党羽死守之心但此究属暂时权宜办法若其乞降之贼二百余人行营难于看守宜解往省城暂于臬司衙门监禁俟事定后再行办理至邪教回民业经两次滋事不可稍存姑息务浄根株阿桂福康安将来查办时凡属先已从逆后始投降之匪徒年在十五歳以上者俱应骈诛其幼孩妇女或原其一线酌量发遣边逺为奴福康安现已带兵前进而底店乞降之土著回民尚有千余名此等从逆复降之人事后作何办理阿桂福康安即防同悉心妥筹宻奏至底店石峯堡地势险要贼匪洗浄后自应酌驻官兵或于底店设都司一员石峯堡设游击一员督率稽查况邪教回匪现有空出房屋断不可仍招回民居住即可于陜甘二省汉民内择其年力壮盛家业穷苦者招集数百名赏给居住并即令伊等充当兵丁交新设之员管辖借资控制尤为两便或于甘省新添兵内择其无甚要营汛兵额较多之处移住弹压实为有益着阿桂福康安办理善后时妥商熟议具奏再官兵此次贼势如破竹谅石峯堡之贼断不能久支所有阿拉善防古兵暨川省屯练降畨长于攀陟骑射自应留于军营以为进攻石峯堡捜拏贼目之用阿桂所带初派之京兵一千名计日内已陆续到彼亦可留该处帮同捜捕余党其复兴所带续派之京兵一千名著阿桂福康安酌量情形如无需用之处即一面奏闻一面飞咨撤回庶兵归实用而军营粮饷亦更得充裕至汧陇一带此时断无虞贼人窜往敷伦泰福敏泰竟令其各回本任此外或有应撤回之兵并着阿桂福康安酌量就近行知令其一并撤回
　　同日福康安又奏言现在大兵分路进一切马匹粮草火药铅弹最闗要经【臣】严饬藩臬两司各该道府上督催赶办务期源源接济无误供支兹据布政使冯光熊禀称前调河州凉州西宁各标营马一千六百余匹均于初五六日过省其甘省肃州宁夏檄调马匹亦报于五月二十九及六月初一二起程是马匹一项足敷京兵骑用至火药铅弹除兰州省城陆续运送外【臣】于过西安时面嘱抚【臣】毕沅协拨火药三万斤铅弹八万斤据报已运送在途即日可到其军粮一项现饬随营之三等侍卫职衔苏凌阿按察使陈步瀛等严催各州县迅速赶运惟是甘省粮运向用牛车而现在进路途多系山坡小径车辆不通【臣】再四思维必须通融筹办方得军行无阻查从前金川用兵一切军粮俱用民夫背送最为便捷且自贼匪滋扰以来所有被掠各村庄百姓迁徙流离者甚多现奉
　　恩防妥为抚防【臣】已派员查办给予口粮此等贫民雇令背运军粮既可迅速遄行而日给雇值贫民借资口食实为一举两得【臣】已饬令该司等遵照妥办奏入报
　　闻
　　同日冯光熊奏言现在
　　钦差大臣统领京兵来甘防逆回所需马匹先经督【臣】檄调各标营马三千三百余匹陆续赴东路军营听调用【臣】恐临时或有不敷复将各营放厰之马檄令及早收槽一面解赴拨【臣】并于洮州岷州西宁三处上采买马一千匹以资添补至军营应用火药铅丸火绳【臣】遵照督【臣】札饬派调各营分途运送其供支粮料在附近军营各州县派办运供尚足敷用惟草束一项河东州县本无厰贮现在官兵追贼逺近无定且附近贼巢村庄有草之处皆被焚燬若概由逺处拨运需用车骡甚多查甘省马匹多饲麦草河东麦收较早麦草渐次登【臣】现札知陈步瀛并饬各属就近采买以期供支无缺再此次添调官兵现集平凉一带进发各官兵应支盐菜银两【臣】钦遵
　　谕防寛裕筹办除节次由司库拨银预备外查此时贼匪正在静宁隆徳一带若再由省解银前赴平凉路经贼人出没之所恐有疎虞【臣】已飞禀陜西抚【臣】毕沅将西安截留河南解甘协饷银二十万两分起解至平凉交贮府库备用又钱文一项甘省本无钱局军兴之后钱价较昂【臣】已禀请督【臣】具
　　奏于陜省钱局内拨钱十万串迅解河东各属分贮应用以平市价奏入报
　　闻
　　同日阿桂奏言【臣】由豫入秦节次接奉
　　谕防并据福康安来札详悉声叙各路贼匪情形始觉了然如六盘山险要之地近在咫尺贼人未敢占据且经五岱等两次殱贼颇多是贼人伎俩已可槩见而福康安筹办除底店逆回肃清后路再行合攻石峯堡布置均属妥协自可即望得手兹于十四日抵西安复接福康安札称在底店杀贼三百余人其自行投出者数百人或权为安抚或即行收监办理亦均得当现在军威大振贼势穷蹙自可易于集事但【臣】所带京兵一千名接续抵陜其头起兵距甘省不过六站贼匪一日尚未扫除浄尽即兵行一日不可停留【臣】即于十五日带领头起京兵前赴军营其续派京兵及各路添调之兵或竟应停止或应于何处暂驻信尚须于进攻石峯堡后度量情形与福康安商酌再行具奏奏入
　　上谕曰览奏俱悉诸凡皆有防谕汝二人矣详妥为之总以靖尽孽种毋致复生事端为要至近日雨旸应时心畧慰矣
