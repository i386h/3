<!-- { "loadSidebar": true } -->
明陈耀文撰。耀文有《经典稽疑》，已著录。耀文在明季诸人之中，颇能考证。所作《正杨集》，攻《丹铅》诸录之讹，虽词气叫嚣，有乖大雅，而疏通引据，尚不失精详。此书则聚诸驳杂异说，诋呵圣贤。如引慕容盛之论，比周公於曹操之流，据《汲冢书》之文，诬文王以商臣之事。小言破道，莫甚於斯。若夫南宋诸儒，力分门户，或不免主持太过，不得其平，如抑苏轼诋岳飞之类，诚不惬人心是非之公，随事辨正，未为不可。耀文必以张栻晚得异疾指为伪学之证，则深文苛索，有意求瑕，将伯牛之歌芣苡亦为内行不谨乎？又若许衡隶籍河南，已非宋土，中阅金源一代，相距百有馀年，而乃责以仕元，曲相指摘，是东晋之士当越三国而宗汉朝，北宋之人当隔五代而心唐室。其吹索无理，益乖剌不足辨矣。
△《玉唾壶》二卷（浙江范懋柱家天一阁藏本）
明王一槐撰。一槐，钱塘人。万历末官临淄县知县。此书即其在临淄时所作，皆辨证经史之言。前有自序，谓书之朽墙，敛之唾壶，满而册脱，因以名焉。其中如据东坡龙井题名记跋，知其尝三游赤壁。据《尔雅》食苗心曰螟，驳韩文根节之螟句为误，亦间有考订。至如谓《兰亭序》曾字作僧，乃原作立人，钩进行里，后人临摹误加，而不知为徐僧权押缝题名，权字灭而僧字存。又以马明王为兰陵王，又以王勃文落霞为鸟名，又以曹娥碑幼妇为昌口，改绝妙为绝唱，则穿凿太甚矣。
△《戏瑕》三卷（浙江鲍士恭家藏本）
明钱希言撰。希言有《剑筴》，已著录。是书皆考证之文。其名《戏瑕》者，取刘勰所云尹敏戏其深瑕义也。然此语出《文心雕龙正纬篇》，戏字颇无义理，故朱谋讳等校本，皆以为诋字之误，其说不为无见。希言以其新异，采以名书，亦好奇而不顾其安矣。书中颇以博识自负，而所言茫昧无徵。如妇人缠足一条，不知《秘辛》为杨慎伪撰，已为失考，复云余见一书，称缠足始於帝辛妲己。妲己狐妖，故缠其足，此说最古，要必有据云云。东方朔一条，称又见一书，其母梦太白云云，不知一书者竟何书也。又如称姬一条，引宋玉《高唐赋》有天帝之季女名曰瑶姬语，谓妇人称姬在周以前，不知此正周末寓言。《神女赋》改正王玉二字，引凌初成核札，谓沈括《梦溪笔谈》无此说，而不知实出姚宽《西溪丛语》。古人姓名一条，谓冯驩一称冯煖，韩凭一称韩朋，荀卿一称孙卿，匡俗一称康俗，不知卿姓因汉宣帝而改，俗姓以宋太祖讳而改，非其本字。洗灂一条，谓唐人《仲子陵赋》用泉鱼二字出《吴志》，而不知本《老子》渊鱼二字，避唐高祖而改。古人墓文一条，谓孔子季札碑《古法帖》中止呜呼有吴君子六字，则并误记《淳化阁帖》矣。至於因粉奁名多罗，而解顾甄远诗多罗少年为粉少年；因七月为兰秋，而解王勃文兰燕为七月燕，尤为穿凿附会。惟引陆龟蒙诗证宋玉真有《微咏赋》，引《柳宗元刘禹锡集》证姜芽帖，辨褚遂良所作《司马迁妾随清娱墓碑》可疑，引《梁书》证梁皇忏郗后化蟒之妄，引陈鸿《长恨歌传》证《说郛》飞燕外传之赝托，以及记《琅嬛记》出《桑怿集》，《柳志》、《女红馀志》皆出好事伪托，叶昼伪造李贽诸书，顾氏《诗史》本唐汝询作诸条，差可资参考耳。
△《析酲漫录》六卷（浙江巡抚采进本）
明陈懋仁撰。懋仁有《年号韵编》，已著录。是书成於万历壬子。大意欲以考证见长，而捃摭残剩，多无根据，盖学杨慎而不成者也。如谓对牛弹琴为俗谚，引李石面牛鼓簧为证，不知此汉牟融理惑论中所载公仪休事，今在《宏明集》中，非谚语也。谓斗百草始於周，引《申培诗传》为证，不知为丰坊伪作也。谓西王母为国名是矣，而曰汉武时西王母必其种落，不知《汉武内传》所云西王母，实造为神仙之说，非如舜时贡环而来者也。谓高似孙《纬略》误以烧香为始佛图澄是矣，乃不引博山香炉证始於汉，而引《法苑珠林》由余对秦穆公烧香供佛，是以释氏妄谈执为典故也。其引周穆王於五台山造寺供养文殊，证佛寺不始於汉，病亦同此。其尤无谓者，如云人知左太冲十年乃成，而不知张平子《二京赋》成亦十年。又云人知始皇博浪沙中为盗所惊，大索十日，而不知兰池为盗所窘，大索二十日。又云人知断机教子有孟母，而不知断机厉夫有乐羊妻。此与徐渭《路史》载刘歆为刘向之子以为异闻，同一弇陋。观其於诸书之中最推重《韵府群玉》，可知其学问所由来矣。惟辨《通幽记》之李伯禽在贞元五年，必非李白之子，与引释名驳《太平御览》过所之误，差可取耳。
△《雅俗稽言》四十卷（湖南巡抚采进本）
明张存绅撰。存绅字叔行，号见其，华容人。天启中由贡生官蒲圻县训导。
是书抄撮杂说，凡二十门。自序谓后先借读书，几破万卷，殚三十馀年之力，七易其稿。前列引用书目千馀种，多唐以来所不著录，大抵抄自类书，子虚乌有。
又或标其篇名为书名，颠倒错乱，不可缕指。其凡例一条云，出处书目，有既揭总名，而篇章亦复错出。如曰《礼记》矣，又出王制、坊记。曰《纬书》矣，又出元命苞、援神契。曰《史记》矣，又出货殖、滑稽。曰《升庵集》矣，又出丹铅、伐山之类。非赘也，要以详其言之有稽云云。则亦自知其丛脞矣。
△《读书考定》三十卷（浙江巡抚采进本）
明陈良儒撰。良儒字穉修，湖北人。崇祯中由荫生官光禄寺典簿。是书分天象、时令、地舆、人物、仕籍、行谊、肖貌、人事、书籍、法教、方伎、宫室、饮食、服饰、器用、花木、品汇，凡十七门。每类徵引旧闻，订其讹舛，亦《容斋随笔》之支流，然大抵多前人所已言。如唐明皇游月宫，及月中嫦娥之类，不过诗赋家藉为词藻，本无人以为实事，亦无庸纷纷诘辨也。
△《事物初略》三十四卷（浙江巡抚采进本）
明吕毖撰。毖字贞九，吴县人。是编成於崇祯甲申。杂记事物俚俗语言之所自始。然多剽取事物纪原诸书，语多猥鄙，不足以言考证之学。
△《俗语》一卷（两淮马裕家藏本）
不著撰人名氏。录古今谚语及方言，标其原始。凡经史小学诸书，皆见援据。
其采自说部者，并各注书名於其下。虽释常言，而考证颇近於古。然如释大夫称主，引《左传》及《国语》，而《周礼》以主得民之文反不见引，则录传而遗经。
又释郡君县君，引元品官母妻四品赠郡君，五品赠县君，然考汉武帝尊王太后母为平原君，平原汉郡，则封郡君之制已始於汉。又武帝封金王孙女号修成君，修成汉县，则封县君之制亦始於汉，是书仅载元品官，则引后而遗前。又论音韵，谓北人以步为布，为方音之谬，不知《周礼》注酺步可以通读。《春秋释文》蒲圃之圃一作布音，是四音且可并转，况步布之通为一韵，不过读有轻重耶。此由昧於古读，故未得通方之旨也。
△《纬略类编》三十五卷（浙江范懋柱家天一阁藏本）
不著撰人名氏。其书皆取杨慎《丹铅》诸录稍颠倒窜乱其旧次。抄合成编。
伪书中之最拙者。盖奸黠书贾，苟且渔利之所为，而收藏家不及辨也。
△《菰中随笔》三卷（两淮盐政采进本）
国朝顾炎武撰。炎武有《左传杜解补正》，已著录。炎武本精考证之学。此编以读书所得，随时记载。旁及常言俗谚，及生平问答之语，亦琐碎记入。虽亦有足资参考者，然编次不伦，饾飣无绪，当为偶录稿本，后人以名重存之耳。
△《救文格论》一卷、《杂录》一卷（大学士英廉购进本）
国朝顾炎武撰。载吴震方《说铃》中，然皆炎武《日知录》之文。潘耒作《日知录序》，题康熙乙亥。徐倬作《说铃序》，题康熙乙酉。是《日知录》已刻十年，乃有《说铃》。不应剽剟割裂，别立书名。考毛先舒《潠书》，有《与炎武札》称承示《救文格论》，考古、日知二录云云。则炎武原有此书别行於世，后乃编入《日知录》中。此犹据初本刻之耳。
△《别本潜邱劄记》六卷（江苏巡抚采进本）
国朝阎若璩撰。若璩有《古文尚书疏证》，已著录。此书有吴玉搢编次之本，亦已著录。此本乃其孙学林所编。前有学林识语云，劄记卷一至卷六乃大父有疑即录，自为问难之书。其中有已校订者，有止存旧说而未校订者。或谓已校订者自当付梓，未校订者乃古人旧说，似宜删去。学林以是皆先人疑而未订之义，何敢妄加去取。至卷五一册乃仲弟学机竭数年之力，寻先人手迹，陆续成帙，不敢漫为分析。惟依原本付梓，以成先志云云。盖学林尊其家学，不欲一字散失，故全录旧文，漫无体例。如卷一中突出一条云，此自其胜场，安可争锋？又突出一条云，此书讵复须注，徒弃人作乐事耳。此类至多，当时不过以备简牍之用，乃一概录之，亦复何取。又六卷皆录若璩之诗，若璩学无不通，惟词赋一道，涉之甚浅，凡所持论，多强不知以为知。学林录而刻之，适足以彰其短，殊不及吴玉搢本有条理。故今以吴本为定，而此本附存其目焉。
△《修洁斋闲笔》四卷（浙江巡抚采进本）
国朝刘坚撰。坚字青城，无锡人。是书凡三百馀条，皆杂论典故字义，大抵从说部中录出。自序称同邑顾宸有《辟疆园习察》一书，缀缉未竟，复刺取数十则以附益之。今书中不加标识，亦不知孰为顾氏之语也。
△《天香楼偶得》十卷（浙江巡抚采进本）
国朝虞兆漋撰。兆漋字虹升，嘉兴人。康熙初诸生。是编乃其读书所得，随笔纂录，分类编次为天文、地理、宫室、器用、鸟兽、虫鱼、草木、典制、字学、人事、艺文十部。中多蹈袭旧文，其自为考证者不过十之一二。如论《刀剑录》误以宋废帝为顺帝，以杨玉夫为杨玉；论《五代史》唐庄宗立皇后刘氏事，本纪与家人传年月不同；论刘禹锡诗自注二高字，谓高门字既对晓镜，则亦似自高；论孟子非馆於雪宫；论郭子章马记误收羊事；皆为确当。而论五杂俎野蚕一条，尤洞烛真伪。至於谓《诗》投畀有北用《拾遗纪》黄帝事，不知王嘉正依托《诗》语；谓镜称菱花未详何义，不知《飞燕外传》有七出菱花镜事；谓隋时改丙为景，唐修《晋书》皆仍《隋书》，不知丙字本唐讳嫌名；谓周邦彦十六字令当以明月影三字为句，穿窗白玉钱五字为句，讥改明为眠，作上一下七之非，不知别作之归十万人家儿样啼，亦是上一下七，不可归十万为句，皆失详考。至谓对子字父始於苏轼，并忘曹子丹佳人一语，即在本书之中，失於检核。其他所论天文，多涉臆揣，而孟姜女滴血寻夫骨事，更无徵不信矣。
△《言鲭》二卷（大学士英廉购进本）
