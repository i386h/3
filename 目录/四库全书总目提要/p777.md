<!-- { "loadSidebar": true } -->
△《餐秀集》二卷（浙江巡抚采进本）
国朝黄千人撰。千人字证孙，馀姚人。宗羲之孙，百家之子也。官泰安县丞。
是集，为其同官觉罗普尔泰所刊。前有普尔泰《序》，又有颜懋价《序》，引严羽、王士祯之说，訾謷馆阁之士，以抒其愤。懋价字介子，曲阜人，以贡生官肥乡教谕，老而不第，故其词如是云。
△《梯青集》（无卷数，检讨萧芝家藏本）
国朝项大德撰。大德字立上，汉阳人。刲股疗母，不愈，以哀毁卒。是集，凡赋二十七首，词四十一首，吐属颇韶秀，而得年仅二十有六，功候未深，故骨格未能成就焉。
△《月湖賸稿》一卷（江西巡抚采进本）
国朝王樑撰。樑有《读画录》，已著录。是集，仅文二十四首，又多小品，盖犹明季山人之遗风。抄本题曰《月河賸稿》。考集内所居丙舍地名皆作“月湖”，樑别有《读画录》，亦载张庚为作《月湖图》，则卷首“月河”字，抄本误也。
△《梦村集》二卷（编修周永年家藏本）
国朝朱纬撰。纬字义俶，历城人。由岁贡生官邱县训导。是集有《七十自寿诗》。又有《次儿生日诗》，作於七十四岁时。盖其晚年所自编。诗颇清浅，而时有脱洒之致。
△《后海书堂遗文》二卷（江苏巡抚采进本）
国朝王孝咏撰。孝咏有《岭西杂录》，已著录。是集，上卷为杂文，下卷皆金石题跋。文颇质实，而少觉其朴。惟题跋则品题不苟，可取者多。
△《薇香集》一卷、《燕香集》二卷、《燕香二集》二卷（内阁中书方维甸家藏本）
国朝方观承撰。观承字遐穀，号问亭，又号宜田，桐城人。由监生荐授中书舍人，官至直隶总督，谥恪敏。观承遭遇圣朝，备蒙恩眷，封疆宣力，积有勤劳；而性嗜诗篇，政务之馀，不废吟咏。旧所著有《东园剩稿》、《入塞诗》、《怀南草》、《竖步吟》、《叩舷吟》、《宜田汇稿》、《看蚕词》、《松漠草》，共八种，皆编入《述本堂诗集》中，已别著录。是编三集。则其为直隶总督时所作，其子维甸编录，别行者也。
△《晚晴楼诗草》二卷（大理寺卿陆锡熊家藏本）
国朝曹锡淑撰。锡淑字采荇，上海人。兵科给事中一士之女，適同里举人陆正笏。一士有《四焉斋诗集》，其妻陆凤池亦有《梯仙阁馀课》。锡淑承其家学，具有轨范，大致以性情深至为主，不规规於俪偶声律之间云。
△《蓝户部集》二十六卷（江西巡抚采进本）
国朝蓝千秋撰。千秋字长青，宜黄人。以荐授国子监学正，官至盛京户部员外郎。是集刻於乾隆丙寅，凡诗四卷，文二十二卷。
△《丰川全集》二十八卷（内府藏本）
国朝王心敬撰。心敬有《丰川易说》，已著录。此集乃所作语录及杂著，大抵讲学者居多，乃康熙丙申湖广总督额伦特所刊，额伦特即尝以隐逸荐心敬者也。
△《丰川续集》三十四卷（陕西巡抚采进本）
国朝王心敬撰。据其子勍《凡例》称，心敬康熙丙申刻有正、续集二十八卷。
是已有正、续两集矣。又称自丙申至乾隆戊午，与当代大人君子相酬答，及与门人子弟讲说论辨者，视前刻倍多，今裒成三十四卷。是此本又出《续集》后矣。
然其二十八卷之本，实不分《正集》、《续集》之目，未喻何说，故此本仍刊版之名，以《丰川续集》著录焉。
△《绿筠轩诗》四卷（编修周永年家藏本）
国朝张元撰。元字殿传，淄川人。雍正丙午举人，官鱼台县教谕。元为“昆仑山人”笃庆从子，故诗法本王士祯之论，以神韵为宗；晚乃渐归朴老，而终未忘其故辙。是集凡七百馀首，其孙庭寀所刻也。
△《质园诗集》三十二卷（编修程晋芳家藏本）
国朝商盘撰。盘号苍雨，又号宝意，会稽人。雍正庚戌进士，官翰林院编修，以养亲乞外补，改授同知，终於元江府知府。盘与钱塘厉鹗名价相埒，才情富赡，生平篇什甚多，此集乃删汰之馀，尚三千首云。
△《竹香诗集》四卷（大理寺卿陆锡熊家藏本）
国朝席鏊撰。鏊字景溪，常熟人。雍正己酉举人，官内阁中书。鏊为吴伟业外孙，於诗法颇有端绪。此集凡诗三百馀首，乃其友杭世骏所删存也。
△《冰壑诗钞》六卷（编修周永年家藏本）
国朝朱令昭撰。令昭字次公，历城人。少与淄川张元，胶州高凤翰等结“柳庄诗社”，绘画篆刻，皆能留意；其诗与凤翰相伯仲，而少逊其雄杰。
△《鹅浦集》六卷（编修周永年家藏本）
国朝朱怀朴撰。怀朴字素存，历城人，其诗格近宋人，而时有风致。
△《菱溪遗草》一卷（编修程晋芳家藏本）
国朝蒋麟昌撰。麟昌字静存，阳湖人。乾隆己未进士，官翰林院编修。年仅二十有二而殁，遗诗数十篇，其父原任仓场侍郎炳为刻而传之。
△《松泉诗集》六卷（编修程晋芳家藏本）
国朝江昱撰。昱有《尚书私学》，已著录。其平生喜为韵语，与编修程梦星等相唱和，游迹多在衡湘间，是集即刻於湖南者也。
△《闺房集》一卷（编修程晋芳家藏本）
国朝陈珮撰。珮字怀玉，天长人，江都诸生江昱之妻。是集仅诗四十首，长短句十首，附以《传》、《诔》及昱所作《墓碣》。
△《白云诗集》七卷、《别集》一卷（两江总督采进本）
国朝卢存心撰。存心原名琨，字玉严，别字敬甫，钱塘人。恩贡生，乾隆元年尝荐举博学鸿词。是集首以《文庙从祀弟子赞》八十首，殿以《咏梅七言律诗》八十五首，前有桑调元《序》，称为总角交，其才气亦调元之亚也。
△《万青楼诗文残编》一卷（国子监助教张羲家藏本）
国朝邵昂霄撰。昂霄有《万青楼图编》，已著录。所著诗文名《万青楼稿》，身后散佚；是编为其从子是柟所手录，仅存文数篇，诗数首而已。
△《随园诗集》十卷、《附录》一卷（御史戈源家藏本）
国朝边连宝撰。连宝字赵珍，今刊本作“肇畛”，乃戏以同音书之。如申涵光本字符孟，而每书“凫盟”，非其本字也。任邱人，雍正乙卯拔贡生，乾隆丙辰荐举博学鸿词，辛未又荐举经学。是集前有乾隆丁丑戈涛《序》，而第四卷以下题曰《病馀草》者，乃皆戊寅以后诗，盖续编而仍冠以原序也。附录一卷，曰《禅家公案颂》，则其晚耽禅悦，读《指月录》所作云。
△《隐拙斋集》五十卷（浙江巡抚采进本）
国朝沈廷芳撰。廷芳有《十三经注疏正字》，已著录。是集为廷芳所自编。
凡诗赋三十二卷，散体文十八卷，其诗学出於查慎行，古文之学出於方苞，故所作虽无钜丽之观，而皆有法度。
△《东山草堂集》六卷（江西巡抚采进本）
国朝潘安礼撰。安礼字立夫，南城人。乾隆丙辰召试博学鸿词，官翰林院编修。是编皆其官京师时所作律、赋，凡三十九首，其门人为注而刻之。
△《黄静山集》十二卷（江苏巡抚采进本）
国朝黄永年撰。永年字静山，江西广昌人。乾隆丙辰进士，官至常州府知府。
是集，前有雷鋐所作《墓志铭》，称所著有《希贤编》、《春秋四传异同辨》、《崧甫文类》、《南庄类稿》、《白云诗钞》、《静子日录》。此本仅《南庄类编稿》八卷，《白云诗钞》二卷，《奉使集》一卷，《静子日录》一卷，而他集不见。其《春秋四传异同辨》，今在《南庄类稿》第二卷中，亦不别为书，未喻其故。又一别本仅有《南庄类稿》、《奉使集》、《静子日录》三种，疑其随刻随印，皆非完本云。
△《山阴集》一卷、《归田遗草》一卷（编修郑际唐家藏本）
国朝林其茂撰。其茂字培根，侯官人。乾隆丙辰进士，官山阴知县。此二集：一为官山阴时作，一为罢官后作。其茂没后，其妇弟郑天锦所编，冠以鲁曾煜所作《家传》。又有沈廷芳《序》，惜其遘疾早世，未克竟其所长，盖其茂没时，年仅三十九有云。
△《史复斋文集》四卷（陕西巡抚采进本）
国朝史调撰。调字匀五，号后斋，晚号“云台山人”，华阴人。乾隆丙辰进士，官仙游县知县。是集一卷为其官仙游时，禀、谕及荒、政、义仓等略；二卷为序、跋、书、论；三卷为《横渠书院规谕》及《谕子书》，而以《仙游所定求士三则》冠焉；四卷为《语录》及《功过式》并以崔纪所作《志铭》附於其后。
△《瑜斋诗草》一卷（庶吉士卢遂家藏本）
国朝郭赵璧撰。赵璧字名瑾，侯官人，乾隆丙辰举人。是集乃赵璧殁后，其子文焕所编；后其子文海又搜求佚稿附益之，凡古今体诗一百十一首。盖赵璧喜吟咏，而不自收拾，故散失之馀，所存仅此云。
△《卓山诗集》十二卷（江西巡抚采进本）
国朝帅家相撰。家相字伯子，奉新人。乾隆丁巳进士，官至浔州府知府。是集又名《三十乘书楼集》，中多改窜之处，盖犹其自订之原本也。
△《瓠息斋前集》二十四卷（浙江巡抚采进本）
国朝凌树屏撰。树屏字保厘，乌程人。乾隆己未进士，官凤县知县，调咸阳，后改补嘉兴府教授。是集赋一卷，诗二十三卷，分十二集，大抵才情奔放之作。
△《问羲轩诗钞》二卷、《賸草》一卷（国子监助教张羲年家藏本）
国朝庄纶渭撰。纶渭字对樵，号苇塘，武进人。乾隆壬戌进士，官定海县知县。是集为纶渭所手定，其子世骏校刊。《賸草》乃其在定海时，所著杂文及案牍，已载入《定海续志》，又别录成帙，附於诗集之后焉。
△《咏史六言》一卷（侍讲刘亨地家藏本）
国朝周宣武撰。宣武字燮轩，长沙人，乾隆壬戌进士。是编杂采史事，以六言绝句评论之，或一首咏一事，或一首连类两三事，不分门目，亦不叙时代后先，每首之末，各附论一篇，六言一体，古今作者颇少，诗家偶一为之，避其难也。
宣武独衍至百首以外，意欲间道出奇，然终不能见长也。
△《月坡诗集》四卷（福建巡抚采进本）
国朝郭植撰。植有经史问，已著录，是集分四编：一曰《雪竹草堂集》，一曰《北游集》，一曰《台江草》，一曰《温陵草》，以集中编年考之，迄於辛酉，盖其乡试中式之后所刊也。
△《玉芝堂集》九卷（江苏巡抚采进本）
国朝邵齐焘撰。齐焘字荀慈，昭文人。乾隆壬戌进士，官翰林院编修。是集凡诗三卷，文六卷，乃其晚年所自定。诗文皆不分体，大抵骈偶之作为多，为四六之文者，陈维崧一派，以博丽为宗，其弊也肤廓；吴绮一派，以秀润为宗，其弊也甜熟；章藻功一派，以工切细巧为宗，其弊也刻镂纤小。齐焘欲矫三家之失，故所作以气格排奡，色泽斑驳为宗，以自拔於蹊径，而斧痕则尚未浑化也。
△《懒真初集诗选》八卷（江苏巡抚采进本）
