<!-- { "loadSidebar": true } -->
国朝杨方达撰。是书分《经》二篇、《传》十篇，一依《本义》之旧。大旨亦多主《本义》，惟卦变之说，主程而不主朱。其体例以为必使正义先明而后以旁义参之，宾主秩然，则条理各得。故凡言变互者皆列之圈外，使不与正义相混。
又以爻位之正不正、有应无应乃卦中之大义，《彖辞》、爻辞皆从此推出，故每卦卦画之下即为注明。末附《易说通旨略》一卷，杂引先儒象、彖、爻、位之说，间亦参以己见。盖仿王弼《略例》而为之也。
△《周易蛾术》七十四卷（户部尚书王际华家藏本）
国朝倪涛撰。涛字崐渠，钱塘人。其书於每卦中分《尚辞》、《尚变》、《尚象》、《尚占》四类，各采录旧说发明之。故又名《周易四尚》。其言义理，多以程《传》为主。其言象占，则遵马、郑、荀、虞之说而自称折衷於朱子。然以世庆、纳甲列图於每卦之前，乃京氏之学，非朱子之学也。所引诸书，往往止载姓氏而未录其辞，盖亦编纂未成之稿本耳。
△《易说》一卷（山东巡抚采进本）
国朝吴汝惺撰。汝惺字匪席，德州人。所论十五事皆阐发宋儒旧说。《自序》谓汉儒所传三《礼》不可尽信，故不主汉《易》。书中致疑邵子之说，亦不尽主先天诸图，然未能竟废图学也。
△《易经一说》（无卷数，浙江巡抚采进本）
国朝王俶撰。俶字善思，彭山人。其书大旨以程《传》、《本义》原互相发明，不容偏废。坊本依费、王之次，已错乱圣经。复止载《本义》，不及程《传》，注不全而解益艰。因遵朱子十二篇旧次，复参取众家，归於一说，使初学易读易晓。盖亦为科举经义而设也。
△《周易汇解衷翼》十五卷（陕西巡抚采进本）
国朝许体元撰。体元字御万，灵武人。其书大旨以象为主，每於一卦先观本象，次观《系辞》所取之象。凡时义德用之所在，胥於象中见之。然谓八卦有本象，有象中之象，有理中之象。又谓象中象、理中象，各有两端，有自然之象，有悬设之象。多端辨析，未免涉於烦碎也。
△《易象援古》（无卷数，浙江巡抚采进本）
国朝申尔宣撰。尔宣字伯言，河南人。此书乃其父舒坦命意而尔宣本之成书。
其曰《援古》者，援古事以证《易》理也。大旨谓程《传》引古释《经》者六十馀条，朱子《本义》引古释《经》者亦四十馀条。故取三百八十四爻，每爻隶以一事，又复自分甲乙，以圈点四项别之。其中逐爻取譬，如《蒙》之初爻谓如伊尹之於太甲，《需》之五爻谓如虞舜恭己无为、汉文恭修玄默，《师》之三爻谓如宋伐江南，《泰》之二爻谓狄仁杰事周之类，多於《经》义不甚比附也。
△《大易合参讲义》十卷（江西巡抚采进本）
国朝朱用行撰。用行字翼承，新建人。是书大旨以朱子为主。首列《本义》，而以《正义》、《析义》次之。正义以阐朱子之旨，《析义》则兼采他说。又以象数不可竟废，间采瞿塘来知德之说，补於《析义》之后。大抵循文推衍，未能深造自得也。
△《周易粹义》五卷（江苏巡抚采进本）
国朝薛雪撰。雪字生白，号一瓢，苏州人。自署曰河东，称郡望也。其书采摭诸说，融以己意，仿朱子《论孟集注》之例，皆不载所引姓名。诠释颇为简明，而大抵墨守宋学也。
△《易蓍图说》十卷（河南巡抚采进本）
国朝潘咸撰。咸不知何许人。所著别有《音韵源流》，中引李渔《诗韵》，则其人在李渔后矣。是书凡《周易大衍蓍》六卷，《连山易蓍》三卷，《归藏易蓍》一卷，咸自为之序。其说谓读《易》者当自知蓍始，《易》有三，蓍亦有三。
《周易大衍蓍》用四十九策，以四为揲，内含六百八十七万一千九百四十七万六千七百三十六卦，其用四千九十六卦。以《彖》、爻二辞占《左传》繇辞，皆四千九十六之卦辞也。邵子《皇极经世》为《连山》蓍，用九十七策，以八为揲，正卦一千一十有六，互卦一千一十有六，变卦三万二千五百十有二，以数断，不以辞断，其吉凶一定而不可易。后周卫嵩《元包》为《归藏》蓍，用三十六策，以三为揲，以飞伏、世应、浑天、纳甲、五行生克占吉凶，用十二支、十干为千有二百兆。又以焦赣《易林》、《参同契》、《月卦》、《乾坤凿度》轨数及谶纬诸占为大衍之遗意，以管辂《观枚数》、《参同契纳甲》及《奇门遁甲》、《煇梦契响》、《鸟鸣辨音》拆字诸占为《连山》之遗意。以京房《火珠林》、翼氏《风角》、《素问》五运六气、扬子《太玄》及《元珠密语》、《杯珓洞灵》望云省气诸占为《归藏》之遗意。其中惟《元包》云出《归藏》、於古有徵。
其馀大抵臆说，无所授受。如画丶为少阳，画丶丶为少阴，易卦画为点，多与古法相背。其《杂卦蓍数图》，以四象起卦，反易为义，本无甚奇特。而托之繙阅旧籍，偶获一帖，盖又在丰坊伪经之下矣。
△《读易自识》（无卷数，江苏巡抚采进本）
国朝金綎撰。綎字丝五，吴县人。是书随笔记录，未分卷帙。首为总论，次为《系辞》、《序卦》，次乃为六十四卦，次序与诸本迥异。又《序卦论》中乃多解《说卦》，标目亦不相应。盖未成之稿，后人以意钞合，遂倒乱无绪也。
其说《易》好为新解。如谓“《南华》取象，率本於《易》。如《逍遥游》曰鲲，阴物类也，犹《坤》卦之象马也。曰鹏，阳物类也，犹《乾卦》之象龙也。鲲化为鹏，阴变而阳，自北溟而徙南溟，盖自一阳之动於至阴，而历六位以时成，故曰六月息也。曰九万里，曰六月息，即卦之用九用六，以言变也。言鲲化而不言鹏变，盖复可喜而变不可言，亦《易》之扶阳抑阴也”云云，持论之异，大抵如是，亦可谓之好奇矣。
△《易观》十二卷（江西巡抚采进本）
国朝凌去盈撰。去盈号旭斋，爵里未详。书中引毛奇龄说，则近时人也。是书主於即象以明理。大旨谓象有三例，有定象，有化象，有互象。一卦之定象如《乾》为天、《坤》为地是也。其化象如《剥》皆言床、《渐》皆言鸿是也。一爻之定象如阳必为九、阴必为六是也。其化象如阳动化阴、阴动化阳是也。又有中爻之互象，如二四互、三五互是也。所引多来知德、毛奇龄之说，而所重尤在化象、互象二义。谓王弼崇卦变，来氏置错卦，毛氏主推《易》以求一得之偶当，凡以不知有化象故也。其解《乾》之九四“或跃在渊”，谓：“四化巽互兑有渊象，乾化巽风，虚薄天表，跃所自起。”解《屯》之初九“磐桓”谓：“大石曰磐，大柱曰桓。石者土之核，震九以乾阳而为坤，初索而为坎，屯郁而亘处坤下，二四互坤，有若核然，磐之象也。柱者木之竖，震九以坤索而为天三，化天三生木而为坎，屯郁而倔强初下，有若竖然，桓之象也。”是皆半附古义，半参臆说，因互体、变爻而穿凿之，不足为说《易》之准也。
△《周易小疏》十四卷（两江总督采进本）
国朝虞楷撰。楷字孝思，号蓼园，里籍未详。书无序跋，亦不知作於何时。
中述《周易折中》，称圣祖仁皇帝庙号，则近人也。其次序用古本，大旨亦主图书，而以为先天寓理於数，后天因数以阐理，文王之《易》即伏羲之《易》。其说弥缝调停，变而愈巧。至於掊击《左传》诸占，尤似是而非。夫《左氏》周人所述者，即周之占法。周之占法，所用即太卜之三《易》。谓其占验之词多所附会则可，谓古《易》占法不如是则不可。居百世之下而生疑窦於百世之上，将周人之法周人不知之，今人反知之乎？△《易经贯一》二十二卷（两江总督采进本）
国朝金诚撰。诚字闲存，华亭人。是书分《元》、《亨》、《利》、《贞》四部，《元部》载《略言》六则、《谈馀杂录》四卷、《易学问经说》、程子《易传序》、周子《太极图说》、张子《西铭》及《河》、《洛》卦象诸图，与会讲之语。《亨》、《利》两部解《上、下经》，而《亨部》之首冠以《经》文定本四卷及程子篇义。《贞部》解《系辞》、《说卦》、《序卦》、《杂卦》。
以用注疏本，故止此四传也。其大旨以程《传》、朱《义》为归。
△《易观》四卷（大理寺卿陆锡熊家藏本）
国朝胡淳撰。淳字厚菴，庆云人。乾隆丙辰进士，授蒙自县知县，未上而卒。
是编惟解《上、下经》，大旨谓圣人作《易》，使学者研究卦爻，推吉凶悔吝之由，以知进退存亡之道。故孔子称假年学《易》，可无大过。至於求诸卜筮以决从违，乃为常人设，非为君子设也。故其说扫除图学，惟玩六爻。然皆随文生义，未能融会贯通。其谓《系辞传》“河出图，洛出书，圣人则之”句为汉儒言谶纬者所窜人，更主持太过矣。
△《易象约言》（无卷数，两江总督采进本）
国朝吴鼐撰。鼐字大年，无锡人。乾隆丙辰进士，官工部主事。是书诠释文句，颇为简明。惟《自序》言考究先儒更定诸本，而从其是者，然以《文言》分上下而《彖辞》、《象辞》反不分上下，又每卦《彖辞》以卦名割系卦画之下，每爻又於句中截断，体例似皆未允。至於《参同契》称“日月为易”，虞翻注虽亦引之，然核以《说文》“易”字，实不从日月。今其末册既以悬象著明，画■为图，而又以此字大书於卷首，据为宗旨，亦泥古太甚也。
△《易经提要录》六卷（两江总督采进本）
国朝徐铎撰。铎字令民，盐城人。乾隆丙辰进士，官至山东布政使。此书不载《经》文，第摭古今论《易》之语。前有《总义》一卷，又《图象》一卷，皆不载其图，惟存其说。馀各分卦分章，第取总括大意而止，故以《提要》为名焉。
△《易读》（无卷数，江苏巡抚采进本）
国朝宋邦绥撰。邦绥字逸才，号况梅，长洲人。乾隆丁巳进士，官至兵部左侍郎。是编用注疏之本。其《凡例》云：“专为课子而成，故以行文之体为讲书，使孺子易於记诵。”又云：“是书专奉朱注。”《自序》又称：“取之方氏《时论》者十之二三，不敢隐其所自。”其大旨尽是数言矣。
△《大易理数观察》二卷（江西巡抚采进本）
国朝朱如日撰。如日字洞彝，号荷轩，莲花厅人。是编成於乾隆丁巳。大抵掇拾图书之陈言。
△《来易增删》八卷（陕西巡抚采进本）
国朝张祖武撰。祖武，长安人。乾隆戊午举人。是编即明来知德《易注》原本，去其烦冗，间补以《易传》、《本义》诸说。其错综、变爻、中爻、大象、卦情、卦画、卦占之类，则一仍其旧焉。
△《周易辑要》五卷（安徽巡抚采进本）
国朝朱瓒撰。瓒字<禾离>霑，全椒人。是书成於乾隆庚申。不言《河》、《洛》，亦不取朱子卦变之说，颇能芟除枝蔓。惟逐句诠释，词义虽洁净而未精微。
