<!-- { "loadSidebar": true } -->
明董逢元撰。逢元字善长，常州人。是编成於万历甲午。虽以唐词为名，而五季十国之作居十之七。盖时代既近，末派相沿，往往皆唐之旧人，不能截分畛域。犹之录唐诗者载及王周、徐铉，犹有说可通。至於隋炀帝《望江南》词，无论证以段安节《乐府杂录》，知海山记确为依托。即绳以断限之义，亦名实相乖，漫无体例矣。且不以人序，不以调分，而区为景色、吊古、感慨、宫掖、行乐、别离、征旅、边戍、佳丽、悲愁、忆念、怨思、女冠、渔父、仙逸、登第十六门，已为割裂无绪。又或以词语而分？或以词名而分，忽此忽彼，茫无定律，尤为治丝而棼。卷首列词名徵一卷，略作解题，罕所考证。至以郭茂倩为元人，则他可概见矣。
△《宋名家词》（无卷数，江苏巡抚采进本）
明毛晋编。晋有《毛诗陆疏广要》，已著录。词萌於唐，而盛於宋。当时伎乐，惟以是为歌曲。而士大夫亦多知音律，如今日之用南北曲也。金、元以后，院本杂剧盛，而歌词之法失传。然音节婉转，较诗易於言情，故好之者终不绝也。
於是音律之事变为吟咏之事，词遂为文章之一种。其宗宋也，亦犹诗之宗唐。明常熟吴讷，曾汇宋、元百家词，而卷帙颇重，抄传绝少。惟晋此刻，蒐罗颇广，倚声家咸资采掇。其所录分为六集。自晏殊《珠玉词》至卢炳《哄堂词》，共六十一家。每家之后各附以跋语。其次序先后，以得词付雕为准，未尝差以时代。
且随得随雕，亦未尝有所去取。故此外如王安石《半山老人》词。张先《子野词》，贺铸《东山寓声》。以暨范成大《石湖词》，杨万里《诚斋乐府》，王沂孙《碧山乐府》，张炎《玉田词》之类，虽尚有传本，而均未载入。盖以次开雕，適先成此六集，遂以六十家词传，非谓宋词止於此也。其中名姓之错互，篇章字句之讹异，虽不能免，而於诸本之误甲为乙，考证釐订者亦复不少。故诸家词集虽各分著於录，仍附存其目，以不没晋蒐辑校刊之功焉。
△《秦张诗馀合璧》二卷（内府藏本）
明王象晋编。象晋有《群芳谱》，已著录。是书乃以宋秦观《淮海词》、明张綖《南湖词》合为一编，以二人皆产於高邮也。然一古人，一时人，越三四百年而称为合璧，已自不伦。况綖词何足以匹观，是不亦老子、韩非同传乎？
△《群贤梅苑》十卷（大理寺卿陆锡熊家藏本）
旧本题松陵朱鹤龄编。鹤龄有《尚书埤传》，已著录。此乃所辑宋人咏梅之词。然详勘其书，乃取宋黄大舆《梅苑》而颠倒割裂之。一卷、二卷即黄书之六卷、七卷，而三卷则如其旧。四卷后八调移为第五卷之首，而五卷中删除九调。
六卷、七卷即黄书之一卷、二卷，至八卷则又如其旧。九卷后五调移冠十卷之首，而十卷删去十调。颠倒错乱，殆书贾售伪者为之。鹤龄不至於斯也。
△《选声集》三卷、附《词韵简》一卷（内府藏本）
国朝吴绮撰。绮有《岭南风物记》，已著录。是编小令、中调、长调各一卷，皆五代、宋人之词。标举平仄以为式。其字旁加方匡者皆可平可仄之字，馀则平仄不可易者也。其法仍自填词图谱而来。其第一体、第二体之类，亦从其旧。后附《词韵简》一卷，皆祖沈谦、毛先舒之说。盖取便携阅而已，无大创作也。
△《蕉雨轩诗馀汇选》八卷（两淮盐政采进本）
国朝陈澍编。澍字雨夏，嘉兴人，岁贡生。是集汇选唐、宋、元人之词，凡二千六百首有奇。其书犹澍所手抄，盖旧未刊印之本也。
△《粤风续九》四卷（两淮盐政采进本）
国朝吴淇编。淇为浔州推官时，杂采其土人歌谣，又附猺、狼、獞歌数种，汇为一编。其云续九者，屈原有《九章》、《九歌》，拟以此续之也。前有淇自序。卷首有孙芳桂撰《刘三妹传》，云是始造歌者。其说荒怪，不足信也。
△《东白堂词选初集》十五卷（内府藏本）
国朝佟世南编。世南字梅岑，辽阳人。以唐、宋诗馀有《花间》、《草堂》诸集，而明词选本向无善者。本朝词家虽有《倚声》、《今词》二选，而蒐罗未富。因与陆进、张星耀商榷去取，合前明、昭代词人所著，汇为一编。其曰初集者，以所见未广，尚当续成二集也。卷首冠以张星耀词论十三则。又总列作者爵里凡三百七十一人，采摭颇为繁富。而甄录未精，不免良楛杂陈之病。
△《名家词抄》（无卷数，浙江范懋柱家天一阁藏本）
国朝聂先编。先字晋人，庐陵人。所选自吴伟业、龚鼎孳以下凡三十家。考卷首曾王孙序，称百家名词。与集中所载之数不符。又云：“词体之变迁，选者之诠次，例言自能详之。”而卷端亦无例言，似乎未完之本矣。
△《林下词选》十四卷（两淮马裕家藏本）
国朝周铭撰。铭字勒山，松江人。是集题曰《林下》，盖取世说所载谢道韫事也。其书采取女子之作，自宋、元、明以及国朝，编次颇为无绪。末卷以《减字木兰花词》，题为南齐苏小小。亦沿田艺蘅之误，而不能正也。
△《浙西六家词》十卷（浙江汪启淑家藏本）
不著编辑者名氏。所选为国朝朱彝尊、李良年、沈皞日、李符、沈岸登、龚翔麟之词。翔麟，仁和人。其五人皆嘉兴人。故称浙西六家。凡彝尊《江湖载酒集》三卷，良年《秋锦山房词》一卷，皞日《柘西精舍词》一卷，符耒《边词》二卷，岸登《黑蝶斋词》一卷，翔麟《红藕庄词》三卷。前有宜兴陈维崧序。
──右“词曲类”词选之属，一十四部，九十九卷，内二部无卷数，皆附《存目》。
△《乐府指迷》一卷（编修程晋芳家藏本）
旧本题宋张炎撰。炎有《山中白云词》，已著录。陈继儒《续秘笈》载此书，题曰西秦张玉田。玉田者，炎之别号。西秦者，炎祖张俊之祖贯。实一人也。其书分词源制曲、句法、字面、虚字、清空、意趣、用事、咏物、节序、赋情、离情、令曲、杂论十四篇。而附以杨万里《作词五要》五则。杂论中称周草窗所选《绝妙好词》。惜版不存，墨本亦有好事者藏之。又称元遗山极称辛稼轩词。殆成於北游大都之后欤？《续秘笈》所刻以此书为上卷，而以陆辅之所续为下卷。
陆书末有原跋曰：“此本还在沈伯时《乐府指迷》之后。古雅精妙，较是输他一著”云云。考宋沈义父字伯时。有《乐府指迷》一卷，今载陈耀文《花草稡编》中。跋但称沈书，而无一字及此书。则此书晚出，跋者未见龚翔麟刻《山中白云词》附载此书。殆后人所增入，非其旧也。曹溶《学海类编》收此书，较此本多一北轩居士跋。其跋误以胡震亨《唐音癸签》与胡应麟《诗薮》合为一书，已极疏舛。又收金粟头陀《制曲十六观》一卷，后有睡庵居士跋。金粟头陀，元顾何瑛。睡庵居士，明汤宾尹也。而其文全抄此书，惟每条之末增“制曲者当作此观”一句。语语雷同，竟不一检，尤可怪矣。
△《词旨》一卷（编修程晋芳家藏本）
元陆辅之撰。辅之有《吴中旧事》，已著录。是编陈继儒《续秘笈》中，以为《乐府指迷》之下卷。此本载曹溶《学海类编》中，则题曰词旨。莫详孰为本名，孰为改名。明自万历以后，诈伪繁兴。所纂丛书，往往改头换面，不可究诘。
曹溶生於明末，故尚沿积习，以侈储藏之富也。其目一曰词说；二曰属对；三曰乐笑翁奇对；四曰警句；五曰乐笑翁警句；六曰词眼；七曰单字集虚；词不可解，似有残阙；八曰两字；则有录无书矣。其言皆无甚高论，佚不足惜。
△《古今词话》六卷（浙江巡抚采进本）
国朝沈雄纂。雄字偶僧，吴江人。是编所述，上起於唐，下迄康熙中年。杂引旧文，参以近人之论，亦间附己说。分词评、词辨、词品三门，徵引颇为寒俭。
又多不著出典。所引近人之说，尤多标榜，不为定论。
△《古今词论》一卷（浙江汪启淑家藏本）
国朝王又华撰。又华字静斋，钱塘人。是编杂录论词之语。虽以古今词论为名，而古人仅十之一。近人乃十之九。
△《填词名解》四卷（浙江汪启淑家藏本）
国朝毛先舒撰。先舒有《声韵丛说》，已著录。掇拾古语，以牵合词调名义，始於杨慎《丹铅录》。先舒又从而衍之，附会支离，多不足据。末附先舒自度十五曲，尤为杜撰。古乐府在声不在词。唐人不得其声，故所拟古乐府，且借题抒意，不能自制调也。所作新乐府，但为五七言古诗，亦不能自制调也。其时采诗入乐者，仅五七言绝句，或律诗割取其四句，倚声制词者，初体如竹枝、柳枝之类，犹为绝句。继而《望江南》、《菩萨蛮》等曲作焉。解其声，故能制其调也。
至宋而传其歌词之法，不传其歌诗之法，故《阳关曲》借《小秦王》之声歌之，《渔父词》借《鹧鸪天》之声歌之。苏轼、黄庭坚二集可覆案也。惟词为当时所盛行，故作者每自度曲。亦解其声，故能制其调耳。金元以来，南北曲行，而词律亡。作是体者，不过考证旧词，知其句法平仄。参证同调之词，知某句可长可短，某字可平可仄而已。当时宫调，已茫然不省。而乃虚凭臆见，自制新腔。无论其分析精微，断不能识。即人人习见之《白石词》，其所云《念奴娇》鬲指声者，今能解为何语乎？英雄欺人，此之谓也。
──右“词曲类”词话之属，五部，十三卷，皆附《存目》。
△《诗馀图谱》三卷、《附录》二卷（副都御史黄登贤家藏本）
明张綖撰。綖有《杜诗通》，已著录。是编取宋人歌词，择声调合节者一百十首，汇而谱之。各图其平仄於前，而缀词於后。有当平当仄，可平可仄二例。而往往不据古词，意为填注。於古人故为拗句，以取抗坠之节者，多改谐诗句之律。又校雠不精。所谓黑圈为仄，白圈为平，半黑半白为平仄通者，亦多混淆。殊非善本。宜为《万树词律》所讥，末附秦观词及綖所作词各一卷，尤为不伦。
△《啸馀谱》十卷（副都御史黄登贤家藏本）
明程明善撰。明善字若水，歙县人，天启中监生。其书总载词曲之式。以歌之源出於啸，故名曰《啸馀》。首列啸旨、声音度数、律吕、乐府原题一卷。次《诗馀谱》三卷，致语附焉。次《北曲谱》一卷，《中原音韵》及务头一卷。次《南曲谱》三卷。《中州音韵》及切韵一卷。考古诗皆可以入乐。唐代教坊伶人所歌，即当时文士之词。五代以后，诗流为词。金、元以后，词又流为曲。故曲者词之变，词者诗之馀。源流虽远，本末相生。诗不本於啸，词曲安得本於啸。
命名已为不确。首列啸旨，殊为附会。其皇极经世、律吕、乐府原题之类，与词曲亦复阔绝。所列词谱第一体、第二体之类，以及平仄字数，皆出臆定，久为词家所驳。曲谱所载，亦不及南北《九宫谱》之详备。徒以通俗便用，至今传之，其实非善本也。
