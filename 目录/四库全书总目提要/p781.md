<!-- { "loadSidebar": true } -->
唐高仲武编。仲武自称渤海人，然唐人类多署郡望，未知确贯何地也。是集前有《自序》云：起至德初，迄大历末，凡二十六人，诗一百四十首，末有元祐戊辰曾子泓《跋》，称独遗郑当一人，逸诗八首，盖在宋时已残阙。故陈振孙《书录解题》云：所选诗一百三十二首也。姓氏下各有品题，拈其警句，如《河岳英灵集》例，而张众甫、章八元、戴叔伦、孟云卿、刘湾五人俱阙，考毛晋《跋》，谓得旧抄本，所缺张、章、戴诸《评》俱在，独刘湾无考，故编中於四家姓氏之下，俱注云：《评》载卷首。今检卷首无之，当由久而复佚耳。又案：钱曾《读书敏求记》，谓得宋鋟本，如朱湾《咏玉》一首，“玉”字作“三”，盖每句皆藏“三”字义也。后人不解诗义，翻谓“三”为讹字，妄改为《咏玉》。
自元至明，刻本皆然，此本仍袭旧讹，知毛晋所云旧抄本，犹未足据也。仲武持论颇矜慎，其谓刘长卿十首以后，语意略同，落句尤甚，鉴别特精。而王士祯《论诗绝句》独非之，盖士祯诗修词之功多於炼意，其模山范水，往往自归窠臼，与长卿所短颇同。殆以中其所忌，故有此自护之论耶？陆游集有是书《跋》曰：“高適字仲武。”此乃名仲武，非適也，然適自字达夫，游实误记而误辨。至称其评品多妄，又称其议论凡鄙，则尤不然。今观所论，如杜诵之“流水生涯尽，浮云世事空”，语本习径，而以为得生人始终之理。张继之“女停襄邑杼，农废汶阳耕”，句太实相，而以为事理双切。颇不免逗漏末派。其馀则大抵精确，不识游何以诋之。至所称钱起之“穷达恋明主，耕桑亦近郊。”刘长卿之“得罪风霜苦，全生天地仁。”此自诗人忠厚之遗，尤不得目以凡鄙。惟王世懋《艺圃撷馀》摘郎士元“暮蝉不可听，落叶岂堪闻”句，谓听闻合掌，而仲武称其工於发端，则切中其失，不为苛论矣。
△《极玄集》二卷（江苏巡抚采进本）
唐姚合编。合有诗集，已著录。合为诗，刻意苦吟，工於点缀小景，搜求新意，而刻画太甚，流於纤仄者，亦复不少。宋末“江湖诗派”，皆从是导源者也。
然选录是集，乃特有鉴裁，所取王维至戴叔伦二十一人之诗，凡一百首，今存者凡九十九，合自称为诗家射雕手，亦非虚语。计敏夫《唐诗纪事》，凡载集中所录之诗，皆注曰：右姚合取为《极玄集》，盖宋人甚重其书矣，二十一人之中，惟僧灵一、法振、皎然、清江，四人不著始末；祖咏不著其字，畅当字下作一方空，盖原本有而传写佚阙，其馀则凡字及爵里，与登科之年，一一详载。观刘长卿名下注曰：“宣城人”，与《唐书》称河间人者不同。又皇甫曾注，天宝十二载进士；皇甫冉注，天宝十五载进士。以登科先后为次，置曾於冉之前，与诸书称“兄弟同登进士者”亦不同。知为合之原注，非后人抄撮诸书所增入。总集之兼具小传，实自此始，亦足以资考证也。
△《松陵集》十卷（编修汪如藻家藏本）
唐皮日休、陆龟蒙等倡和之诗，考卷端日休之《序》，则编而成集者龟蒙，题集名者日休也。龟蒙有《耒耜经》，日休有《文薮》，皆已著录。依韵倡和，始於北魏王肃夫妇，至唐代，盛於元、白，而极於皮、陆，盖其时崔璞以谏议大夫为苏州刺史，辟日休为从事，而龟蒙適以所业谒璞，因得与日休相赠答。同时进士颜萱，前广文博士张贲、进士郑璧、司马都，浙东观察推官李縠，前进士崔璐，及处士魏朴、羊昭业等，亦相随有作，裒为此集。序称共诗六百八十五首，今考集中日休、龟蒙，各得往体诗九十三首，今体诗一百九十三首，杂体诗三十八首，又联句及问答十有八首。外颜萱得诗三首，张贲得诗十四首，郑璧得诗四首，司马都得诗二首，李縠得诗三首，崔璐、魏朴、羊昭业各得诗一首，崔璞亦得诗二首。其他如清远道士、颜真卿、李德裕、幽独君等五首，皆以追录旧作，不在数内，尚得诗六百九十八首，与《序》中所列之数不符，岂《序》以传写误欤？明宏治壬戌，吴江知县济南刘济民，以旧本重刊，都穆为之《跋》尾，岁久漫漶；毛晋又得宋椠本，重校刻之，今所行者皆毛本。唐人倡和裒为集者凡三。
《断金集》久佚，王士祯记湖广莫进士有《汉上题襟集》，求之不获，今亦未见传本。其存者惟此一集，录而存之，尚可想见一时文雅之盛也。
△《二皇甫集》七卷（江苏蒋曾莹家藏本）
唐皇甫冉、皇甫曾兄弟合集也。冉字茂政，丹阳人，天宝十五载进士，大历中官至左补阙；曾字孝常，天宝十二载进士，官至监察御史，谪阳翟令以终。曾集一卷，与《书录解题》合。冉集六卷，较《书录解题》多五卷，然曾集前有大历十年独孤及《序》，称“三百有五十篇”，而此本仅“一百三十四篇”，则已佚其一百十六篇。又《酬杨侍御寺中见招》、《送薛判官之越》、《送魏中丞还河北》、《赋得越山》，皆三韵律诗，而编五言古诗中。《奉寄皇甫补阙》六言一首，乃张继诗，冉有答诗并《序》可证，而亦编为冉诗。知旧本附答诗后，重刊者分体编次，乃杂入六言诗中，遂误为冉诗，则并次第亦非其旧。观其与曾集皆以五言排律别立一体，非惟唐无此名，即宋、元亦尚无此名。其为高棅以后不学者，所窜乱审矣。前有王廷相《序》，后有杨慎《跋》，并称河中刘润之辑《二皇甫集》，然则此集即润之所编也。
△《唐四僧诗》六卷（编修汪如藻家藏本）
唐僧灵澈诗一卷，灵一诗二卷，清塞诗二卷，常达诗一卷。案《书录解题》，载灵澈、灵一集，皆一卷，而清塞与常达失载。是集合而辑之，不知何人所编。
灵澈、灵一及常达集前，各载宋沙门赞宁奉敕所撰本传一篇，惟清塞无之，盖赞宁作《高僧传》时偶遗其名也。灵澈诗前有刘禹锡《序》一篇，《文献通考》亦引之，盖灵澈当时与僧皎然游，得见知於侍郎包佶、李纾，故来往长安，其名较著，得以求《序》於名流，然禹锡《序》其诗，凡十卷，兹仅一卷，则亦吉光片羽，非其完书矣。灵澈姓汤，字源澄，越州人。灵一姓吴，广陵人。常达姓顾，字文举，海隅人。清塞即周朴，其人后返初服，不应列为四僧。语详李龏《宏秀集》条下，兹不具论焉。
△《薛涛李冶诗集》二卷（编修汪如藻家藏本）
薛涛，蜀中妓；李冶，乌程女道士。涛与元稹相倡和；冶亦尝与刘禹锡游，皆中唐人也。《书录解题》载，薛涛诗一卷，李冶诗一卷，今皆不传。此本皆后人抄撮而成，涛集中如《闻道边城苦》一首，兼载洪迈《唐人万首绝句》、计有功《唐诗纪事》、杨慎《升庵诗话之说》，一诗两见。又《唐诗纪事》之五《离诗》，《唐摭言》之十《离诗》，乃一事讹传，其文互异，亦相连并载。其编辑颇为详慎，附以补遗三篇，又采摭《涛传》及诸书所载事迹，考证亦殊赅备。
《冶集》仅诗十四首。然其中《恩命追入留别唐陵故人》一首，详其词意，不类冶作，殆好事者欲裒冶诗与涛相配，病其太少，姑摭他诗足之也。涛《送友人及题竹郎庙诗》，为向来传诵，然如《筹边楼诗》曰：“平临云鸟八窗秋，壮压西南四十州。诸将莫贪羌族马，最高层处见边头。”其托意深远，有“鲁嫠不恤纬，漆室女坐啸”之思，非寻常裙屐所及，宜其名重一时。冶诗以五言擅长，如《寄校书七兄诗》、《送韩揆之江西诗》、《送阎二十六赴剡县诗》，置之大历十子之中，不复可辨；其风格又远在涛上，未可以篇什之少弃之矣。
△《窦氏联珠集》五卷（两江总督采进本）
唐西江褚藏言所辑窦常、窦牟、窦群、窦庠、窦巩兄弟五人之诗，人为一卷，每卷各有《小序》，详其始末。常字中行，官国子祭酒；牟字贻周，官国子司业；群字丹列，官容管经略；庠字胄卿，官婺州刺史；巩字友封，官秘书少监。皆拾遗叔向之子，群、庠以荐辟，馀皆进士科。叔向有集一卷，常有集十八卷，见《唐书艺文志》，今并不传，此集五卷，《唐志》亦著录，而宋时传本颇稀，故刘克庄《后村诗话》称，惜未见联珠集，此本为毛晋汲古阁所刊，末有张昭《跋》，署戊戌岁，晋高祖天福三年也。又有和岘《跋》，及和<山皋>题字，署甲子岁，为宋太祖乾德二年。岘凝之子。<山皋>，岘之弟，岘《跋》称，借抄於致政大夫，即张昭也。又有淳熙戊戌王崧《跋》，亦称世少其本，今刊诸公府。盖抄写流传，至南宋始有蕲州雕版耳。最后为毛晋《跋》，引洪迈《容斋随笔》及计有功《唐诗纪事》，附载叔向诗九篇，又补巩诗六篇，不载於此集者。褚藏言《序》，称牟、群、庠、巩之集，并未遑编录，盖遗篇散见者也。又称：手录《唐书列传》於后，而此本无之，殆偶佚耶。集中附载杨凭、韩愈、韦执中、李益、武元衡、韦贯之、刘伯翁、韦渠牟、元稹、白居易、裴度、令狐楚诸诗，盖谢朓集中附载王融之例。庠诗一首，常诗一首，亦附载牟集之中，不入本集。盖古人倡和，意皆相答，不似后来之泛应，必聚而观之，乃互见作者之意，是亦编次之不苟耳。
△《才调集》十卷（江苏巡抚采进本）
蜀韦縠编。縠仕王建为监察御史，其里贯事迹皆未详。是集，每卷录诗一百首，共一千首。《自序》称，观李、杜集，元、白诗，而集中无杜诗，冯舒评此集，谓崇重老杜，不欲芟择，然实以杜诗高古，与其书体例不同，故不采录。舒所说非也。其中颇有舛误，如李白录《愁阳春赋》，是赋非诗；王建录《宫中调笑词》，是词非诗。皆乖体例。贺知章录《柳枝词》，乃刘采春女所歌，非知章作。其曲起於中唐，知章时亦未有。刘禹锡录《别荡子怨》，乃隋薛道衡《昔昔盐》；王之涣录《惆怅词》，所咏乃崔莺莺、霍小玉事，之涣不及见，实王涣作。
皆姓名讹异，然颇有诸家遗篇。如白居易《江南赠萧十九诗》，贾岛《赠杜驸马诗》，皆本集所无，又沈佺期《古意》，高棅窜改成律诗；王维《渭城曲》“客舍青青杨柳春”句，俗本改为“柳色新”。贾岛《赠剑客诗》“谁为不平事”句，俗本改为“谁有如斯”之类。此书皆独存其旧，亦足资考证也。縠生於五代文敝之际，故所选取法晚唐，以秾丽宏敞为宗，救粗疏浅弱之习，未为无见。至冯舒、冯班意欲排斥宋诗，遂引其书於昆体，推为正宗。不知李商隐等，《唐书》但有三十六体之目，所谓西昆体者，实始於宋之杨亿等，唐人无此名也。
△《搜玉小集》一卷（江苏巡抚采进本）
