<!-- { "loadSidebar": true } -->
元张之翰撰。之翰字周卿，邯郸人。《元史》无传。惟《松江府志》载之翰至元末自翰林侍讲学士知松江府事，有古循吏风。时民苦荒，租额以十万计，之翰力除其弊，得以蠲除。至今犹祠於名宦祠。生平著述甚富。晚号西岩老人，故以“西岩”名集。其诗清新宕逸，有苏轼、黄庭坚之遗；文亦颇具唐、宋旧格。
其集据《松江府志》所载，本三十卷。今於《永乐大典》中蒐采缀辑，分体编次，釐为二十卷。虽当时旧本篇页多寡不可知，而约略大数，计已得什之六七矣。
《永乐大典》所载，有标题《张西岩集》，而核其诗文实为张起岩作。起岩字梦臣，济南人，有《华峰漫稿》、《类稿》、《金陵集》尚行於世，与之翰截然两人。殆当世缮录之人，以《张西岩集》与《张起岩集》声音略近，故随读而讹，致相淆乱。今并釐正，各存其真焉。
△《蒲室集》十五卷（浙江汪启淑家藏本）
元释大撰。大字笑隐，南昌陈氏子。居杭之凤山，迁中天竺。又主建康集庆寺。是集诗六卷，文九卷。前有《虞集序》，谓其如洞庭之野，众乐并作，铿宏轩昂，蛟龙起跃，物怪屏走，沉冥发兴。至於名教节义，则感厉奋激，老於文学者不能过。虽称之少溢其量，然其五言古诗，实足揖让於士大夫间，馀体亦不含蔬筍之气，在僧诗中犹属雅音。又文宗入继大统，改建康潜邸为集庆寺，特起大居之，授大中大夫。故虽隶缁流，颇谙朝廷掌故。若所著《王可毅尚书历任记》，证以《元史文宗本纪》，皆相符合。惟《本纪》谓至治元年五月中政使耀珠告托欢彻尔等交通亲王，於是出文宗居海南。而是《记》则谓至治二年谗慝构祸，文宗迁海南，与《本纪》相差一年。或传写误“元”为“二”，故与《史》异耶。集中多与赵孟頫、柯九思、萨都剌、高彦敬、虞集、马臻、张翥、李孝光往来之作。而第九卷中《杭州路金刚显教院记》、第十二卷《金陵天禧讲寺佛光大师德公塔铭》，并注曰“代赵魏公作”，则孟頫亦尝假手於大，知非俗僧矣。
△《弁山小隐吟录》二卷（两淮马裕家藏本）
元黄玠撰。玠姓名不见於史传。惟《弘治湖州府志》载玠字伯成，慈谿人，宋黄震之曾孙。清苦力学，无所不通。周游西湖，乐吴兴山水，因卜居弁山，与赵文敏游，文敏称许之。有《卞山集》、《知非稿》、《唐诗选纂》、《韵录》等书，独不载此集之目。或后人以《卞山集》、《知非稿》并为一编，改题此名欤？其诗不为近体，视宋末江湖诸人惟从事五七言律者，志趣殊高。中多劝戒之词，其上者有元结遗意，次者亦近乎白居易。虽宏阔深厚不能及二人，要於俗音嘈囋之中读之如听古钟磬矣。前有《自序》，称蔑有令德，不敢谓隐。独以所得於天者薄，故将退藏以终其身。又引文中子之说，称愿上之人正身修德，使时和岁丰，已受其赐。尤粹然有德之言，胜矫语高蹈者万万也。
△《续轩渠集》十卷、《附录》一卷（江苏巡抚采进本）
元洪希文撰。《附录》一卷，则其父岩虎诗也。岩虎字德章，号吾圃，莆田人，宋末尝为教谕。希文字汝质，号去华，尝官训导。岩虎诗名《轩渠集》，故希文集以续名。然《轩渠集》断烂不存，故摭其遗诗附於卷末。旧有希文《自序》，又有至治辛酉、至正壬辰、癸巳林以顺、林以抃、卓器之、南誉等《题词》。皆在未刻之前，不言原编卷数。嘉靖癸巳，其七世族孙绍兴知府珠请山阴蔡宗兖刊定。《宗兖序》称删去一百三十五首，存四百三十五首，编为十卷，附刻一卷。
则原集五百七十首也。《王凤灵序》则称诗二卷，为七律一百九十二首、古诗九十七首、绝句一百首，为数不同。又皆不及其词与杂文。此本凡诗三百六十九首、词三十三首、杂文十八首，与两《序》所言皆不符，疑传写者又有所刊削也。
《宗兖序》谓其以山泽之臞，出山泽之语。譬诸夏鼎、商鬲，华采虽若不足，而浑厚朴素之质，使望之者知为古器。《凤灵序》称其能以质胜，不蔽其情。今观其诗，纯沿宋格，於元末年华缛之风，明中叶堂皇之体，迥焉不同。故二人之论云尔。实则清遒激壮，亦足落落独行也。惟其以岩虎之诗附希文诗末，用《山谷集》后附《伐檀集》之例，以子先父，究於义未安。而篇页无多，又不能如《伐檀集》之自为卷帙，可以孤行。今特升冠此卷，置希文集之前，如《石屏集》、《玉井樵唱》之例焉。
△《定宇集》十六卷、《别集》一卷（浙江鲍士恭家藏本）
元陈栎撰。栎有《书传纂疏》，已著录。是集为其族孙嘉基所刊。凡文十五卷，诗及诗馀一卷。《别集》一卷，则附录序记志状之类。栎生朱子之乡，故力崇朱子之学。集中如《澄潭赞》曰：“惟千载心，秋月寒水，儒释同处，我闻朱子。”附会《斋居感兴诗》句，以强合於禅，未免自生疵累，异乎朱子之所传。
然集中诸文，大抵皆醇正质实，不涉诡诞。如《深衣考》之类，虽未必尽合古制，而援据考证，究与空谈说经者有间。惟诗作击壤集派，多不入格。顾嗣立《元诗选》中所称“笑渠拄笏看山色，容我扶筇听水声。柳枝水洒一溪月，豆子雨开千嶂烟”诸句，皆沙中金屑，不能数数遇之也。
△《艮斋诗集》十四卷（浙江鲍士恭家藏本）
元侯克中撰。克中字正卿，真定人。幼丧明，聆群儿诵书，不终日，能悉记其所授。稍长习词章，自谓不学可造诣。既而悔之，以为刊华食实，莫首於理。
原《易》以求，乃为得之。於是精意读《易》，著书名《大易通义》。年至九十馀而卒。今《通义》已不传，而袁桷所作《序》尚见《清容居士集》中，可略见克中本末。此乃所作诗集，犹元时旧刻。卷首有毛晋私印，盖汲古阁所藏。中间律体最多，而七言律为尤夥。卷一、卷二皆咏经史之作。卷八为谐音格，乃每首全以音通字异者相叶。如一东叶同、峒、桐、铜、童，二冬叶镛、庸、容、墉、蓉之类。凡七言三十一首，五言二十一首。亦克中自创之格，为古所未有。其诗颇近击壤一派，多涉理路。而抒情赋景之作，亦时有足资讽咏者。昔唐汝询幼而失明，长而能诗，《姑蔑》一集，明人诧为古所未有，而不知克中已在前，是亦足为是集希传之证。又汝询能注唐诗解，而克中乃至能诂经，是所学又在汝询上矣。
△《知非堂稿》六卷（江西巡抚采进本）
元何中撰。中有《通鉴纲目测海》，已著录。据中《自序》，所著尚有《易类象》三卷、《书传补遗》十卷、《吴才老叶韵补遗》一卷、《六书纲领》一卷、《补六书故》三十二卷、《通书问》一卷、《苏邱述游录》一卷、《搘颐录》十卷。今自《通鉴测海》以外，惟《通书问》及此集仅存。然《自序》称有《知非堂稿》十七卷、《外稿》十六卷。顾嗣立《元诗选》载《知非堂稿》十七卷，与《自序》合。王士祯《居易录》作十六卷，亦与《自序》、《外稿》合。此集止六卷，似非完书。然嗣立之所录与士祯之所称者，已均在此六卷之中，又似无所亡佚者。岂后人传写，或合并其卷数；抑或重为选录，汰其繁冗，故篇帙虽减，而名章隽句一一具存欤？诗集之富，唐无若白居易，宋无若陆游、杨万里。而珠砾并存，往往使后人以多为憾。是编佳制具存，而芜词较少，可谓刊糟粕而存菁华。即非足本，亦不必以不完为歉矣。
△《云林集》六卷、《附录》一卷（两淮马裕家藏本）
元贡奎撰。奎字仲章，宣城人，官集贤直学士，追封广陵郡侯，谥文靖。李黼为之状，马祖常奉敕撰碑，皆天下重望也。所著有《云林小稿》、《听雪斋记》、《青山漫吟》、《倦游集》、《豫章稿》、《上元新录》、《南州纪行》凡百二十卷。明永乐间徵入秘府，家无副本，遂绝不传。惟《云林小稿》宋濂所序者，尚存其曾孙兰家。洪熙中福州陈嵦复序而传之。宏治间其裔孙元礼复采诸书所载奎诗及遗文二篇，附益成编，是为今本。奎诗格在虞、杨、范、揭之间，为元人巨擘。王士祯《居易录》论其境地未能深造，殆专以神韵求之欤。吴澄跋其文稿，称其温然粹然，得典雅之体，视求工好奇，而卒不工不奇者，相去万万。惜今不可得见矣。卷末增载《见妇人》、《偶兴》二首，鄙俚秽亵，必委巷附会之说。元礼不知而误收之，其为谬陋，不止《谢康乐集》载东阳《溪中赠答》也。
△《梅花字字香前集》一卷、《后集》一卷（浙江鲍士恭家藏本）
元郭豫亨撰。豫亨自号梅岩野人。里籍未详。据其《自序》，则至大辛亥作，其书名盖取宋晏殊词“唱得红梅字字香”句也。《离骚》遍撷香草，独不及梅。
六代及唐，渐有赋咏，而偶然寄意，视之亦与诸花等。自北宋林逋诸人递相矜重“暗香疏影，半树横枝”之句，作者始别立品题。南宋以来，遂以咏梅为诗家一大公案。江湖诗人，无论爱梅与否，无不借梅以自重。凡别号及斋馆之名，多带“梅”字，以求附於雅人。黄大舆至辑诗馀为《梅苑》十卷。方回作《瀛奎律髓》，凡咏物俱入《著题类》，而《梅花》则自立一类。此倡彼和，沓杂不休。名则耐冷之交，实类附炎之局矣。豫亨在至大中距南宋之末未远，故亦染山人之积习。
前后二集《咏梅》七律至二百首，与张洽之数相等。然洽诗层见叠出，总不出“幽香高格，耽寂避喧”之意，描摹窠臼，未免厌观。豫亨则集句为之，又辟新境。且属对颇能工巧，亦胜李龏《翦绡集》之多集绝句。一花一石，时逢佳胜。存备诗家之小品，固亦无不可矣。
△《中菴集》二十卷（永乐大典本）
元刘敏中撰。敏中有《平宋录》，已著录。《元史》载敏中《中菴集》二十五卷。《文渊阁书目》作五册，不著卷数。梁维枢《内阁书目》不载其名，则是时官书已佚。明藏书之家惟叶盛《菉竹堂书目》仅著於录，亦无卷数。黄虞稷《千顷堂书目》虽有其名，而独作三十五卷，与史不符。盖虞稷所列诸书乃遍徵各家书目为之，多未亲见其本，故卷数多讹，存佚不确，未可尽援为据也。苏天爵《元文类》中仅载其《贺正旦表》、《忠献王庙碑》二首，其他作则不概见。
今从《永乐大典》所载蒐罗裒辑，以类编次，尚可得二十卷，则所佚者不过十之二三矣。其诗文率平正通达，无钩章棘句之习。在元人中亦元明善、马祖常之亚。
