<!-- { "loadSidebar": true } -->
明瞿佑撰。佑有《四时宜忌》，已著录。佑永乐中以作诗事系狱，戍保安。
至洪熙乙巳始赦归。据所自序，援欧阳修《归田录》为例，则似成於放还后。而末一条叙塞垣事，称“尚留滞於此，未得解脱。”又似戍所之语，殆创稿於保安，归乃成帙欤？后弘治中庐陵陈叙刻之。以佑别号存斋，易名曰《存斋诗话》，无所取义。今仍题《归田诗话》，从佑所自名也。此书所见颇浅。其以“槌碎黄鹤楼”作李白语，以王建《望夫石》诗为陈克。讥张耒《中兴碑》“玉环妖血无人扫”句谓杨妃缢死，未尝溅血，是忘《哀江头》“血污游魂”句也。於考证亦疏。
而犹及见杨维桢、丁鹤年诸人，故所记前辈遗文，时有可采焉。
△《菊坡丛话》二十六卷（两淮盐政采进本）
明单宇撰。宇字时泰，菊坡其号也，临川人。正统己未进士，官侯官县知县。
事迹具《明史》本传。其书采古今论文之语，编次成帙，分二十六门。凡论诗者二十四卷，论四六者一卷，论乐府者一卷。所采自乐府古词以下，宋人居多。元人如萨都剌等，亦间引及，然寥寥无几。每条各注所出，亦有但注“菊坡”二字者，则宇自记其语也。史载宇待铨吏部时，值英宗北狩，上书请罢监军内官。又上书请毁王振所建大兴隆寺。其人亦铮铮者，而於论诗不甚当行。是编大旨欲配胡仔之书，故仍以丛话为名。然采摭不及其博。又仔书多论文，此书多记事，仔书多考证，此书但抄撮旧文。例亦小殊。
△《琼台诗话》二卷（编修吴典家藏本）
明蒋冕编。冕有《湘皋集》，已著录。冕为邱濬之门人，因裒辑濬生平吟咏，各详其本事。盖即吴沆门人辑《环溪诗话》之例。凡七十五条，词多溢美。盖濬以博洽著，诗非其所长。冕以端谨不阿著，论诗亦非其所长也。
△《诗话》十卷（副都御史黄登贤家藏本）
明杨成玉编。成玉始末未详。其汇辑此书时，官扬州府知府。重刊於弘治庚戌，则继任知府马忠也。所列宋人诗话，凡刘攽、欧阳修、司马光、陈师道、吕居仁、周紫芝、许顗、张表臣、叶梦得、陈岩肖十家。在近时皆为通行之本，在当时则皆秘笈。故十书虽已各著录，而仍存此书之目，以不没其蒐辑之劳焉。
△《馀冬诗话》三卷（编修程晋芳家藏本）
旧本题明何孟春撰。孟春有《何文简奏疏》，已著录。是书载《学海类编》中。今检其文，实於《孟春馀冬序录》中摘其论诗者，诡题此名也。所论多作理语。如谓苏氏之文无见於道，枉读书耳。又谓故教乞食歌姬院，用韩熙载事，非君子所宜。皆所谓胶柱而鼓瑟。谓杜诗《呈吴郎题桃树二律》甚费解说，与他律不同，亦殊不解古人用意之处。其他持论多类此。夫以讲学之见论文，已不能得文外之致。至以讲学之见论诗，益去之千里矣。则何如不作诗文更为务本也。
△《南濠居士诗话》一卷（浙江范懋柱家天一阁藏本）
明都穆撰。穆有《壬午功臣爵赏录》，已著录。此编刻意论诗，而见地颇浅。
如《许彦周诗话》解《锦瑟诗》，以“適怨清和”配中四句，附会无理，而摭为异闻。杨载诗之“六朝旧恨斜阳外，南浦新愁细雨中”，格律殊卑。“柳色嫩於鹅破壳，藓痕斑似鹿辞胎”，尤属鄙俚，而指为佳句。至载入元景文“去年先生靡恃己，今年先生罔谈彼”之谑，更伤芜杂矣。其书世有二本。一为黄桓所刻，凡七十二则，一为文璧所刻，凡四十二则。较黄本少三十则，而其中三则为黄本所无。近鲍廷博始以两本参校，合为七十五则，即此本也。
△《梦蕉诗话》二卷（编修程晋芳家藏本）
明游潜撰。潜有《博物志补》，已著录。此书中论蔡确一条，谓因自称不肖而人误以为不笑，既而误以不笑为哭，既而又误以哭为酷，遂为部使者所斥。潜殆以“酷”罢官欤？所论诸诗，明人居其大半，率无深解。或借以自摅不平，尤为褊浅。如河源袭都实之说，嫦娥祖史绳祖、白珽之论，未免剽剟陈言。论洪武正韵一条，谓“沈约在宋、齐、梁、陈时，并居钧要，谱韵以词赋取士，积习久矣。及唐有天下，亦竟因之”云云。考沈约卒於梁代，实未入陈。以诗赋试进士始於唐高宗调露二年，梁代安有是制？更为杜撰。惟驳许彦周《诗话》论杜牧诗一条，特有深解，非他家之所及耳。
△《渚山堂诗话》三卷（浙江范懋柱家天一阁藏本）
明陈霆撰。陈霆有《唐馀纪传》，已著录。是书杂论唐、宋以来诗句工拙，而明诗为多。又喜自载其诗，如《冷斋夜话》、《珊瑚钩诗话》之例。如论古人作诗，用事当如水中著盐，寓意当如空中散花。因举所自作“独背小阑无”一语，“门前吹进落花风”句，谓为空中散花。“风月多情自进楼”句，谓为水中著盐。
殊皆未确。其引据古人，亦颇疏舛。如李商隐杀风景语，本出所作杂纂。虽世无完本，然删本尚载《说郛》中。霆乃指为义山《诗品》，世无此书也。又《复斋漫录》谓张耒“新月已生飞鸟外，落霞更在夕阳西”句，本之郎士元“河源飞鸟外，雪岭大荒西”一联。摘其知上句本士元诗，不知下句本薛能“好山多在夕阳西”句可也。霆乃谓其不知本九僧“春生桂岭外，月在海门西”句，是与耒诗何涉乎？
△《诗谈》一卷（修程晋芳家藏本）
明徐泰撰。泰字子元，海盐人。弘治甲子举人，官光泽县知县。是编皆论明代之诗，自刘基、高启以下至黄省曾。附以女子朱静菴、道士卢大雅、僧来复、宗泐、守仁、梵琦。各为品目，大抵宗旨不出七子门庭。其造语多用四言二句，务摹敖陶孙《诗评》，亦颇嫌学步。
△《存馀堂诗话》一卷（两淮总督采进本）
明朱承爵撰。承爵有《灼薪剧谈》，已著录。是编凡论诗二十六条，离合参半。如论天厨禁脔假借格之谬，辨《渔隐丛话》论琴阮琵琶诗之非，其说皆确。
他论映雪收萤一联，及苏轼少年诗一条，欧阳修学温庭筠一条，亦皆有理。惟所称明人诸诗，多涉芜杂，论乐府必合本题篇名一条，似确而固。至於不知寒山子为何人，则失之眉睫之前矣。
△《全唐诗说》一卷、《诗评》一卷（编修程晋芳家藏本）
旧本题明王世贞撰。世贞有《弇山堂别集》，已著录。是二书载曹溶《学海类编》中。实则割剥世贞《艺苑卮言》，钞为两卷。世贞著作，初无此二名也。
△《诗家直说》二卷（两江总督采进本）
明谢榛撰。榛有《四溟集》，已著录。榛诗本足自传，而急於求名，乃作是书以自誉，持论多夸而无当。又多指摘唐人诗病，而改定其字句。甚至称梦见杜甫、李白登堂过访，勉以努力齐名。今观其书，大旨主於超悟，每以作无米粥为言。犹严羽“才不关学，趣不关理”之说也。又以练字为主，亦方回“句眼”之说也。如谓杜牧《开元寺水阁诗》“深秋帘幙千家雨，落日楼台一笛风”句不工，改为“深秋帘幙千家月，静夜楼台一笛风”。不知前四句为“六朝文物草连空，天澹云闲今古同，鸟去鸟来山色里，人歌人哭水声中”。末二句为“惆怅无因见范蠡，参差烟树五湖东”。皆登高晚眺之景，如改雨为月，改落日为静夜，则“鸟去鸟来山色里”，非夜中之景，“参差烟树五湖东”，亦非月下所能见。
而就句改句，不顾全诗，古来有是诗法乎？王士祯《论诗绝句》：“何因点窜澄江练，笑杀谈诗谢茂榛”，固非好轻诋矣。至所谓诗以一句为主，落於某韵，意随字生，岂必先立意云何。其语似高实谬，尤足误人。是但为流连山水，摹写风月，闲適小诗言耳。不知发乎情，止乎礼义，感天地而动鬼神，固以言志为本也。
△《诗文原始》一卷（编修程晋芳家藏本）
旧本题明李攀龙撰。攀龙有《诗学事类》，已著录。此书则自明以来，不闻为攀龙所作，其持论亦不类攀龙语。疑亦曹溶掇拾割裂之书，伪题攀龙名也。
△《文脉》三卷（编修程晋芳家藏本）
明王文禄撰。文禄有《廉矩》，已著录。此书杂论古今之文，谓文章一脉相传，故曰《文脉》。第一卷总论，二卷杂论，三卷新论。品藻古今，颇出别解。
然其述理学则推象山、慈湖，论文体则推六朝、《文选》。至论唐文，伸柳州而抑昌黎，谓韩非柳匹。尤不免立异太过矣。
△《过庭诗话》二卷（浙江范懋柱家天一阁藏本）
明刘世伟撰。世伟有《厌次琐谈》，已著录。是书卷首有嘉靖丁巳阎新恩序，称“世伟之父为宁国君冷菴翁，故所著诗话名曰《过庭》。然书中无一字及其家学，殆不可晓。其大旨谓后学看诗话，当以严沧浪为准。最可恶者惠洪《冷斋夜话》，於汉、魏、唐人好诗不曾理会得一句，其所论皆苏、黄之恶诗。大抵宋诗远不逮唐，亦由苏、黄共坏之”云云。然据其全书，则皆拾七子之绪馀，实於汉、魏、盛唐了无所解，於宋诗亦无所解也。观其论绝句，有绝前四句、后四句、中四句诸体，是并不知先有绝句，后有律诗矣。其诋唐诗称僧为公、为师，尤为迂阔。古人称谓，例皆相尊。林公、远公，晋时已尔，何独深责於唐人，且子者男子之美称，而异端莫甚於杨、墨，孟子称杨子、墨子，其亦崇奖异端乎？至论古乐府一条，称“山上复有山”为虎谜之祖。元人正宫乐府云：“拈起这纸来呵，好教我目边点水言难尽。拈起笔来呵，好教我门里挑心写不成。庶几善学此者”云云。益为弇陋矣。
△《解颐新语》八卷（浙江巡抚采进本）
明皇甫汸撰。汸有《百泉子绪论》，已著录。是编乃其说诗之语，凡分八门：曰叙论，曰述事，曰考证，曰诠藻，曰矜赏，曰遗误，曰讥评，曰杂记。
自称“匡鼎说诗，人为解颐；陆贾造语，帝每称善”。故窃比於二子。然汸诗有名於当时，而此书乃多谬陋。大抵皆袭旧文，了无精识。好大言而实皆肤词。
如云：“诗首《关雎》，易始《龙德》，逍遥、大鹏，其意一也。”此十六字为一条，竟不知作何语。又引证不确，摇笔即舛。如锺嵘《诗品》，家弦户诵。乃云锺品已湮，仅存严氏。李商隐等三十六体，《唐书》本传明云以表启而名。乃指为诗派。杜甫已有七言长律，乃云元、白馀思不尽，加为六韵，此七言排之始。
选杨徽之诗十联写御屏，本宋太宗事，见《渑水燕谈》。张为《主客图》作於唐时，其书虽佚，尚散见计有功《唐诗纪事》。乃云唐太宗闻杨徽之诗名，尽索所著，选十联写御屏，遂有《句对句图》及《主客图》。他如“黄金费尽教歌舞，留与他人乐少年”，司空图诗也，而云顾况。“王莽弄来曾半破，曹公将去便平沉”，李山甫诗也，而云李商隐。又所称商隐“棹里自成歌，歌竟乘流去”之句。
今《义山集》中亦无之，不知所据为何本。如此之类，指不胜屈。世以汸名重传之耳。
