<!-- { "loadSidebar": true } -->
明梁储撰。储字叔厚，号厚斋，晚号郁洲，广东顺德人。成化戊戌进士。官至华盖殿大学士。谥文康。事迹具《明史》本传。是集其子次挹所编。初名《郁洲集》，香山黄佐为之序。后其孙孜官中书舍人，从内阁录其奏疏，补入集中，釐为十卷，故名曰《郁洲遗稿》。即此本也。储历事三朝，当武宗末造，正杌隉不宁之时，乃能岳岳怀方，弥缝匡救。集中所载奏疏，如武宗自封镇国公，则上疏力阻。许给秦王关中闲田为牧地，则草敕时为危言以动听，事遂得寝。又力请回銮疏至八九上，无非惓惓忠爱之忱。虽辞乏华腴，而义存规谏，亦可云古之遗直矣。胡维霖《墨池浪语》乃引杨慎之言，谓“《明通纪》一书乃储弟梁亿所撰。
故以不草《威武大将军敕》归之於储，其实写《威武大将军敕》者储也。内阁有敕书稿簿，缀撰文者姓名，何可诬也”云云。其说独异，然稿簿果存，不应终明之世无一人见而言之，《明史》本传亦无明文，置之不论可也。至於集中诗文，寥寥无几，体格亦不甚高。《黄佐序》称其生平著作多不存稿，盖非其注意之所在云。
△《见素文集》二十八卷、《奏疏》七卷、《续集》十二卷（福建巡抚采进本）
明林俊撰。俊字待用，号见素，莆田人，成化戊戌进士，官至刑部尚书，谥贞肃，事迹具《明史》本传。俊始以纠权珰远谪。及抚江右，则抗逆藩；抚西蜀，则平巨寇，为弘、正间名臣。晚年再起，龂龂持正。卒以不附合张璁、桂萼，致殁后削籍，葬以士礼，尤见后凋之节。所著诗文，《张诩序》谓俊致仕之时手编成集者五十馀卷。此本文二十八卷，《奏疏》七卷，《续集》诗文十二卷，兼及其起废以后所作，并附以遗疏四首，与《诩序》不符。盖已出后人裒辑，非俊自编之原本也。俊为文，体裁不一，大都奇崛博奥，不沿袭台阁之派。其诗多学山谷、后山两家，颇多隐涩之词，而气味颇能远俗。奏议分《两曹》、《外台》、《内台》、《西征》、《起辅》、《新政》、《秋台》六稿，无不委曲详尽，通达事机。平生经略，此足见其大凡矣。又案王凤灵《续集序》，称俊原有诗集十四卷，此本无之。别有《西征集》，凡诗歌二百二篇、跋二篇、赋一篇、书二十二篇、祭文二十四篇、序四篇、记五篇，亦不以诗为一集。观其孙及祖《跋》，称重梓是书而诗集尚阙。是当时本未同刊，故流传颇鲜。今仍其原第著录云，△《古城集》六卷、《补遗》一卷（江苏巡抚采进本）
明张吉撰。吉字克修，号翼斋，又曰默庵，又曰怡窝，晚乃自称曰古城，馀干人。成化辛丑进士，官至贵州左布政使。是编第一卷为《三朝奏议》，第二卷为《陆学订疑》，第三卷为《贞观小断》，第四卷为《文略》，第五、第六卷为诗。末有《补遗》，皆杂文。明至正德初年，姚江之说兴，而学问一变；北地、信阳之说兴，而文章亦一变。吉当其时，犹兢兢守先民矩矱，高明不及王守仁，而笃实则胜之；才雄学富不及李梦阳、何景明，而平正通达则胜之。且为工部主事时，则尽言直谏，忤武宗，谪官。为广西布政使时，又以不肯纳赂刘瑾贬秩。
而为肇庆府同知时，力持公议，掊击柳璟，愿与都御史秦纮同逮，卒白其冤，尤人情所难。以刚正之气，发为文章，固不与雕章绘句同日而论矣。
△《虚斋集》五卷（浙江巡抚采进本）
明蔡清撰。清有《易经蒙引》，已著录。《明史艺文志》载清《虚斋文集》五卷，与此本合。盖正德间葛志贞所辑，林俊为之序。其后梨枣漫漶，清族孙廷魁复为重刊，而益以《补遗》、《附录》，分为八卷。然所增不过手简墨迹，本无关轻重。而史乘传赞之作一概附入，尤多冗滥，固不若原本之持择有要矣。清学以穷理为主，笃守朱子之说。其《读蜀阜存稿私记》中，谓：“朱、陆俱祖孔、孟，而门户不同。然陆学未尽符於大中至正之矩，不免为偏安之业。”其宗旨所在，可以概见。然其《易经蒙引》，於朱子之解意有未安者，亦多所驳正，不为苟合。是其识解通达，与诸儒之党同伐异者有殊。故其文章亦淳厚朴直，言皆有物。虽不以藻采见长，而布帛菽粟之言，殊非雕文刻镂者所可几也。《明史》本传称：“清在吏部，因王恕访以时事，清上二札。一《请振纪纲》，一《荐刘大夏等三十馀人》，恕皆纳用。”今检其札，乃不见集中。即蔡廷魁增缉之本，亦复不载。盖清不欲居功，已讳而削其稿矣。其斯为醇儒之用心欤。
△《容春堂前集》二十卷、《后集》十四卷、《续集》十八卷、《别集》九卷（浙江汪汝瑮家藏本）
明邵宝撰。宝有《左觿》，已著录。宝举乡试，出李东阳之门，故其诗文矩度，皆宗法东阳。东阳於其诗文亦极推奖。当宝以侍郎予告归，东阳作《信难》一篇以赠，称其集“出入经史，蒐罗传记，该括情事，摹写景物，以极其所欲言。
而无冗字长语，辛苦不怡之色。若欲进於古之人”。且以欧阳修之知苏轼为比，其心之相契如此。然东阳所见只有《前集》。其《后集》、《续集》、《别集》则宝后所续编，东阳弗及睹也。今统观四集，其文边幅少狭，而高简有法，要无愧於醇正之目。《明史儒林传》称：“其学以洛、闽为的，尝曰：‘吾愿为真士大夫，不愿为假道学。’其文典重和雅，以李东阳为宗。而原本经术，粹然一出於正。”殆非虚美。其诗清和淡泊，尤能抒写性灵。顾元庆《夷白斋诗话》极称其《乞归终养上疏不允》一篇，谓其感动激发，最为海内传诵，盖其真挚不可及云。
△《罗圭峰文集》三十卷（江苏巡抚采进本）
明罗玘撰。玘字景鸣，南城人，成化丁未进士，官至南京吏部右侍郎，谥文肃，事迹具《明史文苑传》。玘以气节重一时。其《乞定宗社大计》二疏及《上李东阳书》，皆言人之所难言。其文规橅韩愈，戛戛独造，多抑掩其意，迂折其词，使人思之於言外。《陈洪谟序》称：“闻其为文，必呕心积虑，至扃户牖，或踞木石隐度逾旬日，或逾岁时，神生境具，而后命笔，稍涉於萎陋诎诞之微，虽数易稿不惮，盖与宋陈师道之吟诗不甚相远。其幽渺奥折也固宜，而磊落嵚崎，有意作态，不能如韩文之浑噩，亦缘於是。殆性耽孤僻，有所偏诣欤。”
然在明人之中，亦可谓为其难者矣。明制，以翰林教习宦官，谓之内馆。据玘所作《白江墓碑》，盖尝充是任者。故集中诸文，为宦官作者颇多。虽玘之风概，可以共谅於后世，然其为微瑕，不止陶集之闲情。顾一一录之，是所不可解也。
《因树屋书影》称玘集一刻於盱眙，再刻於南国子监，又有武进孙氏本，今皆未见。据此本所叙，则初刻於常州，再刻於荆州，版皆佚。嘉靖五年，陈洪谟得荆州本六卷，又得《续集》二卷、《奏议》一卷，汇而重刊。后其乡人黄端伯又於玘曾孙宽处求得逸稿，合原集编为三十卷。是其集辗转增入，已非其旧。兹数篇者，毋乃端伯所增入欤。此本为康熙庚午玘八世从孙美才所刊，编次颇无体例。
如文以寿文为冠，而以奏议列杂著后；诗亦以寿诗为冠，而名之曰“古乐府”。
又以词置赋之后、诗之前，皆为颠舛。其《凡例》第二条云：“集中详加评缀，凡有资举业者，联圈标出。”所见如是，则其失於刊削，以多为贵亦宜矣。
△《吴文肃公摘稿》四卷（江苏巡抚采进本）
明吴俨撰。俨字克温，宜兴人，成化丁未进士，官至南京礼部尚书，谥文肃，事迹具《明史》本传。正德初，俨主顺天乡试，以《为臣不易》命题，为刘瑾所怒，以飞语罢去。瑾诛，乃复进用。其程文今在集中。史称刘瑾闻俨家多赀，遣人啖以美官。俨峻拒之，瑾怒。会大计群吏，中旨罢俨官。即其事也。其集初藏於家。至万历甲申，其孙士遇始刊版。同邑王升、武进庄煦及其仲孙达可为删而存之，故名曰《摘稿》。俨当何、李未出以前，犹守明初旧格，无钩棘涂饰之习。
其才其学，虽皆不及李东阳之宏富，而文章局度舂容，诗格亦复娴雅。往往因题寓意，不似当时台阁流派，沿为肤廓。虽名不甚著，要与东阳肩随，亦足相羽翼也。
△《熊峰集》十卷（直隶总督采进本）
明石珤撰。珤字邦彦，藁城人，成化丁未进士，官至文渊阁大学士，谥文隐，改谥文介，事迹具《明史》本传。珤出李东阳之门，东阳每称后进可托以柄斯文者，惟珤一人。皇甫汸尝删定其集为四卷，岁久版佚。国朝康熙丁未，馀姚孙光{昜灬}为藁城知县，得《别集》遗稿於其家，为合而重刊之。嗣闻真定梁清标家有其全集，乃购得续刊，共为十卷，即此本也。自一卷至四卷为诗，五卷、六卷为文，七卷至九卷又为诗，十卷又为文。盖刊版已定，不能依类续入，故其体例丛脞如是也。珤诗文皆平正通达，具有茶陵之体，故东阳特许之。当北地、信阳骎骎代兴之日，而珤独坚守师说。屡典文衡，皆力斥浮夸，使粹然一出於正。虽才学皆逊东阳，而湜湜持正，不趋时好，亦可谓坚立之士矣。
△《立斋遗文》五卷（浙江汪汝瑮家藏本）
明邹智撰。智字汝愚，合州人。成化丙午乡试第一人。时万安方倚内官怙权。
智上公车时，道过王恕，即立志欲发其奸。丁未成进士，改庶吉士。会星变，遂上疏击安及刘吉、尹直三大学士，兼劾中官。虽留中不报，而奸党衔之次骨，乃借他事罗织下诏狱，将拟死刑。彭韶力持之，得谪广东石城千户所吏目。卒於官，年仅二十六。事迹具《明史》本传。金祺作《智墓志》，称所著有《立斋集》藏於家。考集中《初到石城诗》第二首后有其友人顺德知县吴廷举附注，记智自改定中四句事。末有附载《寄吴献臣》一书，失其姓名，论刻集及作序事。则集为廷举所编次刊刻。此本前有什邡县训导《李廷樑序》称旧版佚阙，案台李公芳麓重梓。盖天启乙丑所刊也。凡奏疏一卷、杂文三卷、诗一卷、附录一卷。智疏劾权奸，直声动天下。然於君国之间，缠绵笃挚，至死不忘，无一毫怨尤之意。
其《在狱诗》有云：“梦中不识身犹系，又逐东风入紫宸。”其《辞朝诗》有云：“云韶声静拜彤墀，转觉婵媛不自持。罪大故应诛两观，网疏犹得窜三危。尽披肝胆知何日，望见衣裳只此时。但愿太平无一事，孤臣万死竟何悲。”与明季台谏务以矫激沽名者，相去万万。故诗文多发於至性，不假修饰之功，虽间伤朴遬，而真气流溢，其感人者固在文字外矣。
△《西村集》八卷、《附录》一卷（两淮马裕家藏本）
