<!-- { "loadSidebar": true } -->
至古今体诗，据自序本以一官为一集。而其目为《永乐大典》所割裂，原第已无可考。杂文亦仅有序记、策问等寥寥数篇，尤非完帙。今姑就所存者裒辑掇拾，分类编次，釐为十四卷。大抵直抒胸臆，畅所欲言，虽不以煅炼为工，而词旨昌明，议论切实，终为有道之言。其格在雕章绘句上也。
△《安晚堂诗集》七卷（编修汪如藻家藏本）
宋郑清之撰。清之初名燮，字文叔。后改今名，字德源。安晚其别号也。鄞县人。嘉定四年进士。宝庆初以定策功，累官太傅左丞相。卒谥忠定。事迹具《宋史》本传。所撰《安晚集》，本六十卷，宋时刊於临安。此本所存仅第六卷至第十二卷，但有诗而无文，较原目仅十之一。考王士祯《蚕尾集》，有《安晚集跋》，亦称仅古今体诗第六卷至第十二卷，则康熙中已无完本矣。士祯但谓其诗多禅语，而不言其工拙。今观所作，大都直抒性情，於白居易为近。其《咏梅》、《咏雪》七言歌行二十首，亦颇有可观。且清之为相，擢用正人，时有“小元祐”之号。在南宋中叶，犹属良臣。不但其诗为足重，固不容以残阙废也。厉鹗《宋诗纪事》从临安、四明两志采得《净明院》及《题雪窦妙高峰》诗二首，为此本所未载。零篇断简，幸留百一，今亦并附入焉。
卷一百六十三 集部十六
○别集类十六△《四六标准》四十卷（内府藏本）
宋李刘撰。明孙云翼笺释。刘字公甫，崇仁人。嘉定七年进士。历官宝章阁待制。云翼有《橘山四六笺注》，已著录。刘平生无他事可述，惟以俪语为专门。
所著《类稿》、《续类稿》、《梅亭四六》，今皆未见。此本乃其门人罗逢吉所编。以刘初年馆何异家，及在湖南、蜀中所作汇为一集。题曰“标准”，盖门弟子尊师之词也。凡分七十一目，共一千九十六首。自六代以来，笺启即多骈偶。
然其时文体皆然，非以是别为一格也。至宋而岁时通候、仕宦迁除、吉凶庆吊，无一事不用启，无一人不用启。其启必以四六。遂於四六之内别有专门。南渡之始，古法犹存。孙觌、汪藻诸人，名篇不乏。迨刘晚出，惟以流丽稳贴为宗，无复前人之典重。沿波不返，遂变为类书之外编、公牍之副本，而冗滥极矣。然刘之所作，颇为隶事亲切，措词明畅。在彼法之中，犹为寸有所长。故旧本流传，至今犹在。录而存之，见文章之中有此一体为别派，别派之中有此一人为名家，亦足以观风会之升降也。至云翼之注，芜杂特甚，然亦有足备考证者。旧本所载，亦姑附存焉。
△《筼窗集》十卷（永乐大典本）
宋陈耆卿撰。耆卿有《赤城志》，已著录。考吴子良《荆溪林下偶谈》云：“叶適汲引后进，以文字之传，未有所属。晚得耆卿，即倾倒付属之。时士论犹未厌，適举《东坡太息》一篇为证，谓他日终当论定。其后才十数年，世上文字，日益衰落，而耆卿卓然为学者所宗。”又云：“耆卿四六，理趣深而光焰长。以文人之笔藻，立儒者之典型。合欧、苏、王为一家，適深叹赏之。”核以適所作耆卿集序，称许甚至，知子良所言为不诬。谢铎《赤城新志》，亦称其文疆埸甚宽，而步武甚的。惟车若水为耆卿弟子，所著《脚气集》则曰：“予登筼窗先生门，方逾弱冠。荆溪吴明辅（案明辅即吴子良字）先从筼窗，已登科，相与作为新样古文。每一篇出，交相谀佞，以为文章有格。归呈先祖，乃不悦。私意谓先祖八十有馀，必是老拙，晓不得文字。顾首顾尾，有间有架，且造语俊爽，皆与老拙不合也。既而先祖与筼窗皆即世，吾始思六经不如此，韩文不如此，欧苏不如此，始知其非”云云。其持论独异。今观其集，虽当南渡后文体衰弱之馀，未能尽除积习，然其纵横驰骤，而一归之於法度。实有灝气行乎其间，非啴缓之音所可比，宜其与適代兴矣。《读书附志》载所著《筼窗初集》三十卷、《续集》三十八卷。《宋史艺文志》、马端临《经籍考》已不著录。世亦久无传本。
今从《永乐大典》中采掇薈萃，共得文一百三十一篇、诗三十八篇、词四篇。
中如《林下偶谈》所称《代谢希孟上钱相启》、《游仲鸿谥议》之类，均已亡阙。
盖所存仅十之一二矣。谨釐正讹舛，录为十卷，俾不终就湮没。其叶適、吴子良序跋及耆卿自序，仍录置前后，庶有以考见其大略焉。
△《友林乙稿》一卷（浙江巡抚采进本）
宋史弥宁撰。弥宁字安卿，鄞县人。丞相浩之从子也。嘉定中以国子舍生莅春坊事，带閤门宣赞舍人，知邵阳。《宋史》无传，其集亦不见於《艺文志》。
此本犹宋时旧刊，楷法颇为工致。凡录诗一百七十首，前有原序一篇，自称其名曰域。大略谓浩帅闽时，以庠序诸生最沐称赏。后四十年，得见弥宁於湘南，因掇拾友林诗稿，命工鋟之。而序末旧阙一翻，失去题署年月，不知其姓为谁。
以词意推之，盖作於弥宁知邵阳时也。集中近体诗居多。其《诗禅》一首云：“诗家活法类禅机，悟处工夫谁得知。寻著这些关棙子，国风雅颂不难追。”
观其持论，似亦以妙悟为宗，与严羽之说相近。然命意遣词，务取鲜新，乃往往伤於纤仄，无所谓镜花水月之意。则所谓妙悟者，特一韵之奇、一字之巧而已。
特其点缀映媚，时亦清警，沙中金屑，要不可谓之非宝。固亦不妨录其一长云尔。
△《方壶存稿》八卷（编修汪如藻家藏本）
宋汪莘撰。莘字叔耕，休宁人。嘉定间以布衣上封事。不用，退而筑室柳溪之上，囿以方渠，自号方壶居士。与朱子颇相善。然集首《辞晦庵朱侍讲书》，反覆以调和两宫责望朱子。至称建明稍缓，非特不能为天下学道者之地，亦不能为后世学道者之地。其言剀切耿直，相规以善。非依草附木，苟邀奖借者比。朱子答书，今佚不传。而集中别有与莘两书。其一书颇以好论说、喜文章为戒，亦深以道义相切劘，或病其前书太直欤！是编第一卷为书、辨、序、说、颂，第二为赋、歌行，第三卷至第七卷为古、今体诗，第八卷为诗馀。附录李以申所撰传及交游往来书。前有程珌、孙嵘叟、王应麟三序。后有宇文十朋、史唐卿、刘次皋、汪循四跋。考所附徐谊书，称移牒州县，使书吏录其著述。刘次皋跋又称莘出示诗稿三编。则莘本有自编之集。宇文十朋跋称曰《柳塘集》，盖其初名也。
汪循跋乃称先生著述多不存，存者此耳，故谓之《存稿》。裔孙灿、尚和、孝海辑而传之。则此本为灿等所重编，非其旧矣。观孙嵘叟序作於咸淳辛未，已称所上三疏不可见。则循跋所谓著述多不存者信也。集中诸文，皆排宕有奇气。诗源出李白，而天姿高秀不及之，故往往落卢仝蹊径。虽非中声，要亦不俗。诗馀前有自序，称所爱者苏轼、朱希真、辛弃疾三人，谓之词家三变。故所作稍近粗豪。
其中《水调歌头》二首，至以《持志存心》为题，则自有诗馀，从无此例。苟欲讲学，何不竟作语录乎！
△《铁庵集》三十七卷（浙江鲍士恭家藏本）
宋方大琮撰。大琮字德润，号壶山，莆田人。开禧元年省试第三人。除右正言，疏论天下大势，复言理乱安危之要。迁起居舍人，兼实录院检讨官，奉祠去职。寻改集英殿修撰，知广州。调知隆兴。卒谥忠惠。《宋史》无传。其事迹略见《福建通志》中。今按周密《齐东野语》，称闽漕方大琮与王臞轩友善，而集中亦有将乡漕之命语。则尝官福建转运使。又集首原题宋宝章阁直学士。则不终於集英修撰。盖《通志》所纪，历官犹未备也。《宋季三朝政要》载：“理宗端平三年，大琮为右正言，上疏极论济王之冤。侍御史蒋岘劾其鼓扇异端，与王逸、刘克庄同日去国。”盖亦謇谔敢言之士。故其奏疏多能疏通畅达，切中时弊。
经义亦颇有可观。虽文格稍涉平衍，而要非游谈无根也。原集久佚，此本乃其族孙良永、良节等蒐辑编成。盖散亡之馀，已非全帙矣。
△《壶山四六》一卷（浙江鲍士恭家藏本）
不著撰人名氏。考南宋文士号壶山者有四。其一为宋自逊，字谦父。方回《瀛奎律髓》所谓谒贾似道获楮币二十万以造华居者也。其一为徐师仁，字存圣。
所著有《壶山集》七十卷，见於《续文献通考》中。其一为黄士毅，字子洪。自莆徙吴，不忘故乡，因号壶山。从学朱子，尝编类其语录以行世者。其一则方大琮也。四人之中，师仁事迹已无考。自逊为江湖游客，未尝仕宦。士毅则藉承师荫，列名道学，亦非显官。惟大琮曾任闽漕，而此集第一首即《除福建漕谢乔平章启》。其中所云“竟坐非宜言之诛，当伏不可赦之罪”者，亦与大琮疏论济王被斥事迹相符。似当为大琮所作。第今所传大琮《铁庵集》，为其族孙良永等所编，取入四六启劄六十四首，多不与此相同。而此本所收八十馀首，其数转浮於本集。良永等既加搜辑，不应疏脱如是，其偶未见此本耶？以其属对亲切，工於剪裁，当南宋骈体之中，尚为佳手。疑以传疑，姑附录於《铁庵集》后，以备参考云尔。
△《默斋遗稿》二卷（浙江鲍士恭家藏本）
宋游九言撰。九言字诚之，建阳人。由古田尉知光化县，充荆鄂宣武参谋官。
端平中，特赠直龙图阁，谥文靖。其集《宋史艺文志》不著录。此本为浙江鲍氏知不足斋所藏。凡诗一卷、文一卷。厉鹗《宋诗纪事》录九言诗四首，其前二首即采之此集。然所载《金陵野外废寺》一首云：“池塘淡日蒹葭冷，篱落西风橘柚黄。”此本“淡日”作“淡月”，“橘柚黄”作“橘柚香”。《听郑三弹双韵子歌》一首云：“眼前犹听旧歌词。”此本作“眼中犹有汉威仪”。均字句小异。盖传写者不一本也。其馀《美人倚楼图》一首、《溪上》一首，则均为集中所不载，鹗从《诗家鼎脔》录入。而此本之末，鲍氏又从刘大彬《茅山志》补录词三首，从曹学佺《宋诗选》及《槜李诗系》诸书补录诗六首。疑此本亦由掇拾而成，故搜采有所未及欤。其诗格不甚高，而时有晚唐遗韵，不涉於生硬杈桠。
其《义灵庙迎享送神曲序》，记台州司户滕膺拒方腊之乱甚详，亦足以补史之阙也。
△《履斋遗集》四卷（浙江鲍士恭家藏本）
宋吴潜撰。潜字毅夫，宣州宁国人。嘉定十年进士第一。官至参知政事、右丞相，兼枢密使。进左丞相，封许国公。后谪化州团练使，安置循州卒。事迹具《宋史》本传。是集为明末宣城梅鼎祚所编。凡诗一卷、诗馀一卷、杂文二卷。
