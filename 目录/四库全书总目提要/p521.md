<!-- { "loadSidebar": true } -->
△《俨山外纪》一卷（编修程晋芳家藏本）
旧本题明陆深撰。深有《南巡日录》，已著录。此书载《学海类编》中，乃曹溶於深《俨山堂外集》之中随意摘录数十条，改题此名，非深自著之书也。
△《续观感录》六卷（浙江巡抚采进本）
明方鹏撰。鹏有《昆山人物志》，已著录。自序谓明初周是修尝作《观感录》，纪古今孝义之事，其书不传，因复为此以续之。凡事迹显著者不录，其人微而事隐，非世所恒见者则录之，欲使愚夫愚妇皆知观感而兴起焉。然仅据所见摘录，故搜罗未为该博云。
△《物异考》一卷（两江总督采进本）
明方凤撰。凤有《方改亭奏草》，已著录。是书载水异、火异、眚异、木异、金石异、人异、虫异凡七条。历代灾异见於正史、杂史者不可胜纪，凤於每条举二三事，真所谓挂一漏万矣。
△《祷雨录》一卷（两江总督采进本）
明钱琦撰。琦有《钱子测语》，已著录。是书因嘉靖乙巳岁旱，乃辑录古来修德致雨之事，以告守土之官，意在规讽，其持论未为不正。然自桑林之祷至马璘之撤土龙，皆归本人事。而自郁林石牛以下乃徵引小说，侈谈神怪，荡然全失其本旨，非惟自乱其例，实亦自秽其书矣。
△《欣赏编》（无卷数，浙江巡抚采进本）
不著撰人名氏。徐中行序，但称沈润卿。以《千顷堂书目》考之，乃沈津所编，润卿其字也。所著《邓尉山志》，已著录。序中所云茅子康伯续者，亦不著其名。卷中有茅一相补阅字，盖即其人矣。序称书十卷，然实止八册，不分卷数。
序称始於诗法，终於修真，而书中诗品、词评乃在第三册，尤颠舛无绪。所载书出陶宗仪《说郛》者十之八九，皆移易其名，其《说郛》所无一二种，亦皆妄增姓氏，别立标目，非其本书。至於改窜屠隆《碑帖考》，尤多舛戾。《说郛》一百卷，名见孙作所撰《陶宗仪传》。世所行本，已非其旧，此更剽窃而变乱之，风益下矣。
△《诸子品节》五十卷（通行本）
明陈深编。深有《周礼训隽》，已著录。是书杂抄诸子，分内品、外品、小品。内品为老子、庄子、荀子、商子、鬼谷子、管子、韩子、墨子；外品为晏子、子华子、孔丛子、尹文子、文子、桓子、关尹子、列子、屈原、司马相如、扬子、吕览、孙子、尉缭子、陆贾新语、贾谊新书、淮南子；小品为说苑、论衡、中论。
又以桓谭陈时政疏、崔寔政论、班彪王命论、窦融奉光武及责隗嚣二书、贾谊吊屈原赋、司马相如、扬雄诸赋及谕巴蜀檄、难蜀父老、剧秦美新诸文，错列其中，尤为庞杂。盖书肆陋本也。
△《翼学编》十三卷（内府藏本）
明朱应奎撰。应奎字丽明，广汉人。考太学进士题名碑，嘉靖辛丑科有朱应奎，锦衣卫籍，不知即其人否也。其书以《大学》格致、诚正、修齐、治平分类，而杂载碎事，名实殊为乖迕。如格致类所载花九锡、四香阁之属，猥琐至极，而谓足翼《大学》乎？
△《谈资》三卷（两江总督采进本）
明秦鸣雷撰。鸣雷字子豫，临海人。嘉靖甲辰进士第一，官至南京吏部尚书。
其书采录古事，不分门类，亦不次时代，不注出典，庞杂参错，莫喻其去取之意。
如齐王木履一事，乃苏轼艾子之戏言，亦据为实事录之，其无所别择可知矣。
△《广仁类编》四卷（江西巡抚采进本）
明王时槐撰。时槐字子植，号塘南，安福人。嘉靖丁未进士，官至太仆寺少卿，出为陕西布政使参政，中察典罢归。后起为太常寺卿，不赴，卒於家。事迹具《明史儒林传》。是书分笃伦、德政、惠济、活物四类，各摭故实配隶之，时亦及因果报应之说。盖神道设教，以劝喻颛蒙，故不尽为儒者之言也。
△《学圃萱苏》六卷（浙江朱彝尊家曝书亭藏本）
明陈耀文编。耀文有《经典稽疑》，已著录。是编杂录诸书新异之语，不立门目，亦无所考订，盖随阅随钞，自备谈资而已。初耀文官陕西时，纂此书，以署后亭有双桧，题曰《桧林杂志》。归里后补辑成帙，取萱草忘忧、皋苏释劳之义，改题此名云。
△《初潭集》十二卷（内府藏本）
明李贽撰。贽有《九正易因》，已著录。此乃所集说部，分类凡五：曰夫妇，曰父子，曰兄弟，曰君臣，曰朋友。每类之中又各有子目，皆杂采古人事迹，加以评语。其名曰初潭者，言落发龙潭时即纂此书，故以为名。大抵主儒、释合一之说。狂诞谬戾，虽粗识字义者皆知其妄，而明季乃盛行其书，当时人心风俗之败坏，亦大概可睹矣。
△《读升庵集》二十卷（副都御史黄登贤家藏本）
明李贽编。是编裒集杨慎诸书，分类编次。凡采录诗文三卷，节录十七卷，去取毫无义例。且贽为狂纵之禅徒，慎则博洽之文士，道不相同，亦未必为之编辑。序文浅陋，尤不类贽笔。殆万历间贽名正盛之时，坊人假以射利者耳。
△《续自警编》八卷（两江总督采进本）
明黄希宪撰。希宪字毅所，金谿人。嘉靖癸丑进士，官至应天巡抚。是书续宋赵善璙《自警编》而作，杂采自宋至明格言善事，分类记载。然编次丛脞，纲目混淆。目列十六卷，而书止八卷，检其所载门目，又一一无差。至以修身、修己分为二门，又以考正祀典、考复古礼入之将帅门中，而末一卷乃全录山林放旷之词，非复儒者修省语，尤为庞杂。
△《牧鉴》十卷（浙江巡抚采进本）
明杨昱撰。昱字子晦，别号东谿，汀州人。是书以经史百家之言有关政治者，裒辑成帙。为类凡四，曰治本、治体、应事、接人。类各有目，凡三十有五。目又各分上、中、下，上述经传，中纪古人政迹，下摭儒先议论。每类首缀小序一篇，其馀别无论断。嘉靖乙卯，汀州府同知李仲僎序而刊之。所徵引甚略，大抵随意摭拾，无关体要。意其为书帕本也。
△《芸心识馀》七卷、《续》一卷（两淮盐政采进本）
明陈其力撰。其力字克相，号芸心子，通海人。官南京户部司务。其书成於嘉靖辛酉。凡禽鸟、兽畜、龙蛇、虫鼠、鱼鳖五部，分门隶事。每事标题於前，杂列故实而附以论断，庞杂割裂，殊无可观，持论尤多猥鄙。观所列引用书目，以《明道集》、《读书录》之经传，以《尔雅》与《真仙宝诰》同列之图注，以《说文》、《续文章正宗》入之类书，甚至《汉书》之外又有《汉史》，《开元遗事》之外又有《天宝遗事》，如斯之类，指不胜屈，殆不足与辨。
△《烟霞小说》二十二卷（江苏巡抚采进本）
明陆贻孙编。贻孙，苏州人。是书仿曾慥《类说》之例，删取《稗官杂记》凡十二种。中如杨循吉《吴中故语》、黄晔《篷轩记》、马愈《日抄》、杜琼《纪善录》、王凝斋《名臣录》、陆延枝《说听六种》，逸事琐闻，尚资考论。
至陆粲《庚巳编》、徐祯卿《异林》、祝允明《语怪编》、《猥谈》、杨仪《异纂》、陆灼《艾子后语》六种，则神怪不经之事矣。
△《阅古随笔续》二卷（江苏周厚堉家藏本）
明穆文熙撰。文熙有《七雄策纂》，已著录。是编杂采诸子之文，而又不著其所出。惟卷首总列其所采书目、体例殊谬。所录亦皆习见。首页题《正续阅古随笔》，而书中题《阅古随笔续》，盖尚有正集，今未之见。
△《诸子汇函》二十六卷（内府藏本）
旧本题明归有光编。有光有《易经渊旨》，已著录。是编以自周至明子书每人采录数条，多有本非子书而摘录他书数语称以子书者，且改易名目，诡怪不经。
如屈原谓之玉虚子，宋玉谓之鹿谿子，江乙谓之嚣嚣子，鲁仲连谓之三柱子，淳于髡谓之波弄子，孔求谓之子家子，张孟谈谓之岁寒子，顿弱谓之首山子，甘罗谓之潼山子，貌辨谓之云幌子，陆贾谓之云阳子，贾谊谓之金门子，董仲舒谓之桂岩子，韩婴谓之封龙子，东方朔谓之吉云子，刘向谓之青藜子，崔寔谓之嵖岈子，桓谭谓之荆山子，王充谓之委宛子，黄宪谓之慎阳子，仲长统谓之黉山子，王符谓之回中子，桓宽谓之贞山子，曹植谓之镜机子，束晳谓之白云子，嵇康谓之灵源子，刘勰谓之云门子，陆机谓之于山子，刘昼谓之石匏子，李翱谓之协律子，罗隐谓之灵擘子，石介谓之长春子。皆荒唐鄙诞，莫可究诘。有光亦何至於是也。
△《困学纂言》六卷（浙江巡抚采进本）
明李栻撰。栻字孟敬，丰城人。嘉靖乙丑进士，官至浙江按察司副使。是编乃隆庆庚午栻为肥乡知县时所刊。分十二门，曰学问，曰立志，曰存心，曰精思，曰实践，曰谨言，曰敬事，曰求师，曰取友，曰读书，曰作文，曰举业。皆采摭古人议论近於讲学者，分类次叙。然讲学及於作文，抑已末矣，作文之外又别立举业一门，其说尤未免於杂也。
△《灼艾集》八卷（浙江巡抚采进本）
不著撰人名氏，书前亦无序例。据高儒《百川书志》云，九沙山人万表灼艾时所集也。表有《海冠议》，已著录。是编凡分正、续、馀、别四集，每集各分上、下卷。采辑唐、宋以来说部，每书只载一二条，或四五条，略似曾慥《类说》，而详博则不及之也。
△《百家类纂》四十卷（内府藏本）
明沈津编。案明有两沈津，其正德中作《邓尉山志》及《欣赏编》者乃苏州人，此沈津慈谿人，嘉靖中官含山县教谕。是书所录，自周、秦诸子下逮於明，殊为冗滥。同时尚书张时彻所作《说林》亦与焉，殆未闻《昭明文选》不录何逊之义也。
△《警心类编》四卷（江苏巡抚采进本）
明张位撰。位有《问奇集》，已著录。是书乃其罢相后所辑，故多老氏谦退之旨，佛氏因果之谈。
△《天池秘集》十二卷（直隶总督采进本）
旧本题明徐渭编，武林孙一观校。案渭，嘉靖中人，有《笔元要旨》，已著录。是编所载如叶向高、陈继儒之类皆在其后，渭安得见其诗文？盖即一观所辑，伪托於渭也。其书体例驳杂，标目诡异。前六卷为总集：一曰韵萃，诸体诗也；二曰调隽，词也；三曰籁叶，乐府歌行也；四曰丽华，赋也；五曰笔华，杂文也；六曰志林，传也；后六卷为小说：一曰谈芬，清言也；二曰旷述，杂事也；三曰谐史，诙嘲语也；四曰别纪，志怪也；五曰致品，分良辰、美景、赏心、乐事四子目；六曰清则，分花典、香禅、茗谈、觞政四子目，皆明季山人强作雅态之语。
四库之中无类可入，以其杂出不伦，附之杂家类焉。
△《六鉴举要》六卷（江西巡抚采进本）
明刘元卿撰。元卿有《大象观》，已著录。是编成於万历丙午。取帝鉴、相鉴、言鉴、牧鉴、珰鉴、闺鉴六书，各撮取其文，合为一帙。漏略殊甚，不足以言著作。
△《古今名贤说海》二十二卷（直隶总督采进本）
