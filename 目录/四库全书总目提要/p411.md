<!-- { "loadSidebar": true } -->
明嘉靖间祁门汪机刊之，又以诸家脉书要语类为一卷，及所撰矫世惑脉论一卷并附录於后。以其说足相发明，仍并载之，资参考焉。
△《医经溯洄集》二卷（浙江汪启淑家藏本）
元王履撰。履字安道，昆山人。学医於金华朱震亨，尽得其术，至明初始卒。
故《明史》载入方技传中，其实乃元人也。尝以《伤寒论》中阳明篇无目痛，少阴篇言胸背满不言痛，太阴篇无嗌乾，厥阴篇无囊缩，必有脱简。乃取三百九十七法，去其重复者二百三十八条，复增益之仍为三百九十七法。因极论内外伤经旨异同，并中风中暑之辨，撰为此书，凡二十一篇。其间阐发明切者，如亢则害，承乃制，及四气所伤，皆前人所未及。他若温病、热病之分，三阴寒热之辨，以及泻南、补北诸论，尤确有所见。又以《素问》云伤寒为病热，言常不言变，至仲景始分寒热，然义犹未尽，乃备列常与变，作伤寒立法考一篇。李濂《医史》有履补传，载其著书始末甚详。观其历数诸家，俱不免有微词，而内伤馀议兼及东垣，可谓少可而多否者。然其会通研究，洞见本原，於医道中实能贯彻源流，非漫为大言以夸世也。
△《普济方》四百二十六卷（浙江范懋柱家天一阁藏本）
明周定王橚撰。橚有《救荒本草》，已著录。是书取古今方剂，汇辑成编，橚自订定。又命教授滕硕、长史刘醇等同考论之。李时珍《本草纲目》所附方，采於是书者至多。然时珍称为周宪王，则以为橚子有燉所作，误矣。
元本一百六十八卷，《明史艺文志》作六十八卷，盖脱一百二字也。凡一千九百六十论，二千一百七十五类，七百七十八法，六万一千七百三十九方，二百三十九图，采摭繁富，编次详析，自古经方，无更赅备於是者。其书蒐罗务广，颇不免重复牴牾。医家病其杂糅，罕能卒业。叉卷帙浩博，久无刊版，好事家转相传写，舛谬滋多，故行於世者颇罕，善本尤稀。然宋、元以来名医著述，今散佚十之七八，橚当明之初造，旧籍多存，今以《永乐大典》所载诸秘方勘验是书，往往多相出入。是古之专门秘术，实藉此以有传。后人能参考其异同，而推求其正变，博收约取，应用不穷。是亦仰山而铸铜，煮海而为盐矣，又乌可以繁芜病哉！
△《推求师意》二卷（浙江巡抚采进本）
明戴原礼撰。原礼即校补朱震亨《金匮钩玄》者也。是编本震亨未竟之意，推求阐发，笔之於书。世无传本。嘉靖中，祁门汪机睹其本於歙县，始录之以归。
机门人陈桷校而刊之，其名亦机所题也。考李濂《医史》有原礼补传，称平生著述不多见，仅有订正丹溪先生《金匮钩玄》三卷，间以己意附於后。又有《证治要诀》、《证治类方》、《类证用药》总若干卷，皆隐括丹溪之书而为之。然则此二卷者，其三书中之一欤。原礼本震亨高弟，能得师传，故所录皆秘旨微言，非耳剽目窃者可比。震亨以补阴为主，世言直补真水者，实由此开其端，书中议论，大率皆本此意。然俗医不善学震亨者，往往矫枉过直，反致以寒凉杀人。此书独能委曲圆融，俾学者得其意而不滋流弊，亦可谓有功震亨者矣。
△《玉机微义》五十卷（两淮盐政采进本）
明徐用诚撰，刘纯续增。用诚字彦纯，会稽人。纯字宗厚，咸宁人。用诚原本，名《医学折衷》，分中风、痿伤风、痰饮、滞下、泄泻、疟、头痛、头眩、欬逆、痞满、吐酸、痓疠、风痫、破伤风、损伤十七类。纯以其条例未备，又益以咳嗽、热火、暑、湿、燥、寒、疮疡、气血、内伤、虚损、积聚、消渴、水气、脚气、诸疝、反胃、胀满、喉痹、淋閟、眼目、牙齿、腰痛、腹痛、心痛、癍疹、黄疸、霍乱、厥痹、妇人、小儿三十三类，始改今名。仍於目录各注续添字，以相辨识，或於用诚原本十七类中有所附论，亦注续添字以别之。是二人相继而成，本书可据。《明史艺文志》惟著刘纯之名，盖失考也。其书虽皆采掇诸家旧论旧方，而各附案语，多所订正，非饾飣抄撮者可比。嘉靖庚寅，延平黄焯刻於永州，首载杨士奇序，知二人皆明初人。士奇序谓二人皆私淑朱震亨，今观其书，信然。又谓北方张元素再传李杲，三传王好古，南方朱震亨得私淑焉。
则於宗派源流，殊为舛迕。张、李、王之学皆以理脾为宗，朱氏之学则以补阴为主，去河间一派稍近，而去洁古、东垣、海藏一派稍远，遗书具存，可以覆案。
王祎《青岩丛录》曰：李氏弟子多在中州，独刘氏传之荆山浮图师。师至江南，传之宋中人罗知悌，南方之医皆宗之云云。其宗派授受，亦极明白。士奇合而一之，误之甚矣。
△《仁端录》十六卷（浙江巡抚采进本）
明徐谦撰。其门人陈葵删定。谦字仲光，嘉兴人。葵字荩夫，武水人。是书专论治痘诸法，分别五脏所主及经络传变，观形察色，条列方论，末卷附治疹之法。案痘疮之证，古所不详，惟《书录解题》载董汲《小儿癍疹论》二卷，作於宋元祐中。然其书不传，未知所谓癍者即痘否。钱乙《药证真诀》於小儿诸病皆条列至详，亦不及於是事。惟周密《齐东野语》曰：小儿痘疮，固是危事，然要不可扰之。赵宾旸曰：或多以酒面等物发之，非也。或以消毒饮升麻汤等解之，亦非也。大约在固脏气之外，任其自然耳。然或有变证，则不得不资於药云云。
所列本事方、捻金散、四君子汤加黄耆及狗蝇七枚擂细酒服，治倒黡，天花粉，蛇蜕同煮羊肝，治目翳，证药乃皆与今同。盖人情之嗜欲日深，故其毒根於先天，而其发感於时气。自元、明以来，遂为人生之通病。而著方立论者亦自元、明以后始详。其间以固元气为主者，谓元气既盛，自能驱毒气使出。以攻毒气为主者，谓毒气既解，始可保元气无恙。於是攻补异途，寒温殊用，痘家遂分为两岐，龂龂执门户之见。是编独审证施疗，无所偏主，推原本始，备载治验，颇能持两家之平。较之先立成法，至於胶柱而鼓瑟者，殆不可以道里计矣。
△《薛氏医案》七十八卷（通行本）
明薛己撰。己字立斋，吴县人。是书凡十六种。己所自著者为《外科枢要》四卷，《原机启微》三卷，《内科摘要》二卷，《女科撮要》二卷，《疠疡机要》三卷，《正体类要》二卷，《保婴稡要》一卷，《口齿类要》一卷，《保婴金镜录》一卷。其订定旧本附以己说者，为陈自明《妇人良方》二十四卷，《外科精要》三卷，王纶《明医杂著》六卷，钱乙《小儿真诀》四卷，陈文中《小儿痘疹方》一卷，杜本《伤寒金镜录》一卷，及其父铠《保婴掇要》二十卷。初刻於秀水沈氏，版已残阙。天启丁卯，朱明为重刊之。前有明纪事一篇，载明病困时，梦己教以方药，服之得愈。又梦己求刻此书，其事甚怪。然精神所注，魂魄是凭，固亦理之所有，不妨存其说也。己本疡医，后乃以内科得名。其老也，竟以疡卒。
诟之者以为温补之弊，终於自戕。然己治病务求本原，用八味丸、六味丸直补真阳真阴，以滋化源，实自己发之。其治病多用古方，而出入加灭，具有至理，多在一两味间见神明变化之妙。厥后赵献可作《医贯》，执其成法，遂以八味六味通治各病，甚至以六味丸治伤寒之渴，胶柱鼓瑟，流弊遂多。徐大椿因并集矢於薛氏，其实非己本旨，不得以李斯之故归罪荀卿也。世所行者别有一本，益以十四经发挥诸书，实非己所著，亦非己所校，盖坊贾务新耳目，滥为增入。犹之《东垣十书》、《河间六书》泛收他家所作以足其数，固不及此本所载皆己原书矣。
△《针灸问对》三卷（两淮盐政采进本）
明汪机撰。机字省之，祁门人。《明史方技传》称，吴县张颐、祁门汪机、杞县李可大、常熟缪希雍皆精通医术，治病多奇中，即其人也。是书成於嘉靖壬辰，前有程鏔序。上、中二卷论针法，下卷论灸法及经络穴道，皆取《灵枢》、《素问》、《杂经》、《甲乙经》及诸家针灸之书，条析其说，设为问答以发明其义，措语颇为简明。其论针能治有馀之病，不能治不足之病。详辨内经虚补实泻之说为指虚邪实邪，非指病体之虚实。又论古人充实，病中於外，故针灸有功。
今人虚耗，病多在内，针灸不如汤液。又论误针误灸之害，与巧立名目之诬，皆术家所讳不肯言者，其说尤为笃实。考机《石山医案》，凡所疗之证，皆以药饵攻补，无仅用针灸奏功者。盖惟深知其利病，故不妄施，所由与务矜奇技者异也。
△《外科理例》七卷、《附方》一卷（两淮盐政采进本）
明汪机撰。是书成於嘉靖辛卯，凡分一百四十七类，又补遗七类，共为一百五十四门，后附方一卷，凡一百五十六通。前有自序，称外科必本诸内，知乎内以求乎外，其如视诸掌乎。治外遗内，所谓不揣其本而齐其末，可谓探原之论。
其曰理例者，谓古人所论，治无非理，欲学者仿其例而推广之也。大旨主於调补元气，先固根柢，不轻用寒凉攻利之剂。又分为舍脉从证舍证从脉及治之不应别求其故三例，用法通变，亦异於胶执之谈。惟措语拙涩，骤读之或不了了，是其所短。然方技之书不能责以文章之事，存而不论可矣。书中多引外科精要（案：此书载薛己《医案》中，不著撰人名氏，戴良《九灵山房集》中丹溪翁传记朱震亨著作有此名，然机引此书乃皆与丹溪曰别为一条，又似不出震亨者，今亦姑阙所疑，谨附识於此。）及朱震亨之论，又称辑已成编，得新甫薛先生心法发挥，复采其说，参於其中。考新甫为薛己之字，己父铠，宏治时官太医，则为宏治正德间人。是书杖疮门中，记疗治武宗时廷杖谏官事，则机在正德中早以医名。二人同时，而虚心从善如是，其持论平允，良亦有由也。
△《石山医案》三卷、《附案》一卷（两淮盐政采进本）
明陈桷编。桷字惟宜，祁门人。学医於同邑汪机，因取机诸弟子所记机治疗效验裒为一集，每卷之中，略分门类为次。自宋、金以来，《太平惠民和剂局方》行於南，《河间原病式宣明论方》行於北。《局方》多温燥之药，《河间》主泻火之说，其流弊亦适相等。元朱震亨始矫《局方》之偏，通《河间》之变，而补阴之说出焉。机所校推求师意一书，实由戴原礼以溯震亨，故其持论多主丹溪之法。然王氏《明医杂著》株守丹溪，至於过用寒苦，机复为论以辨之，其文今附《医案》之末。则机亦因证处方，非拘泥一格者矣。其随试辄效，固有由也。旧本又有机门人陈钥所作病用参耆论一篇，又有机所作其父行状及李汛所作机小传，今亦并录之，备参考焉。
△《名医类案》十二卷（通行本）
