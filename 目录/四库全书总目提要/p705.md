<!-- { "loadSidebar": true } -->
《易》曰“日新之谓盛德”，又曰“日进无疆”。臣等伏读斯编，仰见谦抑之渊衷，信圣寿弥高，而圣学弥进，良有由也。
△《御制文初集》三十卷、《二集》四十四卷谨案《御制文初集》三十卷，凡五百七十馀篇，为十九门。《二集》四十四卷，凡四百一十馀篇，为二十三门。门各以岁月为次。皆万几馀暇，亲御丹素所成。其诰敕碑记之属，词臣恭拟代言者不与焉。伏考三古以来，帝王著作散见诸子百家者，大抵有韵之语为多，如黄帝《巾机铭》，唐尧《神人畅》，虞舜《南风诗》、《卿云歌》，禹《玉牒词》，汤《铸鼎繇》以及武王《丹书之戒》，成王《紫庭之操》。古籍所传，不可缕举，皆诗之类也。其以文传者则殊不多见。
《吕览》记神农之教，《鬻子》记颛顼以下修政之语（案诸语今本《鬻子》不载，见贾谊《新书》所引），或出追记，或出依托，未必亲所撰录也。两汉以后，诸帝王惟梁武帝有诗赋集，又有文集，其馀亦无有专以文传者。然武帝文集不过十卷，未为甚富。且六朝轻艳之词，亦未能阐圣贤之奥，媲典谟之体也。惟我皇上心契道源，学蒐文海，题咏繁富，亘古所无。而古体散文亦迥超艺苑。凡阐明义理之作，多濂、洛、关、闽所未窥；考证辨订之篇，多马、郑、孔、贾所未及。
明政体之得失，则义深乎训诰；示世教之劝惩，则理准乎《春秋》。至於体裁尽善，华实酌中，则贾、董、崔、蔡以还，韩、柳、欧、曾以上，号为作者，无不包罗，岂特列朝帝王之所无。臣等上下千年，编摩四库，所谓词坛巨擘者，屈指而计，亦孰能希圣制之万一哉。
△《御制诗初集》四十八卷、《二集》一百卷、《三集》一百十二卷、《四集》一百十二卷谨案《御制诗集》三百七十二卷，皆合古今体诗编年为次。已刻者凡四集。
自乾隆元年丙辰至乾隆十二年丁卯，计诗四千一百五十馀首，编为《初集》四十四卷、《目录》四卷；自乾隆十三年戊辰至乾隆二十四年己卯，计诗八千四百七十馀首，编为《二集》九十四卷、《目录》六卷，并大学士蒋溥所校刊。自乾隆二十五年庚辰至乾隆三十六年辛卯，计诗一万一千六百二十馀首，编为《三集》一百卷、《目录》十二卷，则大学士于敏中所校刊。自乾隆三十七年壬辰至乾隆四十八年癸卯，计诗九千七百馀首，编为《四集》一百卷、《目录》十二卷，则协办大学士尚书梁国治、侍郎董诰所校刊也。统合三万三千九百五十馀首。甲辰以后，未剞劂宣布者尚不知其数焉。自今以往，亿万斯年，更不知其数焉。自古吟咏之富，未有过於我皇上者。盖自抚临六幕，宰制万几，勤民莅政之馀，紫殿凝神，别无嗜好，惟以观书乙夜，悦性怡情。是以圣学通微，睿思契妙，天机所到，造化生心。如云霞之丽天，变化不穷，而形容意态，无一相复；如江河之纪地，流行不息，而波澜湍折，无一相同；如二气之育物，生化不已，而耳目口鼻无一相类。故从心所欲，动合自然。染翰擘笺，顷刻辄数十首。侍臣授简，吮墨沉思，前韵未赓，新题已作，丹毫宣示，日以为常。四十八年之中，卷帙如是之浩博，职是故也。若夫有举必书，可以注起居；随事寓教，可以观政事。圣人之德、圣人之功与圣人之心，无不可伏读而见之，尤独探尼山删定之旨，非雕章绘句者所知矣。考帝王有集始於汉武帝，然止二卷。魏晋至唐御撰诗文惟唐高宗《大帝集》多至八十六卷。今所存者亦大抵皆纂组之词，其於圣制，固犹培塿之望华嵩。至王应麟《玉海》载《宋太宗御集》三百卷、《真宗御集》亦三百卷、《仁宗御集》一百卷。观其《目录》，皆凑合杂纂书籍，以充卷帙，其数既已不确。又惟《真宗集》称镂版，然宋人书目皆不著录，是未宣布也。太宗、仁宗集则并藏於禁中，不以示人。宋人诗话、说部所称述者，太宗诗仅传二首，真宗诗仅传七首，仁宗仅传二首，亦不甚工。岂如御制诸集开雕摹印，昭布寰瀛，文采焕於星汉，苞涵富於山海，为有目所共睹也哉。
△《梅村集》四十卷（通行本）
国朝吴伟业撰。伟业有《绥寇纪略》，已著录。此集凡诗十八卷、诗馀二卷、文二十卷。其少作大抵才华艳发，吐纳风流，有藻思绮合、清丽芊眠之致。及乎遭逢丧乱，阅历兴亡，激楚苍凉，风骨弥为遒上。暮年萧瑟，论者以庾信方之。
其中歌行一体，尤所擅长。格律本乎四杰，而情韵为深；叙述类乎香山，而风华为胜。韵协宫商，感均顽艳，一时尤称绝调。其流播词林，仰邀睿赏，非偶然也。
至於以其馀技度曲倚声，亦复接迹屯田，嗣音淮海。王士祯诗称“白发填词吴祭酒”，亦非虚美。惟古文每参以俪偶，既异齐、梁，又非唐、宋，殊乖正格。黄宗羲尝称《梅村集》中《张南垣》、《柳敬亭》二传，张言其艺而合於道，柳言其参宁南军事，比之鲁仲连之排难解纷。此等处皆失轻重，为倒却文章家架子。
其纠弹颇当。盖词人之作散文，犹道学之作韵语，虽强为学步，本质终存也。然少陵诗冠千古，而无韵之文率不可读。人各有能有不能，固不必一一求全矣。
△《汤子遗书》十卷、附录一卷（河南巡抚采进本）
国朝汤斌撰。斌有《洛学编》，已著录。斌在国初，与陆陇其俱号醇儒。陇其之学，笃守程、朱，其攻击陆、王，不遗馀力。斌之学源出容城孙奇逢，其根柢在姚江，而能持新安、金谿之平。大旨主於刻励实行，以讲求实用，无王学杳冥放荡之弊。故二人异趣而同归。今集中所载语录，可以见其所得力。又斌虽平生讲学，而康熙己未召试，实以词科入翰林。故集中诗赋杂文，亦皆彬彬典雅，无村塾鄙俚之气。至其奏议诸篇，规画周密，条析详明，尤昭昭在人耳目者矣。
盖其著述之富虽不及陆陇其，而有体有用，则斌尤通达於治体云。
△《兼济堂文集》二十卷（直隶总督采进本）
国朝魏裔介撰。裔介有《孝经注义》。已著录。是编奏疏三卷，序六卷，书牍二卷，传志二卷，祭文、论二卷，杂著二卷，乐府、古今体诗三卷，附《年谱》一卷。其平生著述，刻於江南者，有《兼济堂集》十四卷；刻於荆南者，有《兼济堂集》二十四卷；刻於京师者，有《文选二集》上、下二编，《昆林小品》上、下二编，《昆林外集》一编，《奏疏尺牍存馀》七卷。其刻於林下者，有《文选》十卷，《屿舫近草》五卷、《诗集》七卷、《樗林三笔》五卷。此集乃詹明章裒辑诸本，简汰繁冗，合刊为一编者也。裔介立朝，颇著风节。其所陈奏，多关国家大体。诗文醇雅，亦不失为儒者之言。虽不以词章名一世，而以介於国初作者之间，固无忝焉。
△《学馀堂文集》二十八卷、《诗集》五十卷、《外集》二卷（江苏周厚堉家藏本）
国朝施闰章撰。闰章有《矩斋杂记》，已著录。王士祯选《感旧》、《山木》二集，所录闰章诗最多，又取其五言近体八十二联，为摘句图，见所撰《池北偶谈》中。闰章尝语士祯门人洪昇曰：“尔师诗如华严楼阁，弹指即见。吾诗如作室者，瓴甓木石，一一就平地筑起。”士祯亦记於《居易录》。平心而论，士祯诗自然高妙，固非闰章所及，而末学沿其馀波，多成虚响。以讲学譬之，王所造如陆，施所造如朱。陆天分独高，自能超悟，非拘守绳墨者所及；朱则笃实操修，由积学而渐进。然陆学惟陆能为之，杨简以下，一传而为禅矣。朱学数传以后，尚有典型。则虚悟、实修之别也。闰章所论，或亦微有所讽，寓规於颂欤。其《蠖斋诗话》有曰：“山谷言近世少年，不肯深治经史，徒取给於诗，故致远则泥。此最为诗人针砭。诗如其人，不可不慎。浮华者浪子，叫号者粗人。窘瘠者浅，痴肥者俗。风云月露，铺张满眼，识者见之，直一叶空纸耳。故曰君子以言有物。”观其持论，其宗旨可见矣。古文亦摹仿欧、曾，不失矩度。然视其诗品，则少亚。魏禧为作集序，乃置其诗而盛许其文，非笃论也。《外集》二卷，一为《砚林拾遗》，乃奉使广东时记所见端溪石品；一为《试院冰渊》，则历年典试序文及条约。今附存之。又有《别集》四卷，其二卷为《蠖斋诗话》，二卷为《矩斋杂记》。《诗话》别择未精，瑕瑜参半。《杂记》颇涉神怪，尤为小说家言。今析出别存其目，兹不具录焉。
△《忠贞集》十卷（浙江巡抚采进本）
国朝范承谟撰。承谟字觐公，号螺山，镶黄旗汉军，大学士文程子也。初充侍卫。顺治辛卯诏八旗子弟均得应试，遂以是科中式举人。次年壬辰成进士。改庶吉士，授弘文院编修。官至浙闽总督。康熙壬子，逆藩耿精忠叛，承谟抗节死，赐谥忠贞。所作《画壁诗》，石门吴震方尝刻之《说铃》中，为世传诵。是编乃其全集，为清苑刘可书所编。首谕祭文、御制碑文、御题祠额，附以《家传》及《祠堂记》，共为一卷。次《抚浙奏议》一卷，次《督闽奏议》一卷，次《吾庐存稿》一卷，次《百苦吟》一卷，次《画壁遗稿》一卷，次杂著一卷，次附录题跋哀挽诗文三卷。康熙五十七年，其子时崇以《画壁遗稿》进呈，圣祖仁皇帝亲制序文，褒扬忠烈。宸章下贲，光逮幽泉。今谨敬录冠集端，用示我国家扶植纲常，风励臣节之至意。至承谟所上奏议，大都明白敷畅，多有关国计之言。诗文直抒胸臆，慷慨激昂，嚼龈裂眦之状，至今犹可以想见。文以人重，承谟之谓矣。
△《林蕙堂集》二十六卷（浙江巡抚采进本）
国朝吴绮撰。绮有《岭南风物记》，已著录。王方岐作《绮小传》，称所著有《亭皋集》、《艺香词》、《林蕙堂文集》诸编。绮没之后，其子寿潜蒐访遗稿，合而编之。此本一卷至十二卷为四六，即所谓《林蕙堂集》也；十三卷至二十二卷为诗，即所谓《亭皋集》也；二十三卷至二十五卷为诗馀，即所谓《艺香词》也；二十六卷则以所作南曲附焉，国初以四六名者，推绮及宜兴陈维崧二人，均原出徐、庾。维崧泛滥於初唐四杰，以雄博见长；绮则出入於《樊南》诸集，以秀逸擅胜。章藻功与友人论四六书曰：“吴园次班香宋艳，接仅短兵；陈其年陆海潘江，末犹强弩。”其论颇公。然异曲同工，未易定其甲乙。其诗才华富艳，瓣香在玉溪、樊川之间。诗馀亦颇擅名，有“红豆词人”之号。以所作有“把酒嘱东风，种出双红豆”句也。所作院本，如《啸秋风》、《绣平原》之类，当时多被管弦。以各有别本单行，故仅以散曲九阕缀之集末。统而观之，鸿篇钜制，固未足抗迹古人，而跌宕风流，亦可谓一时才士矣。
△《精华录》十卷（山东巡抚采进本）
