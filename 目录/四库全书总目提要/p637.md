<!-- { "loadSidebar": true } -->
宋虞俦撰。俦字寿老，宁国人。隆兴初入太学，举进士。累官兵部侍郎，奉祠卒。其行事不见於《宋史》，而志乘所载颇详。始为绩溪令，即以治行被荐，迁监察御史。搏击权贵，朝廷肃然。为浙东提刑，徙知湖州，值岁祲，推行荒政，所全活甚众。盖亦不徒以文学见长者。集中有《使北回上殿劄子》，是又尝衔命使金。考《金史交聘表》：“泰和元年三月乙亥，宋使刑部尚书虞俦、泉州观察使张仲舒等来报谢。”即其事也。俦慕白居易之为人，以“尊白”名堂，并以名集。其《读白乐天诗》云：“大节更思公出处，寥寥千载是吾师。”生平志趣，可以想见。故所作韵语，类皆明白显畅，不事藻饰。其真朴之处，颇近居易。而粗率流易之处，亦颇近居易。盖心摹手追，与之俱化，长与短均似之也。然如《除日狱空》、《春蚕行》及《劝农》、《祷雨》、《喜雨》诸篇，剀切慈祥，词意恳到。足以验其心劳抚字，固不当仅求之吟咏间矣。集中古文仅存制诰、劄子二体，已不免多所散佚。而辞命温雅，议论详明，於当时废弛积弊，言之尤切。
其意亦颇有可取者。据陈贵谊原序，集本二十四卷。今从《永乐大典》中采掇裒次，厘为诗四卷、文二卷。录而存之，亦所谓布帛菽粟之文，虽常而不可厌者欤。
△《东塘集》二十卷（永乐大典本）
宋袁说友撰。说友字起岩，建安人。流寓湖州。登隆兴元年进士第。嘉泰中官至同知枢密院参知政事。说友学问淹博，留心典籍。官四川安抚使时，尝命属官程遇孙等八人辑蜀中诗文，自西汉迄於淳熙，为《成都文类》五十卷。深有表章文献之功。其集则《书录解题》、《宋史艺文志》皆不载。故厉鹗《宋诗纪事》仅从杨慎《全蜀艺文志》采其《巫山十二峰》诗一首，从郁逢庆《书画题跋记》采其《题米敷文潇湘图》诗一首，而不言其有集。则非惟诗文散佚，并其集名亦湮没不传矣。今据《永乐大典》所载，蒐罗排纂，得诗七卷、文十三卷。又家传一篇，不知谁作。后半文已残阙，而前半所叙仕履颇详。亦并存之，以备考证。集中题跋诸篇，於司马光、韩琦、欧阳修、苏舜钦、苏轼、黄庭坚、蔡襄、米芾诸人皆慨想流连，服膺甚至。而《跋默堂帖》一篇，於王安石新学之失，辨之尤详。知其学问渊源，实沿元祐之馀派。故其论事之文，曲折畅达，究悉物情，具有欧、苏之体。其诗与杨万里倡和颇多。五言近体，谨严而微伤局促。七言近体，警快而稍嫌率易。至於五七言古体，则格调清新，意境开拓，置之《石湖》、《剑南》集中，淄渑未易辨别矣。说友敭历中外凡三十年，其政绩虽不尽见於后，然章奏敷陈，多切时病。今集中尚见大凡。其《论守淮宜用武臣》一疏，谓文臣不谙兵事，不宜以边务委之。切中当时坐谈偾事之弊，非讲学家所肯言。又《蜀将当虑其变》一疏，引崔宁、刘辟、王建、孟知祥为戒。说友殁后，卒有开禧吴曦之变，若先事而预睹之，其识虑亦不可及。魏了翁《鹤山集》有《祭袁参政文》，以耆臣宿弼相推。惋悼颇深，当非无故。《宋史》不为立传，殊不可解。
今收拾於散佚之馀，剩简残篇，尚能成帙。俾其人其文并藉以传。则是集之存，其足补史氏之阙者，又不仅在词翰间也。
△《义丰集》一卷（编修励守谦家藏本）
宋王阮撰。阮字南卿，德安人。王韶之曾孙，隆兴元年进士。仕至抚州守，召入奏。韩侂胄欲见之，卒不往。怒，使奉祠归庐山以终。阮少谒朱子於考亭。
朱子知南康时，阮又从游。故集中有唱酬之作。阮之归也，朱子惜之，谓其才气术略过人，而流落不偶。集首有淳祐癸卯吴愈序，谓其文无一字无来处。论边事则晁、贾其伦，为记铭则韩、柳其亚。今其文集未见，所存仅诗一卷。盖传录者以全集之序弁诗之首也。刘克庄尝跋其诗，谓高处逼陵阳、茶山。陵阳者韩驹，茶山者曾几也。岳珂《桯史》称阮学於张紫微，载其《万杉寺唱和绝句》及《重过万杉寺绝句》。紫微者张孝祥也。曾诗祖述黄庭坚，张诗则摹拟苏轼，韩诗则出入於苏、黄。今观阮诗，於两派之间各得一体。克庄及珂所述，固皆为近实矣。珂又记阮所作诗号《义丰集》，刻於江泮，校官冯椅为之序。是阮诗本有单行之本，不知何以佚去椅序，易以愈序也。
△《涉斋集》十八卷（永乐大典本）
按《涉斋集》《永乐大典》原题许纶撰。案集中《王晦叔惠听雨图诗序》，自称永嘉人，字深父。而诸书不载其人。考《宋史许及之传》云：“及之字深甫，温州永嘉人。隆兴元年进士。累官至知枢密院事。”与自序永嘉人合。《艺文志》载许及之文集三十卷、《涉斋课稿》九卷。与今本“涉斋”之名合。焦竑《经籍志》载许右府《涉斋集》三十卷。宋人称枢密为右府，与及之本传官知枢密院又合。则此集当为及之所撰。又《宋史宁宗本纪》：“绍熙四年六月，遣许及之贺金主生辰。”《金史交聘表》亦同。今集中使金之诗，一一具在。本传称及之尝为宗正簿。今集中亦有《题玉牒所壁间》诗。则此集出於及之，尤证佐凿然。《永乐大典》所题，不知何据。或及之初名纶，史偶未载更名事欤？此集世无传本。今摭拾残賸，编为十八卷。观其《读王文公诗绝句》曰：“文章与世为师范，经术於时起世雠。少读公诗头已白，只应无奈句风流。”知其瓣香在王安石。安石之文，平挹欧、苏。而诗在北宋诸家之中，其名稍亚。然早年锻炼镕铸，工力至深。《瀛奎律髓》引司马光之言，称其晚年诸作，华妙精深，殆非虚誉。是集虽下笔稍易，未能青出於蓝，而气体高亮，要自琅琅盈耳。较宋末江湖诗派刻画琐屑者，过之远矣。
△《蠹斋铅刀编》三十二卷（编修汪如藻家藏本）
宋周孚撰。孚字信道，济南人。寓家丹徒。乾道二年进士。官真州教授。集首有京口陈珙序，称遗文共三十卷。《仪真县志》并同。而鄜延解百禴跋语又称三十二卷。与今集本相合。盖珙序专指诗文而言。末二卷为《非诗辨妄》。原自别本单行，百禴取以附入，故通为三十二卷耳。又《宋诗纪事》称孚卒后，辛弃疾刊其集。今考集中多与弃疾赠答之作，然绝无刊集之文。世所传本，实淳熙己亥岁百禴为镂版以传，跋语可证。疑《宋诗纪事》有误也。孚七岁通《春秋》。为诗初学陈师道，进而学黄庭坚。俱能得其遗矩。诗中分注，自甲戌岁始，距其卒於淳熙初，凡二十馀年。盖皆其中年之作。学问日进，故大抵词旨清拔，无纤仄卑俗之病。文章不事雕缋，而波澜意度，往往近於自然。至郑樵作《诗辨妄》，决裂古训，横生臆解，实汨乱经义之渠魁。南渡诸儒，多为所惑。而孚陈四十二事以攻之，根据详明，辨证精确，尤为有功於诗教。今樵书未见传本（案《经义考》载樵此书，注曰未见），而孚书岿然独存。岂非神物呵护，以延风雅一脉哉！是尤可为宝贵者矣。
卷一百六十 集部十三
○别集类十三△《乾道稿》一卷、《淳熙稿》二十卷、《章泉稿》五卷（永乐大典本）
宋赵蕃撰。蕃字昌父，号章泉，先世郑州人。建炎初，其曾祖旸官於信州，因家焉。蕃以旸致仕恩补官，后终於直秘阁。蕃始受学刘清之。年至五十，乃问学於朱子。《朱子文集》与蕃尺牍凡六首。蕃与朱子往还诗及他作之称述朱子者，二十馀首。朱子《答徐斯远书》有云：“昌父志操文词，皆非流辈所及。且欲其刊落枝叶，就日用间深察义理之本然，庶几有所据依以造实地，不但为骚人墨客而已。”所以援引之者甚力。然蕃本词人，晚乃讲学，其究也仍以诗传，与涧泉韩淲有二泉先生之称。淲集久佚，今从《永乐大典》裒辑，已别著录。蕃集世亦无传，而《永乐大典》所收颇富。并为采掇编次，依旧本标题，釐为《乾道稿》一卷、《淳熙稿》二十卷、《章泉稿》五卷，共二十六卷。而以蕃本传及刘宰所作墓表附录於后。初，蕃为太和簿时，受知於杨万里。万里赠诗有云：“西昌主簿如禅僧，日餐秋菊嚼春冰。”又云：“劝渠未要思旧隐，且与西昌作好春。”
又赞其写真云：“貌恭气和，无月下推敲之势。神清骨耸，非山头瘦苦之容。一笑诗成，万象春风。”刘克庄跋亦云：“近岁诗人，惟赵章泉五言有陶、阮意。”
《诗人玉屑》载蕃《论诗》一则，以陈后山《寄外舅诗》为全篇之似杜者。后戴式之《思家》用陈韵，又全篇之似陈者。观其持论，其诗学渊源亦可概见矣。又张端义《贵耳集》称：“蕃与周必大同里。必大当轴，所任但一酒官，五十年不调。（案‘五十年’疑当为‘十五年’之讹。）寿九十馀，公朝尊老，以秘阁正郎聘之，不至。”则蕃之恬淡自守，人品本高，宜其诗之无俗韵也。
△《双溪集》二十七卷（两淮马裕家藏本）
宋王炎撰。炎字晦叔，婺源人。乾道五年进士。官至军器少监。与淳熙中观文殿大学士王炎名姓偶同，非一人也。所著有《读易笔记》、《尚书小传》、《礼记》《论语》《孝经》《老子》解、《春秋衍义》、《象数稽疑》、《禹贡辨》、《考工记乡饮酒义》、《诸经考疑》、《编年通纪》、《纪年提要》、《天对解》、《韩柳辨证》、《伤寒论》，总题曰《双溪类稿》。今已无传。惟诗文集仅存。世所行者凡二本。一本为康熙中其族孙祺等所刊，凡十二卷。一即此本，乃明万历丙申尚宝司丞王鏻得沈一贯家旧本为校正开雕者也。凡赋、乐府一卷，诗、词九卷，文十七卷。炎初与朱子相契。朱子集中《和炎寄弟诗》有“只今心事同千里，静对箪瓢独喟然”之句。炎亦多与朱子往还之作，其交谊颇笃。及朱子为待制，侍经筵，宁宗方谅闇，择日开讲。炎贻书朱子，论其非礼，而朱子集中无答书。盖是时韩侂胄、赵汝愚衅隙方开，汝愚援道学诸人以自助。
（语详《齐东野语》。）侂胄之党，眈眈侧目。朱子急欲宁宗亲近士大夫，故不拘丧礼，汲汲以讲学为先，实一时权宜之计。迨一经攻驳，难以置词，遂付之於不论。岂非所持者正，虽朱子亦不能与之争欤？其诗文博雅精深，亦具有根柢。
程敏政辑《新安文献志》，所采最多。其所未采诸篇，议论醇正，引据典确者，尚不可悉数。盖学有本原，则词无鄙诞。较以语录为诗文者，固有蹈空、徵实之别矣。
△《止堂集》二十卷（永乐大典本）
