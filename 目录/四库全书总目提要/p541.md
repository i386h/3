<!-- { "loadSidebar": true } -->
旧本题月梧刘实撰，凤梧刘茂实注。而撰人於刘字之下实字之上空一字。疑二人兄弟，本以实字连名，旧本模糊，传写者因於撰者之名空一字也。前有自序，不著时代。考书中历代帝王条，称宋自庚申至丙子三百一十七年止，不数昰、昺二王，知为元人所作。书中尚往往称大宋，则宋遗民也。其书以历代故实编为歌括，以便记诵。卷一、二、三为历代帝王，卷四、五为历代圣贤群辅，卷六为称号相同，卷七为经书，卷八为诸子，卷九为史书，卷十为天文、律吕、节候，卷十一为地理、山泽，卷十二为官制沿革，卷十三为文武制度法禁，卷十四为纲常、德行、道艺，卷十五为人品、身体，卷十六为物产、服食、器用。盖乡塾课蒙之本，然其考证颇不苟。如五德之运篇中，称张仓水德说不主土德，贾谊尝推明公孙臣引黄龙见，从此汉运以土更，汉末方申火德说，赤伏符谶不虚设，东汉火德开中兴，蜀虽正统竟微绝云云。於王莽、刘歆始以汉为火德之事，考之最明。视《通鉴》误载淖方成语於成帝时即言火德者，转为精核，是亦寸有所长矣。
△《古赋题》十卷、《后集》五卷（永乐大典本）
旧本题天历己巳古雍刘氏翠岩家塾识。盖元仁宗时所刊，其刘氏名字则不可考矣。前有自序曰，宇宙间事物皆可赋，然群书不能遍观而历考也。文场寸晷，未免有望洋之叹。今於经史子集类纂赋题十卷，各疏本末其下，鋟梓以行，又於庚午春续为后集五卷云云。考宋礼部贡举条例，载出题必具其出处。所列如周以宗强赋，则注曰，以周以同姓强固王室为韵，依次用，限三百六十字以上成。又大书其后曰，出《史记》叙管蔡世家，曰周公主盟，太任十子，周以宗强，嘉仲改过云云。故宋人有备对策论经义之书，无备诗赋题之书。至元此制不行，故《钱惟善集》载有乡试以罗刹江赋命题，锁院三千人不知出处之事，此书之所以作欤？
△《类编古今事林群书一览》十卷（江西巡抚采进本）
旧本题宋祝穆撰。止有地理一门，体例亦与穆《方舆胜览》相近。然卷首即为大兴府，决非穆所作矣。以下仅有江南诸路，而江北诸路全阙。目录后有陆续梓行之语，盖元人未完之本也。
△《增修诗学集成押韵渊海》二十卷（浙江巡抚采进本）
元严毅撰。毅字子仁，建安人。其始末未详。惟卷首有后至元庚辰张复序，知为元人尔。其书体例与《韵府群玉》相近，而更为简略。每字之下首列活套，次为体字。体字者，如东字下列青位震方四字，童字列儿曹二字，即宋人所谓换字也。次为事类，次为诗料，则多采五言七言诗句，而不著其姓名。所载惟有上下平声，而无仄声。盖专为近体设，又止二十九部，其三江一部因韵窄字少，删之不载。其猥陋可想见也。
△《群书钩元》十二卷（浙江巡抚采进本）
元高耻传撰。耻传，临邛人。是书杂采古事古语，以字数为标目次第，自一字起至七字止。其不能限以数者，别为脍炙句二卷。其一字类不能成句，则以古文奇字当之。庞杂殊甚。后附删节通鉴一卷，题曰建置沿革。又附陈骙文则一卷，更无伦理。前有至正七年耻传自序，乃盛自夸饰，过矣。
△《声律发蒙》五卷（内府藏本）
元祝明撰，潘瑛续，明刘节校补。据高儒《百川书志》云，《声律启蒙》二卷，元博陵安平隐者祝明文卿撰。自一字七字至隔句各押一韵，对偶浑成，音响自合，共九十首，则此编前二卷为明书，后三卷瑛所续也。瑛不知何许人。节有《春秋列传》，已著录。其书每一韵先列韵字与注，而后列杂言对属之语。盖为初学发蒙而作，无所当於著述。《百川书志》所云，未免过情之誉也。
△《别本声律发蒙》六卷（编修周永年家藏本）
元祝明撰。原书二卷。此本作五卷，盖后人所分。末附歌一卷，题曰黄石居士撰，不知为谁。每卷又题马崇儒重订，亦不知何许人。据书中前后题识，盖嘉靖中衡王府医正也。
△《四六丛珠汇选》十卷（浙江汪启淑家藏本）
旧本题当涂县学官晋江王明嶅繁昌教谕黄金玺同校选，不著时代。前有明嶅序，称宋季叶氏采当代名家汇集成编，名曰《四六丛珠》。分门数百，成帙累千云云，则即宋人《四六丛珠》旧本而为之摘录者也，故其职官舆图皆南宋之制。然止摘偶句，不列姓名，徒供剽掇之用，则亦村塾《兔园册》耳。
△《永乐大典》二万二千八百七十七卷、《目录》六十卷（翰林院藏本）
明永乐元年七月奉敕撰。二年十一月奏进，赐名《文献大成》。总其事者为翰林院学士兼右春坊大学士解缙，与其事者凡一百四十七人。既而以所纂尚多未备，复命太子少保姚广孝、刑部侍郎刘季篪与缙同监修，而以翰林学士王景、侍读学士王达、国子祭酒胡俨、司经局洗马杨博、儒士陈济为总裁，以翰林侍读邹辑、修撰王褒、梁潜、吴溥、李贯、杨覯、曾棨、编修朱纮、检讨王洪、蒋骥、潘畿、王偁、苏伯厚、张伯颍、典籍梁用行、庶吉士杨相、左春坊左中允尹昌隆、宗人府经历高得旸、吏部郎中叶砥、山东按察使佥事晏璧为副总裁，与其事者凡二千一百六十九人。於永乐五年十一月奏进，改赐名曰《永乐大典》。（案：以上俱见《明实录》。）并命复写一部，鋟诸梓，以永乐七年十月讫工（案：事见明赵友同《存轩集送礼部员外郎》刘公复命序。），后以工费浩繁而罢。（案：事见《旧京词林志》。）定都北京以后，移贮文楼。（案：文楼即今之宏义阁。）嘉靖四十一年，选礼部儒士程道南等一百人重录正副二本，命高拱、张居正校理。
（案：事见《明实录》。）至隆庆初告成，仍归原本於南京。（案：事见《旧京词林志》。）其正本贮文渊阁，副本别贮皇史宬。（案：事见《春明梦馀录》。）明祚既倾，南京原本与皇史宬副本并毁。今贮翰林院库者，即文渊阁正本，仅残阙二千四百二十二卷。顾炎武《日知录》以为全部皆佚，盖传闻不确之说。书及目录共二万二千九百三十七卷，与原序原表并合。《明实录》作二万二千二百一十一卷，《明史艺文志》作二万二千九百卷，亦字画之误也。考《明实录》载成祖谕解缙等，称尝观《韵府》、《回溪》二书（案：《回溪》谓《回溪史韵》也，）事虽有统，而采摘不广，纪载太略。尔等其如朕意，凡书契以来，经史子集百家之书，至於天文、地志、阴阳、医卜、僧道、技艺之言，备辑为一书，无厌浩繁云云。故此书以《洪武正韵》为纲，全如韵府之体。其每字之下，详列各种书体，亦用颜真卿《韵海镜源》之例。惟其书割裂庞杂，漫无条理，或以一字一句分韵，或析取一篇，以篇名分韵，或全录一书，以书名分韵，与卷首凡例多不相应，殊乖编纂之体。疑其始亦如《韵府》之体，但每条备具始末，比《韵府》加详。今每韵前所载事韵，其初稿也。继以急於成书，遂不暇逐条采掇，而分隶以篇名，既而求竣益迫，更不暇逐篇分析，而分隶以书名。故参差无绪，至於如此。然元以前佚文秘典，世所不传者，转赖其全部全篇收入，得以排纂校订，复见於世，是殆天佑斯文，姑假手於解缙、姚广孝等俾汇存古籍，以待圣朝之表章，有莫知其然而然者，正不必以潦草追咎矣。今仰蒙指授，裒辑成编者凡经部六十六种，史部四十一种，子部一百三种，集部一百七十五种，共四千九百四十六卷。
菁华已采，糟粕可捐，原可置不复道。然蒐罗编辑亦不可没其创始之功，故附存其目，并具载成书之始末，俾来者有考焉。
△《原始秘书》十卷（浙江范懋柱家天一阁藏本）
明宁王权撰。权有《汉唐秘史》，已著录。是书体例与《事物纪原》相类，而荒谬特甚，如谓丑妇始嫫母，妒妇始尹吉甫妻，淫妇始柳宗元河间妇者，不一而足。甚谓自缢始申生，饮酖始叔牙，自刎始吴王夫差，其陋殆不足辨也。
△《群书拾唾》十二卷（浙江巡抚采进本）
明张九韶撰。九韶有《元史节要》，已著录。其书仿王应麟《小学绀珠》之例，以数记事。分十二门，共一千一百二十五条，颇便检阅，然特饾飣之学。李登序谓其超出乎《类聚》、《通考》等书，则过论矣。
△《群书备数》十二卷（内府藏本）
明张九韶撰。检核其文，与《群书拾唾》一字不异，盖书肆重刊，改新名以炫俗也。
△《姓源珠玑》六卷（左都御史张若湛家藏本）
明杨信民撰。信民，江阴人。永乐中官日照县知县。是编以《洪武正韵》分隶诸姓，而各系古之名人於姓下。分为八十一类，各以四字标题，别为编目於卷首。书与录绝不相符，体例极为丛脞，其中乖舛，尤不胜摘。如梁姓列梁武帝梁简文帝。黄姓列黄帝。舜姓列舜，唐姓列唐高祖、唐明皇、唐文宗，宋姓列宋明帝、宋武宗、宋徽宗、宋山阴公主，已为无理；至扬姓首列扬雄，次列一名曰扬州鹤，注其下曰，尝有四客，各言志，一愿为扬州刺史，一愿有钱十万，一愿骑鹤上昇，一兼言腰缠十万贯，骑鹤上扬州。则殆於戏具矣。前有宣德七年王直序，称太宗在位时，修《永乐大典》，徵天下文学之士集馆阁，信民与焉。当时所用之人如是，宜二万馀卷之书皆割裂庞杂，纷如乱丝也。考《明史列传》，宣德中有杨信民，浙江新昌人。官至佥都御史，巡抚广东，以循良称。亦与王直同时。
其擢广东左参议，即直所荐。盖名姓偶同，与著此书者非一人云。
△《群书纂类》十二卷（内府藏本）
明袁均哲撰。均哲字庶明，建昌人。正统中官郴州知州。是编因临江张九韶《群书备数》补其阙遗，加以注释。凡十三门，百二十三事，千四百三十四条。
△《韵府续编》四十卷（内府藏本）
旧本题元青田包瑜撰。考括苍汇编，包瑜字希贤，青田人。景泰庚午举人。
官教谕。著有《周易衍义》。黄虞稷《千顷堂书目》载包瑜《周易衍义》，注曰成化中浮梁知县，则瑜实明人。观书中所列部分，已用《洪武正韵》，是其明证。
盖鬻书者以其版似麻沙，故割去原序，伪为元刻耳。其书补阴氏《韵府群玉》之遗，丛脞庞杂，殊无可采。惟间附考证案语，与《韵府群玉》体例小有不同。
△《策府群玉》三卷（江西巡抚采进本）
明何乔新撰。乔新有《周礼集注》，已著录，是编乃私备对策之用，捃拾补缀，不足以言著书。盖康熙甲辰其裔孙在闇欲刊印《椒邱全书》，而力不能及，谋之其友魏应桂，先刻此书，取其易於剽窃，可炫俗目，人必争售。冀借纸墨之赢资，以助全集剞劂之功，其用心良苦。然以射利之故，使乔新以此等书传，殊非乔新意也。
△《典籍便览》八卷（安徽巡抚采进本）
