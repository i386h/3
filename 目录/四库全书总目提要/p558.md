<!-- { "loadSidebar": true } -->
而其中郑绅一条，称外戚生封王爵者，宋盖自绅始；论乘簥一条，称宋朝渡江以前，无今之簥；论三五九月一条，称宋朝於此三月不支羊肉钱，亦皆属元人之语。然於宋之诸帝，称陵名，称庙号、年号，往往多内词。殆江左遗民所追记欤？所载惟论蚳醢、论揖两条，偶涉古事。馀皆南北宋之轶闻，间与他书相出入，疑亦杂采说部为之。至於韩淲之清节，何自之伉直，张惟孝之任侠，单炜之书法，赵执中之木箭，史嵩之之忮忍，以及徽宗时瑞禽迎驾出市侩之智术，绍兴中韦后欲观石塔得寺僧之谲谏，则皆史传所佚，足补纪载之阙。惟杨谈耗用茶局官钱一事，足见宋政之不纲，乃载之以为豪举，殊不可训。又汪勃调官一事，称张浚、韩世忠迎合秦桧。浚之心术不可知，世忠当万万不至此，恐未免传闻失真。而南岳夫人一事，尤为猥亵，亦未免堕小说窠臼，自秽其书。然大旨记述近实，持论近正，在说部之中犹为善本。原书久佚，卷帙无考。今以《永乐大典》分载於各韵下者，裒合排纂，勒为三卷。
△《归潜志》十四卷（浙江范懋柱家天一阁藏本）
元刘祁撰。祁字京叔，浑源人。御史从益之子。为太学生，举进士不第。元兵入汴，遁还乡里。戊戌复出就试，魁南京。选充山西东路考试官。后征南行省辟置幕府，凡七年而殁。旧以《金史》载之文艺传，遂题曰金人，殊非其实。是书名曰归潜，盖祁於壬辰北还，以此二字榜其室，因以题其所著。然晚年再出，西山之节不终，亦非其实也。卷首有祁乙未自序，谓昔所闻见，暇日记忆，随得随书。第一卷至六卷悉为金末诸人小传，第七卷至十卷杂记遗事。第十一卷题曰录大梁事，纪哀宗亡国始末。第十二卷题曰录崔立碑事，纪立作乱时廷臣立碑以媚之，劫祁使撰文事，又一篇题曰辨亡，叙金前代之所以治平，末造之所以乱亡。
自此二篇以下至十三卷，悉为杂说，略如语录之体，殊不相类。疑此二篇本自为一卷，殿全书之末。别以语录为第十三卷，诗文为第十四卷，附缀於后。后人因篇页不均，割语录之半移缀此卷，故体例参差也。壬辰之变，祁在汴京目击事状，记载胥得其实，故《金史》本传称祁此志於金末之事多有足徵，哀宗本纪全以所言为据。又若《大金国志》称枢密使伊喇蒲阿出降於元，此志不书出降，与《金史》相合，可证《大金国志》之误。《元史》称壬辰正月太宗自白坡济河而南，睿宗由峭石滩涉汉而北，以渡河涉汉同在一时，而此志则载睿宗涉汉在辛卯十一月，太宗渡河乃在壬辰，与《金史》及姚燧《牧巷集》、苏天爵《名臣事略》所纪相合，可证《元史》之误。又如载天兴元年刘元规使北朝，不知所终，而《金史》本纪不书其事；载萨克苏媒孽李元妃，本纪不著其名；载大定十七年三月朔，诸国使臣朝见，遇雨放朝，与周煇《北辕录》合，而本纪但载十六年三月朔日蚀放朝一条；载金代钞法凡八易其名，而《金史食货志》失载通货改为通宝，通宝又改为通货一条；皆足以补正史之阙。至於金史交聘表称，大定十六年，宋汤邦彦充申请使，此志作祈请使；图克坦乌登传称天兴元年正月朝廷闻大兵入饶风关，移乌登行省阌乡以备潼关，此志书其事於正大八年，完颜思烈传载王渥从思烈战殁，此志作从持嘉哈希；李英传称与元兵遇於霸州败死，此志作遇於潞州；郭阿林传称宋兵大至，遂战殁，此志作马倒被擒，不知存殁；师安石传赞称以论列侍从，触怒而死，此志则云既居位，人望颇减；皆有异词。其他年月先后，姓名官阶，与史不同者甚多，皆足以资互考。谈金源遗事者，以此志与元好问《壬辰杂编》为最，《金史》亦并称之。《壬辰杂编》已佚，则此志尤足珍贵矣。世所行本皆八卷，虽传是楼藏本亦然。国朝郭朝釪编纂金诗，所采录仅及前七卷，知其未见全帙。此本一十四卷，与王惲浑源世德碑相合。当犹从元本传录。钱曾《读书敏求记》称陆孟凫家钞本《归潜志》凡十四卷，盖即此本也。
△《山房随笔》一卷（兵部侍郎纪昀家藏本）
元蒋子正撰。子正不知何许人。惟书中杜善甫一条，内有余分教溧阳语，知尝为溧阳学官。又有穆陵在御语，知为宋人入元者也。所记多宋末元初之事，而於贾似道事尤再三深著其罪，於郑虎臣木棉巷事，叙述始末，亦比他书为最详。
惟所记陆秀夫輓张世杰诗，似出附会。厓山舟覆，鲸海沸腾，乌有吟咏之暇。
且诗中曾闻海上铁斗胆句，亦不似同时之语。朱国桢《涌幢小品》谓世杰溺死在秀夫赴海之后，亦以此诗为疑。所言良允。殆好事者欲褒忠义，故造斯言欤？至於以夏贵之降，归咎似道，未为无理；而反复解释，反似於贵有恕词，未免有乖大义。观者不以词害意可矣。
△《山居新语》四卷（浙江鲍士恭家藏本）
元杨瑀撰。瑀《元史》无传。《杨维桢集》有瑀墓碑曰：瑀字元诚，杭州人。
天历间擢中瑞司典簿。帝爱其廉慎，超授奉议大夫，太史院判官。至正乙未，江东浙西盗群啸，乃改建德路总管。瑀涖郡，视之如家，民亦视之如父母，其像而祠者凡十有四所。行省最其功，进阶中奉大夫云云。是书卷末有至正庚子三月瑀自跋，结衔题中奉大夫浙东道宣慰使都元帅。当成於进阶以后。而卷首又有维桢序，作於是年四月，乃称为归田后作，殆是年即已致仕欤？其书皆记所见闻，多参以神怪之事，盖小说家言。然如记处州砂糖竹箭，记至元六年增粜官米，记高克恭弛火禁，记托克托开旧河，则有关於民事。记敕令格式四者之别，记八府宰相职掌，记奎章阁始末，记仪凤司、教坊司班次，则有资於典故。记朱夫人、陈才人之殉节，记高丽女之守义，记樊时中之死事，则有裨於风教。其他嘉言懿行可资劝戒者颇多。至於辨正萨都剌元宫词，谓宫车无夜出之例，不得云深夜宫车出建章；擎执宫人紫衣，大朝贺则於侍仪司法物库关用，平日则无有，不得云紫衣小队两三行；北地无芙蓉，宫中无石栏，不得云石栏杆畔银灯过，照见芙蓉叶上霜；又辨其京城春日诗，谓元制御沟不得洗手饮马，留守司差人巡视，犯者有罪，不得云御沟饮马不回首，贪看柳花飞过墙；则亦颇有助於考证。虽亦《辍耕录》之流，而视陶宗仪所记之猥杂，则胜之远矣。
△《遂昌杂录》一卷（内府藏本）
元郑元祐撰。元祐字明德。至正丁酉除平江路儒学教授，移疾去。后七年复擢浙江儒学提举，卒於官。本遂昌人，其父希远徙钱塘，元祐又流寓平江。其集以侨吴名，而是录仍题曰遂昌，不忘本也。元祐以至正二十四年卒，年七十一。
则当生於前至元二十九年，故书中所列人名，上犹及见宋诸遗老，下及见泰哈布哈、倪瓒、杜本，并见杜本之卒。多记宋末轶闻，及元代高士名臣轶事，而遭逢世乱，亦间有忧世之言。其言皆笃厚质实，非《辍耕录》诸书捃拾冗杂者可比。
其记葬高、孝二陵遗骨事，作《林景熙》，与《辍耕录》异。盖各据所闻，其称南宋和议由於高宗，不由於秦桧；宋既亡矣，可不必更为高宗讳，亦诛心之论也。
△《乐郊私语》一卷（两淮马裕家藏本）
元姚桐寿撰。桐寿字乐年，睦州人。顺帝后至元中尝为馀干教授。解官归里，自号桐江钓叟。至正中流寓海盐，时江南扰乱，惟海盐未被兵火，尚得以闭户安居，从容论述，故以《乐郊私语》为名。虽若幸之，实则伤乱之词也。所记轶闻琐事，多近小说家言。然其中如杨额哲武林之捷，张士诚杉青之败，颇足与史传相参。所辨六里山天册碑，泰桧像赞，鲁訔注杜甫诗诸条，亦足资考证。末载杨维桢撰其兄椿寿墓志一篇，颇为不伦。桐寿欲表章其兄，何不叙之书内，而乃别载於末，核以体例，深属有乖。今削除不载，惟录桐寿之本书焉。
△《辍耕录》三十卷（内府藏本）
明陶宗仪撰。宗仪有《国风尊经》，已著录。此书乃杂记闻见琐事。前有至正丙午孙作序。书中称明兵曰集庆军，或曰江南游军，盖丙午为至正二十七年，犹未入明时所作也。郎瑛《七修类稿》谓宗仪多录旧书，如《广客谈》、《通本录》之类，皆攘为己作。今其书未见传本，无由证瑛说之确否。但就此书而论，则於有元一代法令制度，及至正末东南兵乱之事，纪录颇详。所考订书画文艺，亦多足备参证。惟多杂以俚俗戏谑之语，闾里鄙秽之事，颇乖著作之体。叶盛《水东日记》深病其所载猥亵，良非苛论。然其首尾赅贯，要为能留心於掌故。
故朱彝尊《静志居诗话》谓宗仪练习旧章，元代朝野旧事，实借此书以存，而许其有裨史学。则虽瑜不掩瑕，固亦论古者所不废矣。
△《水东日记》三十八卷（两淮盐政采进本）
明叶盛撰。盛有《叶文庄奏草》，已著录。是书记明代制度，及一时遗文逸事，多可与史传相参。其间徵引既繁，亦不免时有牴牾。又好自叙居官事迹，殆不免露才扬己之病。王士祯作《居易录》，多自记言行，有如家传，其源滥觞於此，古人无是体例也。至於辨请禁官舍家人操习一疏，谓人诬其子与官舍斗鹌鹑不胜，因有是奏。深自剖析，连篇不已，抑又浅之甚者矣。然盛留心掌故，於朝廷旧典，考究最详。又家富图籍，其《菉竹堂书目》今尚有传本，颇多罕覯之笈。
故引据诸书，亦较他家稗贩成编者特为博洽。虽榛楛之勿翦，亦蒙茸於集翠，取长弃短，固未尝不可资考证也。
△《菽园杂记》十五卷（浙江鲍士恭家藏本）
明陆容撰。容字文量，号式斋，太仓州人。成化丙戌进士，官至浙江右参政。
事迹具《明史文苑传》。史称容与张泰、陆釴齐名，时号娄东三凤。其诗才不及泰釴，而博学过之，是编乃其劄录之文，於明代朝野故实，叙述颇详，多可与史相考证，旁及谈谐杂事，皆并列简编，盖自唐、宋以来说部之体如是也。
中间颇有考辨。如元王柏作二南相配图，弃甘棠、何彼秾矣、野有死麕三篇，於经义极为乖剌，而容独叹为卓识；又文庙别作寝殿祀启圣公，而配以四配之父，其议发於熊禾，而容谓叔梁纥为主，出於无谓，孟孙激非圣贤之徒，不当从祀，尤昧於崇功报本之义，皆不足为据。然核其大致，可采者较多。王鏊尝语其门人曰：本朝纪事之书，当以陆文量为第一。即指此书也。虽无双之誉，奖借过深，要其所以取之者，必有在矣。
△《先进遗风》二卷（两江总督采进本）
明耿定向撰。毛在增补。定向有《硕辅宝鉴要览》，已著录。在自署太仓人。
