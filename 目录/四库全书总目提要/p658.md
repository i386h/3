<!-- { "loadSidebar": true } -->
宋陈杰撰。厉鹗《宋诗纪事》载，杰字寿夫，分宁人，淳祐十年进士，制置司属官，有《自堂存稿》。然鹗仅录其《题梅坛毛庆甫云悦楼诗》一首，云出梅仙事实。则尚未见其集，故所载爵里亦不能具其始末。今从《永乐大典》裒辑遗篇，尚得四卷。以其诗语考之，四言古诗中《春日江永》诸篇自注曰“端平以来”，是当理宗之初已能吟咏，其年当在二十左右。下距帝德祐乙亥凡四十二年，则宋亡时已近六旬。《闲舣记》之末署延祐二年七月。是岁乙卯，上距宋亡又四十年，则杰年已在百岁外，不应如是之寿考，时代似不相及。又《闲舣记》末称使其子樵书而刻之。元鹿皮子陈樵，实婺州东阳人，里籍亦不相符。是记殆陈樵之父所作，《永乐大典》误题杰名欤。然观集中《重过西湖感事》诸篇，则为宋之遗老，入元尚在，固可无疑也。集中有《和大阃芍药宴诗》，作於淮南。又有《宣檄随府诗》，称“溯楚三千里，离淮第一程”。则先官淮幕，后官楚幕，与厉鹗所载制置司属官语合。又有《与节东归和同幕送行诗》，称宜黜而升愧在中。
又有《请代诗》，称郡小凋残最。又有《乙丑元旦寿昌拜表诗》。则后亦守郡，非竟终於幕僚。厉鹗所载，尚为未尽矣。其诗虽源出江西，而风姿峭茜，颇参以石湖、剑南格调。视宋末江湖一派气含蔬筍者戛然有殊，在黄茅白苇之中不可不谓之翘楚。据其《戊辰重过弋阳石桥诗注》，盖与谢枋得相善。又《读邸报》诸作，排斥奸谀，语皆忠愤。而《和郭应酉诗》自称“扶惫效死，客自杭来，谈江上师溃，及京师非才误国，极为不平”云云。并附录郭诗而注曰“郭后赴厓山”。
其志节亦可想见，则不徒诗之足传也。
○附录△《心泉学诗稿》六卷（永乐大典本）
宋蒲寿宬撰。寿宬之名不见於史，其集亦不载於《艺文志》。惟明《文渊阁书目》载有《蒲心泉诗》一部，一册。检《永乐大典》各韵内所录颇多，题名皆作寿宬，而凌迪知《万姓统谱》则作寿{山成}，黄仲昭《八闽通志》又作寿晟，互有同异。今案《永乐大典》，卷卷皆作“宬”字，当非偶误。其作“晟”、“宬”字者，殆传写讹也。寿宬家本泉州，其官履不概见。惟《万姓统谱》称其於咸淳七年知蒲州。按蒲州非南宋地，而集中有《梅阳壬申劝农偶成书呈同官诗》。
壬申为咸淳八年，梅阳即梅州，今为广东嘉应州地，是寿宬实知梅州。《万姓统谱》又载其在官俭约，於民一毫无所取，建曾井、汲水二瓶置座右，人颂曰“曾氏井泉千古冽，蒲侯心事一般清”。是寿宬在当日为循吏。《八闽通志》则称宋季益、广二王航海至泉州，守臣蒲寿庚距城不纳，皆出其兄寿宬阴谋。寿宬佯著黄冠野服，入法石山下自称处士，而密令寿庚纳款於元。既而寿庚以归附功授官平章，富贵冠一时，寿宬亦居甲第。一日，二书生踵门献诗，有“水声禽语皆时事，莫道山翁总不知”之句。寿宬惶汗失措，追之不复见云云。则寿宬又一狡黠之叛人。稗官小说，记载多岐。《宋》、《元》二史，皆无明文。其孰伪孰真，无从考证。今观其诗，颇有冲澹闲远之致，在宋、元之际犹属雅音。裒录存之，厘为六卷，亦足以备一家。若其人则疑以传疑，姑附诸南宋之末焉。
卷一百六十六 集部十九
○别集类十九△《拙轩集》六卷（永乐大典本）
金王寂撰。寂字元老，蓟州玉田人，登天德二年进士，历官中都路转运使，谥文肃，《金史》不为立传。元好问《中州集》载其诗入《乙集》中，而仕履亦仅见梗概。今以寂诗文所著年月事迹参互考证，知寂自登第后於世宗大定二年为太原祁县令。十五年尝奉使往白霫治狱。十七年以父艰归。明年起复真定少尹，兼河北西路兵马副都总管。迁通州刺史兼知军事。又迁中都副留守。二十六年冬由户部郎出守蔡州。二十九年被命提点辽东路刑狱。章宗明昌初召还，终於转运使之职。而集中《谢带笏表》有“世宗飨国，臣得与谏员”语，则又尝为谏官。
又有“群言交构，挤臣不测之渊”语，而《丁未肆眚诗》有“万里湘累得自新”句。丁未为大定二十七年。《世宗本纪》载是年三月辛亥，以皇长孙受册肆赦，并与集合。是寂之刺蔡州，当以人言去国。而集中情事不具其颠末，莫能详也。
《中州集》称寂著有《拙轩集》、《北迁录》诸书。今《北迁录》已失传。而好问所选寂诗仅七首，又附见《姚孝锡传》后一首，其他亦久佚不见。惟《永乐大典》所载寂诗文尚多，虽如好问所摘《留别郭熙民诗》诸联及蒋一葵《长安客话》所纪《卢植墓诗逸句》，皆未见全篇，亦不能尽免於脱阙。而各体具存，可以得其什七矣。寂诗境清刻鑱露，有戛戛独造之风。古文亦博大疏畅，在大定、明昌间卓然不愧为作者。金朝一代文士见於《中州集》者不下百数十家，今惟赵秉文、王若虚二集尚有传本，馀多湮没无存。独寂是编幸於沉埋晦蚀之馀复显於世，而文章体格亦足与《滹南》、《滏水》相为抗行。谨次第裒缀，厘为六卷。俾读者揽其崖略，犹得以考见金源文献之遗，是亦可为宝贵矣。
△《滏水集》二十卷（两淮马裕家藏本）
金赵秉文撰。秉文字周臣，自号闲闲道人，滏阳人，大定二十五年进士，历官翰林侍读学士，拜礼部尚书，事迹具《金史》本传。元好问《中州集》称其自幼至老，未尝一日废书。著《易丛说》十卷、《中庸说》一卷、《扬子发微》一卷、《太玄赞》六卷、《文中子类说》一卷、《南华略释》一卷、《列子补注》六卷、《删集论语孟子说》各十卷、《资暇录》十五卷，今皆未见，惟此集存。
《史》称所著诗文三十卷。此本乃二十卷，与《史》互异。然篇目完具，不似有所佚脱。考《中州集》称秉文所著文章号《滏水集》者，前后三十卷。又刘祁《归潜志》曰：“赵闲闲本喜佛学，然方之屏山（案屏山，李之纯之号也，）顾畏士论，又欲得扶教传古之名。晚年自择其文，凡主张佛、老二家者皆削去，号《滏水集》。首以《中和诚》诸说冠之，以拟退之原道。其为二家所作文及其葛藤诗句，另作一编，号《闲闲外集》，以与少林寺长老英粹使刊之。”故二集皆行於世。则《滏水集》本二十卷，别有十卷为《外集》。本传合而计之，故为三十卷也。《归潜志》又曰：“李屏山教后学为文，欲自成一家。赵闲闲教后进为诗文，则曰文章不可拘一体，有时奇古，有时平淡何拘。李尝与余论赵文曰：才甚高，气象甚雄，然不免有失支堕节处。盖学东坡而不成者。又赵诗多犯古人语，一篇或有数句，此亦文章病。”又曰：“赵於诗最细，於文颇疏，止论气象。李於文甚细，论关键宾主抑扬，於诗颇疏，止论词气才巧。故余於赵则取其作诗法，於李则取其为文法”云云。今观是集，祁之论可谓公矣。
△《滹南遗老集》四十五卷（两淮盐政采进本）
金王若虚撰。若虚字从之，自号慵夫，稿城人，登承安二年经义进士，历官左司谏，转延州刺史，入为翰林直学士。金亡后，微服归里，自称滹南遗老。越十年，与刘祁东游，卒於泰山。事迹具《金史文艺传》。史称若虚有《慵夫集》、《滹南遗老集》，均曰若干卷，不详其数。黄虞稷《千顷堂书目》载《滹南遗老集》四十五卷，与《王鹗序》合。《慵夫集》虞稷虽著录，而卷数则阙。考大德三年《王复翁序》，称以《中州集》所载诗二十首附卷未，则《慵夫集》元时已佚，惟此集存耳。此本凡《五经辨惑》二卷、《论语辨惑》五卷、《孟子辨惑》一卷、《史记辨惑》十一卷、《诸史辨惑》二卷、《新唐书辨》三卷、《君事实辨》二卷、《臣事实辨》三卷、《议论辨惑》一卷、《著述辨惑》一卷、《杂辨》一卷、《谬误杂辨》一卷、《文辨》四卷、《诗话》三卷、杂文及诗五卷，与四十五卷之数合。然第三卷惟《论语辨惑序》一篇、《总论》一篇仅三页有奇，与他卷多寡悬殊。疑传写佚此一卷，后人割第四卷首三页改其标题，以足原数也。
苏天爵作安熙行状，云：“国初有传朱氏《四书集注》至北方者，滹南王公雅以辨博自负，为说非之。”今考《论语孟子辨惑》乃杂引先儒异同之说，断以己意，其间疑朱子者有之，而从朱子者亦不少，实非专为辨驳朱子而作，天爵所云，不知何据。观其称陈天祥宗若虚之说，撰《四书辨疑》，因熙斥之，遂焚其稿。今天祥之书具存，无焚稿事，则天爵是说，特欲虚张其师表章朱子之功耳，均非实录也。其《五经辨惑》颇诘难郑学，於《周礼》、《礼记》及《春秋三传》亦时有所疑。然所攻者皆汉儒附会之词，亦颇树伟观。其自称不深於《易》，即於《易》不置一词。所论实止四经，则亦非强所不知者矣。《史记辨惑》、《诸史辨惑》、《新唐书辨》皆考证史文，掊击司马迁、宋祁似未免过甚，或乃毛举细故，亦失之烦琐。然所摘迁之自相牴牾与祁之过於雕斫，中其病者亦十之七八。
《杂辨》、《君事实辨》、《臣事实辨》皆所作史评。《议论辨惑》、《著述辨惑》皆品题先儒之是非。其间多持平之论，颇足破宋人之拘挛。《杂辨》二卷於训诂亦多订正。《文辨》宗苏轼而於韩愈间有指摘。《诗话》尊杜甫而於黄庭坚多所訾议。盖若虚诗文不尚劖削锻炼之格，故其论如是也。统观全集，偏驳之处诚有，然金、元之间学有根柢者，实无人出若虚右。吴澄称其博学卓识，见之所到，不苟同於众，亦可谓不虚美矣。
△《庄靖集》十卷（两淮马裕家藏本）
金李俊民撰。俊民字用章，泽州人。承安五年以经义举进士第一，应奉翰林文字。未几，弃官教授。南迁后，隐於嵩山，自号鹤鸣道人。元世祖以安车召见，仍乞还山。卒，赐谥庄靖先生。集凡诗七卷、文三卷，泽州守段正卿尝为刊行，长平李仲绅等为之序。明正德间，郡人李瀚重付诸梓。今版已久佚，只存写本而已。俊民抗志遯荒，於出处之际能洁其身。集中於入元后只书甲子，隐然自比陶潜。故所作诗类多幽忧激烈之音，系念宗邦，寄怀深远，不徒以清新奇崛为工。
文格冲澹和平，具有高致，亦复似其为人。虽博大不及元好问，抑亦其亚矣。诗末间有注语，序不言何人所加，无可考证。今仍旧本录之，而注者姓名则姑阙焉。
△《遗山集》四十卷、《附录》一卷（江苏巡抚采进本）
金元好问撰。好问字裕之，秀容人，登兴定五年进士，历内乡令。天兴中除左司都事，转行尚书省左司员外郎。金亡不仕。事迹具《金史文艺传》。是集凡诗十四卷、文二十六卷，为明储巏家藏本。弘治戊午，沁州李翰为刊版以行。
