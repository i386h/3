<!-- { "loadSidebar": true } -->
明袁士瑜撰。士瑜号七泽，公安人。即宗道、宏道、中道之父也。其书大旨以儒、释二家同源异派，或援释疏孔，或证孔於释。谓濂、洛诸儒於圣人书诠释妙畅，如樽注海，是篇如蠡注海，故名《海蠡编》。开卷释明德，谓明德即是良知，德即是明，不可以明更求於明，朱子注为虚灵不昧最妙。又谓善何以曰至，住於恶固非至善，住於善亦非至善，善恶两边俱不倚，是何境界，所谓至善也。
但起心动念，便不是止。起心动念，不属善边，便属恶边，便不是至善。息机忘见，便是止於至善。皆本释氏之虚寂，与无善无恶之说而曼衍之，盖沿姚江末流而变本加厉者耳。
△《槐亭漫录》（无卷数，湖北巡抚采进本）
明严尧黻撰。尧黻字汝仪，号槐亭，朝邑人。官房县主簿。是书凡十一篇，曰明玄，曰太极，曰天文，曰地理，曰时令，曰人物，曰性命，曰鬼神，曰文史，曰杂著，曰拒邪。前有嘉靖甲辰自序，谓是录皆经传格言，师友绪论。然钞撮旧文，参以肤谈，不足称穷理格物之功。
△《东水质疑》六卷（两江总督采进本）
明胡衮撰。衮字补之，自号味菜山人，鄱阳人。嘉靖中官台州教授。东水者，其所居也。前四卷皆史论，起周讫宋。后二卷皆读书题记，自《左传》、《国语》以暨诸子、诸集，起周讫明。前有小引，自谓於诸生讲论之暇，笔之以备考订。
然持论疏浅，不免为饾飣之学也。
△《宵练匣》十卷（浙江巡抚采进本）
明朱得之撰。得之自号参玄子，乌程人，一云靖江人。是书凡分三编。曰稽山承语，纪其闻於师者也。曰烹芹漫语，纪其闻於友者也。曰印古心语，纪其验於经典而有得於心者也。皆提唱心学，阳儒阴释。其曰《宵练匣》者，案《列子》，宵练，剑名，昼则见影不见光，夜则见光不见形，触物而不觉，喻其析理之入微，不在名象间也。曰匣者，理寓於书，如剑藏於匣也。即其名之不衷，而书可想见矣。
△《意见》一卷（浙江巡抚采进本）
明陈于陛撰。案明嘉隆时有两陈于陛，一为曲周人，嘉靖己未进士，官至南京户部尚书。一为南充人，大学士以勤之子，隆庆戊辰进士，官至文渊阁大学士。
此书自署曰玉垒，玉垒在蜀，则南充陈于陛也。事迹具《明史》本传。是书乃其劄记，每段各立标题。其立教、立物诸条，极驳王守仁之说，盖以笃实为本者。
而出处一条，天意一条，造物所福一条，天道一条，则纯为黄、老之谈。至於老、庄一条，更直露出本旨矣。用人一条，颇涉於植党树援。元史一条，尤偏驳。孝宗世庙一条，称成化之浊乱，武宗之放纵，非当时臣子所宜言。且宪宗谓之浊乱，似亦稍过当也。
△《艺圃琳琅》四卷（浙江汪汝瑮家藏本）
明蒋以忠撰。以忠字孝甫，常熟人。隆庆戊辰进士，官至广平府知府。此书因何景明大复论门目太狭，推而广之，自从化至殖业，凡八十二篇。以忠为长乐令时尝刊行之，诸生林大桂为之集注。及守广平时，复令训导何锦删订前注，而属永平令张可久重刻。所论皆类集古人成语，而以己意联络之。词多排偶，大旨与类书相似，但稍变其体例耳。
△《笔麈》十八卷（两江总督采进本）
明于慎行撰。慎行有《读史漫录》，已著录。此编乃其退居穀城山中时所著。
凡分三十五类，所纪多明代故典，亦颇及杂记。
△《问辨牍》四卷、《续问辨牍》四卷（浙江巡抚采进本）
明管志道撰。志道有《孟义订测》，已著录。是书萃其平日与人讲学之书，合为一编，曰《问辨牍》，取问以辨之之义也。志道之学，出於罗汝芳。原本先乖，末流弥甚。放荡恣肆，显唱禅宗，较泰州、龙谿为尤甚。其答王塘南书，谓孔、颜真是即心是佛，即经世是出世，与文殊之智，普贤之行，两不相违。其宗旨可见矣。虽为儒言，实则佛教，今附之杂家类焉。
△《从先维俗议》五卷（江苏巡抚采进本）
明管志道撰。是书多论往来交接之礼。其四、五卷皆讲学之语，理杂二氏，且明立三教主宾之说。并谓敦化通於性海，川流通於行海，经世之中有出世，是孔子与佛同道。又云，达摩安心，了不可得之宗。孔门七十二贤，靡不得其大意，至遵此实际，则惟颜子一人，而曾子启手足时曾及之。其附会尤甚。盖心学盛行，而儒、墨混而为一，是亦明季之通病矣。
△《无甚高论》七卷（编修励守谦家藏本）
明赵鸿赐撰。鸿赐字承元，桐城人，嘉靖中副都御史釴之子也。此书杂引佛经及释子语录，而以圣贤之经传互相辨证，大旨以援墨入儒为主。
△《何之子》一卷（浙江巡抚采进本）
明周宏禴撰。宏禴字元孚，麻城人。万历甲戌进士，官至尚宝司少卿。
事迹附见《明史李沂传》。是编乃其初谪代州州判时所作。汝南吴同春序，称其语似《关尹子》。然九流竞起，虽多以怪谲为宗，要无不可寻文索解。宏禴此书，乃以常词故为涩体。其命名之义，似取《礼记》伥伥何之之语，已为好异。
至如书中太虚奚无，无以无无无，无无无则无无，无无则虚，虚虚则实，实实则极，极极则易，易易则始诸语，殆至不可句读，则尤为无取矣。
△《鸿苞》四十八卷（浙江巡抚采进本）
明屠隆撰。隆字长卿，鄞县人。万历丁丑进士，官至礼部仪制司主事。《明史文苑传》附载《徐渭传》中。此书乃隆晚年所著，其言放诞而驳杂，又并所为杂文案牍同编入之，体例尤为饾飣。大旨耽於二氏之学，引而加於儒者之上。
谓周公、孔子大而化之之谓圣，老子、释迦圣不可知之谓神。儒者言道之当然，佛氏言道之所以然。盖李贽之流亚也。
△《证学编》四卷、附《证学论策》一卷（两江总督采进本）
明杨起元撰。起元字贞复，广东归善人。万历丁丑进士，官至吏部左侍郎。
谥文懿。《明史儒林传》附载《王畿传》末。称其清修姱节，而其学不讳禅。
是编载尺牍语录及杂文，附论策数首，大抵讲学之语，故以证学为名。观其论佛仙云，秦、汉以远，不复知道为何物，而佛之教能守其心性之法。及至达摩西来，单传直指，儒生学士从此悟入，然后稍接孔脉云云。其授儒入墨，诬诞实甚。艾南英尝作文待序曰：盖自摘取良知之说，而士稍异学矣。然予观其书不过师友讲论，立教明宗而已，未尝以入制举业也。其徒龙谿、绪山阐明其师之说，而又过焉，亦未尝以入制举业也。然则谁为之始欤？吾姑为隐其姓名，而又详乙注其文，使学者知以宗门之糟粕为举业之俑者，自斯人始云云。顾炎武《日知录》尝考南英所乙注者，即起元文也。然则起元变乱先儒，其流毒且及於经义矣。
△《因明子》（无卷数，浙江巡抚采进本）
明张恒撰。恒字伯常，嘉定人。万历庚辰进士，官至太常寺少卿。是书於儒、释之辨言之甚力。屡提幽明二义，以佛法为幽教，圣道为明教。书名因明，当取於此书中多借古人之言为作转语。笔墨间有轻隽自喜之意，故其理多参语录，其格则颇近清谈。
△《进修录》三卷（江西巡抚采进本）
明冯渠撰。渠字谦川，江西新城人。万历癸未进士。是书全规仿《论语》之文，复仿《论语》分为二十篇。盖又王通《中说》之重佁也。
△《三一子》（无卷数，检讨萧芝家藏本）
明程德良撰。德良字凝之，号云连，云梦人。万历癸未进士，官崇信县知县。
《云梦县志》载所著有《不波馆正续集》、《白莲沜代豆日抄》、《明文览》诸书，今皆不传，传者惟此书。前有自序，谓是书作於宰崇信时。若三才一人焉，则吾岂敢？若三不朽而居一焉，则亦不敢。第次三篇，而名曰《三一子》。三篇以立德、立功、立言为序，其大旨亦欲合儒、释而一之。
△《微言》四卷、附《说书随笔》一卷（浙江巡抚采进本）
明詹在泮编。在泮字定斋，衢州人。万历癸未进士。是编采辑明代讲学语录，王守仁、王畿、罗汝芳三家合为一卷，良知家之宗主也。又杂录诸儒之言为一卷，良知家之支派也。其非良知家言而亦割裂剿缀者，援儒入墨之术也。末为《说书随笔》一卷，则在泮所自著。要其宗旨，总借儒言以阐禅理耳。
△《宗一圣论》二卷（安徽巡抚采进本）
明吴应宾撰。应宾字尚之，桐城人。万历丙戌进士，官翰林院编修。以目眚告归。《江南通志》称其著《宗一圣论》十篇。今考上卷为性善篇、致知上篇、致知下篇、养气篇、孝慈篇，下卷为知人篇、乐善篇、述志篇，凡八篇，则《通志》之言误也。其书阐发性命，多入禅宗。
△《祈嗣真诠》（无卷数，浙江鲍士恭家藏本）
明袁黄撰。黄有《皇都水利》，已著录。黄持功过格甚谨，乡里称为愿人。
是书分改过、积善、聚精、养气、存神、和室、知时、成胎、治病、祈祷十门。
杂引常言俚语及医方果报之事，颇为芜杂。
△《支谈》三卷（两江总督采进本）
明焦竑撰。竑有《易筌》，已著录。是书主於三教归一，而并欲阴驾佛、老於孔子之上。此姚江末流之极弊，并其本旨失之者。虽亦讲学之言，不复以儒家论之，亦不复以儒理责之矣。
△《焦弱侯问答》一卷（浙江巡抚采进本）
明焦竑撰，潘曾纮编。竑师耿定向而友李贽。於贽之习气沾染尤深，二人相率而为狂禅。贽至於诋孔子，而竑亦至尊崇杨、墨，与孟子为难。虽天地之大无所不有，然不应妄诞至此也。曾纮乃缀拾刻之，以教新郑之士子，可以见明季风气矣。
△《丛语》十二卷（浙江巡抚采进本）
明吴炯撰。炯字晋明，华亭人。万历己丑进士，官杭州府推官。是书成於万历癸巳，初无门目，故李时英序但称上编、下编。此本乃其门人孙汝学重为排次，刻於南京。始分为十七类，其学亦出於姚江，而不甚取其末流之狂肆。至於论处世之道，谓相安於无事为上。又云为善亦须顾虑。虽激於时事而言，然已参入黄、老矣。
△《环碧斋小言》一卷（两江总督采进本）
