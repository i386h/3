<!-- { "loadSidebar": true } -->
明李茂春撰。茂春字蔚元，杞县人，万历癸未进士，是编采取历代贤相嘉言善行，录成一编。始於皋陶，终於范纯仁，凡六十六人。
△《汉唐宋名臣录》五卷（两江总督采进本）
明李廷机撰。廷机字尔张，晋江人，万历癸未进士，官至礼部尚书、东阁大学士，谥文清，事迹具《明史》本传。是书所录，自汉文翁至宋杜衍，凡六十人。
《黄吉士序》，谓其录取严而用意微。盖借以讽当时廷臣，有为而发，故不求全备云。
△《栖真志》四卷（浙江巡抚采进本）
明夏树芳撰。树芳字茂卿，江阴人，万历乙酉举人。是编取周秦至元代之修真栖静者，各详其事迹，陈继儒为之序。其中时代颇颠舛。至於江淹、谢灵运、李贺、欧阳修、苏轼、黄庭坚、秦观、朱子诸人，凡谈论词章，语意偶类释老者，即引而入《志》，尤牵合不伦。
△《献徵录》一百二十卷（浙江巡抚采进本）
明焦竑撰。竑有《易鉴》，已著录。是书采明一代名人事迹。其体例以《宗室》、《戚畹》、《勋爵》、《内阁》、《六卿》以下各官分类标目。其无官者则以《孝子》、《义人》、《儒林》、《艺苑》等目分载之。自洪武迄於嘉靖，搜采极博。然文颇泛滥。不皆可据。又於引据之书或注或不注，亦不免疏略。考竑在万历中，尝应陈于陛聘，同修国史，既而罢去。此书殆即当时所辑录欤。
△《熙朝名臣实录》二十七卷（浙江巡抚采进本）
明焦竑撰。此书《明史艺文志》不著录。前有《自序》，谓明代诸帝有《实录》，而诸臣之事不详，因撰此书。自王侯、将相及士庶人、方外缁黄、僮仆、妾伎无不备载。人各为传，盖宋人《实录》之体。凡书诸臣之卒，必附列《本传》，以纪其始末。而明代《实录》则废此例，故竑补修之。其书郭子兴诸子之死，及书靖难诸臣之事，皆略无忌讳。又如纪明初有通晓四书等科，皆《明史选举志》及《明会典》所未载。韩文劾刘瑾事，有太监徐智等数人为之内应，亦史传所未详。颇足以资考证。然各传中多引《寓圃杂说》及《琐缀录》诸书，皆稗官小说，未可徵信。又或自序事，或仅列旧文，标其书目，於体裁亦乖。所附李贽《评语》，尤多妄诞，不足据为定论也。
△《四侯传》四卷（江苏巡抚采进本）
明王士骐撰。士骐有《驭倭录》，已著录。是编摭文成侯张良、忠武侯诸葛亮、武侯王猛、邺侯李泌四人行事，以正史及稗官野乘相参而成。盖隐寓尚友之意。
△《历代内侍考》十卷（两淮盐政采进本）
明毛一公撰。一公字震卿，遂安人，万历己丑进士，官至给事中。其书取古来阉寺事迹辑为一编。自春秋及宋，以时代次之。各序其善恶而加以论断，大旨褒少而贬多。一公，天启末苏州巡抚一鹭之兄也。一鹭党魏忠贤，事具《明史》。
其兄此书，傥亦有为而作乎。
△《友于小传》二卷（兵部侍郎纪昀家藏本）
明纪廷相撰。廷相字柱石，献县诸生。是书成於万历甲申。前有《自序》，称孝友皆天性，而人情日薄，往往知爱其亲而不推其爱於兄弟。故摭拾旧迹以感发其彝良。不录帝王之事，分位殊也。不录圣贤之事，亦不录奇行异节舍生蹈义之事，不强以所不能也。分二卷。上曰《循常》，下曰《处变》，皆士庶人家庭细务。末有其子尧卿《跋》，称族有阋墙者，托词避暑，借其书室，日日挥汗录此编，竟愧而复睦云。
△《明十六种小传》四卷（浙江巡抚采进本）
明江盈科撰。盈科字进之，号绿萝山人，湖广桃源人，万历壬辰进士，官至四川提学副使。是书采辑明代轶事，分四纲十六目。一曰《四维》，分《忠》、《孝》、《廉》、《节》四目。二曰《四常》，分《慈》、《宽》、《明》、《慎》四目，三曰《四奇》，分《隐》、《怪》、《机》、《侠》四目。四曰《四凶》，分《奸》、《谄》、《贪》、《酷》四目。大抵委巷之谈。《自序》曰：因阅国乘，摘出三百馀年新异事者，妄也。如方孝孺之灭族，由杀蛇之报，国史安有是事哉。其分配诸目如薛瑄入《节》类、于谦入《廉》类、姚广孝姊入《隐》类，亦往往无义例也。
△《夥壤封疆录》一卷（江苏巡抚采进本）
明魏应嘉撰。应嘉，兴化人，万历戊戌进士，官至兵部左侍郎。是书前有应嘉《自序》，称取刘方壶所胪列未尽者，具名於左。皆天启中诸臣之不附魏忠贤者也。其词狂谬之甚。所列执政一人、司礼大珰一人、部堂五人、卿寺三人、翰林七人、台谏十六人、部署二人。书后有《跋》，不知何人所作。诋应嘉为京、卞、惇、确。然应嘉依附奄党，代为抟噬。观其《自序》，殆不知世有廉耻事，实京、卞、惇、确之所不为者也。
△《东林点将录》一卷（江苏巡抚采进本）
明王绍徽撰。绍徽，陕西咸宁人，万历戊戌进士，官至吏部尚书，事迹具《明史阉党传》。其书以《水浒传》晁盖、宋江等一百八人天罡、地煞之名，分配当时缙绅。今本阙所配孔明、樊瑞、宋万三人，盖后人传写佚之。卷末有《跋》，称甲子乙丑於毗陵见此《录》，传为邹之麟作。所列尚有沈应奎、缪希雍二人，与此本不同。盖其时门户蔓延，各以恩怨为增损，不足为怪。又称许其孝、陈保泰、杨茂春、郭巩四人后列逆案，不知何以厕名。或作此书时，四人尚未附忠贤耶。阎若璩《潜邱札记》亦有《与王宏撰书》曰：“顷闻《点将录》果出贵乡王绍徽手否，先生以此书实出阮大铖。王偶失阉欢，谋所以解之术於阮。
阮授以此书，而王上之，而世遂以名之。细思之，殊不然。儿时读《点将录》，记没遮拦穆弘乃大铖，岂有自作此《录》而窜入己姓名者”云云。则当时已传闻异词。然崇祯钦定逆案，以此《录》属之绍徽。於时公论方明，谅非诬蔑。《明史》本传亦以此书属绍徽。然则辗转传写，虽或有窜改。其造谋之人，要终不能以浮词他说解也。
△《东林籍贯》一卷（江苏巡抚采进本）
不著撰人名氏。所列北直八人，南直四十一人，浙江十一人，江西十六人，湖广二十人，河南七人，福建五人，山东十三人，山西十五人，陕西十八人，四川五人，广东、云南、贵州各一人。其北直郭巩、陕西薛贞，后皆名丽逆案。是又当考其究竟，不当以一时之记录为断矣。
（案：此书及《东林同志录》、《东林朋党录》、《天鉴录》、《盗柄东林夥》皆天启中书。其作者虽不可考，要皆万历时旧人也。今附诸魏应嘉、王绍徽后，从其类也。）△《东林同志录》一卷（江苏巡抚采进本）
不著撰人名氏。题下注曰：“续点将录。”所列《政府》韩爌以下六人，《词林》孙慎行以下十九人，《部院》李三才以下五十七人，《卿寺》顾宪成以下七十三人，《台省》魏大中以下七十六人，《部曹》王象春以下四十一人，《藩臬郡邑》顾大章以下二十六人，《赀郎武弁山人》吴养春以下二十一人。
△《东林朋党录》一卷（江苏巡抚采进本）
不著撰人名氏。前载赵南星等九十四人。后列东林胁从顾秉谦等五十三人。
各系以科分、籍贯、座主姓名，而注以“已处”、“未处”及“在籍”、“现任”字。考《明史阉党传》，称卢承钦，馀姚人，由中书舍人擢御史，请以党人姓名罪状榜示海内。魏忠贤大喜，敕所司刊籍，凡党人已罪、未罪者悉编名其中。
后承钦官至太仆寺少卿云云。此书中“已处”字与所言已罪、未罪相合，其是时之官本欤。
△《天监录》一卷（江苏巡抚采进本）
不著撰人名氏。题下注曰“真心为国，不附东林，横被排斥，久抑林野，及冷局外转者，凡一百三人”。皆魏忠贤之党也。
△《盗柄东林夥》一卷（江苏巡抚采进本）
不著撰人名氏。分初、盛、中、晚四门。详列其姓名官爵，而各注其罪状、词极丑诋。杨涟、左光斗诸人名下，已注“毙狱”字，则此书成於天启末年也。
△《事编内篇》六卷（江苏巡抚采进本）
明孙慎行撰。慎行字闻斯，武进人，万历乙未进士，官至礼部尚书，谥文介，事迹具《明史》本传。是书采史传中名臣事迹，自公孙侨至王守仁，凡十八人。
隐逸六人，以隐寓行藏之旨。附以张玮、薛寀评语。慎行《自序》云：尚有《外篇》、《杂篇》。然检其子士元所作《凡例》，则但刊《内篇》，其《外篇》、《杂篇》未刊也。
△《廉吏传》（无卷数，浙江巡抚采进本）
明黄汝亨撰。汝亨有《古奏议》，已著录。是书以宋费枢所作《廉吏传》自春秋迄五季止百十有四人，尚为阙略。因搜采诸史，五季以前增入三十三人。又考《宋》、《元》二史，续载六十四人，各以时代为序。复以旧传不分优劣，乃定为三等，於传首姓名之上各署“上”、“中”、“下”字以别之。《正编》之外又有《廉蠹》一编，所载为郅都、张汤等十人，亦有评语。姓名之上则署以“酷”、“谲”、“陋”、“忍”、“赃”、“奸”诸字，体例颇为杜撰。传末附评一二语，亦皆肤浅。且汝亨既因费枢旧本增辑成编，自当以孰为原书，孰为续补，分别标识。乃混而为一，但署己名，尤不免於掠美矣。
△《历代名臣芳躅》二卷（浙江巡抚采进本）
明金汝谐撰。汝谐字启宸，平湖人，万历甲辰进士。是编采摭前人事迹，自周秦以迄於明，分《忠贞》、《节义》、《良吏》、《恬退》、《纯孝》、《友于》、《范俗》、《仁恕》、《学术》、《言行》九类。大抵详於明人，而略於前代，挂漏已不待言。且排比失伦，品题多谬。《学术》类以子贡、师旷同称，殊嫌庞杂。甚至以杨溥、李东阳归之《节义》一门。溥固长者，东阳亦不失文士。
然一则迁就於靖难革除之间，一则依违於奄竖擅权之日。目以《节义》，岂足厌后世之心乎？△《圣学嫡派》四卷（内府藏本）
明过庭训撰。庭训字成山，平湖人，万历甲辰进士，官至福建按察使，擢应天府丞，未及上而卒。其书自汉董仲舒至明罗洪先，所取才三十六人。各略录其言行，皆昭昭耳目，无烦复为表章者也。
△《大臣谱》十六卷（内府藏本）
明范景文撰。景文字梦章，一字质公，号思仁，吴桥人，万历癸丑进士，官至东阁大学士，殉流寇之难，国朝赐谥文忠，事迹具《明史》本传。其书皆纪明代大臣。内阁、七卿各为二卷。起自洪武，迄於泰昌，皆用编年之体而不分列传。
《凡例》称一凭《实录》，不置褒贬。其铨除去就，国史有佚者，则采传志补之。
或人非大臣，而章奏事与大臣相关者，亦附见焉。此本世罕流传，前后无序跋，而有景文二私印。中多墨笔添改之处，盖即其家初印覆校之稿本也。
△《宰相守令合宙》十三卷（江苏巡抚采进本）
