<!-- { "loadSidebar": true } -->
明阎士选编。士选字立吾，绥德州人，万历庚辰进士，官至山东按察使。是编乃士选为莱州府知府时采苏轼在胶西诗文刻为一帙。以尚有挂漏，及官按察使时补完之。其王宗稷年谱，亦仅摘录熙宁八年乙卯轼到密州，及十年丁巳自密移知河中府，复改知徐州一段。盖借轼以重胶西也。
△《苏文奇赏》五十卷（江苏周厚堉家藏本）
明陈仁锡编。仁锡有《系辞十篇书》，已著录。是编取《东坡七集》分体选录，一以时文之法批点之。至於《志林》之属，亦皆摘录，不知是固不以文章论也。《飓风赋》乃苏过之作，后人误题其父。仁锡因而录之，亦漫无考证矣。
△《东坡禅喜集》十四卷（浙江巡抚采进本）
明凌濛初编。濛初有《圣门传诗嫡冢》，已著录。先是徐长孺尝取苏轼谈禅之文，汇集成编，唐文献序而刊之。濛初以其未备，更为增订。万历癸卯，濛初与冯梦祯游吴阊，携是书舟中，各加评语於上方。至天启辛酉，与《山谷禅喜集》并付之梓。濛初喜取前人小品，以套版刻之，剞劂颇工，而无裨艺苑，此亦其一种也。
△《东坡养生集》十二卷（内府藏本）
国朝王如锡编。如锡字武工，江宁人。是编前有《王思任序》，则当成於前明之末，然又有康熙甲辰《邱象升序》，盖书成於崇祯中，批点行世则出象升手也。其书取苏轼诗文杂著有关於闲適颐养者，分《饮食》、《方药》、《居止》、《游览》、《服御》、《翰墨》、《妙理》、《调摄》、《利济》、《述古》、《志异》十二门。轼以文章气节雄视百代，其游戏诸作，大抵患难中有托而逃。
如锡乃惟录其小品，所谓“飞鸿翔於寥廓，而弋者索之薮泽”也。使轼仅以此见长，则轼亦一明季山人而已矣，何足以为轼乎。
△《苏诗摘律》六卷（内府藏本）
旧本题“长垣县知县无锡刘宏集注”，不详时代，惟取苏轼集七言律诗注之，潦草殊甚。
△《吕次儒集》一卷（编修汪如藻家藏本）
宋吕南公撰。南公有《灌园集》，已於《永乐大典》中裒辑成编。此本乃后人采掇而成。仅《麻姑山诗》二十四首，《福山诗》一首，文三首，仍以符行中《原序》冠之。其《麻姑山诗》盖出《麻姑山志》，前有《小引》。《西江诗话》所载之《葛仙峰诗》，即在其中，而题作《上葛仙坛》，标目小异。其《钱邓州不烧楮钅强颂》一首，则自吕祖谦《宋文鉴》中录出者也。篇帙寥寥，采摭殊为寒窘。今既别编巨帙，此为废稿矣。
△《支离子集》一卷（浙江鲍士恭家藏本）
一曰《竹堂集》。宋道士黄希旦撰。希旦，邵武人，一名晞，字姬仲，自号支离子。熙宁中尝召至京师，典太乙宫事。后病卒，其徒传为仙去，无可证验也。
此集为淳祐己酉九龙观道士危必升所编。后附小传云，希旦为九天弥罗真人，掌上帝章奏，语甚怪妄。其诗亦凡近无深致，不类出世有道者之言。且希旦没於熙宁甲寅，不云有诗。越一百七十五年，是集忽出於羽流，则非惟仙去之说事涉荒诞，并此集殆亦依托矣。
△《山谷刀笔》二十卷（编修汪如藻家藏本）
宋黄庭坚撰。《庭坚全集》已著录，此乃所著尺牍也。以年为次，自初仕至馆职四卷，居忧时三卷，在黔州三卷，戎州七卷，荆渚二卷，宜州一卷，皆於《全集》中摘出别行者。然是编向有宋椠本，非后人所为。考《宋史艺文志》，杨亿亦以刀笔别行，盖当时风气有此一体云。
△《精华录》八卷（浙江鲍士恭家藏本）
旧本题宋任渊编。渊有《山谷内集注》，已著录。是集皆摘录黄庭坚诗文。
前有《渊序》，不著年月。又有朱承爵题词，称尝得其《目录》，盖宋元祐间刻版，而亡其文。心宝其名而窃病其实。久之始获旁稽载籍，缘目寻词，以还故物。
若《太史大全诗》，《宋文鉴》、《文苑英华》、《文翰类选》、《光岳英华》诸集悉掇拾无遗云云。考庭坚卒於徽宗崇宁四年乙酉。是书之选虽无年月，然称黄太史《山谷集》几万篇，尝节其略而谬注三十之一也，则成於所注《内集》后。
《内集注》中已称徽宗为徽考，鄱海许尹叙《内集注》亦称作於绍兴时。此集既刻於元祐中，何以反在其后。且《录》中诗文以本集年月核之，已有崇宁中作，何以预刻於元祐时。集中之目，亦往往与本集不合。如《夜发鄂渚晓泊汉阳亲旧携酒追送》一题，是时庭坚自武昌赴宜州贬所，故亲旧追送至於汉阳。此本割裂其文，作《汉阳亲旧追送》，则亲旧属之汉阳，“追送”字不可通矣。又用前韵《赠高子勉》一题，乃庭坚自用其韵，本集可考。此本乃作《和高子勉》，则事实全乖矣。《谢公定和二谢秋怀邀予同作》一题，有末四字，乃见倡和之意。此本无此四字，则《谢公定自和二谢》，与庭坚无关矣。甚至《双井茶诗》“人间风日不到处”四句，乃七言古诗之前半，而割为绝句，改其题曰《内直观化》。
第十一首之《竹筍初生》一绝，改其题曰《二月江南》。《修水记》一篇乃取庭坚《书幽芳亭》一篇，摘其中一段，而略增末数语。其馀窜乱，不可胜数。渊所注《内集》，年经事纬，考证详明，何以此集愦愦至此。至於所录集中不载诸诗，《西湖徙鱼和苏公》二首，乃陈师道三首之二，见《后山集》中。渊亦尝注师道诗，何以两集并收，漫无一语之订正。其《新竹》一首，乃陆游诗，题曰《东湖新竹》，见《剑南集》中，渊何以能於数十年前预见之。其为伪托，固可不攻而破。且《承爵序》既称缘目寻词，集中一题数首者，目中并无明文。云摘选某首，何以摘选者较多。又称所采之诗有《文苑英华》，乃宋太宗时宋白等奉敕编撰，所录诗文，止於唐代，何以有庭坚之作。排律之名，唐、宋、元人皆无之，旧集具存，可以覆案。至元末杨士宏所选《唐音》，始以排律标目。明初高棅选《唐诗品汇》，仍之不改，乃沿用至今。何以此本刊於宋时，已有五言排律。其为承爵依托为之，亦确凿无疑。何景明曰：“山谷《精华录》任渊选者，其所采取，多不惬人意。”王士祯曰：“《精华录》八卷，有天社任渊《自序》，《录》中取舍，未惬人意。”张宗柟亦曰：“观其录取大意，只以备体，且多阑入游戏之作，非上选也。”宗柟所见者称嘉靖间摹宋椠本，士祯所见者称明章邱李开先家宋椠本，皆在承爵之后。何景明虽正德时人，而比承爵亦差后。盖皆即承爵此刻，托诸宋椠。观士祯所记《任渊序》，与此本不异一字。而承爵之《序》与《渊序》貌为轧茁，如出一手。其作伪之迹，固了然矣。向来藏书之家，珍为秘笈，盖以名取之，未及一一核其实耳。
△《山谷禅喜集》二卷（内府藏本）
明陶元柱编。元柱始末未详。是集於黄庭坚集中录其阐发禅理者别为一书。
盖欲以配《东坡禅喜集》也。
△《后山诗集》十二卷（江苏巡抚采进本）
宋陈师道撰。师道有全集已著录。此本为雍正乙巳嘉善陈唐所刊。《正集》六卷，仍魏衍所编之旧。逸诗五卷、诗馀一卷则唐蒐辑诸书，补所未备者也。
《正集》旧有《任渊注》，今皆削去。别本各行，未为不可。唐同里吴谆为作序，乃极论其注当削，则谬之甚矣。
△《襄阳遗集》一卷（两淮马裕家藏本）
明范明泰编。明泰有《米襄阳外纪》，已著录。此乃所辑米芾遗文。考芾《宝晋英光集》，世有传本，明泰盖未之见。故蒐采各书，裒为此编，然阙略殊甚。至於倒书《心经》咒语一则，本佛书旧文，非芾所撰，亦登简牍，则更误矣。
△《斜川集》十卷（江苏蒋曾莹家藏本）
旧本题宋苏过撰。过，轼之季子，字叔党，斜川其自号也，事迹附载《宋史苏轼传》。其集《文献通考》作十卷，世无传本。王士祯《香祖笔记》称，康熙乙酉，有书贾来益都之颜神镇，携苏过叔党《斜川集》仅二册，价至二百金有奇。惜未得见之，其存佚今不可知。然士祯所记，多传闻之词，未必确也。此集乃近时坊间所刊。其本但有边阑，而不界每行之乌丝。此本染纸作古色，每页补画乌丝，而伪镌虞山汲古阁毛子晋图书一印，印於卷末，盖欲以宋版炫俗。然考晁说之所作《苏过墓志》，过卒於宣和五年。此集中所称乃嘉泰、开禧诸年号，以及周必大、姜尧章、韩侂胄诸人，过何从见之。其中所指时事，亦皆在南渡以后，尤为乖剌。案刘过《龙洲集》中所载之诗，与此尽同。盖作伪者因二人同名为过，而抄出冒题为《斜川集》，刊以渔利耳。《龙洲集》已别著录，此本本不足存。以世传刊本、抄本不一而足，且卷数与《文献通考》所载相合，恐其荧听，故存其目，而辩之焉。
△《双峰存稿》六卷（江西巡抚采进本）
旧本题宋进士舒邦佐平叔撰。《宋志》及诸家书目皆不著录。厉鹗《宋诗纪事》亦不载其名。前有《自序》，称早困举子业，窃第后方学四六语。又称尚书刘公曾为辛丑省试官，余以晚出门生之礼事之。辛丑为徽宗宣和三年，则邦佐当为北宋末人。集中有《和洪龟父岁晏诗》。龟父，黄庭坚甥洪朋字也。庭坚最赏其诗。而刘克庄《后村诗话》称其早卒，则邦佐与之倡和，又在徽宗以前。《序》末题甲子岁四月，而中云“投绂西归，老於三径”。甲子为高宗绍兴十四年。则其老而退休在南宋之初．而集中有《贺黄察院启》，在绍熙四年；《迎潭帅朱殿撰启》，在绍熙五年。上距高宗甲子凡五十年，邦佐当已百有馀岁，乃复在仕途，似无此理。况邦佐及见洪朋，则与苏轼、陈师道、僧道潜皆同时人，特相距先后间耳。《自序》称愿借后山“向来一瓣香，敬为曾南丰”句，则陈师道语也。
《真隐集序》称递相传写，不无鱼鲁，谨守昔人“白鸥没浩荡，采菊见南山”之戒，则苏轼语也。其诗复云：“不如陶靖节，客至空持瓯。不如苏东坡，胜败两忘忧。”又云：“大苏文章继老苏，魏徵勋业付魏谟。”又云：“参寥已似絮沾泥，天女虽来暖非肉。”皆作典故用之，尤为可疑。他如“池平初斗蛤，柳老半藏鸦”，即轼诗之“夜凉初吠蛤，柳老半书虫”也。“早为挂铜钲”，即轼诗之“树头初日挂铜钲”也。“小雨止还作，虚窗暗又明”，即轼诗之“微雨止还滴，小窗幽且妍”也。“蜜熟花蜂亦惯营”，即轼诗之“蜜熟黄蜂亦懒飞”也。“卷地风来忽吹散”，即轼诗之“蓦地风来忽吹散”也。即刻意学步，不应雷同至此。
其为摭轼诗赝作，痕迹显然。至於宋璟《梅花赋》，宋已不传。故《李纲集》有补作，其序甚明。今集中有《读广平梅花赋诗》，知其出在刘埙《隐居通议》之后。“梅子又生仁”句，乃以唐寅诗“试尝梅子又生仁”句，截去二字，知其出於唐寅之后，是殆近时之所为耳。
