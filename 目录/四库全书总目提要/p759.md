<!-- { "loadSidebar": true } -->
国朝释元璟撰。元璟字借山，浙江天童寺僧也。是编分十集，曰《东湖集》、《名山集》、《红椒集》、《紫柏集》、《太白集》、《绿琼集》、《京师百咏》、《晚香集》、《黄琮集》、《鹊南集》，每集为一卷，前有元璟《自序》及题辞二十馀则，其诗以清雅为宗，时有秀句。如“才怜孤峤远，斗转一峰迎。浅碧胶鱼沫，残红落雁声。水绕西施浣纱石，云藏子敬读书山。二月草堂逢社燕，一春花事到山茶”等句，为卢元昌所赏，见卷首题辞。又如“一笛破寒渚，千帆凑夕阳。船如米家小，水似瀼西偏。秋思啼螀集，归心落叶知。吟诗不闭梅花阁，怀古独登文选楼。才堪与世作蓍草，道在忘情似木鸡”等句，王士祯亦摘入《居易录》中。盖其居杭州时，曾结西溪吟社，所与酬倡者，皆一代胜流，耳濡目染，落笔自能远俗，但根柢不深，气味不免太薄耳。
△《冬关诗钞》六卷（浙江巡抚采进本）
国朝释通复撰。通复字文可，嘉兴人。少与曹溶同学，晚乃托迹於缁服，溶赠以诗，有“共排流俗论，重起杜陵人”之句，盖其宗尚如此。《遗稿》多散佚，朱彝尊选《诗综》搜访不能得，至康熙己丑，其友人盛远等始为裒辑刊版，前三卷皆远所辑，后三卷则汪文桢、汪森兄弟所辑。前有远与森二《序》。通复以《春草诗》著名，远等取以压卷，然如“魂消南浦人将远，梦落西堂句忽成”之类，格落晚唐，非其至者也。
△《嬾斋别集》十四卷（内府藏本）
国朝僧通门撰。通门字牧云，姓张氏，常熟人。明季祝发於兴福禅林，寻主古南、鹤林、天童等寺。颇与士大夫游，故文士往往称之。是集为其同里毛晋所刊，凡杂文三卷，书启三卷，颂赞、偈语二卷，诗六卷。
△《西北文集》四卷（江苏巡抚采进本）
国朝毕振姬撰。振姬有《四州文献摘抄》，已著录。其文颇纵横有奇气，然剑拔弩张之状，亦觉太甚，其云西北文者，太原傅山所题，以东南之人谓之西北之文也。元好问《中州集》题词有曰：“邺下曹、刘气侭豪，江东诸谢韵尤高，若从华实评诗品，未便吴侬得锦袍。”傅山所题，盖犹是意。然文章公器，何限方隅，韩、柳皆非南人，欧、曾亦非北士，门户相夸，总拘墟之见耳。
△《涑水编》五卷（山东巡抚采进本）
国朝翟凤翥撰。凤翥字象陆，闻喜人，顺治丙戌进士，官至福建布政使。是集文四卷，诗一卷，因尝讲学於其乡之“涑水书院”，故题曰《涑水编》。卷首有徐元文《序》，称原集本六卷，第五为制义，今制义不知何人所删，目录内亦为镌去，故止存五卷云。
△《兰雪堂诗集》三卷（山西巡抚采进本）
国朝谢宾王撰。宾王字起东，临淄人，顺治丙戌进士，官南康府推官。是集为未刻钞本，凡古体诗一卷，近体诗二卷，意兴颇遒，而骨格未就。卷首题王士祯评选，盖山左谈诗之士，罕不问津於士祯者，此其一也。
△《祓园集》九卷（直隶总督采进本）
国朝梁清远撰。清远有《雕邱杂录》，已著录。是集清远所自编，凡诗四卷，文四卷，词一卷。其诗直抒性情，颇能蝉蜕於习俗之外，而人所应无尽无，人所应有尚未能尽有也。
△《黄山诗留》十六卷（山东巡抚采进本）
国朝法若真撰。若真字汉儒，号黄石，一号黄山，胶州人。顺治乙酉，以“五经”特赐中式，授中书舍人，丙戌成进士，改庶吉士，官至江南布政使。若真诗、古文、词，少宗李贺，晚乃归心少陵，不屑栉比字句，依倚门户，惟其意所欲为，不古不今，自成一格。此本为张谦宜所编，共诗四千一百三首。
△《心远堂诗集》十二卷（直隶总督采进本）
国朝李霨撰。霨字坦园，高阳人。顺治丙戌进士，官至大学士，谥文勤。是集为霨所自编，初刻於康熙辛亥，至于丁巳，又续广之。其论诗，谓王、李、锺、谭其词皆予，而所不予者，在其郊颦学步之流，持论最为平允。
故集中诸作，皆冲和雅正，不为叫嚣之音，亦不蹈纤仄之习。其门人陈廷敬《序》，称其写一时交泰之盛，盖遭际盛时，故其诗有雍容太平之象，古人所谓台阁文章者，盖若是矣。
△《聿修堂集》一卷（山东巡抚采进本）
国朝蓝润撰。润字海重，即墨人。顺治丙戌进士，官至湖广布政使。润初名滋，《故国学进士题名碑》及《馆选录》，旧本皆作蓝滋。后官侍读时，乃赐今名。其为江南学政时，有《视学录》；为福建参政时，有《视闽纪略》；为广东参政时，有《入粤条议》；为江南按察使时，有《臬政纪略》。今皆未见，惟此集为其子孙钞传，诗、古文寥寥数首，皆应酬之作，殆非所长。
△《寒松堂集》九十二卷（江苏巡抚采进本）
国朝魏象枢撰。象枢字环极，蔚州人。顺治丙戌进士，历官至都察院左都御史，迁刑部尚书，以病乞休，圣祖御书“寒松堂”额以宠其归，卒谥敏果。其平生立朝端劲，为人望所归，讲学亦醇正笃实，无空谈标榜之习，文章朴直，亦如其为人。惟其子学诚编此集时，意在於先人手泽，一字无遗，遂细大不捐，几盈百卷，未免有榛楛勿翦之憾耳。
△《且亭诗集》（无卷数，直隶总督采进本）
国朝杨思圣撰。思圣字犹龙，钜鹿人。顺治丙戌进士，官至四川布政使。申涵光所作《小传》，称有《且亭诗》七集，然不著其卷数，此本乃思圣既殁，其子履吉所编，凡诗八百馀首，其入蜀诸作，刻意摹杜，而刻画之痕未化也。
△《梦吟集》一卷、《续集》一卷（内府藏本）
国朝王天春撰。天春字鲁源，济宁人。顺治丙戌进士，官至兵部侍郎。致仕后惟以吟咏自娱，故此集皆畅所欲言，颇多率句。
△《昆林小品》三卷、《昆林外集》（无卷数，直隶总督采进本）
国朝魏裔介撰。裔介有《孝经注义》，已著录。此其杂著诸篇，集外别行者也。《小品》分上、中、下卷，《外集》则剞劂未竟，尚不分卷。裔介学宗朱子，著有《约言录》、《知统录》等书。而此集於二氏之学，亦若有取焉。岂晚耽禅悦耶？其文间有俚语，颇沿宋人语类馀派，而时露古质，亦复可观；至骈体则非所擅长，虽无作可矣。
△《四思堂文集》八卷（直隶总督采进本）
国朝傅维鳞撰。维鳞有《明书》，已著录。是集奏疏一卷，记序杂著二卷，诗五卷。所载如《更役法》、《严巡方》、《考核诸疏》及《屯田苦民书》诸作，颇有侃直之风，至《士传民语诸谣曲》，尽明末兵荒流离之状，然统其全集观之，则颇伤粗率，盖天性耿直，直抒胸臆，不甚留意於文章云。
△《燕川渔唱诗》二卷、《植斋文集》二卷（直隶总督采进本）
国朝傅维枟撰。维枟字培公，号霄影，灵寿人。明吏部尚书永淳之子，虽生於贵族，而恬退不求仕进，早岁即弃举子业，以诗文自娱，迹其品度，当属胜流。然是集所录，大抵应酬之作，罕逢高唱，岂并文章视为粗迹欤？
△《倚雉集》十二卷（直隶总督采进本）
国朝窦遴奇撰。遴奇字松涛，大名人。顺治丁亥进士，官至佥都御史。是编为其友贺应旌所编，凡文五卷，诗六卷，词一卷。“倚雉”者，其所居堂名也。
△《王文靖集》二十四卷、《附录》一卷（直隶总督采进本）
国朝王熙撰。熙字子撰，一字胥廷，宛平人。顺治丁亥进士，官至大学士，谥文靖。是集，为其子克昌所编。凡奏疏二卷，颂赋一卷，诗六卷，文十五卷，以自作年谱及行状、志铭、碑传附录於末。前有其门人张玉书、吴震方二《序》。
又有朱彝尊《序》，核其词意，皆熙在时所作，而标题亦称其谥，或刊版者追改也。
△《佳山堂集》十卷（山东巡抚采进本）
国朝冯溥撰。溥字易斋，益都人。顺治丁亥进士，官至大学士。康熙己未，召试博学鸿词。溥与高阳李霨、宝坻杜臻、昆山叶方霭四人同为阅卷官，得人最盛，故毛奇龄等为作集《序》，皆称门人。其诗则未为精诣也。
△《林屋文稿》十六卷、《诗稿》十四卷（江苏周厚堉家藏本）
国朝宋徵舆撰。徵舆字辕文，华亭人。顺治丁亥进士，官至都察院左副都御史。徵舆为诸生时，与陈子龙、李雯等倡几社，以古学相砥砺，所作以博赡见长，其才气睥睨一世，而精炼不及子龙，故声誉亦稍亚之云。
△《慎斋遇集》五卷、《莅楚学记》一卷、《日怀堂奏疏》四卷（江苏巡抚采进本）
国朝蒋永修撰。永修有《孝经集解》，已著录。是集裒其平生之文，名曰《遇集》，言即所遇而成文也。中多记贵州、湖广风土，盖永修初官应山县知县，继官平越府知府，终官湖广提学副使也。其《学记》则康熙十九年提学时作，《奏疏》则官刑科给事中时所上。《江南通志》称其在应山，有守御功；在平越，清丈苗民虚税八千有奇；在湖广，振兴文教，楚风为之一变，列於《宦绩传》中云。
△《潜沧集》七卷（直隶总督采进本）
国朝余一元撰。一元字占一，号潜沧，山海卫人。顺治丁亥进士，官至礼部郎中。是集，卷一为《四书解》，卷二至卷六为《杂文》，卷七为《诗》。其《次韵答张筑夫诗》，有“良知自是姚江旨，躬秉几亭夫子传”句。附载张赠诗，有“姚江绝学重开辟，直续良知两字传”句。盖其学出於陈龙正，集中所谓“几亭师者”，龙正别号也。故其《四书解》中，以小学为格物，而深讥《朱子补传》为非。犹宗王守仁之说，而小变之者也。是集，其所自编，卷端有凡例六条，述所以编次之意甚详，然诗文皆不入格。观其自编而自发凡例，或自誉，或自恕，俨如删纂他人之集者。是於古来著述体裁，皆未及考，则所作可略见矣。
△《安雅堂诗》、《安雅堂拾遗诗》（皆无卷数），《安雅堂拾遗文》二卷、附《二乡亭词》四卷（大理寺卿陆锡熊家藏本）
