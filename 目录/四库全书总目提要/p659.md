<!-- { "loadSidebar": true } -->
前有李冶、徐世隆二《序》，末有王鹗、杜仁杰二《跋》。集末《附录》一卷，则储巏所裒辑也。好问才雄学赡，金、元之际，屹然为文章大宗。所撰《中州集》，意在以诗存史，去取尚不尽精。至所自作，则兴象深邃，风格遒上，无宋南渡末江湖诸人之习，亦无江西流派生拗粗獷之失。至古文绳尺严密，众体悉备，而碑版志铭诸作尤为具有法度。晚年尝以史笔自任，构野史亭，采金源君臣遗言往行，裒辑纪录至百馀万言。今《壬辰杂编》诸书虽已无传，而元人纂修《金史》多本所著，故於“三史”中独称完善，亦可知其著述之有裨实用矣。
△《湛然居士集》十四卷（兵部侍郎纪昀家藏本）
元耶律楚材撰。楚材字晋卿，辽东丹王八世孙，金尚书右丞履之子。从太祖平定四方，太宗时官至中书令。至顺元年追封广宁王，谥文正。事迹具《元史》本传。耶律或作移刺，盖译语之讹。焦竑《经籍志》以为两人，非也。是集所载诗为多，惟第八卷、第十三卷、十四卷稍以书、序、碑、记错杂其中，编次殊无体例，疑传写者乱之。史称其旁通天文、地理、术数及二氏、医卜之说，宜其多有发挥。而文止於斯，不敌诗之三四，意者尚有佚遗欤。然十四卷之数与诸家著录皆符。或经国之暇，惟以吟咏寄意，未尝留意於文笔也。王士祯《池北偶谈》摘录其《赠李郡王笔》、《寄平阳润老》、《和陈秀玉韵》、《赠富察元帅河中》、《游西园》、《壬午元旦》诸诗，以为颇有风味，而称其集多禅悦之说。考僧行秀所作《集序》，称楚材年二十七，受显诀於万松，尽弃宿学。其耽玩佛经，盖亦出於素习。平水王邻则曰“按元裕之《中州集》，载右相文献公诗，又称赵闲闲为吾道主盟，李屏山为中州豪杰，知晋卿学问渊源有自来矣。故旁通诣极，而要以儒者为归”云云。今观其诗，语皆本色。惟意所如，不以研炼为工。虽时时出入内典，而大旨必归於风教。邻之所云，殆为能得其真矣。
△《藏春集》六卷（浙江鲍士恭家藏本）
元刘秉忠撰。秉忠有《玉尺经》，已著录。秉忠博览好学，尤邃於《易》，凡天文、地理、律历、三式、六壬、遁甲之属，无不精通。故术数家言多托之以行世，往往不可尽信。至其所著文集，见於本传者十卷。今此本只六卷，乃明处州知府马伟所刊。前五卷为各体诗，末一卷为附录诰敕、志文、行状，而不及所著杂文。故秉忠所上《万言书》及其他奏疏见於本传者，概阙焉。盖文已佚而仅存其诗，故卷目多寡与本传不合也。秉忠起自缁流，身参佐命，与明道衍事颇同。
然道衍首构逆谋，获罪名教。而秉忠则从容启沃，以典章礼乐为先务，卒开一代治平。其人品相去悬绝，故所作大都平正通达，无噍杀之音。史称其诗萧散闲澹，类其为人。虽推之稍过，然如小诗中“鸣鸠唤住西山雨，桑叶如云麦始华”之类，亦未尝不时露风致也。
△《淮阳集》一卷、附录《诗馀》一卷（浙江鲍士恭家藏本）
元张弘范撰。弘范字仲畴，易州定兴人，汝南忠武王柔之第九子也。官至镇国上将军、蒙古汉军都元帅。将兵入闽、广，灭宋於厓山。师还而卒，累赠太师淮阳王，谥宪武。事迹具《元史》本传。其遗诗一百二十篇、词三十馀篇，燕山王氏尝刻之敬义堂，庐陵邓光荐为之序。光荐即宋礼部侍郎，弘范南征时被获不屈，因命其子珪事以为师者也。后其曾孙监察御史旭重刊。明正德中，公安知县周钺又重刊之。此本即从钺刻传录，盖犹旧帙。弘范尝从学於郝经，颇留心儒术。
其诗皆五七言近体，虽颇沿南宋末派，然大抵爽朗可诵。其中如“中酒未醒过似病，搜诗不得胜如愁”，置之《江湖集》中不辨也。以元勋世胄，宣力疆场，用馀力从事於吟咏，亦无愧於曹景宗之赋竞病矣。
△《陵川集》三十九卷、《附录》一卷（编修汪如藻家藏本）
元郝经撰。经有《续后汉书》，已著录。其生平大节，炳耀古今，而学问文章，亦具有根柢。如《太极》、《先天诸图说辨微论》数十篇及论学诸书，皆深切著明，洞见阃奥。《周易》、《春秋》诸传，於经术尤深。故其文雅健雄深，无宋末肤廓之习。其诗亦神思深秀，天骨挺拔。与其师元好问可以雁行，不但以忠义著也。延祐五年，经门人集贤大学士郭贯请以是集与所作《续后汉书》官为刊版，付待制赵穆、编修官浦道源等详定，得旨允行。卷首所载江西中书省札付咨文，盖即其事。后官版散佚，明正德己卯，沁水李淑渊重刊於鄂州，陈凤梧序之。康熙乙酉，武进陶自悦守泽州，得李本於州民武氏家，欲鋟木未果，仅为制序弁其首。乾隆戊午，凤台王镠始校刊之。而摭诸书之有涉於经者，别为《附录》一卷，缀之於末。其志传、行状、官诰、札咨及元、明人原序，皆仍旧刻冠於首。
今所行者皆镠此本云。
△《归田类稿》二十四卷（永乐大典本）
元张养浩撰。养浩有《三事忠告》，已著录。是编乃其诗文也。养浩尝自序其集，称“退休田野，录所得诗文乐府九百馀首，岐为四十卷，名曰《归田类稿》”。
《孛术鲁翀序》作三十八卷，卷数已异。《文渊阁书目》载养浩《云庄传家集》一册、《云庄集》三册。焦竑《国史经籍志》则作《张养浩文忠集》十八卷。书名卷数更均与养浩《自序》不符。黄虞稷《千顷堂书目》虽载《归田类稿》之名，而亦无卷数。考《吴师道序》云“公《云庄集》四十卷，已刻於龙兴学宫。临川危太朴掇其有关於治教大体者，为此编，而属予以序”云云。则龙兴所刻者，即养浩手编之《类稿》，而改其名曰《云庄集》，亦即《文渊阁书目》之三册。危素所删定者，即《经籍志》之《张文忠集》十八卷。而所谓《传家集》一册者，当由后人掇拾，乃外集、补遗之类也。然苏天爵辑《元文类》，仅录养浩文二篇，故明叶盛《水东日记》颇以天爵失载《谏灯山疏》为讥。疑元末已鲜流播。近时王士祯偶得养浩王友开墓志，叹其奇诡，载之《皇华纪闻》，则亦未见其全集。
惟明季有刻本二十七卷，尚存於世，既多漏略，编次亦失伦类。今据以为本，而别采《永乐大典》所载，删其重复，补其遗阙，得杂文八十八首、赋三首、诗四百六十三首，共为五百八十四首，厘为二十四卷。较之九百原数，已及其大半，亦足见其崖略矣。又集中有《和陶诗序》，自谓“年五十二，退居无事，日读陶诗，拟其题以发己意，得诗若干篇”云云。今集中乃无一篇。殆别为一编，未以入集，故《永乐大典》不收欤。养浩为元代名臣，不以词翰工拙为重轻。然读其集，如陈时政诸疏，风采凛然。而《哀流民操》、《长安孝子贾海诗》诸篇，又忠厚悱恻，蔼乎仁人之言，即以文论，亦未尝不卓然可传矣。
△《白云集》三卷（浙江鲍士恭家藏本）
元释英撰。释英字存实，钱塘人，唐诗人厉元之后也。早喜为诗，历游闽海、江淮、燕、汴间。一日登径山闻钟声，忽有所悟，遂去为浮屠，盖亦倚松老人饶节之流也。顾嗣立选《元百家诗》，收入此集。其目录题曰“存实”，盖举其字。
卷端标名则曰“白云上人英”，盖以英为一字名也。考梁有僧祐、僧肇皆连“僧”字为名，安知其不以“释英”为名，取义於释家之英乎？虽牟巘、赵孟頫、胡长儒、林昉、赵孟若诸序皆称曰“英上人”，此犹道林称林公，慧远称远公耳，不足证其非二名也。集中《夜坐读珦禅师潜山集诗》，有“远想人如玉，何时叩竹房”句。文珦与贾似道同时，则释英当亦宋末人。但其为僧在宋时、元时，则无文可考。观《赵孟頫序》，盖亦厌弃世事，遁入空门，与遗民之有托而逃者，其事不同。诗中多闲适之作，而罕睹兴亡之感，是一证矣。其才地稍弱，未脱宋末江湖之派，而世情既淡，神思自清，固非如高九万辈口山水而心势利者所可同日语也。其《赠赵孟若》七言律诗，亦见张羽《静居集》中。然附载赵孟若和诗，而卷端又有《孟若序》。则二人倡和，於事理为近。《张集》盖偶尔误收。集末跋语，亦牟巘作，而题曰《跋厉白云诗》。核《跋》中词意，犹其未为僧时所作，已称“白云”。然则并顾嗣立“白云上人”之称，亦以意为之者与。
△《稼村类稿》三十卷（两淮盐政采进本）
元王义山撰。义山字元高，丰城人。宋景定中进士，知新喻县，历永州户曹。
入元，官提举江西学事。原刻题曰宋人，非其实也。是集乃其子惟肖所编。以义山退老东湖之上，扁读书之室曰“稼村”，因以为名。凡各体诗三卷、杂文二十七卷。诗文皆沿宋季单弱之习，绝少警策。故王士祯《居易录》以为芜浅无足取，且诋为最下最传。然观义山在湖南时，湘潭县豪因争田不遂，献之学。义山引《春秋》“齐人来归汶阳之田”断其非，颇合经义。故集中说经之作，亦往往自出新意。如解《周礼》“师氏职中大夫、保氏职下大夫”，而谓《郑注》称周公、召公兼摄之非。又解“古者天子冕服备十二章”，而谓《郑注》九章、五章之非。
皆颇有根据，不同剿袭。至表启诸作，亦颇织组自然，实与刘克庄《后村集》蹊迳相近。虽榛楛之勿翦，亦蒙茸於集翠。概加排斥，则又太过之论矣。
△《桐江续集》三十七卷（浙江孙仰曾家藏本）
元方回撰。回有《续古今考》，已著录。所撰有《虚谷集》，今未见。此《桐江续集》，皆其元时罢官后作。集中有《自序》，称二十卷。而《千顷堂书目》作五十卷。今观集中四卷末题“从事郎宁国路儒学教授同舍生曹祐编次”。
五卷末题“男方存心、正心刊行”。六卷未题“初授徽州路儒学教授冯蒙龟、林一桂等刊”。九卷末题“表侄刘秉懿谨编刊行”。十卷末题“甥侄汪庭芝谨编”。
