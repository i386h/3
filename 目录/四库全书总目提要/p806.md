<!-- { "loadSidebar": true } -->
明王谔编。谔字秉忠，江阴人。是编成於成化甲午。选明一代之诗，自刘基以下凡数百家，而所录只七言律诗一体。盖用《唐诗鼓吹》例也。然猥杂殊甚，不及元好问书多矣。
△《海钓遗风集》四卷（两淮马裕家藏本）
明萧鸣凤编。鸣凤字子雝，浙江山阴人。正德九年进士。官至广东提学副使。
事迹具《明史》本传。鸣凤父显，字文明，别号海钓。永乐甲申进士，官至给事中。其卒也，李东阳等各为诗以哀之，题曰《海钓遗风》。鸣凤因取显遗诗及东阳等所作序传，并为此集，而仍其旧名。体例糅杂，编次殊为无法。
△《春秋词命》三卷（江苏巡抚采进本）
旧本题明王鏊撰，王彻注。鏊有《史馀》，已著录。彻自署松江人，始末未详。是书杂采左氏所载应对之词，释以通俗之语，似非鏊之所作。疑为书肆所托名，然序文乃载鏊集中。朱彝尊《经义考》亦著录，则事之不可解者也。所录虽源出春秋，而於经义无关，於传义亦不相涉。今以其辑录旧文，为童蒙诵读之用，姑附之总集类中。
卷一百九十二 集部四十五
○总集类存目二△《浙元三会录》（无卷数，浙江巡抚采进本）
明杨守阯编。守阯有《碧川文选》，已著录。是书乃以浙江解元同仕於朝者邀为文会。其六元文会始於成化六年，范理、商辂、姚夔、杨守陈、卢楷及守阯也。至成化十五年复为七元会，则胡谧、沈继先、杨文卿、黄珣、谢迁及守陈、守阯也。成化二十二年再为后七元会，则李旻、王华、胡谧、沈继先、谢迁及守陈、守阯也。守阯兄弟后先三会皆与焉，故守阯录赠答倡和诗文汇为此编。
△《二戴小简》二卷（浙江范懋柱家天一阁藏本）
不著编辑者名氏。所载一曰《赘言录》，明戴豪撰。一曰《筠溪集》，戴颙撰。豪字师文，台州太平人。成化戊戌进士，官至广东布政司参政。颙字师观，豪之弟。正德辛未进士，官至兵科给事中。《万姓统谱》载豪所著有《赘言录》若干卷；《太平志》载颙有《倦歌集》，又有《筠溪杂稿》。此本以两人书简各一卷，合为一编。盖摘录於全集之中，而仍以原集标目，非其完本也。
△《宸章集录》一卷（左都御史张若溎家藏本）
明费宏编。宏有《文集》，已著录。此书乃嘉靖五年六月十三日世宗御平台，召宏及大学士杨一清、石珤、贾咏入见，各赐御制诗。宏得七言古诗一章，一清、珤、咏各得五言古诗一章。宏等疏谢，并依原韵和进，帝复赐以批答，宏因集为一帙，梓而传之。《明史》宏本传称：“帝尝御平台，特赐御制七言诗一章，命辑倡和诗集，署其衔曰‘内阁掌参机务辅导首臣’。其见尊礼，前此未有。
张璁、桂萼滋害宏宠，萼言：“诗文小技，不足劳圣心。且使宏得凭宠灵，凌压朝上。帝置不省”云云。然则此书乃承世宗之命所编也。
△《振鹭集》一卷（衍圣公孔昭焕家藏本）
明陈镐编。镐有《阙里志》，已著录。弘治十六年，孔子六十二代孙袭封衍圣公孔闻韶入觐京师。事毕将还，朝臣咸赋诗赠行。馆阁自大学士刘健以下三十五人为一轴，吴宽为之序。卿寺自马文升以下三十六人为一轴，谢铎为之序。闻韶为李东阳婿，故朝士出东阳之门者，又别为一轴，凡二十一人，靳贵为之序。
镐时为山东提学副使，乃合而梓之。以圣系出自殷后，故以振鹭为名。然衍圣公非三恪之列，数典颇为不切也。
△《联句私抄》四卷（两江总督采进本）
明毛纪编。纪有《密勿稿》，已著录。是集前有引一篇，称昔在翰林，与僚友及诸司善鸣者会晤游赏，多形之联句，得二卷。后为部佐，与同年数公相处，因事感怀，复得一卷。其末卷则在内阁与诸老同作者。总七言律二百二十五首，排律二首，五言古诗一首。归田后葺录为一帙，并题姓名履贯於卷首，自华亭顾清以下共三十有三人。
△《古黄遗迹集》一卷（两淮盐政采进本）
明卢濬编。濬，天台人。成化丁未进士，弘治中官黄州府知府。是编辑黄州古迹题咏，大旨以诗赋为主，而以唐许远祠祭文三篇错杂诸诗之内。又《宣圣遗像碑记》亦附卷末，颇无体例。至王禹偁《黄州竹楼记》在耳目之前，转遗不采，亦莫喻其故也。
△《文翰类选大成》一百六十三卷（两淮马裕家藏本）
明李伯玙、冯原同编。伯玙，上海人，官淮王府长史。原，慈谿人，官淮王府纪善。是书即奉淮王之命作也。前有淮王序，自称西江颐仙。按《明史》，仁宗子淮靖王瞻墺，以永乐二十二年封，宣德四年就藩饶州。瞻墺子康王祁铨，以正统十一年嗣封。此书作於成化、弘治间，则所称颐仙者，即祁铨也。其书总录前代及明人诗，分体编次。每体之中各以时代为次，采掇颇详，然爱博而无所持择，往往乖误。如以梁刘琨为晋刘琨，以班婕妤诗为《汉宫怨》，以阮籍咏怀为咏歌，以宋杨杰为不知爵里，皆疏舛之甚者。至於李白诗中收入李赤诗，又以吴隐之为唐人，与李义山同编，尤为颠舛。
△《古括遗芳》四卷（浙江巡抚采进本）
旧本题南山郑宣撰。不著时代，亦无序跋。考书中所录，止於明天顺中，则明人也。其书裒辑处州之文凡三十三家，分序文、奏疏、策论、辨说四门。采摭甚略，似乎钞撮志乘为之。未博考於诸集，其考证亦多弇陋。如著汉隽者本林钺，见《书录解题》，而以《青田志》不载钺有著述疑之。至以鲍彪《战国策序》误疑为刘向之文，则更异矣。
△《群公小简》六卷（浙江范懋柱家天一阁藏本）
不著编辑者名氏。前有成化乙未徐传序，称苏文忠、方秋崖、赵清旷、卢柳南、孙仲益五先生之所著，而第六卷乃为欧阳修作。其第一卷题五先生手简，自第二卷以下又题曰六先生手简。后有成化二十年周信跋，称出《醉翁帖》一帙赠徐，徐亦以此书报赠。又称捐俸命工，仍旧本重刊，则末一卷为信所增入。其改题六先生，亦信所为也。盖明代朝觐述职之官，例以一书一帕赠京中亲故。其书皆潦草刊版，苟应故事。谓之书帕本，即此之类。其标题颠舛，固不足深诘矣。
△《太白楼集》十卷（浙江范懋柱家天一阁藏本）
明蔡炼编。炼字懋成。馀姚人。弘治庚戌进士，官工部主事。此编乃其管理山东河道时，以济宁州城东南有太白楼，为李白遗迹，因录诸题咏碑刻之文，合为一集，而二贤祠碑亦附入焉。二贤祠者，州人所建以祀白及贺知章者也。
△《东瓯诗集》七卷、《补遗》一卷、《续集》八卷（江苏周厚堉家藏本）
明赵谏编。谏字士忠，温州人。初，成化中乐清蔡璞尝辑温州一郡之诗，自王十朋以下为七卷，又补遗一卷。谏以其去取为未善，乃因蔡本而增损之。温州知府赵淮序而刊之。又为续集八卷，或补人，或补诗，以拾蔡本之遗，谏自序之。
并刻於弘治庚戌。其体例颇杂，不出地志之积习。如张子容本襄阳人，为乐成尉，故其诗多永嘉所作。子容及《孟浩然集》中诸诗，班班可考。续集乃以为永嘉人，然则《谢灵运集》不当同入此选欤？
△《金华正学编》十二卷（两江总督采进本）
明赵鹤编，唐邦佐重辑。鹤字叔鸣，江都人。弘治丙辰进士，官至山东提学副使。邦佐字维良，兰谿人。隆庆戊辰进士，官至光州知州。初，嘉靖间鹤官金华知府，以宋吕祖谦、何基、王柏，元金履祥、许谦皆金华名儒，因录五家之文涉於讲学者数篇，及其本传、行状、墓志等各为二卷。万历庚寅，邦佐复取鹤原书为之删订，而益以明章懋。以祖谦、朱子之友，基等皆传朱子之派，故命曰正学。
△《金华文统》十三卷（副都御史黄登贤家藏本）
明赵鹤编。是书於正学编外，兼录金华耆旧之文。宋宗泽、梅执礼、潘良贵、郑刚中、贾廷佐、范浚、陈亮、吕祖俭、徐侨、何恪、时少章、乔行简等十二人，元柳贯、张枢、吴师道、黄溍、吴莱等六人，明宋濂、王祎、苏伯衡、胡翰、戴良、吴沉、王绅、章懋等八人。而宋濂所录独多。盖视诸人较吕祖谦等为稍亚，故所录亦稍宽。然前列吕祖谦修文鉴法、朱子取文字法，及王柏、吴师道论文之语，则大旨仍以讲学为宗。故刘孝绰、骆宾王、舒元舆之文皆所不取。然唐仲友亦不登一字，则门户之见，殊未能化矣。
△《来苏吴氏原泉诗集》八卷（内府藏本）
明吴宗周编。宗周字子旦，号石冈，宣城人。弘治丙辰进士，官至临江府知府。是编辑其先世以来之诗，始宋迄明。据宗周自序称：“以先人之作为内集，外人所赠为外集，附以拙作。”此本自五卷至七卷皆宗周诗。宗周诗后益以按察司副使大本、贡士棻、府庠士木。又有《宗周拾遗》，而无所谓外集者。盖其后人所损益，已非复宗周之旧矣。
△《唐文鉴》二十一卷（安徽巡抚采进本）
明贺泰编。泰字志同，吴县人。弘治己未进士，官至监察御史，巡按福建。
是编杂采唐文，所见殊为隘陋。前有林瀚序称：“两汉有《文鉴》，宋亦有《文鉴》，惟唐一代阙焉。”如曰一朝必当有一文鉴，文何以必当名鉴也？如曰唐文无总集，是并姚铉书未见矣。盖明代书帕之本，其纰缪往往如此。
△《洞庭君山集》三卷（两淮马裕家藏本）
明胥文相编。文相，巴陵人。弘治乙丑进士，官至柳州府知府。是编纂辑屈原而后历代题咏湖山及岳阳楼者，共为一编。自载所作二诗，浅陋殊甚。盖特好事者流也。
△《广文选》六十卷（副都御史黄登贤家藏本）
