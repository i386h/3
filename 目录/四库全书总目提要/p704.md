<!-- { "loadSidebar": true } -->
明卢象昇撰。象昇字建斗，宜兴人，天启壬戌进士，官至兵部尚书。崇祯戊寅，大兵下钜鹿，象昇督师战败，殁於陈。乾隆四十一年赐谥忠肃。事迹具《明史》本传。象昇奏疏凡六集，其侄孙豪然尝汇刻别行，今未之见。此则其诗文集也，初刻於康熙戊辰，为其幼子天驭孙声谐所编，万锦雯序之。后其曾孙安节又搜罗遗墨，补葺此本。第一卷为诗三十五首、诗馀八首、传一首、墓志一首。诗馀末一首为《七夕歌》，盖古诗误编。实得诗三十六首、诗馀七首也。第二卷为记一首、书二十七首。第三卷为《明史》列传、年谱、世表。诗文皆有注，不著姓名。观所注《鹿善继传》，言及杨嗣昌死事，则非象昇自注矣。其年谱之注，题四世孙师俭作，此注殆亦出其手欤。象昇年二十三登第，洎年二十九即战斗於流寇之间，死时年仅三十九。盖未暇专力文艺，故诗古文多不入格。然读其军中家书、尺牍，忠孝悱恻，使人感动，无意为文而能文者莫加焉。虽谓之载道之文可也。杨嗣昌媢嫉怙权，挤象昇以至於死，嗣昌卒亦身败名裂。其子所作《孤儿吁天录》虽巧辨百端，公论卒不可掩，藏书家亦多不肯收录。而象昇遗集，至今留天地间。录而存之，亦圣朝敦崇风教，扶植纲常之义也。旧本题曰《忠烈集》，盖用明福王时旧谥。今既蒙特典褒荣，光垂千古，谨改题所赐新谥，昭表章之至意焉。
△《倪文贞集》十七卷、《续编》三卷、《奏疏》十二卷、《讲编》四卷、《诗集》二卷（浙江汪汝瑮家藏本）
明倪元璐撰。元璐有《儿易内外仪》，已著录。初，元璐官翰林时，掌外制之词，文章典雅，为馆阁所宗。其门人为刻《代言选》六卷，长洲文震孟序之。
崇祯丙子，以国子监祭酒归里，裒辑所作，名曰《鸿宝应本》，华亭陈子龙序之。
壬午起官兵部侍郎，明年擢户部尚书。时事已亟，不复作应制文字，间取旧刻重为刊定，付其子会鼎庋藏之。乾隆壬辰，其玄孙安世复编次重刻，即此本也。元璐少师邹元标，长从刘宗周、黄道周游，均以古人相期许，而尤留心於经济。故其擘画设施，钩考兵食，皆可见诸施行，非经生空谈浮议者可比。其诗文虽不脱北地、弇州之旧格。至其《奏疏》，则详明剀切，多军国大计，兴亡治乱之所关，尤为当世所推重。然当天、崇之时，君子小人，杂遝并进，玄黄水火，恩怨相寻，大抵置君国而争门户。元璐独持论侃侃，中立不阿，故龃龉不得大用。及坏乱已极，始见委任，而已无所措其手，仅以身殉国，以忠烈传於世而已。此世所以重其人，弥重其文也。《诗集》颇多散佚，如《闻朝鲜堕一城》七言律诗一首，《同众友范姬集白下避暑湖亭》七言古诗一首，又律句“黄花古戍春难到，枯树严关雁不过”、“狞石魏公偏妩媚，轻烟吕相不糊涂”等句，皆载在施男《筇竹杖》中。集中俱未收入，盖偶未见男书欤。
△《凌忠介集》六卷（浙江汪汝瑮家藏本）
明凌义渠撰。义渠有《湘烟录》，已著录。义渠少以制义知名，清新婉约，极为世所传诵。服官后，以清操直节受知庄烈帝，於文章不甚留意。此集凡诗四卷、文二卷，乃其友徐汧门人姜垓所校定。中间不载奏疏一门，故平生建白，如为给事中时《请原三河知县刘炜责偿饷银疏》、《论乱民焚掠巨室疏》、《论大臣箝制言路疏》、《论中枢不职疏》、《预策江东叛乱》及《请阳抚阴剿》诸疏，皆其风采之卓卓者。今并不见於本集，则编次时亦不免有所脱遗。然如《兵饷议》、《清慎勤论》诸篇，刚毅自立之象，凛然犹可概见。其《崇化论》有云：“能为逢、比者，视碎首溅血仍无异於退食委蛇。能为申生、伯奇者，视抱石雉经仍无异於问安视膳。”盖生平立志如此。卒之见危授命，克践其言，固与口孔、孟而行蹻、跖者区以别矣。
△《茅檐集》八卷（浙江巡抚采进本）
明魏学洢撰。学洢字子敬，嘉善人，给事中大中长子也。大中忤阉被逮，学洢微服变姓名，匿定兴鹿善继家，万计营救不得。柩归之后，竟以毁卒。世称忠臣孝子萃於一门。事迹附见《明史大中传》。诸书所载，亦大概相近。然学洢尚有老母，而为无益之死，或颇疑其过中。今观集中《与潘茂庄书》曰：“追比方始，洢将就浙狱矣。”又《辞里中父老书》曰：“目今公差来捉，旦夕将死。家门倾覆，无复可言。”然则大中没后，所谓坐受杨镐、熊廷弼贿三千三百两者，所司仍追呼於家。学洢积忧积瘁於前，积痛於后，又重以阉党之威虐，数者交迫，乃无生理。非真徒以一冥不视，蹈灭性之戒。故学洢之孝在於大中被祸之日，竭力殚心，蹈危履险，出万死以冀一生。今诵其与人诸书，至性恻怛，足以感天地而动鬼神。而钱士升等作序，惟欲以陨身殉父称之，遂讳其追逮之事，浅之乎知学洢矣。其集一刊於钱棻。棻，大中门人也。再刊於其弟学濂，是为今本。学濂颓其家声，论者不能以大中之故，曲为宽假。然益见学洢之不朽，由所自立，不由於父荫也。
△《申忠愍诗集》六卷（直隶总督采进本）
明申佳允撰。佳允字孔嘉，永平人，崇祯辛未进士，官至太仆寺丞，甲申殉流寇之难，世祖章皇帝赐谥忠愍，事迹具《明史》本传。佳允为杞县知县时，死守孤城，卒击破流寇扫地王。其经济有足称者。官考功时，以举劾公正忤温体仁降谪。及官寺丞，方出巡牧场。而李自成围京师，势可避匿，或劝之弗入，佳允流涕曰：“固知京师必不守，然吾君在焉，安危共之，何所逃避。”卒以甲申三月十二日崎岖还京，十九日死於国难。其气节亦震耀千古。是集为其子涵光所编。
卷首有《家传》，称其於诗好称李梦阳、何景明。今观所作，与何、李颇不相似。
大抵直抒胸臆，如其为人，但体格尚未成就，且不免浸淫明末纤仄之习。然凛然刚正之气，足使后人起敬，不敢复以诗格绳之。言以人重，乌可没也。旧本首载孟津《王铎序》，不著年月。核其所述，盖作於崇祯初佳允官杞县时。后人重刻此集，仍录以冠首。然铎何如人，乃操笔弁冕佳允诗，今特削之，俾无为佳允辱焉。
△《陶庵全集》二十二卷（浙江巡抚采进本）
明黄淳耀撰。淳耀有《山左笔谈》，已著录。淳耀湛深经术，刻意学古。所作科举之文，精深纯粹，一扫明季剽摹谲怪之习。而平日力敦古义，尤能以躬行实践为务，毅然不为荣利所挠。如《吾师》、《自监》诸录，皆其早年所订论学之语，趋向极其醇正，而平易可近，绝无党同伐异之风，足以见其所得之远。文章和平温厚，矩矱先民；诗亦浑雅天成，绝无懦响。於王、李、锺、谭馀派去之惟恐若浼，可谓矫然拔俗。卒之致命成仁，垂芳百世，卓然不愧其生平，可以知立言之有本矣。集为其门人陆元辅所辑，见於《明史》者十五卷。此本为文七卷、文补遗一卷、诗八卷、诗补遗一卷、《吾师录》一卷、《自监录》四卷，共二十二卷，乃后人续加增辑以行者也。
卷一百七十三 集部二十六
○别集类二十六△《圣祖仁皇帝御制文集》一百七十六卷谨案圣祖仁皇帝御制诗文，篇章繁富，前后共分四集，以次成编。自康熙二十二年癸亥以前为《初集》。於时方戡定九婴，削平三蘖，而念勤访落，化著观文。运筹决胜之馀，寓志艺林，所存尚四十卷。自康熙三十六年丁丑以前为《二集》。於时灵台偃伯，九译旅来，保泰持盈，励精宵旰，万几馀暇，矢咏卷阿。
十四年中，复积盈五十卷。自康熙五十年辛卯以前为《三集》。於时四瀛不波，五纬咸若，欢心普洽，佑命重申，尧衢时游，舜歌庸作。珥笔而录奎章者，十四年中又积盈五十卷。皆大学士张英等所恭编也。至五十一年壬辰以后，六十一年壬寅以前，承平熙皞，栋牖松云，寿考康宁，愈游心於翰墨。而八伯徵歌之日，正百年服教之初。我世宗宪皇帝嗣践皇图，始命和硕庄亲王允禄编为《四集》三十六卷。通一百七十六卷，合为一编。迄今流布鸿都，尊藏册府。万方传诵，藉以仰窥圣学之万一。至於乾规坤矩，不可测以方圆；月采日华，不可图以藻绘。
非惟仰钻所莫罄，抑亦歌颂所难名。惟有循环雒诵，尊若六经而已，莫能更赞一词也。别有《御制诗集》二十八卷，乃高士奇等所校刊。恭检篇目，皆已编入《文集》，次第亦无所更易。故今未敢复缮，惟附著分合之缘起，俾来兹有考焉。
△《世宗宪皇帝御制文集》三十卷谨案《世宗宪皇帝御制文集》凡文二十卷、诗十卷。文分十三体。诗则前七卷曰《雍邸集》，皆康熙壬寅以前作；后三卷曰《四宜堂集》，则御极以后作也。
钦惟世宗宪皇帝神资天授，圣孝性成。当圣祖仁皇帝时，景命先归，九龄预与，承眷顾者独深。故问视宫闱，殆无虚日。而晨昏馀暇，复覃精图籍，研悦文章，汲古之勤，为儒生之所不及。迨乎握符合契，应运龙飞，宵旰励精，心营四海。
紫宫之所规画，黼座之所咨询者，天下臣庶，虽不能一一悉窥。至於朱批谕旨至三百六十卷，上谕内阁至一百五十九卷，上谕八旗及上谕旗务议覆、谕行旗务议奏至四十八卷，则剞劂梨枣，共见共闻。仰计十三年中，固无日不亲御丹毫，畴咨庶政。而寄情翰墨，遂炳然与典诰雅颂辉映后先。盖体协健行，心怀无逸，精明强固之气，举措万化而有馀。故旁涉词章，尤足以陶铸百氏，如元化运转，时行物生，而二曜、五纬、三垣列缩，自然成在天之文也，岂非摄提、合雒以来，超轶三五之至圣哉。
△《御制乐善堂文集定本》三十卷乾隆二十三年，协办大学士户部尚书蒋溥等奉敕重编。钦惟我皇上圣聪夙擅，道岸先登，学海词源，苞涵富有，昔当睿养，即擅生知。雍正庚戌之秋，尝订《乐善堂文钞》十四卷。乾隆丁巳，取《文钞》所载存十之三，益以雍正乙卯以前续著十之七，汇为《乐善堂文集》，颁示海内。词林艺圃，弦诵相闻。至是，以初刻卷帙稍繁，复指授溥等，校阅删定，并省去制义一卷，定为此本。伏考今之制义，即宋之经义也，刘安节等皆载入《别集》。吕祖谦选《宋文鉴》，亦载入《总集》。初刻兼录制义，盖沿古例，而我皇上区分体裁，昭垂矩矱，俾共知古文、时文之分。睿鉴精深，逾安节、祖谦等之所见不啻万倍。又考周必大所较《欧阳修集》，多至一百五十三卷，而修自定《居士集》原本乃止五十卷。《文献通考》引叶適之言，称其每篇阅至数十过，有累日去取未决者。所撰《集古录跋尾》，集本视真迹亦多所追改。我皇上奎章藻耀，笼括古今，逾修亦何啻万倍，而釐定旧制，必审必精，圣意之谨严乃与修相近。天怀冲挹，尤亘古之所无矣。
