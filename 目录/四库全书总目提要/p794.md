<!-- { "loadSidebar": true } -->
田除名闲住，渊甫未仕，存礼等五人并致仕，乃结诗社於北郭禅林，后编辑所作成帙，冠以“社约”、“同社姓氏”及长至日、五月五日、九月九日、上巳日、七月七日，会《集序》五篇。其诗凡古乐府二卷，五言古诗二卷，七言古诗二卷，五言律诗三首，五言排律一卷，七言律诗一卷，五言绝句一卷，七言绝句一卷，计诗七百四十九首。其编辑名氏原本未载，惟卷首万历己亥魏允贞《序》，称友人冯用韫以《海岱会集》自远寄至，据王士祯《古夫于亭杂录》，盖冯裕曾孙琦所选也。八人皆不以诗名，而其诗皆清雅可观，无三杨台阁之习，亦无七子摹拟之弊。故王士祯称其各体皆入格，非苟作者。观其“社约”中有不许将会内诗词传播，违者有罚一条。盖山间林下，自適性情，不复以文坛名誉为事，故不随风气为转移。而八人皆闲散之身，自吟咏外，别无馀事；故互相推敲，自少疵类。
其斐然可诵，良亦有由矣。
△《经义模范》一卷（浙江鲍士恭家藏本）
不著编辑者名氏。前有王廷表《序》，称嘉靖丁未，访杨升庵於滇，得《经义模范》一帙，乃同年朱良矩所刻云云。考廷表为正德甲戌进士。是科题名碑有朱良、朱敬、朱裳、朱节、朱昭、朱方六人，未详孰是。以字义求之，殆朱方为近乎。方，浙江永康人，其仕履亦未详，所录凡宋张才叔、姚孝宁、吴师孟、张孝四人“经义”共十六篇。其弁首即才叔《自靖人自献于先王》一篇，吕祖谦录入《文鉴》者也。时文之变，千态万状，愈远而愈失其宗，亦愈工而愈远於道。
今观其初体，明白切实乃如此。考吴伯宗《荣进集》，亦载其洪武辛亥会试中式之文，是为明之首科，其所作亦与此不相远，知立法之初，惟以明理为主，不以修词相尚矣。康熙中，编修俞长城尝辑北宋至国初“经义”为一百二十名家稿。
然所录如王安石、苏辙诸人之作，皆不言出自何书，世或疑焉。此集虽篇帙寥寥，然犹可见“经义”之本始，录而存之，亦足为黜浮式靡之助。惟《刘安节集》载有“经义”十七篇，亦北宋程试之作，此集未载，或偶未见欤？
△《文编》六十四卷（江苏巡抚采进本）
明唐顺之编。顺之有《左编》，已著录。是集取由周迄宋之文，分体排纂，陈元素《序》，称以真德秀《文章正宗》为稿本。然德秀书主於论理，而此书主於论文，宗旨迥异，元素说似未确也。其中如以庄、韩、孙子诸篇入之论中，为强立名目。又不录《史记》、《汉书》列传，而独取《后汉书黄宪传》冠诸传之上，进退亦多失据，盖汇收太广，义例太多，踳驳往往不免。然顺之深於古文，能心知其得失，凡所别择，具有精意。观其《自序》云，不能无文，即不能无法。是编者文之工匠，而法之至也。其平日又尝谓汉以前之文，未尝无法，而未尝有法，法寓於无法之中，故其为法也密而不可窥。唐与宋之文不能无法，而能毫厘不失乎法，以有法为法，故其为法也严而不可犯。其言皆妙解文理，故是编所录虽皆习诵之文，而标举脉络，批道窾会，使后人得以窥见开阖顺逆，经纬错综之妙。而神明变化，以蕲至於古。学秦、汉者，当於唐、宋求门径；学唐、宋者，固当以此编为门径矣。自正、嘉之后，北地、信阳声价，奔走一世；“太仓”、“历下”，流派弥长，而日久论定，言古文者终以顺之及归有光、王慎中三家为归。岂非以学七子者，画虎不成反类狗；学三家者，刻鹄不成尚类鹜耶？
阎若璩《潜邱劄记》有《与戴唐器书》，述宋实颖之言曰：荆川才大如海，评书有详有略，惟文编出陈元素者非其原本。又称两本舍下俱有，他日呈寄自知之云云。今世所行惟此一本，其为原本、陈本，不复可考。要其大旨，固皆出於顺之也。
△《古诗纪》一百五十六卷（内府藏本）
明冯惟讷撰。惟讷字汝言，临朐人，嘉靖戊戌进士，官至江西左布政使，加光禄寺卿，致仕，事迹附见《明史冯琦传》。其书前集十卷，皆古逸诗；正集一百三十卷，则汉、魏以下，陈、隋以前之诗；外集四卷，附录仙鬼之诗；别集十二卷，则前人论诗之语也。时代绵长，采摭繁富，其中真伪错杂，以及牴牾舛漏，所不能无。故冯舒作《诗纪匡谬》，以纠其失。然上薄古初，下迄六代，有韵之作，无不兼收，溯诗家之渊源者，不能外是书而别求。固亦采珠之沧海，伐木之邓林也。厥后臧懋循《古诗所》、张之象《古诗类苑》、梅鼎祚《八代诗乘》，相继而出，总以是书为蓝本。然懋循书，虽称补此书之阙，而捃拾繁猥，珠砾混淆，又割裂分体，不以时代为次，使阅者茫不得正变之源流；之象书，又以题编次，竟作类书；鼎祚书，仅汉、魏全录，晋、宋以下皆从删节，已非完备之观。
而汉、魏诗中，如所增苏武妻诗之类，又深为艺林之笑噱，故至今惟惟讷此编，为诗家圭臬。初，太原甄敬为刊版於陕西，一依惟讷原次，而剞劂甚拙，复间有舛讹。此本为吴琯等重刊，虽去其前集、正集、外集、别集之名，合并为一百五十六卷，而次第悉如其旧，校雠亦较甄本为详，故今从吴本录之。惟讷别有《风雅广逸》十卷，核其所载，即此编之前集。盖初辑古逸诸篇，先刊别行，后乃续成汉、魏以下，并为一篇，实非有二。今特别存其目，而其书则不复录焉。
△《诗纪匡谬》一卷（江苏巡抚采进本）
国朝冯舒撰。舒字已苍，号默菴，又号“癸巳老人”，常熟人。舒因李攀龙《诗删》，锺惺、谭元春《诗归》所载古诗，辗转沿讹，而其源总出於冯惟讷之《古诗纪》，因作是书以纠之，凡一百一十二条。其中如《於忽操》三章为宋王令诗，《两头纤纤青玉玦》一章，为王建诗，《休洗红》二章为杨慎诗，一一辨之。而杨慎《石鼓文》伪本全载卷中，乃置不一诘。又苏伯玉妻《盘中诗》，《诗纪》作汉人，固谬；宋本《玉台新咏》列於傅休奕诗后，不别题苏伯玉妻，乃嘉定间陈玉父刻本偶佚其名；观《沧浪诗话》称苏伯玉妻有此体，见《玉台集》，则严羽所见之本，实题伯玉妻名。又桑世昌《回文类聚》，载《盘中诗》，亦题苏伯玉妻，则惟讷所题姓名，不为无据，舒之所驳，是知其一，不知其二也。至禹《玉牒词》实载《后汉书》郡国志注中，惟讷不言所出，但於题下留未刻之版一行，竟未及补。舒校正“斜柯”诸字之讹，而不及此条，亦为阙漏。然他所抉摘，多中其失，考证精核实出惟讷之上。原原本本，证佐确然，固於读古诗者大有所裨，不得议为吹求。虽谓之“羽翼诗纪”可矣。
△《全蜀艺文志》六十四卷（两淮马裕家藏本）
明周复俊编。复俊有《东吴名贤记》，已著录。初，宋庆元中四川安抚使袁说友，属知云安县程遇孙等八人裒《成都文类》五十卷，中间尚有所未备。嘉靖中，复俊官四川按察司副使，复博采汉、魏以降诗文之有关於蜀者汇为此书，包括网罗，极为赅洽。所载如《宋罗泌姓氏谱》、元费著《古器谱》诸书，多不传於今。又如李商隐《重阳亭铭》，为《文苑英华》所不录，其本集亦失载，徐炯、徐树穀《笺注义山文集》，即据此书以补入。如斯之类，皆足以资考核。诸篇之后，复俊间附案语。如汉初平五年《周公礼殿》记载洪适《隶释》，并载史子坚《隶格》，详略异同，彼此互见，亦颇有所辨证。其中若曹丕《告益州文》与魏人《檄蜀文》，伪词虚煽，颠倒是非，於理可以不录；然此志蒐罗故实，例主全收，非同编录总集，有所去取。善恶并载，亦未足为复俊病。惟篇末不著驳正之词，以申公义，是则义例之疏耳。
△《古今诗删》三十四卷（江苏巡抚采进本）
明李攀龙编。攀龙有《诗学事类》，已著录。是编，为所录历代之诗，每代各自分体，始於古逸，次以汉、魏南北朝，次以唐，唐以后继以明，多录同时诸人之作，而不及宋、元。盖自李梦阳倡不读唐以后书之说，前后七子，率以此论相尚。攀龙是选，犹是志也。江淹作《杂拟诗》，上自汉京，下至齐、梁，古今咸列，正变不遗。其《序》有曰：“蛾眉讵同貌而俱动於魄，芳草宁共气而皆悦於魂”。又曰：“世之诸贤，各滞所迷，莫不论甘而忌辛，好丹而非素，岂所谓通方广恕，好远兼爱？然则文章派别，不主一途，但可以工拙为程，未容以时代为限。宋诗导黄、陈之派，多生硬杈桠；元诗沿温、李之波，多绮靡婉弱。论其流弊，诚亦多端，然钜制鸿篇，亦不胜数，何容删除两代，等之自郐无讥。王士祯《论诗绝句》有曰：“铁崖乐府气淋漓，渊颖歌行格侭奇；耳食纷纷说开宝，几人眼见宋元诗？”其殆为梦阳辈发欤？且以此选所录而论，唐末之韦庄、李建勋，距宋初阅岁无多；明初之刘基、梁寅，在元末吟篇不少。何以数年之内，今古顿殊，一人之身，薰莸互异，此真门户之见，入主出奴，不缘真有限断。厥后摹拟剽窃，流弊万端，遂与公安、竟陵同受后人之诟厉，岂非高谈盛气有以激之，遂至出尔反尔乎？然明季论诗之党，判於七子，七子论诗之旨，不外此编。录而存之，亦足以见风会变迁之故，是非蜂起之由，未可废也。流俗所行，别有攀龙《唐诗选》，攀龙实无是书，乃明末坊贾割取《诗删》中唐诗，加以评注，别立斯名，以其流传既久，今亦别存其目，而不录其书焉。
△《唐宋元名表》四卷（浙江汪启淑家藏本）
明胡松编。松有《滁州志》，已著录，《明史》松本传称，松幼嗜学，尝辑古名臣章奏，今未见其本。是编，乃松督学山西时，选为士子程式之书。虽所录皆各集所有，无奇秘未睹之篇，而去取极为不苟。前有《自序》曰：“是学也，昉於汉、魏六朝，盛於隋、唐，而极於宋，其体不能尽同，然其意同於宣上德而达下情，明己志而述物则，其后相沿日下，竞趋新巧，争尚衍博，往往贪用事而晦其意，务属词而灭其质，盖四六之本意失之远矣。”其言颇为明切。自明代二场用表，而表遂变为时文，久而伪体杂出，或参以长联。如王世贞所作一联，多至十馀句，如“四书”文之二小比。或参以五七言诗句，以为源出徐、庾及王、骆；不知徐、庾、王、骆用之於赋。赋为古诗之流，其体相近，若以诗入文，岂复成格？至於全用成句，每生硬而杈桠，间杂俗语，多鄙俚而率易。冠冕堂皇之调，剽袭者陈肤，饾飣割裂之词，小才者纤巧，其弊尤不胜言。松选此编，挽颓波而归之雅，亦可谓有功於骈体者矣。
△《文氏五家诗》十四卷（浙江汪汝瑮家藏本）
