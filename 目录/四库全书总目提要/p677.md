<!-- { "loadSidebar": true } -->
画居逸品。诗文不屑屑若吟，而神思散朗，意格自高，不可限以绳墨。明天顺间，宜兴蹇朝阳有刻本。至万历中，其八世孙珵等复为汇刊，凡十五卷。岁久漫漶，惟毛晋所刊“十元人集”本行世。国朝康熙癸巳，上海曹培廉重为编定，校勘付梓，多所增补。考朱存理《楼居杂著》有《题云林子诗后》一篇，称“素爱其诗，每见一篇一咏，辄收录之。近得蹇氏新刻本，参校其所遗者，存而萃集成帙，多吴游之作。诗得诸体诗及杂文共若干篇，为《外集》一卷。”则蹇刻原非足本，故培廉更为蒐辑也。凡诗八卷、杂文二卷。《外纪》二卷，上卷列遗事、传、铭并赠答、吊挽之作，下卷专载诸家品题诗、画语。毛晋尝刊《云林遗事》，於集外别行，培廉裒为一编。瓒之始末，备列无遗矣。世又有别本《文集》二卷，末有崇祯戊寅《纪同人跋》曰：“《云林诗集》，毛子晋家有刊本。此《文集》二卷，自沧江刘氏钞得之。盖裒辑墨迹而成，非原本也。后见刻本，较此本增多数篇，分为四卷，序次亦稍不同。然文中《荆溪图序》一首，据《宜兴县志》载入者核之，即《题陈惟允画荆溪图》之节本。前后复见，略不一检，则冗杂无绪可知。不及此本之清整也”云云。其考正颇核。今考集中所载，如《题天香深处卷后》、《题紫华周公碑传行状后》、《题师子林图》、《重览紫华周公碑传》、《题周逊学府君遗翰后》、《鹤林周元初像赞》等六篇，皆词意猥鄙，决非瓒笔。
盖自伪本墨迹抄撮窜入，同人未及辨正。培廉此本亦尚载集中。以流传既久，姑仍刊本存之，而附著其可疑如右。
△《玉山璞稿》一卷（两淮马裕家藏本）
元顾瑛撰。瑛一名阿瑛，又名德辉，字仲瑛，昆山人。少轻财结客。年三十，始折节读书，与天下胜流相唱和。举茂才，署会稽教谕，辟行省属官，皆不就。
年四十即以家产尽付其子元臣，卜筑玉山草堂。池馆声伎，图画器玩，甲於江左。
风流文采，倾动一时。后元臣仕为水军副都万户。元亡，随例徙临濠。瑛亦偕往，洪武二年卒。尝自题其画像曰：“儒衣僧帽道人鞋，天下青山骨可埋。若说旧时豪侠兴，五陵衣马洛阳街。”纪其实也。《明史文苑传》附载《陶宗仪传》末。
杨循吉《苏谈》曰：“阿瑛好事而能文，其所作不逮诸客，而词语流丽，亦时动人。故在当时，得以周旋骚坛之上，非独以财故也。”今观所作，虽生当元季，正诗格绮靡之时，未能自拔於流俗。而清丽芊绵，出入於温岐、李贺间，亦复自饶高韵，未可概以诗馀斥之。集末附《步虚词》四章，体摹真诰。又小词二首，文二篇，《拜石坛记》，颇疏峭。《玉鸾》一传，为杨维桢得箫而作，摹拟毛颖、革华，则不免陈因窠臼矣。
△《麟原文集》二十四卷（两淮马裕家藏本）
元王礼撰。礼字子尚，后更字子让，庐陵人。元末为广东元帅府照磨。明兴不仕，聘为考官，亦不就。《江西通志》载吉安人物有王子让，而无王礼，盖误以子让为名也。礼工於文章，著述甚富。尝选辑同时人诗为《天地间集》（案谢翱尝录宋遗民诗为《天地间集》，此袭其名，盖阴以自寓），其名见於郭钰《静思集》中。今已久佚。惟是编尚存，分前、后两集各十二卷。前有李祁、刘定之二《序》。《定之序》谓其“托耕凿以栖迹於运去物改之馀，依麯蘖以逃名於头童齿豁之际。其文奇气硉矹胸臆，以未祼将周京故也。有与子让同出元科目，佐幕府，其气亦有掣碧海戈苍旻之奇。及攀附龙凤，自拟留文成。然有所作，噫喑郁伊，扪舌骍颜，曩昔豪气澌泯无馀矣。”意盖借礼以诋刘基，然所评与礼文不甚似。《祁序》称其“蔼然仁义之词，凛然忠愤之气，深切恳至，无不可人意者”。斯得之矣。
△《来鹤亭诗》八卷、《补遗》一卷（浙江鲍士恭家藏本）
元吕诚撰。诚字敬夫，昆山人。工於吟咏，诗格清丽，与同里郭翼、陆仁、袁华相唱和。尝於园林蓄一鹤，后有鹤自来为伍，因筑来鹤亭，并以名其诗集。
考集中第一卷多岭南诗。二卷有《洪武辛亥南归重渡梅关诗》云：“去年窜逐下南溟，万里归来鬓已星。”辛亥为洪武四年，是明初尝谪迁广东，已而赦归。其缘何事获谴，则不可考。第八卷诗内有“洪武癸酉”纪年。癸酉为洪武二十六年，而杨维桢《前序》作於至正七年丁亥，至是已四十七年，计其时诚亦耄矣。诸书皆称吕处士，无言其尝仕於明者，则仍元遗老也。集不知何人所编，《维桢序》称“尝和其古乐府，自上京至江南谣弄若干首”。今集中皆无之，则原序虽存，诗已多所散佚，非其原本。又顾嗣立《元人百家诗选》称其尚有《既白轩》、《竹洲》、《归田》诸稿。今所见者惟此集。或维桢所言，在其他集之内欤。
△《云松巢集》三卷（浙江鲍士恭家藏本）
元朱希晦撰。希晦，乐清人。至正末，隐居瑶州，与四明吴主一、萧台、赵彦铭游咏雁山之中，称“雁山三老”。明初有荐於朝者，朝命未至而卒。是集乃其子豳所编，天台鲍原宏为之序。正统中，其玄孙元谏刊版，章陬又为之序。
《原宏序》称其“飘逸放旷宗於李，典雅雄壮宗於杜”。《陬序》称其“思致精深，词意丰赡。滔滔汨汨如惊涛怒澜，蛟鼍出没，而可骇可愕”。今观其诗，五言诗气格颇清，而边幅少狭，兴象未深，数首以外，词旨略同；七言稍为振拔，古体又胜於近体。溯其宗派，盖瓣香於《剑南》一集。《原序》所称，未为笃论也。
△《环谷集》八卷（浙江鲍士恭家藏本）
元汪克宽撰。克宽有《礼经补逸》，已著录。其平生以聚徒讲学为业，本不留意於文章，谈艺之家亦未有以文章称克宽者。然其学以朱子为宗，故其文皆持论谨严，敷词明达，无支离迂怪之习。诗仅存十馀首，虽亦濂、洛风雅之派，而其中七言古诗数首，造语新警，乃颇近温庭筠、李贺之格。较诸演语录以成篇，方言俚字，无不可以入集者，亦殊胜之。在其乡人中，不失为陈栎、胡炳文之亚。
文士之文以词胜，而防其害理。词胜而不至害理，则其词可传。道学之文以理胜，而病其不文。理胜而不至不文，则其理亦可传。固不必以一格绳古人矣。此集为国朝康熙初其裔孙宗豫所辑，前列行状、墓表、年谱，末附以汪泽民等序文，为胡传纂疏诸书而作者。前有三原《孙枝蔚序》，称《祁门三汪先生集》。今以时代不同，析之各著录焉。
△《性情集》六卷（永乐大典本）
元周巽撰。巽事迹不见於他书。其诗集诸家亦未著录。惟《文渊阁书目》载有周巽泉《性情集》一部、一册，与《永乐大典》标题同。《吉安府志》又载有周巽亨《白鹭洲》、《洗耳亭》二诗，检勘亦与此集相合。而集中《拟古乐府小序》，则自题曰“龙唐耄艾周巽”云云。以诸条参互考之，知巽为其名，而巽泉、巽亨乃其号与字也。集中自称尝从征道、贺二县猺寇，以功授永明簿。则在元曾登仕版，而所纪干支有丙辰九月，当为洪武九年，则明初尚存矣。巽诗格不高，颇乏沉郁顿挫之致。然其抒怀写景，亦颇近自然，要自不失雅则。集以“性情”为名，其所尚盖可知也。元末吉州一郡，如周霆震、杨允孚、郭钰等，皆有诗集流传，而巽诗独佚，殆亦有幸不幸欤。今据《永乐大典》所载，蒐罗编辑，釐为六卷。俾与《石初》诸集并存於世，亦未尝不分路争驰矣。
△《花溪集》三卷（两淮盐政采进本）
元沈梦麟撰。梦麟字原昭，吴兴人。举后至元己卯乡荐，授婺源州学正，迁武康令。至正中，解官归隐。明初以贤良徵，辞不起。应聘入浙、闽校文者三，为会试同考者再，太祖称之曰“老试。”官然知其志不可屈，亦不强以仕。年垂九十而卒。梦麟以前朝遗老，不能销声灭迹，自遁於云山烟水之间，乃出预新朝贡举之事。此与杨维桢等之修《元史》、胡行简等之修《礼书》，其踪迹相类。
以较丁鹤年诸人，当降一格。然身经徵辟，卒不受官，较改节希荣者，终加一等。
仍系诸元，曲谅其本志也。是集为其玄孙江西按察司佥事清所编。凡诗文四百二十四篇。梦麟与赵孟頫为姻家，传其诗法，七言律体最工，时称“沈八句”。刘基早与之游，尝寄赠曰：“杜陵老去诗千首，陶令归来酒一樽。”其文其人，具见於是矣。
△《樗隐集》六卷（永乐大典本）
元胡行简撰。行简字居敬，新喻人。至正二年进士，授国子监助教，历翰林修撰，除江南道御史，迁江西廉访司经历。遭世乱，乞归，以经学教授乡里。事迹见《江西通志》中。考《明史礼志》，载洪武二年诏郡县举高洁博雅之士，同修《礼书》。至者八人，而行简与焉。是明初尚存。故集中《晏公庙喻真人》二碑均有洪武年号。然《明太祖实录》又载“徵江西儒士刘于、胡行简等至京，欲官之，俱以老病辞，各赐帛遣还”。则尚未受明官也。行简文章，以冲和澹雅为宗，虽波澜未阔，而能确守法度，不为支离冗赘之词。拟之元末，殆李祁《云阳集》之流。其诗传者无多，《墨竹》一章，於故君旧国之思，再三致意，亦颇可见其节操。焦竑《经籍志》所列元末明初诸集，为数最夥，而独无此集之目，是明代传本已鲜。今从《永乐大典》蒐辑编缀，厘为六卷，存其概焉。
△《东山存稿》七卷、《附录》一卷（内府藏本）
元赵汸撰。汸有《周易文诠》，已著录。初，汸於洪武二年应召修《元史》，归未逾月而卒。其门人汪荫裒辑遗文为一编。后其门人范准又蒐罗补缀，汪仲鲁为之序，但称若干卷而不详其数，似作《序》时尚未编定也。又有嘉靖戊午《鲍志定序》，称“文集散佚，间辑於汪、范二君而未备也。先翰林於先生为莫逆交，故诸所撰述，留余家藏书楼中大率悉备。先君子棠野公追念世好，收摭先生遗文，总汇成集，携游北雍。潜川豫菴汪君亟请绣梓”云云。则此本乃志定之父所编，非汪荫、范准之旧也。凡诗词一卷、文六卷，《附录》一卷。诗文间注本事，有似汸自注者。有称汸为先生，如《赠推命焦月岩》、《咏蟋蟀》二诗及《虞集私试江西六君子策》之类，灼然为后人所加者。详其语意，殆汪、范二人所附欤。康熙辛酉赵吉士重刊《跋》，称“第六卷虞集行状中阙二页”。
今考此篇之末，其文未毕，盖尚阙其末一页，不但二页也。有元一代，经术莫深於黄泽，文律莫精於虞集。汸经术出於泽，文律得於集。其渊源所自，皆天下第一。故其议论有根柢，而波澜意度均有典型，在元季亦翘然独出。诗词不甚留意，然往往颇近元祐体，无雕镂繁碎之态。盖有本之学，与无所师承，剽窃语录自炫为载道之文者，固迥乎殊矣。
