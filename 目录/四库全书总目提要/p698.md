<!-- { "loadSidebar": true } -->
明高叔嗣撰。叔嗣字子业，号苏门山人，祥符人。嘉靖癸未进士。官至湖广按察使。事迹具《明史文苑传》。是集凡诗四卷、文四卷。其诗初受知於李梦阳，然摆脱窠臼，自抒性情，乃迥与梦阳异调。王世贞《艺苑卮言》曰：“高子业诗如空山鼓琴，沈思忽往，木叶尽脱，石气自青。又如卫洗马言愁，憔悴婉笃，令人心折。”王世懋《艺圃撷馀》亦曰：“诗有必不能废者，虽众体未备，而独擅一家之长。如孟浩然，洮洮易尽，止以五言隽永，千载并称王、孟。我明其徐昌穀、高子业乎。二君诗有不同，而皆巧於用短。徐以高韵胜，有蝉蜕轩举之风；高以深情胜，有深闺愁妇之态。更千百年，李何有时兴废，二君必无绝响。”世贞、世懋谈诗颇有异同，而品题叔嗣，则两相符契，盖论至当则无以易也。至其杂文四卷，特附缀以行。陈束原《序》言其诗优於文，抑亦确论矣。
△《愚谷集》十卷（山东巡抚采进本）
明李舜臣撰。舜臣字茂钦，号愚谷，又号未村居士，山东乐安人，嘉靖癸未进士，官至太仆寺卿。是集诗四卷，曰《部署稿》，曰《金陵稿》，曰《江西稿》，曰《归田稿》。文六卷。前有王世贞、孔天允二《序》。诗格雅饬，而颇窘於边幅，所长所短，皆在於斯。文皆古质，而稍觉有意谨严，或剷削太过，故王世贞尝有体制纤小之讥。然於时北地、信阳之学盛行於世，方以钩棘涂饰相高，而舜臣独以朴直存古法。其序记多名论，而《西桥逸事状》一篇，触张璁、桂萼之锋，直书不讳。文出之日，天下咋舌，抑亦刚正之士矣。据集所载诸序，所著有《易卦辱言》、《诗序考》、《毛诗出比》、《礼经读》、《春秋左传考例》、《穀梁三例》、《左传读古文考》、《三经考》、《籀文考》、《六经直音》诸书，今皆未见，然亦足见其文有根柢也。
△《遵岩集》二十五卷（两淮盐政采进本）
明王慎中撰。慎中字道思，晋江人，嘉靖丙戌进士，官至河南布政使参政，事迹具《明史文苑传》。正、嘉之际，北地、信阳声华籍甚，教天下无读唐以后书。然七子之学，得於诗者较深，得於文者颇浅。故其诗能自成家，而古文则钩章棘句，剽袭秦汉之面貌，遂成伪体。史称慎中为文，初亦高谈秦汉，谓《东京》以下无可取。已而悟欧、曾作文之法，乃尽焚旧作，一意师仿，尤得力於曾巩。唐顺之初不服其说，久乃变而从之。壮年废弃，益肆力於文，演迤详赡，卓然成家，与顺之齐名，天下称之曰“王唐”。李攀龙、王世贞力排之，卒不能掩也。其诗则初为藻艳之格。归田以后，又杂入讲学之语。颓然自放，亦与顺之相似。朱彝尊《明诗综》乃谓其五言文理精密，嗣响颜、谢。而论者辄言文胜於诗，未为知音。今考集中五言，如《游西山普光寺》、《睡起》、《登金山》、《游大明湖》诸篇，固皆邃穆简远；七言如“每夜猿声如舍里，四时山色在城中”，“万井遥分初日下，群山微见远烟中”，“琴声初歇月挂树，莲唱微闻风满川”，亦颇有风调。然综其全集之诗，与文相较，则浅深高下，自不能掩。文胜之论，殆不尽诬。彝尊之论，不揣本而齐其末矣。慎中集旧有《玩芳堂摘稿》、《遵岩家居》诸刻，率杂以少作。是本乃隆庆辛未慎中子同康及婿庄国祯稍为芟削重鋟，较为精整。惟简端《洪朝选序》称诗文四十卷。此本止二十五卷，《目录》卷数亦多改补，未喻其故，或刻成之后又为简汰欤？
△《陆子馀集》八卷（两淮盐政采进本）
明陆粲撰。粲有《左传附注》，已著录。是集凡文七卷、诗一卷。粲早入词馆，负盛名。洎官工科，以劾张璁、桂萼，偃蹇终身。然亦缘是息意邱园，研心经史，学问具有根柢。又为王鏊门人。《明史》粲本传称其少谒鏊，鏊异之曰：“此子必以文名天下。”其授受亦有端绪。《徐时行序》称其出入左氏、司马迁，无论魏晋。《彭年序》以为专法马、班，雄深雅健，东汉诸家所不及。推奖颇为太过。至黄宗羲《明文海》云：“贞山文秀美平顺，不起波澜，得之王文恪居多，乃欧阳氏之支流。”则平心之论，当之无愧色矣。其《忆父诗》一首，《明诗综》云七岁所作，然风格老成，不应至是，疑或有所夸饰。至於《担夫谣》之类，有香山新乐府遗音。《赠别王直夫二首》之类，亦绰有风格。尤未可以篇什无多，遂谓曾子固不能诗也。
△《念庵集》二十二卷（江西巡抚采进本）
明罗洪先撰。洪先有《冬游记》，已著录。洪先不及见王守仁，而受学於其乡人李中。中之学出於杨珠，故其说仍以良知为宗。后作守仁年谱，乃自称曰门人，不免讲学家门户之习。其学惟静观本体，亦究不免於入禅。然人品高洁，严嵩欲荐之而不得，则可谓凤翔千亻刃者矣。其集初刻於抚州，再刻於应天。最后诸门人编为此本，而门人胡直序之。称其学凡三变，文亦因之。初效李梦阳；既而厌之，乃从唐顺之等相讲磨；晚乃自行己意。其《答友人书》取譬於水，谓“古之人有能者，必其中有自得实见，斯道之流行，无所不在。虽欲不为波涛湍澜之致不可得”。斯亦有见之言也。此本为雍正癸卯其六世孙继洪等重刻。洪先之裔，乃名继洪，理不可晓，岂误解不逮事则不讳耶。
△《皇甫司勋集》六十卷（内府藏本）
明皇甫汸撰。汸有《百泉子绪论》，已著录。其诗文有《政学》、《还山》、《奉使》、《寓黄》、《家居》、《南都》、《禅栖》、《澶州》、《栝州》、《南中》、《山居》、《副京》、《来凫》、《司勋》、《北征》、《南署》、《赴京》、《浩歌亭》、《安雅斋》诸集。晚年手自删削，定为赋一卷、诗三十二卷、杂文二十七卷，冠以《集原》一篇。其诸集之名仍分注各卷之末。
朱彝尊《静志居诗话》称，汸集六十卷，即此本也。《集原》自述其诗，始为关、洛之音，一变为楚音，又一变为江左之音，又一变为燕、赵之音，又一变为蜀音，缕举其师友渊源甚详。今统观所作，古体源出三谢，近体源出中唐。虽乏深湛之思，而雅饬雍容，风标自异，在明中叶不失为第二流人。冯时可《雨航杂录》云：“皇甫百泉与王弇州名相埒，时人谓百泉如齐、鲁，变可至道。弇州如秦、楚，强遂称王。”王士祯《香祖笔记》以时可所评为确论云。
△《杨忠介集》十三卷、《附录》三卷（陕西巡抚采进本）
明杨爵撰。爵有《周易辨录》，已著录。是编第一卷为奏议，二卷为序、碑、记，三卷为传，四卷为书，五卷为家书，六卷为语录，七卷为祭文、志铭、杂著，八卷至十二卷则皆诗。世宗时斋醮方兴，士大夫率以青词取媚，而爵独据理直谏。
如所陈时雪之不可为符瑞，左道之不可以惑众，词极剀切。下狱以后，犹疏谏以冀一悟。其忠爱悱恻，至今如见。家书二十五则，谆谆以忠孝勖其子孙，未尝一言及私。语录皆不为高论，而笃实明白，真粹然儒者之言。按爵与罗洪先、钱德洪诸人游，以讲学相勖。然德洪等源出姚江，务阐良知之说。爵则以躬行实践为先，关西道学之传，爵实开之。迹其生平，可谓不负所学者。所作诗文，大抵直抒胸臆，虽似伤平易，然有本之言，不由雕绘，其可传者正不在区区词采间矣。
△《荆川集》十二卷（两淮马裕家藏本）
明唐顺之撰。顺之有《广右战功录》，已著录。顺之学问渊博，留心经济。
自天文、地理、乐律、兵法以至勾股、壬奇之术，无不精研，深欲以功名见於世。
迨晚年再出，当御倭之任，不能大有所树立，其究也仍以文章传。然考索既深，议论具有根柢，终非井田、封建之游谈。其文章法度，具见《文编》一书。所录上自秦汉以来，而大抵从唐宋门庭沿溯以入。故於秦汉之文，不似李梦阳之割剥字句，描摹面貌；於唐宋之文，亦不似茅坤之比拟间架，掉弄机锋。在有明中叶，屹然为一大宗。至其末年遁而讲学，文格稍变。集中如《与王慎中书》云：“近来将四十年前伎俩，头头放捨；四十年前见解，种种抹杀，始得见些影子”云云。则薰蒸语录，与之俱化，分别观之可矣。其集为无锡安如石所编，王慎中为之序。盖二人早年论文不合，及其老也，客气渐尽，乃互相倾挹云。
△《皇甫少元集》二十六卷、《外集》十卷（江苏巡抚采进本）
明皇甫涍撰。涍字子安，长洲人，嘉靖壬辰进士，除工部主事，官至浙江按察使佥事，事迹具《明史文苑传》。是集凡赋一卷、诗十九卷、文六卷。
又涍没之后，其子枢等裒辑賸稿，得诗八卷、赋及杂文二卷，编为《外集》。
古文非涍所刻意，亦不擅场。其诗则宪章汉魏，取材六朝，古体多於近体，五言多於七言。其持论，谓“王、宋反元习之靡，而不能不病於声。李、何矫一时之弊，而不能不泥其迹”，可谓笃论。盖涍与黄省曾为中表兄弟，早年袭其绪论，亦宗法北地之学。及其造诣既深，乃觉摹拟之失，故其论如此。然其鉴李、何之弊，则云诗可无用少陵；取法迪功，则云诗可无用近体；又云七言易弱，恐降格为钱、刘；亦类於惩羹吹齑者矣。王世贞《艺苑卮言》尝谓其如轻缣短幅，不堪裁翦。陈子龙《明诗选》亦谓其无纵横荡逸之致。岂非以取径太狭，故窘於边幅欤。要其婉丽之词，绵邈之神，以骖驾昌穀、苏门，固无愧色也。
△《瑶石山人稿》十六卷（浙江汪汝瑮家藏本）
明黎民表撰。民表字维敬，从化人，嘉靖甲午举人，授翰林院孔目，迁吏部司务，以能文用为制敕房中书，后加官至参议，《明史文苑传》附见《黄佐传》中。史称佐弟子多以行业自饬，而梁有誉、欧大任及民表诗名最著。朱彝尊《静志居诗话》谓民表诗读之似质闷，而实沉著坚韧。王世贞所取“续五子”，无愧大小雅材者，仅此一人。是集前有万历戊子《陈文烛序》，称民表请老以归，话别三山，曾序其诗，镇江锺太守刻焉。又称民表已下世，其子吏部郎君华裒刻此集，复属以序。盖民表诗凡再刻也。其初刻今未见。此刻冠以赋三首，馀皆古近体诗。虽错采镂金，而风骨典重，无绮靡涂饰之习。盖与太仓、历下同源而派稍异。故虽与王道行、石星、朱多煃、赵用贤同列为“续五子”，而终非四人所可及也。
△《南行集》四卷、《东游集》二卷、《北观集》四卷、《山中集》十卷（浙江汪启淑家藏本）
