<!-- { "loadSidebar": true } -->
不著撰人名氏。前有大德十年吾邱衍序，称《晋史乘》於刘向校雠未之闻，近年与《楚史梼杌》并得之。观其篇目次第，与《晏子春秋》相似，疑出於一时云云。《乘》凡四十二篇，《梼杌》凡二十七篇，皆摭《左传》、《国语》、《说苑》、《新序》及诸子书汇而次之，其伪不待辨。考王祎集有《吾子行传》，记衍所著各书甚悉，中有《晋文春秋》、《楚史梼杌》二书之名。张习孔《云谷卧馀续》亦云衍作，俱未尝言衍得此二书。然则衍特捃摭旧事，偶补二书之阙，原非作伪。传其书者欲以新异炫俗，因改《晋文春秋》为《晋乘》，以合《孟子》所述之名，并伪撰衍序冠之耳。序文浅陋，亦决不出衍手也。
△《十六国考镜》一卷（编修程晋芳家藏本）
旧本题宋石延年撰。延年字曼卿，宋城人，官至太子中允。此编举《晋书载记》中所列五凉、四燕、三秦、二赵并成、夏等十六国，考其始终，传世几代，历年若干，通篇不及二千言，自宋以来诸家俱不著录。惟曹溶《学海类编》收之，其依托不待辨也。
△《西夏事略》一卷（编修程晋芳家藏本）
旧本题承议郎权知龙州军、兼管内劝农事、沿边都巡检使、借紫臣王称撰。
考验其文，即王偁《东都事略》中之《西夏传》，作伪者抄出，别题此名。曹溶《学海类编》收之，失考甚矣。
△《明氏实录》一卷（浙江吴玉墀家藏本）
明杨学可撰。学可，新都人。是书记明玉珍父子始末。玉珍当元末起兵，窃据巴蜀，一传而灭，然无大淫虐，故明昇之降，论者以孟昶比之。是书所述，虽不无溢美，而序次颇详，亦足与正史相参考。实录之名，古人通用，故凉刘昞有《燉煌实录》，唐许嵩记六代之事称《建康实录》，而李翱集有《皇祖实录》，乃其大父之行状。学可此作，盖沿古名，非尊明氏父子为正史也。然五代十国，记载如林，不过曰志、曰记、曰传、曰录。宋以来相沿久矣，何必定用此目乎。
△《高丽史》二卷（编修汪如藻家藏本）
旧本题“正献大夫、工曹判书、集贤殿大提学、知经筵春秋馆事、兼成均大司成臣郑麟趾奉敕撰”。考《明实录》，景泰二年高丽使臣郑麟趾尝表进是书於朝，凡《世家》四十六卷，《志》三十九卷，《表》二卷，《列传》五十卷，《目录》二卷。朱彝尊《曝书亭集》有是书题跋，称为体例可观，有条不紊。此本仅《世系》一卷，《后妃列传》一卷，盖偶存之残帙，非完书矣。
△《唐馀纪传》二十四卷（浙江巡抚采进本）
明陈霆撰。霆字声伯，德清人。宏治壬戌进士，官至山西提学佥事。是书凡《图纪》三卷，《列传》十卷，《家人传》一卷，《忠节传》一卷，《义行传》一卷，《隐逸传》一卷，《藩附传》一卷，《列女传》一卷，《方技传》一卷，《伶人传》一卷，《别传》一卷，《志略》一卷，《附录》一卷。大旨以南唐承唐之正统，盖与姚士粦《后梁春秋》均欲窃取《通鉴纲目》帝蜀之意，而不知其似是而非者。考陆游《南唐书》，谓唐宪宗第八子建王恪生超，超生志，仕为徐州判司。志生荣，荣生昪。而欧阳修《五代史》则云家世微贱，与游说迥殊。则其系出唐后与否，宋代已多异议。且自李璟已附於周，李煜又始终奉宋正朔，当时已以藩臣自居，后世忽以正统归之，尤为乖剌。其体例多学步《新五代史》。
如唐庄宗亡於伶人，事关兴废，故欧阳修别传伶官。至申渐高等四人，其事微矣，乃亦别立传，将修《唐书》者必为黄幡绰等立传乎？唐六臣，《新五代史》别传，以其卖国也，乃亦摭徐铉、殷崇义、张洎、张佖、周惟简、查元方以足六臣之数。不知其随主而降，与许善心一例也。如此之类，皆有效颦之失。况既以南唐继唐，自应正其为帝。而昪曰先主，璟曰中主，煜曰后主，复仿陈寿《蜀志》之例，尤进退无据。至於杂采稗官，漫无刊削，及其小失矣。胡恢之书虽佚，马令、陆游二书具在，何必作此屋下屋也。
△《南诏事略》一卷（浙江范懋柱家天一阁藏本）
明顾应祥撰。应祥有《人代纪要》，已著录。是书乃应祥巡抚云南时所撰。
大约摭拾各史《蛮夷传》及滇中旧志，参订而成。其诸书与史互异者，皆别作按语，详为考证。诠注叙次，颇为简洁。至所载郑氏世次及一切事实，皆《五代史》及《五代会要》、《文献通考》诸书所未载，亦足裨史氏之阙也。惟六诏创置，载於各史者，名号俱符，滇中志乘，悉引为依据。兹书以越析诏作治麽些，邆赕诏作邓赕，并炎阁子盛罗皮之作晟罗皮，与史传悉异，而未著其所出。盖明人著书之疏漏，往往如斯矣。
△《吴越纪馀》五卷、附《杂吟》一卷（浙江鲍士恭家藏本）
明钱贵撰。贵字元抑，长洲人。是编采辑吴越故实，分题编录，亦多附以论断。前有正德庚午自记，称摭其大纲为三首，杂拟其事之可信者又三十五首。所谓三大纲者，一编年，一书法，一世家；所谓三十五事者，季札观乐之类是也。
其编年有吴而无越，馀亦越略而吴详。盖贵为吴人，故以吴为主，亦各私其乡之锢习也。所载皆习见之事，无一新异，而又皆不著所出。且以吴越为名，而别出伍尚一篇，申包胥一篇，陶朱公一篇。申包胥尚有关於入郢；陶朱公之子，事虽在楚，而范蠡犹有关於霸越；至伍尚则人为楚人，事为楚事，与吴越如风马牛。
缀之《伍员传》首，以为缘起，已嫌其赘，乃别立一题，则伍奢亦员之父，楚平王费无极等皆员之雠。又何不可类及乎？其亦昧於断限之例矣。末附《杂吟》一卷，亦贵所作，以咏吴越旧迹者也。词旨浅近，亦无取焉。
△《滇载记》一卷（两淮盐政采进本）
明杨慎撰。慎有《檀弓丛训》，已著录。是书乃其谪戍云南时所作，统纪滇域原始，及各部姓种类，旧本与《滇程记》合为一篇。今以一为行记，一为地志，析之各著录焉。
△《陈张本末略》一卷、附《方国珍本末略》一卷（编修程晋芳家藏本）
明吴国伦撰。国伦字明卿，兴国人。嘉靖庚戌进士，官至河南布政司参政。
《明史文苑传》附见《李攀龙传》中。是书於陈友谅得姓为吏诸事，张士诚与李伯昇等起事之由，方国珍弟国瑛、国珉诸人俱未胪叙。所载明初攻战诸事，更为疏漏。前有国伦自序曰：“每闻祖父言国初陈友谅、张士诚事甚悉，因志其始末大略，而以方国珍附焉。后阅《洪武日录》及诸野史所记载，往往不符，尚冀熟於掌故者为我正之。”则国伦先不自信矣。
△《越峤书》二十卷（浙江范懋杜家天一阁藏本）
明李文凤撰。文凤字廷仪，宜山人。嘉靖壬辰进士，官至云南按察司佥事。
是书皆记安南事迹，朱彝尊《曝书亭集》有《越峤书跋》，称为有伦有要，於彼国山川、郡邑、风俗、制度、物产，以及书诏、制敕、移文、表奏之属，无不备载。而建置兴废之故，亦皆编次详明。然大致以黎崱《安南志略》为蓝本，益以洪武至嘉靖事耳。
△《孤忠小史》十八卷（两江总督采进本）
不著撰人名氏。核其所载，即李文凤《粤峤书》也。文凤书本二十卷，首尾完具，此本抄写残阙，佚其前二卷。起於第三卷之第三页，而空其前半页，以下每卷皆空其标题，不知何人妄填以“孤忠小史”之名。又伪撰序文填於前半页之空处，复赝刻焦竑一印，用於简端。名与书不合，书与序文又不合，序尤鄙俚，足资笑具。殆坊肆书贾之所为，收藏家不辨而售之耳。
△《朝鲜国纪》一卷（编修程晋芳家藏本）
明黄洪宪撰。洪宪字懋中，秀水人。隆庆辛未进士。官至少詹事，掌翰林院事。尝奉使朝鲜，获睹其国先世实纪，因次其传受次序，及兴废大要，为此书。
然所录甚略，不及史传之详备也。
△《吴越世家疑辨》一卷（编修汪如藻家藏本）
明马荩臣撰。荩臣始末未详。欧阳修《五代史》於《吴越世家》极言其汰侈暴敛之事。说者或以为修有憾於钱惟演，故以此言毁之，并非实录。荩臣之师钱德洪，为钱镠十九世孙，因令荩臣历考《通鉴纲目》及他书所载钱氏爱民政迹，逐条胪列，以证《吴越世家》之妄。其书虽题荩臣名，实则德洪意也。其间援引虽富，类多以空言争论，至如吴越改元之事，尚有石刻可据，昭然难掩。乃亦必喋喋而为之辨，且谓其本中国纪元而史失之，尤可谓凿空妄说矣。
△《后梁春秋》二卷（浙江汪启淑家藏本）
明姚士粦撰。士粦所辑《陆氏易解》，已著录。是书以后梁主萧詧为武帝冢孙，宜嗣梁祚。武帝夺嫡而立简文，卒致覆灭。而詧附魏立国，凡历三主三十三年乃亡，能保其祀。《北史》及周、隋二史载记颇略，故作此书，欲以詧续梁正统。用编年之法，采取史传、傍摭文集、因时表事、因事附人、排比具详。其间如詧通魏后即用北魏纪年，而不书太清之号，以绝元帝於梁。又於陈诸帝皆直书其名，以示黜贬之意。然詧为昭明第三子，原非必应得国之人，其立也又非受国於武帝。值是时弟兄构衅，同气相屠，借魏朝兵力，获奉宗祧，仅区区守江陵三百里之地。身为附庸，北面事人，其事实无可称。士粦此书，与以南唐为正统者同一偏僻。王士祯《居易录》称士粦有此书，惜未见之，殊不知其无可取也。士粦又尝为《西魏春秋》若干卷，盖亦以补魏收书之阙。今佚不传。
△《韩氏事迹》一卷、《方氏事迹》一卷（两淮盐政采进本）
明刘文进撰。文进爵里未详。所记乃韩林儿、方国珍二家事迹，分年编载，略如纪事本末体例，而引吴朴、张时泰、邵相、周德恭诸人论断，系之各条之下。
凡诏檄奏疏之文，皆跳行另书，如坊间所行演义之式，盖明人陋习如此。又以明太祖奉韩林儿年号，比之事殷之德，取喻亦病其不伦。
△《南诏野史》一卷（两江总督采进本）
旧本题曰《昆明倪辂集》，成都杨慎标目，滇中阮元声删润。前无序目，后有崇祯六年姜午生跋云：新都杨用修先生游其地，乃原其世系，著为载记。滇中阮元声霞屿简及斯记，惜其佚脱，欲更雠之以付剞劂，而不言辂作。今考书中叙事，下逮万历十三年，慎不及见。跋又称大略始於沙壹触沈木而生九龙，此书乃始於南诏星野，其沉木一事，仅附见於《南诏源流》案语中，前后矛盾，不可究诘。大抵阮元声之所为，倪辂、杨慎皆依讬也。前半册逐条标目，颇嫌丛琐。后半册大蒙国以下则历纪蒙氏始据南诏，以迄於段明，颇似世家、列传之体，末则总叙明代平定云南始末，而於历代窃据诸家皆称其伪号伪谥，尤为乖剌。元声，马龙州人，崇祯戊辰进士，官金华府推官。
△《南唐拾遗记》一卷（江苏巡抚采进本）
