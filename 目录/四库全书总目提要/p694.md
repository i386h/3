<!-- { "loadSidebar": true } -->
明史鉴撰。案宪宗、孝宗时有两史鉴。其一长洲人，弘治己未进士，见《太学题名碑》。其一吴江人，字明古，号西村，隐居不仕，即撰此集者也。鉴留心经世之务，三原王恕巡抚江南时，闻其名，延见之，访以时政。鉴指陈利病。恕深服其才，以为可以当一面。所著诗四卷、文四卷，嘉靖间其孙周裒而刊之，以墓表及诸人哀挽之诗附於后。周用、卢襄各为之序。其文究悉物情，练达时势，多关於国计民生，而於吴中水利言之尤详。第五卷皆明初诸人《列传》，叙次简明，疑其欲为野史而未就也。其诗亦落落无俗韵，惟古诗不知古音，所注叶韵多谬误。文中《祭徐有贞文》及文后《跋》一篇，以私恩之故，为力辨夺门一事，未免曲笔耳。案王士祯《香祖笔记》曰：“吴江门人徐翰林电发（案电发乃检讨徐釚之字），寄《西村集》二十八卷，其乡前辈史鉴明古著也。集中有曾祖文质府君行状（案文质乃史彬之字），只言洪武中缚贪吏诣阙事，无一语及靖难。
集是陈继儒仲醇选”云云。是鉴集本二十八卷。此本八卷，尚非完帙。然今未见继儒所选本，故仍以此本著录，而附载其卷帙之异同，备考证焉。
△《胡文敬公集》三卷（副都御史黄登贤家藏本）
明胡居仁撰。居仁有《易像抄》，已著录。居仁本从吴与弼游，而醇正笃实，乃过其师远甚。其学以治心养性为本，以经世宰物为用，以主忠信为先，以求放心为要。史称薛瑄之后，惟居仁一人而已。居仁病学者撰述繁芜，尝谓朱子注《参同契》、《阴符经》皆可不作。故《易传》、《春秋传》外，於经书皆不轻为之注。讲授之语，亦惟《居业录》一编。诗文尤罕。是集乃其门人余祐网罗散失而成。虽中多少作，然近里著己皆粹然儒者之言，不似吴与弼书动称梦见孔子也。
△《小鸣稿》十卷（浙江巡抚采进本）
明秦王朱诚泳撰。诚泳号宾竹道人，太祖五世孙也。弘治元年以镇安王袭封。
十一年薨，谥曰简。《明史诸王列传》称“诚泳性孝友恭谨，尝铭冠服以自警”。
所著有《经进小鸣集》。案朱彝尊《诗话》称：“王年十龄，嫡母陈妃以唐诗教之，日记一首。嗣位后日赋一篇，三十年靡闲。”（案诚泳袭爵仅十一年，此云三十年当并其初封镇安王时言之也。）既薨，纪善强晟校刻其诗。嘉靖初，王孙定王维焯表上之，诏送史馆。史称“经进”，盖由於此。此本不题“经进”字，盖刻在前而进在后也。自卷一至卷八皆诗；卷九为杂文；卷十为《恩赐胜览录》，乃弘治癸丑，诚泳请朝命养疾於凤泉温泉汤泉时所作。其诗古体清浅而质朴，近体谐婉可诵，七绝尤为擅场。如《秋夜诗》云“霁月满窗明似昼，梧桐如雨下空庭”，又云“空庭久坐不成寐，明月满阶砧杵声”，又《山行诗》云“啼鸟无声僧入定，半岩风落紫藤花”，皆风骨戍削，往往有晚唐格意。尔时馆阁之中，转无此清音矣。
△《方简肃文集》十卷（浙江巡抚采进本）
明方良永撰。良永字寿卿，莆田人，弘治庚戌进士，官至右副都御史，抚治郧阳。告归再起，巡抚应天，中途疾作，乞致仕，旋除南京刑部尚书，良永已先卒。谥简肃。事迹具《明史》本传。是集为河南按察使郑茂所编，隆庆庚午其孙山东布政使攸续刊之。良永当正德时历仕岩疆，皆著丰采。乞休后廷推屡及，辄以养亲辞。今诸疏俱在集中，进退颇为不苟。其文信笔挥洒，虽不刻意求工，而和平坦易，不事钩棘。视后来摹拟涂饰之习，转为本色。其论劾朱宁一疏，慷慨壮烈，犹有牵裾折槛之风。又常豫决宁王宸濠反谋。濠败后，贻书王守仁，与论定乱大计，及其生平言学，则云：“近世学者，出天入神，超悟独到，专以心学为言，皆附於象山，其妄如此。即所为象山者似矣，而中实未然，毋亦优孟之为孙叔敖欤。”其语皆隐刺守仁，可谓卓然不阿其所好者矣。
△《怀星堂集》三十卷（江苏巡抚采进本）
明祝允明撰。允明有《苏材小纂》，已著录。《明史艺文志》载《祝氏集略》三十卷、《怀星堂集》三十卷、《小集》七卷。本传称其《诗文集》六十卷。
朱彝尊《静志居诗话》载《祝氏集略》外，又有《金缕》、《醉红》、《窥帘》、《畅哉》、《掷果》、《拂弦》、《玉期》等集。今行於世者惟《祝氏集略》及此集，凡诗八卷、杂文二十二卷。允明与同郡唐寅并以任诞为世指目。寅以画名，允明以书名，文章均其馀事。寅诗颓唐浅率，老益潦倒。袁袠所辑《六如居士集》，王世贞《艺苑卮言》以“乞儿唱莲花落”诋之。顾璘《国宝新编》称：“允明学务师古，吐词命意，迥绝俗界。效齐、梁月露之体，高者凌徐、庾，下亦不失皮、陆。”其推挹诚为过当。然允明诗取材颇富，造语颇妍，下撷晚唐，上薄六代，往往得其一体。其文亦萧洒自如，不甚倚门傍户。虽无江山万里之钜观，而一邱一壑，时复有致。才人之作，亦不妨存备一格矣。
△《整庵存稿》二十卷（江西巡抚采进本）
明罗钦顺撰。钦顺之学以穷理格物为宗，力攻王守仁良知之说。其大旨具见所作《困知记》中，已别著录。至词章之事，非其所好，谈艺家亦罕论及之。其弟钦蔼，作《仪训录》，尝称“钦顺於应酬文字辞谢居多，下笔稿成，未尝自是。
旧稿盈笥，晚年手自芟存，馀悉焚去。谓二子曰：‘此等文字世间不少，慎勿出以示人，姑留自观可也’”云云。其志趣可以想见。然集中所作，虽意境稍涉平衍，而典雅醇正，犹未失成化以来旧格。诗虽近击壤派，尚不至为有韵之语录。
以抗行作者则不能，在讲学诸家亦可云质有其文矣。
△《东江家藏集》四十二卷（两淮马裕家藏本）
明顾清撰。清有《松江府志》，已著录。是编凡《山中稿》四卷为初集，乃未仕时作。《北游稿》二十九卷为中集，乃既仕后作。《归来稿》九卷为后集，乃致仕后作。皆清晚年所自编，故体例颇为精审。又有《留都稿》四卷、《存稿》十卷，为其子孙所续辑，今已不传矣。清学端行谨，砥砺名节。当正德时，谏疏凡十数上。嘉靖初，力请停遣旗校，於时政皆有所献替。其诗清新婉丽，天趣盎然。文章简炼醇雅，自娴法律。当时何、李崛兴，文体将变，清独力守先民之矩矱。虽波澜气焰未能极俶奇伟丽之观，要不谓之正声不可也。在茶陵一派之中，亦挺然翘楚矣。
△《空同集》六十六卷（陕西巡抚采进本）
明李梦阳撰。梦阳有《空同子》，已著录。梦阳为户部郎中时，疏劾刘瑾，遘祸几危，气节本震动一世。又倡言复古，使天下毋读唐以后书，持论甚高，足以竦当代之耳目。故学者翕然从之，文体一变。厥后摹拟剽贼，日就窠臼。论者追原本始，归狱梦阳，其受诟厉亦最深。考明自洪武以来，运当开国，多昌明博大之音。成化以后，安享太平，多台阁雍容之作。愈久愈弊，陈陈相因，遂至啴缓冗沓，千篇一律。梦阳振起痿痺，使天下复知有古书，不可谓之无功，而盛气矜心，矫枉过直。《因树屋书影》载其《黄河水绕汉官墙》一诗，以落句有“郭汾阳”字，涉用唐事，恐贻口实，遂删除其稿不入集中。其坚立门户，至於如此。同时若何景明、薛蕙皆梦阳倡和之人，景明论诗诸书，既龂龂往复；蕙亦有“俊逸终怜何大复，粗豪不解李空同”句，则气类之中已有异议，不待后来之排击矣。平心而论，其诗才力富健，实足以笼罩一时。而古体必汉魏，近体必盛唐，句拟字摹，食古不化，亦往往有之。所谓武库之兵，利钝杂陈者也。其文则故作聱牙，以艰深文其浅易。明人与其诗并重，未免怵於盛名。今并录而存之，俾瑕瑜不掩。且以著风会转变之由，与门户纷竞之始焉。
△《山斋集》二十四卷（福建巡抚采进本）
明郑岳撰。岳有《莆阳文献》，已著录。其所著诗文有《蒙难录》、《西行纪》、《南还录》、《山斋吟稿》、《漫稿》、《净稿》、《续稿》、《奏议》。
因雕本燹毁，所存不过数种。是集乃万历中其曾孙炫蒐辑重鋟，凡诗七卷、文十七卷。《炫跋》谓较视旧集十未能存二三，盖亦幸而不佚也。柯维骐《续莆阳志》称其所作诗文，俱畅达蕴藉。朱彝尊《明诗综》引谢山子之言，亦称其诗深於讽谕之体。考《明史》岳本传，称其屡拒中官崔文之干请，争宁王宸濠之侵占。又以争兴献王祔庙，忤旨夺俸。其居官颇著风节。而为江西按察使时，与李梦阳互讦。为兵部侍郎时，又为聂豹劾罢。所与龃龉者，乃皆正人。盖其天性孤介，非惟与小人相忤，即君子亦不苟合也。其文章落落远俗，固亦有由焉。
△《浮湘集》四卷、《山中集》四卷、《凭几集》五卷、《续集》二卷、《息园存稿诗》十四卷、《文》九卷、《缓恸集》一卷（山西巡抚采进本）
明顾璘撰。璘有《国宝新编》，已著录。是编乃其诗文全集。《浮湘集》由开封府知府谪全州知州时作，蔡羽序之。《山中集》移病家居时作，陈束序之。
《凭几集》、《凭几续集》皆起官湖广巡抚时作，皇甫汸序之，璘亦有《自序》。
《息园存稿》并刻於嘉靖戊戌，《诗稿》陈大壮序之，《文稿》邓继中序之。附录曰《缓恸集》，官工部侍郎时哭其亡女之作，璘自序之。朱彝尊《明诗综》称其尚有《归田集》，今未见传本，不知佚否也。《明史文苑传》称璘初与同里陈沂、王韦号“金陵三杰”，后宝应朱应登继起，号“四大家”。然璘、应登羽翼李梦阳，而韦、沂则颇持异论。又称璘诗矩矱唐人，以风调胜。今观其集，远挹晋安之波，近骖信阳之乘，在正、嘉间固不失为第二流之首也。
△《华泉集》十四卷（山东巡抚采进本）
明边贡撰．贡字庭实。华泉其号也。历城人。弘治丙辰进士。官至南京户部尚书，事迹具《明史文苑传》。是集凡诗八卷、文六卷。鲁中立《海岳灵秀集》曰：“华泉之作虽不逮何、李，然平淡和粹，孝庙以前，海岱之才无其伦比。”
