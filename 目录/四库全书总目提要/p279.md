<!-- { "loadSidebar": true } -->
△《东游纪略》二卷（鸿胪寺少卿曹学闵家藏本）
国朝张体乾撰。体乾字确斋，浮山人，官刑部郎中。是编乃其家居时自山西、河南东游泰山，往来纪行之作。逐日记载见闻，於古迹颇有考订。途中吟咏二百馀首，亦即附於逐日之后。其诗规仿白、陆，时亦具体。
──右“传记类”杂录之属，五十八部、一百一十二卷，皆附《存目》。
△《安禄山事迹》三卷（两淮盐政采进本）
唐姚汝能撰。汝能始末未详。陈振孙《书录解题》称其官华阴县尉，未详里居。则宋时已无可考矣。是书上卷序禄山始生，至玄宗宠遇，起长安三年，尽天宝十二载事。中卷序天宝十三四载禄山构乱事。下卷序禄山僣号被杀，并安庆绪、史思明、史朝义事。下尽宝应元年，记述颇详。世所传禄山《樱桃诗》，即出此书。叶梦得《避暑录话》尝摭以为笑。其琐杂可知矣。
△《张邦昌事略》一卷（编修程晋芳家藏本）
旧本题宋王称撰。核其文，即《东都事略僣伪传》也。摘其一卷，别立名目，又改“王偁”为“王称”，可谓愈伪愈拙。曹溶收之《学海类编》，盖偶未考也。
△《伪豫传》一卷（两淮盐政采进本）
宋杨克弼撰。述刘豫降金，僣号始末。其《序》称以豫逆臣，不当称伪齐，故削其国号而名称之，以示贬也。《传》中载豫阜昌八年，遣宣义郎杨克弼乞师大金，克弼他辞，乃改差韩元美。是克弼亦尝仕豫，豫废后乃复归宋耳。陈振孙《书录解题》作《逆臣刘豫传》，杨尧弼、杨载等撰，与此本不同。“克”、“尧”字形相近，未知孰是也。
△《徐海本末》一卷（户部尚书王际华家藏本）
明茅坤撰。坤字顺甫，归安人，嘉靖戊戌进士，官至大名兵备副使，事迹具《明史文苑传》。坤好谈兵，罢官后值倭事方急，尝为胡宗宪招入幕，与共筹兵计。此编乃纪宗宪诱诛寇首徐海之事。皆所亲见，故叙述特详，与史所载亦多相合。袁褧以此书与《汪直传》合刻入《金声玉振集》中，题曰《海寇后编》。
今析出各著於录焉。
△《汪直传》一卷（户部尚书王际华家藏本）
不著撰人名氏。记嘉靖中汪直引倭入寇海上及总督胡宗宪以计诱杀直事。所以归功於宗宪者甚至，或其幕客所为也。
△《刘豫事迹》一卷（两淮盐政采进本）
国朝曹溶撰。溶有《崇祯五十宰相传》，已著录。是书本杨克弼《伪豫传》，又杂采他书附益之，视原《传》所述较详。
──右“传记类”别录之属，六部、八卷，皆附《存目》。
（案：以上皆逆乱之人，自为一传者。命曰《别录》，示不与诸传比也。其割据僣窃之雄，别附《载记》。征讨削平之事，别入《杂史》。均不与此同科。）卷六十五 史部二十一
○史钞类帝魁以后书，凡三千二百四十篇，孔子删取百篇。此史钞之祖也。《宋志》始自立门。然《隋志杂史类》中有《史要》十卷，注“汉桂阳太守卫飒撰，约《史记》要言，以类相从”。又有《三史略》二十卷，吴太子太傅张温撰。嗣后专钞一史者，有葛洪《汉书钞》三十卷、张缅《晋书钞》三十卷。合钞众史者，有阮孝绪《正史削繁》九十四卷。则其来已古矣。沿及宋代，又增四例。《通鉴总类》之类，则离析而编纂之。《十七史详节》之类，则简汰而刊削之。《史汉精语》之类，则采摭文句而存之。《两汉博闻》之类，则割裂词藻而次之。迨乎明季，弥衍馀风。趋简易，利剽窃，史学荒矣。要其含咀英华，删除冗赘，即韩愈所称记事提要之义，不以末流芜滥责及本始也。博取约存，亦资循览。若倪思《班马异同》惟品文字，娄机《班马字类》惟明音训，及《三国志文类》总汇文章者，则各从本类，不列此门。
△《两汉博闻》十二卷（两淮盐政采进本）
明嘉靖中黄鲁曾刊本。不著撰人名氏。案晁公武《读书志》，乃宋杨侃所编也。侃，钱塘人，端拱中进士，官至集贤院学士。晚为知制诰，避真宗旧讳，更名大雅。是编摘录前后《汉书》，不依篇第，不分门类。惟简择其字句故事列为标目，而节取颜师古及章怀太子《注》列於其下。凡《前汉书》七卷、《后汉书》五卷。虽於史学无关，然较他类书采摭杂说者，究为雅驯。《后汉书》中间有引及《前汉书》者，必标颜师古字。而所引梁刘昭《续汉志注》，乃与《章怀注》无别，体例未免少疏。至所列纪传篇目，亦往往多有讹舛。然如《四皓》条下引《颜师古注》曰：“四皓称号，本起於此，更无姓名可称。盖隐居之人，匿迹远害，不自标显，秘其氏族，故史传无得而详。至於皇甫谧、圈称之徒及诸地理书说，竟为四人安姓字。自相错互，语又不经。班氏不载於书，诸家皆臆说。今并弃略，一无取焉”云云。明监本《汉书注》竟佚此条，惟赖此书幸存，则亦非无资考证者矣。
△《通鉴总类》二十卷（安徽巡抚采进本）
宋沈枢撰。枢字持要，德清人，绍兴间进士，官至太子詹事、光禄卿，谥宪敏。是书乃其致仕时所编。取司马光《资治通鉴》事迹，仿《册府元龟》之例，分为二百七十一门。每门各以事标题，略依时代前后为次，亦间采光《议论》附之。所分门目，颇有繁碎。如《赏罚》门外又立《贬责》、《功赏》二门，《外戚》门外又立《贵戚》一门，《近习》门外又立《宠倖》一门，《隐逸》门外又立《高尚》一门，《积善》门外又立《阴德》一门者，不一而足。又如安重荣奏请逾分不过骄蹇，乃以此一条别立《僣窃》一门，则配隶不确。东周下迄五代，兴废不一，乃独取申彻论燕必亡、黄泓论燕必复二条，立为《兴废》一门，则疏漏太甚。然《通鉴》浩博，猝难尽览。司马光尝言惟王胜之曾读一过，馀人不能数卷即已倦睡。则采摭精华，区分事类，使考古者易於检录。其书虽陋，亦不妨过而存之也。嘉定中鋟版潮阳，楼钥尝为之序。元至正中浙江行省重刊，周伯琦又序之。二人皆博物君子，而肯以文章弁其首，殆以操觚数典，尚有一壶千金之用欤。
△《南史识小录》八卷、《北史识小录》八卷（浙江巡抚采进本）
国朝沈名荪、朱昆田同编。名荪字涧芳，钱塘人。昆田字文盎，秀水人，彝尊之子也。是书仿《两汉博闻》之例，取《南北二史》，摘其字句之鲜华，事迹之新异者，摘录成编。不分门目，惟以原书次第胪列，而各著其篇名。亦不加训释，惟摘取数字标目，以原文载於其下，著是语之缘起而已。《文献通考》载陈正敏之言曰：李延寿作《南北史》，粗得作史之体。故《唐书》本传亦谓其删略秽词，过本书远甚。然好述妖异兆祥谣谶，特为繁猥。又引司马光之言，亦谓李延寿《书》於禨祥诙嘲小事，无所不载。盖自沈约《宋书》以下，大抵竞标藻采，务摭异闻，词每涉乎俪裁，事或取诸小说。延寿因仍旧习，未尽湔除，宜为论者之所惜。然揆以史体，固曰稍乖，至於赋手取材，诗人隶事，则樵苏渔猎，捃拾靡穷。此譬如柟瘤为病，而制枕者反贵其文理也。名荪等撷其精华，以备选用，使遗文琐事，披卷灿然。其书虽作自近人，其所采录则皆唐以前事，与《艺文类聚》诸书约略相似。存以备考，愈於冗杂之类书多矣。
──右“史钞类”三部、四十八卷，皆文渊阁著录。
○史钞类存目△《史记法语》八卷（浙江巡抚采进本）
宋洪迈编。迈字景卢，鄱阳人，绍兴乙丑中博学鸿词科，官至端明殿学士，谥文敏，事迹具《宋史》本传。是编於《史记》百三十篇内，自二字以上，句法古隽者，依次标出，亦间录旧注。盖与《经子法语》等编同以备修词之用。《书录解题》载之《类书类》，称十八卷。此本乃止八卷，似非完书。然卷末有题识一行云：“淳熙十二年二月刊於婺州。”是当时刊本实止八卷，《书录题解》所载，衍一“十”字明矣。
△《南朝史精语》十卷（浙江汪启淑家藏本）
宋洪迈撰。迈於诸书多有节本。其所纂辑，自《经子》至《前汉》皆曰《法语》，自《后汉》至《唐书》皆曰《精语》。此所摘宋、齐、梁、陈四朝史中之语也。凡《宋书》四卷、《齐书》三卷、《梁书》二卷、《陈书》一卷。其去取多不可解。即以卷首《宋本纪》考之，如《桓玄与刘迈书》有云：“北府人情云何，近见刘云何所道”，乃独摘“北府人情云何”句。《宋顺帝反正诏》曰：“故顺声一唱，二溟卷波，英风振路，宸居清翳”，乃独摘“二溟卷波”句。高祖北讨，加领征将军，司、豫二州刺史，以世子为徐、兖二州刺史，下书有云：“今当奉辞西旆，有事关中，弱嗣叨蒙，复忝今授”，乃独摘“复忝今授”四字。
又如《加高祖九锡》策文，骈词丽句，叠出不穷，乃独摘“出藩入辅，锋无前对”二句。盖南宋最重词科，士大夫多节录古书，以备遣用。其排比成编者，则有王应麟《玉海》、章俊卿《山堂考索》之流。巾箱秘本，本非著书，不幸而为人所传者，则有如此类。后人以其名重存之，实非其志也。以流传已久，姑存其目，实则无可采录。惟其中所录《宋书》，《本纪》第一，《列传》第二、第三，《志》第四，《志》反在《列传》之后。考刘知几《史通》曰：“旧史以《表》、《志》之帙，分於《纪》、《传》之间。降及蔚宗，肇加厘革。沈、魏继作，相与因循。今北监版《魏书》，《志》在《列传》后，是其显证，与《史通》合。
而《宋书》则移其次第，列於《纪》、《传》之间。观迈所序，犹从古本。知几之言不妄，是则可资考证之一端。十卷之中，惟此一节足取耳。
△《十七史详节》二百七十三卷（浙江巡抚采进本）
宋吕祖谦编。祖谦有《古周易》，已著录。此盖其读史时删节备检之本，而建阳书坊为刻而传之者。凡《史记》二十卷、《西汉书》三十卷、《东汉书》三十卷、《三国志》二十卷、《晋书》三十卷，《南史》二十五卷、《北史》二十八卷、《隋书》二十卷、《唐书》六十卷、《五代史》十卷。前冠以《疆理》、《世系》、《纪年》之图。所录大抵随时节抄，不必尽出精要。如《东汉》、《晋》二史内，四言赞语，於本书已属赘拇骈枝，乃一概摘存，殊为冗杂。又如《北史》纪传为隋代而作者，业已并入《隋书》，乃独《四夷》一传仍及隋事，而《隋书》内遂删去之，为例亦间有不纯。然南宋诸儒，大抵研究性命，而轻视史学。故朱子作《贡举私议》，欲分年试士，以《史记》、《两汉》为一科，《三国》、《晋书》、《南北史》为一科，《新旧唐书》、《五代史》为一科。
