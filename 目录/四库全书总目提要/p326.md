<!-- { "loadSidebar": true } -->
故本书繁重，反为人所倦观。且惟议政庙堂，乃稽旧典。其间如元丰变法，事不数逢。故著述之家，或通是学而无所用。习者少则传者亦稀焉。今所采录，大抵唐宋以来一曹一司之旧事与儆戒训诰之词。今釐为《官制》、《官箴》二子目，亦足以稽考掌故，激劝官方。明人所著率类州县志书，则等之自郐矣。
△《唐六典》三十卷（浙江汪汝瑮家藏本）
唐玄宗明皇帝御撰，李林甫奉敕注。其书以三师、三公、三省、九寺、五监、十二卫列其职司官佐，叙其品秩，以拟《周礼》。《书录解题》引韦述《集贤记》注曰：“开元十年，起居舍人陆坚，被旨修是书。帝手写白麻纸六条，曰理、教、礼、政、刑、事，令以类相从，撰录以进。张说以其事委徐坚，思之经岁莫能定。
又委毋煚、徐钦、韦述，始以令式入六司，其沿革并入注中。后张九龄又委苑咸，二十六年奏草上。迄今在直院，亦不行用。”程大昌《雍录》则曰：“唐世制度，凡最皆在《六典》。或曰：书成未尝颁用。今案《会要》，则牛僧孺奏升谏议为三品，用《六典》也。贞元二年定著朝班次序，每班以尚书省官为首，用《六典》也。又其年窦参论祠祭当以监察莅之，亦援《六典》也。此类殆不胜述。草制之官，每入院，必首索《六典》，则时制尽在故也。”二说截然不同。考《吕温集》有《代陈相公请删定施行六典开元礼状》一篇，称：“宣示中外，星纪六周。未有明诏施行，遂使丧祭冠昏家，犹疑礼之等威名分，国靡成规。请於常参官内选学艺优敏者三五人，就集贤院各尽异同，量加删定。然后特降德音，明下有司”云云。与韦述之言相合。唐人所说，当无讹误。大昌所引诸事，疑当时讨论典章，亦相引据。而公私科律，则未尝事事遵用，如明代之《会典》云尔。范祖禹《唐鉴》，论其既有太尉、司徒、司空，又有尚书省，是政出於二也。既有尚书省，又有九寺，是政出於三也。盖自唐虞至周，有六官而无寺监。自秦迄陈，有寺监而无六官。独此书兼之，故官多重复。今考是书，如林甫注中以诸州祥瑞预立条格，以待奏报之类，诚为可嗤。然一代典章，釐然具备，祖禹之所论，或以元丰官制全祖是书，有所激而云然欤？又《唐会要》载开元二十三年九龄等撰是书，而《唐书》载九龄以开元二十四年罢知政事，则书成时九龄犹在位。后至二十七年，林甫乃注成独上之。宋陈骙《馆阁录》，载书局有“经修经进”、“经修不经进”、“经进不经修”三格。说与九龄皆所谓“经修不经进”者。卷首独著林甫，盖即此例。今亦姑仍旧本书之，不复追改焉。
△《翰林志》一卷（两江总督采进本）
唐李肇撰。案，肇所作《国史补》，结衔题“尚书左司郎中”。此书结衔则题“翰林学士左补阙”。王定保《摭言》又称肇为“元和中中书舍人”。《新唐书艺文志》亦云“肇为翰林学士，坐荐柏耆，自中书舍人左迁将作少监。”以唐官制考之，盖自左司改补阙，入翰林，后为中书舍人，坐事左迁。《国史补》及此书各题其作书时官也。唐时翰林院在银台门内，麟德殿西，重廊之后，为待诏之所。《新唐书百官志》谓“乘舆所在，必有文词经学之士，下至卜医伎术之流，皆直於别院，以备燕见者”是也。韦执谊《翰林院故事》亦谓“其地乃天下以艺能伎术见召者之所处”。盖其始本以延引杂流，原非为文学侍从而设。至明皇置翰林待诏供奉，与集贤院学士分掌制诰，其职始重。后又改为学士，别置学士院，谓之东翰林院。於是旧翰林院虽尚有以伎能入直，如德宗时术士桑道茂之类，而翰林之名，实尽归於学士院。历代相沿，遂为儒臣定职。肇此书成於元和十四年，唐宋《艺文志》皆著於录。其记载赅备，本末灿然，於一代词臣职掌，最为详晰。宋洪遵辑《翰苑群书》，已经收入。今以言翰林典故者莫古於是书，故仍录专本，以存其朔焉。
△《麟台故事》五卷（永乐大典本）
宋程俱撰。俱字致道，衢州开化人。举进士，试南宫第一，廷试中甲科，历官徽猷阁待制，封新安县伯，事迹具《宋史文苑传》。《玉海》载元祐中宋匪躬作《馆阁录》，绍兴元年程俱上《麟台故事》，淳熙四年陈骙续为《馆阁录》。
盖一代翰林故实，具是三书。今宋录已亡，陈录仅存，而亦稍讹阙。是书则自明以来惟《说郛》载有数条，别无传本。今考《永乐大典》，徵引是书者特多。排比其文，犹可成帙。其书多记宋初之事，典章文物，灿然可观。盖绍兴元年初复秘书省，首以俱为少监。故俱为是书，得诸官府旧章，最为详备。如《东都事略邢昺传》载，由侍读学士迁工部侍郎，不著加中散大夫。《宋绶传》载，召试中书，不著迁大理评事。《宋史韩琦传》载，由通判淄州入直集贤院，不著为太常寺丞及太子中允。《王陶传》载，为太子中允，不著编校昭文馆书籍。《孙洙传》亦不著洙尝为於潜令及编校秘阁书籍。而皆见於是书。又如《玉海》引《谢泌传》，泌上言：“请分四库书籍，人掌一库。”事在端拱初。而其一百六十八卷又载此事於天圣五年，前后自相剌谬。据此书所载，则在咸平之初。又《续通鉴长编》载，咸平二年七月甲寅，幸国子监，还幸崇文院，而此日之后又有癸丑。则是月之内不容先有甲寅，显然牴牾。据是书乃是七月甲辰。如此之类，凡百馀条，皆足以考证异同，补缀疏略，於掌故深为有裨。原书《文献通考》作五卷，今所裒录，仍符此数，疑当时全部收之。《通考》又称凡十二篇，而不详其篇目。其见於《永乐大典》者，有《官联》、《职掌》、《廪禄》三门，皆与陈骙书标题相合。疑骙书即因俱旧目修之。今即以骙之篇目分隶诸条，莫不一一条贯，无所龃龉。亦可谓神明焕然，顿还旧观矣。骙录载曝书会、饯会及大宴学士院三条，俱云出《麟台故事》。然引其事，不载其词。殆姚广孝等排纂之时，刊除重复，误削前而存后。当时编辑无绪，即此可见一端。今亦无从补入。惟俱《北山集》中载有后序一篇，并附录之，以存其旧焉。
△《翰苑群书》二卷（浙江巡抚采进本）
宋洪遵编。遵字景严，鄱阳人，皓之仲子也。与兄适同中绍兴十二年博学鸿词科，赐进士出身。历官徽猷阁直学士，出知平江府。孝宗时召除翰林学士承旨，拜同知枢密院事、江东安抚使、资政殿学士、提举洞霄宫，卒谥文安。事迹具《宋史》本传。是书后有乾道九年遵题记曰：“翰苑秩清地禁，氵公唐迄今为荐绅荣。遵世蒙国恩，父子兄弟接武而进，实为千载幸遇。曩尝稡《遗事》一编，朅来建业，以家旧藏李肇、元稹、韦处厚、韦执谊、杨钜、丁居晦洎我宋数公，凡有纪於此者，并刊之木。仍以《国朝年表》、《中兴题名》附。”陈振孙《书录解题》曰：“自李肇而下十一家，及《年表》、《中兴后题名》共为一书。”
此本上卷为李肇《翰林志》、元稹《承旨学士院记》、韦处厚《翰林学士记》、韦执谊《翰林院故事》、杨钜《翰林学士院旧规》、丁居晦《重修承旨学士壁记》、李昉《禁林宴会集》，凡七家。下卷为苏易简《续翰林志》、苏耆《次续翰林志》、《学士年表》、《翰苑题名》、《翰苑遗事》，凡五种。其《遗事》为遵所续，不在其数，实止四家。除《年表》、《题名》外，所收不过九家，与振孙所记不合。考《宋史艺文志》载是书本三卷，此本止上下二卷。又《文献通考》所载尚有唐张著《翰林盛事》一卷，宋李宗谔《翰苑杂记》一卷，若合此二家，正足十一家之数。岂原本有之，而今本佚其一卷耶？△《南宋馆阁录》十卷、《续录》十卷（永乐大典本）
《南宋馆阁录》十卷，宋陈骙撰。《续录》十卷，无撰人名氏。骙字叔进，台州临海人。绍兴二十四年进士第一。庆元初官至知枢密院事，兼参知政事。
忤韩侂胄，提举洞霄宫。卒谥文简。事迹具《宋史》本传。陈氏《书录解题》，谓淳熙中骙长蓬山，与同僚录建炎以来事为此书，李焘为之序。《续录》者，后人因旧文而增附之。今考是录所载，自建炎元年至淳熙四年；《续录》所载，自淳熙五年至咸淳五年。皆分《沿革》、《省舍》、《储藏》、《修纂》、《撰述》、《故实》、《官秩》、《廪禄》、《职掌》九门。典故条格，纤悉毕备，亦一代文献之薮也。世所传本，讹阙殆不可读。惟《永乐大典》所载，差为完具。
今互相考订，补其脱漏者三十一条，正其舛错者一十六条。而其纪载诸人爵里有与《宋史》互异者，并为胪注，以资参考。惟前录中《沿革》一门，续录中《廪禄》一门，《永乐大典》所载亦全卷皆佚，无从补葺。盖是书残阙已在明以前矣。
今亦姑仍其旧焉。
△《玉堂杂记》三卷（浙江鲍士恭家藏本）
宋周必大撰。必大字子充，一字洪道，庐陵人。绍兴二十一年进士，中宏词科，权中书舍人。孝宗朝历右丞相，拜少傅，进益国公。宁宗朝以少傅致仕，卒谥文忠。事迹具《宋史》本传。此书皆记翰林故事，后编入必大文集中。此乃其别行之本也。宋代掌制，最号重职，往往由此致位二府。必大受知孝宗，两入翰苑，自权直院至学士承旨，皆遍为之。凡銮坡制度沿革，及一时宣召奏对之事，随笔纪录，集为此编。所纪如奉表德寿署名、赐安南国王嗣子诏书之类，皆能援引古义，合於典礼。其他琐闻遗事，亦多可资谈柄。洪遵《翰院群书》所录，皆唐代及汴都故帙。程俱《麟台故事》，亦成於绍兴间。其隆兴以后翰林故实，惟稍见於《馆阁续录》及洪迈《容斋随笔》中。得必大此书，互相稽考，南渡后玉堂旧典亦庶几乎釐然具矣。
△《宋宰辅编年录》二十卷（两淮盐政采进本）
宋徐自明撰。自明字诚甫，号慥堂，永嘉人。尝官太常博士，终零陵郡守。
