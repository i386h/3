<!-- { "loadSidebar": true } -->
明杨应诏撰。应诏，建安人，嘉靖辛卯举人。是书历载杨时以后诸儒，终於蔡清。各志其言行，详其传授，凡百九十五人。
△《道南源委录》十二卷（浙江巡抚采进本）
明朱衡撰。衡字士南，万安人，嘉靖壬辰进士，官至工部尚书，兼副都御史，总理河漕，事迹具《明史》本传。此书乃其视学闽中时，录道南源委以示诸生。
托始於杨时，附以游酢、王蘋。凡闽士之沿波而起者则载焉。明代惟录陈真晟、周瑛、黄仲昭、蔡清四人。盖时代既近，其馀尚未论定云。
△《东吴名贤记》二卷（江苏巡抚采进本）
明周复俊撰。复俊字子吁，昆山人，嘉靖壬辰进士，官至南京太仆寺卿。是编记吴中名贤自商相巫咸至明太常寺卿魏校，凡四十七人，各为之传赞，附传者又十人。前有《自序》，历举所载诸贤而议论之。盖略仿《华阳国志》之体。然所纪简略，未足以资考证也。
△《列卿纪》一百六十五卷（浙江巡抚采进本）
明雷礼撰。礼有《六朝索隐》，已著录。是书胪列明代职官姓名，起自洪武初，终於嘉靖四十五年。凡内而内阁、部院以至府、司、寺、监长官，外而总督、巡抚，皆以拜罢年月为次。上标人名，而各著其出身里籍於下为《年表》。又於《年表》之后附载其居官事迹为《行实》。《年表》但以次题名，不用旁行斜上之例。《行实》略仿各史《列传》，而又不详具始末，止书其事之大者而已。惟第八卷至十三卷为《内阁行实》，颇为详备，论断亦多持公道。如谓解缙等尽忠纳诲，而责其不能死建文之难；谓陈山存心险刻，临事乖方，《明史》颇采之。
独史谓陈文猥鄙无所建白，而礼称其政体多达，勋德未昭。文，庐陵人，与礼同乡。盖曲徇桑梓之私，非公论矣。
△《内阁行实》二卷（两淮马裕家藏本）
不著撰人名氏，亦无序跋。所载仅解缙、黄淮、胡广、胡俨、杨士奇、杨荣、金幼孜、张英、陈山、杨溥、陈循、高穀、苗衷、马愉、曹鼐十五人。今核其文，与雷礼《列卿纪》中《内阁行实》并同。盖书贾取不完之本，改其《目录》以售欺。并削去礼名，使若别一人所著者。其作伪颇巧。然礼原本具在，何可诬也。
△《善行录》八卷、《续录》二卷（内府藏本）
明张时彻编。时彻字维静，鄞县人，嘉靖癸未进士，官至南京兵部尚书，《明史》附见《张邦奇传》。此书猎采史传，取先哲行谊之高者萃次成编。《正编》起春秋至明代，凡二百九十人。《续编》起汉迄宋，凡一百四十五人。
△《义乌人物志》二卷（浙江范懋柱家天一阁藏本）
明金江撰。江字孔殷，义乌人。是书成於嘉靖乙未。取史传地志及诸家文集中所载义乌名人各为之传赞。所载凡四十七人，分《忠义》、《孝友》、《政事》、《文学》四类。盖全仿宋濂《浦阳人物记》例。而叙述过於简略，不及濂书博赡也。
△《济美录》四卷（兵部侍郎纪昀家藏本）
明郑烛编。烛，歙县人。是编成於嘉靖乙未，搜录其祖元歙县令郑安、休宁令郑千龄、徵授翰林待制郑玉、歙县令郑琏国史郡志诸《传》，及制诰、公牒、志状之属，人为一卷。千龄，安之子。玉、琏皆千龄之子也。前有《黄训序》，称玉之死节，由守徽之将见之不以其礼。使见之以礼，可以无死。前乎先生有箕子焉云云。其说至谬。民生於三，事之如一，臣不二心，天之经也。岂敌国谬为恭敬，遂可叛君父而从之乎？如训所云，是玉非争名节而死，乃争礼貌而死也。
盖自讲学风炽，儒者类以传道为重，但能注《太极图解》、《近思录》，即为有功於世道，而纲常大义视若末务焉。训之此说，其亦浸淫於习俗而不自觉欤。
△《逸民传》二卷（浙江巡抚采进本）
旧本题明少元山人皇甫涍撰。考《明史艺文志》载皇甫濂《逸民传》二卷，《江南通志》亦同，则旧本传写误也。濂字子约，一字道隆，长洲人，嘉靖甲辰进士，除工部主事，谪河南布政司理问，稍迁兴化同知，《明史文苑传》附见其兄《涍传》中。是编采历代逸民事迹，人各为传。起晋孙登，迄宋林逋，凡百人。其去取义例，不甚可解。如《邓郁》一传，乃纯述白日冲举之事，则葛洪《神仙传》以下何可胜收。其他表表在耳目者，乃或不载。殆偶然寄意，不求详备，如皇甫谧《高士传》例欤。即其托始於晋，亦似续谧书也。中庾易、明僧绍二人，有录无书。其为传写者佚之，为当时失於检校，则均不可知矣。
△《元祐党人碑考》一卷（编修程晋芳家藏本）
明海瑞撰。瑞字汝贤，号刚峰，琼山人，由举人官至南京右都御史，谥忠介，事迹具《明史》本传。案《元祐党人碑》载於李心传《道命录》、马纯《陶朱新录》者互有异同。兹则专以《道命录》为主，其阙者则以他书补之，故所录人数较他书为多。如曾任执政之黄履、张商英、蒋之奇，曾任待制之张畏、岑象求、周鼎以下十馀人，皆他本所未载者，搜罗可谓博矣。至所附《庆元伪学党籍》，与他书无所同异，固不及《永乐大典》所载《庆元党禁》之详备也。
△《续吴先贤赞》十五卷（浙江吴玉墀家藏本）
明刘凤撰。凤字子威，长洲人，嘉靖甲辰进士，官至河南按察使佥事。凤所撰述，刻意奥僻。或至於饾飣堆积，晦昧诘屈，不可句读。是编论赞，亦复如是。
所录皆明人，自六卷以前不分门目。七卷以下分《节义》、《死事》、《孝友》、《儒林》、《文学》、《辟命》、《隐逸》、《艺事》、《道术》、《寄寓》十门。《自序》谓自《节义》以上不为题目者，所以效於用，亦各因时或未可以概之也。然开卷即为高启，概以《文学》，有何不可。总之，好怪而已矣。
△《群忠备遗录》二卷（江苏巡抚采进本）
明罗汝鉴撰。汝鉴字明夫，新喻人。是书记建文殉节诸臣事迹，大致本张芹《备遗录》、郑禧《群忠事略》而稍附益之，遂合两书以为名。所录凡八十有四人。每传后附尹直、谢铎、何孟春、敖英、陈建诸论。其称“外史氏”者，则汝鉴所自作也。其书初刻於楚雄，前有嘉靖辛亥《自序》。后十年庚申，以校雠未精，复增入数人而重刊之，见卷末《自识》中。
△《宋五先生郡邑政绩》一卷（浙江范懋柱家天一阁藏本）
明李贵撰。贵字廷良，丰城人，嘉靖癸丑进士，改庶吉士。贵先尝编次《程明道郡邑政绩》一卷。此复增入周、张、朱、陆四子莅民之事，合为一书。然皆史传文集所已载，无庸贵之表章也。
△《硕辅宝鉴要览》四卷（浙江巡抚采进本）
明耿定向撰。定向字在伦，麻城人，嘉靖丙辰进士，官至户部尚书，总督仓场，谥恭简，事迹具《明史》本传。定向以讲学著，论史本非所长。此书乃其为南直隶督学御史时所作。上述虞、夏，下逮唐、宋，得辅相之贤者七十九人，各为赞述。议论亦多肤浅。其卷首《论皋陶》一条，引陆九渊之言，则其生平宗旨所在也。
△《守令懿范》四卷（直隶总督采进本）
明蔡国熙撰。国熙，永年人，嘉靖己未进士，官至山西提学副使。是编乃其官苏州府知府时，辑古来守令事迹，自周至元，分《儒牧》、《循牧》二类。
《儒牧》自子游而下三十人。《循牧》自公孙侨而下一百一十人。前有《皇甫汸序》，称儒可以包乎循，而循未必皆合於儒。体用之间，盖有辨焉云云。夫儒者之学，明体达用。道德事业，本无二源。岐而两之，殊为偏见。且唐韩愈、宋欧阳修所学不甚相远，而列愈於《儒牧》，列修於《循牧》，亦不知其以何而分。杨简传陆氏之学，黄震传朱子之学，所著之书，釐然具在。乃升简於《儒牧》以继陆氏，而不升震於《儒牧》以继朱子，岂非未见《日钞》耶？循名失实，尊儒而不知所以尊，徒成其门户标榜而已。
△《槜李往哲前编》一卷（浙江巡抚采进本）
明戚元佐撰。元佐字希仲，嘉兴人，嘉靖壬戌进士，官至尚宝司卿。是编取洪武至万历初年嘉兴前哲自程本立以下共十四人，各为一传。王世贞为之序。其称《前编》者，则以国朝项玉笋有《续编》之刻，追题此名也。
△《古今廉鉴》八卷（江苏巡抚采进本）
明乔懋敬撰。懋敬字允德，上海人，嘉靖乙丑进士，官至湖广右布政使。是书所载，自春秋季文子至明杨继盛，皆以清操传於世者。亦宋人《廉吏传》之类，而抄撮大略，挂漏尚多。前有万历戊寅《自序》，自称其官为闽封人，乃其宦闽时所辑也。
△《莆阳科第录》二卷（浙江巡抚采进本）
明吴爵编。爵，湖南宁乡人，嘉靖中官福建兴化府训导。因录兴化一郡科第，自洪武庚戌至嘉靖己酉，其爵里亦皆缕载。前有郡人郑岳《序》，后有爵《自跋》。
△《怀忠录》（无卷数，浙江范懋柱家天一阁藏本）
明郑应旂撰。应旂，莆田人，嘉靖中贡生。是编前七卷皆应旂咏靖难诸人诗赋骚词。后为《革朝遗忠列传》，不分卷数。每传后附引诸家记载诗文以证之，略似《名臣言行录》之体。凡四十篇。而以《外录》、《补录》终焉。大致与黄佐《革朝遗事》相仿。
△《吴兴名贤续录》六卷（江苏巡抚采进本）
明王道隆撰。道隆字客山，乌程人。其书分《道学》、《儒行》、《文艺》、《勋业》、《宦绩》、《孝友》、《节义》、《流寓》、《隐逸》、《名宦》十门。各叙其事实，系以论赞。其《名宦》一门，采摭最广，颇足补志乘之阙。然乌程潘季驯以治河功绩为明代名臣，应列《勋业》。钱镇经史皆有著述，应列《儒行》。今具录其同时同邑之人，而二人独不见收，未免疏漏。至如叙蒋瑶而不载其《陈时弊七事》，叙张永明而於永明改左都御史后一切整饬台纲诸政绩悉置不录，亦为脱漏云。
△《桐彝》三卷（浙江巡抚采进本）
明方学渐撰。学渐字达卿，号本菴，桐城人。以子大镇贵，赠大理寺少卿。
是编取其乡忠孝义烈之行凡耳目所及者，各为立传。《自序》谓风世莫如彝，充彝莫如学，故以《桐彝》为名。凡五十人，为传二十三篇。
△《靖难功臣录》一卷（左都御史张若溎家藏本）
不著撰人名氏。黄虞稷《千顷堂书目》有此书，而阙其卷数。此本为明嘉靖中鲁藩宗人当氵眄编入《明朝典故》者。只此一卷，未知为完书否也。所载姚广孝、李友直、谭渊、朱能、张玉、武胜、顾成、李彬、孙岩、陈珪、刘中孚、徐忠、薛录、陈贤、陈瑄、吴中、金忠、徐增寿凡十八人。后又附以封爵名数凡三十四人。叙述简略，不足以资考证也。
△《贫士传》二卷（内府藏本）
明黄姬水撰。姬水字淳父，吴县人，黄省曾之侄也。是编载自周至明初贫士七十五人，各为之赞。漏略殊甚。至如庄周贷粟监河侯一事，亦列之贫士中，尤不伦也。
