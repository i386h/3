<!-- { "loadSidebar": true } -->
明郁逢庆撰。逢庆字叔遇，别号水西道人，嘉兴人。是书分前后二集。前集末有自识云：所见法书名画，录其题咏，积成卷帙，时崇祯七年冬也。后集无跋，则不知其成於何岁矣。其书随其所见书画，录其题跋，初不以辨别真赝为事。故如赵孟坚所藏定武兰亭本天圣丙寅一条，范仲淹、王尧臣、米黻、刘泾四条，年月位置，皆与海宁陈氏渤海藏真帖所刻褚摹本同，盖以赵孟坚落水本原亦有范仲淹题，而褚摹本原亦有孟坚印，传写舛误，遂致混二本题跋为一本。又如五字损本文徵明跋既载於前集第十卷，作嘉靖九年八月二日，下注云，详见续集。而续集第二卷载此跋，则作嘉靖十一年六月二十又七日，同一帖同一跋，一字不易，而年月迥乎不同。又前集高克恭仿米芾青绿云山，云详见续集，而前集所载克恭名款，及至正戊子吴镇题一段，续集乃反无之。沈周有竹居卷，亦云详续集，而徐有贞、文林、吴宽、钱仁夫、秦巘数诗，与前集所载乃前后倒互。诸如此类，皆漫无考订。至於前集所载宋高宗画册、梁楷画右军书扇图皆有水西道人题记，当即逢庆所藏。而第一至第四卷每卷之尾皆有崇祯甲戌冬日收藏题记，核其岁月亦即逢庆所自识，而皆未注某为所藏，某为所见，体例尤不分明。特以采摭繁富，多可互资参考者，故并录存之，备检阅焉。
△《清河书画舫》十二卷（浙江巡抚采进本）
明张丑撰。丑，昆山人，原名谦德，字叔益，后改今名，字青父，号米庵。
盖丑於万历乙卯得米芾《宝章待访录》墨迹，名其书室曰宝米轩，故以自号。越岁丙辰，是书乃成。其以《书画舫》为名，亦即取黄庭坚诗米家书画船句也。明代赏鉴之家，考证多疏，是编独多所订正。如《宋史米芾》传误谓芾卒时年四十八，而真迹流传在四十八岁以后者不一而足，深滋疑窦。丑则云芾以皇祐三年辛卯生，以大观元年丁亥卒，年五十七，正与米芾印记辛卯米芾四字相合，足纠托克托等之谬。其他诸条，亦多可依据。惟是所取书画题跋，不尽出於手迹，多从诸家文集录入，且亦有未见其物，但据传闻编入者。如文嘉《严氏书画记》内称枝山翁卷一、又称文徵明词翰二，是亦非尽出原迹之一验。其中第三卷之顾野王，第五卷之杜牧之、李阳冰、苏灵芝诸人，皆无标目，辗转传写，亦多失於校雠。然丑家四世收藏，於前代卷轴，所见特广，其书用张彦远《法书要录》例，於题识印记，所载亦详，故百馀年来收藏之家，多资以辨验真伪。末一卷曰鉴古百一诗，则丑所自为。米庵诗二十首，铭心小集八十一首，以类相从，附於集后。
第九卷末附刻米芾《宝章待访录》，十二卷末附刻文天祥手札，皆非原本所有，盖鲍氏刊本所增附也。鲍氏所刊，不分卷数，但以莺嘴啄花红溜，燕尾点波绿皱十二字标为次第。盖用谢枋得文章轨范，以王侯将相有种乎七字编为七册之例。
然麻沙坊本，不可据为典要，今削去旧题，以十二卷著录焉。
△《真迹日录》五卷、《二集》一卷、《三集》一卷（浙江鲍士恭家藏本）
明张丑撰。凡三集。前有丑自题，称《书画舫》成，鉴家谓其粗可观览，多以名品卷轴见示就正，因信手笔其一二，命曰《真迹日录》。随见随书，不复差次时代。其二集、三集则皆无序跋，盖以渐续增，各自为卷，实可通作一编也。
此本为鲍士恭家知不足斋所刊。凡原本所载与《书画舫》重复者，如初集之虞永兴《破邪论》，王右军《鹘不佳帖》、《破羌帖》、《此事帖》、《谢司马帖》、《思想帖》又《别本思想帖》、《大道帖》又《别本大道帖》、锺太傅《孔庙鼎铭》、曹不兴《兵符图》、《桃源图》、李成寒《林平野图》、颜鲁公《书告及与蔡明远帖》、陆机《平复帖》、李西台《千文卷》、赵幹《江行初雪图》、钱舜举《临陆探微金粟如来像卷》、怀素《梦游天姥吟真迹》、倪云林《溪山仙馆小幅》、王齐翰《挑耳图》、展子虔《春游图》、鲜于伯机《题董北苑山水》、《题赵摹本拓兰亭后》、王朋梅《金明池图》，二集之《刘原父墨迹秋水篇》、《黄子久山水》、郭熙《溪山秋霁卷》、李泰和《梅熟帖》、褚河南《小楷西昇经》、王叔明《惠麓小隐卷》、倪云林《跋黄子久画卷》、顾清臣《书李成读碑窠石图》、《右军鹘》等帖、孙知微《十一曜图》，巨然赚《兰亭图》，三集之吴道子《八部天龙卷》、李龙眠《郭子仪单骑见回纥图》、唐子畏《独乐园》、《江山行旅图》，二卷凡四十一条，皆删去而存其目。其词有详略异同者，则仍并载之，以资参考焉。
△《法书名画见闻表》一卷（浙江鲍士恭家藏本）
明张丑撰。盖仿米芾《宝章待访录》例，变而为表。凡分四格，第一格为时代，第二格为目睹，第三格为的闻，第四格则每一朝代总计其数，题曰会计。凡一百五十五人，一百八十八帖，三百五十六图。末附顾恺之《夏禹治水图》、王羲之《行穰帖》，皆注曰见。虞世南《临张芝平复帖》、颜真卿《鹿脯帖》，皆注曰闻。盖表成以后所续载也。丑别有《南阳书画表》，故表首附记已见彼者不录。又云，凡影响附会者不录。然所列目睹诸名，与所作《书画舫》、《真迹日录》多不相应。意此数表，成於二书之前耶。
△《南阳法书表》一卷、《南阳名画表》一卷（浙江鲍士恭家藏本）
明张丑撰。所列皆韩世能家收藏真迹。《法书表》凡作者二十七人，计七十二件，分五格。上为时代，下以正书、行押、草圣、石刻四等各为一格。《名画表》凡作者四十七人，计九十五图，亦分五格。上为时代，而下以道释人物为一格，山水界画为一格，花果鸟兽为一格，虫鱼墨戏为一格，例又小别。二表前皆有丑自序。盖先表法书，既而世能之子朝延并属兼表名画也。世能字存良，长洲人。隆庆戊辰进士，官至礼部尚书。喜收名迹，董其昌《洛神赋跋》所称馆师韩宗伯者是也。其称南阳者，韩氏郡望南阳，犹韩维之称《南阳集》耳。
△《清河书画表》一卷（浙江鲍士恭家藏本）
明张丑记其家累世所藏书画也。丑自序称其始祖号真关处士者，即收藏书画。
有黄庭坚、刘松年诸迹，已散佚无存。是表所列，以书画时代为经，以世系为纬，第一格为其高祖元素所藏，第二格为其曾伯祖维庆、曾祖子和所藏，第三格为其祖约之、叔祖诚之所藏，第四格为其父茂实所藏，第五格为其兄以绳所藏，第六格为丑所自藏，第七格为其侄诞嘉所藏。上迄晋，下迄明，计作者八十一人，四十九帖，一百一十五图，中多名迹。盖自其高祖即出沈度、沈粲之门，其曾祖亦与沈周游，其祖、父皆与文徵明父子为姻娅世好，渊源有自，故丑特以赏鉴闻。
然据其自序，则作表之时，家事中落，已斥卖尽矣。此特追录其名耳。
△《珊瑚网》四十八卷（浙江孙仰曾家藏本）
明汪砢玉撰。砢玉有《古今鹾略》，已著录。是书成於崇祯癸未。凡法书题跋二十四卷，名画题跋二十四卷。朱彝尊《静志居诗话》称砢玉留心著述，所辑《珊瑚网》一编，与张丑《清河书画舫真迹日录》并驾。盖丑自其高祖以下四世鉴藏，砢玉亦以其父爱荆与嘉兴项元汴交好，筑凝霞阁以贮书画，收藏之富，甲於一时。其有所凭藉，约略相等。故皆能搜罗薈萃，勒为巨编。然丑之二书，前后编次岁月皆未明析。砢玉是书，则前列题跋，后附论说，较丑书纲领节目，秩然有条。惟其所载《法书》，颇有目睹耳闻，据以著录，不尽其所自藏。乃一例登载，皆不注明，未免稍无区别。中间原迹全文，或载或否，亦绝无义例。又如谓唐刻《定武兰亭》有二石，焦山《瘗鹤铭》有三石，则真赝不别。以李邕《书云麾将军李秀碑》误为《李思训碑》，以宋人所刻《临江帖》误为唐拓，则考据亦未尽精审。其所载名画，则宋、元诸家铭心绝品，收录极详，贉素之富，诚为罕有。后来卞永誉《式古堂书画考》、厉鹗《南宋院画录》皆藉是书以成，较在《书跋》之上。至於《书跋》之后附以《书旨》、《书品》之类，《画跋》之后附以《画继》、《画评》之类，皆杂录旧文，挂一漏万。枝指骈拇，两集相同。以原本所有，姑并录之云尔。
△《御定佩文斋书画谱》一百卷康熙四十七年圣祖仁皇帝御定。书画皆兴於上古，而无考辨工拙之文。考辨工拙盖自东汉以后，其初惟论笔法，其后有名姓品第，有收藏著录，有题跋古迹，有辨证真伪，其书或传或不传。其兼登众说，汇为一编，则自张彦远《法书要录》、《历代名画记》始。唐以后沿波继作，记载日繁，然大抵各据见闻，弗能赅备。
我圣祖仁皇帝久道化成，游心翰墨。御制《书画题跋》，辉煌奎藻，册府垂光。
复诏发中秘之藏，蒐罗编辑，一一亲为裁定，勒成是编。凡论书十卷，论画八卷，历代帝王书二卷，画一卷，书家传二十三卷，画家传十四卷，无名氏书六卷，画二卷，御制书画跋一卷，历代帝王书跋一卷，画跋一卷，历代名人书跋十一卷，画跋七卷，书辨证二卷，画辨证一卷，历代鉴藏十卷，分门列目，徵事考言。所引书凡一千八百四十四种，每条之下各注所出。用张鸣凤、桂故、桂胜、董斯张《吴兴备志》之例，使一字一句必有所徵。而前后条贯，无所重复，亦无所牴牾，又似吕祖谦《家塾读诗记》，裒合众说，各别姓名，而镕贯翦裁，如出一手。非惟寻源竟委，殚艺事之精微，即引据详赅，义例精密，抑亦考证之资粮，著作之轨范也。
△《石渠宝笈》四十四卷乾隆十九年奉敕撰。书评画品，肇自六朝，张彦远始汇其总，依据旧文，粗陈名目而已，不能尽见真迹也。唐、宋以来，记载日夥，或精於赏鉴，而限於见闻，或长於蒐罗，而短於识别，迄未能兼收众美，定著一编，为艺林之鸿宝。我国家承平景运一百馀年，内府所收，既多人间所未睹。我皇上几馀游艺，妙契天工。又睿鉴所临，物无匿状。是以品评甲乙，既博且精，特命儒臣录为斯帙，以贮藏殿阁，依次提纲，以书册、画册、书画合册、书卷、画卷、书画合卷、书轴、画轴书画合轴分条列目，其笺素尺寸，印记姓名，赋咏跋识，与奉有御题御玺者，皆一一胪载，纤悉必详。而三朝宸翰，皇上御笔，尤珍逾球璧，光灿仪璘。仰见未明勤政之馀，乙夜观书之暇，松云栋牖，穆穆凝神，所为颐养天和，怡情悦性者，不过游心翰墨，寄赏丹青。与前代帝王务侈纷华靡丽之观者，迥不侔也。
