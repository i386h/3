<!-- { "loadSidebar": true } -->
其说信然。然四诗亦非高作。顾嗣立录其四十首，又摘其警句二十联。其中如《笔阵》之“怒卷龙蛇云雾泣，长驱风雨鬼神惊”，则伤於粗豪；《螳螂簪》之“鬓雪冷侵霜斧落，发云低压翠裳空”，则伤於凑砌。特以格调虽卑，才思尚艳，诗教广大，宜无所不有。元人旧帙，姑存之备一体耳。《归田诗话》又曰：“曩见邱彦能诵宗可《卖花声诗》一诗，百咏中不载。盖性既喜此一格，则随事成吟，非作此一集而绝笔。”彦能所诵，殆出於此集既成之后欤。
△《鹿皮子集》四卷（两淮马裕家藏本）
元陈樵撰。樵字居采，婺州东阳人。至正中，遭乱不仕，遁居圁谷。每衣鹿皮，因自号鹿皮子。考所作《北山别业诗》三十八首，备水石花竹之趣，则亦顾阿瑛、倪瓒之流，非穷乡苦寒之士也。郑善夫《经世要言》称其经学为独到。然所称神所知者谓之智，实慈湖之绪馀，而姚江之先导。论其所长，当仍在文章。
是集题曰“卢联子友编”。其古赋落落有奇气。诗古体五言胜七言，近体七言胜五言。大抵七言古体学温庭筠，以幽艳为宗；七言近体学陆龟蒙，而雕削往往太甚。如“春在地中常不死，月行天尽又飞来”之类，则伤於粗俗；“诗无獭髓痕犹在，梦有鸾胶断若何”之类，则伤於纤巧。顾嗣立《元诗选》乃标为佳句，列於小传之内，殊失别裁。又古诗用韵，多以真、谆、臻、侵同用，沿吴棫《韵补》之谬注，殊乖古法。近体多以支、脂、之、微、齐通押，盖亦误信吴棫之说。夫诗各有体裁，韵亦各有界限。既僻於复古，自可竟作古诗，何必更作今体。
既作今体，而又不用今韵，则驴非驴，马非马，龟兹王所谓骡矣。是皆贤智之过，亦不必曲为樵讳也。
△《林外野言》二卷（浙江鲍士恭家藏本）
元郭翼撰。翼有《雪履斋笔记》，已著录。翼学问博洽，既老不得志，偃蹇学官，惟刻意於诗古文。尝自号东郭生，又称野翁，而名所著集曰《林外野言》。
今所传本凡二卷，附《与顾仲瑛书》一篇。考《玉山名胜》及《乾坤清气》诸集所录翼诗，不见此集者尚多。又如《题刘龙洲墓道》、《道士游武当》诸诗，又皆别见吕诚集。疑或后人重编，故多所舛漏，未必即翼手定之稿也。翼从杨维桢游，诗颇近其流派。其间如《望夫石》、《精卫词》诸篇，皆用铁崖乐府体，尤为酷似。要其笔力挺劲，绝无懦响，在元季诗人中可谓矫然特出者矣。
△《傲轩吟稿》一卷（浙江鲍士恭家藏本）
元胡天游撰。天游名乘龙，以字行，号松竹主人，又号傲轩，岳州平江人。
当元季之乱，隐居不仕。邑人艾科为作传，称“使天假其年，遇明太祖，必为刘基、宋濂”则没於顺帝末年也。其集兵燹之馀，仅存十一。传称其七岁能诗，已具作者风力，名籍籍一时，视伯生、子昂，不输一筹。今观所作，大都悲壮激烈，而颇病粗豪。非惟未足抗虞集，亦未足以敌赵孟頫，传所称者殊过。然长歌慷慨之中，能发乎情，止乎礼义，身处末季，惓惓然想见太平，犹有诗人忠厚之遗。
其在元季，要亦不失为作者也。集中《陌上花诗小序》，误以钱镠为梁元帝，颇为乖舛。盖兴酣落笔，记忆偶疏。庾信“桂华”之语，误读《汉书》；王维“垂杨”之句，讹解《庄子》。取其大端，则小疵可略，论古人者正不在寻章摘句间矣。
△《师山文集》八卷、《遗文》五卷、《附录》一卷（安徽巡抚采进本）
元郑玉撰。玉有《春秋阙疑》，已著录。是编《文集》八卷，前有至正丁亥《程文序》。又有至正庚寅玉《自序》，盖即玉所自编。惟《序》称“名曰《馀力稿》，以见吾学之不专於文词”，则集名似后人追改。然《王祎序》及《杨士奇跋》已皆称《师山集》，则初刻时已改名矣。《遗文》五卷，不知何人所编。
程敏政跋玉《钓台诗卷》，称其裔孙虬装潢成册。张骏《和敏政诗跋》，亦称玉裔孙鲸虬，皆能诗。其或出虬等之手欤。《附录》一卷，则当时酬赠诗文，及后人题咏也。玉《自序》谓：“韩、柳、欧、苏涂天下之耳目，置斯民於无闻见之地。道之不明，文章障之；道之不行，文章尼之。”其《与洪君实书》，又力诋唐皇甫湜，其言殊妄。汪克宽作玉行状，称其文“以正大刚直之气，发为雄浑警拔之词。感慨顿挫，简洁纯粹。然纪事朴实，不为雕镂锻炼，跌宕怪神之作。出入马迁、班固，而根之以六经之至理”。其推尊亦太过。然玉学术本醇，克宽所谓大抵主於明正道，扶世教者，其论不诬。其文皆雅洁不支，欧阳玄所谓严而有法者（案玄此语亦见克宽志中），亦为不愧。其《送葛子熙序》，称：“陆子之质高明，故好简易。朱子之质笃实，故好邃密。所入之途有不同，及其至也，三纲五常、仁义道德岂有不同者哉？况同是尧、舜，同非桀、纣；同尊周、孔，同排释、老；同以天理为公，同以人欲为私。大本达道，无有不同者。学者不求其所以同，惟求其所以异，此岂善学圣贤者哉？”又《与汪真卿书》，称：“朱子尽取群贤之书，析其同异，归之至当。使吾道在宇宙如青天白日，万象灿然，莫不毕见。然自是以来，三尺之童，即谈忠恕。目未识丁，亦闻性与天道。一变而为口耳之弊。盖古人之学，以所到之深浅为所见之高下，所言皆实事。今人之学，所见虽远而皆空言。此岂朱子毕尽精微以教世之意哉？”其言皆辨别真伪，洞见症结，无讲学家门户之见。知其授命成仁，搘拄名教，不自剽窃语录中来矣。
△《友石山人遗稿》一卷（编修汪如藻家藏本）
元王翰撰。翰字用文，其先西夏人。元初从下江淮，授领兵千户，镇庐州，因家焉。翰少袭爵，有能名，累迁江西、福建行省郎中。陈友定留居幕府，表授潮州路总管，兼督循、梅、惠三州。友定败，浮海抵交趾，不果。屏居永福之观猎山，著黄冠服者十一年。洪武间辟书再至，翰以幼子偁托其故人吴海，遂自引决。翰本将家子，志匡时难，不幸遭宗邦颠沛，其慷慨激烈之气，往往托之声诗。
故虽篇什无多，而沈郁顿挫，凛然足见其志节。如《题画葵花》云：“怜渠自是无情物，犹解倾心向太阳。”《送陈仲实还潮阳》云：“归去故人如有问，春山从此蕨薇多。”《大都憔悴行吟》，不忘故国。其《绝命诗》云：“昔在潮阳我欲死，崇嗣如丝我无子。彼时我死作忠臣，覆祀绝宗良可耻。今年辟书亲到门，丁男屋下三人存。寸刃在手顾不惜，一死了却君亲恩。”盖翰於死生之际，明决如此，亦可见其志之素定也。顾嗣立《元诗选》仅载翰诗二十七首。此本乃其子偁所辑，凡诸体诗八十四首。前有《陈仲述序》。后附志铭表词等七篇，皆吴海所作也。
△《闻过斋集》八卷（两淮盐政采进本）
元吴海撰。海字朝宗，闽县人。至正末，遭逢兵乱，绝意仕进。明洪武初，守臣欲荐诸朝，力辞得免。既而徵诸史局，亦力辞不赴。事迹具《明史隐逸传》。
是集为其门人王偁所编。初，海与永福王翰善。元亡之后，海以翰尝仕元，劝以死节。而自抚其遗抚，教之成立，即偁是也。《史》称其文“严整典雅，一归诸理”。又载海尝言“杨、墨、释、老，圣道之贼；管、商、申、韩，治道之贼；稗官、野乘，正史之贼；支词、艳说，文章之贼。上之人宜敕通经大臣，会诸儒定其品目，颁之天下。民间非此不得辄藏，坊肆不得辄鬻”云云。虽持论少狭，非古人兼资博考之义。然其宗旨之正，亦於此可见矣。其题曰“闻过斋”者，海平生虚怀乐善，有规过者，欣然立改，尝以“闻过”名其斋，偁因以名其集云。
△《学言诗稿》六卷（江西巡抚采进本）
元吴当撰。当字伯尚，崇仁人，澄之孙也。以荫授万亿四库照磨。荐为国子助教，预修《宋》、《辽》、《金》三史。除翰林修撰，累迁直学士。江南兵起，拜江西肃政廉访使，左迁抚州路总管。旋罢归，后复擢江西行省参知政事。未上官而陈友谅已陷江西，遂遯迹不出。友谅遣人召之，当坚卧，以死自誓。舁床载送江州，拘留一年，终不屈。友谅灭，乃免。洪武初，复迫致之。见太祖，长揖不拜，竟得放归。隐居吉水之谷坪，完节以终。所著有《周礼纂言》，今已佚。
惟此集存。原本九卷，明崇仁知县新安叶良贵所刊。此本六卷，则国朝临川李绂重刊所并也。澄於元代，致位通显，号曰大儒。然实宋咸淳乡贡士。出处之间，犹不免责备於贤者。当不受僣窃之辟，则高於张宪诸人。乃天下已定，仍不降礼於万乘，尤在杨维桢诸人上。盖死生久付之度外，其不为谢枋得者，特天幸耳。
有元遗老，当其最矫矫乎。其诗风格遒健，忠义之气，凛凛如生，亦元季之翘楚。
顾嗣立《元百家诗》仅摭其《浔阳舟中诗》三首，《送樊秀才诗》一首，附澄《草庐集》末。其殆未见此本欤？
△《北郭集》六卷、《补遗》一卷（浙江鲍士恭家藏本）
元许恕撰。恕字如心，江阴人。至正中荐授澄江书院山长，旋弃去。会天下已乱，乃遁迹卖药於海上，与山僧野人为侣。善自晦匿，罕相识者，故徵召不及。
至洪武甲寅乃卒。是集其子礼部主事节所辑。《范馀庆跋》，称其后张简编为七卷，今考定原本为六卷。是今本六卷乃其原数。顾嗣立《元诗选》云“所著《北郭集》十卷”，或“十”字“七”字字画相近而误欤。集中每卷之首皆题五七言古一行，其实乃古体近体杂编，殊不可解，疑或传录者所妄加。《补遗》卷内附录其子节诗六首、孙辂诗二首、又许穆诗二首，许云诗一首，则其族孙裔所续入也。恕诗格力颇遒，往往意境沉郁，而音节高朗，无元季靡靡之音。近体颇似陈与义，或其所宗法者在《简斋集》耶。中多愁苦之词。然如《偶成诗》之“一迳豆苗绿，独行溪水西。繁露坠丛竹，新流涨芳堤。偶与樵者语，忽闻幽鸟啼”云云，亦未尝不翛然清远。盖遭逢丧乱，故哀怨独深，有不能率其恬夷之素者矣。
△《玉笥集》十卷（浙江鲍士恭家藏本）
元张宪撰。宪字思廉，山阴人。家玉笥山，因以为号。少负才不羁。晚为张士诚所招。署太尉府参谋，稍迁枢密院都事。元亡后，变姓名，寄食僧寺以没。
《明史文苑传》附载《陶宗仪传》末。然二人出处不同，非气类也。是集卷首有同时杨维桢、周砥、戴良及成化初安成刘釪四《序》，又孙大雅《玉笥生传》一篇、杨基《玉笥生传书后》一篇。其平生事状，尚略具梗概。宪早岁入元都所作《红骝马歌》、《酬海一沤》诸篇，皆在集中，奇气郁勃，颇有志於功名。后从淮张之招，非其本愿。故其《枕上感兴诗》云：“拓疆良在念，择木讵忘靦。
