<!-- { "loadSidebar": true } -->
明范泓撰。泓字本涵，婺源人。书前题新安员一隐士，盖未仕者也。其书分天象、月令、地势、经世、德行、言语、政事、文学、人类、物类十部，每部又各分子目。所采故实，不免芜杂罣漏之讥。
△《群书集事渊海》四十七卷（浙江巡抚采进本）
不著撰人名氏。《明史艺文志》以为弘治时人编，盖据高儒《百川书志》所载也。考李东阳《怀麓堂集》有此书后序，称国初人所辑，内官监左少监贾性在司礼购而得之。捐赀镂版，病其字太小，募善书者录之，稍拓其式。是此书本出自明初，《百川书志》特据贾性重刻之本，遂误以为宏治间人耳。其书分门十，分子目五百七十二，集诸书事迹自春秋迄战国凡数千条，条下各注所出，皆陈因习见。又门目繁碎，配隶或多不当，引据亦多舛误，殊无足采录，即李东阳及刘健原序亦深致微词云。
△《涉览属比》四卷（两淮盐政采进本）
明朱文撰。文，睢州人。末有自跋，称书成於正德乙巳，然正德纪年无乙巳，或己巳误也。其书每条以古人二事相似者合而论之，事皆习见，议论亦肤浅。自跋谓事之同异，未得以类而论，时之先后，弗克以次而序，以是为歉。盖欲为类书而未成云。
△《文安策略》十卷（江西巡抚采进本）
明刘定之撰。定之有《易经图释》，已著录。是书乃所拟场屋对策之作。分经书、子史、吏、户、礼、兵、刑、工各为一科。周荣作定之年谱，记此书成於宣德九年甲寅。时定之止二十六岁，尚未登第，盖其揣摩程试之具。后正德癸酉刊所作《呆斋集》时，已编入集中，此其别行之本也。
△《谢华启秀》八卷（内府藏本）
明杨慎撰。慎有《檀弓丛训》，已著录。是书取诸书新艳字句裁为对偶，自二字以至八字，各为一卷。其八字以外者，自为一卷。其二字类中无对句者十五条，三字类中无对句者四条，四字类中无对句者三十二条，盖未完之本。中间或注出典，或不注出典，即注者亦不详悉，尤非著书之法。盖偶然劄记，以备骈体之用，后人得其残稿刻之耳。其曰《谢华启秀》，取陆机文赋中语也。然其中多全引旧文两句旧诗一联者，殊乖其命名之义。又如锋猬斧螗，柳宗元平淮夷雅之成句，即析为二字之对，已属陈因，兼伤割裂，然犹列柳名也。至巢父壶公为庾信《小园赋》旧对，则竟没其名矣。卉服注曰《汉书》，竟忘禹贡。王世贞谓慎求之六合之外，而失之目睫之前，其此类耶？至於吴牛魏鹊，明载《初学记》中，抄类书以为类书，何必慎始能之也？四字以下对偶益不工整。如以咸则三壤对画为九州，以作法於凉对谁能执热则虚实字颠倒。便娟轻丽对犀角丰盈，铢两全不相称，以季氏八佾舞庭对管仲三归反坫，偏枯尤甚。甚乃以胡燕胸斑声大对越燕红襟身小，则亘古四六无此复句，以农为邦本本固邦宁对民生於勤勤则不匮，改窜经文，仍不配偶，则益拙矣。
△《均藻》四卷（内府藏本）
明杨慎撰。其书乃《韵府群玉》之流。案许慎《说文》无韵字，小学家以均字代之，引《鹖冠子》五均为证。慎之立名，盖取於此，然亦太粉饰矣。假借通用之法，可行於古，不可行於今也。且全书不用古字，独於书名用一古字，是亦何足为古乎？
△《哲匠金桴》五卷（浙江吴玉墀家藏本）
明杨慎撰。采摘汉、魏以后诗隽句及赋颂之类，分韵编录。然徵引庞杂，挂漏亦多，不足重也。
△《可知编》八卷（浙江巡抚采进本）
旧本题明杨慎撰。亦隶事之书，然《升庵书目》不载此名。其书分天、地、人三部，又分子目三十八。援引踳驳，必坊贾所依托也。
△《王制考》四卷（浙江朱彝尊家曝书亭藏本）
明李黼撰。黼无锡人。是书采经史中有关制度者，以《周礼》、《礼记》、《春秋左传》、《国语》凡先王之法类聚於前，以《史记》、《汉书》以下凡后世之法类聚於后，统为七十四篇。自序谓他日下陈场屋，上对明廷，盖为举业对策设也。其书成於正德中，本四卷，朱彝尊《经义考》误作一卷。且此书杂采经史，自分门类，非疏解《礼记》之王制。彝尊列之《礼记》，亦为失考，盖彝尊原注未见，特循其名而录之，故有此失也。然此本实出自《曝书亭》，或藏收浩繁，自不及检欤？抑得此本时已在《经义考》后也。
△《经世格要》二十八卷（浙江巡抚采进本）
明邹泉撰。泉有《尚论编》，已著录。是书成於万历中。其例以故实分隶六官，六官之中又各立子目，附以诸儒之论。较坊本类书，颇有条理。然所采掇，大抵不出《文献通考》、《大学衍义》补诸书。为程试之具则有馀。备考古之资则不足也。
△《物原》一卷（两淮马裕家藏本）
明罗颀撰。颀字仪甫，浙江山阴人。以宋高承《事物纪原》不能黜妄崇真，故更订此编。分十八门，共二百三十有九条。然《纪原》犹著出典，颀乃溷众说而一之，疏舛弥甚。如谓乌孙公主作琵琶，张华作苔纸，皆茫乎不知本事者也。
△《五车霏玉》三十四卷（两淮马裕家藏本）
明吴昭明撰，汪道昆增订。昭明始末未详。道昆字伯玉，歙县人，嘉靖丁未进士，官至兵部左侍郎，《明史文苑传》附见《王世贞传》中。是编於诸类书中掇拾残剩，割裂饾飣，又皆不著其出典。盖兔园册子之最陋者。道昆虽陋，尚未必至是，疑坊刻托名也。
△《修辞指南》二十卷（江苏巡抚采进本）
明浦南金编。南金，吴县人。嘉靖壬午举人，官国子监助教。是编取《尔雅》、《左腴》、《汉隽》、《书叙指南》四书，汇为一编，分二十部，四十类。辗转稗贩，殊无可观。
△《左粹类纂》十二卷（浙江吴玉墀家藏本）
明施仁撰。仁字宏济，长洲人。嘉靖戊子举人。兹编以《左传》所纪之事，分十五门编载。变解经之书为类事之书，去春秋之义远矣。
△《骚苑》四卷（两淮盐政采进本）
前三卷明黄省曾撰，后一卷张所敬补。省曾有《西洋朝贡典议》，已著录。
所敬字长舆，自署曰清河，疑从郡望也。是编摘《楚辞》字句以供剽剟之用，亦刘攽《文选》双字之类，而并泯其篇题，则尤简略。所敬所续乃并刘勰《辨骚篇》亦摭入之，盖以楚词刊本附载此篇也。亦可谓随手捃拾，不核端末矣。
△《骈语雕龙》四卷（浙江巡抚采进本）
明游日章撰。日章字学絅，莆田人。嘉靖乙未进士，官至知府。是编以骈偶之词，类隶古事，盖合《初学记》、《事类赋》之体而一之。分十七门，一百五十八子目，内惟官制一门颇详，其馀挂漏殊甚。如天文言星及老人星，而不载日月，有云露雨雪，而不及风雷，地理则止言河，器用亦止及扇、烛两种，其弃取殊不可解。晋安林世勤为之注释。自谓引书至六百七十馀种，而芜杂亦多，皆无足取。陈继儒尝刻入《普秘笈》中，此其别行之本也。
△《诗学事类》二十四卷（内府藏本）
旧本题明李攀龙撰。攀龙字于麟，历城人。嘉靖甲辰进士，官至河南按察使。
事迹具《明史文苑传》。是编纂辑故事，分二十四门。观其所载，大都简陋。
攀龙与王世贞共倡古学，谓学者不当读唐以后书，归有光诸人排之甚力。然其学终有根柢，不应疏芜至此，必托名也。
△《韵学事类》十二卷（内府藏本）
旧本题明李攀龙撰。分韵隶事，惟有上下平声，盖仅备律诗之用。庞杂弇陋，亦伪托也。
△《韵学渊海》十二卷（内府藏本）
旧本题明李攀龙撰，唐顺之校。其书前无序例，名曰《新刊增补古今名家韵学渊海大成》。盖取坊间伪托攀龙所著《韵学事类》、《诗学事类》二书合并成编。於伪书之中，又为重佁矣。
△《姓汇》四卷（浙江汪启淑家藏本）
明陈士元撰。士元有《易象钩解》，已著录。是编乃其《归云集》中之一种，故标曰别集。其说谓姓氏之源由来已久，因推本於五帝，分列世系，兼综而条贯之，然大概抄撮《氏族略》之文，鲜有考订。夫自有天地，即有君民。据姓氏书所说，无不出自神明之后，即至微者如仓、庾之类，亦出世官。然则洪荒以后，秦、汉以前，其庶人皆后嗣殄绝乎？是正可姑妄言之，姑妄听之耳。而士元又拾其馀唾，著为此书。是亦不可以已乎？
△《姓觿》十卷（浙江汪启淑家藏本）
明陈士元撰。是编亦其《归云别集》之一种。捃摭姓氏诸书，依韵编辑，略载源流支派。凡平声一千七百一十四姓，上声六百八十九姓，去声六百一姓，入声六百二十一姓，外蕃九十九姓，不入韵中，共三千七百二十四姓。徵引寡陋，且多疏舛，又在凌迪知《万姓统谱》之下。
△《名物类考》四卷（副都御史黄登贤家藏本）
明耿随朝撰。随朝号敬庵，滑县人。嘉靖丁未进士。官至山西按察司副使。
是书诠释名物，分十五门。盖《尔雅》之支流。而往往阑入故实，已为自乱其例，又皆不著出典。如春曰苍天云云，是《尔雅》之文也。东曰变天云云，是《吕氏春秋》之文也。而突接以欲界六天色界十八天云云，是儒、墨混为一说矣。天神曰昊天上帝云云，突接以风神曰封姨，是经典与小说联为一例矣。至於所引故实，动辄舛谬。如程邈作飞白，蔡邕作章草之类，已为颠倒；甚至谓古之善琵琶者昭君，是不亦《齐东之语》乎？
△《异物汇苑》五卷（直隶总督采进本）
旧本题明王世贞撰。世贞有《弇山堂别集》，已著录。是书分二十七门，大抵捃摭类书，冗碎无绪，且删改原文，多失本意。世贞著述，牴牾失实或有之，亦何至陋劣如此乎？其伪不待问矣。
△《汇苑详注》三十六卷（内府藏本）
一名《类苑详注》。旧本题明王世贞撰，邹善长重订。善长不知何许人。其书成於万历乙亥，《明史艺文志》亦著录。凡二十七部，首列引用书目，似乎浩博，其实就唐、宋诸类书采掇而成。观官职门中所列，皆用宋制，知为剽剟《事文类聚》、《合璧事类》而成矣。疑亦托名世贞者也。
△《古今类腴》十八卷（江苏巡抚采进本）
不著撰人名氏。前有吴一鹏序，云是王麟洲所作。麟洲，王世懋别号也。所著《却金传》，已著录。是书分十门，一百二十一子目，皆采掇成语以备举业之用。殆坊刻陋本，必不出世懋之手。
△《彊识略》四十卷（内府藏本）
明吴梦材编。梦材字国贤，崇阳人。其书分三十九类，类各一卷，惟杂志分上下二卷，皆剽剟类书，略为联贯成文，弇陋殊甚。卷端刻王世贞批二行云，《彊识略》，奇书也，梓之必传。第入梓时不可不更详慎。则世贞已婉讽之矣，何梦材不悟，犹引以为重耶？
△《考古辞宗》二十卷（浙江汪启淑家藏本）
