<!-- { "loadSidebar": true } -->
国朝朱董祥撰。董祥有《读礼记略》，已著录。是编，名似笔记，实则文集，前有杂论数篇，其馀多言居家礼制，而丧礼尤多，大抵执古义以绳今，与所作《读礼记略》相出入。如《居丧不当称制》之类，一字之争，动辄累牍，多非大义所关也。其书题曰“上卷”，则尚有“下卷”，而佚之。目录列文四十七篇，而阙其《原学》、《上大司农本政书》、《教子晟读诗说》三篇。盖并此卷，亦非完本矣。
△《南畇文集》十二卷（江苏巡抚采进本）
国朝彭定求撰。定求有《周忠介公遗事》，已著录。案：定求之学出於汤斌，斌之学出於孙奇逢；奇逢之学出於鹿善继；善继之学则宗王守仁《传习录》。故自奇逢以下，皆根柢於姚江，而能参酌朱、陆之间，各择其善，不规规於门户之异同。定求是集，於文章之有关於学术者，尤所留意，而持论则兼采二家，无所偏倚云。
△《宝啬堂诗稿》四卷（直隶总督采进本）
国朝张榕端撰。榕端，有《海岱日记》，已著录。是集为榕端官内阁学士时所刊，皆其康熙己未至己卯之诗。前有任邱庞垲《序》：称其诗和而不迫，秀而不纤，逸而不肆，宛转缠绵，一写其胸中之趣，而未尝借以宣其喜怒不平之气。
颇近其实。然婉约有馀，遂乏雄浑之气、深湛之思。盖其长在是，其短亦在是矣。
△《河上草》二卷（直隶总督采进本）
国朝张榕端撰。康熙庚辰，榕端以内阁学士预治河之役，至癸未，始召还。
此编皆其四年之中，在工次所作。前有宋荦《序》，称其泥涂辇橇，楗石枕薪，卒以塞决。乃殊不见其有歌咏勤苦之劳，而往往道其达天適性之乐。今观其诗虽酝酿不深，而和平恬静，荦言盖不诬云。
△《兰樵归田稿》一卷（直隶总督采进本）
国朝张榕端撰。皆康熙甲申以后，致仕归里之作，其诗直抒胸臆，多入香山一派。盖老境优游，颓然自放，不复以文字为意矣。
△《彭椒岩诗稿》二十二卷（江苏周厚堉家藏本）
国朝彭开祐撰。开祐字孝绪，号椒岩，娄县人。康熙丙辰进士，官至武冈州知州。是集分四种：曰《瞻云稿》，曰《游琴稿》，曰《一螺稿》，各六卷，曰《橐丸稿》，四卷。《游琴》、《一螺》、《橐丸》三稿，皆其官河间及游大梁、济南时所著。《瞻云稿》，则其官武冈时所著也。
△《旭华堂文集》十四卷、《补遗》一卷、《续编》一卷（山西巡抚采进本）
国朝王奂曾撰。奂曾字元亮，别字思显，号诚轩，山西太平人。康熙丙辰进士，官至湖广道监察御史。是集为其孙婿赵勋典所刊。凡奏议一卷，杂文十三卷；附以补遗一卷，则奏议二首，并序文杂著八首也。
△《通志堂集》十八卷、《附录》二卷（江西巡抚采进本）
国朝纳喇性德撰。性德有《合订删补大易集义粹言》，已著录。性德生长华阀，勤于学问。乡试出徐乾学之门，遂受业焉。《九经解》即其所刻，而徐乾学延顾湄校正之，以书成於性德殁后，版藏徐氏，世遂称《徐氏九经解》，并《通志堂》而移之徐氏，实相传之误也。是编为乾学所裒辑，凡诗五卷，词四卷，文五卷，《渌水亭杂识》四卷，又附录碑志、哀輓之作，为二卷。
△《翠滴楼诗集》六卷（监察御史戈岱家藏本）
国朝冯云骕撰。云骕字懿生，代州人。康熙丙辰进士，官翰林院编修。是集，皆所作古今体诗，惟冠以《赋》一篇，殿以《词》一阕。盖云骕没后，其门人鹿祐所编，故掇拾残賸，所存仅此云。
△《兼山堂集》八卷（浙江巡抚采进本）
国朝陈锡嘏撰。锡嘏字介眉，号怡庭，鄞县人。康熙丙辰进士，官翰林院编修。是集，为慈谿郑梁所选录。凡文六卷，诗二卷，颇不失矩度。然锡嘏本以制义擅长，此则其馀力及之者也。
△《清芬堂存稿》八卷（浙江巡抚采进本）
国朝胡会恩撰。会恩字孟纶，德清人。康熙丙辰进士，官至刑部尚书。其馆阁诸诗，别编为《赓飏集》，今未见传本。是集所录，则由丙辰至庚寅三十五年所作也。诗有清腴之致，而风骨未遒，故於一时流辈之中，尚不能排突诸家，自成一队。
△《蘧庐草》一卷（两江总督采进本）
国朝黄钟撰。钟字宏音，号蘧庐，如皋人，康熙中诸生。是集，为其门人邓士英所编。凡文四十四篇，前列总目，总目之后仿《史记自序》、《汉书叙传》之例，每篇各为之《序》，述所以立言之意，自有别集以来，兹为创体。然亦足以见其文不苟作，必有所取义矣。其文大抵纵横奇肆，自达所见，其《与友人论文书》，大旨主於不似古人，乃能为古人，亦迥异貌拟秦、汉，词杂齐、梁之习。惟其文多作於明末，感触时事，往往言之过当。如《洪范论》，谓治世之天，甚愿乎人之为君子也，则所向在此矣；乱世之天，甚怒乎人之为君子也，则所威在此矣。至终篇归於顺受其正。亦仍沿刘峻《辩命题》之旨，非和平中正之道。其《杨墨论》，虽为伪谈忠孝者发，而以墨翟为伪，杨朱为诚，亦未免愤激太甚。大抵其才力，足以驰骤古人；而学养之深醇，则未之逮也。
△《西涧初集》六卷（江苏周厚堉家藏本）
国朝刘然撰。然字简斋，江宁人。卷首有康熙戊午杜濬《序》，称其诗文闳深奥衍，不可名状。今观斯集，殊不副斯言。其《水中雁字》七言律诗，用上下平韵至三十首，亦太夸多斗靡。以如是题目，作如是体裁，虽李、杜不能工也。
△《青门簏稿》十六卷、附《邵氏家录》一卷、《青门旅稿》六卷、《青门賸稿》八卷（安徽巡抚采进本）
国朝邵长蘅撰。长蘅一名衡，字子湘，武进人。是集，乃其兄子璿等编次。
康熙戊午以前为《青门簏稿》，诗六卷，文十卷；己未讫辛未为《旅稿》，诗二卷，文四卷；壬申后为《賸稿》，诗三卷，文五卷。其《邵氏家录》，则以康节祠堂碑记之类，汇为一编者也。
△《竹垞文类》二十六卷（内府藏本）
国朝朱彝尊撰。彝尊有《经义考》，已著录。是集，乃其未遇时所刻。中有《曝书亭》所未录者，皆悔其少作，自为删汰也。
△《受祺堂诗集》三十四卷（陕西巡抚采进本）
国朝李因笃撰。因笃字子德，又字天生，富平人。康熙己未，召试博学鸿词，授翰林院检讨。顾炎武作《音学五书》，特载与因笃一札，盖颇重之。阎若璩作《潜邱劄记》，则云杜造故事，莫过於李天生。然所谓杜造故事者，今不可考，则姑存其说矣。是集，为因笃所自定，本三十五卷，此本独阙第四卷，目录注云未出。其为因笃自删之，或为随写随刻，误排卷数，不得已而立一虚卷，均未可知也。其诗大抵意气苍莽，才力富赡，而亢厉之气一往无前；失於粗豪者，盖亦时时有之，殆所谓利钝互陈者欤。
△《世恩堂集》三十五卷（江苏巡抚采进本）
国朝王顼龄撰。顼龄号瑁湖，华亭人。康熙丙辰进士，己未召试博学鸿词，授编修，官至大学士，谥文恭。是编，凡《诗集》三十卷，《经进集》三卷，《诗馀》二卷。顼龄值文治昌明之日，奏太平黼黻之音，故一时台阁文章，迥异乎郊寒岛瘦，即早年未达时作，亦无衰飒哀怨之意，足以见其襟抱矣。
△《深秀亭近草》五卷（江苏周厚堉家藏本）
国朝潘锺麟撰。锺麟字层峰，华亭人。是编，皆七言律诗，前四卷为乞酒之作，所投赠者凡二百六十五人；后一卷为寄怀之作，所投赠者凡三十人。以大学士王顼龄、户部尚书王鸿绪为冠，盖借此以存其人，乞酒寄怀，特假托之词耳。
△《遂初堂诗集》十五卷、《文集》二十卷、《别集》四卷（江苏巡抚采进本）
国朝潘耒撰。耒有《类音》，已著录。诗分《少游》、《梦游》、《近游》、《江岭游》、《海岱游》、《台荡游》、《闽游》、《黄庐游》、《楚粤游》、《豫游》、《卧游》诸草，分年编次，文则各以体分。惟为二氏作者，入之别集，用杨杰《无为集》例也。耒性好游名山，足迹甚广，其诗不事雕饰，直抒所见，古文蹊径较平，稍逊於魏禧诸人，而气体浑厚，空所依傍，则又耒所独得也。耒家吴江之烂溪，少受业於顾炎武，颇得其传，故诗文皆有原本。特其议论之文，往往反覆求快，太伤於尽，未免失之好辩焉。
△《抱经斋集》二十卷、附《焚馀草》一卷（浙江巡抚采进本）
国朝徐嘉炎撰。嘉炎字华隐，秀水人。康熙己未召试博学鸿词，授翰林院检讨，官至内阁学士，兼礼部侍郎。是集，凡应制诗一卷，乐府一卷，古诗四卷，律诗五卷，绝句二卷，玉台词一卷，赋颂一卷，论一卷，序三卷，杂文一卷；末附《焚馀草》一卷，乃嘉炎父肇森所作。遭乱散失，仅存二十馀首。嘉炎记而录之，犹《山谷集》后附《伐檀集》意也。
△《丛碧山房集》五十七卷、附《诗义固说》二卷（内府藏本）
国朝庞垲撰。垲字霁公，号雪崖，任邱人。康熙己未召试博学鸿词，授翰林院检讨，降中书舍人，终於建宁府知府。是集，凡文八卷，杂著三卷，《翰苑稿》十四卷，《舍人稿》六卷，《工部稿》十一卷，《户部稿》十卷，《建州稿》五卷，皆其所手自编定也。垲为诗主於平正冲澹，不求文饰。当王士祯名极盛时，能文之士，率奔走门墙，假借声誉，垲独落落不相亲附，故士祯亦不甚称之。惟记其《病足诗》：“切防美人笑躄者，春来不过平原门”一绝而已。然垲早岁所作，颇得深婉清微之致，晚年菁华既竭，流於枯淡，其《舍人稿》不及《翰苑》，《工部稿》不及《舍人》，《户部稿》不及《工部》，至《建州稿》以后，颓唐益甚，田雯为作《户部稿序》，以白居易、陆游比之，垲意颇愠，然实箴规之言也。末附《诗义固说》二卷，论亦切实，惟推衍严羽之说，以禅谈诗，转至於支离曼衍，是其好高之过矣。
△《卧象山房集》三卷、《附录》二卷（山东巡抚采进本）
国朝李澄中撰。澄中有《滇南日纪》，已著录。是编，赋一卷，文一卷，诗一卷，附《滇南集》一卷；又《艮斋文选》一卷。安若讷为作《墓志》，记其梦为李攀龙后身。赵执信亦称其生而父梦攀龙入室，故其诗仍学攀龙。庞垲《论文绝句》，则有“寿光安子非知己，强为于鳞认后身”句。今观其集，颇不类“沧溟”体格，是垲所论者为允，若讷、执信，皆好奇之论也。
△《白云村集》八卷（山东巡抚采进本）
国朝李澄中撰。康熙己未，以召试入史馆者，澄中与庞垲交最契。文格、诗格，二人往往互似。是集，即垲官建宁府知府时，为刻於福建者。垲《序》称：王新城阮亭、田德州纶霞，坛坫久成於时，望重龙门，渔村入都，与鼎足而立，士林称“山左三大家”。然澄中诗文修洁有馀，至魄力雄厚，终非王、田比也。
