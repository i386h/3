<!-- { "loadSidebar": true } -->
国朝江昱撰。昱有《尚书私学》，已著录。是编乃其弟官常宁知县时，昱奉母就养，因摭见闻，考订故实，著为一编。曰听雨者，取苏轼兄弟对床语也。其中如辨辖神祠即轸宿旁之左辖、右辖，长沙翼轸分野，乃土人祀其分星，又如引《幽明录》证渣江为查江，引《玉篇》、《北史》及欧阳询书温彦博碑证案牍以准作准非宋时院吏避寇准名，其言颇有根据。其辨衡山岣嵝碑一篇，考究详明，知确出近时伪撰，尤足祛千古之惑。惟谰言琐语，颇伤泛滥，不免失之贪多耳。
△《经史笔记》（无卷数，两江总督采进本）
国朝潘继善撰。继善有《音律节略考》，已著录。是书皆偶拈经史之文，为之论说。其论经，如尧典、月令中星不同，合朔置闰测算南陔无辞，《周礼》阙冬官，周改时月。论史，如吕后丧心无耻，不得祔於高祖；孙权、吕蒙为汉贼；王守仁不说良知，其所积自能有用，但其心中恍惚，若有所见，遂忘前此学问之力，而归功於良知；其立论亦颇准於理，但皆人人所共知耳。
△《毛氏残书》三种（无卷数，江苏巡抚采进本）
国朝毛羽宸撰。原本不题书名，亦无序跋目录。凡分三部；曰理学部，多谈心性；曰儒学部，多考证名物典制；曰史学部，则史评也。似全书不止於此，此其残稿耳。书中颇诋斥朱子，如谓性与天道，晦菴以词章晦之，而晚更以与季通所言者与众共言，虽欲使禅宗不寄我篱下不可得，其说颇悖。检书中有阅陶不退《阆园集序说》一篇，甚推李贽，知其学所由来，源流未正矣。
△《榴园管测》五卷（湖南巡抚采进本）
国朝王元复撰。元复字能愚，号醒斋，里籍未详。是编采永乐《性理大全》所列周子《太极图说》、邵子《皇极经世书》、朱子《易学启蒙》、蔡元定《律吕新书》、蔡沈《洪范数》诸书，而引伸其说，大抵因袭旧文，而参以臆断。所附天度月度及杂论数条，亦皆掇拾性理之绪馀。其《经书质疑》中一条云。童年梦人以书授余，内云，惟卧龙无顷刻须臾之悔。又云，八月苦雨，偶看榴花落瓣，於《河图》之数有会。是皆非笃实之言也。
△《数马堂答问》二十卷（福建巡抚采进本）
国朝黄名瓯撰。名瓯字驭卜，福州人。是书九类，一天文，二地舆，三人物，四经书，五史鉴，六人事，七释老，八飞植，九数学，凡二百六十馀条，而飞植类止一条为最少。其体皆设为问答，而大抵掇拾陈因，时多舛误。如牵牛织女一条曰，问《淮南子》云七月七夕织女会牛郎，《齐谐记》谓天河东有织女，天帝之女，因机杼劳苦，天帝怜其独居，使嫁与河西牵牛之夫，嫁后废女工，天帝怒，责令归河东，一年只会一度，事果可信欤云云？考乌鹊填河以渡织女，白居易《六帖》引《淮南子》而《淮南子》无此文，安得有七月七夕之说？吴均《续齐谐记》成武丁条下有织女嫁牵牛五字，何尝有河东、河西之语？其剿撮无稽，大抵此类。卷首引用书目二百四十种，下至《快书》、《藏书》、《焚书》、《纲鉴补》、《唐类函》、《闲情偶寄》、《一家言》、《唐诗选》、《历朝捷录》、《五车韵瑞》、《韵府群玉》、《古文析义》、《性理大全》、《六才子书》、《诗经嫏嬛》之类，皆据为典要。而二十一史之外别有《史记》，《十三经》之外别有五经、三传、《孝经》、《尔雅》，知其书由杂缀而成也。
△《钝根杂著》四卷（编修周厚辕家藏本）
国朝周池撰。池有《读史偶评》，已著录。是书卷一曰理气图说，明盈虚消息，以渐而至穷极必返之义。卷二凡二篇，一曰庄子身生性命子孙说，因《庄子知北游篇》之语而推广之，一曰损人利己说，因史夔《愿体集》所论但言利害，不言是非，故以儒理正之。卷三曰诸凡视七解词，则书一自字而缺其中一横画，因而推阐其说，凡得七解。自序谓如哑谜隐语，盖游戏之笔也。卷四凡三篇，一曰论《诗经叶韵》有误，一曰卷耳篇辨解，一曰邶风柏舟篇辨解。
──右“杂家类”杂说之属，一百六十八部，一千一百零一卷，内七部无卷数，皆附《存目》。
卷一百三十 子部四十
○杂家类存目七
△《感应类从志》一卷（浙江巡抚采进本）
旧本题晋张华撰。隋、唐以来经籍、艺文诸志皆所不载，诸家书目亦不著录。
书中语多俚陋，且皆妖妄魇制之法，其为依托无疑也。
△《物类相感志》十八卷（浙江巡抚采进本）
旧本题东坡先生撰，然苏轼不闻有此书。又题僧赞宁编次。按晁公武《读书志》及郑樵《通志艺文略》皆载《物类相感志》十卷，僧赞宁撰。是书分十八卷，既不相符。又赞宁为宋初人，轼为熙宁、元祐间人，岂有轼著此书而赞宁编次之理？其为不通坊贾伪撰售欺审矣。且书以物类相感为名，自应载琥珀拾芥磁石引针之属，而分天、地、人、鬼、鸟、兽、草、木、竹、虫、鱼、宝器十二门隶事，全似类书，名实乖舛，尤徵其妄也。
△《物类相感志》一卷（浙江巡抚采进本）
旧本题宋苏轼撰。凡分身体、衣服、饮食、器用、药品、疾病、文房、果子、蔬菜、花竹、禽鱼、杂著十二门，共四百四十八条，皆疗治及禁忌之事。疑十八卷之本即因此本而衍之也。
△《格物粗谈》二卷（编修程晋芳家藏本）
旧本亦题苏轼撰。分天时、地理等二十门，与世所传轼《物类相感志》大略相似。后有元范梈识，断为后人假托。他书亦罕见著录，惟曹溶收入《学海类编》中。盖《物类相感志》已出伪作，此更伪书之重佁也。
△《居家必用事类全集》十卷（内府藏本）
不著撰人名氏。载历代名贤格训及居家日用事宜，以十干分集，体例颇为简洁。辛集中有大德五年吴郡徐元瑞《吏学指南序》，圣朝字俱跳行。又《永乐大典》屡引用之，其为元人书无疑。黄虞稷《千顷堂书目》云，或谓熊宗立撰。恐未必然也。
△《多能鄙事》十二卷（浙江汪启淑家藏本）
旧本题明刘基撰。基有《清类天文分野》之书，已著录。是书凡饮食、器用、方药、农圃、牧养、阴阳、占卜之法无不备载，颇适於用。然体近琐碎，若小儿四季关、百日关之类俱见胪列，殊失雅驯。立名取孔子之言，亦属僣妄。殆托名於基者也。
△《都氏铁网珊瑚》二十卷（浙江范懋柱家天一阁藏本）
明都穆撰。穆有《壬午功臣爵赏录》，已著录。是书与世传朱存理《铁网珊瑚》同名。（案：存理之书非存理所撰，辨详本条下，此姑从世俗刊本称之。）然存理之书分书品、画品二门，备录题跋印记，为张丑、郁逢庆诸书所宗，是书则前四卷皆穆所为诸书序跋及书画题跋，卷五以下即穆所作寓意编。盖穆尝以所见书画别为一书，此又以类相从，附於书目之后。然其中忽杂入《书画铭心录》，乃何良俊所撰。第七卷内鹤鹊一条，又忽标《尔雅》二字之目，皆不可解。至第九卷杂录研铭，皆采自诸家文集，非亲见拓本。第十卷以下则钞伪本张抡《绍兴古器评》，十二卷以下则钞汤垕《四画鉴》，十五卷后半以下则钞赵希鹄《洞天清录》，十八卷以下则钞周密《云烟过眼录》，皆非所自著。盖奸黠书贾杂裒成编，借穆之名以行也。
△《水云录》二卷（两淮盐政采进本）
明杨溥撰。溥，长沙人，自号水云居士。《千顷堂书目》列於刘基《多能鄙事》后，即以为永乐中石首杨溥。然考书中自述有戎务之暇语，则其人乃尝为武职者，又所撰有《用药珍珠囊》，其书成於宏治中。盖名姓偶同，非一人也。是编上卷载十二月种植花果饮馔及文房杂用。下卷分卫生、养生、器用、牧养四门，所记多农圃种畜法，颇为琐屑。
△《李氏居室记》五卷（浙江范懋柱家天一阁藏本）
明李濂撰。濂有《祥符先贤传》，已著录。是编乃其退老居乡，筑别墅於郊外。有堂有序，各为撰记。室中器物，悉制箴铭，以寓规警。盖林居放志之作，故随所欲言，不以修词为意云。
△《便民图纂》十六卷（安徽巡抚采进本）
不著撰人名氏。第一卷为农务图十五，第二卷为女红图十六，每图皆系以竹枝词一首，第三卷以下分十一类，曰耕获，曰桑蚕，曰树艺，曰杂占，曰月占，曰祈禳，曰涓吉，曰起居，曰调摄，曰牧养，曰制造。嘉靖壬子刻於贵州。前有左布政使李涵序，称邝廷瑞始刻於吴中，吕经又刻於滇省，其中利民用者甚多。
然意求全备，往往冗琐。如末卷载辟鬼魅法，用桃枝洒雄黄水。盖据《本草》桃枝杀鬼、雄黄杀精魅之说，已为迂阔。又有祛狐狸法，云妖狸能变形，惟千年枯木能照之，可寻得年久枯木击之，其形自见。则据张华然华表照斑狸事，衍为此法，殆於儿戏矣。其书本农家者流，然旁及祈福择日及诸格言，不名一家，故附之杂家类焉。
△《鼌采馆清课》二卷（两江总督采进本）
明费元禄撰。元禄字学卿，铅山人。铅山之河口有五湖，其一曰官湖，即鼌采湖也。元禄构馆其上，因以为名。是书皆记其馆中景物及游赏闲适之事。
△《蕉窗九录》（无卷数，江苏巡抚采进本）
旧本题明项元汴撰。元汴字子京，秀水人。家藏书画之富，甲於天下。今赏鉴家所称项墨林者是也。是书首纸录，次墨录，次笔录，次研录，次帖录，次书录，次琴录，次香录。前有文彭序，称大半采自吴文定《鉴古汇编》，间有删润。
今考其书，陋略殊甚，彭序亦弇鄙不文。二人皆万万不至此，殆稍知字义之书贾，以二人有博雅名，依托之以炫俗也。
△《考槃馀事》四卷（通行本）
明屠隆撰。隆有《篇海类编》，已著录。是书杂论文房清玩之事。一卷言书版碑帖，二卷评书画琴纸，三卷、四卷则笔砚炉瓶，以至一切器用服御之物皆详载之，列目颇为琐碎。其论明一代书家，以祝允明为第一，而文徵明次之。轩轾亦未尽平允。
△《游具雅编》一卷（编修程晋芳家藏本）
明屠隆撰。所载笠杖渔竿之属，皆便於游览之具，故以为名。卷末附图四式，一曰太极樽，一曰葫芦樽，一曰山游提盒，一曰提炉。虽书中所已具，以其形制皆须图乃明，故复附绘於末。
△《筠轩清秘录》三卷（两淮盐政采进本）
旧本题董其昌撰。其昌有《学科考略》，已著录。是书凡列目二十有九，皆论玉、石、铜、磁诸古器及法书名画之类。前有陈继儒序，谓可与项元汴《芗林清课》并称。今考其书，即张应文所撰《清秘藏》，但析二卷为三卷。盖应文之书，近日始有鲍氏知不足斋刊版，附其《子丑真迹日录》后。从前抄本，流传不甚显著。书贾以其昌名重，故伪造继儒之序以炫俗射利耳。
△《墨林快事》十二卷（两淮马裕家藏本）
