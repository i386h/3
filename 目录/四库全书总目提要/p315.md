<!-- { "loadSidebar": true } -->
明吴时来撰，王篆增补。时来，仙居人。嘉靖癸丑进士，官至左都御史，谥文恪。篆，夷陵人。嘉靖壬戌进士，官至吏部左侍郎。隆庆二年，时来以南京佥都御史提督操江，创为此考。六年，篆奉命继其任，以时来书度之，形势微有不同。因仍其体例，增损重订。盖明代以南京为根本重地，专设操江都御史，与勋臣一人同领其事。所辖水操军以万计，上自九江，下抵苏、松、通、泰，缓急咸责成之。是考於形胜、营制、官兵、沿革颇为详备。盖当时积习废弛，其立法特密云。
△《两浙海防类考续编》十卷（浙江汪启淑家藏本）
明范涞撰。涞字原易，休宁人。万历甲戌进士，官至福建右布政使。自嘉靖中倭寇犯两浙，沿海郡县，被害最深。故守土者以海防为首务。胡宗宪作《筹海图编》后，续之者有《海防考》、《海防类考》诸书，而沿革不常，每有阙略。
万历二十九年，涞官海道副使，因取诸书复加增广，故名曰《续编》。前有史继辰序，并《类考》旧序二首。凡四图，四十一目，於兵卫、巡防、饷额各事宜，颇为详备。惟多录案牍之文，未免时伤冗漫耳。《江南通志》列涞於《儒林传》中，载所著有《休宁理学先贤传》、《范子咙言》、《晞阳文集》，独不及此书。
盖自宋以来，儒者例以性命为精言，以事功为霸术，至於兵事，尤所恶言。殆作志者恐妨涞醇儒之名，故讳此书欤？然古之圣贤，学期实用，未尝日日画《太极图》也。
△《温处海防图略》二卷（浙江汪启淑家藏本）
明蔡逢时撰。逢时字应期，宣城人。万历庚辰进士，官温处兵备副使。温处为两浙海疆门户，明季倭寇出没，号曰要冲。逢时此书，作於万历二十四年。皆据当时文移、册籍编次成帙，凡地形、船械，以及战守选练之法，无不毕载。共为图四，子目四十有三。
△《筹海重编》十卷（两淮马裕家藏本）
明邓锺撰。锺字道鸣，晋江人。万历二十年，倭大入朝鲜，海上传警。总督萧彦命锺取昆山郑若曾《筹海图编》，删其繁冗，重辑成书。冠以各处海图，次记奉使朝贡之事。又分案沿海诸省，记其兵防制变各事宜，而以经略诸条终之。
於前代旧事，亦间有引证。前有彦序一篇，极称胡宗宪功，亦当时公论也。
△《海防图论》一卷（浙江范懋柱家天一阁藏本）
不著撰人名氏。所载惟江南、浙江、山东、辽东，而福建、直隶诸省沿海之地，并无图说。疑其有阙佚也。
△《陕西镇考》一卷（浙江范懋柱家天一阁藏本）
不著撰人名氏。略记陕西诸镇城堡之属，大抵从王圻《续文献通考边防门》中录出。盖明人所为也。
△《海防述略》一卷（浙江范懋柱家天一阁藏本）
国朝杜臻撰。臻有《闽粤巡视纪略》，已著录。是书胪列沿海险要形势，及往来策应诸地，於诸洋列戍哨探事宜，亦并及之。案，臻於康熙二十二年奉诏偕内阁学士石柱往闽、粤定疆理，兹书盖即其时所著也。
△《延绥镇志》六卷（内府藏本）
国朝谭吉璁撰。吉璁，字舟石，嘉兴人。由内阁中书官至登州府知府。明时以延绥为重镇，设重兵以防河套。本朝顺治初年，罢延绥巡抚不设，而延绥镇尚仍旧名。康熙十二年，吉璁以延安府同知分驻榆林城，乃因明巡抚涂宗濬旧本，重修此志。自《图谱》至《艺文》，凡分十二类。所载皆明代边防之事。
△《蛮司合志》十五卷（浙江巡抚采进本）
国朝毛奇龄撰。奇龄有《仲氏易》，已著录。是编皆纪明代土司始末。凡湖广一卷，贵州二卷，四川四卷，云南四卷，两广四卷。亦其修史所馀之稿也。
△《江防总论》一卷、《海防总论》一卷（编修程晋芳家藏本）
国朝姜宸英撰。宸英字西溟，慈谿人。康熙丁丑进士，官翰林院编修。己卯充顺天乡试副考官，为正考官修撰李蟠所累，逮问。蟠遣戍，宸英卒於狱。是二书载曹溶《学海类编》中。各冠《总论》於前，而条系其形势之略於后，题曰《附录》。案《江防论》末称：“依海道所经，自广东西路始，福建、浙江、江南、登莱、天津卫、辽阳，以次及之。”又括海南所经各省郡县，自为一卷，与论后所附录全不相应。又称“其沿海山河，寇<舟宗>入犯分合，日本舆地，皆有图”。
今亦无图。知曹溶删节其文，非宸英之原帙也。
△《秦边纪略》四卷（直隶总督采进本）
不著撰人名氏。书中首卷“河州条”注，内有“西夷部落三十有奇，康熙十四年围卫城一月，康熙二十二年又犯卫地”之语。又四卷《近疆西夷传》内载，康熙二十四年，祝囊同科尔坤十八部由古北口入觐事，则此书为康熙间人所作。
首载河州及西宁、庄浪、凉州、甘州、肃州、靖远、宁夏、延绥等卫形势要害；次载西宁等卫南北边堡；次载西宁等卫近疆及河套；次载外疆、近疆西夷传，河套部落蒙古四十八部落考略，西域土地人物略。其论边鄙疆域，及防守攻剿情形，一一详悉。盖国家初定西陲，中间遘王辅臣之叛，与滇、黔相煽。方用兵於内地，故近边诸部，往往窥窃。后乃以次削平，驯为臣仆。此书所述，皆是时之形势。
方今圣武远扬，天山南北二万馀里，皆置郡开屯，归我疆宇。昔之所谓险要者，今皆在户闼之间；昔之所谓强梁者，今皆隶赋役之籍。此书所述，皆无所用之。
然在当时，则可谓留心边政者矣。至北边四十八部源委弗详，且非秦地。其西域道里以驿程考之，亦皆在茫昧之间。盖一时得之传闻，附录卷末，均不足为典要。
存而不论可矣。
──右“地理类”边防之属，二十一部、八十三卷，皆附《存目》。
卷七十六 史部三十二
○地理类存目五△《龙虎山志》三卷（两淮马裕家藏本）
元元明善撰，明张国祥续修。明善字复初，清河人。以浙东使者荐，为学正。
擢太子文学，历翰林学士，谥文敏，事迹具《元史》本传。国祥则嗣封真人也。
是书乃皇庆三年明善官翰林学士时奉敕所修。然原本体例，不可复考，惟存延祐元年程钜夫序及吴全节进表。此本载山川、建置、人物、道侣并累朝制敕、艺文，颇为庞杂。殆已多所窜乱，非其旧矣。
△《茅山志》十五卷（浙江孙仰曾家藏本）
元道士刘大彬撰。大彬号玉虚子，钱塘人。延祐中袭封茅山四十五代宗师，洞观微妙元应真人。是书分《诰副墨》、《三神纪》、《括神区》、《稽古迹》、《道山册》、《上清品》、《仙曹署》、《采真游》、《楼观部》、《灵植检》、《录金石》、《金薤编》十二门，每门以三字为题，盖仿陶弘景《真诰》例也。
前有永乐癸卯胡俨序，称“旧本为张雨所书，至为精洁。后毁於兵，姚广孝复为刊版。及成化庚寅、嘉靖庚戌又重刻者再”。此本即嘉靖时刻。不但纸版恶劣，非张雨之旧，且为无识道流续入明事，叙述凡鄙，亦非刘大彬之旧矣。
△《仙都志》二卷（两淮马裕家藏本）
元道士陈性定撰。仙都山古名缙云山，唐天宝中敕改今名。此志分六门，曰《山川》，曰《祠宇》，曰《神仙》，曰《高士》，曰《草木》，曰《碑碣题咏》。
前序题至正戊子，不著姓名，以序及志中《祠宇门》考之，盖元延祐中给道士赵嗣祺五品印，提点是山玉虚宫。羽流荣之，因撰是志也。
△《天台山志》一卷（两淮盐政采进本）
不著撰人名氏。末称世祖皇帝封道士王中立为仁靖纯素真人，知为元人所作。
又称前至元间，知为顺帝时人矣。其书颇典雅可观，惟“七十二福地”一条，不引杜光庭书而引《记纂渊海》，知为稗贩之学矣。
△《武夷山志》十九卷（江苏巡抚采进本）
明裘仲孺撰。仲孺字穉生，崇安人。洪武初，荐授平远县知县。其书凡十一篇，首《名胜》，次《云构》，次《题刻》，次《仙真》，次《羽流》，次《存疑》，次《物产》，次《游寓》，次《祀典》，次《掞藻》，次《馀韵》。
末一卷为《词订》，则诗文之续得者也。体例庞杂，殊不足观。《掞藻》一篇，几及全书之半，尤乖裁制也。
△《震泽编》八卷（浙江巡抚采进本）
明蔡昇撰。王鏊重修。昇字景东，吴江人。鏊有《史馀》，已著录。是书首纪五湖七十二山两洞庭，次石泉古迹，次风俗人物、土产、赋税，次水利、官署、寺观、菴庙、杂记，次集诗、集文。前有弘治十八年杨循吉序，称其“操觚之妙，天机独运。中间有似《尔雅》者，有似《山海经》者，有似柳子厚诸山水记者，用能绘画造物，陈诸简牍”。未免誉过其实。昇书本名《太湖志》，鏊为重修，乃取《禹贡》之语改今名云。
△《金山杂志》一卷（浙江汪汝瑮家藏本）
明杨循吉撰。循吉有《苏州府纂修识略》，已著录。金山在吴县西三十里，循吉少时，尝读书其中。归田后因为之志。分八篇，一《山势》，二《品石》，三《泉》，四《山居》，五《游观》，六《草木》，七《饮食》，八《胜事》，每篇各有论赞。
△《雁山志》四卷（浙江汪启淑家藏本）
明朱谏撰。谏号荡南，乐清人。弘治丙辰进士，官至吉安府知府。雁荡山在温州府，跨乐清、平阳二县，於古无称，自宋太平兴国中，始有僧居之，奇秀甲於浙东。明初僧永昇者，始辑为《雁山集》一卷，编次无法。嘉靖己亥，谏因旧本搜讨，增为四卷，列三十二门，乐清知县徽州潘潢序之。万历辛巳，知州南昌胡汝宁复为翻雕，而以续得诗文冠於卷前，殊为猥杂。
△《京口三山志》十卷（江苏巡抚采进本）
明张莱撰。莱字廷心，丹徒人。弘治间举人。北固、金、焦三山，皆古来胜境，而未有裒辑遗文旧事，合为一志者。兖州史宗道为镇江推官，始属莱考三山名迹沿革，及历代诗文，汇成此编，颇能订讹正谬。如金山之名，旧云创於唐李锜。莱则谓梁天监四年即金山修水陆会，其名已始於六朝。考证颇为典核。然如《事物纪原》引宋大中祥符七年四月诏，封焦山大圣祠为明应公，本非僻书僻事，而《祠庙类》中乃失收之，则疏密亦不免互见。盖莱所依据，多取诸郡县图经，未能博徵群籍，故每有漏略也。
△《慧山记》三卷（浙江范懋柱家天一阁藏本）
一名《九龙山志》。明邵宝撰。宝有《左觿》，已著录。慧山即惠山，在无锡县界，局狭而气秀，地近而景幽，自昔号为佳境。宝居近是山，钓游所及，时有品题。所作如《惠山杂歌》、《惠山十二咏》、《叙竹茶垆》等篇，具载於《容春堂续集》中。此书仿贺知章会稽洞、郭子美罗浮山之例，搜辑旧事遗文，为之作志。
△《邓尉山志》一卷（浙江范懋柱家天一阁藏本）
