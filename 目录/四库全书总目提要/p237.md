<!-- { "loadSidebar": true } -->
明孙允中撰。案世宗时有两孙允中。其一太原人，嘉靖癸未进士，官至应天府丞，事迹附见《明史杨允绳传》。其一即此孙允中，鲁府仪卫司人，嘉靖癸未进士，官至山西按察司佥事。嘉靖十二年，大同兵变，杀总兵官李瑾。遣总督侍郎刘源清讨之。会巡抚潘仿系贼首以献，请班师，而源清纵兵大掠城下，五堡遗孽遂尽反。源清围城久不下，诏夺其职，以张瓒代之。未至而督饷郎中詹荣等已悉捕斩首恶，乱乃定。时议者俱以源清用兵为非。允中前后入城抚定，并力言将士妄杀状。为源清所恶，以他事劾罢。黄绾奏其功，得复官致仕。因据所目击，作此书以纪之。大抵皆归狱源清之词。末题丁酉八月，乃嘉靖十六年也。
△《辽记》一卷（浙江汪启淑家藏本）
明田汝成撰。汝成有《炎徼纪闻》，已著录。是编载辽东边事。始於洪武二年，迄於嘉靖十六年，叙事疏略，挂漏至多。又多载未行之奏议，殊不足以资考订。又三卫之中，惟福馀跨辽而东，泰宁已为辽西境，朵颜则大宁都司地，非辽东地矣。书中详於朵颜，是疆域且未分明，无论记事矣。
△《龙凭纪略》一卷（浙江范懋柱家天一阁藏本）
明田汝成撰。是编纪龙州土酋韦应、赵楷、李寰之乱。已见於《炎徼纪闻》中，此其摘出别行之本。
△《行边纪闻》一卷（浙江汪启淑家藏本）
明田汝成撰。前有嘉靖丁巳《顾名儒序》，以书中所载考之，即汝成《炎徼纪闻》也，但阙后论数条。又彼分四卷，此为一卷耳。《名儒序》称，私宝前帙十载，乃出而梓之。盖所得乃其初稿。后汝成编次成帙，改易书名。名儒未及见之，故与《炎徼纪闻》至今两行於世也。
△《洗海近事》二卷（浙江巡抚采进本）
明俞大猷撰。大猷字志辅，晋江人，嘉靖中举武进士，累官至都督同知兼征蛮将军，进右都督，谥武襄。考《明史大猷传》，称海贼曾一本者，吴平党也，既降复叛，执澄海县知县，败官军，守备李茂材中礟死，诏大猷暂督广兵协讨。
隆庆二年，一本犯广州，寻犯福建，大猷合郭成、李锡军擒灭之。是书乃大猷裒辑用兵之时奏疏、公牍、书札，始於隆庆二年正月，终於三年闰六月。前载谭纶、张瀚、朱炳如荐疏，后附操法及兵部覆本。并录成功后友人贺赠之文，而终以剿林道乾诸议。卷首有大猷《自序》。是书论用兵委曲，较史为详。而不先叙其事之始末，编纪年月以为提纲。虽诸篇以次编排，而端绪不一，阅之猝不能了了。
盖大猷虽通晓文翰，而於著书叙事之法则尚未习，故不能使经纬灿然，首尾该贯也。
△《奉天刑赏录》一卷（户部尚书王际华家藏本）
自题懒生袁子，不著其名。以《千顷堂书目》考之，盖袁褧所撰也。其书皆纪成祖靖难时爵赏诛戮之事。多本都穆《壬午功臣录》、无名氏《教坊录》，复杂采《客座新闻》、《震泽纪闻》、《立斋闲录》诸书以附益之。所载建文死事诸臣家属被祸惨毒，殆非人理。称皆得於官府故牍，似不尽诬。成祖毒虐之政，至於此极，亦可证史书所载，尚未能得其什一矣。
△《广右战功录》一卷（户部尚书王际华家藏本）
明唐顺之撰。顺之字应德，一字义修，武进人，嘉靖己丑进士，官至右佥都御史，巡抚淮扬，天启中追谥襄文，事迹具《明史》本传。此录述右江参将都督同知沈希仪讨平广西诸蛮事。顺之工於古文，故叙事具有法度，《明史》希仪本传全采用之。惟《录》称希仪为临淮人，而史称贵县人，稍有不同。盖希仪世官指挥，史据其卫籍言之，而《录》则仍书本贯也。其书已载《荆川集》中，此为袁褧摘出，录入《金声玉振集》者也。
△《建文事迹备遗录》一卷（左都御史张若溎家藏本）
不著撰人名氏。前有《自序》，称嘉靖辛卯阳月，太岳山人书於水竹村居。
考《明史艺文志》、黄虞稷《千顷堂书目》，皆不载此书之名，不知其为何人。
明人惟张居正号太岳，亦不闻有此书，莫能详也。录中皆纪建文死事诸臣，殊多传闻失实。其称太祖恒欲废燕王，赖廷臣力谏得免。又尝幽於别苑，不许进食，赖高后私食之，得不死。皆荒唐无稽之言，不足取信。
△《平濠记》一卷（编修程晋芳家藏本）
明钱德洪撰。德洪本名宽，字德洪，后以字行，改字洪甫，馀姚人，嘉靖壬辰进士，官至刑部郎中，事迹具《明史儒林传》。初，王守仁之平宸濠也，其大纲具於《叙功疏》，其细目具於《年谱》。德洪受业守仁，据师友所见闻，其阴谋秘计及一切委曲弥缝之处，有《疏》及《年谱》所不详者，因作此记以补之。
凡黄绾所说四条，龙光所说二条，雷济所说一条，附载德洪随事附论者五条，又《自跋》一条。大旨谓宁藩之败，由於迟留半月始发。其迟留半月则由於守仁多设反间以疑之。守仁在日，秘不言。守仁殁后，始得其间书、间牌之稿於龙光。
而驾驭峒酋叶芳及阴令知县陈冕诡渔舟以诱擒宸濠，皆当时所不尽知者云。
△《南泰纪略》一卷（浙江范懋柱家天一阁藏本）
明尹耕撰。耕字子莘，蔚州人，嘉靖壬辰进士，官至河南按察司佥事。明嘉靖四年，广西土舍李寰、卢四、赵楷等煽乱，副使翁万达以计讨平之，而未蒙迁擢。耕因作是书纪其功。然书中於卢四煽九司作乱及韦应附从诸事，俱未能悉叙，未免脱略，不及《明史》《张经》、《翁万达》及《土司列传》中载此事为详也。
△《处苗近事》一卷（浙江范懋柱家天一阁藏本）
明李恺编。恺字克谐，惠安人，嘉靖壬辰进士，官至辰沅兵备副使。是书分《征讨》、《巢穴》、《哨道》、《转运》、《调发》、《防守》六目。盖记洪武至嘉靖湖广苗民叛服征剿之事。
△《革除遗事》十六卷（浙江范懋柱家天一阁藏本）
明符验撰。验字大充，号松岩，黄岩人，嘉靖戊戌进士，官至广西按察司佥事。此书卷首有《验序》，称泰泉欲修国史之阙，出槜李郁氏本，俾核订为十六卷，以复於泰泉。泰泉者，黄佐之别号。盖验此书，实因嘉兴郁衮旧本而修缉之，肇其议者则黄佐也。又有一《序》，旧本题为郁衮作。其文与黄佐集中所载此书之《序》正同。盖传写者误题衮名。衮书有传无纪。此书则《列传》十卷、《外传》一卷，冠以《本纪》五卷。截然两书，不容移甲为乙。别本或兼题佐名。考“中书徐妙锦”一条，佐集载之，题曰《徐妙锦传》，然则佐亦润色其间矣。朱彝尊尝谓黄佐《革除遗事》与当时纪建文事诸书，皆不免惑於《从亡》、《致身》二录。盖於虚传妄语，犹未能尽加芟削云。
△《安南奏议》一卷（左都御史张若溎家藏本）
不著撰人名氏。嘉靖中，安南莫登庸篡国，国主之孙黎宁，遣其臣郑惟僚等赴京告难，乞兴师问罪。廷议请讨之，众论不一，已而中罢。至十七年，诏申前议，以咸宁侯仇鸾总督军务，兵部尚书毛伯温为参赞，克日进师。而两广总督张经上疏，颇以为难。兵部不能决，奏请廷议。议上，帝责诸臣不能协心谋国，复罢不行，而留鸾、伯温别用。是书所载，乃兵部尚书张瓒等会题疏稿及所奉诏旨也。
△《议处安南事宜》一卷（左都御史张若溎家藏本）
不著撰人名氏。嘉靖十八年。复命仇鸾、毛伯温征安南。伯温抵广西，传檄谕意。莫登庸自至镇南关请降，伯温承制赦之，驰疏以闻。诏改安南国为安南都统使司。此本列伯温原疏、兵部揭帖及诏旨一通。而兵部议覆疏未载，疑尚有所阙佚也。
△《伏戎纪事》一卷（浙江鲍士恭家藏本）
明高拱撰。拱有《春秋正旨》，已著录。拱在内阁时，值俺答之孙把汉那吉率众来降。拱决策胁俺答内附，且定封贡、互市诸约。因记其前后本末为此书。
考之《明史》，把汉那吉既降，总督王崇古上言，宜给官爵，丰馆饩，饰舆马，以示谙达。谙达急则使缚送诸叛，不听即胁诛巴罕牵沮之，又不然，因而抚纳。
据此，则封巴罕以胁谙达，乃崇古先主其计，拱第力赞成之。而此书乃谓己先定计，遗书崇古，使之奉行。与史不合。又《明史》本纪谓高拱及张居正同主是议，居正本传亦同。而是书乃略不及居正。亦可见拱之矜功自伐，其所纪未足尽凭也。
△《靖夷纪事》一卷（河南巡抚采进本）
明高拱撰。隆庆四年，贵州土司安国亨与安智相雠杀，抚臣以叛闻。拱因推太仆寺少卿阮文中为巡抚。文中意欲剿之，拱议遣给事中贾三近往勘。国亨听命，遂平其乱。拱因著是篇，以纪其事。
△《绥广记事》一卷（河南巡抚采进本）
明高拱撰。时广东久遭寇乱，拱自录其在内阁时筹画地方事宜奏疏，及与人往复书札。书颇多自矜语。如《答殷士儋书》“非公在彼，孰能经略；非仆在此，孰能主张”诸语。则其沾沾自喜，已见於此。宜其不获以功名终也。
△《防边纪事》一卷（河南巡抚采进本）
明高拱撰。拱於隆庆四年再入内阁，兼理吏部。时边事孔棘，拱有议添设协理戎政侍郎，及议处边镇诸疏，汇为此书。其所条画利害，多与《明史》相合。
△《平倭录》（无卷数，江苏周厚堉家藏本）
不著撰人名氏。纪明任环平倭事迹。万历中，吏科给事中翁宪祥、巡抚陕西监察御史吉人重刊。宪祥作《前序》，人作《后序》，亦不言为谁所作也。嘉靖癸丑，倭寇由越入吴，环时为苏州府同知，力战歼之。以功晋山东布政司参政，卒赠光禄卿。是编首《乞归终制疏》，盖环用兵时适丁生母艰，事平因上此疏。
次录谕祭碑文志铭，及其孙可复所录事迹，又以环所著诗文简牍名《山海漫谈》并列之。末又附后人歌颂诗文，合为一帙。编次丛杂，漫无体例。海虞陈禹谟《说储》，载环方出兵时，以《灵棋经》占得益友卦。其繇曰：“客有王孙，来叩我门，语我福庆，往得蒙恩。”薄暮，常熟王公铁果叩门，遂决策进兵，我师大克云云。而此录无之。盖小说附会之谈，不足据也。
△《世庙识馀录》二十六卷（浙江巡抚采进本）
