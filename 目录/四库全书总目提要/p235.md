<!-- { "loadSidebar": true } -->
遣左参将范信、都指挥徐宁督官兵四千、土兵一万讨之，以瑄监其军。瑄因述其征剿始末为此书。始於是年正月初二日，止於三月初九日，逐日纪载。所述当日军政，殊无纪律。盖明人积弱，自其盛时已然，非一朝一夕之故也。
△《出使录》一卷（浙江范懋柱家天一阁藏本）
一名《使北录》。明李实撰。实字孟诚，合州人，正统壬戌进士，官至右都御史，以居乡暴横，斥为民，事迹附见《明史杨善传》。景泰初，也先议和，朝议遣使报之，实时为礼科给事中，自请行。乃权为礼部右侍郎，偕少卿罗绮往使，颇得也先要领。及杨善再往，遂奉英宗南还。此乃所纪在漠北见英宗及与也先辩论之语。史称实谒上皇，请还京引咎自责，失上皇意。而《录》中乃云：实以上昔任用非人，当谦逊避位之理，恳切应对，上喜从之。与史不合。盖英宗急於求返，阳诺而阴憾之，实未之觉也。
△《东征纪行录》一卷（左都御史张若溎家藏本）
明张瓒撰。瓒字宗器，孝感人，正统戊辰进士，官至总督漕运左副都御史，事迹具《明史》本传。瓒为四川巡抚时，以播州宣慰司杨辉言，所属夭坝干、湾溪寨及重安长官司为生苗窃据，率兵讨平之。此书所录，乃其自重庆启行，迄於班师之事。起成化十二年丙申十月，终次年丁酉正月，凡一百三日。皆排日纪载，间附以所作诗句。《明史瓒传》载此事在成化十年，与此书互异。然此书为瓒所自记，年月必无舛误也。史又称瓒功名著西蜀，其后抚蜀者如谢士元辈，虽有名，不及瓒。惟夭坝干之役，或言杨辉溺爱少子友，欲官之，诈言生苗为乱。瓒信而兴师，其功不无矫饰。今观《录》中所记，瓒但驻於黄平，居中调度，实未督兵亲行。或出於所属之妄报，瓒不加审核，遽以入告欤。此则当以史文为据，不以所自记者为据矣。
△《马端肃三记》三卷（户部尚书王际华家藏本）
明马文升撰。文升字负图，钧州人，景泰辛未进士，官至兵部尚书，加少师太子太师，端肃其谥也，事迹具《明史》本传。此三篇皆所自述。一曰《西征石城记》，纪成化初为陕西巡抚，与项忠平满四之乱事。一曰《抚安辽东记》，纪成化十四年辽东巡抚陈钺冒功激变，而文升奉命抚定之事。一曰《兴复哈密记》，纪弘治初土鲁番袭执哈密忠顺王，而文升持议用兵，遣许进等讨平之事。《三记》本在文升所著集中，此其析出别行之本也。
（案：此《三记》皆文升所自述，宜入《传记类》中。然三事皆明代大征伐，文升特董其役耳。实朝廷之事，非文升一人之事也，故仍隶之《杂史类》焉。）△《复辟录》一卷（浙江吴玉墀家藏本）
明杨暄撰。暄字廷献，丰城人，景泰甲戌进士，官至浙江按察使。当徐有贞等夺门时，暄官御史，事皆目睹。又尝劾曹吉祥、石亨，坐谴论戍，於二人事迹，知之尤悉。故其辨于谦、王文之被诬，石亨、曹吉祥之恣肆，皆与史合。后附李贤《天顺日录》、祝允明《苏材小纂》、陈循《辨冤疏》、叶盛《水东日记》、王琼《双溪杂记》数条，盖皆同时亲与其事者。故引以为据，明所述之不诬云。
△《平蛮录》一卷（左都御史张若溎家藏本）
明王轼撰。轼字用敬，公安人，天顺甲申进士，官至南京兵部尚书，参赞机务，谥襄简，事迹具《明史》本传。史称轼於弘治十三年督贵州军务，讨普安贼妇米鲁。用兵五月，破贼砦千馀，尽平其地。是编所录，即其奏捷之疏也。
△《北征事迹》一卷（浙江范懋柱家天一阁藏本）
明袁彬撰。彬字文质，江西新昌人。以锦衣卫校尉从英宗北狩。护跸南归，官至掌锦衣卫都督佥事，莅前军都督府。事迹具《明史》本传。是编乃宪宗初年诏询从行事迹，彬具述本末上之，宣付史馆。书中首尾，皆用题本之式。末有成化元年七月二十二日所奉谕旨。盖即当时录进本也。所述与刘定之《否泰录》大略相似，然有《否泰录》所载而是书阙者，亦间有互异者。如《否泰录》有正统十四年十一月二十三日也先遣使求索大臣迎驾，及景泰元年正月初七日英宗书至求索大臣来迎二事，此书皆未载。又《否泰录》称天顺元年七月初一日李实、罗绮、马显等至也先营，十三日见英宗，而是书载在五月内，《明史本纪》则载在六月。其他与《明史》异者，若喜宁等烧毁紫荆关，杀都御史孙祥事，此书在正统十四年九月，而《明史》则在十月。彬日侍英宗左右，其见闻当独真，而所记与他书辄有异同。岂其书上於成化元年，距从征之年前后凡十有七载，诸所记忆，或有疑阙欤。《千顷堂书目》载此书云：一作尹宣撰。未知何据，似不然也。
△《正统临戎录》一卷（浙江范懋柱家天一阁藏本）
不著撰人名氏。记明英宗北狩始末。考《明史艺文志》，有杨铭《正统临戎录》一卷。此书末专叙铭官职升迁之事，当即铭所述也。铭本名哈铭，蒙古人。
幼从其父为通事。至英宗北狩，铭与袁彬俱随侍。及从帝还，赐姓杨。数奉使外蕃为通事。孝宗立，汰传奉官，铭以塞外侍卫功，独如故。以寿卒於官。事迹附见《明史袁彬传》。此书所记，与北征事迹略同，而详悉过之。惟首尾俱作通俗语。盖铭未必知书，当时口述，令人书之於册尔。
△《燕对录》一卷（浙江巡抚采进本）
明李东阳撰。东阳字宾之，号西涯，茶陵人，天顺甲申进士，官至谨身殿大学士，谥文正，事迹具《明史》本传。是书自弘治十年三月至正德六年八月，凡召见奏对之词，悉著於编。其中所载有数大事。若《明本纪》弘治十七年三月癸未定太庙各室一帝一后之制，此书载定制端末甚悉。盖《礼志》中所未及详。又考《本纪》弘治十一年二月己巳小王子遣使求贡，夏五月戊申甘肃参将杨翥败小王子於黑山。此书则载六月小王子求贡甚急，大同守臣以闻，已许二千人入贡，既而不来，六月间走回男子报小王子有异谋，内阁具揭帖以闻。证之《本纪》，系求贡於二月，先后差五月。又《本纪》载杨翥败小王子在五月，则小王子之叛已在五月前矣，而此书载六月间始报小王子有异谋，颇为不合。考《本纪》载小王子之败在五月戊申，而六月首标己酉，次标癸亥。戊申距己酉止一日，则五月之戊申乃五月尽日，当六月间内阁揭帖时，或犹不及闻耳。书末载“正德六年四月命阅会试录”一条，“八月召对御流贼刘七、齐彦明等”一条，与杨廷和所著《视草馀录》全符，似足徵信。又考谢迁、刘健於正德九年十月致仕，杨廷和於二年十月入阁，梁储於五年九月入阁。故是书於弘治十八年以后皆止书迁、健，至正德六年则书廷和及储也。
△《平吴录》一卷（户部尚书王际华家藏本）
不著撰人名氏。末有《袁褧跋》，称此书相传为吴文定公所撰。案：吴宽字原博，号匏庵，长洲人，成化壬辰进士第一，官至礼部尚书，谥文定。《明史》载入《文苑传》。则所谓吴文定者，乃宽也。《千顷堂书目》别载有黄标《平吴录》一卷，与此书同名。其书见陆楫《古今说海》中，与此本详略不同，截然二书。则谓此书为宽作，或亦有所传欤。所纪皆张士诚据吴始末，起元顺帝至正十三年，迄明太祖吴元年，叙述颇有条理。然亦多史所已具者。惟明初书檄之文皆全载之，则他书所未及耳。
△《史馀》一卷（两淮盐政采进本）
不著撰人名氏。相传为明王鏊撰。鏊字济之，吴县人，成化乙未进士，官至户部尚书、文渊阁大学士，谥文恪，事迹具《明史》本传。是编纪明代朝廷典故，凡四十九条。中多及正德初年事，或其致政以后所作。间附考证，署曰五川。五川者，常熟杨仪别号也。岂仪尝点勘是书，随手附注，而后人为之录入欤。
△《明政要》二十卷（浙江汪启淑家藏本）
明娄性撰。性，上饶人，成化辛丑进士，官至南京兵部武库司郎中。《明史马中锡传》所谓兵部郎中娄性与守备太监蒋琮相讦坐除名者，即其人也。是书仿《贞观政要》之体，编载明太祖、太宗、仁宗、宣宗、英宗五朝之事。凡四百五十二条，分类四十。弘治十六年表进於朝。自称篇目皆其父谅所定，凡历十馀年始纂成书。所录英宗之事，大抵在天顺以后，则以正统初政之不纲也。谅字克贞，吴与弼之门人。王守仁亦尝从之受业。事迹具《明史儒林传》。
△《苏州府纂修识略》六卷（浙江汪汝瑮家藏本）
明杨循吉撰。循吉字君谦，吴县人，成化甲辰进士，官礼部主事，《明史文苑传》附见《徐祯卿传》中。正德元年，以修《孝宗实录》，礼部遣官至江南采访事迹。苏州亦开局编类，而请循吉总其事。因为撮纪大略，凡分十五目，所录皆已得旨举行之事。其奏疏碑记等作有关时事者亦附载之，而以苏州府公牒一通冠诸卷首。
△《安楚录》十卷（浙江汪启淑家藏本）
明秦金撰。金字国声，无锡人，弘治癸丑进士，官至南京兵部尚书，谥端敏，事迹具《明史》本传。是书乃其以副都御史巡抚湖广时讨平猺寇所作也。卷一为敕谕，卷二、卷三为奏疏，卷四、卷五为檄文，卷六至卷九为题赠诗文，卷十附录《封邱遗事》。盖金曾任河南左参政，御流寇有功，土人为立生祠，并辑其诗为《天成集》，以纪金之战绩。故以类附见焉。
△《东征忠义录》（无卷数，江西巡抚采进本）
明刘昭撰。昭字仲贤，号东崖，庐陵人，弘治癸丑进士，官至嘉兴府知府。
正德中，昭罢官里居，宁王宸濠反，王守仁起兵讨之。昭时在幕府。及事平，昭纪其始末为此书。中间阙略颇多，而大旨在著己之长，暴王守仁等之短。所纪亦不尽实。如谓守仁往福建勘事，至吉安始知遗敕书在赣，因不赴宸濠之宴。又谓伍文定、邢珣诸人破贼时，舟中金宝俱为所得。厥后伍、谢二绣衣以得银太多，假他事谪官云云。考守仁讨宸濠，始末详见《明史》及《阳明全集》，俱不载遗敕书事。其有无盖不可知。至伍文定、邢珣之掳掠，当时诸珰忌守仁之功，沮其赏格，原有斯言，然究不得其确证。观昭所记，则文定等之谤，正以昭等争功故也。其自谓破省城时禁止杀掠，释放胁从诸事，皆出其所画诺。既不见於他书。
又谓守仁不听其言，奏捷疏迟，以致激怒武宗南巡，荼毒地方。不知武宗数出游幸，诸珰皆欲邀功，亲征之诏固不在奏捷之迟速也。以此归罪守仁，是尤未免於巧诋矣。
△《治世馀闻》二卷（浙江范懋柱家天一阁藏本）
