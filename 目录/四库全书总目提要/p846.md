<!-- { "loadSidebar": true } -->
宋李昴英撰。昴英有《文溪集》，已著录。此本为毛晋所刊，卷首题宋李公昴撰。卷后跋语称《花庵词选》作名昴英，字俊明。杨慎《词品》作名公昴，字昴英。资州盘石人。晋有家藏本作名公昴，字俊明云云。考昴英附见《宋史黄雍传》，其《文溪集》载始末甚详，不云别名公昴。且今本《黄昇词选》亦实作昴英。不知晋所据词选当属何本。至杨慎资州盘石人之说，观词内所述，惟有岭南，无一字及於巴蜀。慎引为乡人，尤为杜撰。原集具在，何可强诬，其词集本分为二卷。此本合为一卷。字句舛谬非一，亦不及集本之完善。盖慎与晋均未见《文溪全集》，故有此辗转讹异也。
△《空同词》一卷（安徽巡抚采进本）
宋洪瑹撰。瑹字叔玙，自号空同词客。此集仅词十六首。据毛晋跋语，乃全自黄昇《绝妙词选》中摘出别行，非完帙也。卷末咏渔父《清平乐》一阕，据《花菴词选》本连久道词，且载其本事甚明。因二人之词相连，遂误入之瑹词中，实止十五首耳。
△《洺水词》一卷（安徽巡抚采进本）
宋程珌撰。珌有《洺水集》，已著录。诗馀二十一阕，已载集中。此毛晋摘出别行之本也。珌文宗欧、苏，其所作词，亦出入於苏、辛二家之间。中多寿人及自寿之作，颇嫌寡味。至《满庭芳》第二阕之萧、歌通叶，《减字木兰花》后阕之好、坐同韵，皆系乡音，尤不可为训也。
△《风雅遗音》二卷（编修汪如藻家藏本）
宋林正大撰。正大字敬之，号随菴。据卷首易嘉猷序，盖开禧中为严州学官，其里籍则不可考。是编皆取前人诗文，隐括其意，制为杂曲。每首之前，仍全载本文，盖仿苏轼《隐括归去来词》之例。然语意蹇拙，殊无可采。卷末有徐釚跋云：《风雅遗音》上下卷，南宋刊本，泰兴季沧苇家藏书。灵寿傅使君於都门珠市口购得，遂付小史钞录。林序阙前七行，卷末清平调逸其半。皆旧时脱落，今亦仍之。此本字画讹阙，盖又从釚本传写云。
△《后村别调》一卷（安徽巡抚采进本）
宋刘克庄撰。克庄有《后村集》，已著录。其诗馀已附载集中。毛晋复摘出别刻。克庄在宋末，以诗名。其所作词，张炎《乐府指迷》讥其直致近俗，效稼轩而不及。今观是集，虽纵横排宕，亦颇自豪。然於此事究非当家。如赠陈参议家舞姬《清平乐》词：“贪与萧郎眉语，不知舞错伊州”者，集中不数见也。
△《芸窗词》一卷（江苏巡抚采进本）
宋张榘撰。榘字方叔，南徐人。其始末不可考。观集中被檄出郊《青玉案》词，有“六朝旧事，一江流水”句。又和上元王仇香猷、含山邵梅仙有涣叙别《浪淘沙》词，有“锺阜石城何处是”句。知尝官於建康。又次虚斋先生雨花宴《水龙吟词》，有“何时脱了尘埃墨绶”句。则官乃县令也。其词诸家选本罕见采录。此本为毛晋所刻，亦不详其所自。词仅五十首，而应酬之作凡四十三首。
四十三首之中，寿贾似道者五，寿似道之母者二。其馀亦大抵谀颂上官之作。尘容俗状，开卷可憎。惟小令时有佳语。毛晋跋称其《摸鱼儿》之“正挑灯共听檐雨”，《浪淘沙》之“小楼燕子话春寒”，《青玉案》之“秋在黄花羞涩处”，《水龙吟》之“苦被流莺，蹴翻花影，一栏红露”诸句，固自稍稍可观。然不能掩其全集之陋也。
△《蕉窗蒠隐词》一卷（编修汪如藻家藏本）
旧本题元吴琯撰。前后无序跋，不知琯为何许人。诸家书目皆不著录，诸选本亦绝不及之。详考其词，皆明刘基之作。盖奸巧书贾抄基词以售伪，嫁名於明代编辑《古今逸史》之吴琯。既而觉集中舒穆尔元帅之类，不似明人，又增题一元字，并其人而伪之耳。
△《烟波渔隐词》二卷（永乐大典本）
宋宋伯仁撰。伯仁有《西塍集》，已著录。其书盖作於淳祐元年。取太公、范蠡、陶潜诸人，各系以词一首。又有潇湘八景，春夏四时景，亦系以词。谓皆《水调歌头》也。后附《烟波渔具图》，凡舟、笛、蓑、笠之属，各系以七绝一首。绝句小有意致，词殊浅俗。
△《乐府遗音》五卷（浙江汪启淑家藏本）
明瞿佑撰。佑有《四时宜忌》，已著录。是集自卷一至卷二皆古乐府，自卷三至卷五皆词曲。其古乐府绮靡软熟，近於温、李，不出元末习气。词欲兼学南、北宋，反致夹杂不纯，殊不称其名也。
△《玉霄仙明珠集》二卷（浙江郑大节家藏本）
明吴子孝撰。子孝字纯叔，长洲人。吏部尚书一鹏子。嘉靖己丑进士，官至湖广布政司参议。《江南通志》称其议论英发，为文章宏肆浩博。此乃所作词集凡一百八十馀阕。颇具凄惋之致，而造诣未深，不能入宋人阃奥也。
△《花影集》五卷（内府藏本）
明施绍莘撰。绍莘字子野，华亭人，自号峰泖浪仙。是集前三卷为乐府，后二卷为诗馀，多作於崇祯中。大抵皆红愁绿惨之词，所谓亡国之音哀以思也。
△《蓼花词》一卷（江西巡抚采进本）
国朝余光耿撰。光耿有《一溉堂诗集》，已著录。其父懋衡，於明末遭党祸。
光耿少而孤苦，中多感慨，往往托填词以自遣。《满江红》诸作，思亲忆弟，寄兴颇深。其以蓼花名者，殆亦取多难集蓼之意欤？
△《玉山词》（无卷数，浙江巡抚采进本）
国朝陆次云撰。次云有《八纮绎史》，已著录。是集凡小令五十九，长调十八，中调九。尤侗、秦松龄为之选评。次《云北墅绪言》有《属友人改正诗馀姓氏书》，盖因《西泠词选》借名刻其词三首，故力辨之。高士奇称其自处甚高。
今观所作，乃往往多似元曲，不能如书中所称周、秦、苏、辛体也。
△《炊闻词》二卷（副都御史黄登贤家藏本）
国朝王士禄撰。士禄有《读史蒙拾》，已著录。是集本名《炊闻卮语》。前有士禄自序，称兀兀南冠，不殊邯郸一枕，故取《杜陵诗语》断章而命之。其文无谓，其绪无端，故系之以卮。此本改题《炊闻词》，而目录末有附记，称初名《炊闻卮语》。殆士禄晚所自改，而序则未改耶？是集皆其以科场磨勘事系狱时作。初本一百二十首，后删二首，增五十五首，为一百七十三首。其中如《渔歌子》之“逐鹭徵凫下远洲”，《生查子》之“堦怜好月痴”，《点绛唇》之“雨嬲空庭”，《卜算子》之“暗烛影疑冰”，皆未免失之琱琢，为过於求奇之病，非词家本色也。然大抵才思新颖，不肯蹈袭故常。如《南柯子》之《窗午》一阕，《昭君怨》之《楼外》一阕，《两同心》之《咏鸳鸯》后半阕，皆足与作者颉颃。
其《满江红》叠韵九阕，亦见才思之富。已载入孙默《十五家词》中，故仅附存其目焉。
△《南耕词》六卷、《岁寒词》一卷（浙江巡抚采进本）
国朝曹亮武撰。亮武有《南耕草堂》，诗已著录。《南耕词》先刻五卷。其第六卷乃丧偶后所作，续刻於后，而以《悼亡词》十阕附之。《岁寒词》则康熙癸亥、甲子两年所作。其同里陈枋遍和之，名《荆溪岁寒词》，亦附刻集内。亮武以倚声擅名，与陈维崧为中表兄弟，当时名几相埒。其缠绵婉约之处，亦不减於维崧。而才气稍逊，故纵横跌宕，究不能与之匹敌也。
△《情田词》三卷（给事中邵庾曾家藏本）
国朝邵瑸撰。瑸初名宏魁，字柯亭，大兴人。康熙己卯举人。官新河县教谕，迁昌邑知县。其填词之学出於朱彝尊。此集乃乾隆癸酉其子履嘉所刊也。
△《澹秋容轩词》一卷（江苏巡抚采进本）
国朝范青撰。青有《筠轩诗集》，已著录。是集为青所自编。凡小令十一阕，中调二十七阕，长调十七阕。又附入太仓许旭和词一首。
△《四香楼词钞》（无卷数，江苏巡抚采进本）
国朝范缵撰。缵有《四香楼诗钞》，已著录。是集小令、中调、长调各自为编，而不分卷数。大抵宗法周、柳，犹得词家正声。而天然超妙不及前人，未免有雕镌之迹。至如《南歌子》第二首之类，虽脂粉绮罗，诗馀本色，要亦稍近於亵也。
──右“词曲类”词集之属，二十五部，四十三卷，内二部无卷数，皆附《存目》。
△《方壶词》三卷、《水云词》一卷（编修汪如藻家藏本）
《方壶词》，宋汪莘撰。《水云词》，宋汪元量撰。莘词本载所著《方壶存稿》中，元量词亦载所著《湖山类稿》中。此本乃休宁汪森从二集摘出合刊者。
《方壶词》前有自序，则宋嘉定元年尝刊版别行故也。
△《鸣鹤馀音》八卷（内府藏本）
旧本题仙游山道士彭致中编。不详时代。采辑唐以来羽流所著诗馀，至元而止。朱存理《野航存稿》有此书跋，疑为明初人也。所录多方外之言，不以文字工拙论。而寄托幽旷，亦时有可观。
△《词林万选》四卷（内府藏本）
旧本题明杨慎编。慎有《檀弓丛训》，已著录。此本为嘉靖癸卯楚雄府知府任良榦所刊。盖慎戍云南时，良榦得其本也。前有良榦序，称“慎藏有唐、宋五百家词，暇日取其尤绮练者四卷，皆《草堂诗馀》之所未收”云云。考《书录解题》所载唐至五代自赵崇祚“花间集”外。惟南唐二主词一卷，冯延巳《阳春录》一卷。此外别无词集。南北宋则自家宴集以下，总集、别集不过一百七家。明末毛晋穷蒐宋本，只得六十家耳。慎所藏者何至有五百馀家，此已先不可信。且所录金、元、明人皆在其中，何以止云唐、宋。序与书亦不相符。又其中时有评注，俱极疏陋。如晏几道《生查子》云：“看遍颍州花，不似师师好。”注曰：“此李师师也。”虽与颍州不合，然几道死靖康之难，得见李师师，犹可言也。又秦观《一丛花》题下注曰：“师师，子野、小山、淮海词中皆见，岂即李师师乎？”考师师得幸徽宗，虽不能确详其年月，然刘翚《汴京书事》诗曰：“辇毂繁华事可伤，师师垂老过湖湘。缕衣擅板无颜色，一曲当年动帝王。”则南渡以后师师流落楚南，尚追随歌席。计其盛时，必在宣、政之间。张先登天圣八年进士，为仁宗时人。苏轼为作“莺莺燕燕”之句，时已八十馀矣。秦观则於哲宗绍圣初业已南窜，后即卒於藤州，未尝北返。何由得见师师？慎之博洽，岂并此不知耶？
其所选录，欲搜求隐僻，亦不免雅俗兼陈。毛晋跋称尝慕此集，不得一见，后乃得於金沙于季鸾。疑慎原本已佚？此特后来所依托耳。
△《唐词纪》十六卷（通行本）
