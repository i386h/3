<!-- { "loadSidebar": true } -->
元贫无立锥，百计拮据，觅其骨归葬，故世以孝子称之。其学主於厉实行，济实用，大抵源出姚江，而加以刻苦，亦介然自成一家，故往往与宋儒立同异。是书为其《四存编》之一。大旨谓孟子言性善，即孔子言性相近、习相远，语异而意同。宋儒误解相近之义，以善为天命之性，相近为气质之性，遂使为恶者诿於气质，不知理即气之理，气即理之气。清浊厚薄，纯驳偏全，万有不齐，总归一善，其恶者引蔽习染耳。其以目为譬，则谓光明能视即目之性，其视之也则情之善，视之详略远近则才之强弱，皆不可谓之恶，惟有邪色引动，然后有淫视。是所谓非才之罪，是即所谓习。又谓性之相近如真金，轻重多寡虽不同，其为金俱相若也。惟其有差等，故不曰同；惟其同一善，故曰近。举天下不一之姿，以性相近一言包括，是即性善，是即人皆可以为尧舜。举世人引蔽习染无穷之罪恶，以习相远一言包之，是即非才之罪，是即非天之降才尔殊。其说虽稍异先儒，而於孔、孟之旨会通一理，且以杜委过气质之弊，正未可谓之立异也。至下卷分列七图以明气质非恶之所以然，则推求於孔、孟所未言，使天地生人全成板法，是则可以不必耳。
△《存学编》四卷（浙江巡抚采进本）
国朝颜元撰。是书为其《四存编》之二，以辨明学术为主。大旨谓圣贤立教所以别於异端者，以异端之学空谈心性，而圣贤之学则事事徵诸实用，原无相近之处。自儒者失其本原，亦以心性为宗，一切视为末务，其学遂於异端近，而异端亦得而杂之。其说於程、朱、陆、王皆深有不满。盖元生於国初，目击明季诸儒崇尚心学，放诞纵恣之失，故力矫其弊，务以实用为宗。然中多有激之谈，攻驳先儒，未免已甚。又如所称打诨、猜拳诸语，词气亦叫嚣粗鄙，於大雅有乖。
至谓性命非可言传云云，其视性命亦几类於禅家之恍惚，持论尤为有疵。殆惩羹吹{艹齑}而不知其矫枉之过正欤。
△《存治编》一卷（直隶总督采进本）
国朝颜元撰。是书为其《四存编》之三。大旨欲全复井田、封建、学校、徵辟、肉刑及寓兵於农之法。夫古法之废久矣，王道必因时势。时势既非，虽以神圣之智，藉帝王之权，亦不能强复。强复之，必乱天下。元所云云，殆於瞽谈黑白，使行其说，又不止王安石之周礼矣。
△《存人编》四卷（直隶总督采进本）
国朝颜元撰。是书为其《四存编》之四。前二卷一名《唤迷途》，皆以通俗之词劝喻僧、尼、道士归俗，及戒儒者谈禅，愚民尊奉邪教。三卷为明太祖《释迦佛赞解》一篇。太祖本禅家机锋语，元执其字句而解之，非其本旨，且辟佛亦不必借此赞，恐反为释子藉口。四卷附录束鹿张鼎彝《毁念佛堂议》，及元所撰《辟念佛堂说》、《拟更念佛堂谕》。则元寻父骨至锦州，应鼎彝之请而作，时鼎彝为奉天府尹也。
△《教民恒言》一卷（直隶总督采进本）
国朝魏裔介撰。裔介有《孝经注义》，已著录。是书本圣谕十六条衍为通俗之词，反覆开阐，以训愚蒙。前列讲约二图，盖其家居时所作也。
△《致知格物解》二卷（直隶总督采进本）
国朝魏裔介撰。是编上卷载程子、朱子格致之说，下卷列诸儒格致之说，而附以裔介所作辨二篇，一曰致知格物非物欲扞格，一曰致知格物非去不正以全其正。又与孙承泽论学书一篇、或问一篇。
△《周程张朱正脉》（无卷数，直隶总督采进本）
国朝魏裔介编。是编首录周子《太极图说》，次张子《西铭》、《东铭》，次周汝登所辑《程门微旨》，次国朝孙承泽所辑《考正晚年定论》，及朱子与廖德明问答。题曰《正脉》，以诸儒之脉在是也。其自序谓周海门所辑《程门微旨》，王阳明所辑《朱子晚年定论》，未足发蒙启迷。於《微旨》取十之五，於王阳明所辑则尽删之，而取北海考正定论云云。然《微旨》内如觉悟便是性一条，及汉江老父云心存诚敬固善，不若无心一条，依然王门之宗旨，则持择犹未审也。
△《论性书》二卷（直隶总督采进本）
国朝魏裔介撰。是书引《书》、《易》、《孝经》、《论语》、《家语》、《左传》、《礼记》、《中庸》、《孟子》、《孔丛子》、《子华子》、《荀卿子》、《论衡》、《老子》以及唐、宋以来诸家论性之语，而衷以己说。末自附性说二篇。
△《约言录》二卷（直隶总督采进本）
国朝魏裔介撰。是编乃顺治甲午冬裔介在告时所笔记。内篇多讲学，外篇则兼及杂论。
△《续近思录》二十八卷（两江总督采进本）
国朝郑光羲撰。光羲字夕可，无锡人。是编前集十四卷，采薛瑄、胡居仁、陈献章、高攀龙四人之说，后集十四卷，采王守仁、顾宪成、钱一本、吴桂森、华贞元及其父仪曾六人之说。前有光羲自序云：不有朱子，孔子之道不著；不有高子，朱子之道不著。朱子依然一孔子，高子依然一朱子。朱子功不在孟子下，高子功不在朱子下。然讲学之家，申明圣贤之绪论以引导后学则有之矣。动拟之於孔子，孔子岂若是易为哉？
△《朱子圣学考略》十卷（副都御史黄登贤家藏本）
国朝朱泽澐撰。泽澐字止泉，宝应人。朱、陆二派，在宋已分。洎乎明代弘治以前，则朱胜陆。久而患朱学之拘，正德以后则朱、陆争诟，隆庆以后则陆竟胜朱。又久而厌陆学之放，则仍申朱而绌陆。讲学之士亦各随风气，以投时好。是编详叙朱子为学始末，以攻金谿姚江之说。盖泽澐生於国初，正象山道弊，鹿洞教兴之日也。
△《广祀典议》一卷（两江总督采进本）
国朝吴肃公撰。肃公有《读礼问》，已著录。是书力辟二氏及诸淫祀，持议甚正。然皆儒者之常谈，可以无庸复述。
△《二程学案》二卷（两江总督采进本）
国朝黄宗羲撰。其子百家续成之，宗羲有《易学象数论》，已著录。是编以二程造德各殊，因辑二程语录及先儒议论二程者，各为一卷，百家又以已意附论各条之下。然黄氏之学出王守仁，虽盛谈伊、洛，姚江之根柢终在也。
△《读书质疑》二卷（安徽巡抚采进本）
国朝王錟撰。錟有《宗谱纂要》，已著录。是书仿诸儒语录随笔札记，不出前人绪论。或故为恍惚之语。如云历家以布算论天，不是理，亦不是数。儒者数在理中，却布算不得，布算数之巧，非数之正。亦殊支离也。
△《欲从录》十卷（安徽巡抚采进本）
国朝王錟撰。是编之名，盖取颜子欲从末由之意，摘录孔子、子思、颜子、曾子、孟子、周子、二程子、张子、朱子之言，而广引诸家以阐发之。於孔子则取《易》系辞及《论语》，於子思则取《中庸》，於颜子则取《易》系辞一条，《论语》数条，於曾子则取《论语》、《大学》，於《孟子》则取不忍、养气、性善诸条，於周子则取《太极图说》、《通书》，於二程则取《遗书》，於张子则取《西铭》、《正蒙》，於朱子则取《近思录》。然皆寥寥数则，自谓圣贤秘奥已尽於此，似不然也。
△《臆言》四卷（浙江巡抚采进本）
国朝朱显祖撰。显祖有《希贤录》，已著录。是编乃其札记之语。论皆醇正，而亦患陈因。如云行莫大於仁，德无加於孝之类，虽圣人不易斯言矣。然何必显祖始能言也。
△《儒宗理要》二十九卷（内府藏本）
国朝张能鳞编。能鳞有《诗经传说取裁》，已著录。是书取宋五子著述，分类编录，周子二卷，张子六卷，程子六卷，朱子十五卷。书前各有小序一首，本传一篇，别无发明。
△《理学辨》一卷（浙江巡抚采进本）
国朝王庭撰。庭字言远，嘉兴人，顺治己丑进士，官至山西布政使。是书以宋、明诸儒互有得失，因以己意订正之。意在扫众说之轇轕，破诸家之门户，然过於自用，往往不醇。谭旭《谋道续录》曰：偶过坊间，见王言远《理学辨》，悦其名也，购得之。时一披览，百孔千疮，殊不可耐。据其所言，宋代直无完儒。
异哉！邪说之害道一至此乎？如以混沌言太极，以心知言性，以用言道，以心言理，天人看作两股，内外判成两截。甚至周子无极等说，程子性即理等说，邵子道为太极等说，张子鬼神二气良能等说，都一例讥弹，而其辟朱子也尤甚。又谓释氏见性成佛，与《中庸》未发之中相似。又谓吾儒体认未发以前气象，与禅家不思善不思恶时看本来面目相近。又谓老子是《易》之坤道，儒者是《易》之乾道，和合三教，全无义理。其他支离破碎，非圣叛经，并取陆、王之学者尤难缕述。最不通者，罗整菴一生辟禅，深得儒学源流之正，与章枫山同莅南廱，极为相得。胡敬斋殁时，整菴年方弱冠，读书本里双龙观内，尚未知名。渠谓枫山目以禅学，敬斋攻之尤力，竟以二公之议白沙者坐於整菴，真可笑也云云。其诋诃虽未免稍过，要亦庭之好为异论有以致之也。
△《常语笔存》一卷（编修程晋芳家藏本）
国朝汤斌撰。斌有《洛学编》，已著录。斌学术出於孙奇逢，介在朱、陆二派之间，而有体有用，号曰醇儒。是书凡二十馀条，於存心、养性、稽古、敬身之道皆抒所心得，末有斌子溥跋。盖此乃斌平时常语以教子弟生徒，溥及斌门人姚岳生等所追记者。今编入《汤子遗书》，题曰《语录》是也。此盖初出别行之本耳。
△《理学要旨》（无卷数，河南巡抚采进本）
国朝耿介编。介有《中州道学编》，已著录。是书辑周、程、张、朱五子之书为一帙，书首各列小传。其於周子录《太极图说》，复摘录《通书》六章，於明道程子录《定性书》、《识仁说》、论气质之性及语录；於伊川程子录《颜子所好何学论》、《四箴》及语录；於张子录《西铭》及语录；於朱子之书亦止采《仁说》一篇及语录四十条。
△《朱子学归》二十三卷（浙江巡抚采进本）
国朝郑端编。端有《政学录》，已著录。是书成於康熙癸亥。采摭朱子绪论，分类编辑，列为二十三门，门为一卷。自序称少读朱子《近思录》，而求明儒高攀龙所编《朱子节要》，数年不得。及此书既成，复得节要一册，取以相质，亦不至大相剌谬云。
△《溯流史学钞》二十卷（河南巡抚采进本）
国朝张沐撰。沐有《周易疏略》，已著录。是编乃其讲学之语。首曰敦临堂录，其初自内黄罢归时作。次曰关中录，游临潼时作。次曰嵩高录，游嵩山时作。
侯重喜序，称二录作於避荐潜迹之时。考沐前后两任县令，不知中间数年何以忽为隐士也。次曰钓谈录，因岁歉流寓禹州作。次曰燕邸录，重至京师求官时作。
