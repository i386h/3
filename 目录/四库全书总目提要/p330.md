<!-- { "loadSidebar": true } -->
明萧彦撰。彦字思学，泾县人。隆庆辛未进士，官至湖广总督。是书乃万历二十年彦为兵科给事中时与同官王致祥等同辑明代六科名姓乡贯出处始末，共为一编。以天顺以前为前集，成化以后迄万历为后集。首冠以《官制沿革》，及《两朝谟训》各一卷。而以《题名碑记》诸篇附於其末。
△《职官志》一卷、附《后纪、妃嫔传、外戚传》三篇（副都御史黄登贤家藏本）
不著撰人名氏。所纪惟部院寺监诸司职掌，不及武臣及外官，盖非足本也。
其叙历朝官制至穆宗而止，间有称今上云云者，盖书成於万历中。记载寥寥，不足以存掌故。末附《后纪》，称史官杨继礼撰。此书殆即继礼史局残本，偶留於世欤？继礼，华亭人，万历壬辰进士。
△《楚台记事》七卷（浙江汪启淑家藏本）
明李天麟撰。天麟字公振，武定人。万历庚辰进士。由牧马千户所军籍中式，故自称燕人。官至监察御史巡按湖广。是书即在湖广所作。分《地里图说》为四卷，《兵粮图说》为三卷。又杂载章奏、礼仪、堂规、供应等旧例。猥杂烦琐，与书吏簿籍无异。其载赆馈贺仪、银数多寡，以官阶大小为准，可见当时苞苴陋习。而公然载之简牍，毫无顾惮，尤足徵明政之不纲也。
△《符司纪》六卷（副都御史黄登贤家藏本）
明刘日升撰。日升，庐陵人。万历庚辰进士，官至应天府尹。是编乃其官尚宝司卿时所辑，具载典玺事规，及各官牙牌，各府卫金牌、令牌之制。后有附录一卷，为秦嘉桢所续辑。嘉桢，德清人。续此书时官尚宝司丞，其始末未详。
△《旧京词林志》六卷（内府藏本）
明周应宾撰。应宾有《九经考异》，已著录。应宾尝以左谕德少詹事两掌南京翰林院事，故著此书，专记南院故事。永乐以后，定都北京，事有关於南院者亦录之。分《纪事》、《纪典》、《纪官》三门。洪武初，建翰林国史院於皇城内，赐扁曰“词林”。洪武十四年，改翰林国史院为翰林院，又别建廨舍，非故地矣。独“词林”之称，自洪武以后皆沿之，故应宾取以为名焉。
△《南京鸿胪寺志》四卷（江苏周厚堉家藏本）
明桑学夔撰。学夔，濮州人。万历壬辰进士，官光禄寺少卿、摄鸿胪寺事。
明初置侍仪司，洪武九年改殿廷仪礼司，三十年始改为鸿胪寺。永乐北迁，乃以故署之在留都者加“南京”二字，而仪礼亦因之有繁简隆杀。其后竟习简易，故学夔创为寺志，以复典章之旧。然昧於取裁，不谙体例。属官考语，备载於册。
而卿丞诸人之传，率全录焦竑《献徵录》旧文，漫无删节。至以王守仁曾官此职，遂以良知讲学语书之累牍，尤支蔓之甚矣。
△《官制备考》二卷（浙江汪启淑家藏本）
旧本题明李日华撰。日华有《梅墟先生别录》，已著录。是书因明代官制，而上溯历代之沿革，大抵取备书启之用。舛漏颇多，不足以备考证。末附文武爵秩数条，并著京外官之称呼，尤未免於弇陋。疑日华未必至此，殆坊贾托名也。
△《续宋宰辅编年录》二十六卷（安徽巡抚采进本）
明吕邦燿撰。邦燿字元韬，锦衣卫籍，顺天人。万历辛丑进士，官至通政司右参议。邦燿既刊行宋徐自明《宰辅编年录》，复作是编以续之。起宁宗嘉定九年，终卫王昺祥兴二年。其体例皆仿原书，而详略失宜，远不及自明之精核。盖此书大旨在纪拜罢岁月，以备考证。至其人行事本末，则史家自有专传，原无庸复引繁称。自明於每人略述梗概，最为得体。邦燿乃并朝廷之事广为摭录，正史以外，并据诸说以附益之，泛滥殊甚。又自明每人具载命官及罢免制词，足徵一朝典故。嘉定以后，虽无专书可考，而见於南宋文集者，尚有流传。邦燿不能蒐辑增补，而反斥其有无不足重轻，尤为寡识。至如元顺帝为瀛国公子，不独说本荒唐，亦与宰辅编年全无关涉。乃亦累牍连篇，词繁不杀，真可谓漫无体要者矣。
△《南京工部志》十八卷（两淮盐政采进本）
明朱长芳撰。长芳，上海人。南京国子监生。天启初编修神宗、光宗两朝《实录》，博采志乘，诸部寺旧无志者，咸创为之。南京工部尚书何熊祥，因使长芳辑旧牍为此编。
△《南京都察院志》四十卷（两淮马裕家藏本）
明施沛撰。沛始末未详。其修此书时则为南京国子监生。时董其事者为操江副都御史徐必达，亦天启初因修两朝《实录》而作也。
△《南京行人司志》十六卷（浙江巡抚采进本）
明翁逢春撰。逢春，吴县人。南京国子监生。分《诏命》、《建官》、《公署》、《仪注》、《奏疏》、《年表》、《列传》、《艺文》八门。董其事者为南京行人司左司副彭维成。前有维成序，序末私印作“万历给谏”四字。考维成字元性，庐陵人。万历辛丑进士，以刑科给事中谪是官，故自标此目。然既志行人，宜以行人为断。是书乃载维成为给事中时奏疏，是六科志，非行人司志矣；又载维成一切来往书牍，居《艺文》十之五六，是维成之别集，非官书矣。殆全不知体例为何事也。
△《留都武学志》五卷（两淮盐政采进本）
明徐伯徵撰。伯徵字孺台，海宁人。万历己未进士，官至扬州府知府。明之武学，建於正统壬戌。因御史彭勖之请，选教授、训导等官以专教京卫武官之子。
有南京国子监祭酒陈敬宗所撰碑，备载始末。是编乃天启三年伯徵官南京武学教授时所著，分《建置》、《典礼》、《制令》、《职官》、《选举》、《人物》、《艺文》七门。
△《明文武诸司衙门官制》五卷（江西巡抚采进本）
不著撰人名氏。前有题词，称官制旧有成书，久而多讹。近两淮运司翻刻者，彼善於此，而未尝订正，亦非善本。因照《会典》、《一统志》及现行事宜采辑成编，以广其传。末署“新喻县丞陶承庆校正，庐陵县末学叶时用增补”，乃江西书贾刊行之本也。所列官制，大抵以万历初年为断。第五卷内附载上任选择日期，而并列天体、赤口日等图。弥为猥杂，殆不足讥。
△《官爵志》三卷（浙江吴玉墀家藏本）
明徐石麒撰。石麒字宝摩，嘉兴人。天启壬戌进士，授工部主事，忤魏忠贤削籍。崇祯中官至吏部尚书。南都破后，不食死。事迹具《明史》本传。是志述有明一代官制，历引前代沿革，互相参证，引据颇为详核。然大抵为《通典》、《文献通考》所已具。
△《古今官制沿革图》（无卷数，两江总督采进本）
明王光鲁撰。光鲁有《阅史约书》，已著录。是书载秦、汉迄於宋、元，凡官制之升降沿革颇详悉。而限於尺幅，考据亦多所未备。明宜兴路进校刊金履祥《通鉴前编》，首列古今官制，未著撰人姓名。今校之悉与此合，盖即光鲁本也。
△《明官制》五卷（浙江巡抚采进本）
不著撰人名氏。备录明代直省各府州县文武官员品秩，暨道里远近、编户多寡、到任期限。皆采之《明会典》及《一统志》诸书。盖坊间所刊，以便仕宦之检阅，不足以言著书也。
《历代铨选志》一卷（编修程晋芳家藏本）
国朝袁定远撰。定远里贯未详。此书其官吏部文选司郎中时作也。历叙各朝铨政选举之法，略而寡当。如叙魏晋九品官人之制，而失载《汉志》限年之沿革。
宋分四郡、馀郡之岁举，梁代中正之废置，后魏之中正与吏部并铨，皆历朝铨选之制，悉略而不叙。金、元铨政，载於史志甚详，亦概略之。至谓明兴立制，入仕之途有三：进士、监生、吏员。不知明初三途并用，乃科举、荐能、吏员三途。
其时应荐者或以贤良方正，或以儒士，或以秀才，或以人才，皆官至卿辅，非尽在监之监生也。
△《历代宰辅汇考》八卷（浙江巡抚采进本）
国朝万斯同撰。斯同有《声韵源流考》，已著录。是编取秦、汉以迄元、明宰辅，分职系名，以便检核。其於官制增损异同之处，亦间附案语，颇为简明。
然不著拜罢年月，视诸史表例颇为简略。又如唐代使相，以其为藩镇加官，俱不载录，是也。然如李克用、朱全忠、王智兴、李载义、韩建等之位冠三师，亦只属优以空衔，并未尝入辅左右，而顾一概列之。则义例亦未能尽归画一也。
△《铨政论略》一卷（江苏巡抚采进本）
国朝蔡方炳撰。方炳有《增订广舆记》，已著录。是书专论唐、宋二代铨政，颇为浅略。如谓侍郎起於隋，不知梁天监三年已有侍郎之设。谓唐选官必试於吏部，不知五品以上之不试。至接承他姓以应调，乃五代时弊政，唐时鲜有。宋时科目甚多，专举经明行修、贤良方正二科，更见挂漏。唯所议明末专拘进士资格之弊，立论颇确云。
△《文武金镜律例指南》十六卷（内府藏本）
国朝凌铭麟撰。铭麟字天石，杭州人。是书成於康熙辛酉。自文武仪注品级，以及莅任居官事宜，无不备载。又发律例大旨，而以相传之案牍为之证据，盖亦为初仕者设也。
△《南台旧闻》十六卷（浙江巡抚采进本）
国朝黄叔璥撰。叔璥有《南征记程》，已著录。是书详述御史典故，凡十三门。每事各注所出之书，颇为详备。其曰“南台”者，据王士祯《分甘馀话》“今都察院可称南台，不可称西台”语也。
──右“职官类”官制之属，四十二部，三百五十四卷内三部无卷数，皆附《存目》。
△《牧民忠告》一卷（直隶总督采进本）
元张养浩撰。养浩有《三事忠告》，已著录。此即三事中之一种。魏裔介摘出别行，非完书也。
△《官箴》一卷（左都御史张若溎家藏本）
明宣宗章皇帝御制。自都督府至儒学，凡三十五篇。前有宣德七年六月谕旨一道，称取古人箴儆之义。凡中外诸司，各著一篇，使揭诸厅事，朝夕览观，庶几君臣交儆之道。盖当时尝以颁行者。嘉靖戊戌，南京国子监祭酒伦以训，复刊布之。后载宣宗御制《广寒殿记》一首，《玉簪花赋》一首，诗二十七首，词曲二首，不知何人所附。丛杂不伦，殊乖编录之体。
△《牧津》四十四卷（浙江巡抚采进本）
明祁承<火业>撰。承<火业>字尔光，山阴人。万历甲辰进士，官至江西布政司参政。其书采辑历代循吏事实，分类编次。首列《缉概》一卷，分为五目：一《考名》，二《稽制》，三《述意》，四《论世》，五《辨类》。以下凡四十四卷，分《经济》、《消弭》、《匡定》、《节义》、《当机》、《惠爱》、《化导》、《勤节》、《集事》、《政才》、《政术》、《真诚》、《清德》、《砥躬》、《风力》、《守正》、《严肃》、《敦厚》、《忠信》、《明决》、《得情》、《察奸》、《矜慎》、《平恕》、《执持》、《识见》、《崇体》、《任人》、《治赋》、《救荒》、《诘盗》、《儒治》三十二类。每类前各有小序。徵采既广，不无烦碎丛杂之病。
