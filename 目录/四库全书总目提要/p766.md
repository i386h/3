<!-- { "loadSidebar": true } -->
国朝梁珪撰。珪字至铉，号雪园，福建长乐人。是集，前有其友袁奂《序》，作於康熙甲辰。其诗凡分六集，一曰《灵峰草》，二曰《江南游草》，三曰《循陔草》，四曰《楚游草》，五曰《江西游草》，六曰《恒山游草》，惟《灵峰》、《循陔》二草，为居家奉母时所作；馀皆其客游南北，登览山川之什也。
△《健松斋集》二十四卷、《续集》十卷（浙江巡抚采进本）
国朝方象瑛撰。象瑛有《封长白山记》，已著录。是集，象瑛所自编。凡文十六卷，少作及入翰林以后之作悉在焉。十七卷以下为诗集，《秋琴阁诗》一卷，刻於康熙己未，少作也；《展台诗抄》二卷，展台，燕昭王展礼贤士之台，即金台而变其名也；《锦官集》二卷，康熙癸亥典试四川所作，时蜀乱始平，补行乡试，故以癸亥行也；《旧游诗》一卷，未仕时游邺、游燕、游越、游楚作也；《萍留草》一卷，国初，浙闽未定时，避兵杭州时作也；《都门怀古诗》、《倦还篇》共一卷：《都门怀古诗》作於辛酉官翰林时，《倦还篇》则乞假归里时作也。其编次不以作诗年月为先后，不解其意。《续集》六卷，刻於康熙壬辰，凡文八卷，诗二卷，诗题曰《所之草》，皆归田以后作也。
△《百尺梧桐阁集》二十六卷（两淮马裕家藏本）
国朝汪懋麟撰。懋麟字季甪，号蛟门，江都人。康熙丁未进士，授秘书院中书舍人，官至刑部主事。其诗法传自王士祯，而才气纵横，视士祯又为别格。赵执信《谈龙录》记，尝见其《浯溪中兴颂诗》，起句云“杨家姊妹颜妖狐”，即掷去不视。谓：颂中兴而自天宝致乱叙起，虽万言不难办也，虽以懋麟为新城弟子，借懋麟以攻士祯，未免操之已蹙，然亦足见其少所翦裁矣。
△《学文堂集》四十三卷（江苏周厚堉家藏本）
国朝陈玉璂撰。玉璂字赓明，号椒峰，武进人。康熙丁未进士，官中书舍人。是集杂文三十一卷，诗八卷，词四卷，其说经之文及辨议诸作，亦颇有源委，不同剿说。然大致逶迤平衍，学宋格而未成，诗则更非所长矣。
△《别本学文堂集》四十七卷（浙江巡抚采进本）
国朝陈玉璂撰。此本凡文四十三卷，诗十卷，词三卷，总五十六卷，然文集之中，有录无书者九卷，实为四十七卷，与前一本大同小异。然两本皆无总目，疑皆随作随刊之本，非其全帙也。王晫《今世说》称：玉璂每读书至夜分，两眸欲合如线，辄用艾灼臂，久之成痂。盖亦苦学之士。又称其所为诗文，旬日之间，动至盈尺，见者逊其俊才。则贪多务博可知，宜其集不一本也。
△《五经堂文集》五卷、《语录》一卷（山西巡抚采进本）
国朝范鄗鼎撰。鄗鼎有《理学备考》，已著录。是集皆各体杂文，本名《草草草》，卷首有鄗鼎《自序》，文格酷摹《尚书》，虽本之夏侯元昆弟《诰》，然未免太近游戏；末附《语录》一卷，乃其子翷搜辑诸刻书中鄗鼎评识之语，汇成一帙，因并梓之。实非鄗鼎自作，亦非门人所记也。
△《柳村诗集》十二卷（山东巡抚采进本）
国朝董讷撰。讷有《督漕疏草》，已著录。其诗皆讷手自删定，因有别墅在平原城南二里，名曰“柳村”，遂以名集。《平原县志》称康熙四十一年，圣祖南巡，驻跸柳村之南楼，询讷诗集，其子思凝缮写恭呈御览，殆即此本欤。
△《石屋诗钞》八卷、《补钞》一卷（浙江巡抚采进本）
国朝魏麟徵撰。麟徵字苍石，溧阳人，康熙丁未进士，官至邵武府知府。此集即在邵武所刊，第二卷为《西湖和苏诗》，第七卷为《和白香山乐府》，其瓣香所在，可以想见；第五卷为《拟汉乐府》，虽未至於苦学妃豨，而形骸之外，去之转远。盖唐乐府重在讽谕，其文章可以力追，汉乐府重在音律，其节奏不可以臆揣也；第三卷为《闽行日记诗》，第四卷为《闽中吟》，第六卷为《渔山诗》，皆以地记；第一卷与第八卷则总题曰《杂诗补钞》一卷，亦无标目。大抵诗才清拔，而根柢不深。如《晓行诗》：“暗灯移附壁”句，自是束装真景，而刻画琐碎，已入武功末派矣。
△《纵钓居文集》八卷（江西巡抚采进本）
国朝应是撰。是有《读孝经》，已著录。是编皆所著杂文，集中多载论策，盖康熙丁未改八比为论策时所拟作，其文多摹拟苏氏父子，辨论澜翻，而未免过求骏快，遂剽而不留。其他序、记、传、志诸篇，则欲拟其乡人王安石，而边幅亦微狭焉。
△《慎修堂诗集》八卷（福建巡抚采进本）
国朝廖腾煃撰。腾煃字占五，号莲山，将乐人。康熙己酉举人，官至户部侍郎。其服官颇著清节，诗则尚未成家。
△《匏菴遗集》三卷（两江总督采进本）
国朝石璜撰。璜字夏宗，别号匏菴，如皋人。是集为其子氵尹等所编。据目录当为五卷，而此本仅三卷，盖不全之本也。
△《憺园集》三十八卷（两淮马裕家藏本）
国朝徐乾学撰。乾学有《读礼通考》，已著录。乾学家富图籍，圣祖仁皇帝购求遗书，乾学奏进十二部，其疏今在集中。近所藏虽已散佚，而《传是楼书目》犹存於世。所著《读礼通考》及《续宋元通鉴长编》，皆闳通淹贯，确有可传，集中考辨、议说之类，亦多与传注相阐发。盖乾学为顾炎武之甥，而阎若璩诸人亦多客其家，师友渊源，具有所自，故学问颇有根据；然文章则功候未深，大抵随题衍说，不甚讲求古格。赋颂用韵，尤多失考，尚未能掉鞅词坛，与诸作者争雄长也。是集刻於康熙丁丑，据宋荦原序，称尚有外集，今未之见，或此本偶佚欤。
△《白石山房稿》十三卷（江西巡抚采进本）
国朝李振裕撰。振裕字维饶，吉水人。康熙庚戌进士，官至兵部尚书。是集凡诗三卷，文九卷，又附江南所作诗一卷，乃振裕督学江南时所刊。前有施世纶、汪琬《序》。世纶《序》，惟述政绩，不及文章；琬《序》，称其工於台阁之体，亦颇著微词。
△《别本白石山房稿》二十六卷（浙江巡抚采进本）
国朝李振裕撰。此本诗文各十三卷，与刻於江南者大同小异，前后无“序”、“跋”，亦无目录，不知何时所刻也。
△《已畦集》二十一卷、《原诗》四卷（江苏巡抚采进本）
国朝叶燮撰。燮有《江南星野辨》，已著录。是集前有《自序》，论文章利病，颇为有见，然检阅集中诸作，则颇不逮其所言。至於意态波澜，彼此重复，如：听松堂、秀野堂二记，其尤甚者也。
△《赵恭毅剩稿》八卷、附《裘萼賸稿》三卷（两江总督采进本）
国朝赵申乔撰。申乔字松伍，武进人。康熙庚戌进士，官至户部尚书，谥恭毅。是编首《奏议》，次《序记》，次《案牍》之文，终以杂著，其孙侗斅所编也。后附《裘萼賸稿》三卷，则申乔之子熊诏撰。熊诏，康熙己丑进士第一，官至翰林院侍读，裘萼，其号也。
△《玉岩诗集》七卷（福建巡抚采进本）
国朝林麟焻撰。麟焻字石来，莆田人。康熙庚戌进士。官至贵州提学佥事。其诗法受自王士祯。初官中书舍人时，尝偕检讨汪楫奉使琉球，途中唱酬甚夥。是编凡《前集》二卷，皆初年所作；又《星槎草》一卷；《中山竹枝词》五十首为一卷，皆出使时所作；《郊居集》一卷，则官提学后家居时作也。自《中山竹枝词》以前，皆载士祯评点。《竹枝词》后，又以当时同人赠别之作，附焉。
△《孜堂文集》二卷（内府藏本）
国朝张烈撰。烈有《读易日钞》，已著录。烈笃守朱子之说，故集中多讲学之文，然如《朱陆异同论》、《王学质疑》，皆未免有锻炼周内之意，不及其《贾董同异论》之持平。盖汉学但有传经之支派，各守师说而已；宋学既争门户，则不得不百计以求胜，亦势之不得不然者欤。
△《临野堂文集》十卷（两淮马裕家藏本）
国朝钮琇撰。琇有《觚賸》，已著录。是集前有潘耒《序》，盛推其四六之工。今观所撰，疏隽颇胜近人，而浑雅终不逮古人。其外篇俳谐诸作，如《商陆侯传》之类，则不可作也。
△《立命堂二集》十三卷（安徽巡抚采进本）
国朝嵇宗孟撰。宗孟字淑子，山阳人，官至杭州府知府。是集，前有康熙壬子沈珩《序》，称已刻赋若干卷，诗若干卷，文若干卷。故又编为二集，计赋十二首，诗四百三首，文八十八首，凡七卷。其七卷以下，附刻各种小集，曰《蠡史》，曰《星路阳秋》，曰《识小笺》，曰《诗拇》，曰《瓯乐行》、《旧录》各为一卷。又诗馀一卷，曰《酒古董》，盖其时去明未远，故通体皆规摹锺、谭，以幽冷纤巧为宗。观诸集之名，而其诗可见矣。
△《古钵集选》一卷（山东巡抚采进本）
国朝王士祜撰。士祜字叔子，一字子侧，号东亭，又号古钵山人，山东新城人，康熙庚戌进士，未仕而卒。是集，为其弟士祯所编。其诗长於情韵，士祯《序》述计东之言曰：三王并著诗名，西樵、阮亭早达，故声誉易起，若东亭之才，讵肯作蜂腰哉？然自士祯笃念友于，存此标榜之词耳，其实士禄不及士祯，士祜不及士禄，天下之公评也。
△《有怀堂诗文稿》二十八卷（内府藏本）
国朝韩菼撰。菼字元少，号慕庐，长洲人。康熙癸丑进士第一，官至礼部尚书。乾隆三十年赐谥文懿。是集为菼所自编。凡诗六卷，分《蹢躅》、《归愚》、《病坊》、《击迷》四集；文二十二卷，菼以制艺著名，其古文亦法度严谨，凡安章宅句，皆刻意研削，然其不能脱然於畦封，亦即在此；诗则又其馀事矣。
△《蘋村类稿》三十卷、《附录》二卷（编修徐天柱家藏本）
国朝徐倬撰。倬字方虎，蘋村其号也，德清人。康熙癸丑进士，官至翰林院侍读。圣祖南巡，进所纂《全唐诗录》，晋礼部侍郎。是集凡《修吉堂文稿》八卷，《应制集》二卷，《寓园小草》一卷，《燕台小草》一卷，《梧下杂抄》二卷，《蘋蓼闲集》二卷，《甲乙友抄》一卷，《汗漫集》二卷，《野航集》二卷，《鼓缶集》三卷，《黄发集》二卷，《词集》二卷，《耄馀残沈》二卷。附录其子《元正遗稿》二卷：一曰《清啸楼草》，皆未第以前作，一曰《鸾坡存草》，则自入词馆以后应制、纪恩、游宴、赠答之什也。元正字子贞，号静园，康熙乙丑进士，官至工部尚书。徐氏五世翰林，倬其第二世，元正其第三世云。
△《礼山园文集》八卷（浙江巡抚采进本）
国朝李来章撰，来章有《连阳八排风土记》，已著录。是集摹仿欧、曾，颇为近似，以作意点缀求姿，故或失之微缛，中如《李氏紫云山庄记》、《辛公子传》诸篇，规橅古人，亦觉墨痕未化，谓之不失典型则可矣。
△《残本经史绪言》一卷（两江总督采进本）
