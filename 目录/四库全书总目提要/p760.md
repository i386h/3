<!-- { "loadSidebar": true } -->
国朝宋琬撰。琬有《永平府志》，已著录。案王士祯《池北偶谈》曰：“康熙以来，诗人无出南施、北宋之右，宣城施闰章愚山、莱阳宋琬荔裳也。”又曰：“宋浙江后诗，颇拟放翁，五古歌行，时闯杜、韩之奥，康熙壬子春，在京师求余，定其诗笔为三十卷。其秋，与余先后入蜀，予归之明年，宋以臬使入觐，蜀乱，妻孥皆寄成都，宋郁郁没於京邸，此集不知流落何地矣。”又《渔洋诗话》曰：“康熙庚辰，余官刑部尚书，荔裳之子思勃来京师，以《入蜀集》相示，亟录而存之，集中古选诗歌行，气格深稳，余多补入《感旧集》。”云云。今三十卷之本，久已散佚，所谓《入蜀集》者，其后人亦无传本。此本题《安雅堂诗》者，不分卷数，有来集之、蒋超二《序》，皆题顺治庚子，盖犹少作；题《安雅堂拾遗诗》者，与其文集、词集，皆乾隆丙辰其族孙邦宪所刻，掇拾残剩，非但珠砾并陈，亦恐真赝莫别，均不足见琬所长，其视闰章，盖有幸有不幸矣。
△《退菴集》二十一卷（江苏巡抚采进本）
国朝李敬撰。敬字退菴，江宁人。顺治丁亥进士，官至监察御史，巡按湖南。
是集诗词十二卷，奏疏及杂著九卷。诗集《自序》，谓必深知元气流行，使心口之间律吕相合，以適於喜怒哀乐之正，盖即白沙、定山之宗旨。文集《自序》谓：按楚时审录尽心，至於甘澍大降。死囚为兵劫去，自请归狱。亦未免好自誉矣。
△《西山集》九卷（山西巡抚采进本）
国朝张能鳞撰。能鳞有《诗经传说取裁》，已著录。是集凡文八卷，诗一卷。
能鳞喜谈理学，其诗文多率尔操觚，体裁未尽合於古。
△《冯定远集》十一卷（浙江巡抚采进本）
国朝冯班撰。班有《钝吟杂集》，已著录。班与其兄舒皆以诗名一时，称海虞“二冯”。其侄冯武，作《所评〈才调集〉凡例》，称舒之论诗，讲起承转合最严；而班之论诗，则欲化去起承转合。定法微有不同，然二人皆以晚唐为宗，由温、李以上溯齐、梁。故《才调集》外，又有《玉台新咏评本》，盖其渊源在二书也，其说力排严羽，尤不取江西宗派，持论亦时有独到，然所作则不出於昆体，大抵情思有馀，而风格未高，纤佻绮靡，均所不免。是集凡《定远小集》二卷，《钝吟集》三卷，《别集》一卷，《钝吟馀集》一卷，《集外诗》一卷；又《乐府》一卷，《游仙诗》一卷，《钝吟文稿》一卷，亦附於末。其中论诗之说，多可取，惟《日记》所论吴棫《韵补》一条，推为奥入鬼神，则失之远矣。
△《文襄公别录》六卷（山东巡抚采进本）
国朝李之芳撰。之芳有《文襄奏疏》，已著录。是书首《行间纪略》二卷，次《军旅纪略》二卷，皆讨耿精忠时文移，次《文告纪事》二卷，皆居官时告谕之文。
△《拟故宫词》一卷（浙江巡抚采进本）
国朝徐宇昭撰。宇昭不知何许人。是集凡诗四十首。《序》称，顺治丁亥春月，寓止燕都，遇长春寺僧，乃明宦者，因从闲话，得故宫遗事四十条。其词不甚工，注亦止寥寥数条。
△《春树草堂集》六卷（监察御史孟生蕙家藏本）
国朝杜恒灿撰。恒灿字杜若，号苍舒，三原人。顺治戊子副榜贡生，考职授通判，未仕而卒。其卒也，宁都魏禧表其墓，关中李因笃为作“传”，皆悼惜其才。是编凡诗二卷，文四卷，涂乙纵横，犹当时原稿，中多代人之作，盖恒灿历为郎廷极、贾汉复、梁化凤诸人客，毕生出入幕府中，故以卖文为活，所作富赡有馀，而多不修饰，殆亦由於取办仓卒也。
△《屺思台文集》八卷、《诗集》一卷（湖北巡抚采进本）
国朝刘子壮撰。子壮字克猷，黄冈人。明崇祯庚午举人，困公车者几二十年，至顺治己丑，乃进士第一人及第，授翰林院修撰。子壮制艺，与熊伯龙齐名。雄厚排奡，凌轹一切；其诗古文亦以气胜，然精华果锐，已销耗於八比之中。又年仅四十四而卒，未能於登第之后，复殚心於古学，纯以天资用事，往往或失之粗豪。二其翼者两其足，予之角者去其齿，固亦事理之恒耳。是编为其孙永锡等所刻，《寿序》、《贺序》，连篇累牍，而独不载其《对策》，恐所拾掇亦未必子壮意也。
△《熊学士诗文集》三卷（湖南巡抚采进本）
国朝熊伯龙撰。伯龙字次侯，号锺陵，汉阳人。顺治己丑进士，官至翰林院侍读学士。其古文较胜刘子壮，诗虽直抒胸臆，而五言古体，亦时有淳古之音，惟刊版漫漶，篇叶倒乱，遂至於断烂不可读。
△《志壑堂诗》十五卷（浙江巡抚采进本）
国朝唐梦赉撰。梦赉字济武，淄川人。顺治己丑进士，官翰林院检讨。是编，为新城王士祯所定，间有士祯评识。前有士祯《序》，称其文近於蒙庄，诗近于东坡。慈溪姜宸英《序》亦言，读其经世之言，所为筹饷、积穀、铜钞、改漕之法，嘉谟硕画，凿凿皆可见之施行，皆兼序其诗文集。而是集有诗无文，盖其集中之一种也。其诗运思颇深挚，吐属亦颇温雅，然较其才力，则稍谢士祯及赵执信、田雯诸人。
△《耿岩文选》（无卷数，浙江巡抚采进本）
国朝沈珩撰。珩字昭子，海宁人。康熙甲辰会试第一人，殿试二甲第一人，授内阁中书舍人。己未，荐举博学鸿词，召试授编修。是集，皆所作杂文，不标卷帙，但以体分。其目录题《耿岩文钞初集》，而卷端则题《耿岩文选》。每篇自为起讫，不相联属，疑校刊未竟之本，偶然印行，非其全也。其文平易近人，大抵规仿庐陵，而尚未能入室。
△《乐圃诗集》七卷（山东巡抚采进本）
国朝颜光敏撰。光敏字逊甫，一字修来，曲阜人。康熙丁未进士，官至吏部考功司郎中。此集为王士祯所定，版心题曰《十子诗略》，盖士祯尝选商邱宋荦、郃阳王又旦、安邱曹贞吉、黄冈叶封、德州田雯、谢重辉、晋江丁炜、江阴曹禾、江都汪懋麟及光敏之诗，共编一集，而十人各为卷帙，其版亦分藏於各家，往往别本单行。版心所题，犹其全编之总名也。
△《汤潜菴文集节要》八卷（两江总督采进本）
国朝彭定求编。定求有《周忠介公遗事》，已著录。《汤斌文集》有《汤子遗书》诸刻；定求又择其切於身心者，仿聂豹《南轩节要》之例，纂为此编。定求，斌门人也。《苏州府志》载其有《儒门法语》、《蒙正录》、《南畇诗文集》，而不及此书，殆修志时偶未见与。
△《宝纶堂集》五卷（浙江巡抚采进本）
国朝许缵曾撰。缵曾有《滇行纪程》，已著录。是集，乐府规仿旧文，七言古诗，多学初唐四杰之体，皆拟议而未能变化。
△《漫馀草》一卷（浙江巡抚采进本）
国朝王庭撰。庭有《理学辨》，已著录。其所为诗，有《秋间三仕》、《二西诸草》。是集刻於康熙戊辰，乃其晚岁所订，时年已八十有二矣。凡五百馀首，大约近体多於古体。七律一种又多於诸体。其曰“漫馀”者，《自序》云：“余诗之漫久矣。此无非漫之馀也。”
△《循寄堂诗稿》（无卷数，陕西巡抚采进本）
国朝朱廷燝撰。廷燝字山辉，富平人。顺治己丑进士，官至河南布政司参政。是集先名《澄溆堂诗》，后改今名，编次不分体裁，惟以年月为前后，《自序》二篇，一作於河南，一作於里居之时。其诗结字铸句，皆未坚緻，古体尤风骨未就。
△《鹤静堂集》十九卷（浙江巡抚采进本）
国朝周茂源撰。茂源字宿来，号釜山，华亭人。顺治已丑进士，官至处州府知府。是集前十四卷为诗，后五卷为文，所作葩藻丽缛，沿齐、梁之馀艳。其《同郡五君咏》中所称夏允彝、陈子龙、李雯三人，皆其几社旧友，而才力尚不逮子龙等也。
△《贻清堂集》十三卷、《补遗》四卷（两淮马裕家藏本）
国朝张习孔撰。习孔有《云谷卧馀》，已著录。是集凡诗八卷，附以诗馀；《补遗》凡文三卷，诗一卷。多直抒胸臆，无明末钩棘纤佻之习。施闰章“序”其诗，盖其趋向为近也。
△《愿学堂集》二十卷（陕西巡抚采进本）
国朝周灿撰。灿字星公，临潼人。顺治己亥进士，官至南康府知府。是集凡文十八卷，诗二卷，诗格宏敞，颇胜於文，然规橅唐音，浮声多而切响少，犹袭“北地”之旧调者也。
△《月岩集》五卷（江西巡抚采进本）
国朝周礼撰。礼字情畊，号月岩，宜黄人。是集文四卷，诗一卷，其文力摹欧、苏，顿挫曲折，颇为形似；诗则多不入格，盖殚力於古文，而吟咏其馀事也。
△《容菴诗集》十卷、《辛卯集》一卷（浙江巡抚采进本）
国朝孙爽撰。爽字子度，钱塘人。集中有《嘉禾哭冢宰宝摩徐公诗》，宝摩，徐石麒字，则爽为国初人；所谓“辛卯集”者，顺治八年作也。其诗刻於学古，亦刻於用意，而摹拟雕凿之痕，俱不能化。此本不知何人所抄，每卷或仅三四首，非出删节，即由掇拾，亦非其完本也。
卷一百八十二 集部三十五
○别集类存目九△《万山楼诗集》二十四卷（江西巡抚采进本）
国朝许虬撰。虬字竹隐，长洲人。顺治辛卯举人，官至思南府知府。其诗前数卷多拟古之作，刻意摹仿，颇嫌太似。其拟陆机《迢迢牵牛星》诗，后有《自跋》曰：予已於十九首中和此题矣，今复因曙戒之订，共和陆平原。篇成，自咏一过，确是晋古，非汉古也。诗之升降微矣，观其持论，知无往非双钩古帖也。
△《万青阁全集》八卷（内府藏本）
国朝赵吉士撰。吉士有《续表忠记》，已著录。是集为吉士所自编，凡杂文二卷，诗一卷，《勘河诗纪》等十三种，共一卷，制艺一卷，《平交山寇公牍诗文》一卷，《谳牍》一卷。交山在交城境，姜瓖平后，馀孽窜伏山中，出没为患，吉士以计讨平之。材略有足称者，文章则非专门也。
△《林卧遥集》三卷（浙江巡抚采进本）
国朝赵吉士撰。康熙戊辰，吉士由户科给事中罢职闲居，侨住宣武门西之寄园，適金坛于汉翔贻诗四首，吉士依韵酬答，后凡遇他题，皆叠此韵，积成千首，命曰《叠韵千律》，分为上、下二卷；寻又续得五百馀首，编为一卷，命曰《千叠波馀》，合刻以为此编。案和韵为诗，本不能曲折如志，又叠至千五百首，此虽香山、东坡，亦断无能工之理矣。
△《遂初堂文集》九卷（江苏巡抚采进本）
国朝杨兆鲁撰。兆鲁字青岩，武进人。顺治壬辰进士，官至福建延平道按察司副使。兆鲁官建宁时，巨寇萧维堂等作乱，兆鲁招抚有功，集中《平寇纪略》，述其始末颇详。惟多载案牍之文，词不雅驯。
△《画壁遗稿》一卷（通行本）
