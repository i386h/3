<!-- { "loadSidebar": true } -->
如云鹅湖之会，紫阳毫未有悟，直诋朱子为强项。又云余每不乐与天地合其德等语，加一与字，是天地与己为二，遂欲窜改经文。可谓果於自用。乃亟称明《一统志》、《月令广义》为无所不备，尤不可解也。
△《唾居随录》四卷（江西巡抚采进本）
国朝张贞生撰。贞生有《玉山遗响》，已著录。是编乃其家居之时，於玉山下葺颓垣为唾居，随意会所至，或披阅有得，陆续笔记成帙，故名曰《随录》。
凡九百八十三则，皆讲学之语，持论颇为平正，多切近人情，而失之太繁，遂枝叶多於根柢。又多为对偶长联，犹沿明季陈继儒等小品之习。
△《图书秘典一隅解》一卷（河南巡抚采进本）
国朝张沐撰，其子煓注。《秘典》者，沐之书。一隅解者，煓之注也。
沐有《周易疏略》，已著录。煓仕履未详。是书前无序文，而列汤斌、毛甡（案：毛甡即毛奇龄之原名）书二首。其说以天下事物之数起於一，而其要在集神明。如云闻见之知，月也。神明之知，日也。毛发寒变之知，星也。肌肤痛痒之知，辰也。其知皆神明也，而不可谓即神明。其说实本姚江之良知，而变化其语。至煓之注，则守其父说而玄虚弥甚。如云一旦跃起，正容端坐，息心以集神明。又云圣人在上，蔽目塞耳，敛手并足，端居深宫，而家国天下治，神明而已。尧、舜、周、孔以来，有是枯寂之学乎？至典之为训，说文谓从册在几上，尊阁之也。五帝之书，乃有是称，沐以自名，不免於僣。至《灵兰秘典》，乃《黄帝素问篇》名，方技家依托之文，更不应以名儒书矣。
△《潜书》四卷（浙江巡抚采进本）
国朝唐甄撰。甄字铸万，达州人，侨寓苏州。顺治庚子举人。官长子县知县。
宋李覯先有《潜书》，今见《盱江集》中。甄此书偶同其名，凡分上、下二篇，而上篇下篇又各析为二，凡九十七目。大略仿《论衡》之体，自心性、治术，以至处世淑身之理，无不具列。甄与魏禧友善，故其文格颇相类。然所载多据当时见闻，及友朋酬对之语。其尊孟篇颇诋伊川。法王、虚受、知行三篇，又力崇良知之学，皆未为醇粹。
△《五伦懿范》八卷（两淮马裕家藏本）
旧本题曰天台鹿门子撰，不著名氏。前有康熙五年自序一篇，又有康熙十年四明山人鹤控子序一篇，亦不知何许人。其书以五伦为纲，而各分子目。一目为论一篇，反复申劝戒之旨。词多浅易，盖意求通俗也。
△《天方典礼择要解》二十卷（两江总督采进本）
国朝刘智撰。智字介濂，江宁人，回回裔也。尝搜取彼国经典七十种，译为《天方礼经》。后以卷帙浩繁，复撮其要为此书。首为原教、真宰、识认、谛言四卷，次为五功四卷。五功者，念真、礼真、斋戒、捐课、朝觐也。次为禋祀一卷，次为五典四卷，言五伦之事，次为民常四卷，次为娶礼、婚礼、丧礼，而附以归正仪。每事详为解释，以自尊其教。回回教本僻谬，而智颇习儒书，乃杂援经义以文其说，其文亦颇雅赡。然根柢先非，巧为文饰无益也。
△《进善集》（无卷数，江西巡抚采进本）
国朝张天柱撰。天柱字孟高，号擎菴，秀水人。康熙丙申，天柱寄迹南京，见风俗奢汰，因为是书。共三十篇，总题为持身要则。惟编末略览古昔、近观天地二篇别署进善宝书，其中如保身禁忌、功过格之类皆附入焉。大意在箴砭世俗侈靡之失，而归之於三教清净。谓清净者儒之髓，佛之原，道之宗。又谓佛继三王、周、孔，有功於后世。三王、周、孔为盛世之佛。其立意未始不善，而立言则悖谬甚矣。
△《懿言日录》一卷、《二录》一卷、《续录》一卷、《别录》一卷、附《礼闱分校日记》一卷、《七规》一卷（江苏巡抚采进本）
国朝王喆生撰。喆生字素岩，昆山人。康熙壬戌进士，官翰林院编修。是书编年成帙。《日录》始康熙庚申，终丁丑。《二录》始戊寅，终壬寅。《续录》始雍正癸卯终丁未。多讲学之语，亦兼及杂事。大旨尊程、朱，攻陆、王。谓孙奇逢初守程、朱甚笃，自鹿善继诱以文成，讲习遂复异趣，所遇非人，固其不幸云云。案鹿善继之在明季，力赴杨、左之难，触珰焰而不辞，洎大兵攻定兴，死守孤城，力竭授命。为人如是，亦可无愧於圣贤。而喆生不论人品之醇疵，但论学术之同异，至以非人诋之，程、朱所传，恐不如是。至《别录》一卷，纯言修炼之术，称为真仙所传。又称佛言应生无所住心，是无上妙义，能见得无住之心，便可超凡云云，纯为二氏之学。其《礼闱分校日记》一卷，乃康熙乙丑为同考官时所作。《七规》一卷，则其邀讲学诸人结会，每一会静坐七昼夜，以验心学者也。
△《方斋补庄》（无卷数，江苏巡抚采进本）
国朝方正瑗撰。正瑗字引除，号方斋，桐城人。康熙庚子举人，官至陕西潼商道。是书以《庄子》背驰圣道，故即其内篇之目而补其所未及论者。盖欲明孔之全，正庄之偏，反庄之肆，以归学庄者於醇也。然庄子之书，汪洋恣肆，本不附托圣人以立言，此乃一一与之辨难，殊为赘设。至反《南华经》之名而别名《西华经》，尤为不必矣。
△《公馀笔记》二卷（江西巡抚采进本）
国朝张文炳撰。文炳有《易象数钩深图》，已著录。此书乃其讲学之语。凡八十一篇，各立篇名。其大意欲仿《通书》，故其自序谓官浙江安吉州州判时，尝奉檄校刊。钦定《朱子全书》，御纂《周易折中》，得益窥圣学之始终，全体大用，多所发明。然其学以无为宗，已全流於佛氏。又多杂以丹经之语，亦为不醇。
△《容膝居集杂录》六卷（浙江巡抚采进本）
国朝葛芝撰。芝字龙仙，昆山人。是书所载，类多格言，若所云心本无欲，欲者非心之类。其学盖颇杂於禅。卷首有芝自序，不著年月。而中引魏禧、徐枋语，知为近时人作矣。
△《苕西问答》一卷（浙江巡抚采进本）
国朝吴学孔录其师罗为赓讲学语也。为赓号西溪，南充人。康熙中官乌程县知县。尝颜其书室曰古小学，与门人讲论其中。学孔录其问答而附以与人论学之书。其大旨出於陆、王，而体例则全如禅宗机锋。
△《续笺山房集略》十八卷（兵部员外郎丁田树家藏本）
国朝郑道明撰。道明字希濂，号松冈，怀宁人。乾隆丙辰副榜贡生。是编皆其读书劄记之文。卷一曰理气解略，卷二至卷四曰四书解略，卷五曰四书徵略，卷六至卷八曰四书疏略，卷九曰洪范解略，卷十曰春秋解略，卷十一至十四曰经史解略，卷十五曰明史论略，卷十六十七曰明史纲目述略，卷十八曰葬仪记略、节烈记略。其学尺尺寸寸，摹仿宋儒，惟恐有一毫不似。在乡塾老儒之中，亦可谓笃志者矣。
△《颐菴心言》一卷（山东巡抚采进本）
国朝乔大凯撰。大凯有《周易观澜》，已著录。是编乃其笔记之文，多所论辨，而颇近拘迂。
△《圣学逢源录》十八卷（安徽巡抚采进本）
国朝金维嘉撰。维嘉号潜川，休宁人。是书每卷为一类，每类以六字标题。
既以逢源录为名，而每卷之首又别题深造篇第几字，未喻其例。其书为讲学而作，然大旨参杂以佛、老。
──右“杂家类”杂学之属，一百八十四部，七百五十卷，内十三部无卷数，皆附《存目》。
卷一百二十六 子部三十六
○杂家类存目三
△《事始》一卷（浙江范懋柱家天一阁藏本）
不著撰人名氏。其书皆推原事物之始，杂引经史。如以太师始於吕望，考之《尚书》，箕子已先为之，则非周始也。又如开府仪同三司谓始於汉代，考汉建初二年使车骑将军马防班同三司，同三司自此始，延平元年邓骘为车骑将军，仪同三司，仪同之号自此始，而皆不云开府。至魏黄权，乃以车骑将军开府，仪同三司，盖汉制惟三公开府，至魏始有开府仪同三司之号。是编混而一之，皆失精审。又如《檀弓》载乘邱之战，乃士有诔之始，非自是而始有诔。引为诔始，亦殊疏舛。案《郡斋读书志》，载唐刘将孙《事始》三卷，晁公武谓分二十六门，与此本体例不合。又载蜀冯鉴《续事始》十卷，卷数尤不相应。此本所引，皆唐以前书，疑后人抄撮类书中所引刘将孙书，凑合成帙也。
△《释常谈》三卷（兵部侍郎纪昀家藏本）
不著撰人名氏。考陈振孙《书录解题》曰：《续释常谈》二卷，秘书丞龚颐正养正撰。（案：王楙《野客丛书》作二十卷，此盖误脱十字。）昔有《释常谈》一书，不著名氏，今故以续称。凡常言俗语，皆著其所始。然则此书之作在袭颐正之前，当出北宋人手矣。原序称随日注解，总得二百事，而此本仅一百二十六事，殆后人病其冗滥，有所刊除欤？明谢肇淛《文海披沙》云，《释常谈》一书，作者不著名氏。其中援引芜陋，极有可笑。至以鹅为右军，箸为赵达，盲为小冠子夏，癭为智囊，醉为倒载，觅食为弹铗，五迁为盘庚，子死为丧明，聋为黈纟广，皆谬误不经，似村学究所为。其引负荆一段，尤似打鼓上场人语也云云。
今核其书，如谓程普为程据，谓夫妇不睦为参阅商，谓戴帽为张盖，卸帽为倾盖，谓凤兮凤兮为孔子之语，谓屣步为不乘鞍马，谓膏肓之疾为晋悼公。谓秦医为卢医，谓董宣封强项侯，谓饮酒烛灭为绝缨，谓自称己善为自媒，《齐东》之语，展卷皆是，尚不止肇淛之所摘。而灾梨祸枣，流传五六百年，亦事之不可理诘者矣。
△《别释常谈》三卷（浙江巡抚采进本）
不著撰人名氏。其中引《中庸》冠以《礼记》，知为宋人。称齐桓公为威公，知为南宋人。故所徵引如苏轼《东坡集》、苏辙《栾城集》、魏泰临汉《隐居诗话》之类，皆至北宋而止也。以先有《释常谈》、《续释常谈》，故以别释为名。
其浅陋鄙俚，亦与二书相等，摘之不可胜摘也。
△《肯綮录》一卷（编修程晋芳家藏本）
宋赵叔问撰。叔问自号西隐老人，其始末末详。以宋宗室联名字推之，盖魏王廷美之裔也。是书首辨俚俗字义，於陆法言《唐韵注》中摘录以备考证。然《唐韵》为孙愐作，《法言》隋时人所著，乃切韵非《唐韵》，开卷先误。又谓孟子名应读口个切，不知韩愈《石鼓歌》正押平声。其他辨证，亦多说部习见之文，无可采录。
△《古今考》一卷（两江总督采进本）
宋魏了翁撰。了翁有《周易要义》，已著录。是书前有自序，称即汉纪随文辨理，作《古今考》。然惟有二十馀页，摘《汉书高帝纪》中名物称谓字义音释，略为辨论，与序相应。自东坡《胡麻赋》以下，皆杂记他事，注曰以下杂识诸条附。考方回所补《了翁古今考》，仍以原书为第一卷，无此诸条。知为后人以篇页寥寥，不盈卷轴，窜入他文以足之。陈继儒《秘笈》所载，大抵此类也。
