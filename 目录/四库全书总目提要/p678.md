<!-- { "loadSidebar": true } -->
△《东维子集》三十卷、《附录》一卷（浙江孙仰曾家藏本）
元杨维桢撰。维桢有《春秋合题著说》，已著录。此其初刊诗文集也。维桢以诗才奇逸凌跨一时。此编乃录文二十八卷，诗仅两卷，又以杂文六篇足之。盖以文为主，诗特附行耳。朱国桢《涌幢小品》载王彝尝诋维桢为“文妖”。今观所传诸集，诗歌、乐府出入於卢仝、李贺之间，奇奇怪怪，溢为牛鬼蛇神者，诚所不免。至其文则文从字顺，无所谓“翦红刻翠以为涂饰，聱牙棘口以为古奥”者也。观其於句读疑似之处，必旁注一“句”字，使读者无所岐误。此岂故为险僻，欲使人读不可解者哉？其作《鹿皮子文集序》曰：“卢殷之文凡千馀篇，李础之诗凡八百篇，樊绍述著《樊子书》六十卷，杂诗文凡九百馀篇，今皆安在哉？非其文不传也，言庞义淫，非传世之器也。孔孟而下，人乐传其文者屈原、荀况、董仲舒、司马迁。又其次王通、韩愈、欧阳修、周敦颐、苏洵父子。我朝则姚公燧、虞公集、吴公澄、李公孝光。凡此十数君子，其言皆高而当，其义皆奥而通也。”观其所论，则维桢之文不得概以妖目之矣。陶宗仪《辍耕录》载维桢《辨统论》一篇，大旨谓元继宋而不继辽、金。此集不载此篇，未喻其故。今恭奉谕旨，补入集内。盖维桢虽反颜吠主，罪甚扬雄，而其言可采，则不以其人废之。仰见圣人衮钺之公，上超万古，非儒生浅见之能窥也。
△《铁崖古乐府》十卷、《乐府补》六卷（安徽巡抚采进本）
元杨维桢撰。其门人吴复所编。维桢以乐府擅名，此其全帙也。乐府始於汉武，后遂以官署之名为文章之名。其初郊祀等歌，依律制诗，横吹诸曲，采诗协律，与古诗原不甚分。后乃声调迥殊，与诗异格，或拟旧谱，或制新题，辗转日增，体裁百出。大抵奇矫始於鲍照，变化极於李白，幽艳奇诡、别出蹊径，岐於李贺。元之季年，多效温庭筠体，柔媚旖旎，全类小词。维桢以横绝一世之才，乘其弊而力矫之，根柢於青莲、昌谷，纵横排奡，自辟町畦。其高者或突过古人，其下者亦多堕入魔趣。故文采照映一时，而弹射者亦复四起。然其中如《拟白头吟》一篇曰：“买妾千黄金，许身不许心。使君自有妇，夜夜白头吟。”与三百篇风人之旨亦复何异？特其才务驰骋，意务新异，不免滋末流之弊，是其一短耳。
去其甚则可，欲竟废之则究不可磨灭也。惟维桢於明初被召，不肯受官，赋《老客妇谣》以自况，其志操颇有可取。而《乐府补》内有所作《大明铙歌鼓吹曲》，乃多非刺故国，颂美新朝，判然若出两手。据《危素跋》，盖聘至金陵时所作。
或者惧明祖之羁留，故以逊词脱祸欤。然核以大义，不止於白璧之微瑕矣。
△《复古诗集》六卷（编修汪如藻家藏本）
元杨维桢撰。所载皆琴操、宫词、冶春、游仙、香奁等作，而古乐府亦杂厕其间。乃其门人章琬所编，以其体皆时俗所置而不为，故以“复古”为名。《琬序》称辑前后所制者二百首，连吴复所编又三百首。而今止一百五十二首，数不相符，或后人已有所删削，非完本欤。其中《香奁》诸诗，为他本所不载。古乐府诸篇则与《铁崖乐府》相复者数十首，而稍有异同。如《石妇操》“山夫折山花”句上，乐府本尚有“峨峨孤竹冈，上有石鲁鲁”二句。“山头朝石妇”句，乐府本作“岁岁山头歌石妇”。又《烽燧曲》一首，乐府本以上二句作下二句，其文互有颠倒。又乐府本所载诗题与此本异者，如《北郭词》之作《屈妇词》，《秦宫曲》之作《桑阴曲》，《合欢词》之作《生合欢》，《空桑曲》之作《高楼曲》。此类不一而足。盖吴复编《铁崖乐府》在至正六年，琬编此集在至正二十四年，相距几二十载。殆维桢於旧稿又有所改定，故琬据而录之。此当从其定本，不当泥其初稿者矣。
△《丽则遗音》四卷（江苏巡抚采进本）
元杨维桢撰。维桢《东维子集》不载所作古赋，《铁崖文集》中亦仅有《土圭》、《莲花漏》、《记里鼓车》三作，而他赋概未之及。是集为赋三十有二首，皆其应举时私拟程试之作。乃维桢门人陈存礼所编，而刊版於钱塘者。至正二年，维桢自为之序。其后渐佚不传。《明史艺文志》中备录维桢著述书目，亦无是集之名。明末常熟毛晋偶得元乙亥科湖广乡试《荆山璞赋》一册，而是集实附卷末，始为重刻以行。其《荆山璞赋》五首，并缀录於后，以存其旧。元代设科，例用古赋。行之既久，亦复剽窃相仍，末年尤甚。如刘基《龙虎台赋》，以场屋之作，为世传诵者，百中不一二也。维桢才力富健，回飙驰霆激之气，以就有司之绳尺，格律不更，而神采迥异。遽拟诸诗人之赋，虽未易言，然在科举之文，亦可云卷舒风云，吐纳珠玉者矣。
△《夷白斋稿》三十五卷、《外集》一卷（浙江鲍士恭家藏本）
元陈基撰。基字敬初，临海人。受业黄溍之门。所作诗文皆操纵驰骋，而自有雍容揖让之度，能不失其师传。至正中，以荐授经筵检讨。尝为人草谏章，几获罪，引避归。张士诚据吴，引为学士，书檄多出其手。明兴，太祖召修《元史》，赐金而还。《明史文苑传》附见《赵埙传》中。基寓舍有夷白斋，故以名其稿。凡《内集》诗十一卷、文二十四卷，《外集》诗文合一卷，大抵皆元世所作也。朱存理《楼居杂著》有《跋夷白斋稿》一篇，称“得钞本於王东郭家，临写一部，计二百九十六番，装为五册”，而不言其卷数。又有《跋夷白斋拾遗》一篇，称“尚宝李公前修郡乘时，先得海虞人家本一册，复有遗文三十五篇，予悉录之。今得王氏本相校异同，於海虞本录出为《拾遗》一卷。吴中尤氏有遗墨数纸，内有《陈基传》、谢徽诗，并存《拾遗》后”云云。据其所言，颇与今本相近。然存理但云《拾遗》为遗文，而此本《外集》有诗，或后人又有所更定欤。
△《庸菴集》十四卷（永乐大典本）
元宋禧撰。禧初名元禧。后改名禧，字无逸，庸菴其号也。馀姚人。元至正庚寅中浙江乡试，补繁昌教谕，寻弃归。洪武初，召修《元史》。所撰《外国传》，自高丽以下悉出其手。书成不受职，乞还山。复与桂彦良同徵主考福建。故《明史》列之《文苑》中，附见《赵埙传》末。然集中《题桐江钓隐图》有云：“黄冠漫忆贺知章，老病怜予简书趣。”又《寄宋景濂》云：“当时十八士，去留各有缘。”而戴良赠以诗亦有“麦秀歌残已白头，逢人犹自说东周”之句。则亦沈梦麟、赵汸之流，非危素诸人比也。禧学问源出杨维桢。维桢才力横轶，所作诗歌，以奇谲兀奡凌跞一世，效之者号为“铁体”。而禧诗乃清和婉转，独以自然为宗，颇出入香山、剑南之间。文亦详赡明达，而不诡於理。可谓善学柳下惠，莫如鲁男子矣。黄虞稷《千顷堂书目》载《庸菴文集》三十卷，又《庸菴诗集》十卷。自明以来，未有刊版，故流播绝稀。今浙江所采进者，乃其《诗集》，即《千顷堂书目》所云十卷之本，而《文集》则已久佚。惟《永乐大典》各韵内诗文并载，尚具梗概。以浙本相校，其诗惟多七言绝句四首、词一首，其他转不若浙本之详备。疑编录之时，多所删汰。其杂文每题之下各载年月。检勘皆至正间所作，而入明乃无一篇。当亦不免有所遗脱。然世无传本，惟藉此以获见一斑，尤不可不亟为甄录。谨据浙本参互考证，仍编《诗集》为十卷，《文集》则别厘为四卷，又从《西湖志》补诗二首，《馀姚志》补文二首。统题作《庸菴集》，以备元末之一家焉。
△《可闲老人集》四卷（浙江鲍士恭家藏本）
元张昱撰。昱字光弼，自号一笑居士，庐陵人。元末，左丞杨旺紥勒镇江浙，昱参谋军府，官至左右司员外郎，行枢密院判官，元末弃官不仕。张士诚招礼之，不屈。明太祖徵之至京，召见，悯其老，曰“可闲矣”，厚赐遣归。更号可闲老人，放浪山水，年八十三乃卒。《明史文苑传》附见《赵捴谦传》中。瞿宗吉《归田诗话》记其在杨旺紥勒幕中诸作。又记其酒酣自诵《歌风台诗》，以界尺击案，渊渊作金石声，曰：“我死葬骨湖上，题曰诗人张员外墓足矣。”其风调可以想见也。其诗学出於虞集，故具有典型。旧稿散佚。正统元年杨士奇始得残帙於给事中夏时，以授浮梁县丞时昌刻之。此本即从正统刻本传写者，士奇原《序》尚载於卷端。其诗才气纵逸，往往随笔酬答，或不免於颓唐。然如《五王行春图》、《歌风台》诸作，皆苍莽雄肆，有沈郁悲凉之概。《天宝宫词》、《辇下曲》、《宫中词》诸作，不独咏古之工，且足备史乘所未载。顾嗣立《元诗选》尝录其诗於《辛集》中。其小传引《杨士奇序》云云，所见盖即此本。旧版久佚，流传渐寡。国初金侃得毛晋家所藏别本，改题曰《庐陵集》。侃复为校正，间附案语於下方。然其本亦从此本传录，非两书也。
△《石门集》七卷（浙江汪启淑家藏本）
元梁寅撰。寅有《诗演义》，已著录。其集世有二本。一即此本，乃马氏玲珑山馆所钞。一为新喻知县崇安暨用所刊本，分为十卷，与此本稍有详略，而其大致不甚相远，盖即此本而析其卷帙以就成数耳。寅於《易》、《诗》、《书》、《春秋》、《礼记》、《周礼》皆有训释。又有《策要》、《史断》诸书，颇究心於史学。又有《耄言》、《论林》、《蒐古集》、《格物编》诸书，亦兼讲考证。故其文理极醇雅，而持论多有根柢，不同剽掇语录之空谈。诗格尤舂容淡远，规仿陶、韦。惟《河源》一记，过信笃什所传，其谬与潘昂霄相类。盖儒生拘限旧闻，故承讹袭误。然有元一代，皆主火敦脑儿之说，不独寅一人为然，存而不论焉可矣。
△《玉笥集》九卷（浙江汪启淑家藏本）
元邓雅撰。原本集首但题邓伯言，而不著其名。今案集中洪武壬戌《辞聘诗》，有“雅以菲才，例蒙郡举”云云，知其名为雅，而伯言乃其字也。又雅虽辞聘，而末一卷乃为《朝京纪行诗》，且有应制赋《锺山云气沍寒》之作。盖当时未允其辞，起送入都之后，始得放还，与张昱等相类也。时梁寅方讲学石门山中，雅与之游，此集即寅所勘定。然《江西通志》失载其人。此集诸家书目亦未著录。
惟此抄帙流传，仅存至今耳。卷首有《梁寅序》及答书一首，又何淑、丁节、戴正心《序》各一首，谢观《题词》一首，皆极相推挹。今观其诗，虽未免稍涉率易，而气味冲澹，颇有自然之致，究为不失雅音。与梁寅《石门集》体裁正复相近，宜其契分之深矣。
卷一百六十九 集部二十二
○别集类二十二△《明太祖文集》二十卷（两江总督采进本）
