<!-- { "loadSidebar": true } -->
明罗汝芳撰。汝芳有《孝经宗旨》，已著录。前明钱钞通行，其弊百出。汝芳督屯滇省，以滇为铸钱之薮，因作此书，以明其利弊。大旨以钱制大小轻重，贵在持平，乃足为万世之利。历引古来钱制，始自太昊、轩辕，下迄唐宋，胪列具备。其第一篇本义，引据唐人《钱谱》，谓秦世八铢，失之太重；汉初榆荚，失之太轻。按《文献通考》，秦兼天下，铜钱质如周钱，文曰半两；汉高后二年，始行八铢钱。是八铢之名定於汉，谓秦世八铢，非也。又考唐武德四年废五铢钱，铸开通元宝钱，其文则欧阳询所书，回环读之曰“开通元宝”，今书悉谓“开元通宝”，亦非本义。
△《海运新考》三卷（副都御史黄登贤家藏本）
明梁梦龙撰。梦龙有《史要编》，已著录。隆庆末，梦龙巡抚山东，适徐、邳间漕河淤塞，漕运总督王宗沐请复海运，下梦龙任其事，檄青州道潘允端等履勘试行之。南自淮安至胶州，北自海仓口至天津，三千三百馀里，运米二千石，舟行无碍。因为条具以奏，并取前后疏议、奏记、考说辑为一编。宗沐疏所谓“巡抚都御史梁梦龙毅然试之，底绩无壅”者也。其论海道曲折，颇为详备。自邱濬《大学衍义补》，极言海运之利。然海运再遭飘溺，宗沐亦叠被弹劾，事竟不行。此云“既而运通报，后梦龙亦迁秩去，其议遂寝”者，亦文饰之词耳。
△《海运编》二卷（户部尚书王际华家藏本）
明崔旦撰。旦字伯东，平度人。是书成於嘉靖甲寅。时因运道艰阻，议者欲开胶莱河以复海运。由淮安清江浦口，历新坝、马家壕至海仓口，径抵直沽。止循海套，可避大洋之险。旦居海滨，习知利害。地方大吏咨以开浚之策，旦亦以为必可行。惟欲改马家壕道从麻湾口，所条上工役之法、堤闸之制甚具。嗣以遣官勘视，言水多沙碛，其事遂寝。旦因检所作议考诸篇，录而存之。
△《山东盐法志》四卷（两淮盐政采进本）
明查志隆撰，谭耀、詹仰庇参修。志隆字鸣治，海宁人。嘉靖己未进士，官至山东布政司左参政。耀，东莞人。万历丁丑进士，官至监察御史。仰庇，安溪人。嘉靖乙丑进士，官至刑部侍郎。是编乃志隆官山东盐司同知时所作。耀时巡盐长芦，仰庇时为山东按察司副使。正统中，命长芦巡盐御史兼理山东盐法。隆庆五年，又令山东驿传副使兼管盐法，故皆得与志隆裁订焉。
△《八闽政议》三卷（浙江范懋柱家天一阁藏本）
不著撰人名氏，亦无序跋。皆载明嘉靖三十二年福建布政使及福宁道参政条议申文，曰《盐法》、《纲银》、《运脚》，各为一卷，盖当时布政司所刊则例也。
△《海运图说》一卷（浙江范懋柱家天一阁藏本）
明郑若曾撰。若曾有《郑开阳杂著》，已著录。是编前列二图，后系以说，末附海运故道。海运之说，古无其事。杜甫《后出塞诗》所谓“渔阳欢乐地，击鼓吹笙竽。云帆转辽海，粳稻来东吴”者，不过盛陈边帅骄奢，能远致难至之物以供饮食，非谓其时果泛舶以资军储也。明人惩元末中原梗阻、运道不通之弊，多喜讲求海运，以备不虞。不知政理修明，则四海一家，何虑转输之不达？如其中原失驭，盗贼纵横，虽远涉波涛，供粟亿万，亦何裨於败亡哉？至邱濬考校历年漂没之数，以为省漕渠之所费，足以补海道之所失。不思岁有沉溺篙工舵师之命，动辄千百，又以何者抵之欤？若曾此书，亦狃是见，皆可谓不求其本者也。
△《苏松浮赋议》一卷（浙江范懋柱家天一阁藏本）
明郑若曾撰。其说已具其所撰《万里海防编》内，此则缕析地亩科徵之数，而详悉陈之。嘉靖中尝条上当事，力请入告。会格於倭变，不果行。此其遗稿也。
△《重修两浙鹾志》二十四卷（浙江巡抚采进本）
明王圻撰。圻有《东吴水利考》，已著录。是书《图说》二卷，《诏令》一卷，《盐政》十三卷，《职官表》一卷，《列传》一卷，《奏议》三卷，《艺文》三卷。前有自序，谓武陵杨鹤巡按浙江，以《盐规类略》、《酉戌沿革》、《行盐事宜》三书并旧志授圻增订。遂采其要约，缀入各款，令引票之损益，价值之低昂，课额之盈缩，徵解之缓急，商灶之疾苦，犁然具载。於浙中鹾务，纪录颇详。然多一时补苴之法，不尽经久之制也。
△《漕运通志》十卷（浙江范懋柱家天一阁藏本）
明杨宏撰。宏字希仁，海州大河卫人。嘉靖中，以指挥使署都督同知，总运江北。旧有《漕运志》，宏病其未备，乃捃摭群书，手自记录。延瓯宁谢纯考古今沿革，作《表》六卷，首《漕渠》，次《漕职》，次《漕卒》，次《漕船》，次《漕仓》，次《漕数》。作《略》三卷，首《漕例》，次《漕议》，次《漕文》。
序谓表立则经见，略辑则纬彰。书凡十卷，而序云九卷者，盖《漕渠》文繁，分为二卷故也。
△《救荒事宜》一卷（江西巡抚采进本）
明周孔教撰。孔教有《中丞疏稿》，已著录。是编乃其官应天巡抚时以三吴被水而作。分目二十三条，附议三条，大旨不出《周官荒政》之意。盖当时所颁条教，而其属官为之刊行也。
△《长芦盐法志》十三卷（浙江汪启淑家藏本）
明何继高、冯学易、闵远庆同撰。继高字汝登，山阴人。万历癸未进士，官至江西布政司参政。学易字韦卿，临海人。隆庆丁卯举人，官至长芦盐运司运同。
远庆字基厚，乌程人。万历丙戌进士，官至四川按察使佥事。纂是书时，继高方为运使，远庆方为运判。故三人以现行盐法事例参稽典故，共相酌定云。
△《通漕类编》九卷（浙江汪启淑家藏本）
明王在晋撰。在晋有《历代山陵考》，已著录。是书先漕运，次河渠，附以海运、海道。前有自序，并作书凡例。大抵采自官府册籍，无所考订。在晋为经略时，值时事方棘，一筹莫展，逡巡移疾而去。盖好谈经济而无实用者，是书殆亦具文而已。
△《粤东盐政考》二卷（两淮盐政采进本）
明李枟撰。枟字长儒，鄞县人。万历辛丑进士，官至兵部侍郎。事迹具《明史》本传。是书乃枟官广东按察使佥事统理盐法时所作。上卷载盐律、盐官、盐署、盐产、盐课、盐饷、盐厂、盐牙、盐包、盐斤；下卷载盐秤、盐单、盐票、盐旗、盐船、盐限、盐籍、盐会、盐界、盐运。於鹾政利弊，颇为详悉。
其於盐官题衔之后，不纪宦绩，并不具全前后居官者姓。名盖专为盐政而作，与他志体例不同也。继枟任者张邦翼、杨莹锺、龚承荐，皆有所续刻，各见所撰序文中。然於原书体例，则无所改易焉。
△《北新钞关志》十六卷（两淮马裕家藏本）
明荆之琦撰。之琦，丹阳人。万历甲辰进士，仕履未详。是书分十六门。其《建置》、《命遣》、《禁令》、《经制》、《则例》、《课额》、《责委》、《钤辖》、《区行》、《利弊》、《因革》、《宦迹》、《公署》、《人役》十四门，皆关政之所当考。其《艺文》一门，亦沿《淮关志》之便，非所应有也。
△《开荒十二政》一卷（直隶总督采进本）
明魏纯粹撰。纯粹，柏乡人。官永城县知县。因万历三十六年纯粹在永城开垦荒田，招集流民，条上十二议，并以其事绘为图。其时上官批答及士民歌颂皆附焉。纯粹即大学士裔介祖也。
△《国赋纪略》一卷（编修程晋芳家藏本）
旧本题明倪元璐撰。元璐有《儿易内外仪》，已著录。是书载古来赋税诸法，每类引故实一条，疏陋万状，必非元璐所为。殆亦抄撮类书类略数条，嫁名元璐耳。《学海类编》所收，大抵此类也。
△《救荒策会》七卷（浙江巡抚采进本）
明陈龙正撰。龙正字惕龙，嘉善人。崇祯甲戌进士，授中书舍人，左迁南京国子监丞，福王召为礼部祠祭司员外郎。事迹具《明史》本传。宋董煟辑古今《救荒活民书》三卷，元张光大续之，明朱熊复加补缀。龙正是编，则合三家之书，删其繁复，而附以崇祯庚辰、辛巳、嘉善救荒之事。其斥朱熊之书杂陈诡异之事，持论颇正，然大旨不出董煟书也。龙正喜谈经世之术，此亦其一。崇祯末，尝建议开垦畿辅、河南、山东荒田，以省转运。史谓是时中原残破，有田不得耕，龙正守常理而已。则其所讲亦仅纸上之谈矣。
△《古今鹾略》九卷、《鹾略补》九卷（浙江汪启淑家藏本）
明汪砢玉撰。（案，《明诗综》作珂玉，字之误也。）砢玉字玉水，徽州人，寄籍嘉兴。崇祯中官山东盐运使判官。是书前后两编，卷首皆有自序。《鹾略》九卷，凡分《生息》、《供用》、《职掌》、《会计》、《政令》、《利弊》、《法律》、《徵异》、《杂考》九门，名曰《九府》。《鹾略补》亦按九门分类拾遗。砢玉当明季匮乏之时，欲复汉牢盆之制，而用宋转般之法。（案，般字今案牍皆书为搬，考李焘《通鉴长编》凡转般皆作此般字，砢玉盖因其原文。）其意虽善，而於势恐不可行。其所徵引，务为浩博。多蒐古典，亦不切后世时势。
至旁及遐荒，尤无关於中国之盐政矣。
△《救荒事宜》一卷（编修程晋芳家藏本）
明张陛撰。陛字登子，山阴人。崇祯庚辰，岁大饥。刘宗周及祁彪佳皆里居，宗周倡议煮粥，彪佳倡议平粜，陛更出其家粟五百石，佐二人所不及。虑赈或未周，赀或虚糜，於是斟酌情形，创为十法：一聚米，二踏勘，三优恤，四分别，五散米，六核实，七渐及，八激劝，九平粜，十协力。擘画具有条理，多所全活，陛因疏其纲要为此书。
△《盐法考》十卷（江苏周厚堉家藏本）
不著撰人名氏。亦无序目。首总论，次两淮，次两浙，次长芦，次山东，次福建，次河东，次陕西，次广东。所载事迹，至崇祯初年而止，疑为明末人所作也。
△《淮鹾本论》二卷（两淮盐政采进本）
国朝胡文学撰。文学有《疏稿》，已著录。是书乃文学於顺治庚子、辛丑间官两淮巡盐御史时作。上卷分十篇：曰《停兑会》曰《附销不带盐》，曰《复三府》，曰《关桥掣规》，曰《厘所掣》，曰《掣江都食盐》，曰《淮北改所》，曰《撤分司》，曰《废兴庄临湖场》，曰《草荡不加税》；下卷分十五篇：曰《恤株连》，曰《缓倒追》，曰《禁私贩》，曰《除镟棍》，曰《谢游客》，曰《简关防》、《祛吏弊》，曰《不任承役》，曰《宽追比》，曰《便销批》，曰《公佥报》，曰《均急公窝引》，曰《去江掣弊》，曰《酌归纲》，曰《省繁费》，曰《修书院》。是时尚当国朝定鼎之初，百度新举，往往尚沿明制。文学所论，盖只其一时之利弊云尔。
△《明漕运志》一卷（编修程晋芳家藏本）
