<!-- { "loadSidebar": true } -->
原本前后无序跋。所载皆测候风云星月及太岁六十年丰凶占验之法，其词皆鄙俚不文。案《隋书经籍志》有《东方朔占》一卷，《东方朔书》二卷，《东方朔书钞》二卷，《东方朔占候水旱卜人善恶》一卷。盖古来杂占之书，托於朔者甚多。然考蔡绦《西清诗话》曰，都人刘克者，穷该典籍之事，多从之质。尝谓杜诗元日到人日，未有不阴时，人知其一，不知其二，惟杜子美与克会耳。起就架上取书示余，东方朔占书也，岁后八日，一日鸡，二日犬，三日豕，四日羊，五日牛，六日马，七日人，八日穀。其日晴，所主之物育，阴则灾云云。今本无此语，知非刘克所见之旧。又考《北史魏收传》云，魏帝宴百僚，问何故名人日，皆莫能知。收曰，晋议郎董勋答问礼俗云，正月一日为鸡，二日为狗，三日为猪，四日为羊，五日为牛，六日为马，七日为人云云，不言出东方朔。则刘克所见之占书已出依托，此又伪本中之伪本也。
△《乙巳占略例》十五卷（两淮盐政采进本）
旧本题唐李淳风撰。皆杂占天文云气风雨并及分野星象之说。按淳风有《乙巳占》十卷，盖以贞观十九年乙巳，在上元甲子中，书作於是时，故以为名。
《唐志》、《宋志》所载卷数并同，惟《宋志》别出有《乙巳指占图经》三卷，不言何人所撰，而无此书。尤袤《遂初堂书目》、焦竑《国史经籍志》亦仅载《乙巳占》，不云别有《略例》。检《永乐大典》，绝无一字之徵引，可知明以前无此书矣。钱曾《述古堂书目》始以《乙巳占》、《乙巳略例》二书并列，而又不言其所自来。考朱彝尊《曝书亭集》有《乙巳占》跋，是其书近时尚存，今特偶未之见耳。彝尊所论分野，以此本相较，皆参错不合。且所占至於天宝九载，其非淳风所作甚明。书中援引亦多庞杂无绪，疑后人取《开元占经》与《乙巳占》之文参互成书，而别题此名，托之淳风也。
△《玉历通政经》二卷（浙江巡抚采进本）
旧本题唐李淳风撰。历代史志及诸家书目皆不载，惟陈振孙《书录解题》有之，卷数与今本合。盖南宋人所依托也。天文占验，多不足凭，此书不过采摭唐以前各史天文、五行诸志，略损益之。即真出淳风，亦无可取，况伪本乎。
△《观象玩占》五十卷（浙江吴玉墀家藏本）
旧本题唐李淳风撰。凡日月、五纬、经星、云汉、彗孛、客流、杂气以及山川、陆泽、城郭、宫室、营垒、战阵皆著於占，而阴晴、风雨、雹露、霜雾咸附录焉。於日月之交会，五星之退留，今所预为推步，岁有常经者，亦往往断以占候。即日月所不至，五星所不经者，亦虚陈其象，殊不足凭。考《旧唐书经籍志》有淳风《乙巳占》十卷，《皇极历》一卷，《河西甲寅元历》一卷，《缉古算术》四卷，《缀术》五卷。《新唐书艺文志》有《淳风注周髀》二卷，《注五经算术》二卷，《注张邱建算术经》三卷，《注海岛算经》一卷，《注五曹孙子等算经》二十卷，《注甄鸾孙子算经》三卷，《天文占》一卷，《大象玄文》一卷，《乾坤秘奥》七卷，《法象志》七卷，《太白通运逆兆通代记图》一卷。
《宋史艺文志》有淳风《太阳太阴赋》一卷，《日月气象图》五卷，《上象二十八宿纂要诀》一卷，《日行黄道图》一卷，《九州格子图》一卷。陈振孙《书录解题》有淳风《玉历通政经》三卷。尤袤《遂初堂书目》有淳风《运元方道》，不载卷数。钱曾《读书敏求记》有淳风《天文占书类要》四卷，《乾坤变异录》四卷。夫古书日亡而日少，淳风之书独愈远而愈增，其为术家依托，大概可见矣。
△《玄珠密语》十七卷（浙江巡抚采进本）
旧本题唐王冰撰。冰有《黄帝素问注》，已著录。《素问》序称词理秘密，难粗论述者，别撰《玄珠》以明其道，则冰实有《玄珠》一书。然考冰为宝应时人，官至太仆令。而此书序中有因则天理位而乃退志休儒之语，时代事迹，皆不相合。其书本《素问》五运六气之说而敷衍之，始言医术，浸淫及於测望占候。
前有自序，称为其师玄珠子所授，故曰《玄珠密语》。又自谓以启问於玄珠，故号启玄。然考冰所注《素问》，义蕴宏深，文词典雅，不似此书之迂怪。且序末称传之非人，殃堕九祖，乃粗野道流之言。序中又谓余於百年间不逢志求之士，亦不敢隐没圣人之言，遂书五本，藏之五岳深洞中。是直言藏此书时其年已在百岁之外，居然自号神仙矣，尤怪妄不可信也。宋高保衡等校正内经云，详王氏《玄珠》，世无传者，今之《玄珠》，乃后人附托之文耳。虽非王氏之书，亦於《素问》十九卷二十四卷颇有发明，则宋时已知其伪。明洪武间吕复作《群经古方论》云，《密语》所述乃六气之说，与高氏所指诸卷全不侔，则吕复所见者并非高保衡所见，又伪本中之重台。且郑樵《通志略》称《玄珠密语》十卷，吕复亦称十卷，而此本乃十七卷，则后人更有所附益，又非明初之本矣。术数家假托古人，往往如是，不足诘也。其书旧列於医家，今以其多涉禨祥，故存其目於术数家焉。
△《通占大象历星经》六卷（浙江范懋柱家天一阁藏本）
不著撰人名氏。首题原阙文一张，书末亦有脱佚，每卷第一行有姜七、姜八等字，用千字文记数，盖道藏残本也。大抵每星为图，而附以占说，有宋、汴、蔡、幽诸州名，似是唐人之词。始於紫微垣之四辅，由角、亢历二十八舍，至壁宿而止。然多舛误，次第亦颠倒不伦，盖已为传抄者所窜乱矣。
△《天文鬼料窍》（无卷数，两江总督采进本）
不著撰人名氏。考郑樵《通志》称，《步天歌》只传灵台，不传人间，术家秘之，名曰《鬼料窍》，即《步天歌》也。而钱曾《读书敏求记》称，《天文机要鬼料窍》十卷，前半详解丹玄子之说，后则兼采众论，附列诸图，而终以汪默《浑天注疏》、张素宗《浑象图说》。合二说观之，盖《步天歌》称《鬼料窍》，特转相珍秘之隐语，而未尝竟改书名。后人因樵此言，遂辑《鬼料窍》一书，而摭《步天歌》於其内。以实而论，则《鬼料窍》该《步天歌》，《步天歌》不该《鬼料窍》。以名而论，则《步天歌》兼《鬼料窍》，《鬼料窍》不兼《步天歌》也。此本所载，与《步天歌》多有异同，所注占语，亦多冗滥。又不载汪、张二家之书，已非钱曾之所见。盖儒者讲求古义，务得源流，稍笃实者，皆不敢窜乱旧文。方技家一知半解，则必以新说相附益。此不知何人所改，而仍冒原名耳。
△《天文主管》一卷（浙江范懋柱家天一阁藏本）
首题明昌元年司天台少监赐紫金鱼袋臣武亢重行校正。盖金章宗时经进之书。
案《金史百官志》，司天少监秩从六品，而武亢姓名不见於纪传。惟王鹗《汝南遗事》曰，哀宗天兴二年，右丞仲德奏，前司天台管勾武祯男亢（原注曰，徐州人氏），习父之业，精於占候。上遣人召之，既至，与语大悦，即命为司天长行。亢数言灾咎，动合上意。是年九月，敌人围蔡，亢预奏十二月初三日攻城，及期果然。上复问何日当解，亢曰，直至明年正月十三日城下无一人一骑，明年正月城陷，十三日撤营去。其数精妙如此云云。则亢乃哀宗末人，不应章宗时已为司天台少监，校正此书。疑其出於托名，故时代舛异也。其书诸家皆未著录，惟晁氏《宝文堂书目》有之。所载恒星及五星次舍占说，皆颇明晰，而绘图舛错者多。末附《周天立象赋》，及《五星休咎赋》各一篇，题曰李淳风撰，其词亦不类唐人。钱曾《读书敏求记》有明李泰《天文主管释义》三卷，称依丹元子《步天歌》分布垣舍之星为主，当即诠释此书而作。然不言及此书，殆曾偶未之见耶？
△《戎事类占》二十一卷（浙江巡抚采进本）
元李克家撰。考《江西通志》，李克家，字肖翁，南昌富州人。至正末，任本学教谕，迁辽阳儒学提举，即其人也。是书取兵家占候，采辑成编。卷首为天象图、分野图，中分天类，日类、月类、星野类、星类、风类、云气类、蒙雾类、虹霓类、雨雹类、雷电类、霜露类、冰雪类、五行类、时日类、厌胜类凡十五门。
夫天远人迩，非私智小数所能窥，此甲彼乙，徒荧众听，至於厌胜，尤属鬼谋。
郭京六甲神兵，岂足以拒金源耶？此真妖妄之言，法所必斥者也。
△《天文秘略》（无卷数，浙江吴玉墀家藏本）
旧本题新安胡氏撰，不著名字。其书杂采占候之说，而附以《步天歌》所陈测验，大抵牵引傅会，纯驳溷淆，不出术士之技。前有刘基序，当为元末、明初之人。然词旨肤浅，基集亦不载，殆妄人所依托也。
△《清类天文分野之书》二十四卷（两江总督采进本）
明刘基撰。基有《国初礼贤录》，已著录。此书乃洪武中奉敕所作。案星土之说本於《周礼》保章氏，而其占错见《左氏传》中。其法以国分配。汉、晋诸志，少变其例，以州郡分配。以天之广大，而仅取中国舆地分析隶属，本不足信。
基作此书，更以一州一县推测躔度，剖析毫厘，尤不免於破碎。特其不载占验为差胜术家附会之说。然既不占验，何用更测分野，於理均属难通。盖附会相沿，虽以基之学识，亦不能尽破拘墟之见也。
△《白猿经风雨占候说》一卷（浙江范懋柱家天一阁藏本）
旧本题明刘基注。是书前有洪武四年基自序。案《明史艺文志天文类》载有《白猿经》一卷，不著撰人，疑即是书。书中专论风雨雷电霪旱晦明之兆，末附以日星云气图，殆好事者於《天文祥异》书中掇拾而成。注文及序均浅陋，亦决非基作。考沈士谦《明良录略》曰，基以洪武八年四月卒，以天文书授子琏，使俟服阕进。且戒之曰，无令后人习也。然则基之术数且不肯传其子孙，又安有此种注释流传於世乎？
△《神枢鬼藏经》二卷（浙江巡抚采进本）
不著撰人名氏。首题南极冲虚妙道真君，盖道家所依托。前有自序，称辑为三卷，分十二章，条陈一百一十九事。今此本只分上、下二卷，殆又传抄者所并也。上卷载风云阴晴之占，以知岁时丰歉。下卷杂述青乌家言，相第宅吉凶，推小儿年命。末及观物拆字，斩三尸，验神光，所言极冗杂不伦。自序又谓内篇有神遁天奇之秘，勿敢轻泄，附诸别录，亦夸诞不足信。中有皇明洪武语，盖明人所为也。
△《象纬全书》（无卷数，两淮盐政采进本）
