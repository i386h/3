<!-- { "loadSidebar": true } -->
国朝许焞编。焞字纯也，海宁人。雍正癸丑进士。官翰林院编修。此编录历代之文，大旨以道学诸儒为主，而其馀类及焉。冠以大学圣经一章，中庸哀公问政一章。次以家语三章。次为孔子弟子门人子思、孟子、孟母、乐克、东周贤士之言。又次为东周论著，自汉至唐，大体分王言、臣言、论著三类，而隋则增王门弟子之言一类，尊王通也。宋、元、明则论著之外增言行一类，以有讲学诸儒也。终以张履祥之书。其凡例谓千古之圣人，莫尊於洙泗；有明之儒者，莫醇於杨园。以孔子始，以张子终，垂希圣希贤之则也。然於百世之下，尊一人与孔子相终始，谈何容易乎？
△《耻亭遗书》十卷（浙江巡抚采进本）
国朝周宗濂撰。宗濂字简菴，华亭人。雍正癸卯拔贡生。官潜山县教谕。是书於《易》、《书》、《诗》、《春秋》、《礼记》、《周礼》、《仪礼》偶有所得，皆随笔记录，末附《日省录》一卷。其说经诸条，多讲章习见之语。至斥《礼记》祭法王立七庙凡有六谬，祭义天子巡狩先见百年，於理难通，尤为臆见。
惟《日省录》语多切实，盖疏於考古而熟於讲学者也。
△《棉阳学准》五卷（江西巡抚采进本）
国朝蓝鼎元撰。鼎元有《平台纪略》，已著录。雍正戊申鼎元以普宁县知县署理潮阳。因经理其学校，作是编以训士。卷一曰同人规约，卷二曰讲学礼仪、丁祭礼仪，书田志，卷三、卷四曰闲存录，卷五曰道学源流、太极要义、西铭要义。棉阳者，潮阳古地名也。
△《女学》六卷（福建巡抚采进本）
国朝蓝鼎元编。鼎元以周礼天官有九嫔掌妇学之法，谓妇人不可不学。然自班氏《女诫》以外，若刘向《列女传》，择而不精；郑氏《女孝经》，精而不详；至《女训》、《女史》、《闺范》、《女范》等书，尤为鄙陋浅率。因采经传格言，参摭史传，分为德、言、容、功四篇，章区类别，间缀论断，其体例皆本之朱子《小学》。
△《张子渊源录》十卷（山东巡抚采进本）
国朝张镠编。镠号紫峰，乐陵人。雍正壬子举人，官内阁中书是书以仪封张伯行所刻《张子全书》不无讹谬，因仿《近思》、《渊源》二录之遗意，择张子粹言以程、朱论定者汇为一集。间有删节，皆从程、朱所辨，而张子晚年所未及改者也。凡西铭一卷，正蒙二卷，经学理窟二卷，语录文集一卷，遗文一卷，拾遗文一卷，遗事一卷，弟子一卷。
△《女教经传通纂》二卷（江苏巡抚采进本）
国朝任启运撰。启运有《周易洗心》，已著录。是编仿朱子《小学》之例，采诸经传及《女诫》、《女训》、《女史箴》等书，分十三类。曰立教，曰敬身，曰笄礼，曰昏礼，曰事父母舅姑，曰谨夫妇，曰辨内外，曰逮妾媵，曰生子，曰勤职，曰祭礼，曰丧礼，曰贞节。其子翔为之注。末有其门人傅洛等跋，称尚有《女教史传通纂》一书，仿《小学外篇》之意。今未之见。据翔所附记，此书立教等十一门，乃启运之妻所辑，笄礼、丧礼二门乃其妻没后启运所补。然启运序中不及之，且其妻名氏翔亦未著，故仍以启运之名著录焉。
△《躬行实践录》十五卷（浙江巡抚采进本）
国朝桑调元撰。调元有《论语说》，已著录。调元初以文章驰骤一时，晚乃讲学，作为语录。其门人沈世炜及其侄经邦编而次之，以成是书。本名《夜炳录》，大旨以程、朱为宗，言敬言仁，辟仙辟佛。持论极为醇正，而大抵皆先儒所已言。
△《朱子为学考》三卷（福建巡抚采进本）
国朝童能灵撰。能灵有《周易剩义》，已著录。是编考朱子为学之次第，分年记载，而於讲学诸书，各加案语以推阐辨论之，盖继《学蔀通辨》而作也。同时宝应朱泽澐亦有是书，大致皆互相出入。
△《理学疑问》四卷（福建巡抚采进本）
国朝童能灵撰。首卷言心，二卷言性，三卷言仁，四卷言情。其论心曰：气之精爽为神明，神明之渣滓为气，气之渣滓为形，心其精，而形气其渣滓也。其论性，谓气质中亦有义理。其论仁，谓仁先须理会爱之理，未发之爱是为爱之本体，而得名之曰仁。其论情，谓思虑是心之用，而情行其中。又以《孟子》四端为逆触吾性而发者，其情属阴；《中庸》喜怒哀乐为顺吾性而发者，其情属阳。
自序谓专心於圣贤先儒之旨，阅十馀年日用体验，间有所见，辄自札记而成是编。
然多师心臆说，不能一一惬理也。
△《读书小记》三十一卷（山西巡抚采进本）
国朝范尔梅撰。尔梅字梅臣，号雪庵，洪洞人。雍正中贡生。是编乃其随笔札记，教授生徒者。其弟尔楫颜之曰《读书小记》。其目为大学、中庸、论语、孟子札记者，凡六卷。为周易札记、易论、易卦考者，凡七卷。为尚书札记者，一卷。为毛诗札记者，二卷。为春秋札记者，五卷。为礼记、周礼札记者，三卷。
又乐律考一卷，琴律考一卷，语录一卷，明儒考一卷，诗文三卷。据卷首凡例，谓《易》、《尚书》、《诗》为完书，《春秋》、《礼记》、《周礼》等皆有残佚重复，盖其书非手订，故多阙略。其所为诸经札记，皆随意缀语，初非依经立训。易论、易卦考则专主图书卦变之义，乐律、琴律考则采自明郑世子《载堉乐书》，无他发明。
△《南阿集》二卷（陕西巡抚采进本）
国朝康吕赐撰。吕赐有《读大学中庸日录》，已著录。是编以集为名，实则札记。一为论易问答，一为慎独斋日录，皆题曰卷一。据雍正壬子王心敬序，称问答语录凡十册，则非全书矣。
△《淑艾录》十四卷（江西巡抚采进本）
国朝祝洤撰。洤字人斋，原名游龙，海宁人。乾隆丙辰举人。是书本张履祥《备忘录》而增删之，凡三百九十五条，仿朱子《近思录》例，分十四门，持论颇为纯正。而其后序则门户之见尚坚持而不化，必欲灭尽陆、王一派而后已，如不共戴天之雠。是未免於已甚矣。
△《下学编》十四卷（江西巡抚采进本）
国朝祝洤撰。洤以蔡氏所纂《朱子近思续录》及近代《朱子近思续录》、《朱子文语纂》、《朱子节要》诸书皆为未善，乃掇取文集、语类，分十四门编次之，门为一卷，凡六百九十二条。其去取颇有苦心，然多窜易其原文。虽所改之处皆注其下曰原作某句，然先儒之书，意有所契，简择取之可也。意所不合，附论是非，破除门户，无所曲阿亦可也。学未必能出其上，而遽改古书，其意虽善，其事则不可训矣。
△《东莞学案》（无卷数，浙江巡抚采进本）
国朝吴鼎撰。鼎有《易训举要》，已著录。是书大旨以陈建《学蔀通辨》全为阿附阁臣，排陆以陷王，甚至取象山语录，割裂凑合而诬之以禅。因条列其说，为之诘难。一曰诬朱子学禅，二曰撰禅名色，三曰以遮掩禅机咎象山，四曰撰养神二字诬象山，五曰删节象山文字诬象山，六曰错解象山语罪象山，七曰嘲象山辟禅，八曰自禅，九曰骂先儒，十曰自誉，十一曰誉朝贵，十二曰总论《学蔀通辨》三十谬，十三曰诸儒评《学蔀通辨》，末附象山读书法五十七条，论三鱼堂答秦定叟书一则。陈建为东莞人，故题曰《东莞学案》。案明以来，朱、陆之徒互相诟厉，名则托於卫道，实则主於寻雠。建之书以善骂为长，既非儒者气象。
鼎又从而报复之。盖门户之争，非一朝一夕之故矣。
△《逸语》十卷（江苏巡抚采进本）
国朝曹庭栋撰。庭栋有《易准》，已著录。是书前有自序谓虑群书沿袭，疑信相参，用是殚心潜体，削诬正误，以传其信云云。夫自秦、汉而后，百家多述孔子之言，真伪参半，庭栋虽称削诬正误，亦未见一一必出於孔子。又其序说行款，及每节注文分圈内圈外，俨然朱子《论语集注》体例。亦未免过於刻画也。
△《困勉斋私记》四卷（编修周永年家藏本）
国朝阎循观撰。循观有《尚书读记》，已著录。是编乃其札记之文。初为三书，一曰《困勉斋私记》，一曰《困勉斋记忘》，一曰《求心录》。循观殁后，其同学韩梦周删除繁复，定为四卷，总名之曰《私记》。其学主於主敬克己，时时提醒此心，刻苦自立，而谆谆致戒於近名，於河津之派为近。
△《思通集》二卷、《随意吟》一卷（江苏巡抚采进本）
国朝秦望撰。望字元宫，无锡人。《思通集》皆杂论义理，自太极、阴阳、天地、鬼神、飞潜、动植之类，凡有会悟，随笔记之。《随意吟》乃所作杂诗，皆五言古体，亦多涉理路。
△《叙天斋讲义》四卷（陕西巡抚采进本）
国朝窦文炳撰。文炳字质民，长安人。是书首纯一图说，次学约，次中庸撮总，次礼乐绪言，凡四种。其说简略殊甚，因乾隆三十三年其稿曾咨送五朝国史馆，遂题曰进呈《叙天斋讲义》。且备录文牒，累牍连篇，几乎末大於本，可谓村塾迂儒，毫不知朝廷体制者矣。
△《明儒讲学考》一卷（浙江巡抚采进本）
国朝程嗣章撰。嗣章字元朴，号南耕，上元人。明代儒者，洪永以来多守宋儒矩矱。自陈献章、王守仁、湛若水各立宗旨，分门别户，其后愈传愈远，益失其真。入主出奴，互兴毁誉。嗣章为综括大略，合为一篇，而各注仕履於其下。
於源流授受，宗派甚明。然如贝琼等本明初文士，於六经无所发明，未足当儒林之目，乃概加牵引，不免失之汜滥矣。
△《业儒臆说》一卷（编修程晋芳家藏本）
国朝陶圻撰。圻字甸方，秀水人。是编皆论学之语。末有其弟越跋语，称其生平於性命之学最所究心。然观所论议，大率仍明人讲学之习，务以空谈相胜者也。
△《砭身集》六卷（江苏巡抚采进本）
国朝刘鸣珂撰。鸣珂有《易图疏义》，已著录。《陕西通志》谓鸣珂有志圣贤之道，随处体认，有所得辄录之，凡六卷。即此书也。其书虽以集名，实则语录。持论亦颇醇正，然其中多驳经之说。如疑仪礼丧服传父在不得为母三年，妾生之子适母在不得为其母服，及叔嫂无服，皆逆於人心自然之理。又疑《礼记》抱孙不抱子为厚於孙而薄於子，祭必立户是伪为祖父，非百世不易之典。凡此之类，皆据臆见以测圣人，执后世以疑前代，盖讲学而未能穷经者耳。卷首有临潼教谕王修所作《鸣珂传》，其标题曰《大茂才理学名儒伯容刘公传》，亦不知文章体例。至称鸣珂学行载於大清国史，尤乡曲陋儒妄相夸耀，不知国家典制者矣。
△《愚斋反经录》十六卷（陕西巡抚采进本）
