<!-- { "loadSidebar": true } -->
国朝余缙撰。缙字仲绅，号浣公，诸暨人，顺治壬辰进士，官至河南道监察御史。是集即其官御史时所上诸疏，凡四十三篇。其外官告病诸疏，皆缙私拟未上之稿，未尝见之施行，不当一例附入也。
△《疏稿》一卷（两江总督采进本）
国朝胡文学撰。文学字卜言，鄞县人，顺治壬辰进士，官至福建道监察御史。
此即为御史时题奏之稿也。自顺治十七年起，至康熙元年巡视两淮盐政止，凡十六篇。
△《存菴奏疏》（无卷数，江苏巡抚采进本）
国朝徐越撰。越字山琢，山阳人，顺治壬辰进士，官至监察御史，迁兵部督捕左理事官，仍留御史之任。是集皆其所上奏疏，自顺治十七年至康熙十二年止，凡五十四篇。皆具年月，并恭载谕旨。《江南通志》称其在台十有三年，所条奏皆有关时政之大者。言漕河事先后凡十六疏，历陈淮、黄分合变迁及两河冲决状尤悉。
△《杨黄门奏疏》（无卷数，浙江巡抚采进本）
国朝杨雍建撰。雍建字自西，一字以斋，海宁人，顺治乙未进士，官至兵部侍郎。此编乃其官给事中时所上奏疏，故以黄门为名。前有康熙元年《胡兆龙序》，谓雍建壬寅假归，梓其前后疏章三十馀篇。又《自序》云：历吏、礼、兵、刑四垣，章凡三十馀上。今卷内实五十一篇。末四篇称《西台奏议》，盖康熙十八年官左副都御史时也。《目录》后有《自识》云：余以内升，复入垣署，章奏及西台诸疏，原稿散失无存。赖吾侄存理中发留心搜辑，得以续梓。然则此所载者盖合前后所刻通为一编矣。
△《抚黔奏疏》八卷（浙江巡抚采进本）
国朝杨雍建撰。雍建自康熙十八年巡抚贵州，凡在任六年。内升兵部侍郎，阅一年有馀，告请终养。是编合载贵州及兵部奏疏共五百四十一篇。
△《于山奏牍》七卷、附《诗词》一卷（江苏周厚堉家藏本）
国朝于成龙撰。成龙字北溟，永宁人。前明拔贡生。入国朝，授广西罗城县知县。官至湖广总督。此集刊於康熙癸亥，自卷一至卷七，皆载其历任所上奏疏，及详文、牌示并一时同官往来书牍。第八卷则《诗词》，而终之以《制艺》一首。
其后《政书》之刻，即因此本而增损之。此编盖犹其初稿。至於诗词，本非所长。
《制艺》一首，尤不入格。亦不如《政书》之刊除洁净也。
△《平岳疏议》一卷、《平海疏议》一卷、附《平海咨文》一卷、《师中小札》一卷（山西巡抚采进本）
国朝万正色撰。正色号中庵，晋江人，康熙十三年，正色以岳州水师总兵官征吴三桂，累立战功。《平岳疏议》作於是时。寻提督福建水师，同总督姚启盛平海坛及金、厦两岛。《平海疏议》及《咨文》作於是时。《小札》亦是时师中作也。
△《督漕疏草》二十二卷（山东巡抚采进本）
国朝董讷撰。讷字兹重，号默菴，平原人，康熙丁未进士，官至江南总督。
是编乃其督理漕河时所上疏草，皆吏牍之文。
△《奏议稿》（无卷数，江西巡抚采进本）
国朝江蘩撰。蘩有《四译馆考》，已著录。是编冠以康熙二十五年十月蘩由灵宝县知县擢御史时御试策二道。次为陕西道御史时疏三篇，次为巡视东城时疏二篇，次为协理江西道时疏三篇，次为巡视北城时疏一篇，次为巡视长芦盐课时疏三篇，次为掌山东道时疏一篇、掌京畿道时疏一篇。
△《抚豫宣化录》四卷（内府藏本）
国朝田文镜撰。文镜，正黄旗汉军，官至河东总督，谥端肃。是编乃文镜官河南巡抚时，《奏疏》一卷、《条奏》一卷、《文移》一卷、《告示》一卷。内《文移》又分一子卷。均始於雍正二年七月，迄五年九月。惟《告示》迄於五年正月。前有河南布政使费金吾、按察使彭维新、分守开归河道杨梦琬、河务兵备道祝兆鹏、分守河北兵备道朱藻、分巡南汝光道孙兰芬会请刊刻详文一道，及文镜批词。
△《河防疏略》二十卷（两淮马裕家藏本）
国朝朱之锡撰。之锡字孟九，号梅麓，义乌人，康熙壬辰进士，官至兵部尚书、都察院右副都御史、总督河道。是编即其治河奏稿也。（以上专集）△《赤城论谏录》十卷（浙江巡抚采进本）
明谢铎、黄孔昭同编。铎字鸣治，天顺甲申进士，官至礼部侍郎，兼国子监祭酒，谥文肃。孔昭字世显，天顺庚辰进士，官至工部侍郎，谥文毅。事迹具《明史》本传。二人皆天台人。是编裒其乡先辈奏议，自南宋至明初，凡十四人，文六十六篇。又吴芾、叶梦鼎二人在宋末亦以言事著称，而奏稿不可复得，亦附名於后。略载其出处行事，以存其人焉。
△《大儒奏议》六卷（江苏巡抚采进本）
明邵宝编。宝有《左觿》，已著录。是书取宋二程子及朱子奏议汇抄成帙。
盖宝督学江西时所刊。然三子以道学传，不以经济见也。
△《右编》四十卷（直隶总督采进本）
明唐顺之编。顺之有《广右战功录》，已著录。是编所录皆历代名臣论事之文，凡分二十一门、九十子目。古来崇论宏议，切於事情，可资法戒者，菁华略备。其曰《右编》者，取右史记言之义也。然其稿未定而顺之没。后万历中焦竑得其残本，南京国子监祭酒刘曰宁、司业朱国桢仿左编义例，为定其部分，且补其遗轶，付之梓。然其中所补之文，如司马师《上高贵乡公劝学书》、李斯《谏秦王逐客书》及唐武后时诸臣所上书，多以词藻见收，恐非顺之本意。又如《论晋铸刑鼎》一书，自是左氏之文，而题曰仲尼，尤为无识。盖明自万历以后，国运既颓，士风亦佻，凡所著述，率窃据前人旧帙，而以私智变乱之。曰宁等之补此书，亦其一也。
△《明疏议辑略》三十七卷（内府藏本）
明张瀚编。是书乃瀚官大名知府时，督学御史阮鹗以世所行《名臣经济录》、《名臣奏议》二书去取猥杂，因属瀚别加删补，以成此本。略仿《宋名臣奏议》之例，分《君道》、《圣学》、《修省》、《厘正》、《纳谏》、《史职》、《铨选》、《考课》、《财计》、《赋役》、《征榷》、《漕运》、《荒政》、《礼仪》、《律历》、《陵庙》、《祀典》、《制科》、《学校》、《武备》、《征伐》、《抚治》、《马政》、《御边》、《议狱》、《屯田》、《河渠》、《营缮》、《风纪》、《纠劾》三十门。然当时有所避忌，所载亦不能尽备也。
△《嘉隆疏钞》二十卷（内府藏本）
明张卤编。卤字召和，仪封人，嘉靖乙未进士，历官右副都御史，调南京太常寺卿。是编专录嘉靖、隆庆两朝臣僚奏疏，分三十七类，凡四百馀篇。盖续张瀚《疏议辑略》而作。故类例虽稍有出入，而大致略相仿佛云。
△《两朝疏钞》十二卷（浙江范懋柱家天一阁藏本）
明顾尔行编。尔行，归安人，万历甲戌进士，官大名府推官。初，张瀚撰《疏议辑略》，所载止武宗以前，故尔行复录世宗、穆宗朝诸疏，以续其书。明至世宗以后，纪纲日弛，议论日多。当时诸疏，或忿争诟戾，使听者不平；或支蔓冗沓，使读者欲卧。士大夫淳厚忠朴之风，自是渐坏。其间忠义激发，非为名计者，亦参杂其中，混淆而不能别矣。是则世运为之也。
△《留台奏议》二十卷（浙江巡抚采进本）
明朱吾弼、李云鹄、萧如松、孙居相同编。取正、嘉、隆、万间南京御史所上奏疏，分二十门。所载诸疏，四人自撰者为多。露才扬己，盖所不免焉。吾弼有《朱子奏议》，已著录。云鹄字黄羽，内乡人，万历壬辰进士。如松字鹤侣，内江人。居相字伯辅，沁水人。并万历壬辰进士。时皆官南京御史，故与吾弼同辑是编也。
△《右编补》十卷（直隶总督采进本）
明姚文蔚编。文蔚字元素，钱塘人，万历壬辰进士，官至太仆寺卿。初，唐顺之为《右编》，其书未完。刘曰宁补而辑之，尚多阙略。文蔚因取永乐中所修《名臣奏议》，拾其所遗。其门目则仍从《奏议》之旧，分四十二类，大抵皆习见之文。特於顺之所不录者，覆为掇拾，以成一编耳。
△《古奏议》（无卷数，两江总督采进本）
明黄汝亨编。汝亨字贞父，仁和人，万历戊戌进士，官至江西提学佥事，转布政司参议。此书辑古人奏议，自战国迄於唐、宋，共一百一十首。每首系以评论。然若苏秦、范睢、韩非辈，不过辨士功利之谈。论文则当取其工，论奏议则当斥其诡，奈何托始於是也。
△《二李先生奏议》二卷（副都御史黄登贤家藏本）
明徐宗夔所编李梦阳、李三才二人奏议也。梦阳以风节振一世。三才结纳东林，亦负当代之望，而智数用事，不及梦阳之伉直，其为人不甚相类。宗夔以二人俱产关中，故合刻之。末各附诗数首，於体例亦为不伦。宗夔字效虞，苏州人。
△《奏议稽询》四十四卷（湖北巡抚采进本）
国朝曹本荣编。本荣，黄冈人，顺治己丑进士，官至侍讲学士。是书仿《历代名臣奏议》之体，汇辑自周讫明诸臣奏疏，分三十六门。然自《君德》至《弭盗》六十五门，止二十六卷。其中《律历》一门，又有录无书。最后《御边》一门，自二十七卷起至四十四卷止，共十八卷。未免繁简不伦，体例未能尽善，疑草创未全之本也。（以上总集）──右“诏令奏议类”奏议之属，九十部、八百十八卷，内十部无卷数，皆附《存目》。
卷五十七 史部十三
○传记类一纪事始者，称传记始黄帝，此道家野言也。究厥本源，则《晏子春秋》是即家传，《孔子三朝记》其记之权舆乎。裴松之注《三国志》、刘孝标注《世说新语》，所引至繁。盖魏、晋以来，作者弥夥。诸家著录，体例相同。其参错混淆，亦如一轨。今略为区别。一曰《圣贤》，如孔孟年谱之类。二曰《名人》，如《魏郑公谏录》之类。三曰《总录》，如《列女传》之类。四曰《杂录》，如《骖鸾录》之类。其杜大圭《碑传琬琰集》、苏天爵《名臣事略》诸书，虽无传记之名，亦各核其实，依类编入。至安禄山、黄巢、刘豫诸书，既不能遽削其名，亦未可薰莸同器。则从叛臣诸传附载史末之例，自为一类，谓之曰《别录》。
△《孔子编年》五卷（浙江范懋柱家天一阁藏本）
旧本题宋胡舜陟撰。考书首有绍兴八年《舜陟序》，乃自静江罢归之日，命其子仔所撰，非舜陟自作也。舜陟字汝明，绩溪人。大观三年进士。靖康间官侍御史。南渡初，知庐州，有御寇功。更历数镇，最后为广西经略使。欲为秦桧父建祠，高登不可，因劾登以媚桧。会以他事忤桧意，亦逮治死於狱。事迹具《宋史》本传。仔字元任，后流寓吴兴。当辑《诗话》行於世，即所谓苕溪渔隐者是也。是书辑录孔子言行，以《论语》、《春秋三传》、《礼记》、《家语》、《史记》诸家所载，按岁编排，体例亦如年谱。其不曰年谱而曰编年，尊圣人也。
