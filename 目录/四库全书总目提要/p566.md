<!-- { "loadSidebar": true } -->
△《前闻记》一卷（浙江巡抚采进本）
明祝允明撰。是书杂载前明事实，散无统纪。大抵於所为《野记》中别撮为一书，而小更其次第。如《野记》载洪武三年二月命制四方平定巾，二十四年又谕礼部待郎张智申明巾义，其下注云，旧传太祖召杨维桢问以所戴巾，对曰四方平定巾。而是书则取《野记》之小注为正文，后附以洪武三年二十四年事，则辞义全复也。又如《野记》载太祖闻危素履声，笑曰：我只道是文天祥。是书则曰我只道伯夷、叔齐来，或云文天祥。盖仍是一条而小变其语耳。明人欲夸著述之富，每以所著一书，分为数种，往往似此，不足诘也。
△《明记略》四卷（浙江范懋柱家天一阁藏本）
明皇甫录撰。录字世庸，号近峰，长洲人。弘治丙辰进士。官至顺庆府知府。
《明史皇甫涍传》，称父录官重庆府知府。案录《下陴纪谈》载顺庆事甚详，则《明史》字误。是编据嘉靖壬寅其子冲序，称原本多冗谈细故，命冲雠定。於是原始要终，掇洪拾大别为四卷云云。则录之稿本而冲所删定。所记皆正德以前旧闻。然如铁铉二女在教坊作诗，建文帝骑骡在黔国公第，王振尝为教官，永乐末以年满无功见阉。仁宗或云死於雷，或云为宫人所毒，或云为内官击杀之类。
大抵委巷之传闻，其删除犹有未尽矣。
△《近峰闻略》八卷（浙江鲍士恭家藏本）
明皇甫录撰。此书亦其子冲所删定。於稗官杂说采摭颇繁，而考证全疏，舛谬亦复不少。如《拾遗记》介子推之白鵶，《龙城录》李贺之赤虬，皆信为实事。又如杨沟事出《古今注》，乃引《霏雪录》为始。妻之父曰外舅，文本《尔雅》，而云始汉董承。前进士见《国史补》，而云出《唐会要》。甘草、苦草之说出《师旷占》，而云出《大戴礼》。他如以龙生九子为出《尔雅》，以李商隐乐游原诗为王建以二乔为妓，皆不考之甚。至於陈善《扪虱新语》记马大师等在孔子上之类，皆谬妄之语。袁宗彻《客座新闻》记元顺帝为瀛国公子之类，亦诬罔之词。一概取之，尤冗滥矣。
△《下陴纪谈》二卷（浙江范懋柱家天一阁藏本）
明皇甫录撰。是书乃其守四川顺庆府时所作。或载时事，或考前闻，大抵皆有关於是地者也。时值蓝鄢之乱，贼三犯顺庆，录授兵固守。以其登城则守陴，下陴则著书，故以下陴为名。末附三峡山水记一卷，为其子冲作。冲字子浚，嘉靖戊子举人。《明史》附见皇甫涍传。称所著有《几策》、《兵统》、《枕戈杂言》三书，今皆未见，惟此记附其父书以存耳。
△《延休堂漫录》三十六卷（浙江范懋柱家天一阁藏本）
明罗凤撰。凤字子文，号印冈，应天人。弘治丙辰进士，官至石阡府知府。
此书徵引蒐辑，颇为繁富。然或录汉、晋以来遗事，而错以有明；或详有明一朝人物典制，而复泛摭前代；古今混淆，巨细错杂，此其失也。又其所载明一代事，如谓刘基识天子气之类，皆杂取小说，不足徵信。惟辨袁忠彻《符台外集》谓元顺帝为瀛国公子之谬。谓瀛国公六岁降元，至元世祖崩时，年二十四，元顺帝生於延祐庚申，其时瀛国五十矣。设使真有感梦涉疑，从释夺后之事，在世祖未崩之前，其去顺帝生时二三十年矣。此论最善，可以释千古之疑也。
△《翦胜野闻》一卷（浙江范懋柱家天一阁藏本）
不著撰人名氏。所记皆明太祖初年之事，亦多互见他书。陶珽《续说郛》、黄虞稷《千顷堂书目》皆载此书，题吴郡徐桢卿著，然《明史桢卿本传》及《艺文志》俱不载。书中所纪，亦往往不经。如谓徐达追元顺帝将及之，而遽班师。常遇春愬於帝，达人自疑，拔剑斩阍而出。真齐东野人之语，桢卿似未必至是也。
△《玉堂漫笔》三卷（内府藏本）
明陆深撰。深有《南巡日录》，已著录。是书乃在翰林院时记其每日所得，而於考核典故为尤详。其载杨士奇子稷得罪，为出於陈循所构陷，亦修史者所未详也。
△《金台纪闻》二卷（内府藏本）
明陆深撰。皆深官翰林时杂记正德乙酉至戊子四年中朝廷故事，及友朋论说。
△《春风堂随笔》一卷（编修励守谦家藏本）
明陆深撰。杂记闻见凡二十三条。末附所载《歙砚志》一篇。
△《知命录》一卷（编修励守谦家藏本）
明陆深撰。盖亦杂志之类，而所记秦蜀山川名胜为多。乃深於嘉靖十三年赴四川左布政使任时途次所编也。其曰知命者，以初授陕藩，道经扬州蜀冈，异其名问之，则曰由此可通蜀。已而得入蜀之命，追数先徵，信由前定，因以为名。
△《谿山馀话》一卷（编修励守谦家藏本）
明陆深撰。所记一时名臣如刘健、章懋、刘大夏遗事颇详，又多谈闽事，盖其宦闽日所著也。
△《愿丰堂漫书》一卷（编修励守谦家藏本）
明陆深撰。深年谱载所著有《愿丰堂稿》，乃正德己巳成於家。今此卷末载正德壬申过兰谿，谒章懋一事，与年谱岁月不符。盖《愿丰堂稿》乃其诗文，此则所著说部也。其书亦杂记故事，仅及七条，疑非完本。
△《见闻考随录》（无卷数，浙江范懋柱家天一阁藏本）
明韩邦奇撰。邦奇有《易学启蒙意见》，已著录。是书已载入所著《苑洛集》中。此乃明人钞出别本，中多朱笔标识，上阑又间加评语。如胡守中结交郭勋一条，则云传闻之过。甲申大同之变一条，则云视各书所记为详确。藩臬升迁一条，则云铨法变自杨邃菴。盖别有说。所论亦颇有见，特不知出谁手也。
△《碧里杂存》二卷（两江总督采进本）
明董穀撰。穀有《续澉浦志》，已著录。是书杂记琐闻，多齐东之语。如谓明太祖作钞，用贤人心肝。马皇后鉴鸡鸣山石磴望太学，成祖甑蒸僧碧峰。皆不近事理。其以邹衍为汉儒，亦殊疏舛。甚至以礼部壁上所见读书须努力，写字莫糊涂之句，为杂之《少陵集》中亦不可辨，尤不可解也。
△《苹野纂闻》一卷（编修程晋芳家藏本）
明伍馀福撰。馀福有《成化陕西志》，已著录。是书所纪仅二十条，皆吴中故实，间及朝政。末有其子忠光跋，谓馀福家食时所纂，殁后始於笥中检出，因鋟诸梓云。
△《贤识录》一卷（浙江范懋柱家天一阁藏本）
明陆釴撰。釴有《山东通志》，已著录。此书皆纪洪武中杂事，所采惟《馀冬序录》、《野记》、《客座新闻》、《草木子》诸书。援据既寡，事迹亦仅寥寥数则，不足以当贤识之目。
△《病逸漫记》（无卷数，浙江巡抚采进本）
明陆釴撰。是书杂记当时事实。如《明史高启传》称启归居青邱，知府魏观为移其家，旦夕延见甚欢。观以改修府治获谴，帝见启所作上梁文，因发怒腰斩。而是书则载启因撰苏州府上梁文为巡按御史张度所奏，与知府魏观俱被极典。本传不载张度之奏，则是书为加详。又《明志》载天子冠礼一加冕服，皇太子乃三加。初加折上巾，次加进贤冠，次加冕服。是书为天子三加，初折上巾，次远游冠、三九旒冕。则是釴犹及见天子三加，与志所载皇子仪同。舆志举成典，而是书据往制也。又若载三里河在天地坛前，去通州五十里，形高通州一丈九尺。置二闸，可行舟，但有一二走沙处。大通桥去通州四十里，形高通州五丈。
置十闸，方可行舟。今三里河涸塞，与二闸不通，是书犹可以备志乘之采。然其他多冗琐之谈，不尽足资考证也。
△《孤树裒谈》十卷（两淮盐政采进本）
明李默撰。默有《建阳人物传》，已著录。是书录有明事迹，起自洪武，迄於正德，所引用群书凡三十种。例则编年，体则小说，大抵皆委巷之谈。考《千顷堂书目》，以是书为赵可与作。注云，可与字念中，安成人，正德癸酉举人，福建盐运司提举。旧作李默误也。未审所据，姑两存之。
△《吏隐录》二卷（浙江范懋柱家天一阁藏本）
明沈津撰。津有《邓尉山志》，已著录。明有两沈津。知此为苏州沈津作者，是编所载朝野逸事，并及其先世善医事迹。苏州沈津，家世业医。正德中选入太医院充唐藩医正，与之合也。
△《北窗琐语》（无卷数，浙江范懋柱家天一阁藏本）
明余永麟撰。永麟，鄞县人。嘉靖戊子举人。官苏州府通判。书中叙日本出处、土俗、朝贡三事颇详，其馀纪载则颇多失实。如周岐凤以邪术坐罪，而永麟以为豪侠跌宕，力为左袒。又谓明太祖杀徐中山王达夫人，太祖虽猜忌残忍，何至如是？殆近於无稽之谈。至所载淫词琐事，更不足观矣。
△《螭头密语》一卷（两江总督采进本）
旧本题明杨仪撰。仪字梦羽，常熟人。嘉靖丙戌进士。官至山东按察司副使。
其书杂记明代时事，仅二十馀条，而语多不经。如建文帝从隧道出亡，仁宗中毒，宣宗微行，皆里巷无稽之谈。所志孝宗武宗佚事，尤涉鄙俚。《常熟志》载仪所著有《南宫集》、《高坡异纂》，独无此书。疑或出於伪托也。
△《病榻遗言》二卷（安徽巡抚采进本）
明高拱撰。拱有《春秋正旨》，已著录。是编备述与张居正先后构隙之端，一曰顾命纪事，二曰矛盾原由，三曰毒害深谋。以史考之，亦不尽实录。
△《名世类苑》四十六卷（浙江朱彝尊家曝书亭藏本）
明凌迪知撰。迪知有《左国腴词》，已著录。是编采洪武迄嘉靖凡十朝名臣，汇集成编。其前四卷先纪姓氏爵里，系以论赞，后四十二卷列其言行，分为九类，每类之中又各为小目。先是杨廉辑《名臣言行录》，其后徐咸有《名臣后录》，郑晓《吾学编》有《名臣纪》，沈应魁有《名臣新编》。迪知裒合诸本，排纂成书。正德以前凡二百七十一人，嘉靖间三十二人，则迪知摭诸书以补之，而建文末忠臣八十二人附焉。叙述名臣，类乎传记，而断裂分录，非人自为传。又兼及神异、诙谐、定数之类，体杂小说，故附之小说家焉。
△《迩训》二十卷（两淮马裕家藏本）
明方学渐撰。学渐有《桐彝》，已著录。是书专载其乡人物行谊，及其先世事之可为法者。以近在桑梓，故名《迩训》。凡分四十一类，门目繁碎，隶事亦不详所出。
△《西吴里语》四卷（浙江巡抚采进本）
明宋雷撰。雷自号市隐居士，湖州人。是编成於嘉靖中，皆记吴兴轶事。前有自序，谓予夙好博览史传乘载稗官小说之书，不列岁代，不序伦理，信手杂录。
间有犯孔氏不语之戒，踵史臣讹谬遗亡之失，冀就正於观者云云。故其书随笔摭录，皆不著所出，亦多涉荒诞，不尽可信。后有其子鉴跋。盖雷既没后，鉴所裒集而付诸梓者也。
△《明朝典故辑遗》二十卷（浙江巡抚采进本）
