<!-- { "loadSidebar": true } -->
宋刘宰撰。宰字平国，金坛人。绍熙元年进士。仕至浙东仓司幹官。属北伐衅起，遂退居漫塘，阅三十年。屡荐不起，以直显谟阁主管玉局观卒於家。朝廷嘉其节，赐谥文清。事迹具《宋史》本传。宰著作甚富。淳祐初，王遂裒其遗稿，十仅得四五。为编订作序，名曰《前集》。理宗收入秘阁，世遂无传。明正德间，大学士靳贵从内阁抄出，因授王臬鋟梓，釐为三十六卷，即此本也。宰秉性恬淡，平生无他嗜好，惟书靡所不读。所为文章，淳古质直，不事藻饰，而自然畅达。
其《漫塘》一赋，尤为世所传诵。又颇事讲学，当为真州司法时，方禁仕者读周、程氏书，宰坚不肯署状，亦多从朱子门人游。本传称所著别有《语录》十卷，今已久佚。其议论遂不可复考。然观此一集，其宗旨已大略见矣。语录即不存可也。
△《克斋集》十七卷（湖北巡抚采进本）
宋陈文蔚撰。文蔚字才卿，上饶人。尝举进士。端平二年，都省言其所作《尚书类编》有益治道，诏补迪功郎。今《尚书类编》已佚，其文集亦无传本。
故《书录解题》、《宋史艺文志》俱未著录。明初，其郡人张时雨及其裔孙良鉴始掇拾成编，即此本也。文蔚始因同里余大雅以师事朱子，见於所撰《余正叔墓碣》。集中与朱子往复书甚多，皆以工夫精进相规切。而《祭朱先生文》有云：“丁巳之冬，戊午之春，招之使来，授业诸孙。因获终岁，侍教谆谆。”则又尝馆於朱子家。当理宗时，朱子之学大行，故所著之书得闻於朝廷，朝廷亦遂命以官也。然文蔚实亦笃信谨守，传其师说。所记朱子之语，皆戊申以后所闻见，《於池录》第四已编入《朱子语类》中。此复具载於本集。盖一从其所言之人，一从其所记之人，义可互存。不为假借。其诗虽颇拙俚，不及朱子远甚。其文则皆明白淳实，有朱子之遗。讲义九条，剖析义利之辨，亦为谆切。均不愧儒者之言，与后来依门傍户者，固迥殊矣。
△《芳兰轩集》一卷（浙江鲍士恭家藏本）
宋徐照撰。照字道晖，一字灵晖，永嘉人。与徐玑、翁卷、赵师秀号曰永嘉四灵。照即四灵之首也。尝自号曰山民，故其集又曰《山民集》。赵师秀《清苑斋集》有《哀山民》诗，可以为证。陈振孙《书录解题》独称照自号天民，未知何据。当属传刻之讹也。叶適作照墓志，称“其诗数百，琢思尤奇。皆横绝欻起，冰悬雪跨，使读者变掉憀栗，肯首吟叹，不能自已。然无异语，皆人所知也，人不能道耳”。所以推奖之者甚至。而吴子良《荆溪林下偶谈》则谓適虽不没其所长，而亦终不满之。故其跋刘潜夫诗卷，又有“进乎古人而不已，何必四灵”之语。后人不知，以为水心宗晚唐者，误也。盖四灵之诗，虽镂心鉥肾，刻意雕琢；而取迳太狭，终不免破碎尖酸之病。照在诸家中尤为清瘦。如其《寄翁灵舒》诗中“楼高望见船”句，方回以为“眼前事，道著便新”。又《冬日书事诗》中“梅迟思闰月，枫远误春花”。方回亦以为“思”字误字，当是推敲不一乃得之。
是皆集中所称佳句。要其清隽者在此，其卑靡者亦即在此。风会升降之际，固有不能自知者矣。照集原本三卷。此本只一卷，不知何人所并。又从《瀛奎律髓》得诗六首，《东瓯诗集》得诗二首，《东瓯续集》得诗一首，并为补遗，附之於后焉。
△《二薇亭集》一卷（浙江鲍士恭家藏本）
宋徐玑撰。玑字文渊，一字致中，号灵渊。赵师秀集作灵。字即古渊字，盖偶以别体书之。永嘉四灵之二也。《宋元诗会》载：“玑官建安主簿，龙游丞，武当、长泰令，嘉定七年卒。年五十九。”而陈振孙《书录解题》则曰：“四人者惟师秀尝登科改官。”意谓三人皆未尝出仕。曹学佺亦谓二徐皆隐居不仕。今观此卷中，玑有《监造御茶》五言古诗，盖为主簿时作。其《赠赵师秀》诗有“游宦归来几度春”之句，七言绝句又有《移官南浦》一首。则陈振孙所言偶然失考，学佺又误因之也。《书录解题》载玑集一卷，与此本相符。其名《二薇亭集》，则《通考》未载，或亦偶遗也。集后有《补遗》三首，从《瀛奎律髓》、《东瓯诗集》、《东瓯续集》中抄出。厉鹗《宋诗纪事》载玑又有《泉山集》，今未之见。或《东瓯诗集》所载为《泉山集》中诗欤！
△《西岩集》一卷（浙江鲍士恭家藏本）
宋翁卷撰。卷字续古，一字灵舒。永嘉四灵之三也。尝登淳祐癸卯乡荐，终於布衣。叶適序其诗，称为自吐性情，靡所依傍。刘克庄《后村集》亦有赠卷诗云：“非止擅唐风，尤於选体工。有时千载事，只在一联中。”张端义《贵耳集》曰：“翁卷，四灵也。有《晓对》诗云：‘梅花分地落，井气隔帘生。’《瀑布》诗云：‘千年流不尽，六月地长寒。’《春日》云：‘一阶春草碧，几片落花轻。’《游寺》云：‘分石同僧坐，看松见鹤来。’《吾庐》云：‘移花连旧土，买石带新苔。’”其所取者，大抵尖新刻画之词。盖一时风气所趋，四灵如出一手也。
卷别有《苇碧轩集》，今未见其本。厉鹗《宋诗纪事》载卷诗四首，皆注出《苇碧轩集》。以校此集，惟《寄远》一首不载，馀皆相同。可知二集之诗，实互相出入。至张端义所举五联，鹗但列之逸句中，不能得其全篇。是又在《苇碧轩集》之外。殆当时所刊原非一本，尚不止此二集欤？
△《清苑斋集》一卷（浙江鲍士恭家藏本）
宋赵师秀撰。师秀字紫芝，号灵秀，永嘉人。太祖八世孙。绍熙元年进士。
浮沉州县，终於高安推官。永嘉四灵之四也。其诗亦学晚唐。然大抵多得於武功一派，专以炼句为工，而句法又以炼字为要。如《诗人玉屑》载师秀《冷泉夜坐》诗“楼钟晴更响，池水夜知深”一联，后改“更”字为“听”字，改“知”字为“观”字。《病起》诗“朝客偶知承送药，野僧相保为持经”一联，后改“承”字为“亲”字，“为”字为“密”字。可以知其门径矣。又《梅磵诗话》：“杜小山问句法於师秀。答曰：‘但能饱吃梅花数斗，胸次玲珑，自能作诗’”云云。故其诗主於野逸清瘦，以矫江西之失，而开、宝遗风则不复沿溯也。陈振孙《书录解题》载师秀集二卷、《别本天乐堂集》一卷，今皆未见。此本仅一卷，而题曰《清苑斋集》，未审为即《天乐堂集》之别名否。赵与虤《娱书堂诗话》载《送谢耘游淮》诗二句，又《东瓯续集》载师秀诗五首，《瀛奎律髓》载师秀诗四首，今并附录集末，题曰《拾遗》。似乎别有《天乐堂集》，而《诗人玉屑》所论《冷泉夜坐》及《病起》二首称曰《天乐》者，今皆载此集中，似乎又即《天乐堂集》。今未能尽睹其全，莫之详也。厉鹗《宋诗纪事》称师秀有《清苑斋集》，有《天乐堂集》，分为二种。而所录皆此集之诗，则鹗亦未见《天乐堂集》矣。古书散佚，阙所不知可也。
△《瓜庐诗》一卷（编修励守谦家藏本）
宋薛师石撰。师石字景石，永嘉人。隐居不仕，筑屋会昌湖西，题曰瓜庐。
赵师秀诗“野水多於地，春山半是云”之句，即为瓜庐作也。是集卷末有王绰所作墓志，述其始末甚详。卷首有赵汝回序，称其“每与四灵聚吟，独主古淡。融狭为广，夷镂为素，神悟意到，自然清空”。今观其诗，语多本色，不似四灵以尖新字句为工。所谓“夷镂为素”者，殆於近之。至於边幅太窄，兴象太近，则与四灵同一门径。所谓“融狭为广”者，殊未见其然。盖才地视四人稍弱，而耕钓优游，以诗自適。意思萧散，不似四灵之一字一句刻意苦吟。故所就大同而小异也。荆山刘植跋称其多肥遯之词。斯言谅矣。
△《洺水集》三十卷（江西巡抚采进本）
宋程珌撰。珌字怀古，休宁人。以先世居洺州，因自号洺水遗民。绍熙四年进士。理宗朝累官礼部尚书、翰林学士、知制诏。历端明殿学士，致仕。事迹具《宋史》本传。珌立朝以经济自任，诗词皆不甚擅长。俞文豹《吹剑录》称其“省试红药当阶翻”诗、“黄麻方草罢，红药正花翻”一联，亦未为佳句。
至於论备边、蠲税诸疏，则拳拳於国计民瘼，详明剀切，利病井然，盖所长在此不在彼也。其跋洪迈《万首绝句》，以为不当进之於朝，与张栻诋吕祖谦撰《文鉴》大意相类，未免操之已蹙。至於跋张载《西铭》，论其欲复井田为不可，则深明今古之宜，破除门户之见，其识迥在讲学诸儒上矣。集本六十卷，载於《书录解题》。此本乃崇祯乙巳其裔孙至远所刻，仅三十卷。原序称岁久散佚，旧阙其半云。
△《龙川文集》三十卷（浙江巡抚采进本）
宋陈亮撰。亮有《三国纪年》，已著录。高与朱子友善，故构陷唐仲友於朱子，朱子不疑。然才气雄毅，有志事功，持论乃与朱子相左。罗大经《鹤林玉露》记朱子告亮之言曰：“凡真正大英雄，须是战战兢兢从薄冰上履过去。”盖戒其气之锐也。岳珂《桯史》又记吕祖谦殁，亮为文祭之，有“孝弟忠信，常不足以趋天下之变；而材术辨智，常不足以定天下之经”语。朱子见之，大不契。遗书婺人，诋为怪论。亮闻之，亦不乐。他日上孝宗书曰：“今世之儒士，自谓得正心诚意之学者，皆风痺不知痛痒之人也。”盖以微讽晦翁，晦翁亦不讶也云云。
足见其负气傲睨，虽以朱子之盛名，天下莫不攀附，亦未尝委曲附和矣。今观集中所载，大抵议论之文为多。其才辨纵横不可控勒，似天下无足当其意者。使其得志，未必不如赵括、马谡狂躁偾辕。但就其文而论，则所谓开拓万古之心胸，推倒一时之豪杰者，殆非尽妄。与朱子各行其志，而始终爱重其人，知当时必有取也。宋《名臣言行录》谓其在孝宗朝六达帝廷。上书论大计。今集中独有上孝宗四书及《中兴论》。考《宋史》所载亦同。又《言行录》谓垂拱殿成，进赋以颂德，又进《郊祀庆成赋》，今集中均不载。叶適序谓亮集凡四十卷。今是集仅存三十卷，盖流传既久，已多佚阙，非复当时之旧帙。以世所行者只有此本，故仍其卷目著之於录焉。
△《龙洲集》十四卷、《附录》二卷（浙江鲍士恭家藏本）
宋刘过撰。过字改之，庐陵人。当宋光宗、宁宗时，以诗游谒江湖。韩侂胄尝欲官之，使金国，而轻率漏言，卒以穷死。盖亦陈亮之流，而跅弛更甚者也。
