<!-- { "loadSidebar": true } -->
明钱孺穀、锺祖述同编。嘉靖中，襄阳府知府徐咸致仕归海盐，筑园城闉，名小瀛洲。招同邑布衣朱朴、思南府知府钱琦、福建布政使吴昂、布衣陈鉴、海宁指挥使刘锐、济南府知府锺梁、龙岩县知县陈瀛、僧永瑛并咸兄光泽县知县泰，共十人，为社会，饮酒赋诗。陈询为绘图，而咸自作记。崇祯己卯，琦孙孺穀，梁孙祖述，辑十人之诗为此集。孺穀又各为小传，列於首卷。
△《成氏诗集》五卷（直隶总督采进本）
明大名成氏之家集也。一曰《適和堂初集》，成宰撰；一曰《適和堂继集》，宰子之莲撰；一曰《东壁园诗集》，莲仲子仲龙撰；一曰《鹪鹩园集》，莲季子少龙撰。一曰《永言集》，仲龙之子象珽撰。前四集皆称象珽纂录。象珽集则称倪元璐、王思任、蒋鸣玉三人选，则此集象珽所合刻也。
△《玉台文苑》八卷、《续玉台文苑》四卷（两淮马裕家藏本）
《玉台文苑》，明江元禧编。《续集》，江元祚编。二人兄弟而元禧自署曰“体陵”，元祚自署曰“横山”。疑元禧自托江淹后，袭其侯国之名也。其书录女子之文自周讫明，中间多采小说传奇。如张丽贞《上太守书》之类，至为猥杂。
又如魏文帝《寡妇赋序》曰：“为丁廙妻作。”此乃直作《丁廙妻》。梁元帝《为妾宏夜姝谢东宫赉合心花钗启》，此乃直作《宏夜姝》，又讹“姝”为“珠”。
宋李清照即李易安，此乃分为二人。唐侯莫陈邈妻郑氏乃三字复姓，此乃误为陈邈。又如汉武内传、神仙传、真诰之属，皆纯构虚词，托言神怪，此本乃题曰汉西王母、汉上元夫人、汉麻姑、晋右英夫人、晋九华安妃，尤为不经矣。
△《汉魏名文乘》（无卷数，江苏巡抚采进本）
明张运泰、余元熹同编。二人皆闽中书贾也。所录凡六十家，盖杂采何钅堂《汉魏丛书》、张溥《百三家集》二书合并而成。惟增公孙弘文，伪题曰《公孙子》。赵充国文，伪题曰《赵营平集》。又改东方朔文为《吉云子》而已。
△《元四家诗》二十六卷（江苏巡抚采进本）
明毛晋编。晋有《毛诗陆疏广要》，已著录。是编凡虞集诗八卷，杨载诗八卷，范梈诗七卷，揭徯斯诗三卷。集诗乃晋以意摘抄，非其完本。且四家各有专集，亦无庸此合编也。
△《吴兴艺文补》四十八卷（浙江巡抚采进本）
明董斯张、闵元衢、韩千秋同编，而韩昌箕为校录刊刻。斯张有《吴兴备志》，元衢有《欧馀漫笔》，皆已著录。千秋字圣开，昌箕字仲弓，并乌程人。是书采录自汉至明艺文之有关湖州者，汇为一编，以补旧志所未备。其自唐以前为斯张手辑，宋、元以后则元衢、千秋诸人共成之。所采录前代颇详，而明代则渐滥，亦志乘之通病也。
△《十六名家小品》三十二卷（浙江巡抚采进本）
明陆云龙编。云龙字雨侯，钱塘人。是编评选屠隆、徐渭、李维桢、董其昌、汤显祖、虞淳熙、黄汝亨、王思任、袁宏道、文翔凤、曹学佺、陈继儒、袁中道、陈仁锡、锺惺、张鼐十六家之文，每篇皆有评语。大抵轻佻獧薄，不出当时之习。前有何伟然序，伟然即尝刻广快书者，宜其气类相近矣。
△《唐诗韵汇》（无卷数，江苏巡抚采进本）
明施端教编。端教有《读史汉翘》，已著录。是书采唐人近体诸诗，以上下平韵隶之，大抵取供集句者之用。前有王震序，称其集句为绝艺。可知是书所由作矣。
△《文字会宝》（无卷数，江苏巡抚采进本）
明朱文治撰。文治字简叔，钱塘人。是书取前代之文，浼善书者书之，人各一篇，裒而成集。据其凡例，书家姓氏悉从文之朝代后先递为序次。而篇目则王勃在江淹之前，刘禹锡在骆宾王之前，李华在李白之前，邱迟、唐太宗在终军、范蔚宗之前，而《阿房宫赋》又误杜牧为杜甫。斯皆事在耳目之前，不烦稽考，而颠倒如此！其字画亦传刻失真，既非总集，又非法帖，更为两无所取也。
△《集古文英》八卷（江苏巡抚采进本）
明顾祖武编。祖武字尔绳，号纑塘，无锡人。是书裒集古文赋表奏疏之类。
其师钱锺义序曰：“湘离之骚，非不油然忠爱，而聱牙沉晦之词，非应时制科所急，将别册另存。至如古诗歌行，选律近体，李、杜、高、王、岑、孟诸贤，诚可继三百篇遗响，而佔毕之士，犹当舍旃”云云。是此书特为场屋而作，可无庸深论矣。
△《天台诗选》五卷（浙江巡抚采进本）
明许鸣远编。鸣远字有望，天台人。自序：“为天台先正诗，多湮没失传，虑后学并此近今者而失之，因加蒐罗。”间入仙释及占籍之士，起南宋迄明，凡二百二十四家。搜采不可谓不广，然元以前仅得二十馀人，馀皆明人也。
△《古表选》十二卷（浙江巡抚采进本）
明张一卿编。一卿字次公，自号求如居士，泾县人。是书辑历代表章，上起六朝之末，下逮於元。然六朝不过庾信、卢思道等数篇。元惟阿噜台一篇，馀皆唐、宋作也。分八门：曰贺、曰进上、曰辞让、曰谢官、曰陈请、曰诏赐谢恩、曰迁谪谢恩、曰乞休陈情。末附补遗九篇。其凡例称，未入俪偶者，不谐声律者，简俭无可取材者，文义无关制学者，并经裁汰。则为场屋拟表作矣。凡本题事实及引用典故皆略为注释，而不著出典。殊不出《兔园册子》锢习。
△《唐诗近体集韵》三十卷（内府藏本）
明施重光编。重光字庆徵，里贯未详。是集以唐人近体分上下平三十韵编次。
案上下平声分三十部，乃刘渊壬子新刊《礼部韵略》所并，与唐韵不同。唐人私相歌咏者，又与官韵不同。如东、冬二部，萧、肴、豪三部，盐、咸二部，皆互有出入。此书及《唐诗韵汇》均以宋韵分隶唐律，不免时有牵混。而此书之漏略。
则又出《韵汇》下焉。
△《唐诗广选》七卷（内府藏本）
明凌宏宪编。宏宪始末未详。初，李攀龙撰《诗删》，王世贞序之。后坊间割其中所录唐诗刊行，别题曰《唐诗选》，已非于鳞之旧。宏宪又病其无评点，乃杂摭诸家之评，缀於简端，以朱墨版印之，改题此名。盖坊刻翻新之技耳。
△《西园遗稿》（无卷数，安徽巡抚采进本）
明汪茂槐编。茂槐字廷植，绩溪人。以岁贡授宜阳主簿。是编一曰《康范诗集》，宋汪晫撰；一曰《北游诗集》，宋汪梦斗撰，皆已著录。茂槐为二人裔孙，复合而刻之。西园者乃汪氏所居里名也。后有外集，则宋苏轼赠汪覃，苏辙赠汪琛、汪宗臣诸人之诗，以其皆为汪氏而作，故亦附之於末云。
△《海虞文苑》二十四卷（江苏巡抚采进本）
明张应遴编。应遴字选卿，常熟人。是书辑其乡有明一代赋诗杂文，以类叙次而成。其中如桑悦《两都赋》，朱彝尊修《日下旧闻》未见其本。牟俸《请兴水利疏》，《续文献通考》及《明史河渠志》皆载之，而不及此之详尽。明之中叶，尝平减苏松赋役，载在《明史食货志》，而与此略有异同。张洪《与缅甸五书》，亦较《明史》列传为备。特时代既近，牵於乡曲之恩怨，不免有所滥收。盖凡辑一乡之文者，均不免此失，亦其势然也。
△《荆溪外纪》二十五卷（安徽巡抚采进本）
明沈敕编。敕字克寅，宜兴人。是编辑录其邑艺文人物，上起汉，下迄明。
凡诗十一卷，词赋、碑铭、序、奏议、书、题跋各一卷，记、传各二卷，风土记、拾遗、纪遗、杂说各一卷附焉。采摭颇为详赡。惟诗以绝句居律体前，律体居古风前，稍为失次。又四言亦谓之绝句，而七言古诗之外又别出歌行为二门，亦非体例。至所列诸传，皆采之正史及地志。以为纪录人物，则挂漏太多。以为艺文之一体，则此种例不入集。尤为进退无据矣。
△《名媛汇诗》二十卷（内府藏本）
明郑文昂编。文昂始末未详。闺秀著作，明人喜为编辑。然大抵辗转剿袭，体例略同。此书较《名媛诗归》等书，不过增入杂文。其馀皆互相出入，讹谬亦复相沿。鲁、卫之间，固无可优劣也。
△《汉铙歌发》一卷（两淮马裕家藏本）
明董说编。说有《易发》，已著录。是书取汉铙歌十八章，反复解说。首论大意，次论韵，次论音。其论韵则有伏、有击、有进退、有同摄、有同母同入；论音，本《周礼三宫》之说，按宫、商、角、徵、羽，篇分章位，章分句位。
立说殊为创辟，然沈约尝言汉铙歌大字为词，细字为声。后来声词合写，不复可辨，遂无文义可寻，但存其声而已。自唐后乐府失传，新题迭作，於是并声而亦亡之。说不知声词合写之源，而强为索解，已迷宗旨，至铙歌乃鼓吹之曲，但奏其音而不歌其词。故十八章或韵或不韵，亦犹风雅皆有韵而颂不尽韵也。说一概强为叶读，非惟不知古音，亦并不知乐府体裁矣。
△《翰墨鼎彝》十卷（江苏周厚堉家藏本）
不著编辑者名氏，但标曰“车书楼选刻”。卷首有金谿聂文麟序，称《养恬集》辑古名公牍札，溯周而下，迄於宋、元，莫不详加订正，亦不知养恬为谁也。
所录皆踳驳不伦。如《左氏传》所载诸辞命问答，如薛侯长滕之类，特假言词，非寓书策。且出於左氏润饰之文。乃至指为其人之笺札，标署其姓名，殊为杜撰。
其他颠倒舛谬，更不可缕举。盖书肆射利之本耳。
△《吟堂博笑集》五卷（浙江范懋柱家天一阁藏本）
不著编辑者名氏。杂采隋、唐以来闺阃之作，以死节、劝戒、奇遇、题咏、寄情分为五类。惟首二卷尚有裨风教，然采择亦颇疏舛。其后三卷则多鄙秽之词，不出小说家言矣。
△《二十六家唐诗》（无卷数，内府藏本）
不著编辑者名氏。二十六家者，李峤、苏颋、虞世南、许敬宗、李颀、王昌龄、崔颢、崔曙、祖咏、常建、严武、皇甫冉、皇甫曾、权德舆、李益、司空曙、严维、顾况、韩翊、武元衡、李嘉祐、耿湋、秦系、郎士元、包何、包佶也。所选诗甚寥寥。於唐人之中独录此数家，亦未知何所取义。前后无序跋，惟目录后题曰：“姑苏吴时用书，黄周贤、金贤刻。”疑明末书贾所为云。
△《三苏文粹》七十卷（内府藏本）
不著编辑者名氏，前后亦无序跋，其曰《文粹》，盖仿陈亮《欧阳文粹》例也。凡苏洵文十一卷，苏轼文三十二卷，苏辙文二十七卷。所录皆议论之文，盖备场屋策论之用者也。
△《赋苑》八卷（兵部侍郎纪昀家藏本）
