<!-- { "loadSidebar": true } -->
惟以其祖陆佃为王安石客，所作《埤雅》，多引《字说》，故於《字说》无贬词，於安石亦无讥语，而安石龙睛事并述《埤雅》之谬谈，不免曲笔。杜甫诗有蔚蓝天字，本言天色，故韩驹承用其语，有水色天光共蔚蓝句，游乃称蔚蓝为隐语天名。今考蔚蓝天名别无所出，惟杜田注引《度人经》。然《度人经》所载三十二天有东方太黄皇曾天，其帝曰郁繿玉明，则是帝名郁繿，非天名蔚蓝。游说反误。又称宋初人尚《文选》，草必称王孙，梅必称驿使，月必称望舒，山水必称清晖。今考驿使寄梅出陆凯诗，昭明所录，实无此作，亦记忆偶疏。不止朱国桢《涌幢小品》所纠游岱之魂一条不知引骆宾王《请中宗封禅文》，王肯堂《郁冈斋笔麈》所纠记诸晁谓婿为借倩之倩一条不知出郭璞《方言注》也。然大致可据者多，不以微眚而掩。《宋史艺文志》又载游《山阴诗话》一卷，今其书不传。此编论诗诸条颇足见游之宗旨，亦可以补诗话之阙矣。
△《愧郯录》十五卷（江苏巡抚采进本）
宋岳珂撰。珂有《九经三传沿革例》，已著录。是书多记宋代制度，参证旧典之异同。曰愧郯者，取《左传》郯子来朝，仲尼问官之事，言通知掌故，有愧古人也。其中记鱼袋颁赐及章饰之始末，公主之改称帝姬，辨论甚确。同二品之起於五代，金带之有六种，金涂带之有九种，皆史志所未备。至叙《尚书》之名，引战国时已有尚冠、尚衣之属，皆杜氏《通典》职官所未及者，其徵引可云博洽，与《石林燕语》诸书亦如骖有靳矣。其间偶尔舛讹，如论金太祖建元始於天辅，而以收国为辽帝年号，及《通考》所摘误以九品中正为官品之类，亦间有之。然大致考据典赡，於史家、礼家均为有裨，不可谓非中原文献之遗也。
△《祛疑说》一卷（浙江鲍士恭家藏本）
宋储泳撰。泳字文卿，号华谷，侨居华亭。工於吟咏，其诗集今已失传。惟《诗家鼎脔》、《至元嘉禾志》中稍载其遗篇一二而已。是书以平生笃好术数，久而尽知其情伪，因作此以辨之。明商维濬尝刻入《稗海》中，而多所删削，仅存十之五六，题曰《祛疑说纂》，殊非储氏之旧。此为左圭《百川学海》所载，盖犹当时完本也。中间惟辨脉一条为论医理，墨说一条为论杂艺，馀皆考阴阳五行家言及辟方士幻妄之术与黄白之说。其论鬼神为气之聚散，持炼为心之诚正。
又谓神像之灵灵於人心。又谓阴阳拘忌之说大而紧者避之，小而缓者略之，合於理者存之，背於理者去之。其言皆平易切实，足以警醒世俗。泳尝作《易说》，见於丁易东所引。又尝为《老子注》。盖虽泛滥道术，而能折衷於经义者，宜其立说之悉轨於正也。
△《琴堂谕俗编》二卷（永乐大典本）
案《宋史艺文志》载郑玉道《谕俗编》一卷，彭仲刚《谕俗续》一卷。虽相因而作，实各自为书。此本为宜丰令应俊辑二家之书为一编，而又为之补论。
其末择交游一篇，又元人左祥所增入，以拾原书之遗者也。其书大抵采摭经史故事关於伦常日用者，旁证曲喻，以示劝戒，故曰《谕俗》。文义颇涉於鄙俚。然本为乡里愚民设，不为士大夫设，故取其浅近易明，可以家谕户晓。以文章工拙论之，则乖著书之本意矣。《宋志》列之子部杂家，而史部刑法类中又出郑玉道《谕俗编》一条，不但前后重复，且非狱牍之词，亦非禁令之事，列於刑法，殊踳驳不伦。今仍列之杂家，庶不失其实焉。
△《鹤林玉露》十六卷（两江总督采进本）
宋罗大经撰。大经字景纶，庐陵人。事迹无考。惟所记竹谷老人畏说一条，有同年欧阳景颜语，知尝登第。又高登忤秦桧一条，有为容州法曹掾语，知尝官岭南耳。其书体例在诗话、语录之间，详於议论而略於考证。所引多朱子、张栻、真德秀、魏了翁、杨万里语，而又兼推陆九渊。极称欧阳修、苏轼之文，而又谓司马光《资治通鉴》且为虚费精力，何况吕祖谦《文鉴》。既引张栻之说谓词科不可习，又引真德秀之说谓词科当习。大抵本文章之士而兼慕道学之名，故每持两端，不能归一。然要其大旨，固不谬於圣贤也。陈耀文《学林就正》讥其载冯京《偷狗赋》乃捃摭滕元发事，伪托於京，今检侯鲭录所载滕赋，信然。盖是书多因事抒论，不甚以记事为主。偶据传闻，不复考核，其疏漏固不足异耳。
△《贵耳集》一卷、《二集》一卷、《三集》一卷（江苏巡抚采进本）
宋张端义撰。端义字正夫，自号荃翁，郑州人。居於苏州。端平中应诏三上书，坐妄言，韶州安置。此书即在韶州所作，凡三集。每集各有自序。初集成於淳祐元年。序言生平接诸老绪馀，著短长录一帙，得罪后为妇所火。因追旧事记之，名《贵耳集》。以耳为人至贵，言由音入，事由言听，古人有入耳著心之训，且有贵耳贱目之说也。集末一条，自序生平甚悉。《二集》成於淳祐四年。《三集》成於淳祐八年。其书多记朝廷轶事，兼及诗话，亦有考证数条。《二集》之末缀王排岸女孙一条，始涉神怪。《三集》则多记猥杂事，故其序有稗官虞初之文也。书中如论制诰，引陆游《南唐书》载李煜词臣有陶穀、徐铉；考陶穀由晋、汉、周入宋，未仕李煜，《南唐书》亦无此文也。论物从中国，名从主人，引《穀梁传》谓长狄谓善稻为伊缓，考《穀梁传》乃吴谓善伊谓稻缓，不云长狄也。
论《易卦》谓汉之《周易》不以乾坤为首卦，然后知扬雄《太玄经》以中孚为首卦即汉之《易》，考卦气起中孚，见《易纬稽览图》，即孟喜六日七分之法，非《易卦》之次序也。论《春秋》谓王安石黜《春秋》非圣经，故元祐诸人多作《春秋解》，自胡安定先生始，考胡瑗仁宗时人，不及见熙宁之制也。论施宜生《日射三十六熊赋》，谓熊即侯也，非兽也，案《桯史》载金海陵王校猎国中，一日而获三十六熊，廷试多士，遂以命题，则熊兽也，非侯也。论《艺文类聚》以鸡为稽山子，以驴为庐山公，吴越毛胜作《水族加恩簿》祖欧阳询之遗意也，考此乃《艺文类聚》禽部、兽部集录旧文，非询作也。论伶官谓自汉武帝时东方朔以谐谑进，案优施远见《春秋》，不始於朔，朔自官大中大夫，非伶人也。观其三集，大抵本江湖诗派中人，而负气好议论，故引据非其所长，往往颠舛如此。
然所载颇有轶闻，足资考证，其论诗、论文、论时事皆往往可取，所长固亦不可没焉。
△《吹剑录外集》一卷（江苏巡抚采进本）
宋俞文豹撰。文豹字文蔚，括苍人。其始末未详。所作先有《吹剑录》，故此曰《外集》。然卷首有淳祐庚戌序，称续三为四，以验其学之进否，则中间尚有二编，今已佚矣。《吹剑录》持论偏驳，多不中理，今别存其目。此集卷末载二诗，诗前题词有绝笔斯录之语，盖其晚年之所作，故学问既深，言多醇正。其记道学党禁始末甚详。所称韩、范、欧、马、张、吕诸公无道学之名，有道学之实，故人无间言。伊川、晦葊二先生言为世法，行为世师，道非不宏，学非不粹，而动辄得咎，由於以道统自任，以师严自居，别白是非，分毫不贷。与安定角，与东坡角，与东川、象山辨，求必胜而后已，亦未始非平心之论也。
△《脚气集》二卷（两江总督采进本）
宋车若水撰。若水字清臣，号玉峰山民，黄岩人。此书据其从子惟一跋，盖成於咸淳甲戌，因病脚气，作书自娱，故名曰《脚气集》。书中论孟子集义章一条，下有细字夹注云，此二章是癸酉八月所书，今录於此。则馀皆是冬所著也。
若水少师事陈耆卿，学为古文，晚乃弃去，改师陈文蔚，刻意讲学。书中所谓筼窗先生者，耆卿号。克斋先生者，文蔚号也。故此书体例，颇与语录相近。其论《诗》，攻小序；论《春秋》，主夏正；论《礼记》，掊击汉儒，皆坚持门户之见。论《周礼》冬官，讥俞庭椿断定拨置，其说甚正，然必证以周官尚存三百五十，谓冬官不亡，则仍留柯尚迁等割裂之根。论《诗》三百篇为汉儒所伪托，与王柏之说相同。论《礼记》之畏压溺，以畏为疫气传染，尤为杜撰。其论史谓诸葛亮之劝取刘璋为申明大义，其论文谓李邕诸碑文不成文，理不成理，亦皆乖剌。
然如论《周礼》载师乃园尘之征，非田赋之制，驳苏洵说之误，论春秋蔑之盟，主程子盟誓结信，先王不禁之说，及宋人盟于宿，主公羊以及为与之说，宰咺归赗。主直书天王而是非自见之说，均有裨经义。於朱子《四书集注》服膺甚至，惟谓《大学》格物难以训至，当从玉篇旧训，作比方思量之义。谓《论语》惟求则非邦也与以后，皆圣人之言，稍立异同，然大旨不殊。又谓诗集传当於纲领之后列诸家名氏，使之有传，此书不比《论》、《孟》，自和鸣挚别以下皆是取诸家见成言语，若不得前人先有此训，诗亦懵然，亦为公论。其他论蔡琬《十八拍》之伪，论白居易《长恨歌》非臣子立言之体，论《文中子》鼓荡之什为妄，论钱塘非吴境，不得有子胥之潮，论子胥鞭尸为大逆，论王羲之帖不宣字，皆凿然有理。论击壤为以杖击地，论应劭注《汉书》误以夏姬为丹姬，皆足以备一说。论杜鹃生子百鸟巢一条，虽未必果确，亦足以广异闻也。
△《藏一话腴》四卷（两江总督采进本）
宋陈郁撰。郁字仲文，号藏一，临川人。理宗朝充缉熙殿应制，又充东宫讲堂掌书。始末略见其子世崇《随隐漫录》中。世崇载度宗尝赞郁像，有文窥西汉、诗到盛唐之语，宠奖甚至。岳珂序称其闭户终日，穷讨编籍，足不蹈毁誉之域，身不登权势之门。然刘埙《隐居通议》有度宗御札跋，惜其下访陈郁父子之卑陋。
（语详《隐居通议》条下。）又周密《武林旧事》载诸色伎艺人姓名，所列御前应制者八人，姜特立为首而郁居第四，则亦特立之流。惟特立名列《宋史佞倖传》，而郁不与焉，似乎未可同日语耳。是书分甲乙二集，又各分上下卷，多记南北宋杂事，间及诗话，亦或自抒议论。珂序又称其出入经史，研究本末，具有法度。而风月梦怪，嘲戏讹诞，淫丽气习，净洗无遗。今观所载，如谓周子游庐山大林寺诗水色含云白，禽声应谷清一联，前句是明，后句是诚，附会迂谬，殆可笑噱。惠洪解杜甫老妻画纸为棋局，稚子敲针作钓钩一联，以老妻比臣，以稚子比君，固为妄诞。郁必谓上句比君子之直道事君，下句比小人之以直为曲，亦穿凿无理。所录诸诗，亦皆不工。其持论，如谓孔子不当作《世家》，豫让不当入《刺客传》，斥《史记》不醇，颇涉庸肤。谓李虚中以年月日时推命，而不知韩愈作虚中墓志，其推命实不用时，尤失考证。然所记遗闻，多资劝戒，亦未尝无一节之可取焉。
