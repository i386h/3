<!-- { "loadSidebar": true } -->
明熊直撰。直字敬方，吉水人。永乐中举人，以子概贵，赠右都御史。是集诗二卷、文十四卷。有宣德五年《杨士奇序》称：“苏明允父子，一时皆有文名。
而明允老成岿然，时号老苏，其官位竟不显。暨子贵，乃进身后之命。敬方亦今之明允乎？”今观其文，视明初宋濂、王祎，去之尚远，似未容上拟眉山也。
△《凤鸣后集》十卷（浙江汪汝瑮家藏本）
明郑楷撰。楷字叔度，浦阳人，官蜀府左长史。是集第一卷中载近体诗数首，馀皆杂文。前后无序跋。其曰《后集》，当尚有《前集》也。朱彝尊《明诗综》载义门郑氏有梴、杕、幹、桐四人，而不及楷。今观其《谢银钞笺》中称家长兄幹，则楷为幹弟。殆因不以诗名，故彝尊佚之，抑或偶未之见耶。
△《贯珠编贝集》五卷（两淮盐政采进本）
明沈行撰。行字履德，钱塘人。是编前有《魏骥序》，则当在永乐、宣德间也。是编皆集句之诗，兼取唐、宋、元人之作。“贯珠”言其声之和，“编贝”言其材之富，然牵强凑合，在所不免。视后来《香屑集》之类，其工巧自然，百不及一矣。
△《敝帚集》二卷（江苏巡抚采进本）
明陈益撰。益字启行，自号行素，高安人，永乐间以五经教授於其乡，至景泰甲戌始卒。是集乃弘治乙未其子杨所刊，后毁於火，万历中其裔孙德又重刊之。
所载皆古今体诗，杂文仅寥寥数篇。其意境颇清，而歉於深厚，文亦如之。末以同时诸人哀輓之作别为一卷，附於集末，则皆德所裒集也。
△《草窗集》一卷（浙江范懋柱家天一阁藏本）
明刘溥撰。溥字原博，草窗其别号也，长洲人，宣德初授惠民局副使，后调太医院吏目，事迹具《明史文苑传》。史称溥耻以医自名，日以吟咏为事。其诗初拟西昆，晚更奇纵，与汤允勣、苏平、苏正、沈愚、王淮、晏铎、邹亮、蒋志、王贞庆等称“景泰十才子”，而溥为之首。今九人之集皆未见，惟溥集存。
溥际“土木之变”，忠愤悱恻之意，时见於诗，亦颇有足取者。故朱彝尊《静志居诗话》谓其在彼法中犹为差胜。然溥尝语客云“不读二万卷书，看溥诗不得”，则虚憍太甚矣。宋人云“不读万卷书，不行万里路，看杜诗不得”，溥乃更加一倍乎。
△《廖恭敏佚稿》一卷、《附录》一卷（江西巡抚采进本）
明廖庄撰。庄字安止，号东山，吉水人，宣德庚戌进士，官至刑部左侍郎，谥恭敏，事迹具《明史》本传。庄为给事中时，尝劾辅臣杨士奇纵子稷恃势稔恶事，下狱。士奇固良相，而溺爱其子，庇之实甚。当其权位严重之日，已为言人所不敢言。景泰中疏请同群臣朝见上皇於南宫，又言皇侄犹子也，宜令亲儒臣，诵经书，以系人心，回天意。疏上，廷杖，贬官定羌驿丞。当新故嫌疑之际，尤为言人所难言。其劲节孤忠，足以震动一世。而文章则非所专门，所著有《东山居士集》，日久散佚，惟《自序》尚存。《千顷堂书目》则载庄《渔梁集》二卷，今亦惟存其《自序》。是两集皆亡，黄虞稷特据所徵各家书目载之耳。此本为庄裔孙仲蔚及其里人李日东所辑，仅奏疏五篇，其大要已见於本传。杂文二十篇、诗五首，则又草草应酬之作，庄固不必藉是以传。《附录》一卷，皆祭文、碑志之属，庄亦不必藉是为重也。
△《澹轩集》七卷（浙江巡抚采进本）
明马愉撰。愉字性和，临朐人，宣德丁未进士第一，正统五年以侍讲学士入直文渊阁，官至礼部右侍郎，事迹附见《明史杨溥传》。愉没后，诗文散失。
成化庚子，山东参政邢居正命青州知府刘时勉裒集遗亡而刊之。凡诗赋四卷、杂文三卷，第六卷又有歌诗错杂其中。盖随得随编，故先后无序。诗多酬应之作，或佳者多佚耶。然史称愉端重简默，门无私谒，论事务宽厚。又载其清理滞狱及善处蕃使二事，绝不称及其著作，盖不以文采见也。
△《别本澹轩集》八卷（两淮盐政采进本）
明马愉撰。愉集散佚之后，其乡人都御史迟翔凤购得残本，更於愉家掇拾逸作，补葺刻之，故题曰《续刻》。目中注“续刻”字者，皆翔凤所增也。
△《尚约居士集》（无卷数，江西巡抚采进本）
明萧鎡撰。鎡字孟勤，泰和人，宣德丁未进士，官至户部尚书、文渊阁大学士，兼翰林院学士，事迹附见《明史陈循传》。案鎡为萧鹏举之子，鹏举学诗於刘崧，鎡不坠其家法。史称其学问该博，文章尔雅。其门人邱濬《序》，称其文正大光明，不为浮诞奇崛，盖洪、宣间台阁之体大率如是也。
△《淡轩稿》十二卷、《补遗》一卷（福建巡抚采进本）
明林文撰。文字恒简，莆田人，宣德庚戌进士，官至太常寺少卿，兼翰林院学士，谥襄敏。是集诗三卷、文七卷，其十一、十二两卷乃附录诰敕及行状、神道碑。《补遗》一卷，则又其诗文杂著。凡有二本，初刻者为其孙岳州同知希范，重刻者为其曾孙南京大理寺寺正炳章。此本即炳章所校也。
△《吴竹坡文集》五卷、《诗集》二十八卷（江西巡抚采进本）
明吴节撰。节字与俭，竹坡其号也，安成人，宣德庚戌进士，官至太常寺卿，兼侍读学士。是集为其七世孙琦所刊。后附彭华所作行状，称“其为文章，援笔即就，多至数千言，滔滔不竭，无刻苦艰窘态。於诗五七言古今体随题命意，开合起伏，不拘拘摹拟，而自合矩度”云云。今观其诗文，皆直抒胸臆，纵笔所如，无不自达之意。华所论颇得其真。而渟蓄深厚，亦遂不及古人。所谓不践迹亦不入室者欤。
△《云川文集》六卷、附《恭愍遗文》一卷（江西巡抚采进本）
明锺复撰。复字彦彰，云川其号也，永丰人，宣德癸丑进士，官至翰林院侍讲。其诗文不出当时台阁之体。末附其子同遗文四篇，一曰《直言安国疏》，二曰《送叔祖士杰之任序》，三曰《送伯氏世桢南归序》，四曰《友兰轩诗跋》。
同，字世京，号待时，景泰辛未进士，官至贵州道监察御史，以疏争建储下诏狱。
一时献媚求荣者，欲借以倾动英宗，锻炼炮烙，备极惨毒。而同义不负故主，卒无一语连南内，竟拷毙於狱。天下悲之。事迹具《明史》本传。卷末又附墓志一篇，章纶为撰文，廖庄为书丹皆与同时建言受祸，幸而未死者也。志称同在狱所作诗文稿，纶藏於枕畔，为狱卒窃去，故所存止此。忠臣著作，理宜甄录。以寥寥不成卷帙，故附存其目於此，示表章焉。
△《松冈集》十一卷（浙江汪汝瑮家藏本）
明姜洪撰。洪字启洪，号松冈，江西乐安人，宣德癸丑进士，改庶吉士，除检讨，升修撰，以疾乞归。是集序二卷、记一卷、歌诗二卷、赋颂铭赞表一卷、近体诗五卷。文颇平淡，诗亦妥適，而步趋东里，得其形似，格律未能遒上也。
△《畏庵集》十卷（两淮马裕家藏本）
明周旋撰。旋字中规，别号畏庵，永嘉人，正统丙辰进士第一，官至左春坊左庶子。是集凡诗赋五卷、杂文五卷。乐清章纶为之序，称其典雅闲淡。然在当时，犹驰驱於流辈之中，未能自辟蹊径。
△《桐山诗集》十卷（浙江汪汝瑮家藏本）
明王伟撰。伟字士英，攸县人，正统丙辰进士，官至兵部侍郎。事迹附见《明史于谦传》。伟所著有《诗学正蒙》，久已散佚。其《桐山文集》，繁昌吴琛序刻之，今亦未见。此集凡诗九卷，又以伟《引疾告归疏》及赠行之作为《附录》一卷，乃其弟杰所录，其子添桢所重刊出。史称伟喜任智术，既为于谦所引，恐人目己为朋附，乃密奏谦短，冀以自异，后卒以谦党罢官，盖反覆不常之士。又称其年十四，随父戍宣府，宣宗巡边，献《安边颂》，得补安州学生，则亦俊才。然诗多率意酬应，乏研炼之功，盖才士之文往往如斯矣。
△《呆斋集》四十五卷（浙江巡抚采进本）
明刘定之撰。定之有《易经图释》，已著录。是集《前稿》十六卷、《存稿》二十四卷，皆分类编录。如《代祀录》、《永新人物录》、《经筵讲章》、《策略》，皆在其中。而乡会三场试卷，亦皆附列。《续稿》五卷，则成化乙酉以后所作，不复分类，以一岁为一卷焉。《明史》本传称定之以文学名一时。尝有中旨命制《元宵诗》，内使却立以俟，据案伸纸，立成绝句百首。又尝一日草九制，笔不停书。有质宋人名字者，就列其世次，若谱系然。人服其敏博。然其榛楛勿翦，亦由於此。李东阳《怀麓堂诗话》曰：“刘文安公不甚喜为诗，纵其学力，往往有出语奇崛，用事精当者。如《英庙輓歌》、《石锺山歌》等篇，皆可传诵，读者择而观之可也。”其言可谓婉而章矣。
△《完菴诗集》一卷（江苏巡抚采进本）
不著撰人名氏。惟篇首有《吴宽序》，称完菴先生刘公，少为刑部。属出佥山西按察司事，居三载，弃官归吴中。所与倡和者，武功徐公，参政祝公及隐士沈石田数人。考《江南通志人物文苑类》中载，刘珏字廷美，长洲人，正统三年举人，官至山西按察司佥事，老而好学，工於唐律，时人称为“刘八句”。
所叙仕履，与《宽序》合。又《艺文类》中载，《完菴诗集》，长洲刘珏撰，与书名亦合，则此集盖珏所作。然其诗有亮节而乏微情，不能如《志》所称也。
△《刘文介公集》三十卷（两淮盐政采进本）
明刘俨撰。俨字宣化，吉水人，正统壬戌进士第一，累官太常寺少卿、春坊大学士，掌院事，《明史》附见《周叙传》。称其景泰中典顺天乡试，力持公道，黜大学士陈循、王文之子，几得危祸，盖刚正不挠之士也。是集策表讲章一卷、记四卷、序十四卷、杂著六卷、五七言古今体诗五卷，尚沿台阁旧体，无疵累之可括，亦无精华之可挹。
△《姚文敏集》八卷（浙江汪汝瑮家藏本）
明姚夔撰。夔字大章，桐庐人，正统壬戌进士，官至吏部尚书，谥文敏，事迹具《明史》本传。是集本名《矗堆稿》，后其子玺刊版，改题此名。夔一代名臣，风裁岳岳，不愧古人，而诗文乃直抒胸臆，不中绳度。如《寄弟诗》云：“嫩韭蒸来香满口，一飡午膳倍寻常”，太不以词藻为工矣。此所谓人各有能有不能也。
△《兰轩集》四卷（浙江汪汝瑮家藏本）
明沈彬撰。彬字原质，武康人，正统壬戌进士，官至刑部郎中。其居官以彊幹著，不以诗文自鸣，遗稿亦多散佚。没后百有馀年，至隆庆己巳，其乡人周维新始序而刻之，以墓志、墓表诸篇附於后。
△《静轩集》十三卷（浙江汪汝瑮家藏本）
明陈宜撰。宜字公宜，静轩其号也，泰和人，正统壬戌进士，官至兵部侍郎。
