<!-- { "loadSidebar": true } -->
明陈继儒撰。继儒有《邵康节外纪》，已著录。此书曰《狂夫之言》者，用汉晁错传语也。书中杂论古今得失，才辨亦颇纵横，而见地多失之偏矫。如谓佛家能养鳏寡孤独，殊不免故为异论。至於指颜子端居不动为以身讽孔子，左邱明《春秋内传》非有意於发明孔子，则尤为臆见矣。
△《安得长者言》一卷（浙江孙仰曾家藏本）
明陈继儒撰。安得长者之言句，本《汉书龚遂传》语，继儒取以名其书。
自序云，少从四方名贤游，有闻辄录，使异日子孙躬耕之暇，粗识数行字者，读之了了。盖亦语录之类。然圣贤以言立训，本出自然，有意雕镌，便非心得。张昞跋谓其於热闹中下一冷语，冷淡中下一热语。宗尚如此，宜其於布帛菽粟之旨去之益远也。
△《睿养图说》（无卷数，浙江巡抚采进本）
明杨观光撰。观光，招远人。崇祯戊辰进士，官至少詹事。是书乃其为赞善时所进。以唐六典载东宫官制，赞善掌侍从翼养之事，故以睿养之道，演为三图，一曰养性图，二曰养气图，三曰养体图，每图各系一说。末附凡例数条，以明奇耦方圆不同之故。其说养性，则首重良知，养气则专言夜气，养体则推阐太极。
反复演说，皆舍实践而谈微妙，非启迪引翼之道也。
△《寻乐编》一卷（浙江巡抚采进本）
明毛元淳撰。元淳字还朴，一字婴中，松阳人。崇祯癸酉岁贡生。是编乃其所撰语录。序称慕周茂叔寻孔、颜乐处，遇会心辄便记录，故以寻乐名编。然意旨颇为浅近，自称素性读陈眉公书则跃然喜，读李卓吾书则怫然不悦，非有意爱憎，乃气味自有同异。盖所见与继儒相近，故著作亦复似之云。
△《补计然子》一卷（江苏周厚堉家藏本）
明董汉策撰。汉策字帷儒，乌程人。是书成於崇祯壬午。杂取《左》、《国》、《吴越春秋》诸书为之，凡四十篇，又叙略一篇。大旨以句践之复伯，起衰激怠，事在人自为之，盖借以为晏安之戒。自云是书为寓言，又云释愤之作，是也。考《文献通考》载范子《计然》十五卷，今其书不传，故《汉策》补之。然不伪托於古书，贤於姚士粦《於陵子》、王逢年《天禄阁外史》以赝售欺者多矣。
△《蔬斋厞语》四卷（浙江巡抚采进本）
明沈大洽撰。大洽号愚公，又号雪樵，杭州人。是书卷首吴之鲸序，称武林高士坊有梅花屋，明圣湖有读书舫，表忠观右有蔬斋，法华山有万竹庐，愚公随意偃息云云。盖亦赵宧光、陈继儒之类。前一卷皆随笔小品，不儒不释，强作清言，不出明季山人之窠臼。后二卷为诗。末为自作小传，亦当时纤佻之体。其曰厞语者，厞训为隐，盖故取僻字以窃附《书》、《极书》之例耳。
△《激书》（无卷数，江西巡抚采进本）
明贺贻孙撰。贻孙有《诗触》，已著录。是书凡三十三篇。以《激书》名者，自云深感夫激我者成我之德，故记而述之。所述皆愤世嫉俗之谈，多证以近事。
或举古事，易其姓名，借以立议，若《太平广记》贵公子炼炭之类；或因古语而推阐之，如苏轼书孟德事之类。其文称心而谈，有纵横曼衍之意，而句或伤於冗赘，字或伤於纤丽，盖学《庄子》而不成者，其大旨则黄、老家言也。
△《真如子醒言》九卷（两江总督采进本）
明王化隆撰。化隆自号真如子，广汉人。由贡生官主簿。其书分天道、地道、人道、懋修、订学、钩玄、彝典、齐治、均平九篇，篇各分章，皆设为问答。其文颇博丽宏肆，规仿《淮南》、《鹖冠》诸子。然理不足而轧茁，其辞又多用奇字，如《亢仓子》之例，则亦金玉其外而已。
△《养生弗佛二论》一卷（两江总督采进本）
明魏大成撰。大成字时夫，柏乡人。其养生论以平情为祛病之本，而深明医之不足恃。其弗佛论则明儒理以辟释也，持论颇不诡於正。然养生论称圣有心而无为，无为则能平情，情平总归无情，所以长生久视，则辟佛而转入黄、老矣。
故退而列之杂家类焉。
△《枕流日劄》一卷（浙江巡抚采进本）
不著撰人名氏。观其中引明薛瑄、蔡清、吴与弼事，则明中叶以后人矣。前有自题，称偶有会心，即述诸楮，不伦不次，或佛或儒。今观所录诸条，大抵格言之类。至於说志字之义，以为从士从心，不知志字上本从，知为不学人矣。
△《息斋藏书》十二卷（山西巡抚采进本）
国朝裴希度撰。希度字晋卿，号中菴，阳曲人。崇祯甲戌进士，官监察御史。
入国朝官至太常寺少卿。是书第一卷曰儒经撮要，第二卷曰道统中一经，第三、四、五卷曰四子丹元，第六卷曰学镜约，第七卷曰心圣直指，第八、九、十卷曰嘉言存略，第十一卷曰公馀证可，第十二卷曰麈谭摘，皆讲学之言，中间多与蔚州魏象枢书问辨论。卷首凡例，谓自一卷至十卷皆古先圣贤之前言往行，间出臆见，以发摅其底蕴。十一卷之证可，十二卷之麈谭摘，则同人之书札往来，与夫坐谭有涉名教者。今核是编，其中四子丹元，举濂溪、明道、象山、阳明而不及朱子，其生平宗主，已可概见。至道统中一经，多以二氏之言互证，亦未免於杂也。
△《衡书》三卷（浙江巡抚采进本）
国朝唐大陶撰。大陶字铸采，夔州人。书中自称官长子时事。盖尝为长子县知县也。是书凡核儒、仁师、五行、审知、利才、释孟、受任、抑尊、权实、贱隶、贞隐、明悌、富国十三篇，大抵学庄、列之寓言。如核儒篇称冉有为鲁将，与齐兵战败，季孙欲诛之，惧而奔楚。子贡游说吴越，反为鲁召兵，国几亡。朱子进正心诚意之说，金人闻风而遁，遂恢复中原，并削平西夏。皆故缪其事实，以资嘲戏。盖大陶生於明末，故其书多有激之谈也。
△《新妇谱》一卷（江西巡抚采进本）
国朝陆圻撰。圻字丽京，号讲山，钱塘人。顺治中贡生。其书皆详论为妇承顺之道，凡五十九条。乃其嫁女之时，作以授之者，故多通俗之语。自序谓傅氏有《理县谱》，今世无其书。所见惟《时人治谱》一帙，京邸授官者，率不可阙。
故仿其例，亦名之为谱云。
△《格物问答》三卷（浙江巡抚采进本）
国朝毛先舒撰。先舒有《声韵丛说》，已著录。此书为《思古堂全集》十四种之一。大旨主王守仁之说，以格物为格去物欲，力斥朱子穷理之非。然王守仁初为是说，特高明之过，流入释氏耳。先舒乃毅然谓三教本一，二氏为儒之根本。
且称此论既确，决定无疑，恪欲专一守此以为自修自证之学。盖明季心学之流弊，深中乎人心如此，此固非守仁所及料者矣。
△《螺峰说录》一卷（浙江巡抚采进本）
国朝毛先舒撰。大旨调停於儒、禅之间。谓圣人之学深入於无生死，故其说曰格物欲者完性命，完性命者了生死。曰尽伦常者完性命，完性命者了生死。格物欲语与考亭异，尽伦常语与佛氏异云云。盖欲以佛立教，而恐儒者以蔑伦攻之，故巧立是说以弥缝其阙也。
△《圣学真语》二卷（浙江汪汝瑮家藏本）
国朝毛先舒撰。先舒既著《匡林问答》诸书，复约其指归以为是编。其学虽出刘宗周，然宗周传良知之说而主於慎独，故持论笃实。先舒传良知之说乃流於幻窅支离，无语非禅，而又自以为非禅。所谓姚江末流，愈失愈远，弥巧而弥离其宗者也。
△《潜斋处语》一卷（陕西巡抚采进本）
国朝杨庆撰。庆有《古韵叶音》，已著录。是书分二十四门。大旨欲仿宋儒语录而所见颇浅。其驳陈淳论鬼神一条，以曾於梦中亲见《抱朴子》葛洪，具有灵验为证。夫淳以为必无鬼神，固宋儒主持过甚之论。然庆所云祈祷感应之说，亦非知鬼神之理者也。
△《蒙训》一卷（陕西巡抚采进本）
国朝杨庆撰。是编凡十九门，皆采摭古人之言，而大旨出袁黄《功过格》，杂以二氏福田之说。动辄称引鬼神，所谓有为而为，非儒者之本旨也。
△《理学就正言》十卷（浙江巡抚采进本）
国朝祝文彦撰。文彦字方文，海宁人。自称受学於刘宗周。然所论主於儒道同源，合孔、老而一之，似非宗周慎独之旨也。
△《圣学大成》（无卷数，浙江范懋柱家天一阁藏本）
国朝孙锺瑞编。锺瑞字子麟，嘉兴人。是编杂抄明人语录，始自曹端，终於金铉，共八十五人。大旨以朱、陆、罗、王各分党与，酿为门户之争，欲以调停之说解两派之纷，其意本善。然两派判如水火，言人人殊，诟争固为私心，竟合而一之，莫明谁是，后学将何所适从？此所谓子莫执中者也。所引皆讲学之语，当列於儒家。以其中杨起元辈俨然自号比邱者亦厕简牍，则其流不一矣。故改录之於杂家，从其实焉。
△《拳拳录》二卷（江西巡抚采进本）
国朝李衷灿撰。衷灿号梅村，含山人。官荆门州知州。其学出鹿善继孙奇逢。
是书分内、外二篇。内篇讲学，以见性为宗。外篇以阴符为卫道、卫仁之书，谓朱子晚岁自悔早年训诂章句之非。皆沿袭姚江宗旨，去其师说犹不甚远。云不为俗情所染，方能说法度人，光明藏中，孰非游戏，淫坊酒肆，遍历道场，丝竹管弦，皆谈般若。则定兴、容城之学均无此论矣。
△《颜巷录》一卷（江西巡抚采进本）
国朝李衷灿撰。是书多记前言往行，其大旨归於淡泊。盖成於衷灿罢官之后，故以颜巷名编，然往往杂於二氏之学。如载九宫隐咒寝魂之法，又云真儒始能彻佛之巅，真禅始能窥儒之岸，其宗旨可见矣。
△《晚闻篇》一卷（江西巡抚采进本）
国朝李衷灿撰。是书摘录宋周、程五子以下至国朝孙奇逢、魏裔介、成性诸人之语，大旨在抑朱而尊陆。末附祖乩二条。南华十二条，更显然入二氏之谈矣。
△《柏乡魏氏传家录》二卷、附《家约》一卷（直隶总督采进本）
国朝魏裔介撰。裔介有《孝经注义》，已著录。是编皆训导子孙之词，多讲举业。后附《家约》一卷，凡十事。大旨主於谨身守法，保全富贵。盖其为大学士时作也。
△《劝世恒言》一卷（直隶总督采进本）
题曰时人近本，昆林删订。昆林者，魏裔介之别号也。凡四十八条，意主化导下愚，是以多陈因果，然皆杂用骈偶之词。以文论则不工，以示俚俗又不能解，未免两无所取矣。
△《万世太平书》十卷（内府藏本）
国朝劳大舆撰。大舆有《瓯江逸志》，已著录。是书皆杂缀先儒绪论。其曰《万世太平书》者，考周密《癸辛杂识续集》载，道学诸儒，自称为生民立极，为天地立心，为万世开太平，为前圣继绝学。命名之义，当取是语云。
△《龙岩子集》十二卷（两江总督采进本）
国朝李丕则撰。丕则自号龙岩山人，曲沃人。顺治乙未进士，官金谿县知县。
是书乃其自编语录。首列天地万物一体图，为其讲学宗旨。书中议论，务为奇创。
