<!-- { "loadSidebar": true } -->
明朱廷焕撰。廷焕字中白，单县人。崇祯甲戌进士，官工部主事。初，宋末周密尝录南渡后百二十年典故及风俗游宴之盛，为《武林旧事》。廷焕於崇祯间司榷杭州，复采《西湖志》、《鹤林玉露》、《容斋随笔》、《辍耕录》及密所著《癸辛杂志》诸书，补缀其阙，以成是编。密书十卷，此增补反为八卷者，密书别有一六卷之本，廷焕据以推广也。自序谓增补数十则，今案所增凡《睿藻》、《恩泽》、《开垆》、《故都宫殿》、《湖产》、《灾异》六门，共补一百五十四则，与序不符。殆序文字误耶？其中《湖产》一门，既非宋代所独有，与断限之例殊乖。其《灾异》一门，亦非土俗、民风、朝章、国典，泛滥尤甚。均非密著书之本意，殊属骈枝。明人点窜古书，多不解前人义例，动辄破坏其体裁，往往似此也。
△《帝京景物略》八卷（编修汪如藻家藏本）
明刘侗、于奕正同撰。侗字同人，麻城人。崇祯甲戌进士，官吴县知县。奕正字司直，宛平人。崇祯中诸生。是编详载北京景物。奕正摭求事迹，而侗排纂成文。以京师东西南北各分城内、城外，而西山及畿辅并载焉。所列目凡一百二十有九，每篇之末，各系以诗，采摭颇疏。王士祯《池北偶谈》尝讥其不考《萨都拉集》，失载安禄山、史思明所造双塔事，考据亦多不精确。其为朱彝尊《日下旧闻》所驳正者，尤不一而足。其割裂“艺”、“元”二字为塑工姓名一条，殆足资笑噱。又侗本楚人，多染竟陵之习，其文皆幺弦侧调，惟以纤诡相矜。至如“太学石鼓”一条，舍石鼓而颂太学，殊伤冗滥。又首善书院近在同时，泛叙讲学，何关景物。於体例亦颇有乖。所附诸诗，尤为猥杂。方今奉命重辑《日下旧闻》，考古证今，务求传信。朱彝尊之所撰且为大辂之椎轮，侗等吊诡之词，益可为覆瓿用矣。
△《山左笔谈》一卷（编修程晋芳家藏本）
旧本题明黄淳耀撰。淳耀字蕴生，号陶菴，嘉定人。崇祯癸未进士。南都破后，殉节死。事迹具《明史儒林传》。是编所纪，皆山东风土、形势、山川、古迹，及海运备倭诸事宜。徵引拉杂，殊鲜伦理。案：淳耀生平未尝游山东，所著《陶菴集》内亦无此书名，此本见曹溶《学海类编》中，疑亦出伪托也。
△《楚书》一卷（编修程晋芳家藏本）
明陶晋楧撰。晋楧字若楧，秀水人。崇祯间尝侍亲官楚，因杂记湖南山水物产，间及古迹。然考证殊多疏漏，如辨《岣嵝碑》信杨慎所录者为真本，则其他可知矣。
△《山东考古录》一卷（大学士英廉家藏本）
旧本题国朝顾炎武撰，载吴震方《说铃》中。然《说铃》载炎武书四种，其三皆杂剽《日知录》，而此书之文独《日知录》所不载。末题“辛丑腊望日庚申，是日立春”字，盖作於顺治十八年。考王士祯《居易录》，记炎武尝预修《山东通志》。或是时所遗稿本，亦未可知也。
△《京东考古录》一卷（大学士英廉家藏本）
旧本题国朝顾炎武撰，载吴震方《说铃》中。其文皆见炎武所撰《日知录》及《昌平山水记》。殆震方剿取别行，伪立此名也。
△《谲觚》一卷（两江总督采进本）
国朝顾炎武撰。时有乐安李焕章，伪称与炎武书，驳正地理十事，故炎武作是书以辨之。其论孟尝君之封於薛，及临淄之非营邱诸条，皆於地理之学有所补正。
△《天府广记》四十四卷（编修励守谦家藏本）
国朝孙承泽撰。承泽有《尚书集解》，已著录。是书以京畿事实分类编辑，凡《建置》、《府治》、《学宫》、《城池》、《宫殿》各一卷；《坛庙》四卷，《官署》二十三卷，其中仓场漕务附户部，选举贡院附礼部之类，又各以所属系录；《人物》二卷；《名胜》、《川渠》、《名迹》、《寺庙》、《石刻》、《陵园》各一卷；《赋》一卷；《诗》三卷。全用志乘之体。承泽所作《春明梦馀录》，多记明事。是编则上该历代，下迄於明，为例稍殊。其中如因工部而及修筑，遂并淮、黄形势而详述之，则是南河而非北都；因礼部而及仪注，因并贵贱章服而缕载之，则是会典而非地志。且既以天府为名，自应以地为限，乃明建都在永乐时，而内阁题名上溯洪武之初。移石鼓入大都在元时，而《石鼓歌》兼收韩愈、韦应物、苏轼凤翔所作。如斯之类，皆务博贪多，未免失之泛滥。至於“六科”条目自载其奏疏，《名迹类》中自载其别业，如斯之类，亦未免明人自炫之习。他如《人物门成德传》末，附载德殉难时与马世奇书，有“在都缙绅尽如光含万、孙北海，天下事尚可为”之语。含万即光时亨字，以给事中从贼，后为福王所诛者也。以德之刚直明决，与时亨、承泽，决非气类，未必肯作是语。
如斯之类，或不免有所依托。李国祯降贼拷死，具载诸书，而以为弃城遁去，贼追杀之。如斯之类，或不免传闻失实。前卷以翰林院为元光禄寺，后卷又以翰林院为元鸿胪寺。如斯之类，或不免小有牴牾。核其全书，大抵瑕多而瑜少也。
△《四州文献摘抄》四卷（山西巡抚采进本）
国朝毕振姬撰，其邑人司昌龄所摘抄也。振姬字亮四，高平人。顺治丙戌进士，官至广西按察使。《山西通志》称其所著有《四州文献》藏於家。此本有司昌龄跋曰：“《四州文献》，盖潞、泽、辽、沁之通考也。其间有悬揣附会之说。
前无总序，条类纷杂。盖草创未就而其徒所抄次，凡二十五册。余以前人旧文各有原书。又繁不能尽录，乃节其论著之要者，与其所纂物产釐为四卷，题曰《四州文献摘钞》。”据其所云，则所存不及十之一，尚庞杂如是，则全书可以想见矣。
△《瓯江逸志》一卷（大学士英廉家藏本）
国朝劳大舆撰。大舆字宜斋，石门人。顺治辛卯举人，官永嘉县教谕。是编前记温州旧事，后记其山川物产，大意欲补郡乘之阙，故名曰《逸志》。然捃拾未富，且皆不著所出，未为精核。至谓“钱玉莲为倡女”，更齐东之语矣。
△《粤述》一卷（大学士英廉家藏本）
国朝闵叙撰。叙号鹤瞿，歙县人。《太学题名碑》作江都人，疑其寄籍也。
顺治乙未进士，官至监察御史。是编乃其督学广西时所作，叙述山川物产，颇为雅洁。其辨“狄青取昆仑关”一事，核以地理，足订《宋史》之误。惟好穿凿字义，如谓“猺”字当作“侥”，即《说文》之僬侥，已为无理。又谓“猺人住屋作两层，人居其上，猪圈牛栏皆在卧榻之下。《说文》家字宀下从豕，可会此义”云云，尤为附会。儒生喜谈小学，动称六书，为万事之根本，其弊往往至此也。
△《星馀笔记》一卷（山东巡抚采进本）
国朝王钺撰。钺有《粤游日记》，已著录。此其《世德堂遗书》之第三种也。
皆其官西宁知县时记其风土物产，如蚺蛇、狒狒诸条，於旧说间有驳正。所记“”字“乪”字、“”字、“牮”字、“平”字、“冇”字之类，亦足补《桂海虞衡志》所遗，然大抵地志所已载也。以方为邑令，故取巫马期戴星之义，名曰《星馀》云。
△《中州杂俎》三十五卷（河南巡抚采进本）
国朝汪价撰。价字介人，号三侬外史，自称吴人，其里居则未详也。顺治己亥，贾汉复为河南巡抚，修《通志》，价与其役。逾年书成，复采诸书所载轶闻琐事关於中州者，薈萃以成是编，分天、地、人、物四函。天函子目五，曰《分野》、《图谱》、《馀论》、《杂识》、《时令》，地函子目十六，曰《建都》、《封国》、《纪邑》、《纪乡》、《纪山》、《纪水》、《纪室》、《纪园》、《纪寺》、《纪塔》、《纪观》、《纪庙》、《纪墓》、《纪碑》、《纪桥》、《纪俗》。人函子目二十一，曰《帝迹》、《圣迹》、《贤迹》、《官迹》、《文迹》、《武迹》、《忠迹》、《孝迹》、《义迹》、《节迹》、《隐流》、《羽流》、《缁流》、《术流》、《技流》、《女史》、《老史》、《儿史》、《凶史》、《异史》、《人杂》。物函子目十四，曰《禽志》、《兽志》、《鳞志》、《虫志》、《草谱》、《木谱》、《花谱》、《穀品》、《果品》、《菜品》、《饮案》、《食案》、《器考》、《物考》。采摭繁富，用力颇勤，而多取稗官家言，纯为小说之体。又事皆不著所出，人亦往往不著时代。编次繁复，漫无体例，可谓劳而鲜功者矣。
△《湖壖杂记》一卷（大学士英廉家藏本）
国朝陆次云撰。次云字云士，钱塘人。康熙初由拔贡生官江阴县知县。是书盖续田艺蘅《西湖志馀》而作，如庆忌塔、夹城之类，亦颇有考辨。而近於小说者十之七八。盖艺蘅之书，体例亦如是也。
△《姑孰备考》八卷（安徽巡抚采进本）
国朝夏之符撰。之符字玹伯，当涂人。顺治中修《太平府志》未成，乃删其八志、二表而为此书。首《郡纪》三卷，以拟本纪；次《人物传赞》二卷，以拟列传；次《乡音集》三卷，皆之符自作之诗。非志非集，殊乖体例。又《人物传》中列韦弦佩於先贤，而弦佩方序其书。则其人未死，亦岂盖棺论定之义乎？弦佩原序称是书十二卷，张总序又作九卷，互相矛盾。惟陶元鼎序作八卷，与此本相合云。
△《台湾记略》一卷（大学士英廉家藏本）
国朝李麟光撰。麟光号蓉洲，武进人。是编杂记台湾山川，附以《暹罗别记》一篇。篇帙寥寥，疑为删削不完之本也。
△《海表奇观》八卷（浙江汪启淑家藏本）
不著撰人名氏。凡标二十三门，曰《溯源》，曰《疆境》，曰《形势》，曰《分野》，曰《气候》，曰《潮汐》，曰《节序》，曰《风俗》，曰《黎俗》，曰《占历》，曰《灾祥》，曰《名山》，曰《水泉》，曰《名宦》，曰《人物》，曰《列传》，曰《祠庙》，曰《古迹》，曰《坟墓》，曰《物产》，曰《奇人》，曰《奇事》，曰《题咏》。盖即抄撮《琼州府志》，而每条附以论赞诗句。据其自序，称“戊申官於琼州”，又言“家於齐鲁”。考《琼州府志》，“康熙七年戊申，知府牛天宿，山东人。”当即此人也。
△《江南星野辨》一卷（两江总督采进本）
国朝叶燮撰。燮字星期，吴江人。康熙庚戌进士，官宝应县知县。其书历引《周礼》、《尔雅》及星经、史志所载扬州吴越分野，独推刘基清类天文分野之书为得郡邑分度之详。案，星土之说，虽本《周礼保章氏》，亦见於《左传》诸占，然先儒已不得其传，解多附会。术家用以推验，偶应者十不得一，不应者十恒逾九。况疆域既已非古，而犹执二十八宿尺尺寸寸而拓之，其乖迕殆不待辨。
舆图所列，大抵具文。博引繁称，徒为枝赘而已。
△《岭南杂记》二卷（大学士英廉家藏本）
