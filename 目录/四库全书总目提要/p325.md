<!-- { "loadSidebar": true } -->
△《日本图纂》一卷（浙江范懋柱家天一阁藏本）
明郑若曾撰。若曾有《郑开阳杂著》，已著录。此书乃其在胡宗宪幕府所作。
以坊行《日本考略》一书舛讹难据，因从奉化人购得南岙倭商秘图，持以询诸使臣、降倭、通事、火长之属，汇订成编。前为图三幅，附以论说。后载州郡、土贡、道路、形势、语言、什器、寇术，而仪制、诗表别为附录。视若曾《万里海防编》内所载较为详密。其《针经图说》，止载入贡故道，而间道便利皆隐而不言。盖恐海滨奸宄得通倭之路，有深意存焉。惟其言“明太祖洪武二年命赵秩往谕其国”，《明史》载在洪武三年。又言“太宗十九年寇辽东，总兵刘江歼之於望海埚”，《明史》载在永乐十七年，乃都督刘荣，非总兵刘江，均不相合。然《明史》据《明实录》及国史，不得有误。殆是书传闻未实也。
△《朝鲜图说》一卷（浙江范懋柱家天一阁藏本）
明郑若曾撰。先图后考，次详其世纪、都邑、山川、风俗、土产、道里、贡式，而以宋郑兴裔奏议一篇附焉。盖是时朝鲜亦被倭患，故因日本而及之。
△《琉球图说》一卷（浙江范懋柱家天一阁藏本）
明郑若曾撰。体例与《朝鲜图说》相同，地里则但标其针路，末附宋郑藻《纪事》一篇。琉球奉明正朔，从无寇掠。殆以其国外偪於倭，内密迩於福建，而为预防之计欤？△《安南图说》一卷（浙江范懋柱家天一阁藏本）
明郑若曾撰。体例亦与《朝鲜图说》同，但增《疆域》、《伪制》二门。
《疆域》寥寥数语，其《伪制》则纪黎、莫二姓事也。末附宋郑竦《纪略》一篇。
若曾时距莫登庸事未远，故筹画边防，并及安南。然相距既遥，所传闻者略矣。
△《西洋朝贡典录》三卷（江苏巡抚采进本）
明黄省曾撰。省曾字勉之，吴县人。嘉靖辛卯举人。《明史文苑传》附见《文徵明传》中。是编纪西洋诸国朝贡之事，自占城以迄天方，为国二十有三。
国各一篇，篇各有论。凡道里远近、风俗美恶、物产器用之殊、言语衣服之异，靡不详载。考《明史外国传》，其时通职贡者尚不尽於此录。省曾止就内侍郑和所历之国，编次成书，馀固未暇及也。末有二跋，一为东山居士孙允伽，一为清常道人赵开美。允伽称此书初未付梓，得其手稿录之。开美谓其章法句法颇学《山海经》，信为奇书。钱曾《读书敏求记》亦载之。然其精华已采入正史，馀亦无他异闻也。
△《夷俗记》一卷（浙江鲍士恭家藏本）
明萧大亨撰。大亨号岳峰，泰安人。嘉靖壬戌进士，官至兵部尚书。是书专纪鞑靼风俗，分《匹配》、《生育》、《分家》、《治奸》、《治盗》、《听讼》、《葬埋》、《崇佛》、《待宾》、《尊师》、《耕猎》、《食用》、《帽衣》、《敬上》、《禁忌》、《牧养》、《习尚》、《教战》、《战阵》、《贡市》二十类。盖大亨尝为宣大总督，故录其所闻如此。然殊多失实，不足徵信。惟顺义王互市之地，《明史》载大同於左卫北威远堡边外，宣府於万全右卫张家口边外，山西於水泉营。而此书载大同互市有三堡：一曰守口堡，二曰得胜堡，三曰新平堡，则大亨所亲见，较史为详云。
△《朝鲜国志》一卷（浙江范懋柱家天一阁藏本）
不著撰人名氏。所存惟《京都》、《风俗》、《山川》、《古都》、《古迹》五门。中称“我康献王”，知为朝鲜人作。引《明一统志》称“大明”，知为作於明时。又多称王氏诸王为高丽王，知为明之中叶，李氏有国，改称朝鲜之后也。
△《东夷图说》二卷，《岭海异闻》一卷、《续闻》一卷（浙江吴玉墀家藏本）
明蔡汝贤撰。汝贤字思齐，华亭人。隆庆戊辰进士。是编成於万历丙戌。所纪皆东南海中诸国，殊多传闻失实。如谓“琉球国人窅目深鼻，男去髭须，辑鸟羽为冠，装以珠玉赤毛”。今琉球贡使旅来，目所共睹，殊不如其所说。海西诸国，统称西洋，汝贤乃以西洋为国名，则更谬矣。至於《异闻》、《续闻》，尤多荒诞不经。其图像悉以意杜撰，亦毫无所据。
△《四川土夷考》四卷（浙江汪汝瑮家藏本）
明谭希思撰。希思有《明大政纂要》，已著录。是书乃希思在蜀时命布政使官属取全蜀土司、土府绘图立说，裒为一编。刻於万历二十六年。首全图，次各土司、土府分图。图各有说，凡七十八篇。其中所列，多沿边城堡守御名目，而於土司境壤、山川形势，概未之及，盖专为防守之策而设。虽名为《土夷考》，其实乃险隘图也。所附之说，仅据州县申册，简略颇甚，亦不足以备考核。
△《日本考》五卷（浙江鲍士恭家藏本）
明李言恭、都杰同撰。言恭字惟寅，岐阳武靖王文忠之裔，以万历二年袭封临淮侯。杰字彦辅，蔚州人。嘉靖丙辰进士，官至南京兵部尚书。方言恭督京营戎政时，杰为右都御史。会倭患方剧，乃共摭所闻为此书。记其山川地理及世次土风，而於字书译语，胪载尤详。后倭陷朝鲜，封贡议起，杰以力争不合，徙南京。而言恭子宗城卒为石星所荐，充正使往封。至釜山而倭情中变，易服逃归，被劾论戍。盖徒恃纸上空言，宜其不能悉知情伪也。
△《咸宾录》八卷（浙江鲍士恭家藏本）
明罗曰褧撰。曰褧字尚之，江西人。是编刊於万历中。分列诸国之事，以东西南北为分。欲夸明代声教之远，故曰“咸宾”，其实多非朝贡之国。又叙事古今糅杂，标题人地混淆，亦颇无体例。
△《别本坤舆外纪》一卷（大学士英廉购进本）
旧本题国朝南怀仁撰。载吴震方《说铃前集》中。案：怀仁《坤舆外纪》，别有全本，已著於录。此本摘录其文，并删其图说，乃丛书之节本。犹明季坊刻窜乱古书之陋习也。
△《西方要记》一卷（编修程晋芳家藏本）
国朝西洋人利类思、安文思、南怀仁等撰。利类思、安文思皆以明末入中国，南怀仁以顺治十六年至京师。此书则康熙初年所述，凡二十条。专记西洋国土、风俗、人物、土产及海程远近，大抵意在夸大其教，故语多粉饰失实。
△《洱海丛谈》一卷（浙江巡抚采进本）
国朝释同揆撰。同揆字轮庵，云南大理府文殊寺僧也。是书纪滇南未入版图之初，引《隋书》西海阿育国王仲子封苍洱之间，为南诏之始祖。其后世灭而复兴者有段氏、蒙氏、高氏，相承至明初，始皆内附。所载“观音大士结茅郡中，及唐永徽后现身七化”之语，皆近荒诞。以缁徒为地志，自张其教，固所不免耳。
△《八纮译史》四卷、《纪馀》四卷（江苏巡抚采进本）
国朝陆次云撰。次云有《湖壖杂记》，已著录。是书专录荒外诸国。古事皆采摭史传，复见不鲜。近事多据《瀛涯胜览》、《职方外纪》诸书，亦多传闻失实。所记西域山川物产，其地自天威耆定，俱入版图。如谓“高昌盛暑，人皆穴处，鸟飞或为日气所烁而堕”；谓“火焰山烟焰烛天”；谓“火蚕绵絮衣一袭，止用一两，稍多，热不可耐”；谓“白叠子其实成茧，中有细丝”；谓“哈密四味木其实如枣，以竹刀取之则甘，铁刀取之则苦，木刀取之则酸，芦刀取之则辛”；谓“龟兹有山出泉，行数里入地，状如醍醐，甚臭，人服之，齿落更生”。今由嘉峪关南路至喀什噶尔，即经三国故地，安得有此事哉！即其他可知矣。后附《译史纪余》四卷：一为东海西海及异物；二为高丽、日本、占城、安南、琉球之诗；三为外国钱文；四为西番、百译、缅甸、暹罗四国之书。亦皆耳剽之谈，不为确据。如“人面鱼食目”一条，此书作前朝使臣至日本事。《峒溪纤志》又以为苗人进于初官是土者。一人之书而自相矛盾，是尚可为信史哉。
△《八纮荒史》一卷（江苏巡抚采进本）
国朝陆次云撰。次云既撰《八纮译史》，记其曾通中国者。因复摭小说稗官所载荒渺之说，为此书。皆无稽之谈也。书首题卷之一，则当不止此卷。而次云所刻杂著，前列总目，此书实止一卷。岂欲续辑而未成欤？△《峒谿纤志》三卷、《志馀》一卷（大学士英廉家藏本）
国朝陆次云撰。所记皆诸苗蛮种落风俗。前有题词，称诸书所载，同异攸殊。
余徵诸见闻，详为考正。措词虽简，徵事弥该。上卷为《峒谿群言考正》，中卷为《蛮獠志》，下卷为《滇中峒谿所产》。《志馀》一卷则皆蛮中歌谣，自吴淇《粤风续》所采出者也。
△《安南纪游》一卷（大学士英廉家藏本）
国朝潘鼎珪撰。鼎珪字子登，晋江人。是编成於康熙二十七年，乃鼎珪游广东时偶附海舶，遇风飘至其国，因纪其山川风土之大略。与诸书所记不甚相远，无他异闻。
△《海外纪事》六卷（浙江巡抚采进本）
国朝释大汕撰。大汕，广东长寿寺僧。康熙乙亥春，大越国王阮福周聘往说法，越岁而归。因记其国之风土以及大洋往来所见闻。大越国者，其先世乃安南赘婿，分藩割据，遂称大越。卷前有阮福周序，题“丙子蒲月”，盖康熙三十五年也。
△《连阳八排风土记》八卷（浙江巡抚采进本）
国朝李来章撰。来章号礼山，本名灼然，以字行，襄城人。康熙乙卯举人，官连山县知县。是书即其康熙戊子在连山时所作。八排者，猺獠所居，以竹木为砦栅，谓之排也。凡分《图绘》、《形势》、《风俗》、《言语》、《剿抚》、《建置》、《约束》、《向化》八门，门为一卷。其目尚有第九卷，题曰《杂述》上下，然有录无书，岂为之而未成欤？中多自叙政绩。其《向化》一门，纪所判断之案，各为标目。殆似传奇，尤非体例。
△《中山传信录》六卷（两淮马裕家藏本）
国朝徐葆光撰。葆光字澄斋，吴江人。康熙壬辰进士，官翰林院编修。康熙五十七年，册封琉球国世子尚贞为国王，以葆光为副使。归时奏上是书。绘图列说，纪述颇详。
△《楚南苗志》六卷（湖北巡抚采进本）
国朝段汝霖撰。汝霖字时斋，号梅亭，汉阳人。由举人历官建宁府知府。是书乃汝霖为湖南永绥同知时所作。前五卷皆载苗人种类、风俗、物产、言语、衣服及历朝控御抚治之法。末一卷附载猺人、土人及粤西六寨蛮，而六寨蛮尤为简略。以非楚所治故也。体例冗杂，叙述亦不甚雅驯。而得诸见闻，事皆质实。
惟前载星野，与苗蛮土人皆无所涉。未免沿地志之陋格耳。
──右“地理类”外纪之属，三十四部，八十三卷，内二部无卷数，皆附《存目》。
卷七十九 史部三十五
○职官类前代官制，史多著录，然其书恒不传。《南唐书徐锴传》称：“后主得齐职制，其书罕覯，惟锴知之。今亦无举其名者。世所称述《周官》外，惟《唐六典》最古耳。”盖建官为百度之纲，其名品职掌，史志必撮举大凡，足备参考。
