<!-- { "loadSidebar": true } -->
元虞集撰。其从孙堪编。盖以补《道园学古录》之遗也。凡古律诗七百四十一首，附以乐府，刻於至正十四年。考裒录集之遗文者，别有《道园类稿》。以校此编，《类稿》所已载者仅百馀篇，《类稿》所未载者尚五百馀篇。集著作虽富，而散佚亦多。当李本编《学古录》时，已有泰山一豪芒之叹，则云烟变灭者不知凡几。堪续加蒐访，辑缀成编，纵未能片楮不遗，要其名篇隽制，挂漏者亦已少矣。集中《题花鸟图》一首，《元诗体要》作揭徯斯诗。今观其格意，於揭为近。或堪一时误收，亦未可知。然《元音》及《乾坤清气集》均载是诗，又题集作。此当从互见之例，疑以传疑，不足以为是书病也。
△《杨仲弘集》八卷（内府藏本）
元杨载撰。载字仲弘，浦城人，后徙杭州。初以布衣荐授翰林国史院编修官，调海船万户府照磨。会仁宗复行科举之制，遂登延祐二年进士，授饶州路同知浮梁州事，终於宁国路总管府推官。事迹具《元史儒学传》。焦竑《国史经籍志》载杨载《仲弘集》四卷。此本八卷，不知何人所分。元代诗人，世推虞、杨、范、揭。《史》称其“文章一以气为主，而於诗尤有法度。自其诗出，一洗宋季之陋”云云。盖宋代诗派凡数变。西昆伤於雕琢，一变而为元祐之朴雅。元祐伤於平易，一变而为江西之生新。南渡以后，江西宗派盛极而衰。江湖诸人欲变之，而力不胜。於是仄径旁行，相率而为琐屑寒陋，宋诗於是扫地矣。载生於诗道弊坏之后，穷极而变，乃复其始。风规雅赡，雍雍有元祐之遗音。史之所称，固非溢美。故清思不及范梈，秀韵不及揭徯斯，权奇飞动尤不及虞集，而四家并称，终无怍色，盖以此也。瞿宗吉《归田诗话》曰：“杨仲弘以《宗阳宫玩月诗》得名。然他作如‘风雨五更鸡乱叫，江湖千里雁相呼’、‘挟书万里朝明主，仗剑三年别故乡’、‘窗间夜雨销银烛，城上春云压彩旗’、‘空桑说法黄龙听，贝叶繙经白马驮’。沉雄典实，先叔祖每称之。长篇如《古墙行》、《梅梁歌》，亦皆为时所称。夫人瞿氏，余祖姑也。尝以仲弘亲笔草稿数纸授予。字画端谨，而前后点窜几尽。盖不苟作如是。则载於是事，亦以苦吟得之者矣。”陶宗仪《辍耕录》曰：“虞伯生先生、杨仲弘先生同在京口。杨先生每言伯生不能作诗，虞先生载酒请问作诗之法。杨先生酒既酣，尽为倾倒，虞先生遂超悟其理”云云。竟谓载诗在虞集上，则非其实也。
△《范德机诗》七卷（山东巡抚采进本）
元范梈撰。梈字亨父，一字德机，清江人。以荐为左卫教授，迁翰林院编修官。出为岭海廉访使照磨，历转江西、湖东。后选充翰林应奉。又改闽海道知事，移疾归。天历二年授湖南岭北道廉访使经历，以母老未赴。明年母丧，竟以毁卒。所著有《燕然稿》、《东方稿》、《豫章稿》、《侯官稿》、《江夏稿》、《百丈稿》凡十二卷。此本七卷，不知何人所并。叶子奇《草木子》载：梈有与危素同晚步，得“雨止修竹闲（案诸本多讹“闲”为“开”，今据原本改正），流萤夜深至”二句，喜甚，既而曰“语太幽，殆类鬼作”云云。即今集中《苍山感秋诗》也。其语清微妙远，为诗家所称。然梈诗豪宕清遒，兼擅诸胜，实不专此一格。《闽书》又载其为闽海道知事时，以文绣局取良家子为绣工，作《闽州歌》述其事，廉访使遂奏革其弊。《歌》今亦载集中。然其事可记，其诗则语颇近俗。与沈作喆《哀扇工歌》仅相伯仲，尤不当以是概梈也。揭徯斯序其集曰：“虞伯生称德机如唐临晋帖，终未逼真。”改评之曰：“范德机诗如秋空行云，晴雷卷雨，纵横变化，出入无联。又如空山道者辟穀学仙，瘦骨崚嶒，神气自若。又如豪鹰掠野，独鹤叫群，四顾无人，一碧万里”云云。徯斯之语虽务反虞集之评，未免形容过当。然梈诗格实高，其机杼亦多自运，未尝规规刻画古人，固未可以“唐临晋帖”一语据为定论矣。
△《文安集》十四卷（编修汪如藻家藏本）
元揭徯斯撰。徯斯字曼硕，龙兴富州人。延祐初以荐授国史院编修官，应奉翰林文字。迁国子助教，告归。复召还。天历初开奎章阁，首擢为授经郎，与修《经世大典》。累官翰林侍讲学士，总修辽、金、宋三《史》。卒於官，追封豫章郡公，谥文安。事迹具《元史》本传。徯斯与虞集、范梈、杨载齐名。其文章叙事严整，语简而当。凡朝廷大典册及碑版之文，多出其手，一时推为钜制。
独於诗则清丽婉转，别饶风韵，与其文如出二手。然神骨秀削，寄托自深，要非嫣红姹紫，徒矜姿媚者所可比也。虞集尝目其诗如三日新妇，而自目所作如汉庭老吏。徯斯颇不平。故作《忆昨诗》有“学士诗成每自夸”句。集见之，答以诗曰：“故人不肯宿山家，夜半驱车踏月华。寄语旁人休大笑，诗成端的向谁夸。”
且题其后曰：“今日新妇老矣。”是二人虽契好最深，而甲乙间乃两不相下。考杨维桢《竹枝词序》曰：“揭曼硕文章居虞之次，如欧之有苏、曾。”其殆定论乎？顾嗣立《元诗选》载徯斯诗，题曰《秋宜集》，今未见。焦竑《国史经籍志》载《徯斯集》一卷，今亦未见。此本凡诗四卷，又《续集》二卷、《制表书序记碑志杂文》八卷，乃其门人燮理溥化所编。燮理溥化字元普，泰定四年进士。第九卷有《送燮元普序》，即其人也。所编虽不足尽徯斯之著作，然师弟相传，得诸亲授，终较他本为善。观《元诗选》所载《秋宜集》中，《晓出顺承门有怀太虚绝句》曰：“步出城南门，遥望江南路。前日风雪中，故人从此去。”乃割裂汉乐府半首为徯斯之诗，则所收必不甚精矣。
△《翠寒集》一卷（浙江巡抚采进本）
元宋无撰。无字子虚，苏州人，尝举茂才不就。是集前有《自序》，又有元贞乙未《赵孟頫序》、延祐庚申《冯子振序》。然卷末有《题孟頫遗墨诗》，不应有《孟頫序》。以《自序》考之，盖此本为无晚年自定，子振为序而刻之。孟頫所序，乃其少作。以其名重，仍刊以冠集耳。《子振序》仿李中《碧云集》序例，摘录其佳句甚悉。所举如《古研歌》之“神娲蹋云去补天，留下一团焦黑烟”，殆粗獷不复成语。又如“杨柳昏黄晚西月，梨花明白夜东风”之句，亦欠自然。
然其他品题，大抵精当。统观其集，七言古体纯学李贺、温庭筠，时有隽语。乐府短章，往往欲出新意，而反失之纤。五言律诗、五言长律最为擅长，七言绝句次之，七言律诗又次之。五言古诗集中惟《建业怀古》一首，亦仅如拗体律诗。
句句对偶，特平仄不谐耳。盖才所不近，避而不作也，亦可谓善用其短矣。
△《桧亭集》九卷（浙江鲍士恭家藏本）
元丁复撰。复字仲容，天台人。延祐初游京师，与杨载、范梈同被荐，而复辞不就。放情诗酒，浪迹江淮间。凡三徙居，晚乃侨寓於金陵之城北。平生所作不下数千篇，脱稿即弃去，故多所散佚。其婿饶介之及其门人李谨之各据所得，蒐辑成帙。介之所编称《集》，谨之所编称《续集》，今皆未见其本。此本乃至正十年南台监察御史张惟远合二集编为九卷，刊於集庆学舍者。其称《桧亭》，盖以所居有双桧，复日哦诗其下，因以为名。集中有《次韵介之双桧亭诗》，即其地也。复诗不事雕琢，而意趣超忽，自然俊逸。其才气横溢，魏文帝所谓笔墨之性殆不可胜者，几乎近之。偶桓《乾坤清气集》多录其诗，如《饯赵公子》、《送王伯庸》、《郭生生子》诸诗，字句或有小异，殆由传本各殊。又兰堂上人之《金陵因寄宪府张使君》诸诗，此集不载，则遗稿散落人间，饶介之等偶然未见者矣。
△《伊滨集》二十四卷（永乐大典本）
元王沂撰。沂字思鲁，先世云中人，徙於真定。父元父，官至承事郎，监黄池税务。马祖常《石田集》有所作《元父墓碣铭》，叙其家世甚详，而沂始末不概见。今以集中所自述与他书参考之，尚可得其大略。据马祖常《碣铭》，称与沂同榜，则当为延祐初进士。据集中《送李县令序》，则尝为临淮县尹。据《义应侯庙记》，称延祐四年佐郡伊阳，考《地理志》，伊阳在嵩州，则尝为嵩州同知。又诗中有“纶巾羽服卧伊滨”之句，则集名《伊滨》，亦即起於此时。据《祀南镇》、《北岳》诸记，则至顺三年尝为国史院编修官。据《送瞿生序》及《胡节母诗序》诸篇，则元统三年尝在国子学为博士。据《送余阙序》称元统初佐考试，见阙对策云云，则尝入试院同考，而余阙实为所得士。据《祀西镇记》、《御书跋》诸篇，则至元六年尝为翰林待制，并尝待诏宣文阁。又《宋》、《辽》、《金》三史成於至正五年，而书前列修史诸臣，有“总裁官中大夫礼部尚书王沂”之名，则是时已位至列卿。其后迁转，遂不可考，疑即致仕以去。然集中《壬寅纪异诗》，有“壬寅仲春天雨雹，南平城中昼惊愕。自从兵革十年来，澒洞风尘亘沙漠”之句。又《邻寇逼境仓皇南渡诗》，有“邻邑举烽燧，长驱寇南平。中宵始闻警，挈家速远行”之句。又有《寓吉安林塘避桃林兵警诗》。壬寅为至正二十二年，正中原盗起之时。距沂登第已五十载，尚转侧兵戈间，计其年亦当过七十矣。沂历跻馆阁，多居文字之职。庙堂著作，多出其手。与傅若金、许有壬、周伯琦、陈旅等俱相唱和。故所作诗文，舂容和雅，犹有先正轨度。惜其名不甚著，集亦绝鲜流传，选录元诗者并不能举其名氏。今从《永乐大典》中裒掇编次，釐为二十四卷。庶梗概尚具，不致遂就湮没焉。
△《渊颖集》十二卷、《附录》一卷（两江总督采进本）
元吴莱撰。莱字立夫，浦阳人。延祐中复科举之制，以《春秋》贡於乡，试礼部不第。后以荐署饶州路长芗书院山长，未行而卒。年仅四十四。其门人金华宋濂等私谥为渊颖先生。据其谥议，取经义玄深为渊，文词贞敏为颖也。莱与黄溍、柳贯并受业於宋方凤，再传而为宋濂，遂开明代文章之派。故年不登中寿，身未试一官，而在元人中屹然负词宗之目，与溍、贯相埒。遗稿甚夥，濂为摘其有关学术议论之大者，编为斯本，青田刘基序之。碑文、谥议一卷，别为《附录》。张纶《林泉随笔》曰：“吴立夫《谕倭书》，盖其十八岁所作，规模仿司马相如《谕蜀》文。其末所述谕其王之言，虽古之辨士，莫能过也。其他《大游》、《观日》两赋，与夫《形释》、《泰誓论补》、《牛尾歌》等篇，皆雄深卓绝，真先秦、先汉间作者。”黄溍亦称其文崭绝雄深，类秦汉间人。皆未免溢量。
