<!-- { "loadSidebar": true } -->
国朝王士祯撰。士祯有《古欢录》，已著录。其诗初刻有《落笺堂集》，皆少作也。又有《阮亭诗》及《过江》、《入吴》、《白门》前后诸集，后删并为《渔洋前集》，而诸集皆佚。嗣有《渔洋续集》、《蚕尾集》、《续集》、《后集》、《南海集》、《雍益集》诸刻。是编又删掇诸集，合为一帙，相传士祯所手定。其子启汧跋语称，门人曹禾、盛符升仿任渊山谷《精华录》之例，钞为此录者，盖托词也。士祯谈诗，大抵源出严羽，以神韵为宗。其在扬州作《论诗》绝句三十首，前二十八首皆品藻古人，末二首为士祯自述。其一曰：“曾听巴渝里社词，三闾哀怨此中遗。诗情合在空舲峡，冷雁哀猿和竹枝。”平生大指，具在是矣。当康熙中，其声望奔走天下。凡刊刻诗集，无不称“渔洋山人评点”者，无不冠以渔洋山人序者。下至委巷小说，如《聊斋志异》之类，士祯偶批数语於行间，亦大书“王阮亭先生鉴定”一行，弁於卷首，刊诸梨枣以为荣。惟吴乔窃目为清秀李于鳞（见《谈龙录》）。汪琬亦戒人勿效其喜用僻事新字（见士祯自作《居易录》）。而赵执信作《谈龙录》，排诋尤甚。平心而论，当我朝开国之初，人皆厌明代王、李之肤廓，锺、谭之纤仄，於是谈诗者竞尚宋、元。既而宋诗质直，流为有韵之语录；元诗缛艳，流为对句之小词。於是士祯等以清新俊逸之才，范水模山，批风抹月，倡天下以“不著一字尽得风流”之说，天下遂翕然应之。然所称者盛唐，而古体惟宗王、孟，上及於谢朓而止。较以《十九首》之惊心动魄，一字千金，则有天工人巧之分矣。近体多近钱、郎，上及乎李颀而止。
律以杜甫之忠厚缠绵，沉郁顿挫，则有浮声切响之异矣。故国朝之有士祯，亦如宋有苏轼、元有虞集、明有高启，而尊之者必跻诸古人之上。激而反唇，异论遂渐生焉。此传其说者之过，非士祯之过也。是录具存，其造诣浅深，可以覆案。
一切党同伐异之见，置之不议可矣。
△《尧峰文钞》五十卷（内府藏本）
国朝汪琬撰。琬字苕文，号钝翁，晚居尧峰，因以自号，长洲人。顺治乙未进士。由户部主事升刑部郎中。降补北城兵马司指挥，再升户部主事。康熙己未，召试博学鸿词，授翰林院编修。初，琬自裒其文为《钝翁类稿》六十二卷、《续稿》五十六卷。晚年又手自删汰，定为此编。其门人侯官林佶为手写而刊之。古文一脉，自明代肤滥於七子，纤佻於三袁，至启、祯而极敝。国初风气还淳，一时学者始复讲唐、宋以来之矩矱。而琬与宁都魏禧、商邱侯方域称为最工，宋荦尝合刻其文以行世。然禧才杂纵横，未归于纯粹。方域体兼华藻，稍涉于浮夸。
惟琬学术既深，轨辙复正，其言大抵原本六经，与二家迥别。其气体浩瀚，疏通畅达，颇近南宋诸家，蹊径亦略不同。庐陵、南丰固未易言，要之接迹唐、归，无愧色也。琬性狷急，动见人过，交游罕善其终者。又好诋诃，见文章必摘其瑕颣，故恒不满人，亦恒不满於人。与王士祯为同年，后举博学鸿词时，乃与士祯相忤。其诗有“区区誓墓心，岂为一怀祖”句。以王述比士祯，士祯载之於《居易录》中。又与阎若璩议礼相诟，若璩载之《潜邱劄记》中。皆为世口实。然从来势相轧者必其力相敌。不相敌则弱者不敢，强者不屑，不至於互相排击。否则必有先败者，亦不能久相支拄。士祯词章名一世，不与他人角，而所与角者惟赵执信及琬。若璩博洽亦名一世，不与他人角，而所与角者惟顾炎武及琬。则琬之文章学问，可略见矣。
△《午亭文编》五十卷（山西巡抚采进本）
国朝陈廷敬撰。廷敬字子端，号说岩，泽州人，顺治戊戌进士，改庶吉士，授检讨。本名敬，以是科有两陈敬，因奉旨增“廷”字。官至大学士，谥文贞。
尝著《尊闻堂集》八十卷。晚年手定为此编，其门人林佶缮写付雕。廷敬有午亭山村在阳城，因《水经注》载沁水迳午壁亭而名，因以名集。凡诗二十卷、杂著四卷、经解四卷、奏疏序记及各体文共二十卷、《杜律诗话》二卷。廷敬论诗宗杜甫，不为流连光景之词，颇不与王士祯相合，而士祯甚奇其诗。所为古文，虽汪琬性好排诋，论文少所许可，亦甚重之。生平回翔馆阁，遭际昌期，出入禁闼几四十年。值文运昌隆之日，从容载笔，典司文章。虽不似王士祯笼罩群才，广於结纳，而文章宿老，人望所归，燕、许大手，海内无异词焉。亦可谓和声以鸣盛者矣。卷首有廷敬《自序》，谓於汪、王不苟雷同。然蹊迳虽殊，而分途并骛，实能各自成家。其不肯步趋二人者，乃所以能方驾二人欤。此固非依门傍户，假借声誉者所知也。
△《读书斋偶存稿》四卷（江苏巡抚采进本）
国朝叶方蔼撰。方蔼字子吉，号讱菴，昆山人，顺治己亥进士，官翰林院学士，兼礼部侍郎，加礼部尚书衔，卒谥文敏。方蔼释褐后，即以文章受知世祖章皇帝。其《授学士述怀诗》所云“敢道齐贤留异日，屡称苏轼是奇才”，记是事也。后复蒙圣祖仁皇帝召入内廷，矢音赓唱，歌咏昇平，故其诗格亦进而益上。
未遇时尝著有《觚斋集》，得第后弃不复存。此本皆在朝及告归时所作，不分体，不编年，疑为方蔼所自定。故篇什虽少，而一一皆其菁华。《王原祁序》称“方蔼诗宗苏、陆，文宗眉山。生平服膺王士祯之诗、汪琬之文，实兼有二家之长”云云。今是稿不及杂文，而诗则诸体具备。虽未及士祯之秀骨天成，而和雅舂容，沨沨乎盛世之音，与士祯亦各擅其长焉。
△《松桂堂全集》三十七卷、《延露词》三卷、《南氵往集》三卷（江苏巡抚采进本）
国朝彭孙遹撰。孙遹字骏孙，自号羡门生，海盐人，顺治己亥进士，官中书舍人。康熙己未，举博学鸿词，召试擢第一，授编修。历官吏部侍郎，兼翰林院学士。洪惟我圣祖仁皇帝武功耆定，六幕大同。黼黻昇平，右文稽古。旁求俊乂，肇举制科。於时景运方隆，人文蔚起。怀才抱艺之士，云蒸鳞集，咸诣金门。司校阅者虽有李霨、杜臻、叶方蔼、冯溥四人，而甲乙次第，皆禀睿裁。如王士祯《池北偶谈》所记、施闰章《省耕诗》中误书“旗”字为“旂”字，诏降置次等一事。仰见睿鉴精详，不遗纤芥。故得人之盛，今古罕俦。而孙遹遭际昌期，实冠是选。文章声价，纸贵一时。今观是集，才学富赡，词采清华。馆阁诸作，尤瑰玮绝特。知其独邀甄拔，领袖群才，不偶然也。孙遹所著《南氵往集》、《香奁倡和集》、《金粟词》、《延露词》，俱先有刊本，惟全集未刊。孙遹没后五十年，至乾隆癸亥，其孙景曾始为开雕，并以旧刊《南氵往集》、《延露词》附录於后云。
△《曝书亭集》八十卷、《附录》一卷（通行本）
国朝朱彝尊撰。彝尊有《日下旧闻》，已著录。此集凡赋一卷、诗二十二卷，皆编年为次。始於顺治乙酉，迄於康熙己丑，凡六十五年之作。其纪年皆用《尔雅》岁阳岁阴之名，从古例也。词七卷，曰《江湖载酒集》，曰《茶烟阁体物集》，曰《蕃锦集》。杂文五十卷，分二十六体。附录《叶儿乐府》一卷，则所作小令也。彝尊未入翰林时，尝编其行稿为《竹垞文类》。王士祯为作序，极称其《永嘉诗》中《南亭》、《西射堂》、《孤屿》、《瞿溪》诸篇。然是时仅规橅王、孟，未尽所长。至其中岁以还，则学问愈博，风骨愈壮，长篇险韵，出奇无穷。
赵执信《谈龙录》论国朝之诗，以彝尊及王士祯为大家。谓王之才高，而学足以副之；朱之学博，而才足以运之。及论其失，则曰朱贪多，王爱好。亦公论也。
惟暮年老笔纵横，天真烂漫，惟意所造，颇乏翦裁。然晚景颓唐，杜陵不免，亦不能苛论彝尊矣。至所作古文，率皆渊雅。良由茹涵既富，故根柢盘深。其题跋诸作，订讹辨异，本本元元，实跨黄伯思、楼钥之上。盖以诗而论，与王士祯分途各骛，未定孰先；以文而论，则《渔洋文略》固不免瞠乎后耳。惟原本有《风怀二百韵诗》及《静志居琴趣长短句》，皆流宕艳冶，不止陶潜之《赋闲情》。
夫绮语难除，词人常态。然韩偓《香奁集》别有篇帙，不入《内翰集》中。良以文章各有体裁，编录亦各有义例。溷而一之，则自秽其书。今并刊除，庶不乖风雅之正焉。
△《政书》八卷（山西巡抚采进本）
国朝于成龙撰。成龙有《于山奏牍》，已著录。是集皆其历仕所纪，曰《罗城书》，令罗城时稿也；曰《合州书》，知合州时稿也；曰《武昌书》，同知黄州署武昌府时稿也；曰《黄州书》，知黄州府时稿也；曰《八闽书》，历任福建监司时稿也；曰《畿辅书》，巡抚直隶时稿也；曰《两江书》，总督两江时稿也。
任监司以前，皆申详、条议、札檄、诫谕之作；任巡抚以后，始列奏疏。共七卷。
其第八卷曰《吟咏书》，则其所作各体诗，并以文六首附於后。成龙以清节著名，而自起家令牧，至两膺节钺，安民戢盗诸政绩，亦皆绰有成算。其经济颇有足传。
今观是书，其平生规画，犹可见其本末也。
△《愚菴小集》十五卷（庶吉士祝堃家藏本）
国朝朱鹤龄撰。鹤龄有《尚书埤传》，已著录。此集凡赋一卷、诸体诗五卷、杂著文九卷，末附《传家质言十三则》。鹤龄始专力於词赋，自顾炎武勖以本原之学，始研思经义，於汉、唐注疏皆能爬梳抉摘，独出心裁。故所作文章，亦悉能典雅醇实，不蹈剽窃摹拟之习。其《邶鄘卫三国》、《禹贡三江》、《震泽》、《太湖》、《嶓冢》、《汉源》诸辨，多有裨於考证。尝笺注杜甫、李商隐诗集。
故所作韵语，颇出入二家之间，而寄兴清远，能不自掩其神韵。与钱谦益为同郡，初亦以其词场宿老，颇与倡酬。既而见其首鼠两端，居心反覆，薄其为人，遂与之绝。所作《元裕之集后》一篇，称“裕之举金进士，历官左司员外郎。及金亡不仕，隐居秀容，诗文无一语指斥者。裕之於元，既足践其土，口茹其毛，即无反詈之理。非独免咎，亦谊当然。乃今之讪辞诋语，曾不少避，若欲掩其失身之事，以诳国人者，非徒誖也，其愚亦甚”云云。其言盖隐指谦益辈而发，尤可谓能知大义者矣。
△《抱犊山房集》六卷（江苏巡抚采进本）
