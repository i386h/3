<!-- { "loadSidebar": true } -->
卒谥忠敏。事迹具《宋史》本传。是集为绍熙中其孙说所刊，前有观文殿大学士李彦颖、湖州教授张叔椿二序。史称与求历御史三院，知无不言。前后几四百奏，其言切直。今所存仅十之三四，类多深中时弊。陈振孙《书录解题》曰：“与求尝奏王安石之罪，大者在於取扬雄、冯道。当时学者惟知有安石。丧乱之际，甘心从伪，无仗节死义之风，实安石倡之。此论前未之及也”云云。考熙宁以逮政和，王、蔡诸人以权势奔走天下。诛锄善类，引掖宵人。其夤缘以苟富贵者，本无廉耻之心，又安能望以名节之事！其偷生卖国，实积渐使然，不必尽由於推奖扬雄、表章冯道。与求此奏，亦事后推索之词。然其说主持风教，振刷纲常，要不可不谓之伟论也。至其制诰诸篇，典雅舂容，亦具有唐人轨度，又不徒以奏议见长矣。
△《栟榈集》十六卷（福建巡抚采进本）
宋邓肃撰。案王明清《挥麈后录》称：“宣和壬寅，艮岳成，徽宗御制记。
李质、曹组各献赋。独太学生邓肃上十诗，备述花石之事。其末句云：‘但愿君王安万姓，圃中何日不春风。’诏屏逐之。靖康初，李伯纪启其事，荐其才，召对赐进士出身。后为右正言，著亮直之名於当日。肃字志宏，南剑人。有文集，号《栟榈》，遗文三十卷，诗附集中”云云。即其人也。今本仅诗一卷、词一卷、文十四卷。与三十卷之数不符，殆散佚不完，又经后人重编欤。当张邦昌之僣立也，肃间行奔赴南京，其擢右正言即在是时。大节与杜甫略相似。其《靖康迎驾行》、《后迎驾行》等篇，亦颇近甫奉先诸作。在南北宋间，可谓笃励名节之士。又唐、宋以来学者，皆尊扬雄，熙宁中遂至配享。而肃书扬雄事，独指为叛臣，无可容於天地之间。与沈与求疏论王安石过尊扬雄，未知孰为先后。然均在《朱子纲目》书莽大夫之前。考陆深《溪山馀话》，载肃与朱子父松相善，有醉留冠带以质纸笔之戏。肃有《寄朱韦斋》诗，即道其事。然则《纲目》之斥扬雄，得无传肃之说乎？其识如是，宜其立身有本末矣。
△《默成文集》八卷（浙江汪启淑家藏本）
宋潘良贵撰。良贵字义荣，一字子贱，号默成居士，婺州金华人。政和五年，以廷试第二人释褐为辟雍博士。累迁提举淮南东路常平。靖康元年召还，坐事除监信州汭口排岸。高宗即位，召为左司谏，历除徽猷阁待制，提举亳州明道宫。
坐与李光通书，降三官。卒赠左朝奉大夫。事迹具《宋史》本传。良贵学术醇正，侃直不阿。首论何等之不可为相。又与黄潜善、吕颐浩相忤。又面劾向子諲。
屡坐屏斥，而所守不移。故朱子亦称其刚毅近仁。其《论治体劄子》等篇，悱恻沈痛，足以感人，尤足以觇其节概。其集见於史者十五卷，久佚不传。此本乃康熙中其裔孙所刊，仅文二十首、诗二十七首、词一首，皆掇拾於散亡之馀，粗存梗概。然以集中除谢诸表，与本传、年谱相较，亦多足资参订。如年谱载良贵既至严州任，请祠，得主管亳州明道宫。转秘书少监，迁起居郎，拜中书舍人。今集中有《辞免秘书少监申省状》，可与年谱相证，而本传不云转秘书少监。又良贵知严州之后，凡再为中书舍人，集中有《谢中书舍人诰表》，又有《谢中书舍人表》可证，而本传但云起为中书舍人，不著前后再命。皆可以补《宋史》之阙误。惟是篇页寥寥，而强分卷帙，未免有意求多。又一卷、二卷皆载本传及年谱、诰敕等文，至三卷乃及其著作。虽用宋敏求编李白集之例，而喧夺太甚，究为编次无法。至潘畤乃良佐之子，於良贵为犹子，而亦附其传志於末编，尤为不伦。
今姑仍旧本录之，而附纠其丛脞如右。
△《鄱阳集》四卷（永乐大典本）
宋洪皓撰。皓有《松漠纪闻》，已著录。此其诗集也。皓建炎中擢徽猷阁待制，假礼部尚书，为大金通问使。龚璹副之。后璹仕刘豫，皓独不屈节。遂流递冷山，居雪窖中。陈王固新（案“固新”《宋史》作“悟室”，今据《金国语解》改正）甚敬礼之，使教诸子八人。集中所称彦清、彦亨、彦隆、彦深者，皆固新子也。皓所作诗，亦於此时为多。及乌珠（案“乌珠”《宋史》作“兀术”，今据《金国语解》改正）杀固新，迁皓云中。至绍兴十二年，始归国。留金首尾凡十五年。后为秦桧所嫉，安置英州。皓诗所谓“六十之年入瘴乡”是也。居九年，始内徙。行至南雄州卒。其诗世无传本。传称皓有文集五十卷，而《书录解题》作十卷。考皓子适《盘洲集》中载有皓集跋语一篇，称裒其在北方诗文为十卷，刻之新安郡。则《宋史》误矣。其集久不传。今从《永乐大典》所载，裒辑编次，共为四卷。凡其始奉使时，涂次所经，及迁居冷山，以及归国后南窜之作，有年月可考者，悉以年月排比。或年月不可考而确知其为奉使后作、归国后作、南迁后作者，亦皆以类相从。其不知作於何时者，则别缀於后，而以适跋语附焉。皓大节凛然，照映今古。虽不必以文章为重，然其子适、迈、遵承藉家学，并掇词科。著述纷纷，蜚声一代。渊源有自，皓实开之。迄今年代迢遥，篇章散佚。幸得遭逢圣世，蒐罗遗逸，复光耀於蠹蚀之馀。斯亦忠义之气不可泯没，待昌期而自发其光者矣。
△《澹斋集》十八卷（永乐大典本）
宋李流谦撰。流谦字无变，汉州德阳人。少以父良臣荫，补将仕郎，授成都府灵泉县尉。秩满调雅州教授。会虞允文宣抚全蜀，置之幕下，多有赞画。寻以荐，除诸王宫大小学教授。力丐补外，改奉议郎，通判潼州府事。其事迹不见於《宋史》。惟其兄益谦所作行状，尚具见其始末。所著文集，《宋志》亦不著录。
惟焦竑《国史经籍志》、黄虞稷《千顷堂书目》俱载有《澹斋集》八十一卷。是明世尚有传本。今已湮没无闻。厉鹗撰《宋诗纪事》，仅从《成都文类》中蒐得《梅林分韵》一首，其文亦与本集颇有异同。又以流谦为绵竹人，与行状不合。
知鹗未睹本集，故传闻异词也。流谦以文学知名。其父良臣，尝出张浚门下，为所论荐。集中《分陕志》，专为颂浚勋德而作，铺张太甚，殊不免门户之私。其诗文边幅稍狭，间伤浅俚，亦未能尽臻醇粹。然笔力峭劲，不屑屑以雕琢为工。
视后来破碎苶弱之习，较为胜之。宋代遗集，大半散佚。若流谦者，固不妨存备一家矣。谨就《永乐大典》所载，抄撮编次，釐为十八卷。其益谦行状及其子廉渠刊集原跋，并附录於末，以备考证焉。
△《韦斋集》十二卷、附《玉澜集》一卷（内府藏本）
宋朱松撰。松字乔年，别字韦斋。朱子之父也。政和八年，同上舍出身。官至吏部员外郎。以言事忤秦桧，出知饶州。未上请间，得主管台州崇道观。满秩再请，命下而卒。朱子作行状，称有《韦斋集》十二卷、外集十卷。外集今已久佚。是集初刻於淳熙，再刻於至元，又刻於弘治。传本亦稀。康熙庚寅，其裔孙昌辰又校录重刊，是为今本。核其卷数，与行状所言相合，盖犹旧帙也。前有傅自得序，称其诗高远而幽洁。其文温婉而典裁。至表奏书疏，又皆中理而切事情。
虽友朋推许之词，然松早友李侗，晚折秦桧，其学识本殊於俗；故其发为文章，气格高逸，翛然自异。即不藉朱子以为子，其集亦足以自传自得。所云颇为近实。
非后来门户之私，以张栻而尊张浚者比也。后附朱槔《玉澜集》一卷。槔字逢年。
松之弟也。其集原别本自行，故《书录解题》与松集各自著录。明弘治丙辰，任邱邝璠得其本於睢阳陈性之，因附刻松集之后。昌辰此刻亦仍之。后有尤袤跋，极称其《春风》一篇、《即事》三首。然槔诗实不及松，袤所称亦未为尽允。姑附骥以行云尔。
△《陵阳集》四卷（浙江鲍士恭家藏本）
宋韩驹撰。驹字子苍，蜀仙井监人。政和中召试，赐进士出身。累除中书舍人，权直学士院。南渡初，知江州。事迹具《宋史文苑传》。驹学出苏氏。吕本中作《江西宗派图》，列驹其中，驹颇不乐。然驹诗磨淬翦截，亦颇涉豫章之格。其不愿寄王氏门下，亦犹陈师道之瓣香南丰，不忘所自尔。非必其宗旨之迥别也。陆游跋其诗草，谓反覆涂乙，又历疏语所从来。诗成，既以与人，久或累月，远或千里，复追取更定，无毫发憾乃止。亦可谓苦吟者矣。晁公武《读书志》谓王黼尝命驹题其家藏《太乙真人图》，盛传一时。今其诗具在集中，有“玉堂学士今刘向”之句，推许甚至。刘克庄谓“子苍诸人，自鬻其技至贵显”，盖指此类。其亦陆游《南园记》之比乎！要其文章不可掩也。
△《灊山集》三卷（永乐大典本）
宋朱翌撰。翌有《猗觉寮杂记》，已著录。其集目见於诸书者，《宋史艺文志》作四十五卷、诗三卷。陈氏《书录解题》作三卷。焦氏《经籍志》作二卷。
而周必大《平园集》又云：“其子軧等类公遗稿凡四十四卷。”卷目彼此互异。
盖必大所言，即《宋志》之四十五卷，乃其文集。所云三卷者，则专指诗集。
《经籍志》所载亦其诗集，而又讹三卷为二卷也。今文集已不可见。诗集亦无传本。惟《永乐大典》所收，篇什尚多。谨裒而集之，釐为三卷，以还其原目。翌父载上，尝从苏轼、黄庭坚游。翌承其家学，而才力又颇富健。故所著作，有元祐遗风。集中五七言古体皆极跌宕纵横。近体亦伟丽伉健。喜以成语属对，率妥帖自然。陈鹄《耆旧续闻》、刘克庄《后村诗话》、王应麟《困学纪闻》皆采其佳句，盛相推挹。盖其笔力排奡，实足睥睨一时。与南渡后平易啴缓之音，牵率潦倒之习，迥乎不同。周必大序以杜牧拟之，非溢美也。今陈鹄等所摘诸句，虽不能悉见全篇，然三卷之内，菁华具存，亦足窥豹一斑矣。
△《云溪集》十二卷（永乐大典本）
