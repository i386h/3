<!-- { "loadSidebar": true } -->
宋陈长方撰。长方字齐之，侯官人。绍兴戊午进士第，官江阴县学教授。初，长方父侁为洪州录事，卒於官。长方奉母居吴，依其外祖太仆寺卿林且，家於步里，遂以名书。《宋史艺文志》载陈唯室《步里客谈》一卷。唯室即长方之别号，盖《宋史》荒谬，未考其名。胡伯能作《长方行状》，称所著有《步里谈录》二卷，亦即此书。盖初名《谈录》，后乃改今名也。所记多嘉祐以来名臣言行，而於熙宁、元丰之间邪正是非，尤三致意。其论元祐党人不皆君子，足破假借标榜之习。其引陈瓘与杨时书，讥欲裂白麻之非礼，亦深明大体，所见迥在宋人之上。至於评论文章，颇多可采。如谓陈师道李杜齐名吾岂敢，晚风无树不鸣蝉句，与黄庭坚坐对真成被花恼，出门一笑大江横句，皆学杜甫缚鸡行，而陈为不类。又引王刚中语，谓文字使人击节赏叹，不如使人肃然起敬；又谓文章态度如风云变灭，水波成文，直因势而然，以议苏轼数拟盘谷序之非，皆为有见。至谓月自有光，非受日之光一条，由不知推步之术，谓肾无左右一条，由不知诊候之方，置之不论可矣。此书《宋志》作一卷，与胡伯能状不合，盖传写之误。今散见《永乐大典》者，裒而辑之，尚得五十八条。谨以类排纂，从胡伯能所记，仍厘为二卷。
△《桯史》十五卷（浙江鲍士恭家藏本）
宋岳珂撰。珂有《九经三传沿革例》，已著录。是编载南北宋杂事，凡一百四十馀条，其间虽多俳优诙谑之词。然惟金华士人著命司诸条不出小说习气，为自秽其书耳。馀则大旨主於寓褒刺，明是非，借物论以明时事，非他书所载，徒资嘲戏者比。所记遗事，惟张邦昌、刘豫二册文可以不存。又康与之题徽宗画一条为张端义《贵耳集》所驳，敖陶孙讥韩侂胄诗一条与叶绍翁《四朝闻见录》互异，亦偶然失实。至於石城堡塞、汴京故城诸条，皆有关於攻取形势。他如汤岐公罢相，施宜生，赵希先节概，叶少蕴内制，乾道受书礼，范石湖一言悟主，紫宸廊食，燕山先见，大散论赏书，秦桧死报，郑少融迁除，任元受启，陈了翁始末，开禧北征，二将失律，爱莫助之图，庆元公议，黄潜善诸条，皆比正史为详备。所录诗文，亦多足以旁资考证，在宋人说部之中，亦王明清之亚也。惟其以《桯史》为名，不甚可解。考《说郛》载柳珵常侍言旨，其第一条记明皇迁西内事，末云此事本在朱崖太尉所续《桯史》第十六条内。则李德裕先有此名（案：此书《唐志》不著录，疑即德裕次柳氏旧闻之别名也），珂盖袭而用之。
然《考工记》曰：轮人为盖，达常为围三寸，桯围倍之。注曰：桯，车杠也。
《说文解字》曰：桯，床前几也。皆与著书之义不合。至《广韵训》为碓桯，《集韵》训与楹同，义更相远。疑以传疑，阙所不知可矣。毛晋刻本末有附录一卷，前为《岳飞传》及飞遗文并珂诗文各一首，已与此书无关。又附明刘瑞孝娥井铭、王公祠记各一篇，尤足验非此书所旧有。今并删之，庶不溷简牍焉。
△《独醒杂志》十卷（两淮盐政采进本）
宋曾敏行撰。敏行字达臣，自号浮云居士，又曰独醒道人，又曰归愚老人，吉水人。吉水属庐陵郡，故又自题曰庐陵。曾祖孝先，祖君彦，皆当熙宁之时不肯以新学干科第。故敏行守其家法，多与正士游，胡铨、杨万里、谢谔皆其友也。
年甫二十，以病废不能仕进，遂专意学问，积所闻见成此书。其子三聘编为十卷，以樊仁远所作行状及铨所作哀词附后，万里序之，谔跋之。后赵汝愚、周必大、楼钥亦皆为之跋。书中多纪两宋轶闻，可补史传之阙。间及杂事，亦足广见闻。
於南渡后刘、岳诸将皆深相推挹，而於秦桧则惟记与翟妆文诟争一事，亦不甚置是非。於泰熺登第一事，亦仅借崔颀以寓之。考敏行卒於淳熙二年，去桧未远，殆犹有所避欤。书中称风鸢造自韩信，而不言所据。案唐李冘《独异志》载有是说，小说妄谈，於古无徵。又唐改正月晦日为中和节，载於邺侯家传，当时尝以命题试士，其诗载於《文苑英华》，本非僻事，崦试官谬举清明寒食之说，敏行亦不能纠正，盖以记录为主，不以考证为主也。但如仁宗朝二卫士论贵贱事，乃因朝野佥载唐魏徵事而影撰（案：此事先载《能改斋漫录》中，《宾退录》尝辨之），京师知术者埋金事，乃因《国史补遗》晋隗炤事影撰。（见《太平广记》二百十六卷。）敏行皆不辨而述之。又蔡绦勒停，乃为其兄攸所轧，见《宋史蔡京传》，而云以《西清诗话》为言者所劾；伪吕洞宾诗乃福州黄待聘所撰，当时已捕斩於马行街，见耿延禧《林灵素传》，（案：此传载《宾退录》第一卷。）而云真有洞宾现化事，尤失之不考。至於欲以人挽独轮车为阵，尤如儿戏，其谬更甚於房琯。杨万里序乃盛称之，可谓舍所长而誉所短矣。
△《耆旧续闻》十卷（浙江鲍士恭家藏本）
案此书世有二本。一本题曰南阳陈鹄录正，似乎旧有此书，鹄特缮写校勘之，一本题曰陈鹄西塘撰，则又为鹄所自作。疑不能明。然诸书援引，并称陈鹄《耆旧续闻》，或题鹄撰者近之欤？鹄始末无考。书中载陆游、辛弃疾诸人遗事，又自记尝与知辰州陆子逸游，则开禧以后人也。所录自汴京故事及南渡后名人言行，捃拾颇多，间或於条下夹注书名及所说人名字，盖亦杂采而成。其间如政和三年与外弟赵承国论学数条，乃出吕好问手帖，而杂置诸条之中，无所辨别，竟似承国为鹄之外弟。又称朱翌为待制公，陆轸为太傅公，沿用其家传旧文，不复追改，亦类於不去葛龚。然所据皆南渡以后故家遗老之旧闻，故所载多元祐诸人绪论，於诗文宗旨，具有渊源。又如驳《苕溪渔隐丛话》议东坡《卜算子词》之非，据宋祁奏议摘欧阳修撰薛参政墓志之误，亦颇有考据。虽丛谈琐语，间伤猥杂，其可采者要不少也。
△《四朝闻见录》五卷（江苏巡抚采进本）
宋叶绍翁撰。绍翁自署龙泉人。又书中载程公许与论真德秀谥议手柬，字之曰靖逸，而厉鹗《宋诗纪事》称其字嗣宗，建安人，与自述互异。考所载高宗航海一条，自称本生祖曰李颖士，建之浦城人，则建安其祖籍欤？其历官始末无考。
观所记庚辰京城灾周端朝讽其论事一条，及与真德秀私校殿试卷一条，则似亦尝为朝官，其所居何职则不可详矣。所录分甲、乙、丙、丁、戊五集，凡二百有七条。甲、乙、丙、戊四集皆杂叙高、孝、光、宁四朝轶事，各有标题，不以时代为先后。惟丁集所记仅宁宗受禅、庆元党禁二事，不及其他。绍翁与真德秀游，故其学一以朱子为宗，然卖武夷山一条乃深惜朱在之颓其家声（案：在，朱子之子，时官户部侍郎），无所隐讳。则非攀援门户者比，故所论颇属持平。南渡以后诸野史足补史传之阙者，惟李心传之《建炎以来朝野杂记》号为精核，次则绍翁是书。陈郁《藏一话腴》尝摘其误，以刘禹锡题寿安甘棠驿诗为赵仲湜游天竺诗一条，周密《齐东野语》尝摘其光宗内禅慈懿於卧内取玺一条，又摘其函韩侂胄首求和误称由章良能建议一条。又摘其南园香山一条，盖小小讹异，记载家均所不免，不以是废其书也，惟王士祯《居易录》谓其颇涉烦碎，不及李心传书。
今核其体裁，所评良允。故心传书入史部，而此书则列小说家焉。
△《癸辛杂识前集》一卷、《后集》一卷、《续集》二卷、《别集》二卷（两江总督采进本）
宋周密撰。密有《武林旧事》，已著录。是编以作於杭州之癸辛街，因以为名。与所作《齐东野语》大致相近。然野语兼考证旧文，此则辨订者无多，亦皆非要义；《野语》多记朝廷大政，此则琐事杂言居十之九，体例殊不相同，故退而列之小说家，从其类也。明商濬《稗海》所刻，以《齐东野语》之半误作《前集》，以《别集》误作《后集》，而《后集》、《续集》则全阙，又并其自序佚之。后乌程闵元衢於金阊小肆中购得抄本，毛晋为刻入《津逮秘书》，始还其原帙。书中杨凝式僧净端一条，与《野语》重出，盖删除未尽。弥陀入冥、刘朔斋再娶二条，并附注衢案云云，盖闵氏所加。海兆火一条，附注不题名字，核其语意，殆亦闵语也。书中所记颇猥杂，如姨夫眼眶诸条，皆不足以登记载。而遗文佚事可资考据者实多，究在《辍耕录》之上。所记罗椅、董敬庵、韩秋岩诸人於宋末讲学之弊，言之最悉。其引沈仲固语一条，周平原语一条，尤言言炯戒，有关於世道人心，正未可以小说忽之矣。都穆《南濠诗话》曰：吴兴唐广尝手录《癸辛杂识》，见其中载方万里秽行之事，意颇不平。是夜梦方来曰：吾旧与周生有隙，故谤我至此，幸为我暴之云云。夫是非之公，人心具在。使密果诬蔑方回，不应有元一代无一人为回讼冤，至明而其鬼忽灵者。其说荒唐，殆不足辨。
且密为忠臣，回实叛贼，即使两人面质，人终信密不信回也，况恍惚梦语乎？
△《随隐漫录》五卷（兵部侍郎纪昀家藏本）
旧本题宋临川陈随隐撰。盖后人以书中自称随隐，而称陈郁为先君，知为临川陈姓，故题此名，实则随隐非名也。据所载钱舜选诗，其人尝於理宗景定四年以布衣官东宫掌书。又载辛巳八月己丑，为元世祖至元十八年，则其人盖已入元。
案刘埙《水云村泯稿》，载宋度宗御批一道云，令旨付藏一，所有陈世崇诗文稿都好，可再拣几篇来。在来日定要，千万千万。四月五日辰初付陈藏一。埙跋其后，以为度宗在春宫时，盛年潜跃，汲汲斯文。惜不遇园、绮羽翼，乃下访藏一父子之卑陋。藏一为郁字，则其子当即世崇。证以书中所记，与此批一一吻合，知随隐即世崇号也。其书多记同时人诗话，而於南宋故事言之尤详。如紫宸殿上寿仪，赐太子玉食批，直书阁，夫人名数，孩儿班服饰，孟享驾出仪，太子问安，展书仪带格三十二种诸条，颇有史传所未及者。他所记诗话杂事，亦多可采。其第二卷内论汉平帝后、晋愍怀太子妃以下五条，皆假借古事以寓南宋臣降君辱之惨，与所以致败之由，而终无一言之显斥，犹有黍离诗人悱恻忠厚之遗，尤非他说部所及也。
△《东南纪闻》三卷（永乐大典本）
不著撰人名氏，诸家书目亦不载，考书中有丙子之事，非复庚申之役语。丙子为至元十三年，前一年巴颜渡江，临安失守矣，当为元人所作，故称宋为东南。
