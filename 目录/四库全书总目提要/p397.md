<!-- { "loadSidebar": true } -->
极其琐细，亦博而不精者也。其书每卷皆标曰《孙武子集解广义》，而端自序则又题曰《孙子汇徵》，未详二名孰先孰后，今姑从端自序之名焉。
△《十六策》一卷（永乐大典本）
此本载《永乐大典》中，旧题汉诸葛亮撰。考亮著作，陈寿《三国志》详列於传后，初无是书之名，故晁公武《读书志》疑附托者所为。又晁志曰：有序称谨进便宜十六事，是尚有伪撰亮序文。今本不载，而末有李革跋云，泰和五祀中秋日，阅图书，得此集，因录一本，既竟而题於此。革字君美，河津人。登大定二十五年进士，贞祐中为吏部尚书。盖晁氏所据宋人本，此则金人本耳。又晁氏称六曰治民，今本作治人；十二曰治乱，今本作治政；十六曰阴察，今本作阴诫。
亦小小异同，然皆不足究诘也。
△《将苑》一卷（浙江范懋柱家天一阁藏本）
旧本题汉诸葛亮撰。前有明佥都御史宁仲升序，谓出於士人周源所藏。考此书诸家不著录，至尤袤《遂初堂书目》乃载其名，亦称亮撰，盖伪书之晚出者。
又明焦竑《经籍志》更有亮《心书》、《六军镜》、《心诀》、《兵机法》诸书，益为依托。盖宋以来兵家之书，多托於亮；明以来术数之书，多托於刘基。委巷之谈，均无足与深辨者耳。
△《心书》一卷（陕西巡抚采进本）
旧本题汉诸葛亮撰。书中皆言为将用兵之法。陶宗仪《说郛》作《新书》。
明弘治间，关西刘让鋟之於木，始改名《心书》，附以出师二表。嘉靖中，夔人张锐重刊，增入夔门图，前载让序，后有郧乡进士寇韦跋，皆以为真出於亮。考五十篇内之文，大都窃取《孙子》书而附以迂陋之言，至不足道。盖妄人所伪作，又出於《将苑》之后也。
△《兵要望江南歌》一卷（浙江巡抚采进本）
是书详述兵家占候凡三十二门，各以望江南词括之。《崇文总目》题武安军左押衙易静撰，盖唐人也。晁公武《读书志》则称旧题黄石公以授张良，其妄殆不待辨。此本又题唐李靖撰。案段安节《乐府杂录》，望江南词本李德裕为亡妓谢秋娘作，则其调起於中唐。世传《海山记》，隋炀帝作望江南八阕，实出伪托。
靖在唐初，安得预制是词？推厥所由，盖以望江南调始德裕，德裕实封卫国公，言兵者多称靖，靖亦封卫国公，此书以望江南谈兵，遂合两卫公而一之耳。末附李淳风占风法、诸葛亮气候歌，前有梁祯明三年安邱刘鄩序，均词意凡鄙，亦伪托也。
△《武经体注大全会解》七卷（内府藏本）
国朝夏振翼撰。振翼字遯门，芜湖人。《孙子》等七书，武科用以试士，故相传谓之武经。振翼因依《五经讲章》例，作体注以训释之，冠以胡秉中《射学摘要》一篇。盖坊间通俗之本也。
（谨案《四库》编纂之例，凡注古书者仍以古书之时代为次，则此书当列《孙子汇徵》后。然七书合为一编。实始於宋元丰中，又与自为一书者不同，故今移冠宋人兵书之前。）△《将鉴论断》十卷（两淮盐政采进本）
旧本题宋戴少望撰。考沈光作《戴溪岷隐春秋传》序称其字曰少望，则此书当为溪作。然溪以淳熙五年登第，开禧中尚官资善堂说书。而此书自序题绍兴辛酉，为高宗十一年，下距其登第之岁三十八年，距开禧元年更六十五年，溪不应如是之老寿。疑别一人，其名偶与溪字同也。是书采辑古来善用兵者，始於孙武，终於郭崇韬，凡九十三人，各以时代为次。每人之下，皆以一语标目，评其得失，而反覆论其所以然，大抵多为南渡后时事而发。如第一条诋孙武之徒能灭楚，终於恃强以亡吴，盖隐以比金兵破汴之事。第二条称范蠡能复吴仇，为春秋大夫第一，则又隐激诸将恢复之心。而耿弇一条，窦宪一条，尤三致意焉。然大旨主於尚仁义，贱权谋，尊儒者，抑武臣，至以能读《三略》之书者始可以立功，则又衣冠而拯焚溺，与南渡事势迥乎不合矣。此本为宋麻沙版，明武定侯郭勋尝重刻之。前有正德十年达宾序，题曰《将鉴博议》，与宋版不同。考《永乐大典》已引为《将鉴博议》，则其来久矣。
△《江东十鉴》一卷（两淮盐政采进本）
宋李舜臣撰。舜臣字子思，井研人。乾道三年进士，官成都府教授，擢宗正寺主簿。事迹具《宋史》本传。是编蒐辑江东战胜之迹，上起三国，下至六朝，共得十事：一曰周瑜赤壁之战，二曰祖逖谯城之战，三曰褚裒彭城之战，四曰桓温灞水之战，五曰谢玄淝水之战，六曰刘裕关中之战，七曰到彦之河南之战，八曰萧衍义阳之战，九曰陈庆之洛阳之战，十曰吴明彻淮南之战。皆先叙其事，次加论断。盖宋自高宗南渡，偏据一隅，地处下游，外临勍敌，岌岌乎不能自保，故舜臣特作此编，以励战气。然自古以来，无以偏安江左而能北取中原者。舜臣徒为大言，未核事势也。明姚广孝等编缉《永乐大典》，特录其书，殆以广孝吴人，故借以夸乡邦之形胜。又成祖诏修是书之时，犹在南都，故广孝等迁就其说。
不知明太祖之得天下，实缘起於江北，与汉高祖略同。又以崛起方新之气，乘元纲纵弛，盗贼蜂起之后，故席卷长驱，混一海内，非地形可据之故也。成祖篡立之后，终於北迁，则金陵之不为胜地审矣。恭读皇上御题，综括南北之大势，洞烛往古之得失，用以辟舜臣之虚谈，揭广孝之私意，经纬天地，睿见高深，为万古定评，非寻常管蠡之见所能窥测万一也。考《永乐大典》所载尚有地图，此本无之，盖传写佚脱。然舜臣持论既谬，则其图之有无固亦不足计矣。
△《美芹十论》一卷（浙江鲍士恭家藏本）
旧本题宋辛弃疾撰。弃疾字幼安，历城人。官至龙图阁待制，进枢密都承旨。
卒谥忠敏。是书皆论恢复之计。其审势、察情、观衅三论，所以明敌之可胜。其自治、守淮、屯田、致勇、防徵、久任、详战七论，所以求己之能胜。卷末又载上光宗疏一篇，论荆襄上流为东南重地疏一篇，论江淮疏一篇，议练民兵守淮疏一篇，则后人所附入也。然史不言弃疾有此书。考《江西通志》，载临川黄兑字悦道，绍兴进士，官至朝议大夫，尝献《美芹十策》，进取四论。此或兑书，后人伪题弃疾欤？
△《江东十考》一卷（永乐大典本）
宋李道传撰。道传字贯之，舜臣子也。官至太常博士，知果州。谥文节。事迹具《宋史儒林传》。是书前有自序曰：孝宗元年，方事恢复，时先君初仕，讨论南北间事，著《江东胜后之鉴》十篇上之。窃谓战胜存乎备具，退守存乎人心，因复考六朝备具之实，曰屯兵之地，曰统兵之任，曰取兵之制，曰财赋之出，曰出师之途，曰馈运之方，曰舟师之利，曰出骑之用，曰守城之规，曰守江之要，凡十篇，参之古今，论其大略云云。盖以补其父之书，然皆儒生坐谈之见也。
△《南北十论》一卷（永乐大典本）
案此书载《永乐大典》，题曰许学士撰，不著其名。盖亦南宋人也。十论仅存其八，曰吴，曰蜀，曰东晋，曰宋，曰齐，曰梁，曰陈，曰元魏。末曰：天下之物，本吾所有而吾取之，则其理顺。非吾所有而吾争之，则其事逆。又曰：晋氏启土，六合为家，子孙虽播迁，而天下与之争衡者，皆其故臣。地吾地，民吾民，城邑吾之城邑，因其有以用之，如反覆手之易。褚裒北伐，青、兖之民襁负来归；桓温至灞上，父老争迎，牛酒踵至；刘裕入长安，秦民咸相告语，指咸阳宫殿为晋人第宅。而数子之无成者，皆其自失之。呜呼！民心如此，境土不复，君子不以责晋而谁责也。其隐讽南渡君臣，可谓切矣。然东晋中原云扰，群雄各据一隅，建炎、绍兴以来，则金凭全盛之势，宋当积弱之馀，其胜负又当别论耳。
△《百将传》一百卷（浙江范懋柱家天一阁藏本）
宋张预撰。翟安道注。预字公立，东光人。安道字居仕，安阳人。其书采历代名将百人，始於周太公，终於五代刘鄩，各为之传，而综论其行事。凡有一节与孙武书合者，皆表而出之，别以《孙子兵法》题其后。盖欲述古以规时，亦戴少望《将鉴论断》之类。然其分配多未确当，立说亦未免近迂。仍为宋人之谈兵而已矣。
△《八阵合变图说》（无卷数，两淮盐政采进本）
明龙正撰。正，武都人。正德中，莱阳蓝章，巡抚四川，驻兵汉中。遣人至鱼复江，图八阵垒石。正时在章幕中，遂推演为图说，刊於蜀中。
△《北边事迹》一卷（户部尚书王际华家藏本）
明王琼撰。琼有《晋溪奏议》，已著录。琼在嘉靖初总督三边军务，因集历代守边得失，及所条画奏疏，合为一书。大旨主於花马池一路三百里，及环县至兰州八百里，皆筑墙掘堑，以为临边设险之计。又欲仿赵充国故策，於甘肃屯田，以备战守。盖当时兵力，不能及远，故其所设施，止於如此。后附设险守边图，则所起边墙及剷削崖谷之道里尺寸也。
△《西番事迹》一卷（户部尚书王际华家藏本）
明王琼撰。琼总督三边时，出兵讨土鲁番，抚定其部族，而诛其不顺命者。
因为此书，历叙汉先零宋岷洮诸羌叛服之事，而以当时用兵始末附之。其论王安石遣王韶西征事，许其能诘兵戎以强宋室，而斥史臣以安石为开边生事之非。盖亦有见於明世边备之不修而为是言欤？前有王九思序，称关中士大夫作为诗歌以纪其盛，题曰《元老靖迁》，属九思序之，而书中实无诗歌。序与书颇不相应，疑刊书者误取他序以冠此册也。
△《海寇议》一卷（户部尚书王际华家藏本）
明万表撰。表字民望，鄞县人。正德末武进士，累官都督同知佥事，南京中军都督府。时值海寇出没，为江浙患，表推原祸本，以为奸民通番者所致。因为此议，上之当事，历叙逋逃啸聚始末甚详。其后倭乱大起，表结少林僧，习格斗法，屡歼其众。盖本能以才略自显者，宜其所言之具有先见也。案黄虞稷《千顷堂书目》，载表海寇前后议一卷。此乃袁褧采入《金声玉振集》者，所录仅一卷。
疑已佚其后议，又讹万为范，尤为失考矣。
△《塞语》一卷（浙江范懋柱家天一阁藏本）
明尹耕撰。耕有《南泰纪略》，已著录。是书作於嘉靖庚戌，皆言捍御塞北诸部之术。一曰迁情，二曰形势，三曰城塞，四曰乘塞，五曰出塞，六曰抽丁，七曰官军户，八曰练习，九曰保马，十曰民堡，十一曰审几。耕以边才自负，其言颇纵横博辨，然亦书生纸上之谈也。
△《备倭记》二卷（编修程晋芳家藏本）
明卜大同撰。大同字吉夫，秀水人。嘉靖戊戌进士。由刑部主事历任湖广按察司佥事。弭蕲、黄盗有功，升布政司参议。又有平苗功，终於福建巡海副使。
