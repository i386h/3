<!-- { "loadSidebar": true } -->
△《商文毅年谱》四卷（两淮马裕家藏本）
明商振伦撰。振伦，辂之玄孙也。书前有小像八幅，自乡试第一迨官至谨身殿大学士皆图画之，殊未能免俗。其《言行录》一卷，则辂孙汝泰所作，振伦并刊之也。
△《传信辨误录》一卷（浙江吴玉墀家藏本）
明陈虞岳撰。虞岳，泰和人。正统间辅臣陈循五世孙也。土木之变，循在内阁为首揆。及景帝欲废英宗太子，循依违不能匡正，以此为当世所讥。陈建通纪载其事。虞岳以为诬蔑其祖，乃作此书以辨之。首为诸名公叙略节略。次为传信六条，一曰《首定储宫之策》，一曰《力沮南迁之议》，一曰《计退德胜之围》、一曰《密运回銮之略》，一曰《保护南宫苦忠》，一曰《请复南迁谠疏》。所引诸书，惟《力沮南迁》一条，《弇山堂别集》及《丛记》载有循名，其五事则皆无确证。次辨诬五条。一曰《辨不诤易储之误》，一曰《辨徐有贞馈玉带之误》，一曰《辨请治龚遂荣狱之误》，一曰《辨翰林用杂流之误》，一曰《辨申明制科之误》。其意与《孤儿吁天录》同，亦孝子慈孙不得已之苦心也。
△《夏忠靖遗事》一卷（浙江范懋柱家天一阁藏本）
明夏崇文撰。崇文字廷章，湘阴人，成化戊戌进士，官至南京太仆寺少卿。
盖夏原吉之孙也。是编追述原吉历官始末甚详。於世所传慈感蚌珠事，删之不载，体便颇为严谨。然原吉治水，功在东南，其方略亦不备载。殆以事具国史耶。惟燕王篡立，原吉称臣，此所谓范质生平惟欠周世宗一死者也。而此云“或执之以献燕王”，是则子孙之词矣。
△《云林遗事》一卷（浙江巡抚采进本）
明顾元庆撰。元庆字大有，号大石山人，长洲人。都穆之门人也。此书皆纪倪瓒事迹，分《高逸》、《诗画》、《洁癖》、《游寓》、《饮食》五门。崇祯间，常熟毛晋别有刻本，云从天竺僧寮见之，不著作者名氏，较此本所载稍繁。
而此本后附赠诗及志铭二首，则毛本无之。江宁李蘅尝刻其本於所辑《璅探》中，题云顾元庆撰。虽未知所据，然考元庆所著，尚有《瘗鹤铭考》、《夷白斋诗话》，盖亦雅士。《苏州府志》载其兄弟皆纤啬治产，惟元庆以图书自娱。王穉登往访之，年七十五，犹酬对不倦。是其志趣与瓒相近。或辑此编以明所尚，亦事理所有矣。
△《旌孝录》一卷（浙江巡抚采进本）
不著撰人名氏。载成化十一年旌表朱灏孝行事。考朱观潜跋朱存理遗文后曰：野航先生著述甚富。自铁网珊瑚世有刊本、珊瑚木难好事传抄外，只购《楼居杂志》一卷、《旌孝录》一卷，并诗文数十篇云云。则此编存理所辑也。灏字景南，长洲人，即存理之父。亲殁负土成坟，庐於其侧，有驯乌之异，诏旌其门。存理字性甫，博雅工文，终於布衣。
△《岳庙集》四卷（编修汪如藻家藏本）
旧本题明徐阶编，张庭校，焦煜刊。而首载《阶序》，称从黄山焦子请所辑武穆祠诗文读之。又云：“因不自量，谋於五山张子而去取之。”则煜之初稿，而阶与庭为之删定。《庭序》则云：黄山子谓少湖子与庭曰：“盍校之，我将刊焉。”因取汪氏所辑抄本往复参校，则初稿又非煜作矣。大抵杂出众手，不可名以一人也。原本凡《传》一卷、《制》一卷、《议序记》一卷、《辞乐府诗》一卷，而附以《岳武穆遗文》一卷。今以《武穆遗文》析出，别入《集部》，故此本以四卷著录焉。阶字子升，华亭人，嘉靖癸未进士，官至武英殿大学士，谥文贞，事迹具《明史》本传。庭自署曰眉山。煜自署曰宛陵。考太学进士题名碑，嘉靖癸未科有张庭，四川夹江人；焦煜，南直隶太平人，皆阶之同年，当即此二人。至所谓汪氏者，则不可考矣。
△《吴疏山集》十七卷（江南巡抚采进本）
明吴悌撰。悌字思诚，疏山其别号也。金谿人，嘉靖壬辰进士，官至兵部侍郎，谥文庄，事迹具《明史儒林传》。其学出於王守仁，然清苦刚介，卓然不愧於儒者，非姚江末流，提唱心学，恣为横议者比。集止三卷。然据原《跋》，则尚有赝作《聂氏墓志》、《胡氏表》二篇窜入。第四卷为《言行录》，乃悌门人李约所编。第五卷以下皆诰敕及表章颂美之文，其后人屡屡重刊，辗转附益者。
盖原本名《纪实录》，乃传记之流，体例不妨如是。此本改题曰《集》，遂使附录之文至十四卷。末大於本，失其初编之旨矣。今从《崔与之集》之便，仍入之《传记类》焉。
△《胡梅林行实》（无卷数，两淮盐政采进本）
明胡桂奇编。桂奇，绩溪人，兵部尚书宗宪之子。此书即纪宗宪行实。梅林者，宗宪别号也。宗宪平倭之功，载在史册，不容湮没。至其比附严嵩、赵文华，公论亦不可掩。此书出其后人之手，固未可据为徵信矣。
△《忠烈编》十卷（浙江范懋柱家天一阁藏本）
明孙堪、孙墀、孙升同编。三人皆巡抚江西副都御史馀姚孙燧之子也。燧遇宸濠之变，抗节被戕。堪等汇其制诰、卷牍、碑状、志传以及诔祭之文，编为此集。曰忠烈者，嘉靖初所赠谥也。《序》为嘉靖辛亥严嵩撰。其言不足为燧荣。
盖其后人印行，偶失刊削耳。
△《郑端简年谱》七卷（浙江巡抚采进本）
明郑履淳撰。履淳字叔初，海盐人，嘉靖壬戌进士，官至光禄寺少卿，事迹具《明史》本传。履淳为郑晓之子，故追述晓事，以成此谱。凡晓所作奏疏、诗文皆一一附载其中。如《盐政坏於折色》及《海盐官军宜掣回卫所操练》诸疏，颇足补史志所未备，然冗漫亦由于此。末附祭文、诰谕、恤典、墓志、行略之类，於谱例已为复出。又以履淳所作思亲诗文附镌於末，多至三卷，於体裁尤不协矣。
△《董子故里志》六卷（两江总督采进本）
明李廷宝撰。廷宝字国用，号浍溪，曲沃人，嘉靖中官景州知州。考《汉书》称董仲舒广川人。而广川地大，今山东德州、直隶景州、枣强县皆其故地。故三邑皆祀董子，皆有董子故迹。其作志书，皆自以董子为乡人。德州斥景州之牵引，景州斥德州之附会，枣强又出而斥二州之影占。数百年来，喧如聚讼，迄今未有所归。廷宝官於景州，故据广川里名，定仲舒为景州人。而所载马伟《董子辨》一篇，又以董学村割隶故城，欲引之以为故城重。夫惠、跖兄弟，不以惠而宽跖；向、歆父子，不以向而荣歆。况夫前代乡贤，何关后人之事。郡邑志乘，锢习相仍，纷纷为无益之争，皆其所见之小也。
△《濂溪志》九卷（两淮马裕家藏本）
明李桢撰。桢字维卿，安化人，隆庆辛未进士，官至南京刑部尚书，事迹具《明史》本传。是编虽以濂溪为名，似乎地志，实则述周子之事实。首载《太极图说》、《通书》，次墓志及诸儒议论、历代褒崇之典，次古今纪述，次古今题咏并祭告之文。
△《濂溪志》十三卷（河南巡抚采进本）
明李嵊慈撰。嵊慈字元颖，龙城人，官道州知州。是编因李桢《旧志》稍为辑补，无所考证阐明。
△《东方类语》十六卷（浙江巡抚采进本）
明朱维陛撰。维陛，海盐人。是书皆类聚汉东方朔事迹。自《列传》、《别传》、《外传》以及《琐语》、《神异经》、《十洲记》诸书，无不采撮。创立十目，分为内外二篇。《内篇》记其常事，《外篇》则涉神仙家言。其条例内辨史记东郭先生为临淄人，与东方朔之为厌次人，地各不同。自来引用多误，亦稍有考核。然其徵引猥杂，究不能出小说之门径，不足据也。
△《二程年谱》二卷（安徽巡抚采进本）
明唐伯元撰，国朝黄中订补。伯元字仁卿，澄海人，万历甲戌进士，官至南京吏部文选司郎中，事迹具《明史儒林传》。中字平子，号云瀑，舒城人。考二程遗书，有《伊川年谱》而无《明道年谱》。《宋文鉴》所载《明道墓志》，朱子又偶未见，故别为之行状。此书取《明道行状》改为《年谱》，又取《伊川年谱》小变其体例，均无所考正，仅因袭旧文而已。
△《涑水司马氏源流集略》八卷（浙江巡抚采进本）
明司马晰编。晰字宗晦，夏县人，万历癸卯举人，宋司马光十七世孙也。卷首《自序》云：自先文正公居於河洛，竁於鸣条，而曾孙开国公扈迁东粤，家於会稽。南北相距殆四千里，代次相承凡十馀世。於是北人以涑水氏为无后，南人以山阴氏为失祖。是编所辑，先之以行事系籍之实，继之以制诰图跋之传，终之以纪述标题之富。其意盖将搜采以备家乘。而第八卷中有积德之什，乃载晰由山阴复归於夏县，万历癸卯乡试第一，里人赠贺之作。是又蔓延附载，不出谱牒之窠臼矣。
△《武侯全书》二十卷（江西巡抚采进本）
明王士骐撰。士骐有《驭倭录》，已著录。是编述诸葛亮始末。首《三国志》本传。次张栻《补传》。次《鼎立》、《继统》、《连吴》、《南征》、《北伐》、《遗命》、《调御》、《法简》八篇，以补张《传》。次《心书》。次《新书》。
次《阵图》。次《篇翰》。次《世系》。次《朱子纲目》。又附录后人评论、诗赋、杂文三卷终焉。按陈寿《进诸葛氏集表》云：删除重复，随类相从，凡为二十四篇，具列其目於传后。今其书久不可见。是书搜罗完备，而《心书》、《新书》之类，真伪芜杂，未能删汰。诸篇分隶，亦或未当。后杨士伟因士骐此本，别改定为《诸葛书》，较为精核。以创始者为士骐，故仍存其目焉。
△《米襄阳外纪》十二卷（江苏巡抚采进本）
明范明泰撰。明泰字长康，嘉兴人，万历庚子举人。是编纪米芾遗事，分《恩遇》、《颠绝》、《洁癖》、《嗜好》、《麈谈》、《书学》、《画学》、《誉羡》、《书评》、《杂记》、《考据》十二门，多不著出典，未足依据。亦时有舛讹，如《恩遇》第一条云：皇祐二年诏米芾以黄庭小楷作《千字文》。考芾生於皇祐三年辛卯，则所称写《千字文》在生前一年矣，有是理乎？△《米芾志林》十六卷（江西巡抚采进本）
亦题明范明泰撰。与《襄阳外纪》并同，惟后附刻《襄阳遗集》一卷，为明泰所辑。盖未见《宝晋英光集》，故有是刻。又《海岳名言》、《宝章待访录》、《研史》各一卷，则皆芾之遗书。然《书史》、《画史》竟不编入，亦殊疏漏矣。
△《精忠类编》八卷（左都御史张若溎家藏本）
