<!-- { "loadSidebar": true } -->
次曰蜀中录，官资县时作。次曰天中录，再罢官后主天中书院时作。以上共为十八卷。其第十九卷则论昏丧、葬祭、处女、死节、庐墓诸事，其二十卷则游梁讲语也。其曰溯流者，自序谓取水哉水哉之义。其曰史学，则是书实非史论，沐亦自无明文。命名之义，不可得而知矣。
△《闲道录》三卷（湖北巡抚采进本）
国朝熊赐履撰。赐履有《学统》，已著录。是书大旨以明善为宗，以主敬为要，力辟王守仁良知之学，以申朱子之说，故名曰《闲道》。盖以杨、墨比守仁也。其间辨驳儒禅之同异，颇为精核，惟词气之间，抑扬太过。以朱子为兼孔子、颜子、曾子、孟子之长，而动詈象山、姚江为异类，殊少和平之意，则犹东林之馀习也。其中如云一个分万个，万个又分万个，万个合一个，一个又合一个。然既已合为一个，不知所云又合之一个竟指何物。又云无方无方之方，无体无体之体，无外无外之外，无内无内之内，无终无终之终，无始无始之始；又云自寂自感，自感自寂，恒寂恒感，恒感恒寂；又云无断无续，无出无入；皆不免故为杳冥恍惚之词。又云食知味，行知步，知性知天，亦不外此。尤不免仍涉良知之说。
其谓老氏无止无理，不曾无欲，佛氏空止空理，不曾空欲，亦不甚中其病。至谓学不闻道，虽功弥六合，泽及两间，止是私意，以阴抑姚江之事功，尤为主张太过，转以心性为玄虚矣。
△《下学堂札记》三卷（湖北巡抚采进本）
国朝熊赐履撰。赐履既重订所作《闲道录》，乃举向所札记，摘其与是录相发明者三百三十有三条，定为此编。前有康熙乙丑自序，末条自记成是书时年已五十矣。大旨仍以辨难攻击为本。其说有曰：是陆而非朱者，不可不辨。是朱而并是陆者，不可不为之深辨。又曰：孟子本静重简默之人，今日距杨、墨，明日辟告、许，辨论衎衎，迄无宁日，时为之也。朱子之在淳熙也，亦然。辟五宗之狂禅，订百家之讹舛，殚力竭精，舌敝颖秃，岂得已哉，亦时为之也。当今日而有卫道其人者乎？孟、朱之徒也。其自负亦不浅矣。然引萧企昭之言詈王守仁为贼，未免已甚。且其中如论《易》之类，谓六十四卦也说不尽，乾坤二卦也不消。
是亦不免参杂恍惚之论矣。
△《性理谱》五卷（湖北巡抚采进本）
国朝萧企昭撰。企昭字文超，汉阳人。顺治丁酉副榜贡生。县志称其喜讲性命之学，与熊赐履友善。故赐履著书，尝引其说。所著有《客窗随笔》一卷，《再笔》二卷，《闇修斋日记》一卷，《杂笔》一卷。企昭卒后，其兄广昭裒为一编，总名之曰《性理谱》，亦曰《萧季子语录》。其书大旨在於伸程、朱而辟陆、王，与赐履《闲道录》所见同。
△《大儒粹语》二十八卷（江苏巡抚采进本）
国朝顾栋高撰。栋高字季任，又字未馀，吴江人。是书摘录周子、二程子、张子、杨时、谢良佐、吕大临、尹焞、罗从彦、李侗、胡宏、朱子、陆九渊、张栻、吕祖谦、黄榦、蔡沈、陈淳、真德秀、许衡、薛瑄、王守仁、陈献章、胡居仁、顾宪成、高攀龙、刘宗周二十七家讲学之语，汇为一编。诸儒门径各殊，栋高合而一之。大旨援新安以合金谿，为调停之说者也。
△《紫阳大旨》八卷（江苏巡抚采进本）
国朝秦云爽撰。云爽字开地，号定叟，钱塘人。是编成於顺治辛丑，专为王守仁《朱子晚年定论》而作。分八门，一曰朱子初学，二曰论已发未发，三曰论涵养本源，四曰论居敬穷理，五曰论致知格物，六曰论性，七曰论心，八曰论太极。大约以第一卷所载实为未定之论，二卷以下则真知灼见，粹然一出於正。守仁之论，亦间附载以互证。其何叔京书颠倒年月之类，罗钦顺等所已驳者，不复纠焉。
△《会语支言》四卷（浙江巡抚采进本）
国朝陆鸣鼇撰。鸣鼇字石菴，仁和人。尝官河阳县知县，与赵士麟友善。鸣鼇罢官归，会士麟巡抚浙江，延入书院讲学。因辑录平日议论问答之语以为此编。
大要在阐明心性，而往往以习静养生阑入二氏之说。如谓儒家亦作禅和机锋语，非释氏之私，牵合殊甚。又引沙门竺公与王坦之约，先死者当相报语，后经年，王於庙中见师来言，惟当勤修道德，以昇跻神明。谓此一则，数善备焉。亦涉语怪，不能尽衷於醇正也。
△《性理大中》二十八卷（浙江孙仰曾家藏本）
国朝应捴谦撰。捴谦有《周易应氏集解》，已著录。是书因《性理大全》而增损之。更其篇籍，删其繁文，补其阙略，初创稿於康熙庚寅，越六年复为订正，至辛酉始定为今本。故卷端有自序，又有重订一序。其退《太极图说》於末卷。
盖即吕祖谦题《近思录》以阴阳性命之说录於首卷，而致知力行之方反录於后，惧学者骛於高远意。其凡例称自圣学失传以后，开辟洪荒，岂无所自，嘉言自汉、唐以来，累累而有。亦平心之公论。然既称薛瑄守朱学之成，王守仁间有异同矣；所叙道统，又明代止录守仁一人，而瑄反见黜，何也。
△《愤助编》二卷（浙江巡抚采进本）
国朝蔡方炳编。方炳有《广舆记》，已著录。其父懋德，尝取前人格言，分条辑录，以自砥砺。方炳得其手稿，每携以自随，未及编次，而为人窃去。至年六十馀，因采择诸儒绪论，仿懋德原编体例，复为此书以补之。
△《体独私钞》四卷（浙江巡抚采进本）
国朝黄百家撰。百家字主一，馀姚人。康熙中尝以荐预修明史。其父宗羲为刘宗周门人，故百家是编皆发明宗周之说。首揭宗周慎独宗旨，一一考辨，曰阐章。次以专言独者，曰明句。又采取古圣贤能慎独之人，曰证人。又取先儒旧训有合於慎独之义者，曰证言，皆参以其父宗羲所论，而推阐以己意。
△《王刘异同》五卷（浙江巡抚采进本）
国朝黄百家撰。是书大旨，在以刘宗周慎独之说，补王守仁良知之罅漏。首述二家立说之异，继证二家之同，末采择两家文集中语以类次之，而终以其父宗羲所撰王、刘两传。
△《学术辨》一卷（编修程晋芳家藏本）
国朝陆陇其撰。陇其有《古文尚书考》，已著录。是书凡上、中、下三篇，皆辨姚江之学。上篇发其端，中篇实其病之所在，下篇究其弊之所极。已载入《三鱼堂集》中。此曹溶《学海类编》摘录别行之本也。
△《问学录》四卷（浙江巡抚采进本）
国朝陆陇其撰。是编大旨，主於力辟姚江之学以尊朱子。然与王守仁辨者少，而於近代之说调停於朱、陆之间，及虽攻良知而未畅者，驳之尤力。其中有抑扬稍过者，如高攀龙遭逢党祸，自尽以全国体。其临终遗表，有君恩未报、愿结来生二语。此自老臣恋主，惓惓不已之至情，而陇其以其来生之说流於佛氏为疑，未免操之已蹙。《朱子文集》有与巩仲至书曰，仍更洗涤得肠胃间夙生荤血脂膏。
夙生二字与来生何异，陇其何竟不纠耶？王守仁开金谿之派，其末流至於决裂猖狂，诚为有弊；至其事业炳然，自不可掩。而陇其谓守仁之道不得大行，继守仁而行其道者，徐阶也；使守仁得君，其功业亦不过如阶。似亦未足以服守仁之心。
至於朱子之学上接洙泗，诚宋以来儒者之宗。陇其必谓读《论语》固能兴起善意，然圣言简略，又不若《小学》、《近思录》、《朱子行状》尤能使人兴起善意。
似亦过於主持。盖明之末年，学者以尊王诋朱为高，其势几不可遏。陇其笃守宋儒，力与之辨，不得不甚其词，然亦稍失和平之气。且陇其官灵寿时，已自摘此书要语入之《松阳抄存》中，则所未摘取者，虽不存可也。
△《信阳子卓录》八卷（编修励守谦家藏本）
国朝张鹏翮撰。鹏翮有《忠武志》，已著录。是书凡分七目，曰体道，曰致和，曰存省，曰修己，曰治人，曰闲道，曰博物。俱采辑前言往行，附以己说。
名曰《卓录》，取如有所立卓尔之义也。
△《王学质疑》一卷、《附录》一卷（浙江巡抚采进本）
国朝张烈撰。烈有《读易日抄》，已著录。是书攻击姚江之学，凡分五篇，一辨性即理之说，一辨致知格物之说，一辨知行合一之说，一为杂论，一为总论。
其附录则首为朱陆异同论。次为史法质疑，通论史体。次为读史质疑五篇；一论明孝宗时阉宦之势；一论李东阳之巧宦；一论《宋史》以外不当滥立道学传，亦为王学而发；一论王守仁宜入功臣传，而以明之乱亡全归罪於守仁；一论万历时争东宫争梃击诸臣之非。当王学极滥之日，其补偏救弊，亦不为无功，然以明之亡国归罪守仁，事隔一百馀年，较因李斯而斥荀卿，相距更远，未免锻炼周内。
夫明之亡，亡於门户。门户始於朋党，朋党始於讲学，讲学则始於东林，东林始於杨时，其学不出王氏也。独以王氏为祸本，恐宗姚江者亦有词矣。至以守仁弘治己未登第，是年孔庙灾，建阳书院亦火，为守仁所致之天变，尤属凿空诬蔑。
是皆持之过急，转不足以服其心者也。若梃击一案，当以孙承宗事关国本不可不辨，事关宫闱不可深辨之说为正。而烈以抗论诸臣多出王学，遂谓主疯颠者为是。
殊不思福王夺嫡，途人皆知，即事关郑妃，不能行法，亦不可无此穷究之论，坐罪於其羽翼，以阴折再发之逆萌。如其默默相容，仅以疯颠坐张差，则彼计得逞，可以坐擅天下。即计不成，不过仅损一刺客，何惮而不重试乎？故诸臣之争，虽明知其不可行，而於事不为无益，未可党同伐异，颠倒天下之是非也。陆陇其跋，於此条再三剖析，盖亦深觉其失矣。夫学以克制其私也。烈所云云，於门户之私其尚有未能克制者乎？
△《太极图说遗议》一卷（浙江巡抚采进本）
国朝毛奇龄撰。奇龄有《仲氏易》，已著录。周子《太极图说》，本《易》有太极一语，特以无极二字，启朱、陆之争。奇龄又以其图与《参同契》合，并引唐玄宗《御制上方大洞真玄妙经序》无极二字为证。因及於篇中阴阳、动静、互根等语，谓皆非儒书所有，立议原不为无因。惟是一元化为二气，二气分为五行，而万物生息於其间，此理终古不易。儒与道共此天地，则所言之天地，儒不能异於道，道亦不能异於儒。犹之日月丽天，万方并睹，不能谓彼教所见日月非我日月也。苟其说不悖於理，何必定究其所从出？奇龄此论，不论所言之是非，而但於图绘字句辨其原出於道家，所谓舍本而争末者也。
△《教习堂条约》一卷（编修程晋芳家藏本）
国朝徐乾学撰。乾学有《读礼通考》，已著录。此书乃其教习庶吉士时所定学规，曹溶收之《学海类编》者也。考乾学教习庶吉士时，为康熙二十四年乙丑。
