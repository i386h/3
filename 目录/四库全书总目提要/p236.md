<!-- { "loadSidebar": true } -->
不著撰人名氏。所记皆明孝宗时事。考《明史艺文志》有陈洪谟《治世馀闻》四卷。此书止分上下二卷，而卷上标目又阙焉。盖即洪谟之书，传钞者合并其卷帙耳。其题曰《治世馀闻录》，“录”字亦后人所增也。洪谟字宗禹，武陵人，弘治丙辰进士，官至兵部左侍郎。
△《继世纪闻》五卷（浙江范懋柱家天一阁藏本）
不著撰人名氏。据《明史艺文志》，亦陈洪谟撰。然此书与《治世馀闻》，史皆作四卷。此本乃有五卷，其第三卷仅一页有奇，疑又为传写者误分也。其书皆记武宗时事。谓韩文等劾刘瑾，司礼监太监王岳等佐之。瑾已垂诛，李东阳党於瑾，先期漏言，遂不可制，卒成擅权之祸。所以罪东阳者甚至，其事容或有之。
至谓张彩於瑾多所匡正，反复为辨其枉。则公论具在，安能以一手掩乎？△《壬午功臣爵赏录》一卷、《壬午功臣别录》一卷（左都御史张若溎家藏本）
明都穆撰。穆字元敬，吴县人，弘治己未进士，官至礼部主客司郎中，加太仆寺少卿，致仕。燕王篡立以后，封赏功臣，藏其籍於有司。正德壬申九月，穆官礼部。简视故牍，得其名数而缮写失次，因略加修整，编成《爵赏录》一卷，凡三十三人。后二月复得指挥而下功赏之数，又次第为《别录》一卷，以补前录之阙。建文五年岁在壬午，革除以后称洪武三十五年，次年乃改元永乐云。
△《平番始末》一卷（浙江范懋柱家天一阁藏本）
明许进撰。进字秀升，灵宝人，成化丙戌进士，官至兵部尚书，谥襄毅，事迹具《明史》本传。初，弘治七年，土鲁番阿黑麻攻陷哈密，执忠顺王陕巴去。
进为甘肃巡抚，潜师袭复其城。致仕后因检阅奏稿案牍，编为此书。嘉靖九年，其子诰疏进於朝，诏付史馆。其述用兵始末及西番情事颇详。今《明史》《土鲁番》、《哈密》诸传，大略本之於此。
△《南城召对录》一卷（浙江范懋柱家天一阁藏本）
明李时撰。时字宗易，号松溪，任邱人，弘治壬戌进士，官至华盖殿大学士，谥文康，事迹具《明史》本传。是编乃世宗亲祀祈嗣坛，时与大学士翟銮、尚书汪鋐、侍郎夏言等侍於南城御殿。召见论郊庙礼制，兼及用人赈灾之事。时因录诸臣问答之词。史称时恒召对便殿，接膝咨询，虽无大匡救，而议论多本於厚。
於是编亦略见一斑云。
△《南巡日录》一卷、《北还录》一卷（两江总督采进本）
明陆深撰。深字子渊，号俨山，上海人，弘治乙丑进士，官至詹事府詹事，兼翰林院学士，卒谥文裕，事迹具《明史文苑传》。世宗嘉靖十八年，南幸承天，相度显陵。深时官学士，命掌行在翰林院印扈行。是编乃纪其往返程顿，自二月癸丑至四月壬子，凡六十日之事。《南巡日录》中载有《永乐后内阁诸老历官年月》一篇，乃得之於孙元者。深最留心史学，故随所见而录之云。
△《革除编年》（无卷数，浙江范懋柱家天一阁藏本）
不著撰人名氏。《浙江通志》作嘉善袁仁撰。而朱彝尊又称陈洪谟有《革除编年》一书。《明史艺文志》俱无之，未知孰是也。其书提纲列目，用编年之体，诸臣列传即详附目中。大致与诸书所记略同。书末终於建文四年六月己卯。
自庚辰以后至乙丑破金川门，凡十日，事俱阙焉，疑残其末数页也。
△《姜氏秘史》一卷（浙江汪启淑家藏本）
明姜清撰。清，弋阳人，正德辛未进士，官至尚宝司少卿。自靖难之后，建文一朝事迹大抵遗失。是书於故案文集搜辑遗闻，编年纪载。至於地道出亡等事，则未尝载及。纪录颇见精核。案《明史稿》例议、辨野史所载建文元年二月燕王来朝、行御道、登陛不拜、为御史曾凤韶所劾，以为必无之事。而是书载凤韶劾燕王事，云本《吉安府志》。又证以南京锦衣百户潘瑄《贴黄册》，内载校尉潘安三月二十三日叙拨随侍燕王，还北平陆坐云云。据此，则来朝明矣。第不知所云潘瑄《贴黄》者，果足徵信否也。又世传王艮於成祖入城前一日，与胡靖、解缙集吴溥舍，靖、缙陈说慷慨，艮流涕而已，其后独艮死节。是书载其事而辨之，以为艮家谱载艮以建文辛巳九月卒，上遣黄观谕祭，未尝及成祖之来也。其言似乎可据。然革除之际，诛锄异己，凡效忠於建文者，皆祸及子孙。安知王氏家谱非为宗族之计，讳其死难以自全，未必遽为定论。《明史艮传》仍用前说，盖必有所考也。
△《明良集》十二卷（浙江范懋柱家天一阁藏本）
明霍韬编。韬字渭先，南海人，正德甲戌进士，官至太子少保、礼部尚书，谥文敏，事迹具《明史》本传。是书所录，凡宋濂《洪武圣政记》一卷，金幼孜《北征前录》一卷、《后录》一卷，杨士奇《三朝圣谕录》三卷，杨荣《北征记》一卷，李贤《天顺日录》一卷，李东阳《燕对录》一卷。韬《后序》但称若宋濂、金幼孜、杨士奇、李贤、李东阳等，而不及杨荣。《又序》云：赴召过韶，以贻韶守臣郑骝等。或骝等付梓时增入《北征记》欤。
△《革朝志》十卷（两淮盐政采进本）
明许相卿撰。相卿有《史汉方驾》，已著录。是编记建文一朝君臣始末。仍用记传之体，而以门目分褒贬。一曰《君纪》。二曰《阖宫传》，记后妃、诸王。
三曰《死难列传》，记方孝孺等四十八人。四曰《死事列传》，记铁铉等四十人。
五曰《死志列传》，记黄钺等八人。六曰《死遁列传》，记彭与明等十六人。七曰《死终列传》，记王度等三人。八曰《传疑列传》，记王琎等十二人。九曰《别传》，记沐春等六人。十曰《外传》，记李景隆等二十五人。其说仍主出亡为僧，故有《死遁》一传。其持论非不正。然革除年号，当时格於祖宗之所废，不敢遽复。相卿不奏论於朝廷之上，而私著一书以复之，於义反有所未安矣。
△《维祯录》一卷、《附录》一卷（浙江范懋柱家天一阁藏本）
明陈沂撰。沂字鲁南，号小坡，其先鄞人，徙家南京，正德丁丑进士，官至太仆寺卿，“弘治十子”之一也，《明史文苑传》附见《顾璘传》中。是书杂记朝廷典章，及明初故事抄撮而成，殊多疏略。其载景帝时英宗在南宫，有劝为不利者。帝怒，践其疏地上。后英宗复辟，见疏有践污迹。询知其言，因复景皇帝号。案景帝复号在宪宗成化初，非英宗之事，此类未免失实也。
△《平汉录》一卷（户部尚书王际华家藏本）
明童承叙撰。承叙字汉臣，沔阳人，正德辛巳进士，官至左春坊左庶子。是编纪太祖平陈友谅事。首载宋濂《平江汉颂》一首。次即载《史臣赞》一首。而以《友谅兴灭本末》附於其后，谓之《外传》。
△《茂边纪事》一卷（户部尚书王际华家藏本）
明朱纨撰。纨字子纯，长洲人，正德辛巳进士，官至提督浙闽海防军务、巡抚浙江右副都御史，事迹具《明史》本传。此书乃嘉靖十五年纨官四川兵备副使时，与副总兵何卿共平深沟诸砦番，因述其措置始末，作四六文一篇，而各以崖略分注其下。又附以纪事诗五十章，及李凤翔《靖柔编》、王元正《平蛮或问》各一首，彭汝实等诗二十一首。末有《自跋》，称此本藏箧中二十年。及开府浙、闽，忧谗畏讥，回思前事，大小一辙，乃萃为卷，录原行文移足之。盖纨在闽，以严立海禁，为势家所齮龁，郁郁不得志，故托此以致意也。卒为众口所排，饮鸩赍恨。士大夫虽渔利以自肥，然奸民得志，内外交通，海氛不靖者十馀年，生灵涂炭者数千里。仕闽、浙者咸以纨尽忠贾祸为戒，无敢复婴众怒者。盖有明朝议，有朋党而无是非，自其中叶已然矣。
△《革除遗事节本》六卷（浙江范懋柱家天一阁藏本）
明黄佐撰。佐有《泰泉乡礼》，已著录。是书有列传无本纪。《明史艺文志》载黄佐《革除遗事》六卷，当即此书。然佐书实有本纪，其所自撰序可考。
又郁衮《革朝遗忠录》别载《佐序》，称旧本繁文，今皆芟之，定为七卷。是知十六卷之《革除遗事》，乃佐之全书。此则佐所自节之本，通《本纪》为七卷。
此本佚其《本纪》，故止有《列传》六卷也。又原书如姚广孝诸人皆别为《外传》。
此则不复分析，其体例亦稍不同。
（案：此本惟存《列传》，似应入《传记类》中。然实原有《本纪》而佚之，则仍以杂史论矣。）△《楚纪》六十卷（浙江范懋柱家天一阁藏本）
明廖道南撰。道南字鸣吾，蒲圻人。正德辛巳进士。官至翰林院侍讲学士，谪徽州府通判，寻复旧职。此书乃道南归田以后为世宗而作也。世宗以兴王继统。
实受封於楚之安陆府。道南大旨以为太祖平陈理於武昌，实开定鼎之基。世宗复由安陆履帝位，更启中兴之业。故以楚地为受命之符，天心所属。博采古今，铺张润色，为《纪》十有五。曰《皇运》，曰《国基》，曰《徵献》，曰《懋庸》，曰《崇道》，曰《昭文》，曰《孚谏》，曰《稽谋》，曰《树节》，曰《经变》，曰《考履》，曰《阐幽》，曰《登绩》，曰《穆风》，曰《景则》。每《纪》分内外，内外中又分前后。凡一人一事，与楚稍有所涉者，亦必牵引以入焉。道南於当时颇负文名，此书亦殚十馀年精力。其末卷《景则纪》中，有《原胄》、《叙宗》、《感遇》等篇，详述己之世系出处，仿《太史公自叙》。盖隐然自以其书比於《史记》。然其体例芜杂，援引附会，殊不足观也。
△《哈密事迹》一卷、附《赵全谳牍》一卷（浙江范懋柱家天一阁藏本）
是编不题书名，亦不著撰人名氏。前载正德中土鲁番侵扰哈密，及经略彭泽与王琼构衅事。又附载经略张海奏议一篇。后载嘉靖间刑部议谳煽诱俺答叛人赵全等九人奏牍。盖明人杂抄之残帙也。其序琼、泽二人事，语皆袒琼。谓泽因靳贵、陆完纳赂於钱宁以求召。后又附《通纪略》一条，则载琼激钱宁以倾泽。其说自相矛盾，今《明史》从《通纪》之说。其叙赵全之事亦与《明史》无大异同，但曲折差详。盖谳牍之於史传各有体耳。
△《今言》四卷（两江总督采进本）
明郑晓撰。晓有《禹贡图说》，已著录。此书补《吾学编》所未备。首有《薛三省序》，称此书辅《吾学编》而行，犹汉史之外有《西京杂记》与《东观汉记》。凡三百四十四条，其中为宪言者十之四，为世言者十之二，为事言、品言者十之三，为证言、术言者十之一。盖据所见闻，随笔记录，古杂史之支流也。
△《云中纪变》一卷（浙江范懋柱家天一阁藏本）
