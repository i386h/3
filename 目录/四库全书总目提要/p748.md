<!-- { "loadSidebar": true } -->
明龙膺撰。膺字君御，武陵人。万历庚辰进士，官至南京太常寺卿。是集皆所作诗赋，乃其兄襄所选定，以卷首冠以《九芝赋》，遂以名之。
△《姑孰集》二卷（浙江巡抚采进本）
明章嘉祯撰。嘉祯字元礼，德清人。万历庚辰进士，官至大理寺寺丞。是集诗文杂编，殊无体例，盖未定之稿，诗笔亦清隽而多近率易，其名曰“姑孰”，以嘉祯尝为当涂知县故也。
△《崇雅堂集》十五卷（山东巡抚采进本）
明锺羽正撰。羽正字叔濂，益都人。万历庚辰进士，官至工部尚书，事迹具《明史》本传。是集赋、诗六卷，文九卷，为其门人高有闻、元野鹤所编。羽正清介耿直，为时所重，故集中奏疏，多切中时弊；其他杂文，则率尔操觚者居多。
诗多感激时事之作，气体尚遒，然未免沿七子之末派。
△《负苞堂稿》九卷（浙江汪汝瑮家藏本）
明臧懋循撰。懋循字晋叔，长兴人。万历庚辰进士，官国子监博士。诗多绮罗脂粉语，未免近靡靡之响。懋循善顾曲，元明杂剧皆所梓行，故词曲序引，屡见集中，亦其结习之所在也。
△《农丈人文集》二十卷、《诗集》八卷（浙江巡抚采进本）
明余寅撰。寅有《乙未私志》，已著录。朱彝尊《静志居诗话》，谓其自负古文，然於作者尚远，其於诗自谓涉其藩，未窥其奥，亦自知之矣。是集乃其归田以后所辑，考“农丈人星”见《天官书》；又《云仙杂记》载，陶潜听水，称吾师农丈人事。寅之命名，似取陶语也。
△《杨道行集》十七卷（浙江巡抚采进本）
明杨于庭撰。于庭有《春秋质疑》，已著录。是集于庭所自编。其诗沿何、李之派，故拟骚、拟乐府、古诗，不能变化蹊径；惟五言古诗，时露清挺，本色尚存。其官职方时，值宁夏及倭寇之乱，於本兵多所赞画。及事平，而竟中察典，与虞淳熙同罢归，是为万历中门户交争之始。故愤郁不平，屡形篇咏，然事殊屈子，而怨甚行吟，未免失之过激。与风人温厚之旨，为有间矣。
△《青棠诗集》八卷（浙江孙仰曾家藏本）
明董嗣成撰。嗣成字伯念，乌程人。万历庚辰进士，官至礼部郎中。是编乃嗣成殁后，其友茅维所编。前有谢肇淛《序》，称嗣成古选，宪章陶、谢，近体沐浴岑、王，如“姑射仙人，飧风饮瀣”，盖略举其近似；至云“使天假以年，骎骎乎将立坛坫，与海内争雄”，则已显言其学力尚浅矣。
△《邹孚如集》（无卷数，浙江巡抚采进本）
明邹观光撰。观光字孚如，云梦人。万历庚辰进士，官至南京兵部郎中，擢太仆寺少卿，未上而卒。是集皆杂文无诗，前无序目，版心亦不刊卷次，盖未定之本。其文往往体近制艺，盖揣摹科举，先入者深。观其《云梦儒学藏书记》，极论明人不务博学，非久历名场，不能言之如是切中也。《三楚文献录》称，观光与魏允中、顾宪成，以文学经济相砥砺，在吏部发诸吏增减文书拜官事，抵罪者数百人，一洗部弊。因陈论不合，乞归养。事亲十馀年，始补南职方郎，是其生平建竖，固不以词章见长矣。
△《来复堂集》二十五卷（江西巡抚采进本）
明曾维伦撰。维伦字惇吾，江西乐安人。万历庚辰进士，官至嘉兴府同知。
是集前有万历丁亥黄洪宪《序》，称维伦出诗古文一编，则是集原本为所自定。
然未及授梓，岁久渐佚。乾隆壬戌，其六世孙廷试，乃裒辑佚稿刊版，即此本也。
维伦学出姚江，与焦竑、李材、罗汝芳等，共阐良知之旨。故文集十九卷，以《理学见解》三卷为冠；诗集六卷，以“理学诗”六十一首为冠云。
△《玉堂遗稿》（无卷数，湖北巡抚采进本）
明萧良有撰。良有字以占，号汉冲，汉阳人。万历庚辰进士，官至国子监祭酒。良有在史局十五年，长於当时制诰之文，规模宏敞，有承平台阁之体。是集为其曾孙延昭等所编，分类排比，不分卷数，末有《补遗》，及叶向高所撰《墓志》一篇。
△《亦为堂集》四卷（江苏巡抚采进本）
明史孟麟撰。孟麟字际明，号玉池，宜兴人。万历癸未进士，官至太仆寺卿，崇祯初，追赠礼部右侍郎。事迹具《明史》本传，孟麟持正不阿，屡忤权倖，气节动天下。其殁也，倪元璐为作传，赵南星序其奏疏，邹元标序其语录，其人品可以想见。其集凡《奏疏》一卷，《明道附言》一卷，《诗草》一卷，《文草》一卷。又一别本题曰《史太仆集》，所载亦同，盖一书而再刻也。孟麟本讲东林学，御史刘光复尝斥东林，又尝纠李三才，及光复争挺击下狱，孟麟乃疏救之。
东林颇以为疑。孟麟与三才书曰：“论朋友则功名为轻，论君臣则朋友之私义又轻。”可谓能见其大。倪元璐亦曰：“初赵公为选部时，先生曾未识面，第以贤奸消长，系国否泰，情迫忧危，势无结舌苟容，不惜再弃官以伸公是，不知者以为为友，予谓是乃纯为君耳，何友之有？”然则孟麟在东林中，为超然於门户外矣。至其文章则惟意所如，无复修词之功，直以馀事视之可也。
△《方众甫集》十四卷（江苏巡抚采进本）
明方应选撰。应选字众甫，别号明斋，华亭人。万历癸未进士，官至卢龙兵备副使。应选初牧汝州，刻有《汝上诗文》二集，其子又增并《遗稿》，刻为此本。其诗古体颇清丽，文笔亦尚健举，而渐染习尚，未尽脱当时风气。
△《葛太史集》五卷（山东巡抚采进本）
明葛曦撰。曦字仲明，号凤池，德平人。万历癸未进士，官翰林院检讨。据崇祯丙子其侄如麟《后序》，称全集八卷，此本止五卷。以原目较之，尚佚《谕朵颜卫檄》、《拟俘献云南叛夷露布》、《重修顺天府学记》三首；而《勤政励学箴》一篇，又不列入目录。参差错乱，莫之详也。其诗尚沿历下馀派，少精湛之思，而音响亦自琅琅可诵，较之竟陵、公安以后钩章棘句者，尚有间焉。
△《占星堂集》十五卷（浙江孙仰曾家藏本）
明唐文献撰。文献字元徵，南直隶华亭人。万历丙戌进士，官至礼部右侍郎，翰林院学士，谥文恪。事迹具《明史》本传。朱彝尊《静志居诗话》载，文献未第时，曾见奎宿於堂上，故以“占星”名其堂，因以名集。
△《大云集》（无卷数，两江总督采进本）
明曹璜撰。璜字伯玉，别号元素，益都人。万历丙戌进士，官至通政司右参议。是集钞本凡十册，前无序目，亦不分卷帙，前四册为杂文及经解、奏疏、禅语。然残阙殊甚，多不可读。后六册，则其官西安知府及提学湖广时案牍之文，而西安为最详。如《社约》、《救荒》、《织造》、《开矿》诸规议，大抵皆委曲恳到。其言关中：“居天下厄塞，户口百万，乃此公私之积。处之如扫，守令无一人长思举其事者；而民惟寄死生於天，河南之事，奚保不再见也？”璜守西安，在万历中年，其於启、祯时事，曲突移薪，若有先见。其解经则多影响支离，至《临济大意》、《楞伽质义》诸篇，尤旁涉杂学，盖明季士大夫，流於禅者十之九也。
△《中秘草》三卷（湖北巡抚采进本）
明李沂撰。沂字景鲁，嘉鱼人。万历丙戌进士，官至吏科给事中，劾东厂太监张鲸，廷杖削籍，后赠光禄少卿。事迹具《明史》本传。是集皆其为庶吉士时所作。自记谓每月上旬、中旬、下旬试於翰苑者，曰《馆草》；每月朔望试於东阁者，曰《阁草》。皆详录当时阁师、馆师评语，末附载《劾张鲸疏》一篇，及廷杖之后王锡爵、杨起元、袁黄通问三尺牍。
△《尊拙堂文集》十二卷（浙江巡抚采进本）
明丁元荐撰。元荐有《西山日记》，已著录。元荐受业顾宪成，入东林党籍，当时以节行称，而文章质率，不出讲学家窠臼。
△《永思斋文集》六卷（直隶总督采进本）
明李日茂撰。日茂字文华，号培吾，青县人。万历丙戌进士，官至山东按察司副使。日茂官御史时，有《谏三王并封疏》，今载集中，词颇激直，而《明史王锡爵传》，载当时争封议诸臣，但有赵志皋、张位、史孟麟、罗万化、岳元声、顾允成、张纳陛、陈泰来、于孔兼、李启美、曾凤仪、锺化民、项德祯、李腾芳等，独不及日茂之名，未详其故。至《谏并封第二疏》，据行状称，撰稿未上，乃亦收入集中，则过矣。第二、三卷内，多案牍之文，颇为冗碎。
△《溟池集》十六卷（江苏巡抚采进本）
明张文柱撰。文柱字仲立，昆山人。万历戊子举人，官临清县知县。是集前七卷为诗、赋，后九卷为杂文。每篇之下，或标《云见遗草》、《见薄游集》、《见扇》、《见题壁》、《见友人集抄》。盖其后人，博蒐佚稿而成也。
△《容台文集》九卷、《诗集》四卷、《别集》四卷（两淮马裕家藏本）
明董其昌撰。其昌有《学科考略》，已著录。其昌以书画擅名，论者比之赵孟頫。然其诗文多率尔而成，不暇研炼，词章之学，盖不及孟頫多矣。
△《竹素堂藏稿》十四卷（浙江孙仰曾家藏本）
明陈所蕴撰。所蕴字子有，上海人。万历己丑进士，官至南京太仆寺少卿。
是集凡杂文十一卷，诗三卷。前有王宏诲、陈文烛《序》，俱称其官为陈比部，盖在郎署时所辑也。诗文摹拟太甚，未能杼轴予怀。詹景凤《明辨类函》，尝称所蕴文法汪伯玉，几为敌国，诗健而洁，近体亦似于鳞。则其宗法概可见矣。
△《青藜馆集》四卷（江苏巡抚采进本）
明周如砥撰。如砥字季平，号砺斋，即墨人。万历己丑进士，官至国子监祭酒。是集刊於崇祯壬午，诗不及一卷，馀皆杂文，多馆课及应酬之作。如《太上感应篇序》之类，亦备录不遗，编次殊为芜杂。前有王思任、公鼐二“序”，思任《序》多称其制艺，鼐《序》多称其德量，其微意可思矣。
△《小山草》十卷（浙江巡抚采进本）
明郝敬撰。敬有《周易正解》，已著录。是编首为《鲰生蠡管》三卷，首载《辟佛书》，次则辨论经旨之文；又杂著三卷，尺牍一卷，家乘三卷，盖其《山草堂全书》之一种。敬喜说经，古文非所留意，置之不论不议可矣。
△《姜同节集》八卷（江苏巡抚采进本）
明姜志礼撰。志礼字立之，丹阳人。万历己丑进士，官至尚宝司卿，致仕后加太常寺少卿。是集惟第五卷后半为诗，馀皆杂文，所载诸疏，论列时事，颇为切直。其守泉州时，清还沙格澳及辨李相国伪书事；官两广时，拒李凤、高寀两珰及擒叛猺韦尚胜事，政绩多可称。官山东参政时，以争福王庄田谪官；官尚宝时，河南进玉玺，魏忠贤欲令表献，执不可。其风节亦殊可取，诗文则类皆应酬之作也。
△《刘直洲集》十卷（浙江孙仰曾家藏本）
