<!-- { "loadSidebar": true } -->
故虽小说家言，而不似他书之侈谈迂怪，於考证尚属有裨。晁公武《读书志》作五卷，焦竑《国史经籍志》作十卷。今考其标题，自甲至癸、以十干为记则作十卷为是。公武所记，殆别一合并之本也。世所行本，传写者以意去取，多寡不一。
别有一本，从曾慥《类说》中摘录成，帙半经删削，阙漏尤甚。此本共八百馀条，首尾完具，以诸本兼校，皆不及其全备，当为足本矣。
△《王文正笔录》一卷（江苏巡抚采进本）
宋王曾撰。曾字孝先，青州益都人。咸平五年乡贡、试礼部、廷对皆第一。
官至右仆射，兼门下侍郎平章事，集贤殿大学士。封沂国公。谥文正。事迹具《宋史》本传。此乃所记朝廷旧闻，凡三十馀条，皆太祖、太宗、真宗时事，其下及仁宗初者，仅一二条而已。曾练习掌故，所言多确凿可据，故李焘作《通鉴长编》，往往全采其文。如记李沆为相，王旦参知政事，羽书边奏无虚日，旦以为忧，沆谓他日天下宁晏，未必端拱无事。及北鄙和好，登封行庆，旦疲於赞导，始服李之深识云云。司马光《涑水纪闻》亦载其事，则谓和好既成，而沆独忧之。
李焘《考异》谓沆卒於景德元年七月，至十二月和议始成，光盖偶未及考，当以曾说为长。此类皆为能得其实。惟景德改元在其年正月，而曾於王继忠一条乃谓兵罢改元，亦未免有误。又继忠兵败降辽，不能死国，反为所任用，殊亏臣节，虽有启导和好之力，殊不足自赎。曾乃以尽忠两国许之，褒贬尤为失当矣。
△《儒林公议》二卷（内府藏本）
宋田况撰。况字元均，其先京兆人，徙居信都。举进士，又举贤良方正。为太常丞，辟陕西经略判官，入为右正言。历帅秦、蜀，擢枢密使。以观文殿学士提举景灵宫，卒。事迹具《宋史》本传。所著有《奏议》三十卷，久佚不传。是编记建隆以迄庆历朝廷政事及士大夫行履得失甚详，五代十国时事亦间附以一二条。盖杂录而成，故前后多未诠次。其记入阁会议诸条，明悉掌故，皆足备读史之参稽，其持论亦皆平允。《东都事略》称况尝作好名、朋党二论，极以为戒。
而是编内范仲淹、欧阳修诸条亦拳拳於党祸所自起，无标榜门户之私，公议之名，可云无忝矣。又况曾为夏竦幕僚，好水川之役，况上疏极论之，竦不出师，盖用况之策。书中虽於竦多恕词，而於富弼诸人竦所深嫉者，仍揄扬其美，绝无党同伐异之见，其心术醇正，亦不可及。盖北宋盛时，去古未远，儒者犹存直道，不以爱憎为是非也。此本末有嘉靖庚戌阳里子柄一跋，不知何许人，论此书颇详，今仍录存之。商濬刻《稗海》，以此跋为宋无名氏作，殊为疏舛。今据旧本改正焉。
△《涑水记闻》十六卷（兵部侍郎纪昀家藏本）
宋司马光撰。光有《易说》，已著录。是编杂录宋代旧事，起於太祖，讫於神宗，每条皆注其述说之人，故曰记闻。或如张咏请斩丁谓之类，偶忘名姓者，则注曰不记所传，明其他皆有证验也。间有数条不注者，或总注於最后一条，以括上文，或后来传写不免有所佚脱也。其中所记国家大政为多，而亦间涉琐事。
案《文献通考温公日记》条下引李焘之言曰：文正公初与刘道原共议取实录、国史，旁采异闻，作《资治通鉴后纪》。今所传记闻及日记，朔记，皆后纪之具也。光集有与范梦得论修《通鉴长编》书，称妖异有所警戒，诙谐有所补益，并告存之。大抵《长编》宁失於繁，毋失於略云云。此书殆亦是志欤。至於记太祖时宋白知举一事，自注云疑作陶穀。记李迪、丁谓斗阋一事，前一条称上命翰林学士钱惟演草制，罢谓政事，惟演乃出迪而留谓；后一条称诏二人俱罢相，迪知郓州，明日谓复留为相。种世衡遣王嵩反间一事，前一条云间旺荣，后一条云间刚朗。凌招抚保州乱兵一事，前一条云田况，后一条云郭逵。闻见异词，即两存其说，亦仍《通鉴考异》之义也。王明清《玉照新志》曰：元祐初修《神宗实录》，秉笔者极天下之文人，如黄、秦、晁、张是也。绍圣初，邓圣求、蔡元长上章指为谤史，乞行重修。盖旧文多取司马文正公《涑水记闻》，如韩、富、欧阳诸公传及叙刘永年家世，载徐德占母事，王文公之诋，永年、常山，吕正献之评曾南丰，安简借书多不还，陈秀公母贱之类，取引甚多，於是《裕陵实录》皆以朱笔抹之，尽取王荆公《日录》以删修焉，号朱墨本。是光此书实当曰是非之所系，故绍述之党务欲排之。然明清所举诸条，今乃不见於书中，殆避而删除欤？陈振孙《书录解题》亦曰：此书行世久矣，其间记吕文靖数事，吕氏子孙颇以为讳。
盖常辨之为非温公全书，而公之曾孙侍郎伋遂从而实之，上章乞毁版。识者以为讥，知当时公论所在不能以私憾抑矣。其书《宋史艺文志》作三十卷，《书录解题》作十卷。今所传者凡三本。其文无大同异而分卷，则多寡不齐。一本十卷，与陈氏目录合。一本二卷，不知何人所并。一本十六卷，又补遗一卷，而自九卷至十三卷所载往往重出，失於刊削。盖本光未成之稿，传写者随意编录，故自宋以来，即无一定之卷数也。今参稽厘订，凡一事而详略不同，可以互证者，仍存备考。凡两条复见，徒滋冗赘者，则竟从删定。著为一十五卷。其补遗一卷，或疑即李焘所谓日记。案《书录解题》载《温公日记》一卷，司马光熙宁在朝所记。
凡朝廷政事，臣僚迁除，及前后奏对，上所宣谕之语，以及闻见杂事皆记之，起熙宁元年正月至三年十月出知永兴而止。此书虽皆记熙宁之事，然无奏对宣谕之语，且所记至熙宁十年，与止於三年亦不符，其非日记明甚。今仍并入此书，共为一十六卷。以较旧本卷数虽殊，要於光之原书无所阙佚也。
△《渑水燕谈录》十卷（内府藏本）
旧本题宋齐国王辟之撰。《宋艺文志》作王关之，盖以辟关形近而误。
《通考》引晁、陈二家书目并作王辟。案魏野《东观集》有赠王衢、王辟同登第诗，则北宋实有其人。然野当真宗之时，与此书年不相及，盖传写脱之字也。
《山东通志》载辟之字圣涂，青州人。《书录解题》称其为治平四年进士。《读书志》称其从仕四方，与贤士大夫燕谈，有可取者，辄记，久而得三百六十馀事。
今考此书皆记绍圣以前杂事，分十五类。帝德十七条，谠论十一条，名臣五十条，知人四条，奇节十二条，忠孝八条，才识十二条，高逸二十条，官制二十条，贡举二十一条，先兆十七条，歌咏十八条，书画八条，事志三十二条，杂录三十五条，共二百八十五条，与《读书志》所载之数不合。盖此本为商濬《稗海》所刻，明人庸妄，已有所删削矣。所记诸条，多与史传相出入。其间如谁传佳句到幽都一诗，乃苏辙使辽时寄其兄轼之作，而误以为张舜民；又如柳永以夤缘中官，献醉蓬莱词，为仁宗所斥，而以为仁宗大悦之类，亦间有舛讹。然野史传闻，不能尽确，非独此书为然。取其大致之近实可也。
△《归田录》二卷（兵部侍郎纪昀家藏本）
宋欧阳修撰。多记朝廷轶事及士大夫谈谐之言。自序谓以唐李肇《国史补》为法，而小异於肇者不书人之过恶。陈氏《书录解题》曰：或言公为此录未成，而序先出，裕陵索之。其中本载时事及所经历见闻，不敢以进，旋为此本，而初本竟不复出。王明清《挥麈三录》则曰：欧阳公《归田录》初成未出，而序先传，神宗见之，遽命中使宣取。时公已致仕在颍州，因其间所记有未欲广布者，因尽删去之。又恶其太少，则杂记戏笑不急之事，以充满其卷帙，既缮写进入，而旧本亦不敢存。二说小异。周煇《清波杂志》所记，与明清之说同。惟云原本亦尝出，与明清说又不合。大抵初稿为一本，宣进者又一本，实有此事。其旋为之说与删除之说，则传闻异词耳。惟修归颍上在神宗时，而录中称仁宗立今上为皇子，则似英宗时语。或平时劄记，归田后乃排纂成之，偶忘追改欤？其中不试而知制诰一条，称宋惟杨亿、陈尧叟及修三人。费衮《梁谿漫志》举真宗至道三年四月以梁周翰夙负词名，令加奖擢，亦不试而知制诰，实在杨亿之前，纠修误记。是偶然疏舛，亦所不免。然大致可资考据，亦《国史补》之亚也。
△《嘉祐杂志》二卷（内府藏本）
宋江休复撰。休复字邻几，开封陈留人。举进士。充集贤校理，谪监蔡州税。
复官历刑部郎中，修起居注。事迹具《宋史文苑传》。休复有《文集》二十卷，今佚不传。惟此书存。《文献通考》及《宋史艺交志》皆作三卷，而《稗海》、《唐宋丛书》皆不分卷。明胡应麟《笔丛》云，《江邻几杂志》宋人极推之，今不传。略见《说郛》。然《说郛》所载止十页，而《稗海》、《唐宋丛书》与此抄本皆三倍於《说郛》，应麟殆偶未见也。欧阳修作休复墓志云，休复殁於嘉祐五年。而是书屡记己亥秋冬之事，即休复未殁之前一年，年月亦皆相应。惟书中记其奉使事，《宋史本传》与墓志皆不载，又刻本皆题云临川江休复，而史与墓志皆云陈留人，颇为舛异。然诸家引用其说，无不称江邻几者，而晁公武《读书志》亦以为《嘉祐杂志》即《江邻几杂志》。盖休复奉使雄州未尝出境，不过馆伴之常事，故墓志本传皆不书。而刻本标题，又后人所妄加尔。其书皆记杂事，故《宋志》列之小说家。姚宽《西溪丛语》摘其象胆随四时一条，误以《酉阳杂俎》为《山海经》。朱翌《猗觉寮杂记》摘其压角一条，误以丞相为直阁，以坐於榻为立於褥。是诚偶误。然休复所与交游，率皆胜流，耳濡目染，具有端绪，究非委巷俗谈可比也。
△《东斋记事》六卷（永乐大典本）
