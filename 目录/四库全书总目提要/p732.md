<!-- { "loadSidebar": true } -->
△《东原集》七卷（两江总督采进本）
明杜琼撰。琼有《纪善录》，已著录。其诗以平正畅达为宗，而伤於朴僿，后有正德己卯俞弁《跋》，称刻本体制未备，此集乃其乡人“佥都御史”张企翱所辑补云。
△《佘山人诗集》四卷（浙江孙仰曾家藏本）
明佘世亨撰。卷首题岭南，不著郡邑。《广东通志》亦失载其姓名，惟欧大任《序》称：其在正德、嘉靖间，好游名山。去家数载而归，卜居粤秀山下，粤秀为广州山名，则当为广州人矣。大任又称山人有子嘉诏，既成进士，试令合肥，手录《山人诗》四卷，即县斋刻之。案：《太学题名碑》，嘉靖乙丑科有三甲进士佘嘉诏，广东顺德县人，盖即世亨之子也。其诗近体居多，古体仅寥寥数篇耳。
△《雅宜集》十卷（两淮马裕家藏本）
明王宠撰。宠字履吉，自号雅宜山人，长洲人。八举不第，终於诸生。《明史文苑传》附见《文徵明传》中。是集诗八卷，文二卷。诗分体编列，而各以“正德稿”、“嘉靖稿”字系标题之下，盖约略编年之意，以自记所造浅深。大抵才力富赡，而抑郁之气激为亢厉，亦往往失之过觕；文则非所留意，姑附存诗后云尔。
卷一百七十七 集部三十
○别集类存目四△《少鹤诗集》八卷（两江总督采进本）
明“武冈王”显槐撰。显槐，楚端王荣氵戒第三子、愍王显榕之弟，嘉靖十七年封。荣氵戒尝自称黄鹤道人，故显槐自号曰“少鹤”，嘉靖乙巳，显榕为其世子英燿所弑，世宗命显槐摄国事，事迹附见《明史楚王植传》。此集乃其解政后，所自编也。《千顷堂书目》载，显槐尚有文集及续集八卷，今未之见，惟此集存。
△《雁湖钓叟自在吟》九卷、《附录》一卷（浙江孙仰曾家藏本）
明王周撰。周字质斋，嘉兴人。屡试不售，自号“雁湖钓叟”。是集以年月先后编次，其诗皆率意直书，不拘格律，故名曰《自在吟》。末附录同时“题赠”一卷，并前“序”、“后跋”，皆称其子为观察，而不著其名。据王锡命、张大忠等题词，咸自称年侄，证以《太学题名碑》所载，知其子乃嘉靖乙未进士王俸，后官至都御史。是编前四卷，所称“北上寓京诸诗”，即俸官京师迎养时作也。
△《十岳山人诗集》四卷（浙江孙仰曾家藏本）
明王寅撰。寅字仲房，一字亮卿，歙县人。尝北走大梁，问诗於李梦阳。中年习禅，事古峰和尚。古峰曰：吾遍游海内五岳，今将遍历海外五岳，而后出世。
寅闻其语而悦之，因自号“十岳山人”。是集，寅所自编。其诗音节宏亮，皆步趋北地之派，而铸语未坚，时多累句。
△《边仲子诗》一卷（山东巡抚采进本）
明边习撰。习字仲学，济南人，户部尚书贡之次子。王士祯《论诗绝句》所谓“不及尚书有边习，犹传林雨忽沾衣”者是也。贡虽仕宦通显，而图籍以外无馀资，习竟贫困以没，仅存其七十岁客孙氏时诗一卷，本名《睡足轩集》，士祯与徐夜共选定之，附刻其父诗集后，改题今名。习诗远不及其父，尤多应俗之作，其《輓李东阳》二诗，论虽公而评太讦，亦乖诗品，夜等特以名父之子，重之耳。
△《世经堂集》二十六卷（安徽巡抚采进本）
明徐阶撰。阶所编《武穆集》，已著录。是集文二十四卷，赋、颂、诗、词二卷，其中敷陈治体之文，皆能不诡於正，馀则未见所长。
△《少湖文集》七卷（两江总督采进本）
明徐阶撰。是集乃阶外谪延平府推官时，三年秩满北上，延平士人裒其前后诸作，为之付梓。凡文五卷，语录一卷，诗一卷。大都应酬之文，十居六七，皆不足以传，特用志遗爱云尔。
△《欧阳南野集》三十卷（江苏巡抚采进本）
明欧阳德撰。德字崇一，泰和人。嘉靖癸未进士，官至礼部尚书，卒谥文庄。
事迹具《明史儒林传》。是集为其门人王宗沐所编，凡《内集》十卷，皆讲学之文；《外集》六卷，皆应制及章奏、案牍之文；《别集》十四卷，则应俗之诗文也。德之学，宗法姚江，故惟以提唱良知者为内，而馀则外之、别之云。
△《南野文选》四卷（江西巡抚采进本）
明欧阳德撰。此本为隆庆中，其门人冯惟讷等所编。於全集仅十分取一，然德在朝著述，如《建储》、《灾异》诸疏，皆能言人所不能言，而是编不载，则惟讷等所录皆讲学之文故也，是可以观明儒之所尚矣。
△《笠江集》十二卷（浙江孙仰曾家藏本）
明潘恩撰。恩字子仁，上海人。嘉靖癸未进士，官至左都御史，谥恭定。事迹附见《明史周延传》。是集为诸生聂叔颐所编，凡赋、诗五卷，策、表、笺、序、碑、记四卷，说、对、赞、志、铭、祭文及杂述三卷。前有陆树声《序》，称恩所著有《笠江集》，《笠江近稿》，皆已梓行。既没，而其子允哲、允端，合前后刻汇为《恭定全集》。今此本仍题曰《笠江集》，殆当时编集未成，故以“新序”冠於“旧本”欤？
△《章介菴集》十一卷（江西巡抚采进本）
明章衮撰。衮字汝明，临川人。嘉靖癸未进士，官至陕西按察司副使。是集首载《大学口义》、《中庸口义》各一卷，皆训释章句之语；三卷以下皆杂文，十卷为各体诗，而以《随笔》、《琐言》终焉。《琐言》者，衮所作语录也。其文疏爽，而颇乏体要。《序王临川集》几万言，极论新法之善，谓：元祐若能守而不变，孰非继述之善。又论：公以瞑眩之药，攻治之於先；司马公又以瞑眩之药，溃乱之於后，遂使国论屡摇，民心再扰云云。毅然翻久定之案，可谓桑梓情深矣。
△《芝园定集》五十一卷、《别集》十一卷（浙江汪汝瑮家藏本）
明张时彻撰。时彻有《善行录》，已著录。是集凡分二编：一曰《定集》，为赋诗二十卷，杂文二十七卷，史论四卷；一曰《别集》，为奏议五卷，公移六卷。诗文皆分体，而律诗中，又分《两京》、《藩臬》、《归田》三稿，《明史艺文志》载：《芝园全集》八十五卷。考《浙江通志》，时彻尚有《芝园外集》，史盖合而总计之。然《浙江通志》载：《芝园定集》五十六卷，别集十一卷，外集二十四卷，与此卷数亦不合。或《定集》当为五十一卷，《别集》当为十一卷，《外集》当为二十四卷，共八十六卷，史误“八十六”为“八十五”；《通志》误“五十一”为“五十六”欤？其诗文不出常格，乐府喜用古题，而所拟诸篇，皆舍其本词而拟其增减，入乐之词，未免逐影而失形，史论尤多偏驳。
△《疣赘录》九卷、《续录》二卷（江苏巡抚采进本）
明顾梦圭撰。梦圭字武祥，号雍里，昆山人。嘉靖癸未进士，官至江西右布政使。此集为梦圭所自编，同里归有光《序》之。末载《府志列传》及有光所撰《墓志》，则其五世孙登重刊时，所附入也。首二卷为《就正编》，乃其读书劄记之语，上卷论“五经”、“四书”，下卷皆杂论，而说经讲学者居多，大旨以心学为宗，阐王守仁之馀绪。考有光《序》中称：梦圭暇日，以所为文，名之曰《疣赘录》，则疣赘但其文集之名，不应冠於此书。《苏州府志》载：其有《北海》、《齐梁》、《武平》、《还山》诸稿，集中亦不标此名。意者四稿乃其诗集，与就正编皆别行，登重刊时，始合为一编，而仍袭其文集之名欤。文凡五卷，诗凡四卷，续录则文一卷有奇，而诗附焉。诗文皆平正通达，直抒胸臆，无钩章棘句之习，惟诗有捶字未坚者，盖当有明中叶，风气初更，学问移於“姚江”，而文章未移於“北地”，犹沿“长沙”旧格者也。
△《北泉集》（无卷数，副都御史黄登贤家藏本）
明蓝田撰。田字玉甫，号北泉，即墨人。嘉靖癸未进士，官至河南道监察御史。事迹附见《明史叶应骢传》。当张璁等希旨议大礼，田反覆抗论，凡七上章，受廷杖几殆。复纠劾陈洸不法事，直声动一时。今集中惟录《劾礼部尚书席书》一疏，不知何故。其他古近体诗及书记、杂文，亦未分卷。考《千顷堂书目》，田有《侍御集》十卷，又《东归唱和》一卷，则此本已非完书，且田生平可传者，在诸谏草，今章疏阙佚，则此本，非菁华所在矣。
△《石比部集》八卷（江苏周厚堉家藏本）
明石英中撰。英中字子珍，上海人。嘉靖癸未进士，官刑部主事。是集凡诗三卷，文四卷。英在西曹，以受诬被囚，其《七宣纪梦》及《古乐府》等篇，皆狱中所作，颇磊落有气。尝自评其文，如赤手捕龙蛇，盖才情俊逸，而未能敛才就法者也。
△《飞鸿亭集》二十卷（两淮盐政采进本）
明吴鹏撰。鹏字万里，秀水人。嘉靖癸未进士，官至吏部尚书。飞鸿亭者，鹏谢事娱老之所，因以名集。《千顷堂书目》作十二卷，此本实二十卷，盖黄虞稷误倒其文也。鹏常使安南，故集中有《征南行》诸篇，其诗文，多应酬之作，未能精汰，后有其孙维贞《跋》，称於奏疏外检得若干首，又云先有状谱之作，今是集俱不载，岂尚有阙佚耶？
△《叶海峰文》一卷（浙江范懋柱家天一阁藏本）
明叶良佩撰。良佩有《周易义丛》，已著录。《天台志》称：良佩所著，有《海峰堂前稿》十八卷。此册乃天一阁钞本，所载皆杂文，仅四十二页，盖后人所摘录，非其全集也。
△《两崖集》八卷（湖北巡抚采进本）
明朱廷立撰。廷立有《盐政志》，已著录。是集凡诗四卷，文四卷，其门人兵部尚书刘体乾撰《墓志》，称其学出於“姚江”，而挤之者复出自“姚江”之流。今其文集内推尊王守仁甚至，而诗集中《东邻女》、《西邻妇》二首，详其词意，实有所托讽，意即指所谓挤之者欤？讲学而至相倾轧，不知所讲何学也。
△《水西居士集》八卷（山东巡抚采进本）
明华钥撰。钥字德启，号水西，无锡人。嘉靖癸未进士，官至兵部郎中。是集诗二卷，文六卷，其诗多庆贺赠答之什，流丽有馀，而深厚不足，其文亦尚未成就。
△《春谿诗集》四卷（浙江朱彝尊家曝书亭藏本）
明狄冲撰。冲字仲虚，溧阳人。嘉靖癸未进士，官至南京工部郎中。是集分《未达》、《筮仕》、《南行》、《移滇》、《居筠》、《近游》、《金陵》七稿，其《拟李东阳乐府一百二首》，自谓神似，然全袭原题，篇模句仿，实床上床、屋下屋也。
△《王凤林文集》四卷、《诗集》三卷（浙江汪汝瑮家藏本）
明王从善撰。从善字承吉，号凤林，襄阳人。嘉靖癸未进士，官吏部考功司主事。是编乃其子之瑞所编，多牵率应酬之作，《千顷堂书目》不著录，殆偶未见欤。
△《中川遗稿》三十三卷（浙江巡抚采进本）
