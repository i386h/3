<!-- { "loadSidebar": true } -->
国朝刘宗魏撰。宗魏字友韩，号柚航，赣州人。乾隆戊辰进士，官至监察御史。是书以历代帝系年号为名，乃兼及割据、僣窃，下至李自成、张献忠亦入记载。而所列割据僣窃又不能详备，体例颇为冗碎。
──右“政书类”典礼之属，四十八部、三百五十七卷，内二部无卷数，皆附《存目》。
卷八十四 史部四十
○政书类存目二△《邦计汇编》一卷（编修程晋芳家藏本）
旧本题宋李维撰。维字仲芳，肥乡人。雍熙二年进士，召试中书、知制诰，历翰林学士、工部尚书、柳州观察使。事迹具《宋史》本传。是书载曹溶《学海类编》中，实《册府元龟》“邦计”一门之总叙。案，晁公武《读书志》载，修《册府元龟》时，预修者十五人，维居第四。又载初撰编叙，诸儒皆作。真宗以体制不一，遂择李维、钱惟演、陈彭年、刘筠、夏竦等，付杨亿窜定。其剽剟此叙，诡题书名，而以为维之所撰，盖以此云。
△《拯荒事略》一卷（编修程晋芳家藏本）
旧本题元欧阳玄撰。玄字原功，浏阳人。延祐二年进士，除同知平江州事。
调芜湖、武冈二县尹。召为国子博士，迁翰林待制。天历初，授艺文少监，纂修《经世大典》。至正初，以学士告归。诏修宋、辽、金三史，起为总裁官，拜翰林学士承旨。至正十七年卒，谥曰文。事迹具《元史》本传。是书前有自序，称“芜湖本南方泽国，比邻数邑，并在水乡。每当春夏之交，阳侯不戢，遂成饥岁。
余忝为令长，因辑《拯荒事略》一编”云云，与本传称尝知芜湖县语相合。然其书但引故实二十二条，无一字之擘画。其“唐天复甲子竹放花结米”一条，尤不近理。竹米偶生，非人力可致。采食竹米，亦何需官为经理耶？《学海类编》所载诸书，十有五伪。此书殆亦托名於玄也。
△《宝钞通考》八卷（永乐大典本）
元武祺撰。祺里贯未详。至正十三年为户部尚书，因当时钞法渐坏，浮议者但以不动钞本为名，而不详流通之实。乃历考中统以后八十馀年中钞法，撰为此书。大旨谓自世祖至元二十四年至武宗至大四年，二十五年中印者多，烧者少，流转广而钞法通。自仁宗皇庆元年至延祐七年，共九年，印虽多而烧亦多，流转渐少，钞法始坏。自英宗至治元年至三年，共八年，印虽多而烧者寡，流转愈多，钞法愈坏。自泰定元年至至顺三年，印者少而烧者多，流转绝无，钞法大坏。复合计六十四年中，总印钞五千九百五万六千馀锭，总支五千六百二十馀万锭，总烧三千六百馀万锭，民间流转不及二万锭。以《经世大典》所载南北户口民数计之，其无钞可用者至二千万户之多。民生安得而不匮，财用安得而不绌乎？其言可为行钞之戒。《元史食货志》所载钞法，仅详其制度数目，而於财之息耗、民之贫富，未之详言。似乎未见祺书。存此一编，亦可以补史之阙。然此书在当日为洞悉利弊之言，在今日则钞法之不可行，无智愚皆能知之，无待缕陈矣。故撮举大要，附存其目，而书则不复录焉。
△《元海运志》一卷（编修程晋芳家藏本）
旧本题明危素撰。素有《草庐年谱》，已著录。是编载曹溶《学海类编》中。
验其文，乃邱濬《大学衍义补》之“海运”一条也。亦不善作伪矣。
△《漕政举要录》十八卷（浙江范懋柱家天一阁藏本）
明邵宝撰。宝有《左觿》，已著录。是编乃正德己巳宝官副都御史总漕江北时所作。卷一至卷六为《河渠之政》，卷七为《舟楫之政》，卷八为《仓廒之政》，卷九为《卒伍之政》，卷十、卷十一为《转输之政》，卷十二为《统领之政》，卷十三至卷十五为《纪载之政》，卷十六为《稽古之政》，卷十七为《准今之政》，卷十八以《杂录》终焉。
△《盐法考略》一卷、《钱法纂要》一卷（编修程晋芳家藏本）
旧本皆题明邱濬撰。濬有《家礼仪节》，已著录。此二书诸家书录皆不载。
以其文考之，即濬《大学衍义补》中之两篇也。曹溶割裂其文，并载《学海类编》中。较其以《元海运志》为危素撰者，犹为近实。然摘录巨帙之一篇，即别立新名，亦犹之乎作伪也。
△《铁冶志》二卷（浙江巡抚采进本）
明傅浚撰。浚字汝源，南安人。弘治己未进士，官至工部郎中。正德癸酉，浚督理遵化铁厂，创为此志。自建置山场，迄於杂职，凡二十三目。冠以公署、铁厂二图。所纪皆岁办出入之数，颇琐屑无裨考证。案《明史职官志》，载工部分司只有提督易州山厂柴炭一员；而浚所志遵化分司始委主事，弘治中改用郎中，奉敕董理，列历官姓名甚悉。不知史志何以遗之，殆其后又经裁汰耶？△《阳明乡约法》一卷（浙江巡抚采进本）
明王守仁撰。守仁字伯安，号阳明，馀姚人。弘治己未进士，官至兵部尚书，封新建伯。事迹具《明史》本传。是书已载《阳明全书》中，崇祯间，嘉善陈龙正复录出别行。其法有约长、约副、约正、约史、知约、约赞诸人，已极繁琐。
至争斗、赋役诸事，以至寄庄人户纳粮当差，皆约长主之。盖欲以约长代《周官》比长、党正之法。然古法亦未必尽宜於今也。
△《阳明保甲法》一卷（浙江巡抚采进本）
明王守仁撰。悉载牌谕诸文，亦见《阳明全集》中。陈龙正录出别行，而各附题识於其下。
△《救荒活民补遗书》三卷（浙江范懋柱家天一阁藏本）
明朱熊撰。熊字维吉，江阴人。取宋从政郎董煟原书，而益以有明恤赈制诏，及前代好施获福事迹，其立意不为不善。然序述典故，备录经典重农之语，则迂而不切；杂载诸史赈恤之文，则繁而鲜要。皆不免剿袭陈言，无裨实政。至於盛陈福报，尤涉於有为而为。盖乡里劝施之格言，而非经国之硕画；二氏因果之绪论，而非儒者之正理也。
△《盐政志》十卷（两江总督采进本）
明朱廷立撰。廷立，通山人。嘉靖癸未进士，官至礼部右侍郎。嘉靖八年，廷立以河南道监察御史奉使清理两淮盐政，因博考古今盐制，以成此书。凡分七门：曰《出产》，曰《建立》，曰《制度》，曰《制诏》，曰《疏议》，曰《盐官》，曰《禁令》。每门各分子目，凡三百九十有四。盖制诏疏议每一篇立一目，故其繁至是也。
△《嘉靖清源关志》四卷（两淮盐政采进本）
明刘玺撰。玺字双泉，济州卫籍，唐县人。嘉靖壬辰进士，官至右副都御史巡抚宣府。是编乃玺以户部主事监理临清关税时所编，即是关之条例也。序称嘉靖九年以前，案牍无徵，故旧事皆不载，是犹可以散佚委也。其凡例云，凡例制不合於今者亦弃不取。则是徵课簿籍，榜示商贾吏役者耳。志乘以存旧典，宁计其现行否耶？玺自序称：“访於僚属，或曰孙松山监清源有声。过通州，会松山。
松山因出所集《清源关榷政录》示余，遂因而补葺为此书。”则其原本实为簿籍，宜其如是矣。玺任满未及刊，继其事者为蒲田雍润，乃授之梓。书中凡署润名者，又所续增也。
△《淮关志》八卷（两淮马裕家藏本）
明马麟撰。麟，巴县人。嘉靖戊戌进士，官南京户部员外郎。是书凡分八门。
其《建置》不叙淮关之始末，而泛引历代征商典故，缀为一卷，殊为汗漫。又地志列《艺文》一门，原为风土而设。此志不过徵榷之条格，一关之外，皆非所属。
而亦滥载艺文，尤非体例矣。
△《茶马类考》六卷（两淮马裕家藏本）
明胡彦撰。彦，沔阳人。嘉靖辛丑进士，官巡察茶马御史。因历考典故及时事利弊，作为此书。明制，茶马御史兼理宁夏盐务，故第三卷并记盐政云。
△《海运详考》一卷、《海运志》二卷（浙江范懋柱家天一阁藏本）
明王宗沐撰。宗沐字新甫，临海人。嘉靖甲辰进士，官至刑部左侍郎。事迹具《明史》本传。是编乃隆庆六年二月，宗沐任山东布政使时议开海运而作，所载皆其议事呈文。是年七月，复鋟《海运志》，於《详考》之外增入《海运图》，并《海运路程》、《奏疏事宜》。考宗沐官右副都御史总督漕运时，请复海运，其疏载所著《敬所文集》中，本传亦载其略。然史载宗沐运米十二万石自淮入海，抵天津。南京给事中张焕言：“比闻八舟漂没，失米三千二百石。宗沐预计有此，私令人籴补。米可补，人命可补乎？宗沐掩饰视听，非大臣谊。”宗沐疏辨求勘。
诏行前议，习海道以备缓急。未几，海运至即墨，飓风大作，覆七舟。都给事中贾三近、御史鲍希颜及山东巡抚傅希挚俱言不便，遂寝。时万历元年也云云。宗沐盖掇拾邱濬《大学衍义补》之陈言，以侥倖功名。不知儒生纸上之经济，言之无不成理，行之百不一效也。观於宗沐，可以为妄谈海运之炯戒矣。
△《洲课条例》一卷（两淮盐政采进本）
明王侹撰。侹始末未详。其作此书时，则官南京工部营缮司员外郎也。
明代自镇江至九江，沿江洲课，皆隶南工部。后以其有影射吞占之弊，复设官以董之。《明史食货志》未详其法，盖以其并入地粮内也。是编乃嘉靖中侹为督理时所辑。首载敕谕及课银数目、取用条例；次载准奏事例八条，部司酌议事宜九条，可以考见一时之制。《千顷堂书目》载《芦政条例》一卷，不著撰人，注曰“嘉靖己酉南京工部营缮司主事惠安庄朝宾序刊”。此书有朝宾序，与黄虞稷所载合。殆即一书而异名，盖“洲课”即“芦政”也。
△《两淮盐法志》十二卷（两淮盐政采进本）
明史起蛰、张矩同撰。起蛰，江都人。矩，仪徵人。书成於嘉靖庚戌，因弘治旧志增损之。董其事者，巡按御史杨选与运使陈暹也。
△《漕书》一卷（两淮盐政采进本）
明张鸣凤撰。鸣凤有《桂胜》，已著录。是书专论漕运利弊，分为八篇：曰《漕政》、《漕司》、《漕军》、《漕河》、《漕海》、《漕船》、《漕仓》、《漕刑》，力主海运之利。又以漕船工料不坚，入水易破，欲采木川湖，大治万馀艘，斥馀材以支数十年用。又以丹阳、京口并出於江，水浅船多，欲别开运道，由孟渎趋白塔河至扬州。其说颇多难行。
△《明通宝义》一卷、《广通宝义》一卷（浙江范懋柱家天一阁藏本）
