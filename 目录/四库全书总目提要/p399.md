<!-- { "loadSidebar": true } -->
不著撰人名氏。卷首题黄道周注断。前有崇祯癸未道周序，称即旧本，芟其繁文，取其精要，入妙旁批，有疑夹注，又总断结其智勇之所在云云。词意弇陋，决不出道周之手，殆坊肆所依托。其目录后幅割裂，亦似非足本。
△《左略》一卷（浙江汪启淑家藏本）
明曾益撰。益字子谦，山阴人。其书专摘《左传》所言兵事凡五十六篇，每条标以名目。陈禹谟《左氏兵略》尚援引他书，疏通证解。此但摘录传文，益无可采矣。
△《谈兵髓》七卷（安徽巡抚采进本）
题西浙嚣嚣生撰，不著名氏。首为谈兵髓说，称自黄帝用兵以来，兵法不废天时。故日月星辰，风云节候，皆用兵者所宜知。然其所载，如黄赤道、浑天仪、寒暑昼夜长短诸说，多涉律历家言，於兵事无可徵验。盖亦杂缀成书，初无秘授也。前有王洽序。洽字和仲，临邑人。万历甲辰进士，官至兵部尚书。序作於天启甲子，盖其巡抚浙江之时，则所为嚣嚣生者，亦明末人矣。
△《残本金汤十二筹》八卷（江苏周厚堉家藏本）
明李盘撰。盘字小有，扬州人。是书以十二筹为名，而今所存者，一曰筹修备，二曰筹训练，三曰筹积贮，四曰筹制器，五曰筹清野，六曰筹方略，七曰筹水战，八曰筹制胜，已阙其四筹，盖断烂不完之本矣。所言皆团练乡勇，扞御土寇之计。杂引古事以证之，多不切合，亦颇支蔓。如无粮无水不可以守，三尺童子能知之，而胪列前代绝粮绝水之故实，以为鉴戒。连篇累牍，殊为浪费笔墨。
所列飞鎗、飞刀诸法，及以桐油鸡卵抛掷敌船，使滑不能立诸计，亦颇近戏剧也。
△《左氏兵法测要》二十卷（江苏周厚堉家藏本）
明宋徵璧撰。徵璧原名存楠，字尚木，华亭人。是书节略左氏所纪兵事，而论其得失。春秋车战事，与后世迥异，徵璧引以谈兵，殊为不达时变也。
△《兵镜》十一卷（两江总督采进本）
国朝邓廷罗撰。廷罗字叔奇，号偶樵，江宁人。顺治中拔贡生，官至湖广荆南道。是编凡孙子集注一卷，十三篇各为评释。其作战一篇，移为第三。九变一篇，改为军变，而删其与地形篇重出五句。九地一篇，谓原本重复，为之改正，殊嫌窜乱旧文。次为兵镜或问上、下卷，各十五篇。次为兵镜备考八卷，则於十三篇中摘其要语为纲，而罗列史事以互证其说。摭拾颇为丛杂。
△《武备志略》五卷（内府藏本）
国朝傅禹撰。禹字服水，义乌人。是编惟抄撮武经诸书及明茅元仪《武备志》，别无特见。
△《历代车战叙略》一卷（两江总督采进本）
国朝张泰交撰。泰交字洎谷，阳城人。康熙壬戌进士，官至浙江巡抚。是书皆剽宋章俊卿《山堂考索后集》车战篇之文，而稍附益之，别无考正。如述列国车战，而齐侯伐卫之先驱申驱失载。叙唐代，而裴行俭之粮车、李光弼之櫑车亦失载。叙明代，而给事中李侃所奏之骡车、总兵官张泰所造之独马小车，定襄伯郭登之仿古偏箱车皆不能徵引。盖不免於疏漏矣。
△《练阅火器阵纪》一卷（两江总督采进本）
国朝薛熙撰。熙字孝穆，苏州人。是书记康熙三十五年江南提督张云翼演教炮弩之事。所言阵法颇详，然皆训练常制也。
──右“兵家类”四十七部，三百八十八卷，内二部无卷数，皆附《存目》。
卷一百一 子部十一
○法家类
刑名之学，起於周季，其术为圣世所不取。然流览遗篇，兼资法戒。观於管仲诸家，可以知近功小利之隘；观於商鞅、韩非诸家，可以知刻薄寡恩之非。鉴彼前车，即所以克端治本。曾巩所谓不灭其籍，乃善於放绝者欤。至於凝、<山蒙>所编（和凝、和<山蒙>父子，相继撰《疑狱集》），阐明疑狱；桂、吴所录（桂万荣、吴讷相续撰《棠阴比事》），矜慎祥刑。并义取持平，道资弼教，虽类从而录，均隶法家。然立议不同，用心各异，於虞廷钦恤，亦属有裨。是以仍准旧史，录此一家焉。
△《管子》二十四卷（大理寺卿陆锡熊家藏本）
旧本题管仲撰。刘恕《通鉴外纪》引傅子曰管仲之书，过半便是后之好者所加，乃说管仲死后事，轻重篇尤复鄙俗。叶适《水心集》亦曰，《管子》非一人之笔，亦非一时之书，以其言毛嫱、西施、吴王好剑推之，当是春秋末年。今考其文，大抵后人附会多於仲之本书。其他姑无论，即仲卒於桓公之前，而篇中处处称桓公，其不出仲手，已无疑义矣。书中称经言者九篇，称外言者八篇，称内言者九篇，称短语者十九篇，称区言者五篇，称杂篇者十一篇。称管子解者五篇，称管子轻重者十九篇。意其中孰为手撰，孰为记其绪言如语录之类，孰为述其逸事如家传之类，孰为推其义旨如笺疏之类，当时必有分别。观其五篇明题管子解者，可以类推，必由后人混而一之，致滋疑窦耳。晁公武《读书志》曰，刘向所校本八十六篇，今亡十篇。考李善注陆机《猛虎行》曰，江邃《文释》引《管子》云，夫士怀耿介之心，不荫恶木之枝，恶木尚能耻之，况与恶人同处？今检《管子》，近亡数篇，恐是亡篇之内而邃见之。则唐初已非完本矣。明梅士享所刊，又复颠倒其篇次。如以牧民解附牧民篇下，形势解附形势篇下之类，不一而足，弥为窜乱失真。此本为万历壬午赵用贤所刊，称由宋本翻雕。前有绍兴己未张嵲后跋云，舛脱甚众，颇为是正。用贤序又云，正其脱误者逾三万言。则屡经点窜，已非刘向所校之旧，然终愈於他氏所妄更者，在近代犹善本也。旧有房玄龄注，晁公武以为尹知章所托，然考《唐书艺文志》，玄龄注《管子》不著录，而所载有尹知章注《管子》三十卷。则知章本未托名，殆后人以知章人微，玄龄名重，改题之以炫俗耳。案《旧唐书》，知章，绛州翼城人。神龙初，官太常博士。睿宗即位，拜礼部员外郎，转国子博士。有《孝经注》、《老子注》，今并不传，惟此注藉元龄之名以存。其文浅陋，颇不足采。然蔡绦《铁围山丛谈》，载苏轼、苏辙同入省试，有一题轼不得其出处，辙以笔一卓而以口吹之，轼因悟出《管子注》。则宋时亦采以命题试士矣。且古来无他注本，明刘绩所补注，亦仅小有纠正，未足相代。故仍旧本录之焉。
△《管子补注》二十四卷（编修励守谦家藏本）
明刘绩撰。绩有《三礼图》，已著录。《管子》旧注，颇为疏略。故宋张嵲跋其后曰，《管子》书多古字，如专作抟，忒作貣，宥作侑，况作兄，释作泽，此类甚众。《大匡》载召忽语曰：虽得天下，吾不生也，兄与我齐国之政也。注乃谓召忽呼管仲为兄。曰泽命不渝，注乃以为恩泽之命。不可遍举。黄震《日抄》亦曰，《管子》注释，最多牴牾。四伤之篇，误名百匿，而以四伤名七法之篇。
幼官篇首章云，若因夜虚守静，人物则皇，其后方之图本可覆也。乃衍人物二字，不知参对以夜虚为句，守静人物自为句，乃以人物则皇为句，而曲为之说曰，听候人物也。幼官五图，以形生理为句，而中央之注，独以形生属上文。明法篇以比周以相匿为句，而下又云忘生，死交，其后方之，明法解可覆也。乃以相为匿是为句，而曲为之说曰，匿公是而不行也。五法之章曰，天下不患无财，患无人以分之，分如分地之利之分。乃释云，可以分与财者贤人也。立政之章曰，道涂无行禽，指人言之，谓其为能行之禽耳。乃释云无禽兽之行。版法篇云，悦在施爱有众在废私，今因阙文而云悦在施有众在废私不成文矣云云。其抉摘皆中理。
绩本之以作是注，故於旧解颇有匡正。皆附於原注之后，以绩按别之。虽其循文诠解，於训诂亦罕所考订，而推求意义，务求明惬，较原注所得则已多矣。案明有两刘绩，一为山阴人，字孟熙。《千顷堂书目》载此书於绩名下，注江夏人，则为字用熙者无疑。坊刻或题曰宋刘绩，误也。
△《邓析子》一卷（少詹事陆费墀家藏本）
周邓析撰。析，郑人。《列子力命篇》曰：邓析操两可之说，设无穷之词。
子产执政，作竹刑，郑国用之，数难子产之治。子产屈之。子产执而戮之，俄而诛之。刘歆奏上其书（案：高似孙《子略》误以此奏为刘向，今据《书录解题》改正），则曰於《春秋左氏传》昭公二十年而子产卒，子太叔嗣为政。定公八年，太叔卒，驷歂嗣为政。明年乃杀邓析，而用其竹刑。然则《列子》为误矣。其书《汉志》作二篇，今本仍分无厚、转辞二篇而并为一卷。然其文节次不相属，似亦掇拾之本也。其言如天於人无厚；君於民无厚，父於子无厚，兄於弟无厚，势者君之舆，威者君之策；则其旨同於申、韩。如令烦则民诈，政扰则民不定，心欲安静，虑欲深远，则其旨同於黄、老。然其大旨主於势统於尊，事核於实，於法家为近。故竹刑为郑所用也。至於圣人不死，大盗不止一条，其文与《庄子》同。析远在《庄子》以前，不应预有剿说，而《庄子》所载又不云邓析之言。或篇章残阙，后人摭《庄子》以足之欤。
△《商子》五卷（两江总督采进本）
旧本题秦商鞅撰。鞅事迹具《史记》。鞅封於商，号商君，故《汉志》称《商君》二十九篇，《三国志先主传注》，亦称《商君书》。其称《商子》，则自《隋志》始也。陈振孙《书录解题》云，《汉志》二十九篇，今二十八篇，已亡其一。晁公武《读书志》则云，本二十九篇，今亡者三篇。《读书志》成於绍兴二十一年，既云已阙三篇。《书录解题》成於宋末，乃反较晁本多二篇。殆两家所录，各据所见之本，故多寡不同欤。此本自更法至定分，目凡二十有六，似即晁氏之本。然其中第十六篇、第二十一篇又皆有录无书，则并非宋本之旧矣。
《史记》称读鞅开塞书，在今本为第七篇，文义甚明。司马贞作《索隐》，乃妄为之解，为晁公武所讥。知其书唐代不甚行，故贞不及睹。又《文献通考》引周氏《涉笔》，以为鞅书多附会后事，疑取他词，非本所论著。然周氏特据文臆断，未能确证其非。今考《史记》，称秦孝公卒，太子立，公子虔之徒告鞅欲反，惠王乃车裂鞅以徇。则孝公卒后，鞅即逃死不暇，安得著书？如为平日所著，则必在孝公之世，又安得开卷第一篇即称孝公之谥？殆法家者流掇鞅馀论，以成是编，犹管子卒於齐桓公前，而书中屡称桓公耳。诸子之书，如是者多。既不得撰者之主名，则亦姑从其旧，仍题所托之人矣。
△《韩子》二十卷（内府藏本）
