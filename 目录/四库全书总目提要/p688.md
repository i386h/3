<!-- { "loadSidebar": true } -->
明梁潜撰。潜字用之，泰和人。洪武丙子举人，授苍溪训导，历知四会、阳江、阳春三县。永乐初，召修《太祖实录》，累迁右春坊右赞善。会修《永乐大典》，代礼部尚书郑赐为总裁，升侍读。永乐十五年北征，仁宗监国，以释陈千户事牵连坐死。事迹附见《明史邹济传》。是集前有王直、胡俨二《序》。
《俨序》称为潜子楘所编。考萧鎡《尚约居士集》有《陈循墓志》，称“梁公潜以职务违错，被逮且籍之。梁平日所作诗文，悉估书册，卖钱入官。循遗人访求，倍价赎还。今鋟梓以传者，循所赎也”云云。则其稿为潜所自编，因循而传於世。
《俨序》不载其事，而但称其文章遭际，盖讳言其赐死耳。潜文格清隽，而兼有纵横浩瀚之气，在明初可自成一队。故郑瑗《井观琐言》称其“丰赡委曲，亦当代一作家”。杨士奇《潜墓志》称“其为文章，驰骋司马子长、韩退之、苏子瞻，亦间出庄、列为奇，务去陈言出新意。古诗高处逼晋、宋”。此本有文无诗。集末有康熙辛酉潜裔孙天清《续刻家集小引》云：“泊菴公诗集已瘗文冢，不复存人间。”则旧本久佚矣。
△《毅斋诗文集》八卷、《附录》一卷（两淮盐政采进本）
明王洪撰。洪字希范，钱塘人。年十八，举洪武丁丑进士，授行人，寻擢吏科给事中。以荐入翰林，由检讨历官修撰、侍讲，为《永乐大典》副总裁官。
《明史文苑传》附载《林鸿传》中，称：“成祖尝命洪为文，洪逡巡不应诏。
为同列所排，不复进用。”而是集有刘公潜所作《輓诗序》及莫琚《后跋》，乃言洪预修国史，会大臣欲载其家瑞异入日历中，洪持不可。至闻於成祖前，坐谪礼部主事，卒於官。曾棨《輓洪诗》所谓“玉堂分职见孤忠”，亦指是事。
《明史》盖偶遗也。此集即莫琚所编。杂文皆朴雅，骈体亦工，诗尤具有唐格，而不为林鸿、高棅之钩摹。其《序文》及《序书》二篇，立论具见根柢。其《序胡俨诗集》，谓：“至元、天历间，赵、虞、范、揭各鸣一时之盛。及其衰也，学者以粗豪为壮，以尖新为奇，语言纤薄，音律怗懘。”论元末之弊，至为切中。则洪之所见，高出当日远矣。虽名位不昌，要为有明初年屹然一作者。
《明史文苑传》称“王偁预修《永乐大典》，学博才雄，自负无辈行，独推让同官王洪”，则洪之文章，概可见矣。
△《颐菴文选》二卷（两淮盐政采进本）
明胡俨撰。俨字若思，南昌人。洪武末以举人授华亭教谕。永乐初擢翰林院检讨，与解缙等同直内阁，迁国子祭酒。洪熙元年加太子宾客，致仕，家居二十年而卒。事迹具《明史》本传。史称俨少嗜学，於象纬、占候、律筭、医卜之术无不通晓。又称是时海内混一垂五十年，公卿大夫彬彬多文学之士。俨馆阁宿儒，朝廷大著作多出其手。纂修《太祖实录》、《永乐大典》皆为总裁官。而以议论戆直，为同僚所不容。故久於国学，未能大用。其诗颇近江西一派，词旨高迈。
寄托深远。与“三杨”之和平安雅者气象稍殊。文章则得法於熊钊，钊学於虞集，授受渊源，相承有自。故其气格高老，律度谨严，可以追踪作者，卓然为明初之一家。《明史艺文志》载《颐菴集》本三十卷。此集诗文各止一卷，乃后人选本，非其全帙。然尝鼎一脔，亦足以知其概矣。
△《青城山人集》八卷（两淮盐政采进本）
明王璲撰。璲字汝玉，长洲人。洪武中举浙江乡试，以荐摄府学教授，改应天训导。永乐初，擢翰林五经博士，官至左春坊左赞善。后坐解缙累，下诏狱瘐死。洪熙初，赠太子宾客，谥文靖。事迹附见《明史邹济传》。史称璲少从杨维桢学。尝应制撰《神龟赋》，璲第一，解缙次之。其文采为当世所重。
然所著诗稿散佚。正统十二年其孙钅堂始裒次为编，其姻家华靖删定为八卷，即此本也。《静志居诗话》称其诗不费冥索，斤斤唐人之调。吴人徐用理集永乐后诗家三百三十人，以璲压卷。今观其诗，音节色泽，皆合古格，诚有拟议而不能变化者。然当元季诗格靡丽之馀，能毅然以六代、三唐为楷模，亦卓然特立之士，又不得以王、李流弊预绳明初人矣。
△《东里全集》九十七卷、《别集》四卷（江苏巡抚采进本）
明杨士奇撰。士奇有《三朝圣谕录》，已著录。明初“三杨”并称，而士奇文章特优，制诰碑版，多出其手。仁宗雅好欧阳修文，士奇文亦平正纡馀，得其仿佛。故郑瑗《井观琐言》称：“其文典则，无浮泛之病。杂录叙事，极平稳不费力。后来馆阁著作，沿为流派，遂为七子之口实。”然李梦阳诗云“宣德文体多浑沦，伟哉东里廊庙珍”，亦不尽没其所长。盖其文虽乏新裁，而不失古格。
前辈典型遂主持数十年之风气，非偶然也。集分正、续二编。正集所载较少，续集几至倍之。其《别集》四种，一即《代言录》，一为《圣谕录》，一为《奏对录》，一为士奇传志诸文，缀於末为《附录》。李东阳《怀麓堂诗话》曰：“杨文贞《东里集》，手自选择，刻之广东，为人窜入数首。后其子孙又刻为续集，非公意也。”然则《续集》乃士奇所自芟弃，非尽得意之作。以其搜罗较富，往往有足备考核者，故仍其旧并录之焉。
△《杨文敏集》二十五卷（福建巡抚采进本）
明杨荣撰。荣有《后北征记》，已著录。荣当明全盛之日，历事四朝，恩礼始终无间。儒生遭遇，可谓至荣。故发为文章，具有富贵福泽之气。应制诸作，沨沨雅音。其他诗文，亦皆雍容平易，肖其为人。虽无深湛幽渺之思，纵横驰骤之才，足以震耀一世。而逶迤有度，醇实无疵，台阁之文所由与山林枯槁者异也。与杨士奇同主一代之文柄，亦有由矣。柄国既久，晚进者递相摹拟，城中高髻，四方一尺。馀波所衍，渐流为肤廓冗长，千篇一律。物穷则变，於是何、李崛起，倡为复古之论，而士奇、荣等遂为艺林之口实。平心而论，凡文章之力，足以转移一世者，其始也必能自成一家，其久也亦无不生弊。微独东里一派，即前后七子亦孰不皆然。不可以前人之盛，并回护后来之衰；亦不可以后来之衰，并掩没前人之盛也。又何容以末流放失，遽病士奇与荣哉。
△《省愆集》二卷（江西巡抚采进本）
明黄淮撰。淮字宗豫，永嘉人。洪武丁丑进士，除中书舍人。燕王篡位，命入直文渊阁，升翰林院编修，累进右春坊、大学士，辅皇太子监国。为汉王高煦所谮，坐系诏狱十年。洪熙初复官，授武英殿大学士，累加少保，卒谥文简。事迹具《明史》本传。淮当革除之际，身事两朝，不免为白圭之玷。史又言淮性颇隘，同列有小过，辄以闻。解缙之死，淮有力焉。人品亦不甚醇。然通达治体，多所献替。其辅导仁宗，从容调护，尤为有功。虽以是被谤获罪，而赐环以后，复跻禁近。迨至引年归里，受三朝宠遇者，又数十年。遭际之隆，几与“三杨”相埒。其文章舂容安雅，亦与“三杨”体格略同。此集乃其系狱时所作，故以《省愆》为名。当患难幽忧之日，而和平温厚，无所怨尤，可谓不失风人之旨。
故特存之，以见其著作之梗概。至其《退直》、《入觐》、《归田》三稿同编为《介庵集》者，门径与“三杨”不异。《东里》诸集既已著录，则是可姑置焉。
△《金文靖集》十卷（江西巡抚采进本）
明金幼孜撰。幼孜有《北征录》，已著录。幼孜在洪武、建文之时，无所表见。至永乐以迄宣德，皆掌文翰机密，与杨士奇诸人相亚。其文章边幅稍狭，不及士奇诸人之博大，而雍容雅步，颇亦肩随。盖其时明运方兴，故廊庙赓飏，具有气象，操觚者亦不知也。《千顷堂书目》载《幼孜集》十卷，又《外集》一卷，又《北征集》一卷。今《外集》未见。朱彝尊《静志居诗话》称其《北征集》，大漠穷沙，靡不身历，时露悲壮之音。则彝尊犹及见之，今亦未见。是编为其子昭伯所辑，诗文多应制之作，盖即黄虞稷所谓十卷之本。别冠以《三朝恩荣录》一卷，则其敕谕、诰命、祭文、像赞、神道碑之属。幼孜事迹已详《明史》。核以本传，多其子孙夸侈之词，无关考证，今删去不载，惟以本集著录焉。
△《夏忠靖集》六卷、《附录》一卷（浙江巡抚采进本）
明夏原吉撰。原吉字维喆，湘阴人。以乡荐游太学，选授户部主事。燕王篡位，原吉降附。后官至户部尚书。谥忠靖。事迹具《明史》本传。原吉诗文集六卷，载於《明史艺文志》，与此集卷数相合，盖即旧本。后附《遗事》一卷，为其孙廷章所辑。刊版久佚。此本乃国朝康熙乙酉，潘宗洛提督湖广学政时得其裔孙之所藏，重为校刊。前有《杨溥序》，称其诗文平实雅淡，不事华靡。考原吉以政事著，不以文章著。洪、永之际，作者如林。以原吉位置其间，尚未能并骛中原，齐驱方驾。然致用之言，疏通畅达，犹有淳实之遗风。以肩随杨士奇、黄淮诸人，固亦无愧也。
△《抑庵集》十三卷、《后集》三十七卷（两淮盐政采进本）
明王直撰。直字行俭，泰和人。永乐甲申进士。正统间拜吏部尚书。天顺初以老疾乞休。卒谥文端。事迹具《明史》本传。直当景帝易储之时，持之不坚，为平生之遗憾。然于谦当国，亦不能争，其中殆有难言者。至於初谏亲征，继力争遣使迎英宗，侃侃不挠，至以出使自任，大节究为不愧。其器识厚重，在铨曹十六年，奉职公允，亦称名臣。诗文典雅纯正，有宋元之遗风。自永乐初为庶吉士，即承命入阁，典司制诰。后在翰林二十馀年，朝廷著作多出其手。当时与王英齐名，有“西王”、“东王”之目。而直尤为老寿，岿然负一代重望。萧鎡作是集《序》，称其文汗漫演迤，若大河长川，沿洄曲折，输写万状。盖明自中叶以后，文士始好以矫激取名。直当宣德、正统间，去开国之初未远，淳朴之习，犹未全漓。文章不务胜人，惟求当理。故所作貌似平易，而温厚和平，实非后来所及。虽不能追古作者，亦可谓尚有典型者矣。集为其子检讨<禾资>所编。成化初，其次子稙复加校订，而以原集未录及致仕后所作别为《后集》云。
△《运甓漫稿》七卷（浙江巡抚采进本）
