<!-- { "loadSidebar": true } -->
始於康与之，终於洪瑹。昇所自作词三十八首亦附录於末。前十卷内颇有已入南宋者，盖宣和、靖康之旧人，过江犹在者也。然后十卷内如康与之、陈与义、叶梦得亦皆北宋旧人。又不知其以何断限矣。观昇自序，其意盖欲以继赵崇祚《花间集》、曾慥《乐府雅词》之后，故蒐罗颇广。其中如李后主《山花子》一首，本李璟之作，《南唐书》载冯延巳之对可证。亦未免小有疏舛。然昇本工词，故精於持择。自序称暇日裒集得数百家，而所录止於此数。去取亦特为谨严，非《草堂诗馀》之类参杂俗格者可比。又每人名之下各注字号里贯，每篇题之下亦间附评语，俱足以资考核。在宋人词选，要不失为善本也。
△《类编草堂诗馀》四卷（通行本）
不著编辑者名氏，旧传南宋人所编。考王楙《野客丛书》作於庆元间，已引《草堂诗馀》张仲宗《满江红》词证“蝶粉蜂黄”之语，则此书在庆元以前矣。
词家小令、中调、长调之分自此书始。后来《词谱》，依其字数以为定式，未免稍拘，故为《万树词律》所讥。然填词家终不废其名，则亦倚声之格律也。朱彝尊作《词综》，称《草堂》选词可谓无目，其诟之甚至。今观所录，虽未免杂而不纯，不及《花间》诸集之精善。然利钝互陈，瑕瑜不掩，名章俊句，亦错出其间。一概诋排，亦未为公论。此本为明杭州顾从敬所刊。前有嘉靖庚戌何良俊序，称为从敬家藏宋刻，较世所行本多七十馀调。其刻在汲古阁本之前。又诸词之后多附以当时词话，汲古阁本皆无之。考所引黄昇《花庵词选》、周密《绝妙好词》均在宋末，知为后来所附入，非其原本。然采摭尚不猥滥，亦颇足以资考证，故仍并存焉。
△《绝妙好词笺》七卷（兵部侍郎纪昀家藏本）
《绝妙好词》，宋周密编。其笺则国朝查为仁、厉鹗所同撰也。密所编《南宋歌词》始於张孝祥，终於仇远，凡一百三十二家。去取谨严，犹在曾慥《乐府雅词》、黄昇《花庵词选》之上。又宋人词集，今多不传，并作者姓名亦不尽见於世。零玑碎玉，皆赖此以存，於词选中最为善本。初，为仁采摭诸书以为之笺，各详其里居出处。或因词而考证其本事，或因人而附载其佚闻。以及诸家评论之语，与其人之名篇秀句不见於此集者，咸附录之。会鹗亦方笺此集，尚未脱稿。適游天津，见为仁所笺，遂举以付之。删复补漏，合为一书。今简端并题二人之名，不没其助成之力也。所笺多泛滥旁涉，不尽切於本词，未免有嗜博之弊。
然宋词多不标题，读者每不详其事。如陆游之《瑞鹤仙》、韩元吉之《水龙吟》、辛弃疾之《祝英台近》、尹焕之《唐多令》、杨恢之《二郎神》，非参以他书，得其源委，有不解为何语者。其疏通证明之功，亦有不可泯者矣。密有《癸辛杂识》诸书，鹗有《辽史拾遗》诸书，皆已著录。为仁字心穀，号莲坡，宛平人。
康熙辛卯举人。是集成於乾隆己巳，刻於庚午。鹗序称其尚有《诗馀纪事》如干卷。今未之见，殆未成书欤。
△《乐府补题》一卷（江苏巡抚采进本）
不著编辑者名氏，皆宋末遗民倡和之作。凡赋龙涎香八首，其调为《天香》；赋白莲十首，其调为《水龙吟》；赋莼五首，其调为《摸鱼儿》；赋蝉十首，其调为《齐天乐》；赋蟹四首，其调为《桂枝香》。作者为王沂孙、周密、王易简、冯应瑞、唐艺孙、吕同老、李彭老、陈恕可、唐珏、赵汝钠、李居仁、张炎、仇远等十三人，又无名氏二人。其书诸家皆不著录。前有朱彝尊序，称“为常熟吴氏抄本，休宁汪晋贤购之长兴藏书家，而蒋景祁镂版以传”云云。则康熙中始传於世也。彝尊序又称：“当日倡和之篇必不止此，亦必有序以志岁月，惜今皆逸”云云。其说亦是。然疑或墨迹流传，后人录之成帙，未必当时即编次为集，故无序目，亦未可知也。
△《花草稡编》十二卷、《附录》一卷（礼部尚书曹秀先家藏本）
明陈耀文编。耀文有《经典稽疑》，已著录。是编采掇唐宋歌词，亦间及於元人，而所采殊少。自序称是集因唐《花间集》、宋《草堂诗馀》而起，故以《花草稡编》为名。然使惟以二书合编，各采其一字名书，已无义理。乃综括两朝之词，而以“花”字代“唐”字，以“草”字代“宋”字，衡以名实，尤属未安。然其书捃摭繁富，每调有原题者必录原题。或稍僻者必著采自某书。其有本事者，并列词话於其后。其词本不佳而所填实为孤调，如《缕缕金》之类，则注曰备题。编次亦颇不苟。盖耀文於明代诸人中犹讲考证之学，非嘲风弄月者比也。虽纠正之详不及万树之《词律》，选择之精不及朱彝尊之《词综》，而裒辑之功实居二家之前。创始难工，亦不容以后来掩矣。此本与天中记版式相同，盖犹耀文旧刻。而卷首乃有延祐四年陈良弼序，刊刻拙恶，仅具字形，而其文则仍耀文之语。盖坊贾得其旧版，别刊一序弁其首，以伪为元版耳。
△《御定历代诗馀》一百二十卷康熙四十六年圣祖仁皇帝御定。所录词自唐至明凡一千五百四十调，九千馀首，釐为一百卷。又词人姓氏十卷，词话十卷。考梁代吴声歌曲，句有短长、音多柔曼，已渐近小词。唐初作者云兴，诗道复振，故将变而不能变。迨其中叶，杂体日增，於是《竹枝》、《柳枝》之类，先变其声。《望江南》、《调笑令》、《宫中三台》之类，遂变其调。然犹载之诗集中，不别为一体。洎乎五季，词格乃成。其岐为别集，始於冯延巳之《阳春》词。其岐为总集，则始於赵崇祚之《花间集》。自宋初以逮明季，沿波迭起，撰述弥增。然求其括历代之精华，为诸家之总汇者，则多窥半豹，未睹全牛，罕能博且精也。我圣祖仁皇帝游心艺苑，於文章之体，一一究其正变，核其源流。兼括洪纤，不遗一技。乃命侍读学士沈辰垣等蒐罗旧集，定著斯编。凡柳、周婉丽之音，苏、辛奇恣之格，兼收两派，不主一隅，旁及元人小令，渐变繁声。明代新腔，不因旧谱者。苟一长可取，亦众美胥收。至於考求爵里，可以为论世之资。辨证妍媸，可以为倚声之律者。网罗宏富，尤极精详。自有词选以来，可云集其大成矣。若夫诸调次第，并以字数多少为断，不沿《草堂诗馀》强分小令、中调、长调之名，更一洗旧本之陋也。
△《词综》三十四卷（内府藏本）
国朝朱彝尊编。其同时增定者，则休宁汪森也。彝尊有《经义考》，森有《粤西诗载》，并已著录。是编录唐、宋、金、元词通五百馀家。於专集及诸选本外，凡稗官野纪中有片词足录者，辄为采掇。故多他选未见之作。其词名、句读为他选所淆舛，及姓氏爵里之误，皆详考而订正之。其去取亦具有鉴别。盖彝尊本工於填词，平日尝以姜夔为词家正宗，而张辑、卢祖皋、史达祖、吴文英、蒋捷、王沂孙、张炎、周密为之羽翼。谓自此以后，得其门者或寡。又谓小令当法汴京以前，慢词则取诸南渡。又谓论词必出於雅正，故曾慥录雅词，鮦阳居士辑复雅。又盛称《绝妙好词》甄录之当。其立说，大抵精确。故其所选能简择不苟如此。以视《花间》、《草堂》诸编，胜之远矣。
△《十五家词》三十七卷（浙江巡抚采进本）
国朝孙默编。默字无言，休宁人。是编所辑国朝词共十五家。吴伟业《梅村词》二卷，梁清标《棠村词》三卷，宋琬二《乡亭词》二卷，曹尔堪《南溪词》二卷，王士禄《炊闻词》三卷，尤侗《百末词》二卷，陈世祥《含影词》二卷，黄永《溪南词》二卷，陆求可《月湄词》四卷，邹祗谟《丽农词》二卷，彭孙遹《延露词》三卷，王士祯《衍波词》二卷，董以宁《蓉渡词》三卷，陈维崧《乌丝词》四卷，董俞《玉凫词》二卷。各家以小令、中调、长调为次。载其本集原序於前，并录其同时人评点。案王士祯《居易录》曰：“新安孙布衣默，居广陵，贫而好客。四方名士至者，必徒步访之。尝告予欲渡江往海盐，询以有底急，则云欲访彭十羡门，索其新词，与予及邹程村作合刻为三家耳。陈其年维崧赠以诗曰：‘秦七黄九自佳耳，此事何与卿饥寒。’指此也”云云。盖其初刻在康熙甲辰，为邹祗谟、彭孙遹、王士祯三家，即《居易录》所云。杜濬为之序。至丁未，续以曹尔堪、王士禄、尤侗三家，是为六家，孙金砺为之序。戊申又续以陈世祥、陈维崧、董以宁、董俞四家、汪懋麟为之序。十五家之本，定於丁巳，邓汉仪为之序。凡阅十四年，始汇成之。虽标榜声气，尚沿明末积习。而一时倚声佳制，实略备於此，存之可以见国初诸人文采风流之盛。至其每篇之末，必附以评语，有类选刻时文，殊为恶道。今并删除，不使秽乱简牍焉。
──右“词曲类”词选之属十二部，二百七十四卷，皆文渊阁著录。
△《碧鸡漫志》一卷（编修程晋芳家藏本）
宋王灼撰。灼有《糖霜谱》，已著录。是编详述曲调源流。前七条为总论，述古初至唐、宋声歌递变之由。次列凉州、伊州、霓裳羽衣曲、甘州、胡渭州、六幺、西河、长命女、杨柳枝、喝驮子、兰陵王、虞美人、安公子、水调歌、万岁乐、夜半乐、何满子、凌波神、荔枝香、阿滥堆、念奴娇、清平乐、雨淋铃、菩萨蛮、望江南、麦秀两岐、文溆子、后庭花、盐角儿，凡二十八条。一一溯得名之缘起，与其渐变宋词之沿革。盖《三百篇》之馀音，至汉而变为乐府，至唐而变为歌诗。及其中叶，词亦萌芽。至宋而歌诗之法渐绝，词乃大盛。其时士大夫多娴音律，往往自制新声，渐增旧谱。故一调或至数体，一体或有数名，其目几不可殚举。又非唐及五代之古法。灼作是编，就其传授分明，可以考见者，核其名义，正其宫调，以著倚声所自始。其馀晚出杂曲，则不暇一一详也。迨金、元院本既出，并歌词之法亦亡。文士所作，仅能按旧曲平仄，循声填字。自明以来，遂变为文章之事，非复律吕之事，并是编所论宫调亦莫解其说矣。然其间正变之由，犹赖以略得其梗概，亦考古者所必资也。其辨霓裳羽衣曲为河西节度使杨敬述所献，唐明皇为之润色。援白居易《郑嵎诗注》为证，一扫月宫妖妄之说。
