<!-- { "loadSidebar": true } -->
事迹具《明史本传》。是编乃其门人所辑，以讲学者曰会语，说经者曰解义，故总名曰《语义合编》。元标以气节重一时，其立首善书院。卒酿门户之争，功不补过。其学亦源出姚江，不能一一淳实。然其人则不愧於儒者，故仍存其目於儒家焉。
△《道学正宗》十八卷（副都御史黄登贤家藏本）
明赵仲全撰。其子健校补。前列河洛诸图，而以古今圣贤分正宗、羽翼两门。
大旨以道德纯粹，功业并隆，及学术醇正者，尊为正宗。首伏羲、神农以迄明罗钦顺、罗洪先诸人；其造诣未至，见道未的，功业虽隆而所学未纯者，附为羽翼。
首颛顼、高辛以迄明湛若水，吕柟诸人；其平时言论有片语涉禅寂者，皆削置弗存，持择似乎甚严。然实则随意分别，绝无义例。他姑无论，如罗洪先、罗钦顺等俱列之颛顼、高辛之上，而伯夷、伊尹、子夏、子贡、子游、子路反不及杨时、胡安国，此果不易之评乎？仲全字梅峰，泾县人。仕履未详。健字行吾，万历丁丑进士。官至通政司使。是编乃其为太仆寺卿时所作，标题称后学管窥不肖男，亦可异也。
△《小心斋札记》十六卷（江苏巡抚采进本）
明顾宪成撰。宪成字叔时，无锡人。万历庚辰进士。官至吏部文选司郎中。
削籍归。起南京光禄寺少卿，移疾不赴，终於家。崇祯初，赠吏部右侍郎，谥端文。事迹具《明史》本传。宪成里居，与弟允成修宋杨时东林书院，偕同志高攀龙、钱一本、薛敷教、史孟麟、于孔兼辈讲学其中。朝士慕其风者，多遥相应和。
声气既广，标榜日增。於是依草附木之徒，争相趋赴，均自目为清流。门户角争，递相胜败，党祸因之而大起。恩怨纠结，辗转报复，明遂以亡。虽宪成等主持清议，本无贻祸天下之心，而既已聚徒，则党类众而流品混；既已讲学，则议论多而是非生。其始不过一念之好名，其究也流弊所极，遂祸延宗社。春秋责备贤者，宪成等不能辞其咎也。特以领袖数人，大抵风节矫矫，不愧名臣，故于是书过而存之，以示瑕瑜不掩之意云尔。是书於万历戊申同安蔡献臣始为刻版。其后刻於昆山。然两本皆始於万历甲午，终於乙巳，止十二卷。此本乃其子与渟所刻，益以丙午至辛亥所记，增多四卷。卷数与《明史艺文志》合，当为足本矣。
△《顾端文公遗书》三十七卷、附《年谱》一卷（副都御史黄登贤家藏本）
明顾宪成撰。是编为其曾孙贞观所汇刻。首即小心斋札记十八卷，次证性编六卷，次东林会约一卷，次东林商语二卷，次虞山商语三卷，次经正堂商语一卷，次志矩堂商语一卷，次仁文商语一卷，次南岳南语一卷，次当下绎一卷，次还经录一卷，次自反录一卷。末附年谱四卷，则其孙枢所编，而贞观订补者。外别有《以俟录》、《泾皋藏稿》、《大学重订》、《大学质言》、《大学通考》五书，在初刻十种内者，与未刻之桑梓录皆不列於是编。以卷帙颇繁，尚待续刻故也。
△《黾记》四卷（编修励守谦家藏本）
明钱一本撰。一本有《像象管见》，已著录。东林方盛之时，一本虽与顾宪成分主讲席，然潜心经学，罕谈朝政，不甚与天下争是非，故亦不甚为天下所指目。是编乃其随手札记，取诗黾勉从事之义，故题曰《黾记》。自万历甲午以迄癸丑，凡二十年，意有所得，辄笔之於书。其发明性道，排斥二氏，颇为深切。
其中间有过当者，如引学记求之也佛句以辟佛，未免附会。李日华《六研斋笔记》谓，曲礼献鸟者佛其首句注，训佛为违戾，辟佛先生得之大喜云云。二人同时，似闻一本之论，故有此戏。虽文人轻薄之词，亦讲学者好为异说有以召其侮也。
△《圣学范围图》（无卷数，浙江鲍士恭家藏本）
明岳元声撰。元声字之初，号石帆，嘉兴人。万历癸未进士。官至兵部侍郎。
此书一名《范围象教图》。大旨以儒教统摄二氏。以易中一阳一阴之卦并入剥复卦，为剥复图以范释；二阳二阴之卦并入坎离卦，为坎离图以范老；三阳三阴之卦并入否泰卦，为否泰图以为儒宗。其自序谓昉於孟子指点杨、墨归儒之意。盖宗王氏良知之学，而好为新奇者耳。
△《南雍诫勖浅言》一卷（山西巡抚采进本）
明傅新德撰。新德字玄明，又字商盘，定襄人。万历己丑进士。官至国子监祭酒。赠礼部右侍郎，谥文恪。是编乃其官南京国子监司业署祭酒时训导诸生之文。凡诫言八条，曰淫荡、酗酒、斗狠、罔利、词讼、诡服、党比、傲惰。勖言八条，则孝、弟、忠、信、礼、义、廉、耻也。
△《冯子节要》十四卷（安徽巡抚采进本）
明冯从吾撰。从吾有《元儒考略》，已著录。从吾以风节著，而亦喜讲学，无锡高攀龙、高邑赵南星皆称之。时官京师，会讲都城，至环听者院宇不能容。
终亦以此招谤。是编即其各地会讲之语也。
△《残本文华大训箴解》三卷（浙江巡抚采进本）
明吴道南撰。道南有《河渠志》，已著录。初，宪宗成化十八年十二月，以御制《文华大训》二十八卷赐皇太子。嘉靖八年，世宗御制序文颁行。道南因按其篇章，前为之序，次为之解，次为之箴，以嘉靖十四年正月表上。此本仅存三卷，已非完书。
△《荷薪义》八卷（内府藏本）
明方大镇撰。大镇字君静，桐城人。万历己丑进士。官至大理寺少卿。始大镇父学渐，讲学桐川。大镇追述父训，及与同社诸人问答之语，诠次成帙，名曰《荷薪》。盖亦不忘继述之意。其大旨在辟良知之说，於儒释分别，辨论极详。
△《增订论语外篇》四卷（浙江巡抚采进本）
明潘士达编。士达字在闻，安吉州籍，乌程人。万历壬辰进士。官至广东提学佥事。是书取诸子百家所载孔氏之言，分类排纂，仿《论语》二十篇之数。以皆《论语》所不载，故曰《外篇》。以因南昌李栻旧稿而葺之，故曰增订。所采既罕异闻，又《庄》、《列》寓言亦复阑入。《朱子语录》尝称，孔门弟子留下《家语》，至今作病痛，况杂家依托之言乎？
△《龙沙学录》六卷（江苏巡抚采进本）
明王在晋撰。在晋有《历代山陵记》，已著录。是编辑宋儒程、朱以下及明王守仁、罗汝芳诸人之说而注释之。大率抄撮语录，无所发明。其论良知格致仍以姚江为宗，特假程、朱为重耳。在晋误国庸臣，而亦著书讲学。明季风气，观此可知矣。
△《圣学启关臆说》三卷（浙江巡抚采进本）
明龙遇奇撰。遇奇字才卿，号紫海，吉安人。万历辛丑进士。官至监察御史。
是编乃其巡按陕西时与诸生讲学之语。分为八关，一曰迷悟，二曰浓淡，三曰剥复，四曰穷达，五曰死生，六曰圣凡，七曰内外安勉，八曰门户异同。又於八关之中别为子目，杂引诸儒语录以证之。虽众说兼陈，而大旨则姚江一派也。
△《经书孝语》（无卷数，浙江巡抚采进本）
明朱鸿编。鸿字子渐，仁和人。万历间诸生。是书摭五经、四书中言孝之语为一帙，而各为之发明。附录曾子孝实於末。文既饾飣，论亦凡近，殊无可取。
鸿尝刻《孝经》而以此附之。今既别本单行，不可复溷於经部，姑置之儒家类焉。
△《证人社约言》一卷（浙江巡抚采进本）
明刘宗周撰。宗周有《周易古文抄》，已著录。宗周初以顺天府尹罢归，与陶奭龄讲学王守仁祠。以证人名堂，此其所为条诫也。首冠以社学檄，题辛未三月，盖崇祯四年所作；次为约言十则，次为约戒十则，所载凡三十条，题曰癸未秋日，为崇祯十六年；次为社会仪七则，不题年月；次为宗周自书后，而附以答管而抑论迁改格书。其书中后所称石梁子者，即奭龄之别号。奭龄字君奭，国子监祭酒望龄弟也。
△《刘子节要》十四卷（浙江巡抚采进本）
明惲日初编。日初号逊菴，武进人，刘宗周之门人也。宗周生平著述曰《刘子全书》。曰仪礼经传，曰古学经，曰家语考次，曰古易钞义，曰读易图说，曰论语学案，曰曾子章句，曰十三字，曰古小学集记，曰古小学通记，曰孔孟合璧，曰五子联珠，曰圣学宗要，曰明儒道统录，曰人谱，曰人谱杂记，曰中兴金鉴录，曰保民要训，曰乡学小相编。其子汋汇而订之，凡百馀卷。以篇帙繁富，未易尽观，因仿《近思录》例，分类辑录。一道体，二论学，三致知，四存养，五克治，六家道，七出处，八治体，九治法，十居官处事，十一教人之法，十二警戒改过，十三辨别异端，十四总论圣贤。每一类为一卷。其排纂颇为不苟，然亦有一时骋辨之词，不及详检而收之者。如曰天命一日未绝则为君臣，一日既绝则为独夫。故武王以甲子日兴，若先一日癸亥，便是篡，后一日乙丑，便是失时违天云云。此语非为臣子者所宜言，且癸亥师在商郊矣？实非甲子兴师。即甲子灭纣先一日之说，亦未免过於求快。如斯之类，其去取尚未当也。
△《宋先贤读书法》一卷（内府藏本）
不著撰人名氏。所采宋儒之说凡十二家，而朱子为多。其法始以熟经，继以玩味，终以身体力行。明万历丙午，莆田训导江震鲤序而重刊之，亦不云谁所辑也。
△《诸儒要语》九卷（浙江巡抚采进本）
明王化振编。化振字宇春，滁州人。万历己酉举人。官至户部主事。周汝登之门人也。是编节取诸儒语录，编次而成。於宋则周、程、张、朱而外，取陆九渊、杨简二人，於明则取薛瑄、罗汝芳及汝登三人而已。其宗旨则不出於姚江一派，盖汝登本传王氏学也。
△《存古约言》六卷（浙江巡抚采进本）
明吕维祺撰。维祺有《四礼约言》，已著录。是书凡十二篇，首敦本，次闲家，次厚俗，次冠昏丧祭，次服式，次宴会，次交际，次揖让，次柬札。大略以《朱子家礼》为主，并采择诸家之言为条例注释，而以箴诫格言附於后，亦《司马氏书仪》、《吕氏乡约》之支流也。
△《真儒一脉》（无卷数，江苏巡抚采进本）
明吴桂森编。桂森有《周易像象述》，已著录。是编前列从祀四先生语录，薛瑄、胡居仁、陈献章、王守仁也；后列东林三先生语录，顾宪成、钱一本、高攀龙也。前有天启丙寅桂森自序。《千顷堂书目》载桂森著述二种，《江南通志》载四种，皆无是书。殆偶然钞录，当时未著於世耶？
△《论语逸编》三十一卷（浙江吴玉墀家藏本）
明锺韶编。韶字牙台，海盐人。是编集诸书所载孔子问答之语，分三十一篇。
