<!-- { "loadSidebar": true } -->
嘉猷固久抱，忠愤欲谁展。”盖初同王粲之依刘，晚类韦庄之仕蜀，亦自知所托非人，而贫贱衔恩，不能自拔。读其词，可以知其志矣。宪学诗於杨维桢，维桢许其独能古乐府。今集中乐府《琴操》凡五卷，皆颇得维桢之体。其他感时怀古诸作，类多磊落肮脏，豪气坌涌。诗末间附评语，盖亦维桢所点定云。
△《青村遗稿》一卷（浙江巡抚采进本）
元金涓撰。涓字德原，义乌人。本姓刘，先世避吴越王钱镠嫌名，改为金氏。
尝受经於许谦，又学文章於黄溍。尝为虞集、柳贯所知，交荐於朝，皆辞不赴。
明初州郡辟召，亦坚拒不起，竟教授乡里以终。所著有《湖西》、《青村》二集，共四十卷，兵燹不存。嘉靖中，其六世孙魁始掇拾散亡，编为此本。魁子江始刊版印行。以所存无几，非涓手定之原集，故题曰《遗稿》。涓於宋濂、王祎为同学，祎《赠涓诗》有“惜哉承平世，遗此磊落姿”句，颇嗟其沉晦。而涓《送李子威之金陵诗》云：“若见潜溪宋夫子，勿云江汉有扁舟”，乃深虑其荐达，志趣颇高。然其诗则不出江湖旧派，摹写山林，篇篇一律，殊未为超诣。观集中有《钱塘行在》一篇，以元统、至正间人，何至指钱塘为行在？知由耽玩宋末诸集，以习熟而误沿旧语矣。特以托意萧闲，不待矫语清高，自无俗韵。又恬於仕宦，疏散寡营，亦无所怨尤，故品格终在江湖诗上耳。诗道关乎性情，此亦一证矣。
△《丁鹤年集》一卷（直隶总督采进本）
元丁鹤年撰。鹤年字亦曰鹤年，盖用孟浩然字浩然例也。色目人。本世家子。
遭乱不求仕宦，笃尚志操，兼以孝闻。乌斯道、戴良为作传，皆以申屠蟠拟之。
元亡避地四明，后归老武昌山中。《明史文苑传》附见《戴良传》末。其诗本名《海巢集》。此本题《丁鹤年先生集》，不知何人所编。末附有鹤年长兄浙东佥事都元帅吉雅摩迪音诗九首、次兄翰林应奉阿里沙诗三首，又鹤年表兄樊川吴惟善诗五首，亦不知何人所续入也。鹤年既绝意於功名，惟覃思吟咏，故所得颇深。尤长於五七言近体，往往沉郁顿挫，逼近古人，无元季纤靡之习。至顺帝北狩以后，兴亡之感，一托於诗。悱恻缠绵，眷眷然不忘故国。瞿宗吉《归田诗话》所称“行踪不异枭东徙，心事惟随雁北飞”句，及《逃禅室与苏生话旧》一篇，可以知其素志。宗吉又称其《梧竹轩诗》，谓其时作者已满卷，此诗一出，皆为敛衽。今考其诗中二联、堆砌无味，徒以起二句用凤凰事，以“栖梧桐”、“食竹实”关合；末二句用蔡邕事，以“焦尾桐”、“柯亭竹”关合，颇为工巧耳。
以是求鹤年之诗，失之远矣。
△《贞素斋集》八卷、《附录》一卷、《北庄遗稿》一卷（浙江鲍士恭家藏本）
元舒頔撰。頔字道原，绩溪人。至元丁丑，江东宪使辟为贵池教谕。秩满调丹徒。至正庚寅，转台州路儒学正。以道梗不赴，归隐山中。明兴，屡召不出，名所居曰贞素斋，著自守之志也。所著有《古淡稿》、《华阳集》，今皆不传。
此本乃嘉靖中其曾孙旭、玄孙孔昭等所辑，绩溪知县遂宁赵春所刊。其文章颇有法律。诗则纵横排宕，不尚纤巧织组之习。七言古体尤为擅场。卷首有頔《自序》及自作小传，均以陶潜自比。而其文乃多颂明功德。盖元纲失驭，海水群飞，有德者兴，人归天与，原无所容其怨尤。特遗老孤臣，义存故主，自抱其区区之志耳。頔不忘旧国之恩，为出处之正；不掩新朝之美，亦是非之公。固未可与剧秦美新一例而论也。《附录》一卷，载俞希鲁、唐仲实等所作铭记数篇。《北庄遗稿》一卷，则頔弟远逊遗诗，亦孔昭等所采入。今并仍其旧录之焉。
△《一山文集》九卷（两淮马裕家藏本）
元李继本撰。继本名延兴，以字行，东安人，占籍北平。登至正十七年进士。
授太常奉礼，兼翰林检讨。考其代雄县知县所作《祷雨文》，内称“洪武二十七年”，则其人明初尚存矣。此集前有《李敏序》，称为其子方曙、方煦所辑。而景泰中《黎公颖序》则曰其孙容城教谕伸所编。意其父子相继为之欤。朱彝尊《明诗综》蒐罗最备，独未录是集。殆以未仕於明，故与杨维桢诸人一例不载。
顾嗣立《元百家诗选》亦未收入。则疑流传颇少，嗣立偶未见也。其诗文俊伟疏达，能不失前人规范。长歌纵横磊落，尤为擅场。中有学李白不成，流为卢仝、马异格调者。好奇之弊，其失不免獷而野。然愈於翦红刻翠，以词为诗者多矣。
△《江月松风集》十二卷（山东巡抚采进本）
元钱惟善撰。惟善字思复，自号心白道人，钱塘人。领至正元年乡荐，官至儒学副提举。张士诚据吴，退隐吴江之筒川，又移居华亭。明洪武初卒。惟善初应乡试时，题曰《罗刹江赋》。锁院三千人，不知所出。独惟善引枚乘《七发》，证钱塘之曲江即罗刹江，大为主司所称，由是知名。其作《西湖竹枝词》，乃称断桥曰段家桥，为瞿宗范所讥，并见瞿宗吉《归田诗话》。然考证之疏密与吟咏之工拙，各自一事，不以地理之偶误，病及其诗也。其集在明不甚显，故焦竑《国史经籍志》收元人诗集颇夥，而惟善所作不著录。其传於世者，惟赖良《大雅集》所录诗九首而已。此本初为惟善手书真迹，藏於练川陆氏家。后归嘉兴曹溶，康熙中金侃於溶家抄得。又以甫里许氏藏本较其异同，始行於世。顾嗣立《元诗选》所录，即据此本采入者也。前有《陈旅序》，称其“妥適清蒨，娓娓乎有唐人之流风”，品题颇当。又有至元五年淳安《夏溥序》，以宋末四灵指为晚唐之人，纰谬殊甚。今惟录《旅序》以弁首，《溥序》则削不载焉。
△《龟巢集》十七卷（编修汪如藻家藏本）
元谢应芳撰。应芳有《思贤录》，已著录。《集》一卷为赋，二卷至五卷为诗，六卷至十一卷为杂文，十二卷为诗馀，十三卷至十五卷又为杂文，十六卷、十七卷又为诗。编次颇为无绪，疑后人传写，乱其旧第。抑或本为前集十二卷，后集五卷，一则先诗而后文，一则先文而后诗。传写误并为一集，故参错如是也。
史称其诗文雅丽酝藉。今集中诗颇雅洁，文则多应酬之作。然其中如《上周郎中论五事启》、《上奉使宣抚书》、《与王氏诸子书》、《上周参政正风俗书》、《上何太守书》、《上武进樊大尹书》、《与林掌谕请建先贤祠书》，皆有关於国计民生，人心风俗，非徒以笔墨为物役者。史称其年益高，学行益邵，达官缙绅过郡者，必访其庐。应芳布衣韦带，与之抗礼。议论必关世教，切民隐，盖不诬焉。
△《石初集》十卷、《附录》一卷（浙江鲍士恭家藏本）
元周霆震撰。霆震字亨远，安成人。以先世居石门田西，自号“石田子初”，省其文则曰“石初”。早年刻意学问，多从宋诸遗老游，得其绪论。延祐中行科举法，再试不售，遂杜门专意诗古文。是集为庐陵晏璧所编，集后行状志铭之属，亦璧所附也。霆震生於前至元二十九年壬辰，卒於明洪武十二年己未，年八十有八。亲见元代之盛，又亲见元代之亡。故其诗忧时伤乱，感愤至深。如《二月十六日青兵逼城》、《古金城谣》、《李浔阳死节歌》、《兵前鼓》、《农谣》、《杜鹃行》、《过玉成砦》、《关城曲》、《郡城高》、《人食人》、《延平龙剑歌》、《寇至杂咏》、《寇自北来》、《军中苦乐谣》、《宿州歌》诸篇，并叙述乱离，沉痛酸楚，使异代尚如见其情状。昔汪元量《水云集》，论者以为宋末之诗史。霆震此集，其亦元末之诗史欤。
△《山窗馀稿》一卷（浙江鲍士恭家藏本）
元甘复撰。复字克敬，馀干人。其诗源出於张翥。虽不及翥之才力富健，诸体兼备，而风怀澄澹，意境翛然。五言古体，绰有韦、柳之遗。其格韵乃似在翥上。盖才有所偏长，诣有所独至也。元亡之后，遁迹以终。著作散佚，仅存手墨於同里赵石蒲家，凡文数十篇、诗十余首。明成化中，石蒲之孙琥始为缮录开雕，复见於世。虽零篇断简，所剩无多。而诗格文笔，一一高洁。疑复当日自择其最得意者，手录此帙，故篇篇率有可观。转胜於珠砾杂陈，务盈卷帙，徒供覆瓿者矣。顾嗣立《元诗选》称琥刻是编，刘宪为序。此本仅有《琥跋》，不载《宪序》，盖刊版散失之后，辗转传抄佚之矣。然复集自足传，亦不以序之有无为轻重也。
△《梧溪集》七卷（浙江鲍士恭家藏本）
元王逢撰。逢字原吉，自称席帽山人，江阴人。当至正间被荐不就，避地吴淞江，筑室上海之乌泾。適张氏据吴，东南之士咸为之用。逢独高蹈远引。及洪武初，徵召甚迫，又以老疾辞。《明史文苑传》附载於《戴良传》中，以二人皆义不负元者也。逢少学诗於陈汉卿，得虞集之传。才气宏敞，而不失谨严。集中载宋、元之际忠孝节义之事甚备。每作小序以标其崖略，足补史传所未及，盖其微意所寓也。是诗传本差稀，王士祯属其乡人杨名时访得明末江阴老儒周荣起手录本，乃盛传於世。荣起号砚农，究心六书，毛晋汲古阁刊版，多其所校，盖亦好古之士云。
△《吾吾类稿》三卷（永乐大典本）
元吴皋传。皋《元史》无传，志乘亦失载其姓名。独《永乐大典》各韵中颇采录其诗文，题作《吴舜举吾吾类稿》。又别收胡居敬等原序二篇，略具行履。
知其为临川人，乃宋丞相吴潜诸孙。早游吴澂之门，尝官临江路儒学教授。元亡后抗志不出，遯迹以终。而不著其名。惟王圻《续文献通考》载有吴皋《吾吾类稿》之目，而集中祝文亦有“皋忝游宦”语。知皋为其名，舜举乃其字也。皋工於韵语，所作大都以朴澹为主，不涉元末佻巧纤靡之习。诗中纪年，多有庚寅、壬辰及癸卯、甲辰等岁名。时值至正之季，盗贼纵横，目击艰危，每深忧愤。如《和刘闻廷拟古十章》，反覆於国步将倾，藩维弛节。而继之以“堂堂浔阳守，重义知所本”云云。特表李黼之忠烈，以激厉当时。其志有可悯者。虽其骨格未坚，尚不能抗行古作者，而缠绵悱恻，要不失变雅之遗意焉。集佚已久。顾嗣立《元诗选》蒐罗最广，亦阙而不载。今从《永乐大典》裒辑，共得诗一百二十馀首，厘为三卷。其杂文十馀首，亦附於后备考核焉。
△《樵云独唱》六卷（浙江鲍士恭家藏本）
