<!-- { "loadSidebar": true } -->
是编即其官福建时讲求备倭之术而作也。上卷分八篇，曰制置，曰方画，曰将领，曰士卒，曰烽堠，曰险要，曰战舸，曰边储。下卷分二篇，曰奏牍，曰策议。所言颇简略，不足以资考核，又喜徵古事，尤属空谈。其书本名《备倭图记》，原本卷首尚有海图。此本佚之，遂并书名删去图字。然浙江鲍士恭家藏本尚题《备倭图记》也。
△《两浙兵制》四卷（浙江巡抚采进本）
明侯继国撰。继国号龙泉，金山卫人。世袭指挥使。是书第一卷首列全浙海图，附以说，并及沿革兵制。又析杭、嘉、湖三府为一图，宁、绍二府为一图，台、金、严三府为一图，温、处二府为一图。图后均有说，并详列其兵制、烽堠、倭犯。第二卷载造战船、福船、鸟船、沙船、唬船、火器、军器及营操、申操、哨操、伍操等图。第三卷载倭警始末。第四卷为日本风土记。於一时海防军政，最为详悉。惟《日本风土记》有录无书，疑装缉者偶佚之也。考明世宗本纪，二十年五月，倭犯朝鲜，陷王京，朝鲜王李昖奔义州求救。二十一年正月，李如松攻倭於平壤，克之。四月，倭弃王京逃，使小西飞请封。二十三年正月，封平秀吉为日本国王。二十四年九月，平秀吉抗不受封，复侵朝鲜。此书中倭警始末载，朝鲜国王奏，二十九年九月、十月、十一月，倭贼仍於庆州机张县、蔚山郡丽阳县、梁山郡等处肆意攻掠。而经略宋应昌为倭奏请封贡，乃即在此数月内。
则倭之请贡非实可知。又载充龙港船商许豫，侦知倭贼初败於平壤，即食尽矢穷，思逃无路，乃以封贡议和，是堕其计。又称倭贼素诈，议和后新造大艘十馀只，将欲为乱，恐和非实。与李昖所奏情事相符。乃应昌力主和议，反斥李昖妄奏。是二十四年日本之叛，应昌罪无可辞。此书实可以曲证史事。而应昌所著《经略复国要编》，於李昖之奏，许豫之侦，辽东巡按之讦，概不录入，则自张其功而匿其短也。此书又可以勘其谬矣。惟考《平壤录》，载日本谢表无年月，当时断为沈惟敬捏造，而此书载之。又多列案牍全文，辞旨鄙俚，失于删润，是则不免小疵耳。
△《将将纪》二十四卷（内府藏本）
明李材撰。材有《李见罗书》，已著录。是书大旨专重御将，而首卷至九卷详载汉、唐、宋七帝本纪之文，牵连并书，殊无断制。十卷至二十一卷分别得失，用为法戒。自虞、夏迄於南宋，各缀数条，亦未完备。二十二卷至二十四卷援摭经文，旁及子史，议论尤迂。据《明史》本传，材於隆庆中官广东按察使佥事，尝破罗旁贼，屡歼倭寇。万历中官云南按察使，备兵金腾时，又屡破缅甸之众。
则非全不知兵者，而其书乃拘腐如是。盖材以讲学著名，恐儒者以不谈王道病之故也。
△《运筹纲目》八卷、《决胜纲目》十卷（浙江巡抚采进本）
明叶梦熊撰。梦熊字南兆，归善人。嘉靖己丑进士。官至南京工部尚书。事迹附见《明史魏学曾传》。此编乃其以都御史兼兵部侍郎总督三边时所作。
《运筹纲目》凡八卷，为纲八，为目八十，纲目之下，俱有统论，各采史事以证之。《决胜纲目》凡十卷，俱以二字标目，不立总纲目，凡百条，亦前缀统论，证以史事。惟《运筹纲目》列史事而评之，《决胜纲目》先立说而以史事证之，为体例小异耳。梦熊官陕西巡抚时，曾请讨撦力克，与经略不合，朝廷右经略而绌其议。后移甘肃，有讨贼功，盖亦留心韬钤者。然兵机万变，转瞬势移，田单火牛，再用则败，是固不可以成法拘耳。
△《军权》四卷（浙江巡抚采进本）
明何良臣撰。良臣有《阵纪》，已著录。是书分国本、国禁、兵本、兵秘、礼士、士遇、驭士、士品、握机、揣情、必虑、必克、将事、将诫、任将、军范、术占，凡十七目，一百七十四篇。中间有云，募选之事，付诸有司，欺昧朦胧，上下交蔽。又云，将不识兵，兵不识将，卒然有事，实无以支。皆讥切时政之语。
自序称，早岁事戎行，足迹遍寰宇，而累於谈忌，困於贪胥。盖亦发愤而著书者也。
△《倭情考略》一卷（两淮盐政采进本）
明郭光复撰。光复武昌人。官扬州府知府。考万历己丑进士别有一郭光复，顺天固安人。官至右副都御史，辽东巡抚。姓名偶同，非一人也。嘉靖中，东南屡中倭患，而扬州当江海之冲，被害尤甚。光复以为必得其情，始可筹备御之术，因考次所闻为此编。首总论，次事略，次倭患，次倭术，次倭语，次倭好，次倭船，次倭刀。载其情状颇详，盖亦知己知彼之意。而得诸传闻，未必一一确实也。
△《长子心钤》（无卷数，两江总督采进本）
旧本题明戚继光撰。继光有《练兵实纪》，已著录。考书中对垒号令一条云，南塘戚少保谓此为束伍第一阵法，屡战屡胜，皆由於此。则非继光所自为矣。又车营一条云，一放厕所节，不录。又取散长蛇阵一条云，以扳子鸣一声，注曰其制未详。则明为后人抄撮继光旧文，伪题此名。以继光《练兵实纪》校之，皆一一具载也。
△《莅戎要略》一卷（编修程晋芳家藏本）
旧本题明戚继光撰。即《练兵实纪》中之条约也。或先有此册，后乃载入书中。或后人於书中钞出别行，则均不可知矣。
△《武备新书》十四卷（江苏巡抚采进本）
旧本题明戚继光撰。与继光《纪效新书》大同小异，仍冠以继光《纪效新书》序。其手足篇中火器诸图下，题曰崇祯庚午仲秋，羽南彭翔谨录秘藏。考继光卒於万历丁亥，则必非继光手著矣。首有四明谢三宾订正字，当即三宾所损益，改此名也。其中如火龙卷地飞炮，雕木为虎豹之形，以轮驾之，使口中出火。飞马、天神及木人、火马、天雷炮并以木为人，缚於马上，饰以纸甲胄，而藏炮於腹，以火爇马尾，使之冲敌。殆於儿戏。明季谈兵者如是，其亡国非不幸也。
△《古今将略》四卷（浙江巡抚采进本）
案《明史艺文志》、黄虞稷《千顷堂书目》载此书，皆作冯孜撰。孜字原泉，桐乡人。隆庆戊辰进士，官至湖广布政使。此刊本则题冯时宁以一甫撰。前有李维桢序，亦称时宁所作。维桢登隆庆戊辰进士，与孜同年，似不应有误。然孜六世孙浩有此书跋，称孜生三子，次曰时宁，孜殁时仅六岁。及年渐长，忽有志习武，乃妄窃父书，凿改己名，且求父之同年李维桢为序。维桢诡随徇物，竟不为之是正云。其语出冯氏子孙，当必有据。然则此书实孜所撰，刊本及序皆伪作，不足信也。书分元、亨、利、贞四集，采自黄帝迄明代，以战功显者，录其事迹，而以孙、吴诸书所载兵法证之。体例略与宋张预《百将传》相近，特随事节录，不立全传为异耳。
△《岭西水陆兵纪》二卷（浙江巡抚采进本）
明盛万年撰。万年字恭伯，秀水人。万历癸未进士，官至江西按察使。迁云南布政使，未到官卒。是编乃万年官广西按察使时，值倭入寇，万年击破之。因增设战船，缮治营垒，益兵练卒，为善后计。以电白、吴川东南滨海，番舶内犯，二地先受其害。遂审度地势，布置堡寨，图其兵弁制度及巡船款式，以成此书。
其陆路则由电白、吴川至於高州添置员弁，凡邮传之政及攻守之器悉载焉。岁久版佚。此本乃国朝雍正辛亥，其裔孙熙祚署吴川县知县，即万年驻兵之地，因校其旧本，重梓以行。
△《剑草》一卷（两淮盐政采进本）
明熊明遇撰。明遇字子良，进贤人。万历辛丑进士，官至兵部尚书。事迹具《明史》本传。是编摘取古今名将事迹，为之论断，凡百馀条。盖随笔札记之文，不足以当著述之目。
△《岭南客对》一卷（浙江范懋柱家天一阁藏本）
旧本题粤西舜山子撰，不著姓名。所纪有王守仁事，则嘉隆以后人也。其书以粤中猺獞啸聚，时出劫掠，为居民行旅之害，有司不能制，故设为贾客问答，以推究其得失。大略为土军畏怯好利，将帅营求冒功，必得老成而任之，合四省兵力，明赏罚，严号令，始可成功。其云府江之贼，东则荔浦，西则宣威，古田、修仁、两江等处，亦间有之。盖指桂林、平乐二府所属猺人而言。即《明史土司传》所称设防置戍，世世为患者也。是编所陈方略，虽未必切中事机，然亦可见当时疆吏措置乖方，不能绥靖，致起草茅之窃议矣。
△《左氏兵略》三十二卷（浙江巡抚采进本）
明陈禹谟撰。禹谟有《经籍异同》，已著录。是编乃其任兵部司务时所撰，尝疏进於朝。其例取《左传》之叙及兵事者，以次排纂，仍从十二公之序。其事相类者，则不拘时代，类附於前。又杂引子史证明之，而断以己意，谓之扪虱谈。
非惟无关於《春秋》，并无关於《左传》，特借以谈兵而已。考《五代史敬翔传》曰：梁太祖问翔曰：闻子读《春秋》，《春秋》所纪何等事？翔曰：诸侯战争之事耳。太祖曰：其用兵之法，可以为吾用乎？翔曰：兵者应变出奇以取胜，春秋古法，不可用於今云云。是左氏兵法至五代已不可用，而禹谟进疏，乃请敕下该部，将副本梓行，俾九边将领人手一编。是与北向诵《孝经》何异。明季士大夫之迂谬，至於如是，欲不亡也得乎？
△《类辑练兵诸书》十八卷（浙江巡抚采进本）
明董承诏编。承诏，武进人。万历丁未进士，天启中官至浙江左布政使。是书辑录戚继光谈兵之言。继光所著有《纪效新书》、《练兵实纪》、《储练通论》、《哨守条约》四书，承诏薈萃其说，删除繁复，编为十六类，曰奏疏，曰条议，曰将略，曰兵纪，曰赏罚，曰阵，曰营，曰战，曰操，曰哨守，曰长兵，曰短兵，曰声类，曰色类，曰什器，曰仪节。而以汪道昆所作继光墓志及承诏所作小传冠於首。
△《火器图》一卷（浙江巡抚采进本）
明顾斌撰。斌字质夫，晋江人。万历己酉举人，官广东信宜县知县，调蜀府左长史。是编言军中火攻之具甚详，然大抵斌以意造之。如所制木人骑马之类，颇近儿戏。其火药器具皆取天地星宿之数，太极两仪之象，亦殊为迂阔。前有火器原、火攻要二篇，多书生纸上之谈。又末有风雨赋一篇，谓熟此以占天文，百无一失。是尤必不然之事也。
△《兵机类纂》三十二卷（江苏巡抚采进本）
明张龙翼撰。龙翼字羽明，松江人。是书取古今言兵事者，自《春秋左氏传》而下，至於元、明，分为三十二类。每类中又各析子目，所载明事尤详，大抵书生纸上谈也。第三十一卷专言阵势，然阵法未载图式，殊为阙略。其凡例云，篇中如阵法、器械之类，不详图说者，虑或冗漫，亦为文饰其词。盖是书之作，本为武闱答策之用，故可略则略耳。
△《广名将谱》十七卷（浙江巡抚采进本）
