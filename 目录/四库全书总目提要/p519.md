<!-- { "loadSidebar": true } -->
明安世凤撰。世凤有《燕居功课》，已著录。此书以所见古器古刻古书画各为跋语，凡六百九十五则，多涉议论，颇乏考据之功。
△《飞凫语略》一卷（编修程晋芳家藏本）
明沈德符撰。德符字虎臣，又字景伯，又字景倩，秀水人。万历戊午举人。
此书论字墨法帖及古器真赝之别，皆举生平所闻见者，凡十八条。其中多与所著《敝帚轩剩语》相同，疑即从《剩语》中抄出者。曹溶《学海类编》乃两收之，未免失於详检也。
△《华夷花木鸟兽珍玩考》十卷（浙江巡抚采进本）
明慎懋官撰。懋官字汝学，湖州人。是书凡花木考六卷，鸟兽考一卷，珍玩考一卷，续考二卷。或剽取旧说，或参以己语，或标出典，或不标出典，真伪杂糅，饾飣无绪。如枫树一条称谟按云云，似著此书者名谟。又木莲树一条称元和十四年夏命道士毌邱元志写，因题绝句云云，似著此书者在唐代。至卫懿公好鹤一条不引《左传》而引传奇俚词，尤为不考。卷首自序一篇，词极夸大，过矣。
△《妮古录》四卷（通行本）
明陈继儒撰。继儒有《邵康节外纪》，已著录。是书多评论字画古玩，盖仿赵希鹄《洞天清录》、周密《云烟过眼录》而作，然议论殊为浅陋。
△《岩栖幽事》一卷（通行本）
明陈继儒撰。所载皆山居琐事，如接花艺木以及於焚香点茶之类，词意佻纤，不出明季山人之习。自跋称陈仲子为家於陵，尤可嗤鄙。此沿杨修家子云之误也。
△《博物要览》十六卷（两淮马裕家藏本）
明谷泰撰。泰字宁宇，官蜀王府长史。其书一卷纪碑刻，二卷纪书，三卷纪画，四卷纪铜器，五卷纪窑器，六卷纪砚，七卷纪黄金，八卷纪银，九卷纪珠，十卷纪宝石，十一卷纪玉，十二卷纪玛瑙、珊瑚，十三卷纪琥珀、蜜蜡、玻璃等物，十四卷纪水晶、玳瑁、犀角、象等物，十五卷纪香，十六卷纪漆器、奇石。
皆随所见闻，摭录成帙，未能该备，所论碑版书画，尤为简陋。书成於天启中，而中有称明太祖者。殆后人传写所改欤？
△《广社》（无卷数，内府藏本）
明张云龙撰。云龙字尔阳，华亭人。是书成於崇祯末年，乃因陶邦彦所作《灯谜》而广之。前载作谜诸格，取字义相似者配合一句，暗射成语。后借诗韵平仄分注，以备采用。然语多钝置，颇乏巧思。
△《莝录》三卷（浙江范懋柱家天一阁藏本）
不著撰人名氏。卷首题抄自袁陶斋，亦不知陶斋何人也。所载凡十一类。文房通用至养育禽兽皆载其名义，与一切新法。大旨仿《多能鄙事》诸书为之，而琐屑弥甚。
△《研山斋珍玩集览》（无卷数，编修励守谦家藏本）
国朝孙炯撰。炯字挈菴，大兴人，吏部侍郎承泽之孙也。是书取《退谷随笔》中所论铜、玉、磁器及笔、墨、砚、纸、印章、文玩与刻版、绣绘、刻丝之属，益以炯所见闻，编成此帙。炯自为序。其中论刻版一条，称其家有宋版《本草纲目》四函。考《本草纲目》乃明万历中李时珍所作，安得有宋版也！
△《老老恒言》五卷（浙江巡抚采进本）
国朝曹廷栋撰。廷栋有《易准》，已著录。是书皆言衰年颐养之法。前二卷详晨昏动定之宜，次二卷列居处备用之要，末附粥谱一卷，借为调养之需。盖廷栋年七十五时作也。
△《初学艺引》二十三卷（浙江巡抚采进本）
国朝李仕学撰。仕学字亨敏，号逊斋，揭阳人。是编本为初学游艺而作。首冠以格言一卷，其馀分六引，曰文引，曰诗引，曰书引，曰画引，曰琴引，曰棋引。其文引凡五卷，首论文，次《左传》选，次《庄子》选，次《史记》选，次《韩文》选。其诗引凡三卷，首卷分论诗、诗体、诗学三篇，次卷选汉、魏六朝，唐诗，末卷专论乐府，分总论、订律、宪音、宫调、歌法、题解诸目。其书引凡四卷，分论书、书体、书法、书学等目，画引四卷亦如之。其琴引四卷则仿《史记》之例，编为《琴史》。首以古帝王始制琴及善琴者为十二本纪，而孔子与焉，又表古今人物及七纟玄十三徽与手势、指法等为十表，又撰礼书、乐书、天官书、定制书、择材书、操缦书、正音书为八书。其三十世家则能以琴世其家者，其七十列传则古今善琴之人也。编末棋引二卷，则自出新意，取邵子之易数以为棋局。
其凡例谓以尧夫为弈秋，四大为枰，分野为罫，日月为子，晦明为黑白，嬗递升降为劫数输赢。名曰《棋局新书》，示与旧谱不同也。其书分八目：一曰说局，总说大意；二曰先天成局，即邵子之日月星辰水火土石也；三曰方圆正局，即先天方圆二图合而图之，象天包地外，地处天中也；四曰奇偶变局，即日月星辰水火土石八卦，八而重之为六十四卦，六而变之为三百八十四卦也；五曰得数定算，则以元会运世岁月日时为经，而以十二、三十之数反覆相乘也；六曰烂柯甲子，盖一元十二会全图也；七曰长安旧闻，则自巳会第三十运至午会第十一运之图，盖邵子尝推数起唐尧甲辰，迄宋之熙宁，仕学此书复增而益之，至於本朝也；八曰棋阁测议，盖引黄氏管窥之说，以总古今全局也。其名书之意，不过以一元有三百六十运，一会有三百六十世，推之年月日时，其三百六十之数，皆与棋合，故以棋局名焉。其亦妄作聪明，弊精神於无用之地矣。
──右“杂家类”杂品之属，二十六部，一百七十二卷内三部无卷数，皆附《存目》。
卷一百三十一 子部四十一
○杂家类存目八
△《帝皇龟鉴》三十四卷（两淮马裕家藏本）
旧本题宋王钦若撰，钦若事迹具《宋史》本传，是书考宋以来史志书目皆不著录。详检其文，即《册府元龟》中帝王一部。卷首钦若序，即原书之总类也。
伪妄剽窃之书，本不足辨，而既有传本，恐滋疑误，是以存而论之焉。
△《徽言》一卷（浙江范懋柱家天一阁藏本）
宋司马光编。光手抄诸子史集精语，置诸座右以自警。自题其首云“迂叟年六十八”，盖元祐初为相时也。后有陈振孙跋，载光自题其末云，余此书类举人抄书，然举子所抄猎其辞，余所抄核其意，举人志科名，余志道德。今是编已失其题末，未知陈氏所载为全文否。又陈氏称自《国语》以下六书，今惟《国语》、《家语》、《韩诗外传》、《孟子》、《荀子》五书，疑有佚阙。又每条下间有题识数字者，卷末又列所欲取书名二十二种，盖未完之稿，后人以光手书重之耳。
△《卧游录》一卷（江苏巡抚采进本）
旧本题宋朱吕祖谦撰。祖谦有《古周易》，已著录。是书前有嘉定九年王深源序，后有嘉靖壬午顾元庆跋。凡四十五则，前二十一则全录刘义庆《世说新语》，次十八则全录苏轼杂著及《陶潜集》，惟后二则不知为谁语。其言参差不伦，了无取义，祖谦必不如是之陋。此本出陈继儒《普秘笈》中，殆明人依托也。
△《经子法语》二十四卷（浙江巡抚采进本）
宋洪迈撰。迈有《史记法语》，已著录。迈兄弟并以词科起家，此书盖即摘经子新颖字句以备程试之用者。凡易一卷，书二卷，诗三卷，周礼二卷，礼记四卷，《仪礼》、《公羊传》、《穀梁传》、《孟子》、《荀子》、《列子》、《国语》、《太玄经》各一卷，庄子四卷。体例略如类书，但不分门目，与经义绝不相涉。朱彝尊以《易法语》一卷、《诗法语》一卷之类散入《经义考》各门之中，题曰未见，未免失考矣。
△《文苑英华钞》四卷（浙江巡抚采进本）
宋高似孙编。似孙有《剡录》，已著录。是编乃采摘《文苑英华》中典雅字句可供文章之用者，仿洪迈《经子法语》之例，钞合成帙。刻本仍以原目为次，不分卷数。以似孙原序考之，当时实分四卷也。其中以诸本参校，如吕令开《莲峰赋》，别本皆作气开秋爽，此本作气涵秋爽。贾至《早朝诗》别本皆作共沐恩波凤池上，朝朝染翰侍君王，此本作共沐恩波凤池里，终朝默默侍君王。李群玉《黄陵庙诗》别本皆作回风日暮吹芳芷，此本作东风日暮吹香芷，皆小有异同。
韩愈《汴州东西水门记》别本俱作请纪成绩，此本作皆请纪其成绩，又遂极其危句此本作遂持危，亦皆《韩集举正》、《韩文考异》所未载，其搜罗亦颇该洽。
自序谓周必大奉敕校《文苑英华》，是书有助焉。然摘录不具首尾，仅为词科饾飣之学尔。
△《养生杂纂》二十二卷、附《月览》二卷（两淮盐政采进本）
宋周守忠撰。守忠号{容木}菴，（案{容木}古文松字。）不知何许人。初以养生宜忌之事按月编录，名《日月览》。后於嘉定壬午又广为《杂纂》。首为总叙三篇，次以事类分为十三部。后人以《月览》附刻於后，其为一书，总题曰《养生杂类》，非其本名也。
△《石屏新语》二卷（浙江吴玉墀家藏本）
旧题宋戴复古撰。复古字式之，天台黄岩人。居南塘石屏山，因以自号。是编以《石屏新语》为名，则当为复古所手著。乃编中惟录张询《古五代新说》、陈郁《藏一话腴》二种，而多所删节，当是后人依托其名，抄撮成帙也。
△《补妒记》八卷（浙江郑大节家藏本）
旧本题曰京兆王绩编，不著时代。案晁公武《读书志》载有此书一卷，谓不知何人所辑。陈振孙《书录解题》亦有此书，称王绩撰。因古有宋虞之《妒记》，今不传，故补之。其题名与此相合，当即振孙所见之本。其书自一卷至六卷纪商、周迄五季妒妇之事，第七卷曰杂妒，谓淫乱而妒及事涉神怪者，第八卷曰总叙，乃要说文章。自凉张续《妒妇赋》以下并阙，故振孙所称治妒二方已无之。然振孙既云古《妒记》不传，而书中又有采自《妒记》者，不知何据，殆於类书剽取之。至第七卷内宋仁宗尚、杨二美人事，乃注云见《宋史》，则明人已有所附益，非复宋代原书矣。
△《古今艺苑谈概上集》六卷、《下集》六卷（两江总督采进本）
旧本题俞文豹撰。案文豹宋人，所著《吹剑录外集》，已著录。此编多引明代诸书，盖伪托也。书中杂采故实，无所辨论，每条下各列书名，而疏舛特甚。
如邹忌妻妾事出《战国策》，而注曰《十二国春秋》；列子攫金於市事，末增吏大笑之四字；当为无知书贾抄撮说部，伪立新名也。
△《澄怀录》二卷（两淮盐政采进本）
宋周密撰。密有《志雅堂杂钞》，已著录。是书采唐宋诸人所纪登涉之胜与旷达之语，汇为一编。皆节载原文，而注书名其下，亦《世说新语》之流别，而稍变其体例者也。明人喜摘录清谈，目为小品，滥觞所自，盖在此书矣。
△《女教书》四卷（永乐大典本）
