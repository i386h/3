<!-- { "loadSidebar": true } -->
宋陈傅良撰。傅良有《春秋传》，已著录。初，傅良讲学城南茶院时，以科举旧学，人无异辞。於是芟除宿说，标发新颖，学者翕然从之。此论五卷，盖即为应举而作也。首列《作论要诀》八章，中分《四书》、《诸子》、《通鉴》、《君臣》、《时务》五门，凡为论九十二篇。考《止斋文集》卷末附录杂文数首，编内《守令》、《文章》、《民论》三篇存焉，馀皆削而不录。疑傅良当日自悔其少作，故其门人编次之时，不以入集。特别录此本，私存为程试之用耳。
△《南塘四六》一卷（浙江巡抚采进本）
宋赵汝谈撰。汝谈字履常，太宗八世孙，居於馀杭，淳熙十二年进士，官至权刑部尚书，事迹具《宋史》本传。汝谈在当时，颇以诗名。历掌制诰，亦以文章典雅见称。其《嘉定贺玉玺表》，有“函封远致，不知何国之白环；瑑刻孔彰，咸曰宁王之大宝”四语。王应麟《困学纪闻》极称之。今全篇在集中。然他作不尽如是也。
△《别本后乐集》十卷、《附录》二卷（江苏巡抚采进本）
宋卫泾撰。泾集本五十卷，刊於元代，岁久散佚。今从散见《永乐大典》中者编次成帙，已著於录。此本乃其十四世孙楫所辑。以志乘诸传及遗像弁卷首，而以廷试策为卷一。奏疏为卷二至卷九，各以时代编次。其末卷则泾与人往还书及所题诗，而以后人祠记之类附焉。楫之大旨，以奏疏为主，故诗别录於末。然与后人之文杂编，究非体例。其搜采颇为未周，亦不及新编之完备也。
△《骚略》三卷（浙江汪启淑家藏本）
宋高似孙撰。似孙有《剡录》，已著录。是编皆所拟骚赋，凡三十三篇。其后《欸乃词》一篇，集杜甫诗八句、柳宗元诗四句为之，殊纤诡也。
△《棠湖诗稿》一卷（浙江鲍士恭家藏本）
旧本题宋岳珂撰。珂有《金陀稡编》，已著录。兹编乃所作宫词一百首，皆咏北宋之事。前有珂《自序》，称“棠湖纶钓之暇，適有犹子从军自汴归，诵言‘宫殿钟虡，俨然犹在’。慨想东京盛际，文物典章之伟观，圣君贤相之懿范，辄用王建体，成一百首，以示黍离宗周之末志”云云。其本为鲍氏知不足斋所刊。
宋以来公私书目悉不著录，不知其所自来。《珂序》亦无年月。考珂《桯史》，称绍熙壬子，年十岁，则端平甲午金亡之岁，其年仅五十二，固犹及见宋师之入汴。又据所作《玉楮集》，珂以绍定癸巳坐黜，至嘉熙戊戌乃重召，则灭金时珂正闲居，与《序》亦合。然汴京图籍，尽入於金，史有明文。诗中乃云“卷帙异书三十万，至今光采动奎星。”所谓今者，何时也？且褚摹《兰亭》，终存己法；苏和陶诗，不掩本色。珂《玉楮集》具存，其词与此迥殊。虽酷学唐人，未必遽失故步至於如此。又王建、王珪、花蕊夫人、宋徽宗、杨皇后诸家宫词，今或有不省为何语者。盖宫禁旧事，载籍不能备录，往往无徵。此一百首则检点宋人说部，无不可注其端委。何珂之所述，尽今人之所知也。昔厉鹗作《宋诗纪事》，凡鲍氏藏书，无不点勘，今所进本标识一一具存，独无一字及此书，则出在鹗后矣。疑鹗及符曾等七人尝合作《南宋杂事诗》，而其《北宋杂事诗》则未及成书。
或遗稿偶存，好事者嫁名於珂耶。
△《松垣集》十一卷（衍圣公孔昭焕家藏本）
旧本题宋幸元龙撰。元龙字震父，高安人。《宋史》不为立传。据集中所言，尝举进士。理宗朝任朝奉郎、郢州通判。以论史弥远，为陈<目亥>所劾，罢归。是集《宋志》亦不著录。所载凡疏三篇、书四篇、记事六篇、序一篇、行状一篇、墓志铭一篇、诗十首。前有像赞及传，今已佚。后为事迹一卷，载所判岳飞、万俟卨子孙争田事，不知何人所记，疑即集中称滨谷居士者所为。滨谷名鸣鹤，即元龙后裔，搜辑遗稿，编成此帙者也。诗文各系以评语，间有注释，亦颇疏略。
元龙事迹无考。其题曰幸清节公，亦莫详其得谥之由。首篇《论国是疏》内自引所作与陈<目亥>、刘之杰二律，而终之曰二诗之意切矣。殊非臣子对君之体。他文亦多鄙浅。而诗谓一篇为一韵，尤古无是例，殆出依托。其《事迹类》中载万俟卨子孙与岳飞家争田，委问一十三州府县不能决，理宗御批金牌，敕赐诸侯剑、皂纛旗、衮龙笔架、玳瑁砚，委公裁断。又称判毕奏闻，上大喜，赐绯鱼袋一、象笏一、玉带一、金帛百端、梅花金台盏一副。是直委巷之语矣，古来有是事乎？
△《臞轩四六》二卷（浙江鲍士恭家藏本）
宋王迈撰。迈有《臞轩集》，已於《永乐大典》中裒辑成编，别著於录。
此乃所作骈体凡一百五首，盖即从原集中摘出别行者也。
△《献丑集》一卷（浙江巡抚采进本）
宋许棐撰。棐有《梅屋集》，已著录。是集前有嘉熙丁酉《自序》，仅短文十一篇、樵谈三十则。载左圭《百川学海》中，似非完本。词旨浅俗，亦无可取。
△《渔父词集句》二卷（永乐大典本）
宋释少嵩撰。少嵩字亚愚。其《序》曰：“嘉定壬申，予年十九。其秋自穆湖买船由鄱阳九江之巴河，往来凡数月。每遇景感怀，因集句作《渔父词》以自適。”所集不甚工，亦李龏《翦绡集》之流亚耳。
△《断肠集》二卷（浙江鲍士恭家藏本）
宋朱淑真撰。淑真，钱塘女子，自号幽栖居士，嫁为市井民妻，不得志以没。
宛陵魏端礼辑其诗为《断肠集》，即此本也。其诗浅弱，不脱闺阁之习。世以沦落哀之，故得传於后。前有《田艺蘅纪略》一篇，词颇鄙俚，似出依托。至谓淑真寄居尼菴，日勤再生之请，时亦牵情於才子，尤为诞语。殆因世传淑真《生查子》词附会之。其词乃欧阳修作，今载在《六一词》中，曷可诬也。（语详《词曲类断肠词》条下。）王士祯记康熙辛亥见淑真绍定二年手书《璿玑图记》一篇，备录其文於《池北偶谈》中，且称《断肠集》不载此文。诸家撰闺秀诗笔者，皆未之及云云。然流传墨迹，千伪一真。此文出淑真与否，无从考证。疑以传疑，姑存是一说可矣。
△《巽斋四六》一卷（浙江鲍士恭家藏本）
宋危昭德撰。昭德字子恭，昭武人，宝祐元年进士，官至权工部侍郎，事迹具《宋史》本传。昭德所著有《春山集》，今已久佚。此本摘录其骈体，仅四十九首，非完本也。
△《石堂遗集》四卷（福建巡抚采进本）
宋陈普撰。普有全集，已著录。此本以《浑天仪论》十六条及各体文为第一卷。赋三首、词四首、歌二首及各体诗为第二卷。其三、四两卷七言绝句二百馀首，皆咏史之诗，末附以杂纂十二条。乃明天启中普里人阮光宁所选刻，非完帙也。
△《东涧集》一卷（江西巡抚采进本）
宋汤汉撰。汉字伯纪，安仁人，以荐授信州教授，度宗时，官至工部尚书，谥文清，事迹具《宋史儒林传》。史称汉文集六十卷。今惟所编《妙绝古今》尚有传本，而文集则久佚。此本不知何人所辑，杂掇史传所载奏疏七段，皆非全文。又益以《陶靖节诗注序》一篇、《重修杨龟山旧宅记》一篇、《真西山读书记序》一篇、《石鼓书院记》一篇、《妙绝古今序》一篇、《遗诗》三首。附以诸家题跋及告身。其於原帙，盖泰山一毫芒矣。
△《翦绡集》二卷（编修汪如藻家藏本）
宋李龏撰。龏字和父，号雪林，菏泽人。是编皆集唐人之句。上卷凡二十八首，惟五言律一首，馀皆古体。下卷凡九十首，则皆七言绝句。殆以艰於属对故耶，不及石延年、王安石、孔平仲所集多矣。
△《汪水云诗抄》一卷（江苏巡抚采进本）
宋汪元量撰。元量有《湖山类稿》，已著录。此本末有崇祯辛未《旧跋》，称夏日晒书，理云间人抄诗旧册，得《水云诗》二百二十馀首，录成一帙。其刘辰翁所批点刊行者，藏书家必有全本。当与好事者共购之云云。盖其时《湖山类稿》尚无刊本，故所见止此。所附录元纳新《读水云集诗并序》，称其多记亡国时事，及与文天祥狱中唱和之作。此本无与天祥唱和之诗，盖亦从《金台集》中抄入，非原本所有也。
△《须溪记钞》八卷（副都御史黄登贤家藏本）
宋刘辰翁撰。辰翁有《评点班马异同》，已著录。其集本一百卷，明代已不传。独存记七十篇，其十八世孙棻等重刻之，即此本也。今全集於《永乐大典》中重为裒辑，业已成帙。此残阙之本，可无庸复录，以孤行已久，姑附存其目焉。
△《鸡肋集》一卷（江西巡抚采进本）
宋何希之撰。希之，抚州乐安人，咸淳甲戌进士，署零陵教授。宋亡后，遁迹以终。此本首冠以廷试、省试策二篇，后附以诗文五十馀篇。皆其子孙搜辑而成，故体制舛错，编次殊为无法。文格亦多平衍。盖阙帙之馀，其菁华已不复存矣。
△《牧莱脞语》十二卷、《二稿》八卷（浙江鲍士恭家藏本）
宋陈仁子撰。仁子字同俌，号古迂，茶陵人，咸淳十年漕试第一，宋亡不仕。是集名曰“牧莱”，言牧牛於草莱间也。初稿题其门人李懋宣编，二稿题其门人谭以则编。观卷首余恁、邓光荐、萧龙友序，则仁子盖自定之，托记於门人耳。仁子作《文选拾遗》，袭真德秀文章正宗之说，进退古今作者，若有特识。
今观所作，则殊为猥滥。诸序皆推其《南岳赋》，特以压卷。邓光荐比之相如，萧龙友比之班固。然赋所云“卓高冈兮争长，走平壠兮要荒。方各有山，山各有纲。譬诸观水势之氵萦洄者，必航大海七泽之汪洋，訉花谱之繁丽者，必诹上林艮岳之低昂”，恐马、班决无是语。又多以表启骈词、语录俚字入之古文。
如《与衡阳邹府教书》，通体皆散文，而其中忽曰“士修於身，将用於天子之庭。
春风莘野之耕，而升陑之规模已定。夜月磻溪之钓，而牧野之体段已成”云云。
不惟自韩、欧以来无此文格，即“春风夜月”四字，尚可谓之有根据乎。殆好为大言者耳。
△《宝峰集》二卷（两淮盐政采进本）
宋赵偕撰。偕字子永，慈谿人。自以宋宗室，入元不仕，隐居大宝山东麓。
是集为其外孙顾恭所编。后兵燹散失。明嘉靖中，其裔孙广东佥事继宗得旧本於杨昔济、向纯夫处，重梓行之。今所抄传，即其本也。上卷多与邑令陈文昭所论治县规条。下卷皆古今体诗，亦多陈腐。盖其学以杨简为宗，故不免以语录为文云。
△《方韶卿集》一卷（江苏巡抚采进本）
旧本题宋方凤撰。凤有全集，已著录。此集前有《曹溶图记》，盖其家藏钞本。然前半卷全采《宋遗民录》，后半卷《钱塘诗》以下，则皆汪元量作。盖书贾伪抄以射利，溶不辨而收之也。
△《待清遗稿》二卷（浙江巡抚采进本）
