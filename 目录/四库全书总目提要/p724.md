<!-- { "loadSidebar": true } -->
散体诸文，大抵应俗之作矣。
△《东田漫稿》六卷（直隶总督采进本）
明马中锡撰。中锡字天禄，别号东田，故城人，成化乙未进士，官至左都御史。事迹具《明史》本传。是集为其子师言所编。同邑孙绪序之，称其诗卑者亦迈许浑，高者当在刘长卿、陆龟蒙之列。而其末力诋窃片语，挦数字，规规於声韵步骤，摹仿愈工，背驰愈远。盖为李梦阳而发。其排斥北地，未为不当。然中锡诗格，实出入於《剑南集》中，精神魄力，尚不能逮梦阳也。
△《别本东田集》十五卷（直隶总督采进本）
明马中锡撰。是集为国朝康熙丁亥，中锡乡人贾棠所刊，凡文五卷、诗十卷。
案《嵩阳杂识》曰：“李空同与韩贯道草疏，刘瑾切齿，必欲置之死，赖康浒西营救而脱。后浒西得罪，空同议论稍过严，人作《中山狼传》以诋之。”王士祯《居易录》亦称中锡《中山狼传》为刺李梦阳负康海而作。今其文在第五卷中。
然海以救梦阳坐累，梦阳特未营救之耳。未尝逞凶反噬，如传所云云也。疑中锡别有所指，而好事者以康、李为同时之人，又有相负一事，附会其说也。
△《滇南行稿》四卷、《附录》一卷（江西巡抚采进本）
明苏章撰。章字文简，号云崖，馀干人，成化乙未进士，官至延平府知府。
初，章官兵部主事时，因星变事劾妖僧继晓、方士李孜省，谪姚安通判。因裒其所作共为一集，故以《滇南行稿》为名。末附词四阕、《祭胡敬斋》文一首。
《附录》一卷，则其行实及诸家题跋与入祀乡贤文卷也。章少问学於陈献章之门。
尝出胡居仁於狱，与吴与弼亦友善。盖亦刻意讲学者，故所作皆率意而成，不能入格云。
△《七星诗文存》十二卷（江西巡抚采进本）
明刘鸿撰。鸿字云表，泰和人。以居七星坳，自号七星居士。成化丁酉举人。
屡上公车不第，遂放游山水以终。是集为泰和知县区时行所编。前有正德五年《罗钦顺序》。其文风格疏畅，多自抒抑塞磊落之怀。诗则率意而成，兴寄颇浅。
五言绝句中《西州词》第一首，乃全录《西州古词》四句，殊不可解。疑或手书是诗，其后人不考而误收也。
△《碧川文选》四卷（两江总督采进本）
明杨守阯撰。守阯字惟立，号碧川，鄞县人，成化戊戌进士，官至南京吏部左侍郎，加尚书衔致仕，事迹附见《明史杨守陈传》。按《明分省人物考》云：“《碧川文抄》二十九卷，《杂文储稿》又若干卷。”此本为其外孙陆锜所刻。
前有《陈琳序》曰：“杨公自摘手稿凡一百五十三篇，藏於家，陆君厘为四卷”云云。则此为守阯手定之本矣。《明人物考》又云：“守阯尝书数语於遗稿曰：‘学文师韩吏部，学道师程伊川。’”然其文才力萎弱，不能规橅韩笔也。
△《西征集》（无卷数，浙江汪汝瑮家藏本）
明林俊撰。俊有《见素文集》，已著录。是集皆其正德四年再起官四川巡抚，平定巴夔土寇时作，故以“西征”为名，凡诗歌一百二篇、跋二篇、赋一篇、书二十三篇、祭文二十四篇、序四篇、记五篇，末附戴锦所撰《西征传》，述靖乱始末颇详。
△《半江集》十五卷（两淮马裕家藏本）
明赵宽撰。宽字栗夫，号半江，吴江人，成化辛丑进士，官至广东按察使。
是集初为其邑人王思诚所刊，王守仁、费宏皆为之序。《守仁序》不载卷数，但惜其遗稿散佚。《宏序》称诗六卷，文如之。此本凡诗八卷、文七卷，盖其仲子禴掇拾补辑，又增三卷也。
△《柴墟斋集》十五卷（两江总督采进本）
明储巏撰。巏字静夫，号柴墟，泰州人，成化甲辰进士，官至户部侍郎。
刘瑾用事，引疾归。瑾诛，复起，调南京吏部侍郎。卒谥文懿。事迹具《明史文苑传》。是集为其曾孙耀所刊，诗五卷、序文三卷、墓志一卷、杂著二卷、奏疏一卷、书简三卷。巏尝与李梦阳、何景明、徐祯卿相倡和。其诗规仿陶、韦，文亦恬雅，至於才力富健，则不及梦阳等也。
△《虚斋先生遗集》十卷（编修祝德麟家藏本）
明祝萃撰。萃字维真，海宁人，成化甲辰进士，官至广东布政司参政。是集文五卷、诗五卷。文颇舂容，诗亦妥帖，盖成、弘间台阁体之也。
△《蔡文庄集》八卷（浙江巡抚采进本）
明蔡清撰。清有《易经蒙引》，已著录。其集凡有二本，一为石崖葛氏所刊，即《明史艺文志》所载五卷之本；一即此本，乾隆壬戌其族孙廷魁所重刊也。
自一卷至五卷，仍其旧文而重订其目，又搜辑墨迹遗稿为《补遗》一卷。附以其孙邦驹所集事迹及志书传序为《附录》二卷。集中有《与孙九峰书》，述宁王宸濠讥其不能诗文。《廷魁序》中因反覆辨论，历诋古来文士，而以清之诗文为著作之极轨。夫文以载道，不易之论也。然自战国以下，即已岐为二途，或以义理传，或以词藻见，如珍错之於菽粟、锦绣之於布帛，势不能偏废其一。故谓清之著作主於讲学明道，不必以声偶为诗，以彫绘为文，此公论也。谓文章必以清为正轨，而汉以来作者皆不足以为诗文，则主持太过矣。《廷魁序》又称以家藏《密箴》、善本《太极图说》、《河洛私见》三种附焉，而此本无之。盖本各自为书，故或附载或别行也。
△《雪洲文集》十四卷（浙江巡抚采进本）
明黄瓒撰。瓒字公献，仪真人，成化甲辰进士，官至南京兵部侍郎。是集乃其子襄所刊。自一卷至六卷为诗，自七卷至十二卷为文，十三、十四两卷题曰《续集》，诗文并列，盖补遗也。诗多伉厉之响，文亦意境未深。集中载为山东巡抚时荐劾方面各官疏，於所纠之人，俱阙其名，殆不欲暴人之短耶。
△《雨村集》四卷（直隶总督采进本）
明周东撰。东字伯震，号雨村，阜城人，成化甲辰进士，官至大理寺少卿。
以伉直忤刘瑾。时寘鐇将变，乃使勘事陕西。会乱作，死之。是集诗一卷、杂文一卷，其后二卷为《正论》八篇，盖东所著之子书，编以入集。诗文皆不甚留意。《正论》多刺时之语，盖亦发愤而著书。然东之足不朽者，终在气节也。
△《松筹堂集》十二卷（两淮盐政采进本）
明杨循吉撰。循吉有《苏州府纂修识异》，已著录。其平生诗文杂著几及千卷，芜累颇甚。是集虽经别裁，尚多俗体。盖循吉任诞不羁，故其词往往近俳云。
△《都下赠僧诗》一卷（浙江汪汝瑮家藏本）
明杨循吉撰。循吉好与方外游。成化丙午，大给祠牒，吴僧多集京师。其所识缁流，时或往访。比其还也，各赋诗以送之，因录为一通。吴宽跋其后。后二年，循吉复摹宽书，刻之持定塔院。
△《菊花百咏》一卷（浙江汪汝瑮家藏本）
明杨循吉撰。以菊花种类，各案其名，系以七言绝句，分为十一类。《天文类》自《满天星》以下三首，《地理类》自《岳州红》以下三首，《人物类》自《状元红》以下二十一首，《宫室类》《金楼子》一首，《珍宝类》自《银绞丝》以下七首，《时令类》自《海棠春》以下六首，《花木类》自《白牡丹》以下三十二首，《身体类》自《金宝相》以下三首，《鸟兽类》自《金凤仙》以下十三首，《衣服类》自《黄叠罗》以下十四首，《器用类》自《蘸金香》以下十八首。
△《斋中拙咏》一卷（浙江汪汝瑮家藏本）
明杨循吉撰。凡古今体诗二十一首，皆循吉官礼部主事，以病乞归，将发京师，及至家后所作，又以成化甲辰、丙午至弘治戊申所作联句诗六首附於末。徐景凤汇刻循吉所著为《南峰逸稿》，此其一种也。
△《灯窗末艺》一卷、《攒眉集》一卷（浙江汪汝瑮家藏本）
明杨循吉撰。皆所作古文。合两集仅四十馀首，颇宕逸有奇气，而纵横曼衍，亦多不入格。徐景凤亦尝刻入《南峰逸稿》中。
△《东所文集》十三卷（浙江汪启淑家藏本）
明张诩撰。诩有《白沙遗言》，已著录。是集凡杂文十卷、诗三卷。其学出於新会，故所为《白沙文集序》、《白沙遗言纂要序》、《周礼重言重意互注序》及《学记与友人往复》诸书，大抵皆本陈氏之说。
△《南海杂咏》十卷（浙江汪汝瑮家藏本）
明张诩撰。是集杂咏广州古迹，分为九门。每题之下，各列小序，皆摭志乘为之，无所纠正。诗亦罕逢新语。
△《李大厓集》二十卷、《附录》一卷（浙江孙仰曾家藏本）
明李承箕撰。承箕字世卿，嘉鱼人。读书大厓山，自号大厓居士。成化丙午举人。尝徒步至岭南，从陈献章游。及归，遂隐居黄公山，不复仕进。《明史儒林传》附载於《献章传》末。是编乃其弟立卿所刻。《明史艺文志》载《大厓集》二十卷，与此本合。前十二卷为诗，后八卷为杂文。《附录》一卷，则墓表、行状及陈献章所赠诗文。前有其兄承芳所作《采菊稿引》。《采菊稿》者，即献章所赠古诗凡十三首，装潢成卷，以其首句有“采菊”二字，因以名焉。然此宜入《附录》，乃以冠诸简端，盖欲假献章以重承箕，殊非体例。且重不重系乎其人，亦不系乎其师也。
△《费文宪集选要》七卷（两江总督采进本）
明费宏撰。宏字子充，铅山人，成化丁未进士第一，官至史部尚书、华盖殿大学士，谥文宪，事迹具《明史》本传。所著《鹅湖摘稿》本二十卷。此本乃徐阶、刘同升所选录，非全帙也。
△《湘皋集》三十三卷（浙江孙仰曾家藏本）
明蒋冕撰。冕字敬所（案《明史》本传，冕字敬之，然编首王宗沐、黄佐、陈邦偁、吕调阳四序俱称敬所，同时之人不应有误，疑《明史》乃刊本之讹），全州人，成化丁未进士，官至户部尚书、谨身殿大学士，谥文定，事迹具《明史》本传。是集分奏对四卷、奏疏三卷、附录召对及经筵讲章敕谕等稿一卷、诗八卷、词一卷、序记等杂文十六卷。冕当正德之末，主昏政怠，独持正不挠。凡所建白，俱切时务。嘉靖初大礼议起，冕固执为人后之说，卒龃龉以去。丰裁岳岳，在当时不愧名臣。其诗文则未能挺出也。
△《别本熊峰集》四卷（浙江汪汝瑮家藏本）
明石珤撰。珤有全集十卷，已著录。案朱彝尊《明诗综》，称珤所著名《恒阳集》。曲周令皇甫汸删定为四卷，诗仅一百九十馀首。今此集题作《熊峰先生集》，前后无序跋，诗亦一百九十馀首。而《诗综》所录惟《春日杂言》、《秋莲曲》、《会昌宫词》三首在集中，其《送邵国贤》、《芟田行》、《春渡滹沱》诸篇皆未之载。疑此为初刊别行之本，非汸所选，故集名亦各不同。然卷数篇数又合，殊不可解。今未见原刻，其同异莫能详也。以此虽旧本，而不及康熙中所刻新本之赅备。故录其新本，而此本附《存目》焉。
△《堇山集》十五卷（浙江孙仰曾家藏本）
