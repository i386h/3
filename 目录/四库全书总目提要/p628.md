<!-- { "loadSidebar": true } -->
宋郭印撰。印诗数百篇，散见《永乐大典》各韵中，皆题曰《云溪集》。而《宋史艺文志》及诸家书目均未著录。惟厉鹗《宋诗纪事》载印为成都人，政和中进士。而亦不详其官爵。所录诗仅二首。一从《全蜀艺文志》摘出，为《游大隋山》诗。一从《四川总志》摘出，则即集中《游下岩寺》诗是也。今案集中有《云溪杂咏小序》，自题亦乐居士。且称“性嗜水竹，经营二十载，始得一亩之园”云云。则云溪乃其别墅之名。又有《过铜梁县》诗云：“摄职临兹邑，於今五十年。”又《仁寿县山斋》诗云：“随牒几推迁，铜章领岩邑。”又《次韵宋南伯》云：“衰迟来作邑，劳苦剧万状。”则尝累任县令，晚始退居。又《赠刘元圭诗》有“今年岁八十”之语。则其齿亦跻上寿。观所作《养生歌》及《读易》诸诗，盖有得於导引之术者。其交游最密为曾慥、计有功等，皆一时博雅之士。则印亦胜流矣。特以集久不传，故录宋诗者遂罕能称述耳。今据《永乐大典》所载，分体编辑，釐为十二卷。其诗才地稍弱，未能自出机杼。而清词隽语，瓣香实在眉山。以视宋末嘈杂之音，固为犹有典型矣。
△《卢溪集》五十卷（副都御史黄登贤家藏本）
宋王庭珪撰。庭珪字民瞻，庐陵人。政和八年进士第。调茶陵丞。与上官不合，弃官隐居卢溪。胡铨谪岭南时，庭珪以诗送之，有“痴儿不了公家事，男子须为天下奇”语。后坐是流岭南。孝宗时召对，赐国子监主簿。乾道六年复除直敷文阁。年九十三乃卒。卷首载胡铨、周必大等序文、题跋、志状，叙述始末甚详。其生平著作颇富，有《六经论语讲义》、《易解》、《语录》及《沧海遗珠》等书。今皆散佚，惟此集犹传。凡古近体诗二十五卷、杂文二十五卷。其脱稿不全者，亦附於卷末。读其所作，矫然伉厉之气，时流露於笔墨间。刘澄评其文，在庐陵可继欧阳修。后杨万里尝从之游，亦谓其诗出自少陵、昌黎，大要主於雄刚浑大。虽推挹之词，未免涉於溢量，要亦得其近似矣。
△《屏山集》二十卷（两江总督采进本）
宋刘子翚撰。子翚字彦冲，崇安人。刘韐之季子。尝通判兴化军。移疾归里，筑室屏山以终。此集乃其嗣子坪所编，而朱子为之序。序末署门人朱某，盖早年尝以父命受业於子翚也。集中谈理之文，辨析明快，曲折尽意，无南宋人语录之习。论事之文，洞悉时势，亦无迂阔之见。如《圣传论》、《维民论》及《论时事劄子》诸篇，皆明体达用之作，非坐谈三代，惟骛虚名者比。古诗风格高秀，不袭陈因。惟七言近体，宗派颇杂江西。盖子翚尝与吕本中游，故格律时复似之也。王士祯《池北偶谈》曰：“屏山诸诗，往往多禅语。如《牧牛颂》云：‘直饶牧得浑纯熟，痛处还应著一鞭。’《径山寄道服》云：‘聊将佛日三端布，为造青州一领衫。’又云：‘此袍遍满三千界，要与寒儿共解颜。’此类是也。”
又述子翚之言曰：“吾少官莆田，以疾病，时接佛、老之徒。闻其所谓清净寂灭者，而心悦之。比归读儒书，乃见吾道之大”云云。是子翚之学初从禅入，当时原不自讳，故见於吟咏者如此云。
△《北海集》四十六卷、《附录》三卷（永乐大典本）
宋綦崇礼撰。崇礼字叔厚，高密人，后徙氵维之北海。登重和元年上舍第。
高宗南渡，为起居郎。召试政事堂，拜中书舍人。历官宝文阁学士，知绍兴府。
退居台州，卒，赠左朝议大夫。事迹具《宋史》本传。《艺文志》、《书录解题》俱载崇礼《北海集》六十卷。世久失传。厉鹗《宋诗纪事》仅从《天台胜记》中得所作《石梁瀑布》诗一首，而其他概未之见。今检《永乐大典》，载崇礼诗文颇多。中惟制诰最富，表启之类次之，散体古文较少，而诗什尤寥寥无几。盖其平生以骈体擅长故也。集中间有原注，称崇礼为先祖。则当时所据，犹其家刻之旧本矣。史称崇礼妙龄秀发，聪明绝人。覃心辞章，极润色论思之选。再入翰林，凡五年。所撰诏命数百篇，文简意明，不私美，不寄怨，深得代言之体。今观是集所载内外诸制，大约明白晓畅，切中事情，颇与《浮溪集》体格相近。如《吕颐浩开督府制词》，则楼钥赏其宏伟；《王仲嶷落职制词》，则王应麟取其精切；《邹浩追复待制制词》，则《宋史》采入本传，以为能推朝廷所以褒恤遗直之意；其《草秦桧罢政制》，则直著其恶，致桧再相后奏索其稿，几蹈危祸。史所云，盖非溢美矣。陆游《老学庵笔记》称：“崇礼《谢宫祠表》云：‘杂宫锦於渔蓑，敢忘君赐。话玉堂於茅舍，更觉身荣。’时叹其工。又有一表云：‘欲挂衣冠，尚低回於末路。未先犬马，傥邂逅於初心。’尤佳”云云。今集中乃无此二联。
知其杰制鸿篇，尚多遗脱。然据今所得睹者，已足见词藻之精丽，不必全璧也。
谨分体排订，釐为三十六卷。又《兵筹类要》一书，乃其在翰苑时所撰进，皆援据兵法，参以史事，各加论断。虽纸上空谈，未必遽切实用，而采摭尚为博洽。
今亦编为十卷，次之於后。其历官除授告词及吕颐浩书启、李邴祭文、秦桧乞追取御笔词头劄子，原本皆载入集中。今并仍其旧。而益以《宋史》本传、《氏族言行录》诸条，别为附录三卷，系诸集末，以备考核焉。
△《鸿庆居士集》四十二卷（两淮马裕家藏本）
宋孙觌撰。觌字仲益，晋陵人。徽宗末，蔡攸荐为侍御史。靖康初，蔡氏势败，乃率御史极劾之。金人围汴，李纲罢御营使，太学生伏阙请留，觌复劾纲要君。又言诸生将再伏阙。朝廷以其言不实，斥守和州。既而纲去国，复召觌为御史。专附和议，进至翰林学士。汴都破后，觌受金人女乐，为钦宗草表上金主，极意献媚。建炎初，贬峡州。再谪岭外。黄潜善、汪伯彦复引之，使掌诰命。后又以赃罪斥，提举鸿庆宫。故其文称《鸿庆居士集》。孝宗时，洪迈修《国史》，谓靖康时人独觌在，请诏下觌，使书所见闻靖康时事上之。觌遂於所不快者，如李纲等，率加诬辞。迈遽信之，载於《钦宗实录》。其后朱子与人言及，每以为恨。谓小人不可使执笔。故陈振孙《书录解题》曰：“觌生於元丰辛酉，卒於乾道己丑，年八十九，可谓耆宿矣。”而其生平出处，则至不足道。岳珂《桯史》亦曰：“孙仲益《鸿庆集》大半志铭，盖谀墓之常，不足诧。独《武功大夫李公碑》，乃俨然一珰耳。亟称其高风绝识，自以不获见之为大恨。言必称公，殊不为怍。”赵与时《宾退录》复摘其作莫开墓志，极论屈体求金之是，倡言复雠之非。又摘其作韩忠武墓志，极诋岳飞。作万俟卨墓志，极表其杀飞一事。为颠倒悖谬。则觌之怙恶不悛，当时已人人鄙之矣。然觌所为诗文颇工，尤长於四六。
与汪藻、洪迈、周必大声价相埒。必大为作集序，称其名章隽句，晚而愈精。亦所谓“孔雀虽有毒，不能掩文章也”。流传艺苑已数百年。今亦姑录存之，而具列其秽迹於右。一以节取其词华；一以见立身一败，诟辱千秋，清词丽句，转有求其磨灭而不得者。亦足为文士之炯戒焉。
△《内简尺牍编注》十卷（编修励守谦家藏本）
宋孙觌撰。其门人李祖尧编，并为之注。觌所撰《鸿庆集》，自三十七卷至五十卷皆书帖。然参校此本，时有不同。如此本载《与信安郡王孟仁仲帖》二十二首，集本皆不载。集本四十六卷内有《与孟仁仲郡王帖》一首，复与此不符。
又此本载《与叶左丞少蕴帖》一首，与集本第四十五卷所载《与叶少蕴资政帖》三首、四十六卷所载《与叶左丞帖》一首，亦复各别。盖祖尧据手稿编之，故时有出入。至其注中多取觌自著诗文以资考证。如第三卷《与周表卿侍郎》第五帖，注引觌集《谢吏部侍郎兼权直学士表》，集本乃无此篇。第七卷《与常守徐计议》第五帖，注引觌集《常州资圣禅院兴造记》云：“清智大师普璿既至，始改号资圣。”集本三十一卷载此文，乃脱“清智大师”四字。其他引证典故，亦皆切实。
盖祖尧亲从觌游，较之任渊之注陈师道、黄庭坚诗，闻见更为有据。非后人注前代之书，摸索影响者所可同日语云。
△《崧庵集》六卷（永乐大典本）
宋李处权撰。处权《宋史》无传。其集诸家亦不著录。惟方回《瀛奎律髓》中录所作《送二十兄还镇江》诗一首。而注其后云：“处权字巽伯，洛阳人。邯郸公淑之后。有《崧庵集》。宣和间与陈叔易、朱希真以诗名。南渡后尝领三衢”云云。其履贯略可考证，而不言其距李淑为几世。今其集传本已绝。独《永乐大典》中有之。且寻检各韵，处权自序及其从弟处全原序、邵骥原跋，一一具在。
所纪生平踪迹，差为详备，惟世系仍未明晰。今案《建康志》有《李处全小传》，称：“处全，淑之曾孙，本丰县人，后迁溧阳。官至朝请大夫。”而王明清《挥麈馀话》亦称：“大理少卿李传正为淑之孙，即处全之父。”据此，则处权实淑曾孙，而家於溧阳。《瀛奎律髓》所称洛阳，当有刻本传讹，以溧为洛耳。淑家富典籍，其《邯郸图书志》，晁公武每引以为据。又精研声律，所作《诗苑类格》，今尚散见诸书中。处权承其世学，标新领异，别出以清隽之思，於诗道颇为深造。
处全序称其“齿益高，心益苦，句法益老，与少作不类”。是其覃思吟咏，老而弥工。虽原帙散佚，东京与南渡以后所作，互相糅杂，不复能以年岁辨析。而总其大概，五言清脱浏亮，略似张耒。七言爽健伉浪，可拟陈与义。在当时实一作手。久经湮没，幸而复存，亦论宋诗者所宜甄录也。谨采掇排比，以体区别，釐为六卷。仍以原序跋分系前后，俾将来有以考见焉。
△《藏海居士集》二卷（永乐大典本）
案《藏海居士集》散见《永乐大典》中，题宋吴可撰。可事迹无考，亦不知何许人。考集中年月，当在宣和之末。其诗有“一官老京师”句。又有“挂冠养拙”之语。知其尝官於汴京，复乞闲以去。又有“往时家分宁，比年客临汝”及“避寇湘江外，依刘汝水旁”句。知其尝居洪州。建炎以后，转徙楚、豫之间。
