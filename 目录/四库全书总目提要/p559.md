<!-- { "loadSidebar": true } -->
其始末则未详也。是书略仿宋人《典型录》之体，载明代名臣遗闻琐事，大抵严操守、砺品行、存忠厚者为多。盖明自嘉靖以后，开国敦庞之气日远日漓，士大夫怙权营贿，风尚日偷。定向陈先进懿行以救时弊，故所纪多居家行己之细事，而朝政罕及焉。考其著书之时，正分宜骄怙之日，定向其有微旨乎？其间如曲誉李东阳之类，未免乡曲之私；提唱姚江之学，亦未免门户之见。然著书大旨不在是，略其小疵可也。此本为陈继儒《秘笈》所刻，体例混淆，原书与续辑不甚可辨。间有论断，亦不知为谁语。以行款推之，殆每条第一字跳行者为定向之书。
其第一字平书者为在之书欤？今未见定向之原本，不可考矣。
△《觚不觚录》一卷（安徽巡抚采进本）
明王世贞撰。世贞有《弇山堂别集》，已著录。是书专记明代典章制度，於今昔沿革尤详。自序谓伤觚之不复旧觚，盖感一代风气之升降也。虽多纪世故，颇涉琐屑，而朝野轶闻，往往可资考据。若徐学谟《博物典汇》载高拱考察科道，被劾者二十七人，并载名氏，说者谓其谙於故事，而是书并详及诸人所以被劾之故，为学谟所不及载。於情事首尾，尤为完具。盖世贞弱冠入仕，晚成是书，阅历既深，见闻皆确，非他人之稗贩耳食者可比，故所叙录，有足备史家甄择者焉。
△《何氏语林》三十卷（安徽巡抚采进本）
明何良俊撰。良俊有《四友斋丛说》，已著录。是编因晋裴启《语林》之名，其义例门目则全以刘义庆《世说新语》为蓝本，而杂采宋、齐以后事迹续之。并义庆原书共得二千七百馀条，其简汰颇为精审。其采掇旧文，翦裁镕铸，具有简澹隽雅之致。视伪本李垕《续世说》剽掇南北二史，冗沓拥肿，徒盈卷帙者，乃转胜之。每条之下又仿刘孝标例自为之注，亦颇为博赡。其间摭拾既富，间有牴牾。如王世懋《读史订疑》所谓以王莽时之陈咸为汉成帝时之陈咸者，固所不免。
然於诸书舛互，实多订正。如第二十二卷纪元载妻王韫秀事，援引考证，亦未尝不极确核。虽未能抗驾临川，并驱千古，要其语有根柢，终非明人小说所可比也。
──右“小说家类”杂事之属，八十六部，五百八十一卷，皆文渊阁著录。
（案：纪录杂事之书，小说与杂史最易相淆。诸家著录，亦往往牵混。今以述朝政军国者入杂史，其参以里巷闲谈词章细故者则均隶此门。《世说新语》古俱著录於小说，其明例矣。）卷一百四十二 子部五十二
○小说家类三
△《山海经》十八卷（内府藏本）
晋郭璞注。卷首有刘秀校上奏，称为伯益所作。案《山海经》之名始见《史记大宛传》，司马迁但云《禹本记》、《山海经》所有怪物余不敢言，而未言为何人所作。《列子》称大禹行而见之，伯益知而名之，夷坚闻而志之，似乎即指此书而不言其名《山海经》。王充《论衡别通篇》曰，禹主行水，益主记异物，海外山表，无所不至，以所见闻作《山海经》。赵煜《吴越春秋》所说亦同。
惟《隋书经籍志》云，萧何得秦图书，后又得《山海经》，相传夏禹所记。其文稍异，然似皆因《列子》之说推而衍之。观书中载夏后启、周文王及秦、汉长沙、象郡、馀暨、下巂诸地名，断不作於三代以上，殆周、泰间人所述，而后来好异者又附益之欤？观《楚词天问》，多与相符，使古无是言，屈原何由杜撰？
朱子《楚词辨证》谓其反因天问而作，似乎不然。至王应麟《王会补传》引朱子之言，谓《山海经》记诸异物飞走之类，多云东向，或曰东首，疑本因图画而述之。古有此学，如《九歌》、《天问》皆其类云云。则得其实矣。郭璞注是书，见於《晋书本传》。隋、唐二志皆云二十三卷，今本乃少五卷，疑后人并其卷帙，以就刘秀奏中一十八篇之数，非阙佚也。隋、唐志又有郭璞《山海经图赞》二卷，今其赞犹载璞集中，其图则《宋志》已不著录，知久佚矣。旧本所载刘秀奏中，称其书凡十八篇，与《汉志》称十三篇者不合。《七略》即秀所定，不应自相牴牾，疑其赝托。然璞序已引其文，相传既久，今仍并录焉。书中序述山水，多参以神怪，故道藏收入太玄部竞字号中。究其本旨，实非黄、老之言。然道里山川，率难考据，案以耳目所及，百不一真，诸家并以为地理书之冠，亦为未允。
核实定名，实则小说之最古者尔。
△《山海经广注》十八卷（浙江巡抚采进本）
国朝吴任臣撰。任臣有《十国春秋》，已著录。是书因郭璞《山海经注》而补之，故曰广注。於名物训诂，山川道里，皆有所订正。虽嗜奇爱博，引据稍繁，如堂庭山之黄金，青邱山之鸳鸯，虽贩妇佣奴，皆识其物，而旁徵典籍，未免赘疣，卷首冠杂述一篇，亦涉冗蔓。然掎摭宏富，多足为考证之资。所列逸文三十四条，自杨慎《丹铅录》以下十八条，皆明代之书，所见实无别本，其为稗贩误记，无可致疑。至应劭《汉书注》以下十四条，则或古本有异，亦颇足以广见闻也。旧本载图五卷，分为五类。曰灵祇，曰异域，曰兽族，曰羽禽，曰鳞介，云本宋咸平《舒雅旧稿》，雅本之张僧繇，其说影响依稀，未之敢据。其图亦以意为之，无论不真出雅与僧繇，即说果确实，二人亦何由见而图之？故今惟录其注，图则从删。又前列引用书目五百三十馀种，多采自类书，虚陈名目，亦不琐录焉。
△《穆天子传》六卷（两江总督采进本）
晋郭璞注，前有荀勖序。案《束晳传》云，太康二年，汲县人不准盗发魏襄王墓，得《竹书穆天子传》五篇，又《杂书》十九篇，周食田法、周书论楚事、周穆王美人盛姫事。按今盛姫事载《穆天子传》第六卷，盖即《束晳传》所谓杂书之一篇也。寻其文义，应归此传。《束晳传》别出之，非也。此书所纪，虽多夸言寡实，然所谓西王母者，不过西方一国君。所谓县圃者，不过飞鸟百兽之所饮食，为大荒之圃泽，无所谓神仙怪异之事。所谓河宗氏者，亦仅国名，无所谓鱼龙变见之说，较《山海经》、《淮南子》犹为近实。郭璞注《尔雅》，於西至西王母句，不过曰西方昏荒之国；於河出昆仑墟句，虽引《大荒西经》而不言其灵异。其注此书，乃颇引志怪之谈。盖释经不敢不谨严，而笺释杂书则务矜博洽故也。
（案：《穆天子传》旧皆入《起居注类》，徒以编年纪月，叙述西游之事，体近乎起居注耳，实则恍惚无徵，又非逸周书之比。以为古书而存之可也，以为信史而录之，则史体杂，史例破矣。今退置於《小说家》，义求其当，无庸以变古为嫌也。）△《神异经》一卷（内府藏本）
旧本题汉东方朔撰。所载皆荒外之言，怪诞不经。共四十七条。陈振孙《书录解题》已极斥此书，称东方朔撰、张茂先传之伪。今考《汉书朔本传》，历叙朔所撰述，言凡刘向所录朔书俱是，世所传他事皆非。其赞又言后世好事者取奇言怪语附著之朔云云。则朔书多出附会，在班固时已然。此书既刘向《七略》所不载，则其为依托，更无疑义。《晋书张华本传》，亦无注《神异经》之文，则并华注亦属假借，振孙所疑，诚为有见。然《隋志》载此书，已称东方朔撰，张华注。则其伪在隋以前矣。观其词华缛丽，格近齐、梁，当由六朝文士影撰而成，与《洞冥》、《拾遗》诸记先后并出，故其中西北荒金阙银盘明月珠事，陆倕《石阙铭》引用之。其中玉女投壶事，徐陵《玉台新咏序》引用之。流传既久，固不妨过而存之，以广异闻。又考《广韵》去声四十一漾收犭恙字，《说文》、《玉篇》皆所不载。注称兽似狮子，实本此经北方有兽焉，其状如狮子，名曰犭恙之文。则小学家已相援据，不但文人词藻，转相采摭已也。《隋志》列之史部地理类，《唐志》又列之子部神仙类。今核所言，多世外恍惚之事，既有异於舆图，亦无关於修炼，其分隶均属未安。今从《文献通考》列《小说类》中，庶得其实焉。
△《海内十洲记》一卷（两江总督采进本）
旧本题汉东方朔撰。十洲者，祖洲、瀛洲、悬洲、炎洲、长洲、元洲、流洲、生洲、凤麟洲、聚窟洲也。又后附以沧海岛、方丈洲、扶桑、蓬邱、昆仑五条。
其言或称臣朔，似对君之词；或称武帝，又似追记之文。又盛称武帝不能尽朔之术，故不得长生，则似道家夸大之语。大抵恍惚支离，不可究诘。考刘向所录朔书无此名。书中载武帝幸华林园射虎事，案《文选》应贞晋武帝《华林园集》诗李善注，引《洛阳图经》曰，华林园在城内东北隅，魏明帝起，名芳林园，齐王芳改为华林。武帝时安有是号？盖六朝词人所依托。观其引卫叔卿事，知出《神仙传》。后引五岳真形图事，知出《汉武内传》后也。然自《隋志》已著於录，李善注张衡《南都赋》、宋玉《风赋》、鲍照《舞鹤赋》、张衡《思玄赋》、曹植《洛神赋》、郭璞《游仙诗》第一首、第七首、江淹《拟郭璞游仙诗》、夏侯玄《东方朔画赞》、陆倕《新刻漏铭》并引其文为证，足见其词条丰蔚，有助文章。陆德明《经典释文》亦於《庄子北冥》条下引此书曰：水黑色谓之冥海，无风洪波百丈。则通儒训诂，且据其文矣。唐人词赋，引用尤多，固录异者所不能废也。诸家著录，或入地理，循名责实，未见其然。今与《山海经》同退置小说家焉。
△《汉武故事》一卷（江苏巡抚采进本）
旧本题汉班固撰，然史不云固有此书，《隋志》著录传记类中，亦不云固作。
晁公武《读书志》引张柬之《洞冥记跋》，谓出於王俭。唐初去齐、梁未远，当有所考也。所言亦多与《史记》、《汉书》相出入，而杂以妖妄之语。然如《艺文类聚》、《三辅黄图》、《太平御览》诸书所引甲帐珠帘、王母青雀、茂陵玉碗诸事称出《汉武故事》者，乃皆无之。又李善注《文选西征赋》，引《汉武故事》二条，其一为柏谷亭事，此本亦无之；其一为卫子夫事，此本虽有之而文反略於善注。考《隋志》载此书二卷，诸家著录并同。钱曾《读书敏求记》亦尚作二卷，称所藏凡二本，一是锡山秦汝操绣石书堂本，一是陈文烛晦伯家本。又与秦本互异，今两存之云云。两本今皆未见，此本为明吴琯《古今逸史》所刻，并为一卷，仅寥寥七八页。盖已经刊削，又非两家之本，以其六朝旧帙，姑存备古书之一种云尔。
△《汉武帝内传》一卷（江苏巡抚采进本）
旧本题汉班固撰。《隋志》著录二卷，不注撰人，《宋志》亦注曰不知作者，此本题曰班固，不知何据。殆后人因《汉武故事》伪题班固，遂并此书归之欤？
