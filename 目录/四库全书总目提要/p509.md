<!-- { "loadSidebar": true } -->
国朝吕种玉撰。种玉字蓝衍，长洲人。是编皆订正字义，考究事始，亦宋人《释常谈》之类，而语多习见，又往往昧其本原，或反滋颠舛。如谓今之路引本汉之长境，不知《周礼》亦有此法；谓墓志有爵者称公，无爵者称君，不知《隶释》有后汉故民吴公碑；谓即时为登时，本唐戴胄语，不知汉建安中焦仲卿妻诗已有登即相和许语；谓亲家之称始五代，不知唐大历中卢纶诗已有人主人臣是亲家语；谓排行起晋末，汉人未有，不知《水经注》载汉光武帝封诸侄，已德字联名；谓虎林称武林先见《晋书》及《汉地理志注》，非避唐讳，不知作《晋书》之房乔，注《汉书》之颜籀，正为唐人。其尤谬者，如《汉武内传》，王母命田四非答哥哥毕云云，乃答哥为句，哥毕为句，哥即古文歌字，种玉不知汉人假借通用之法，又误读为一句，遂以弟呼兄为哥哥语本於此，亦太疏舛矣。
△《事物考辨》六十二卷（江苏巡抚采进本）
国朝周象明撰。象明有《七经同异考》，已著录。是书自七经诸史至昆虫植物，凡分四十六类。凡经传注疏及子史百家，靡不采辑，亦间附己说於各条之后。
此本犹出其手录，旁注涂抹，多所改定，其用力颇深。中如甸师祭祀共萧茅，郑大夫曰：萧字或为莤，郑康成以为取萧祭脂之萧，象明义主后郑，所见颇允。
至如《礼记》郑注君陈周公子孔安国传以为臣名，象明宗孔而黜郑，谓蔡仲之命曰：率乃祖文王之彝训，成王命君陈第曰懋昭周公之训，不曰率乃父周公之训，其非周公子可知，则未免拘文牵义矣。其他随笔记录，亦鲜考核。盖勤於采摭而短於考证者也。
△《天禄识馀》二卷（大学士英廉购进本）
国朝高士奇撰。士奇有《春秋地名考略》，已著录。是书杂采宋明人说部，缀缉成编。辗转稗贩，了无新解，舛误之处尤多。杭世骏《道古堂集》有是书跋曰：钱塘高侍郎以儒臣获侍先皇禁幄，退而著书二册，题曰《天禄识馀》。意谓延阁广内秘室之藏，有非穷巷陋儒所得窥见者。今观其书，则笑<月枼>言鲭，岂足以当天厨一脔也。迹其所徵引辨说，大半皆袭前人之旧。一二偏解，时有牴牾。
不观《左传》注，妄谓窒皇为冢前之阙；不观《汉书》注，妄引《后汉纪》以证太上皇之名；不观水经、文选两注，妄诧金虎、冰井以实三台；不观《地理通释》，妄分两函谷关为秦、汉。其尤踳驳不可据者。青云二字莆田周方叔以为有四解，乃遽以隐逸当之；聚头扇已见之金章宗词咏，（出归志。）乃谓元时高丽国始贡；银八两为流本《汉书食货志》，乃引《集韵》以为创获。八米卢郎既见之齐、隋两书，姚宽《丛语》云，盖关中语，岁以六米七米八米分上中下，言在穀取米，取数之多也。黄山谷、徐师川何尝误用，乃用元微之八采诗成未伏卢为证，是知一未知二也。古人为学，先根柢而后枝叶，先经史而后词章，侍郎置身石渠金匮，获窥人间未见之本，而所采撷若此，此可以徵其造诣矣。其排斥士奇，可谓不遗馀力，然取此书覆勘之，竟不能谓世骏轻诋也。
△《畏垒笔记》四卷（浙江巡抚采进本）
国朝徐昂发撰。昂发字大临，长洲人。康熙庚辰进士。官翰林院编修。是书成於康熙戊戌。前有昂发题词，称自庚寅、己丑间始随笔劄记，虽古人成说，有裨见闻，增长智识者，咸掇录焉，间参以意见云云。其书皆考证之文，大抵皆采掇旧闻，断以己意。中间如匡鼎说诗一条，知《西京杂记》之伪，而杨王孙名贵之类，又引《西京杂记》为凭。《孔丛子》一条，既灼知其书为依托，而子思生无须眉之类，又引以为证。盖爱博嗜奇，随文生义，未能本末赅贯。至於以泰山碧霞元君为周武王女太姬之神，陈敬仲奔齐，奉之以来；以西洋天主教为秦始皇所遣求仙之人，飘流海岛，奉之以去。尤属牵合臆断。核其所学，自不及国初顾炎武、朱彝尊等之淹通。然持择矜慎，叙述简洁，正舛订讹，颇资闻见，在近时说部之中，犹为秩然有条理者。究非明人杂录，转相裨贩，冗琐无绪者比也。
△《古今释疑》十八卷（副都御史黄登贤家藏本）
国朝方中履撰。中履字素北，桐城人，方以智之子也。此书皆考证之文。一卷至三卷皆论经籍，四卷至九卷皆论礼制，十卷论氏族姓名，十一卷论乐，十二、十三卷论天文推步，十四卷论地理，十五卷论医药，十六至十八卷论小学、算术，各标题而为之说。中履名父之子，学有渊源，故持论皆不弇陋。然镕铸旧说以成文，皆不标其所出，其体例乃如策略，不及其父《通雅》之精核也。
△《螺江日记》八卷（浙江巡抚采进本）
国朝张文檒撰。文檒有《大学偶言》，已著录。是书杂志经史疑义。
如《尚书》笃信古文，《大学》遵用古本，皆守其师毛奇龄之说，持论亦甚辨博，然疏舛往往不免。如谓汉元狩中造银锡为白金三品，即官造假银，不知古人银锡通谓之金，汉时本无以银交易之事，非若后世之贵贱顿殊，亦何所用其假造乎？
至论陆农师家世而谓《通考》所载佃曾孙遹为又是一人，不记世系，不知遹即游之子，其所作游文集跋语，现存集中。而以为别一人，尤失考之甚矣。
△《知新录》三十二卷（安徽巡抚采进本）
国朝王堂撰。棠字勿翦，歙县人。是书成於康熙丁酉。每一事采集众说，考其原始，参以论断，各为标目，略以类从，惟不立部分耳。采摭颇富，而多不著所出。大旨欲仿顾炎武《日知录》，然不过《谈薈》、《樵书》之流亚耳。
△《西圃丛辨》三十二卷（兵部侍郎纪昀家藏本）
国朝田同之编。同之字在田，德州人。康熙庚子举人，官国子监学录。是书杂采诸家说部，分类排比，皆因其旧文，不加论断。故卷首题名不曰撰著，而曰纂集云。
△《经史问》五卷（福建巡抚采进本）
国朝郭植撰。植字于岸，古田人。乾隆壬戌进士。是编乃其主广东粤秀书院时与诸生搜经史疑义，设为问答以考订之。大率皆注疏旧义，且与毛奇龄《经问》雷同者亦复不少。
△《掌录》二卷（江苏巡抚采进本）
国朝陈祖范撰。祖范有《经咫》，已著录。是书乃其劄记之文，皆考证名义训诂。然大抵捃摭旧文，罕逢新义。疑其辑录诸书之说以备检阅，其门人转相传写，因而刊行，本非有意著书也。
──右“杂家类”杂考之属，四十六部，四百四十三卷，皆附《存目》。
卷一百二十七 子部三十七
○杂家类存目四
△《试笔》一卷（兵部侍郎纪昀家藏本）
旧本题宋欧阳修撰，末有苏辙、苏轼二跋。盖杂集其手书墨迹，录而成编，故往往与《六一诗话》、《归田录语》相出入。考陆游《渭南集》，有为杨元发跋东坡所书《兰亭记》曰：明窗净几，笔研纸墨皆极精良，是人间之至乐，六一居士尝以是为自得云云。今其语正载此编中，似非赝作。惟苏轼一跋，凡猥殊甚，决非轼语，或刊是书者所依托欤？
△《章申公九事》一卷（浙江范懋柱家天一阁藏本）
不著编辑者名氏。晁、陈二家书目及《宋史艺文志》皆未著录。卷首序云，丞相惇，性喜挥翰，在政府时，日书数幅，予尝见杂书一卷，乃抄录之。盖从其墨迹录出。前七则皆论书体源流及用笔之法，惟第八则为叙吕元圭幻异事，第九则末署曰：元祐六年十一月五日京口西斋大涤翁书。元祐六年正惇贬汝州时。按东都事略，惇自汝州徙扬州，提举洞霄宫，以父老乞侍养，归苏州。其事《宋史》不载。今据此书所云大涤翁者，当因领洞霄宫，故以自号。而京口亦由汝赴苏所经之路，与《东都事略》一一相合，知非伪托。然惇人不足道，并其书亦为世所弃置矣。
△《蒙斋笔谈》二卷（兵部侍郎纪昀家藏本）
旧本题宋郑景望撰。商濬刻之《稗海》中。厉鹗《宋诗纪事》亦曰：景望，湘山人。生元丰、元祐间。有《蒙斋笔谈》。今考其书，乃全录叶梦得《岩下放言》之文，但删其十分之三四，而颠倒其次序。竣盖误刻伪本。又考景望乃永嘉郑伯熊字，见於陈傅良《止斋集》中。其人登绍兴十五年进士，累官太子侍读，宗正少卿，谥曰文肃。《宋诗纪事》既载伯熊诗於四十七卷中，又据此书於三十七卷别出一郑景望，亦殊疏舛也。
△《麟书》一卷（通行本）
宋汪若海撰。若海号东叟，歙县人。靖康中为太学生。建炎中官至直秘阁，知江州。事迹具《宋史》本传。史称若海豁达高亮，深沉有度。金兵至汴，若海上书枢密曹辅，请立康王为大元帅。及京城失守，若海复述麟为书以献，即此本也。其书托麟为喻，以俪词作韵语，诡言鸱夷子授之磐固侯。大旨主用兵之是，斥和议之非。又言不当追回康王，而劝钦宗以死社稷，用意甚为剀直。因当时金人已破京城，故不敢显言而以廋词寄其意。后有邓肃、吕本中及其从父藻三跋，明人尝以此书及其围城中上曹辅书上尼玛哈请存赵氏诸书，合编为《若海集》。
此则别行之本，陈继儒刻入《秘笈》者也。
△《扪虱新话》十五卷（两江总督采进本）
宋陈善撰。善字敬甫，号秋塘。史绳祖《学斋佔毕》称字子兼，盖有两字。
善，罗源人。《学斋佔毕》称福州，盖举其郡名也。其书考论经史诗文，兼及杂事，别类分门，颇为冗琐，持论尤多踳驳。大旨以佛氏为正道，以王安石为宗主。故於宋人诋欧阳修，诋杨时，诋陈东，诋欧阳澈，而诋苏洵、苏轼、苏辙尤力，甚至议辙比神宗於曹操。於古人诋韩愈，诋孟子。误读《论语》，甚至谓江西马师在孔子上。而於周邦彦谀颂蔡京之诗，所谓化行禹贡山川外，人在周公礼乐中者，则无讥焉。善，南北宋间人，其始末不可考。观其书颠倒是非，毫无忌惮，必绍述馀党之子孙，不得志而著书者也。钱曾《读书敏求记》载是书有二本，其一本不分卷帙，末有绍兴己巳善自跋；一本分十五卷，而无自跋。此本作十五卷，当即曾所言之第二本。然实有自跋，盖曾所见本偶佚末页耳。
△《蕉窗杂录》一卷（两淮马裕家藏本）
旧本题曰宋稼轩居士撰。稼轩，辛弃疾号也。故凡遇宋字必加皇字於上，以明其为真弃疾作。然书中乃引杨慎《丹铅录》、王鏊《震泽长语》、都穆《听雨纪谈》、焦竑《类林》、王世贞《艺苑卮言》，其妄殆不足辨。其所自增数条，如谓木笔名辛夷，芍药一名辛夷，云出《山海经》之类，更为无稽之谈。殆妄劣书贾，钞合明人说部，诡题此名也。
△《诚斋挥麈录》一卷（浙江鲍士恭家藏本）
