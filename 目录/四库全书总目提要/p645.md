<!-- { "loadSidebar": true } -->
当其叩阍上书，请光宗过宫，颇得抗直声。然其时在廷诸臣已交章论奏，非廊庙不言，待於草野言之者，何必屋上架屋，为此哓哓，特巧於博名耳。又屡陈恢复大计，谓中原可不战而取，更不过附合时局，大言以倖功名。北伐之役，后竟何如耶？杨维祯吊其墓诗云：“读君旧日伏阙疏，唤起开禧无限愁。”文人标榜之词，非笃论也。其诗文亦多粗豪抗厉，不甚协於雅音。特以跌宕纵横，才气坌溢，要非龌龊者所及，故今犹传焉。集凡十四卷，后附宋以来诸人所题诗文二卷，合十六卷。岳珂《桯史》记过始末颇详。称其开禧乙丑过京口，相与摭奇吊古，多见於诗。其《多景楼》一篇，广汉章以初升为之大书。词翰俱卓荦可喜，属为刻楼上，会兵起不果云云。今集中诗以此篇为冠，盖由於此。然伏阙一疏，今竟不载於集中，其尚有佚篇欤？至蒋子正《山房随笔》载其辛弃疾席上赋《羊腰肾羹》绝句，及为张栻作张浚挽诗，以集中不载，为遗珠之憾。核以岳珂《桯史》，盖小说之附会，非脱漏也。（语详龙洲词条下。）
△《鹤山全集》一百九卷（浙江鲍士恭家藏本）
宋魏了翁撰。了翁有《周易要义》，已著录。南宋之衰，学派变为门户，诗派变为江湖。了翁容与其间，独以穷经学古，自为一家。所著作诗文极富，本各自为集。此本乃后人裒合诸本，共次为一编。其三十五卷下题《渠阳集》，三十七卷下题《朝京集》，九十卷下题《自庵类稿》，则犹仍其旧名，刊削未尽者也。
史称了翁年十五时，为《韩愈论》，抑扬顿挫，已有作者之风。其天姿本自绝异，故自中年以后，覃思经术，造诣益深。所作醇正有法，而纡徐宕折，出乎自然。
绝不染江湖游士叫嚣狂诞之风，亦不染讲学诸儒空疏拘腐之病。在南宋中叶，可谓翛然於流俗外矣。其集原本一百卷，见於焦竑《经籍志》。前有淳熙己酉宛陵吴渊序。凡诗十二卷、笺表制诰奏议等十八卷、书牍七卷、记九卷、序铭字说跋等十六卷、启三卷、志状二十一卷、祭文輓诗三卷、策问一卷、长短句三卷、杂文四卷，又制举文三卷、《周礼折衷》四卷、拾遗一卷、《师友雅言》二卷，共成一百一十卷。此十卷皆注有新增字，盖书坊刊版所续入。然了翁尚有《古今考》一卷，又不入此集，盖偶遗也。元明间集版湮废。嘉靖辛亥，四川兵备副使高翀等始重刻於邛州。而校订草率，与目多不相应。或书中有此文，而目反佚之。
疑有所窜改，已非其旧。又目凡一百十卷，而吴凤后序称一百七卷，盖重订时失於检勘。又《周礼折衷》并为三卷，以《师友雅言》并为一卷，又阙《拾遗》一卷，故实止此数。然世间仅存此本，流传甚少。今重加校定，仍其所阙，析其所并，定为一百九卷。而原目之参错不合者，则削而不录焉。
△《西山文集》五十五卷（福建巡抚采进本）
宋真德秀撰。德秀有《四书集编》，已著录。考《宋史》本传，德秀有《西山甲乙稿》、《对越甲乙集》、《经筵讲义》、《端平庙议》、《翰林词草》、《四六献忠集》、《江东救荒录》、《清源杂志》、《星沙集志》诸书。此本为明万历中福建巡抚金学曾所刊，国朝浦城县知县王允元又补葺之。所载诗赋而外，惟《对越甲乙稿》、《经筵讲义》、《翰林词草》三种自分卷帙。其馀序记等作，但以类次，不别分名目。或即本传所谓《西山甲乙稿》者，未可知也。他如《端平庙议》诸书，俱不编入，疑其阙佚尚多。然马端临《通考》所载亦作五十六卷，则此本所少仅一卷。殆宋时刊本，即未尝以诸书编入耶？德秀生朱子之乡，故力崇朱子之绪论，其编文章正宗，持论严刻，於古人不贷尺寸。而集中诸作，吹嘘释、老之焰者，不一而足，有不止韩愈《罗池庙碑》为刘昫所讥、与大颠诸书为朱子所摭者。白璧微瑕，固不必持门户之见，曲为隐讳。然其他著作，要不失为儒者之言，亦不必竟以一眚掩也。
△《方泉集》四卷（编修汪如藻家藏本）
宋周文璞撰。文璞字晋仙，号方泉，又号野斋，又号山楹，阳穀人。诸书不详其仕履。盖亦江湖派中人也。是集凡赋一卷、诗三卷。张端义《贵耳集》极称其《灌口二郎歌》、《听欧阳琴行》、《金涂塔歌》，以为不减贺、白。（案贺、白谓李贺、李白也。语殊杜撰，谨附订於此。）然文璞古体长篇，微病颓唐，不出当时门径，较诸东坡、山谷，已相去不知几许。端义拟以青莲、长吉，未免不伦。至於古体短章，近体小诗，如端义所称《题锺山》一绝、《晨起》一绝，固可肩随於《白石》、《涧泉》诸集之间，宜其迭相唱和也。端义所称《灌口二郎歌》，集无此题。惟四卷之首有《瞿塘神君歌》，观其词意，殆即所谓《灌口二郎歌》者。或文璞以名不雅驯，后改此题欤。
△《东山诗选》二卷（永乐大典本）
案《东山诗选》散见《永乐大典》中，皆题葛元承撰，而不著时代爵里。今考集中《早发》诗云：“天台今日去，步步紫云乡。”又《新昌道中》诗云：“明朝行几里，应近赤城西。”则当为天台人矣。谢铎《赤城续志》载有葛绍体字元承，家於黄岩。尝师事永嘉叶適，得其指授。赵希弁《读书附志》亦载有葛绍体《东山诗文选》十卷。则此集即绍体所撰，旧本偶题其字耳。惟《读书附志》称诗文选，而《永乐大典》所载乃有诗无文。或文不足录，为编纂者所删欤？希弁又称家大酉应繇为之序，叶梦鼎跋其后，及行状、墓志原附集中。今并佚不存，其事迹则无可考见矣。叶適《水心集》有《赠绍体》诗云：“数年之留能浩浩，一日之别还草草。念子身名两未遂，令我衰病无一好。”又云：“不愁好龙龙不下，只愁爱玉酬石价。”殆亦潦倒场屋之士。集中有与赵师秀、翁卷酬赠之作，故其诗颇近四灵。盖永嘉一派，以四灵为宗主，当时风气如是也。厉鹗撰《宋诗纪事》，不载绍体之名，知集佚已久。今据《永乐大典》所录，分体釐订，编为二卷，以存其概。绍体所著，又有《四书述》，见於朱彝尊《经义考》，注曰已佚。然有此一集，已足以传绍体矣。
△《白石诗集》一卷、附《诗说》一卷（编修汪如藻家藏本）
宋姜夔撰。夔有《绛帖平》，已著录。罗大经《鹤林玉露》称夔学诗於萧。
而卷首有夔自序二篇。其一篇称：“三薰三沐，师黄太史氏，居数年，一语噤不敢吐。始大悟学即病，不若无所学者之为得。”其一篇称：“作诗求与古人合，不如求与古人异。求与古人异，不如不求与古人合，而不能不合；不求与古人异而不能不异。”其学盖以精思独造为宗。故序中又述千岩、诚斋、石湖咸以为与己合，而己不欲与合。其自命亦不凡矣。今观其诗，运思精密，而风格高秀，诚有拔於宋人之外者。傲视诸家，有以也。《宋史艺文志》载夔《白石丛稿》十卷。陈振孙《书录解题》载《白石道人集》三卷。今止一卷，殆非完本。考《武陵旧事》载夔诗四首，《咸淳临安志》载夔诗三首，《研北杂志》亦载夔诗一首，皆此本所无。知在所佚诸卷之内矣。夔又有《诗说》一卷，仅二十七则，不能自成卷帙，旧附刻词集之首。然既有诗集，则附之词集为不伦，今移附此集之末，俾从其类。观其所论，亦可以见夔於斯事所得深也。
△《野谷诗稿》六卷（两淮马裕家藏本）
宋赵汝鐩撰。汝鐩字明翁，袁州人。其称开封者，汝鐩为太宗八世孙，追溯祖系，不忘本源，犹唐代诸李皆称陇西成纪也。登嘉泰二年进士。授馆职。
嘉定中分司镇江管榷。王士祯《池北偶谈》载黄虞稷尝钞宋人小集二十八家。士祯手钞姜夔、周弼、邓林三家。馀摘录佳句者十九家，以汝鐩为首。所录凡五言二十联、七言一联，称其五言律时有佳句，七言俚俗，歌行漫无音节顿挫。而谓刘克庄序推其跌宕真剸蛟缚虎手，又许以建安、黄初，皆失之妄。又评释斯植《采芝集》曰：“此君及赵汝鐩五言，皆多佳句，而无远神。”其论良允。然自唐以来，兼擅诸体者，不过数家。馀皆互有短长。孟浩然、韦应物以五言笼罩千古，而七言则皆不工。无论姚合以下，至於晚唐、五季，以迨九僧、四灵，刻意苦吟，不过求工於五字。盖江湖一派，门径如斯，不能兼责以他体。一花一石，时饶佳致，如汝鐩之流，固亦谈艺者所不废也。
△《平斋文集》三十二卷（编修汪如藻家藏本）
宋洪咨夔撰。咨夔有《春秋传》，已著录。是集经筵进讲及制诰之文居多，诗歌杂著仅十之三。其官御史时，忠言谠论，力陈时弊，略见於《宋史》本传。
而集中不录其奏疏，或避人焚草之意欤！考史称咨夔为嘉定二年进士。而厉鹗《宋诗纪事》据《咸淳临安志》谓嘉定无二年榜，因断为元年。今考集中《题陶崇诗卷》云：“某与宗山同壬戌进士。”按嘉定以戊辰改元，其二年为己巳。若壬戌则实嘉泰二年。史特误泰为定，鹗未详考，而以咨夔为嘉定元年进士，非也。
又谢枋得《叠山集》末附录《赠行》诸诗，有洪平斋七律一首。核其时代，与咨夔殊不相及。《宋诗纪事》别出《洪平斋》一条，不以入咨夔条下。是则考之为审矣。
△《蒙斋集》十八卷（永乐大典本）
宋袁甫撰。甫字广微，鄞县人。礼部侍郎燮之子。举嘉定七年进士第一。历官吏部侍郎，兼国子祭酒，权兵部尚书。赠少傅，谥正肃。事迹具《宋史》本传。
焦竑《国史经籍志》载甫《蒙斋集》四十卷。明以来传本甚稀。近时李邺嗣等辑《甬上耆旧诗》，蒐罗颇广，而亦未见甫集，仅从他书摭拾编次。则其佚固已久矣。今取《永乐大典》所载者，以类排比，釐为一十八卷。甫承其家学，具有渊源。历官所至，惟汲汲以兴利除害为事。凡有奏请，凿然可见诸施行。其在徽州所上便民诸条，迄今利赖，不同纸上空谈。至於遇朝廷大事，侃侃直陈，尤为切中窾要。如史嵩之议约蒙古伐金，甫力持不可。且言嵩之轻脱难信，几罹危祸。
又力斥史弥远之专政，而劝理宗以独揽乾纲，更为人所难言。今诸疏虽不尽传，而所存劄子尚多。要皆劘切权贵，抗论不阿，可称忠鲠之士。其他诗文，类多明白晓畅，切近事理，亦不屑为藻缋之词。独其遗编湮没几数百年。今幸逢蒐罗放佚之时，其祖文所著《瓮牖闲评》，其父燮所著《家塾书钞》、《毛诗讲义》及《絜斋集》，并於《永乐大典》中裒辑刊布。且得邀宸章褒咏，光耀艺林。兹甫斯集，又得排次成帙，复显於蠹蚀之馀。既仰见圣天子表章遗籍，阐发幽光，为千古艺林之至幸。并见袁氏父子祖孙，积学三世，凡所著作，虽沉晦有年，而卒之不能磨灭，待昌运而重彰。亦足励穷经稽古之儒，各勉为其可传也。
