<!-- { "loadSidebar": true } -->
明郑洛书撰。洛书字启范，思斋其号也，莆田人。正德丁丑进士，官至监察御史，提督南直隶学政。事迹附见《明史解一贯传》。是集前后无“序”、“跋”，不知谁所编次，亦无目录，仅“序”九篇，“记”三篇，“赋”二篇，寥寥不成卷帙，又皆应酬之作，殆非完本。
△《林次崖集》十八卷（福建巡抚采进本）
明林希元撰。希元有《易经存疑》，已著录。是集为其子有梧所编。凡奏疏四卷，书二卷，揭帖附焉，序三卷，记、碑共一卷，论、说、议共一卷，杂著一卷，志、表一卷，传、行状一卷，祭文、哀词二卷，诗二卷，词附焉。希元之学，宗其乡人蔡清，故於明代诸儒，惟推薛瑄、胡居仁。与王守仁同时，而排其《传习录》最力。虽与守仁门人季本同年相善，而与本之书，亦不少假借其师，其祭守仁文，但推其功业而已，无一字及其学问也。至其气质刚急，锐於用世，则类其乡人陈真晟。故其为南京大理寺评事，则忤江彬，忤御史谭会，忤大理寺卿陈琳，坐谪泗州州判。及为大理寺丞，又请剿辽东叛兵，坐谪钦州知州。官广东时，值安南莫登庸篡国，力请讨之，疏凡六上，竟坐是中计典归。归后，又以争郡邑利病，几中危法。其负气喜任事，盖可想见。其由泗州再入大理也。盖方献夫、霍韬荐之，故与二人颇相契。集中《与周石厓书》，亦自称气味与兀厓相似。又自称大礼、安南之议，所见与兀厓同。兀厓者，韬别号也。然在泗州时，张璁、桂萼欲援之同议大礼，终谢不行。则诸人固不足为希元累矣。集中有《与汪可亭书》曰：“今海内推大家者二人，曰李崆峒、何大复。二子雕词铸意，刮陈去新，力挽颓风，以还之古，似为一时文人也。然考其所得，《典谟》已乎，《盘诰》已乎，余皆未能知也。”云云。则非惟学问辟姚江，即文章亦辟北地、信阳。故其诗文，皆惟意所如，务尽所欲言乃止。往往俚语与雅词相参，俪句与散体间用，盖其素志原不欲以是见长云。
△《玩鹿亭稿》八卷、《附录》一卷（浙江巡抚采进本）
明万表撰。表有《海寇议》，已著录。万氏世以勋绩显，表独才兼文武，每与唐顺之等讲学，御倭亦有功绩，号为儒将；然其诗文，气格稍弱，故终不能与一时文士，角逐词坛。是集凡诗二卷，文六卷，末附录赠答诗启及行状、墓志。
乃其子达甫所编，其孙邦孚所刻。达甫有《皆非集》，邦孚有《一枝轩稿》，皆能传其家学云。
△《少石集》十三卷（两淮马裕家藏本）
明陆釴撰。釴有《山东通志》，已著录。是集诗五卷，文七卷，杂著一卷。前有张时彻《序》，称其华不近浮，质不近俚，而惜其志之未艾。盖具体而未成家者，故《序》有微词云。
△《少华集》四卷（浙江孙仰曾家藏本）
明詹泮撰。泮字少华，玉山人。正德辛巳进士，官至礼科给事中，乞养归。
泮尝从章懋游，以讲学自任，其诗文亦别为一格，是集乃其子长至、长生所编，杂文诗词共三卷，外录一卷，则皆他人之赠言也。
△《介塘文略》一卷（浙江范懋柱家天一阁藏本）
明王相撰。相号介塘，鄞县人。正德辛巳进士，官翰林院编修。嘉靖初，以争大礼，廷杖卒。事迹附见《明史王思传》。是册仅杂文十八篇，且多酬赠之作，所著岁月，皆在嘉靖二三年，盖丛残抄本，非其遗集。文格颇伤於雕琢，亦七子流派也。
△《栋峰遗稿》二卷（浙江孙仰曾家藏本）
明曾梧撰。梧字于易，江西广昌人。正德辛巳进士，官至常州府知府。是集凡文一卷，诗一卷，文冠以《应诏疏》，反覆申明合祀天地之说，盖是事古今聚讼，儒者各尊其所闻，不足异也。初鋟於嘉靖中，后毁於火，天启辛酉，其曾孙邦泰又重刻焉。
△《龙湖文集》十五卷（浙江巡抚采进本）
明张治撰。治字文邦，茶陵人。正德辛巳进士，官至文渊阁大学士，谥文隐，改谥文毅；万历初，复改谥文肃。是集凡文十卷，诗五卷，乃丰城雷礼与治婿彭宣所编刊，版久漫漶，雍正丙午，宣之从曾孙思眷得旧刻校正，属其子维新重刊於浙江。治，《明史》无传，《献徵录》称，其临事不阿，以是失世宗旨，及其卒也，命与中谥，隆庆改元，始更谥焉。然观何乔远所撰小传，不能举其相业，集中奏疏，於时事亦罕指陈。乔远所称为辅臣时，默默不自得，冀乘间争谏，殆亦曲解之词欤？归有光、薛应旂皆治所取士，当时以识鉴称。而诗文则未能自为一家。朱彝尊《静志居诗话》尝摘其《夜过洞庭》诗云：“晓发吴阊门，夕渡广陵沚，日暮江帆迟，洞庭三百里。微风澹无波，明月照天水，隐隐见君山，钟声翠微里。”以吴地而混於楚，且云：“文肃家茶陵，与洞庭湖密迩，何得以君山属吴耶？”今观集中是诗，晓发吴阊门，作“武昌门”；夕渡广陵沚，作“黄陵沚”；洞庭三百里，作“八百里”。则固未尝涉於吴地，岂彝尊所见之本，乃思眷《序》所谓翻本杂淆，或思眷重校，因彝尊是语，而改之欤？
△《张水南集》十一卷（江苏巡抚采进本）
明张衮撰。衮字补之，江阴人。正德辛巳进士，历官至南京光禄寺卿。是集凡诗二卷，文九卷。衮在谏垣，颇多建白，嘉靖中，倭扰东南，衮家居在危城中，驰书政府，条上御倭五事，盖亦留心於经世者，词章则又当别论焉。
△《张文忠集》十九卷（浙江巡抚采进本）
明张孚敬撰。孚敬有《谕对录》，已著录。是集凡《奏疏》八卷，《诗稿》四卷，《续稿》一卷、《文稿》六卷。孚敬以议礼得君，故其著述，强半皆考礼之词，不惟议兴献王礼，而且议郊祀礼，议孔庙礼；不惟撰《明伦大典》，而且撰《礼记章句》，自谓有明一主持礼教之人。其间所论，未必百无一当，然穿凿附会，以迁就时局者，比比然也。
△《弘艺录》三十二卷（江苏巡抚采进本）
明邵经邦撰。经邦字仲德，仁和人。正德辛巳进士，官至刑部员外郎，以论劾张孚敬下狱谪戍。事迹具《明史》本传。经邦以讲学自任，尝采古今论学语，发明其旨，为《弘道录》；又删掇诸史，为《弘简录》。所著诗文，则别为此录。
经邦自作《志铭》所云：“三弘集”成，瞽开聋鸣者是也。考其自作《小传》，称榷税荆州时，裒所著为《弘艺录》，故卷首《自序》题嘉靖四年乙酉，而集中所载，并及於暮年绝笔。则又后人续编，非其手定之本矣。经邦《上武宗疏》及《中兴保治》、《日食建言》诸疏，皆慷慨激烈，足以见其志节。其他诗文则类皆抒写胸臆，不屑屑以研炼为工。卷首《艺苑元机》七十三条，专明作诗之法，以严羽诗有别才，非关学之说为不然，且谓清庙缉熙，莫非至理所寓，未可不谓之诗；人惟狃於习俗，谓与经生不同，故往往粘皮带骨。观其持论，其宗旨概可知也。
△《群玉楼集》八卷（山西巡抚采进本）
明李默撰。默有《建阳人物传》，已著录。是集凡文五卷，诗三卷，乃其子太学生培所编。康太和《序》称：其镕意铸词，不涉蹊径，然少伤於朴直。原集刊於万历元年，此本为其裔孙重刊。默为赵文华借策题谤讪，构陷下狱以死。有孝廉江宗者力争之，故卷末以江举人《上侍郎赵文华书》附焉，其事盖史所未及也。
△《秬山稿》一卷（浙江巡抚采进本）
明田顼撰。顼字太素，龙溪人。正德辛巳进士，官至贵州提学副使。是集前半卷为杂文，后半卷为诗，大抵皆应酬之作。文格颇浅弱，惟诗颇爽朗，盖沿前七子之流波，有意规橅唐人，而模拟未免有迹也。
△《甓馀集》十二卷（江苏巡抚采进本）
明朱纨撰。纨有《茂边纪事》，已著录。是集九卷以前，皆其在官时章疏、公移。十卷曰：《海道纪言》，其巡抚闽浙时所著诗文。十一卷即《茂边纪事》，其整饬威茂兵备时所著平寇始末，并诗数十首。末卷曰《永感录》，则其先人行述、志铭及诸人赠言也。
△《李徵伯存稿》十三卷（两淮盐政采进本）
明李兆先撰。兆先字徵伯，茶陵人，大学士东阳之子。以荫为国子生，年二十七而卒。《怀麓堂诗话》载兆先论诗之语，可云夙慧。东阳所作《兆先志》文，亦悼惜特甚。而沈周《客座新闻》，乃载其父子相谑一事，则狂纵无复人理，虽晋人放达，不至於斯。平心而论，殆才隽而不修行检，誉之者有所粉饰，毁之者亦有所附会耳。是集，凡诗赋、杂文十一卷。又《东行稿》一卷，乃其自京师赴山东之作；附录一卷，则东阳所为《兆先志》，及同时诸人慰问诗，具在焉。
△《董从吾稿》一卷（浙江汪启淑家藏本）
明董澐撰。澐字复宗，一字子寿，号萝石，海盐人。《明史儒林传》附载《钱德洪传》末。嘉靖甲申，澐年六十八，始游会稽，从王守仁讲学，或沮之，澐曰：“吾从吾所好耳。”遂又自号“从吾”。其集以诗与语录、杂文，共为一编，而附守仁和赠诸作。大抵皆暮年谈理之词也。卷末有其子穀《跋》，称尚有诗文若干卷未刻。盖讲学以后，转以早年之作，为不足存云。
△《嗜泉诗存》二卷、《附录》一卷（浙江巡抚采进本）
明李璋撰。璋字政虹，海盐人。是集前有正德四年璋自序，称取旧刻痛加刊削，存十之一，并及近作为二卷，杂著、诗馀为一卷，易其名曰：《诗存》。此本为其十世孙凤藻所刊，上卷为古体，下卷为近体，附录诗说五则，而独无诗馀、杂著。据其九世族孙缵祖《后序》，盖旧刊已佚，此重刻者残本耳，卷末《摘句三十四联》，同时诸人和章及《小传》、《墓志铭》，皆凤藻所续也。缵祖《跋》又称，尚有《重刊残本诗钞》第八、第九两卷。今未见传本，其存佚不可知矣。
△《谭樵海集》六卷、附《幽谷集》一卷、《霜岩集》一卷（江西巡抚采进本）
明谭宝焕撰。宝焕，江西乐安人，樵海其号也。集凡文三卷，诗三卷。宝焕少好讲学，为文多涉理趣；诗尤沿《击壤集》流派，如《自示》云：“从今脊骨刚如铁，一担纲常勿放肩。”《寄邓九邱》云：“还与先生磨太极，乾坤肯负苦心人。”较《定山集》抑又甚矣。末附《幽谷集》一卷，其孙钦瑗作；《霜岩集》一卷，其曾孙清严作也。
△《性理吟》二卷（江西巡抚采进本）
明谭宝焕撰。是集成於正德壬申，前有《自序》，皆以“四书”及性理中字句为题，前列朱子之说，而以一诗括其意。前集一卷为七言绝句，后集一卷为七言律诗，其意不在於诗，亦遂难以诗论也。
△《鸿泥堂小稿》八卷、《续稿》十卷（浙江孙仰曾家藏本）
明薛章宪撰。章宪字尧卿，自号浮休居士，江阴人。《小稿》刻於正德丁丑，其子布所编。《续稿》刻於嘉靖庚申，邑人沈翰卿所编。诗文皆乏神韵，盖摹古而仅得其貌也。
