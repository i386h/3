<!-- { "loadSidebar": true } -->
国朝赵吉士撰。吉士有《续表忠记》，已著录。是编采掇诸家说部，分十二门。曰囊底寄，皆智数事也；曰镜中寄，皆忠孝节义事也；曰倚杖寄，述山川名胜也；曰撚须寄，诗话也；曰灭烛寄，谈神怪也；曰焚麈寄，格言也；曰獭祭寄，杂录故实也；曰豕渡寄，考订谬误也；曰裂眦寄，记明末寇乱及殉寇诸人也；曰驱睡寄，遗事之可为谈助者也；曰泛叶寄，皆徽州佚闻也；曰插菊寄，皆谐谑事也，所载古事十之二三，明季事十之七八，采掇颇富而雅俗并陈，真伪互见，第成为小说家言而已。
△《择执录》十二卷（直隶总督采进本）
国朝王家启撰。家启字诚庵，蔚县人。顺治辛卯举人，官广东新会县知县。
是书杂采嘉言善事，分三十四门。盖乡闾劝善之书，赵善璙《自警编》之类也。
以择执为名，过其实矣。
△《寿世秘典》十八卷（两江总督采进本）
国朝丁其誉撰。其誉字蜚公，如皋人。顺治乙未进士，官行人司行人。是书专为养生而作，凡分十二门，曰月览，曰调摄，曰类物，曰集方，曰嗣育，曰种德，曰训纪，曰法鉴，曰佚考，曰典略，曰清赏，曰琐缀。所引各条，俱各注书名於其下，大抵撮《月令广义》、《玉烛宝典》诸书为之。其法鉴、典略二门有录无书，注云嗣刻，则未成之本也。
△《同归集》十六卷（内府藏本）
国朝吴调元撰。调元字雨苍，石城人。据卷首胡世安序，盖尝以举人官教谕者也。是书成於顺治丁酉，杂采前古至明末国初故实，分孝顺、忠爱、孝行、世德、义门、女范、放生、佛果八门。每条附以论断，大旨主因果之说。故其自序称，愿以是集告天下之读孔、孟书而存菩提心者云。
△《闻钟集》（无卷数，浙江巡抚采进本）
国朝劳大舆撰。大舆有《瓯江逸志》，已著录。是编分为五集，每集前俱有自序，后附其子嵃跋。其三集序中称顺治戊戌榜发，落拓如故，盖尝举於乡而不第者也。所载皆前人格言懿行，末附儒门功过格、当官功过格二篇，乃取袁黄、颜光衷旧本删补之。其意在劝善规过，而皆主於积德积福因缘果报之说，则亦为下等人说法者也。
△《遂生集》十二卷（两江总督采进本）
国朝王晫撰。晫字丹麓，仁和人。是书前有顺治庚子晫自序曰：予所纂辑中，善恶果报，捷於影响，无非欲使天下之人不失好生之意，天下之物得遂乐生之情，故以遂生为名。书中盛陈因果，多参以神怪之说。如文昌化书之类，皆据为实事，盖为悚动下愚设也。晫所作《今世说》曰：曹顾庵目《遂生集》为鹫苑杠梁，《文津》为艺林餦脯。《文津》今未见，此集则了不异人耳。
△《畜德录》二十卷（江苏巡抚采进本）
国朝席启图撰。启图字文舆，震泽人。官内阁中书舍人。是集取周、秦以来迄於元、明嘉言善行，分为二十一类，亦间附批评。取《大畜象传》君子多识前言往行以畜其德之义，故以名书。
△《四本堂座右编》二十四卷（江西巡抚采进本）
国朝朱潮远编。潮远字卓月，扬州人。其序自称朱子之后，当有所考也。是书成於康熙甲辰，分四门，一曰起家，二曰治家，三曰齐家，四曰保家。每门又各分六子目，每目为一卷。皆杂采前言往行，因旧文而稍删润之。
△《敦行录》二卷（浙江巡抚采进本）
国朝张鹏翮撰。鹏翮有《忠武志》，已著录。是书辑古来嘉言善行，以敦本适用分上下卷，中间又分二十一门。书成於康熙丁巳。后十年丁卯，慈谿县知县方允献为之注，盖鹏翮官浙江巡抚时也。所纪皆厚德之事，而以徵验一篇终之，则近乎因果之说，涉於有为而为矣。故列之杂家类焉。
△《学仕要箴》五卷（江苏巡抚采进本）
国朝张圻编。圻字邑翼，昆山人。卷首徐元文序，谓莘田侍御始集仕学格言，圻续为纂辑，凡分十类，曰存心，曰省身，曰型家，曰处物，曰养蒙，曰举业，曰居官，曰临民，曰仕宦，曰慎刑。首标蒋伊鉴定，伊即序所称莘田侍御。是此书实伊所作，而圻稍增益之，其标曰鉴定者，盖让其名於圻耳。
△《秦氏闺训新编》十二卷（江苏巡抚采进本）
国朝秦云爽撰。云爽有《紫阳大旨》，已著录。是书成於康熙丙寅，因吕氏《闺范》而增损之，而分为后妃、女主、女道、兄弟、妇道、妯娌、嫡庶、母道、后母、杂录、处变十一目，则体例略殊。
△《庸行篇》八卷（浙江巡抚采进本）
国朝牟允中撰。允中字叔庸，天津卫人。是书因扬州史典《愿体集》而参补之。皆先正格言，分门编辑，自达观以至警醒，凡三十三类。每类采辑数十则，大都取其明白显易，可以训俗化愚。其立教类有允中自著读书之法，兼论及於时文，并引八股讲论数条，盖以训其家塾子弟者也。
△《人道谱》（无卷数，浙江巡抚采进本）
国朝闵忠撰。忠，归安人。是书仿刘宗周《人谱》之意，以孝、弟、忠、信、礼、义、廉、耻为人之要，分为八集，各为标目，杂采史事而各引先儒之说以发明之。
△《读书乐趣》八卷（内府藏本）
国朝伍涵芬撰。涵芬字芝轩，於潜人。康熙丁卯举人。是书首载朱子《四时读书乐歌》，以见命名之意。然四诗《晦庵集》不载，据《仙居县志》，载此四诗题为县人翁森作。称森字秀卿，号一瓢，宋亡后隐居不仕，著有《一瓢集》云云，则涵芬题为朱子者误也。书中分荡胸、澄心、澹缘、怡情、论文、励业、品诗七类。而怡情类半载《花谱》，品诗类附入己作，亦庞杂之甚。
△《砚北杂录》（无卷数，编修励守谦家藏本）
国朝黄叔琳编。叔琳有《砚北易抄》，已著录。是书上至天文、地理，下至昆虫、草木，凡经史所载，旁及稗官小说，据其所见，各为采录，亦间附以己意。
大抵主於由博返约，以为考据之资。中多签题粘补之处，皆叔琳晚年手自删改，盖犹未定之本也。
△《孝史类编》十卷（浙江巡抚采进本）
国朝黄齐贤编。齐贤字敬思，嘉兴人。是编前列孝经，次述历代帝王孝行，次述历代孝子，各以事迹相似者分类纪之，凡二十有二门。孝为百行之原，发於至性，各不相师，未可冗陈条目。至於修道度亲一门，尤为二氏之言，非儒者之道矣。
△《经术要义》四卷（浙江巡抚采进本）
国朝高元标撰。元标字琴山，嘉兴人。其书杂采旧文，分门排纂，自孝行至闺范，凡二十五目。末附报应一门，所徵引尤涉荒诞，标曰《经术要义》，未免名实不符矣。
△《查浦辑闻》二卷（浙江巡抚采进本）
国朝查嗣瑮撰。嗣瑮字德尹，海宁人。康熙庚辰进士，官至翰林院侍讲。
是书乃抄撮杂家之言可资博览者，大抵皆节录原文，无所考据，间有自附新语，不过数条。下卷内有西湖事迹十馀则，乃以补吴炜《钱塘志》所未及者。其以《鹤林玉露》为葛立方作，未免笔误。至以杨瑀为杨琚，以叶子奇为叶子才，则校刊者之疏也。
△《会心录》四卷（衍圣公孔昭焕家藏本）
国朝孔尚任撰。尚任有《节序同风录》，已著录。是编杂采古人清言佳事，略如沈括《清夜录》、周密《志雅堂杂抄》之例。自序云，不考出处，不次前后，不分体例，间有复讹者，亦懒於删。盖林居多暇，姑以寄意而已，非有意於著书也。
△《范家集略》六卷（原任工部右侍郎李友棠家藏本）
国朝秦坊撰。坊字表行，号俨尘，无锡人。是编分身范、程范、文范、言范、说范、闺范，自周、秦以及明代，凡前贤格言懿行，汇为一帙。然颇冗杂，如宋太祖誓碑一事，既以帝王之事杂於臣庶中，而不杀柴氏子孙，亦无预於身范也。
△《范身集略》八卷（浙江巡抚采进本）
国朝秦坊编。坊《范家集略》以身范为先，然仅书中之一门，未为赅备，故继为此编，专明范身之义。分为八部，曰成部，应部，容部，贞部，慎部，坦部，辨部，诫部。每一部为一卷，各有子目，共二十六目。《范家集略》皆不载所出之典，而此所徵引，必注某人某文，体例较善。然捃摭既富，亦不免儒、墨兼陈。
△《闲家编》八卷（浙江巡抚采进本）
国朝王士俊撰。士俊字犀川，平越人。康熙辛丑进士，官至河东总督。是编分家训、家礼、家政、家壶四门，又各立子目。皆杂引古书，间参以己见，大抵习见之词。其家壶之名又颇嫌杜撰，於古无稽也。
△《训俗遗规》五卷（江苏巡抚采进本）
国朝陈宏谋编。宏谋有《大学衍义辑要》，已著录。此书乃其为江苏按察使时以狱讼繁多，因集古今名言人人易晓者，勒成四卷，刊布宣谕。后无锡华希闵为之重刻，又益以邵宝《手帖》、顾宪成《示儿帖》、高攀龙《家训》及国朝张英《聪训斋语》，及其先世悰韡所著《家劝》，共为一编云。
△《学统存》二十四卷（江西巡抚采进本）
国朝宋士宗撰。士宗有《史学正藏》，已著录。是书分二十四门，各为一卷，多摘录前人之说。其自序谓周有老、庄，宋有象山，明有文成，兼之宗杲、大鉴辈日与吾党争理，即濂、洛、关、闽复生，不能骤起而胜也。大抵攻陆、王之学以尊程、朱。然书名学统，而中多杂引史事及说部诸书，庞杂不可枚举。至志异一门，尤多怪诞不经之语，如《清异录》所载缱绻司氤氲大使之类，岂亦有关於道学之统乎？
△《权衡一书》四十一卷（直隶总督采进本）
国朝王植撰。植有《四书参注》，已著录。是编杂采诸书之言，而间断以己意，分类四十，子目一百四十九，每一类为一卷，惟制胜分二子卷，故为四十一卷。其曰《权衡一书》者，自序谓王充有《论衡》，苏洵有《权书》，《论衡》《权书》皆为一家之私意，而此一书则合古今之嘉言而为之权衡也。然惟其为一家之言，故其析理有定说，虽偏而不杂。植乃聚百家之言连篇累牍，繁而无章，忽似类书，忽似说部，其病正在不主一家也。
△《多识类编》二卷（兵部侍郎纪昀家藏本）
国朝曹昌言撰。昌言字禹拜，新建人。是编乃其劄记之文。分动物、植物二门，杂采诸书所载物性、物理，以俪语联缀成文，颇为博洽。前有南城陶成序，称雍正丁未仲夏，昌言以疾卒，年二十有八。其兄以所著《格物类纂》二卷付梓，乞成为序。所称书名与此本不符。末有其兄茂先所作行状，则称昌言闻名山胜迹，异卉奇葩，必周历游览，考其本末，间从野老农夫询动植情形，得其实，归即笔之於书。所著有《玉隆纪游》、《多识类编》、《舆图辑略》、《四书薈言》诸书，今仍名《多识类编》。殆初名《格物类纂》，后改今名欤？
△《养知录》八卷（编修曹锡龄家藏本）
