<!-- { "loadSidebar": true } -->
明张宏道、张凝道同撰。宏道字成儒，凝道字明儒，武进人。其书专纪明代乡、会、殿试之元魁鼎甲。或非元魁而后至贵显，及一门科名极盛者，亦咸载焉。
始於洪武三年庚戌乡试，终於万历四十七年己未会试。每科具详京省主试官，大致与张朝瑞书互相出入。
△《万古法程》一卷（浙江巡抚采进本）
明袁应兆撰。应兆有《大乐嘉成》，已著录。是书统载学宫从祀先贤、先儒名氏位次，而考证其是非。如所辨复姓皆题一字之类，自是下邑之谬，不足以简牍相争。其他所辨字画，则弇陋颇甚。若辨句井疆“句”字，谓当作“勾”，宋人避康王讳，始改“勾”为“句”。不知《说文》“句”本从“口”。《广韵》注：“句从口不从厶。”具有明文也。
△《辟雍纪事》（无卷数，两淮马裕家藏本）
明卢上铭撰。上铭字尔新，东莞人。崇祯中官南京国子监典簿。是编叙述明代太学典故，起洪武，讫崇祯十年，详於南监，而北监亦附见焉。
△《学典》三十卷（副都御史黄登贤家藏本）
国朝孙承泽撰。承泽有《尚书集解》，已著录。是书所载皆历代建学、设官、行礼、讲学、科举之事。自虞讫明，分年编载。惟前代仅居八卷，而明代之事多至二十二卷。如释奠之礼，凡各史志纪所载者皆未收入。既载国子监学兴废创置，而各朝学官之职、学宫之制，又皆阙焉。至泮宫习射，及各经列於学官者，如汉之石经，唐之写经、石经，后唐之鋟版，卷中皆未言及。而明代一切章疏毫无关於学典者，乃一概滥入。盖门户之见既深，无往不用其标榜也。
△《文庙从祀先贤先儒考》一卷（编修程晋芳家藏本）
国朝郎廷极撰。廷极字紫衡，镶黄旗汉军。此本题曰广宁，其原籍也。官至江西总督。是编历考从祀先贤先儒名氏之同异，如辨颜幸之作“辛”，而不知《通典》之作“柳”，《咸淳临安志》之作“韦”；辨南宫适之作“韬”，而不知一作“縚”，一作“括”。辨司马耕之作“黎耕”，而不知一作“子耕”，未免考订之疏。唯所辨文翁之图较《家语》多五人，《家语》较文翁之图多九人，及正殿配享，东西两庑位数，引据颇为典核。
△《頖宫礼乐全书》十六卷（两淮马裕家藏本）
国朝张安茂撰。安茂字蓼匪，松江人。顺治丁亥进士，官至浙江提学佥事。
其书分《学校》、《褒崇》、《庙制》、《释奠》、《从祀》、《祀礼》、《释诂》、《祀乐》、《乐律》、《乐谱》、《乐舞》、《释菜》、《启圣祠》、《名宦乡贤祠》十四门。大抵祖李之藻《頖宫礼乐疏》、王焕如《文庙礼乐书》，少增损之。其凡例称李博而富，其失也滞；王简而通，其失也弱。然观其所作，亦无以远胜二书也。
△《琉球入太学始末》一卷（山东巡抚采进本）
国朝王士祯撰。士祯有《古欢录》，已著录。先是，康熙二十三年翰林院检讨汪楫、中书舍人林麟焻册封琉球，归奏中山王尚贞请以陪臣子入国学。圣祖仁皇帝俯允所请，士祯因纪其始末。其中追叙明代琉球入国学事，於洪武二十五年只纪中山，而失载山南。又二十六年中山复遣寨官子入国学，永乐八年山南遣官生三人入国学，俱未及载，盖沿旧本《太学志》之误也。其书已见士祯《带经堂集》中，此盖初出别行之本。
△《国朝谥法考》一卷（山东巡抚采进本）
国朝王士祯撰。始於国初，下迄康熙三十四年，大臣之赐谥者咸录焉。凡亲王十八人，郡王十五人，贝勒十二人，贝子十二人，镇国公十一人，辅国公十六人，镇国将军五人，辅国将军七人，妃三人，公主二人，额驸二人，藩王七人，民公九人，侯伯十四人，大学士二十七人，学士四人，詹事一人，尚书二十七人，侍郎九人，都御史三人，八旗大臣一百六人，总督十七人，巡抚十七人，殉难监司三人，提督十一人，总兵官八人，前代君臣二十六人，外藩一人。
△《辨定嘉靖大礼议》二卷（浙江巡抚采进本）
国朝毛奇龄撰。奇龄有《仲氏易》，已著录。是书力斥杨廷和之议，而又不屑与张、桂相雷同，谓张、桂较廷和议为正，特不知根柢经传。凡为辨二十四篇，援据典确，亦可备一说。惟谓世宗既嗣武宗，即当以武宗为父，引《公羊传》为人后者为之子作证。然奇龄於所著《春秋毛氏传》及《曾子问讲录》内论仲婴齐卒一条，则又力辟《公羊》之诬，谓婴齐不得以兄子家为父，父仲遂为祖。又於经说中力排汪琬误信《公羊传》为人伦之祸，而此辨忽主此说，前后矛盾，殆不可解。又谓世宗并当为所生持服三年，则虽当时张、桂诸人犹未敢创为此论，奇龄乃忽发之。考《仪礼丧服》经曰：“为人后者，为其父母报。”传曰：“何以期也，不贰斩也。”何以不贰斩也，特重於大宗者，降其小宗也。若世宗又为所生斩，是贰斩矣。即曰经文专为宗子言之，不知宗子之尊，孰若天子？言宗子则通於天子矣。奇龄又谓经文明云为人后者为其父母报，则於所生父母不改称也。
既於父母不改称，即不得改三年服制。然《仪礼》虽不易父母之名，而仍降在齐衰期服章内，则终不得服以父母之服矣。奇龄所引，不足自证，适以自攻耳。考《通典》徐邈答孔注曰：史皇孙皇考之名，特称谓耳，未足以明服之轻重。其论可与《丧服传》相发明。奇龄乃取徐邈已废之说，改饰更张，实乖典制。其馀各条，间有可采，然不足救大本之乖谬也。
△《制科杂录》一卷（浙江巡抚采进本）
国朝毛奇龄撰。皆记康熙己未召试博学鸿词始末。中多露才扬已之词，且有恩怨是非之语。犹是前代门户馀习，不尽足据也。
△《汇征录》一卷（兵部侍郎纪昀家藏本）
不著撰人名氏。记康熙十七年荐举博学鸿词名氏爵里，及御试中选人数次第。
谨案，是年正月，圣祖仁皇帝谕吏部曰：“自古一代之兴，必有博学鸿儒，振起文运。阐发经史，润色词章，以备顾问著作之选。朕万几馀暇，游心文翰，思得博洽之士，用资典学。我朝定鼎以来，崇儒重道，培养人材。四海之广，岂无奇材硕彦，学问渊通，文藻瑰丽，可以追踪前喆者。凡有学行兼优，文词卓越之人，不论已仕未仕，令在京三品以上及科道官员，在外督抚布按，各举所知，朕将亲试录用。其馀内外各官，果有真知灼见，在内开送吏部，在外开报督抚，代为题荐。务令虚公延访，期得真才，以副朕求贤右文之意。”寻内外荐一百八十六人，应诏至京者一百四十三人。十八年二月朔，於体仁阁赐宴，试《璿玑玉衡赋》、《省耕诗》。入选者一等二十人，二等三十人，皆授翰林，入馆纂修《明史》。
其馀现任者回任，候补者归部，未仕者回籍，年老者命吏部议给职衔。文运昌明，人才蔚起，熙朝盛典，诚万古为昭。其间与选者，承明著作，各有流传。即未与选者，亦皆观感奋兴不懈而及於古。其所撰述，今著录於《四库》者，尚班班可考。此编虽案牍之文，然观其所载，亦足以见棫朴菁莪之盛也。惟读卷诸臣如杜臻、李霨、冯溥、叶方霭俱不载。及年老赐职诸人具有姓名，亦未胪列，则记录之疏耳。
△《国学礼乐录》二十四卷（浙江巡抚采进本）
国朝李周望、谢履忠同撰。周望字渭湄，蔚州人。康熙丁丑进士。履忠字方山，昆明人。康熙癸未进士。是编乃周望官祭酒、履忠官司业时所辑。自孔子世系，及先贤先儒列传，列朝祀典，礼乐图谱，并石鼓潘迪音训，而以祭酒、司业题名终焉。所列颇多疏漏，如祀典中既载晋泰始七年皇太子讲经释奠，而元康三年之讲经释奠乃佚不录；乐器之载於诸经注疏及历代史志者甚详，兹仅列《史记》、《汉书》寥寥数则。至石鼓自唐以来辨论甚多，如杨慎所伪则字完於真本，周、秦石刻释音则补以围方，皆各有考据。是编概不徵引，而仅载音训一篇，亦未免稍略矣。
△《纪元汇考》三十五卷（大学士程景伊家藏本）
国朝黄琳撰。琳有《经学渊源录》，已著录。是书取历代纪元之号，自汉至明，悉以朝代次第纂辑，分《正统》、《列国》、《僣窃》、《外夷》四门。凡史鉴之外，稗官野史有关考订者，悉搜采补入。其例以所纪之元为纲，以前后所同者铨注於下，采辑亦颇该洽。然如后魏及辽、金俱载入列国条下，与西夏诸国相同，殊属比拟不伦。又如纪辽太祖名为耶律健德，考《辽史》及契丹国志，并无此名。又辽兴宗之改元景福，次年即改重熙，亦无崇兴之号。颇不免於疏舛。
△《圣门礼乐统》二十四卷（山东巡抚采进本）
国朝张行言撰。行言字躬先，江浦人。是书卷首为纲领，不入卷数。一卷至五卷详载历代祀典，六卷载孔子世家及宗子世表，七卷至十五卷为四配、十哲、先贤、先儒列传，十六卷为从祀启圣祠先贤、先儒列传，十七卷为改祀、罢祀诸儒列传，十八卷至二十三卷为乐经、乐志、乐器、律品、谱图，二十四卷载孔子及四配林庙诸图。其裒辑极繁，而徵引诸书仍不出寻常习见。
△《学宫备考》十卷（浙江巡抚采进本）
国朝彭其位撰。其位字素君，吴县人。是书前八卷自孔子以及从祀诸儒各为之传，九卷则载历代礼乐典制，卷末附录未从祀者申党、孺悲、公孙尼子、公明子仪、公明子宣、乐正子春、檀弓、河间王德、文翁、孔氏孟皮凡十人。所考礼乐典制，颇多挂漏。
△《四译馆考》十卷（浙江鲍士恭家藏本）
国朝江蘩撰。蘩有《奏议》，已著录。是书略记外藩朝贡之目，恭载列祖敕谕及赐予物数，皆《实录》、《会典》之所有。其国俗土风，则捃摭前代史传为之，多不确实。后系以集字诗二卷，皆蘩所自作，而以诸国字译之。诗既无关於外藩，所译之字，又不能该诸国之字。则亦戏笔而已，不足以资掌故也。
△《太常纪要》十五卷（江西巡抚采进本）
国朝江蘩撰。是编乃蘩为太常寺卿时以《太常寺考》及《太常续考》所载止於明代，因考核近制，勒为一书。分《祀训》、《祀仪》、《祀例》、《祀礼》、《祀官》、《祀赋》六门。其书成於康熙壬午，於时皇清礼书尚未纂修，故蘩有此著也。
△《纪元要略》二卷、《补遗》一卷（江苏巡抚采进本）
国朝陈景云撰。景云有《通鉴胡注举正》，已著录。是书纪汉迄明帝王建元及历年，其子黄中又摭历代僣伪之号，附以外国，为《补遗》一卷。景云於分据诸朝各为纪载，彼此互注。不分大书附书，体例最公。然皆史传所习见，取便检阅而已。
△《历代帝系年号》二十卷（江西巡抚采进本）
