<!-- { "loadSidebar": true } -->
△《正朔考》一卷（两江总督采进本）
宋魏了翁撰。其书力主周行夏时之说。首举《豳风》七月诗，次考六经及先秦古书与历代正史所书之月，皆为夏正，而以改时改月为世儒之臆说。凡三篇。
考之《周礼》，正岁正月，并见於经。所谓正岁者，兼用建寅以便民。所谓正月者，则专用建子以颁朔。故一王之制，而两正并行。经典时有异文，盖缘於此。
了翁不考《左传》王周正月之文，及春王正月日南至之类，而摭其兼用之文，为周行夏时之证。可谓知其一，不知其二矣。
△《读书杂抄》二卷（江苏巡抚采进本）
宋魏了翁撰。其书多辨证经义之语。若引《左传》或濡马褐以救之注，褐，马衣，遂谓马有衣，不知马衣即马被具，犹之宋人以马被具为马甲耳，非别有衣也。《春秋正义》引服虔说，谓马繁缨为索{尹吊}，岂古者马亦别有{尹吊}耶？
此类皆随文生解，不得经意。其谓哉生魄当作霸，霸、魄二字有异；昭为诏音，不始晋讳，则皆有合於说文之旨。盖随笔劄记之书，不及一一考证，故不能一一精核也。
△《搜采异闻集》五卷（江苏巡抚采进本）
旧本题宋永亨撰。诸家书目皆不载，惟明商维濬《稗海》中刻之。今考其文，皆剽取洪迈《容斋随笔》而颠倒其次序。其中濮安懿王子宗绰《藏书目录》一条，尚未及改去忠宣公字。又兄公一条，亦未及改去余奉使金国字。盖明季士风浮伪，喜以藏蓄异本为名高，其不能真得古书者，往往赝作以炫俗。其不能自作者，则又往往窜乱旧本，被以新名。如是者指不胜屈，此特其一耳。
△《续古今考》九卷（两江总督采进本）
旧本题金元好问撰。考好问著述存者有《遗山集》、《中州集》、《续夷坚志》，佚者有《壬辰杂编》，此外诸家著录，别无他书。此编莫省所自来。前有永乐四年解缙续序，词意凡鄙，不类缙文。其论《晋书》以十六国为载记，不若《东都事略》以辽、金、夏为附录，决非金人之言。中间屡引《困学纪闻》、《文献通考》，案王应麟生於宋宁宗嘉定十四年辛巳，其作《困学纪闻》据袁桷序，应麟时年五十馀岁，当在咸淳末年。好问卒於宪宗七年丁巳，即宋理宗宝祐五年，是《困学纪闻》书成在其殁后二十年。《通考》虽成於宋末元初，其刊行於世则在元英宗至治二年，在好问殁后又六十馀年，皆不应预为徵引。至解《论语》有妇人焉，引来集之《樵书》，又引顾炎武语，皆明末国初之人。解《中庸》屋漏，引陈司业之说，今见陈祖范《经咫》中。祖范荐举经学，赐国子监司业衔，事在乾隆十六年，则此书直近时人所为。本可不著於录，以其托名古人，故存而辨之，不使售欺焉。
△《箐斋读书录》二卷（两江总督采进本）
明周洪谟撰。洪谟有《群经辨疑录》，已著录。是书卷首一行题南皋子述，篇中皆自称南皋子。前有正德丁卯陈旦引词，云是文安先生精神心术所在。羽翼经传，阐明意义，最为精切。惜篇帙首尾俱未载姓氏，恐岁久传疑，敢引其大略於端。今观上卷中如黑水和夷诸辨，颇见考据，三皇制器诸论，则义甚平浅。下卷辨论周正凡十馀条，力主蔡氏改时不改月之说，反诋孔、郑为非，极为博辨。
至於僖公五年春正月日南至之文，夏正必不可通，则直断以为左氏妄意增改，可谓不顾其安矣。其他论伯牛非患癞之类，亦皆纯以臆断，不足与辨也。
△《两山墨谈》十八卷（两淮盐政采进本）
明陈霆撰。霆有《唐馀纪传》，已著录。是书考证古籍，颇为详赡，而持论每涉偏驳。如据《国语》王子晋厉宣、幽、平之言，谓周宣与万、幽、平相等，谓许衡、姚枢不当仕元，谓至正二十六年即当削元之统，皆乖谬殊甚。又轻信小说，如红线、苏小妹之类，并引为故实。至於据《政和县志》所载余应诗，以元顺帝为瀛国公子，益荒诞矣。
△《灼薪剧谈》二卷（浙江郑大节家藏本）
明朱承爵撰。承爵字子儋，不知何许人。其书作於正德癸酉。因腊月大雪，与朋友拥炉夜话，录而成编，故以灼薪为名。然杂抄唐、宋说部之文。如余游褒禅山一条，全录叶梦得《避暑录话》，而注其末曰，余，叶石林自谓也。似乎节录古书。而彭渊材禁蛇开井一条，全录惠洪《冷斋夜话》，惟改使余跋其书句为使其宗跋其书，又似乎冒为己语者。殊不解其何所取义，裒此一编也。殆书肆贾人所为耶？
△《古今原始》十四卷（浙江鲍士恭家藏本）
明赵釴撰。釴字子举，一字鼎卿，桐城人。嘉靖甲辰进士，官至右佥都御史，巡抚贵州。此编皆考究事始，提纲列目，而采摭繁芜，漫无别择，又多不注所出。其皇古诸条，尤荒陋。如燧人氏条下云，立传教台。注曰，案教令始此。
轩辕氏条下云，帝誓翦蚩尤乃斋三日。注曰，此斋戒之始。又云命风后为侍中，注曰，侍中官名始於此。此类已极弇陋。又云《黄帝内传》题篯铿得於石室，刘向校书得之，注曰，此作传之始，更几於戏剧矣。又伊耆氏蜡，词见於《礼记》郊特牲，实非僻书，乃列之女希氏下，而注曰，后世祭用祝文，皆原於此。不考殊甚。至谓五经之外有四书，始於明太祖，则不足与辨矣。
△《史纲疑辨》四卷（江苏巡抚采进本）
明林有望撰。有望字未轩，桐城人。嘉靖癸丑进士，官至四川按察司佥事。
是书裒集唐、宋至明文集说部考辨之文，与论世之作，不分门目，唐、宋仅十之一二，明人居十之七八。编次标目，殊为芜杂。或附载诗篇，尤无体例。
△《千古辨疑》七卷（安徽巡抚采进本）
明陈锡撰。锡字南衡，天台人。嘉靖丙辰进士，官至礼部员外郎。其书皆辨证经籍疑义。凡天文一卷，地理一卷，诗一卷，书一卷，律吕一卷，春秋一卷。
大抵务博好辨，而仅凭虚臆断，考证之处十不得一，非根柢之学也。
△《读史订疑》一卷（两淮盐政采进本）
明王世懋撰。世懋有《却金传》，已著录。是编乃其考证之文。虽以读史订疑为名，而所言不必皆史事。如鸿胪涧毗山龙鱼水，则纠明《一统志》疏漏。锺离令嫁前令女事，则论自警编之失。至於玉兰花一条，直《农家圃史》中语，与史益为无关。盖本笔记之流，而强立读史之目，名实乖舛，职是故矣。
△《简籍遗闻》二卷（浙江范懋柱家天一阁藏本）
明黄溥撰。溥，鄞县人，黄润玉之孙也。仕履未详。是书多纪明代轶闻，亦间考证古事。如谓胡一桂《十七史纂要》第三卷乃董鼎之作，张光启《宋鉴节要》、刘定之《宋论》、邱濬《世史正纲》、程敏《政受终考》皆未检刻本所题，误引为胡说。谓谢铎《尊乡录》漏胡三省名，辨秀州刺客为韩琦事，记栾肇作《四书驳》，引季康子问弟子好学一节，辨君问称孔子对曰之例，辨元祐幸《学诗同异》，辨《金川玉屑集》伪本三可疑，论夹注书字本杜荀鹤诗，辨金忠谥忠襄非易名之礼，辨程端学集误以佽飞都副兵马使黄晟为古斩蛟之佽飞，皆有依据。而委巷丛谈，时复滥载。如记明太祖谓六经为五穀，《琵琶记》为珍羞；记元顺帝为宋后；记成祖纂修五经四书性命格言及古人行孝为善事，名《永乐大典》；记成祖徐后迷其葬处，赖老卒以朽木识之，乃寻求而得；谓戴良私遁捕得，锁贯肩骨而死；谓明惠帝自田州解入京时，其祖目击；谓杨士奇以昭字为仁宗庙号，以宣字为宣宗谥，乃以霍光之推昭立宣自比；皆荒唐无据之谈。至记李清照事，一条云赵抃子妇，一条又云赵挺之子妇，隔数页而矛盾，尤失检矣。
△《稗乘》四卷（浙江巡抚采进本）
不著编辑者名氏。万历戊午，孙幼安得其本，为校正刊行。其类凡四，曰史略，曰训诂，曰说家，曰二氏。凡采用书四十二种，然多所删削，不载全文。中间如陶九成《元氏掖庭伪政》一篇，考孙作为《九成集序》，备列其所著之书，并无此名。盖即摘《辍耕录》中数条，别为新名。馀亦多随意抄撮，无可采录。
△《常谈考误》四卷（浙江鲍士恭家藏本）
明周梦旸撰。梦旸有《水部备考》，已著录。是书卷首诸序皆称《常谈考误》。
而其书题曰《青谿山人文集》，以《常谈考误》为子目。盖其初别行，后又编入文集也。其言皆辨世俗引用典故之讹，而援据颇为寒窘，亦多舛误。又有不必辨而辨者，如辨青云非圣贤元语，即仙隐踪迹，今乃谓登科入仕为青云者误，是不知《史记范睢蔡泽传》，须贾有致身青云之上语也。谓程子表章《大学》、《中庸》，朱子合以《论语》、《孟子》谓之四子，宋时尚未以四子名，是并真德秀《四书集义》未见也。又谓明太祖以五经、四书取士四书之名自此起，是并《元史选举志》未见也。至辨太学石鼓非落星所化，道士所居，不可称方丈，尤嫌猥陋。如为读书人辨，则读书人无谬至此者，如为不读书人辨，里巷讹传，触耳皆是，如刘克庄所谓满村听唱蔡中郎者，可胜与辨乎？
△《琅琊曼衍》四卷（江苏巡抚采进本）
明张鼎思撰。鼎思字慎吾，安阳人。万历丁丑进士。是编皆考证之文，然皆抄撮前人之语。其第四卷专解《周易》，多杂录李氏《易解》及刘牧《钩隐图》，苏轼、杨万里《易传》语，而皆不辨论其是非。盖录以备检之册，其后人缮写成帙，非其本志也。
△《秕言》四卷（浙江鲍士恭家藏本）
明郑明选撰。明选字侯升，归安人。万历己丑进士，官至南京刑科给事中。
是编皆考证之文，而弇陋特甚。如辨西王母但引《山海经》，是并《尔雅》及《穆天子传》均未考也。辨饮马长城窟行谓见《蔡邕集》，是并《玉台新咏》未考也。辨接罗引《世说》曰接罗，今之襕衫，《世说》实无此文，是并《世说》未考也。辨望羊但引《释名》，是并《家语》未考也。辨羽化引柳公权语，是并《晋书》未考也。辨讳丙为景始於六朝，是并《唐书》未考也。其他舛误颠倒者，不可以殚数。观所徵引者，不过《韵会》、《事物纪原》之类，而遽欲攻诘古人，宜其动辄自败矣。
△《升庵新语》四卷（浙江巡抚采进本）
明王宇编。宇字永启，闽县人。万历庚戌进士。官至山东提学参议。是编抄撮《丹铅》诸录，存其什一，而所撰又不能精。原书具存，此为蛇足矣。
△《学林就正》四卷（安徽巡抚采进本）
