<!-- { "loadSidebar": true } -->
宋林希逸撰。希逸有《考工记解》，已著录。《宋史艺文志》载希逸有《鬳斋前集》六十卷，久佚不存。惟此《续集》谓之《竹溪十一稿》者，尚有传本，即此三十卷也。凡诗五卷、杂著一卷、少作三卷、记二卷、序一卷、跋一卷、四六三卷、省题诗二卷、輓诗一卷、祭文一卷、墓志二卷、行状二卷、学记四卷。其门人福清林式之所编，共十三类。而谓之《十一稿》，不详其故，或十中存一之意欤。刘克庄尝谓乾淳间林光朝始好深沉之思，为文极锻炼。一传为林亦之，再传为陈藻，三传为希逸。比其师，槁乾中见华滋，萧散中见严密，窘狭中见纡徐，所以推许之者甚至。今观其集，多应酬颂美之作。且以道学名一世，而《上贾似道启》乃极口称誉，至以赵普、文彦博比之。殆与杨时之从蔡京同一白璧之瑕。集末载《学记》，解《太玄经》者居其半。其诗亦多宗门语。王士祯《居易录》所记，良不为诬。然南宋遗集，流传日少。其诗文虽不尽如刘克庄所称，而尚不失前人轨度。其《学记》中所论学问文艺之事，亦时有可取。节取一长，固亦无不可耳。前有咸淳庚午《林同序》，称“戊辰九月上擢鬳斋长仙蓬，侍缉熙。明年春再入禁林，长词翰。趋行之诏，联翩而下。行有日，至是而《续集》之入梓者为卷三十”云云。则是集成於希逸内召时也。
△《鲁斋集》二十卷（山东巡抚采进本）
宋王柏撰。柏有《书疑》，已著录。柏好妄逞私臆，窜乱古经。《诗》三百篇，重为删定。《书》之《周诰》、《殷盘》，皆昌言排击，无所忌惮。殊不可以为训。其诗文虽亦豪迈雄肆，然大旨乃一轨於理。《宋史儒林传》称其少慕诸葛亮之为人，自号长啸。年逾三十，始知家学之原。（案柏之祖师愈，受业於杨时，其父瀚亦及朱子、吕祖谦之门，故史文云然。）与其友汪开之著《论语通旨》，至“居处恭，执事敬”，惕然叹曰“长啸非圣门持敬之道”。亟更以“鲁斋”。盖其天资卓荦，本一桀骜不驯之才。后虽折节学问，以镕炼其气质。而好高务异之意，仍时时不能自遏。故当其挺而横决，至於敢攻孔子手定之经。其诗文虽刻意收敛，务使比附於理。而强就绳尺，时露有心牵缀之迹。终不似濂溪诸儒深醇和粹，自然合道也。特其勇於淬砺，检束客气，使纵横者一出於正，为足取耳。集中第一卷有《寿秋壑诗》，极称其援鄂之功，谀颂备至，是亦白璧之瑕。
然核检诸书，均不载其有依附权门之事，不知何以有此作。据正统八年《杨溥序》，此集乃其六世孙四川按察司佥事迪所自编，又不知何以载之集中，略无所讳，均不可解。疑以传疑，存而不论可矣。
卷一百六十五 集部十八
○别集类十八△《须溪集》十卷（永乐大典本）
宋刘辰翁撰。辰翁字会孟，庐陵人。须溪其所居地名也。少补太学生。景定壬戌，廷试入丙第。以亲老，请濂溪书院山长。江万里、陈宜中荐居史馆，除太学博士，皆固辞。宋亡遂不复出。辰翁当贾似道当国，对策极言济邸无后可恸，忠良残害可伤，风节不竞可憾。几为似道所中，以是得鲠直名。文章亦见重於世。
其门生王梦应作祭文，至称韩、欧后惟先生卓然秦、汉巨笔。然辰翁论诗评文，往往意取尖新，太伤佻巧，其所批点，如《杜甫集》、《世说新语》及《班马异同》诸书，今尚有传本。大率破碎纤仄，无裨来学。即其所作诗文，亦专以奇怪磊落为宗。务在艰涩其词，甚或至於不可句读，尤不免轶於绳墨之外。特其蹊径本自蒙庄，故惝恍迷离，亦间有意趣，不尽堕牛鬼蛇神。且其於宗邦沦覆之后，睠怀麦秀，寄托遥深，忠爱之忱，往往形诸笔墨。其志亦多有可取者，固不必概以体格绳之矣。《须溪集》明人见者甚罕，即诸书亦多不载其卷数。韩敬选订晚宋诸家之文，尝以不得辰翁全集为恨。闻兰溪胡应麟遗书中有其名，往求之，卒弗能获，盖其散失已久。世所传者惟《须溪记钞》及《须溪四景诗》二种，篇什寥寥。今检《永乐大典》所录，记序杂著诗馀尚多。谨采辑裒次，厘为十卷。
其《天下同文集》及《记钞》所载，而不见於《永乐大典》者，亦别为抄补，以存其概。至《四景诗》则原属单行之本，今仍各著於录，故不复采入云。
△《须溪四景诗集》四卷（编修汪如藻家藏本）
宋刘辰翁撰。考晋、宋以前无以古人诗句为题者。沈约始有《江蓠生幽渚诗》，以陆机《塘上行》句为题，是齐、梁以后例也。沿及唐、宋科举，始专以古句命题。其程试之作，唐莫详於《文苑英华》，宋莫详於《万宝诗山》。大抵以刻画为工，转相傚仿。辰翁生於宋末，故是集各以四时写景之句命题。《春景》凡六十三题，诗七十二首。《夏景》凡三十二题，诗三十五首。《秋景》凡四十题，诗四十四首。《冬景》十六题，诗如题数。所作皆气韵生动，无堆排涂饰之习，在程试诗中，最为高格。末附《东桂堂赋》一篇，为刘端伯教子读书而作。此集殆亦授刘之子，备科举之用者欤。
△《苇航漫游稿》四卷（永乐大典本）
宋胡仲弓撰。仲弓字希圣，清源人。其生平不少概见。惟集中《一第诗》，有“衣冠新进士，湖海旧诗人”之句，知尝登第。《夜梦蒙仲作二象笏诗》，有“嗟余初筮令”之句，知尝宰县。《将之官越上留别诸友诗》，有“一官如许冷，况复是清贫。槐市风何古，兰亭本却真”之句，知官在会稽。《老母適至时已见黜诗》，有“千里迎奶，相见翻不乐。微禄期奉亲，亲至禄已夺”之句，知不久罢归。《雪中杂兴诗》，有“不被功名缚，江湖得散行”之句，知被斥以后，浪迹以终，故以《苇航漫游》名稿。其行事则不可考矣。仲弓诗名不甚著，惟陈起《江湖后集》录所作颇夥。然校以《永乐大典》分列於各韵下者，起所选之外，遗佚尚多。今蒐采裒辑，编为四卷，虽未必尽睹其全，视起所编，则已增益者多矣。南宋末年，诗格日下。四灵一派，摅晚唐清巧之思。江湖一派，多五季衰飒之气。故仲弓是编，及其兄仲参所作《竹庄小集》，均不出山林枯槁之调。如七言律中《旱湖》一首，当凶祲流离之时，绝无恻隐，乃云“但使孤山梅不死，其馀风物不关情”。尤宋季游士矫语高蹈之陋习。然吟咏既繁，性情各见。洪纤俱响，正变兼陈。苟非淫慝之音，即不在放斥之列。诗家有此一格，固不妨使之并存。亦录唐诗者不遗周昙《咏史》之例也。《永乐大典》所载，别有《漫游集》一书。核其体例，盖采宋、元两代之作汇为总集。当时校雠未密，朱书标目，往往与此集混淆。今并考校姓名，删除讹异，不使与此集相乱，庶几不失其真焉。
△《兰皋集》三卷（浙江鲍士恭家藏本）
宋吴锡畴撰。锡畴字元伦，休宁人，广南西路安抚使儆之从孙，处士垕之子也。锡畴四岁而孤，刻志於学，慕徐穉、茅容之为人。咸淳间，南康守叶阊聘主白鹿洞书院，辞不肯赴。盖笃实潜修之士，不欲以聚徒讲学，嚣竞浮名也。性喜艺兰，自号曰兰皋子，因以名集，殆亦寓无人自芳之意。其人品心术，可谓超然流俗之外矣。集所存诗不多，然皆晚年所自删定，简汰颇严。其《题林逋墓诗》“清风千载梅花共，说著梅花定说君”句，为吕午所赏；《春日诗》“燕未成家寒食雨，人如中酒落花风”句，又为方岳所赏，并见於《方岳跋》中。然集中佳句，似此者尚颇不乏，岳偶举其一二耳。盖其刻意清新，虽不免偶涉纤巧，而视宋季潦倒率易之作，则尚能生面别开。以继《竹洲集》后，亦云不愧其家学矣。
△《云泉诗》一卷（编修汪如藻家藏本）
宋薛嵎撰。嵎字仲止，一字宾日，永嘉人，宝祐四年进士，官长溪簿。宋承五代之后，其诗数变，一变而西昆，再变而元祐，三变而江西。江西一派，由北宋以逮南宋，其行最久。久而弊生，於是永嘉一派以晚唐体矫之，而“四灵”出焉。然四灵名为晚唐，其所宗实止姚合一家，所谓“武功体”者是也。其法以新切为宗，而写景细琐，边幅太狭，遂为宋末江湖之滥觞。叶適以乡曲之故，初力推之，久而亦觉其偏，始稍异论。吴子良《林下偶谈》述之颇悉。嵎之所作，皆出入四灵之间，不免局於门户，然尚永嘉之初派，非永嘉之末派。录之亦足备一格也。
△《嘉禾百咏》一卷（浙江鲍士恭家藏本）
宋张尧同撰。尧同，秀水人，仕履未详。诗中所咏会景亭，为潘师旦所筑，赵老园为赵衮归隐之处。核其时代，盖宁宗以后人也。宋世文人学士，歌咏其土风之胜者，往往以夸多斗靡为工。如阮阅《郴江百咏》、许尚《华亭百咏》、曾极《金陵百咏》，皆以百首为率。故尧同所咏嘉兴山川古迹，亦以百篇概之。徐硕《至元嘉禾志》，已与陆蒙老所赋《嘉禾八咏》同采入“题咏门”内。后来作郡志者，亦颇散见其间，而掇拾均未全备。此乃其初出单行之本，每首之后皆有附考，不知何人所作。末有跋语，亦不载姓名年月。其词虽不甚工，而自吴越以来，嘉兴典故，颇可得其梗概。近时朱彝尊作《鸳鸯湖棹歌》一百首，盖即踵前例而稍变其面目者。虽彝尊诗情温丽，远胜尧同，而尧同采掇名目，胪叙大凡，其於地志考据，要亦不为无助矣。
△《柳塘外集》四卷（浙江鲍士恭家藏本）
宋释道璨撰。道璨字无文，姓陶氏，南昌人，咸淳间尝主饶州荐福寺。所著别有《语录》，故此以《外集》为名。释氏以佛典为内学，以儒书为外学也。其诗边幅颇狭，未能脱蔬筍之气。而短章绝句，善用其短者，亦时有清致。如《题水墨草虫》、《陈了翁祠》、《和恕斋》、《濂溪书院》诸作，未尝不楚楚可观。
沙中金屑，固亦不容捐弃矣。杂文中《送一侍者序》一首，乃为日本僧作。考《宋史外国传》所载，自太宗时奝然入朝后，屡有倭僧奉贡。迄南渡不复见，仅纪其国舟飘至内境数事。至嘉泰三年以后，遂绝不复书。此《序》作於淳祐戊申，称其去国六年，一日东归，计其来日，当在淳祐三年。殆求法东来，非充贡使，故《史》不得而载之，非漏略也。集凡诗一卷，铭记一卷，序文、疏书一卷，塔铭、墓志、圹志、祭文一卷。宋以来诸家书目皆未著录。国朝康熙甲寅，释大雷始访得旧本，释元宏、灯岱因为校正鋟版。书虽晚出，而核其格意，确为宋末江湖之体，不缘赝造。考吴师道《礼部诗话》，已载其《题苏堂竹》一首，则宋代实有其人。疑当时名不甚著，仅彼教自相传录，故阅数百年始见於世云。
△《碧梧玩芳集》二十四卷（永乐大典本）
