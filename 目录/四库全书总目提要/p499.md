<!-- { "loadSidebar": true } -->
明桑悦撰。悦字民怿，常熟人。成化乙酉举人。官至柳州府通判。《明史文苑传》附载徐祯卿传中，称其怪妄狂诞。考悦《思元集》中有道统论曰，夫子传之我。又学以至圣人论曰，我去而夫子来。可谓肆无忌惮，史所诋者不虚。史又称悦在长沙著此书，自以为穷究天人之际，今观所论，实无甚精奥也。
△《祝子罪知》七卷（两江总督采进本）
明祝允明撰。允明有《苏材小纂》，已著录。是编乃论古之言。其举例有五，曰举，曰刺，曰说，曰演，曰系。举曰是是，刺曰非非，说曰原是非之故，演曰布反复之情，系曰述古作以证斯文。一卷至三卷皆论人，四卷论诗文，五卷、六卷论佛、老，七卷论神、鬼、妖、怪。其说好为创解。如谓汤、武非圣人，伊尹为不臣，孟子非贤人，武庚为孝子，管、蔡为忠臣，庄周为亚孔子一人，严光为奸鄙，时苗、羊续为奸贪，谢安为大雅君子，终弈折屐非矫情。邓攸为子不孝，为父不慈，人之兽也。王珪、魏徵为不臣，徐敬业为忠孝，李白百俊千英万夫之望，种放为鄙夫，韩愈、陆贽、王旦、欧阳修、赵鼎、赵汝愚为匿非。论文则谓韩、柳、欧、苏不得称四大家，论诗则谓诗死於宋，论佛、老为不可灭，皆剿袭前人之说，而变本加厉。王宏撰《山志》曰：祝枝山，狂士也。著《祝子罪知录》。
其举刺予夺，言人之所不敢言。刻而戾，僻而肆，盖学禅之弊。乃知屠隆、李贽之徒，其议论亦有所自，非一日矣。圣人在上，火其书可也，其说当矣。《千顷堂书目》载《祝子罪知》十卷，此本仅七卷，而佚去八、九、十三卷。卷为一册。
惟第五卷并入四卷之后，藏书者未经繙阅，以为阙第五卷，乃改七卷七字为五字，搀入六卷之前。不知五、六两卷皆论佛、老，安得参以七卷之神、鬼、妖怪也。殆坊肆贾人无知者之所为欤。然如是之书，不完亦不足惜也。
△《浮物》一卷（浙江范懋柱家天一阁藏本）
明祝允明撰。是编取韩愈文气水也，言浮物也之义命名。皆务为新奇之论，甚至以《诗》三百篇、《春秋》二万言为圣人之烦，则放言无忌可知矣。盖允明平生以晋人放诞自负，故持论矫激，未能悉轨於正云。
△《读书笔记》一卷（户部尚书王际华家藏本）
明祝允明撰。凡三十四条，言颇近理，不似其他书之狂诞。前有自议，称於乙巳居忧时偶有所得，随笔笺记，就有道而正之。乙巳者，成化之二十一年。盖其少时所作，犹未荡然礼法之外也。
△《空同子》一卷（户部尚书王际华家藏本）
明李梦阳撰。梦阳字献吉，庆阳人，徙扶沟。弘治癸丑进士，官至江西提学副使。事迹具《明史文苑传》。其书分化理篇二，物理篇一，治道篇一，论学篇二，事势篇一，异道篇一，凡六目，八篇，已编入《空同集》中。此本乃后人摘出别行。梦阳文摹拟秦、汉，多艰深诘屈之语，为后人所诋訾。此书亦仿扬雄《法言》之体，其发明义理，乃颇有可采，不似其他作之赝古。
△《空同子纂》一卷（编修程晋芳家藏本）
不著编辑者名氏，载曹溶《学海类编》中。取李梦阳《空同子》每篇摘抄十之三四，故题曰纂。其去取殊无义例，大抵庸劣坊贾所为，以绐藏弆之家者也。
△《濯旧稿》一卷（江西巡抚采进本）
明王俊撰。俊字机翁，弋阳人。宏治癸丑进士，官至礼部尚书。谥文庄。是书多以周子、程子、邵子、张子之言击排朱子，亦颇攻陆九渊，而其说仍多堕於虚渺。后附诸诗，尤多同禅偈。
△《雅述》二卷（陕西巡抚采进本）
明王廷相撰。廷相有《慎言》，已著录。慎言虽多偏执，犹不大悖於圣贤，此书则颇多乖戾。自序谓宋儒才情有限，沾带泥苴，使人不得清澄宣朗，以睹孔门之景。余於读书之暇，时置一论，求合道真。积久成卷，分为上下二篇，名曰《雅述》。谓述其中正经常，足以治世者云尔。今观其书，标举中庸修道之谓教为本，而多斥枯禅寂坐之非，未为无见；而过於摆落前人，未免转成臆断。如谓人性有善有恶，儒者不计与孔子言性背驰与否，而曰孟子言性善，是弃仲尼而尊孟子矣，况孟子亦自有言不善之性者，何独以性善为名云云，是其所见与告子殆无以异。又谓人生而静，天之性也，感於物而动，性之欲也。此非圣人语，然则圣人之动，亦皆欲而非天耶？是又不以情言欲，直以私言欲，无怪其并性善而疑之矣。至谓雷搏击成声乃物之所为，但非人间可得而见，尤涉於小说家神怪之言。
廷相以诗名一时，而持论偏驳乃尔。盖宏正以前之学者惟以笃实为宗，至正、嘉之间，乃始师心求异。然求异之初，其弊已至於如此，是不待隆、万之后始知其决裂四出矣。
△《大复论》一卷（户部尚书王际华家藏本）
明何景明撰。景明有《雍大记》，已著录。此书盖仿《昌言》、《中论》而作。曰严治，曰上作，曰法行，曰任将，曰势成，曰功实，曰用直，曰敌中，曰固权，曰处与，曰策术，曰心迹，凡十二篇。已载入《大复集》中，此乃其别行之本。
△《经世要谈》一卷（编修程晋芳家藏本）
明郑善夫撰。善夫字继之，闽县人。弘治乙丑进士，官至南京吏部验封司郎中。事迹具《明史文苑传》。此书泛论立身为治之理，多老生之常谈。
△《惜阴录》十二卷（浙江朱彝尊家曝书亭藏本）
明顾应祥撰。应祥有《人代记要》，已著录。此书乃其致仕以后所作，时年八十有二矣。自序谓古今人物之贤否，政治之得失，笔之於册。前数卷论理、论学诸篇，皆主良知之说。首附录礼论一篇，盖嘉靖初议大礼时所作。其说欲但尊以天子之号，而别立一庙，与桂萼初议相同。其论曾为王守仁所取，故弁於首卷。
盖守仁於大礼亦以张、桂为是也。《明史艺文志》列之儒家。然其中颇及杂说，不专讲学，今改入杂家类焉。
△《西原遗书》二卷（浙江巡抚采进本）
明薛蕙撰。蕙字君采，亳州人。弘治甲戌进士，官至吏部考功司郎中。事迹具《明史》本传。此编为嘉靖癸亥南充王廷所刊，皆其晚年与朋友往还讲学之书，附以语录。大旨尊陆九渊、杨简之说，毅然不讳其入禅。至谓释氏於六度万行未尝偏废，殊为驳杂。蕙本诗人，足以自传於后，乃画蛇添足，兼欲博道学之名，又务立新奇，遁入异教。其谓《中庸》根本在未发之中，六经皆不出此旨，借李侗之说而广之，实非侗之本意。虽辞辨蜂起，终不免於臧三耳也。
△《约言》（无卷数，浙江巡抚采进本）
明薛蕙撰。是编乃其退居西原时学养生家言，后读《中庸》喜怒哀乐之未发句，自谓有得，因作此书。分为九篇，曰天道、性情、潜龙、时习、君道、学问、君子、立言、春秋。其学以复性为宗。故性情篇云，静者性之本，主静者复性之学也。又云，静者自然之本体，动者后来之客感。夫自有阴阳，即不能有静而无动。以动为客感。是二氏元寂之旨也。又曰，理即此心，此心即理，夫理具於吾心，不可谓心之虚灵不昧者即理也。即心即理，是姚江良知之宗也。其去濂、洛、关、闽之学，固已远矣。
△《钱子测语》二卷（浙江巡抚采进本）
明钱琦撰。琦字公良，海盐人。正德戊辰进士，官至思南府知府。是书乃其劄记之语。分象元，繇庚、浮风、治本、检精、鉴远、规世、导儒八门，不出明人小品之习。然正、嘉时人犹淳实无此佻薄体裁。末有其孙孺穀跋，称昔眉公陈先生手牍索览云云。疑隆、万间伪体盛行，琦之子孙趋当时风气，依托为之也。
△《百感录》一卷（浙江范懋柱家天一阁藏本）
明陈相撰。相字汝弼，号古埜道人，怀宁人。前有正德庚午曾汉序，称其年四十贡成均，历司封。明制，吏部必甲科，不知相何以得入，其始末莫能详也。
是书仿《庄子》夔蚿罔两、《战国策》桃梗土偶之意，取虫鱼鸟兽作为寓言，以寄其不平之感。托意浅近，亦多未雅驯。
△《拘虚晤言》一卷（浙江范懋柱家天一阁藏本）
明陈沂撰。沂有《维桢录》，已著录。此书皆所著杂说，共三十四条。大旨用两事比类取譬，申明其义於下，颇近连珠之体，而不用韵。然意主修词，不必尽名言至理也。
△《竹下寤言》二卷（浙江范懋柱家天一阁藏本）
明王文禄撰。文禄有《廉矩》，已著录。是编凡分十四篇。中称廉子者，皆自谓也。其中如诋韩愈之学不如柳宗元，张子《西铭》可不必作之类，皆失之舛驳。又谓君子贵无心，古今天地如在大梦中，参杂佛、老，亦不可训。至恶戒篇解说轮回，尤非儒者立言之道矣。
△《海沂子》五卷（编修程晋芳家藏本）
明王文禄撰。是编分真才、作圣、稽阐、仪曜、敦原五篇，篇各为卷，持论往往偏驳。如真才篇以于谦、石亨、石彪之不令终，同归之天命；作圣篇混儒、释而一之；稽阐篇论《大学》孔门之元理，《中庸》孔门之元神，仪曜篇纯举释氏四大部洲之说，敦原篇谓古人父重母轻，以制礼者乃男子，故为己谋，不免於偏私；其言皆不可训也。
△《宋学商求》一卷、《附录》一卷（浙江巡抚采进本）
明唐枢撰。枢有《易修墨守》，已著录。其学援儒入墨，纯涉狂禅。所刻《木钟台集》，无非恣肆之论。此编皆评论宋儒，大抵近於禅者则誉，不近於禅者则毁，不足与辨是非。《附录》一卷，则其与人论学之语，以发明此书之意者也。
△《疑谊偶述》一卷（浙江巡抚采进本）
明唐枢撰。首题门人潘鸣时述，末又有鸣时跋语。盖枢所作以示鸣时者，凡十八条。具论古今学术法制之可疑者，故以疑谊名篇。其文诘曲聱牙，几不可解，殆所谓以艰深文其浅易者欤。
△《一菴杂问录》一卷（两江总督采进本）
明唐枢撰。是书自心性知觉至进德修业，旁及於诗学、韵学、字学、乐律，皆设为问答。其论学以禅为宗，而附会以儒理。如问千手观音何义，曰一个身有千百个化身，一双手化出千百双手，这便与一致而百虑意思相似。殊不免援儒入墨之讥。又谓作字必求工，便是玩物丧志。又谓《太平御览》、《册府元龟》、《说郛》、《玉海》、《通典》、《通考》、《艺文事文类聚》诸书，必非有道者所为，大抵皆佛家扫除语言文字之见。其馀杂论，则多因袭恒谈，罕所考证。
△《嘉禾问录》一卷（浙江巡抚采进本）
明唐枢撰。枢於嘉靖壬辰、癸巳间讲学嘉兴，其门人录为此编，初名《四书杂问》，邑令周显宗改题今名。其言格致心性诸说，率宗王守仁之绪论。原本二卷，后其门人王爱翻刻，并为一卷。末附数十条，乃杂论经史传注，不专主於四书，疑为爱所增入也。
△《辖圜窝杂著》一卷（浙江巡抚采进本）
