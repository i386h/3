<!-- { "loadSidebar": true } -->
明陈淳撰。淳字道复，后以字行，别字复甫，号“白阳山人”，长洲人。以诸生援例入北监，卒业归，不复就选。《明史文苑传》附见《文徵明传》中。
淳少从徵明游，以书画擅名，为世宝重，诗则寄意而已，非其所长。是集其五世从孙仁锡所编，以同时赠答之篇附之卷末，与沈周集合刻之，以两人之诗皆为画掩也。
△《隆池山樵集》二卷（浙江孙仰曾家藏本）
明彭年撰。年字孔嘉，长洲人，“隆池山樵”其号也。《明史文苑传》附见《文徵明传》中。年书名亚於徵明，然当时鲜有称其诗者。独王世贞《序》称，徵明诗以韵胜，而年诗以边幅胜；其词亦颇有抑扬矣。又据世贞《序》，称徵明孙子悱乃年女婿，年死后，其家取其诗文草鬻於某甲，得缗钱以资葬。后有永嘉王公者，从某甲购得之。然已佚其大半，其存者仅十之三，故此编有诗无文。
《明史艺文志》载：《隆池山樵集》三卷，与此不合，疑刊本偶误“二”字为“三”云。
△《止止堂集》五卷（浙江孙仰曾家藏本）
明戚继光撰。继光有《练兵实纪》，已著录。《千顷堂书目》载：继光《止止堂集》，无卷数，又《横槊稿》三卷，《愚愚稿》一卷。今此本《横槊稿》亦三卷，《愚愚稿》则多一卷，编首总题《止止堂集》。前有万历二年工部尚书郭朝宾《序》，而集中有万历庚辰纪年，在朝宾作“序”之后，盖又尝续有增益。
知虞稷所见《愚愚稿》一卷，乃初刻之本，非著录之误也。继光有平倭功，当时推为良将，诗亦伉健近燕、赵之音，而杂说中乃多及阴骘果报、神怪之事，不免偏驳。考继光有《登盘山绝顶》七律一首，格律颇壮。今石刻尚存，而两集中皆不收，殆作於刻集之后欤？
△《句漏集》四卷（浙江范懋柱家天一阁藏本）
明顾起纶撰。起纶字更生，号元名，无锡人，官郁林州州判。是集即在郁林所作，前二卷皆游览诗，三四卷名《感知篇》，乃历叙素所相知者，各赋一诗，系以《小序》，凡四十首，中间人品亦甚为杂糅。如於赵文华乃称其雅志豪迈，名冠英流；“序”其罪废事，则曰感激罢官去。而於方士陶仲文亦以风神端恪，恭诚一至称之。皆不免阿私所好也。
△《赤城集》三卷（浙江范懋柱家天一阁藏本）
明顾起纶撰。是集乃万历戊寅起纶游赤城所作。上卷为诗六十一首，下卷为游记一篇，而以赠答倡和之作间於上下卷之间，别为中卷。似别集而非别集，似总集而非总集，体例颇为未善。然中卷有附录字，知以起纶为主矣。故仍入之别集类焉。
△《卯洞集》四卷（浙江汪汝瑮家藏本）
明徐珊撰。珊号三溪，馀姚人，官辰州府同知。卯洞在盘顺中里，介於楚、蜀之交。嘉靖间，珊以庙工采木於是，积其二年中所作公牍、杂文为二卷，诗歌为二卷，因以其地名集。中有《读高苏门集诗》，盖宗法所在，大致不失风格，而深微则不及叔嗣也。
△《傅山人集》三卷（浙江范懋柱家天一阁藏本）
明傅汝舟撰。汝舟本名舟，字虚木，号丁戊山人，一曰磊老，侯官人。晚慕仙家服食之术，舍乡井遨游山水，其诗刻意学郑善夫，喜为荒诞诡谲之语。王世贞比之：言《法华》作风语，凡多圣少。然奇崛处亦颇能独造，特旁门曲径，不入正宗耳。
△《包参军集》六卷（浙江巡抚采进本）
明包大中撰。大中字庸之，别号三川，宁波人。官建阳县县丞，以尝预征倭之役，故称曰“参军”。是集随事立名，曰《薄游集》，曰《武夷集》，曰《归来集》，曰《台雁集》，各一卷，曰《东征漫稿》二卷。然《薄游集》题卷之一，则当有佚卷矣。
△《沧沤集》八卷（江苏周厚堉家藏本）
明张重华撰。重华字虞侯，华亭人。是编前有张位、姜宝“二序”。位《序》称其有集百卷，先梓八卷；宝《序》称其文言言欲奇，其诗首首欲出尘清新，然大抵拉杂不入格。如称“九峰三泖”曰“九三”，虽《绛守居园池记》，亦不至於斯矣。
△《栗斋文集》十一卷（安徽巡抚采进本）
明金瑶撰。瑶有《六爻原意》，已著录。是集乃其外孙江从龙所梓。文颇有轶宕之致，其阐发经义之作，大抵空言多而实际少，盖其《说易》、《说周礼》，即多以臆断云。
△《檗庵集》二卷（编修汪如藻家藏本）
明汪禔撰。禔字介夫，别号檗庵，祁门人。《江南通志》称，所著有《家礼砭俗》、《投壶仪节》，其学盖深於《礼》。故集中《与胡天叙书》、《论王生二书》、《与汪子立书》、《赠叶生新娶序》、《胡氏初堂记》、《新居告祖文》、《奉主还宗子祠文》、《宗法议》，皆本礼以立言；惟卷端《上学使者》一书，犹明代学校之旧习，可以不作耳。其诗则全作《击壤集》体，不以声律论矣。
△《湛然堂诗稿》（无卷数，江西巡抚采进本）
明陈汝玚撰。汝玚字席珍，高安人，官广昌县知县。其自叙诗注云：望五贡荐，盖由贡生起家也。是集为其子邦纶属陈起元所选定，格意颇为平实，然不足自名一家。
△《龟川诗集》四卷（江西巡抚采进本）
明董绪撰。绪字禹方，乐安人。少从邹守益、聂豹游，讲良知之学，故其诗不求工於声律，以理趣为主，盖濂、洛风雅之流派也。其子刑部尚书裕初刻於东莞，岁久版漶；其裔孙又为重刻。然此本亦字多残阙，殆难卒读。据其目录，尚有附录志状之属，亦佚之矣。
△《田子艺集》二十一卷（浙江汪汝瑮家藏本）
明田艺蘅撰。艺蘅有《大明同文集》，已著录。此为文选、诗选十八卷，乃其为诸生时所刊。《北观初稿》、《二稿》三卷，则以岁贡入京廷试时所作。艺蘅在嘉、隆间，犹为博洽，而诗格颇嫌冗漫。
△《方建元诗集》十二卷、《续集》一卷（浙江孙仰曾家藏本）
明方于鲁撰。于鲁有《方氏墨谱》，已著录。是编前集以各体分编，总名《佳日楼集》；续集仅诗二十九首，文一首，题曰《师心草》，则其子嘉树所续刻也。于鲁初以制墨名，后与汪道昆唱和，遂招入丰干社中，然世终称其墨也。
△《石西集》八卷、附《崇礼堂诗》一卷（编修汪如藻家藏本）
明汪子祜撰。子祜字受夫，别号石西，石门人。性喜为诗，自二十岁至七十岁，皆编年为集。后其元孙宗豫蒐辑遗稿，属汪懋麟等定为是编。凡诗六卷，赋一卷，文一卷，后附《崇礼堂诗》一卷，则崇豫父伯荐之作。伯荐字士倩，崇祯戊辰恩贡生。
△《石盂集》十七卷（两江总督采进本）
明汪坦撰。坦字仲安，号识环，鄞县人。是集为其子长文所刊。凡诗赋十卷、杂文七卷，前有屠隆《序》，称其诗自三百篇、骚、选、汉、魏、六朝、唐、宋，文自左、马、班、扬、崔、蔡、韩、柳、苏、王诸体，靡所不诣，然核其所作，不出七子之体。
△《石门诗集》一卷（福建巡抚采进本）
一名《霞居集》。明高瀫撰。瀫字宗吕，号石门，又号髯仙，侯官人。
朱彝尊《静志居诗话》云，少谷郑善夫居鼇峰北，从之游者九人，乡党目为十才子，瀫居首，傅汝舟次之。今卷首林向哲《序》，称其俊而不刻，清而不矫，亦非虚语。然竟以为与少谷相伯仲，则溢美矣。瀫诗向未付梓，流传俱属钞本。
《明诗综》载其《岳阳楼》一诗，有“残雨数声衡岳晓”句。今检原集，“数声”实作“数峰”瀫较“声”字为工。考徐熥《晋安风雅》所载亦同。盖《诗综》刊本偶误耳。
△《东厓遗集》二卷（浙江汪汝瑮家藏本）
明王襞撰。襞字宗顺，自号天南逸叟，泰州安丰场人。是集其门人林讷所辑。
上卷为《像赞》、《墓图》、《年谱》、《语录》及同时赠答杂文；下卷为所作诗、赋，附载行状、铭志、祭文、世系、门人姓氏，刊集始末。襞少从其父王艮至会稽，传王守仁之学，沈桐赠之诗云：“念子贤者后，至理早已融，譬彼三世医，指授宁无从。”盖其父子皆刻意讲学，非以文章为事者。朱彝尊《静志居诗话》谓，襞诗如“一室风过雨，三更月到窗”，“好雨应宜早，秋花不恨迟”，“坐雨新亭晓，闻潮落月时”，“老携杖履归山谷，闲看儿孙种水田”等句，亦有活脱之趣，然终非专门也。
△《僦寮集》一卷（浙江巡抚采进本）
旧本题古杭月堂宗贤撰，不著时代。考之《志乘》，亦不载其名氏。据其题名，似乎衲子。故所与唱和者亦衲子为多。集中有《和沈石田鹊桥仙词》，知为正、嘉间人也。诗笔清旷，颇近自然。特边幅少狭，不免伤於寒瘦。
△《松菊堂集》二十四卷（浙江孙仰曾家藏本）
明孙鏊撰。鏊字端峰，馀姚人。江西巡抚燧之孙，工部尚书升之子也，官上林苑丞。是集凡诗二十卷，杂文四卷，诗句清隽，不入前后七子之派。文则不免於平衍。鏊晚归烛湖，於宅东构漆园居之，作《漆园供事别传》。如《滕六司农》、《玉羽仙翁》、《食苹仙子》、《秦大夫》、《清修子》、《姑射仙诸传》，皆以文为戏之笔也。
△《郑京兆集》十二卷、《外集》二卷（浙江巡抚采进本）
明郑心材撰。心材字敬仲，号思泉，海盐人。刑部尚书晓之孙，光禄寺少卿履淳之子。以荫生官至应天府治中。是集为其婿项皋谟所校，凡诗文、杂著，十二卷，其外集二卷，则附录“墓碑”、“行实”之类也。考其子端允所作《行实》中，称所著文集以外，有《昭明文选钞》、《唐人列传》、《见闻纪钞》三书。
今本《唐人列传》乃编在第六卷。其外集别题曰《葬录》，与目录不相应。盖随意编次，故无体例也。心材老於场屋，必欲一第而卒不可得，年五十始就铨，平生精锐之气，已消磨於时文中，诗、古文特偶试为之耳。
△《冬谿集》二卷（浙江巡抚采进本）
明释方泽撰。方泽字云望，号冬谿，嘉善人，秀水精严寺僧也。《明诗选本》载方泽诗，俱作《冬谿内外集》。据此本实作《冬谿外内集》。上卷为外集，下卷为内集，以诗为外，以文为内，盖诗多涉文字，而文皆关禅义，故其下卷之诗，亦不谓之诗而谓之偈。则其外内之义，即程氏之外学、内学，作内外者，误也。
集中文笔觕率，不出方丈语录之格，诗稍近雅而亦不工。
△《徐花潭集》二卷（浙江巡抚采进本）
