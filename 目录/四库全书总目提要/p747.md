<!-- { "loadSidebar": true } -->
明林兆珂撰。兆珂有《诗经多识编》，已著录。此集本名《挈朋草》。其题曰“林伯子”者，盖其序为柯寿恺所作，乃当日同社之辞也。凡诗二百三十馀首，其中七言律诗，颇得钱、刘风调，集中亦惟此体最多。古诗则不能入格，盖晋安一派，皆从七言律诗入门也。
△《隅园集》十八卷、《薠川集》八卷（浙江巡抚采进本）
明陈与郊撰。与郊有《檀弓集注》，已著录。《隅园集》皆所作杂文及词曲。
其文摹仿汉、魏，似古色斑驳，而不出弇州四部之门径。又以其子皋坐盐徒事，陷冤狱，上书武安王及县城隍神，亦载集中。虽秦诅楚文，古有其事，编入文集，颇觉不伦。《薠川集》皆其里居之时，与人尺牍，益为小品矣。《与郊集》总名《奉常佚稿》，凡分四种，首为《隅园集》，次为《黄门集》，次为《薠川集》，次为《詅痴符》。“詅痴符”者，语出《颜氏家训》，谓可笑之诗赋也。今《黄门集》别入奏议，《詅痴符》又有录无书，故惟以此二编著录集部焉。
△《去伪斋文集》十卷（江苏巡抚采进本）
明吕坤撰。坤有《四礼疑》，已著录。是集为其孙慎多等所刊。坤於明季讲学诸儒中，最为笃实，是集亦多有裨世道之文，而出於后人之编录，一切俳谐笔墨，无不具载。夫韩愈《杂说》仅数条耳；其他寓言，惟《毛颖传》、《石鼎联句》编入集中；《革华传》、《嘲鼾睡》诸篇，即不编入。李汉所以为有识，惜编是集者昧此也。至於应俗之文，连牍不已，益为眼中金屑矣。
△《来禽馆集》二十九卷（浙江汪汝瑮家藏本）
明邢侗撰。侗字子愿，临邑人，万历甲戌进士，官至陕西行太仆卿。《明史文苑传》附载《董其昌传》中。是集凡文二十四卷，诗仅五卷。侗以善书得名，当时有“北邢南董”之目。其《序于慎行诗集》，谓李、何学唐，为化鸠之眼；而於太仓、历下，并有微词。盖能不依七子门户者，故所作大抵和平雅秀，王士祯《论诗绝句》亦有“来禽夫子本神清”之语。特骨幹未坚，不能自成一队，文体则更近於涩矣。
△《支子馀集》五十二卷（浙江汪汝瑮家藏本）
明支大纶撰。大纶有《世、穆两朝编年史》，已著录。是编乃大纶自万历丙子，至壬寅所撰诗赋杂文，凡《艺馀》十四卷，《政馀》八卷，《屯馀》八卷，《耕馀》八卷，《斅馀》二卷，《述馀》六卷。又《永陵编年史》四卷，《昭陵编年史》二卷，即所为《世、穆两朝编年史》也。集内酬应之作居多，语亦间涉荒诞，观其《自题像赞》，及《题观音像赞》，竟以孔子自居，是何言欤？
△《御龙子集》七十七卷（两江总督采进本）
明范守己撰。守己有《曲洧新闻》，已著录。是编以集为名，实则兼收其说部，故目录每卷惟署曰“御龙子第几”。首为《肤语》四卷，次《天官举正》六卷，次《参两通极》六卷，次即《曲洧新闻》四卷，次乃为《吹剑草》五十三卷。
《肤语》皆袭宋人绪论，无所发明，《天官举正》则抄撮各史天文志，亦无所考正。《参两通极》摹仿《太元》、《潜虚》、《皇极》经世诸书，於八卦之外，别为元、息、进、隆、中、消、杀、沮八卦名，因而乘之为九八七十二卦，以当七十二候，变彖曰绎，变象辞曰旉，变爻象曰繇。末为《索辞》八篇，以拟《系辞》。又出诸家僣经之下。《曲洧新闻》杂记时事，盖仿朱弁《曲洧旧闻》，而於张居正屡以谋篡书之，未免恩怨之词，不足徵信。《吹剑草》为所作诗文，自称不作唐以后语，然刻意摹拟，斧凿之痕不化。
△《郢垩集》十二卷（浙江孙仰曾家藏本）
明范守己撰。是编於宦游所至，各为一集。曰《西饷稿》、曰《云间稿》、曰《北行稿》、曰《吴中稿》。诗文词赋杂编，不分体裁。王世贞为之《序》，语亦在抑扬之间。
△《场居集》二卷、《田居稿》一卷、《河上稿》一卷（直隶总督采进本）
明李化龙撰。化龙有《平播全书》，已著录。其平生以经济著，《平播》、《治河》诸疏，表表当代，原不必以诗见，乃必欲以功业兼文章，其画蛇之足乎？
△《少室山房续稿》十五卷（浙江汪汝瑮家藏本）
明胡应麟撰。应麟有《笔丛》，已著录。是编凡《两都集》一卷，《兰阴集》一卷，《华阳集》十卷，《养疴集》二卷，《青霞稿》一卷，仅止五种。盖《类稿》未出以前，随作随刊之本也。
△《郊居遗稿》十卷（安徽巡抚采进本）
明沈懋学撰。懋学字君典，宣城人。万历丁丑进士第一，授翰林院修撰，追谥文节。事迹附见《明史田一俊传》。是编诗三卷，杂文七卷，万历乙巳其兄子有容刊於福建。懋学官翰林时，值张居正夺情，与吴中行、赵用贤谋各上疏，吴、赵皆受杖去国，而懋学疏章为人所持，不果进。乃贻居正子嗣修书，又与工部尚书李幼滋书以争之。今集中有《拟救建言诸臣令大学士张居正奔丧疏》一篇，盖即其时未上之稿，然非拟疏之难，上疏之难也。既未上矣，存之何为乎？
△《快雪堂集》六十四卷（浙江朱彝尊家曝书亭藏本）
明冯梦祯撰。梦祯有《历代贡举志》，已著录。梦祯旧藏王羲之《快雪时晴帖》，故以名堂。后帖归冯铨，堂名亦随之而移，实则始自梦祯也。是编文六十二卷，诗止二卷，所作皆喜於疏快，不以镂刻为工，而随意所如，无复古人矩矱矣。
△《海门先生集》十二卷（浙江朱彝尊家曝书亭藏本）
明周汝登撰。汝登有《圣学宗传》，已著录。是集凡文十卷，诗二卷。集中如《九解》九篇；越中、南都、剡中、东粤、新安“会语”，五篇；皆聚徒讲学之语。其释“良知”二字，谓良训甚也，当如至善、至德、至礼、至乐、太极、太初等。“至”字、“太”字，皆“甚”字之义，有不可拟议，不可名言之妙。
其立义新奇，非惟孟子无此说，即王守仁亦无此说。斯真龙溪末派，惟所欲言者矣。诗亦作白沙定山之体，其《正唐诗》一十五首，尤不可解。如《取李白问余何事栖碧山》一首，翻其意而窜改之曰：“桃花流水依然在，别有天地只人间。”
是不几王安石之“一鸟不鸣山更幽”乎？
△《东越证学录》十六卷（安徽巡抚采进本）
明周汝登撰。汝登传王畿之说，故是录以证学为名，而会语亦与诗文并列。
△《可菴书牍》十卷（两江总督采进本）
明张栋撰。栋字可菴，昆山人。万历丁丑进士，官至兵科都给事中。是编为其邑人王焕所编，以其历任书牍分卷排纂，亦王俭一官一集之例也。
△《詹养贞集》三卷（江西巡抚采进本）
明詹事讲撰。事讲字明甫，别号养贞，江西乐安人。万历丁丑进士，官至北直隶提学御史。其集初刻於万历戊戌，凡文三卷，诗四卷，后诗集散佚，仅存文集。国朝乾隆庚申，其元孙道行重刊之，即此本也。事讲从罗洪先游，传姚江良知之学，《陈献章、王守仁之从祀》，实允事讲之请，集中以此疏为冠。盖其生平宗旨所在也。
△《片玉集》四卷（江西巡抚采进本）
明陈邦科撰。邦科字俊卿，号警亭，高安人。万历丁丑进士，官至河间府知府。是集凡《阆瀛漫语》一卷，《言责要览》一卷，《留台疏稿》一卷，《听花轩摘稿》一卷，其《阆瀛漫语》，皆设为问答以辨析物理，力辟星命轮回之说，持论甚正。其谓欲端善败之原者谨诸德，握治乱之机者慎诸人，尤为切实。至谓理之变者为怪，气之变者非怪，国家之盛衰本於乖和，不关祥异，则主持太过。
欲破谶纬之妄，转岐天人而二之，不几於天变不足畏乎。《言责要览》及《留台疏稿》皆其官南京御史时所作。明至万历以后，居言路者大率矫激攻讦，以致国是纷拏，迄於乱亡而未已。邦科所列十一条，分目为四十三，中有当缓言者三，婉言者二，勿轻言者七，勿为人言者五，可谓曲中明季诸臣之习。其《疏稿》，如《论罪谪言官救李材》、《论西夏抚贼失策》诸篇，亦颇剀切。惟诗笔粗厉，全不入格耳，敖文祯作《邦科墓志》云：“所著尚有《循良模范》、《辨问录》二书。”今集中未见，或选刻时所佚欤？
△《梅谷集》十八卷（浙江巡抚采进本）
明庄履丰撰。履丰字中熙，晋江人。万历丁丑进士，改庶吉士。其集前十四卷皆杂文，后四卷为诗，其门人黄汝良、何乔远等所编。履丰以奉兄丧归里，遘疾早卒，未掌制诰，而集中有册文、奏书等篇，殆皆其馆课之拟作耶。
△《宝庵集》八卷（江苏周厚堉家藏本）
明顾绍芳撰。绍芳字实甫，太仓人。万历丁丑进士，官至左春坊左赞善。是编前有冯琦三《太史集序》一篇，称绍芳及王敬卿、葛仲明之诗皆所手定，则此集为三家之一种也。朱彝尊《静志居诗话》云：“实甫诗工於五律，不露新颖，矜炼以出之，颇有近於孟襄阳、高苏门者，”今观其集，终觉意境未深也。
△《瑞阳阿集》十卷（两江总督采进本）
明江东之撰。东之字长信，歙县人。万历丁丑进士，官至右佥都御史，巡抚贵州。事迹具《明史》本传。明别有洗马江朝宗字曰东之，或混为一人，非也。
东之尝筑室瑞金山中，故以“瑞阳阿”名集，其立朝颇著风节，初劾冯保、徐爵，又劾王宗载、于应昌及驸马都尉侯拱宸，继以争寿宫事与李植、杨可立均坐贬。
其详见魏禧所为《传》中。故集中奏议居半云。
△《杨文懿集》十二卷（浙江巡抚采进本）
明杨起元撰。起元有《识仁编》，已著录。是集为其孙廷春所刊。据目录作二十卷，而自十一卷至十八卷皆注云嗣刻。其有录有书者仅十二卷，盖裒辑未竟之本也。
△《松门稿》八卷（浙江巡抚采进本）
明王庭譔撰。庭譔字敬卿，华州人。万历庚辰进士，官至翰林院修撰。
年未四十而殁，故诗文皆未成就。冯琦序其诗，称其有沉鸷迈往之气，而文以质掩，盖道其实云。
△《孟云浦集》八卷、《年谱》一卷、《附录》一卷（河南巡抚采进本）
明孟化鲤撰。化鲤字叔龙，号云浦，新安人。万历庚辰进士，官至吏部文选司郎中。持正不阿，后以奏起给事中张栋先事，削籍归。事迹具《明史儒林传》。
化鲤少从尤时熙游，讲良知之学，以无欲为宗，以慎独为本。其集初刻於万历间，此本则康熙癸卯其后人所重刊也。据其原目，卷一为《尊闻录》，皆所闻於时熙之语，卷二至卷五为文，卷六、卷七为杂著，卷八为诗。首冠以年谱，其门人王以悟所编。附刻《谥议》、《像赞》诸作，则其后人所续辑。
△《梅园集》二十卷（浙江汪汝瑮家藏本）
明沈一中撰。一中字长孺，鄞县人。万历庚辰进士，官至布政使。是集诗赋八卷，杂文十二卷，大抵欲以才藻见长，而短於翦裁澄汰。
△《九芝集选》十二卷（内府藏本）
