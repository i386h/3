<!-- { "loadSidebar": true } -->
明陈有守、汪淮、李敏同编。有守字达甫，淮字禹乂，敏字功甫，皆休宁人。
是编创始嘉靖丁巳，成於己未，共得作者一百四十六人，计诗七百五十四首。皆断自明初，而有守等三人之诗亦附於末。
△《昆山杂咏》二十八卷（浙江汪启淑家藏本）
明俞允文编。允文有《俞仲蔚集》，已著录。宋嘉定中，龚昱尝辑《昆山杂咏》三卷，续集一卷。开禧中，知嘉定县事徐挺之曾刊之县斋。至明王纶，又集近代诗歌百篇，附益其后，已非旧本。允文复溯晋、唐以来得数百篇，增为二十八卷。仍因旧名而别分十六类。然三人所选，混而为一，非惟龚本之初集、续集不可复考。即孰为龚选，孰为王选，孰为允文所增，亦未可复辨。二家之书遂亡。
体例殊为未善也。
△《荆溪唱和诗》一卷（浙江范懋柱家天一阁藏本）
明俞允文编。是编为嘉靖辛酉顾从义、姚昭、董宜阳、冯迁、朱察卿、姚遇、姚遂、沈明臣八人同游荆溪所作，允文为合而刊之。从义字汝和，上海人。昭字知晦，宜阳字子元，迁字子乔，察卿字邦宪，遂字以良，遇字以奇，皆从义之里人。明臣有《通州志》，已著录。
△《衡门集》十五卷（浙江汪汝瑮家藏本）
明郑履淳编，其子心材续成之。履淳有《郑端简年谱》，心材有《郑京兆集》，均已著录。是编乃履淳以其父刑部尚书晓所喜读古人诗文近於闲適旷达者，汇次成集，分体排纂。凡诗十一卷，文仅四卷，亦摘录史传为多。每篇之首皆不题作者姓名，殊无体例。始刊於隆庆己巳，尚多阙略。至万历乙酉，心材始补辑为此本。其曰《衡门集》者，言其非台阁之书，不为世俗所好也。
△《西湖八社诗帖》（无卷数，浙江范懋柱家天一阁藏本）
明嘉靖壬戌，闽人祝时泰游於杭州，与其友结诗社西湖上，凡会吟者八：曰紫阳社、曰湖心社、曰玉岑社、曰飞来社、曰月岩社、曰南屏社、曰紫云社、曰洞霄社。时泰与光州知州仁和高应冕、承天府知府钱塘方九叙、江西副使钱塘童汉臣、诸生徽州王寅、仁和刘子伯、布衣仁和沈仕等分主之，以所作唱和诗集为此编。分春社、秋社二目，明之季年，讲学者聚徒，朋党分而门户立；吟诗者结社，声气盛而文章衰。当其中叶，兆已先见矣。
△《文章指南》五卷（两淮马裕家藏本）
旧本题明归有光编。有光有《易经渊旨》，已著录。是书前有旧序，称原无书名，有光登第后授其同年南海知县詹仰庇，仰庇以授其友黄鸣岐，鸣岐校而刻之，为题此名。然此实钞本，非其原刻。凡分六十六则，由《左传》以下迄於明，录文百十八篇。每则每篇皆有评说，而以总论看文字法冠於卷端。间杂以骈体。
如《北山移文》、《归去来兮辞》之类。盖乡塾教授之本，殊不类有光之所为。
考旧本《震川集》末有其族孙泓跋语，称有光选韩柳文有刻本，为俗人搀改，非复原书。又王懋竑《白田杂著》有跋《归震川史记》一篇，称所见武陵胡氏、桐城张氏诸本迥乎不同。且称有光文集为其后人删改，至见梦於坊人翁某。况此点次本子独存其家，岂无所增损改易云云。是有光手定之书，尚且全非其旧。则此晚出选本不足为信，更不待深诘矣。
△《桃花源集》三卷（两淮马裕家藏本）
明冯子京撰。子京字南台，钱塘人。嘉靖乙丑进士，官至湖广按察使。桃花源在湖南常德府桃源县，即陶潜所记者也。宋淳熙间，赵彦琇、张栎曾修《桃花源集》一卷，见晁公武《读书志》。隆庆中，子京取旧集补其阙逸，更为铨次，又增以元人、明人之作。
△《少林古今录》二卷（浙江范懋柱家天一阁藏本）
明刘思温撰。思温，浑源人。嘉靖中官登封县知县。少林寺在嵩山之麓，相传为达摩面壁之所。是编上卷为诗，下卷为记。所录下迄於明，上及唐代而止。
顾炎武《日知录》曰，少林寺有唐太宗为秦王时赐寺僧教。其词曰：“王世充叨窃非据，敢违天常。法师等并能深悟机变，早识妙因，擒彼凶孽，廓兹净土。闻以欣尚，不可思议。今东都危急，旦夕殄除，并宜勉终茂功，以垂令范”云云。
此录佚而不载，则挂漏者多矣。
△《青溪诗集》七卷（两淮马裕家藏本）
明徐楚编，李高续辑。楚号青溪，淳安人。官至四川布政司参政。高字抑中，云南人，官至严州府通判，青溪在浙之淳安县，即所谓新安江也。楚生於其地，因采前人题咏，编为一集，成於嘉靖丙寅。后高官於其地，又增广之。成於崇祯乙亥。
△《广中五先生诗选》二卷（江苏周厚堉家藏本）
明陈暹编。暹爵里未详。五先生者，孙蕡、王佐、黄哲、李德、赵介也。五人之中，孙、王、黄、李皆仕宦，赵则隐居不出，所谓《临清集》者，亦不传。
嘉靖丁巳，无锡谈恺刻五先生诗，仅得孙、王、黄、李四家，以汪广洋尝为广东行省参政，因合而刻之，以足五人之数。朱彝尊《诗话》云：“伯贞集虽不传，然名在五先生之列。刊诗者去伯贞而冠汪忠勤於卷首，可为失笑。”即指谈刻也。
此本乃嘉靖乙丑陈暹重订，谓得旧本《赵临清集》，命工刻之，以补五先生之阙。
而以汪右丞诗别自为集，於是五先生之诗始复其旧。五人集前各有小传，爵里行事略具。惟《孙蕡传》云：“洪武二十二年，以事谪戍辽东。时梅思祖节镇三韩，迎置家塾。是年竟以党祸见杀。”考《明史文苑传》，蕡坐累戍辽东。已大治蓝玉党，蕡尝为玉题画，遂论死。而梅思祖本传，十五年与平章潘元明同守云南，是年卒，安得有二十二年镇辽东之事？暹盖据黄佐《广州人物传》所载，未及详考耳。
△《清江二家诗》四卷（浙江范懋柱家天一阁藏本）
明熊逵编。逵，清江人。是编选录孙伟、敖英二人之诗。伟字朝望，号鹭沙，弘治壬辰进士，官至鹤庆府知府。其诗曰《鹭沙集》。英有《慎言集训》，已著录。其诗曰《心远稿》。二人皆与逵同乡里，逵因删录其集，各为二卷，并为之评点。然去取不甚允惬，且往往滥载寿诗。殆以桑梓之故，因诗以存其人。又书成於嘉靖丁巳。是时严嵩已败矣，而伟集开卷即录《送嵩北上诗》六首，亦可以不必也。
△《彤管新编》八卷（两淮马裕家藏本）
明张之象编。之象有《太史史例》，已著录。是编以世所传《彤管集》篇帙未备，更为辑补。自周迄元凡诗歌、铭颂、辞赋、赞诔六百五十四首，璇玑图一篇，序诫、书记、奏疏、表三十三首。采掇颇富，而讹舛亦复不少。
△《唐雅》二十六卷（内府藏本）
明张之象编。是集取唐君臣唱酬之作二千馀篇，分部五十有三，以类编次，自武德讫於开元。以天宝而后，风格渐卑，故不与焉。其论似高而无当。盖是时七子之派方炽，故遵其诗必盛唐之说也。且赋虽古诗之流，而自汉以来，体裁久别，杂入《喜雨诸赋》，亦为例不纯。
△《唐诗类苑》二百卷（内府藏本）
明张之象编。初，宋赵孟坚有《分类唐诗》，佚阙不完，世无刊本。之象因复有此作，凡分三十六部，以类隶诗。意取博收，不复简择，故不免失之冗滥。
盖类书流也。然《文选》及《文苑英华》本有分类之例，故与所作《古诗类苑》仍并入总集。是集未刊之先，其稿为浙江卓明卿所得，割取初、盛唐诗刊之，遂掩为己有。华亭王彻重为辨正釐定，乃复之象之旧。故世有二本，然今皆知为之象书也。
△《古诗类苑》一百二十卷（浙江汪启淑家藏本）
明张之象编。是编前有黄体仁序，称之象此书与《唐诗类苑》均家贫不能刊，以授其同里俞显卿。显卿亦未刊而卒。万历庚子，吴门曹氏始为刊其唐诗。至壬寅，显卿之弟显谟乃与之象婿王颎、陈甲校刊之。是其刻在唐诗后。其凡例有云：“是编首自上古，下迄陈、隋，一枝片玉，搜括无遗，有唐一代之作，别有《类苑》，兹不重录。”是其编纂亦在唐诗后也。其书以冯惟讷《诗纪》为稿本，较唐诗易於为力。汉以后箴铭颂赞冯本不录，之象增之。然文章各有体裁，著述各有断限。冯本所收《封禅文》之类，冯舒作《诗纪》匡谬已深驳之。正宜尽从刊削，而复捃摭续貂，殊不免伤於嗜博。又割裂分隶，门目冗琐。如全书既以古诗为名，而第七十七卷人部又立古诗一门，是何体例乎？其凡例至称道家歌诗出《列仙传》、《真诰》等书云云，真诰歌诗诚不一而足，《列仙传》七十二人未有一人载诗也。足见其随意剽掇，不尽考古书矣。
△《吴越钱氏传芳集》二卷（两淮盐政采进本）
明钱筠、钱籂同编。筠字飞卿，籂字章卿，绍兴人。是集录钱氏一家之诗，自吴越武肃王镠至明诸生淮，凡六十二人，一百三十一首。初，吴越文穆王元瓘有《锦楼集》，忠懿王俶有《政本集》，俶子惟演因采镠及元瓘、宏佐、倧、俶五王之诗合为一编，名曰《传芳集》。后族子仙芝复益以群从所作，纂为五卷，目曰后集，宋绶为之序。明嘉靖中，筠等又为搜辑增益，鋟之於木，仍以宋绶序冠於前。然序称惟演所得五王格律长言共四十五首，而此编所载仅九首，又卷数亦与后集不合。盖散佚之馀，重为裒辑，虽尚沿其名，已非原本之旧矣。
△《百花鼓吹》五卷、《梅花鼓吹》二卷（两淮盐政采进本）
明王化醇撰。化醇字和甫，别号应峰，无锡人。嘉靖中国子监生。《百花鼓吹》皆杂采唐人咏花之诗，凡三十八种。《梅花鼓吹》则惟采宋、元及明人之诗，以唐人咏梅之作已载入《百花鼓吹》故也。其书采摭颇博，而传写不免讹误。如陆凯《寄梅》一诗，讹凯为开，又溷入唐人诗中，列柳宗元后。殊未详校也。
△《经世宏辞》十五卷（浙江巡抚采进本）
明沈一贯编。一贯有《易学》，已著录。一贯曾以吏部侍郎加太子宾客假归，复特起教习庶吉士，因检列朝馆课诸作自诏疏以迄诗赋，分类选录，名曰“增定馆课”。就正於大学士王锡爵，遂以经世宏辞题其端，且为序而刊行之。其中搜采极富，而所收多课试之作，不足以尽一代之文献。王守仁、李梦阳、杨继盛等皆未官翰林，而并录其章疏数十篇，亦为自乱其例也。
△《吴越游稿》一卷（浙江巡抚采进本）
明沈明臣、沈一贯、余寅唱和之诗也。明臣有《通州志》，寅有同姓名录，皆已著录。是编乃嘉靖丙寅三人结伴於钱塘，北游至扬州，积途中题咏得诗五十首，因合刻之。考一贯登隆庆戊辰进士，寅登万历庚辰进士，时皆未第，故与明臣同游也。后有扬州卞蓑跋，一贯亦有卞长卿《园燕集》诗一首。长卿殆即蓑字欤？
△《灵洞山房集》二卷（浙江汪启淑家藏本）
