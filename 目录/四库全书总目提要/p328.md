<!-- { "loadSidebar": true } -->
粤自龙鸟水火，肇建官名。然夏、商以前，书阙有间，遗制不尽可考。其可考者惟《周礼》为最详。迨秦、汉内设九卿，外置列郡，而官制一变。东京以后，事归台阁。虽分置尚书六部，而政在中书，其权独重。汉魏之制，至唐、宋而又一变。明太祖废中书省，罢丞相，尽归其职於六部。永乐间复设内阁，而参以七卿。唐、宋之制，至是而又一变矣。其间名号品数，改革纷繁。大抵势足以相维则乾纲不失，权有所偏属则魁柄必移。故官制之得失，可以知朝政之盛衰也。我国家稽古建官，循名核实。因革损益，时措咸宜。我皇上朗照无私，权衡独秉，举直错枉，宫府肃清，尤从来史册所未有。复念历朝官制，典籍具存，宜备溯源流，明其利弊。庶前规可鉴，法戒益昭。乃特命四库全书馆总纂官内阁学士今升兵部右侍郎臣纪昀、光禄寺卿今升大理寺卿臣陆锡熊、翰林院编修今升山东布政使臣孙士毅、总校官詹事府少詹事今升内阁学士臣陆费墀等，考证排次，辑缀是编，分目悉准今制。凡长贰僚属具列焉，明纲纪也；其兼官无正员，而所掌綦重，如军机处之类，亦别有专表，崇职守也；八旗及新疆爵秩，前所未有者，并详加胪考，著圣代之创建，远迈邃古也。或古有而今无，或先置而后废，并为采掇，别附於篇，备参订也。每门各冠以表，表后详叙建置。首列国朝，略如《唐六典》之例。次以历代，则节引诸书，各附案语，以疏证其异同。
上下数千年分职率属之制，元元本本，罔弗具焉。考将相及百官公卿之有表，始自马、班二史。后如《唐书》之《宰相表》，《宋史》之《宰辅表》，《明史》之《内阁七卿表》，俱沿其例。然所纪仅拜罢年月，与官制无关。且断代为书，不相通贯，寻检颇难。至抄撮故实，如孙逢吉《职官分纪》之类，又但供词藻，於实政无裨。是书发凡起例，悉禀睿裁。包括古今，贯串始末。旁行斜上，援古证今。经纬分明，参稽详密。不独昭垂奕祀，为董正之鸿模。即百尔臣工，各明厥职，用以顾名而思义，亦益当知所儆勖矣。
──右“职官类”官制之属，十五部、三百六十五卷，皆文渊阁著录。
△《州县提纲》四卷（永乐大典本）
不著撰人名氏。杨士奇《文渊阁书目》题陈古灵撰。古灵者，宋陈襄别号也。
襄字述古，侯官人。庆历二年进士，官至右司郎中枢密直学士。事迹具《宋史》本传。史称其莅官所至，必讲求民间利病。没后友人刘彝视其箧，得手书数十幅，皆言民事。则此书似当出於襄。然襄所著《古灵集》，尚传於世，无一字及此书。
又所著《易讲义》、《郊庙奉祀礼文》、《校定梦书》等，见《宋史艺文志》、《福建通志》、《说郛》中，不言更有此书。晁、陈二家书目亦皆不著录。书内有“绍兴二十八年”语，又有“昔吕惠卿”、“昔刘公安世”语。考襄卒於元丰三年，距南渡尚远，不应载及绍兴。且刘、吕皆其后进，不应称昔，其非襄撰明甚。今《永乐大典》所载本，盖据元初所刻。前有吴澄序，止言前修所撰，不著其名氏，盖澄亦疑而未定。知《文渊阁书目》所题当出讹传，不足据矣。其书论州县莅民之方，极为详备。虽古今事势未必尽同，然於防奸釐弊之道，抉摘最明。
而首卷推本正己省身，凡数十事，尤为知要，亦可为司牧之指南。虽不出於襄手，要非究心吏事、洞悉民情者不能作也。
△《官箴》一卷（浙江鲍士恭家藏本）
宋吕本中撰。本中有《春秋集解》，已著录。此乃其所著《居官格言》，凡三十三则。《宋史本中列传》备列其著作之目，不载是书。然《艺文志杂家类》中乃著录一卷。此本载左圭《百川学海》中，后有宝祐丁亥永嘉陈昉跋，盖即昉所刊行。或当日偶然题记，如欧阳修《试笔》之类，本非有意於著书。后人得其手稿，传写镌刻，始加标目，故本传不载欤？本中以工诗名家，然所作《童蒙训》，於修己治人之道，具有条理，盖亦颇留心经世者。故此书多阅历有得之言，可以见诸实事。书首即揭“清慎勤”三字，以为当官之法，其言千古不可易。
王士祯《古夫于亭杂录》曰：“上尝御书‘清慎勤’三大字，刻石赐内外诸臣。
案此三字，吕本中《官箴》中语也。”是数百年后，尚蒙圣天子采择其说，训示百官，则所言中理可知矣。至其论不欺之道，明白深切，亦足以资儆戒。虽篇帙无多，而词简义精，固有官者之龟鉴也。
△《百官箴》六卷（内府藏本）
宋许月卿撰。月卿字太空，后更字宋士，婺源人。始以军功补校尉。理宗时换文资就举，以《易》魁江东，廷对赐进士及第，官至浙江西运幹。贾似道当国，召试馆职，语不合，罢去。闭门著书，自号泉田子。宋亡不仕，遁迹十年乃卒，亦志节之士也。是书仿扬雄《官箴》，分曹列职，各申规戒。考《宋史百官志》，经筵乃言路兼官；二府掾乃枢密中书属吏；参知政事以门下中书侍郎为之；登闻院隶谏议，进奏院隶给事中，俱辖於门下省；军器监、文思院俱辖於工部。是书皆各自为箴。盖以所掌之事区分，故既列本职，又及其兼官；既列总司，又及其所分掌。非复出也。又考《永乐大典》所载宋何异《中兴百官题名》，虽残阙不完，而所标官署职掌，与此书颇有异同。盖自元丰变制以后，品目至为淆杂。南渡以后，分析并省，益以靡恒。此书据一时之制言之，故互有出入也。前有月卿进表，称“《百官箴》并发凡言例共七帙”。而今止六卷。校以次第，实无遗漏。
殆原本凡例自为一卷，传录者合并之欤？虞人之箴，远见《左传》。绳阙匡违，其风自古。月卿效法其本，虽申明职守，仅托空言。而具列官邪，风戒有位，指陈善败，触目警心，亦未尝无百一之裨焉。
△《昼帘绪论》一卷（浙江鲍士恭家藏本）
宋胡太初撰。太初，天台人。端平乙未，其外舅陶某出宰香溪，太初因论次县令居官之道，凡十五篇以贻之。后十七年，为淳祐壬子，太初出守处州。越明年，复得是稿於其戚陶云翔，遂鋟诸板，以授属县。其目首曰《尽己》，次曰《临民》、曰《事上》、曰《寮寀》、曰《御吏》、曰《听讼》、曰《治狱》、曰《催科》、曰《理财》、曰《差役》、曰《赈恤》、曰《行刑》、曰《期限》、曰《势利》，而终之以《远嫌》。条目详尽，区画分明。盖亦《州县提纲》之类也。书中胪列事宜，虽多涉宋代条格，与后来职制不尽相合。然其大旨，以洁己清心、爱民勤政为急务。言之似乎平近，而反覆推阐，实无不切中事情。《世说新语》载傅氏有《理县谱》，其书不传。牧民者能得是编之意而变通之，则此一卷书，亦足以补其阙矣。
△《三事忠告》四卷（桂林府同知李文藻刊本）
元张养浩撰。养浩字希孟，号云庄，济南人。官至礼部尚书、参议中书省事。
天历中，拜陕西行台中丞。卒谥文忠。事迹具《元史》本传。养浩为县令时，著《牧民忠告》二卷，凡十纲，七十二子目。为御史时，著《风宪忠告》一卷，凡十篇。入中书时，著《庙堂忠告》一卷，亦十篇。其言皆切实近理，而不涉於迂阔。盖养浩留心实政，举所阅历者著之。非讲学家务为高论，可坐言而不可起行者也。明张纶《林泉随笔》曰：“张文忠公《三事忠告》，诚有位者之良规。观其在守令则有守令之式，居台宪则有台宪之箴，为宰相则有宰相之谟。醇深明粹，真有德者之言也。考其为人，能竭忠徇国，正大光明，无一行不践其言”云云，其推挹可谓至矣。三书非一时所著，本各自为编。明洪武二十二年，广西按察司佥事扬州黄士宏合为一卷刻之，总提曰《为政忠告》，陈琏为序。（案，此本序文中称《为政忠告》，而其标题亦称《三事忠告序》，盖重刻所追改。）宣德六年，河南府知府李骥重刻，改名《三事忠告》。考《书》称任人、准夫、牧作三事，《诗》称三事大夫皆在王左右之尊阶。施於《庙堂忠告》，犹为近之。御史县尹，不在是列。如曰以三职所治为三事，则自我作古，转不及“为政”之名为该括一切矣。盖明人书帕之本，好立新名，而不计其合於古义否也。相沿已数百年，不可复正。今姑以通行之名著录，而附订其乖舛如右。
△《御制人臣儆心录》一卷顺治十二年世祖章皇帝御撰。凡八篇：一曰《植党》，二曰《好名》，三曰《营私》，四曰《徇利》，五曰《骄志》，六曰《作伪》，七曰《附势》，八曰《旷官》。前有御制序。盖因勋臣谭泰、石汉，大学士陈名夏等，先后以骄怙伏法，因推古今来奸臣恶迹，训诫群臣，俾共知炯鉴也。夫一气流行，化生万品。
鸾枭并育，穀稗同滋。实理数之不得不然。故有君子必有小人，虽唐虞盛时，四凶亦厕名於朝列，无论秦、汉以下也。不幸而遇昏乱之世，则匪人得志，其祸遂中於国家，前明诸权倖是也。幸而遇纲纪修明之时，则翔阳所照，物无匿形，虽百计弥缝，终归败露，则陈名夏诸人是也。在我世祖章皇帝圣裁果断，睿鉴英明，足以驾驭群材，照临万象。雷霆一震，鬼蜮潜踪。虽有佥壬，谅不敢复蹈覆辙。而圣人虑周先事，杜渐防微，恐小人惟利是营，多昏其智。於陈名夏等不以为积愆已稔，自取诛夷；反以为操术未工，别图掩盖。因特颁宸翰，普示班联。
曲推其未发之谋，明绘其欲施之策，俾共知所聚党而私议者，已毕在洞照之中。
如九金铸鼎，先图魑魅之形。倘逢不若，皆可以指而目之，名而呼之。山鬼之伎俩，自穷而无所逞也。国家重熙累洽百有馀年，列圣相承，并乾纲独断。从无如前代奸臣得以盗窃魁柄者，岂非祖宗贻谋有以垂万年之家法哉。
──右“职官类”官箴之属，六部、十七卷，皆文渊阁著录。
卷八十 史部三十六
○职官类存目△《历代铨政要略》一卷（编修程晋芳家藏本）
旧本题宋杨亿撰。亿字大年，浦城人。雍熙初，年十一。召试诗赋，授秘书省正字。淳化中，命试翰林，赐进士第，天禧中，官至工部侍郎、翰林学士，兼史馆修撰。卒谥曰文。事迹具《宋史》本传。此书《宋史艺文志》不著录，亿本传亦不载，惟曹溶《学海类编》收之。细核其文，乃《册府元龟铨政》一门总序也，已为割裂作伪。又亿虽预修《册府元龟》，而据晁氏《读书志》，总其事者尚有王钦若，同修者更有钱惟演等十五人，作序者亦有李维等五人。亿於诸序，不过奉敕点窜，何所见而此序出亿手？此真随意支配者矣。
△《太常沿革》二卷（永乐大典本）
