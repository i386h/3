<!-- { "loadSidebar": true } -->
明赵志皋编。志皋有《内阁奏疏稿》，已著录。灵洞山在兰溪东南十五里，为金华山分支。有栖真寺，久废。万历初，志皋自岭南谪所归，买得其地，建秘书楼、三山斋、六虚堂诸胜，又标为十二景。一时宾客竞相题咏。既志皋起为南京吏部侍郎，乃裒而刻之。
△《滑耀编》（无卷数，浙江巡抚采进本）
明贾三近编。三近字德修，峄县人。隆庆戊辰进士，官至兵部侍郎。事迹具《明史》本传。是书皆采录寓言，如送穷、乞巧、责龟、册虎之类，悉为收载。
其曰滑耀者，取庄子“滑疑之耀，圣人所图”语也。前有宁鸠子序，宁鸠子即三近之寓名。各篇之后，间附评语。其《送穷文》篇末谓“穷鬼本出有穷氏，尝从孔子游陈、蔡间，既而归鲁，舍於颜回、原宪家”云云。以圣贤供笔墨之游戏，亦佻薄甚矣。
△《唐诗纪》一百七十卷（内府藏本）
明吴琯编。琯，漳浦人。隆庆辛未进士。尝校刊冯惟讷《古诗纪》，因准其例辑此书。甫成初唐、盛唐诗，即先刊行。故止一百七十卷，非完书也。其始事者为黄清甫，同时纂辑者为陆弼、谢陛、俞体初、俞策诸人，具见於序例。而卷首题滁阳方一元汇编，未喻其故。大抵杂出众手，非一家之书矣。
△《岳阳纪胜汇编》四卷（浙江汪启淑家藏本）
明梅淳撰。淳，当涂人。隆庆辛未进士。初，元释天镜尝辑录岳阳楼石刻诸诗，其本久佚。嘉靖中，有取岳阳题咏与洞庭分为二集者，芜杂无次。淳因合洞庭君山、岳阳诸作，都为一编，共十五部。又杂著一部，即外纪之类。亦冗碎不足采录也。
△《诗女史》十四卷、《拾遗》二卷（内府藏本）
明田艺蘅编。艺蘅有《大明同文集》，已著录。是书采录闺阁之诗，上起古初，下迄明代。拾遗二卷，则皆宋以前人也。采摭颇富，而考证太疏。如《皇娥歌》出《拾遗记》，本王嘉伪托，乃不能辨别，复妄增嫘祖字。苏伯玉妻本晋人，故《玉台新咏》列傅元之后。乃承《诗纪》之误，以为汉诗。王宋诗本魏文帝拟作，详载《艺文类聚》。而承《玉台新咏》误本，竟署宋名。《吴兴妖神赠谢览》诗，见《太平御览》。亦承《诗纪》之误，作《吴兴伎童》。甚至拾遗之首冠以南齐苏小小词，其词乃《减字木兰花》，尤为可异。艺蘅未必至此，毋乃书肆所托名耶？
△《梅坞贻琼》四卷（两江总督采进本）
明周履靖编，姚士粦删定。履靖所辑《夷门广牍》，士粦所辑《陆氏易解》，均已著录。履靖在隆、万间号为隐士，而声气颇广，凡有著作，必请胜流为之题咏序跋。积久渐多，因集为此帙，并往来书牍附之。凡十一体、一百六十馀篇。
盖明季山人例以标榜相尚也。
△《国雅》二十卷、《续国雅》四十卷（浙江巡抚采进本）
明顾起纶编。起纶有《句漏集》，已著录。是编选明诸家之诗，上起洪武，下迄隆庆。首列品目一卷。仿锺嵘《诗品》、殷璠《河岳英灵集》、高仲武《中兴间气集》例。但《诗品》不载诗，此则载诗。《英灵》、《间气》二集分列诸家姓名下，此则总冠卷首耳。所录诗篇，采摭颇富。然起纶当嘉、隆之际，太仓、历下声价方高，故惟奉《艺苑卮言》为圭臬。持论似乎精诣，而录诗多杂庸音。
又声气交通，转相标榜。其入品者洪武至正德仅七十九人，嘉、隆两朝乃至五十二人，而附见名姓者尚不在其数。大抵与起纶攀援唱和，有瓜葛者居多。卷末附书牍二十篇，皆答徵诗谢入选者，其大略可睹矣。
△《市隐园诗文》（无卷数，浙江巡抚采进本）
明姚淛及其子之裔所编。淛，江宁人。李维桢作其《海月楼集》序，称为金陵典客，盖以质库为业者也。有别墅在秦淮之东，曰“市隐园”。颇有林麓之胜，标为十有八景，招邀一时知名之士为之记序题咏。随得随刊，故不分卷帙。
但以初纪、二纪别之。案刘元卿《应谐录》，载上元姚三老赀甲闾右，尝买别墅，其中有池亭假山，皆太湖怪石。有狂客王大痴，询知姚谋之久，其主以无可奈何而贱售。因讽以当效刻石平泉，垂戒子孙，异时无可奈何，不宜贱售。其里贯与淛相同，未知即谓此园否。果即此园，则此集亦不足尚也。
卷一百九十三 集部四十六
○总集类存目三△《今文选》十二卷（两江总督采进本）
明孙鑛撰。鑛有《孙月峰评经》，已著录。是编裒录明人之文，所选自罗玘至李维桢，凡三十一人。并撮其姓氏、爵里於卷前。其前七卷称《今文选》，后五卷称《续选》。观其自序，盖以李梦阳为宗，故明初诸人皆不之及焉。
△《三忠集》十四卷（安徽巡抚采进本）
明郭惟贤撰。惟贤，晋江人。万历甲戌进士，官至左副都御史，以忧归。起户部右侍郎，未上而卒。事迹具《明史》本传。是集乃惟贤官湖广巡抚时所编。
前有万历甲午自序，谓屈原，秭归人；孔明，南阳人；岳忠武虽起家汤阴而封鄂王，苗裔迄今在武、黄间。均以楚称，故合为一编。於《离骚》取朱子注，编为七卷；於《武侯集》兼取将苑、心书及杂文，编为三卷；於《忠武集》则取《金陀粹编》中家集十卷，汰其大半，编为四卷，其大篇关一时兴亡得丧者，多不见采。於三贤事状文章俱无可证核。惟贤一代名臣，此编则未为精善。盖一时书帕本也。
△《文府滑稽》十二卷（两江总督采进本）
明邹迪光编。迪光有《郁仪楼集》，已著录。是书选周、秦迄於唐、宋寓言俳谐之文，故以滑稽为名。而正言庄论，时亦采入，为例已自不纯。或录全篇，或摘数语，亦漫无体例。又虽分文部、说部二目，而配隶实无定轨。如庄子《齐物论》，以“齧缺问於王倪”一段入文部，“罔两问景”一段入说部，“瞿鹊子”一段复入文部；“人间世匠石之齐”一段入文部，“南伯子葵”一段入说部。
“大宗师子祀子舆”一段入文部，“意而子见许由”一段入说部。其馀忽谓之文，忽谓之说，似此类者，不可枚举。其编次无绪可知矣。
△《钓台集》六卷（两江总督采进本）
明陈文焕编。文焕字静菴，临川人。官严州府知府。是集成於万历丙子，因《钓台集》旧本，续以后来诗文，别无发凡起例之处。
△《诗宿》二十八卷（内府藏本）
明刘一相编。一相字维衡，长山人。万历丁丑进士，官至陕西布政使。是编采周、秦、汉、魏、六朝、三唐之诗，区别差次，为部二十八，子目一百五十有四。陈隋以上诗体不甚异者都称古诗，惟以时代为序。唐则类以题分，人以诗分，诗以体分，亦张之象《唐诗类苑》之流亚也。
△《翰墨选注》十二卷（浙江巡抚采进本）
旧本题明屠隆撰。隆有《篇海类编》，已著录。是书皆历代尺牍，谬妄不可殚述。如前载汉晁错与友人索诗编《尺牍》一篇曰：“日外入芳圃，知骑气南游。
抱恨而返，所谓南山千万峰尽是相思情也。吟编久客左右，偶欲检点，敢请颁下，霜月更白，尚容凟寒往见，话前人工拙”云云，则其他可知矣。隆虽纵诞之士，不以学问名，然其陋不应至是。必书肆伪托也。
△《钜文》十二卷（安徽巡抚采进本）
旧本题明屠隆撰。是集杂选经传及古文词，分宏放、悲壮、奇古、闲适、庄严、绮丽六门，仅八十篇。以《考工记》、《檀弓》诸圣贤经典之文与稗官小说如《柳毅传》、《飞燕外传》等杂然并选，殊为谬诞。疑亦坊贾讬名也。
△《四六丛珠汇选》十卷（副都御史黄登贤家藏本）
明王明嶅编。明嶅字懋良，晋江人。万历己卯举人，官至宁波府通判。宋叶適所编《四六丛珠》凡四十卷，见於《千顷堂书目》，明时抄本尚存。
明嶅病其繁冗，因别为选录刊行。所分大目十一，子目数百，皆仍叶氏之旧。
然適原书所采，多录全文，今散见《永乐大典》中者，尚可考见其体例。明嶅乃随意刊削，仅存摘句。又不列标题，不署撰人名氏，一仿坊刻表联活套之式。
割裂破碎，遂致尽失其本来，亦可谓不善变矣。
△《诗所》五十六卷（通行本）
明臧懋循编。懋循有《负苞堂集》已著录。初，临朐冯惟讷辑上古至三代诸诗为《风雅广逸》，后又益以汉、魏迄於陈、隋诸诗，总名曰《古诗纪》。懋循是编，实据惟讷之书为稿本。惟讷书以诗隶人，以人隶代，源流本末，开卷灿然。
懋循无所见长，遂取其书而割裂之，分二十有三门：曰《郊祀歌辞》、曰《庙祀歌辞》、曰《燕射歌辞》、曰《鼓吹曲辞》、曰《横吹曲辞》、曰《相和歌辞》、曰《清商曲辞》、曰《舞曲歌辞》、曰《琴曲歌辞》、曰《古歌辞》、曰《杂曲歌辞》、曰《杂歌谣辞》、曰《古语古谚》、曰《古杂诗》、曰《四言古诗》、曰《五言古诗》、曰《六言古诗》、曰《七言古诗》、曰《杂言古诗》、曰《骚体古诗》、曰《阙文》、曰《璇玑图诗》、曰《杂歌诗》、曰《补遗》。颠倒瞀乱，茫无体例。且古诗之名本对近体而起，故沈、宋变律以后，编唐、宋诗者二体迥分。若陈、隋以前，无非古体，乃亦称曰几言古诗，於格调已为梼昧。中如《傅元有女篇》本乐府，而入之古诗；傅毅《冉冉孤生竹》一首本古诗，而入之歌曲者。不可仆数。又《诗纪》蒐采虽博，亦颇伤泛滥。故后来常熟冯舒有《匡谬》一书，颇中其病。懋循不能有所考订，而掇拾饾飣，以博相夸。又不分真伪，稗贩杂书以增之。甚至庾信诸赋以句杂七言亦复收入，尤为冗杂矣。
△《唐诗所》四十七卷（通行本）
明臧懋循编。凡十有四门：曰《古乐府》、曰《乐府系》、曰《三言四言古诗》、曰《五言古诗》、曰《七言古诗》、曰《杂体古诗》、曰《风体骚体古诗》、曰《五言律诗》、曰《七言律诗》、曰《五言排律》、曰《七言排律》、曰《五言绝句》、曰《七言绝句》、曰《阙文》。每门之内又各以题目类从，饾飣割裂，亦张之象《唐诗类苑》之流也。每卷之首皆注前集二字，则当有后集，今未之见。
然大概可睹矣。
△《词致录》十六卷（两江总督采进本）
明李天麟编。天麟，大兴人。万历庚辰进士，官至监察御史、巡按浙江。是集皆载词命之文，分制词、进奏、启劄、祈告、杂著五门，中又各分子目。所采上自汉、晋，下迄於宋，颇胜明末之猥滥。然意主於剽剟词藻，仍饾飣之学耳。
△《广广文选》二十三卷（副都御史黄登贤家藏本）
