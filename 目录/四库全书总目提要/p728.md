<!-- { "loadSidebar": true } -->
明文城王朱弥钳撰。弥钳号秋江翁，唐庄王芝阯次子。初封文城王，后以子宇温嗣封唐王，弥钳亦追封唐王，谥曰恭。《明史》附见《唐王桱传》，称其有学行，孝友笃至。是集诸体诗凡八卷，而赋物居其大半，“咏梅”一韵，至百首。颇见才气，而骨格尚未成就，集为正德戊寅弥钳所自编，卷首有嘉靖辛丑思诚子《序》，“思诚子”即宇温自号也，亲藩尊贵，笔札例不署名。然子序父集，则又不当拘此格，此亦於礼未协者矣。
△《省愆稿》五卷（江西巡抚采进本）
明刘魁撰。魁字焕吾，泰和人。正德丁卯举人，官至工部员外郎。嘉靖初，疏谏雷坛工作太急，忤旨廷杖，与杨爵、周怡同，长系镇抚司狱。久之，释归而卒。隆庆初，赠太常寺少卿，事迹具《明史》本传。所著有《晴川集》、《仁恩录》，今皆不传。此编乃其诗集，其六世族孙承琦所编，与黄淮《省愆集》同名，盖亦狱中作也。魁少从王守仁游，讲良知之学，登朝以气节著，吟咏非所注意，大抵皆一时遣兴之作而已。
△《禺山文集》一卷、《诗集》四卷（江苏巡抚采进本）
明张含撰。含字愈光，永昌卫人，正德丁卯举人。其学出于李梦阳，又与杨慎最契，故诗文皆慎所评定。慎《序》有曰：“张子自少不喜为时文举子语，见宋人厌弃之犹腻也。其为文必弓、左，字必苍、雅。其推挹甚至，然其病正坐于此，故襞积字句，而乏熔铸运化之功。明人别有雕镂堆砌一派，含其先声欤。盖慎在云南，无可共语。得一好奇之士，遂为空谷足音，不觉誉之过当。且慎名既重，闻者咸推波助澜，而赝古之文，又足以駴俗目，含遂盛为文士所称，实则涂饰之学，与其师同一病源，各现变证也。
△《泾野集》三十六卷（浙江汪汝瑮家藏本）
明吕柟撰。柟有《周易说翼》已著录。其集初刻於西安，既而佚阙，其门人徐绅、吴遵、陶钦，重为删补编次，刻於真定。此本即真定刻也。柟之学，出薛敬之，敬之之学，出於薛瑄，授受有源，故大旨不失醇正。然颇刻意於字句，好以诘屈奥涩为高古，往往离奇不常，掩抑不尽，貌似周、秦间子书，其亦渐渍於空同之说者欤。
△《矫亭存稿》十八卷、《续稿》八卷（两淮马裕家藏本）
明方鹏撰。鹏有《续观感录》，已著录。是集诗文多应酬之作，所载笔记，亦无所发明。
△《韩五泉诗集》四卷、《附录》二卷（浙江汪汝瑮家藏本）
明韩邦靖撰。邦靖有《朝邑县志》，已著录。是集乃其兄邦奇所编，以“志”、“传”二卷，附录於后。邦靖兄弟，负重名，时有“关中二韩”之目。而诗则不出当日之风气。王九思云：“五泉子七言绝句诗，绝类少陵，古歌词浸淫唐初，逼汉、魏矣。”标榜之词，未免溢美。朱彝尊《静志居诗话》曰：“五泉心摹手追，乃在大复，比於西原、南泠不足，方之孟有渥、李嵩渚似胜一筹。”斯为平允之论矣。
△《鸟鼠山人集》二十九卷（两淮马裕家藏本）
明胡缵宗撰。缵宗有《安庆府志》，已著录。是编凡《正德集》四卷，《嘉靖集》七卷，《鸟鼠山人小集》十六卷，《后集》二卷。其诗激昂悲壮，颇近秦声，无娬媚之态，是其所长，多粗厉之音，是其所短。
△《拟涯翁拟古乐府》二卷（陕西巡抚采进本）
明胡缵宗撰。缵宗游李东阳之门，乃取《东阳古乐府》二卷，以次属和，立题指事，率由“东阳”之旧，亦间有所釐正。凡一百八首，太康张光孝为之评，而其弟统宗为之注。
△《拟汉乐府》八卷（陕西巡抚采进本）
明胡缵宗撰。一名《舆上集》，以其多成之舆上也。汉乐府多声词合写，不能复辨，沈约《宋书》言之甚明。缵宗乃揣摩题意为之，殊类於刻舟求剑，况唐人歌诗之法，宋人不传，惟《小秦王》一调，勉强歌之，尚须杂以虚声，乃能入律。宋人歌词之法，元人亦不传。《白石道人歌曲》自度诸腔，所注节拍，今皆不省为何等事矣。缵宗乃於千年以外，求汉乐府之音节，不愈难而愈远乎？
△《邃谷集》十二卷（两淮马裕家藏本）
明戴冠撰。案：明有两戴冠，其一长洲人，有《礼记集说辨疑》，已著录；此戴冠，字仲鹖，信阳人，正德戊辰进士，官至山东提学副使，事迹具《明史》本传，或混为一人，非也。冠受业於乡人何景明，诗亦似之。然景明诗虽风姿俊逸，而酝酿犹深。冠才学皆逊於师，而徒守其格调，殆所谓时女步春，终伤婉弱者矣。
△《少岷拾存稿》四卷、附《司徒大事记》一卷（两广总督采进本）
明曾玙撰。玙字东玉，泸州人。正德戊辰进士，官至建昌府知府。宸濠之叛，玙率属引兵从王守仁破贼，收复南康。集中有《平江凯歌》，即记是事也。玙号少岷山人，其集本曰《少岷存稿》。此本乃隆庆辛未南京工部主事章懋所选定，故曰“拾存”。后载《司徒大事纪》一卷，自“裁冗食”至“重漕政”凡十条，皆陈当世时务，题曰：户部江西司郎中臣曾玙修，盖奏进之书，附刻集末者也。
△《毛襄懋集》十八卷（江西巡抚采进本）
明毛伯温撰。伯温有《奏议》，已著录。此本凡诗十卷，文八卷。文格颇疏畅，诗则所造不深，词多浅易，盖伯温北拒蒙古，南服安南，以功名自见於世，文章非所专营。童承钦《序》称：“正德间，李、何首倡，《雅》、《颂》复振，嗣响有唐，伯温亦其一”。乃自尊其师之词，非公论也。
△《东塘诗集》十卷（浙江范懋柱家天一阁藏本）
明毛伯温撰。是集为伯温所自编，后并入全集，此乃其初出别行之本。
△《欧阳恭简集》二十二卷（浙江巡抚采进本）
明欧阳铎撰。铎字崇道，泰和人。正德戊辰进士，官至吏部右侍郎，谥恭简。
事迹具《明史》本传。史称铎清介自持，内行修饬，尝知延平，毁淫祠百十所，以其材葺学宫坛庙。今考集中《延平改建山川坛记》，具载其事，与史相符。集中又有《上严嵩书》，然只叙述荣遇，而无一字及其相业，犹异於称功颂德之流。
其文娟秀自喜，而边幅颇狭，诗多近体，又逊於文。
△《东畬集》十四卷（浙江汪汝瑮家藏本）
明钱琦撰。琦有《钱子测语》，已著录。是集为其子蘥、蓘等所编。
其文如《申请设县事宜》以及《论御寇》、《劝捕蝗》诸作，皆能留心世务，诗则气味和粹，而警策者稀。陆师道称其七言绝句云：“江北滁南数日程，萧萧落木送秋声；夕阳满地鸟飞绝，人在乱山堆里行。”颇亦潇洒有致。然集中似此者，正不多覯也。
△《峰溪集》五卷、《外集》一卷（浙江孙仰曾家藏本）
明孙玺撰。玺字朝信，平湖人，正德戊辰进士，官至山西按察司佥事。是集乃其子、刑部尚书植所编。玺先世居松江之华亭，南有九峰，东有盛溪，自号曰峰溪道人，并以名集。卷一至卷四为诗，多往来滇、晋道中游览之作；卷五为文，不过试策、书启之类；外集则其任扬州时，所颁条令也。
△《棠陵集》八卷（浙江汪汝瑮家藏本）
明方豪撰。豪有《断碑集》，已著录。是集前六卷为文，后二卷为诗。豪与郑善夫友善，集中有《祭郑继之文》，叙交情极为笃挚，而诗则不及善夫远甚。
△《锺筠溪家藏集》三十卷（浙江范懋柱家天一阁藏本）
明锺芳撰。芳有《春秋集要》，已著录。《琼州府志》载，芳诗文集二十卷。
此集，文二十四卷，诗六卷，与《志》不符。盖《志》误“三”为“二”也。第二十卷、第二十一卷为《读书札记》。第二十二卷为《皇极经世图续》，所推起宋神宗，迄明嘉靖。第二十三卷为《杂著》。第二十四卷为《夷情要览》，盖皆各自为书者，附编於文集中云。
△《丁吏部文选》八卷（江苏巡抚采进本）
明丁奉撰。奉字献之，常熟人，正德戊辰进士，官至南京吏部郎中。著有《南湖留稿》，《南湖逸稿》，此集则宣城梅守箕合二稿选辑者也。凡诗四卷，文四卷，而诗末附以史赞，文末又附诗三首，体例颇为丛脞。诗文皆未成家，史论二卷，亦大半陈因之语。
△《渔石集》四卷（两淮盐政采进本）
明唐龙撰。龙有《易经大旨》，已著录。龙敭历中外，所著有《黔南集》、《江右集》、《关中集》、《晋阳集》、《淮阳上集》，陕西提学佥事王维贤为合而刻之，以成此集。其文颇具浩瀚之气，诗尤长於五言，然集中自朱彝尊《诗话》所摘数联以外，亦复罕逢佳句矣。
△《涂水集》八卷（浙江朱彝尊家曝书亭藏本）
明寇天叙撰。天叙字子惇，榆次人，正德戊辰进士，官至兵部侍郎，事迹具《明史》本传。是集凡诗文三卷，巡抚陕西时奏疏五卷。天叙为应天府丞时，值武宗南征宸濠，力抗权倖，以风节著，后巡抚甘肃，又屡以战功显，词采则非所擅长，故郭玺《序》亦称：其平日未尝肆志於文章云。
△《东廓集》十二卷（江西巡抚采进本）
明邹守益撰。守益字谦之，安福人，正德辛未进士，官至南京国子监祭酒。
隆庆初，追谥文庄，事迹具《明史儒林传》。守益传王守仁之学，诗文皆阐发心性之语，其门人陈辰，始编录所作为《东廓初稿》。东廓，山名，守益讲学处也。诸门人又梓其切要者，一百二十四篇，名曰《摘稿》，而晚年著述则未之备。
是编为嘉靖中所刊，题建宁府知府刘佃汇选，同知董燧编次，通判黄文明抡集。
又题门人周怡、宋仪望、邵廉续编，孙德涵等十八人重辑，错互颠舛，莫知竟出谁手也。史称：世宗欲去兴献帝本生之称，守益疏谏，下狱拷掠。嘉靖二十九年，九庙灾，守益疏陈上下交修之道，又忤旨落职。其疏具载本传，今集中乃不载。
考《千顷堂书目》，此集之外尚有《东廓遗稿》十三卷，今未见其本，或别收於《遗稿》中欤。
△《阳峰家藏集》三十五卷（浙江孙仰曾家藏本）
明张璧撰。璧字崇象，石首人，正德辛未进士，官至礼部尚书，东阁大学士，谥文简。是集为璧居内阁时所自编。首以经筵讲章及议典礼之文，次为应制诸诗及诰敕、赋颂、表疏，次为古今体诗及杂文。璧当夏言、严嵩相持之时，入阁不及一年而卒。《明史》不为立传，其人盖无所短长者，今观其诗文，殆亦如其为人焉。
△《黼庵遗稿》十卷（江苏巡抚采进本）
