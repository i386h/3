<!-- { "loadSidebar": true } -->
每篇皆采撷藻丽之词，联为偶语，其体全同事类赋。自序称不奇不已，不幽不已，不僻不已不合其奇者、幽者、僻者以成一家言不已。然观所徵引，实了不异人也。
△《古今好议论》十五卷（编修励守谦家藏本）
明吕一经编。一经字子传，号非庵，吴县人。崇祯辛未进士，官至河南提学副使。是书辑汉、唐以下迄於明季诸儒议论，分经学、经济二门。经学为类二十有二，经济为类二十有四，共五百五十六则，盖以备场屋策论之用者也。
△《名物考》十卷（内府藏本）
明刘侗撰。侗有《帝京景物略》，已著录。是书分二十三部，附物理考、通微志二篇，皆采辑类书而成。卷帙无多，搜罗甚隘，不足以供考核也。
△《六经纂要》（无卷数，江苏巡抚采进本）
明颜茂猷撰。茂猷有《迪吉录》，已著录。考顾炎武《日知录》，茂猷乡试会试皆以全作五经题取旨中式，嗣后始立五经中额。今观此书，凡分君臣、人伦、修治三门，割剥字句，无所发明，盖即其揣摩之本也。自序谓稽古之力，食报於诸圣人，所见亦云浅矣。
△《事物考》八卷（浙江朱彝尊家曝书亭藏本）
明傅岩撰。岩字野清，义乌人。崇祯甲戌进士，官至监察御史。其书大抵本高承《事物纪原》而稍为附益，兼增入明代地名、官制、礼仪，抄合成书，不免罣漏。如舆地言舜分十二州，不著其名；幽并、营商、周异制，亦无剖辨。又谓漕运为起於秦之飞輓，不知《管子》所载粟行三百里诸条，即漕运之原始，载於《通典》者甚详。谓唐始以上柱国为勋官，不知隋制勋官已先列上柱国，唐特沿隋之旧。谓后汉改常侍曹为吏部，不知后汉只改为吏曹，至魏时始改为吏部。
其舛略往往似此。唯所载明初文臣无谥，及五军营制诸条，颇足参证明《会典》诸书之互异耳。
△《佣吹录首集》二十卷、《次集》二十一卷（副都御史黄登贤家藏本）
明文德翼撰。德翼有《宋史存》，已著录。是书皆采集古人新巧字句，盖沿杨慎《谢华启秀》而广之者。然多不著出典，时有讹误，间作品题，亦皆儇佻之语，盖又兼涉竟陵之习者也。
△《四六霞肆》十六卷（内府藏本）
明何伟然撰，吴正炳、吴宗邵增删。伟然有《广快书》，已著录。正炳字讱斋，宗邵字敬斋，并休宁人。是编采掇故实，撰为骈偶之词。分类编次，而总注於每门之后。词既拙俗，注尤弇陋，殆无一长之可取。
△《广韵藻》六卷（内府藏本）
明方夏撰。夏字南明，自号养春子，长洲人。是编取杨慎《韵藻》，删其繁复，而广其未备，然挂漏仍多。惟慎书假借均字为韵字，夏独改从今文，立心笃实，不涉炫俗钓名之习，为寸有所长耳。
△《丽句集》六卷（内府藏本）
明许之吉撰。之吉爵里未详。其书采前人俪偶之语，或一联或数十联，分门编次，亦杨慎《谢华启秀》之类。
△《文苑汇隽》二十四卷（浙江巡抚采进本）
明孙丕显撰。丕显字启周，自称闽人。未详其邑里。其书分二十九门，抄撮类书，体例殊为猥杂。
△《事类通考》十卷（浙江巡抚采进本）
明刘叶撰。叶字芝华，饶州人。是书於古今事实分类纂辑，凡七十七门。隶事而间以评论，或似劄记，或似语录，或似对句，体例莫能名状。观其以年少初登第，皇都得意回十字，分标十卷之号，则其书可知也。
△《策统纲目》三十九卷（福建巡抚采进本）
明卓有见撰。有见，莆田人。其书以邱濬《大学衍义补》、湛若水《圣学格物通》二书为本，分立四门，曰经传格言，曰史鉴证义，曰诸儒论议，曰国朝事实，颇略於古义而详於时务。盖亦林駉《源流至论》之类，专为射策而作者。
△《古今事物原始》三十卷（浙江巡抚采进本）
明徐炬撰。炬有《酒谱》，已著录。是书仿《事物纪原》之体，稍附益之，而芜杂太甚。盖制度器数，皆可考其渊源，至日月星辰，山川草木，鸟兽虫鱼，与天地而俱生，岂能确究其始？转辗援引，弥见纠纷。至於鸟兽、花草诸门，每类之首，或括以偶语一联，或括以律诗二句，乃从而释之，尤弇陋之甚矣。
△《古史汇编》四卷（浙江巡抚采进本）
明韩孔赞撰。孔赞字羲一，里贯未详。是书摭诸史典故，分四十七门，起於唐虞，终於明代，大致仿《文献通考》而叙述简略，仅足供举业对策之用。
△《子史汇纂》二十四卷（浙江巡抚采进本）
明冯廷章撰。廷章字子建，常熟人。是书分二十四类，每类之中又别为子目，虽以子史为名，而亦兼采词赋。自序谓一尺之箠，方寸之木，无或遗弃。又谓上极天道，下该人事，六合之内，略在其间，其自誉甚力。卷首列徵引书目千馀种，唐、宋诸志不著录者十之六七，明以来诸家书目不著录者十之九，廷章何自得之乎？
△《类雅》二十卷（浙江汪启淑家藏本）
不著撰人名氏。中风雨类引《蠡海集》，乃明王逵撰。又鸟类引《埤雅》广要，乃明牛衷撰，则明人作也。其书皆由抄撮而成，亦往往不详出典。如开卷蔚蓝天一条，乃陆游《老学菴笔记》之语，而失注书名，又日御一条云天子有日官，诸侯有日御，陈子昂诗还丹奔日御，却老饵云芽，注曰律历志，何史律历志中有此语乎？其疏舛可知矣。
△《万年统纪》十二卷（江苏巡抚采进本）
不著撰人名氏。所引明代诸书，皆仍其皇明之称，则明人矣。首纪历代帝王，不以时代为次，而以年数为先后，由初生至四万五千六百岁止为第一卷。次纪孔子诞生至七十二岁止为第二卷。以下载历代臣民，自初生至一千百有馀岁，釐为七卷，末载佛氏、神仙二家，各为一卷，列女为一卷。采摭颇富。然所徵引，多出小说，不足为据也。
△《对类》二十卷（两江总督采进本）
不著撰人名氏，亦不详时代。凡二十门，盖村塾课蒙之本。验其格式，犹明中叶所刊也。
△《大政管窥》四卷（两淮盐政采进本）
不著撰人名氏，皆科举之策略也。分叙吏、叙户、叙礼、叙经，六曹举其三，而四部举其一。体例无所取义，必非完书，盖经生家偶存之残稿耳。
△《汲古编》四卷（江西巡抚采进本）
不著撰人名氏。其书杂抄古事，分七十三门，名目冗琐，时代颠舛。如孔融在北海，为贼所攻，流矢雨集，矛戟内接，融凭几安坐云云。此谓之镇静则可，而列之智略门中，是未见本传下文城破融遁之事也。伊尹耕有莘之野，乐尧舜之道，三聘就汤，阿衡作相，此自名臣类中事，而列之忠烈门中，与程婴、公孙杵臼相连，殆不可理解矣。每门之末，必留空纸数页，盖随意杂抄，草创未定之本，故疏谬如是也。
△《天华山房秘藏玉杵臼》三卷（浙江巡抚采进本）
原本无序录。卷首一行，题曰西湖龖赫主人吴培鼎九牧父捣。培鼎亦不知何许人。案六书精蕴，龖音沓，震怖也。二龙并飞，威灵震赫，见者气夺。
自号必取龖字，已极诞妄，其捣字之义，又因玉杵臼而附会之，更属不经。
观卷中所载，即取《唐类函》抄撮十之二三，去其总类。又於诸细目中前后乱其部分，盖明季书贾作伪以欺人者也。
卷一百三十九 子部四十九
○类书类存目三
△《类姓登科考》六卷（浙江巡抚采进本）
不著撰人名氏，亦无序跋。其书取明一代登进士者以姓类从，而各注乡贯科分甲第於名下。其仕宦显达者，并注其官阶爵谥，或一家世膺是选者则注曰某为某子，某为某孙，某为某之兄弟。纪载颇为详赅。所注下逮崇祯之末，则国朝人编也。考《唐书艺文志》有崔氏《显庆登科记》五卷，姚康《科第录》十六卷，李奕《登科录》二卷。晁公武《读书志》载《乐史》采唐武德迄天祐进士及诸科登名者为《登科记》三十卷。陈振孙《书录解题》又载洪适《唐登科记》十五卷。
是书详列科名，盖犹古例。又唐林罕《元和姓纂》以四声分编，宋谢维新《合璧事类》所列诸姓故实，则以乡塾所诵之百家姓赵、钱、孙、李诸字为纲，此本盖用维新之例。其百家姓所不载者，则附录第六卷末焉。
△《典制纪略》（无卷数，浙江巡抚采进本）
国朝孙承泽撰。承泽有《尚书集解》，已著录。承泽熟於典故，是编广徵博引，颇资考核。但中虽分官制、河道、漕运、盐茶、钱钞、礼乐诸门，而河道前后复见，礼教之后又杂入学田、刻书数条，贡举之中又杂入赵捴谦精於六书一段，田赋之后复载钱法二则，三司使一条又不附於官职之内，颠倒庞杂，毫无次第。
盖偶得一二事，则随笔书之，故中多空行。且间有添补之处，亦有删汰之处，盖未定之书，后人录其残稿耳。
△《经世篇》十二卷（编修汪如藻家藏本）
旧本题昆山顾炎武撰。其书门类，悉依场屋策目，每目一篇，附以诸家杂说，颇为弇陋。盖应科举者抄撮类书为之，而坊贾托名於炎武也。
△《考古类编》十二卷（通行本）
国朝柴绍炳撰。绍炳有《古韵通》，已著录。是书分三十三门，凡有关於典章制度者，皆摘其指要，贯串成篇。自序谓取便童蒙，比於《小学绀珠》之类，盖为举业后场设也。原名《通考纂要》，雍正甲辰，华亭姚培谦为之评注，改题今名。
△《希姓补》五卷（内府藏本）
国朝单隆周撰。隆周字昌其，萧山人。初，明杨慎撰《希姓》二卷，隆周以其尚有阙误，撰此补之，亦仍以四声编次，每韵先列原编，次列补人补姓以及订误。自唐以后，谱学失传，讹异日增，纪载难遍。隆周是书，亦但就所见录之，未能无所舛漏也。
△《广群辅录》六卷（浙江鲍士恭家藏本）
国朝徐汾撰。汾字武令，钱塘人。是书补陶潜《圣贤群辅录》之阙，自西晋以前，陶氏所遗者补之，自东晋以迄明代则续之。案《群辅录》托名陶潜，实为伪本，原书既不足据，续编亦病繁芜，至所载明代七才子、十才子之类，皆末流标榜之目，尤为冗滥。王晫《今世说》载汾喜著书，苦无由得钱易楮翰，常於破几上起草，束麻濡煤作字。其编摩可谓苦心，书则未为善本也。
△《氏族笺释》八卷（浙江巡抚采进本）
国朝熊峻运撰。峻运字在湄，新建人。其书取百家姓氏，以文义别为纂次。
凡四百六十八姓，每姓各缀以四六俪语，略注事状，以备应酬寻检之用。於氏族源流，未尝有所考证也。
△《历朝人物氏族会编》十卷（江西巡抚采进本）
