<!-- { "loadSidebar": true } -->
明吕柟撰。柟有《周易说翼》，已著录。柟师事渭南薛敬之，其学以薛瑄为宗。是书乃其门人所编语录。凡云槐精舍语二卷，东林书屋语一卷，端溪问答一卷，解梁书院语、柳湾精舍语二卷，鹫峰东所语十二卷，太常南所附邵伯舟中语三卷，太学语二卷，春官外署语二卷，礼部北所语一卷。其子畇等类而刻之。柟为学在格物以穷理，先知而后行。其所谓穷理，不是泛常不切於身，只在语默作止处验之。所谓知者，即从闻见之知以通德性之知，但事事不肯放过。
其践履最为笃实。尝斥王守仁言良知之非，以为圣人教人，未尝规规一方。今不论资禀造诣，刻数字以必人之从，不亦偏乎？观於所言，可谓不失河津之渊源矣。
△《周子抄释》三卷（两江总督采进本）
明吕柟撰。宋五子中惟周子著书最少，而诸儒辨论则惟周子之书最多。无极、太极之说，朱、陆两家龂龂相轧，至今五六百年，门户之分，甚於冰炭。
《太极图说》与《通书》表里之说，元何虚中至特著一书辨此一语，论者亦递相攻击，究无定评。至於主静之说，明代诟争尤甚。是编盖因《周子全书》而摭其精要。一卷为《太极图说》、《通书》，二卷为遗文，遗诗，而附以杂记三卷，则本传墓碣事状也，较全书特为简洁。每条之下，各释以一二语，或标其大旨，或推所未言之意，较诸家连篇累牍之辨，亦特淳实。其释《荀子》玄不识诚一条，谓贬《荀子》太过，以《大学》、《中庸》之言诚，拟荀子之言诚，未免驳杂。
释养心亭记一条，谓寡欲亦允执厥中之义，若至於无恐，难通行於众，亦不免词不达意。然大旨要为不悖。观周子之书者，其精华略具於此矣。
△《张子抄释》六卷（两江总督采进本）
明吕柟撰。是编摘录张子之书。以《西铭》、《东铭》为冠，次《正蒙》十九篇，次《经学理窟》十一篇，次《语录》，次《文集》，而终以行状。亦每条各附以释，如《周子抄释》之例。首有嘉靖辛丑柟自序，称张子书存者止二铭、《正蒙》、《理窟》、《语录》、《文集》，而《文集》又未完，止得二卷於马伯循氏。诸书皆言简意实，出於精思力行之后。顾其书散见漫衍，涣无统纪，而一义重出，亦容有之。暇尝稡抄成帙，注释数言，略发大旨，以便初学观省。
盖其谪官解州时作也。案《虞集》作吴澄行状，称澄校正张子之书，挈东西铭於篇首，而《正蒙》次之，大意与柟此本合。澄本今未见，柟此本简汰不苟，较世所行《张子全书》，亦颇为精要矣。
△《二程子抄释》十卷（左都御史张若溎家藏本）
明吕柟撰。前有自序，称初得《二程全书》於崔铣，以其中解说六经、四书之语与门弟子问答行事之言，统为一书，浩大繁博，初学难於观览。因抄出心所好者，集为八卷，凡二十九篇。而卷首所列程子门人姓氏，后有嘉靖辛卯柟门人休宁程爵重刊跋，乃称泾野先生钞释程氏书凡十卷。此本为嘉靖丙申柟门人邓诰所刊，卷数与爵跋相合。岂柟作序时其书尚止八卷，后或有所增益，而序文则未改欤？其书不分门类，亦不叙先后，仍以二程遗书原载门人某某所记分编。每条之末，皆以一二语标其大意。昔朱子编遗书，尝病其真赝相杂。柟是书削驳留醇，颇为不苟。盖柟之学源於河津，最为笃实，故去取皆有所见。惟其文原出李梦阳，全集率诘屈不可读，故每条下所释词旨，往往晦滞，非初学所能洞晓云。
△《朱子抄释》二卷（两江总督采进本）
明吕柟撰。是编乃嘉靖丙申柟为国子监祭酒时所定。宋儒之中，惟朱子著述最富，辨论亦最多。其时诸弟子所述者，有《池录》、《饶录》、《饶后录》、《建录》诸刊，黎靖德刊除重复，分类编次，尚得一百四十卷，则浩博可知矣。
柟此本所抄，止於二卷，乃较张子、二程子为少。然朱子之学，无所不通，与门人亦无所不讲。黎氏《语类》以二十六目举其大凡，包括尚有未尽，读者茫无津涯。又早年、晚年，持论或异；门人所记，或以己意增损之，亦往往彼此不同；读者亦莫能决其去取。明人递相选录，几於人有一编。其大意乃在於胜负相争，区分门户，不过借朱子为名，未尝真为明道计也。柟作是编，惟摘切要之词，而不甚以攻击为事，於学问大旨，转为简明。然於与陆子静论意见一条，注其下曰，陆氏终近禅。则是非之辨，亦未尝不谨严矣。
△《中庸衍义》十七卷（两淮马裕家藏本）
明夏良胜撰。良胜字于中，南城人。正德戊辰进士。官至太常寺少卿。事迹具《明史》本传，自宋以来，取古经之义，括举条目而推衍其说者，始叶时《礼经会元》，嗣则真德秀《大学衍义》，良胜又因德秀之例，以阐发《中庸》。其书成於嘉靖间，盖以《大礼疏稿》事谪戍辽海时作也。自性、道、教、达道、达德、九经、三重之属，一一援据古今，推广演绎。至於崇神仙，好符瑞，改祖制，抑善类数端，尤究极流弊，惓惓言之。盖皆为世宗时事而发。然务抒献纳之忱，而无一毫怨怼讥讪之意，斯所以为纯臣之言也。中颇采邱濬《大学衍义》之说。
考良胜於正德嘉靖间两以鲠直杖谪，风节凛然，为当世所重。其书虽近於濬书，至其人品则非濬所可企及矣。
△《格物通》一百卷（广东巡抚采进本）
明湛若水撰。若水有《二礼经传测》，已著录。是编乃嘉靖七年若水任南京礼部侍郎时所进。体例略仿《大学衍义》，以致知并於格物，而以格物统贯诚意、正心、修身、齐家、治国、平天下六条。凡诚意格十七卷，分审几、立志、谋虑、感应、儆戒、敬天、敬祖考、畏民八子目。正心格三卷，无子目。修身格九卷，分正威仪、慎言语、进德业三子目。齐家格十三卷，分谨妃匹、正嫡庶、事亲长、养太子、严内外、恤孤幼、御臣妾七子目。治国格十四卷，分事君、使臣、立教、兴化、事长、慈幼、使众、临民、正朝廷、正百官、正万民七子目。平天下格四十四卷，分公好恶，用人、理财三子目。而用人之中又分学校、举措、课功、任相、任将、六官六目。理财之中又分修虞衡、抑浮末、饬百工、屯田、马政、漕运、劝课、禁夺时、省国费、慎赏赐、蠲租、薄敛、恤穷、赈济十四目。皆杂引诸儒之言，参以明之祖训，而各以己意发明之，大致与邱濬《大学衍义补》相近。
而濬书多徵旧事以为法戒之资，此书多引前言以为讲习之助。二书相辅而行，均於治道有裨者也。
△《世纬》一卷（江苏巡抚采进本）
明袁袠撰。袠字永之，号胥台，吴县人。嘉靖丙戌进士。官至广西提学佥事。
《明史文苑传》附见《文徵明传》中。是书凡二十篇，曰官宗，曰遴傅，曰简辅，曰降交，曰诱谏，曰广荐，曰崇儒，曰贵士，曰裁阉，曰汰异，曰拒伪，曰抑躁，曰久任，曰惜爵，曰惩墨，曰节浮，曰节奢，曰正典，曰实塞，曰均赋。
其言皆指陈无隐，切中时弊。虽立说不免过激，而忧时感事，发愤著书，亦贾谊痛哭之流亚也。当时狃於晏安，文恬武嬉，朝廷方以无事为福。故袠自序有凿枘异用，竽瑟殊好，空言无益，只增多口之语。而拒伪一篇，讲学者尤深嫉之。然袠之言曰：今之伪者，其所诵读者，周、孔之诗书也，其所讲习者，程、朱之传疏也；而其所谈者，则佛、老之糟粕也。党同而伐异，尊陆而毁朱云云。盖指姚江末流之弊，有激言之。观於明季，袠可谓见微知著矣。又乌得恶其害己，指为排抑道学乎？
△《呻吟语摘》二卷（直隶总督采进本）
明吕坤撰。坤有《四礼疑》，已著录。《明史艺文志》载《呻吟语》凡四卷，此止二卷。考卷末万历丙辰其子知畏跋，则此乃坤从四卷中手自删削，并取知畏所续入者若干条，存十之二三。距万历壬辰郭子章作序之时，又二十四年，盖坤晚年之定本也。其内篇分七门，曰性命，曰存心，曰伦理，曰谈道，曰修身，曰问学，曰应务。外篇分九门，曰世运，曰圣贤，曰品藻，曰治道，曰人情，曰物理，曰广喻，曰词章。大抵不侈语精微，而笃实以为本；不虚谈高远，而践履以为程。在明代讲学诸家，似乎粗浅。然尺尺寸寸，务求规矩，而又不违戾於情理。视陆学末派之猖狂，朱学末派之迂僻，其得失则有间矣。
△《圣学宗要》一卷、《学言》三卷（浙江巡抚采进本）
明刘宗周撰。宗周有《周易古文钞》，已著录。是编凡圣学宗要一卷，载周子《太极图说》，张子《东铭》、《西铭》，程子《识仁说》、《定性书》，朱子《中和说》，王守仁《良知问答》等篇，各为注释。盖本其友人刘去非《宋学宗源》一书而增益之，加以诠解，改为今名。《学言》三卷则宗周讲学语录，其门人姜希辙所刻也。宗周生於山阴，守其乡先生之传，故讲学大旨，多渊源於王守仁。盖目染耳濡，其来有渐。然明以来讲姚江之学者，如王畿、周汝登、陶望龄、陶奭龄诸人，大抵高明之过，纯涉禅机。奭龄讲学白马山，至全以佛氏因果为说，去守仁本旨益远。宗周独深鉴狂禅之弊，筑证人书院，集同志讲肄，务以诚意为主，而归功於慎独。其临没时，犹语门人曰：为学之要，一诚尽之，而主敬其功也云云。盖为良知末流深砭痼疾，故其平生造诣，能尽得王学所长，而去其所短。卒之大节炳然，始终无玷，为一代人伦之表。虽祖紫阳而攻金谿者，亦断不能以门户之殊，并诋宗周也。知儒者立身之本末，惟其人，不惟其言矣。
△《人谱》一卷、《人谱类记》二卷（浙江巡抚采进本）
明刘宗周撰。姚江之学多言心，宗周惩其末流，故课之以实践。是书乃其主蕺山书院时所述以授生徒者也。《人谱》一卷，首列人极图说，次记过格，次改过说。《人谱类记》二卷，曰体独篇，曰知几篇，曰凝道篇，曰考疑篇，曰作圣篇，皆集古人嘉言善行，分类录之，以为楷模。每篇前有总记，后列条目，间附以论断。主於启迪初学，故词多平实浅显。兼为下愚劝戒，故或参以福善祸淫之说。然偶一及之，与袁黄功过格立命之学终不同也。或以芜杂病之，则不知宗周此书本为中人以下立教，失其著作之本旨矣。
△《榕坛问业》十八卷（福建巡抚采进本）
