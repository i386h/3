<!-- { "loadSidebar": true } -->
靖康末，金兵南下，荆、湖诸郡，所在盗起。规以安陆令摄守事，连败剧寇。建炎元年，除知德安府，擢镇抚使。群盗先后来攻，随机捍御，皆摧破去。寻召赴行在，又出知顺昌，与刘锜同却金兵。又移知庐州，兼淮西安抚使，卒。乾道中追封忠利智敏侯，立庙德安。事迹具《宋史本传》。是书凡分三种。首为规所撰《靖康朝野佥言后序》，《朝野佥言》本夏少曾作，备载靖康时金人攻汴始末。
规在顺昌见之，痛当日大臣将帅捍御失策，因条列应变之术，附於各条下，谓之后序。徐梦莘尝采入《北盟会编》一百三十九卷中。然其文与此大同小异，疑传录者有所删润也。次曰《守城机要》，亦规所作，皆论城郭楼橹制度，及攻城备御之方。《宋史》本传载规有《攻守方略》传世，疑即此书。次曰《建炎德安守御录》，乃浏阳汤璹所作。璹，淳熙十四年进士，官德安教授。寻访规守城遗事，作为此书。绍熙四年除太学录，乃表上之。案规本传，载乾道八年诏刻规德安守城录颁天下，为诸守将法。《艺文志》亦别有刘荀《建炎德安守御录》三卷，而无璹书之名，疑荀所撰者即乾道所颁之本。璹书上於绍熙时，距乾道已二十馀年，或又据荀书而重加增定欤？三书本各自为帙，不知何人始并为一编。观书末识语，则宁宗以后人所辑矣。宋自靖康板荡，宇内沦胥。规独能支拄经年，不可谓非善於备御。然此仅足为守一城乘一障者应变之图，而不足为有国有家者固圉之本。
当时编为程式，原欲令沿边肄习，蕲保残疆，然至元师南下，直破临安，复为东京之续，卒未闻有一人登陴以抗敌者。岂非本根先拨，虽有守御之术，亦无所用欤？伏读睿题，阐晰精微，抉汴梁丧败之由，申守在四夷之训，然后知保邦谌命，自有常经。区区输攻墨守之技，固其末务矣。谨录存是帙，以不没规一事之长。
并恭录宸翰，弁於简端，俾天下万世知圣人之所见者大也。
△《武编》十卷（江苏巡抚采进本）
明唐顺之编。顺之有《广右战功录》，已著录。是书皆论用兵指要，分前、后二集。前集六卷，自将士、行阵至器用、火药、军需、杂术凡五十四门。后集徵述古事，自料敌、抚士至坚壁、摧标，凡九十七门。体例略如《武经总要》。
所录前人旧说，自孙、吴、穰苴、李筌、许洞诸兵家言，及唐、宋以来名臣奏议，无不摭集。史称顺之於学无所不窥，凡兵法、弧矢、壬奇禽乙皆能究极原委，故言之俱有本末。其应诏起为淮扬巡抚剿倭也，负其宿望，虚憍恃气，一战而几为寇困。赖胡宗宪料其必败，伏兵豫救得免。殆为宗宪玩诸股掌之上。然其后部署既定，亦颇能转战蹙贼，捍御得宜，著有成效，究非房琯、刘秩迂谬偾辕者可比。
是编虽纸上之谈，亦多由阅历而得，固未可概以书生之见目之矣。
△《阵纪》四卷（浙江鲍士恭家藏本）
明何良臣撰。良臣字惟圣，会稽人。弱冠弃诸生从军，嘉靖间官至蓟镇游击。
是编皆述练兵之法。一卷曰募选、束伍、教练、致用、赏罚、节制，二卷曰奇正、虚实、众寡、卒伍、技用，三卷曰阵宜、战令、战机，四卷曰摧陷、因势、车战、骑战、步战、水战、火战、夜战、山林谷泽之战、风雨雪雾之战，凡二十三类，共六十六篇。明之中叶，武备废弛，疆圉有警，大抵鸠乌合以赴敌，十出九败。
故良臣所述，切切以选练为先。其所列机要，亦多即中原野战立说。夫事机万变，应在一心，苏轼所谓神兵非学到，自古不留诀也。明代谈兵之家，自戚继光诸书外，往往捃摭陈言，横生鄙论，如汤光烈之掘穽藏锥，彭翔之木人火马，殆如戏剧。惟良臣当嘉靖中海滨弗靖之时，身在军中，目睹形势，非凭虚理断、攘袂坐谈者可比。在明代兵家，犹为切实近理者矣。
△《江南经略》八卷（两江总督采进本）
明郑若曾撰。若曾有《郑开阳杂著》，已著录。是编为江南倭患而作，兼及防御土寇之事。八卷之中，每卷又分二子卷。卷一之上为兵务总要，卷一之下为江南内外形势总考。卷三之上至卷六之下分苏州、常州、松江、镇江四府所属山川险易，城池兵马，各附以土寇要害。卷七上下论战守事宜。卷八上下则杂论战具战备，而终以水利积储与苏、松之浮粮。明季武备废弛，法令如戏，倭寇恒以数十人横行数千里，莫敢扌婴锋，土寇亦乘之不靖。若曾此书，盖专为当时而言，故多一时权宜之计。福建林润时为应天巡抚，为评而刊之，所评亦多迁就时势之言。然所列江海之险要，道路之冲僻，守御之缓急，则地形水势，今古略同，未尝不足以资后来之考证。究非纸上空谈，检谱而角牴者也。
△《练兵实纪》九卷、《杂集》六卷（山东巡抚采进本）
明戚继光撰。继光字元敬，世袭登州卫指挥佥事。历官蓟州、永平、山海等处地方总兵官，中军都督府左都督，进太子太保。事迹具《明史》本传。考隆庆二年，继光以都督同知总理蓟州、昌平、保定三镇练兵事。至镇，上疏请浙东杀手、炮手各三千，再募西北壮士马军五枝，步军十枝，专听训练。此书乃载其练兵实效。一练伍法，二练胆气，三练耳目，四练手足，五练营阵，六练将。其附载《杂集》，一储将通论，二将官到任，三登坛口授，四军器制解，五车步骑解。
盖继光为将，精於训练，临事则飚发电举，当世称为戚家军。今以此书考其守边事迹，无不相符，非泛摭韬略常谈者比。继光初到镇疏有云，教兵之法，美观则不实用，实用则不美观。此书标曰实纪，徵实用也。考登坛口授云，时惟庚午夏六月，诸边新台，肇建过半，奏奉暂停，以举练事。庚午为隆庆四年。又考继光请刊此书移文云，拟定教练已经二年，今将条约通集成帙。则是书成於隆庆五年辛未矣。《明史本传》称，蓟镇十七年中易大将十人，率以罪去。继光在镇十六年，边备修整，蓟门宴然。继之者踵其成法，数十年得无事。又称所著《纪效新书》，《练兵事实》，谈兵者遵用焉。此本题曰《练兵实纪》，与史不同，或史偶误一字欤。
△《纪效新书》十八卷（山东巡抚采进本）
明戚继光撰。是书乃其官浙江参将时前后分防宁波、绍兴、台州、金华、严州诸处练兵备倭时作。首为申请训练公移三篇。所谓提督阮者，阮一鹗；所谓总督军门胡者，胡宗宪也。次为或问，题下有继光自注云，束伍既有成法，信於众则令可申，苟一字之种疑，则百法之是废，故为或问以明之。盖明人积习，惟务自便其私，而置国事於不问。故己在事中，则攘功避过，以身之利害为可否，以心之爱憎为是非；己在事外，则嫉忌成功，恶人胜己，吠声结党，倡浮议以掣其肘。继光恐局外阻挠，败其成绩，故反覆论辨，冠之简端，盖为当时文臣发也。
其下十八篇，曰束伍，曰操令，曰阵令，曰谕兵，曰法禁，曰比较，曰行营，曰操练，曰出征，曰长兵，曰牌筅，曰短兵，曰射法，曰拳经，曰诸器，曰旌旗，曰守哨，曰水兵。各系以图而为之说，皆阅历有验之言，故曰《纪效》。其词率如口语，不复润饰。盖宣谕军罚，非如是则不晓耳。或问第一条云：开大阵，对大敌，比场中较艺，擒捕小贼不同。千百人列阵而前，勇者不得先，怯者不得后，只是一齐拥进。转手皆难，焉能容得左右动跳；一人回头，大众同疑，焉能容得或进或退！可谓深明形势，不为韬略之陈言。第四篇中一条云，若犯军令，便是我的亲子侄也要依法施行。厥后竟以临阵回顾，斩其长子。可谓不愧所言矣。宜其所向有功也。
──右“兵家类”二十部，一百五十三卷，皆文渊阁著录。
卷一百 子部十
○兵家类存目
△《握机经》三卷、《握机纬》十五卷（浙江巡抚采进本）
明曹允儒撰。允儒字鲁川，太仓人。是书首载风后古文一十九字，次载太公望增衍三百六十五字，次载宋阮逸所撰《李卫公问对》中六十七字，采辑诸家注释，於衡冲风云诸阵，皆绘为图，凡三卷。又以《孙子》十三篇、《吴子》六篇为《握机纬》。《孙子》辑诸家训释，凡十三卷。《吴子》惟用刘寅注，凡二卷。
考《千顷堂书目》有元人《孙子握机纬》十三卷，刘寅《吴子握机纬》二卷，书名卷数与此书一一相合，其即得此书之残本，误为标目欤。据王世贞序，称昆山明斋王氏与念菴罗公荆川唐公因倭变，力研穷之，而以其说尽授之鲁川曹君。曹君向与戚大将军商之，戚深以为然，数数向予称道之云云。则确非元人及刘寅作矣。然以孙、吴二子加以纬名，亦殊杜撰。二子之书，各明一义，与握机不相发明也。
△《握机经解》一卷（山西巡抚采进本）
国朝王撰。字始旦，绛州人。是编据《李卫公问对》，以《握机经》三百八十四字皆太公增衍之文，因捃摭往说，并摅己见为之集注。考《李卫公问对》三卷，本宋阮逸伪撰，乃据以定此书为太公之文，殊不足信。
后附增衍《握机经》六十八字，自注云：相传宋阮逸拟作。则亦明知其伪矣。
△《太公兵法》一卷（浙江范懋柱家天一阁藏本）
案此书首列天阵、地阵、人阵之名，其说出於《六韬》。而风云、日星等占皆以七言诗句为歌诀，辞甚鄙俚。其伪托不待辨也。
△《孙子参同》五卷（江苏巡抚采进本）
此本不知何人所辑。前有凡例，又有万历庚申吴兴松筠馆主人序，亦不署姓名。其板用朱、墨二色，与世所称闵版者同，疑为乌程闵氏刻也。所采注释，列曹操、李筌、杜牧、王晳、张预、贾林、梅尧臣、陈皞、杜佑、孟氏、何氏、解元、张鏊、李材、黄治徵十五家。所采批评，列苏洵、王圻、唐顺之、王世贞、陈深、李贽、梅国桢、焦竑、郎文焕、陆宏祚十家，而卷中不尽见。卷中所见如茅坤、王鏊之类，卷首又不列名。其凡例称卓吾子以《吴子》、《司马法》、《李靖问答》、《六韬》、《三略集》其品类，分列十三篇后，今悉总之。又称今旁集诸书，广采事实，以补前人所未备。又称批点悉系凤洲、了凡原笔，而评则苏、王诸家并存。又称卓吾参同具载丛书中，原有梅司马评点，并不擅改。所言辗转纠纷，无从得其端绪。盖坊贾凑合之本，故漫无体例如是也。
△《孙子汇徵》四卷（直隶总督采进本）
国朝郑端撰。端有《政学编》，已著录。考《孙子》十三篇旧注，见於史志及诸家书目者，今多不传，传者亦多散见诸书，罕专家之完本。端此编汇集众说，兼采古来谈兵之言，足与《孙子》发明者，附录於各句之下，颇为详备，然徵引太冗。如作战篇公家之费节，注内所录车马器械之论，於车则全载《考工记》，於马则悉引《相马经》，於弓矢、戈戟、牌棒、钯铁等类则缕陈演习攻打之法。
