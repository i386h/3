<!-- { "loadSidebar": true } -->
元耶律有尚撰。有尚字伯强，号迂斋，东平人，以伴读功授助教，历昭文馆大学士，谥文正，事迹具《元史》本传。世祖时，许衡除中书左丞，固辞不受。
因上奏取旧门生十二人为伴读，有尚其一也。是编载衡言行较史为详。然大端已具於史矣。
△《刘文靖公遗事》一卷（浙江范懋柱家天一阁藏本）
元苏天爵撰。天爵有《名臣事略》，已著录。是编乃所述容城刘因行实也。
考天爵《名臣事略》第十五卷，即纪因事。然此卷所述，皆《事略》所未言。天爵於《事略》既成之后，别采旧闻，补其所阙，故命曰《遗事》。《元史》刘因本传多采用此卷，亦以后来搜辑较为详备欤。
△《辜君政绩书》二卷（永乐大典本）
元陶凯撰。凯字中元，江都人。以至正七年丁亥乡试榜授永丰教谕。适永丰令辜中受代去，县之父老子弟愿以中善政刻诸石。凯因序中政绩，为此书，以《赠言》、《学记》等篇附焉。
△《思贤录》五卷、《续录》一卷（浙江范懋柱家天一阁藏本）
元谢应芳撰。应芳字子兰，武进人。至正中荐授三衢清献书院山长，阻兵不能赴。明洪武中，归隐横山以终。自号龟巢老人。事迹具《明史儒林传》。是编为其乡宋宝文阁直学士邹浩而作。《正录》成於至正十五年，分为五目，曰《事实》，曰《文辞》，曰《祠墓》，曰《祠墓废兴》，曰《古今题咏》。有杨惟桢、郑元祐二《序》。《续录》则皆应芳及知府张度等祭墓之作，成於明洪武十二年。其中又载有洪武十三年以后祭文、碑记诸篇，迄於正统十年，则后人所附入也。
卷六十 史部十六
○传记类存目二△《草庐年谱》二卷、《附录》二卷（编修汪如藻家藏本）
明危素撰。素字太朴，金谿人，元至正中官至礼部尚书、参知政事、翰林学士承旨。出为岭北行省左丞，后退居房山。淮王监国，起为承旨如故。明洪武二年，授翰林侍讲学士。后因御史王著等论素不宜列侍从，谪居和州以卒。事迹具《明史文苑传》。初，吴澄孙当尝编次其祖生平事迹为年谱。素为澄之门人，因重加订正，刻於至正乙巳。至明嘉靖甲寅，澄裔孙朝祯复增入《行状神道碑列传祭文》一卷及《历代褒典奏议文移》一卷，邹守益为之序，即此本也。
△《褒贤集》五卷（浙江巡抚采进本）
不题撰人名氏。取宋元人著作有关范仲淹者及朝廷所降文牒等类，合为一书。
一卷为传、碑、铭、祭文，二卷为优崇典礼，三、四卷为碑记，五卷为诸贤赞颂、论疏。中间载至元顺帝至正间，则明初人所编也。
△《滁阳王庙岁祀册》一卷（左都御史张若溎家藏本）
不著撰人名氏。明初追封郭子兴为滁阳王，立庙滁州，令有司岁时奉祀。此本前列洪武十五年敕谕一通，具载祀典规条及守庙人户。次为太常寺丞张羽所撰滁阳王庙碑文，盖即从庙中碑刻抄出别行者也。
△《钟鼎逸事》一卷（浙江范懋柱家天一阁藏本）
明李文秀撰。文秀，昆明人，黔宁王沐英之阉竖也。是编皆纪英行事。前列《祠堂碑记》三篇，后为《言行拾遗录》十一条，各为之论。末附唐愚士赠文秀诗一篇，而冠以张紞、刘有年、王汝玉、王骥《序》四篇。《骥序》题洪武壬午，《汝玉序》则书元年十二月，而劖去年号二字。盖汝玉作於革除以前，而刻於革除以后，故削建文年号。《骥序》作於燕王篡立以后，故奉仍称洪武三十五年之诏耳。阍寺之作，本不足录。而英本名臣，文秀所录尚与史传相出入，无诡词夸饰、变乱是非之事。故姑存其目焉。
△《直道编》八卷（两江总督采进本）
明陈怡编。怡，吴县人，仕履未详。其祖祚，字永锡，永乐辛卯进士，授河南布政司参议，坐事落职，洪熙初，起为监察御史，终於福建按察司佥事。历官俱有直声。怡因辑其年谱、行状、墓表、挽诗之类，以成此书。吴宽为题此名。
与《明史》祚本传亦大致互相出入。案《千顷堂书目》，载有孙堪《直道编》，纪御史陈祚事。堪，嘉靖中人。今未见传本。其与此书为一为二，莫之详矣。
△《翊运录》二卷（江苏周厚堉家藏本）
明刘廌编。廌诚意伯基之孙也。是书成於永乐中。集其祖父所得御书、诏诰及行状、事实，以为此录。取诰文中“开国翊运”之语为名。同郡王景为之序。
成化中，巡按浙江御史戴用以版久漶漫，因增辑重梓，杨守陈为之序。嘉靖初，从处州府知府潘润之请，以基九世孙瑜袭爵。瑜因复增入袭封诰敕，及部议、题本、谢恩表之类，自为《后序》。二卷之首。杂入基表颂五篇，颇为不伦。以序文考之，即瑜所增入。盖徒欲侈陈祖德，为阀阅之光，而未知著述体例者也。
△《崔清献全录》十卷（兵部侍郎纪昀家藏本）
明崔子璲编。其书成於永乐中，皆其五世祖与之之遗事、遗文也。与之字正子，广州增城人，绍熙四年进士，理宗时累官广东安抚使，拜参知政事右丞相，致仕卒，谥清献，事迹具《宋史》本传。与之所著有《菊坡文集》，佚於兵火。
又有《岭海便民榜》、《海上澄清录》二书，皆记其当时政事，后亦不传。仅存其《言行录》三卷、《奏札诗文》五卷，子璲因裒为一编。又以理宗御札及诸家诗文为《附录》二卷。其《言行录》三卷，《林钺跋》称宋太社司令李公裒辑，而不载其名。《宋端仪序》称略为更定。《甘镛跋》又称旁考史传，补其脱略。
然则已非原本矣。又蒋曾荣家别有写本，分为二集。《内集》二卷，前卷为《言行录》，后卷为《奏札诗文》。《外集》三卷，上卷为所赐诏札，中卷为《宋史》本传及《续通鉴纲目》诸书所记与之事，下卷为题赠诗文。题其十世孙爌所重编，成於嘉靖庚申。前有《测引》一篇，称重编先录既成，有谓不当以行先言者，有谓不当以臣先君者。后见旧版篇次记号，乃知新本为后人剷改。爌所重编，实还其旧。今观其书，虽并十卷为五卷，而序次略与子璲本合。则所谓还其旧者，确不诬也。
△《陆右丞蹈海录》一卷（浙江鲍士恭家藏本）
明丁元吉编。元吉，镇江人。是书成於成化中，记宋陆秀夫海上死难事迹。
采《宋史》本传及龚开所作《传》、黄溍所作《年谱》，益以诸家题咏，汇为一编。并载秀夫遗文二首。末附《桑海遗录序》、《大忠祠碑》及祭文一首。
△《张乖崖事文录》四卷（浙江范懋柱家天一阁藏本）
明颜端、徐浣同编。端，应山人，官成都县教谕。浣，杭州人，官华阳县教谕。前有文安《邢表序》，盖弘治三年表为四川左布政使，以张咏为蜀名宦，故属二人辑录此编。一卷为《本传》及事实，二卷为遗文十二篇，三卷、四卷为同时赠答及后人祠记祭文之类。《咏全集》尚有传本，端等未见，故所辑颇挂漏焉。
△《李卫公通纂》四卷（直隶总督采进本）
明王承裕撰。承裕字天宇，三原人，吏部尚书恕之子，弘治癸丑进士，官至南京户部尚书，谥康僖，事迹附见《明史》恕传。承裕与唐李靖为同里，故既为建祠，又纂其遗事为此书。《明史艺文志》著录，作四卷。此本凡《史牒纂》一卷、《遗作纂》一卷、《文集纂》一卷、《存迹纂》一卷，与《明志》合。所载皆习见之文。至《李卫公问对》一书，出自阮逸伪托，而一概列入，绝无辨证，可知其考订之疏矣。
△《阳明先生浮海传》一卷（浙江巡抚采进本）
明陆相撰。相字良弼，馀姚人，弘治癸丑进士，官至长沙府知府。是书专纪王守仁正德初谪龙场驿丞，道经杭州，为奸人谋害，投水中。因飘至龙宫，得生还之事。说颇诡诞不经。论者谓守仁多智数，虑刘瑾追害，故弃衣冠，伪托投江，而实阴赴龙场。故王世贞《史乘考误》尝力辨此事为不实。而同时杨仪《高坡异纂》亦载此事，与相所纪略同。盖文人之好异久矣。
△《朱子实纪》十二卷（江苏巡抚采进本）
明戴铣编。铣字宝之，婺源人，弘治丙辰进士，官至给事中，以疏弹太监高凤，下诏狱，廷杖创甚而卒，事迹具《明史》本传。是书详述朱子始末。首曰《道统源流》、《世系源流》，次《年谱》，次《行状》、《本传》，次《庙宅》，次《门人》，次《褒典》，次《赞述》，次《纪题》。其书本因《年谱》而作，其标曰《实纪》者，铣《自序》称，谓之《年谱》则绍乎前、彰乎后者不足谈。
必曰《实纪》，然后并包而无遗。盖《年谱》主於明朱子学问之序，出处之道。
而铣是书则主於以推崇褒赠，夸耀世俗为荣。其立意本各有取也。
△《韩祠录》三卷（浙江巡抚采进本）
明叶性、谈伦同编。性，里籍未详，官潮州府同知。伦，上海人，天顺丁丑进士，官至工部右侍郎。然是编前有翰林院检讨盛端明《序》，称性编录未成，以述职北上。伦时为潮州知府，因续成之。考书成於正德甲戌，上距天顺丁丑，已五十八年。且作《序》之盛端明为弘治壬戌进士，上距天顺丁丑，亦四十六年。
与伦似不相及。即伦老而尚存，亦不应七八十岁尚为知府，后乃忽至九卿。疑为别一谈伦，名姓偶同也。其书首载《韩愈遗像》及《韩山书院》、《鳄鱼》、《韩木》诸图，次《唐书》本传及愈谪潮州时所作诗文，次记祠制、祭仪及后人碑记、诗赞，末附载赵鼎《得全书院记》、陆秀夫《马发祠记》。以皆在潮地，故并录之。其《南珠亭记》一篇，则又以潮之人物代兴，归美於愈云。
△《奕世增光录》八卷（浙江巡抚采进本）
明王道行编。道行字明南，阳曲人，嘉靖庚戌进士，官至左布政使，是为续五子之一，《明史文苑传》附见《王世贞传》中。是书乃其官常镇兵备副使时为魏校所刊也。第一卷至五卷载敕命、祭文以及同时诸人赠答书启，第六卷载校行状、诔词及遗事，七卷、八卷则文稿备遗也。因校诰敕中有“永增奕世之光”语，遂以名其书焉。
△《薛文清行实录》五卷（江苏巡抚采进本）
明王鸿撰。鸿，河津人，官石灰山关税大使，薛瑄之曾孙婿也。是编第一卷为瑄像赞、行状、神道碑、事实。二卷为《请从祀疏》七篇。三卷为祠堂、书院诸记六篇，祭文三篇。四卷为《读书录》、《文集》诸序四篇，诗五首。第五卷则杂录柱联之类，而附以《薛氏历世科贡传芳图》。前有《乔宇序》，作於正德辛未。而奏疏有隆庆五年，祭文有万历二十六年，所记科贡有崇祯壬午、癸未。
则瑄后人以次续入，非鸿之旧也。
△《商文毅公行实》一卷（浙江范懋柱家天一阁藏本）
明商汝颐编。汝颐，商辂孙也。以辂遗集两毁於火，恐先德不传，乃裒为是书。凡王献所作《行实》一篇，尹直所作《墓志铭》一篇，杨子器所作《神道碑》一篇。末有正德十年汝颐《自跋》。正德十六年刊版，王子言又为之跋。
