<!-- { "loadSidebar": true } -->
国朝范承谟撰。承谟有《忠贞集》，已著录。康熙壬子，承谟总督闽浙，值逆藩耿精忠谋反，巡抚刘秉政输情於贼，绐承谟入见，胁令从逆，承谟诋骂不屈，遂为所拘击，被幽者三载，备受窘毒，时作为诗歌以自抒忠愤。守者屏绝笔墨，乃以桴炭画字壁上，其尤激烈者，辄为贼党墁去，仅存四十七首。承谟自为之《序》，已汇载入《忠贞集》中。此乃石门吴震方录入《说铃》之本也。
△《见山楼诗文集》（无卷数，陕西巡抚采进本）
国朝杨素蕴撰。素蕴有《西台奏议》，已著录。其诗集刻於康熙壬子，文集则无序无跋，不知刻於何时，均不分卷帙，不列目录，皆似乎随有所作，随以付雕。其诗颇摹李梦阳，文则皆应俗之作也。
△《抚皖治略》一卷、《抚楚治略》一卷、《穀城水运纪略》一卷（陕西巡抚采进本）
国朝杨素蕴撰。《抚皖治略》，乃其官安徽巡道时条教、奏疏；《抚楚治略》，皆其官湖广巡抚时，条教奏疏。《穀城水运纪略》，则素蕴官荆南道时，会大军剿逆藩吴三桂，兵储陆运颇艰，因访明季杨嗣昌剿张献忠时水运故道，修复纤路，裒其文移以成是编。素蕴为御史时，曾疏劾吴三桂，号为敢言。此三书则皆寻常案牍也，中多奏疏，宜入奏议类中，而文告居其大半，故仍附之别集类焉。
△《张康侯诗草》十一卷（陕西巡抚采进本）
国朝张晋撰。晋字康侯，狄道人。顺治壬辰进士，官丹徒县知县。其诗颇学李白，兼及李贺之体，第一卷为《黍谷吟》，第二卷为《秋舫一啸》，第三卷为《蓟门篇》，第四卷为《劳劳篇》，第五卷为《石芝山房草》，第六卷、七卷为《雍草》，第八卷为《税云草》，而以诗馀附焉，第九卷为《律陶》，集陶诗为五言律也；第十卷为《集杜》；第十一卷为《集唐》，亦皆五言律。据《后跋》云，尚有七律集句，未经编入云。
△《慭斋存稿》四卷（陕西巡抚采进本）
国朝白乃贞撰。乃贞字廉叔，号蕊渊，顺治壬辰进士，官翰林院检讨。其诗叙述真朴，不加文饰，故余恂《序》以为善学香山，盖举其近似者尔。
△《堪斋诗存》八卷（江苏周厚堉家藏本）
国朝顾大申撰。大申字震雉，一字见山，华亭人。顺治壬辰进士，官至工部郎中。大申初与同郡王广心、周茂源、宋徵舆诸人唱和，后又与施闰章相酬答，所作有《鹤巢集》，又有《燕京倡和》及《泗亭》诸集。后自删并为此集，故曰《诗存》。陈伯玑撰《国雅集》，称其乐府，於古人可谓毫发无遗憾；七律高华，可追王、李。今观其集，大抵袭明七子之馀风，可追王、李，庶乎近之？至於“乐府”则谈何容易也。
△《学源堂文集》十八卷（直隶总督采进本）
国朝郭棻撰。棻字快圃，清苑人。顺治壬辰进士，官至翰林院侍读学士。其文颇为华赡，惟酬应之作太多，未免失於删汰。棻曾修《畿辅志》及《保定府志》，今集内所载星野、沿革等说，皆《志》中之文，盖用《鄂州小集》载《新安志序》之例也。
△《莲龛集》十五卷（江西巡抚采进本）
国朝李来泰撰。来泰字仲章，号石台，临川人。顺治壬辰进士，官工部虞衡司主事。康熙己未，召试博学鸿词，授翰林院侍讲。其制艺才藻富艳，有几社之馀风，诗、古文则不逮也。
△《司勋五种集》二十卷（副都御史黄登贤家藏本）
国朝王士禄撰。士禄有《读史蒙拾》，已著录。是集一曰《表馀堂诗存》二卷，一曰《十笏草堂诗选》九卷，一曰《辛甲集》七卷，一曰《上浮集》二卷，皆古今体诗；一曰《炊闻卮语》二卷，则词也。然《表馀堂诗存》未刻，刻者实止四种耳。
△《天延阁诗前集》十六卷、《后集》十三卷、附《花果会唱和时》一卷、《赠言集》四卷（内府藏本）
国朝梅清撰。清字渊公，号瞿山，宣城人，顺治甲午举人。是编分前后二集，前集分十六编：一曰《乐府》，二曰《稼园草》，三曰《新田集》，四曰《燕征草》，五曰《宛东草》，六曰《休夏草》，七曰《驱尘集》，八曰《越游草》，九曰《匣琴集》，十曰《寒江集》，十一曰《归舟集》，十二曰《岳云集》，十三曰《梅花溪上集》，十四曰《雪庐草》，十五曰《菊间草》，十六曰《唱和诗》，以一集为一卷，卷各有序。后集编年分十三卷，自康熙甲寅至戊辰，或以一年为一卷，或以二年为一卷。末附《花果会唱和诗》一卷，《赠言》四卷，则皆同人宴游酬答之作也。
△《瞿山诗略》三十三卷（安徽巡抚采进本）
国朝梅清撰。清旧刻有《天延阁前后集》，皆七十以前之作，版毁於火，故又取未刻三卷合而编之，以成此本。
△《饮和堂集》二十一卷（浙江巡抚采进本）
国朝姚夔撰。夔字胄师，号成葊，山阴人。顺治甲午举人，官安化县知县。是集，凡诗十三卷，曰《梅轩草》、《公车草》、《历游草》、《天都草》、《金谿草》、《金谿又草》、《叱驭草》、《思唐草》、《思唐又草》、《三草》、《四草》、《五草》、《东行草》，每一集为一卷，杂文八卷，则分体编次。其诗流易有馀，颇伤圆熟，文亦肉多於骨，若《十二种功德连珠》等作，尤堕入纤巧一派矣。
△《涑亭诗略》一卷（福建巡抚采进本）
国朝林尧光撰。尧光字觐伯，莆田人。顺治中，以选拔贡生官行人司行人。
近郑王臣选《莆风清籁集》，谓尧光伯仲诗，各臻妙境，而尧光尤秀拔，当为马氏白眉，然所作亦颇涉纤丽，於元人蹊径为近也。
△《浣亭诗略》二卷、《浣亭归来吟》一卷、附《山姜花垭长短句》一卷（福建巡抚采进本）
国朝林尧华撰。尧华字开伯，莆田人。顺治甲午举人，官榆次县知县。是集《浣亭诗略》二卷，皆早年所作；《浣亭归来吟》一卷，皆罢官以后所作；《山姜花垭长短句》，则附载其词集也。其诗集编次颇为丛杂，如《诗略》中有《咏园花十四首》，《归来吟》中，有《咏园花四首》，而其中《酴醿》一首，一字不易，殆校勘之疏欤。其诗才气俊爽，早年刻意雕镌，而未造浑成，晚年又颇涉颓唐，纵笔太早，其词有南宋人格意，而罕睹新声，亦拟议而未变化也。
△《托素斋集》十卷（浙江巡抚采进本）
国朝黎士宏撰。士宏字媿曾，长汀人。顺治甲午举人，官至陕西布政司参议。是集诗四卷，文六卷。诗集凡四刻，文集凡三刻，盖积数年而汇为一册，故每刻各体皆备，士宏没后，其子文远复合而刊之。《自序》称，少时诗好李贺，文好王勃。今观集中诸作，大抵多宋人末派，绝无一篇与子安、长吉相近者。盖嗜好虽笃，而才地则与之不近也。
△《涟漪堂遗稿》二卷（浙江巡抚采进本）
国朝沈峻曾撰。峻曾字窳庵，仁和人，顺治甲午副榜贡生。是集为晋安林云铭所选定，上卷为杂文，下卷为诗，末附杂言数十条，皆谈理之语，颇近陈继儒小品。
△《半农斋集》八卷（两江总督采进本）
国朝蒋中和撰。中和字本达，又字眉三，靖江人。顺治乙未进士，官兰阳知县，迁沧州州判。是集分诗、文、论、策、史、说六部，其文颇辨博自喜；而多拾李贽馀论，未脱明季町畦也。
△《陆密菴文集》二十卷、《录馀》二卷、《诗集》八卷、《诗馀》四卷（浙江郑大节家藏本）
国朝陆求可撰。求可字咸一，淮安人。顺治乙未进士，官至刑部郎中。其古文颇疏畅，而机调多类时艺，诗、词亦酬应之作居多。
△《鹤岭山人诗集》十六卷（浙江巡抚采进本）
国朝王泽宏撰。泽宏字涓来，黄冈人。顺治乙未进士，官至礼部尚书。是集乃其子材振所编，前三卷皆题：“已刻诗”若干首，盖皆泽宏旧作，尝为魏宪录入《石仓诗选》者。四卷以下，用编年体，自丁巳迄庚辰，题某年诗若干首，附注曰“未刻稿”，则材振所裒辑也。前有魏宪“原《序》”，又附其祖《用予传》一篇，及泽宏《请复九江关》一疏。泽宏喜与诸名士游，王士祯、姜宸英、洪昇等，皆尝点定其诗，所作类皆和平安雅，不失台阁气象；而骨体未坚，酝酿未厚，尚不能凌轹一时。
△《耻躬堂文集》二十卷（江西巡抚采进本）
国朝王命岳撰。命岳字伯咨，号耻古，晋江人。顺治乙未进士，官至刑科都给事中。是集自卷一至卷五为《奏疏》，卷六至卷十七为杂文，卷十八为诗，卷十九为《周易杂卦牖中天》，卷二十为《读诗牖中天》。据其《自序》，谓辛卯冬，梦文王、周公先后车盖喝道甚盛，命岳自牖中窥视，故以名也。其书分十二篇，大旨谓：《易杂卦》无错简，而以互卦之法推求其义。读诗凡五十条，皆标识简端之语，一篇或止一两句，如《读简兮》曰：“使我怀古之情更深。”
《读王风》曰：“大车之淫甚于丘麻，丘麻淫人，大车淫鬼。”尤非说经之正轨也。
△《澹馀轩集》八卷（山东巡抚采进本）
国朝孙光祀撰。光祀字怍庭，号溯玉，历城人。顺治乙未进士，官至兵部侍郎。是集凡文七卷，诗一卷。
△《南沙文集》八卷、《附录》一卷（浙江巡抚采进本）
国朝洪若皋撰。若皋字虞邻，临海人。顺治乙未进士，官至福建按察司佥事。
是集凡诗二卷，文六卷，其文颇以恢奇自喜，然纵横太过；附录一卷，乃其乡会试中式制艺，盖用吴伯宗《荣进集》例也。
△《绵津山人诗集》十八卷、附《枫香词》一卷、《纬萧草堂诗》一卷（内府藏本）
国朝宋荦撰。荦有《沧浪小志》，已著录。荦所作诗有《右竹圃稿》，有《嘉禾堂稿》，有《柳湖草》，有《将母楼稿》，有《和松庵稿》，有《都官草》，有《双江倡和集》，有《回中集》，有《西山倡和诗》，有《续都官草》，有《海上杂诗》，有《漫堂草》，有《漫堂倡和诗》，又有《漫堂草》，凡十四集。
大抵沿明季诗社之习，旋得旋刊，出之太早，故利钝不免互见。此集则荦为江西巡抚时，重自删汰，并为一编，而仍存诸集之旧目，故有六首为一卷者，视旧集为精简矣。前有汪琬、刘榛“二《序》”。榛序，以种树为喻，言方其初植，虽一病叶不忍摘，久之而繁枝芟焉，又久之而岐幹斮焉。亦笃论也。宋杨万里、陆游并一代巨擘，而万里《诚斋集》、游《剑南诗》，金砾混淆，往往为后人口实，岂非爱不能割，依违牵就至是乎？后荦自定《西陂类稿》，凡此集之诗皆不收，毋亦学与年进，悔其少作欤？后附《纬萧草堂诗》一卷，乃其子翰林院编修至所作，才力殆又亚於荦焉。
△《精华录训纂》十卷（大理寺卿陆锡熊家藏本）
国朝王士祯撰，惠栋注。士祯有《古欢录》，栋有《易汉学》，皆已著录。
