<!-- { "loadSidebar": true } -->
明江瓘编。其子应宿增补。瓘字民莹，歙县诸生。因病弃而学医，应宿遂世其业。其书成於嘉靖己酉。所采治验，自《史记》、《三国志》所载秦越人、淳于意、华佗诸人，下迄元、明诸名医，捃摭殆遍。分二百五门，各详其病情方药。
瓘所随事评论者，亦夹注於下。如伤寒门中许叔微治秘结而汗出一案，众医谓阳明自汗，津液已漏，法当用蜜兑；而叔微用大柴胡汤取效，瓘则谓终以蜜兑为稳，又如转胞门中朱震亨治胎压膀胱一案，称令产媪托起其胎，瓘则谓无此治法，其言不确。凡斯之类，亦多所驳正发明，颇为精审。第尸蹶门中附载针验引及《酉阳杂俎》所载高句骊人言发中虚事，与治病毫无所涉。难产门中引焦氏《类林》载于法开令孕妇食肥羊十馀脔，针之即下。事既不明食羊何义，又不明所针何穴，亦徒广异闻，无裨医疗，皆未免骛博嗜奇。然可为法式者固十之八九，亦医家之法律矣。瓘初成是编，未及刊刻。瓘没之后，应宿又以瓘之《医案》分类附之，而应宿《医案》亦附焉。岁久版刓，近时歙县鲍廷博又为重刊。其中间附考证，称琇案者，乃魏之琇所加。之琇字玉横，钱塘人也。
△《赤水玄珠》三十卷（浙江巡抚采进本）
明孙一奎撰。一奎字文垣，号东宿，又号生生子，休宁人。是编分门七十，每门又各条分缕析。如风门则有伤风、真中风、类中风、瘖痱之别，寒门则有中寒、恶寒之殊。大旨专以明证为主，故於寒、热、虚、实、表、里、气、血八者，谆谆致意。其辨古今病证名称相混之处，尤为明晰。惟第十卷怯损劳瘵门附方外还丹，专讲以人补人采炼之法，殊非正道。盖一奎以医术游公卿间，不免以是投其所好，遂为全书之大瑕，是足惜耳。原本卷末附《医旨绪馀》二卷，《医案》五卷，今别自为帙。焦氏《经籍志》载孙一奎《赤水玄珠》十卷，《医旨绪馀》二卷，而不及《医案》，或所见非全本欤。
△《医旨绪馀》二卷（浙江巡抚采进本）
明孙一奎撰。大旨发明太极阴阳五行之理，备於心身，分别脏腑形质手足经上下宗气卫气荣气三焦包络命门相火及各经络配合之义。又引《黄庭经》以证丹溪相火属右肾之非，引《脉诀》刊误以驳三因方三焦有形如脂膜之谬，分噎膈翻胃为二证，辨癫狂痫之异治，皆卓然有特识。其议论诸家长短，谓仲景不徒以伤寒擅名，守真不独以治火要誉，戴人不当以攻击蒙讥，东垣不专以内伤奏绩，阳有馀阴不足之论不可以訾丹溪，而扌婴宁生之技亦可并垂不朽。尤千古持平之论云。
△《证治准绳》一百二十卷（通行本）
明王肯堂撰。肯堂有《尚书要旨》，已著录。是编据肯堂自序，称先撰《证治准绳》八册，专论杂证，分十三门，附以类方八册，皆成於丁酉、戊戌间。其书采摭繁富，而参验脉证，辨别异同，条理分明，具有端委，故博而不杂，详而有要，於寒温攻补无所偏主。视缪希雍之馀派，虚实不问，但谈石膏之功，张介宾之末流诊候未施，先定人参之见者，亦为能得其平。其诸伤门内附载传尸劳诸虫之形，虽似涉乎语怪，然观北齐徐之才以死人枕疗鬼疰，则专门授受，当有所传，未可概疑以荒诞也。其《伤寒准绳》八册，《疡医准绳》六册，则成於甲辰。
《幼科准绳》九册，《女科准绳》五册，则成於丁未。皆以补前书所未备，故仍以《证治准绳》为总名。惟其方皆附各证之下，与杂证体例稍殊耳。史称肯堂好读书，尤精於医，所著《证治准绳》，该博精详，世竞传之。其所著《郁冈斋笔麈》，论方药者十之三四，盖於兹一艺用力至深，宜其为医家圭臬矣。
△《本草纲目》五十二卷（大学士于敏中家藏本）
明李时珍撰。时珍字东璧，蕲州人。官楚王府奉祠正。事迹具《明史方技传》。是编取神农以下诸家本草，薈稡成书，复者芟之，阙者补之，讹者纠之，凡一十六部，六十二类，一千八百八十二种。每药标正名为纲，附释名为目，次以集解、辨疑、正误，次以气味、主治附方。其分部之例，首水火，次土，次金石，次草穀菜果木，次服器，次虫鳞介禽兽，终之以人。前有图三卷，又序例二卷，百病主治药二卷。於阴阳标本君臣佐使之论，最为详析。考诸家本草，旧有者一千五百一十八种，时珍所补者又三百七十四种，搜罗群籍，贯串百氏。自谓岁历三十，书采八百馀家，稿凡三易，然后告成者。非虚语也。其书初刻於万历间，王世贞为之序。其子建元又献之於朝，有进疏一篇冠於卷首。至国朝顺治间，钱塘吴毓昌重订付梓，於是业医者无不家有一编。《明史方技传》极称之，盖集本草之大成者无过於此矣。
△《奇经八脉考》一卷（大学士于敏中家藏本）
明李时珍撰。其书谓人身经脉有正有奇，手三阴、三阳，足三阴、三阳为十二正经；阴维、阳维、阴蹻、阳蹻、冲、任、督、带为八奇经。正经人所共知，奇经医所易忽，故特评其病源治法，并参考诸家之说，薈稡成编。其原委精详，经纬贯彻，洵辨脉者所不可废。又创为气口九道脉图，畅发内经之旨，而详其诊法，尤能阐前人未泄之秘。考明初滑寿尝撰《十四经发挥》一卷，於十二经外，益以督、任二脉，旧附刊薛己《医案》之首（案：薛己《医案》凡二本，其一本不载此书），医家据为绳墨。时珍此书更加精核。然皆根据《灵枢》、《素问》以究其委曲，而得其端绪。此以知徵实之学，由於考证。递推递密。虽一技亦然矣。
△《濒湖脉学》一卷（大学士于敏中家藏本）
明李时珍撰。宋人剽窃王叔和《脉经》，改为《脉诀》，其书之鄙谬，人人知之，然未能一一驳正也。至元戴启宗作刊误，字剖句析，与之辨难，而后伪妄始明。启宗书之精核，亦人人知之，然但斥赝本之非，尚未能详立一法，明其何以是也。时珍乃撮举其父言闻四诊发明，著为此书，以正《脉诀》之失。其法分浮、沉、迟、数、滑、濇、虚、实、长、短、洪、微、紧、缓、芤、弦、革、牢、濡、弱、散、细、伏、动、促、结、代二十七种，毫厘之别，精核无遗。又附载宋崔嘉彦四言诗一首，及诸家考证《脉诀》之说，以互相发明，与所作《奇经八脉考》皆附《本草纲目》之后。可谓既能博考，又能精研者矣。自是以来，《脉诀》遂废。其廓清医学之功，亦不在戴启宗下也。
△《伤寒论条辨》八卷、附《本草钞》一卷、《或问》一卷、《痉书》一卷（内府藏本）
明方有执撰。有执字中行，歙县人。是书刻於万历壬辰。前有己丑自序一篇，又有辛卯后序一篇，又有癸巳所作引一篇，则刻成时所加也。大旨以后汉张机《伤寒卒病论》，初编次於晋王叔和。已有改移，及金成无己作注，又多所窜乱。
医者或以为不全之书，置而不习；或沿袭二家之误，弥失其真，乃竭二十馀年之力，寻求端绪，排比成编，一一推作者之意，为之考订，故名曰《条辨》。其原本伤寒例一篇，不知为何人所加者，竟削去之。而以《本草钞》一卷，《或问》一卷，附缀於末。又以医家误痉为惊风，多所夭枉，乃历引《素问》、《金匮要略》、《伤寒卒病论》诸说，为《痉书》一卷，并附於后。有执既殁，其版散佚。
江西喻昌遂采掇有执之说，参以己意，作《伤寒尚论篇》，盛行於世，而有执之书遂微。国朝康熙甲寅，顺天林起龙得有执原本，恶昌之剽袭旧说，而讳所自来，乃重为评点刊版，并以尚论篇附刊於末，以证明其事，即此本也。起龙序文，於昌毒詈丑诋，颇乖雅道。其所评论，亦皆赞美之词，於病证方药，无所发明。今并削而不载。所附刻之尚论篇，原本具存，已别著录。其异同得失，可以互勘，不待此本之复载。今亦削之，而附存原目於此焉。
△《先醒斋广笔记》四卷（户部尚书王际华家藏本）
明缪希雍撰。希雍字仲醇，常熟人。《明史方技传》附见《李时珍传》中。
天启中，王绍徽作《点将录》，以东林诸人分配《水浒传》一百八人姓名，称希雍为神医安道全，以精於医理故也。是编初名《先醒斋笔记》，乃长兴丁元荐取希雍所用之方裒为一编，希雍又增益群方，兼采本草常用之药，增至四百馀品，又增入伤寒温病时疫治法，故曰《广笔记》。希雍与张介宾同时，介宾守法度而希雍颇能变化，介宾尚温补而希雍颇用寒凉，亦若易水、河间各为门径，然实各有所得力。朱国祯《涌幢小品》，记天启辛酉，国祯患膈病，上下如分两截，中痛甚不能支。希雍至，用苏子五钱即止。是亦足见其技之工矣。
△《神农本草经疏》三十卷（浙江巡抚采进本）
明缪希雍撰。《明史方技传》载，希雍尝谓本草出於神农，譬之五经，其后又复增补别录，譬之注疏。惜朱墨错互，乃沉研剖析，以《本草》为经，《别录》为纬。第《本草》单方一书行於世，而不及此书，未审即是书否也。其书分《本草》为十部，首玉石，次草，次木，次人，次兽，次禽，次虫，次鱼，次果，次米穀，次菜。皆以神农本经为主，而发明之，附以名家主治药味禁忌。次序悉依宋大观《证类本草》，部分混杂者，为之移正。首为序例二卷，论三十馀首，备列九方十剂，及古人用药之要。自序云，据经以疏义，缘义以致用，参互以尽其长，简误以防其失，是也。考王懋竑《白田杂著》有用石膏辨一篇，篇末附记，极论是书多用石膏之非，其说良是。至云缪仲醇以医名於近世，而其为经疏，议论甚多纰缪，前辈云《经疏》出而《本草》亡，非过论也。是则已甚之词矣。
△《类经》三十二卷（内府藏本）
明张介宾编。介宾字会卿，号景岳，山阴人。是书以《素问》、《灵枢》分类相从。一曰摄生，二曰阴阳，三曰藏象，四曰脉色，五曰经络，六曰标本，七曰气味，八曰论治，九曰疾病，十曰针刺，十一曰运气，十二曰会通，共三百九十条，又益以图翼十一卷，附翼四卷。虽不免割裂古书，而条理井然，易於寻览，其注亦颇有发明。考元刘因《静修集》有内经类编序，曰东垣李明之得张氏之学者，镇人罗谦甫尝从之学。一日过予，言先师尝教予曰，夫古虽有方而方则有所自出也。子为我分经病证而类之，则庶知方之所自出矣。予自承命，凡三脱稿而先师三毁之。研摩订定，三年而后成。名曰《内经类编》云云。则以内经分类实自李杲创其例，而罗天益成之。今天益之本不传，介宾此编虽不以病分类，与杲例稍异，然大旨要不甚相远。即以补其佚亡，亦无不可矣。
△《景岳全书》六十四卷（通行本）
