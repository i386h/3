<!-- { "loadSidebar": true } -->
旧本题宋杨万里撰。左圭收入《百川学海》中。今检其文，实从王明清《挥麈录》话内摘出数十条，别题此名。凡明清自称其名者，俱改作万里字。盖坊刻赝本，自宋已然。《百川学海》在丛书中最有体要，然且如此，其馀固无足责矣。
△《鹤山笔录》一卷（浙江巡抚采进本）
旧本题宋魏了翁撰，载陆烜奇《晋斋丛书》中。末有悔馀老人跋，称竹坨自粤游回，钞《鹤山笔录》一卷见视。子意必陈腐满纸，漫不省也。近因笺注苏诗，试取检阅，则见辨核纪录，皆有真趣，卓乎小说名家。毛氏《津逮》既镌其题跋而不及此，想汲古阁中亦无此藏本也云云。悔馀老人为查慎行别号，竹坨不知何许人，疑为竹垞之误也。然朱彝尊《曝书亭集》无此书跋，而慎行补注苏诗亦无一字引此书。跋中辨核纪录，皆有真趣二语，文义殆不可通，恐不出慎行之笔。
烜又自跋其后云按《唐宋丛书》曾刻了翁《经外杂抄》二卷，此才及十分之三，大段相类，而互有异同。古人於说部，往往历年成书，各种而后并归一部，此当是初本也。察烜之意，殆亦隐觉其伪而巧为之词，其实即书贾剽经外杂抄伪为之，与烜所刻《平巢事迹考》钞《通鉴》半卷者等也。
△《萤雪丛说》二卷（通行本）
宋俞成撰。成字元德，东阳人。前有庆元庚申自序，称年四十后即不应科举，优游黄卷。考究讨论，付之书记。囊萤映雪，无所不为。尘积日久，遂成一编，目曰《萤雪丛说》。其书多言揣摩科举之学，而谆谆於假对之法，以为工巧，论皆迂鄙。所记契丹祭文之事，盖本孙奕《示儿编》，不能纠驳其非，仍述为美谈，尤《齐东之语》。其解宥过无大、刑故无小二句，谓过当宥而大者不在所宥，故曰无大；故当刑而小者不在所刑，故曰无小。又训皋陶陈谟为射策之义，皆穿凿附会，无可取也。
△《宜斋野乘》一卷（浙江范懋柱家天一阁藏本）
宋吴枋撰。枋字木方，江阴人。是书以《野乘》为名，而多涉考证。其中如谓孟尝君与孟子同时，谓颜子之卒不止二十九，谓吞东西周者非始皇，皆有依据。
至论五帝非官天下，而举少昊之传位於侄，颛顼传位於从侄，挚传位於弟，尧传位於五世侄孙，舜传位於六世祖之从兄弟为家天下之证，其说过奇，不中经训矣。
前有自序，称其书本十卷，毁於火，后忆录其一二。此本只十一条，与《说郛》所载相同，似又经删节，非完书也。
△《木笔杂钞》二卷（编修程晋芳家藏本）
旧本题宋无名氏撰。前有小序，称息轸多年，小有纪录，斋前有木笔一丛，遂以名之云云。其书载曹溶《学海类编》中。今考其书，皆宋吴子良《荆溪林下偶谈》之文，原书本八卷。此本摘抄二卷，别标新名，又伪撰小序弁於首。盖奸黠书贾所为，曹溶不辨而收之耳。
△《吹剑录》一卷（两淮盐政采进本）
宋俞文豹撰。文豹有《吹剑录外集》，已著录。此编作於淳祐三年癸卯。前有自序，谓取庄子吹剑首者吷而已之语，以名其书，言无韵也。然议论实多纰缪，於古人多所诋诃。如贬武王则拾苏轼之绪论，诋孟子则循李覯之谬词，斥诸葛亮为不明大义，不忠汉室，亦本其兄文龙之妄说。盖文龙以此说取解於同文馆，故文豹述之也。他若韩愈，程子并遭掊击，又文彦博灯笼锦之事则独信魏泰之伪书，《通鉴纲目》帝蜀之辨则力攻朱子之特笔，其妄诞无识，殊为悼理。所谓小人好议论，不乐成人之美者欤。
△《碧湖杂记》一卷（编修程晋芳家藏本）
不著撰人名氏。陶宗仪《说郛》载之，题曰宋谢枋得撰。然《宋志》及诸家书目皆不著录，未知确出枋得否也。书仅八条，殆亦非完本矣。第一条辨苏轼《老饕赋》当作老餮。此据《说文》贪财曰饕，贪食曰餮之说，似乎有理，而实胶固。《说文》所注，特因《左传》称贪於饮食，冒於货贿，天下之人谓之饕餮，因而分属立训耳。考《吕氏春秋》称周鼎饕餮，有首无身，食人未咽，害及其身，则饕餮本属兽名。兽贪食有之，兽贪财则无是事，观字并从食，其义可推。通用为贪食之名，於理无害，不必执也。第二条载僧思说及曾季貍《辨五臣文选》注陶潜但书甲子之讹。谓按其甲子，皆在宋未受禅以前，其言凿凿可据。此书乃云刘裕自庚子得政，渊明逆知晋必为宋，故於二十年前先削年号以寓意，其说尤迂谬不通。馀六条亦皆剿袭旧文，罕逢新义。
△《志雅堂杂钞》一卷（两淮盐政采进本）
宋周密撰。是编分为九类。其文与所作《云烟过眼录》、《癸辛杂识》诸书互相出入，而详略稍殊。疑为初记之稿本，经后人裒缀，别成此书。其间惟论殷玉钺一条，知元时劈正斧亦宣和内府之物，为他书所未载，可资考证耳。
△《袖中锦》一卷（编修程晋芳家藏本）
旧本题宋太平老人撰，不著名氏。其书杂抄说部之文，漫无条理，命名亦不雅驯。盖书贾所依托，曹溶不考，误收入《学海类编》也。
△《衍约说》十三篇（两江总督采进本）
不著撰人名氏。诸家书目皆不著录。相其版式，由宋麻沙本翻雕，所徵引亦至南宋而止。前有小引数行，称其祖以约自号，所以垂训后人。爰取古人之可法戒者，分类采录一二，而衍其说於左。然不知以约为号者何人也。后有自跋，题上章阉茂。考宋度宗咸淳六年岁在庚午，则其人当在南宋末矣。书分十三目，曰身心，曰学业，曰几务，曰言语，曰交际，曰田宅，曰器用，曰服饰，曰饮食，曰珍货，曰婚姻，曰丧葬，曰奴婢。每目之下，各先衍其说，后乃杂引故实格言，亦偶加评断。盖《家诫》、《世范》之流也。
△《月下偶谈》一卷（编修程晋芳家藏本）
旧本题宋俞琰撰。今核其文，即琬所著《席上腐谈》中摘录数十条，别题此名耳。曹溶《学海类编》所收，往往如此也。
△《学易居笔录》一卷（编修程晋芳家藏本）
元俞镇撰。镇字伯贞，崇德人。其书共四十九条，多杂举经史成语及前哲格言，又颇斥佛、老之妄，其旨颇正。而词意庸腐，终不免乡塾学究习气也。
△《春雨杂述》一卷（两江总督采进本）
旧本题明解缙撰。缙字大绅，吉水人。洪武戊辰进士，永乐中官翰林学士。
出为广西参议，改交趾。后为汉王高煦所谮，下狱死。事迹具《明史》本传。是书论作诗、学书之法。谓诗当先除五俗，后极三来。谓书家用笔，有擫捺钩抵揭拒导送，当尽其妙於毫厘锋颖之间。又自汉、晋以迄宋、元，撮举能书姓名，各纪其源流授受。然多从诗话书谱中抄撮而成，罕逢新义，又逐条标题重复，漫无体例，疑或出於依托也。
△《海涵万象录》四卷（浙江范懋柱家天一阁藏本）
明黄润玉撰。润玉有《四明文献录》，已著录。是书乃润玉孙溥录其平日言论，分四十类，其中间有新意，然舛误者多。如引礼公子之子孙有封为国君则世世祖是人，遂谓宋太祖当居始祖庙，其祖父宜另立六庙。信如此言，则周之后稷不当居始祖庙，武王不当列二世室矣。其说甚谬。又谓春官大司乐其祭祀之乐不用商声，朱子与蔡西山俱不说出。案《周礼》太师曰：皆文之以五声宫、商、角、徵、羽，则周未尝不具商声。且大司乐曰：凡乐圜锺为宫。又曰黄锺为角，乃谓黄锺为夷则宫之角。又曰太簇为徵，姑洗为羽；乃谓林锺宫之徵及羽，非谓圜锺之宫止有角、徵、羽三声而阙商声也。后韩邦奇《苑洛志》乐论之甚详，润玉未详考经文也。又谓《周礼》别无北郊之文，其北郊字出纬书。案天官内宰文曰：中春诏后帅外内命妇治蚕於北郊，何尝无北郊字耶？又谓《尔雅》有不律笔之文，谓蒙恬始造笔，证非周公之作，不知蒙恬造笔，事出张华《博物志》，小说杂书，不足为据，鲁语有以死奋笔之文，固在张华先也。如此之类，颇伤舛驳。至所载罗铨赂交东杨，求升都御史诸条，尤语涉恩怨，益不足徵信矣。
△《古穰杂录》三卷（浙江范懋柱家天一阁藏本）
明李贤撰。贤有《天顺日录》，已著录。是编乃所著笔记，间抒议论，而述时事者为多。中多不满三杨，其谓李时勉自仁宗谴怒以后，不复直言，自王振诬构以后，即乞归；有明哲保身之义。亦颇著微词。三杨固时有短长，若时勉，恐非贤所能议也。其自称土木之役随军过鸡鸣山时，欲邀三五御史以一勇力之士捽王振而碎其首於帝前，即挟驾还大同，欲谋於英国公不得云云，恐亦文饰之说耳。
△《琅琊漫抄》一卷（两淮盐政采进本）
明文林撰。林字宗儒，长洲人。成化壬辰进士，官至温州府知府。是书杂记琐闻逸事，间亦考证经史。凡四十八则，无甚可采。其三皇一条，至谓司马贞祖邵子之说而成本纪，则唐、宋不辨矣。
△《三馀赘笔》二卷（浙江范懋柱家天一阁藏本）
明都卬撰。卬字维明，号豫菴，吴县人，太常寺卿穆之父也。穆官工部主事时，封如其官，年已八十。馀姚王守仁为作寿序，今附录卷末。是书杂录见闻，亦间有辨论，然多摭拾旧文。其引《唐六典》解世俗长功短功之名，未免附会古义。谓郑本伯爵，《春秋》书爵非贬，段必敌人之名，故书曰克，决非其弟，尤悖谬之甚。惟论邓攸杀子不情，朱子不当载之於《小学》书中，颇为有见。及陶九成著书、吕洞宾始末、赵缘督姓名、宋高宗作幽闲鼓吹数条，差资考证耳。
△《损斋备忘录》二卷（浙江范懋柱家天一阁藏本）
明梅纯撰。纯，夏邑人。成化辛丑进士。太学题名碑作南京京卫人，盖纯为洪武中驸马都尉梅殷之玄孙，世隶勋籍故也。书中自称初以应袭指挥使登进士。
后复读《近思录》中张子论世禄，子孙不应工声病售有司一条，遂请於朝廷而复旧官，盖亦戛然自异之士矣。是书上卷分纪事、纂言、知人、格物四类，下卷分说诗、论文、补阙、拾遗、辨疑、刊误六类。其说诗论文，颇能中理，而亦每伤於迂阔。如谓韩退之《画记》，先儒谓其体似顾命，今观之信然。但顾命所言皆经世远图，其所叙载亦皆一时声容礼乐之盛，而退之所纪不过游玩禽荒，是可同年而语哉？韩子不以其道得之，又玩而弗置，不几於丧志乎云云。可谓胶固之甚。
且顾命何尝有乐，而曰声容礼乐之盛，殆谬为大言，不核事实矣。其纪事类中述梅殷之归京师，乃以母老之故。其挤死笪桥下，出於赵深谭曦之窃害，非成祖之意，是以其家受恩未艾云云，与史迥异，亦曲笔也。
△《蜩笑偶言》一卷（浙江孙仰曾家藏本）
明郑瑗撰。瑗有《井观琐言》，已著录。其书多论古之语，间及考证。止二十六条，盖随笔记录，未经卒业之本。如谓苏轼以程颐为奸，犹盗跖以孔子为伪。
轼何至如盗跖，程子亦何可比孔子，殊为拟不於伦。远不及《井观琐言》也。
