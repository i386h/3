<!-- { "loadSidebar": true } -->
前有嘉靖戊申自序云：专明一实，以抉三蔀。前编明朱、陆早同晚异之实，后编明象山阳儒阴释之实，续编明佛学近似惑人之实，而以圣贤正学不可妄议之实终焉。按朱、陆之书具在，其异同本不待辨。王守仁辑《朱子晚年定论》，颠倒岁月之先后，以牵就其说，固不免矫诬。然建此书痛诋陆氏，至以病狂失心目之，亦未能平允。观朱子集中与象山诸书，虽负气相争，在所不免，不如是之毒詈也。
盖词气之间，足以观人之所养矣。
△《格物图》一卷（陕西巡抚采进本）
明孙丕扬撰。丕扬字叔孝，富平人。嘉靖丙辰进士。官至吏部尚书，谥恭介。
事迹具《明史》本传。是编分四篇，一曰格物图，二曰明物解，三曰原物辨，四曰人物镜。意其原有总名，传写佚之，而以第一篇为总名也。其图分物始、物格、物终为三。物始、物终皆画一圆圈，如周子之无极。物格则大圈中画一小圈，小圈之中书圣人成能字，小圈四旁分列天清、地宁、物阜、民安八字。大旨辟王守仁良知之说，而谓道无可名，名之曰物。然守仁求之无定之心，而丕扬又求之无物之道，其说虽变，其实一也。
△《论学篇》一卷（陕西巡抚采进本）
明孙丕扬撰。丕扬既撰《格物图》，复为讲学三篇。一为格物工夫，一为良知明辨，一为心学始终，皆申明《格物图》中之意也。
△《耿子庸言》二卷（浙江巡抚采进本）
明耿定向撰。定向有《硕辅宝鉴要览》，已著录。是编为所著语录。凡七篇，首绎经，次冲言，次辑闻，次比弦，次学筌，次牧要，次切偲。定向之学出於泰州王艮，本近於禅。然有鉴於末流之狂纵，不甚敢放言高论。故初请李贽至黄安，既而恶之，而贽亦屡短定向。然议论多而操履少，遂不免有迎合张居正事，为清议所排。讲学之家，往往言不顾行，是亦一证矣。
△《胡子衡齐》八卷（浙江郑大节家藏本）
明胡直撰。直字正甫，泰和人。嘉靖丙辰进士。官至福建按察使。直之学出於欧阳德及罗洪先，故以王守仁为宗。尝与门人讲学螺水上，辑其问答之语为是书。分言末、理问、亡锢、博辨、明中、徵孔、谈言、续问、申言凡九篇，篇有上下。其名《衡齐》者，意谓谭理者视此为均平云尔。其大要以理在心不在天地万物，意在疏通守仁之旨。然守仁本谓我与天地万物一气流通，无有碍隔，故人心之理即天地万物之理。而直乃谓吾心所以造天地万物，匪是则黝没荒忽而天地万物熄矣。是竟指天地万物为无理，与守仁亦不相合，未免太失之高远。其文章则纵横恢诡，颇近子书，与他家语录稍异。盖直少攻古文词，年二十馀始变而讲学，故颇能修饰章句，无弇陋粗鄙之状云。
△《大儒学粹》九卷（江西巡抚采进本）
明魏时亮编。时亮字敬吾，南昌人。嘉靖己未进士。官至工部侍郎。事迹具《明史》本传。史称时亮初好交游，负意气；中遭挫抑，潜心性理。是书取周子、二程子、张子、朱子及陆九渊、薛瑄、陈献章、王守仁九家之言，人各为卷。大旨谓孔子之道，颜以敏悟，曾以鲁得，濂溪、明道、象山、白沙、阳明则颜子之入道可几焉，伊川、横渠、晦菴、敬轩则曾子之入道可几焉。要之，道无二，学无二，其所至亦无二也。盖主调停之说者。本传称其官兵科给事中时，请以薛瑄、陈献章、王守仁并从祀文庙，犹是志也。
△《三儒类要》五卷（江苏巡抚采进本）
明徐用检编。用检字鲁源，兰溪人。嘉靖壬戌进士。官至南京太常寺卿。是书汇录薛瑄、陈献章、王守仁语录，分类排纂，厘为五门，曰志学，曰为仁，曰政治，曰性命，曰游艺，其大旨亦与魏时亮同。
△《李见罗书》二十卷（江苏巡抚采进本）
明李复阳编。皆其师李材讲学之书。材字孟诚，丰城人。嘉靖壬戌进士。官至右佥都御史，巡抚郧阳。事迹具《明史本传》。材尝患世之学者每以朱、王两家格物致知之说争衡聚讼，因揭修身为本一言，以为孔、曾宗传。而谓知止即知本，又谓格物之功散见八条目中，以朱子补传为误。其学较姚江末派稍为近实，故顾宪成颇称之。然材在郧阳，侵营地为书院，至於激变诸军，狼狈弃城，仅以身免。及被劾遣戍，犹用督抚仪从赴谪所，为当代所非。黄宗羲《明儒学案》记之最详，则亦何贵乎讲学耶？是编凡大学古义一卷，道性善编一卷，论语大意四卷，书问九卷，门人记述四卷，而以旧本序别缀於末为一卷。复阳为无锡知县时所刊也。
△《心学宗》四卷（浙江巡抚采进本）
明方学渐撰。学渐有《桐彝》，已著录。是书专明心学，自尧舜至於明代诸儒，各引其言心之语，而附以己注。其自序云：吾闻诸舜，人心惟危，道心惟微。
闻诸孟子，仁，人心也。闻诸陆子，心即理也。闻诸王阳明，至善，心之本体。
一圣三贤，可谓善言心也矣。盖学渐之说本於姚江，故以陆、王并称。而书中解人心惟危为高大意，解不愧屋漏为喻心曲隐微，解格物为去不正以归於正，大意皆主心体至善，一辟虚无空寂之宗。而力斥王畿《天泉证道记》为附会。故其言皆有归宿。宪成序其首曰：假令文成复起，亦应首肯。盖虽同为良知之学，较之龙溪诸家犹为近正云。
△《日言》一卷（衍圣公孔昭焕家藏本）
明孔承倜撰。承倜字永冠，曲阜人。先圣六十代孙。官保定县知县，终於荆王府长史。是书乃承倜札记之文。其学出於王守仁，故以钟柝喻性，明其本空。
又云：朱晦翁中年学尚未悟，至晚年则甚悔。今人不於悟处用功，却於其悔处执迷，惑矣。是即守仁晚年定论之说也。
△《性理图说》一卷（浙江巡抚采进本）
明徐中撰。中字成中，鄱阳人。是书分无极、天道、性命诸类。语多陈因，无足采录。
△《一书增删》四卷（浙江巡抚采进本）
明俞邦时撰。邦时号敬轩，新昌人。是编名曰《一书》者，以一为本也。第一卷曰元卷，为传四，曰一元、两仪、三才、四象。第二卷曰副卷，为传四，曰一天、两地、三人、四物。第三卷曰参卷，为传四，曰一期、两至、三和、四时。
第四卷曰辅卷，为传二。曰河洛、律吕。总三百六十六章，以当周天之数。大意欲配张子《正蒙》、邵子《皇极经世》，而刻画皮毛，去之转远。书成於隆庆丁卯，刊於万历癸酉，再刊於国朝康熙壬子，皆名一书。此本为第三刻，乃康熙己卯吕夏音所增删，故题曰一书增删云。
△《性理抄》二十卷（副都御史黄登贤家藏本）
明杨道会撰。道会字惟宗，晋江人。隆庆戊辰进士。历官至湖广左布政使。
是编取《性理大全》删节繁冗，前有万历戊子王道显序，称其更定者十之一，而裁割者十之九。然去取多未得当，盖亦书帕本耳。
△《诸儒学案》八卷（江西巡抚采进本）
明刘元卿撰。元卿有《大象观》，已著录。是书辑周子、二程子、张子、邵子、谢良佐、杨时、罗从彦、李侗、朱子、陆九渊、杨简、金履祥、许谦、薛瑄、胡居仁、陈献章、罗钦顺、王守仁、王艮、邹守益、王畿、欧阳德、罗洪先、胡直、罗汝芳二十六家语录，而益以耿定向之说。元卿，定向弟子也。其学本出於姚江，於程、朱一派特择其近於陆氏者存之耳。
△《宪世编》六卷（浙江巡抚采进本）
明唐鹤徵撰。鹤徵有《周易象义》，已著录。是编发明心性之学，首列孔子、颜子、仲弓、子贡、曾子、子思、孟子，次列周子、二程子、张子、邵子、杨时、朱子、张栻，次列陆九渊、杨简、薛瑄、陈献章、王守仁、王艮、罗洪先、唐顺之、罗汝芳、王时槐，各述其言行而论之。大旨主於牵朱就陆，合两派而一之。
△《群书归正集》十卷（副都御史黄登贤家藏本）
明林昺撰。昺号方塘，鄞县人。隆庆中诸生。此书为昺八十四岁时作，本四十二卷，其从孙御史祖述删为十卷，其十六门则仍其故。书中皆援引旧文，断以正理，然不过老生常谈，人所共知者也。
△《呻吟语》六卷（副都御史黄登贤家藏本）
明吕坤撰。坤有《四礼质疑》，已著录。此编上三卷为内篇，下三卷为外篇，盖万历壬辰刊本也。晚年又手自删补为《呻吟语摘》二卷，弥为简要。故此本附存其目焉。
△《吕子节录》四卷、《补遗》二卷（两江总督采进本）
国朝陈宏谋编。宏谋有《大学衍义辑要》，已著录。此编亦《呻吟语》之节本，初刻於乾隆丙辰，后於戊午八月复得坤原书，知从前所据乃摘钞之本，多所挂漏。因采录初刻所遗者，复为补遗二卷，然摘抄之本实坤所自定也。宏谋掇拾其所弃，盖未考也。
△《哤言》十卷（江苏巡抚采进本）
明范氵来撰。氵来有《两浙海防类考》，已著录。是编随笔札记，亦语录之类。前有小引，称所著笔记二十卷，起辛巳，迄戊申，以年为次。每年有哤言附其后，因录出别为一册，凡八卷。其后二卷起己酉，迄癸丑，盖续所增入也。
△《中铨》六卷（安徽巡抚采进本）
明汪应蛟撰。应蛟有《古今彝语》，已著录。是编皆其讲学之语。起万历丁亥，至乙卯，凡二十年。多详於儒释之辨，而於王守仁所云无善无恶心之体一语，论之尤详。以当日诸儒各立门户，应蛟欲无所偏倚，故以中诠为名云。
△《王门宗旨》十四卷（浙江巡抚采进本）
明周汝登编。汝登有《圣学宗传》，已著录。是编首载王守仁讲学之语，并其奏疏、杂著、诗文，而以王艮、徐曰仁、钱德洪、王畿之说次焉。盖督学陈大绶之意，而汝登编次之。书成之后，陶望龄又为校定。汝登尝供罗汝芳像，节日必祭祀之。南都讲会，拈天泉证道一篇相发明。又尝作《九解》以伸无善无恶之说。首载汝登自序云：首称宗者，明为千圣之嫡嗣也。数门人语附见，而概系之王门者，统於宗无二旨之义也。然姚江再传以后，去其师之本旨益远。汝登是编，徒争王学之门户，实不足以发明王学也。
△《信古馀论》八卷（江苏巡抚采进本）
明徐三重撰。三重有《馀言》，已著录。是编乃其讲学语录。《江南通志》称所著《庸斋日记》及此书皆可垂世范俗。然理气性命之说几居其半，以道之大原言之，固属推究根本；以学者之实践言之，又不免为枝叶矣。
△《庸斋日记》八卷（江苏巡抚采进本）
明徐三重撰。是书前一卷说《易》，后七卷说四书，皆随意标举，非循文笺注。盖借经义以发挥其讲学之旨耳。
△《邹南皋语义合编》四卷（浙江巡抚采进本）
明邹元标撰。元标字尔瞻，吉水人。万历丁丑进士。官至左都御史。谥忠介。
