<!-- { "loadSidebar": true } -->
二十五卷末题“古杭徐芝石宅沧浪山房刊行”。二十七卷末题“学生徐编次”，而佚其名。则后人所增益，非其旧也。此本犹元时旧刻，有玉兰堂印，又有季沧苇藏书印。盖文徵明所藏，复归泰兴季振宜者。诗集阙一卷、二卷、三卷、二十一卷、二十三卷、二十四卷、二十六卷、三十二卷、三十四卷、三十六卷、三十九卷、四十卷、四十一卷，仅存二十九卷。文集惟第一卷目次可辨，馀皆初刊稿本，“卷”字下但有墨台，不知首尾，以数计之，约存八卷。中间颇有阙页，无别本可校，今亦仍之。观吴之振重刊《瀛奎律髓》，疑书首一序非回所作。今集中载此文在《送王俊甫序》后、《刘子敬吟卷序》前，知之振未见此集，则亦希覯之本，不以残阙废矣。回人品卑污，见於周密《癸辛杂识》者，殆无人理。然观其集中诸文，学问议论，一尊朱子。崇正辟邪，不遗馀力，居然醇儒之言。就文言文，要不可谓其悖於理也。其诗专主江西，平生宗旨，悉见所编《瀛奎律髓》中。虽不免以粗率生硬为老境，而当其合作，实出宋末诸家上，更不能以其人废矣。
△《野趣有声画》二卷（浙江鲍士恭家藏本）
元杨公远撰。公远字叔明，歙县人。是集前有咸淳中《吴龙翰序》，称一卷。
而此本二卷。然至元乙酉《方回跋》在上卷末，所载《回溪道中》一诗，乃在下卷中。使原为二卷，则此跋不应介在其间；使集中原载此诗，则回又必不更录其全文。知原集止一卷，而下卷为后人所续辑。故又有《丙戌初度诗》在作跋后一年也。其诗不出宋末江湖之格，盖一时风尚使然，一邱一壑，亦有佳致。以久无刊本，故选宋、元诗者多遗之。明嘉靖丙申，汪元锡始得本於其族子瀚，乃复传抄。集中有《至元乙酉生朝诗》，称“六十平头慳两岁”，则是年五十八。以长历推之，当生於理宗绍定元年，宋亡时年四十九。入元未仕，当从周密之例，称南渡遗民。然集中《春雪诗》题下注“己卯正月初三作”。是时正张世杰、陆秀夫等蹈海捐生之岁，而其诗有“向晓披衣更拥衾，更无一事恼胸襟”，则是以宋之存亡付诸度外，与前朝故老惓惓旧国者迥殊。且入元以后，干谒当路，颂扬德政之诗，不一而足。其未出仕，当由梯进无媒，固不能与密之终身隐遯者同日语矣。今系之元人，从其志也。
△《月屋漫稿》一卷（两淮盐政采进本）
元黄庚撰。庚字星甫，天台人。厉鹗以其生於宋末，入元未仕，遂收入宋诗。
然宋亡时庚尚幼，观其集首《自序》，乃泰定丁卯所作。时元统一海内已五十七年，不得仍系之宋。今仍题作元人，从《浙江通志文苑传》例也。庚尝客山阴王英孙家，试越中诗社枕易题，庚为第一，考官乃李侍郎。今评语与原诗并在集中。（案张观光《屏岩小稿》亦有此事，未详孰是，姑两存之。）盖甚为当时所推重。其诗沿江湖末派，体格不免稍卑，而触处延赏，亦时逢警语。如五言之“斜阳明晚浦，落叶瘦秋山”、“柳色独青眼，梅花同素心”、“鸣榔丹叶聚，撒网浪花圆”诸句，七言之“钟带夕阳来远寺，碑和春雨卧平芜”、“细柳雨中垂绿重，残花风里乱红轻”、“清夜梦分千里月，故乡人各一方天”、“风月满怀诗可写，雪霜侵鬓镜先知”诸句，类皆风致婉约，犹具晚唐之一体。王士祯《居易录》谓《月屋漫稿》一卷，皆庸下无足取，未免诋之太甚矣。
△《剡源集》三十卷（两淮盐政采进本）
元戴表元撰。表元字帅初，一字曾伯，庆元奉化人。宋咸淳中登进士乙科。
除建康教授，迁临安，又迁行户部掌故、国子主簿，皆以兵乱不就。元大德中，以荐除信州教授。调婺州，移疾归。再以修撰博士荐，不起，终於家。事迹具《元史儒学传》。表元所著《剡源集》，明初上於史馆，宋濂曾序而刻之，凡二十八卷，其版久佚。此本乃嘉靖间四明周仪得其旧目，广为蒐辑，厘为三十卷，表元后裔洵复梓行之。王士祯《居易录》称海宁刻《剡源集》四卷，乃黄宗羲所选录，非完书也。表元少从王应麟、舒岳祥游，学问渊源，具有授受。顾嗣立《元诗选小传》，称：“宋季文章气萎苶，而词骫骳，帅初慨然以振起斯文为己任。其学博而肆，其文清深雅洁，化朽腐为神奇。间事摹画，而隅角不露。
尤自秘重，不妄许与。至元、大德间，东南之士以文章大家名重一时，帅初一人而已。”又引宋濂之言曰“濂尝学文於黄文献公。公於宋季词章之士乐道之而不已者，惟剡源戴先生为然”云云。於元人之中，推之独至。今观其诗文，信嗣立所论不诬也。
△《剩语》二卷（永乐大典本）
案是集散见《永乐大典》中，或题曰《艾性夫剩语》，或题曰《艾性夫孤山晚稿》。而不著性夫为名为字，亦不载时代。今考《江西通志》，称“抚州三艾”，叔可字无可，宪可字元德，性字天谓，皆工於诗。性阖门教授，执经者盈门，著有《孤山诗集》，与《永乐大典》所题《孤山晚稿》相合。吴澄《支言集》有高夔妻艾氏墓志，称“为咸淳贡生性夫之女，习见其家儒教，屡以勖其夫”云云。
与《永乐大典》所题艾性夫合。疑《江西通志》本作性夫，字天谓，传刻脱一“夫”字也。考集中有谢枋得《輓诗》一首，则性夫元初尚存。又曹安《谰言长语》，称“於成化五年，之元江署学，一家多藏书，内一诗集乃江浙道提举艾性夫作，贯酸斋作序”云云。宋无江浙道提举，盖其晚年已仕元矣。性夫虽讲学之家，而其诗气韵清拔，以妍雅为宗，绝不似宋末有韵之语录。五七言古体，笔力排荡，尤为擅长。曹安称其七言律太辣，五七言绝歌行语多关世教，并称其《铜雀砚》、《扑满吟》、《临邛道士招魂歌》三首，所论颇为得实。谨采掇排次，厘为二卷，用存其概。至原书本分集编次，其卷目已不可见。而《永乐大典》内题作《剩语》者较多，今故用以标名，不复更为分析云。
△《养蒙集》十卷（两江总督采进本）
元张伯淳撰。伯淳字师道，嘉兴崇德人。宋末举童子科。至元二十三年以荐除杭州路教授。大德中官至翰林侍讲学士。虞集序其集，述其生平甚悉，以汉贾谊比之。《邓文原序》亦拟以陆贽。然所称论事数十条者，今皆不载於集中，盖召对面陈，未具疏也。文原又称其为文耻尚钩棘，而舂容纡余，铿乎如金石之交奏，然不喜以藻翰自名。殁后无成稿。其子河东宣慰副使采、长孙武康县尹炯，访求遗逸，厘为十卷。今观其文，源出韩愈，多谨严峭健，得立言之体。文原以舂容纡徐称之，不甚相似。其诗则鄙拙殊甚，古体尤劣。王士祯《居易录》深诋其肤浅。顾嗣立《元诗选》亦称其古诗少合作。集中有《题鲜于伯机所藏黄庭经》一首，语较古健，乃赵孟頫作误入。又称其近体率皆酬应之作，其言皆允。惟嗣立所摘佳句九联，则多所未安。如《出郊诗》云：“瘦筇支彳亍，狭路写之无。”
此何等语，而顾以为佳乎。皇甫湜、李翱诸集皆不载诗，不害其为湜与翱，正不必曲为回护也。其集刊版久佚，辗转传抄，残阙颇甚。此本凡文六卷、诗三卷、词一卷，乃钱塘厉鹗钞自绣谷吴氏者。鹗颇为校正，然脱简终弗能补。考顾嗣立《元诗选》中阙字与此本并同，则嗣立所见，亦即此本矣。
△《墙东类稿》二十卷（永乐大典本）
元陆文圭撰。文圭字子方，江阴人。幼而颖悟，博通经史及天文、地理、律象、医药、算数之学。宋咸淳初以《春秋》中乡选。延祐设科，再中乡举。以老疾不应徵召，卒於家。事迹具《元史儒学传》。文圭当南宋之末，年已二十馀。
入元后五十馀年，至泰定、天历间，尚应聘设教於容山。至顺末犹为陈敬叔作《安定祠记》。又数年至顺帝至正初始卒。最为老寿。惟《史》不载其登仕版。
而集中《吴县学田记》有“至元辛卯余领吴县学事”语，似亦曾为教官。然辛卯为世祖至元二十八年，文圭只三十馀，而《记》中乃有“余愚且老”句，与文圭情事不合。或此《记》本代人作，而失於标注欤。《史》称文圭之文，融会经传，纵横变化，莫测其涯涘，东南学者皆宗师之。今核所作，《史》言不谬。《史》又称其邃於地理，考核甚详。今检集中惟存《辨毛颖传中山》一条，馀悉不载，殆散佚不可考矣。是集本二十卷，世久无传。今从《永乐大典》中蒐采遗佚，共得文三百馀篇、诗词六百馀篇，仍依原目厘为二十卷。虽割裂之馀，重为辑缀，亡失者已多，而据所存者观之，固元初一作者也。
△《青山集》八卷（永乐大典本）
元赵文撰。文字仪可，一字惟恭，号青山，庐陵人。宋景定、咸淳间尝冒宋姓，三贡於乡。后始复本姓，入学为上舍。宋亡入闽，依文天祥。元兵破汀州，与天祥相失，遯归故里。后为东湖书院山长，选授南雄文学。其卒也，程钜夫为作志铭，见於《雪楼集》。刘将孙作墓表，亦见於《养吾集》，载其行履颇详。
近时顾嗣立《元诗选小传》，称其入元授清江教授，而《程志》实作南雄。钜夫与文交契甚厚，不容有误，疑嗣立所记乃偶然失考。又《永乐大典》书其名，多作“彣”字。案《集韵》，彣、文音义本通，亦非别有两名也。文与谢翱、王炎午同入文天祥幕府，沧桑以后，独不能深自晦匿，以迟暮馀年，重餐元禄。
出处之际，实不能无愧於诸人。然其文章，则时有《哀江南赋》之馀音。拟以古人，其庾信之流亚乎。文尝自言：“行事使人皆可知可见者，为君子之行；为文使人读之可晓，考之有证者，为君子之言。”今观其诗文，皆自抒胸臆，绝无粉饰，亦可谓能践其言矣。焦竑《国史经籍志》载《青山稿》三十一卷，世鲜流传。
今从《永乐大典》中裒辑编订，勒为八卷。
△《桂隐文集》四卷、《诗集》四卷（浙江鲍士恭家藏本）
元刘诜撰。诜字桂翁，庐陵人。生於宋末，犹及见诸遗老，得其绪论。迨延祐复科举后，益肆力於名物、度数、训诂、笺注之学。既十年不第，乃刻意於诗古文。江南行御史台屡以教官、馆职、遗逸荐，皆不报。至正十年卒，年八十三。
