<!-- { "loadSidebar": true } -->
初，北宋时神宗命陈绎为《拜罢图》一卷、《枢府拜罢录》一卷。元丰间司马光复作《百官公卿拜罢年表》十五卷。其后曾巩、谭世勣、蔡幼学、李焘各有撰述，而不能无所阙略。自明因摭拾旧事，补其遗漏，续作此书。以宋世官制，中书、枢密为二府，俱宰辅之职。故自平章事参知政事、枢密使知枢密院事、同知签书枢密院事，皆著其名位，而详其除罢黜陟之由。编年系日，起建隆戊午。迄嘉定乙亥。大都本之《通鉴长编》、《系年要录》、《乙未录》、《东都事略》，而又旁采他书以附益之。本末赅具，最为详核。又据宋朝《大诏令》、《玉堂制草》，备录其锁院制词，更有裨於文献。以《宋史宰辅年表》互相考校，如建隆元年赵普拜枢副，此录在八月甲申，而《年表》在戊子。太平兴国四年石熙载拜签枢，此录在正月庚寅，而《年表》在癸巳。太平兴国八年宋琪拜参政，此录在三月庚申，而《年表》在癸亥。雍熙三年辛仲甫拜参政，此录在六月戊戌，而《年表》在甲辰。此类极多，亦足为读史者考异之助。至宋世所降麻制，例载某人所行之词，此录间存姓名，亦可备掌故。其中如熙宁四年《陈升之起复入相制》，乃元绛之词，载於《宋文鉴》中。以升之力辞不拜，其事未行，并其制词不录是也。
至如端拱元年《吕蒙正拜相制》，为李沆之词。治平二年《文彦博除枢密使制》、熙宁二年《陈升之拜相制》，皆为王珪之词。元符三年《曾布拜相制》，为曾肇之词。亦并见於《宋文鉴》，而此反阙注。皆不免有所挂漏。然二百五十年间，贤奸进退，毕具是编。於以考国政而备官箴，亦可云谙习典故者矣。宝祐间，自明子居谊宰永福，尝刻之县学，后渐亡佚。明嘉靖间，大兴吕邦燿始得抄本於焦竑家，而阙其两卷。后周藩宗室勤{艹美}，以所藏残本补足，复梓以传。盖亦仅存之本也。
△《秘书监志》十一卷（编修汪如藻家藏本）
元王士点、商企翁同撰。士点有《禁扁》，已著录。企翁字继伯，曹州人。
官著作佐郎。其书成於顺帝至正中，凡至元以来建置迁除、典章故事，无不具载，司天监亦附录焉。盖元制司天监隶秘书省，犹汉制以太史令兼职天官之义也。后列职官题名，与《南宋馆阁录》例同。其兼及直长令史，皆纤悉详录。则以金源以后，以掾吏为士人登进之阶，往往由此起家，洊至卿相，其职重於前代耳。
其所纪录，多可以资考核。朱彝尊尝据以辨吴鄹即张应珍，以大德九年改名，历仕秘书少监，非宋遗民，证《吉安府志》之误。则於史学亦多所裨矣。
△《翰林记》二十卷（浙江汪启淑家藏本）
不著撰人名氏。案《明史艺文志》载黄佐《翰林记》二十卷，而廖道南《殿阁词林记》序有“与泰泉黄佐纂《翰林杂记》六册”之语，则是书自当出於佐手。佐即撰《泰泉乡礼》，著录於经部礼类者也。所载皆明一代翰林掌故，始自洪武，迄於正德嘉靖间，每事各有标目，凡二百二十六条。本末赅具，首尾贯串，叙次颇为详悉。如所记殿阁卿寺转衔，与《明会典》诸书互有同异。又“会议缮写”诸条，制度甚详，均足以备考核。其十七、十八两卷具列馆阁题名，尤足以见一代人材升降之概。廖道南撰《殿阁词林记》，自九卷以后，多采佐书以足成之。今以此本互相检核，其文不尽相合。盖道南又有所点窜，以归一家之体例。此则佐之原本耳。其文与道南之书互有详略，可以参考证明。以继李肇、程俱、陈骙、王士点诸人所作，唐宋元明以来词林故事，亦大略具备矣。
△《礼部志稿》一百十卷（浙江巡抚采进本）
明泰昌元年官修。首列纂修姓氏，自礼部尚书林尧俞至司务顾民碞等四十人。次列批委纂修，自东阁大学士前礼部尚书孙如游至仪制司员外郎张光房等六人。次列巡按直隶苏松等处御史。据松江府知府揭荐生员俞汝楫纂修《礼部志书》公移，并礼部准聘赴书局批文。则此书实出汝楫之手。《明史艺文志》有俞汝楫《礼仪志》一百卷，当即此书。此题曰《礼部志稿》，盖其草创初成，尚未定名之本也。卷首汝楫名后，并列上海生员俞廷教名，为荐举公移所无。殆入局以后续招协修，故初揭不载欤？其书首为《圣训》六卷，为洪武至隆庆诏谕；次《建官建署》一卷；次《总职掌》一卷；次《仪司职掌》十六卷；次《祠司职掌》十卷；次《客司职掌》十卷；次《膳司职掌》及《司务职掌》共二卷；次《历官表》四卷；次《奏疏》五卷；次《列传》八卷；次《仪司事例》二十一卷；次《祠司事例》九卷；次《客司事例》九卷；次《膳司事例》一卷；次《总事例》七卷，共为一百一十卷。前列《凡例》三则，其“溯初制”一则，称研讨典故，要在沿流溯源；其“理条贯”一则，称典故之编，不急於薈萃，而急於贯通；其“慎稽考”一则，称网罗旧闻，匪独挂漏是惧，而考正谬误，亦编摩第一义。其言皆深得纂辑要领，故其书叙述详赡，首尾该贯，颇有可观。如释菜、荐举诸诏，为《明实录》所不载。祈雪、建宫诸谕，为《嘉靖祀典》所未录。王妃冠服、百官常服及大宴乐章，较《明史礼乐志》为详。贡举起送之额、诰敕表章之式，较《明会典》为备。经筵传班员额，拾《明集礼》之所遗。朝觐赏赉诸制，补《星槎胜览》、《西域行程》之阙。虽案牍之文，稍伤冗杂；而取备掌故，体例与著书稍殊，固不能以是病之也。
△《太常续考》八卷（江苏巡抚采进本）
不著撰人名氏。考书中所录，盖明崇祯时太常寺官属所辑也。凡祭祀、典礼皆详悉具载，虽不免为案牍簿籍之文，而沿革损益之由，名物度数之细，条分缕晰，多《明史礼志》、《明会典》、《明集礼》及《嘉靖祀典》之所未载。盖总括一代之掌故，则体贵简要；专录一官之职守，则义取博赅。言各有当，故详略迥不同也。况《集礼》作於洪武，《会典》作於成化，《嘉靖祀典》惟载一时更张之事，自世宗以后百馀年之典制，记载阙如。此书职官题名终於崇祯十六年，则一代仪章始末，尤为完具。固数典者所不可废矣。
△《士官底簿》二卷（浙江汪启淑家藏本）
不著撰人名氏。朱彝尊《曝书亭集》有是书跋，但云抄之海盐郑氏，亦不言作者为谁。其书备载明正德以前诸土司官爵世系、承袭削除。观其命名与缮写之式，疑当时案牍之文，而好事者录存之也。所载云南土司百五十一家，广西土司百六十七家，四川土司二十家，贵州土司一十五家，湖广土司五家，广东土司一家，共三百五十九家。其官虽世及，而请袭之时，必以并无世袭之文上请；所奉进止，亦必以姑准任事，仍不世袭为词。盖其相沿体式如此。欲以示驾驭之权，不容其据谱而索故物也。然明自中叶后，抚绥失宜，威柄日弛。诸土司叛服不常，仅能羁縻勿绝而已。我国家声灵赫濯，逆命者必诛。旧籍所载，大半皆已改土归流。其存者亦无不革心顺化，比於郡县。此书中所列，皆前代一时苟且之制，本不足道。以《明史土司列传》只记其征伐刑政之大端，而於支派本末未能具晰。
是编词虽俚浅，而建置原委，一一可徵存之，亦足资考证焉。其地虽在中外之间，与郡县牧守稍殊，而受敕印、袭爵禄、纳租赋、供力役、随征调，实与官吏不殊，故《明史》不与外国同传。今亦附载於明代职官之末焉。
△《词林典故》八卷乾隆九年重修翰林院落成，圣驾临幸，赐宴赋诗。因命掌院学士鄂尔泰、张廷玉等纂辑是书。乾隆十二年告成奏进，御制序文刊行。凡八门：一曰《临幸盛典》，二曰《官制》，三曰《职掌》，四曰《恩遇》，五曰《艺文》，六曰《仪式》，七曰《廨署》，八曰《题名》。《临幸盛典》，即述乾隆甲子燕饮赓歌诸礼，以为是书所缘起，故弁冕於前。《官制》、《职掌》皆由西汉以至国朝，以待诏之选、写书之官，皆自汉肇其端也。《恩遇》断自唐代，以专官自唐代始也。
於列圣及我皇上宠渥之典，别分《优眷》、《迁擢》、《侍宴》、《赉予》、《词科》、《考试》、《议叙》、《赠恤》八子目，著圣代右文远逾前古也。
《艺文》惟收唐以来御制及应制诸作，而词馆唱和不与焉，美不胜收也。《仪式》、《廨署》亦皆断自唐代，与《恩遇门》同例。《题名》则惟载国朝，近有徵而远难详也。考翰林有志，自唐李肇始。洪遵辑而录之，凡十一家。然皆杂记之类也。
其分条列目，汇为一编者，自程俱《麟台故事》始，陈骙以下作者相仍。然皆仅记一代之事，朱彝尊作《瀛洲道古录》，又於今制弗详。故张廷玉等《进书表》称：“槐厅芸署，不少前闻；刘井柯亭，独饶故事。但记载非无散见，而薈萃罕有全书。今仰禀圣裁，始成巨帙。元元本本，上下二千载，始末釐然。稽古崇儒之盛，洵前代之所未有矣。”
△《钦定国子监志》六十二卷乾隆四十三年奉敕撰。
先是国子祭酒陆宗楷等辑《太学志》进呈，而所述沿革故实，滥载及唐宋以前，殊失限断。乃诏重为改定，断自元明。盖本朝国子监及文庙，皆因前代遗址，其缔构实始於元初也。首为《圣谕》二卷，以记褒崇先圣，训示儒林之大法。次《御制诗文》七卷，备录列朝圣文，皇上宸翰。次《诣学》二卷，纪亲祀临雍之礼。次《庙制》二卷，前列图说，后志建葺年月规制。
次《祀位》二卷，详载殿庑及崇圣祠诸位号。次《礼》七卷，分记释奠、释菜、释褐、献功、告祭诸仪，及祭器图说。次《乐》六卷，分记乐制、乐章，律吕、舞节二表，及礼乐诸器图说。次《监制》一卷，详述条规。次《官师》五卷，载设官、典守仪制、铨除、题名表。次《生徒》七卷，载员额考校甄用，及外藩之入学者。次《经费》四卷，恩赉岁支俸给备载焉。次《金石》五卷，冠以《钦颁彝器图说》、御制诸碑，并元以来《进士题名碑》，而殿以《石鼓图说》。次《经籍》二卷，具载赐书及版刻之目。次《艺文》二卷，则列诸臣章奏诗文及诸谕者。《识馀》二卷，曰《纪事》，曰《缀闻》，并捃摭杂记，以备考核。识大识小，罔弗详赅，於以志国家重道崇儒、作人训俗之盛。较诸监臣之初编，如苇籥土鼓改而为韶钧之奏矣。
△《钦定历代职官表》六十三卷乾隆四十五年奉敕撰。
