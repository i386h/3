<!-- { "loadSidebar": true } -->
宋胡寅撰。寅有《读史管见》，已著录。是书专为辟佛而作。每条先引释氏之说於前，而辨正於后。持论最正，其剖析亦最明。然佛之为患，在於以心性微妙之词汨乱圣贤之学问，故不可不辨。至其经典荒诞之说，支离矛盾，妄谬灼然，皆所谓不足与辨者。必一一较其有无，是亦求胜之过，适以自亵矣。
△《小学集解》六卷（直隶总督采进本）
国朝张伯行撰。是编以坊刻《小学》数十种，纂注标题，止为试论剽窃之具，无当於朱子亲切指点，引人身体力行之意。因集诸家注释，融会其说，以成是编。
伯行殁后，其门人乐亭李兰梓行之。
△《小学集解》六卷（福建巡抚采进本）
国朝黄澄撰。澄字庭闻，莆田人。康熙中诸生。其书取朱子《小学》内外篇参会旧注，附以己见。章分句释，援引颇为赅洽。然亦不免於过冗。
△《小学分节》二卷（浙江巡抚采进本）
国朝高熊徵撰。熊徵字渭南，岑溪人。顺治庚子副榜贡生，官至浙江都转盐运使。是书随章案节，略为分解，特使童子读之，易於明晓而已。
△《小学集解》六卷（江苏巡抚采进本）
国朝蒋永修撰。永修有《孝经集解》，已著录。是编即其提督湖广学政时与《孝经》合刊者。注释甚略，而先贤爵里事迹与《小学》无关者乃载之颇详。於朱子著书之旨，似乎倒置矣。
△《小学纂注》六卷（编修励守谦家藏本）
国朝高愈撰。愈有《高注周礼》，已著录。是书因天台陈选旧注略删订之，后附总论及朱子年谱。
△《小学句读记》六卷（陕西巡抚采进本）
国朝王建常撰。建常有《律吕图说》，已著录。是书因陈选《小学》注本而杂采诸书疏於其下。略如孔颖达《正义》之例，文颇烦芜。
△《近思录集解》十四卷（湖南巡抚采进本）
国朝李文炤撰。是编取朱子之说散见各书者，附於《近思录》各条之下。其未备者则益以诸家之说，间亦自附己意。前有纲领数条，末附感应诗解一卷，训子诗解一卷。感应诗见《朱子大全集》，训子诗称传自黄榦，而无可证据。其诗浅俗，决非朱子所为也。
△《紫阳宗旨》二十四卷（两江总督采进本）
旧本题宋王佖撰。佖，东阳人，即淳祐壬子作《朱子年谱序》者也。其书采辑《朱子文集》、《语类》，分诲人、析理、明经、论事四门，每门又各分子目。其中注语有出朱子原文者，亦有出佖所增识者。考赵希弁《读书附志》，载晦菴先生《朱文公语后录》二十卷，注曰右东阳王佖记、杨方、黄榦、刘琰、黄灝、邵浩、刘砥、李煇、黄卓、汪德辅、陈芝、吴振、吴雉、林子蒙、林学履、刘砺、锺震、萧佐、舒高、魏春、杨至所录也。其说谓池录初成，勉斋犹未免有遗恨於刊行之后，况饶本又出於其后乎？此二十卷，皆池饶所未及刊者云云。
其书名各异，卷数复殊，据其所言，乃续刊之语录，体例亦与此书不合。惟《内阁书目》有佖《紫阳宗旨》三十八卷，《千顷堂书目》则作二十八卷。书名撰人均与此本相合，而卷数复异，未详其故。然《浙江通志》经籍门中，以佖《朱文公语后录》列为一条，而以此书附载於下，不入标目，则亦疑非佖作矣。
△《朱子语类纂》十三卷（山东巡抚采进本）
国朝王钺撰。钺有《粤游日记》，已著录。是书其《世德堂遗书》之第五种也。取黎靖德所编《朱子语类》一百四十卷，摘理气、鬼神、性理、论学四门，馀皆不取。四门之外，又各删存大略，而间附以己说。如朱子谓理气本无先后，语原无病，钺必谓先有天地之理，然后太极生两仪。如其所说，是理又别是一物，可以生气。然则气未生时，理又安在？此主理太过之弊。又如谓雨是郁蒸之气，有时龙能为之者，龙亦是郁蒸之气。雹是不和之气，有时蜥蜴能为之者，蜥蜴亦是不和之气。执一理以该天下之变，不至於穿凿附会不止矣。
△《朱子文语纂编》十四卷（编修励守谦家藏本）
不著编辑者名氏。其书取《朱子文集》、《语类》约略以类相从，而不分门目，前后亦无序跋。盖草创未完之本也。
△《玉溪师传录》一卷、《附录》一卷（两江总督采进本）
旧本题宋童伯羽撰。伯羽字蜚卿，瓯宁人，朱子之门人也。是编所录朱子语，在语录饶本内，系以庚戌。庚戌为绍熙元年，伯羽时年四十七也。本名《晦庵语录》。明成化中，其九世孙训，以语类诸本参校补订，改题今名。前列道学统宗一图，上溯羲、孔，而以伯羽直接朱子之下，盖亦训之所为。后附墓表、行实，载朱子诗二首及敬义堂铭，考《朱子文集》及续刊诸集，皆所未载，莫详所自。
其称伯羽撰《四书集成》、《孝经衍义》、《群经训解》三书，《宋志》不著录。
朱彝尊《经义考》亦惟载伯羽有《四书训解》，无此诸名。又前有邱濬序，其文不类。复有龚道后序，作於万历甲午，而称皇宋淳熙，跳行出格，尤为舛迕。疑即训捃拾语类附益之，非必果出伯羽也。
△《分类标注朱子经济文衡》七十五卷（江苏巡抚采进本）
宋滕珙编。其原本已著录，此本为明朱吾弼重刊，即珙之书而标其要语於简端，以备答策之用。殊为猥陋。
△《性理字训》一卷（湖北巡抚采进本）
旧本题宋程端蒙撰。程若庸补辑。端蒙字正思，德兴人。淳熙七年乡贡，补太学生。若庸字达原，休宁人。咸淳四年进士。尝充武夷书院山长。端蒙所作凡三十条，若庸广之为造化、性情、学力、善恶、成德、治道六门，凡百八十三条，门目纠纷，极为冗杂。明初朱升又增善字一条，摭袁甫之说以补之，共为一百八十四条。皆以四字为句，规仿李瀚《蒙求》，而不谐声韵。不但多棘唇吻，且亦自古无此体裁。疑端蒙游朱子之门，未必陋至於此，或村塾学究所托名也。
△《圣门事业图》一卷（编修励守谦家藏本）
宋李元纲撰。元纲字国纪，钱塘人。孝宗时上庠生。是书凡分十图，曰传道正统，曰大本达道，曰进修伦类，曰为学之序，曰存心要法，曰求仁捷径，曰聚散常理，曰传心密旨，曰一气通感，曰帅气良方，曰心性本体。前有自序，后有自跋。其大旨以存心为主，以谨独为要，而以穷理为用力之始。大抵皆儒生习见之说。
△《庸言》一卷（永乐大典本）
宋杨万里撰。万里有《易传》，已著录。是编乃其语录。大致规摹扬雄《法言》，颇极修饰之力。较其诗文又自为一体，而词工意浅，亦略近於雄。
△《明伦集》三卷（永乐大典本）
宋涂近正撰。近正字尊爵，筠阳人。欧阳伟跋谓其隐德弗耀，以私淑诸人为己任，谢枢跋则称致政涂公。自序亦题嘉定六年承务郎致仕涂近正，则近正故尝通籍矣。是集杂采前言往行，分为十类，一曰尽事，二曰养志，三曰勿辱，四曰移忠，五曰移治，六曰因睦，七曰广孝，八曰念德，九曰家学，十曰扬名。自序有曰：考诸载籍，随事而书。衣冠之族，必志其家法，而不问阀阅。文章之录，必志其行实，而不取浮华。其论周公曰：尝读金縢之书，棠棣之诗，见周公之仁兄弟，而不见周公之诛管、蔡。后世信以为周公自诛管、蔡者，起於孔安国传书之妄，与汉儒序诗之误。我之弗辟，辟者避也，言即日以冢宰之事付之召公、毕公，而身乃避居东都以待命。安国训辟为法，遂使周公之志不白於天下。其於经亦间有发明。惟所录多习见之事，未免为床上床、屋下屋耳。
△《子家子》一卷（永乐大典本）
宋家颐撰。颐字养正，眉山人。其始末未详。卫湜《礼记集说》尝引其语，则亦研经之士也。此书赵希弁《读书附志》著录，世罕传本。此本载《永乐大典》中，盖语录之类。亦颇明白醇正，而率皆习语。案《公羊传》有子公羊子、子沈子、子司马子、子女子、子北宫子。何休注发例於子沈子下曰：子沈子，后师称，子冠氏上者，著其为师也。此书果颐自撰，不应自称子家子，殆其门人所题欤？
然《刘禹锡集》中亦自称子刘子，或偶然沿误，亦未可知也。
△《言子》三卷（永乐大典本）
宋王爚编。爚字伯晦，会稽人。陈振孙《书录解题》云，言子相传所居在常熟县。庆元间，邑宰孙应时始为之祠。近王爚复裒诸书为此书。梁维枢《内阁书目》云：宋嘉熙间，平江守王爚辑子游言行及祠庙事迹。自序以言子生是邑，嘉言懿行，散在经传，爰辑是书，其本末可以考见。盖以言子吴人，故为此编而刊之，以存於祠。其书分内篇、外篇、附录为三卷。所采不出《论语》、《礼记》、《家语》、《孔丛子》诸书，无异闻也。
△《心经附注》四卷（浙江巡抚采进本）
明程敏政撰。敏政有《宋遗民录》，已著录。其书以真德秀《心经》仅《书》一条，《诗》二条，《易》五条，《论语》三条，《中庸》二条，《大学》二条，《乐记》三条，《孟子》十二条，接以周子二条，程子一条，范氏一条，朱子三条，未为赅备。又其注中或称《西山读书记》，疑非德秀自作。乃补辑厘为四卷，名曰《附注》。前后皆有敏政序，末私印文曰伊洛渊源，盖敏政自以为程子裔云。
△《大学衍义通略》三十一卷（内府藏本）
明王诤编。诤号竹岩，永嘉人。嘉靖庚戌进士。官至右佥都御史，巡抚贵州。
其书取杨廉《大学衍义节略》、邱濬《大学衍义补》合为一编，凡《节略》十卷，《补略》二十一卷。间亦释字证义，取便检阅，无所阐明。
△《大学衍义辑要》六卷、《大学衍义补辑要》十二卷（江苏巡抚采进本）
国朝陈宏谋撰。宏谋字汝咨，号榕门，临桂人。雍正癸卯进士。官至大学士。
谥文悫。是编乃宏谋官云南布政使时所刊。取真德秀《大学衍义》四十三卷，纂为六卷。邱濬《大学衍义补》一百六十卷，纂为十二卷。盖为边方之士艰购全书者设也。
△《研几图》一卷（浙江巡抚采进本）
旧本题宋王柏撰。柏有《书疑》，已著录。是书前有自序，称温习旧书，有未解者，因画成图，沈潜玩索，万理悠然而辐辏云云。考《宋史柏本传》虽载柏尝撰《研几图》，然其本不传。元代诸儒，亦未尝一字及是书。至明永乐中，突出此本。自二五交运以下，为图者凡七十三。又衍圣公孔昭焕家别传一本，增缀以李元纲《圣门事业图》、徐毅斋《性命心说诸图》，共为图八十五。大抵支离破碎，徒乱视听。即真出於柏，亦无足采，更无论其伪撰也。
△《太极辨》三卷（永乐大典本）
