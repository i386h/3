<!-- { "loadSidebar": true } -->
明王世贞撰。世贞有《弇山堂别集》，已著录。此乃所著别集。其曰“四部”者，《赋部》、《诗部》、《文部》、《说部》也。《正稿说部》凡七种，曰《劄记内篇》，曰《劄记外篇》，曰《左逸》，曰《短长》，曰《艺苑卮言》，曰《卮言附录》，曰《宛委馀篇》，皆世贞为郧阳巡抚时所自刊。《续稿》但有《赋》、《诗》、《文》三部，而无《说部》。则世贞致仕之后，手裒晚岁之作以授其少子士骏，至崇祯中其孙始刊之。考自古文集之富，未有过於世贞者。其摹秦仿汉，与七子门径相同。而博综典籍，谙习掌故，则后七子不及，前七子亦不及，无论广续诸子也。惟其早年，自命太高，求名太急，虚憍恃气，持论遂至一偏。又负其渊博，或不暇检点，贻议者口实。故其盛也，推尊之者遍天下；及其衰也，攻击之者亦遍天下。平心而论，自李梦阳之说出，而学者剽窃班、马、李、杜；自世贞之集出，学者遂剽窃世贞。故艾南英《天佣子集》有曰：“后生小子不必读书，不必作文，但架上有《前后四部稿》，每遇应酬，顷刻裁割，便可成篇。骤读之，无不浓丽鲜华，绚烂夺目；细案之，一腐套耳”云云。其指陈流弊，可谓切矣。然世贞才学富赡，规模终大。譬诸五都列肆，百货具陈，真伪骈罗，良楛淆杂，而名材瑰宝，亦未尝不错出其中。知末流之失可矣。以末流之失而尽废世贞之集，则非通论也。
△《读书后》八卷（浙江巡抚采进本）
明王世贞撰。此书本止四卷，为世贞《四部稿》及《续稿》所未载，遂至散佚。其侄士骐得残本於卖饧者，乃录而刊之，名曰《附集》。后吴江许恭又采《四部稿》中书后之文为一卷，《续稿》中读佛经之文为一卷、读道经之文为二卷，并为八卷，重刻之。而陈继儒为之序，称其如吕氏《读书记》、晁氏《读书志》。案晁公武《读书志》每书皆详其卷数撰人，以及源流本末。世贞此书则九十五篇之中，为跋尾者四十二，为史论者五十三；而四十二篇之中又皆议论之文，无一考证之语，与晁氏书南辕北辙。继儒殆未见《郡斋读书志》，而偶闻其名，妄以意揣度之，谓亦如此书之跋尾耳。《书影》记世贞初不喜苏文，晚乃嗜之，临没之时，床头尚有苏文一部。今观是编，往往与苏轼辨难，而其文反覆条畅，亦皆类轼，无复摹秦仿汉之习。又其跋《李东阳乐府》与《归有光集》、《陈献章集》，均心平气和，与其生平持论不同。而《东阳乐府跋》中自称“余作《艺苑卮言》时，年未四十，方与于鳞辈是古非今，此长彼短，未为定论。至於戏学《世说》，比拟形似，既不切当，又伤儇薄。行世已久，不能复秘。姑随事改正，勿令多误后人而已”云云。然则此书为晚年进境，以少许胜多许矣。其第五卷为《四部稿》中题跋二十五篇。其中如《读亢仓子》，不知为王士元所作，则未考《孟浩然集序》；《读三坟》，以为刘炫作，则未考《隋书经籍志》；《读元命苞》一篇所言乃卫元嵩之元包，尤为荒谬，则犹早年盛气，不及检校之作。许恭摭续此编，毋乃非世贞意欤。以原刻所有，姑并存之。至是编杂论古书而究为杂著，非目录之比。无类可附，今仍著录《集部》焉。
△《方麓集》十六卷（两淮马裕家藏本）
明王樵撰。樵有《周易私记》，已著录。其集凡有二本，一为文九卷、《老子解》一卷、诗一卷；一即此本，凡诗文十四卷，又《戊申笔记》一卷、《紫薇堂劄记》一卷，较初本颇为完备。樵研思著述，於《易》、《书》、《春秋》及《四书》皆有解诂。《江南通志》称其性素简默，至谈经则娓娓不倦，故文章具有根柢。又《通志》述樵之言曰：“士大夫以留心案牍为俗吏，文墨诗酒为风雅。
夫饱食官禄，受成吏胥，谓之风雅可乎？”故其文章颇切实际，非模山范水，嘲风弄月之词。其诗虽不能自辟门径，而冲和恬澹，要亦不失雅音。盖当七子争驰之日，尤能守成、弘先正之典型焉。
△《存家诗稿》八卷（山东巡抚采进本）
明杨巍撰。巍字伯谦，号梦山，海丰人，嘉靖丁未进士，累官吏部尚书，赠少保，事迹具《明史》本传。巍扬历中外，居官有能声。《自跋》称“幼习举子业，不知诗。至嘉靖乙卯，补晋臬，提举曹忭始导之为诗。归田后，与山人吕时臣相倡和，得诗六百馀篇，属邢侗、邹观光评骘而存之”。盖其中岁学诗，与唐高適相类。而天分超卓，自然拔俗，故能不染埃壒，独发清音。王士祯《池北偶谈》称其五言简古得陶体，为明人所少。又举其“前年视我山中病，落日独骑骢马来。记得任家亭子上，连翘花发共衔杯”一绝。盖其神韵清隽，与士祯论诗宗旨相近，故尤赏之。然其他高旷简古之作，尚复不少，固与当时嘈杂之音相去远矣。士祯常选订其诗为三卷，属谢重辉刻之，今未之见。此即邹观光删定之本，犹全集也。
△《海壑吟稿》十一卷（山东巡抚采进本）
明赵完璧撰。完璧字全卿，号云壑，晚号海壑，胶州人，由岁贡生官至巩昌府通判。是集诗五卷、文五卷。其第一卷为《目录》，入之卷数。盖唐以前例，经典释文尚然也。王三锡序其诗集，谓嘉靖间筮宦司城，抗职忤权奸，与杨椒山公同厄。案集中《北司狱中》七言律二首《序》云：“嘉靖甲寅，秋曹檄捕豪校，某因获罪东湖翁，劾执坐死。赖元老科台之力，仅复瓦全”云云。东湖者，陆炳别号也。时炳为锦衣卫都督，与严嵩表里为奸，其势张甚。完璧以指挥末秩，能与之抗。其狱中与杨继盛倡和诸诗，有“辛苦不妨淹日月，授书喜有汉良臣”等句。继盛死西市，完璧作《杨烈妇词》以哀之，有《小雅》怨诽之遗，可谓志节之士矣。其诗多触事起兴，吐属天然，绝无叫嚣怒张之态，亦与有明末造矫激取名者有殊。徒以名位未高，史不立传，遂几於湮没不彰。仅赖此集之存，犹得略见其始末，亦足见正直之气有不得而销蚀者矣。
△《伐檀斋集》十二卷（浙江孙仰曾家藏本）
明张元凯撰。元凯字左虞，吴县人。以世职为苏州卫指挥。再督漕北上，自免归。少受毛氏诗，折节读书，寄情诗酒。王世贞尝序其诗，比之於沈庆之、曹景宗。及元凯没后，世贞曝书，得其行卷，自叹知之未尽，复作诗以酹之，今并载《四部稿》中。其诗大抵推陈出新，不袭窠臼。而风骨遒上，伉壮自喜，每渊渊有金石声。所作《西苑宫词》，《静志居诗话》谓其高出世贞之上。他如《北游》诸律，亦多不失矩矱。盖其才华本富，又脱屣名利，胸次旷夷。故当琅琊、历下之派盛行，而能不囿於风气，宜世贞之心折不置矣。
△《备忘集》十卷（两淮马裕家藏本）
明海瑞撰。瑞有《元祐党人碑考》，已著录。案《明史艺文志》载《海瑞文集》七卷。国朝广东盐运使故城贾棠与《邱濬集》合刻者，止六卷。是编载瑞所行条式、申参之文，较为全备，乃康熙中瑞六代孙廷芳重编。《原跋》云，共一十二卷，分为十册。今考此本册数与《跋》相合。然每册止一卷，实止十卷。
较《原跋》尚阙二卷，未喻其故也。瑞生平学问，以刚为主，故自号刚峰。其入都会试时，上《平黎疏》。为户部主事时，上《治安疏》。戆直无隐，触世宗怒，下诏狱。然世宗覆阅其疏，亦感动太息，至拟之於比干。后巡抚应天，锐意兴革，裁抑豪强，惟以利民除害为事。而矫枉过直，或不免一偏，如集中《毕战问井地论》，力以井田为可行，谓天下治安，必由於此。盖但睹明代隐匿兼并之弊，激为此说，而不自知其不可通。然其孤忠介节，实人所难能。故平日虽不以文名，而所作劲气直达，侃侃而谈，有凛然不可犯之概。当嘉、隆间士风颓苶之际，切墨引绳，振顽醒聩，诚亦救时之药石。涤秽解结，非大黄芒硝不能取效，未可以其峻利疑也。
△《石洞集》十八卷（安徽巡抚采进本）
明叶春及撰。春及字化甫，归善人，嘉靖壬子举人，官至户部郎中，事迹附见《明史艾穆传》。是编首载《应诏书》五篇，共二卷。史所谓授福清教谕，上书陈时政，纚纚三万言者是也。次载《惠安政书》十二篇，其官惠安知县时作，共五卷。次公牍二卷。次志论二卷，为所修府县志书之论，用《鄂州小集》例也。次诗二卷。其第十九卷《目录》作《崇文榷书》，而注一“阙”字。其曾孙纶跋语谓此书奉旨所刊。版藏部署，不得而见，盖有录无书者也。春及为学宗陈献章，治绩为当时第一。艾穆官四川巡抚时，春及为宾州知州，尝举以自代。
所著政书，井然有条。朱彝尊称其诗宗杜陵，不落程、邵门户，故音节亦殊清亮。
文章差近平直，而亦明畅。惟作令时符帖具载不遗，颇伤丛碎。至其在郎署时因遣使至日本，遂上言请多方购求《古文尚书》。是又误信欧阳修《日本刀歌》，不核事实者矣。
△《宗子相集》十五卷（两淮马裕家藏本）
明宗臣撰。臣字子相，扬州兴化人。嘉靖庚戌进士。除刑部主事，移吏部文选司，进稽勋司员外郎。以赙杨继盛，忤严嵩，出为福建参议，迁提学副使，卒於官。年仅三十有六。《明史文苑传》附载《李攀龙传》中。盖攀龙、徐中行、吴国伦、梁有誉及臣有“前五子”之称也。朱彝尊《明诗综》称臣所著有《方城集》，而此本实题《宗子相集》，其卷目与《明史艺文志》相合。王世贞志臣墓，称其寝瘵疾亟，门人稍次生平著述凡十馀卷梓之。则其集乃臣未没时所订定也。臣常与吴国伦论诗不胜，归而精思累日月，卒能卓然成家，为“嘉靖七子”之一。其诗跌宕俊逸，颇能取法青莲，而意境未深，间伤浅俗。《静志居诗话》谓“使其不遇王、李，充之不难与昌穀、苏门伯仲。自入七子之社，渐染习气，日以窘弱，最可惋惜”。所言诚切中其病。然天才婉秀，吐属风流，究无剽剟填砌之习，本质犹未尽漓也。惟《竹间》诸篇，体近纤仄，未免汩没於时趋耳。
至其《西门》、《西征》诸记，指陈时弊，反覆详明。盖臣官闽中时，御倭具有方略，故言之亲切如是，是又不可以文字论矣。
△《衡庐精舍藏稿》三十卷、《续稿》十一卷（江西巡抚采进本）
