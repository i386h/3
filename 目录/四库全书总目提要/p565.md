<!-- { "loadSidebar": true } -->
宋莫君陈撰。君陈，湖州人。其始末未详。书中称授知婺州朝辞，有劄子权刑部郎中，则尝以朝官典郡矣。书中载郭璞钱塘谶，则似在南渡之初，而书中多载元祐事，又有今左丞晦叔之语。考吕公著为尚书左丞在哲宗即位之年，则又及见北宋。周密《癸辛杂识》记当时藏书家有月河莫氏，或即其人欤？所载皆当时杂事，篇页寥寥，且缮写讹脱，几不可读。盖书贾从《说郛》抄出，非其完本矣。
△《养疴漫笔》一卷（编修汪如藻家藏本）
宋赵溍撰。溍字元晋，号冰壸，葵之子也。咸淳中尝知建宁府。是书杂记宋时琐事，末附医方数条，多捃摭他书而成。如《坦斋笔衡》、《鹤林玉露》、《瑞桂堂暇录》、《谭渊》之类，亦间注出处。寥寥数页，殆非完书。亦书贾从说部录出，托为旧本者也。
△《清夜录》一卷（浙江巡抚采进本）
宋俞文豹撰。文豹有《吹剑录外集》，已著录。是编所记皆宋时杂事。叙次颇丛杂，亦多他书所已见。陶宗仪《说郛》第三十八卷载有此书，以此本相校，仅多出二三条。疑后人从《说郛》录出，而稍附益之，未必尽原本也。
△《翠屏笔谈》一卷（浙江范懋柱家天一阁藏本）
旧本题王应龙撰。不著时代。其书多记诗话，兼及神怪杂事，亦小说家流，然采摭冗碎，绝无体例。末一条独有标题，记开禧间边衅甚悉。然以史文证之，如金人封吴曦为蜀王在开禧二年六月，此书则在七月之类，亦小有异同。他如宋史开禧二年十一月金围和州之后，又破信阳军，又围襄阳，乃犯随州，此书於犯随州之前脱去二事。又《宋史》是年十二月金人围德安府，又破成州之后吴曦乃焚河池县，退屯青野原。而是书於吴曦焚河池县之前又脱去二事。则亦传闻舛漏之言，不足尽据矣。
△《朝野遗记》一卷（编修程晋芳家藏本）
旧本题宋无名氏撰。载南渡后杂事。称宁宗为今上，而又有宁宗字，又称理宗为今东宫，颇为不伦，亦似杂采小说为之。曹溶《学海类编》所收，往往此类也。
△《三朝野史》一卷（编修程晋芳家藏本）
旧本题宋无名氏撰。记理、度、端三朝之事。然书中称大兵渡江，贾似道出檄书。又称周有太后在上，禅位於太祖。宋亦有太后在上，归附於大元。则元人作矣。书仅十九条，率他说部所有，似杂摭成编之伪本。然贾似道甲戌寒食一诗，厉鹗《宋诗纪事》即据此采人，所不可解。岂亦如郑景望诗之误采《蒙斋笔谈》乎？
△《幽居录》三卷（浙江范懋柱家天一阁藏本）
不著撰人名氏，诸家书目亦多未著录。检勘其书，乃全载今本周密《齐东野语》第六卷至第十卷之文，无一字异同，惟次第稍有颠倒。盖书肆所伪托也。
△《至正直记》四卷（两淮盐政采进本）
一曰《静斋类汇》，元孔齐撰。齐字行素，号静齐，曲阜人。其父退之为建康书掾，因家溧阳。元末又避兵居四明。其仕履则未详也。是书亦陶宗仪《辍耕录》之类，所记颇多猥琐。中一条记元文宗皇后事，已伤国体。至其称年老多蓄婢妾，最为人之不幸，辱身丧家，陷害子弟，靡不有之。吾家先人，晚年亦坐此患。则并播家丑矣。所谓直记，亦证父攘羊之直欤？别一本题曰《静斋直记》，其文并同。惟分四卷为五卷，而削去各条目录，盖曹溶《学海类编》所改窜也。
今附著於此，不更存其目焉。
△《冀越集记》二卷（浙江巡抚采进本）
元熊太古撰。太古，丰城人。熊朋来之孙也。登进士，官至江西行省郎中。
至正末，天下盗起，太古力陈守御计。当事者不能从，遂弃官去。入明后不仕而终。此书自序题乙未岁，为至正十五年，犹在元代所作也。太古生平足迹半天下，北涉河，西泛洞庭，东游浙右，南至交、广，故举南北所至以冀越名其集。杂记见闻，亦颇赅博，明李时珍辈撰《本草纲目》，颇援据之。然记载每不甚确，如《元史天文志》言郭守敬为太史，四海测景之所凡二十有七，太古乃云：奏遣使者十四辈，分隶十四处，殊未详考。又河源之说据翰林学士潘昂霄、道士朱思本所记谓张骞所言乃葱岭支川，以今核之，亦多妄传失实也。
△《农田馀话》二卷（两江总督采进本）
旧本题明长谷真逸撰，不著名氏。所记多元末及张士诚窃据时事。中一条记至正壬辰红巾入寇，又一条记至正甲申流星坠地事，皆所亲历，则其人生於元末。
而下卷内一条称正德庚午九月一日苏台张翼《南伯志》云云，相距一百五十八年，年月殊为牴牾，或后人有所增入欤？
△《东园客谈》一卷（浙江范懋柱家天一阁藏本）
明孙道易撰。道易字景周，自号映雪老人，华亭人。其书皆录名人嘉言懿行及近代闻见诸事，以据当时友朋所书辑之，故曰客谈。於每条下各标其名，凡钱维善、全思诚、陶宗仪、赵宣晋、夏文彦、夏颐、朱武、郭亨、邵焕、孙中晋、孙元铸、黄琦、费圜用、杨孙、李升、曾朴并道易，共十七人，多元之遗民也。
后有景泰丙子金霁跋，称旧凡五十帙，散佚不全，幸存止此。则已非完本矣。
△《东园友闻》一卷（编修程晋芳家藏本）
不著撰人名氏。载曹溶《学海类编》中，所录皆宋、元间事。核检其文，即剽剟孙道易《东园客谈》，改题此名也。
△《可斋杂记》一卷（浙江巡抚采进本）
明彭时撰。时字纯道，安福人。正统戊辰进士第一。官至文渊阁大学士。谥文宪。事迹具《明史》本传。此书述其生平阅历，始正统乙丑，在国子监肄业，多称李时勉善教事。次叙廷试第一及入翰林事，多陈梦兆禨祥及诸琐事。次记景泰初入内阁事，所载英宗北狩，额森内侵，夺门复辟，曹吉祥谋逆，皆甚寥寥，王文入相事独详。叙周、钱二太后并尊及钱太后祔庙事，往返曲折尤悉。盖平生经济在策项忠一事，平生大节则在此一事。证以本传，一一相合，知非诡词以自炫。惟称景泰初内外所御以于谦、陈循同功，似非公论。又记张英、刘长子之冤，以时方省亲，自家至京，不及申救为解。然其后时在内阁，亦未闻申攘功之诛，正骫法之罪，仅以笔记存公论，殊无谓也。时本贤相，殆以此自识其过乎？
△《方洲杂言》一卷（浙江鲍士恭家藏本）
明张宁撰。宁字靖之，方洲其号也，海盐人。景泰甲戌进士，官至给事中。
事迹具《明史》本传。是书所述，皆见闻琐屑之事，於登第梦兆，记之尤详。颇近猥杂，又只二十馀则，篇幅寥寥，疑非足本也。
△《蹇斋琐缀录》八卷（浙江范懋柱家天一阁藏本）
明尹直撰。直有《明良交泰录》，已著录。是书所载，多明代掌故，於内阁尤详。於同时仕宦黜陟，恩怨报复之由，亦颇缕悉。而好恶之词，或所不免，其丑诋吴与弼不遗馀力。案《明史儒林传》，载与弼至京师，李贤推之上坐，以宾师礼事之，编修尹直至令坐於侧。直大愠，出即谤与弼。及与弼归，知府张璝谒见不得，大恚。募人代其弟投牒讼与弼，立遣吏摄之，大加侮慢，始遣还。
编修张元祯不知其始末，遗书诮让，有上告素王，正名讨罪，岂容先生久窃虚名语。直复笔其事於《琐缀录》。又言与弼跋石亨族谱，自称门下士，士大夫用此訾与弼。又载顾允成之言，以为好事者为之。然与弼求名太急，实有矜心作意，刻画圣人之处。观其日录，约略可见。直之所记，当亦有所激而然欤？其论《续通鉴纲目》一条，谓宋太宗烛影斧声之事，由陈桱误增李焘之文，李焘又误改文莹之语，则考证颇详云。
△《双槐岁抄》十卷（浙江鲍士恭家藏本）
明黄瑜撰。朱国桢《涌幢小品》曰，黄瑜字廷美，香山人。景泰丙子举人。
长乐县知县。有惠政，以劲直弃官。手植槐二，构亭吟啸其间。自称双槐老人，作《双槐岁抄》，即此本也。所记洪武迄成化中事，凡二百二十条。黄虞稷《千顷堂书目》称其孙佐以春坊谕德掌南京翰林院事。於院堂书簏中得吴元年故简，因足成之。案佐有目录跋语，则所补者为洪武初科第及永乐庶吉士姓名二条是也。
其书首尾贯串，在明人野史中颇有体要。然亦多他书所载，无甚异闻。至於神怪报应之说，无关典故者，往往滥载，亦未免失於裁翦矣。
△《石田杂记》一卷（编修程晋芳家藏本）
明沈周撰。周字启南，长洲人。以绘事名一时。郡守欲以贤良荐，周筮得遯之九五，遂决意不出。年八十三而卒。事迹具《明史隐逸传》。此编乃所记闻见杂事。末有伍忠光跋，称先生化后二十馀年，而是记存於糊工故纸之中，手墨宛然，疑即先生绝笔。友人何良辅持以示予，因命工梓之云云。盖本丛残手稿，非有意於著书，故所记颇涉琐屑云。
△《双溪杂记》（无卷数，两淮盐政采进本）
不著撰人名氏。案焦竑《经籍志》载《双溪杂记》二卷，王琼撰，《续说郛》所载亦题曰王琼。检卷中所述并自署其名曰琼，与二书所载合，盖即琼书矣。琼在当时，以幹略称。所著《晋溪奏议》，已著录。是编其杂记见闻之作也。所载朝廷故事，於宏治以前颇有稽核，足与正史相参。即是非取予，亦不甚剌谬。至正、嘉之间，则自任其私，多所污蔑，不可尽据为实录。考《明史本传》，琼督边之功及荐王守仁以平宸濠，其功固不可没。然平日与江彬、钱宁等相比，而与杨廷和、彭泽等不协，故记中於廷和与泽诋诬尤甚。至於大礼一事，曲徇世宗之意，悉归其过於廷和，尤非定论矣。
△《立斋闲录》四卷（浙江范懋柱家天一阁藏本）
明宋端仪撰。端仪有《考亭渊源录》，已著录。是编杂录明代故事，自太祖吴元年迄於英宗天顺，皆采明人碑志说部为之。与正史间有牴牾，体例亦冗杂无绪。
△《寓圃杂记》十卷（浙江范懋柱家天一阁藏本）
明王锜撰。锜字元禹，别号梦苏道人，长洲人。是书载明洪武迄正统间朝野事迹，於吴中故实尤详。然多摭拾琐屑，无关考据。
△《复斋日记》二卷（浙江范懋柱家天一阁藏本）
明许浩撰。浩有《宋史阐幽》，已著录。此书皆纪叙明初以来朝野事迹，与叶盛《水东日记》颇相出入，前有自序，题乙卯蒲节，盖宏治八年也。其中如杨荣料敌，于谦治兵，汪直乱政诸条，叙述颇详。然如谓王振初时闲邪纳诲，以成英庙盛德，不为无补，则纰缪殊甚。至於儿能成名妾不嫁，良人瞑目黄泉下一诗，乃明初高启张节妇词，载於本集，而以为章纶之母所作，亦失实也。
△《野记》四卷（浙江鲍士恭家藏本）
明祝允明撰。允明有《苏材小纂》，已著录。是书所记多委巷之谈。如记张太后遗诏复建文年号一事，张朝瑞《忠节记》已辨之。至谓《永乐大典》修辑未成而罢，则他事失实可知。朱孟震《河上楮谈》亦称允明所撰志怪及此书，可信者百中无一云。
