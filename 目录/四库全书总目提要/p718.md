<!-- { "loadSidebar": true } -->
△《荻溪集》二卷（编修汪如藻家藏本）
旧本题元王偕撰。前有洪武癸亥《冯原智序》，称偕字叔与，琅琊人，官昆山学教授，善绘事，元亡不仕，寓居荻溪之西，以荻溪翁自号。今检集中所与唱酬者，皆国朝顺治间常熟诸文士。又尝入京师，有《慈仁寺双松歌》。慈仁寺建於明代，亦与偕时世不相合。惟诗中有《岁暮还荻溪》诸题，当必国初人寓居荻溪者。集名偶同，坊贾遂妄取《原智序》冠之，指为偕作，以售欺耳。
卷一百七十五 集部二十八
○别集类存目二△《明宣宗诗文》一卷（浙江范懋柱家天一阁藏本）
按《明史艺文志》载《宣宗文集》四十四卷，今未见传本。此册仅《广寒殿记》一篇、《玉簪花赋》一首、诗歌词曲三十九首，非其全帙也。朱彝尊《明诗综》所录宣宗诗，多此册所未载，意者彝尊尚及见其集欤？
△《御制回文诗》一卷（左都御史张若溎家藏本）
案此集载朱当氵眄所辑《国朝典故》中，惟题曰“御制”，不著朝代。《明史艺文志》不著录，不知何帝所作。其诗以春夏秋冬四景为题，有龙文、连环、八卦诸体，凡二十八首。盖偶然游戏之作，流传於外，与他书宣示颁赐，见诸国史者有殊，故史不载也。
△《元宫词》一卷（浙江巡抚采进本）
不著撰人名氏。前有《自序》，称“永乐元年钦赐余家一老妪，年七十矣，乃元宫之乳姆。女知宫中事为最悉。闲尝细访之，一一备陈其事。故余诗中所录，皆元宫之实事”云云。末题“永乐四年夏四月朔日，兰雪轩制”。后有《毛晋跋》，亦不知为何许人。案朱彝尊《静志居诗话》曰：“《元宫词》百首，宛平刘效祖序，称周恭王所撰。”考定王以洪武十四年之国，洪熙元年薨。序题永乐四年，则为定王无疑矣。定王名橚，太祖第五子也。《明史周王橚传》用彝尊之说，盖以所考为允矣。诗凡一百首。其中如《东风吹绽牡丹芽》一首、《灯月交光照绮罗》一首、《玉京凉早是初秋》一首、《深宫春暖日初长》一首、《二十馀年备掖庭》一首、《月明深院有霜华》一首、《珊枕冷象牙床》一首、《金鸭烧残午夜香》一首、《恻恻轻寒透凤帏》一首、《憔悴花容只自知》一首、《小楼春浅杏花寒》一首、《御沟春水碧如天》一首、《燕子泥香红杏雨》一首、《春情只在两眉尖》一首、《白露横空殿宇凉》一首、《纤纤初月鹅黄嫩》一首、《梦觉银台画烛残》一首、《晓灯垂焰落银釭》一首，寻常宫怨之词。殆居五分之一。非惟语意重复，且历代可以通用，不必定属於元，颇为冗泛。其他切元事者皆无注释，后人亦不尽解，不及杨允孚《氵栾京杂咏》多矣。
△《枫林集》十卷（安徽巡抚采进本）
明朱升撰。升有《周易旁注》，已著录。是编前八卷皆诗文，而以《官诰》及《太祖手敕》编入第一卷首，与升文相连，殊为非体。第九卷载《徽州府志》本传一首、廖道南所撰《诗赞》一首，并《翼运节略》十馀则。第十卷为《附录》，皆当时投赠诗文也。升於明兴之初，参赞帷幄，兼知制诰，一切典制，多出其手，与陶安、宋濂等名望相埒。陈敬则《明廷杂记》尝称其李善长、徐达、常遇春、刘基四诰，惜《明文衡》未及收入。《明史》本传载太祖大封功臣，制词多升撰，时称典核，盖据是文。然统观全集，文章乃非所长。诗学《击壤集》而不成，颇近鄙俚。故朱彝尊《明诗综》绝不登其一字，况升身本元臣，曾膺爵禄，而《贺平浙东赋序》肆言丑诋，毫无故君旧国之思，是尤不可为训也。
△《槎翁集》八卷（两淮马裕家藏本）
明刘崧撰。崧有《槎翁诗集》，已著录。是编乃其文集，罗允升所校正，而吉安知府徐士元为之刊版。其文颇伤流易，殊不及其诗。
△《野庄集》六卷（两淮马裕家藏本）
明王钝撰。钝字士鲁，太康人，元至正丙午进士。洪武初徵授礼部主事，历官浙江布政使。建文中召为户部尚书。燕王篡立，仍故官。后以布政使勒致仕。
事迹具《明史》本传。是集凡诗二卷、文四卷，皆未能入格。前有《王崇庆序》，谓嘉靖中其后裔曰朝献者，始谋梓之。盖集中多称建文为今上皇帝，故靖难后惧触语禁，久而不敢出也。
△《沧浪棹歌》一卷（浙江范懋柱家天一阁藏本）
明陶宗仪撰。宗仪有《国风尊经》，已著录。是编诗词合为一卷。前有正德丁丑松江《唐锦序》，称其集不传，惟得此一卷为宗仪所自编。今考其中诗词皆已载《南村集》中。惟《题卞庄子刺虎图》七言古诗一首、《题岳王庙》七言长律十四韵一首，为《南村集》所未载耳。又《对月》七言律诗“甘旨未能娱彩侍”句，《南村集》作“娱彩服”，疑此本为误。《南浦词序》中“一水并九山，南过村外以入於海”句，《南村集》作“一水兼九山”，则《南村集》误也。
△《危学士全集》十四卷（江西巡抚采进本）
明危素撰。素有《草庐年谱》，已著录。其原集本五十卷，世久无传。明归有光得其手稿，因编为《说学斋稿》，凡一百三十馀篇。又所作诗名《云林集》，乃纳新所编。此本文十三卷、诗一卷，乃其乡人取二集汇辑而成。虽名全集，实非原本。故今仍录《说学斋稿》、《云林集》以存其旧，此本则附《存目》焉。
△《元释集》一卷（编修汪如藻家藏本）
明释克新撰。克新姓余氏，字仲铭，自号江左外史，又称为雪庐和尚，鄱阳人。元末住嘉兴水西寺。洪武初召至南京，尝奉诏往西域招谕吐番。所著有《雪庐南询稿》。此本别题《元释集》，仅古今体诗六十馀首。考赖良《大雅集》载有克新诗四首，而此本皆无之。盖后人於《雪庐集》中摘录抄存，非其全稿也。
△《爱礼集》十卷（浙江巡抚采进本）
明刘驷撰。驷字宗道，龙谿人。洪武初徵秀才入试者八千人，驷为第一，授都御史，寻坐事徙滇卒。门人私谥爱礼先生，故以名集。凡文三卷、诗二卷、《中庸说》一卷、书启三卷、附录一卷。驷宗陈淳之学，诗文多涉性理，略似语录之体。《中庸说》乃讲授口义，亦无所发明。集为弘治六年浙江参政林进卿所刊。附录《慎独翁行状》，纪驷父宝与驷平生行实颇具，乃其门人漳州陈拯所述。
又附《赵先生书》一首。则驷之师赵彦进也。
△《坦斋文集》二卷（江苏巡抚采进本）
明刘三吾撰。三吾字如孙，自号坦坦翁，茶陵人，洪武中官翰林学士，事迹具《明史》本传。案郑晓、雷礼、王世贞并谓三吾於洪武三十年以罪诛死。蒋一葵又谓三吾以作大诰漏言赐死。《明史》则称以考试不实戍边，建文初召还。今集中有《赖下御制大明一统赋》，实建文时所撰，与《史》相合。是晓等所载皆不确。知其集在明代不甚传，故以晓等熟於掌故者亦未之见矣。此本乃成化中桐江俞荩官茶陵时所刊。万历戊寅，茶陵知州韩城贾缘又重刊之。三吾於洪武中典司文章，颇被恩遇。然其文钩棘而浅近，未能凌轹一时也。
△《一斋集》十六卷（福建巡抚采进本）
明朱善撰。善有《诗解颐》，已著录。是集首载聂铉所作《墓志》，称名善继。然集中自称曰朱善，而《诗经解颐》亦题曰朱善，则“继”字殆刊本误也。
是编《前集》十卷，《后集》五卷。又《广游集》一卷，附刊於后。善以文章为明太祖所知。然核其品第，究不能与宋濂诸人雁行。
△《甘白集》六卷（浙江汪启淑家藏本）
明张適撰。適字子宣，苏州人。明初以儒士徵，授水部郎中，旋放归。见集中所作其妻《沈氏圹志》。而其《祭西平侯文》则自署“云南滇池渔课司大使”。
是洪武末又尝官云南，故集中每自称“滇池老渔”也。集为正统丁卯其子收所编。
文体修洁，而未造深厚。如在嘉、隆以后则为雅音，在元、明之间则未能与诸家壁垒相当也。
△《秫坡诗稿》七卷、《附录》一卷（浙江孙仰曾家藏本）
明黎贞撰。贞字彦晦，秫坡其自号也，新会人。洪武初举邑训导，不就。坐事戍辽东，寻放归。《明史文苑传》附见《孙蕡传》中。是集初刻於嘉靖庚戌，岁久散佚。国朝康熙丙寅，其后人搜辑重刊。凡诗词赋三卷、杂文四卷，卷八附以赠言。贞少从孙蕡学诗，蕡集即其所编次。虽所造未深，而风格尚为遒上。惜此本掇拾於残阙之馀，其菁华已不概见矣。
△《竹居集》一卷（两淮马裕家藏本）
明王珙撰。珙字廷珪，常熟人。是集为其曾孙仲申所辑，其六世孙古始刊版。
朱彝尊《明诗综》不载其名，盖偶未见也。其诗多用《洪武正韵》，盖当时功令使然。大致出入於月泉吟社一派，亦时有秀句。而边幅单窘，兴象未深，数首之后，语意略同。观卷中绝无古体，其根柢可知矣。
△《别本袁海叟诗集》四卷（江苏巡抚采进本）
明袁凯撰。凯有全集，已著录。此本乃正德元年陆深同李梦阳所删定，而何景明授其门人孙继芳刊於松江，深及梦阳、景明各为之序。其版久佚，今所存者传钞之本也。后有万历己丑《王俞跋》，已佚其前半，不能考见始末。惟篇终有“偶续前刊，辄附数言”之语，似乎俞又有所续入。然题下多注“选入诗综”字，又似朱彝尊以后之本，非其旧编矣。
△《安分斋集》十卷（江苏巡抚采进本）
明郑本忠撰。本忠自号安分先生，鄞县人。洪武癸丑举明经，不起。郡教授赵思盛荐，授昌国训导，寻升秦府教授。是集乃永乐中其子复言、永言所编。凡记三卷、序二卷、赋诗四卷、杂文一卷。《宁波府志》称本忠少笃学，从乡先生舒卓受《尚书》。方国珍据浙东三郡，擅爵禄人，本忠义不食其粟，杜门不仕。
益务综览，涵濡渟蓄，为文必中矩度。又称同时有郑恕者，字本忠，亦为昌国训导。建文四年，靖难兵至，不屈死。事载《逊国名臣传》，疑为一人。然考是集诗文有作於永乐间者，姓字官爵偶尔相同，未可合而为一也。
△《三畏斋集》四卷（浙江汪启淑家藏本）
明朱吉撰。吉字季宁，吴县人。洪武初官中书舍人。是集凡诗二卷、杂文二卷。据其《后序》，当时盖尝刊版。今印本久佚，惟抄本存。元末明初，作者林立，吉之所著，殊未能伯仲其间，所以世不甚传欤。
△《新本白石山房稿》五卷（浙江巡抚采进本）
