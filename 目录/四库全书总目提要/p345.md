<!-- { "loadSidebar": true } -->
旧本题国朝曹溶撰。溶有《崇祯五十宰相传》，已著录。此书溶自载於所辑《学海类编》中。今考其文，与谷应泰《明史记事本末河漕转运篇》无一字之异。溶断断不至如此，知《学海类编》决非溶家原本也。
△《苏松历代财赋考》一卷（江苏巡抚采进本）
不著撰人名氏。其大略谓苏、松二郡之田，仅居天下八十五分之一，而所出之赋竟任天下一十三分之二。其始也，因张士诚之负固，明太祖以租额为官粮；其继也，因万历之后，有司官以耗增充正数。相沿既久，民困未苏。於是摘其大要，汇成一书。并恭录世祖章皇帝、圣祖仁皇帝历年蠲欠减额诸圣谕，次载巡抚韩世琦至汤斌十人奏疏。伏考苏、松浮粮之弊，业经特沛恩纶，普厘旧额。东南士女，久已歌咏皇仁，恬熙化日。此书所载奏疏，止於康熙二十四年，其情形与今全异矣。谨存其目，以见列圣以来留心民瘼，闾阎疾苦，无不上达天听者。所以厚泽深仁，沦肌浃髓，迥非前代之所及也。
△《历代山泽征税记》一卷（编修程晋芳家藏本）
国朝彭宁求撰。宁求字文洽，长洲人。康熙壬戌进士，官至左春坊左中允。
其书胪叙历代山泽征税诸政。然海税之加，不知起於汉宣帝。盐铁之税，不知起於管子。既汇叙历代税法，而辽代之置银冶、铁冶，金之和买金银冶，及大定中罢金银坑冶之税，与采买随处金银铜冶之法，元之铁冶、铜冶、银冶、淘金诸政，特置官司、载於史志者，皆略而不及，殊未为赅备也。
△《左司笔记》二十卷（江苏巡抚采进本）
国朝吴暻撰。暻字西斋，太仓人。康熙戊辰进士。是编乃其官户部时所作。分《疆域》、《户口》、《田地》、《正赋》、《漕运》、《钱法》、《盐课》、《茶马》、《关税》、《杂税》、《物产》、《三库》、《十仓》、《常平》、《官俸》、《兵食》、《经费》、《设官》、《廨署》、《杂识》二十门。
所载皆户部掌故，亦兼及他部事。每门叙事，俱自汉唐至国朝。其称左司者，据《杂识》内一条云：“时官户部者称广东、山西二司为左右二大司。暻适官广东司，而所摭拾多一曹遗事，故以《左司笔记》名书”云。
△《泉刀汇纂》（无卷数，浙江巡抚采进本）
国朝邱峻撰。峻有《南湖记略稿》，已著录。《钱谱》创自顾烜，见於《隋书经籍志》。其后封演诸人相继有作，并已散佚。今惟洪遵之书存。然遵特考其形制，绘其文字，而未及於政典沿革之详。峻是书则自邃古讫於有明，典故艺文，悉为采录。分六门，一曰《沿革》，二曰《利弊》，三曰《建元》，四曰《图异》，五曰《官监》，六曰《杂编》。搜采颇详，亦多考证。而编次杂乱无绪，亦未分卷，盖未成之本也。
△《钱录》十二卷（江苏巡抚采进本）
国朝张端木撰。端本字昆乔，上海人。乾隆壬戌进士，官至诸暨县知县。此书卷一至卷七具载历代钱弊，并及伪朝、僣号所铸；卷八至卷十载钱之不知年代者；卷十一专载外国钱名；卷十二则叙述古来作志之人，而以洪遵《泉志序》终焉。书中颇引遵说，宋元以后则端木所自蒐罗。伏考《御定西清古鉴》中《钱录》一编，图绘精妙，考据典核，足折衷百代，无以复加。端木盖未及见，故摭拾残賸，有此编录耳。
──右“政书类”邦计之属，四十五部、二百四十九卷，内一部无卷数，皆附《存目》。
△《马政志》四卷（两淮盐政采进本）
明陈讲撰。讲字子学，遂宁人。正德辛巳进士，官至山西提学副使。此书乃其嘉靖三年以御史巡视陕西马政时所作。凡《茶马》一卷，为目九，纪以茶易番马之制；《盐马》一卷，为目七，纪纳马中盐之制；《牧马》一卷，为目八，纪各寺苑监畜牧之制；《点马》一卷，为目三，纪行太仆寺各军卫稽核马匹之制。
摭叙原委颇详。《明史食货志》载，讲尝以商茶低伪，乃第茶为上中二品，印烙篦上，书商名而考之。盖亦勤於为政者。然明代茶马之政，至末造而奸商私贩，官吏冒支，其弊不可究诘。掣盐中马改为纳银，名在实亡，亦无裨於边计。志中所列，大抵皆具文而已。
△《历代武举考》一卷（浙江巡抚采进本）
国朝谭吉璁撰。吉璁有《延绥镇志》，已著录。是书叙历代武举之制，间引唐宋诸儒奏议参证之。如叙唐试武举长垛诸例，而失载穿札。宋武举之法屡变，其出官之法亦极详，皆略而不叙。又如辽之统和十二年诏诸道军有勇健者，具以名闻。金皇统时特设武举之科，至贞祐时又赐敕命章服，与进士同例。其科特重，载於诸史纪志者甚详。亦未及徵引，不足以云赅备也。
──右“政书类”军政之属，二部、五卷，皆附《存目》。
△《永徽法经》三十卷（永乐大典本）
元郑汝翼撰。汝翼字鹏举，河南人。乔从善跋，谓其“束发读书，学刑名家，罔不涉猎，得法外意。”中金朝律科，选官刑部检法。迨壬辰革命，徙居顺德州。
节度赵公识其有平反誉，擢详议中书省，寻举授大理丞。后以奉直大夫左三部郎中致仕。是书作於中统癸亥，意主发明唐律，故名之曰《永徽法经》。自序称，唐永徽因隋参定为十三章三十卷，其法详备。金朝嘉尚制科，皇统大定，权定大略，未成章目。道陵敕设详定、校定两所，自明昌至泰和，以隋、唐、辽、宋遗文参定篇目，卷帙全依唐制。其间度时增损者十有一二。辽、宋皇统大定，文籍更革无存。永徽泰和，遗文足徵。因阅此书，以随款异同者分析编类，庶便於观览。其目仍用十三章之旧，每篇目下有议。自李悝以后，同异分合，前后之次，各析其沿革源流。其书则列唐律於前，而附金律於后。或有或无，或同或异，或增或减，俱详为之注，颇为精密。《文渊阁书目》载此书一部五册，不著卷数。
《永乐大典》所载者并为四卷，今从之著录。
△《至正条格》二十三卷（永乐大典本）
元顺帝时官撰。凡分目二十七：曰《祭祀》，曰《户令》，曰《学令》，曰《选举》，曰《宫卫》，曰《军防》，曰《仪制》，曰《衣服》，曰《公式》，曰《禄令》，曰《仓库》，曰《厩牧》，曰《田令》，曰《赋役》，曰《关市》，曰《捕亡》，曰《赏令》，曰《医药》，曰《假宁》，曰《狱官》，曰《杂令》，曰《僧道》，曰《营缮》，曰《河防》，曰《服制》，曰《跕赤》，曰《榷货》。
案《元史刑法志》载，元初平宋，简除繁苛，始定新律。至元二十一年，中书省咨各衙门，将元降圣旨条律，颁之有司，号曰《至元新格》。仁宗时，又以格例条画，类集成书，号曰《风宪宏纲》。英宗时复加损益，书成，号曰《大元通制》。其书之大纲有三：一曰《诏制》，二曰《条格》，三曰《断制》。自仁宗以后，率遵用之，而不及此书。据欧阳玄序，则此书乃顺帝至元四年中书省言，《大元通制》，纂集於延祐乙卯，颁行於至治之癸亥，距今二十馀年。朝廷续降诏条，法司续议格例，简牍滋繁，因革靡常。前后衡决，有司无所质正。往复稽留，吏或舞文。请择老成耆旧、文学法理之臣，重新删定。上乃敕中书专官，典治其事。遴选枢府宪台、大宗正、翰林集贤等官，编阅新旧条格，参酌增损。书成，为制诏百有五十条，格千有七百，断例千五十有九。至正五年书成，丞相阿鲁图等入奏，请赐名曰《至正条格》。其编纂始末，厘然可考。《元史》遗之，亦疏漏之一证矣。原本卷数不可考，今载於《永乐大典》者，凡二十三卷。
△《金玉新书》二十七卷（永乐大典本）
不著撰人名氏，盖元时坊本也。其书凡大纲三十一门：一曰《民庶》，二曰《商旅》，三曰《僧道》，四曰《官制》，五曰《州县》，六曰《监司》，七曰《皇族》，八曰《遣使》，九曰《职任》，十曰《荐举》，十一曰《选试》，十二曰《推鞫》，十三曰《公吏》，十四曰《军防》，十五曰《督捕》，十六曰《仓库》，十七曰《场务》，十八曰《纲运》，十九曰《工役》，二十曰《功赏》，二十一曰《推赏》，二十二曰《职田》，二十三曰《朝享》，二十四曰《恩封》，二十五曰《仪制》，二十六曰《礼制》，二十七曰《给赐》，二十八曰《文书》，二十九曰《请给》，三十曰《急递》，三十一曰《贡献》。每门皆以二字为题。
中又分子目，皆以六字为题。繁杂瞀乱，殊不足观。其曰《金玉新书》者，殆取金科玉律之意，立名亦未雅驯也。
△《官民准用》七卷（永乐大典本）
不著撰人名氏。前有徐天麟序曰：“元不尚苛细，故不用太和旧例。然随事立法，前后所降格例，文墨之吏，不能尽睹。及蒙省台降令，内外衙门编类，置簿检举。适有好事君子，出一编书示余，曰《官民准用》”云云。则是书乃留心法律者钞集案牍而为之，非官撰也。前列诏敕，中分三十二目：一曰《官制》，二曰《吏员》，三曰《公牍》，四曰《礼仪》，五曰《学校》，六日《僧道》，七曰《户役》，八曰《田产》，九曰《婚娶》，十曰《良贱》，十一曰《债负》十二曰《俸给》，十三曰《钱粮》，十四曰《课程》，十五曰《仓库》，十六曰《榷禁》，十七曰《铺驿》，十八曰《军兵》，十九曰《台察》，二十曰《诉讼》，二十一曰《警捕》，二十二曰《断狱》，二十三曰《禁约》，二十四曰《杂犯》，二十五曰《盗贼》，二十六曰《殴杀》，二十七曰《赃婪》，二十八曰《奸汙》，二十九曰《诈伪》，三十曰《拾遗》，三十一曰《工作》，三十二曰《匠役》，附以唐律诸图。盖元初罢科举而用掾吏，故官制之下，即次以吏员。又其时三教并重，故学校之后，即次以僧道也。此书明《文渊阁书目》作四册，不言几卷。
今见於《永乐大典》者凡七卷，已合并旧帙，非其原数矣。
△《明律》三十卷（永乐大典本）
