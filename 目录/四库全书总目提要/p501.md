<!-- { "loadSidebar": true } -->
君子欲讷於言而敏於行。末一段云，言寡尤，行寡悔，禄在其中矣。夫我则不暇，始吾於人也，谁毁谁誉。今吾於人也，慎言其馀，言思忠，非礼勿言，似不能言者，时然后言，言必有中。其大概可以想见矣。八曰省事录，与省觉录相近，但彼多讲学，此多论事耳。九曰九善榻记。十曰四箴。十一曰谕俗俚语。十二曰革丧葬之俗，并有录无书，殆此本偶佚欤。十三曰理学辨疑，所论皆阴阳天象之事，纯以臆断。如论昼夜长短不以南北至为度，而谓冬至一阳生，阳气主升，则日随而高，夏至一阴生，阴气主沈，则日随而低。论日月谓如一镜在桌上，一镜在桌下，如何月能受日之光。论交食谓日月如两飞球，疾驰而过，彼此安能相掩，其食不过如氛祲之类，偶然有变。诸儒不明造化阴阳大头脑，所以信历家之说。十四曰心学晦明解，自述所以攻驳先儒之意。十五曰读《易》悟言，亦有录无书。
但注於标目下曰：有易注别刻单行。朱彝尊《经义考》载是书，谓见日录中，或彝尊所见又别一本欤。盖知德自嘉靖壬子举於乡，后因公车不第，退居空山，自求解悟。既无师友之切劘，又无典籍之考证，冥心孤想，时有所见，遂坚执所得，自以为然，不知天下之数可以坐推。故所注《周易》，虽穿凿而成理，至於天下之事物，非实有所见，则茫乎无据。朱子之学必以格物致知为本，正虑师心悬想，其弊必至此也。知德以是讥朱子，宜其敝精神於无用之地，至老死而终不悟矣。外篇为所作诗文，曰斧山稿，曰悟山稿，曰游峨嵋稿，曰快活菴稿，曰八关稿，曰游足稿，曰重游白帝稿，曰求溪稿，曰买月亭稿，曰铁凤稿，曰游华山稿，曰游太和稿，曰续求溪稿，凡十三集。大抵自为知德之诗文而已。
△《一贯编》四卷（江西巡抚采进本）
明罗汝芳撰。汝芳有《孝经宗旨》，已著录。王守仁之学一传而为王艮，再传而为徐樾，三传而为颜钧。钧即所谓颜山农，凡弟子投谒，必先殴三拳以为贽礼者也。汝芳习其师说，故持论洸洋恣肆，纯涉禅宗，并失守仁之本旨。是编为其门人熊滨所辑。冠以一贯说，次为讲论五经四书之说，次为心性之说。前有滨序，又有杨起元序。起元亦汝芳之门人也。案《明史杨时乔传》曰：时乔受业永丰吕怀，最不喜王守仁之学，辟之甚力，尤恶罗汝芳。官通政时，具疏斥之曰：佛氏之学初不溷於儒，乃汝芳假圣贤仁义心性之言，倡为见性成佛之教，谓吾学直捷，不假修为，於是以传注为支离，以经书为糟粕，以躬行实践为迂腐，以纲纪法度为桎梏。逾闲荡检，反道乱德，莫此为甚。请敕所司明禁，用彰风教。诏从其言云云。是当时持正之士已纠其谬，朝廷且悬为禁令。然运当末造，风气浇漓，好异者终不绝也。所以世道人心日加佻薄，相率而趋於乱亡欤。
△《近溪子明道录》八卷（江苏巡抚采进本）
明罗汝芳撰。前有昆明郭斗序，称汝芳以家居富美堂及云南五华书院所集讲义二卷，合而刻之。一题曰《五华会语》，一题曰《双玉会语》。其门人杜应奎又附以所记汝芳论学编为三卷，题曰《近溪先生会语》。此本题曰《明道录》，作八卷，又每卷但题会语，不标其地。卷端题门人乐安詹事讲校梓盖应奎编於前，事讲又编於后，故书名卷帙，各不同也。
△《会语续录》二卷（浙江巡抚采进本）
明罗汝芳撰。是编乃万历丙戌汝芳游南京时讲学之语。其门人杨起元加以评语，国子监祭酒赵志皋为之付梓。以先有《会语》，故名《续录》。前有自题，称与年友周君到白下，声闻大老，络绎往来。时周君以小恙先归，余未得去。时诸大老於兴善方丈，鸡鸣凭虚，久亦联有讲会，拉余偕往。乃裒成兹帙，既而大司成瀫阳赵老先生贻音促付梓氏。且云诸老先生意固均此云云。盖以夸讲席之盛。其开章第一条云，今日吾侪聚讲凭虚，是天下文明一大机会。大宗师诸僚及诸俊彦不下千人，皆应期而集，以昌明昭代圣化。於道脉固当光显，即文字精英亦於此须发露妙义云云。其词气亦似禅僧登座语也。
卷一百二十五 子部三十五
○杂家类存目二
△《识仁编》二卷（两江总督采进本）
明罗汝芳撰。其门人杨起元编。名以识仁者，盖取程子为学须先识仁之语也。
然是书皆提唱禅宗，恣为幻杳之论，特假借程子以为名耳。
△《古言》二卷（浙江范懋柱家天一阁藏本）
明郑晓撰。晓有《禹贡图说》，已著录。晓清直端谅，号为名臣，其人足以自传。此编则随笔成文，议论时有偏僻，引据亦不免疏舛。如谓公孙弘胜司马光，谓王安石远过韩、范、富、欧，谓王通胜董仲舒，谓柳宗元胜韩愈，谓张子胜程子，甚至谓尧、舜非生知安行，皆务为高论而不近理。又谓佛言空，道家言虚，儒言太极，只一个空圈，为学只要还此本体。谓吾儒格致诚正工夫与佛、老无甚异，但二家不归於修身，谓老佛、莫可系绊，天理完固。又欲以老子、周子、文中子别为三子，其他如前劫、后劫无不毁之天地，岂有不亡之国，不败之家，不死之身云云。提唱二氏之说，不一而足，尤不可为训。至於以《竹书》纪伊尹事误为《逸周书》，以《大禹谟》为《今文尚书》之类，小小笔误，又不足言矣。
△《浑然子》一卷（浙江鲍士恭家藏本）
明张翀撰。案《明史》有两张翀，一在列传第八十者，字习之，潼川人。正德辛未进士，官户科给事中。以疏争大礼谪戍。此张翀在列传九十八，字子仪，柳州卫籍，马平人。嘉靖癸丑进士，授刑部主事。以疏劾严嵩下诏狱，谪戍都匀。
隆庆初起为吏部主事，官至刑部右侍郎。是书凡十八篇，曰神游论，曰田说，曰樵问，曰将，曰明心，曰士贵，曰体用论，曰兴废，曰祸福，曰忠孝，曰变化，曰穷理，曰求知，曰弭盗，曰用材，曰强弱，曰臣道，曰高洁。皆设为主客问答，旁引曲证，以推明事物之理。大抵规仿刘基《郁离子》也。
△《经子臆解》一卷（两淮盐政采进本）
明王世懋撰。世懋有《却金传》，已著录。是编凡解《易》二条，解《论语》二条，解《孟子》三条，解《老子》一条。大抵自以己意推衍，无所考证发明，不脱明人语录之习。
（案：陆德明《经典释文》兼及《老子》、《庄子》而古来著录皆入经解，以其考订音训，始末兼该，汉以来诸儒旧学，藉是以传。二子附录其中，存而不论可也。世懋是编，虽亦解《周易》、四书，然不过偶拈数则，特笔记之流，不足以言经义。又参以道家之言，是有德明之过而无其功，不能与之并论矣。今入之《杂家类》中，从其实也。）△《望崖录》二卷（两淮盐政采进本）
明王世懋撰。是书内篇一卷，皆谈佛理。自称以三教归一，与林兆恩、屠隆所见相同。盖明中叶以后士大夫之所见，大抵如斯。外篇一卷，记师事昙阳子事，尤为怪谬。
△《澹思子》一卷（两淮盐政采进本）
明王世懋撰。是编乃其讲学之书，多浸淫於二氏。盖万历以后，士大夫操此论者十之九也。至谓孟子所以不及孔子者为性善二字，则益横矣。
△《内外篇》二卷（安徽巡抚采进本）
明周宏祖撰。宏祖字少鲁，麻城人。嘉靖己未进士，官至南京光禄寺卿。事迹具《明史》本传。是编内篇所论皆性命道德事，多剽窃老、庄之旨。外篇则自天文、地理、钱穀、甲兵皆各有论，然皆略涉藩篱，不能得其精要也。
△《文雅社约》一卷、《附录》一卷（两淮马裕家藏本）
明沈鲤撰。鲤字仲化，归德人。嘉靖乙丑进士，官至文渊阁大学士。谥文端。
事迹具《明史》本传。鲤里中有文雅台，相传即矍相之圃，鲤与里人修举社饮之礼，以礼法相约。凡书札、宴会、称呼、揖让、交际、冠服、闲家、御下、田宅、器用、劝义、明微、冠婚、丧祭、身检、心检十六条，附录社仓约、义学约、族田约、劝施迂谈、垂涕衷言、乡射约、笃亲会、墓享仪、沈氏祠堂生忌单、女训约言十篇。刻本题为社约下卷。然沈氏祠堂生忌之类，非可约之一社者。前有鲤自序，称总十六类，百六十三款，则十篇显为附录，为其后人所误合明矣。《明史》称鲤念时侈，因稽典制，自冠婚丧祭以及酬酢往来，率定为中制，颁示天下。
盖救奢崇朴，鲤之本志，此书犹是意也。中多失於太略太俭，不合古礼者。盖事取易行，义主救弊，不无矫枉过直耳。
△《脉望》八卷（内府藏本）
明赵台鼎撰。台鼎字长元，自号丹华洞主，内江人，大学士贞吉之子也。其书杂论三教，於道藏尤为详悉。故名以《脉望》，自比於书内蠹鱼三食神仙之字。
然陈因相袭，未能独抽奇秘也。
△《庭帏杂录》二卷（编修程晋芳家藏本）
明嘉善袁衷等录其父母之训，而钱晓所订定者也。衷父参坡生五子，长即衷，次曰襄，曰裳，曰表，曰衮。表尝举於乡，衮游文徵明之门，能以文学世其家。
晓婚於袁氏，故删定而为之跋云。
△《甘露园长书》六卷、《短书》十一卷（江西巡抚采进本）
明陈汝锜撰。汝锜字伯容，高安人。嘉靖中由贡生官建阳县训导。是编前有自序云，文之有首尾，稍纡徐曲折者，为长书。其边幅稍狭，辞不加纯缘，若语录、说家之类者，为短书。题曰甘露园，从所居也。长书於经史及古今人物各为论一篇，大约多纵横之辞，持论亦多纰缪。如论宋和议，谓李通归附，韩常、王镇、崔庆辈乞降，皆乌珠阴指使之，而岳飞不悟，偶以班师，故不舆尸返耳。又斥胡铨封事为欲使其君为无父无母之人。又论张巡遮蔽江淮，食人以守，死不为功。至力为王安石辨冤作史谤一十九条，其中如辨安石排滕甫、贬吕公著皆引《东轩笔录》以证之。考魏泰为曾布妇弟，倾险无行，所作《东轩笔录》与《碧云騢》，皆党邪丑正，颠倒是非，可据以为公论乎？《短书》尤议论多而考证少，亦间记时事，大致失之佻巧，已开屠隆、陈继儒等小品风气。其论入定苦行诸条，则全入於外道。更笃信轮回之说，历引古事以证，且谓刘基为北斗六星，王守仁为南安上座，殊属荒渺不经。至谓尝至法云寺见阿罗汉像，一一如旧相识，一僧在旁知其意，谓尔原此会中人，遂悟平生因缘云云，尤恍惚不足诘。初，其从子兵部侍郎邦瞻取短书汰其十一刊行，后其同里刘愿人以邦瞻所删过甚，又据原本增刊之。愿人刻书凡例曰：司马公刻短书，删有十之一。余细细求之，大都司马公胆较小耳。其胆之小，以官之大也云云。可谓悍然无忌矣。
△《海蠡编》二卷（浙江巡抚采进本）
