<!-- { "loadSidebar": true } -->
元许熙载撰。熙载字献臣，彰德相州人，参知政事有壬之父也。是编集经书及先儒之言，凡有关於女教者，分为六篇，曰内训，曰昏礼，曰妇道，曰母仪，曰孝行，曰贞节。
△《景行录》一卷（浙江范懋柱家天一阁藏本）
旧本题元史弼编。弼字君佐，自号紫微老人，博野人。官至福建行省平章政事，封鄂国公。事迹具《元史本传》。是编成於至元丁亥，所录格言百馀条，多剽掇《省心录》之语。前有弼自序，其词潦倒可笑，似出妄人所依托。复有明瞿佑序，称宣德戊申侍太师英国公坐，因问经史中警句可资观览而切於修省者，谨写一编拜献，以供清暇之一顾。末题门下士瞿佑手录，时年八十有二，词亦庸劣，佑似不应至此。考成化丙戌木讷作佑归田诗话序，虽有太师英国张公延为西宾之语，然佑自序作於洪熙乙巳，称老与农圃为徒，亦窃归田之号，又称辍耕陇上，箕踞桑阴，则洪熙时已返江南矣，安得宣德戊申尚作客张辅家哉？其为假名於佑，尤显然矣。后又有正德乙亥镇远侯顾士隆重刊序，嘉靖甲午衡王重刊序，盖皆因仍伪本，不及考核耳。
△《有官龟鉴》十九卷（永乐大典本）
元苏霖撰。霖有《书法钩玄》，已著录。是编采前人服官事迹，汇为一书。
凡分四十类，皆以四字标题，如辅相君王、赞翼皇储之类，颇涉於俗。且既有陈善闭邪，又有绳愆纠谬、直言极谏之类，亦病於复。体例殊为猥难，所引诸书，惟有元诸人言行采自家传墓志者，间为他书所未载，其馀经史子集皆人所习见，论断尤罕所发明，殊无可采也。
△《忍经》一卷（永乐大典本）
元吴亮撰。亮字明卿，钱塘人。前有冯寅序，称吴君精於经术吏事，至元癸巳解海运元幕之任，恬淡自居，於纂述历代帝王世系之暇，思其平生行己惟一忍字。会集群书中格言大训，以为一编。所采皆习见之书，盖姑以见意云尔。
△《闲博录》一卷（浙江巡抚采进本）
不著撰人名氏，诸家书目亦不著录，大都述先正格言及达观保生之事。卷中有一条，称吾乡沈持要詹事今年已八十有三，耳目聪明云云。持要乃沈枢之字。
枢，德清人，则此书似当为宋南渡后湖州人所撰。然书末复有二条，一称皇朝修《经世大典》云云，一称圣朝郊祀祝文，天子以下止右丞相得预名云云。《经世大典》成於元文宗至顺二年，据《元史百官志》，专任右丞相亦自至顺元年始，则此书之成又当在至顺以后矣。观卷中采摘旧事，往往直录原文，沈持要一条，疑亦从他书抄撮，未及改正，其实乃元末人所作也。
△《女红馀志》二卷（浙江巡抚采进本）
旧本题龙辅撰。据原序所称，乃武康常阳之妻。序不题年月，不知何许人也。
上卷皆采掇新艳字句。阳序称外父为兰陵守元度公后，家多异书，细君女红中馈之暇辄阅之，择其当意者编成四十卷。属余游宦京师，细君精差其最佳者手录之，仅四十之一云云。然皆不著出典，又无一语为诸书所经见，殆《云仙散录》之流。
下卷皆辅所作小诗，亦浅弱不足采录。钱希言戏瑕称为好事者所依托，则明人已灼知其伪。毛晋乃刻之《诗词杂俎》中，失考甚矣。
△《诚斋杂记》二卷（内府藏本）
旧本题元林坤撰。前有永嘉周达卿序，称坤字载卿，会稽人。曾官翰林，所著书凡十二种，此乃其一。诚斋，坤所自号也。作序年月题丙戌嘉平，不署纪元。
书中引聂碧窗诗，与古人并列。聂为元初道士，则是书在后矣。中皆剽掇各家小说，饾飣割裂，而不著出典。如昆仑奴磨勒一事，分於五处载之，其弇陋可知也。
△《琅嬛记》三卷（两江总督采进本）
旧本题元伊世珍撰，语皆荒诞猥琐。书首载张华为建安从事，遇仙人引至石室，多奇书。问其地，曰琅嬛福地也。注出《玄观手抄》，其命名之义盖取乎此。
然《玄观手抄》竟亦不知为何书。其馀所引书名，大抵真伪相杂，盖亦《云仙散录》之类。钱希言戏瑕以为明桑怿所伪托，其必有所据矣。
△《观善书》二十卷（永乐大典本）
明仁孝皇后撰。书成於永乐三年。其所采辑兼及三教，盖意主劝戒下愚，不及所作《内训》之纯粹也。
△《臣鉴》三十七卷（内府藏本）
明宣宗皇帝撰，有宣德元年四月御制序。取春秋迄金、元人臣事迹，分善可为法、恶可为戒二类。而宋之张俊亦在善可为法类，品第似未尽允也。
△《外戚事鉴》二卷（浙江范懋柱家天一阁藏本）
不著撰人名氏。《千顷堂书目》有明宣宗《御制外戚事鉴》五卷。於汉以下历代戚里之臣，举其善恶之迹，并其终所得吉凶，类而列之，得七十九人。宣德元年四月书成，皇亲各赐一本。此本所载，大略相符，然所列止五十六人，而书亦只二卷。殆后人有窜改合并，非其原书矣。
△《君鉴》五十卷（内府藏本）
明景皇帝撰。景泰四年成书，有御制序。亦分善可为法、恶可为戒二类，与宣宗臣鉴相同。而自二十九卷及三十五卷皆纪明祖宗之事，则用范祖禹《帝学》例也。
△《昭鉴录》十一卷（浙江范懋柱家天一阁藏本）
明洪武初奉敕撰。案《千顷堂书目》曰，太祖尝命礼部尚书陶凯等采录汉、唐以下藩王善恶以为鉴戒，编辑未竟，复诏秦王傅文原吉、翰林编修王僎、国子博士李叔元、助教朱复、录事蒋子杰等续修之洪武六年书成太子赞善宋濂为序，即此编也。然虞稷称其书五卷，又称一作二卷，此本十一卷，而善可为法止於元，其后有先善后恶一门，而恶可为戒仅止於宋，似尚阙一卷。不知虞稷何以云然也。
△《永鉴录》二卷（永乐大典本）
明洪武中奉敕撰。凡分六目；一曰笃亲亲之义；一曰失亲亲之义，训朝廷也；一曰善可为法；一曰恶可为戒；一曰立功国家；一曰被奸陷害，训诸王也。每条各举古事，而以俗语演之，取其易通晓也。
△《历代驸马录》二卷（永乐大典本）
明洪武中奉敕撰。其书取自汉至宋尚主之人，各叙其善恶事迹，以示法戒，亦演以俗语。
△《公子书》三卷（永乐大典本）
明洪武中熊鼎等奉敕撰。采摭古事，分为三类。一良臣门，一忠臣门，一奸臣门。其词较《永鉴录》尤俚浅，盖以训开国武臣之子弟，故务取通俗云。
△《帝王宝范》三卷（永乐大典本）
明马顺孙撰。顺孙，江南人。洪武中布衣。是书杂采经史，分类编辑，其目二十有三。当太祖开创之初，尝进於朝，冀采以定制作，兴礼乐。然择焉不精，语焉不详，徒为老生之常谈而已。《千顷堂书目》载此书作六十卷，今考《永乐大典》所载实止三卷。虽编录时或有合并，不应悬绝至此，殆黄虞稷未见原书也。
△《使规》一卷（浙江汪启淑家藏本）
明张洪撰。永乐四年洪以行人司行人奉使往谕缅甸，著有《南夷书》，已著录。此书亦是时所作，采古人奉使事迹，勒为一编。分十有六类，曰忠信，曰节义，曰廉介，曰谦德，曰博古，曰文学，曰识量，曰智虑，曰威仪，曰说辞，曰举贤，曰咨访，曰服善，曰详慎，曰勇略，曰警戒。各列事实於前，而断以己意。
末为使缅附录，纪当日往返情形，并载所与缅酋书六篇。
△《景仰撮书》一卷（浙江巡抚采进本）
明王达撰。达有《笔畴》，已著录。是书一名《尚论篇》，取古人可为师法者凡五十二事。皆前列旧文，后系以论，率肤浅无意义，又出《笔畴》之下矣。
△《学范》二卷（浙江巡抚采进本）
明赵捴谦撰。捴谦有《六书本义》，已著录。是书分六门；一曰教范，言训导子弟之法；二曰读范，列所应读之书；三曰点范，皆批点经书凡例；四曰作范，论作文；五曰书范，论笔法；六曰杂范，论琴砚、鼎彝、字画印章之类。捴谦颇以小学名，而此书所述至为弇陋，杂范一门，尤为不伦。盖家塾训蒙之式，用以私课子弟耳，悬以为学者定范，则谬矣。
△《纲常懿范》十卷（江西巡抚采进本）
明周是修撰。是修初名德，以字行，泰和人。洪武中举明经，由霍邱训导改衡府纪善。燕王兵入死之。事迹具《明史本传》。乾隆四十一年赐谥节愍。是编前有自序，称因闲居，感其母彭氏教以忠孝大端，因采辑前言往行，凡十六门，曰明王、良相、名将、循吏、忠烈、纯孝、女德、友悌、交契、儒宗、才杰、世昌、清隐、联芳、德报、同居，通一千三百九十有六条。解缙作是修墓志，杨士奇作《是修传》，亦皆称其尝撰是书，与此本合。史称其尝辑古今忠节事为《观感录》，与此不同，或一书而二名欤？案是修授命成仁，争光日月。作此书以培植纲常，行不愧言，尤足以风动百世。自宜录之以传久远。然核其所述，大抵荒陋弇鄙，类村塾野老稍知字义者所为，殊不似是修之笔。殆原书久佚，而其后人赝补之，如张九龄《千秋金鉴录》类也。故今惟录其文集，而是书则附存目焉。
△《为善阴骘》十卷（内府藏本）
明永乐十三年官撰颁行，前有成祖自制序。所采共百六十五条，各以四字标题，加之论断，并系以诗。
△《政训》二卷（两江总督采进本）
明彭韶编。韶字凤仪，莆田人。天顺丁丑进士，官至刑部尚书。谥惠安。事迹具《明史》本传。是编凡文公政训一卷，皆采掇《朱子语类》中论政之语。西山政训，则真德秀《西山集》中所载帅长沙及知泉州日告谕官僚之文也。西山政训之末，旧附心、政二经，见张悦序中。此本乃陈继儒刻入《宝颜堂秘笈》者，因心、政二经有别本自行，故所存仅此二卷云。
△《闻见类纂小史》十四卷（浙江范懋柱天一阁藏本）
明魏偁撰。偁字达卿，鄞县人。官石城县训导。是书内篇十七，皆记人伦文行之足为世法者。外篇七，记神鬼外国诸事。续篇一，皆杂说。篇各有序有论。
大抵据所见闻载之。虽采摭颇繁，而多伤於俚。
△《食色绅言》二卷（两江总督采进本）
旧本题明皆春居士撰，不著名氏。考明本《瀛奎律髓》有成化丁亥新安守龙遵叙，自称皆春居士，疑即遵作也。其书凡饮食绅言一卷，勉人戒杀；男女绅言一卷，勉人节欲。皆摭取前人成语及佛经、道藏诸书。
△《奚囊手镜》十三卷（安徽巡抚采进本）
明杨循吉撰。循吉有《苏州府纂修识异》，已著录。循吉好蓄异书，闻有秘本，必购求缮写。是编薈稡诸类书，颇称博赡，而门目未分，茫无体例。刘凤、王世贞曾分得其稿，后遂散佚。《明史艺文志》作二十卷，此止十三卷，不知为凤家之半部，抑世贞家之半部也。
△《诸子纂要》八卷（内府藏本）
明黎尧卿编。尧卿，忠州人。弘治癸丑进士。其书杂抄诸子之文，以备科举之用。仿高棅《唐诗品汇》例，分正宗、接武、馀响之类，尤为效颦。棅之品诗，论者已多异议，况以其例品诸子乎？
