<!-- { "loadSidebar": true } -->
国朝陈鼎撰。鼎有《东林列传》，已著录。是书凡分十三部，曰《忠义》，曰《孝友》，曰《理学》，曰《隐逸》，曰《廉能》，曰《义侠》，曰《游艺》，曰《苦节》，曰《节烈》，曰《贞孝》，曰《阃德》，曰《神仙》，曰《缁流》。
所纪皆明末国初之事。其间畸节卓行，颇足以阐扬幽隐。然其事迹由於徵送。观卷首《徵事启》末附载二行云：“凡有事实，可寄至江宁承恩寺前刻匠蔡丹敬家，或扬州新盛街岱宝楼书坊转付”云云。则仍然徵选诗文，标榜声气之风，未可据为《实录》。如张潮诸人，生而立传，殊非盖棺论定之义。其间怪异诸事，尤近於小说家言，不足道也。
△《明儒林录》十九卷（两淮马裕家藏本）
国朝张恒撰。恒字北山，松江人，朱彝尊之中表也。而彝尊志在稽古，恒则志在讲学，所见颇歧。是集纪明代两浙诸儒言行，所载未为详备。而附采语录之类，亦过於繁冗。
△《雒闽源流录》十九卷（江苏巡抚采进本）
国朝张夏撰。夏有《杨文靖年谱补遗》，已著录。是书取有明一代讲学之儒，分别其门户，成於康熙壬戌。大旨阐雒、闽之绪而力辟新会、馀姚之说。自一卷至十三卷列为雒、闽之学者，正宗十六人，羽翼三十九人，儒林一百九十二人，并合传、附传者共二百五十馀人。十四卷为新会之学。十五卷为馀姚之学。所列羽翼八人、儒林三十九人，而正宗则阙。十八、十九二卷谓之《补编》，所列仅儒林五十八人，并羽翼之名亦不予之矣。自明以来，讲学者酿为朋党，百计相倾。
王守仁作《朱子晚年定论》，程敏政作《道一编》，欲援朱子以附陆氏，论者讥其舞文。张烈作《王学质疑》，熊赐履作《闲道录》，又诋斥陆、王，几不使居於人类，论者亦讥其好胜。虽各以卫道为名，而本意所在，天下得而窥之也。夏此书以程、朱之派为主，而於陆氏之派亦节取所长，以示不存门户之见，用意较为深密。然卷首称明太祖以理学开国，谀颂几四五百言，以为直接尧、舜、禹、汤、文、武之统，殊非笃论，亦非事实。其《凡例》称人品自人品，学术自学术，如赵南星、杨涟、缪昌期、李应昇诸人，可谓之忠臣，不可列之於儒林，立说尤僻。岂程、朱之传惟教人作语录乎？△《锡山宦贤考略》三卷（江苏周厚堉家藏本）
国朝张夏、胡永禔同撰。永禔字鸿仪，与夏同里。是编取无锡名宦、乡贤二祠及崇正书院所祀诸先儒。起宋讫明，皆详其仕履，撮其事实，汇为一编。
上卷名宦，中卷崇正诸儒，下卷乡贤。书成於康熙甲子，在《雒闽源流录》后二年。
△《吴越顺存集》三卷、《外集》一卷（两淮马裕家藏本）
国朝吴允嘉撰。允嘉字志上，钱塘人。是书辑吴越钱氏诰册逸事，并详考其子孙之以文学仕宦显者，薈萃成书。盖允嘉本钱姓，吴越王之裔也。
△《道南正学编》三卷（浙江巡抚采进本）
国朝钱肃润撰。肃润有《尚书体要》，已著录。是书成於康熙辛未。所录皆从祀东林书院诸人。《自序》谓不拘世代，不叙年数，不论地位，不限科目，率以入祠之先后为次第，故元人列明人后焉。其末以国朝孙承泽、王崇简二人终。
《承泽传》首曰“崇祯辛未进士，官至吏部侍郎”，使不知承泽始末者，不将以为明之吏部侍郎乎。
△《又尚集》二卷（江西巡抚采进本）
国朝何属乾撰。属乾字不息，江西广昌人，由副榜贡生官永新县训导。是书纂辑永新名宦、乡贤事迹，以已入祀典者各撰《小传》。自三国分疆，迄国朝康熙中，分为上下二卷。其《传》末论断，多附见轶事，与《传》意不相重复，颇得《史记》遗意云。
△《圣宗集要》八卷（两江总督采进本）
国朝费纬裪撰。纬裪字约斋，鄞县人。是书上溯皇古，下迄有明，凡大圣大贤及讲学诸儒辑为一编。取大宗之义，故以“圣宗”为名。然如聂豹之党严嵩，杀杨继盛，具载于《益智录》中，列于圣贤之大宗，固为有忝。即徐阶之心术事业，亦未必足当此目。至于《穆修传》后盛推陈抟，跻之於儒宗。谓伏羲、神农、黄帝皆二百岁，颛顼、舜、禹皆百馀岁，伊尹百岁，文、武九十馀岁，可以识修炼之道在於凝道淡泊，栖志和平。时动静以固元神，宣慈惠以培阴德，清心寡欲以培养天年。又谓道家者流，施之於治则结绳之治可复云云。古来有此道学乎？△《卓行录》四卷（浙江巡抚采进本）
国朝黄容撰。容字叙九，吴江人。是书成於康熙庚辰。所录多明末国初之事。
后有《自序》，称集中体例，主於表彰潜德，搜辑逸事。其事迹赫赫在天壤，他书具载者，反不多录。然而孙承宗之死节，史籍彰彰，似不在潜德之列。而《龚佩潜女》一条云：九龙龚佩潜，以进士遇国难，投秦淮以死，有才女能诗云云。
此在佩潜为卓行。其女能诗，未为卓行也。
△《荆门耆旧纪略》三卷、《列女纪略》一卷（浙江巡抚采进本）
国朝胡作柄撰。作柄，荆门人，始末未详。荆门旧有志，明季散佚。作柄於康熙戊戌、己亥间，初为《耆旧》一编，志其乡之人物。续又以宋以来列女别为一编附焉。两编皆自为之序，其於老莱子后次以黄歇，但曰为李园所制，不著所终。歇之怙权盗国，果可列乡贤俎豆间乎？其论宋王大用死难一条，据土人祠庙以辨《宋史》记其降元之诬，固善善从长之义，然无徵不信也。
△《学统》五十六卷（湖北巡抚采进本）
国朝熊赐履撰。赐履字敬修，孝感人，康熙戊戌进士，官至大学士。是书以孔子、颜子、曾子、子思、孟子、周子、二程子、朱子九人为正统，以闵子以下至明罗钦顺二十三人为翼统，以冉伯牛以下至明高攀龙一百七十八人为附统，以荀卿以下至王守仁七人为杂统，以老、庄、杨、墨、告子及二氏之流为异统。夫尚论古人，辨其行事之醇疵，立言之得失，俾后人知所法戒足矣。必锱锱铢铢，较其品第而甲乙之，未免与班固《古今人表》同一悠谬。况薛瑄、胡居仁、罗钦顺俱尊之称字称先生，而伯牛、子路诸贤乃皆卑之而书名，轩轾之间，不知何所确据。又荀况、扬雄、王通、苏轼均以杂统而称子，陆九渊、陈献章、王守仁又以杂统而书字，褒贬之间，亦自乱其例也。
△《道统录》二卷、《附录》一卷（江苏巡抚采进本）
国朝张伯行撰。伯行字孝先，仪封人，康熙乙丑进士，官至礼部尚书，谥清恪。是书《自序》，谓曩於故书肆中购得《道统传》一帙，乃仇熙所著。因更为增辑，上卷载伏羲、神农、黄帝、尧、舜、禹、汤、文、武、周公、孔子及颜、曾、思、孟。下卷载周、程、张、朱。其《附录》中则载皋陶、稷、契、益、伊尹、莱朱、傅说、太公、召公、散宜生及杨时、罗从彦、李侗、谢良佐、尹焞。
人各一《传》，述其言行，而以《总论》冠於卷端。
△《道南源委》六卷（河南巡抚采进本）
国朝张伯行编。是编本明朱衡《道南源委录》旧本，重加考订。首卷自杨时至江杞三十六人。次卷自罗从彦至陈绍叔八十一人。三卷自朱子至陈总龟八十人。
四卷自李东至刘季裴九十六人。外附朱子弟子张显甫等十九人，又著述可考者李琪等五十九人。五卷自欧阳侊至黄三阳五十九人。六卷自林希元至李逢基四十五人，复以张书绅等五十一人有著述者类附焉。
△《伊洛渊源续录》二十卷（两江总督采进本）
国朝张伯行撰。是编因明谢铎《伊洛渊源续录》采辑未备，薛应旂《考亭渊源录》去取未严，因重为考订，以补正二家之阙失。然书甫出而谭旭谋《道续录》又反覆千百言，纠其漏胡寅、真德秀矣。讲学如聚讼，亶其然乎。有朱子之学识而后可定程子门人之得失。此中进退，恐非后学所易言也。
△《嘉禾徵献录》四十六卷（两淮马裕家藏本）
国朝盛枫撰。枫字丹山，秀水人。是书所纪皆明一代嘉兴人物。冠以《妃主》一卷，后以职官分纪。凡《京朝官》二十二卷，《外吏》十八卷，《世职及死事诸将》三卷，附以《儒学》一卷、《文苑》一卷。其子孙不能自为传者则以史例附其祖父之下。若无事迹显著者，则备列其官阶迁除而止。若人非善类，如施凤来之附魏忠贤、吴昌时之党周延儒者，则仅於目中列其名，而特阙其传以示戒。
如史仲彬之类，亦间附以辨证之语。其《卜大同传》末又附洪武三年《给颁户帖》一道，以资考订，叙述亦为详赡。惟其录名徵献，而首冠以《妃主》，殊乖义例。
又如《赵文华传》盛称其平倭功绩，又於其家祖父各为立传，盛加推挹，亦不免乡曲之私也。
△《人瑞录》一卷（衍圣公孔昭焕家藏本）
国朝孔尚任撰。尚任号东塘，又号云亭山人，曲阜人，官至户部郎中。是书记康熙二十七年天下奏报寿民自七十岁至百岁以上者统三十七万有奇，以著太平生息之盛。
△《修史试笔》二卷（江西巡抚采进本）
国朝蓝鼎元撰。鼎元有《平台纪略》，已著录。是编凡为《传》三十六篇，起唐房、杜，终五代王朴，各缀以《论》。前有雍正戊申衡山旷敏本《序》，谓鼎元欲修《宋史》而以此试笔。先叙有唐名臣，择其忠节经济之炳著者，列为《传》云。
△《道学渊源录》一卷（直隶总督采进本）
国朝王植撰。植有《四书参注》，已著录。是书取从祀孔庙先贤先儒，条其事状官爵，并考其从祀世代。大约袭《阙里志》诸书为之。前有《自序》，於朱、陆流派争之甚力。
△《节妇传》十五卷（江西巡抚采进本）
国朝杨锡绂撰。锡绂字方来，清江人，雍正丁未进士，官至漕运总督，谥勤悫。是编搜采近时节烈事迹，各为小传。惟据其耳目所及，故未能赅备。又每得一人，即为续刊。故印行之本，卷帙多寡往往不同云。
△《黉祀纪迹》十卷（福建巡抚采进本）
国朝康伟然撰。伟然字中江，漳州人，由拔贡生官罗源县教谕，迁兴化府教授。是编取文庙崇祀先圣先贤各为谱传。后附以春秋祀典、礼乐器图。自明以来，辑圣门事迹者最多。此书成於雍正五年，正值厘正祀典之后。故所载位次，一遵本朝定制。校他本为有体例。然所辑事略，实不出诸书之外，未能有所考订也。
△《关学编》五卷（江苏巡抚采进本）
