<!-- { "loadSidebar": true } -->
明茅元仪撰。元仪有《嘉靖大政类编》，已著录。是书多论明末时政。其论有明制度，多本於元，尤平情之公议，非明人挟持私见、曲相排抑者可比。然其中愤激已甚之词，亦不能免，仍当时诟争之积习也。
△《兰畹居清言》十卷（浙江巡抚采进本）
明郑仲夔撰。仲夔字龙如，江西人。其书采录僻事隽语，自汉、魏以迄嘉、隆，分门别类，一如刘义庆《世说》之例。其已见刘孝标注及王世贞所补者（案：《世说新语》补本何良俊《语林》之文，坊本托名於王世贞，此从原序之文，谨附识於此），则不复载。又以一人编中错见，名字爵谥不一其称者，别为释名，以附於前，亦仿汪藻校定《世说》之例。
△《癸未夏抄》四卷（两淮盐政采进本）
明释静福撰。静福，钱塘人。所谓癸未，盖崇祯十六年也。其书抄撮诸家说部，亦间载其所见闻，颇无伦次。惟多载缁徒恶迹，不为其教少讳，视儒家坚持门户者为犹贤焉。
△《明遗事》三卷（两淮盐政采进本）
不著撰人名氏。皆记明太祖初起之事。始於壬辰六月，为元顺帝之至正十二年，止於洪武元年四月壬戌，至正之二十八年也。编年纪月，亦颇详悉。而多录小说琐事，如以酒饮蛇之类，皆荒诞不足信，非史体也。
△《云间杂记》三卷（浙江巡抚采进本）
旧本题明人撰，不著名氏。下卷载顾氏东园北园一条，称后遭鼎革，二园皆成榛莽，则国朝人撰矣。所记皆明万历以前松江轶事。中载徐阶为首辅时，忤旨下狱，会地震，幸得赦免一条，其事为正史所未载，殆委巷之谈也。
△《读史随笔》六卷（浙江巡抚采进本）
国朝陈忱撰。忱字遐心，秀水人。是书前四卷杂论黄帝至宋、元事，后二卷皆论明事，叙述独详。盖年远则纪载多略，世近则见闻易悉，其势然也。然其中多采掇琐屑，类乎说部。如叙黄帝梦风后、力牧，武丁梦傅说事，断之曰：以梦求贤，为后世不能数有之事。叙齐代女子娄逞事，断之曰：观此则木兰从军不足异也。又或但书其事。如叙成化十三年乐安王奏宁王奠培惨酷贪淫不轨等事，命太监罗吉祥往勘多实，拟罪姑从宽典，革去禄米一年。更不论断一字，亦不知何所取。盖其立名似乎史评，实则杂记之类也。
△《玉堂薈记》一卷（副都御史黄登贤家藏本）
国朝杨士聪撰。士聪字朝彻，号凫岫，济宁人。前明崇祯辛未进士，官翰林院检讨。入国朝，官至谕德。是书成於崇祯癸未之十二月，距明之亡仅百馀日。
自序谓古来正史所阙，或得之杂录漫记，以补其所不足，亦识其小者之意也。自余叨史局，不废记存，且积有年岁。壬午再入春明，感兴时事，乃取旧所编辑，更加撰次，不拘年月，惟有概於中则书之，汇为一帙。凡十馀年来世局朝政，物态人情，约略粗载於此。而戏笑不经之事，亦往往而在。今观其书，於当日周延儒、薛国观温体仁、王应熊诸人门户倾轧之由，政刑颠倒之故，颇能道其委曲，多正史之所未及。然士聪为延儒门生，笔墨之间，颇为回护，而於黄道周、倪元璐皆有不满之意。至谓道周不坐宦官之房，不以通家名刺与宦官，皆为太过。其记张溥试诗，亦诋諆已甚，皆不免於恩怨之词。又孔有德之变，乃新城王氏所激，毛霦平叛记言之最详，而以为由於诛袁崇焕，失辽人之心。殊非实录。至於鄙谑秽语皆备载之，尤为猥杂，又非《归田录》诸书偶记俳谐之例矣。是书自序称一帙，而书首题卷一字，则当有二卷。中间癸未九月经筵以下，旧本别为一页，与前不属。疑为下卷之首，传写佚其标题也。
△《庭闻州世说》（无卷数，两江总督采进本）
题曰桃都漫士宫紫阳述，不著其名，亦不著作书年月。核其书中所言，及卷首自序，盖前明崇祯癸未进士，而是书则成於国朝康熙甲辰。检《江南通志》，崇祯癸未进士有泰州宫伟镠，官翰林，当即其人矣。所记皆泰州杂事，故曰《州世说》。又皆闻於庭训，故曰庭闻。目录分六段，似有六卷，而刊本则不标卷帙，未详其体例云何也。
△《客途偶记》一卷（山东巡抚采进本）
国朝郑与侨撰。与侨字惠人，济宁人。前明崇祯丙子举人。是编述明末所见闻者二十五篇，多忠义节烈之事。所谓义犬、义猫、义象诸记，疑寓言以愧背主者。败节纪一篇，亦为守义不坚者讽也。杂说十篇，多借事以寓愤激。游记一篇，则游河南所作，多叙流贼残破之状。其中济宁守御纪、济宁倡义纪二篇，序当时方略颇详。折奸纪则与无赖小人交易，偶失簿籍，复偶然得之。事至琐琐，殊不足记也。
△《玉剑尊闻》十卷（左都御史张若溎家藏本）
国朝梁维枢撰。维枢字慎可，真定人。在前明由举人官工部主事。是书作於国朝顺治甲午。取有明一代轶闻琐事，依刘义庆《世说新语》门目，分三十四类而自为之注，文格亦全仿之。然随意钞撮，颇乏持择。如李贽尝云宇宙内有五大部文章，汉有司马子长《史记》，唐有《杜子美集》，宋有《苏子瞻集》，元有施耐菴《水浒传》，明有《李献吉集》之类，皆狂谬之词，学晋人放诞而失之者。
其注尤多肤浅。如曹操、李白之类，人人习见，何必多累简牍乎？至所以名书之义，吴伟业诸人之序及维枢自作小引均未之言，今亦莫得而详焉。
△《明语林》十四卷（安徽巡抚采进本）
国朝吴肃公撰。肃公有《读礼问》，已著录。是书凡三十七类，皆用《世说新语》旧目。其德行、言语、方正、雅量、识鉴、容止、俳调七类，又各有补遗数条，体格亦摹《世说》，然分类多涉混淆。若夙慧类载杨东里母改适罗理，东里从往，时方六岁，尝私磨砖土如主式，祀其三世，罗为之感泣。此至行也，与德行类所载刘谨六岁时事正相类。然刘入德行，而杨入夙慧，事同例异，莫知所从。所载亦多挂漏。
△《明逸编》十卷（湖南巡抚采进本）
国朝邹统鲁撰。是编搜访有明一朝逸事，以《世说新语》原目分录，本名《明世说补》，会其友江有溶先著《逸编》一书，因次第补入，仍名《逸编》。
自序云，示弗自专也。统鲁之子定周，有溶之子度，注之。前列释名一篇，著诸人官爵谥号称名之不一者，盖仿宋汪藻校《世说新语》例也。其书疏略太甚，诬妄尤多。如仇隙内载仁宗葛妃进毒一事，信螭头密语所纪之言，遽笔之书。使洪熙令主，遭此冤谤，又不止黄公酒垆作裴郎学矣。统鲁字大系，衡阳人。有溶字谷尚，长沙人。
△《闻见集》三卷（江西巡抚采进本）
国朝蔡宪升撰。宪升字江云，南昌人。是书皆纪明末杂事，其偶及明中叶者，仅谢榛、桑怿、徐渭等数条耳。所记多与史合。如刘綎之父显，本龚氏子，其祖岷养以为子，遂冒其姓，则史所未及也。然中亦有传闻失实之说。如云天启辛酉诸名士觞雪滕王阁，赋诗得滕字，一渔父往来阁下，若有所思。诸名士戏曰：尔能诗耶？曰：公等吟咏，某适忆滕王蛱蝶图耳。即朗吟其句鸭鹅夜乱功收蔡，蛱蝶春深戏试滕云云。是乃宋末吕徽之事，载於陶宗仪《辍耕录》中，但改易数字，即别撰一人，何其诬也。其云李贽官姚安时，以削发为上官所劾，下诏狱，与明末李自成陷扬州，亦均无其事。
△《筇竹杖》七卷（两淮盐政采进本）
国朝施男撰。男字伟长，吉水人。顺治初，随征广西，以军功授广西按察使副使。是编前三卷为男官桂林时所作，记峒黎风土，并所自作诗句。卷四、卷五则游於江、浙、吴、楚间所作，多记山川名胜。卷六为自著诗集。卷七则录刘湘客、杨廷麟、刘大璞、刘日襄、倪元璐五家之作。其所著诗文，词多险僻，盖犹沿明末公安、竟陵之馀习也。
△《今世说》八卷（浙江巡抚采进本）
国朝王晫撰。晫有《遂生集》，已著录。是书全仿刘义庆《世说新语》之体，以皆近事，故以今名。其分类亦皆从旧目，惟除自新、黜免、俭啬、谗险、纰漏、仇隙六类。惑溺一类，则择近雅者存焉。其中刻画摹拟，颇嫌太似，所称许亦多溢量。盖标榜声气之书，犹明代诗社馀习也。至於载入己事，尤乖体例。
徐喈凤序引汉黄宪为说，然《天禄阁外史》本王逢年之伪书，乌足据乎？文学门中载吴百朋以殹鄦二字问吴任臣，任臣对以殹也同本秦权古文，鄦许同本《说文》长笺，百朋叹服。案殹字出秦权是矣，然《说文》自有殹字，注曰：击中声。惟赵宦光《说文长笺》以《说文》也字训义不雅，改从秦权，以殹字代也字，不得举一遗一也。《说文》有{无邑}字，即鄦字也。注甫侯所封，在颍川，今通作许。其正作鄦字者，则见《史记郑世家》鄦公恶郑於楚。注：许灵公也。是其字见於正史。任臣以为出《说文长笺》，殊不得其本。晫遽以为博洽而记之，亦为不考。信乎空谈易而徵实难也。
△《秋谷杂编》三卷（浙江巡抚采进本）
国朝金维宁撰。维宁有《垂世芳型》，已著录。是编皆载同时琐事。而维宁居乡，颇忤於同里，居官又颇忤於同官，以浮躁罢归。故词旨愤激，多伤忠厚。
其记董含鬻婢及作三冈识略诸条，恐未必如是之甚也。至旁摭《山海经》、《拾遗记》诸书旧文，隐其出处以足卷帙，亦非著述之体。
△《陇蜀馀闻》一卷（山东巡抚采进本）
国朝王士祯撰。士祯有《古欢录》，已著录。是编皆记陇蜀碎事。如吴山、岍山之类，亦间有考证。以其奉使时所记，多非亲见之事，且多非所经之地，故曰馀闻。兼及赵州介休者，则以往陇蜀时驿路所必经也。
△《皇华纪闻》四卷（山东巡抚采进本）
国朝王士祯撰。康熙甲子，士祯以少詹事奉使，祭告南海。因缀其道途所经之地，搜采故事为此书。多采小说地志之文，直录其事。无所考证，不及其《池北偶谈》诸书也。
△《砚北丛录》（无卷数，编修励守谦家藏本）
国朝黄叔琳撰。叔琳有《研北易抄》，已著录。是编卷首有魏兆龙序，称为叔琳巡抚浙江时罢官以后所偶录。皆杂采唐、宋、元明及近时说部，亦益以耳目所闻见。大抵多文人嘲戏之词，如《谐史》、《笑林》之类。或著出处，或不著出处，为例不一，亦未分卷帙。盖忧患之中借以遣日而已，意不在於著书也。
△《汉世说》十四卷（浙江巡抚采进本）
