<!-- { "loadSidebar": true } -->
宋周南撰。南字南仲，吴郡人。淳熙庚戌登甲科。官至秘书省正字。再以荐入词馆，皆不久罢去。遂以殿廷所授文林郎终焉。《艺文志》有周南《山房集》五卷。陈振孙《书录解题》则称《周氏山房集》二十卷，后集二十卷。卷目多寡迥异。今检《永乐大典》所载，有《题山房集》者，亦有《题山房后稿》者，与陈氏著录之本合。知《宋志》五卷之目，乃传写脱讹，不足据也。惟计《永乐大典》所录，篇帙无几，当由删薙太甚，故佚去者多。今但就其存於今者，各依原目，釐为前集八卷、后稿一卷，以略存其旧。南长於四六，以俊逸流丽见称。制诰诸篇，尤得训词之体。其初入馆也，叶適实荐之。考吴子良《荆溪林下偶谈》有云：“开禧用兵，韩侂胄欲以叶適直学士院草诏。適谢不能。既而卫泾被命草诏云：‘百年为墟，谁任诸人之责。一日纵敌，遂贻数世之忧。’泾见適举似，误‘为墟’为‘成墟’。他日周南至，適告以泾文字近颇长进，然‘成墟’字可疑。南愕然曰：‘本“为墟”字，何改也？’適方知南实代作，因荐其宜为文字官。遂召试馆职。”盖即其事。案此四语，今在南所作《秦桧降爵易谥敕》中。
则当时已载入己集，足徵其不能割爱。而敕内别有“兵於五材，谁能去之。臣无二心，天之制也”数语。亦极为王应麟所激赏。是其织组之工，脍炙人口，尤可以概见矣。集中又有诸书题跋二十馀则，与《馆阁续书目》体例相近，疑亦在馆校勘时所作。又杂记数十条，多述宋代故事，间或直录古书之文，无所论断。疑本别有说部附於集内，而为《永乐大典》所割裂。今无可参证，姑仍其原文录之云。
△《橘山四六》二十卷（浙江鲍士恭家藏本）
宋李廷忠撰。廷忠字居厚，橘山其号也。於潜人。淳熙八年进士。历无为教官、旌德知县。终於夔州通判。《宋史》无传。厉鹗作《宋诗纪事》，载所著有《洞霄诗集》，今亦不传。惟是编尚存，明万历中丹阳孙云翼为之笺注。云翼自序称：“所藏原系抄本，甲申应贡之京师，偶携是帙，遂取繙阅，随手笺释。
后随牒炎徼，左僻多暇，爰取订正，稍加铨次”云云。盖向无刊版，自云翼笺释后始授梓行世也。廷忠名位不显，故集中启劄为多，大抵候问酬谢之作。而第十四卷内乃皆贺正、贺至笺表，中有“乘轺护漕”等语，与廷忠仕履不合，必非其所自为。案洪迈《容斋四笔》称：“宋时所在州郡，相承以表奏书启委教授，因而饷以钱酒。”则此必廷忠为教官时代州守及宪臣所作。特原本未及注明，遂不可辨耳。北宋四六，大都以典重渊雅为宗。南渡末流，渐流纤弱。廷忠生当淳熙、绍熙之间，正风会将变之时，故所作体格稍卑。往往好博务新，转伤繁冗。然织组尚为工稳，其佳处要不可掩。固当存之以备一家。至云翼笺注，尤多芜杂，未足以资考核。以其裒缀颇勤，故姑仍旧本录之，不复刊削焉。
△《后乐集》二十卷（永乐大典本）
宋卫泾撰。泾字清叔，华亭人。徙居昆山。登淳熙十一年进士第一。王楙《野客丛书》所谓“潮至夷亭出状元，甲辰卫泾果魁天下”者也。累官参知政事，封秦国公。卒谥文节。其事迹不具於《宋史》。惟《南宋翰苑题名记》载泾以开禧二年七月，官中书舍人，兼修玉牒官，直学士院。十月，除吏部侍郎，兼侍读。
三年十月，除礼部尚书。十一月，除御史中丞。《宋史宰辅表》载开禧三年十一月丙戌，泾自中奉大夫试御史中丞，除端明殿学士，签书枢密院事。丁亥，兼权参知政事。十二月壬戌，泾与雷孝友同除参知政事。嘉定元年六月乙亥，罢为资政殿学士，知潭州。而集中谢表自潭州以后又尝一知福州，再知隆兴府。其历官岁月，尚可考见。泾初号拙斋居士，改号西园居士。后筑堂成，取范仲淹《岳阳楼记》中语题之曰后乐堂。遂以自号，并名其集。原本凡七十卷，乃其子樵所编，尝刻之於永州。岁久亡佚。明杨枢淞《故述》仅著其名，而其本已不可见。
今从《永乐大典》中裒辑编次，釐为二十卷。卫氏在宋世，以文学知名。泾诸父肤敏，绍兴间为礼部侍郎，立朝颇著风采。泾弟湜，亦湛深经术，所著《礼记集说》，已别著录。泾所作大都和平温雅，具有体裁。归有光《震川集》称其文章议论，有裨当世。当韩侂胄用事时，隐居十年。於所居石浦，辟西园，坚卧不出。
其进退之际，盖能以礼自守者。今即集中诸奏疏考之，其《应诏论北伐劄子》谓两国相敌，持重者安，轻动者危。应兵常胜，首事常沮。力诋侂胄开衅之非，词意极为切直。其劾易祓、朱质、林行诸状，亦能抵触奸佞，侃侃不阿。他所论列，并中窾要。在当时可称正人。特其执政未久，《宋史》又佚而不传，其大节几就湮没。幸而遗文复显，犹得据以见其仕履之大略。故著之於录，补史文所未及焉。
△《竹斋诗集》三卷、《附录》一卷（两淮马裕家藏本）
宋裘万顷撰。万顷字元量，新建人。淳熙十四年进士。历官大理寺司直。请外任，添差江西抚幹。杨简志其墓，以默识称之。陈宏绪《寒夜录》称万顷在当时，与胡桐原、万澹庵、徐竹堂往来倡和，号为四杰。今三人俱已湮没，惟万顷集存。刘克庄《后村集》有《裘元量司直诗跋》，称其“标致高胜，有颜氏之臞，龚生之洁”。又称“其犹子南昌理掾应材《携竹斋遗墨》古律诗三首，其季元龄又手录四十二首，其言若近而远，若淡而深。近而淡者可能，远而深者不可能。为人自贵重，耻表襮，惟诗亦然。世知竹斋者多，而见其诗者绝少。理掾盍鋟诸梓，与同志共之”云云。则元量之诗，克庄时尚无专集。此本为康熙己丑其裔孙锦县知县奏所刊。凡诗三卷。末一卷附录诰敕志铭，不知何人所编。近时工部尚书裘曰修又重刊之。曰修亦万顷裔也。其诗虽风骨未高，而清婉有馀，不染江湖之滥派。赵与虤《娱书堂诗话》尝称其《归兴》一篇。又称其初官乐平印曹，与洪迈诗篇往来，迈最推其“云归青嶂雨初歇，花卧碧苔春已休”之句云。
△《华亭百咏》一卷（浙江鲍士恭家藏本）
宋许尚撰。尚自号和光老人，华亭人。其始末无考。是编作於淳熙间，取华亭古迹，每一事为一绝句，题下各为注。然百篇之中，无注者凡二十九，而其中多有非注不明者。以例推之，当日不容不注，殆传写佚脱欤？吊古之诗，大抵不出今昔之感，自唐许浑诸人已不能拔出窠臼。至於一地之景，衍成百首，则数首以后，语意略同，亦固其所。厉鹗作《宋诗纪事》，仅录其《陆机茸》、《三女冈》、《征北将军墓》、《顾亭林》、《白龙洞》、《俞塘》、《普照寺》、《陆瑁养鱼池》、《唳鹤滩》、《湖光亭》十首。亦以其罕逢新警故也。然格意虽多复衍，而措词修洁，尚不失为雅音。所注虽简略，而其时在今五六百年之前，旧迹犹未全湮。方隅之所在，名目之所由，亦尚足备志乘之参考。在诗家，则无异於众人。在舆记之中，则视后来支离附会者胜之多矣。
△《梅山续稿》十七卷（浙江鲍士恭家藏本）
宋姜特立撰。特立字邦杰，丽水人。父绶，靖康中殉难。南渡后荫补承信郎。
孝宗召为太子春坊，累官浙东马步军副总管、庆远军节度使。事迹具《宋史佞倖传》。陈振孙《书录解题》载《梅山稿》六卷、续稿十五卷，列之《诗集类》中。则两集皆有诗无文。此本出休宁汪森家，附以杂文及诗馀共为十七卷，不知何人所增辑。森序称其流传绝少，故缮写以传。则亦罕覯之本。其正稿六卷，藏书家皆不著录。意其散佚已久矣。特立在当时，恃光宗藩邸之旧，颇揽权势，屡为廷臣所纠。其人殊不足道。陈振孙称其本一士人，涂辙一异，俨然{执目}御之态，盖惜之也。然论其诗格，则意境特为超旷，往往自然流露，不事雕琢。同时韩元吉、陆游皆爱之，亦有由矣。其《上梁文引》自述其生平最悉，有云“百首之清诗夜上，九重之丹诏晨颁”。今考此集所载，皆官春坊以后之作。而所云百首者，集中不载。或在所佚之数欤！
△《信天巢遗稿》一卷、附《林湖遗稿》一卷、《江村遗稿》一卷、《疏寮小集》一卷（浙江巡抚采进本）
宋高翥撰。翥字九万，号菊磵，馀姚人。孝宗时游士也。有《菊磵集》二十卷，久佚不存。至国朝康熙二十六年，其裔孙士奇於徐乾学家宋椠书中采得遗诗一百九首。合以家藏二十二首。又於他集中得十三首。续得朱彝尊宋刻《江湖集》所载四十七首。删除重复，共得诗一百八十九首刻之，题曰《信天巢遗稿》。
信天巢者，翥所以名其居也。然卷前元贞元年姚燧序，本称曰《菊磵集》，不知何以改名也。后附《林湖遗稿》一卷，为翥侄鹏飞字南仲者所撰。又附《江村遗稿》一卷，则翥父选、叔迈之诗。选、迈皆绍兴间登第。选官武当军节推，迈官县尉。此卷之中，又附质斋、遁翁二人之诗，则高氏谱中所载。仅存其号，即士奇亦莫能举其名矣。最后附高似孙《疏寮小集》一卷。似孙即撰《纬略》者。
《文献通考》载《疏寮集》三卷。此所刻甚少，尚有他选所有而此刻无之者。是集在宋颇著称，陈振孙《书录解题》谓其作文怪涩，诗犹可观。刘克庄《后村诗话》谓其诗能参诚斋活句。不知此刻何以采辑转不完备。然士奇后序中初未言及附刻《疏寮集》，疑为士奇后人所加，更不暇博采欤？
卷一百六十二 集部十五
○别集类十五△《性善堂稿》十五卷（永乐大典本）
宋度正撰。正有《周子年谱》，已著录。《宋史》正本传载正有《性善堂集》，而不著卷数。赵希弁《读书附志》始列其目，凡十五卷。曹彦约为之序，自明以来，世久失传。今从《永乐大典》中采撮裒次，以类排纂，仍析为十五卷，以还其旧。正游於朱子之门，文章质实，大都原本经济，不为流连光景之语。其条奏便民诸疏，不下万馀言。指陈利弊，明晰剀切，亦可谓留心世务，不徒为性命空谈。诗品虽不甚高，而词意畅达。颇与朱子格律相近。观其《书易学启蒙后》、《书晦庵所释西铭后》、《跋申请释奠礼》诸篇，悉於师说笃信不疑，宜其一步一趋矣。魏了翁《朱子语类序》称：“辅汉卿授以所集《朱子语类》文字，度周卿从予乞本，刊诸青衣。因属其以学者之病著於篇端”云云。是正又尝梓行《语类》，且为之序。而集中无此文。又史称正官太常时，適太庙灾，为二说以献。
其一用朱子之议，其一则因宋朝庙制而参以朱子之说。本传中具载其略，集中亦无此文。盖删汰编纂之馀，固不免有所阙佚也。
△《漫塘文集》三十六卷（浙江鲍士恭家藏本）
