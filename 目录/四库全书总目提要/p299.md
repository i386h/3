<!-- { "loadSidebar": true } -->
元李好文撰。好文字惟中，东明人。至治元年进士，官至光禄大夫，河南行省平章政事，致仕，给翰林学士承旨一品禄终其身。事迹具《元史》本传。此书结衔称陕西行台御史。考本传称好文至正元年除国子祭酒，改陕西行台治书侍御史，寻迁河东道廉访使，又称至正四年仍除陕西行台治书侍御史，六年始除侍讲学士。此书盖再任陕西时作也。自序称图旧有碑刻，元丰三年吕大防为之跋，谓之《长安故图》。盖即陈振孙所称《长安图记》，大防知永兴军时所订者。好文因其旧本，芟除讹驳，更为补订。又以汉之三辅及元奉元所属者附入。凡汉、唐宫阙陵寝及渠泾沿革制度皆在焉。总为图二十有二，其中渠泾图说，详备明晰，尤有裨於民事。非但考古迹，资博闻也。本传载所著有《端本堂经训要义》十一卷，《历代帝王故事》一百六篇，又有《大宝录》、《大宝龟鉴》二书，而不及此《图》。《元史》疏漏此亦一端矣。此本乃明西安府知府李经所鋟，列於宋敏求《长安志》之首，合为一编。然好文是书，本不因敏求而作。强合为一，世次紊越。既乖编录之体，且图与志两不相应，尤失古人著书之意。今仍分为二书，各著於录。《千顷堂书目》载此编作《长安图记》，於本书为合。此本题曰《长安志图》，疑李经与《长安志》合刊，改题此名。然今未见好文原刻，而《千顷堂书目》传写多讹，不尽可据。故今仍以《长安志图》著录，而附载其异同於此，备考核焉。
△《汴京遗迹志》二十四卷（河南巡抚采进本）
明李濂撰。濂有《祥符先贤传》，已著录。是书以历代都会皆有专志，独汴京无之，又宋孟元老《东京梦华录》芜秽猥琐无足观（案元老书记风俗琐事，与地志体殊，此语过当，谨附订於此），遂摭拾旧闻，编次成帙。义例整齐，颇有体要。徵引典核，亦具见根据。在舆记之中，足称善本。虽其精博辨晰，不及《长安志》、《雍录》诸书，而自朱梁以迄金源，数百年间建置沿革之由，兴废存亡之迹，皆为之汇考胪编。略存端绪，亦复粲然如指诸掌。宋敏求《东京记》今已不传，得濂此书，亦足以补其阙矣。
△《武林梵志》十二卷（浙江汪汝瑮家藏本）
明吴之鲸撰。之鲸字伯裔，钱塘人。万历己酉举人，官浮梁县知县。是编以杭州梵刹盛於南宋，至明而残废者多，恐遗迹渐湮，乃博考乘牒，分城内、城外、南山、北山及诸属县，凡得寺院四百二十六所。俱详志创置始末，及其山川形胜。
后分《天朝宠锡》、《宰官护持》、《古德机缘》、《历代勋绩》四门，备纪名流胜迹、高僧支派。各编小传，序录井然，颇有条理。其中采辑宋元明人诗文，如仙林《崇先二寺记》见曹勋《松隐集》，《智果寺记》见徐一夔《始丰稿》，而志俱失载，不免稍有脱漏。又如宋张敦礼捨钟之法云寺，非杭之法云寺，而以名同误入。又撰《法相寺碑记》者前作范楷，后作沈楷，亦有驳文。然其搜剔幽隐，实多《武林遗事》、《西湖游览志》所未载。如《明远堂诗》次於苏轼诸作之后，而《东坡集》无之，张九成《喻弥陀塔铭》亦不见於《横浦集》。张伯雨《天池楼诗》与本集互异，可以参考。其遗闻轶事，亦足为考古谈艺之资，正不徒为伽蓝增故实矣。
△《江城名迹》二卷（江西巡抚采进本）
国朝陈宏绪撰。宏绪字士业，新建人。明末以荐授晋州知州。时刘宇亮以阁臣督师，欲移兵入晋州。宏绪拒不纳，坐谪为湖州府经历，鼎革后终於家。是书以南昌省会为南昌、新建二县地，因考其名迹。以城之内外为限，凡去城远者则不及。多详於楼观、祠宇、梵刹、园亭之类，卷上为《考古》，卷下为《证今》。
自序谓“古与今不以时代为断，而一以兴废存亡为断”。盖事皆目历，非徒案籍而登也。宏绪文章淹雅，在明末号能复古。故作是书，叙次颇有条理，考证亦多精核。惟喜载杂事，多近小说。且多曼衍旁涉，如“天宁寺”条下载寺僧淫亵之类，颇乖大雅，亦非地志之体。是则体例未严，不免为白璧之瑕矣。
△《营平二州地名记》一卷（两淮盐政采进本）
国朝顾炎武撰。炎武有《春秋杜解补正》，已著录。案《尔雅》营州，孙炎注以为殷制，孔颖达《尚书疏》谓舜十二州有营州，殷本虞制，分青州地为之。
凡在辽水东者，东至朝鲜之境，皆古营州地也。平州即今永平府，在虞时亦为营州地，秦时为右北平辽西地，后汉洎晋皆为辽西地。后汉末，公孙度自号平州牧，於是平州之名始见於史。炎武游永平时，郡人以志属之。炎武未应其求，因摭古来营、平二州故实，纂为六卷付之，题曰《营平二州史事》。今其书不存。此书出自惠栋红豆斋，惟载二州古地名，至五代而止。又仅一卷，意其为六卷之一也。
其中“卑耳之谿”一条，既引《管子》，最后一页又载俞儿一事全文。当是随笔杂钞，失於删削。不但非其完书，并为未定之稿本矣。然炎武娴於地理，所纂述多可依据。书虽残阙，要於考证之学不为无补焉。
△《金鼇退食笔记》二卷（大学士英廉购进本）
国朝高士奇撰。士奇有《春秋地名考略》，已著录。是编乃其康熙甲子官侍讲学士入侍内廷时所作。前有自序，称自丁巳赐居太液池之西，朝夕策马过金鼇玉蝀桥，望苑中景物，七阅寒暑。退食之顷，偶访曩时旧制，约略得之传闻者，而又仿佛寻其故址。离宫别馆，废者多矣。脱复十数年老监已尽，遗迹渐湮，无以昭我皇上卑宫室、约园囿之俭德，因率笔记之。详於西而略於东，以所居在苑西故也。纪其兴废而复杂以时事，欲见昭代之盛，存为太平佳话也。又称衙署监局，载在会典者不书，访问未确者不书，外人所罕窥者亦不敢书。盖其时距明末仅四十年，前朝宦竖，存者犹多，士奇出入禁廷，得以询访。又久寓其旁，朝夕考校，故所记往往可据。朱彝尊《日下旧闻》多采掇之。今奉诏考定彝尊之书，徵据详明，纤悉必备，此编已在包括之中。顾其草创记录之功，亦不可没，故仍录存之，以备参稽焉。
△《石柱记笺释》五卷（浙江巡抚采进本）
国朝郑元庆撰。元庆字芷畦，归安人。吴兴山水清佳，自六朝以来称东南名郡。自唐时刻有《石柱记》，树之杼山，载其山川、陵墓、古迹、古器甚详。迨传世既久，岁月名字遂漫漶不可考，欧阳修作《集古录》，以为笔画奇伟，非颜真卿不能善。孙觉知湖州，聚境内碑碣，筑墨妙亭贮之，凡三十二通，《石柱记》亦居其一。后人因府治卑湿，墨妙亭诸石尽取以填淤泥，而《石柱记》遂沦没不复见。康熙辛巳，元庆重修府志既成，复访得宋椠《石柱记》，为世所罕覯。惟湖州五县，原本只载其三。秀水朱彝尊乃依仿体例，摭德清、武康二县事迹，辑而补之。元庆采掇诸书，为之注释。其徵据考证，颇为赡博。虽於一郡之胜，尚未能包括无馀；而轶典遗词，其梗概亦已略具。固亦徵文考献者所不废矣。
△《关中胜迹图志》三十二卷（陕西巡抚采进本）
乾隆四十一年巡抚陕西兵部侍郎兼都察院右副都御史毕沅所进也。关中为雍州旧壤，班固所称“神皋奥区”，周、秦、汉、唐并建都作邑，遗闻旧事见於典籍者至多。可以循览前编，考求故址。而河山表里，形势尤雄；奇迹灵踪，亦往往而在。诸家撰述之存於今者，《三辅黄图》以下如宋敏求《长安志》、程大昌《雍录》、李好文《长安志图》、何景明《雍大记》、李应祥《雍略》之类。未易一二殚数。而山水游记、郡邑志乘尚不与焉。然体例各殊，纯驳互见，披图案籍，牴牾实繁，未有薈稡群言，归於画一者。我国家醲化覃敷，群生茂豫，周原邠土，庆告屡丰。华岳之祠，太白之湫，俱仰荷宸翰褒题，光烛霄宇。其秦、汉泾渠故道，亦皆次第兴修。守土之臣得乘边圉宁谧、民气和乐之馀，行部川原，询求旧迹。订讹釐舛，勒成是编，以上呈乙览。视儒生著述，披寻於断碑碎碣之间，研索於脱简残编之内者，其广狭固有殊矣。其书以郡县为经，以地理、名山、大川、古迹四子目为纬，而以诸图附於后。援据考证，各附本条，具有始末。臣等谨为录副，登诸秘阁，亦古者郡国地志藏在太史之义也。
──右“地理类”古迹之属，十四部，一百二十五卷，皆文渊阁著录。
△《南方草木状》三卷（两江总督采进本）
晋嵇含撰。含事迹附载《晋书嵇绍传》。考《隋志》、《旧唐志》俱有含集十卷，（《隋志》云其集已亡，但附载郭象集下，《旧唐志》仍著录。）而不载此书，至《宋志》始著录。观此书载指甲花自大秦国移植南海，是晋时已有是花。而唐段公路《北户录》乃云指甲花本出外国，梁大同二年始来中国。知公路未见此书，盖唐时尚不甚显，故史志不载也。诸本但题谯国嵇含，惟宋麻沙旧版前题曰“永兴元年十一月丙子，振威将军、襄阳太守嵇含撰”云云。载其年月仕履，颇为详具。盖旧本如是，明人始刊削之。然《晋书惠帝本纪》，永宁二年正月，改元永安，七月改建武，十一月复为永安。十二月丁亥，立豫章王炽为太弟，始改永兴。是永兴元年不得有十一月。又永兴二年正月甲午朔，以干支推之，丙子当在上年十二月中旬，尚在改元前十二日，其时亦未称永兴。或其时改元之后，并十二月一月皆追称永兴，而辗转传刻，又误十二月为十一月欤？惟《隋志》称广州太守嵇含，而此作襄阳太守。考书中所载，皆岭表之物，则疑襄阳或误题也。其书凡分草、木、果、竹四类，共八十种。叙述典雅，非唐以后人所能伪，不得以始见《宋志》疑之。其本亦最完整。盖宋以后花谱、地志援引者多，其字句可以互校，故独鲜讹阙云。
△《荆楚岁时记》一卷（两江总督采进本）
旧本题晋宗懔撰，《书录解题》作梁人。考《梁书元帝本纪》，载承圣三年秋七月甲辰，以都官尚书宗懔为吏部尚书。又《南史元帝本纪》，载武陵之平，议者欲因其舟舰迁都建邺。宗懔、黄罗汉皆楚人，不愿移。此书皆记楚俗，当即其人。旧本题晋人，误也。唐宋《志》皆作一卷，与今本合。而《通考》乃作四卷。考《书录解题》载懔自序曰：“傅元之朝会，杜笃之上巳，安仁秋兴之叙，君道娱蜡之述，其属辞则已洽，其比事则未宏。率为小说，以录荆楚岁时风物故事。自元日至除日，凡二十馀事。”然则必无四卷，知《通考》为传写之讹。
又检今本实有三十六事，并知陈振孙所记懔序，亦以三字讹为二字。然周密《癸辛杂识》引张骞乘槎至天河见织女得支机石事，云出《荆楚岁时记》，今本无之。
