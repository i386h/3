<!-- { "loadSidebar": true } -->
国朝王曰高撰。曰高字北山，号槐轩，茌平人。顺治戊戌进士，由庶吉士改给事中。是集，诗五卷，文五卷。曰高与新城王士祯兄弟同倡和，耳濡目染，诗格时复近之，而才与学则未逮也。
△《霞园诗集》三卷、《文集》一卷（福建巡抚采进本）
国朝郑重撰。重字山公，建安人。顺治戊戌进士，官至刑部左侍郎。是集，诗三卷：第一卷令靖江时作；第二卷为《越使吟》，祭告会稽南镇时作；第三卷为《秦游草》，典试陕西时作。又杂文一卷。考重典试陕西在康熙十七年戊午，使越祭告在康熙二十三年甲子，今反录《越使吟》於《秦游草》之前，殆编次者误欤？
△《荆南墨农全集》（无卷数，江苏巡抚采进本）
国朝徐喈凤撰。啮凤字竹逸，宜兴人。顺治戊戌进士，官永昌府推官，是编首曰《滇游诗集》，官永昌时所作；次曰《愿息斋诗文集》，里居后所作，又附《荫绿轩词初集》、《续集》及《秋泛诗馀》、《两游诗馀》四种，而以《荆南墨农集》为总名，“荆南墨农”，喈凤晚年自号也。
△《嵩菴集》五卷（浙江巡抚采进本）
国朝冯甦撰。甦有《滇考》，已著录。甦官云南时，先刻有《南中集》，会吴三桂作乱，甦不屈被囚，遂毁於兵。归里后，诗文亦多散佚，此集乃其外孙洪承泽所刻，凡古今体诗三百八十馀首，盖甦晚年掇拾残稿，以付其女，故承泽得而刊之也。
△《静庵集》十二卷（江西巡抚采进本）
国朝郑日奎撰。日奎字次公，贵谿人。顺治己亥进士，改庶吉士，散馆，授礼部主事。康熙壬子，与新城王士祯同典四川乡试，士祯诗所谓“水部风流似郑虔”者也。是集，凡诗五卷，又别集诗一卷，文五卷，中多留心时事之言；又《谈賸》一卷，一名《醒世格言》，则劄记语也。
△《日知堂文集》六卷（直隶总督采进本）
国朝郑端撰。端有《政学录》，已著录。是集，凡奏疏二卷，文告一卷，记序、书启、传志三卷。其奏章、公牍，大抵曲畅事理，而不以雕镌字句为工；第三卷中状式七页，乃吕坤《实政录》中全文。端为江苏巡抚时，刊版以示所属，载其事於《志状》则可；以前人之作，刻於文集之中，则非体例矣。
△《世德堂集》四卷（山东巡抚采进本）
国朝王钺撰，钺有《粤游日记》，已著录。是集，文二卷，诗二卷，其文多通畅详赡，不为诘屈聱牙；诗学宋人而不流於纤靡，一邱一壑，亦自成结构。在国初作者之中，则未能金鼓抗行也。
△《行素堂诗集》一卷（直隶总督采进本）
国朝李如撰。如字仲渊，高阳人。其祖、父明末皆死於乱，如间关冒死，访遗骸於兵火之中，其行谊为乡党所称。入国朝，登顺治己亥进士，官酆都县知县。是集如所自编，前有李霨《序》。霨，如诸父行也。
△《思诚堂集》二卷（山西巡抚采进本）
国朝吴琠撰。琠号铜川，沁州人。顺治己亥进士，官至大学士，谥文端。
此集诗仅五十三首，馀皆奏疏、杂文，并督抚楚中时牌示。旧无刊本，乾隆己丑，其乡人赵熟典裒而刻之。
△《古愚心言》八卷（浙江巡抚采进本）
国朝彭鹏撰。鹏字奋斯，莆田人，顺治庚子举人。康熙甲寅，耿精忠叛，逼胁受职，凡九拒伪命，卒得不污。贼平后，授三河县知县，后官至广东巡抚。其平生以节气著，故集中多誓神之文，其他奏疏、案牍，亦皆辞气侃侃，无所挠屈。
官三河时，与妻子书，皆以清苦刻厉相勉，足以见其为人，其他诗文，则率臆而成，字句皆不入格矣。鹏行谊本末具载国史，至今妇女、孺子，人人能道其名，固不必以文章传也。
△《聊园全集》十五卷（山东巡抚采进本）
国朝孔贞瑄撰。贞瑄有《大成乐律》，已著录。贞瑄少游江淮，既而官泰安、济南，继乃远宰大姚，所历山水颇多，炎荒万里，猺俗苗境，多所记载，故轶闻逸事，多散见於此集中。其文则奇逸之气，往往不可控羁，而颓唐潦倒之处，亦不一而足云。
△《叶忠节遗稿》十三卷（江苏周厚堉家藏本）
国朝叶映榴撰。映榴字炳霞，号苍岩，上海人。顺治辛丑进士，官至湖广布政司参议。武昌抚标叛兵夏包子作乱，映榴死之。特赠工部右侍郎，赐谥忠节。
初，映榴尝与李基和合刻诗集，朱彝尊为之《序》。映榴死难以后，其子旉等又裒其遗文与诗，合为此集重刻之。凡文八卷，诗赋四卷，诗馀一卷。彝尊又为之《序》，称映榴之节，不待此区区之文以传，其论当矣。
△《张文贞外集》二卷（江苏巡抚采进本）
国朝张玉书撰。玉书有文集，已著录。此其外集也，凡序九篇，跋一篇，募疏一篇，祭文十七篇。盖当日删弃之馀，而后人掇拾存之者也。
△《笠山诗选》五卷（山东巡抚采进本）
国朝孙蕙撰。蕙有《历代循良录》，已著录。是集为汪懋麟所选定，诗格清丽，无尘俗之气，而边幅微狭，盖才分弱也。王士祯《序》，称其五七言诗，虽古作者无以加，亦一时奖进之言耳。
△《谷口山房诗集》十卷（陕西巡抚采进本）
国朝李念慈撰。念慈字屺瞻，号劬庵，泾阳人。顺治戊戌进士，授河间府推官，后改补新城县知县，以催科不力褫职。吴三桂叛，大兵驻荆襄，以奉檄运饷有功，再授天门县知县。康熙己未，荐举博学鸿词，试不入格而罢。其诗吐属浑雅，无秦人亢厉之气，是集皆其未第以前所作，故欢愉之词少，而愁苦之音多。
其题曰“谷口山房”者，史称池阳谷口，在泾阳西北四十里，为念慈旧庐所在，故以名其集云。
△《证山堂集》八卷（两江总督采进本）
国朝周斯盛撰。斯盛字屺公，鄞县人。顺治辛丑进士，官即墨县知县，尝以事论系，出狱后奔走燕、赵、吴、楚间，足迹半天下。与李澄中、洪嘉植，以谈诗相契，其斥当时“剑南”流派之非，力主祧宋以宗唐，然笔力苶弱，亦仅得唐人之形似而已。
△《时一吟诗》四卷（内府藏本）
国朝黎耿然撰。耿然字介菴，晋江人。久困诸生，乃弃而从军，积功至云南总兵官，诗皆率意而成，殊不入格。
△《柴村集》十九卷、《附录》一卷（山东巡抚采进本）
国朝邱志广撰。志广字粟海，号洪区，又号蝶菴，诸城人，“柴村”其世居也。顺治中，由贡生官长清县训导。是集文十二卷，《蝶菴自药》一卷，盖其箴铭、语录之类；诗集五卷；赋一卷。末附其孙性善所著《德滋堂歌诗》及《志广小传》共一卷。志广少好神仙，学於道士齐本守，后乃从马从龙讲学，故所见杂出儒、墨之间。其文长於议论，然称所欲言，词多不择，诗尤涉《击壤集》派，其甥李澄中《序》，谓杂以诙谐，出以调笑，亦觉风流蕴藉，罔不宜人。澄中，山左胜流，非无鉴别，殆以母党尊行，故婉词见意欤？
△《晚帘集》七卷（福建巡抚采进本）
国朝陈箴撰。箴字于宝，龙溪人，由贡生，官连城县教谕。是集文三卷，诗四卷。前三卷分体，后一卷则不分体，盖续刻也，其古文多杂偶句，不古不今。
诗颇泽於古，而不能得其格律，盖刻意有为，而限於无师者也。
△《中岩集》六卷（江西巡抚采进本）
国朝宋振麟撰。振麟字子祯，号中岩，淳化人，顺治中拔贡生。是集於振麟殁后，仅存残稿，其女孙適王氏者，得而藏之，至乾隆辛未，女孙之子文昭官於福建，乃校刊之，凡诗四卷，文二卷，末有富平李因笃所作《传略》。文昭《序》，则称“郭明府九芝延居馀园书馆，昆山顾亭林、二曲李中孚，皆执弟子礼。”亭林，顾炎武号。二曲，李容号也。二人皆国初通儒，似不轻北面於人者，存其说可矣。
△《积书岩诗选》（无卷数，直隶总督采进本）
国朝刘逢源撰。逢源字津逮，广平人。与同里申涵光相倡和。是编分初集、二集，后附《前后漫兴诗》各五十首。逢源生当明季，崎岖转徙於江、汉、淮、海之间，故幽忧之语多，而和平之韵鲜焉。
△《鸿逸堂稿》（无卷数，安徽巡抚采进本）
国朝王艮撰。艮有《易赘》，已著录。是集前有顾祖禹《序》，称王子名炜，盖艮本名炜，作《序》时犹未更名也。艮与顾炎武等游，故文章颇有法度，而谨守古格，未能变化，其长短均在於是，惟《偃师纪事》、《内江纪事》诸篇，载明季流寇事颇为详备，足资参考云。
△《稽留山人集》二十卷（浙江巡抚采进本）
国朝陈祚明撰。祚明字允倩，钱塘人。《浙江通志》称其博学善属文，以贫佣书京师，殁於客邸。所著有诗二十卷，词一卷，古文尤富，其古文与词今皆未见。此编乃其诗集也，亦名《敝帚集》，自顺治乙未至康熙癸丑，凡十九年之作，编年排次。
△《止泉文集》八卷（户部尚书王际华家藏本）
国朝朱泽澐撰。泽澐有《朱子圣学考略》，已著录。此集乃其子光进所编。凡诗一卷，语录一卷，书牍四卷，杂著二卷，大抵亦皆讲学之语。盖其生平，惟以崇奉朱子为事也。
△《性学吟》二卷（两江总督采进本）
国朝徐世沐撰。世沐有《易经惜阴录》，已著录。是编，以诗讲学，皆拈理语为题，如太极仁义之类，又时附夹注数语，如葛长庚《道德宝章》之式。
△《陋轩诗》四卷（江苏巡抚采进本）
国朝吴嘉纪撰。嘉纪字野人，泰州人。泰州多以煮海为业，嘉纪独食贫吟咏，屏处东淘，自铭所居曰“陋轩”，因以名集。其诗颇为王士祯所称。后刊板散佚，此本乃其友人方千云裒集重刻者也。其诗风骨颇遒，运思亦复劖刻，而生於明季，遭逢荒乱，不免多怨咽之音。
△《欣然堂集》十卷（江苏巡抚采进本）
国朝陶孚尹撰。孚尹字诞仙，江阴人，官桐城县训导。是集诗六卷，诗馀附焉，文四卷。王士祯、尤侗为之序，皆深相推挹，实则无好无恶之作也。
△《定峰乐府》十卷（江苏巡抚采进本）
