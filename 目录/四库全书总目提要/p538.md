<!-- { "loadSidebar": true } -->
△《御定骈字类编》二百四十卷康熙五十八年圣祖仁皇帝敕撰，雍正四年告成，世宗宪皇帝制序颁行。谨案唐以来隶事之书，以韵为纲者，自颜真卿《韵海镜源》而下，所采诸书，皆齐句尾之一字，而不齐句首之一字。惟林宝《元和姓纂》、邓椿《古今姓氏书辨证》、《元人排韵事类氏族大全》以四声二百六部分隶诸姓，於覆姓齐其首一字，使以类从。然皆书中之变例，非书中之通例也。凌迪知《万姓统谱》，随姓列名，体例略如《韵府》，然亦以首一字排比其人，非《记事纂言》之比也。我圣祖仁皇帝天裁独运，始创造是编。俾与《佩文韵府》一齐尾字，一齐首字，互为经纬，相辅而行。凡分十有二门，曰天地，曰时令，曰山水，曰居处，曰珍宝，曰数目，曰方隅，曰采色，曰器物，曰草木，曰鸟兽，曰虫鱼。又补遗一门曰人事。所隶标首之字凡一千六百有四，每条所引以经史子集为次，与《佩文韵府》同。而引书必著其篇名，引诗文必著其原题。或一题而数首者，必著其为第几首，体例更为精密。学者据是两编以考索旧文，随举一字，应手可检。较他类书门目纷繁，每考一事，往往可彼可此，猝不得其部分者，其披寻之难易，固迥不侔矣。
△《御定分类字锦》六十四卷康熙六十一年圣祖仁皇帝御定。皆采掇成语，裁为骈偶，分类编辑。每类以二字、三字、四字为次，各详引原书，注於条下。考类书全用对句，始於隋杜公瞻之《编珠》。然其书《隋志》、《唐志》皆不载，至《宋志》始著录，而宋人无引用者，亦无旧刻旧钞流传於世。至康熙中，乃有高士奇家刊本，颇疑依托。
其灼然可徵者，当自《初学记》之事对始。然亦仅每门之内，载有数条，非全部如是。其全部对句者，以杨慎《谢华启秀》为稍博，然捃摭未富，篇帙无多，标新异则有馀，备采用则不足也。是编所录，皆《石渠天禄》之珍藏，既多未睹之秘，又仰遵训示，体例详明，翦裁皆得其菁华，配隶务权其铢两。遇丽句可供文藻，而单词不可骈连者，宁各依字数附缀於末，谓之备用，而不强为之凑泊。是以抽黄对白，巧若天成，合璧分璋，词如己出。昔宋人四六，喜缀成句，一篇之内不过数联而已。宋人诗话又喜称巧对。如带眼、琴心、杀青、生白之类，一集之内亦不过数联而已。至於累牍连篇，集为巨帙，无一字一句之不工，则自古以来，未有逾於此编者矣。
△《御定子史精华》一百六十卷康熙末圣祖仁皇帝敕修，雍正五年世宗宪皇帝御定颁行。四库之中，惟子史最为浩博，亦最为芜杂。盖纪传编年以外，凡稗官野记，皆得自托於史。儒家以外，凡异学方技，皆得自命为子。学者虽病其冗滥，而资考证广学问者，又错出其中，不能竟废，卷帙所以日繁也。或寒门细族，艰於购求；或僻壤穷乡，限於耳目，则涉览有所不能遍。或贪多务得，不别瑕瑜；或嗜异喜新，偏矜荒诞，则持择有所不能精。於是删纂之学兴焉。然摘录之本，如庾仲容之《子钞》（案：《子钞》世无传本，其文散见《永乐大典》中），马总之《意林》，简略不详，钱端礼之《诸史提要》，疏陋寡绪；杨侃之《两汉博闻》、林铖之《汉隽》，偏举不全。即洪迈之《经子法语》、《诸史精语》，吕祖谦之《十七史详节》，亦未为善本。明人所辑，丛脞弥甚，益自郐无讥。圣祖仁皇帝嘉惠艺林，特命纂辑此编，俾其知津逮。分三十类，子目二百八十。凡名言隽句，采掇靡遗。大书以标其精要，分注以详其首尾，原原本本，条理秩然，繁简得中，翦裁有法。守兹一帙，可以富拟百城，於子史两家，诚所谓披沙而简金，集腋而为裘矣。
△《御定佩文韵府》四百四十四卷康熙五十年圣祖仁皇帝御定。考《唐书艺文志》载：颜真卿《韵海镜源》二百卷，释皎然陪颜使君修《韵海》毕，东溪泛舟饯诸文士诗，有外史刊新韵，中郎定古文，菁华兼百氏，缣雅备三坟句。其自注又有鲁公著书，依《切韵》起东字脚语。然则分韵隶事，始自真卿。今其书不传。宋、元间作者颇夥，谓之诗韵。（语详《韵府群玉》条下。）其传於今者惟《韵府群玉》为最古，至明又有《五车韵瑞》，然皆疏漏不完，舛讹相踵。杨慎作《韵藻》，朱彝尊作《韵粹》，其子昆田又作《三体摭韵》，皆欲补阴氏凌氏之阙而仍未赅备。是以我圣祖仁皇帝特诏儒臣，蒐罗典籍，辑为是编。每字皆先标音训。所隶之事凡阴氏、凌氏书所已采者，谓之韵藻，列於前，两家所未采者，别标增字，列於后。皆以两字、三字、四字相从，而又各以经史子集为次。其一语而诸书互见者，则先引最初之书，而其馀以次注於下，又别以事对摘句附於其末。原本不标卷第，但依韵厘为一百六卷。而中分子卷二十有四。今以篇页繁重，编为四百四十四卷。自有《韵府》以来，无更浩博於是者。俯视阴氏、凌氏之书，如沧海之於蠡勺矣。考康熙五十九年大学士王掞等恭制《韵府拾遗》序，有曰《佩文韵府》书成，卷帙一百有六。间诸臣分纂之时，每缮初稿，先呈御览。我皇上十行并下，点摘阙遗。举凡六经奥义诂训之所难通，四部僻书枣梨之所未鋟，莫不亲加批乙，宣付诸臣，再三稽考。虽诸臣众手合作之书，实我皇上一心裁定之书也云云。盖由圣学高深，为千古帝王所未有，故是书博赡，亦千古著述所未有也。
△《御定韵府拾遗》一百十二卷康熙五十五年圣祖仁皇帝御定，以抬《佩文韵府》之遗也。《佩文韵府》凡一万八千馀页，艺林传布，已浩若望洋，而睿虑周详，犹恐沧海之兼收，或有涓流之未会，故特命搜奇抉秘，续辑是书。其分韵悉准前编，其所补则为例有四。
凡前编所有之字，则惟增韵书之音切。如一东之东字，注唐韵、正韵德红切，集韵、韵会都笼切是也。凡前编未收之字，从他韵增入者，则兼注音义。如二冬之<月庸>字，注广韵丑凶切，集韵痴凶切，并音蹱，与佣同，集韵均也直也，又注照广韵增入是也。其文句典故为前编所未载者，谓之补藻，东字下引禹贡北东诸条是也。前编已载而所注未备者，谓之补注，东字下引《周易折中集》说居东诸条是也。蒐罗赅备，体例详明。大学士王掞等恭制序文所谓举大而及其细，则《拾遗》为《韵府》之支流。附少以成其多，则《拾遗》为《韵府》之全璧也。
圣人制事，精益求精，不留丝毫之欠阙，此亦一端矣。旧本不标卷第，与《佩文韵府》同。今以一韵为一卷，其篇页稍多者，分六子卷为一百十有二卷。
△《格致镜原》一百卷（江苏巡抚采进本）
国朝陈元龙撰。元龙字广陵，海宁人。康熙乙丑进士及第，历官文渊阁大学士。谥文简。是编乃其类事之书。其曰《格致镜原》者，自昔类书，大抵缕陈旧迹，与史传相参，或胪列典章，与会要相佐。此所采辑，分三十类，曰乾象，曰坤舆，曰身体，曰冠服，曰宫室，曰饮食，曰布帛，曰舟车，曰朝制，曰珍宝，曰文具，曰武备，曰礼器，曰乐器，曰耕织器物，曰日用器物，曰居处器物，曰香奁器物，曰燕赏器物，曰玩戏器物，曰穀，曰蔬，曰木，曰草，曰花，曰果，曰鸟，曰兽，曰水族，曰昆虫。皆博物之学，故曰格致。又每物必溯其本始，略如事物纪原，故曰镜原也。其采撷极博，而编次具有条理。又以明人类书多不载原书之名，攘古自益，因各考订所出，必系以原书之名。虽所据或间出近代之本，不能尽溯其源，而体例秩然，首尾贯串，无诸家丛冗猥杂之病，亦庶几乎称精核矣。其书为康熙戊子丁亥间元龙归养时所作。后官广西巡抚，乃刊行之於粤中云。
△《读书纪数略》五十四卷（内府藏本）
国朝宫梦仁编。梦仁字定山，泰州人。康熙戊戌进士，官至福建巡抚。康熙四十六年，圣驾南巡。梦仁方罢官里居，因恭迎六御，以此书奏呈御览。得旨刊行，遂并版缴进。至今存贮於内府，亦儒生之荣遇也。前奏摺二通，摺称五十二卷，此本实五十四卷，或鋟木时析其两卷欤？其书分天、地、人、物四大纲。天部分子目四，地部分子目十，人部分子目二十九，物部分子目十一。凡诸书所载故实，有数可纪者，各以类从。大抵以王应麟《小学绀珠》、张九韶《群书拾唾》为蓝本，而稍摭宋、元、明事附益之，较二家之书颇为赅备。每类先标目录，亦较二家之书为易检寻。虽载籍极博，未能包括无遗，所载诸事，又或不注所出，然凡例称数之可纪，既数不胜数。而汗牛充栋之书，更难尽读。兹不过就耳目所及见闻，惧其略而弗详，故名之曰略。又称题下必注某书，示不忘本也。其间多有不注者，大约世所习见之书，亦或钞时偶忘。若原本所未注，则彼先失记，相沿已久，且难遍考云云。则梦仁固已自言之，无庸执以相病矣。谨案倪国琏《康济录》，仰蒙皇上敕内直诸臣重为删润，并赐嘉名，官为刊版，故列於官撰诸书之中。此书虽版贮内府，而既非官撰，亦非官刊，不过与马骕《绎史》同例，故仍以作者时代为次。
△《花木鸟兽集类》三卷（两淮马裕家藏本）
国朝吴宝芝撰。宝芝，石门人。是书集花木鸟兽故实，分门胪列。原本卷端题臣吴宝芝恭纂字，当为经进之本也。上卷凡四十三目，中卷凡四十二目，下卷凡二十五目，皆采掇旧文，以供词藻之运用。旁及稗官小说，下至诗词佳句，无不博引。大旨主於湔涤陈因，蒐罗新颖，较诸家类书所载，蹊径颇殊。中间如《三国典略》、《瑞应图》、《字说》等书，久已佚亡，亦不免辗转稗贩之弊。
然搜奇抉异，出於独得者居多，盖《清异录》之支流，而《全芳备祖》之馀派也。
卷帙无多，而转以少胜。固胜於连篇累牍，数见不鲜者矣。
△《别号录》九卷（浙江鲍士恭家藏本）
国朝葛万里撰。万里号梦航，昆山人。其书取宋、金、元、明人别号，以下一字分韵编辑。宋、金、元人共一卷，明人八卷，时弥近者弥易详也。考钱曾《读书敏求记》，载有宋淳祐间钱塘徐光浦《自号录》一卷，载当代名公钜卿骚人墨士之号，谭友闻序之。其本为元至正间华亭孙道明所钞，今未之见。万里此书，盖仿其例而广之者也。古人冠而称字，年过五十称伯仲而已。至《左传》所载子产、子美，至於两字并行，已难辨识，然犹无别号。《战国策》有寒泉子，其为氏为号不可考。商山四皓，皆自有名姓，而又有黄绮诸称，其别号之所昉乎？
自唐以后，名目弥繁，万里序称盛於南宋，滥於明，见者莫知为谁，诚为确论。
