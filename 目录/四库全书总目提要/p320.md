<!-- { "loadSidebar": true } -->
明周诏撰。案，是时有二周诏，一为延津人。嘉靖庚戌进士，见《太学题名碑》；一即此周诏，号台山，富顺人。嘉靖癸巳官衡州府知府。石鼓书院在衡州府治北石鼓山。宋景祐间，允集贤校理刘沆之请，赐额置田，与睢阳、岳麓、白鹿号为四大书院，讲学家喜称道之。诏官於衡州，因剿取旧志，稍增损以为此编。
首《地理》，次《室宇》，次《人物》，次《词翰》，而附录《文移》於末。潦草漏略，殊无义例，盖书帕本也。
△《净慈寺志》十卷（浙江巡抚采进本）
明释大壑撰。大壑字元津，杭州净慈寺僧。案，净慈寺在杭州城西南屏山。
旧无志，大壑始创修之。其书分《形胜》、《建置》、《法嗣》、《檀护》、《著述》、《僧制》、《灵异》七门。自序称“断碣磨崖，冥搜必录，盖二十载而始成”，其用力亦勤矣。
△《径山集》三卷（浙江巡抚采进本）
明释宗净撰。宗净始末未详。径山在临安县天目山东北，唐代宗时，僧法钦始造寺。是书上卷记寺之建置，中卷记禅宗，下卷载艺文。原刻校雠不精，僧方一序，谓其鲁鱼亥豕叠出，为白璧蝇玷云。
△《白鹭洲书院志》二卷（浙江汪启淑家藏本）
明甘雨撰。雨有《古今韵分注撮要》，已著录。初，宋淳祐辛丑，江万里知吉州，建书院於白鹭洲。洲在二水之中，故借李白诗“二水中分白鹭洲”句以名之，非金陵之白鹭洲也。时宋理宗方重道学，为赐额立山长，嗣后遂相承为古迹。
万历辛卯，黄梅汪可受为吉安府知府，又重修之。雨因撰是志，分《沿革》、《建置》、《教职》、《祀典》、《储赡》、《名宦》、《人物》、《公移》、《贤劳》、《义助》、《纪述》、《书籍》、《生祠记》十三门。生祠记者，即可受生祠也，至别立为一门，此其作志之意不在书院矣。
△《历代山陵考》一卷（两淮马裕家藏本）
明王在晋撰。在晋字明初，太仓人。万历壬辰进士，官至兵部尚书，事迹附见《明史王洽传》。是书仅从《一统志》抄撮而成，无所考证。况既名山陵，而赵宣子、孟尝君辈遗冢亦列其间，尤非体也。
△《方广岩志》四卷（江西巡抚采进本）
明谢肇淛撰。肇淛有《史觿》，已著录。方广岩在永福县东。宋给事中黄非熊尝读书山中，作《十咏》以纪其胜。肇淛时为工部郎，奉使过家，游於是岩，因辑此志。前为《义例》一条，作《本纪》以志方广，作《外纪》以志旁近岩壑，作《别纪》以志方外，作《文纪》、《诗纪》以辑前人之作。然《本纪》之名，史家以载帝王事迹，用之山水，殊乖体例。别纪信志，宁之托生三元、德涵之丽刑地狱，佛氏之说，儒者所不道。《诗纪》末有国朝人所作，则雍正中江绩重修是书所附入也。
△《石鼓书院志》一卷（两淮马裕家藏本）
明李安仁撰。安仁字裕居，迁安人。万历中官衡州府知府。是编因周诏旧志重修，分上下部。上部纪《地理》、《室宇》、《人物》、《名宦》，下部载《艺文》。采据较诏志为详。
△《关中陵墓志》二卷（两淮盐政采进本）
明祁光宗撰。光宗后更名伯裕，滑县人。万历戊戌进士，官至兵部尚书。是编乃光宗督学陕西时，於历代陵墓详加考证，各为之图，而系之以说。其距诸州县城，方隅道里，皆备志之。亦《皇览圣贤冢墓记》之流也。
△《金陵梵刹志》五十三卷（编修汪如藻家藏本）
明葛寅亮撰。寅亮有《四书湖南讲》，已著录。是书志金陵梵刹，依僧录分，摄以灵谷、天界、报恩三大寺统。次大寺五，中寺三十有二，小寺百有二十。其馀废寺，别为一编。卷首冠以《御制》、《钦录》二集。《御制》者，太祖之诗文；《钦录》者，沿革之案牍也。末附以《南藏目录》及诸经、租额、公费、僧规、公产诸条例。其馀皆略如志乘之体，编次颇伤芜杂。
△《径山志》十四卷（浙江巡抚采进本）
明宋奎光撰。奎光字培岩，万历壬子举人，官馀杭县教谕。是编盖增补宗净旧志而成，分《开山诸祖》及《制敕》、《诗文》、《名胜》、《古迹》、《土产》诸门，殊多猥琐。盖一山一寺，地本偏隅，宗净志已具梗概。奎光必从而恢张之，其冗沓宜矣。
△《延寿寺纪略》一卷（两淮马裕家藏本）
明释圆复撰。圆复字休远，鄞县人。与屠隆同时。延寿寺在鄞县南三里，旧号保恩院。宋祥符间，改为延寿寺。是书详述知礼禅师本末，及宋相曾公亮置买庄田旧事，他无所载。盖自备古刹之典故而已。
△《禹门寺志》六卷（两江总督采进本）
明戴英撰。英字上慎，宜兴人。崇祯甲戌进士。禹门寺在宜兴之龙池山。是编前志山寺僧侣，后纪碑铭序记诗文，多未雅驯。
△《邓尉圣恩寺志》十八卷（江苏周厚堉家藏本）
明周永年撰。永年字安期，吴江人。邓尉故有《沈津志》，兹编乃踵而增之。
凡梵宇、名释、序记、语录，无不备载。大约於寺之建置本末，尤为详悉。故以《圣恩寺志》为名。书成於崇祯十五年，而中有康熙中碑刻，及宋荦、徐秉义诗文。盖后人所续入也。
△《天童寺集》二卷（两淮马裕家藏本）
明杨明撰。明不知何许人。天童寺在鄞县东六十里。晋永康间，义兴禅师居此山，有童子来供薪水，久之辞去，自称太白星。因是山名太白，寺名天童。兹编叙述形胜，缀以艺文。前序无姓名，疑即明所自作。中称撰为七卷，今止两卷，似尚非完帙也。
△《南溪书院志》四卷（两淮盐政采进本）
明叶廷祥、郭以隆、纪延誉、陈翘卿同撰。廷祥官尤溪县知县。以隆称署县事，疑为丞簿之类。延誉、翘卿则尤溪教谕、训导也，其里贯均未详。南溪者，朱子之父松作尉尤溪，实生朱子於其地。理宗嘉熙初，尤溪令李修，以时方崇尚道学，人争攀附，遂於其地建二朱先生祠，即书院所自昉也。志中载书院额为帝显德祐元年所赐，而李韶所作记在嘉熙改元之岁，已称南溪书院。则初建时已有此名，但赐额在后耳。其书仅纪书院之迹，所附诗文，多不雅驯。延誉之序，以朱松、朱子及宋理宗皆跳行别书，使君臣相并，则欲尊朱子而不知所以尊，悖谬甚矣。
△《破山兴福寺志》四卷（两淮马裕家藏本）
明程嘉燧撰。嘉燧字孟阳，休宁人。崇祯末布衣。《明史文苑传》附载《唐时升传》末。常熟县西北十里有破山，其麓有寺曰“兴福”，乃齐梁间所建。
是书一卷、二卷记山中古迹，而诗文附焉。三卷志建置。四卷志禅宗。序次雅洁，为山志中差善之本。
△《灵隐寺志》八卷（两淮马裕家藏本）
国朝孙治撰，徐增重编。治字宇台，仁和人。增字子能，吴县人。其书因明万历中昌黎白珩之志，稍增损之。体例与他志略同。惟以宦游寄寓之人概收之《人物》一门，则事涉创造，於义未安。
△《沧浪小志》二卷（浙江巡抚采进本）
国朝宋荦撰。荦字牧仲，号漫堂，商邱人。由荫生官至吏部尚书。是编乃荦为江苏巡抚时得宋苏舜钦沧浪亭旧址，重为修葺。因蒐辑前人传记诗文而附以所作记一篇，诗一首，及尤侗、范承勋诗各一首，共为一集。当时颇称其好事。然其所采，多为舜钦而作，与亭无涉。又南禅寺虽附近亭旁，而实非当日之故址。
一概泛载，亦未免稍失断限矣。
△《杏花村志》十二卷（浙江巡抚采进本）
国朝郎遂撰。遂字赵客，号西樵子，池州人。按，杜牧之为池阳守，清明日出游，诗有“借问酒家何处有，牧童遥指杏花村”句，盖泛言风景之词。犹之杨柳岸、芦荻洲耳。必指一村以实之，则活句反为滞相矣。然流俗相沿，多喜附会古迹，以夸饰土风。故遂居是村，即以古今名胜、建置及人物、艺文集为是编。
盖亦志乘之结习也。至於郎氏族系亦附录其中，则并非志乘体矣。
△《二楼小志》四卷（浙江巡抚采进本）
国朝程元愈撰，汪越、沈廷璐又补葺之。与佟赋伟《二楼纪略》一书相为表里，皆记宁国府南北楼事。北楼即谢朓之高斋，南楼即文昌台。明嘉靖中知府朱大器所建也。赋伟书旁涉他事，殊为庞杂。此辑录历代题咏，并记南楼建造之始末，差为有绪。越有《读史记十表》，已著录。元愈字偕柳，廷璐字元佩，皆宁国人。
△《青原志略》十三卷（两淮马裕家藏本）
国朝僧大然撰，施闰章补辑。大然始末未详。闰章字尚白，号愚山，宣城人。
顺治己丑进士，官至江西布政司参议。康熙己未，召试博学鸿词，授翰林院侍读。
青原为吉州名胜，自唐行思禅师开山说法以后，遂为巨刹。至明王守仁、罗洪先、欧阳德诸人於此讲学，故第三卷特立《书院》一门，略记当时问对之语。而其所采录皆理之近於禅宗者，则缁流援儒入墨，借以自张其教也。
△《崇恩志略》七卷（江西巡抚采进本）
国朝僧智藏撰。智藏字竺堂，安福人。崇恩寺在庐陵，创自吴赤乌中，屡经废兴。康熙丙午，智藏重修之，因辑是书。一卷《山水道场》及历代住持上堂《语录》，二卷《记疏》，三卷《诗对联》，四卷《序》，五卷《启书》，六卷《杂著法语》，七卷《法产》。大旨在张皇佛教，以外护为至荣。体例芜杂之甚。
△《江心志》十二卷（浙江巡抚采进本）
国朝释元奇撰。江心寺在温州府北永嘉江中，即谢灵运诗所谓“乱流趋正绝，孤屿媚中川”者也。宋高宗尝幸其地，称为名胜。明释成斌、郡人王旸谷始创为之志。元奇因旧本重加编辑。凡《纪迹》一卷，《敕书》一卷，《艺文》八卷，《世系》、《杂记》二卷。
△《白鹿书院志》十六卷（安徽巡抚采进本）
国朝廖文英撰。文英有《正字通》，已著录。初，唐李渤与其兄涉读书庐山，蓄一白鹿甚驯，因名白鹿洞。宋初置书院於五老峰下。朱子守南康军，援岳麓书院例，疏请敕额，遂为四大书院之一。康熙中，文英为南康知府，因即旧志修辑，以成是书。意求繁富，颇失翦裁。
△《灵谷寺志》十六卷（两江总督采进本）
国朝吴云撰。云号舫翁，安福人。灵谷寺在江宁锺山之左，明太祖迁梁宝志塔於此，改赐今名，而号其山曰“紫金”。旧有景泰间僧洁菴、嘉靖间黄河二志。
康熙庚辰，云重辑为是编。前有云自序，及寺僧寂曙所纪修辑缘起。凡分二十四类，其门目皆因明志之旧，仅略为删补耳。
△《白鹿书院志》十九卷（安徽巡抚采进本）
国朝毛德琦撰。德琦有《庐山志》，已著录。康熙甲午，德琦为星子县知县，因取廖文英原志重加订正。分类凡十，曰《形胜》，曰《兴复》，曰《沿革》，曰《先献》，曰《主洞》，曰《学规》，曰《书籍》，曰《艺文》，曰《祀典》，曰《田赋》。《形胜》等七门，皆因旧志，《兴复》、《主洞》、《书籍》三门，则德琦所增也。
