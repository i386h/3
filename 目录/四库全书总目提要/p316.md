<!-- { "loadSidebar": true } -->
明沈津撰。津字润卿，苏州人。是书分《本志》、《泉石》、《祠墓》、《梵宇》、《山居》、《名释》、《草木》、《食品》、《集诗》、《集文》十类。前为《总叙》一篇。其称《本志》者，以专纪山之形势为作志本意，故以冠於各类之首也。书成於嘉靖壬寅，靳学颜尝为之序。黄虞稷《千顷堂书目》遂以为学颜所作，失考甚矣。
△《衡岳志》十三卷（浙江汪启淑家藏本）
明彭簪撰，姚宏谟重订。考《明史艺文志》，载彭簪《衡岳志》八卷。此多五卷，当即宏谟所增。然宏谟序已称“续刻者随时窜入而不之究”，则未经重修以前已非簪之原本矣。序又称“总《形胜》於多景之前，补《事纪》於诸卷之首”，此本一卷为《事纪》，二卷、三卷为《形势》，知为宏谟所增。至所称“诗文以景附，景以类分”者，则散缀各卷，不可复考。簪自号石屋山人，安城人。官衡山县知县。其书成於嘉靖戊子。宏谟，秀水人。嘉靖癸丑进士，官至吏部左侍郎。其书成於隆庆辛未。时提督湖广学政，应知县章宣之请，续此编云。
△《庐山纪事》十二卷（浙江汪汝瑮家藏本）
明桑乔撰，国朝范礽补订。乔字子木，江都人。嘉靖壬辰进士，官至监察御史。以首劾严嵩，为所构陷，谪戍九江以卒。事迹具《明史》本传。此书即其在戍所时作，成於嘉靖辛酉。至国朝顺治戊戌，巡按御史许世昌属南康推官会稽范礽重为补订。以山阴、山阳别其条贯，属南康者列於阳，属九江者列於阴。
又取乔后百馀年间事迹题咏，缀补於后。礽序称乔书质而辨，文而约，纪事皆题原采书名。礽所补悉仿其例云。
△《仙都山志》二卷（两淮马裕家藏本）
明戴葵撰。葵，酆都人。始末未详。据其自跋，此书盖嘉靖丁未作也。仙都山在四川酆都县境，为道经第四十二福地，称前汉王方平、后汉阴长生得道处。
葵杂采旧文，分为八类，大抵神仙家言为多。
△《牛首山志》二卷（两淮马裕家藏本）
明盛时泰撰。时泰字仲交，江宁人。嘉靖中贡生。牛首山在江宁城南，一名天阙。是书首志《山名》，次志《岩洞》、《池泉》、《殿庐》、《草树》、《法宝》、《游览》、《丽藻》。其文颇近游记，不尽沿志书窠臼。其艺文多著出某书，亦明人所难。惟“地亩弓口”一条，全录禀帖批词，首尾不加删削，殊失体例。
△《仙岩志》六卷（两淮马裕家藏本）
明王应辰撰，应辰自署曰举人，不著里贯。考《太学题名碑》有隆庆辛未进士王应辰，信阳人。去作此书时仅十六年，未知即其人否也。仙岩山在浙江瑞安县境，为道书第二十六福地。嘉靖壬戌，兵部郎中永嘉王叔果属应辰为此编。首载图景，次录诗文，序次尚颇简洁。
△《黄海》六十卷（两江总督采进本）
明潘之恒撰。之恒字景昇，歙县人。嘉靖间官中书舍人。考《明史艺文志》有潘之恒《黄海》二十九卷，此本虽卷数未标，其曰《纪初》者八，曰《纪藏》者七，曰《纪迹》者十有八，曰《纪游》者二十有一，曰《纪异》者六，皆别之为卷，则已六十卷矣。史称二十九卷，未为确数。然其中次第卷数，或有或阙，或参差错互，盖犹未定之稿，不知其止此六十卷否也。黄山在徽州府西北百三十里，旧名黟山，唐改今名。跨据宣、池、江、浙数郡。世传黄帝与容成子、浮邱公炼药於此，故有浮邱、容成诸峰。此姑存图经之说，以备古迹一条则可。之恒竟上溯轩辕，采摭经传，凡语涉黄帝者皆入焉。至以《广黄帝本行纪》、《真仙通鉴》诸书与六经之文并列，何其诞欤！大抵以多为胜，而考证之学与著述之体则非所讲也。
△《武夷山志略》四卷（浙江范懋柱家天一阁藏本）
明徐表然撰。表然字德望，崇安人。嘉靖中尝结漱艺山房於武夷第三曲，因撰次是书，分为四集。绘山之全图，及武夷宫左各景，宫右九曲诸胜，悉以题咏附於后。凡名胜、古迹，皆分附於《山川》。较他地志尤便省览，此变例之可取者。至於《寓贤》及《仙真》之类，人绘一图，则不免近儿戏矣。其名《志略》者，谓兹山已有全志也。
△《阿育王山志》十卷（两淮马裕家藏本）
明郭子章撰。子章有《蠙衣生易解》，已著录。阿育王山在浙江宁波府，去府治四十里。山有阿育王寺舍利塔，相传为地中涌出，因以名寺，遂因以名山。
盖缁流梵笈有是异闻，年祀绵远，亦无从而究诘也。是志凡分十类。揆其大旨，主於阐释氏之显应。故标兹灵迹，以启彼信心，原不以核订地理、考证古今为事也。
△《云门志略》五卷（浙江巡抚采进本）
明张元忭撰。元忭有《绍兴府志》，已著录。云门山在会稽城南。元至正十年，相里允若作《云门集》，黄溍序之。元忭以其未备，补缉是编。以《山川》、《古迹》、《名贤》为一卷，而馀四卷皆《艺文》，又末大於本矣。
△《京口三山续志》四卷（浙江巡抚采进本）
明徐邦佐、陈朝用、朱文山同撰。邦佐号雁洲，浦城人。官镇江府教授。朝用号南湖，宁都人；文山号仰泉，常宁人。皆官镇江府训导。是书成於隆庆中，以补史宗道《三山志》之阙，故以《续志》为名。专取当时人游览诗赋，汇萃成帙、而邦佐等所自作，附录尤夥。盖意在钓名，於三山考订无涉也。
△《齐云山志》五卷（浙江汪启淑家藏本）
明鲁点撰。点字子与，南漳人。万历癸未进士，官休宁县知县。齐云山在休宁县，名齐云岩，盖白岳西北分支也。上有北极佑圣真君神祠，明代数经修葺，嘉靖中始有齐云山之号。兹志因云岩旧本而重辑之，分三十七目。卷前又有顺治中告示二通，又后人刊入，非原书之旧矣。
△《普陀山志》六卷（两淮马裕家藏本）
明周应宾撰。应宾有《九经考》，已著录。普陀山在浙江之定海。是编因旧志重辑，凡六卷，十五门。而应宾自序称五卷，十七门。勘验卷帙，并无阙佚，未审何以矛盾也。
△《太岳太和山志》十七卷（江苏巡抚采进本）
明田玉撰。玉不知何许人，万历中宦官也。太和山即湖广均州之武当山，相传为北极玄武修真地。明成祖即位时，自谓得神之祐，因尊为太岳，敕建宫观，常遣内臣司其香火。嘉靖间，提督太监王佐始创为志，太监吕评续增之。万历癸未，玉复增广为此本。前载修建庙宇始末实事，并仙迹、徵应、物产，后载唐、宋、元、明序记诗赋等作。
△《太姥志》一卷（江苏巡抚采进本）
明史起钦撰。起钦字敬所，鄞县人。万历己丑进士，官福宁州知州。太姥山在福宁州境，传尧时有老母业采蓝，后得仙去，故以为名。中有锺离岩、一线天诸胜迹，起钦因创为此书，成於万历乙未。前列图，次列记序及题咏之作。然山以岩壑寺宇为主，法当分门编载。起钦但为总绘一图，悉不加分别诠次，非体例也。
△《续刻麻姑山志》十七卷（浙江汪启淑家藏本）
明左宗郢撰，国朝何天爵、邱时彬重修。宗郢，南城人。万历己丑进士，官至太常寺少卿。天爵、时彬皆建昌人。麻姑山唐时隶抚州，故颜真卿《麻姑仙坛记》有“抚州南城县”之语，今则在建昌府城西十里。宗郢志见於《明史艺文志》，著录卷数相同。此本每卷标题，或称麻姑而去“山”字，或又加“洞天”字，或加“丹霞”字。名目纷然，可知体例之庞杂。考《明史》作《续刻麻姑山志》，今姑从标目焉。
△《嵩书》二十二卷（两江总督采进本）
明傅梅撰。梅字元鼎，邢台人。万历辛卯举人，由登封县知县擢刑部主事。
与员外郎陆梦龙力争梃击一案，郑氏之党中以察典，罢官。后起为台州府知府。
崇祯中，解职家居。大兵下顺德，抗节死，赠太常寺少卿。事迹附见《明史张问达传》。乾隆乙未，赐谥忠节。是编乃其官登封知县时所作。分《星政》、《峙胜》、《卜营》、《宸望》、《岳生》、《官履》、《岩栖》、《黄裔》、《竺业》、《物华》、《灵绪》、《颜始》、《章成》为十三篇，立名颇嫌涂饰。
全书意在广搜，亦殊多驳杂。
△《蜀中名胜记》三十卷（浙江鲍士恭家藏本）
明曹学佺撰。学佺有《易经通论》，已著录。案，学佺所著，本无此书之名。
此本乃万历戊午福清林茂之摘其《蜀中广记》内《名胜》一门，刻之南京，而锺惺为之序。不知其何所取也。
△《华岳全集》十三卷（两淮盐政采进本）
旧本题明华阴县知县李时芳撰。今案时芳之本，《千顷堂书目》作十卷，乃嘉靖四十一年所修。至万历二十四年，汝州张维新为潼关道副使，以时芳书多舛错，与华阴县知县贵阳马明卿重加诠叙。前载《图说》、《形胜》、《物产》、《灵异》、《封号》，后载《艺文》，增成十三卷。前有巡抚贾待问序，及维新自序，述之颇详。题时芳所撰，误也。后六年壬寅，知县河间冯嘉会又增文数篇，亦注於书内。至所载国朝祭告之文，与宋琬、蒋超诸人之诗，则莫知谁所续入。
考其中多有潼关道溧阳狄敬姓名，意者即敬所增欤？△《九疑山志》九卷（两淮马裕家藏本）
明蒋鐄撰。鐄，长洲人。万历中官宁远县知县。九疑山在宁远县南四十里，相传舜葬其地，有舜庙焉。虽舆记流传，而旧无专志，鐄始创修此编。首纪祭舜陵文，次载形胜、古迹、人物、仙释、土产，次录前人碑记诗文。崇祯中，平陵俞向葵为令，复补图於卷首。
△《罗浮野乘》六卷（江苏巡抚采进本）
明韩晃撰。晃字宾仲，南海人。万历庚子举人，官青田县知县。是编首《全图》，次《名峰》，次《胜迹》，次《仙释》，次《品物》，次《逸事》。书成於崇祯己卯。其兄晟，字寅仲，亦著《罗浮副墨》，今未见。
△《雁山志胜》四卷（两淮盐政采进本）
明徐待聘撰。待聘字廷珍，常熟人。万历辛丑进士，官至按察使副使。是编乃其官乐清知县时所撰。卷一为山之名胜及人物、土产、杂事，二卷三卷皆佛刹，四卷则所自作诗文也。其凡例有曰：“旧志凡诗赋题雁山者，或以临莅，或以要津，皆旁搜而诠之，而文之微占於山者亦聚焉。又有欲世识其名者，赂剞劂氏私刻搀入，真赝并收，薰莸莫辨。山灵有知，定当作呕，今皆删去”云云。其言可谓深中地志之陋习。然旧作虽已汰除，而又独录己作一卷，其亦尤而效之矣。
△《泰山纪事》三卷（山东巡抚采进本）
明宋焘撰。焘字绎田，泰安州人。万历辛丑进士，官翰林院编修。此书一卷曰《天集》，记天神事。二卷曰《地集》，记古迹。三卷曰《人集》，记名宦人物。所言神鬼冥报，已涉荒诞；至泰山太守、泰安知州为守土之官，柳下惠、王章、羊祐诸人亦不过生长其乡，并未岩栖谷汲，乃概行摭入，不知於岱宗故事何涉也。
