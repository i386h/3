<!-- { "loadSidebar": true } -->
元叶容撰。容字景南，金华人。志行高洁。结庐城山东隅，名其地曰云顶，自号云顶天民。是集乃其孙雍所编。前有《自序》，谓“薪桂老而云山高寒，音调古而岩谷绝响，故名曰《樵云独唱》”。《序》凡二篇，皆题至正甲午。而集中多载入明诗，且后篇乃明兴后语。疑原本后篇未著年月，传写者误以前篇年月补入也。顾嗣立《元诗选》载：“叶樵云容，字伯恺，洪武中登进士，官行人司副，免归。”案集中《挽琳荆山上人》云：“大德庚子春，生我及此公。”以年计之，当洪武戊申，景南年六十有九矣。其《独乐歌》云：“屈指今年七十五。”
集中诗皆高旷之言，绝无及仕宦者。袁布政凯《序》云：“使先生后生数年，际我朝之明盛，与一时俊乂，并列庶职，其事业必有可观。惜其不然，而徒於言语文字间见之，其志不亦可哀乎？”《袁序》作於成化间，不应有误。《元诗选》所引，未知何所据也。又《震泽编》载，东山叶容字伯昂，尝以乡贡为和靖书院山长，则又一同名姓者耳云云，其辨甚明。案太学题名碑，建文庚辰科有叶容，亦金华人。庚辰为建文三年，革除以后称洪武三十三年。《元诗选》所引，当必因此而讹，嗣立特未之详考也。其诗写闲适之怀，颇有流於颓唐者。而胸次超然，殊有自得之趣。天机所到，固不必以绳削求矣。
△《桐山老农文集》四卷（浙江范懋柱家天一阁藏本）
元鲁贞撰。贞字起元，自号桐山老农，开化人。集中《万青轩记》自称曲阜人，盖曲阜其祖贯也。是集凡文三卷、诗一卷。凡元代所作，皆题至正年号。其入明以后，惟题甲子，殆亦栗里之遗意。诗不出元末之格，且间有累句，殊非所长。其文亦闻见颇狭，或失考正。如《武安王庙记迎神词》中有“兰佩下兮桂旗扬，乘赤兔兮从周仓”句。考周仓之名不见史传，是直以委巷俚语镌刻金石，殊乖大雅。然人品既高，胸怀夷旷，一切尘容俗状，无由入其笔端。故称臆而谈，自饶清韵，譬诸深山幽谷，老柏苍松，虽不中绳规，而天然有出尘之意。其故正不在语言文字间矣。
△《静思集》十卷（浙江鲍士恭家藏本）
元郭钰撰。钰字彦章，吉水人。《江西通志》称其元末遭乱，隐居不仕。明初以茂才徵，辞疾不就。集首有洪武二年庐陵《罗大已序》，亦称其“有经济，能自守”。今案集中有“辛亥秋诏举秀才，余以耳聋足躄，县司逼迫非情，因成短句一诗”。辛亥为洪武四年，又在作《序》后二年，则所谓能自守者信矣。又《癸丑首正诗》中有“盲废倦题新甲子，醉来谩说旧山川。贞元朝士今谁在，东郭先生每自怜”之句。是其不忘故国，抗迹行吟，志操可以概见。又有《乙卯新元六十生辰诗》，则其入明已八年矣。迹其生平，大抵转侧兵戈，流离道路。目击时事阽危之状，故见诸吟咏者每多愁苦之词。如《悲庐陵》、《悲武昌》诸篇，慷慨激昂，於元末盗贼残破郡邑事实，言之确凿，尤足裨史传之阙。其遗集本藏於家。嘉靖间，罗洪先始为序而传之。而其孙廷诏等不知编次之法，前后舛错，殊无义例。以行世既久，今亦姑仍其旧录之云尔。
△《九灵山房集》三十卷、《补编》二卷（两江总督采进本）
元戴良撰。良字叔能，浦江人。尝学文於柳贯、黄溍、吴莱，学诗於余阙。
《明史文苑传》，明太祖初定金华时用为学正，良弃官逃去。至正辛丑，顺帝用荐者言，授淮南江北等处行中书省儒学提举。后至吴中依张士诚。知士诚不足与谋，挈家浮海至胶州，欲间道归库库军。库库即世所称王保保，百战以图恢复者也。会道梗不达，侨居昌乐。洪武六年南还，变姓名隐四明山。十五年，徵入京，欲官之，以老疾辞。太祖怒，羁留不释，次年四月卒於京师，然迄未食明禄也。良世居金华九灵山下，故自号九灵山人。其集曰《山居稿》，曰《吴游稿》，曰《鄞游稿》，曰《越游稿》。后跋又云：“集外有《和陶诗》一卷。”今检集中，《越游稿》内已有《和陶诗》一卷。而其门人赵友同所作墓志亦云“《和陶诗》一卷、《九灵集》三十卷，不在集目之内”。或本别有《和陶诗》一卷，而为后人合并於集中者，未可知也。良诗风骨高秀，迥出一时。睠怀宗国，慷慨激烈，发为吟咏，多磊落抑塞之音。故其《自赞》谓“歌黍离麦秀之诗，咏剩水残山之句”。苏伯衡赞其画像。亦谓“其跋涉道途，如子房之报韩；其彷徨山泽，如正则之自放”云。
△《氵栾京杂咏》一卷（浙江鲍士恭家藏本）
元杨允孚撰。允孚字和吉，吉水人。其始末未详。惟集后《罗大已跋》称：“杨君以布衣襆被，岁走万里，穷西北之胜。凡山川、物产、典章、风俗，无不以咏歌记之。”则允孚似未登仕版者。然第四十九首注称：“每汤羊一膳具数十六，餐馀必赐左右大臣，日以为常，予尝职赐，故悉其详”云云。则亦顺帝时尚食供奉之官，非游士矣。又末数首中，一则曰“宫监何年百念消，冠簪惊见髻萧萧。挑灯细说前朝事，客子朱颜一夕凋”，一则曰“强欲浇愁酒一卮，解鞍闲看古祠碑。居庸千载兴亡事，惟有中天月色知”，一则曰“试将往事记从头，老鬓征衫总是愁。天上人间今又昔，氵栾河珍重水长流”，则是集盖作於入明之后。
故《罗大已序》有“兵燹所过，莽为邱墟，回视曩游，慨然永叹”语也。其诗凡一百八首，题曰《百咏》，盖举成数。其曰“氵栾京”者，以氵栾河迳上都城南，故元时亦有此称。诗中所记元一代避暑行幸之典，多史所未详。其诗下自注，亦皆赅悉。盖其体本王建宫词，而故宫禾黍之感，则与孟元老之《东京梦华录》、吴自牧之《梦粱录》、周密之《武林旧事》同一用意矣。
△《云阳集》十卷（浙江鲍士恭家藏本）
元李祁撰。祁字一初，别号希蘧，茶陵人。元统元年进士。除应奉翰林文字，改授婺源州同知。迁江浙儒学副提举，以母忧解职。会天下已乱，遂隐永新山中。
元亡，自称不二心老人，年七十馀乃卒。祁为诗，冲融和平，自合节度。文章亦雅洁有法。其初登第也，元制以汉人、南人为左榜，蒙古、色目人为右榜。（案元制尚右，故《元史梁增传》称谕安南以新朝尚右之礼，蒙古、色目人为右榜以此。）祁为左榜第二人，其右榜第三人则余阙也。后阙死节，而祁独转侧兵戈间。尝为阙序《青阳集》，以“不得乘一障，效死如廷心”为恨。又称“世之贪生畏死，甘就屈辱，靦然以面目视人者，斯文之丧，益扫地尽矣”。盖与阙虽出处稍殊，死生各异，而其惓惓故主，义不负元，则大节如一。昔宋理宗宝祐四年榜得文天祥为状元，又得陆秀夫、谢枋得二人。是榜得李黼为状元，而又得祁与阙二人。黼不愧文天祥，阙不愧陆秀夫，而祁亦不愧谢枋得。是二榜者，后先辉映，亦可云科名之盛事矣。初，明兵至永新，祁中刃僵道左，千户俞子茂询知为祁，舁归礼待之。虽幸不死，然洪武中徵召旧儒，祁独力拒不起。子茂重其为人。
祁没之后，子茂为刻其遗集十卷，至弘治间，其五世从孙东阳，搜辑遗稿，属吉安守顾天锡重鋟，即此本也。国朝康熙中，广州释大汕复以意删削，并为四卷。
然大汕虽号方外，实权利之流，其学识不足以知祁，去取深为未当。故今仍以原本著录，存其真焉。
△《南湖集》七卷（浙江鲍士恭家藏本）
元贡性之撰。性之字友初。《归田诗话》作有初，未详孰是也。宣城人。尚书师泰之族子。元季以胄子除簿尉，后补闽省理官。洪武初，徵录师泰后人，大臣以性之荐。性之避居山阴，更名悦。其从弟仕於朝者，迎归金陵、宣城，俱不往。躬耕自给以终其身。其集名曰“南湖”。虽仍以宣城祖居为目，实则没於浙东，终未归也。集中《题画马诗》云“记得曾陪仙仗立，五云深处隔花看”，《题葡萄诗》云“忆骑官马过氵栾阳，马乳累累压架香”，盖惓惓不忘故国。又《题墨菊诗》曰：“柴桑生事日萧然，解印归来只自怜。醉眼不知秋色改，看花浑似隔轻烟。”《题陶靖节像》曰：“解印归来尚黑头，风尘吹满故园秋。一生心事无人识，刚道逢迎愧督邮。”其不事二姓之意，尤灼然可见。贡钦作是集《序》曰：“会稽王元章善画梅，得其画者无贡南湖题诗则不贵重。”故集中多咏梅诗。尝题绝句云：“王郎胸次亦清奇，尽写孤山雪后枝。老我江南无俗事，为渠日日赋新诗。”又云：“王郎日日写梅花，写遍杭州百万家。向我题诗如索债，诗成赢得世人夸。”其他题画之作尤多。盖人品既高，故得其题词则缣素为之增价，有不全系乎诗者。《归田诗话》称其《吴山游女》及《送戴伯贞之广西》两篇，未足以尽性之也。
△《佩玉斋类稿》十卷（两淮马裕家藏本）
元杨翮撰。翮字文举，上元人。父刚中，大德间官翰林待制，著有《霜月集》，今已不传。翮初为江浙行省掾，至正中官休宁主簿，历江浙儒学提举，迁太常博士。刚中为时名宿，所学具有原本，当代胜流多与之游。翮承其家训，益镞厉为古文辞。观虞集、杨维桢等所作《序》，皆俨然以父执自居，则其指授提撕，必为亲切。故其文章格律，多得自师友见闻，意态波澜，能不失先民矩矱。虽边幅未广，酝酿未深，而法度谨严，视无所师承，徒以才气驰骋者，则相去远矣。是集刊於至正末，而刘仔肩选《明雅颂正音》，乃采入其诗。又《杨基集悼杨文举博士诗》，亦有“白发苍髯老奉常，乱离终喜得还乡”句。则翮之没当在洪武初年。今以其未受明禄，故仍系之元人焉。
△《清閟阁集》十二卷（安徽巡抚采进本）
元倪瓒撰。瓒字元镇，号云林（案梁清远《雕邱杂录》曰：倪云林字元镇，而华亭夏正长寅《赠陈进之序》称为太宇，不知其何据，谨附识於此），无锡人。
