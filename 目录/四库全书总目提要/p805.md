<!-- { "loadSidebar": true } -->
明吴讷编。讷有《祥刑要览》，已著录。是编采辑前代至明初诗文，分体编录，各为之说。内集凡四十九体，大旨以真德秀《文章正宗》为蓝本。外集凡五体，则皆骈偶之词也。程敏政作《明文衡》，特录其叙录诸体，盖意颇重之。陆深《谿山馀话》亦称《文章辨体》一书，号为精博，自真文忠《文章正宗》以后，未有能过之者。今观所论，大抵剽掇旧文，罕能考核源委，即文体亦未能甚辨。
如内集纯为古体矣，然如陆机《文赋》、谢惠连《雪赋》、谢庄《月赋》已纯为骈体，但不隔句对耳。至骆宾王《讨武曌檄》纯为四六，而列之内集；又孔稚圭《北山移文》亦附之古赋。是皆何说也。《古乐府》备列吴声歌曲、西曲歌、江南曲诸体，淫词艳语，并登简牍。而独斥律诗为变体，非耳食欤？外集收及词曲，已为泛滥。而以王维《渭城曲》、刘禹锡《竹枝词》、白居易《杨柳枝》词缀於简末，谓之附录。夫《渭城曲》本题为《送元二使安西》，当时伶人采以入乐耳。
遽别之於绝句之外，已为愦愦。且唐歌曲乃宋、元词曲之先声，反附录於宋、元人后，直本末倒置矣。其馀去取，亦漫无别裁，不过取盈卷帙耳，不足尚也。
△《桥门听雨诗》一卷（浙江范懋柱家天一阁藏本）
明金庠编。庠，苏州人。永乐己丑进士，官至监察御史。是编乃永乐七年会试，得陈燧等九十五人。时值巡幸北京，诸贡士寓居太学俟廷对，雨中取杜甫“好雨知时节”及“落日放船好”二律，人各一韵，赋诗见志。庠因汇而成帙，凡九十五人。中除前科已经冠带及肄四裔书者不与。馀八十人，又以忧去者二人。
诗凡七十八首，内阙史安、邓昌二首，盖编录之时，已偶失其稿也。
△《鼓吹续编》九卷（浙江范懋柱家天一阁藏本）
明朱绍、朱积同编。绍字善继，积字善庆，江阴人。二人兄弟也。是编成於永乐二十二年，盖续《唐诗鼓吹》而作，故所录仍皆七言律诗。凡宋诗一卷，元诗二卷，钜手名篇，率不一选。而明人之诗乃多至六卷。其去取乖方，可以想见。
明初风气犹淳，而已有后来坊刻社稿之习，殆不可解。
△《士林诗选》一卷（两淮马裕家藏本）
明怀悦编。悦字用和，嘉兴人。永乐中以纳粟官通判。是集所载，皆一时友朋之作。近体最多，持择亦未精审。
△《兴观集》一卷、附《山村遗诗、杂著》一卷（浙江巡抚采进本）
明瞿暹编。暹旧藏仇远手书七言律诗三十八首，有元末明初诸人题跋。其邑人翰林修撰王希范常以兴观二字题卷端，故暹名之曰《兴观集》。宣德三年，暹又乞其伯父长史佑书所为七律五十首於卷后。故魏骥序曰：“《兴观集》者，钱塘瞿暹集其乡人先达仇山村、瞿存斋二先生所著七言近体八十八首。”世或专称《仇远兴观集》，误也。后缀《山村逸诗》一卷，凡诗五十四首，《杂著》二首，不知何人所附。今《山村遗稿》已有新本，而远《金渊集》复从《永乐大典》中裒集成帙，刊刻以行。此不完之本，不足为重，故仅存其目焉。
△《柳黄同声集》二卷（浙江鲍士恭家藏本）
明杜桓编。桓字宗表，徽州人。是编刻於宣德己酉。以柳贯、黄溍皆其乡人，因采贯延祐庚申以国子监助教分教上都诗三十二首，至治癸亥考试进士於上都时诗九首，溍至顺辛未以翰林应奉扈从上都诗十二首，合为一集。其时溍集未刻，故所载虞集诸人题跋，较贯诗独详云。
△《存存稿》十卷、《续稿》三卷（两江总督采进本）
《存存稿》，明周泰编。《续稿》周寀编。皆其先世遗集也。《存存稿》凡《石初集》五卷，周霆震撰；《达止集》三卷，霆震子庄撰；《提举集》一卷，庄长子静撰；《蹄涔集》一卷，庄次子庸撰。泰合编之为十卷，泰即庸之孙也。
其书成於正统丙寅。至万历十九年，其裔孙寀又益以周永锡《愚直存稿》一卷，周正方《佩韦存稿》二卷，名曰《续编》，合订成帙。案霆震《石初集》有单行之本，已别著录。其馀五集特子孙自珍其手泽，为一家之书耳，实皆非霆震比也。
其曰《存存稿》者，寀序称或取绵绵之义，或取存其所存。是其命名，其子孙已不得详之矣。
△《双桂集》六卷（江苏巡抚采进本）
明徐墺编，墺，无锡人。是集录其祖环父允之诗。环字伯枢，元兵部侍郎宪之子，洪武间，常以茂才荐，擢上元县主簿，终临桂县丞。所著有《临桂集》。
允字邦孝，所著有《水南集》。墺合为一集刊之，统名曰《双桂》。朱彝尊《明诗综》蒐罗至三千四百馀家，而环父子之诗不载一字。然其诗皆未成家，疑彝尊删之，未必不见也。
△《诗学权舆》二十二卷（两淮马裕家藏本）
明黄溥编。案明有两黄溥。其一鄞县人，有《简籍遗闻》，已著录。此黄溥字澄济，自号石厓居士，弋阳人。正统戊戌进士，官至广东按察使。是书兼收众体，各为注释。定为名格、名义、韵谱、句法、格调诸目，复杂引诸说以证之。
然采摭虽广，考证多疏。如卷首《董少平歌》，不知鸣平为韵，古多此格，乃误以为七言一句之歌，甚至以《楚辞》与《骚》分为二体。可谓不知而作矣。
△《二麓正议》三卷（浙江巡抚采进本）
明汤光烈及其子頀所著也。光烈号西麓，新建人，官海丰县教谕。頀号小麓，尝受业於张元祯。元祯携之入都，欲荐於朝。会元祯卒，不果。光烈於正统时尝上《御戎》、《勤王》、《择官养民》、《开科取士》四疏；頀尝作《野史辨诬》，以纠李贤《天顺日录》之舛。其郡人艾璞合刊之，名《二麓正议》，而以诗歌杂著及同时赠答之作，各附载於后。前有宏治戊午张元祯序，盖刊於頀未北上之日也。光烈所作凡一卷，以《御戎疏》为冠。其第一条，欲於沿路多掘陷穽，架以二木，中置长锥，覆以草土，待敌自入。坑其一骑，则十骑错愕，坑其十骑，则百骑惊疑，坑其百骑，则万骑犹豫，自不敢长驱，殆毫不晓事之腐儒。頀所作凡二卷，其辨李贤诬景帝而谀英宗，是固不免。至於以夺门之功比之汤武征诛；又力为石亨辨冤，事事为之回护，以为社稷纯臣，功高受戮，乃韩信、岳飞之匹，则殊乖公论。考张元祯之学出於吴与弼，而頀之学出於元祯。或因亨尝荐与弼，以门户之故，感而修报欤？
△《齐山诗集》七卷（两江总督采进本）
明释祖浩与其徒道璼同编。二人并齐山寺僧。案齐山在池州贵池县，有十馀峰，以其正相齐等，故曰齐山。或云唐刺史齐映有善政，尝好游之，因而得名。
宋李壁曰“《唐书》载映为江西观察使，不言其作池州守，池州郡牧题名有齐照，当是以此得名也。”自唐杜牧齐山登高有诗，后之游者多继作。此集汇采成帙，并杂著记序附焉。书成於弘治甲寅。
△《雍音》四卷（陕西巡抚采进本）
明胡缵宗撰。缵宗有《安庆府志》，已著录。是编专辑秦中之诗。始於泰伯、文、武、周公、成王、宣王诸逸篇，下迄於元，凡百五十人。分体排纂，以合於雅音者为内编二卷，未尽雅驯者为外编二卷。然李陵、苏武诸诗概列之外编中，其进退殊不甚可解也。
△《石钟山志》八卷（浙江范懋柱家天一阁藏本）
明王恕撰。案是时有二王恕。一为三原人，《明史》有传；一即此王恕，字尚忠，湖口人，景泰甲戌进士，官至广东布政司参议。湖口有上下石钟山，即苏轼作记者。恕以其为邑名胜，因辑古今题咏、赋、传、记、跋等文，都为一编。
虽以志为名，实总集也。
△《江南春词》一卷（浙江巡抚采进本）
明沈周等追和元倪瓒作也。时吴中有得瓒手稿者，因共属和成帙。首有作者姓氏，自周以下共五十人。嘉靖十八年，袁表序而刻之。后有袁袠跋。二人亦皆有和作。又有张凤翼、汤科、陈瀚三人之作。卷首不载姓氏，疑刻成后所续入也。
瓒原倡题三首，而其后和者皆作二首。祝允明跋云：“案其音调是两章，而题作三首，岂误书耶？”袁表则云：“细观墨迹、本书二首，后人以词一阕谬增为三也。”今考《云林诗集》，惟《春风颠》一首载入七言古体，题作《江南曲》，而无《汀州夜雨》一首。则后一首是七言诗，而前一首是词耳。然文徵明《甫田集》云：“追和倪元镇江南春，亦载入诗内。”则当时实皆以诗和之，盖唐人乐府，被诸管弦者，往往收入诗集。自古而然，固非周之创例矣。
△《新安文粹》十五卷（两淮马裕家藏本）
明金德玹撰。苏大重订正之。其第十五卷则苏大自载其诗文也。德玹字仁本，大字景元，皆休宁人。此书成於景泰、天顺间。程敏政《新安文献志》成於弘治初。《文献志》载此书之目於事略。此书补遗之内亦出敏政名。则二书同时所作，略有先后耳。中间所录之文，不及《文献志》之博，而颇有《文献志》所不载者。二书固互相表里也。
△《联句录》五卷（两淮盐政采进本）
明李东阳编。东阳有《东祀录》，已著录。此其官翰林时与同年进士及同游士大夫联句之作。东阳自为序，而丹徒知县江夏王溥刊行之。侍读学士莆田吴希贤复辑题名一通冠於前，凡六十有九人。诗不尽工。又焦芳、李士实之流亦厕其间，交游未免稍滥。然其时馆阁儒臣，过从唱和，以文章交相切劘。说者谓明之风会，以成、宏为极盛，即此亦可以想见也。
△《雅音会编》十二卷（内府藏本）
明康麟编。麟字文瑞，广东顺德人。天顺中官福建按察司佥事。是书以平声三十韵为纲，以诸诗案韵分隶。盖因宋人十二先生诗宗之体，稍变通之。所列始音、正音、遗响亦沿杨士宏唐音之例，无所发明。
△《咏史集解》七卷（浙江巡抚采进本）
明程敏政编，林乔松注。敏政有《宋遗民录》，已著录。乔松，晋江人，始末未详。其注此书，则官景宁县知县时也。其书取古人咏史之作，依代编次。自三代迄宋末，止七言绝句一体。采辑颇备。然亦有本非咏史而因类编入者，又有改窜原题者，体例颇为冗杂。乔松之注，亦多就事铺叙，依文训义，不足以资考证也。
△《唐氏三先生集》二十八卷、《附录》三卷（安徽巡抚采进本）
明程敏政编。凡唐元筠《轩集》诗八卷，文五卷；唐桂芳《白云集》诗五卷，文二卷；唐文《凤梧冈集》诗四卷，文四卷。前列诸集原序，后附以传记、铭志之文，稿成而毁於火。正德戊寅，唐氏裔孙泽濂、得其副於程师鲁，因重为补辑，徽州知府张文林刊之。今三集已别著录，存其总目於此，以不没搜辑之功焉。
△《明珠玉》八卷（浙江范懋柱家天一阁藏本）
