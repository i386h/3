<!-- { "loadSidebar": true } -->
△《通元观志》二卷（浙江巡抚采进本）
国朝吴陈琰撰。陈琰有《春秋三传同异考》，已著录。通元观在钱塘县。宋绍兴中，刘鹿泉请於高宗，建为修真之所。嘉靖中，姜南始志之。陈琰以姜志未备，更为此书。
△《孔宅志》六卷（两江总督采进本）
国朝诸绍禹撰。绍禹，松江人。青浦县治之北，地名孔宅。旧有孔子庙，相传隋末孔子三十四代裔孙苏州刺史祯侨寓於吴，乃立家庙，并葬先圣衣冠於此。
后渐湮废，明陆应阳重修之，始述为《孔庙记》，陈功又作《续记》。康熙中，绍禹增删旧本，以成是编。案：祯生於隋代，不应尚存先圣衣冠。即有之，亦不应携至吴中。且隋时郡县，并无苏州之名。其说殊未可尽信也。
△《丹霞洞天志》十七卷（两江总督采进本）
国朝萧韵撰。韵字明彝，南城人。康熙中举人。明万历中，建昌府知府邬齐云，尝属郡人左宗郢为《麻姑山志》，久而版毁。康熙中，湖东道罗森，复令韵增补成之。首系以图，次列考、表、志、记诸目，而於题咏词赋为尤详。
△《武林志馀》三十二卷（浙江巡抚采进本）
国朝张旸撰。旸字东榑，号涤岑，钱塘人。是书搜辑武林诸名胜，於道观、祠庙、名贤、古迹，纪载尤详。其末一卷，附录方物，亦颇有考订。名《志馀》者，欲以补前志所未备也。然采摭颇富，而体例未精，往往失之冗杂。所录近人题咏，亦殊少别裁。
△《东林书院志》二十二卷（两江总督采进本）
国朝高嵀，高嶐、高廷珍、高陛、许献同撰。嵀等四人皆高攀龙之裔，献亦攀龙同县人也。其书分《建置》、《院规》、《会语》、《祀典》、《列传》、《公移》、《文翰》、《典守》、《著述》、《轶事》十门。意在博搜广采，而体例冗杂颇甚。所附诸人，又多牵附。不特孙承泽滥厕其间，即宋荦平生，亦仅刻意于文章，未尝闻其讲学也。
△《增修云林寺志》八卷（浙江巡抚采进本）
国朝厉鹗撰。鹗有《辽史拾遗》，已著录。是编成於乾隆甲子，以灵隐旧志脱漏尚多，且圣祖仁皇帝省方南幸，驻跸山中，赐名云林寺，不宜仍用旧名。故因前志而增辑之。首纪《宸恩》，次《山水》，次《禅祖》，次《法语》，次《檀越人物》，次《艺文诗咏》，而以《遗事杂记》终焉。
△《宋东京考》二十卷（浙江巡抚采进本）
国朝周城撰。城号石匏，嘉兴人。是书前有雍正辛亥王珻序，称城“客大梁三载，随境讨蒐，以成此书”。其凡例有云：“建隆以前，东京非宋；靖康而后，宋不东京。”盖专纪汴都一百七十年之遗迹而作也。每条皆援引旧书，列其原文。盖仿朱彝尊《日下旧闻》之体。然多引类书，其博赡殊不及彝尊。又多载杂事，务盈卷帙。如所引《宋稗类抄》“二近侍争辨贵贱由天”一事，因首有仁宗御便殿一语，遂列之《宫殿类》中。然则一代帝王，何事不在宫殿内，岂胜载乎？他如造字台、吹台、繁台，卷中所引各书，皆谓一台而数名。乃於繁台则并入吹台，又别立造字台名之类。多彼此牴牾，无所考证。其精核亦不及彝尊也。
△《鹅湖讲学会编》十二卷（江西巡抚采进本）
国朝郑之侨撰。之侨，字东里，潮阳人。乾隆丁巳进士，官至宝庆府知府。
鹅湖为朱、陆讲学之所，今其地属铅山。之侨官铅山知县时，因作是编。首卷为之侨所作图传、赞考。二卷至八卷皆四贤问答诸书，及学规条约讲义。九卷为之侨及雷鋐所立条约。十卷、十一卷皆自宋迄今诗文之有关於鹅湖者，而之侨所作亦并录焉。十二卷则之侨所作《鹅湖书田志》也。书中大旨，多调停朱、陆之异同。其意盖欲附於讲学，然实则惟以书院为主。故题咏名胜诸作，亦皆收录，今仍附之地理类焉。
──右“地理类”古迹之属，三十七部，三百七十卷，皆附《存目》。
△《豫章今古记》一卷（浙江范懋柱家天一阁藏本）
不著撰人名氏。考《隋书经籍志》，有雷次宗《豫章记》一卷。宋王象之《舆地碑记目》又云：次宗作《豫章古今志》。是编首引次宗语，末云次宗於元嘉六年撰《豫章记》，则必非雷书。观所纪至唐而止，有皇唐、大唐之语，似为唐人之作矣。书分《郡记》、《宝端记》、《寺观记》、《鬼神记》、《变化记》、《神祠记》、《山石记》、《冢墓记》、《翘俊记》等九部，记载寥寥，绝无体例。疑依托者杂钞成之也。
△《西湖繁胜录》一卷（永乐大典本）
旧本题西湖老人撰，不著名氏。考书中所言，盖南宋人作也。宋自和议既成之后，不复留意於中原。士大夫但知流连歌舞，笑傲湖山。故是书所述，大抵嬉游之事，以繁华靡丽相夸。盖亦耐得翁《都城纪胜》之类，而琐屑又甚焉。
△《庐阳客记》一卷（浙江汪汝瑮家藏本）
明杨循吉撰。循吉有《苏州府纂修识略》，已著录。正德元年，循吉同年进士西充马金为庐州守，请循吉修郡志，以议不合归。后二年，因采其风土大概，述为此编。凡十一目，简洁古峭，颇有结构。盖借此以驰骋其笔力。然漏略太甚，不足以备考证也。
△《蜀都杂抄》一卷（两江总督采进本）
明陆深撰。深有《南巡日录》，已著录。此乃深为四川左布政使时所录蜀中山川古迹。其论峨眉山当作蛾眉，又力辨禹生石纽为《元和志》之误，颇为有识。
其他亦多随笔札记之文。
△《闽部疏》（无卷数，两江总督采进本）
明王世懋撰。世懋有《却金传》，已著录。是书记闽中诸郡风土、岁时及山川、鸟兽、草木之属，亦地志之支流。盖世懋曾官福建提学副使，记其身所阅历者也。
△《淞故述》一卷（两淮盐政采进本）
明杨枢撰。枢字运之，自称细林山人，华亭人。嘉靖戊子举人，官至江西临江府同知。是书乃所述松江一郡遗闻轶事，以补志乘之阙略者。松江本以吴淞江得名，明初因地多水灾，故去水旁以禳之。此书标目，则犹仍其本名也。书中於地理、人物、行谊、艺能、文字、题咏以及诙谐、琐屑之事，无不备载。其艺文籍用宋孝王《关东风俗传》例，载陆绩《浑天图》以下凡百馀种，悉其乡人著作，可为徵文考献之资。至於元杨维祯之名，或从木或从示，诸书参差不一。枢以岁月求之，谓字本从木。入明后以诸王有讳桢者，始改从示。其言殊臆测无据。又李至刚在永乐时，以善於附会深蒙倾险之识，而枢信《明一统志》之虚词，反目以德量宽宏，惜《松江旧志》略而不载。亦未免涉回护乡曲之私也。
△《秦录》一卷（编修程晋芳家藏本）
明沈思孝撰。思孝字继山，嘉兴人。隆庆戊辰进士，官至都察院右副都御史，兼兵部侍郎。事迹具《明史》本传。是书多载陕西诸郡形胜风土，间引经史诸书为证。其论复河套事，极以曾铣之议为非，未免有所回护云。
△《晋录》一卷（编修程晋芳家藏本）
明沈思孝撰。所载多边障形胜及防守扼要之处，其《田赋》、《盐课》诸条，与《明会典》亦略有同异。至叙黄河所经州县及太原晋祠，则大抵习见之文，无足以资孝证。
△《长溪琐语》一卷（两淮盐政采进本）
明谢肇淛撰。肇淛有《史觿》，已著录。长溪，今之福宁府。是书杂载山川名胜及人物故事，间及神怪，盖亦志乘之支流也。
△《滇南杂记》二卷（山东巡无采进本）
明许伯衡撰。伯衡号听菴，昆山人。万历庚子举人，官晋宁州知州，兼摄昆阳州事。伯衡尝辑《晋宁志》，复杂采滇事为此书。体例与舆记略同，惟不列仕宦人物姓名坊巷公署之类及杂事，各自标目，为小异耳。大抵略於古迹而详於时事，故下卷自《丁产》以下所载公牍为最详。自序谓“於滇事无损益，而要不为游谈”。其大旨可见矣。
△《西事珥》八卷（福建巡抚采进本）
明魏濬撰。濬有《易义古象通》，已著录。是书盖其官粤西时所作，一卷多言山川地理，二卷多言风土，三卷多言时政，四卷、五卷多言故事及人物，六卷多言物产，七卷多言仙释神怪，八卷多言制驭苗蛮之始末。虽不立地志之名，然核其编次，固地志之类，但不列门目耳。其考订颇不苟，叙述亦为雅洁，无说部沓杂之习。然如载舒宏志转生之类，稍涉荒唐。明惠帝、程济诸事，亦相沿讹谬也。
△《泉南杂志》二卷（编修程晋芳家藏本）
明陈懋仁撰。懋仁字无功，嘉兴人。官泉州府经历。《浙江通志》称其不以簿书废铅椠，记泉南事多故牒所未备，即是书也。其所载山川、古迹、禽鱼、花木以及郡县事实，颇为详具。中如“淳化帖”、“尼无著”等一两条，亦稍有考证。其“官山”一条，破闽俗葬地之说，持论亦正。下卷则多记其在泉所施设之事，皆得诸身历者。然如泉人之官嘉兴，及嘉兴人之官泉者，俱缕列姓名，即簿尉亦并载之，此非天下之通例。懋仁以嘉兴人而宦泉州，故两地互记耳。使修地志者人人皆援此例，则罄南山之竹不足供其私载矣。凡著一书，先存一厚其乡人之心，皆至薄之见也。
△《闽中考》一卷（浙江吴玉墀家藏本）
明陈鸣鹤撰。鸣鹤有《东越文苑》，已著录。是书所考，皆福州府境山川古迹。称得唐人《闽中记》於长乐农家，得宋人《三山志》於徐<火勃>。参以闻见，订志乘之舛讹。其考证旧事，如东冶非东治，泉山非泉州清源山，而越山、冶山皆泉之支麓，冶县非东瓯，炉峰石在南屿不在旗山，旧志本明，新志误删其文，因误移其地，亦颇精核。惟后幅多采小说怪事及僧家语录，未免伤於芜杂。
△《两河观风便览》四卷（江苏巡抚采进本）
不著撰人名氏。中有称万历二十年者，而所列《宗藩》一门尚无福府，则神宗中年之书也。分十门，一曰《图考》，二曰《封域》，三曰《官秩》，四曰《宗藩》，五曰《赋役杂差》，六曰《户口》，七曰《河防》，八曰《驿传》，九曰《储积》，十曰《兵防》。大抵抄撮案牍为之，而於河南掌故一一具详。较地志诸书罗列山川、侈陈人物、滥载艺文者，较为近实。特其大者多见於史，而小者亦备载於《通志》，不免为已陈之故牍耳。
△《增补武林旧事》八卷（浙江巡抚采进本）
