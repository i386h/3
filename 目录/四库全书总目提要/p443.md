<!-- { "loadSidebar": true } -->
旧本题宋陈抟撰。抟事迹具《宋史隐逸传》。其说以《易》之卦爻配合人生年月日时八字，以定休咎。前有抟自序，又有邵子序，词皆鄙倍，殆术士不学者所为。下卷载晋管辂述洛书篇，首曰，夫河龙负图者，非龙也，乃大龟也。又曰，羲皇画八卦，后有大挠明之。尤极谬陋，不足与之辨也。
△《邵子加一倍法》一卷（浙江范懋柱家天一阁藏本）
不著撰人名氏。考《二程遗书》载邵子与程子言数，程子称只是加一倍法。
盖指算数言之，非占验禄命之谓也。此书以六十甲子积数以卜贵贱吉凶，亦以加一倍法托之邵子，殊相矛盾。杨慎《丹铅录》曰：张横渠喜论命，因问康节疾，曰，先生推命否？康节曰，若天命，已知之矣。世俗所谓命，则不知也。康节之言如此。今世游食术人，妄造大定数、蠢子术托名康节，岂不厚诬前贤？则妄相假借，其来已久矣。
△《六壬心镜要》三卷、《后集》一卷（浙江巡抚采进本）
宋徐道符撰。道符自号无欲子，东海人。所著别有《六壬六经歌》一卷，今已亡佚，惟此书尚存。焦竑《经籍志》又作《六壬心鉴歌》，则字之讹也。自序谓取《神枢》、《灵辖》、《连珠式》、《花瓶记》、《元堂壁玉龙首雕科》诸书，遍求兴旨，攒略为歌。凡一百八十一篇，分成三卷。上卷九门，中卷十七门，皆论课象及一切日用事物占断。下卷十六门，皆军占。其杂占及十二神将论凡十三篇，别为后集。立说简该，使读者昭然易晓，在壬书中最为善本。今已全收入《六壬大全》中，故不更复录，而特存其目於此。
△《六壬毕法赋》一卷（浙江郑大节家藏本）
宋凌福之撰。福之履贯未详。核其自序，盖理宗宝庆间人也。始徐道符作《六壬心镜》，建炎中又有邵彦和者著书，名曰《口鉴》，以阐明徐氏之说。后多为俗学所窜乱，福之因用彦和法作七言百句注释之，以成此书，融贯旧说，而缀以心得，独为精当。自序谓虽言词鄙拙，实决断之幽微，可为定论。世之言壬术者，多奉为秘钥。亦载《六壬大全》中，故与《心镜》并存目焉。
△《皇极大定动数得一论》一卷（永乐大典本）
元吴正撰。正字大初，不知何许人。有大德庚子自序，称康节先生集成《大定论数》，不以示人。一日访隐者龚老於山间，见其孙方襁褓，曰此子神色凝重，将来可传吾学。即出袖中书以遗龚老。龚以授其孙，即所谓西峰先生也。先生讳端礼，尝鬻数於潭州城西，日才自给，便不复算。乃演为三十六类，以授石渠先生。石渠增为四十门，以授黄先生。后为白玉蟾得之，作《观物筌蹄》十论，以授蔡叔明。叔明传蔡习卿，习卿传傅君玉，君玉传许伯约，伯约以降，传者浸寂。
余游方外，与野舟吴先生会於秋浦。先生名准，鄱江入。余就学其数，案图而索，间亦多验。旧稿无存，今再为是编，与同志者共讨论之。原始要终，意明词简，名之曰得一论，盖有取於天向一中分造化之义云尔。盖宋以后术数之家大抵托邵子以神其说。然邵伯温作《易学辨惑》，称邵子惟传王天悦、张子望二人，又皆早死。郑夬窃得天悦之书，伯温尚斥其依托，此纷纷者何自来乎？
△《周易尚占》三卷（兵部侍郎纪昀家藏本）
不著撰人名氏。前有大德丁未宝巴序，称为莹蟾子李清庵作。按元李之纯号清庵，又号莹蟾子，有《中和集》，别著录。则此书乃之纯撰也。其书分十八部，皆论易课断法，与今卜肆术相类。惟於六神之外兼论神煞吉凶，则与今稍别。案宝巴有《易体用》十卷，中分三书，其第三书为《周易尚占》三卷，书名卷数皆与此书相同，然世无传本。或因宝巴之序疑此即宝巴之佚书，则误甚矣。
△《玉灵聚义》五卷（浙江巡抚采进本）
元陆森撰。森字茂林，平江路人。官阴阳教谕。是书前有延祐二年森自序。
又有天历二年刊书缘起，亦森所述，称申奉平江路阴阳司校正无差，及移准本路儒学训导考究，总管府指挥鋟梓，则当日官刻之书也。所述皆龟卜之法。其曰玉灵者，案《史记龟筴传》，祝龟之词有玉灵夫子语，司马贞《索隐》谓尊神龟而玉之，其名当取此义也。第一卷全录徐坚《初学记》龟部故实诗文及对偶之句，第二卷全录《龟筴传》，三卷以下乃及於图式诀法。词旨鄙俚，不出术家之习。
其书久无刊版。此本传写颇脱误，证以《永乐大典》所载，全书卷首佚赵孟暄、骆天祐、范濂三序，卷三之末佚龟经秘诀三条，卷四佚自然清平一图，卷五之末佚推六神行法，配入五乡一章，自然卦颂一章，及所列十图，盖残阙之本。自孔子系《易》，极赞蓍德，而龟卜渐以不传。后世术家所用，皆别立名目，以意断制，非复古法，盖无足贵。今亦姑存其目，所佚诸条，不复采掇葺补焉。
△《六壬五变中黄经》二卷（浙江巡抚采进本）
不著撰人名氏。中黄本道家之言，道藏有《太清中黄真经》二卷，亦名《胎藏论》，称九仙君撰，中黄真人注，共十八章，皆服炁要诀。是书题嵩岳真人凝神子，与所称九仙君者不相合，盖术家窃道经之名以示神奇，与吐纳导引本无涉也。焦竑《经籍志》载有此书二卷，其来已久，故言六壬者多援以为证。今观其书，传写讹谬，注释亦多互异，殆后人已有所增损。书中自释己身至疾病为正经，释盗贼至来意为后集，所释亦略无诠次。如释五行下先逃亡，次远行，次杂类，又次为求官，忽又间晴雨於婚姻、疾病之间，殊为丛杂。又如《六壬大全》所引，首载释十二将，而是卷无之。乃附贵人、太常、天空、白虎、玄武、阴后等七将之说於释官讼章，而叙次亦复颠倒。至卷末题释来意章，而所列乃青龙、螣蛇、朱雀、六合、勾陈、五将之说，与篇题殊不相应。盖必浅学者支离剽窃，从他书牵合成文，已非原本之旧矣。其五行章内谓本於《玄门宝鉴》一百六十卷，且谓今河中府龙门县有《宝鉴全书》。河中府为唐时之制，此殆旧本原文、变窜未尽者欤？
△《六壬开云观月经》一卷（浙江范懋柱家天一阁藏本）
不著撰人名氏。考焦竑《经籍志》有蒋日新《开云观月歌》一卷，而《六壬大全》所引亦与此合，当即日新遗本。分为八门，始於元首，终於五福，凡六十五卦，占断简要，颇行於时。其文已全载入《六壬大全》中，今别存其目。
△《大六壬无惑钤》一卷（浙江郑大节家藏本）
不著撰人名氏。考《宋史艺文志》、马端临《经籍考》及焦竑《经籍志》，但载有《六壬课钤》一卷，或即以此书当之，其是否莫能详也。《六壬大全》所载《总钤》，具列六十甲子、七百二十课、三传名目，与此颇合，而此更益以断词四语，其大旨与课经集多相出入。
△《六壬行军指南》（无卷数，浙江范懋柱家天一阁藏本）
不著撰人名氏。盖即《玉帐军占》之遗法。案课钤成局演三传，配以游都、鲁都，加十二将，以决军中攻守藏伏之用。每日为十二课，凡七百二十课局。条理分明，其意颇为周密。惟是兵之为用，情形万变，不可端倪，故恃成法者断不足以制胜，又岂能预占时刻，决以一定之吉凶？即以壬术而论，时将先锋，为一切神机所现，参以四时休旺之不同，固有同此课传神将而所验迥乎不一者。又况昼治夜治，神将悉殊，趋避益当有异，又安可为此刻舟以求剑乎？今是书所用惟游都、鲁都根於日干，不论节气及昼夜，而卷中注游鲁每局易一位，与自古军占之书独异，不知其何所据。依然从未有神煞不由年月日时而独视课局而移者，其为好事者臆撰无疑也。
△《奇门遁甲赋》一卷（浙江范懋柱家天一阁藏本）
不著撰人名氏。考焦竑《经籍志》遁甲书七十二家，以赋名者宋邱濬《天乙遁甲赋》及员卓《遁甲专征赋》而已。是编论奇门而不及於天乙，亦不主於用兵，殆非濬卓遗本。其于奇仪飞伏之理，词意简明，尚不至於荒诡。末附以《烟波钓叟歌》，明程道昌皆已采入《遁甲演义》中。其赋中注释，则大抵江湖术士摭拾浮谈，无所阐发也。
△《六壬兵占》二卷（编修励守谦家藏本）
不著编辑者名氏。凡六壬百炼金、六壬军帐赋、金凤歌、行军占异为一卷，其兵占自时事休咎至凯旋闻诏共五十篇为一卷。六壬非为用兵而作，而五行生克制化与夫王相死生之用理可相通，故兵家亦多取为占验。《唐志》有李靖《玉帐经》一卷，李筌《六壬大玉帐歌》十卷，彭门《玉帐歌》三卷，其馀若胡万顷《军鉴式》之类，不可胜数。然流传既久，大抵出自术士伪托，非其本真。《新唐书李靖传》赞，谓世言靖精风角、鸟占、云祲、孤虚之术，故善用兵，是不然，特以临机果，料敌明，根於忠智而已。可谓知言。为将者苟能如靖之决策制胜，即一切游都、天目玉帐军占之说俱可存而不论，矧其出自后来之傅会者乎？
是书为明人所刊，所采诸家，亦多未备。《兵占》末条称，太岁与太阴旺生大将年命，主后宫有暗助之力，其说尤为鄙谬矣。
△《皇极数》三卷（永乐大典本）
不著撰人名氏。其说以八卦之数推人祸福吉凶。占子孙一条有云，此祖宗后代之数，先天不传之秘。司马温公得之於康节，康节子伯温又得之於司马公，从而流传。今得之者几希，予不得已而传之云云。牵及邵子，犹数学之惯技。牵及司马光，妄益甚矣。
△《皇极生成鬼经数》一卷（永乐大典本）
不著撰人名氏。其法以手掌四指节起十二时，而以正节当生数为化星。一为贵，二为劫，三为文，依此推之，而参以甲子纳音，以断吉凶。世无传其术者，亦数学之横生支节者也。
△《九天玄妙课》一卷（永乐大典本）
不著撰人名氏，专以先天八卦、后天八卦图推测吉凶。其祝辞有曰，一心虔请九天玄女帝君、伏羲、周公、一切演易先圣云云。鄙陋殊甚。考陶宗仪《辍耕录》曰：九天玄女课，其法折草一把，不计茎数多寡，两手随意分之，左手在上竖放，右手在下横放，以三除之，不及者为卦。一竖一横曰太阳，二竖一横曰灵通，二竖二横曰老君，二竖三横曰太吴，三竖一横曰洪石，三竖三横曰祥云，皆吉兆也。一竖二横曰太阴，一竖三横曰悬厓，三竖二横曰阴中，皆凶兆也。其法又与此不同。总之，术家所依托而已。
△《易占经纬》四卷（江苏巡抚采进本）
明韩邦奇撰。邦奇有《易学启蒙意见》，已著录，兹编专阐卜筮之法，以三百八十四变为经，四千九十六变为纬。经者《易》之爻辞，纬取焦氏《易林》附之，占则一以孔子占变为主，盖言数而流於艺术者也。《经义考》载其门人王赐绂序略，而此本不录。别有济南金城序，殊不及原序之详。
△《签易》一卷（浙江巡抚采进本）
