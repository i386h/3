<!-- { "loadSidebar": true } -->
明朱孟震撰。孟震字秉器，新淦人。隆庆戊辰进士，官至右副都御史，巡抚山西。是书多述旧闻轶事，间或评论诗文，考证典籍，亦颇喜谈神怪。其停云小志一卷，记当时文士颇详，所载诗篇，多可采录。其论文宗王世贞，推为明代第一，则当时耳目所染，无足深怪。其辨王祎、吴云事甚有典据，而逊国一事全沿史彬《致身录》之讹，引证愈多，舛谬愈甚，与所论元顺帝出宋后事，同一误信之失。其论《史记》讹字最确，而前辈博雅一条，不知《清江集》之现存。又误以《孔传六帖》为三孔所作，疏驳亦甚矣。
△《汾上续谈》一卷（浙江巡抚采进本）
明朱孟震撰。其体例与《河上楮谈》同，而所记多琐事，惟安南国试录一条，叙述颇详，足资考证。
△《浣水续谈》一卷（浙江吴玉墀家藏本）
明朱孟震撰。是编乃万历十三年孟震官四川按察使时所作，故以浣水为名。
浣水者，浣花溪也。其书杂撮而成，往往不著时代，亦不著出典。如并州士族好为可笑诗赋一条，盖《颜氏家训》之原文，而孟震笔之於己书，俨如新事。然则所谓誂撆邢、魏诸公者，不几为明代之邢、魏乎？惟松柏滩观音寺一条，考询遗老，绘画地图，核其坟塔名氏，师弟世系，知所谓雪菴和尚者在有无疑似之间，特为明确。
△《游宦馀谈》一卷（江西巡抚采进本）
明朱孟震撰。自序称生平宦辙，殆遍九州，因摭耳目所及，撰成此书。初分五卷，后乃并为一卷。所录多琐事。末附西南夷风土记二十六条，颇为详明。然孟震序中自言，未至滇云，则惟据传闻书之，恐亦未尽确实矣。
△《黄帝祠额解》一卷（两江总督采进本）
明李维桢撰。维桢有《史通评释》，已著录。是书乃其奉诏谒黄帝陵，见旧祠取鼎湖之事，额曰龙髯。乃作是书以辨其不经，谓骑龙即乘六龙之义。其实《子华子》已有是说，无庸复赘。又举百家所言黄帝神灵诸事，一一驳诘，词极辨博。实亦司马迁五帝本纪文不雅驯，荐绅难言之绪论也。
△《木几冗谈》一卷（浙江巡抚采进本）
明彭汝让撰。汝让字钦之，青浦人。是编乃劄记清言，儇佻殊甚，盖屠隆一派也。
△《说颐》八卷（两淮盐政采进本）
明余懋学撰。懋学字行之，婺源人。隆庆戊辰进士，官至南京户部右侍郎。
天启中追谥恭穆。事迹具《明史本传》。是书凡三百五十二则，每则徵引古事相类或相反者二条，撮为四字标题，而以论断数语缀其末。旁见侧出，颇得连珠遗意。然引事不标出典，置论亦多庸肤。
△《留青日札》三十九卷（浙江巡抚采进本）
明田艺衡撰。艺衡有《大明同文集》，已著录。是书欲仿《容斋随笔》、《梦溪笔谈》，而所学不足以逮之，故芜杂特甚。其中诗谈初编、二编各一卷，玉笑零音一卷，大统历解三卷，始天易一卷，皆以所著别行之书编入，以足卷帙，尤可不必。
△《玉笑零音》一卷（两江总督采进本）
明田艺衡撰。是书皆采取新奇故事，纬以俪语，凡一百二十八条。其中如以尧、舜之让天下为爱身，不与朱、均以天下为爱子。舜、禹之受天下为不知害，铸鼎为镇厌之术，金縢为诅咒之媒，皆纰缪之甚者。已编入所著《留青日札》中，此乃其初出别行之本也。
△《留留青》六卷（通行本）
明徐懋升编。懋升字元举，钱塘人。初，田艺衡作《留青日札》，驳杂颇甚。
懋升删存六卷，因以《留留青》为名，标目已为纤佻。其所选录，亦未为精审。
△《天都载》六卷（浙江巡抚采进本）
明马大壮撰。大壮字仲复，徽州人。罗汝芳之门人也。尝筑天都馆读书，因以名其所著。大抵喜采异闻，亦间有考证，而往往务求博引，不核虚实。如鱼化为人一条，即引《搜神记》孔子厄陈、蔡时，鱼妖与子路斗事为证，是岂可为徵信乎？又往往采自说部，不据本书。如夜郎王事自见《后汉书西南夷传》，而云小说称夜郎王云云，则亦杂录之学耳。
△《异林》十卷（河南巡抚采进本）
明支允坚撰。允坚字子固，号梅坡居士。是编凡轶史随笔二卷，时事漫记三卷，轶语考镜三卷，艺苑闲评二卷。轶史、随笔论多琐屑，时寓不遇之感而识趣颇卑。如论刘穆之金柈贮槟榔，段文昌金莲花盆濯足之类，皆不胜企羡。又论飞燕、合德无损於汉，妲己、<女未>喜皆不白之冤，殊为偏僻。至於薛嵩梦虱报恩，西王母论汉武帝语，小说诬词，皆竟据为实事，尤不足取。时事漫记多载委巷之谈，轶语考镜掇拾饾飣，如宋人二结之类，点窜《列子》而不竟其说，不知何取。
艺苑闲评皆诗话之流，而所见亦浅。
△《宙合编》八卷（福建巡抚采进本）
明林兆珂撰。兆珂有《毛诗多识编》，已著录。是编乃其考证之文，分为六门。一曰泰真测徼，皆谈天地。二曰珍驾提羽，皆谈经籍。三曰墨兵微画，皆谈史传。四曰议畴剽耳，皆谈世务。五曰在钧诵末，皆论学问文章。六曰说薮鬖髿，皆谈杂事。明代说部，大都挦撦断烂，游谈无根。兆珂又摭明人之说部而以己见断之，辗转稗贩，似奥博而实无考证。每篇名目，故为诡异。篇首各有小序，亦皆涩体。均之当时习气也。
△《累瓦三编》十二卷（浙江巡抚采进本）
明吴安国撰。安国字文仲，长洲人。万历丁丑进士，官至宁波府知府。是编凡读经二卷，读史二卷，述训二卷，谈艺二卷，匡时二卷，纪庞二卷。其读经诸条多有驳孟子辟朱子之语，读史内谓汤武之征诛为逆，而以圣人应天顺人之说为非。述训以下语颇平正，然大都抄撮说部，亦无所心得也。
△《牖景录》二卷（江苏巡抚采进本）
明徐三重撰。三重有《馀言》，已著录。此书名牖景者，盖取北人读书如显处视月，南人读书如牖中窥日意也。中多杂论世事，故与所作语录别为一书。中多笃实切近之论，而伤於拘迂者亦颇有之。如谓杜甫诗厚禄故人书断绝，恒饥稚子色凄凉，不如明道程子诗陋巷一生颜氏乐，清风千古伯夷贫。谓宋之问（案：此苏味道诗，三重误以为之问诗。）上元夜诗火树银花合，星桥铁锁开，游妓皆秾李，行歌尽落梅，三代盛王之时恐无此俗，《国风雅颂》之什亦无此言；谓杜甫黄四娘家花满谿一首为不轨於名教，皆不能谓之无理。然事事操此论以往，其势未有不窒碍者也。
△《家则》一卷、《野志》一卷（江苏巡抚采进本）
明徐三重撰。此书皆贻训子孙之语。《家则》为所立规条，每条之后间引古人嘉言善行以证明之，其言酌乎古今之间，如丧礼不得用僧道，而得用纸钱、纸锭之类是也。《野志》分十六篇，曰端习，曰祛惑，曰营业，曰稽籍，曰本教，曰抡交，曰范内，曰居身，曰人道，曰节用，曰使令，曰狎慝，曰庖馔，曰服饰，曰燕乐，曰戏具。其词多用骈偶，盖与所作家则相发明。惟《野志》之名不甚可解，岂礼失求野之意欤？末为附志，则偶然自述家事也。
△《涌幢小品》三十二卷（兵部侍郎纪昀家藏本）
明朱国桢撰。国桢有《大政记》，已著录。是书杂记见闻，亦间有考证，其是非不甚失真，在明季说部之中，犹为质实。而贪多务得，使芜秽汨没其菁英，转有沙中金屑之憾。初名曰《希洪》，盖欲仿《容斋随笔》也，既而自知其不类，乃改今名。其曰涌幢者，国桢尝构木为亭，六角如石幢，其制略如穹庐，可以择地而移，随意而张，忽如涌出，故以为名云。
△《俟后编》六卷、《补录》一卷、《附录》一卷（江苏巡抚采进本）
明王敬臣撰。敬臣字以道，长洲人。岁贡生。万历丙戌，南京礼部尚书袁洪愈荐授国子监博士。《明史文苑传》附见《魏校传》中。是编凡经说一卷，论学、论治共二卷，诗文一卷，礼文疏节、便俗礼节共一卷，女戒一卷。其补录一卷，乃其门人所录，故其中时称先生。刊本亦题敬臣撰，校雠者误也。经说论《易》颇切近如其为人。论书《洪范》非《洛书》，亦为有见。论《诗》以三百篇为秦火之馀，后人窜乱，盖阴祖王柏之说，不知其谬。论《春秋》亦平允。说礼仅一条，谓王制出於史官，与汉文博士之说异，未详所本。其讲学以立志为本，以慎独为宗，谓学者不可单看虚明景象，盖参酌於朱、陆之间。所定四礼，大抵以《朱子家礼》为蓝本，而参以乡俗，亦吕坤《四礼翼》之支流。惟《补录》一卷，颇嫌驳杂。如谓朱子误解格致不及阳明之说；又谓朱子后日自悔；又谓王守仁、陈献章皆理学之宗，王艮见道甚确；又谓庄子甚高旷，使在圣门，则为曾点之流；老子比庄子更高一步；皆不可训。盖敬臣之学本从姚江得力，后乃觉其虚无，参以朱学。凡《补录》所载，皆门人过尊其师，一字不欲散佚，掇拾旧论，复成此卷，而不知皆其师所已弃也。至於军中呼万岁，亦下马呼万岁，乃宋张咏事，而《补录》以为郭子仪，则记忆偶讹，又其小疵矣。
△《艺林剩语》十二卷（浙江巡抚采进本）
明顾成宪撰。成宪字初章，松江人。是书或杂举古事而缀以论断，或自立议论而证以古事，其说无大新异，亦无大疵谬。卷首有万历甲戌陈所蕴序，称其年未三十，而善著书。末有其门人瞿守跋，亦称其年方比於贾傅，而著述富於董相。
盖犹其少作也。
△《赵氏连城》十八卷（福建巡抚采进本）
明赵世显撰。世显字仁甫，侯官人。万历癸未进士，官梁山县知县。是书中分三种；一为《客窗随笔》六卷，前有孙昌裔序；一为《芸圃丛谈》六卷，前有谢肇淛序；一为《松亭晤语》六卷，前有林材序。连城则其总名也。以世显自序弁之。其书或引古事而稍附以己说，或自作数语，近乎语录。又或但引古事一条，无所论断，似乎类书。盖全无著作之体者。凡意所不合之事，无论巨细，辄云恨不缚之生饲豺虎，何其褊且躁也。林材序称其松亭晤语不下於洪《景卢随笔》，今观所载，疏谬颇多。如称永乐末诏学官考满乏功绩者，审已有子嗣，听净身入宫训女官辈，时有十馀人，后独王振官至太监云云。考史载太祖不许内侍读书识字，至宣宗时设内书堂，令翰林二三员为教习，由是此辈通晓古今，作奸为患，不言有学官考满净身之事。此殆当时《稗史》诬传，世显信而笔之，殊为失考。
又如伪本沈约《竹书纪年》注，所载大舜龙工衣鸟工衣事出自刘向《列女传》，乃误以为约语而诋之，并误沈约为沈总。又古惟庶人称匹夫匹妇，自士以上皆备妾媵，礼有明文，而此书谓孔子不当有妾，驳《孔丛子》之妄，尤为胶固。《孔丛子》本伪书，然其伪不在此等也。其他大抵类此，以比《容斋随笔》，谈何容易乎？
△《说原》十六卷（浙江巡抚采进本）
