<!-- { "loadSidebar": true } -->
明张居正、吕调阳同撰。居正有《书经直解》，已著录。调阳，临桂人。嘉靖庚戌进士，官至建极殿大学士，谥文简。事迹具《明史》本传。是编乃二人奏御之书，取尧舜以来善可为法者八十一事，恶可为戒者三十六事，每事前绘一图，后录传记本文，而为之直解。前有隆庆六年十二月进疏一篇，盖当神宗谅闇时也。
疏云，善为阳为吉，故数用九九；恶为阴为凶，故数用六六。取唐太宗“以古为鉴”之语名之。书中所载皆史册所有，神宗方在冲龄，语取易晓，不免於俚俗。
△《群史品藻》三十卷（安徽巡抚采进本）
明戴璟撰。璟有《广东通志初稿》，已著录。是编取司马光《通鉴》，摘其事迹为之论断。其凡例云，以《通鉴节要》为主，而摘其可为论策命题者。案《千顷堂书目》有宋江贽所撰《资治通鉴节要》，又有元刘剡所撰《资治通鉴节要》，皆三十卷，未知璟所指何本。然止为命题而设，则不出兔园册子之陋习也。
△《汉唐通鉴品藻》三十卷（江苏巡抚采进本）
明戴璟撰。是书《明史艺文志》著录，然即璟所著《读史品藻》，坊本改易其名也。书中起周威烈王，终周世宗，与《通鉴》首尾相应，而以“汉唐”名书，璟未必谬陋至此。其出自庸妄书贾明矣。
△《两汉解疑》二卷（浙江巡抚采进本）
明唐顺之撰。顺之有《广右战功录》，已著录。是编摘两汉人物，论其行事，设为问难，而以己意解之。大抵好为异论，务与前人相左。如以纪信之代死为不足训，以汉高之斩丁公为悖恩欺世之类。皆乖平允，不足为训也。
△《两晋解疑》一卷（浙江巡抚采进本）
明唐顺之撰。持论与所作《两汉解疑》相类，而乖舛尤多。如贾充一条，称秦桧有息民之功，故得善终。冯道和蔼温柔，故有“长乐老”之荣。悖理殊甚。
顺之学问文章，具有根柢，而论史之纰缪如此。盖务欲出奇胜人，而不知适所以自败，前明学者之通病也。
△《觉山史说》二卷（浙江鲍士恭家藏本）
明洪垣撰。垣字峻之，婺源人，觉山其号也。嘉靖壬辰进士，官至温州府知府。事迹具《明史》本传。又《湛若水传》末称，湛氏门人最著者，永丰李怀，德安何迁，婺源洪垣，德安唐枢。怀之言变化气质，迁之言知止，枢之言求真心，大约出入王、湛两家之间，而自为一义。垣则主於调停两家，而互救其失，皆不尽守师说云云。其讲学之书今未之见，是编其论史之书也。所论起上古迄宋末，如论伍员鞭墓之类，颇能主持名教。他如论管叔、蔡叔合於义而不知天命，诋纪信代死为吕禄辨冤之类，则不免文士好奇，务为新论。至於论余阙死节一条，斥阙不当仕元，且以全家并命为非，是则纰缪至极。无论阙本色目人，实非南宋遗民，垣於事实为不考，即使阙之祖父果为南宋遗民，而是时元混一天下，已届百年，践土食毛，久为黎庶。垣乃於数世之后使为宋守故臣之节，此於理不更悖乎。
△《太史史例》一百卷（浙江汪启淑家藏本）
明张之象撰。之象字元超，华亭人。嘉靖中官浙江按察司知事。《明史文苑传》附载《文徵明传》中。是编取《史记》所书，分类标列为二百八十九例，摘其文以系於各类之后，名目皆极琐屑。夫文字详略，势无定体，本不可以例言。
况太史公成一家之书，往往意在文外，尤不得尽以定法拘之。而之象乃毛举细微，以为事事有例。此又以说《春秋》家之窠臼移而论史矣。
△《史乘考误》十卷（两江总督采进本）
明王世贞撰。世贞有《弇山堂别集》，已著录。是书一曰《二史考》，凡八卷；二曰《家乘考》，凡二卷。二史者，国史、野史也，皆胪举讹传，一一考证。
已载入《弇山堂别集》中，此其单行之本也。
△《洗心居雅言集》二卷（江苏巡抚采进本）
明范槚撰。槚字养吾，会稽人。嘉靖庚戌进士，官至知府。是编凡史论二百四十一条，陶望龄为之序，书之上方及行旁皆有评语。序前标曰《新镌史纲论题雅言》，旁注评林，目录前标曰《新刻陶会元举业史纲论题》。皆坊本之陋式。其为真出槚手与否，尚在疑似之间矣。
△《古史要评》五卷（江西巡抚采进本）
明吴崇节撰。崇节字介甫，弋阳人。嘉靖甲子举人，官武冈县知县。是编所载，起周灵王迄南宋，每事先标题目，后载史文，而断以己意，盖坊刻《鉴纂》、《鉴略》之类。而挂一漏万，茫无始末，并不足以裨初学。於元朝不载事实，但附许衡、吴澄二人，题曰元朝人物，尤为偏谬。
△《史取》十二卷（浙江汪启淑家藏本）
明贺祥撰。祥字长白，长沙人。是编凡分六类，曰《世诠》，曰《世评》，曰《经世》，曰《性行》，曰《成务》，曰《杂纪》，六类之中分子目四十有八。
盖史评之流，而其体则说部类也。观其驳《孟子》益避禹子之言为无稽，称《吕氏春秋》一书与《孟子》相表里，斥严光为光武之罪人，赞丁谓为荣辱两忘之异人，皆所谓小言破道者。书中数称李贽，岂非气类相近欤？△《读史漫录》十四卷（内府藏本）
明于慎行撰。慎行字可远，更字无垢，东阿人。隆庆戊辰进士，官至礼部尚书。事迹具《明史》本传。是书评论历代史事，起伏羲氏至辽、金、元，所论无甚乖舛，亦无所阐发。目录后有门人郭应宠题识，称是书本先梓於闽，未经雠校。
后其子君图与《笔{鹿主}》同鋟以行，应宠又於慎行遗稿中搜得读史五十通补入云。
△《史韵》二卷（江苏周厚堉家藏本）
明赵南星撰。南星有《学庸正说》，已著录。是编摘录史事，俪以四言韵语。
凡西汉、东汉、三国、两晋、南北朝、唐、五代、宋、元各为一首，词简而该。
盖其谪戍代州以后，借以遣日之笔。后人重其忠义，因录而传之。顺治丁亥，高邑李士邵刊於杭州，版旋散佚，乙未又刊於淮海道署。
△《馀言》二卷（江苏巡抚采进本）
明徐三重撰。三重字伯同，华亭人。万历丁丑进士，官刑部主事。是编乃其语录之一种，皆衡论古人得失，与发挥理气性命者有异，故以《馀言》为名。所评上起唐尧，下迄宋末，大抵儒者之常谈。然尚无讲学家不情之苛议。
△《涉世雄谈》八卷（直隶总督采进本）
明朱正色撰。正色字应明，南和人。万历己丑进士，官至右副都御史，巡抚宁夏。是书乃其备兵甘肃时所著。取诸史记传所载事迹之有关兵法，及才智明决足启发人意者，分门摘录，而各附评语於条末。每类中又各分奇品、正品，词气纤谲，学陈亮而不成者也。
△《读史漫笔》一卷（编修程晋芳家藏本）
明陈懿典撰。懿典有《读左漫笔》，已著录。此编摘《史记》本纪、世家、列传事迹，随意论列数语，皆陈因肤廓之言。
△《兰曹读史日记》四卷（副都御史黄登贤家藏本）
明熊尚文撰。尚文字益中，丰城人。万历乙未进士，官至工部右侍郎。是编杂采史传旧文，上起唐尧，下迄元代，随事论断。全类时文评语，颇乖著书之体。
△《史谈补》五卷（两江总督采进本）
明杨一奇撰。陈简增补。二人均不详始末。所可考者，简书成於万历中，一奇书又当在前耳。一奇书五卷，本名《史谈》，於诸史中摘录事迹，加以论断，皆常谈，无所阐明。简又补入百馀条，杂於一奇旧编之内，仍为五卷，改题曰《史谈补》。其肤浅更出一奇下矣。
△《尚友斋论古》（无卷数，浙江巡抚采进本）
明涂一榛撰。一榛字廷荐，漳州镇海卫人。万历甲辰进士，官至通政司通政使。其书取春秋时范蠡迄宋文天祥六十八人，各录本传而自为评语缀於其末。去取绝无义例，议论亦多陈因。其於吕诲弹王安石事，谓台谏不可随众占风，则为当时朝局而发也。
△《人物论》三十四卷（内府藏本）
明郑贤撰。贤字元直，莆阳人。官震泽县教谕。是书成於万历戊申，掇诸史论赞及唐宋以来各家文集，取其论古之文，裒为一编，而以时代编叙之，贤亦附评於篇末。率兼论其文，不专论其事。其体例盖在史评、总集之间也。所采元以前人之说，仅一百二十七家，所采明人之说至二百四十七家，则冗杂可知矣。
△《读史商语》四卷（江苏巡抚采进本）
明王志坚撰。志坚字弱生，更字淑士，亦字闻修，昆山人。万历庚戌进士，官至湖广提学佥事。《明史文苑传》载其为南京兵部郎中时，要同舍郎为读史社，撰《读史商语》，即是编也。以十七史之文与《资治通鉴》参核，随事论断，较他家史论抱残守匮者颇殊。如论茅焦称假父二弟，谬於理而悖於事。论刘向为汉宗室，谏外家封事不当以任用宗室为言，招争权之嫌。论后汉党锢中岑晊、刘表、胡母班皆谬负虚名。论《通鉴》帝魏，故汉献帝用魏谥；《纲目》帝蜀，则宜用蜀谥曰孝愍。论刘琬挞妻小过，至於弃市，诸葛亮不能辞责。论山简嗜酒酿乱，不应以习池为美谈。论汉昭烈帝非弃荆州，苏轼之言失考。皆为有理。其谓秦始皇在赵之时，生仅两岁，无由与燕太子丹相善。谓汉史所纪征讨斩获，动以万计，皆非实数，以汉故事破贼文书以一报十为证。谓《魏书尔朱荣传》韩彭乃韦彭之讹，以《金石录》为证。谓《南史何敬容传》，《北史后妃传》、《崔暹传》与齐《文宣帝本纪》矛盾。谓胡寅《读史管见》误读《通鉴》宇文孝伯事。谓房琯无请亲王领军事，司空图诗注不足凭。亦皆有考据。惟好为高论，动辄踳驳。如谓桑弘羊有补於国计；谓曹操所行实文王之事；谓诸葛亮不善用兵，陈寿所评为确；谓谢灵运为晋之忠臣，可比陶潜；谓李林甫在，安禄山必不敢叛；谓王叔文为忠臣，有功无罪。皆纰缪之甚。又颇不论是非，而论果报於佛法信之尤笃。谓袁宏《汉纪》不知佛法之精微广大。谓傅奕辟佛为浅陋，司马光取入《通鉴》，所见与奕相等。尤非论史之道矣。
△《史怀》十七卷（内府藏本）
明锺惺撰。惺有《诗经图史合考》，已著录。是书上自《左传》、《国语》，下及《三国志》，随事摘录，断以己见。《明史文苑传》称，惺官南都，僦秦淮水阁读史，恒至丙夜。有所见，即笔之，名曰《史怀》，即是编也。其说虽间有创获，而偏驳者多。盖评史者精核义理之事，非掉弄聪明之事也。
△《元羽外编》四十六卷（浙江巡抚采进本）
明张大龄撰。大龄，眉州人。凡《史论》四卷，首正统论，次杂论延陵季子、晏平仲等二十馀人。又《说史隽言》十八卷，分二十四类。杂采史文，断以己说。
