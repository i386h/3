<!-- { "loadSidebar": true } -->
其《辞镇南军承宣使》仅有第三奏，《辞开府》仅有第四劄，《辞男云转官》仅有第三劄，《辞男云特转恩命》仅有第四劄，《辞少保》仅有第三劄、第五劄，《乞叙立王次翁下》仅有第二劄，《乞解枢柄》仅有第三劄，《辞除两镇》仅有第三劄。则其佚篇盖不可殚数。史称万俟卨白秦桧，簿录飞家，取当时御札藏之以灭迹。则奏议文字同遭毁弃，固势所必然矣。然宋高宗御书《圣贤像赞》，刻石太学，秦桧作记勒於后。明宣德中宋讷乃磨而去之。飞之零章断句，后人乃掇拾於蠹蚀灰烬之馀。是非之公，千古不泯，固不以篇什之多少论矣。阶所编本，附录《岳庙集》后，前冠以后人诗文四卷，已为倒置。其中明人恶札，如提学佥事蔡兖诗曰：“千古人来笑会之，会之却恐笑今时。若教似我当钧轴，未必相知岳少师。”尤为顶上之秽。今并芟除，而独以飞遗文著录集部，用示圣朝表章之义焉。
△《茶山集》八卷（永乐大典本）
宋曾几撰。几字吉甫，赣县人，徙居河南。以兄弼恤恩授将仕郎。试吏部优等，赐上舍出身。历校书郎。高宗朝历官江西、浙西提刑。忤秦桧去位，侨寓上饶茶山寺，自号茶山居士，桧死，召为秘书少监，权礼部侍郎。提举玉隆观，致仕。卒谥文清。陆游为作墓志云：“公治经学道之馀，发於文章。而诗尤工，以杜甫、黄庭坚为宗。”魏庆之《诗人玉屑》则云：“茶山之学出於韩子苍。”其说小异。然韩驹虽苏氏之徒，而名列江西诗派中，其格法实近於黄。殊涂同归，实亦一而已矣。后几之学传於陆游，加以研练，面目略殊，遂为南渡之大宗。
《诗人玉屑》载赵庚夫题《茶山集》曰：“清於月白初三夜，淡似汤烹第一泉。
咄咄逼人门弟子，剑南已见一灯传。”其句律渊源固灼然可考也。又游跋几《奏议稿》曰：“绍兴末，先生居会稽禹迹精舍。某自敕局归，无三日不进见。见必闻忧国之言。先生时年过七十，聚族百口，未尝以为忧。忧国而已。”据此，则几之一饭不忘君，殆与杜甫之忠爱等。故发之文章，具有根柢，不当仅以诗人目之，求诸字句间矣。墓志称有文集三十卷、《易释象》五卷。《易释象》已不传。
文集则《书录解题》及《宋史艺文志》均作十五卷。是当时已佚其半。自明以来，并十五卷亦佚，仅仅散见各书，偶存一二。兹从《永乐大典》中搜采编辑，勒为八卷。凡得古今体五百五十八首。虽不足尽几之长，然较刘克庄《后村诗话》所记九百一十篇之数，所佚者不过三百五十二篇耳。残膏剩馥，要足沾丐无穷也。
△《雪溪集》五卷（两江总督采进本）
宋王铚撰。铚有《侍儿小名录补遗》，已著录。是编乃其诗集。陈振孙《书录解题》、《宋史艺文志》并作八卷。此本仅五卷。考《墨庄漫录》载铚所作《王文孺臞菴》诗一首，又《山村诗》一首。《越咏》载铚所作《云门寺》诗一首。今皆不见於集中。知今世所传，已佚其三卷，非完帙矣。
铚诗格近温、李。王士祯《居易录》诋其诗不甚工，而独称其附载庐山僧可和诗一篇。似非笃论。惟铚以博洽名，乃集中《白头吟序》不引《西京杂记》，而引吴兢《乐府解题》，已迷其本。（案《西京杂记》虽伪书，然在吴兢之前，即兢说所自出。）又称《宋志》载文君诗云云，不知《宋书乐志》《白头吟》实作古词，不作文君。此亦千虑之一失，信乎考证之难也。
△《芦川归来集》十卷、《附录》一卷（永乐大典本）
宋张元幹撰。元幹字仲宗，自号真隐山人，又曰芦川老隐。周必大跋其《送胡铨》词，称长乐张元幹。睢阳王浚明跋其《幽嵓尊祖录》，则称永福张仲宗。
皆宋人之词，莫详孰是也。王明清《挥麈录》纪其以作词送胡铨得罪除名。考卷末其孙钦臣跋语，称得《贺新郎》词二首真迹於铨之子，其说当信。然铨贬於绍兴戊午，而集中《上张丞相》诗，称“罪放丙午末，归来辛亥初”。又自跋《祭祖母刘氏》文，后称“宣和元年八月，获缘职事，道过墓下”。则徽宗时已仕宦，钦宗时已贬谪，但不知尝为何官耳。元幹及识苏轼，见所作《苏黄门帖跋》。又从陈瓘游颇久，见所作《了翁文集序》。其结诗社同唱和者，则洪刍、洪炎、苏坚、苏庠、潘淳、吕本中、汪藻、向子諲，见所作《苏养直诗帖跋》。而江端友、王铚诸人皆有赠答之作。刘安世、游酢、杨时、李纲、朱松诸人皆为题《幽嵓尊祖录》。故其学尊元祐而诋熙宁。诗文亦皆有渊源。其集今有抄本，称嘉定己卯其孙钦臣所鋟。然跋称诵《上陈侍郎诗序》，知挂冠之年甫四十一。抄本无此篇。又曾季貍《艇斋诗话》载元幹《题潇湘图》诗，抄本亦无此篇。考胡仔《苕溪渔隐丛话》，称尝录元幹之诗一卷，而元幹不自忆。则当时已不自收拾，疑钦臣所录本有佚失。然近本但有五言律诗一卷、七言律诗一卷，而无古体及绝句，知非完书。又《跋米元晖瀑布轴》、《跋苏养直绝句后》，《跋江天暮雨图》、《跋江贯道古松绝句》，乃收之题跋类中。亦似后人所窜乱，非其原本。及考《永乐大典》所载，则所佚诸篇，厘然具在。今裒集成帙，与钞本互相勘校，删其重复，补其残阙，定为十卷。元幹诗格颇遒。杂文多禅家疏文、道家青词，今从芟削。其题跋诸篇，则具有苏、黄遗意，盖耳目渐染之故也。钞本末有《幽嵓尊祖录》一卷，乃记其为祖母外家置祭田事。附以同时诸人题跋，中多元祐名臣之笔。亦仍其旧第并附录焉△《东莱诗集》二十卷（两淮马裕家藏本）
宋吕本中撰。本中有《春秋集解》，已著录。其诗法出於黄庭坚。尝作《江西宗派图》，列陈师道以下二十五人，而以己殿其末。其《紫微诗话》及《童蒙训》论诗之语，皆具有精诣。（案今本《童蒙训》不载论诗诸条，其文散见各书中，说见本条之下。）敖陶孙《诗评》称其诗如散圣安禅，自能奇逸。颇为近似。
苕溪胡仔《渔隐丛话》称其“树移午影重帘静，门闭春风十日闲”、“往事高低半枕梦，故人南北数行书”、“残雨入帘收薄暑，破窗留月镂微明”诸句。殊不尽其所长。《朱子语录》乃称本中论诗欲字字响，而暮年诗多哑。然朱子以诗为馀事，而本中以诗为专门，吟咏一道，所造自有浅深，未必遂为定论也。此集有庆元二年陆游序、乾道二年曾几后序。《文献通考》别载有《集外诗》二卷。此本无之，盖已散佚。又陆游序称嗣孙祖平悉裒集他文为若干卷。今此本有诗无文。
惟其《草赵鼎迁右仆射制词》所云：“合晋、楚之成，不若尊王而贱伯。散牛、李之党，未如明是而去非”之语，以秦桧恶之，载於日历，尚为世所传诵。其他文则泯没久矣。
△《澹菴文集》六卷（两淮马裕家藏本）
宋胡铨撰。铨字邦衡，庐陵人。建炎二年进士甲科。绍兴五年以荐除枢密院编修官。抗疏诋和议，谪吉阳军。孝宗即位，特召还擢用，历官权中书舍人兼国子祭酒，权兵部侍郎。以资政殿学士致仕。卒谥忠简。事迹具《宋史》本传。铨师萧楚，明於《春秋》。故集中嘉言谠论，多本《春秋》义例。於南渡大政，多所补救。史但称其高宗时请诛秦桧。今考集中《论撰贺金国启》一篇，则於孝宗朝召还以后，更尝请诛汤思退。又《孝宗本纪》：“隆兴元年三月，金以书来索四州，未报。八月，又赍书两省。”今考集中《玉音问答》一篇，知答金人书孝宗已与铨定於五月三日。迟至八月未遣，必汤思退有以持之。当时情势，可以考见。史文疏漏，赖此集尚存其崖略也。本传称铨集凡百卷。今所存者仅文五卷、诗一卷，盖得之散佚之馀。然《书录解题》载铨集七十八卷，《宋志》载铨集七十卷，则在当时已非百卷之旧矣。罗大经《鹤林玉露》曰：“胡澹菴十年贬海外，北归，饮於湘潭胡氏园，题诗曰：‘君恩许归此一醉，旁有梨颊生微涡。’谓侍妓黎倩也。后朱文公见之，题诗曰：‘十年浮海一身轻，归见梨涡却有情。世上无如人欲险，几人到此误平生’”云云。今本不载此诗，殆后人因朱子此语，讳而删之。然铨忠劲节，照映千秋，乃以偶遇歌筵，不能作陈烈逾墙之遁，遂坐以自误平生，其操之为已蹙矣。平心而论，是固不足以为铨病也。
△《五峰集》五卷（浙江鲍士恭家藏本）
宋胡宏撰。宏有《皇王大纪》，已著录。案陈振孙《书录解题》，其集凡有二本。一本五卷，一本不分卷。此本题其季子大时所编，门人张栻为之叙。凡诗一百六首为一卷，书七十八首为一卷，杂文四十四首为一卷，《皇王大纪论》八十馀条为一卷，经义三种为一卷，盖即所谓五卷之本也。所上《高宗封事》，剀切详尽，《宋史》已采入本传。其《易外传》皆以史证经，《论语指南》乃取黄祖舜、沈大廉二家之说折衷之，《释疑孟》则辨司马光疑孟之误，议论俱极醇。
又有《与秦桧》一书，自乞为岳麓书院山长。盖桧与宏父安国交契最深，故力汲引之。宏能萧然自远，蝉蜕於权利之外。其书词婉而意严，视其师杨时委曲以就蔡京者，可谓青出於蓝而冰寒於水矣。
△《斐然集》三十卷（两江总督采进本）
宋胡寅撰。寅有《读史管见》，已著录。是集端平元年冯邦佐刻於蜀，楼钥序之。嘉定三年郑肇之又刻於湘中，章颖序之。《宋史》本传作三十卷，与此本相合，盖犹从宋椠缮录也。寅父子兄弟皆笃信程氏之学，寅尤以气节著。其晚谪新州，乃右正言章复劾其不持生母服。寅上书於桧自辩，其文今载第十七卷中。
