<!-- { "loadSidebar": true } -->
《第三录》为庆元初请外时所纪，於高宗东狩事独详。馀话兼及诗文碑铭，补前三录所未备，有浚仪赵不譾跋。晁公武《读书志》云，总二十三卷。今止二十卷。《文献通考》云，《前录》三卷。今四卷。《后录》自跋云，厘为六卷。今多五卷。盖久经后人分并，故卷帙不齐如此。明清为王铚之子，曾纡之外孙，纡为曾布第十子，故是录於布多溢美。其记王安石殁，有神人幢盖来迎，而於米芾极其丑诋，尤不免轩轾之词。赵彦卫《云麓漫抄》尝议其载张耆宴侍从诸臣事，为不近事理，王士祯《古夫于亭杂录》亦议其载岁祀黄巢墓事，为不经之谈。然明清为中原旧族，多识旧闻。要其所载，较委巷流传之小说，终有依据也。
△《玉照新志》六卷（内府藏本）
宋王明清撰。此书多谈神怪及琐事，亦间及朝野旧闻，及前人逸作。所载胡舜申《己酉避乱录》，颇诋諆韩世忠，明清不为置辨。盖当时相去甚近，毁誉纠纷，尚未论定。宋齐愈狱牍一条，深不满於李纲，则《朱子语类》亦有是语，非好诋諆正人。他如王尧臣《谏取燕云疏》，李长民《广汴都赋》，姚平仲拟劫寨破敌露布，皆载其全文，足资参证。又如载曾布、冯燕《水调歌头》排遍七章，为词谱之所未载，亦足以见宋时大曲之式。盖明清博物洽闻，兼娴掌故，故随笔记录，皆有裨见闻也。其曰《玉照新志》者，自序谓得一玉照於永嘉鲍子正，又获米南宫书玉照二字，揭之寓舍，因以名其所著书云。
△《投辖录》一卷（内府藏本）
宋王明清撰。是书乃其晚年所作。见於《书录解题》者一卷，与此本相同。
其以投辖为名者，陈振孙谓所记皆奇闻异事，客所乐听，不待投辖而留也。所列凡四十四事，大都掇拾丛碎，随笔登载，不能及《挥麈录》之援据赅洽，有资考证，然故家文献，所言多信而有徵，在小说家中，犹为不失之荒诞者。惟第六条之首，原阙四行，乃传写者所脱佚，今已不可考矣。书中於每条之下多注所闻之人。今考其江彦文一条下，注闻之陆务观。任荩臣、虹县良家子二条下，注闻之僧祖秀。祖秀乃宣和旧人，即作《艮岳记》者，明清犹及见之，而又下见陆游。
其称己未岁金人归我河南地者，为高宗绍兴九年。又称甲戌岁者，乃宁宗嘉定七年。则明清之老寿，可以概见，宜其於轶闻旧事，多所谙悉也。
△《张氏可书》一卷（永乐大典本）
案《张氏可书》，《宋史艺文志》、陈振孙《书录解题》、晁公武《读书志》皆不著录，《文渊阁书目》载有一册，亦不详撰人名氏，惟《爱日斋丛抄》引其中司马光、文彦博论僧换道流一事，称为《张知甫可书》。知甫不知何许人。
今考书中所纪，有仆顷在京师，因幹出南薰门事，又有见海贾鬻龙涎香於明节皇后阁事。是在宣和之初，尝官汴京。中间复有绍兴丁巳、戊午纪年，及刘豫僣号中原事，则入南渡后二十馀年矣。盖其人生於北宋末年，犹及见汴梁全盛之日，故都遗事，目击颇详。迨其晚岁，追述为书，不无沧桑今昔之感。故於徽宗时朝廷故实，纪录尤多，往往意存鉴戒。其馀琐闻佚事，为他说家所不载者，亦多有益谈资。虽诙谐神怪之说，杂厕其间，不免失於冗杂，而案其本旨，实亦孟元老《东京梦华录》之流，未尝不可存备考核也。其书原本已佚，今据《永乐大典》收入各韵内者，采掇裒辑，共得五十条，谨编为一卷，以存其概云。
△《闻见前录》二十卷（内府藏本）
宋邵伯温撰。伯温有《易学辨惑》，已著录。伯温藉邵子之绪，犹及见元祐诸耆旧，故於当时朝政，具悉端委。是书成於绍兴二年。前十六卷记太祖以来故事，而於王安石新法始末，及一时同异之论，载之尤详。其论洛、蜀、朔三党相攻，惜其各立门户，授小人以间，又引程子之言，以为变法由於激成，皆平心之论。其记灯笼锦事出文彦，於事理较近。其记韩、富之隙由撤帘不由定策，亦足以订强至家传之讹。周必大跋吕献可墓志，谓伯温是书，颇多荒唐，凡所书人及其岁月，鲜不差误。殆好恶已甚之词，不尽然也。十七卷多记杂事，其洛阳、永乐诸条，皆寓麦秀黍离之感。十八卷至二十卷皆记邵子之言行，而殇女转生，黑猿感孕，意欲神奇其父，转涉妖诬。又记邵子之言，谓老子得《易》之体，孟子得《易》之用，文中子以佛为西方圣人，亦不以为非，似乎附会。至投壶一事，益猥琐不足纪。盖亦择焉不精者，取其大旨可耳。
△《清波杂志》十二卷、《别志》三卷（内府藏本）
宋周煇撰。煇字昭礼，邦彦之子。厉鹗《宋诗纪事》附载马曰琯之言曰：旧本《清波杂志》有张贵谟序，书中煇俱作燀，应从之。按是编为影宋精本，书中俱作煇，张贵谟序亦存，恐曰琯所见者或转是讹本。煇自题曰淮海人，而《两浙名贤录》载之。书中有祖居钱塘后洋街语，则煇实自浙迁淮也。是书之末，有张斯中、张、陈晦、杨寅、张岩、龚颐正、徐似道等七跋，皆同时人。似道称煇为处士，然煇曾试宏词，奏名见之书中，或当时未就官耶？《别志》又自称尝至金国，益不可解，或随出使者行也。清波为杭州城门之名，绍兴中煇寓其地，因以名书。所记皆宋人杂事。方回桐江续集力诋其尊王安石之非。考书中称煇之曾祖与安石为中表，盖亲串之闲，不无回护，犹之王明清《挥麈》诸录曲为曾布解耳。知其私意所在则可，以此尽废其书，则又门户之见矣。是书原本十二卷，商濬《稗海》作三卷，盖明人刊本，多好合并删削，不足为异。诸跋并称二志，惟龚颐正跋作三志。考宋人著书，率以前、后、别、续、新分为五集，则《别志》之前似乎当有后志。然《别志》中但称前志，不及后志，嘉靖戊申姚舜牧跋，亦但称杂志十二卷，《别志》三卷，则自明以来，惟此两集。或颐正跋三字误欤？
△《鸡肋编》三卷（江西巡抚采进本）
宋庄季裕撰。季裕名绰，以字行，清源人。其始末未详。惟吕居仁《轩渠录》记其状貌清癯，人目为细腰宫院子。又薛季宣《浪语集》有季裕《筮法新仪》序，亦皆不著其生平。据书中年月，始於绍圣，终於绍兴，盖在南北宋之间。又尹孝子一条，自称尝摄襄阳尉，又原州棠树一条，称作倅临泾，李倢食糟蟹一条，称官於顺昌，瑞香亭一条，称官於澧州，其为何官，则莫可考矣。此书前有自序，题绍兴三年二月五日，而所记有绍兴九年事，疑书成之后，又续有所增。世无刊本。陶宗仪《说郛》仅录其二三十条，此本较《说郛》所载约多五倍，后有至元乙卯仲春月观陈孝先跋曰，此书庄绰季裕手集也。绰博物洽闻，有《杜集援证》、《灸膏肓法》、《筮法新仪》行於世。闻其他著述尚多，惜未之见。此书经秋壑点定，取以为悦生随抄，而讹谬最多，因为是正如右，然扫之如尘，尚多有疑误云云。盖犹季裕之完本也。季裕之父在元祐中与黄庭坚、苏轼、米芾诸人游，季裕犹及识芾及晁补之，故学问颇有渊源，亦多识轶闻旧事。书中如不知《龙城录》为同时王铚所作，反据以驳《金华图经》之类，间失考证。然可取者多。其记辽宋誓书一条，大旨以和议为主，亦各抒所见。季裕方浮沉郡县，具当时朝士附合秦桧者固自有殊。统观其书，可与后来周密《齐东野语》相埒，非《辍耕录》诸书所及也。
△《闻见后录》三十卷（江西巡抚采进本）
宋邵博撰。博字公济，伯温子也。是编盖续其父书，故曰后录。其中论复孟后诸条，亦有与前录重出者。然伯温所记多朝廷大政，可裨史传。是书兼及经义、史论、诗话，又参以神怪俳谐，较前录颇为琐杂。又伯温书盛推二程，博乃排程氏而宗苏轼。观所记游酢、谢良佐之事，知康节没后，程氏之徒欲尊其师而抑邵，故博有激以报之。盖怙权者务争利，必先合力以攻异党，异党既尽，病利之不独擅，则同类复相攻。讲学者务争名，亦先合力以攻异党，异党既尽，病名之不独擅，则同类亦相攻。固势之必然，不足怪也。至其汇辑疑孟诸说，至盈三卷，证《碧云騢》真出梅尧臣手，记王子飞事称佛法之灵。记汤保衡事推道教之验，论晏殊薄葬之非，诋赵鼎宗洛学之谬。皆有乖邵子之家法。他若以元稹诗作黄巢之类，引据亦颇疏略。惟其辨宣仁之诬，载司马光《集外章疏》之类，可资考订。
议《通鉴》削屈原之非，驳王安石取冯道之谬，辨伊川《易传》非诋垂帘，证绍兴玉玺实非和璧，论皆有见，谈诗亦多可采。宋人说部，完美者稀，节取焉可矣。
△《北窗炙輠录》一卷（浙江鲍士恭家藏本）
宋施德操撰。德操有《孟子发题》，已著录。是书炙輠之名，盖取义淳于髡事。然所记多当时前辈盛德可为士大夫观法者，实不以滑稽嘲弄为主，未审何以命此名也。德操与张九成友善，故《孟子发题》附刻於《横浦集》末。其学问则九成纯耽禅悦。德操多称道二程，虽间一及苏氏，而不甚郑重。其第一条即言王氏新法由於激成，以阐明程子之意，则宗洛而不宗蜀，其微意固可概见。惟林灵素妖妄蛊惑，实方士中桀黠之雄，而德操称其有活人之心，未免好为异论。又解孟子万物皆备一条，尤近荀卿性恶之旨。其横浦之学偶相渐染，故立是异说欤？
瑕瑜不掩，分别观之可也。德操病废终身，行事无所表见，《志乘》至不载其姓名，其书明以来传本亦稀。朱彝尊始得是本於海盐，乃稍稍传抄流播。残编蠹蚀，几佚幸存，亦可云希覯之秘笈矣。
△《步里客谈》二卷（永乐大典本）
