<!-- { "loadSidebar": true } -->
则三十六事尚非完本也。其注相传为隋杜公瞻作，故多引开皇中杜台卿《玉烛宝典》。然《唐志》宗懔《荆楚岁时记》一卷下，又出杜公瞻《荆楚岁时记》二卷。
岂原书一卷，公瞻所注分二卷，后人又合之欤？△《北户录》三卷（两淮盐政采进本）
唐段公路撰。《学海类编》作公璐，盖字之讹。《新唐书艺文志》称为宰相文昌之孙，则当为临淄人。《学海类编》作东牟人，亦未详所本。历仕始末不可考。惟据书首结衔，知官京兆万年县尉。据书中称咸通十年，知为懿宗时人而已。是书当在广州时作，载岭南风土，颇为赅备，而於物产为尤详。其徵引亦极博洽。如《淮南万毕术》、《广志》、《南越志》、《南裔异物会要》、《灵枝图记》、《陈藏器本草》、《唐韵》、《郭缘生述征记》、《临海异物志》、《陶朱公养鱼经》、《名苑》、《毛诗义》、《船神记》、《字林》、《广州记》、《扶南传》诸书，今皆散佚，藉此得以略见一二。即所引张华《博物志》，多今本所无，亦藉此以考证真伪。条下注文，颇为典赡，题登仕郎前参军龟图撰，不题其姓，似为公路之族。然《唐书宰相世系表》不载其名，莫知其审矣。《唐书艺文志》作《北户杂录》，疑传写误衍一“杂”字。其作三卷，与此本合。
《学海类编》所载惟存一卷，凡物产五十一条，不为完本。曹溶所录古书，往往如是，不足深诘也。
△《桂林风土记》一卷（兵部侍郎纪昀家藏本）
唐莫休符撰。休符里贯未详。作此《记》时，在昭宗光化二年，休符以检校散骑常侍守融州刺史。其终於何官，亦莫能考也。此《记》《新唐书艺文志》作三卷，今存者一卷。卷中目录四十六条，今阙“火山”、“采木”二条。盖残阙之馀，非完书矣。朱彝尊《曝书亭集》有此书跋云，闽谢在杭小草斋所录，旧藏徐惟起家。跋称获自钱塘沈氏，是洪武十五年抄传。此本小草亭题识及洪武年月，与彝尊所言合，盖即彝尊所见本也。彝尊跋又称，中载张固、卢顺之、张丛、元晦、路单、韦瓘、欧阳膑、李渤诸人诗，向未著於录，亟当发其幽光。今观诸诗外尚有杨尚书、陆宏休二首，亦唐代轶篇，为他书所未载。今《全唐诗》采录诸篇，即据此本。则其可资考证者，又不止於谱民风，记土产矣。
△《岭表录异》三卷（永乐大典本）
旧本题唐刘恂撰。宋僧赞宁《筍谱》，称恂於唐昭宗朝出为广州司马。官满，上京扰攘，遂居南海，作《岭表录》。陈振孙《书录解题》亦云，昭宗时人。然考书中云唐乾符四年，又云唐昭宗即位。唐之臣子宜有内词，不应直称其国号。
且昭宗时人，不应预称谥号。殆书成於五代时欤？粤东舆地之书，如郭义恭《广志》、沈怀远《南越志》，皆已不传。诸家所援据者，以恂是编为最古。而《百川学海》及《说郛》所载，寥寥数页，首尾不完。盖仅从类书抄撮数条，以备一种。而恂之原本，则已久佚。宋代《太平寰宇记》、《太平广记》、《太平御览》诸书，徵引颇夥，然尚多挂漏。惟散见《永乐大典》者，条理较详，尚可编次。
谨逐卷裒辑，而佐以旁见诸书者，排比其文，仍成三卷，以复《唐志》之旧。虽《永乐大典》阙卷数函，无从考验，或不免一二之遗，而证以诸书，似已十得其八九焉。唐人著述，传世者稀，断简残编，已足珍惜。此更於放失之馀，复成完帙，使三四百年博物君子所未睹者，一旦顿还其旧观，弥足宝矣。恂书体例不可考，今不敢强为分门。仅使各以类聚，庶便省览。其中记载博赡，而文章古雅，於虫鱼草木，所录尤繁。训诂名义，率多精核。叶廷珪《海录碎事》释《尔雅》“魁陆”，引此书瓦陇以证之。张世南《游宦纪闻》引郭璞《尔雅注》犀有三角之文，据此书称犀二角以辨之。历来考据之家，皆资引证，盖不特图经之圭臬，抑亦《苍雅》之支流。有裨小学，非浅鲜也。诸书所引，或称《岭表录》，或称《岭表记》，或称《岭表异录》，或称《岭表录异记》，或称《岭南录异》。核其文句，实皆此书。殆以旧本不存，转相稗贩，故流传讹异，致有数名。惟《永乐大典》所题与《唐志》合。今特从之，以存其真焉。
△《益部方物略记》一卷（江苏巡抚采进本）
宋宋祁撰。祁字子京，雍邱人。天圣二年进士，官至翰林学士承旨，谥景文。
事迹具《宋史》本传。是编乃嘉祐二年祁由端明殿学士、吏部侍郎知益州时所作。
因东阳沈立所撰《剑南方物》二十八种，补其阙遗，凡草木之属四十一，药之属九，鸟兽之属八，虫鱼之属七，共六十五种。列而图之，各系以赞，而附注其形状於题下。赞居前，题列后，古书体例，大抵如斯。今本《尔雅》，犹此式也。
其图已佚，《赞》皆古雅，盖力摹郭璞《山海经图赞》，往往近之。注则颇伤謇涩，亦每似所作《新唐书》，盖祁叙记之文类如是也。胡震亨跋引范成大《圣瑞花》诗，证是花开於春夏间，祁注称率以秋开为非。殆由气候不齐，各据所见。
又引薛涛《鸳鸯草》诗“但娱春日长，不管秋风早”句，证祁注是草春叶晚生之非，则横生枝节。夫春日已长，非春晚而何欤！至虞美人草自属借人以名物，如菊号西施之类，必改为娱美人草，曲生训释，是则支离无所取耳。
△《岳阳风土记》一卷（两江总督采进本）
宋范致明撰。致明字晦叔，建安人。元符中登进士弟。是编乃其以宣德郎谪监岳州商税时所作。不分门目，随事载记。书虽一卷，而於郡县沿革、山川改易、古迹存亡，考证特详。如乐史《太平寰宇记》谓“大江流入洞庭”，致明则谓“洞庭会江，江不入洞庭，惟荆江夏秋暴涨，乃逆泛而入，三五日即还，名曰翻流水”。图经以郑王庙为郑德璘，致明则谓为隋末郑文秀，与董景珍同立萧铣者，故其北又有董王庙。沈亚之《湘中怨》记岳阳楼闻泛人之歌，致明则核以地形，谓舟中之歌，楼上不辨。杜佑《通典》谓巴邱湖中有曹洲，即曹公为吴所败烧船处，在今县南四十里，致明则谓今县西但有曹公渡，考之地理，与周瑜、曹操相遇处绝不相干。《汉阳图经》谓赤壁即乌林，致明则谓曹操已至巴邱，则孙刘宜拒之於巴陵、江夏间，所谓乌林，即乌黎口，不当在汉阳界。世传华容为章华台，致明则谓旧台在景陵界，华容隋县，乃取古容城名之。郦道元《水经注》谓澧水会沅，然后入湖，致明则谓澧、沅虽相通，而各自入湖，澧所入处名澧口，沅所入处名鼎江口。皆确有引据，异他地志之附会。其他轶闻逸事，亦颇资采择，叙述尤为雅洁。在宋人风土书中，可谓佳本矣。
△《东京梦华录》十卷（编修汪如藻家藏本）
宋孟元老撰。元老始末未详。盖北宋旧人，於南渡之后，追忆汴京繁盛，而作此书也。自都城、坊市、节序、风俗，及当时典礼、仪卫，靡不赅载。虽不过识小之流，而朝章国制，颇错出其间。核其所纪，与《宋志》颇有异同。如《宋志》南郊仪注，郊前三日，但云斋於大庆殿、太庙及青城斋宫，而是书载车驾宿大庆殿仪，驾宿太庙奉神主出室仪，驾诣青城斋宫仪，委曲详尽。又如郊毕解严，《宋志》但云御宣德门肆赦，而是书载下赦仪，亦极周至。又行礼仪注，《宋志》有皇帝初登坛，上香奠玉币仪，既降盥洗，再登坛然后初献，而是书奏请驾登坛即初献，无上香献玉帛仪。又太祝读册，《宋志》列在初献时，是书初献之后再登坛，始称读祝，亦小有参差。如此之类，皆可以互相考证，订史氏之讹舛。固不仅岁时宴赏，士女奢华，徒以怊怅旧游，流传佳话者矣。
△《六朝事迹编类》二卷（两江总督采进本）
宋张敦颐撰。敦颐字养正，婺源人。绍兴八年进士，由南剑州教授历官知舒、衡二州，致仕。是编前有绍兴庚辰自序，结衔称“左奉议郎充江南东路安抚司幹办公事”，盖登第后之二十二年也。其书为补《金陵图经》而作。首《总叙》，次《形势》，次《城阙》，次《楼台》，次《江河》，次《山冈》，次《宅舍》，次《谶记》，次《灵典》，次《神仙》，次《寺院》，次《庙宇》，次《坟陵》，次《碑刻》，凡十四门。引据颇为详核。而《碑刻》一门，尤有资於考据。惟书以六朝为名，而古迹之中，自南唐以逮於北宋，如丁谓、王安石所建，亦具载之，殊失断限。又《总叙》门内《六朝保守》一篇，历数自吴以来南朝不可北伐，北伐必败，即倖胜亦不能守。盖亦南渡之初力主和议之说者，其识见末免卑懦。
然核诸情事，其说亦不为无因。固与《江东十鉴》之虚张形势者，较为切实矣。
△《会稽三赋》三卷（礼部尚书曹秀先家藏本）
宋王十朋撰。十朋字龟龄，乐清人。绍兴二十七年进士第一，官至龙图阁学士，谥文忠。事迹具《宋史》本传。所著有《梅溪集》。此赋三篇，又於集外别行。一曰《会稽风俗赋》，仿《三都赋》之体，历叙其地山川、物产、人物、古迹；一曰《民事堂赋》，民事堂者，绍兴中添差签判厅之公堂也。元借寓小能仁寺，岁久圯废，十朋始重建於车水坊；一曰《蓬莱阁赋》，其阁以元稹诗“谪居犹得住蓬莱”句得名。皆在会稽，故统名曰《会稽三赋》。初，嵊县周世则尝为注《会稽风俗赋》，郡人史铸病其不详，又为增注，并注后二赋。末有嘉定丁丑铸自跋。十朋文章典雅，足以标举兹邦之胜。铸以当时之人，注当时之作，耳闻目睹，言必有徵。视后人想像考索者，亦特为详赡。且所引无非宋以前书，尤非近时地志杜撰故实、牵合名胜者可比。与十朋之赋相辅而行，亦刘逵、张载分注《三都》之亚也。
△《中吴纪闻》六卷（浙江鲍士恭家藏本）
宋龚明之撰。明之字希仲，号五休居士，昆山人。绍兴间，以乡贡廷试，授高州文学。淳熙初，举经明行修，授宣教郎，致仕。是书采吴中故老嘉言懿行，及其风土人文为新旧图经、范成大《吴郡志》所不载者，仿范纯仁《东斋纪事》、苏轼《志林》之体，编次成帙。书成於淳熙九年，明之年已九十有二，亦可谓耄而好学者矣。宋末书已罕传。元至正间，武宁、卢熊修《苏州志》，访求而校定之。明末常熟毛晋始授诸梓，亦多舛谬。其子扆，后得叶盛菉竹堂藏本相校，第六卷多翟超一条，其馀颇有异同。何焯假以勘定，极为精审。然卢熊跋称其子昱所撰《行实》附后，今两本皆无之，则叶本亦不免於脱佚也。
△《桂海虞衡志》一卷（两江总督采进本）
