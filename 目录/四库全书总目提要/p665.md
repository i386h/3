<!-- { "loadSidebar": true } -->
元徐明善撰。明善字志友，德兴人，芳谷其别号也。至元中官隆兴教授。又为江西儒学提举。尝奉使安南。又历主江浙、湖广三省考试，拔黄溍於弃卷中，识鉴为当世所称。《元史》不为立传。《豫章人物志》颇载其事迹，而不言其有集。又称为鄱阳人（案程文宪《中州野录》亦称明善鄱阳人），颇参差不合。知遗文湮晦，故传闻异词矣。《中州野录》载其奉使交趾时，陈日烜知其能诗，即席请赋，遂口占五言律诗一首，日烜遂纳款奉贡，明善诗名因大振。然此集中有文无诗，前后亦无序跋，凡文一百二十篇。其文颇谈性理，而平正笃实，大致犹为雅洁，固非以方言俚语阑入笔墨者也。其《汪标墓铭》一首，已有阙文。《河南廉访使吴公墓铭》一首，有录无书，当由佚脱。又《平章董士选三代赠官制》三首，考其生平，未居馆职，不应代拟王言。案苏天爵《元文类》载此三制，题元明善所作。盖编《芳谷集》者因明善之名相同，遂不加考核而误收。今姑仍原本录之，而订其舛谬於此焉。
△《观光稿》一卷、《交州稿》一卷、《玉堂稿》一卷、《附录》一卷（浙江巡抚采进本）
元陈孚撰。孚字刚中，天台临海人，历官奉直大夫台州路总管府治中。是编凡分三集。《观光稿》为至元中孚以布衣上《大一统赋》，江浙行省闻於朝，署上蔡书院山长，考满谒选京师时作。《交州稿》为至元二十九年世祖命梁曾以吏部尚书再使安南，孚以翰林国史院编修官摄礼部郎中为副使，往来道中之作。
《玉堂稿》皆孚官翰林日作。案孚使安南回，擢翰林待制，仍兼国史院编修。而稿中有《翰苑荐为应奉文字二十韵谢大司徒并呈诸学士》一首，又有《至元壬辰呈翰林请补外》二首。壬辰即使还之次年，是前后官翰林所作均在此集也。《观光》、《交州》二稿，皆纪道路所经山川古迹，盖仿范成大《使北》诸诗，而大致亦复相埒。《玉堂稿》多舂容谐雅，沨沨乎治世之音。其《上都纪行》之作，与前二稿工力相敌，盖摹绘土风，最所留意矣。《附录》一卷，皆载《谕安南诏》、《安南谢罪表》及孚与安南诸书。考孚《元史》无传，其出使始末，乃载《梁曾传》中。其时陈世燇不出郊迎，又不延使自阳明中门入。孚作三书责之，辞直气壮，迄不辱命，然《传》不载其书词。此卷亦足补《史》阙也。瞿宗吉《归田诗话》曰：“《鹦鹉洲》有陈刚中一篇，词语跌宕，议论老成，诚佳作也。又《白门诗》亦佳。”叶盛《水东日记》则曰：“诗与文稍异者，以诗兼兴趣，有感慨调笑，风流脱洒处。如长诗‘落句翻空旁，入作散场语’是也。然时一出奇可耳。前元诗人陈孚刚中集中歌行，则全用此体，观者审之”云云。盖宗吉举其一两篇，而盛则核其全集，故以自落窠臼为病。虽推阐少苛，要亦识微之论矣。又陶宗仪《辍耕录》记孚少尝为僧，题诗於父执之壁。父执知其欲归俗，因使养发，妻之以女。其诗浅鄙，某事亦不知有无。小说多诬，不尽可信。集中不载，顾嗣立《元诗选初集》乃录之《补遗》中，殊失别择。今无取焉。
△《陈秋岩诗集》二卷（永乐大典本）
案《陈秋岩集》散见《永乐大典》中，然不著其名，亦不著时代。考焦竑《国史经籍志》有陈宜甫《秋岩集》，当即其人，而爵里则终无可考。集中《接刘介臣书诗》云：“几回梦里寻君去，三尺书来约我归。闽海浪肥春雨过，和林沙远晓云飞。”则当为闽人。又有《庚辰再随驾北行》二诗。庚辰为至元十七年，则元世祖时尝为侍从。又有《读元贞改元诏诗》、《丙申十月扈从晋王领降兵入京朝觐诗》。考之《元史》，丙申为元贞二年。晋王名噶玛喇，裕宗长子，天性仁厚，御下有恩。王府官属自内史以下，俱请命天子，不敢稍专。尝出镇北边，叛王永和尔等闻其至，望风请降。至元二十七年封梁王。二十九年改封晋王。所云领降兵者，应即此事。则成宗时又为晋王僚属。其诗多与卢挚、姚燧、赵孟頫、程钜夫、留梦炎等相唱和，而诸人诗乃罕及之。其始末遂不可复详矣。原集《焦志》作一卷。然篇什稍多，疑其字画偶误。今据《永乐大典》所存者编为二卷。
其诗大抵源出元、白，虽运意遣词少深刻奇警之致，而平正通达，语无格碍，要自不失为雅音也。
△《兰轩集》十六卷（永乐大典本）
元王旭撰。旭字景初，东平人。其事迹不见於《元史》，谈艺家亦罕见称述。
顾嗣立撰《元诗选》，汇缉至三百家，而不载旭集，则久佚可知。惟《山东通志》称旭与同郡王构及永平王磐俱以文章名世，天下号为“三王”，而於其出处本末，亦未详载，则并其人亦几湮没矣。今以集中诗文考之，盖旭家贫力学，教授四方，尝为砀山令所宾礼。《送王侯二生序》所云：“至元庚寅，砀宰崔公以礼招余至其邑，俾专讲习者是也。”又尝至长芦，主高百川家。《中和书院记》所云：“辱承君币，来自泰山者是也。”其馀如安阳，如鄃城，如鲸川，皆所曾侨寓之地。又尝至杭州，之长沙。游迹几半天下，而卒未登仕版。其《有寄诗》云：“处困不堪家累重，谋生聊藉主人贤。”生平境遇，即此可以见其大概矣。其诗随意抒写，不屑屑於雕章琢句，而气体超迈，亦复时见性灵。古文多讲学家言。
其《井田说》一篇，务欲复三代之制，迂阔尤甚，殆全不解事之腐儒。然如记序诸作，和平通达，与之坐而谈理，其持论则未尝不醇正，未可废也。其集见於《文渊阁书目》者一部，一册。而焦竑《经籍志》则作二十卷。今从《永乐大典》采掇排比，尚可得一十六卷，决非一册所能尽，或一册“一”字为“十”字之讹欤。
卷一百六十七 集部二十
○别集类二十△《玉井樵唱》三卷（两淮马裕家藏本）
元尹廷高撰。廷高字仲明，别号六峰，遂昌人。是集首有廷高《自记》，载其父竹坡诗一联。盖即戴复古《石屏集》以其父遗诗冠首之意。竹坡名栋，宋宝祐间尝为绍兴府幕官，见《此君亭诗话》。而廷高行履不概见。惟《遂昌志》称其大德间任处州路儒学教授。顾嗣立《元诗选小传》，又谓其尝掌教永嘉，秩满至京，谢病归，与《志》不同。永嘉志乘亦不载其名。今案《集》中有《永嘉书所见》一首云：“此邦幸小稔，窃禄似有缘。”又有《永嘉任满代者未至诗》，又有《告病致仕谢掌尚书诗》，则廷高仕瓯及谢病实非无据，疑《遂昌志》失考也。其诗气格不高，而神思清隽，尚能不染俗氛。《集》中有《题虞集》、《邵陶二菴诗》，则集亦重其笔墨矣。
△《清容居士集》五十卷（两淮马裕家藏本）
元袁桷撰。桷有《延祐四明志》，已著录。其《集》据苏天爵《行状》及《元史》本传，俱称五十卷。此本卷数相符，盖犹旧本也。桷少从戴表元、王应麟、舒岳祥诸遗老游，学问源渊，具有所自。其在朝践历清华，再入集贤，入登翰苑，凡朝廷制册、勋臣碑版多出其手。故其文章博硕伟丽，有盛世之音。尤练习掌故，长於考据。《集》中如《南郊十议》、《明堂郊天异制议》、《祭天无间岁议》、《郊不当立从祀议》、《郊非辛日议》诸篇，皆成宗初所上。其援引经训，元元本本，非空谈聚讼者所能。当时以其精博，并采用之。其诗格俊迈高华，造语亦多工炼，卓然能自成一家。盖桷本旧家文献之遗，又当大德、延祐间为元治极盛之际。故其著作宏富，气象光昌，蔚为承平雅颂之声。文采风流，遂为虞、杨、范、揭等先路之导。其承前启后，称一代文章之钜公，良无愧矣。
△《此山集》四卷（浙江鲍士恭家藏本）
元周权撰。权字衡之，号此山，处州人。尝游京师，以诗贽翰林学士袁桷。
桷深重之，荐为馆职，竟报罢。然诗名日起，唱和日多。《集》中有《赠赵孟頫诗》云：“瓣香未展师道敬，携琴暂出松萝中。”《赠虞集诗》云：“远游非涉声利途，愿谒国丈开榛芜。”《赠揭徯斯诗》云：“嗟予观光老宾客，瓣香仰止怀生平。”《赠陈旅诗》云：“下榻清风延孺子，高楼豪气卧元龙。”《赠欧阳玄诗》云：“床头萍绿多矜色，长价还从薛卞门。”《赠马祖常诗》云：“绝怜白发南州士，山斗弥高独仰韩。”而赵孟頫《赠权诗》亦有“青青云外山，炯炯松下石。顾此山中人，风神照松色”之句，且亲写“此山”二字为额以赠。是时文章耆宿，不过此数人，而数人无不酬答，似权亦声气干谒之流。然孟頫等并以儒雅风流照映一世，其宏奖后进，迥异於南宋末叶分朋标榜之私。故终元之世，士大夫无钩党之祸。权与诸人款契，盖文字之相知，固未可以依门傍户论也。是集为陈旅所选定，旅及袁桷、欧阳玄等各为之序，揭徯斯又为之跋。旅本作者，故别择特精。《旅序》称其简淡和平，无郁愤放傲之色。《桷序》称其法苏、黄之准绳，达《骚》、《选》之旨趣。《玄序》称其无险劲之词，而有深长之味；无轻靡之习，而有舂容之风。今观其诗，玄所称尤为知言矣。
△《申斋集》十五卷（编修汪如藻家藏本）
元刘岳申撰。岳申字高仲，吉水人。以吴澄荐，召为辽阳儒学副提举，不就。
后授泰和州判，致仕。是集乃其门人萧洵所编，李祁为之序。元季尝付剞劂，久经兵毁。顾嗣立《元诗选》蒐罗至备，独不及此编。《江西通志》亦谓“岳申文集今已不传”。今此钞帙仅存，亦可云希覯之本矣。岳申文宗法韩、苏，故其气骨遒上，无南宋卑冗之习。《豫章人物志》称所作简约峻洁，殆非虚语。至集中碑志之作居什之四五，尤可据以考证史事。如《文天祥传》，比《宋史》所载为详。《夏贵墓志》，称其出奇计，立战功甚悉，而贵之失节偷生，绝不为讳，且深致婉惜之词，亦非曲笔谀墓者可比。观其不妄许与，其文品之矜贵可知也。
△《霞外诗集》十卷（浙江鲍士恭家藏本）
元马臻撰。臻字志道，号虚中，钱塘道士。仇远序是集，称其隐约西湖之滨，士大夫慕与之交，不过习清虚，谈淡泊，无一言及势力声利。《龚开序》则称大德辛丑，嗣天师张真人如燕，主行内醮，玄教名流，并翼然景从，王子繇、马志道在焉。其人盖在通介之间者也。集中铺张富贵者数篇，如《嗣师吴真人诗》之类，颇乖山林之格。然所作皆神骨秀骞，风力遒上，琅琅有金石之音。虽不能具金鳷擘海，香象渡河之力，而亦不类酸寒细碎，虫吟草间。观其《述怀》一诗，殆宋末遗老寄托黄冠，而其豪逸俊迈之气，无所不可，政不以枯寂恬淡为高耳。
此本为毛晋所刻。末有《晋跋》，称伯雨之后复有虚中。今考诸家之《序》，皆作於仁宗大德初年，则臻尚在张雨前，晋偶失检也。
△《西岩集》二十卷（永乐大典本）
