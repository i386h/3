<!-- { "loadSidebar": true } -->
明胡广等奉敕撰。是书与《五经四书大全》同以永乐十三年九月告成奏进，故成祖御制序文称二百二十九卷，统七部而计之也。考自汉以来，弟子录其师说者，始於《郑记》、《郑志》，是即后世之语录。其裒诸儒之言以成一书者，则古无是例，《近思录》其权舆矣。宋景定、端平间，周、程、张、朱诸儒皆蒙褒赠，真德秀亦以讲学有名，得参大政。天下趋朝廷风尚，纂述日多。王孝友作《性理彝训》三卷，熊节作《性理群书句解》二十三卷，於是性理之名大著於世。
广等所采宋儒之说凡一百二十家，其中自为卷帙者，为周子《太极图说》一卷，《通书》二卷；张子《西铭》一卷，《正蒙》二卷；邵子《皇极经世书》七卷；朱子《易学启蒙》四卷，《家礼》四卷；蔡元定《律吕新书》二卷；蔡沈《洪范皇极内篇》二卷；共二十六卷。自二十七卷以下，捃拾群言，分为十三目，曰理气，曰鬼神，曰性理，曰道统，曰圣贤，曰诸儒，曰学，曰诸子，曰历代，曰君道，曰治道，曰诗，曰文。大抵庞杂冗蔓，皆割裂襞积以成文，非能於道学渊源真有鉴别。圣祖仁皇帝特命儒臣，删其支离，存其纲要，钦定为《性理精义》一书。菁华既撷，所存者仅其糟粕矣。以后来刻性理者汗牛充栋，其源皆出於是书。
将举其末，必有其本。姑录存之，著所自起云尔。
△《读书录》十一卷、《续录》十二卷（浙江巡抚采进本）
明薛瑄撰。瑄字德温，河津人。永乐辛丑进士。官至礼部右侍郎，入阁预机务。赠礼部尚书，谥文清。事迹具《明史儒林传》。其书皆躬行心得之言。两录之首皆有自记，言其因程子心有所开、不思则塞之语，是以自录随时所得，以备屡省。其后万历中有侯鹤龄者，因所记错杂，更为编次，删去重复，名《读书全录》。然去取之间，颇失瑄本意。今仍录原书以存其旧。瑄尝言《乐》有雅、郑，《书》亦有之。《小学》，《四书》，六经、濂、洛、关、闽诸圣贤之书，雅也，嗜者常少，以其味之淡也。百家小说，淫词绮语，怪诞不经之书，郑也，莫不喜谈而乐道之，盖不待教督而好之矣，以其味之甘也。淡则人心平而天理存，甘则人心迷而人欲肆。观瑄是录，可谓不愧斯言矣。
△《大学衍义补》一百六十卷（兵部侍郎纪昀家藏本）
明邱濬撰。濬有《家礼仪节》，已著录。濬以宋真德秀《大学衍义》止於格致诚正修齐，而阙治国平天下之事。虽所著《读书乙记》，采录史事，称为是书之下编，然多录名臣事迹，无与政典，又草创未完。乃采经传子史，辑成是书，附以己见，分为十有二目，於孝宗初奏上之。有诏嘉奖，命录副本付书坊刊行。
濬又自言：《衍义补》所载，皆可见之行事，请摘其要者下内阁议行。帝亦报可。
至神宗复命梓行，亲为制序。盖皆甚重其书也。特濬闻见甚富，议论不能甚醇。
故王鏊《震泽纪闻》称其学问该洽，尤熟於国家掌故，议论高奇，务於矫俗，能以辨博济其说。如讥范仲淹多事，秦桧有再造功，评骘皆乖正理。又力主举行海运，平时屡以为言，此书更力申其说。所列从前海运抵京之数，谓省内河挽运之资，即可抵洋面漂亡之粟，似乎言之成理。然一舟覆没，舟人不下百馀。粮可抵以转输之费，人命以何为抵乎？其后万恭著议，谓为有大害而无微利，至以好事斥之，非苛论也。又明之中叶，正阉竖恣肆之时，濬既欲陈诲纳忠，则此条尤属书中要旨，乃独无一语及宦寺。张志淳《南园漫录》诋其有所避而不书，殆亦深窥其隐。以视真氏原书，殊未免瑕瑜互见。然治平之道，其理虽具於修齐，其事则各有制置。此犹土可生禾，禾可生穀，谷可为米，米可为饭，本属相因。然土不耕则禾不长，禾不获则穀不登，穀不舂则米不成，米不炊则饭不熟，不能递溯其本，谓土可为饭也。真氏原本实属阙遗，濬博综旁搜，以补所未备，兼资体用，实足以羽翼而行。且濬学本淹通，又习知旧典，故所条列，元元本本，贯串古今，亦复具有根柢。其人虽不足重，其书要不为无用也。
△《居业录》八卷（江西巡抚采进本）
明胡居仁撰。居仁有《易象钞》，已著录。是书皆其讲学语录，分十二类，曰道体，曰为学，曰主敬，曰致知，曰力行，曰出处，曰治体，曰治法，曰教人，曰警戒，曰辨异端，曰劝圣贤，共一千一百九十九条。居仁与陈献章皆出吴与弼之门，与弼之学介乎朱、陆之间，二人各得其所近。献章上继金谿，下启姚江。
居仁则恪守新安，不逾尺寸，故以敬名其斋。而是书之中，辨献章之近禅，不啻再三。盖其人品端谨，学问笃实，与河津薛瑄相类。而是书亦与瑄《读书录》并为学者所推。黄宗羲《明儒学案》乃谓其主言静中之涵养，与献章之静中养出端倪，同门冥契。特牵引附合之言，非笃论也。正德中有张吉者，尝删其书为要语。
又有吴廷举者，删其书为粹言。此本为弘治甲子余祐所编，犹为原帙。祐字子积，鄱阳人。弘治己未进士。官至吏部右侍郎。年十九时，受业於居仁，居仁以女妻之。而卷首序文乃称门人，盖用黄榦编《朱子集》之例，榦又用李汉编《韩愈集》之例。然考皇甫湜作愈墓志，称愈女初适於汉，后乃离婚，嫁樊氏。汉称门人而不称婿盖缘於此。榦及祐沿袭其称，殊为不考。阎若璩《潜邱札记》乃以为重道统而轻私亲，曲说甚矣。
△《枫山语录》一卷（浙江范懋柱家天一阁藏本）
明章懋撰。懋字德懋，别号闇然子，兰溪人。成化丙戌会试第一。改庶吉士，授编修。会上元内宴，命作鼇山灯诗，不奉诏，且以疏谏，黜为临武知县。弘治正德间累官南京礼部尚书，致仕。事迹具《明史本传》。崔铣《明臣十节》曰：成化中白沙陈献章，学禅而疏，一峰罗伦，尚直而率，定山庄泉，好名而无实，皆负巨望焉。枫山章公懋，质约淳雅，潜修默成，年甫四十，弃官还郡。贺谏议钦，郑御史已皆责公交疏於陈。庄公逊谢之后，白沙受清秩而交泛。一峰行乡约而戮族人。庄晚年又仕而败，惟章公德行无瑕云云。其在明代，可云不愧醇儒。
是编卷帙不多，分为五类，曰学术，曰政治，曰艺文，曰人物，曰拾遗。其学术政治虽人人习见之理，而明白醇正，不失为儒者之言。艺文诸条，持论亦极平允，不似讲学家动以载道为词。其评骘人物，於陈献章独有微词。则懋之学主笃实，而献章或入玄虚也。然献章出处之间，稍有遗议。而懋人品高洁，始终负一代重望，则笃实鲜失之明验矣。又谓胡居仁不适於用，似亦有见。惟推尊吴与弼太过，则颇有所不可解耳。
△《东溪日谈录》十八卷（湖北巡抚采进本）
明周琦撰。琦字廷玺，马平人。成化辛丑进士。官至南京户部员外郎。琦之学出於薛瑄。是编记所心得，分十三类。凡性道谈二卷，理气谈一卷，祭祀谈二卷，学术谈一卷，出处谈一卷，物理谈一卷，经传谈三卷，著述谈一卷，史系谈二卷，儒正谈一卷，文词谈一卷，异端谈一卷，辟异谈一卷。《广西通志》载其著《日谈录》十八卷，又著《儒正篇》论薛河东之学。今考儒正，即此书之第十五卷，非别有《儒正篇》也。前有吕景蒙序，谓书刻於嘉靖丁酉。而此本乃系传写。或其版已佚，后人录存之欤？琦为人以端直谨厚，见重乡里，其书亦一本濂、洛之说。不失醇正。盖河东之学虽或失之拘谨，而笃实近理，故数传之后，尚能恪守师说，不至放言无忌也。
△《困知记》二卷、《续记》二卷、《附录》一卷（左都御史张若溎家藏本）
明罗钦顺撰。钦顺字允升，号整菴，泰和人。弘治癸丑进士。官至南京吏部尚书。谥文庄。事迹具《明史儒林传》。是书皆其晚年所作。前记成於嘉靖戊子，凡一百五十六章。《续记》成於嘉靖辛卯，凡一百一十三章。《附录》一卷，皆与人论学之书，凡六首。钦顺自称初官京师，与一老僧论佛，漫举禅语为答。
意其必有所得，为之精思达旦，恍然而悟。既而官南雍，取圣贤之书潜玩，久之渐觉就实，始知所见者乃此心虚灵之妙，而非性之理。自此研磨体认，积数十年，始确然有以自信。盖其学由积渐体验而得，故专以躬行实践为务，而深斥姚江良知之非。尝与王守仁书，辨朱子晚年定论，於守仁颠倒年月之处，考证极详。此书明白笃实，亦深有裨於后学。盖其学初从禅入，久而尽知其利弊，故於疑似之介，剖析尤精，非泛相诃斥，不中窾要者比。高攀龙尝称自来排斥佛氏未有若是之明且悉者，可谓知言矣。
△《读书札记》八卷（江苏巡抚采进本）
明徐问撰。问字用中，号养斋，武进人。弘治壬戌进士。官至南京户部尚书。
谥庄裕。事迹具《明史本传》。是书乃问巡抚贵州时，与门人问答，随时札记而成。所论天文、历象、山川、性理、六经、四子书皆守先儒成说。其论学则一本程、朱，而力黜姚江之学。如古本《大学》，亲民格物，知行合一各说，皆逐条辨正。尝与罗钦顺书云：王氏之学本诸象山，至今眩惑人听，《读书札记》第二册实辟其说。盖以广中侍读黄才伯促而成之。才伯者，黄佐字也。所云第二册者，即指此本第五卷。今核其所辟各条，大都托之或谓，又称为近学，世学，而并未斥言。盖是时王学盛行，羽翼者众，故问不欲显加排摈。然所摘发，多能切中症结，迥异乎陈建诸人叫嚣毒詈，如不共戴天者。史称问官长芦盐运使，终任不取一钱，则与言清行浊者异。又载问官贵州巡抚时，破独山州贼蒙钺，则与迂疏无用者亦异。宜其言笃实切近，无讲学家之积习矣。
△《士翼》四卷（副都御史黄登贤家藏本）
明崔铣撰。铣有《读易馀言》，已著录。是书前三卷曰述言，皆语录之类。
后一卷曰说象，则专论六十四卦象义。自序谓退居相台十祀，非圣人之志不存，非翼经之文不阅，乃札记所明，稍修章句，名曰《士翼》，盖以辅《彝典》也。
其中如论高宗梦傅说事，涉於怪诞。韩子原道，盖先乎养二氏之徒之繁，由君无以养而安之也。又云：谈理至宋人而精，然而滋蔓。讲学至宋人而切，然而即空。
又云：汉、唐之小人易见，宋之小人难知。汉、唐之君子可信，宋之君子当考。
又曰：去序而言《诗》，背左氏而言《春秋》，必荒谬矣。盖道可以智穷，事必以实著，况千载之下乎？其言皆讲学家之所深讳，而侃侃凿凿，直抒无隐，可谓皎然不自诬其心矣。至於以萧何之荐曹参为克己归仁，卢怀慎之让姚崇为一个臣之有容，虽意有所寓，然未免品题失当，谓之白璧微瑕可也。
△《泾野子内篇》二十七卷（陕西巡抚采进本）
