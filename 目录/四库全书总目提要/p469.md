<!-- { "loadSidebar": true } -->
旧本题临安徐炬撰，不著时代。所载赐酺条中有洪武南市十四楼及顾佐奏禁挟妓事，是明人也。其序自云，采唐汝阳王琎等十三家书而成。然引据每多讹舛，如以梁刘孝标松子玉浆、卫卿云液二句为送酒与苏轼之启，以魏武帝何以解忧、惟有杜康二句为出焦赣《易林》，以月泉吟社村歌聒耳乌盐角、社酒柔情玉练槌二句与李白遥看汉水鸭头绿、正似葡萄初泼醅二句皆为杜甫诗，以《水经注》刘白堕之事为出《五斗先生传》，以前定录松醪春之名为东坡诗。如斯之类，几於条条有之，亦可谓不学无术矣。
△《酒史》六卷（内府藏本）
明冯时化撰。前有隆庆庚申赵惟卿序，称时化字应龙，别号与川，晚自号无怀山人，而不著其里籍。其书分酒系、酒品、酒献、酒述、酒馀、酒考，皆酒之诗文与故实，然舛陋殊甚。其酒考中一条云，羽觞见王右军，其《兰亭序》云，羽觞随波，则其他可知矣。卷末载吴淑《事类赋》中《酒赋》一篇，以补其遗，题曰燕山居士，亦不知其为何许人也。又浙江鲍士恭家别本，其文并同，而改题曰徐渭撰。案书中所载有袁宏道《觞政酒评》，渭集虽宏道所编，然宏道实不及见渭，渭何由收宏道作乎？其为坊贾伪题明矣。
△《觞政》一卷（内府藏本）
明袁宏道撰。宏道字无学，公安人。万历壬辰进士，官至吏部稽勋司郎中。
事迹具《明史文苑传》。是书纪觞政凡十六则。前有宏道引语，谓采古科之简正者，附以新条，为醉乡甲令。朱国桢《涌幢小品》曰，袁中郎不善饮而好谈饮，著有《觞政》一篇，即此书也。
△《酒概》四卷（浙江巡抚采进本）
明沈沈撰。自题曰震旦醚民囦囦父。前有自序一首，则称曰褐之父。囦囦沈沈，名号诡谲，不知何许人。每卷所署校正姓氏，皆称海陵，则刻於泰州者也。
其书仿陆羽《茶经》之体，以类酒事。一卷三目，曰酒、名、器。二卷七目，曰释、法、造、出、称、量、饮。三卷六目，曰评、僻、寄、缘、事、异。四卷六目，曰功、德、戒、乱、令、文。杂引诸书，体例丛碎，至以孔子为酒圣，阮籍、陶潜、王绩、邵雍为四配，尤妄诞矣。
△《酒部汇考》十八卷（江苏巡抚采进本）
不著撰人名氏。卷三末载国朝康熙三十年禁止直隶所属地方以蒸酒糜米谷上谕一条，当为近人所著矣。所录自经史以及稗乘诗词凡涉於酒者徵采颇富。分为汇考六卷，总论一卷，纪事五卷，杂录、外编各一卷，艺文四卷。然编次错杂，殊乏体裁。每卷之首，空前二行，而以酒部汇考为子目。意其欲辑类书而未成，此其一门之賸稿也。
△《疏食谱》一卷（内府藏本）
明汪士贤《山居杂志》载此书，题曰清漳陈达叟撰，不著时代。《千顷堂书目》亦作达叟，题曰宋人。考左圭《百川学海》载有此书，则宋人无疑。然《百川学海》所刻，其序自称本心翁，而书前标题乃作门人清漳友善书堂陈达叟编，则达叟乃编其师之书，非所自撰也。所载食品二十种，各系以赞，皆粗粝草具，故曰疏食。《千顷堂书目》加草作蔬，失其旨矣。
△《饮膳正要》三卷（浙江范懋柱家天一阁藏本）
元和斯辉撰。和斯辉官饮膳太医，其始末未详。是编前有天历三年进书奏，称世祖设掌饮膳太医四人。於《本草》内选无毒，无相反，可久食，补益药味，与饮食相宜，调和五味。及以每日所造珍品御膳，所职何人，所用何物，标注於历，以验后效。和斯辉自延祐间选充是职，因以进用奇珍异馔，汤膏煎造，及诸家本草名医方术，并日所必用穀肉果菜，取其性味补益者，集成一书。虞集奉敕为之序。所言皆当时之制，其中如邹店井水之类，颇足以资考证。惟神仙服食一门，词多荒诞耳。
△《易牙遗意》二卷（副都御史黄登贤家藏本）
旧本题元韩奕撰。奕字公望，平江人。生於元文宗时，入明遁迹不仕，终於布衣。是编仿《古食经》之遗，上卷为酝造、脯鲊、蔬菜三类，下卷为笼造、炉造、糕饼、汤饼、斋食、果实、诸汤、诸药八类。周履靖校刊，称为当时豪家所珍。考奕与王宾、王履齐名，明初称吴中三高士，未必营心刀俎若此，或好事者伪撰，托名於奕耶。周氏《夷门广牍》、胡氏《格致丛书》、曹氏《学海类编》所载古书，十有九伪，大抵不足据也。
△《饮食须知》八卷（编修程晋芳家藏本）
元贾铭撰。铭，海宁人，自号华山老人。元时尝官万户。入明已百岁，太祖召见，问其平日颐养之法。对云，要在慎饮食。因以此书进览，赐宴礼部而回。
至百有六岁乃卒。书中所载，自水火以及蔬果诸物，各疏其反忌，皆从诸家本草中摘叙成书。自序谓物性有相反相忌，《本草》疏注各物，皆损益相半，令人莫可适从，兹专选其反忌，汇成一编。然别无出於《本草》之外者，不足取也。
△《馔史》一卷（两淮盐政采进本）
不著撰人名氏，旧本题曰元人，亦臆度之也。其书杂记饮食故事。所采如《酉阳杂俎》、《东京梦华录》、《武林旧事》之类，大抵习见。又以《馔史》为名，而波及食量，已为支蔓。乃并刘邕嗜痂，权长孺嗜爪甲，鲜于叔明嗜臭虫事，亦并阑入。皆与馔无涉，益乖体例矣。
△《天厨聚珍妙馔集》一卷（永乐大典本）
不著撰人名氏。所言皆制造饮食法度科例，分类编次。有汝阳史维泉序，曰，东原鬻书，李顺之购得善本，目之曰《天厨聚珍妙馔集》，将鋟梓以广其传。盖旧有其书，而李顺之刻之，为题此名，当时已不知谁所作矣。
△《居常饮馔录》一卷（编修程晋芳家藏本）
国朝曹寅撰。寅字子清，号楝亭，镶蓝旗汉军。康熙中巡视两淮盐政，加通政司衔，是编以前代所传饮膳之法，汇成一编。一曰宋王灼糖霜谱，二、三曰宋东谿遯叟粥品及粉面品，四曰元倪瓒泉史，五曰元海滨逸叟制脯鲊法，六曰明王叔承酿录，七曰明释智舷茗笺，八、九曰明灌畦老叟蔬香谱及制蔬品法。中间糖霜谱，寅已别刻入所辑楝亭十种，其他亦颇散见於《说郛》诸书云。
──右“谱录类”食谱之属，二十三部，六十四卷，内一部无卷数，皆附《存目》。
△《唐昌玉蕊辨证》一卷（内府藏本）
宋周必大撰。必大有《玉堂杂记》，已著录。唐昌观玉蕊花，传自唐时。宋祁疑为琼花，黄庭坚以为玚花，必大以为皆非是，故记所目验者辨证之。原载《平园集》中。此本乃毛晋摘出，刻入《津逮秘书》者也。
△《琼花谱》一卷（两淮盐政采进本）
明杨端撰。端字惟正，鄞县人。成化间寓居扬州。是集采摭前人琼花篇什，汇为一编，以备故实。首冠杜斿《琼花记》，故或题曰杜斿《琼花谱》。考斿，宋人，字叔高，端平初以布衣召入馆阁校雠，此本载及元，明，非斿作也。又钱曾《读书敏求记》载《琼花考》一卷，成化丁未杨端木辑，与此本序文年月合，当即一人一书，钱曾衍一木字耳。范钦天一阁所藏别有《扬州琼花集》，以杂文为一卷，诗为一卷，词为一卷，盖即因此本而分析其卷帙，亦题曰杨端，则木字为误增审矣。
△《天彭牡丹谱》一卷（内府藏本）
宋陆游撰。游有《入蜀记》，已著录。是编记蜀天彭花事之盛，已载《渭南文集》第四十二卷。此其别行之本也。
△《亳州牡丹志》一卷（江苏巡抚采进本）
不著撰人名氏。《千顷堂书目》列朱统《牡丹志》后，疑亦统作也。亳之牡丹始薛蕙，亳之《牡丹志》始薛凤翔。此本与凤翔书不同，而简略殊甚。后附牡丹杂事四条。第一条称神隐者，乃明宁王权之别号。第二条称上皇召至骊山，当为唐玄宗。第三条称太祖断宫嫔腕者，不知为明为宋，大抵齐东之语。第四条乃张鎡牡丹会事。皆与亳州无与，不审何以载入也。
△《牡丹史》四卷（内府藏本）
明薛凤翔撰。凤翔字公仪，亳州人。由例贡仕至鸿胪寺少卿。明时亳中牡丹最盛，凤翔家园种艺尤多，因著是编，盖本欧阳修谱而推广之。然记一花木之微，至於规仿史例，为纪、表、书、传、外传、别传、花考、神异、方术、艺文等目，则明人粉饰之习，不及修谱之简质有体矣。
△《香雪林集》二十六卷（浙江巡抚采进本）
明王思义编。思义有《宋史纂要》，已著录。是编凡梅图二卷，咏梅诗词文赋二十二卷，终以画梅图谱二卷。
△《兰谱》一卷（两江总督采进本）
宋王贵学撰。贵学字进叔，临江人。谱凡六则，一曰品第之等，二曰灌溉之候，三曰分析之法，四曰沙泥之宜，五曰爱养之地，六曰兰品之产。贵学不知何许人。是书诸家书目亦皆不著录，惟见於陶宗仪《说郛》。王世贞尝云，《兰谱》惟宋王进叔本为最善，盖即指《说郛》本也。此本为毛晋所刊，盖得诸金坛于锵者。然视《说郛》本尚少三十馀条，则已非完书矣。
△《兰易》一卷、附录《兰易十二翼》一卷、《兰史》一卷（浙江巡抚采进本）
是书上卷为《兰易》，一名《天根易》，题宋鹿亭翁撰。朱彝尊《经义考》载其自序云，《兰易》始於复，故曰天根。又载冯京序云，《兰易》一卷，受之四明山中田父，书端称鹿亭翁著。按《郡县志》，山有鹿亭，今迷不知处，无问作者姓氏矣，要是宋代隐者云云。此本已无自序，盖传写佚之。其书以复、临、泰、大壮、夬、乾、姤、遯、否观、剥、坤十二月卦为兰消长之机，每卦各缀以词，其文如彖，下又各系以词，其文如象传，备述出纳栽培之法，盖戏仿《周易》为《兰谱》耳。又附口诀二条，兰月令十二章，不知谁作。下卷为《兰易十二翼》，述养兰宜忌十二条，题曰蕈溪子，考《经义考》载冯京序，此本题曰蕈溪子，则蕈溪子即京也。其序称鹿亭翁为宋代隐者，则非宋之冯京，当别一人而同姓名矣。末为《兰史》一卷，亦题蕈溪子撰。首列兰表，依汉书古今人表例，分列九等，而下中、下下二等，阙而不录。次为兰本纪，所列凡三种。次为兰世家，所列凡十一种。次为兰列传，所列凡二十种。次为兰外纪，所列凡九种。次为兰外传，所列凡五种。盖鹿亭翁戏拟经，京既戏拟传，又戏拟史也。其《兰易》为词人狡犭会之作，与《易》义本无所涉，朱彝尊列之拟经门中，殊乖体例。今并改列之谱录，庶存其真焉。
△《艺菊志》八卷（浙江鲍士恭家藏本）
国朝陆廷灿撰。廷灿有《续茶经》，已著录。廷灿居南朔镇，在槎溪之上，艺菊数亩，王翚为绘《艺菊图》，一时多为题咏。廷灿因广徵菊事，以作此志。
凡分六类，曰考，曰谱，曰法，曰文，曰诗，曰词，而以艺菊图题词附之。
△《茶花谱》三卷（两淮盐政采进本）
