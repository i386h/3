<!-- { "loadSidebar": true } -->
明于慎行撰。慎行有《读史漫录》，已著录。慎行於李攀龙为乡人，而不沿历城之学。其《论古乐府》曰：“唐人不为古乐府，是知古乐府也，不效其体而特假其名以达所欲言。近世一二名家，至乃逐句形模，以追遗响，则唐人所吐弃矣。”其《论五言古诗》曰：“魏晋之於五言，岂非神化，学之则迂矣。何者，意象空洞，朴而不敢琱。轨涂整严，制而不敢骋。少则难变，多则易穷。若原本性灵，极命物态，洪纤明灭，毕究精蕴，唐讵无五言古诗哉。”其生平宗旨，可以概见。然其诗典雅和平，自饶清韵。又不似竟陵、公安之学，务反前规，横开旁径，逞聪明而偭古法。其矫枉而不过直，抑尤难也。
△《宗伯集》十卷（浙江孙仰曾家藏本）
明孙继皋撰。继皋字以德，无锡人。万历甲戌进士第一。官至吏部侍郎。当陈太后梓宫发引时，神宗称疾不肯送，继皋疏争忤旨。及三殿灾，大臣自陈皆慰留，独继皋致仕去。后追赠礼部尚书。此编题曰《宗伯集》，从所赠官也。凡杂文九卷、诗一卷。第二卷末有其子源文跋语，称其父“生平不敢自居於名。以故谏草都焚，箧中只存辞疏十八，又求得其三，其留中者无从觅稿。即其他著述，亦多不存。今所刻碑铭志传之文，皆源文杂得之其子若孙暨朽缣败扇与行於世者”云云。故集中所录，多应制及酬赠之作。然当继皋之时，士习佻而文体亦弊。七子之风未艾，三袁之焰方新。或棘句钩章，或矜奇吊诡。操觚者出此入彼，大抵随波而靡。继皋诗文独雍容恬雅，有承平台阁之遗风，亦可谓不移於俗矣。
△《临皋文集》四卷（江西巡抚采进本）
明杨寅秋撰。寅秋字义叔，号临皋，庐陵人。万历甲戌进士。官至广西按察司副使、左江兵备道。其为贵州参议，平答千苗之乱。迁云南副使，平土夷普应春斩之。为广西副使，克五山，绥安南定、府江。并赐金加秩。及征杨应龙，命为左监军，离安、杨之党，卒平播乱。其经济有足取者。其文章在当时不著名，是集《千顷堂书目》亦不著录。则明末传本已稀，故谈艺家罕所称述。然寅秋为杨士奇之裔孙，故家典型，流风馀韵，犹有存者。故所作大抵和平典雅，有明初前辈之风，奏议尤委曲尽致。其《五山纪略》、《平播条议》等篇，於边略亦多裨益，非徒托之空言者也。
△《淡然轩集》八卷（浙江孙仰曾家藏本）
明余继登撰。继登有《典故纪闻》，已著录。是集分奏疏二卷、序记三卷、志铭及杂文二卷、诗一卷。继登卒后，其友人冯琦序而刻之。继登当神宗朝，以灾异屡见，上疏极称一切诛求开采之害民者。又请神宗躬郊庙，册元子，停矿税，撤中使。时将讨播州杨应龙，因请罢四川矿税以佐兵食。复上言“近者天地人皆不和，怨毒凝结，臣子不能感动君父，故天以非常之变警悟陛下，不可恬不为意”云云。语皆切中时弊，其疏具载此集中。诗文则应酬之作，未免失於刊削。然大抵平正淳实，无万历中佻薄之习，亦尚不失典型。《明史冯琦传》称“时士大夫多崇释氏教，士子作文，每窃其绪言，鄙弃传注。前尚书余继登奏请禁约”。
则所学之根柢可知也。
△《泾皋藏稿》二十二卷（浙江孙仰曾家藏本）
明顾宪成撰。宪成有《小心斋劄记》，已著录。明末东林，声气倾动四方。
君子小人，互相搏击，置君国而争门户。驯至於宗社沦胥，犹蔓延诟争而未已。
春秋责备贤者，推原祸本，不能不遗恨於清流。宪成其始事者也。考宪成与高攀龙初不过一二人相聚讲学，以砥砺节概为事。迨其后标榜日甚，攀附渐多，遂致流品混淆，上者或不免於好名，其下者遂至依托门墙，假借羽翼，用以快恩雠而争进取。非特不得比於宋之道学，并不得希踪於汉之党锢。故论者谓攻东林者多小人，而东林不必皆君子，亦公评也。足见聚徒立说，其流弊不可胜穷，非儒者闇修之正轨矣。惟宪成持身端洁，恬於名利，且立朝大节，多有可观。其论说亦颇醇正，未尝挟私见以乱是非，尚非后来依草附木者比。故姑录其集，并论其末流之失，以示炯戒焉。
△《小辨斋偶存》八卷、附《事定录》三卷（两江总督采进本）
明顾允成撰，允成字季时，无锡人，宪成弟也，万历丙戌进士，官礼部主事，谪光州州判，事迹具《明史》本传。允成於癸未举会试，丙戌始殿试，以对策攻嬖幸，抑置末第。今集中以是篇为冠，次为《救海瑞疏》，次为《争三王并封疏》，次为《代翟从先论救李材》及《拟上惟此四字编》二疏。沈思孝作《允成墓志》，称其以论救赵南星谪官，而集无此疏，疑传写佚也。次劄记；次说义，则允成自光州归田后与宪成讲学东林所作；次为书简杂文；次为《吾与吟》，则所作诗，凡七十首。末附《事定录》三卷，为沈思孝所为墓志铭、高存之所为行状及宪成所为行述。允成文皆论诗讲学之语，书简居十之九，直抒胸臆，不事修饰。诗为击壤集派，亦不入格。然大节凛然，其对策奏疏，皆真气流溢，发於忠爱之诚。
其不朽千古者，固在此不在彼也。
△《高子遗书》十二卷、《附录》一卷（浙江巡抚采进本）
明高攀龙撰。攀龙有《周易易简说》，已著录。攀龙出赵南星之门，渊源有自。其学以格物为先，兼取朱、陆两家之长。操履笃实，粹然一出於正。初自辑其语录文章为《就正录》。后其门人嘉善陈龙正编为此集，凡分十二类。一曰语，二曰劄记，三曰《经说辨赞》，四曰备仪，五曰语录，六曰诗，七曰《疏揭问》，八曰书，九曰序，十曰碑传记谱训，十一曰志表状祭文，十二曰题跋杂书。附录志状年谱一卷。其讲学之语，类多切近笃实，阐发周密。诗意冲澹，文格清遒，亦均无明末纤诡之习。盖攀龙虽亦聚徒讲学，不免渐染於风尚。然严气正性，卓然自立，实非标榜门户之流。故立朝大节，不愧古人；发为文章，亦不事词藻，而品格自高。此真之所以异於伪欤。
△《冯少墟集》二十二卷（江苏巡抚采进本）
明冯从吾撰。从吾有《元儒考略》，已著录。其集初刻止於万历壬子。此本乃其次子嘉年益以癸丑以后至天启辛酉作，类序重刻。自卷一至卷十二皆语录，卷十三至卷十八皆诗文，卷十九至卷二十为族谱家乘，卷二十一至卷二十二为《关学编》。盖生平著作，汇於此集。其中讲学之作，主於明理；论事之作，主於达意，不复以辞采为工。然有物之言，笃实切明。虽字句间涉俚俗，固不以弇陋讥也。惟其与朱童蒙争论首善书院讲学一疏，称“宋之不竞，以禁讲学故，非以讲学故也。先臣守仁，当兵事倥偬，不废讲学，卒成大功。此臣之所以不恤毁誉而为此也”。又郭允厚、郭兴治等劾邹元标，从吾又上疏力争，称京师讲学，昔已有之云云。其说颇为固执。夫士大夫自甲科通籍，於圣贤大义，不患不知。
顾实践何如耳，不在乎聚而讲也。维古极盛之治，有皋、夔、稷、契；亦越小康之世，有房、杜、王、魏、韩、范、富、欧阳，亦何尝招百司执事，环坐而谈心性哉。无故而舍其职司，呼朋引类。使其中为君子者，授人以攻击之间；为小人者，借此为攀附之途。党祸之兴，未必非贤者开门而揖盗也。至於谓宋之不竞由禁讲学，尤为牵合。考宋之党禁，始於宁宗庆元二年八月，弛於嘉泰二年二月，中间不过六七年耳。至於宝庆以后，周、程、张、邵，并从祀孔子庙庭；紫阳、东莱之流，并邀褒赠。理宗得谥为理，实由於是。盖道学大盛者四五十年，而宋乃亡焉。史传具存，可以覆案，安得以德祐之祸归咎於庆元之禁乎？从吾初为御史，拒绝阉人，劾罢胡汝宁，禁大计苞苴。又上疏谏神宗不亲政事，几遘危祸。
后廷议三案，亦持正不阿，卓然不愧为名臣。惟此两疏，意虽善而未计其流弊。
故附纠其失，俾来者无惑焉。
△《石隐园藏稿》八卷（山东巡抚采进本）
明毕自严撰。自严字景曾，淄川人，万历壬辰进士，官至户部尚书，事迹具《明史》本传。方自严总国计时，外则辽沈连兵，封疆已蹙，而军饷日增；内则东林、奄党，水火纷呶，閧然置社稷而争门户。自严支拄其间，前后六年，综核敏练，为天下所推。孙廷铨为作墓志，称其有《石隐藏稿》八卷、《奏议》一百三十六卷。其《奏议》今未见，独此集存，凡诗一卷、文七卷。前有《高珩序》，称“其官户部时，於天下大计，朗朗於胸，屈指兵食款目，如观掌果。军兴旁午，中旨日数十下，即刻奏成手中。不似后来者止署纸尾，令司署具稿。每入署，舆后置书二寸馀。日晡事竣，必读书。漏下数刻乃归。酂侯、刘晏遂抽晁、贾之簟，实古来仅事”。又称其七言近体分沧溟、华泉之座。又作《第二序》，拟其文於韩、苏，拟其四六於徐、庾。虽乡曲之言，未免稍溢，而以经济兼文章，则自严要不愧也。珩所称《云间条议十则》、《冀宁大阅十则》、《灾祲窾议十三则》，今皆不见集中，意其在《奏议》一百三十六卷中欤。
△《仰节堂集》十四卷（山西巡抚采进本）
明曹于汴撰。于汴有《共发编》，已著录。是集文十一卷、诗三卷。前有高攀龙、冯从吾《序》，于汴尝从二人讲学故也。《攀龙序》谓其“文足以定群嚣，明学术；诗足以畅天机，流性蕴”。《从吾序》谓其“非沾沾以文章名家，而操觚自豪之士，无不退避三舍”。于汴亦尝为从吾作《理学文鹄序》曰：“关中少墟冯先生，辑诸大家举子艺百数十首，以式多士，命曰《理学文鹄》。不命以举业，而曰理学，何也？见理学、举业之非二也”云云。故于汴之诗文，亦在理学、举业之间，或似语录，或似八比。盖平生制行高洁，立朝风节凛然，震耀一世。
远者大者，志固有在，原不以笔札见长。《从吾序》所谓非沾沾以文章名者，为得其实。观是集者，谓之文以人重可矣。集初刻於首善书院。甲申版毁於兵。康熙癸卯初，其外孙景望蘧购得残本，其门人吕崇烈鸠乡人醵金重刊，崇烈为之序。
《序》末一私印曰“从真予游，听南皋少墟讲”。少墟即从吾，真予即于汴，南皋者邹元标也。明季风气以讲学宗派相高，故崇烈以是自标云。
△《愿学集》八卷（两江总督采进本）
