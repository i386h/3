<!-- { "loadSidebar": true } -->
国朝刘命清撰。命清字穆叔，临川人。是书前后无“序”、“跋”，惟冠以《临川县志》小传一篇，称其明末捍御土寇有方略，福王时，揭重熙荐充馆职，辞不就；入国朝，以布衣终。是集凡经论二卷，史论二卷，文二卷，诗三卷，词一卷。其经论称朱子，弃《子贡诗传》，《子夏诗序》，有骇於听闻。案朱子但尝驳诗序耳，其《子贡诗传》，至明始出，朱子乌得而见之？又谓鲁之《春秋》本用周正，孔子始改用夏正，以秦正建亥而吕不韦作月令，乃用夏时为例，是不特按之经文无一相合，且案《史记秦始皇本纪》，吕不韦死在十二年，以十月为岁首，在二十六年；又《吕氏春秋后序》，称岁在涒滩，乃始皇之八年，与改用亥正远不相及，引以为证，尤考之不详。史论颇多臆断，其诋诸葛诛马谡之非，及力袒王安石而深斥苏洵《辨奸论》，与吕公著《弹文》，尤不免颠倒是非。
诗文亦皆不入格，盖倜傥自豪之士，负气纵横，而学问则未能深造也。
△《徐太拙诗稿》（无卷数，山东巡抚采进本）
国朝徐振芳撰。振芳字太拙，山东乐安人。是集，凡分三种，一曰《雪鸿草》，一曰《三素草》，一曰《楚萍草》。所作奇气坌涌，时出入於李贺、卢仝之间，而竟陵、公安之馀习，未尽湔除，故往往失之纤仄，变徵之声，酸吟激楚，其学谢翱而未成者与。
△《彭省庐文集》七卷、《诗集》十卷（江苏周厚堉家藏本）
国朝彭师度撰。师度字古晋，号省庐，华亭人。崇祯戊寅，吴下诸人为千英之会，毕集於虎邱，师度年十五，即席成《虎邱夜宴同人序》。吴伟业有江左三凤凰之目，盖谓师度及吴兆骞、陈维崧也。集中《兵谋》十馀篇，颇见用世之志，诗格沿云间之派，富艳有馀。
△《蘧庐诗》（无卷数，浙江巡抚采进本）
国朝韩纯玉撰。纯玉字子蘧，别号蘧庐居士，归安人，明翰林韩敬之子也。
敬以党附汤宾尹见摈於时，纯玉以是抱憾终身，不求仕进，其行踪略具所作《自序》及集中《癸丑五十生朝示儿诗》中。是集不分卷帙，但每体别编，中多凄楚之音，盖皆明季兵燹及国初江南初定，馀孽未平，山居避寇之作也。
△《省轩文钞》十卷（浙江巡抚采进本）
国朝柴绍炳撰。绍炳有《古韵通》，已著录。此集前有程其成《引》，称《古韵通》卷帙浩繁，艰於付梓，因先以部首诸作载於五卷，盖刻在《古韵通》之前也。绍炳在“西泠十子”中，文名最著，立身亦复端谨。集首有朱协咸所作《小传》，至称其殁后为冥官，盖当时重其行谊，故造作是说。其文大抵清快有馀，而根柢较薄。金石之文尤无法，如《张德声志》，篇首既曰：“余备馆甥於张氏，始与德声君游。”隔一行后又云：“德声姓张氏。”何其复也？且婿称馆甥，尤似典而非典也。又《张俊卿志》曰：“钱塘邑诸生也，张本武林华族”。
钱塘、武林连缀而见，是一地耶，两地耶？其他往往似此，盖长於持论，而短於叙事云。
△《张秦亭诗集》十二卷（浙江巡抚采进本）
国朝张丹撰。丹字祖望，原名纲孙，钱塘人。与陆圻、柴绍炳、陈廷会、毛先舒、丁澎、吴百朋、孙治、沈谦、虞黄昊相倡和，称“西泠十子”，此集其晚年所刻，原名《从野堂集》。前有《自叙》一篇，述其游历所经，而诗格与之俱变。毛先舒称其悲凉沉远，矫然不群。朱彝尊亦谓，其五言古体，波澜老成，南北行旅诸篇，尤为奇崛。又尝批其《北归诗》云：“句何学杜，句句不袭杜，句句做，句句不做。”其倾挹甚至，故丹寄彝尊诗有：“惭我诗词遘知己，思君杖履定登台”之句。今观全集，其七言古体，亦宕逸可诵，不独五言，特诸体未能悉称，律诗尤不免率易。
△《潠书》八卷（浙江巡抚采进本）
国朝毛先舒撰。先舒有《声韵丛说》，已著录。是编皆所作杂文，诸篇之末，间附王猷定、柴绍炳、沈谦评语。先舒自记云：“惟三君语略载数条，以其为亡友之笔故也。”则是集乃先舒自订矣。中颇多考证之文，而不能皆有根据，其议礼尤多臆断，行笔颇隽爽，而不免於作态弄姿，大致好辨如毛奇龄，而才与学则皆不逮之。其《论太王好货好色》一篇，谓孟子意是而言非；《论说大人则藐之》一篇，又谓其言太过。犹王充、李覯之馀习；论“格物”为“格去物欲”，亦姚江之绪语。观其《答徐古周书》，称近於坐功颇有所窥，只是佛氏无所住，孟子不动心，又称住即是动，动即是住，无住则不动，不动则无住，其所学固可见矣。
论韵诸书，用力较深，而亦未究其本原。如《答友人论韵学通指》二书，谓音当分古今，不当更分南北，其说为是；谓古三声不通用则非。与柴绍炳《论翻切》三书，专取合声，亦后来之捷法，必谓下一字不拘本部，则绍炳所辨饥、机，虺、灰，清、青诸字，先舒终不能难也。
△《思古堂集》四卷（浙江汪汝瑮家藏本）
国朝毛先舒撰。前有康熙乙丑潘耒《序》，称所著有《潠书》、《匡林格物问答》、《圣学真语》、《东苑文钞》、《诗钞》凡若干册，不下数十万言，而复有此集。则此集之成，在诸书之后，而先舒裒刻其书十四种，乃以此集为首，殆自以晚年定本，故用为弁冕耶，然所见与早年等也。
△《东苑文钞》二卷、《诗钞》一卷（浙江汪汝瑮家藏本）
国朝毛先舒撰。先舒尝读书杭州之东园，即宋“东苑”故址，因以名其所作诗文。《文钞》凡三十三篇。其《赵盾论》，解“越境”为“出奔不归”，较前人所说为允；《方正学论》，责其当巽词以免十族，则其说刻而且迂，当生死呼吸之际，稍一转念瞻顾，岂复能抗节不挠？且成祖天性惨毒，瓜蔓之抄，亦不因此一语！至引侯君集谋反伏诛，乞免一子以存宗祀为例，尤为不伦。其《武成论》，谓圣人存“血流漂杵”一语，见纣之世臣捐躯报国者众，虽因鼎革之际，抗节死事者发，然未免附会经义，穿凿太过。《诗钞》凡九十六首，大抵音调浏亮，犹有七子之馀风焉。
△《小匡文钞》四卷（浙江汪汝瑮家藏本）
国朝毛先舒撰。前有《自序》曰：“《小匡文钞》者，文皆小有所匡者也。”
又自称谓求契於天心，怀其意久，而后落笔。今观所录之文，大抵以口舌相辨难。
如《刘璋论》，谓其召昭烈为智；《北地王论》，谓其杀妻子为忍；《谥议》，以秦始皇为合道；《驳王祎七出议》谓祎奉使云南被杀，尸无处所，乃此议教人出妻之果报；《书三案论后》，谓梃击一事，诸臣当体神宗之意，不可罪郑贵妃；引申生不明骊姬之谮为证。《书魏冰叔文》，谓李国祯实死节之臣，不当诬以降贼。皆不足为训，未见果契於天心也。
△《蕊云集》一卷、《晚唱》一卷（浙江汪汝瑮家藏本）
国朝毛先舒撰。《蕊云集》皆所作艳体。其曰“蕊云”者，取古织锦词“蕊乱云盘相间深，此意欲传传不得”也。《晚唱》，皆摹李商隐、李贺、温庭筠、韩偓四家之体，以别於初唐、盛唐之格，故以晚名焉。
△《学园集》六卷、《续编》一卷（浙江巡抚采进本）
国朝沈起撰。起有《墨菴经学》五种，已著录。《静志居诗话》，称起尝拟撰《明书》，绝笔於成化之设东厂。而曾王孙作起《墓志》，述其所撰书，又有《测杜少陵诗》一卷，《今国语》八卷，《宗门近录》二卷，今皆未见。此乃所著诗文集，为起门人曾安世所编，安世即王孙之子也。起天姿颖俊，笔力亦殊劲爽，然与金人瑞相善，故薰染亦深。其《与李炜书》，自称近来评点《会真记》，颇多奇解，尝终夜不寐，求作者之意，知王实甫悲悯物情，立言变化，即其十六阕立名，上下相对，犹之乾与坤对，屯与蒙对，以《大易》之体而行《左氏》之法云云。其所见解颇与世所传人瑞《六才子书议论》相近也。
△《榆墩集选文》九卷、《诗》二卷（江西巡抚采进本）
国朝徐世溥撰。世溥有《夏小正解》，已著录。是集前有熊人霖《序》，称仅存十之一，盖选本也。中间《诸葛武侯无成论》一篇，谓诸葛之出师，即周公居东之志，其尽瘁而无成功；则昭烈“如其不才，卿可自取”一言酖之也。又云：昭烈之疑忌，尽见生平深险毕露；又云：诸葛若久留在蜀，必有不利孺子之谗。又云：昭烈之有是言，则亮劝攻刘璋之言有以致之。一事之不仁，百行忠厚不足以盖之。亮始教备杀璋以取蜀，卒也致备疑其图禅以终身云云。其持论殊为偏激。昭烈君臣之契，光明磊落，为三代以后所仅有。永安托孤之言，亦出至诚，陈寿於《昭烈传》中，已极论之，即后主之於诸葛，始终尊信，亦未尝有毫发之间言，何得因“卿可自取”一语，而遂谓其有所疑忌乎？至诸葛劝昭烈取蜀，则自三顾隆中时，已定其计，而昭烈卒用其策，以少延汉绪。若如所论，则昭烈生平与诸葛周旋者，皆日在猜嫌疑忌之中，虽魏主叡之於司马懿，尚不忍出此，而谓鱼水相合者若是哉？文人好为翻案之说，殊非论古之正轨。王士祯为《居易录》，极斥其妄，固非太过矣。
△《筠谿集》七卷（江苏巡抚采进本）
国朝范青撰。青字筠坚，上海人。是集分《北游草》、《北游续草》、《峡游草》、《金陵草》、《归田草》诸目。第一卷有《挽制府范承谟诗》十首，间载承谟殉难事迹，其末首有云“炙鸡过酹君知否，十九人中是一人。”盖尝为承谟之客者也。
△《橘苑诗抄》十一卷（浙江巡抚采进本）
国朝诸匡鼎撰。匡鼎字虎男，钱塘人。是编子目曰《橘苑诗抄》，而总题则曰《说诗堂集》，盖全集之一种也。匡鼎生於国初，犹及见“西泠十子”，故所作亦沿其流派，圆美有馀，而深厚不足。
△《安静子集》十三卷（山东巡抚采进本）
国朝安致远撰。致远字静子，一名如磐，字拙石，寿光人，贡生。自顺治乙酉至康熙甲子，十五举不售，卒偃蹇以没。是集凡为文集九卷，曰《玉硙集》四卷，《纪城文稿》四卷，《音》一卷。《诗集》四卷：曰《柳村杂咏》二卷，《岳江草》、《倦游草》各一卷，总名之曰《纪城诗草》，而《岳江草》独标“卷六”字，似非完本。《词集》一卷，曰《吴江旅啸》。《自序》谓：诗喜摩诘，文慕庐陵，爱其从容闲雅不事钩棘。故能不染明末纤诡之习，而精神魄力，亦未能凌跨诸家。
△《完玉堂诗集》十卷（浙江巡抚采进本）
