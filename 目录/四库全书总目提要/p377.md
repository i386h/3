<!-- { "loadSidebar": true } -->
明黄道周撰。道周有《易象正》，已著录。此编乃其家居时讲学之语。道周自崇祯壬申削籍归石养山守墓，是年讲学於浦之北山。越二年甲戌夏，始入郡就芝山之正学堂为讲舍。至乙亥冬，以原官召用，始罢讲。故此书自甲戌五月至乙亥仲冬者凡十六卷。其十七卷有云丙子春者，则道周已罢讲还家，取他方友人书牍问难之词，当时未即答者，续为发明缀入。其十八卷，则同年蒋德璟所问之词，道周属诸弟子代答，间亦衷以己说，并以德璟原问十八条附录於后。其书每卷分载所编弟子姓氏。卷之前后，道周复各缀以题识。其大旨以致知明善为宗，大约左袒考亭而益加骏厉。书内所论，凡天文、地志、经史、百家之说，无不随问阐发，不尽作性命空谈。盖由其博洽精研，靡所不究，故能有叩必竭，响应不穷。
虽词意间涉深奥，而指归可识，不同於禅门机括，幻窅无归。先儒语录，每以陈因迂腐为博学之士所轻，道周此编，可以一雪斯诮矣。
△《温氏母训》一卷（编修程晋芳家藏本）
明温璜录其母陆氏之训也。璜初名以介，字於石，号石公。后以梦兆改今名，而字曰宝忠。乌程人。崇祯癸未进士。官徽州府推官。事迹附见《明史邱祖德传》。乾隆四十一年，赐谥忠烈。璜有《遗集》十二卷。此书其卷末所附录。语虽质直，而颇切事理。末有跋语，不署名氏，称原集繁重，不便单行，乃录出再付之梓。案璜於顺治乙酉起兵，与金声相应，以拒王师。凡四阅月，城破，抗节以死。其气节震耀一世，可谓不愧於母教。又高承埏《忠节录》载璜就义之日，概然语妻茅氏曰：吾生平学为圣贤，不过求今日处死之道耳。因绕屋而走。茅氏曰：君之迟留，得无以我及长女宝德在乎？时女已寝，母呼之起。女问何为？母曰死耳。女曰诺，即延颈受死。璜手刃之。茅氏亦卧床引颈待刃，璜复斫死。乃自刭。知其家庭之间，素以名教相砥砺，故皆能临难从容如是，非徒托之空言者矣。故虽女子之言，特录其书於儒家，示进之也。
卷九十四 子部四
○儒家类四
△《御定资政要览》三卷，《后序》一卷顺治十二年世祖章皇帝御撰。凡三十章，曰君道，曰臣道，曰父道，曰子道，曰夫道，曰妇道，曰友道，曰体仁，曰弘义，曰敦礼，曰察微，曰昭信，曰知人，曰厚生，曰教化，曰俭德，曰迁善，曰务学，曰重农，曰睦亲，曰积善，曰爱民，曰慈幼，曰养生，曰惩忿，曰窒欲，曰履谦，曰谨言，曰慎行，曰爱物。每篇皆有笺注，亦御撰也。体裁虽仿周、秦诸子，而镕铸古籍，阐为圣谟。义理一本於经，法戒兼裁於史。大旨阐明修身齐家之道，又多为群臣百姓而言。伏考《尧典》有曰：平章百姓，百姓昭明。协和万邦，黎民於变时雍。又《说命》有曰：惟天聪明，惟圣时宪。惟臣钦若，惟民从又。盖治天下者，治臣民而已矣。使百官咸禔躬饬行以奉其职守，万姓咸讲让型仁以厚其风俗，则唐、虞、三代之治不过如斯。明之季年，三纲沦而九法斁，谗妄兴於上，奸宄生於下，日偷日薄，人心坏而国运随之，天数乃终。世祖章皇帝监夏监殷，深知胜国之所以败，故丁宁诰诫，亲著是书。俾朝野咸知所激劝，而共跻太平。御题曰《资政要览》，见澄叙官方，敦崇世教，为保邦之切务，圣人之情见乎词矣。传诸万年，所宜聪听而敬守也。
△《圣谕广训》一卷谨案《圣谕》十六条，圣祖仁皇帝所颁。《广训》一万馀言，则我世宗宪皇帝推绎圣谟以垂范奕世者也。粤稽虞代，命契为司徒，敬敷五教，当时必有诰诫之文，今佚不可考。周礼，州长正月之吉，各属其州之民而读法，以考其德行道艺而劝之，纠其过恶而戒之。又族师，月吉则属民而读教法，书其孝弟睦姻有学者。其法今亦不传。然而圣帝明王膺作君作师之任，其启迪愚蒙，必反覆丁宁，申以文告，则其制章章可考，故书称皇极之敷言，是彝是训，于帝其训也。惟是历代以来，如家训、世范之类，率儒者私教於一家。琴堂谕俗编之类，亦守令自行於一邑。罕闻九重挥翰，为愚夫愚妇特撰一编。独明太祖所著《资治通训》诸书，具载《永乐大典》中，而义或不醇，词或不雅，世亦无述焉。洪惟我圣祖仁皇帝体天牖下民之意，亲挥宸翰，示亿兆以典型。我世宗宪皇帝复钦承觉世之旨，郑重申明，俾家弦户诵。圣有谟训，词约义宏，括为十有六语不为少，演为一万馀言不为多。迄今朔望宣读，士民肃听，人人易知易从，而皓首不能罄其蕴。诚所谓言而世为天下则矣。
△《庭训格言》一卷雍正八年，世宗宪皇帝追述圣祖仁皇帝天语，亲录成编。凡二百四十有六则，皆实录圣训所未及载者。盖我世宗宪皇帝至孝承颜，特蒙眷注。宫闱问视之暇，从容温谕，指示独详。而帝德同符，心源默合，聆受亦能独契，故绎旧闻，编摩宝帙，敷由皇极，方轨六经。粤考三皇、五帝以逮於禹、汤、文、武，其佚文遗教，散见於周、秦诸书，而纪录失真，醇疵互见。故司马迁有百家称黄帝，其文不雅驯之说。盖其识不足以知圣人，故所述不尽合本旨也。是编以圣人之笔记圣人之言，传述既得精微；又以圣人亲闻於圣人，授受尤为亲切。垂诸万世，固当与典谟训诰共昭法守矣。
△《御制日知薈说》四卷乾隆元年，皇上取旧制各体文删择精要，得二百六十则，厘为四卷。第一卷论帝王治化之要，第二卷论天人性命之旨，第三卷论礼乐法度之用，第四卷论古今得失之迹。考三代以前，帝王训诫多散见诸子百家中，真赝相参，不尽可据。
《汉书》所载黄帝以下诸目，班固已注为依托，亦不足凭。惟所载高帝八篇，文帝十二篇为帝王御制著录儒家之始，今其书不传。然高帝当战伐之馀，政兼霸术，文帝崇清净之学，源出道家，其词未必尽醇。久而散佚，或以是欤？梁元帝金楼子，体侪说部，抑又次焉。夫词人所著作，盛陈华藻而已；帝王之学，则必归於传心之要义。儒生所论说，高谈性命而已；帝王之学，则必徵诸经世之实功。故必以圣人之德，居天子之位，而后吐辞为经，足以垂万世之训也。我皇上亶聪首出，念典弥勤，绎旧闻，发挥新得。所谓为天地立心，为生民立命，为往圣继绝学，为万世开太平者，具备於斯。迄今太和翔洽，久道化成，无逸作所之心，与天行同其不息。而百度修明，八纮砥砺，天声赫濯，尤简册之所罕闻。岂非内圣外王之道，文经武纬之原，一一早握其枢要欤？臣等校录鸿编，循环跪诵，钦圣学之高深，益知圣功之有自也。
△《御定内则衍义》十六卷顺治十三年世祖章皇帝御定。冠以御制序文及恭进皇太后表。以《礼记内则篇》为本，援引经史诸书以佐证推阐之。分八纲，三十二子目。一曰孝之道，分事舅姑、事父母二子目。二曰敬之道，分事夫、劝学、佐忠、赞廉、重贤五子目。三曰教之道，分教子、勉学、训忠三子目。四曰礼之道，分敬祭祀、肃家政、定变、守贞、殉节、端好尚、崇俭约、谨言、慎仪九子目。五曰让之道，分崇谦退、和妯娌、睦宗族、待外戚四子目。六曰慈之道，分逮下、慈幼、敦仁、爱民、宥过五子目。七曰勤之道，分女工、饮食二子目。八曰学之道，分好学、著书二子目。考古西周盛运，化起宫闱。周南始关雎，而桃夭、汉广丕变乎民风。召南始鹊巢，而采蘋、采蘩具娴乎礼教。盖正其家而天下正，天下各正其家而风俗淳美，民物泰平。故先王治世，必以内政为本也。此编出自圣裁，并经慈鉴。端人伦之始，以握风化之原；疏通经义，使知所遵循；引证史文，使有所法戒。用以修明阃教，永著典型，以视丰镐开基之治，有过之无不及矣。班昭《女诫》以下，区区爝火之明，又何足仰拟日月欤。
△《御定孝经衍义》一百卷谨案是书为顺治十三年奉敕所修，至康熙二十一年告成。圣祖仁皇帝亲为鉴定，制序颁行。体例全仿真德秀《大学衍义》。首冠以衍经之序述经之旨二篇，不入卷数。次衍至德之义，以五常分五子目。次衍要道之义，以五伦分五子目。
次衍教所由生之义，以礼、乐、政、刑分四子目。次天子之孝，以爱亲、敬亲为纲：爱亲分子目十二，敬亲分子目十四。次诸侯之孝，分子目四。次卿大夫之孝，分子目五。次士之孝，分子目四。次庶人之孝，分子目三。亦皆以爱亲、敬亲为首末二卷，以大顺之徵终焉。大旨以一心一理推而广之，贯通乎万事万物。自上以及下，笃近而举远，源流本末，无所不赅，而於天子之孝，推演尤详。凡例谓经称先王以发端，明是为君天下之天子陈孝道也。诚得孔、曾授受之本旨矣。真德秀《大学衍义》仅及修身齐家而止，治平之事待邱濬而后补焉，不及此编体用兼备也。孝治之渊源，圣功之继述，枢要盖具在斯矣。
△《御纂性理精义》十二卷康熙五十六年圣祖仁皇帝御定。初，朱子门人陈淳撰《性理字义》，熊刚大又撰《性理群书》，性理之名由是而起。明永乐中，遂命胡广等杂钞宋儒之语。
凑泊成编，名曰《性理大全书》，与《五经四书大全》同颁於天下，列在学官。
然广等以斗筲下才，滥膺编录，所纂《五经四书大全》并剽窃坊刻讲章，改窜姓名，苟充卷帙。（语详各本条下。）其《性理大全书》尤庞杂割裂，徒以多为贵，无复体裁。我圣祖仁皇帝接唐虞之治统，契孔孟之心传，原本六经，权衡百氏。
凡宋儒论著於其见道之浅深，立言之醇驳，并究知微暧，坐照无遗。病胡广等所编徒博讲学之名，不过循声之举，支离冗碎，贻误后来，乃命大学士李光地等刊正其书，复亲加厘定。如蔡沈《洪范数》之类，既斥之以防亻朁拟，所附诗赋之类，亦削之以戒浮文。其馀诸门，皆精汰严收，十分取一。卷帙虽减於前，而义蕴之宏深，别裁之精密，以较原书，司空图所谓如矿出金也。群言淆乱折诸圣，岂不信欤！
△《御纂朱子全书》六十六卷康熙五十二年圣祖仁皇帝御定。南宋诸儒，好作语录，卷帙之富，尤无过於朱子。咸淳中，黎靖德删除重复，编为一集，尚得一百四十卷。又南宋文集之富，无过周必大、杨万里、陆游，而《晦菴大全集》，卷帙亦与相埒。其记载杂出众手，编次亦不在一时。故或以私意润色，不免失真；或以臆说托名，全然无据。
