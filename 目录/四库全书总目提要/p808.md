<!-- { "loadSidebar": true } -->
明董遵编。遵始末未详。是编成於正德中，辑滕王阁由唐至明之诗文。是阁自王勃、韩愈以后，为世所艳称。故题咏特多，芜杂亦甚。
△《弘正诗抄》十卷（江苏周厚堉家藏本）
不著编辑者名氏。惟卷首曹忭序谓“二山杨君工於诗，所选弘治正德间诗抄，正如淘沙见金，非具大金刚目力者不能”云云。不知杨二山者何名，所录凡李梦阳、何景明、康海、薛蕙、徐祯卿、郑继之、王廷相、边贡、孙一元、殷云霄十人之诗。前无目录，亦不知其完否。考黄虞稷《千顷堂书目》，有《明十二家诗类抄》十二卷。又有《盛明十二家诗选》，无卷数。皆弘、正间诗。然所刻十二家之名，均与此互有出入，非一书也。
△《吴兴绝唱集》四卷、《续集》二卷（浙江巡抚采进本）
明邱吉编。吉字大祐，湖州人。是编成於正德末，皆录其乡元、明两代之诗，亦间及流寓。其人非吴兴而诗为吴兴作者亦附著焉。所录多涉俗艳，不尽诸家之长。且以绝唱为名，而吉所自作亦复载入。亦未免嫌於自炫。又阎若璩《潜邱劄记》载，吉是编选其父诗，而直书其父之名，深以为讥。吉盖未见《中州集》中有元好问之旧例耳。
△《皇华集》二卷、《续集》一卷（安徽巡抚采进本）
明翰林院修撰唐皋、兵科给事中史道，於正德十六年以颁世宗即位诏奉使朝鲜，与其藩臣日有唱和。国王李怿特命书局编为此集。《皇华集》卷首有《嘉靖元年议政府左议政南衮序》，载二使初至国境及归朝与议政府右议政李荇等唱和之作。《皇华续集》卷首有嘉靖元年李荇序，专载唐皋留别国王二律，及议政府领议政金诠以下和韵之作。考皋等奉使，不见於《明史》本纪及《朝鲜列传》。
惟《世宗实录》载其事，於八月乙巳。此书《南衮序》谓以十二月乙酉抵王京，则距奉命日几五月也。又南衮《皇华集》序谓初入境至出疆，仅浃三旬，纪行之作，登高之赋，凡若干篇。今考集中初入境之作有唐皋《登迎薰楼诗》标云长至后十日。考《实录》是年十一月十四日长至，则是作在二十四。其出疆之作有唐皋《至頞山寄怀藩京诸君子诗》，标云腊月辛丑。考《实录》是年十二月，己卯朔，则辛丑乃是月二十三日，与序所云唱和将浃三旬，適相符合云。
△《皇华集》十三卷（内府藏本）
明朝鲜国所刊使臣唱酬之作。所录惟天顺元年、二年、三年、四年、八年，成化十二年，弘治元年、五年，正德十六年，嘉靖十六年之诗。考明代遣使往朝鲜者，不仅此十年，似有阙佚。然世所传本并同，或使臣不尽能诗，其成集者止此耶？
△《辅臣赞和诗集》一卷（左都御史张若溎家藏本）
案此集乃嘉靖六年除夕，世宗作五言律诗一首，以示阁臣。於是大学士杨一清、谢迁、张璁、翟銮等并和韵录进。帝汇书成帙，御制序冠其端。且命一清为之后序。世宗序题七年正月四日，一清后序则正月六日所上也。
△《翊学诗》一卷（左都御史张若溎家藏本）
案此集乃嘉靖七年五月，经筵官进讲大学衍义，世宗因制五言古诗一章，并序以赐阁臣。大学士杨一清、贾咏、翟銮等奉表谢，并和以进。既而谢迁、张璁相继入阁，亦令和进。命集为一册，以翊学为名。《明史艺文志》作一卷，与此本同。
△《诗学正宗》十六卷（内府藏本）
明浦南金编。南金有《修词指南》，已著录。是集选历代之诗，起唐、虞古辞，至唐人近体。自四言至七言绝句，分体有九。每体中又分正始、正音、正变、附录四门。其分系殊多未当，如《孔子去鲁》等歌，虽不免或有依托，然如以为伪，则当删汰，如以为真，则固圣人之作也。降而列之正变，於义未协。至既分古乐府一体，而安世房中歌则列之四言古诗，《长歌行》、《怨歌行》、《苦寒行》、《箜篌引》之类则列之五言古诗，体例亦殊丛脞。又三谢之作虽多偶句，究与唐律不同，而竟入之排律中。尤踵杨慎《律祖》之说而失之者矣。
△《明文范》六十六卷（通行本）
明张时彻编。时彻有《善行录》，已著录。是集成於隆庆己巳，录明洪武至嘉靖之文凡四百四十二家。初名《文苑》，病其太繁，乃复加芟削，以成此本。
自序称“铨综者积禩”，其始也，十而取六七焉。其继也，十而取四五焉。又其继也，十而取二三焉。迄今存者，裁十之一二焉。故自序又曰：“苑者无所不蓄，范者如以范范金也。”然於正、嘉之文，尚病其少所别裁焉？
△《四明风雅》四卷（浙江范懋柱家天一阁藏本）
明宋宏之编，戴鲸增删，张时彻又增删之。宏之仕履未详。鲸字时霖，号南苍，鄞县人。嘉靖癸未进士，官至福建布政司参议。所录明代宁波之诗，自洪武迄嘉靖凡六十五人。
△《乐府原》十五卷（内府藏本）
明徐献忠撰。献忠有《吴兴掌故集》，已著录。是书取汉、魏、六朝乐府古题，各为考证，并录原文而释其义。然所见殊浅，而又索解太凿。如《杜氏通典》谓房中乐为楚声。献忠则谓屈、宋骚辞每言著一兮字，乃楚人怨叹之本声，而以安世房中歌为非其伦。亦未免拘泥鲜通矣。
△《金石文》七卷（两淮盐政采进本）
明徐献忠撰。是编辑录三代以来金石之文。商一卷，周一卷，秦一卷，汉四卷。然未能博徵金石，皆采掇於《博古图》、《考古图》、《集古录》、《金石录》、《锺鼎款识》、《隶释》、《隶续》诸书。音训不免异同，传写亦多舛误。
间有附论，亦皆以意推求，别无考证。至第四卷内所载之袜铭，非金非石，而一概编列，尤庞杂之甚矣。
△《六朝声偶》七卷（浙江范懋柱家天一阁藏本）
明徐献忠编。是书因杨慎五言《律祖》而广之，取南北朝人五言诗以明唐律所自出。然以齐、梁、陈、北齐、周、隋谓之六朝，未免自我作古。况永明体载在《齐书王融传》，声病宫商载在《梁书沈约传》，而李商隐、温庭筠诸集所谓齐、梁体者亦皆具有明文，此本不待考而知者。慎书已为多事，献忠何必又衍为此书。如曰以为诗法，则诗又不以齐、梁为极则也。
△《五十家唐诗》（无卷数，内府藏本）
不著编辑者名氏。自唐太宗、元宗至储光羲凡五十家。各家之诗但分古近体，亦有载赋数首者。间存原序，似皆从旧本录入。考明徐献忠有《百家唐诗》一百卷。是编前无序目，或即献忠之本而佚其半欤？
△《麻姑集》十二卷（两淮马裕家藏本）
明陈克昌编。克昌，仁和人。嘉靖丙戌进士。官至建昌府同知。麻姑山为建昌所属，唐颜真卿《仙坛记》后题咏滋多，克昌因汇成此集。所录多明人之作，故卷帙若是之多焉。
△《武夷游咏》一卷（浙江巡抚采进本）
明田汝成、蔡汝楠同撰。汝成有《炎徼纪闻》，汝楠有《说经劄记》，皆已著录。嘉靖二十年四月，汝楠以刑部员外郎告归，省父於延平。適汝成为福建提学副使，校士崇安。二人因偕游九曲，各成五言古诗十首，编为一帙。
△《骊珠随录》五卷（浙江汪启淑家藏本）
明杨仪编。仪有《螭头密语》，已著录。是书杂录诸文，自序谓皆取不盛传於世者。然如《阴符经》、《握奇经》之类，实非秘笈，《比干墓铭》之类，本属依托。《瘗鹤铭》自欧阳修《集古录》以下均未见完篇，而此所载为全文，是亦未可尽信也。
△《古虞文录》二卷、《文章表录》一卷（浙江范懋柱家天一阁藏本）
明杨仪撰。是书采古人著作之关於常熟者，裒为一帙。凡文一卷，自梁鸿至杨舫凡三十六篇。诗一卷，自支遁至王宠凡四十二首。其文章表录一卷，凡文六篇，诗三篇，皆为常熟之先贤、列女作者。意取型俗，故曰《表录》。末一首为白茆民谣，则元后至元甲辰张士诚凿白茆港时民间之怨词，附存以为戒者也。
△《浯溪诗文集》二卷（两淮马裕家藏本）
明黄焯编。焯自号龙津子，始末未详。是书成於嘉靖戊子，辑元结以下至明代诸人题咏碑铭。前列《浯溪小志》，纪其山水之胜。
△《订补浯溪集》二卷（浙江朱彝尊家曝书亭藏本）
明陈斗编。斗字民仰，祁阳人。官永宁县主簿。浯溪在祁阳县南五里，为唐道州刺史元结故迹。结所撰《中兴颂》，颜真卿书者，即磨厓刻溪上。故后来题咏考证，相续日繁。是编成於嘉靖戊子，皆辑前人诗文为是溪而作者。题曰订补，而不云补何人之书。王士祯《浯溪考序》称“浯溪前后旧有两集，为李仁刚、綦光祖撰，见於《舆地碑目》，皆无传”云云。（考王象之《舆地碑目》永州条下云，《浯溪前集》李仁刚编、《后集》侍其光祖编。侍其，复姓，实非姓綦，士祯殊误，此集中有乾道乙酉谢褒《续千文》跋云：“邑大夫侍其公以其曾大父所续千文刻诸厓石。”当即其人盖侍其良器之曾孙也。）然则斗所订补者，当即黄焯书耳。所载诗文《浯溪考》中多未收，知二书皆士祯所未见矣。
△《三贤集》三卷（浙江范懋柱家天一阁藏本）
明杨名编。名字实卿，遂宁人。嘉靖己丑进士，官翰林院编修。三贤祠在夔州莲花峰下，以周子尝判夔州，王十朋尝为夔帅，明初宋濂亦卒於夔，故知府张俭为立斯祠，并属名集其遗文为一集。然周子仅《太极图》、《通书》二篇，世所共见，毋烦甄录。至《梅溪》、《潜溪》二集文极繁富，而所采寥寥，尤难免於挂漏矣。
△《秉忠定议集》二卷（内府藏本）
不著编辑者名氏。嘉靖十年，都御史宋沧巡抚四川，平真州剧盗周天星等。
时同官於蜀者作为凯歌、露布等篇，汇成一书，以纪其事。其名《秉忠定议集》者，盖取世宗所赐玺书有“秉忠定议，条奏肤功”语也。
△《玉峰诗纂》六卷（两淮马裕家藏本）
明周复俊编。复俊有《东吴名贤记》，已著录。玉峰者，昆山之别名。所纂诸诗，自西晋迄於明代，盖邑乘之馀也。
△《名家表选》八卷（江西巡抚采进本）
明陈垲编。垲，馀姚人。嘉靖壬辰进士，官至广东提学副使。是编即在广东所选以训士子者。凡唐表一卷，宋表七卷。案胡松有《唐宋元名表》一书，所录颇为醇雅。此与松书体例相近，而简当则远不及之矣。
△《清泉精舍小志》一卷（浙江巡抚采进本）
明黎民表编。民表有《瑶石山人稿》，已著录。兹编乃其家居唱和之诗，卷首自序称“友人结社於粤山之麓，讲德论义，必以诗教为首。旦夕酬酢，可讽咏者至千馀篇。年祀浸远，散佚逾甚，暇日拾箧中得古近体若干首，裒而录之”云。
△《平吴凯旋录》四卷（浙江巡抚采进本）
