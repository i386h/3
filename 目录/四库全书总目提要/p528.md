<!-- { "loadSidebar": true } -->
△《左传国语国策评苑》六十一卷（江苏巡抚采进本）
明穆文熙编。文熙有《七雄策纂》，已著录。是编凡左传三十卷，国语二十一卷，战国策十卷。《左传》用杜预注、陆德明释文，而标预名不标德明之名。
《国语》用韦昭注、宋庠补音。《战国策》用鲍彪注，参以吴师道之补正。均略有所删补，非其原文。盖明人凡刻古书，例皆如是。谓必如是，然后见其有所改定，非徒翻刻旧文也。其曰评苑者，盖於简端杂采诸家之论云。
△《中都四子集》六十四卷（江苏巡抚采进本）
明朱东光编。东光字元曦，浦城人。隆庆戊辰进士，官分巡淮徐道。以老子在亳，庄子在濠梁，管子在颍，淮南子在寿春，皆中都所辖地，因与凤阳府知府张云登裒而刊之。《老子》二卷，用河上公注。《庄子》十卷，用郭象注。《管子》二十四卷，用房玄龄注及刘绩增注。《淮南子》二十六卷，用高诱注。时郭子章奉使凤阳，每书各为之题词。其书刊版颇拙，校雠亦略，又於古注之后时时妄有附益，殆类续貂。遂全失古本之面目，书帕本之最下者也。
△《明小史》八十九卷（浙江巡抚采进本）
不著编辑者名氏。汇辑明人传记说部，凡四十六种，皆习见之本。所录迄於嘉靖中，殆隆庆、万历间人所刊也。
△《山居清赏》二十八卷（内府藏本）
明程荣编。荣字伯仁，歙县人。是编列南方草木状至禽虫述凡十五种，多农圃家言，中惟茶谱一种为荣所自著。采摭简漏，亦罕所考据。
△《今献汇言》八卷（浙江巡抚采进本）
明高鸣凤编。案《明史艺文志》，高鸣凤《今献汇言》二十八卷，此本止八卷。据其目录所列，凡为书二十五种，乃首尾完具，不似有阙。盖其版已散佚不全，坊贾掇拾残剩，刻八卷之目冠於卷首，诡为完书也。
△《吕公实政录》七卷（山西巡抚采进本）
明吕坤撰。坤有《四礼疑》，已著录。是书皆其历官条约之类。第一卷为明职，第二至第四卷曰民务，第五卷曰乡甲约，皆巡抚山西时所作。第六卷曰狱政，第七卷曰宪约，则为山西按察使时所作。其门生赵文炳巡按湖广时校刊之，总题此名。中宪约前有陈登云重刊一序，题万历癸巳，而文炳序作於万历戊戌，反在其后。盖诸书各有单行之本，文炳特汇而刻之，存其原序也。
△《天学初函》五十二卷（两江总督采进本）
明李之藻编。之藻有《頖宫礼乐疏》，已著录。初，西洋人利玛窦入中国，士大夫喜其博辩，翕然趋附，而之藻与徐光启信之尤笃。其书多二人所传录，因裒为此集。书凡十九种，分理、器二编。理编九种，曰西学凡一卷，曰畸人十论二卷，曰交友论一卷，曰二十五言一卷，曰天主实义二卷，曰辨学遗牍一卷，曰七克七卷，曰灵言蠡勺二卷，曰职方外纪五卷。器编十种，曰泰西水法六卷，曰浑盖通宪图说二卷，曰几何原本六卷，曰表度说一卷，曰天问略一卷，曰简平仪说一卷，曰同文算指前编二卷、通编八卷，曰圜容较义一卷，曰测量法义一卷、测量异同一卷、勾股义一卷。其理编之职方外纪，实非言理，盖以无类可归而缀之於末。器编之测量异同，实自为卷帙，而目录不列，盖附於测量法义也。西学所长在於测算，其短则在於崇奉天主以炫惑人心。所谓自天地之大以至蠕动之细，无一非天主所手造，悠谬姑不深辨。即欲人舍其父母而以天主为至亲，后其君长而以传天主之教者执国命，悖乱纲常，莫斯为甚，岂可行於中国者哉！之藻等传其测算之术，原不失为节取，乃并其惑诬之说刊而布之，以显与六经相龃龉，则傎之甚矣。今择其器编十种可资测算者，别著於录。其理编则惟录《职方外纪》，以广异闻，其馀概从屏斥，以示放绝。并存之藻总编之目，以著左袒异端之罪焉。
△《合刻五家言》（无卷数，安徽巡抚采进本）
明锺惺编。惺有《诗经图史合考》，已著录。是书一曰道言，凡十二卷，即《文子》也；二曰德言，分上下二卷，即刘昼《新论》也；三曰术言，即《鬼谷子》也；四曰辨言，即《公孙龙子》也；五曰《文心雕龙》，凡十卷。各书俱有专行之本，不可强合而别立标题，务为诡异，可谓杜撰无稽矣。
△《夷门广牍》一百二十六卷（通行本）
明周履靖编。履靖字逸之，嘉兴人。是编广集历代以来小种之书，并及其所自著，盖亦陈继儒《秘笈》之类。夷门者，自寓隐居之意也。书凡八十六种，分门有十，曰艺苑，曰博雅，曰食品，曰娱志，曰杂古，曰禽兽，曰草木，曰招隐。
曰闲适，曰觞咏。观其自序，艺苑博雅之下有尊生、书法、画薮三牍，而皆未刊入。所收各书，真伪杂出，漫无区别。如郭橐駞《种树书》之类，殆於戏剧，其中间有一二古书，又删削不完。如释名惟存书契一篇，而乃题曰《释名全帙》，尤为乖舛。其所自著，亦皆明季山人之窠臼。卷帙虽富，实无可采录也。
△《盐邑志林》六十二卷（浙江巡抚采进本）
明樊维城编。维城，黄冈人。万历丙辰进士，崇祯中以福建按察司副使家居。
张献忠陷黄州，抗节死。事迹附见《明史樊玉衡传》。是编乃维城官海盐县知县时辑海盐历朝著作，共为一集，凡三国三种，晋二种，陈一种，唐一种，五代一种，宋三种，元一种，明二十九种。其中如陆绩《易解》之类，多出抄合，明人所著，又颇删节，大抵近《说郛》之例。其最舛误者，莫如顾野王之《玉篇广韵直音》。《玉篇》自唐上元中经孙强增加，宋人又有大广益会之本，久非原帙。
举今本归诸野王，已为失考。又《玉篇》自《玉篇》，《广韵》自《广韵》，乃并为一书，尤为舛谬。且《玉篇》音用翻切，并无直音之说，忽以直音加之野王，更不知其何说。考首卷订阅姓名，列姚士粦、郑端允、刘祖锺三人。士粦固当时胜流，号为博洽者也，何其误乃至於是哉！
△《张氏藏书》四卷（浙江鲍士恭家藏本）
明张应文撰。凡十种，曰箪瓢乐，曰老圃一得，曰兰谱，曰菊书，曰先天换骨新谱，曰焚香略，曰清閟藏，曰山房四友谱，曰茶经，曰瓶花谱。其清閟藏尚可资赏鉴考订，别有刊本，附其子丑《清河书画舫》后，已著於录。其馀九种，大抵不出明人小品之习气。其山房四友谱中所称以《史记》真本刊今本之讹者，诡诞无稽，不足与辨。箪瓢乐中粥经一篇，摹仿《论语》，托诸孔子之言，尤可骇怪。一条云，小子何莫吃夫粥，粥可以补，可以宣，可以腥，可以素，暑之代茶，寒之代酒，通行於富贵贫贱之人。一条云，子谓伯鱼曰，汝吃朝粥夜粥矣乎？
人而不吃朝粥夜粥，其犹抱空腹而立也与。如斯之类，殆於侮圣言矣。明之末年，国政坏而士风亦坏，掉弄聪明，决裂防检，遂至於如此。屠隆、陈继儒诸人不得不任其咎也。
△《格致丛书》（无卷数，江苏巡抚采进本）
明胡文焕编。文焕有《文会堂琴谱》，已著录。是编为万历、天启间坊贾射利之本，杂采诸书，更易名目，古书一经其点窜，并庸恶陋劣，使人厌观。且所列诸书，亦无定数。随印数十种，即随刻一目录，意在变幻，以新耳目，冀其多售。故世间所行之本，部部各殊，究不知其全书凡几种。此本所列，凡经翼十五种，史外二十一种，居官十二种，法家十二种，训诫十四种，子馀八种，尊生十八种，时令农事八种，艺术十种，清赏十七种，说类十一种，艺苑三十五种，较他本稍备，或其全帙欤。如经翼中压卷三种，摭王应麟《困学纪闻》论诗之语，即名曰《困学纪诗》，又摭其《玉海》中诗类一门，即名曰《玉海纪诗》，又摭马端临《经籍考》论诗数段，即名曰《文献诗考》，已极可鄙。末三种，一曰张华《博物志》，一曰李石《续博物志》，一曰《释常谈》，皆以小说家言谓之经翼，不亦傎乎？史外列《禽经》、《兽经》，又列戴埴《鼠璞》、龚颐正《芥隐笔记》，是於史居何等也。居官列仪注便览、新官轨范、官级由升、法家列行移体式、告示活套、训诫列梓潼、帝君救劫宝章。如斯之类，不可枚举，是尤不足与议矣。
△《学易堂笔记》一卷、《二笔》一卷、《三笔》一卷、《四笔》一卷、《五笔》一卷（浙江巡抚采进本）
明项皋谟撰。皋谟字懋功。自称酉山居士。嘉兴人。郑履淳之壻也。是书乃所作劄记。分为五编。盖窃袭洪迈《容斋随笔》之例。《笔记》之后，附生生阁学易三章。《二笔》之后，附同时人赠言一卷。《三笔》之后，附滴露轩杂著一卷。《四笔》之后无所附，但有自跋一篇。《五笔》之后附明历年图一卷，自吴元年丁未至天启四年，皆纪干支，别无所载。惟吴元年下注一条曰，嘉兴府鼓楼匾吴元年建十字而已。其四笔自跋曰：余年三十三之前，不白相，不读书。四十六之后，又读书，又白相。自今以往，不知读书之为白相，白相之为读书云云。
则其书可不必问矣。
△《天都阁藏书》二十五卷（两江总督采进本）
明程允兆编。允兆字天民，歙县人，故取天都山以名其阁。是书序称丁卯长至，不著年号。相其版式，全仿闵景贤《快书》，确为万历以后之本。所谓丁卯，盖天启七年也。所录自锺嵘《诗品》以下凡十四种。中严羽《沧浪诗话》题曰《沧浪吟卷》，盖羽诗集本名《沧浪吟卷》，明人所刻以诗话冠首，允兆从集中剽出而不辨其为全集之名也。杂评一卷，不著名氏，皆论书之语，中忽云帏帽兴於国朝，此唐张彦远之语也。又称我朝王孟端及沈周、陈道复，则明人语也。参错无章，殆不知文义人所为。袁昂《书评》之后赘以笔阵图，张怀瓘《书断》改其名曰《书断列传》，敖陶孙《诗评》仅一页有馀，盖自《丹铅录》钞出，而并评末杨慎之论连为陶孙之评，盖坊贾射利之本耳。
△《眉公十集》四卷（两江总督采进本）
明陈继儒撰。继儒有《邵康节外纪》，已著录。是书名为十集，实十一种，曰读书镜，曰狂夫之言，曰续狂夫之言，曰安得长者言，曰笔记，曰书蕉，曰香案牍，曰读书十六观，曰群碎录，曰岩栖幽事，曰槐谈。皆在宝颜堂《秘笈》之内，惟《读书十六观》一种为《秘笈》所未收。简端各缀以评，其评每卷分属一人，而相其词气，实出一手。刊版亦粗恶无比，盖继儒名盛一时，坊贾於《秘笈》中摘出翻刻，又妄加批点也。
△《津逮秘书》（无卷数，内府藏本）
