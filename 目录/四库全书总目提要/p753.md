<!-- { "loadSidebar": true } -->
明释如愚撰。如愚字蕴璞，江夏人。祝发后行脚四方，寻居金陵碧峰寺，从诗僧洪恩学。周汝登、曹学佺、袁宗道兄弟，皆与之游。是集凡四种，初曰《空华集》，诗二卷；次曰《饮河集》，诗二卷；次曰《止啼集》，文一卷；次曰《石头庵集》，诗三卷、文二卷。《明诗综》但称有《饮河》、《石头》二集，盖未睹其全也。据《自序》，最后有《宝善堂集》，今亦未见。《序》言：文无定质，诗不必有唐，文不必六经、秦、汉，自许甚高，然材地粗疏，徒好为大言耳。
△《幻华集》二卷（浙江孙仰曾家藏本）
明释斯学撰。斯学字悦支，号瘦山，海盐慈会寺僧。是集为万历丁酉，斯学殁后，屠隆裒其遗稿，与姚士粦同编。斯学天分绝高，故吐词多自然秀拔，五言古体多用排偶，欲摹三谢而力所不逮，遂落中唐，《燕山述怀》其最也；七言古体如《赠钱参军诗》，落落有气；《敬亭山歌》，即散漫颓唐。乐府如《任侠行》一篇，几成笑具，更非所长。五言律诗，篇什颇多，中间如“空林人打栗，深树鸟惊蝉，客来黄叶雨，鬼啸白杨风，山光诗句得，湖色酒杯开”之类，则多近四灵。如“薄衾寒入梦，深雨远沉钟。一别春山渌，几经秋叶黄。海门生片月，江寺入残阳。一片孤峰影，青浮水面来。风雨山中榻，兵戈海外村。檐花飞片雨，庭草带微霜。碧云深夕院，黄叶隐寒灯。入门寒月出，扫石暝云开。扫榻分寒雨，然灯破暝烟”之类，则颇近九僧。其七言律诗及绝句，皆不能及，盖所长在此体，然首首格意略同，又多沾染公安、竟陵习气，故时有可采之句，而终不能自成一家也。
△《嬾园漫稿》五卷（浙江巡抚采进本）
明王寰洽撰。寰洽字仁子，亳州人。年十五，饩於庠，九试不第。天启元年，以恩贡赴吏部试，拟授知县，未补官而卒。此集诗二卷，文三卷，率多应酬之作，诗以纤丽为工，文亦平弱。
△《檀雪斋集》四十卷（内府藏本）
明胡敬辰撰。敬辰字直卿，馀姚人。天启壬戌进士，官至江西驿传道，终光禄寺录事。是集以所著诗赋、杂文及官县令时谳牍，共为一编。其文故为涩体，几不可句读，诗格亦公安之末派。
△《白雪堂诗》一卷（直隶总督采进本）
明李嵩撰。嵩有《按晋疏草》，已著录。是集乃其巡按湖广时所刻，故以“郢中白雪”为名。凡古律体诗一百馀首，有莱阳董嗣朴等四人评点，皆如时文之式。
△《赭留集》一卷（福建巡抚采进本）
明黄文焕撰。文焕有《诗经考》，已著录。是集诗文共为一卷，乃其与黄道周同下诏狱时所作，故以“赭留”为名。词多感慨，而不能甚工，旧附刻《陶诗析义》后，以所注陶诗，亦多借以寄意，与此集若相发明也。然追步渊明，谈何容易，合为一帙，未免拟不於伦，故析之别著於录焉。
△《岳归堂集》十卷（两淮盐政采进本）
明谭元春撰。元春字友夏，天门人，天启丁卯举人。《明史文苑传》，附见《袁宏道传》中。隆、万以后，公安三袁始攻击王、李诗派，以清巧为工，风气一变。天门锺惺更标举光新、幽冷之词，与元春相倡和，评点诗归，流布天下，相率而趋纤仄，有明一代之诗，遂至是而极弊。论者比之诗妖，非过刻也。元春之才较惺为劣，而诡僻如出一手，日久论定，徒为嗤点之资，观其遗集，亦足为好行小慧之戒矣。
△《谭友夏合集》二十三卷（安徽巡抚采进本）
明谭元春撰。是编乃明季苏州张泽合元春诗文而刻之，一卷至五卷为《岳归堂新诗》，六卷至十四卷为《鹄湾文草》，十五卷至二十三卷为《岳归堂已刻诗选》。每篇各有批评，皆刻意摹仿元春语。
△《谭子诗归》十卷（江西巡抚采进本）
明谭元春撰。此集乃其选本，题曰卶庵订定，不知何许人。前有《自序》，并载诸稿自题之文，如《西陵草》、《秋寻草》、《客心草》之类，凡十馀种，盖其诗之别刻者尚多云。
△《寸碧堂稿》二卷（内府藏本）
明汪膺撰。膺字元御，号玉淙，长洲人。天启丁卯举人，童年即喜为诗，年四十馀而卒。所存遗稿无多，康熙中其子琬始为编次，刻於所作《钝翁类稿》之首，名之曰《汪氏家传集》云。
△《此观堂集》六卷（江西巡抚采进本）
明罗万藻撰。万藻有《十三经类语》，已著录。万藻与同邑章世纯、陈际泰、东乡艾南英，并以制义名一时，号江西四家。《明史》以是收之《文苑传》中。
此集制义之《序》居三分之一，盖其平生精力所萃也。四家之中，南英最好立门户，近与南城张自烈互诟，远与华亭陈子龙相争；又最袒护严嵩，务与公论相反。
以是终南英之身，无日不叫嚣跳踉，呶呶然与天下辩，虽世纯、际泰，后亦隙末。
惟万藻日与南英游，而泊然一无所与，盖其天性静穆，不以声气为名高，故其文气焰不及南英，而恬雅则胜之云。
△《编篷集》十卷、《后集》十五卷（浙江巡抚采进本）
明唐汝询撰。汝询字仲言，华亭人。五岁而瞽，父兄抱膝上，授以三百篇及唐诗，无不成诵；旁通经史，尝撰《唐诗解》、《唐诗十集》等书，援据赅博，当时目为异人。惟其兄汝谔，笃嗜王、李之学，故汝询所作，亦演七子流派，开卷即拟古十九首，次以拟古百篇，感怀四十六首，皆沿袭窠臼，貌似而神非，后集附杂文数十篇，其三五七言、四六八言、一字至十字诸杂体，尤伤纤巧也。
△《国门集》一卷、《国门乙集》一卷（浙江巡抚采进本）
明凌濛初撰。濛初有《圣门传诗嫡冢》，已著录。是集以皆入国门以后所作，故谓之《国门》。再入再刻，故有《乙集》也。二集并於诗末附杂文数篇，盖屡踬场屋之时，故颇多抑郁无聊之作云。
△《贞元子诗草》（无卷数，浙江孙仰曾家藏本）
明项穆撰。穆有《书法雅言》，已著录。穆生於博古赏鉴之家，藉文雅交游之盛，耳濡目染，都无俗事。故其诗皆楚楚有清致。所谓谢家子弟，虽复不端正者，亦自有一种风气也，惟偶然寄意，不似书法之精耳。
△《绮咏》一卷、《绮咏续集》一卷（安徽巡抚采进本）
明汪汝谦撰。汝谦字然明，歙县人。《江南通志》称其移居武林，招集胜流，为湖山诗酒之会，故是集大抵徵歌选妓之作。然其前集陈继儒《序》之，后集又继儒所选定。濡染薰蒸，久而与化。朱彝尊《明诗综》不录一字，盖有由矣。
△《栖老堂集》一卷（浙江巡抚采进本）
明殷仲春撰。仲春字方叔，秀水人。尝慕王绩为人，自号东皋子。隐居教授，又精於医，得钱辄入市买断烂书读之。集首载赋骚，次古今体诗，次引辞赞疏，仅二十馀叶。末有顺治丁酉其孙观国《跋》，称原集诗千馀首，此本仅存什一，今核所作，不出明季山人之派，故其《墓志》，亦陈继儒作也。
△《上生集》八卷（浙江巡抚采进本）
明秦燢撰。燢字日上，一字广斋，无锡人，万历中诸生，上生其号也。是集乃崇祯初，其子堈、坊所刊，前四卷为诗，后四卷为文，前有小传，称其长斋绣佛，趺坐焚修，盖耽於禅悦之士。故所作韵语，多近偈颂，文集自寿序、祭文外，亦募缘疏引为多。
△《自娱斋诗集》二卷（两江总督采进本）
明黄应徵撰。应徵字君求，江都人。天启中诸生，偃蹇不第以卒。其子裒其遗诗，为此集。前有冒愈昌《序》，称取数未多，为体差备，浸假中年亡恙，而晚不苦於无年，所篹结何以加焉，盖颇有微词矣。
△《天启宫中词》一卷（浙江巡抚采进本）
明陈悰撰。悰字次杜，常熟人。是集前有悰《自序》。其诗仿王建“宫词”，杂咏天启轶事，凡一百首，自注亦极详悉，颇足以广异闻。朱彝尊尝录入《明诗综》。其《静志居诗话》述徐昂发之言，以为本秦徵兰撰，悰攘而有之。徵兰字楚芳，亦常熟人也。
△《曲涧遗稿》十五卷（江西巡抚采进本）
明孙奎撰。奎字启文，南城人。生平以讲学为事，故诗文多杂理语，盖非所长。至溺信堪舆之说，反覆辨明，不一而足。其《风水评》一篇，援引营洛卜兆事，及驳朱彦修语，尤为未允矣。
△《赍志斋集》十卷（浙江孙仰曾家藏本）
明陈泰交撰。泰交有《尚书注考》，已著录。是集中有《自述》一篇，言初字穉孚，更字同倩，号鲽海，少时名元侃，字三缄，其后三缄称独著，遂以为号。是集为其子鋐所刻，凡诗一篇，杂文九卷。泰交尝与修《秀水志》，志文多载集中。诗文俱无以异人。至《优童志》一篇，尤过於放诞风流矣。
△《玩梅亭诗集》二卷（两江总督采进本）
明柴惟道撰。惟道字允中，号白岩山人，严州人。是集前有原序，而此本阙其末页，遂不知谁作。《序》自称山人，以才不遇，而所抱有以自乐，游公卿间，泊然无所求，乃称其高，然其诗则未成家也。
△《丛桂堂全集》四卷、《诗集》四卷（福建巡抚采进本）
明颜廷榘撰。廷榘字范卿，永春人。官岷府右长史，其诗文挥洒千言，颇多率易，其稿亦多散佚，盖不甚经意於是也。国初，其孙尧揆、曾孙镰始搜辑遗篇，编为此集。
△《芜园诗集》六卷（浙江巡抚采进本）
明葛徵奇撰。徵奇字无奇，号介龛，海宁人。崇祯戊辰进士，官至光禄寺少卿，告归遨游湖山间，故其诗颇有闲適之致。集中多及其家姬是庵。是庵者，徵奇妾李因之字，善画花草禽鸟，亦颇能吟咏，徵奇尝与酬和，其颇伤纤弱，或以此欤？
△《陇首集》一卷（山东巡抚采进本）
明王与允撰。与允字百斯，山东新城人。崇祯戊辰进士，官至湖广道监察御史，以劾总兵邓玘，降补光禄寺署正，明亡，与妻于氏、子士和，同自经。是集乃其巡视陕西茶马时所作，故名《陇首》。其侄士祯编次之，仅诗四十二首，又《劾邓玘淫掠疏》一篇，自撰《墓志》一篇，而以“传”及“墓表”、“逸事状”附焉。
△《瑶光阁集》十三卷（江西巡抚采进本）
明黄端伯撰。端伯有《易疏》，已著录。端伯生平好佛，尝镌私印曰“海岸道人”，取《楞严经》引诸沈冥出於苦海之语，及晚年，磨去印文，改镌“忠孝廉节”四字，终以殉国流芳，可谓不负其志。是集古近体诗二卷，杂文十卷，为僧作者居其大半，其措词如偈、如疏、如禅家语录，非欲以词章名世者，甚至“五经”、“四书”颂，亦以禅语阑入，如《春秋颂》云：“通身手、通身胆，句中有眼定乾坤，识者须从声外凿”云云。盖其性癖如是，其人足重，其学则不可训也。别附《外篇》一卷，李绂《序》谓：其当明季古文大坏之时，独安雅无迂怪之习，惟时时杂佛氏语，因别择编为《外编》，以明其先迷后悟之旨，无使世俗之人以佛溷先生，亦不令学佛者，借先生以张佛云云。亦委曲回护之言耳。
