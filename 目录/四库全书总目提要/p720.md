<!-- { "loadSidebar": true } -->
明赵友同撰。友同字彦如，浦江人，徙居长洲。洪武末官华亭训导。永乐初用荐授御医，与修《永乐大典》、《五经大全》诸书。集首结衔称修职郎、太医院御医兼文渊阁副总裁。盖明初官制如此也。其集皆赋颂记序杂文，而无诗，共一百四十四翻。篇首虽标“卷一”，而书中实不分卷数。其文沿南宋馀习，颇为平衍，在明初未为作手。
△《澹然集》五卷（两江总督采进本）
明陈敬宗撰。敬宗字光世，号澹然居士，慈谿人。永乐甲申进士。选庶吉士，预修《永乐大典》。官至国子监祭酒，赠礼部侍郎，谥文定。事迹具《明史》本传。敬宗与李时勉同举进士，同时为南北祭酒。时勉立朝刚劲，而待诸生则平恕；敬宗亦立身端直，而待诸生则甚严。然同以德望为士林师范，世不得而优劣之。
惟文章质朴太甚，又逊於时勉耳。所著诗文集，《明史艺文志》作十八卷。此本乃万历四十四年慈谿知县吴门陈其柱所编，仅诗三卷、文二卷，亦非完本也。
△《寅菴集》三卷、《外集》四卷、《附录》一卷（两淮马裕家藏本）
明罗肃撰。肃字汝敬，号寅菴，以字行，庐陵人，永乐甲申进士，官至陕西巡抚。是集为其玄孙廷相所编。诗文无诡僻之习，亦无精深之致。《外集》四卷，皆诰敕、像赞、诔祭之词。《附录》一卷，为《桃林四景》诗文，盖罗氏聚族之地也。
△《觉非集》十卷（浙江巡抚采进本）
明罗亨信撰。亨信字用实，号乐素，东莞人，永乐甲申进士，官至左副都御史。亨信居谏垣有直声。其巡抚大同、宣府，值英宗北狩，捍城有功。生平著述，每不留稿。是集乃其后人收拾散逸，而邱濬、祁顺为之诠次。其中颂美中官之文至十馀篇，编录者略不删汰，殊不可解也。
△《西墅集》十卷（浙江朱彝尊家曝书亭藏本）
明曾棨撰。棨字子棨，永丰人，永乐甲申进士第一，官至少詹事。棨文章捷敏，信笔千百言立就。刘昌《悬笥琐探》称成祖尝御试《天马歌》，棨文先成，词旨浏亮，成祖赐以玛瑙带，其思速可见。然集中一题百首，往往才气用事，而按切肌理，不耐推敲，是亦速成之过也。此本乃万历中永丰知县德清吴期炤所选录，虽颇为简汰，而菁华终鲜。郑瑗《井观琐言》曰：“曾子棨诗，佳处不减昆体。”曹安《谰言长语》亦曰：“曾学士棨《巢睫集》，绝似唐人。”殆未确焉。
△《东墅诗集》六卷（浙江范懋柱家天一阁藏本）
明周述撰。述字崇述，东墅其别号也，吉水人，永乐甲申进士，官至左春坊左庶子，事迹具《明史》本传。述及第时，与从弟孟简同榜，成祖至比之二苏。
史亦称其文章雅赡，然其诗不出当时台阁之体也。
△《质菴文集》（无卷数，浙江汪启淑家藏本）
明章敞撰。敞字尚文，会稽人，永乐甲申进士，由庶吉士授刑部主事，官至礼部侍郎，尝与修《永乐大典》及《五经》、《四书》、《性理大全》，事迹具《明史》本传。其集本四十卷，其子瑾等所编。因倭乱散失，兹编所存不及十之二三，乃其裔孙元纶所蒐辑也。凡赋四篇；诗百馀首；文仅三篇，二篇为记，一篇为叙；又一篇并不标题。皆错杂於诗中，殊无伦次。又《明诗综》载敞《长安雪夜归兴》绝句，集中无之，则舛漏亦殊不少。末附录《祝寿诗》一卷，亦非古法也。
△《南斋摘稿》十卷（浙江巡抚采进本）
明魏骥撰。骥字仲房，号南斋，萧山人，永乐乙酉举人，以进士副榜授松江训导，召修《永乐大典》，擢太常寺博士，官至南京吏部尚书，谥文靖，事迹具《明史》本传。是编为其孙婿福建布政使钱塘洪锺所编。《前集》四卷，两京居官时所作；《后集》六卷，自景泰辛未归田至成化辛卯所作。盖骥年九十八始卒，故身历七朝，各有著述也。前有《锺序》云：“公为文，一本诸性情所发，初不事雕刻，务奇巧。其稿具存，皆公亲书。但其简帙浩繁，未易遍刻。再阅原稿，凡题上有点注者，皆公墨迹。玩其词意，皆有益於事者也。因摘取以付诸梓，名曰《摘稿》。”黄虞稷《千顷堂书目》别载有《骥前后集》二十卷，盖其未摘之全稿，今未见传本，其存佚不可考矣。
△《东冈集》十卷（两淮盐政采进本）
明柯暹撰。暹字启晖，更字用晦，建德人。永乐乙酉领乡荐，年仅十六。明年与修《永乐大典》，选入翰林。知机宜文字，进《元兔诗》，授户科给事中。
以三殿灾，应诏陈言，谪交阯驩州知州。累迁云南按察使，致仕归。事迹附见《明史邹缉传》。是集乃暹晚年所手订。《刘定之序》称其诗文奇崛，出人意表。今观所作，文豪迈有馀，而落笔太快，少氵萦洄渟蓄之致；诗亦矢口即成，不耐咀咏；是亦登科太早，才高学浅之效欤。
△《石潭存稿》三卷（两江总督采进本）
明刘髦撰。髦有《易传撮要》，已著录。是编上卷为诗，中卷即《易传撮要》，下卷为《义方录》。《义方录》者，皆寄其子定之之手札，而定之汇稡成编者也。
△《若金集》二卷（江西巡抚采进本）
明彭百炼撰。百炼字若金，泰和人，永乐乙未进士，官至广西道监察御史。
是编前有《任敬敏序》，称遗文分为十四卷。而是编仅二卷，文三十九首、诗四首，后附他人所为碑志题咏而已。考其族孙《敏求跋》，盖散佚之馀，后复重抄成帙也。
△《岁寒集》二卷（浙江汪启淑家藏本）
明孙瑀撰。瑀字原贞，以字行，德兴人，永乐乙未进士，官至兵部尚书。是编乃其孙孚吉等所编，凡文一卷、诗一卷。前有《李东阳序》，称其诗平正通达，无钩棘险怪之态。今观诸作，大抵纯任自然，不事结构，韩愈所谓“此诗有何好有何恶”也。
△《芳洲集》十卷（江西巡抚采进本）
明陈循撰。循字德遵，泰和人，永乐乙未进士第一，官至户部尚书、华盖殿大学士。英宗复辟，谪戍铁岭。石亨败后，循上疏自讼，诏放还。事迹具《明史》本传。是编其裔孙以跃所辑。《附录》一卷，则谕祭文、志铭、祭文、輓诗、乞恩复官疏及祀乡贤文移。首列奏对而无章疏。其自讼疏本传尚载其略，乃削而不存，未喻何故，殆久而佚其稿耶。
△《东行百咏集句》九卷、附《芳洲年谱》一卷（浙江汪汝瑮家藏本）
明陈循撰。是编乃其被谪东行时集古人诗句以成七绝。初得三百首，复叠和其韵至千馀首。集句皆不著姓名，颇多窜易牵就。和韵诸作，更多累句。后附《年谱》一卷，乃其门人王翔所录。当时敕谕及循所进诗颂，俱载入其中，亦非体例也。
△《袜线集》十五卷（江西巡抚采进本）
明萧仪撰。仪字德容，乐安人，永乐乙未进士，官吏部主事，以疏论迁都北京不便，忤旨见杀，《明史》附见《夏原吉传》中。是集乃其子超进所编。据其原目，凡文十卷、诗十卷。此本仅十五卷，盖诗佚其五卷矣。其文有纡徐曲折之致，而意境不深。其诗为朱彝尊《明诗综》所不录，殆偶未见欤。
△《半隐集》十卷（浙江汪汝瑮家藏本）
明陈衡撰。衡字克平，淳安人，永乐丁酉举人，官亳州学正。是集序四卷、记一卷、说一卷、诗四卷，附杂文於后。末有其甥方汉所撰行状。诗文皆不入格，与明初诸人为未能方轨并鹜也。
△《石溪文集》七卷、《附录》一卷（江西巡抚采进本）
明周叙撰。叙字功叙，吉水人，永乐戊戌进士，官至南京翰林院侍讲学士，事迹具《明史》本传。是编诗三卷、赋颂词一卷、文三卷，又以诰敕志传为《附录》一卷。史称叙初选庶吉士，作《黄鹦鹉赋》称旨，得授编修。今观所作，虽有舂容宏敞之气，而不免失之肤廓。盖台阁一派，至是渐成矣。其集编次无法，至以五言六句别标一体，区之古诗之外，而五言长律反入於古诗之中，殊乖体例。
△《寻乐文集》二十卷（江西巡抚采进本）
明习经撰。经字嘉言，号寅清居士，晚自号寻乐翁，新喻人，永乐戊戌进士，官至詹事府詹事。经於成祖时亦以试《黄鹦鹉赋》称旨，擢授编修。其赋今在集中。又有《皇都大一统赋》，朱彝尊撰《日下旧闻》未经收入，盖未见此集也。
集为其子兴化府同知襄所编。其文结构颇有法，而意境太狭，往往失於枯寂，未可云似澹而腴。诗则七言长句，清婉颇似东阳，而他体未能悉称也。
△《松臞集》二十八卷（江西巡抚采进本）
明曾鹤龄撰。鹤龄字延年，一字延之，泰和人，永乐辛丑进士第一，官至侍讲学士。诗多牵率之作，命意不深，而措词结局，往往为韵所窘，殆非所擅长。
文则说理明畅，次序有法，大抵规橅欧阳，颇近王直《抑菴集》，而沉著则不及也。直为作墓志，於其文章亦无所称誉云。
△《河汾诗集》八卷（浙江汪汝瑮家藏本）
明薛瑄撰。瑄有《读书录》，已著录。是集第一卷载赋五篇，馀皆古今体诗。
其孙禥於成化间裒拾遗稿而成，门人阎禹锡为之序。今考所载诗赋，皆已编入全集中，此犹其初出别行之本也。
△《啸台集》二十卷、《木天清气集》十四卷（浙江汪汝瑮家藏本）
明高棅撰。棅一名廷礼，字彦恢，号漫士，福建长乐人，永乐间自布衣徵为翰林待诏，升典籍，《明史文苑传》附见《林鸿传》中，“闽中十子”之一也。其山居时所作名《啸台集》，入京后所作名《木天清气集》。棅尝选《唐诗品汇》，专主唐音，实与闽县林鸿共开晋安一派。沿习既久，学者剽窃形似，日益庸廓，并创始者受诟厉焉。今观《啸台集》诗八百首，尚稍见风骨。至《木天清气集》六百六十馀首，大率应酬冗长之作。“清气”之云，殆名不副实。
其初与林鸿齐名，日久论定，鸿集尚见传录，而棅集几於覆瓿，盖亦有由矣。
△《道山集》六卷（浙江汪汝瑮家藏本）
明郑棠撰。棠字叔美，浦阳人，永乐中官翰林院检讨。是集编次猥杂。第一卷为赋；二卷为辞颂、铭赞、四言五言古体诗、歌行、乐府、七言绝句、填词，而附以论二篇；三卷为记序，而附以五七言律诗、五言绝句，后又附以杂文，殊漫无体例。卷四为经筵讲义，卷五、卷六为《元史评》，以杂著附入，则固唐以来例也。棠以文章选入翰林，由典籍至检讨，而於诗殊不擅长。朱彝尊作《明诗综》，不登一字，盖非疏漏矣。
△《恒轩集》六卷（浙江汪启淑家藏本）
明韩经撰。经字本常，山阴人，宋太尉琦之十二世孙。以行谊称於乡里。屡徵不出，家居教授以终。是集为其子监察御史阳所编，凡古体诗二卷、近体诗四卷。语多质直，主於抒写己意而止，非屑屑以文字求工者也。
△《西涧文集》十六卷（浙江巡抚采进本）
