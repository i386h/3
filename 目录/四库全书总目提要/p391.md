<!-- { "loadSidebar": true } -->
其条约虽极早出，亦当在四五月间。溶即以是年病卒，且远在嘉兴，不应得见其条约，编入丛书。或溶殁之后，传钞者又有所窜入也。《学海类编》真伪糅杂，有谬至不可理解者，颇为读者所诟病。观於此卷，则其真出溶手与否，固在疑似之间矣。
△《万世玉衡录》四卷（江苏巡抚采进本）
国朝蒋伊撰。伊字谓公，常熟人。康熙癸丑进士。由翰林院庶吉士改陕西道监察御史，官至河南提学副使。是编乃其初登第后恭进御览之书也。前有进书奏疏，其书分门编次，共六十四类，每类之中又自分法、戒二类。所采上起唐、虞，下迄明季。其曰《万世玉衡》者，盖取司马迁《天官书》之说，以玉衡为北斗杓也。
△《儒门法语》（无卷数，江苏巡抚采进本）
国朝彭定求编。定求有《周忠介公遗事》。已著录。是编凡录宋朱子、陆九渊，明薛瑄、吴与弼、陈献章、王守仁、邹守益、王敬臣、罗洪先、王畿、顾宪成、高攀龙、蔡懋德、魏校、罗伦、冯从吾、吕坤、孟化鲤、刘宗周、陈龙正、黄道周二十一家讲学之语，少或一二条，多至十数条。定求自有所见，即附识於后。其卷首题词有云：功殊博约，候分顿渐，自朱、陆立言始。要之，入门异而归墟同，无容偏举也云云。可以见其宗旨矣。
△《三子定论》五卷（浙江巡抚采进本）
国朝王复礼撰。复礼有《家礼辨定》，已著录。王守仁作《朱子晚年定论》，颠倒年月，以就己说，久为诸儒所驳。复礼欲申陆、王而又揣公论既明，断断不能攻朱子。故嘘守仁已烬之焰，仍为调停之说。凡朱子定论一卷，陆子定论一卷，王子定论一卷，后附学辨、论断共一卷，皆采诸家之言。附论一卷，则复礼自为说也。困绌之馀，仍巧为翻案之计，盖所谓不胜不止者也。
△《正修录》三卷，《齐治录》三卷（浙江巡抚采进本）
国朝于准撰。准字莱公，永宁人，江南总督成龙子也。官至江苏巡抚。是编因成龙杂抄之稿，与蔡方炳编次增益之。《正修录》所采凡一百三十八家之言，不分门目。《齐治录》所采则分幼学养蒙、闲家善后、士子守身、缙绅居乡、以道事君、任职居官、劝谕愚民、慎重刑狱、善俗戢奸、催科抚字、备荒救灾十一门，亦杂采诸家之说，所取不拘一格。其凡例称成龙不从理学中立名，绝无胸中彼此异同之见。又称成龙不佞佛，亦不辟佛。谓身为儒者，方忧圣贤道理挹取不尽，何暇探讨宗教律观诸书，以资辨驳。其言明白正大，是成龙所以为成龙欤。
△《续近思录》十四卷（河南巡抚采进本）
国朝张伯行编。伯行有《道统录》，已著录。是编因《近思录》门目，采《朱子之语》分隶之，而各为之注。然自宋以来，如《近思续录》、《文公要语》、《朱子学的》、《朱子节要》、《朱子近思录》之类，指不胜屈，几於人著一编。
核其所载，实无大同异也。
△《学规类编》二十七卷（江苏巡抚采进本）
国朝张伯行撰。是编乃康熙丁亥，伯行官福建巡抚，建鼇峰书院，因并刊学规以示诸生。卷首载圣祖仁皇帝训饬士子文，而宋、元、明诸儒讲学条约以次类编，并以所自作读书日程附焉。自二十三卷以下，题曰补编，又所以补原本未备之门目也。
△《性理正宗》四十卷（河南巡抚采进本）
国朝张伯行撰。伯行自序，谓《性理大全》一书，杂采天文、地志、律历、兵机、谶纬、术数之学，及释家、《参同契》、纵横家言，概有取焉。未免失之驳而不纯。因删其繁芜，补其阙略，尊道统以清其源，述师传以别其派。爰取周、程、张、朱五子以下，及元、明诸儒之言，分类次之。卷一论道统。卷二、卷三总论圣贤。自四卷至六卷则论孔子及颜渊、曾子、子思、孟子，至十哲则惟闵子、冉子、端木子、子路、子游、子夏，益以曾点，其馀圣门诸贤皆不及焉。七卷以下为周、张、二程及程子门人。十一卷以下论朱子、张栻及朱子门人，於元则取许衡一人。於明则取薛瑄、胡居仁、罗钦顺三人。十四卷以下杂论性命、气质、道德、仁义礼智等目。二十四卷以下论为学之要。三十五卷以后则辨其学术之诡於正者，如荀卿、扬雄、王通、苏轼、陆九渊、陈献章、王守仁之学，皆采先儒论辨之言，大旨在辟陆、王以尊程、朱，其所择可谓严矣。然以伯牛、冉求、宰我之贤及七十子之徒见于鲁论者，自宋、明以来先儒岂无论说，而一概置之不录。
且如谶纬、术数及释家、参同契、纵横家言，《性理大全》取之诚不能无驳杂之讥。至于天文、地志、律历之学，即《朱子大全集》中亦未尝不论及之。伯行以性理、事功岐而为二，故卷中于宋儒如邵子之《皇极经世》、蔡元定《律吕新书》皆在存而不论之列，亦未免主持稍过矣。
△《广近思录》十四卷（副都御史黄登贤家藏本）
国朝张伯行撰。伯行是编采集宋张栻、吕祖谦、黄榦，元许衡，明薛瑄、胡居仁、罗钦顺七家之遗书，以续朱子《近思录》。分十四门，仍如朱子原书之目。
△《濂洛关闽书》十九卷（副都御史黄登贤家藏本）
国朝张伯行编。取宋五子之书，粗存梗概，各为之注。凡周子一卷，张子一卷，二程子十卷，朱子七卷。每条皆以某子曰字冠之。夫《正蒙》间涉汗漫，程、朱语录浩繁，多所刊削，尚为有说，至周子《通书》言言精粹，朱子尚为全注，伯行乃铲除其大半，何耶？
△《困学录集粹》八卷（副都御史黄登贤家藏本）
国朝张伯行撰。其书摹《读书》、《居业》二录之体。一、二卷题曰河干公馀，三、四、五卷题曰闽署公馀，六、七、八卷题庚寅至甲辰年。六卷以上皆述其自得之语，七卷以下颇辨陆九渊、王守仁、高攀龙、刘宗周诸人之误。
△《理学正宗》十五卷（河南巡抚采进本）
国朝窦克勤编。克勤字敏修，号敬菴，柘城人。康熙戊辰进士。官翰林院检讨。是编列宋周子、张子、二程子、杨时、胡安国、罗从彦、李侗、朱子、张栻、吕祖谦、蔡沈、黄榦、元许衡，明薛瑄共十五人，人各一传，并取其语录答问及著作之切於讲学者录之，附以己见，而於太极、《通书》释之更详。大旨以朱子为宗。李侗以上，开其绪者也；黄榦以下，衍其传者也；胡安国等皆互相羽翼者也。克勤自序又云：尚有邵康节、蔡元定二公之书，俟学者既通六经、四书而后可及。盖二人之学皆主於数，与主理者又小别耳。
卷九十八 子部八
○儒家类存目四
△《大学辨业》四卷、《圣经学规纂》二卷、《论学》二卷（直隶总督采进本）
国朝李塨撰。塨有《周易传注》，已著录。是编发明古《大学》之法，以辨俗学之非，大旨与其《大学传注》同。首总论《大学》，次辨后儒所论《小学》、《大学》，次论《小学》，次辨后儒改易《大学》原本，次《大学》原文及全篇解，次《大学》之道至致知格物解，次辨后儒格物解，次其本乱至此谓知之至也解，次申论格物，次所谓诚其意者至末解，次申解全篇。其所争在以格物为周礼三物。其谓孔子之时，古《大学》教法所谓六德、六行、六艺者，规矩尚存，故格物之学人人所习，不必再言。惟以明德、亲民标其宗要，以诚意指其入手功夫而已。格物一传，可不必补。其说较他家为巧，故当时学者多称之。《圣经学规纂》二卷，则摘录四书、五经之言学者，申明其说。《论学》二卷，则录朋友问难之语。其凡例所谓《辨业》意有不尽者入之《学规》，《学规》意有不尽者入之《论学》是也。
△《小学稽业》五卷（直隶总督采进本）
国朝李塨撰。其序谓朱子《小学》所载天道、性命，上达也；亲迎、朝觐，年及壮强者也。以及居官、告老诸条，皆非幼童事，且无分於《大学》。乃别辑此编。卷一为小学四字韵语，括其总纲，以便诵读。卷二为食食能言，六年教数方名，七年别男女，八年入小学教让，九年教数目，十年学幼仪诸条。卷三为学书。卷四为学记。卷五为十有五学乐，诵诗，舞勺。大旨以礼、乐、书、数为纲。
其中如引曲礼履不上堂一节，在今日并无解履之事。引王制道路男子由右，妇人由左，车从中央一节，在今日亦跬步不可行。此虚陈古礼者也。又诵诗一条自造诗谱，舞勺一条自造舞谱，此又杜撰古乐者也。惟学书一篇，辨篆楷之分，极为精核。然亦非童子之所急，其郛廓正与亲迎、朝觐等耳。
△《性理纂要》八卷（河南巡抚采进本）
国朝冉觐祖撰。觐祖有《易经详说》，已著录。是书前四卷为性理纂要附训，五卷至八卷为性理纂要附评。自序谓，附训者，周子《太极图》、《通书》，张子《西铭》、《东铭》，程子《定性书》五者之训诂。《太极图》、《通书》、《西铭》本朱子之注，诸儒之说，《东铭》、《定性书》则杂考朱子及诸儒之说而参以己意。附评者，以程子之言为经，朱子之言为传，诸儒为之羽翼，而以己意为之评。推觐祖之意，盖以《性理》所载《太极图》诸书为周、张、程所手著，故尊为经典，名之曰训。其性理诸条以下则胡广等裒集之言，故侪诸文史，目之曰评。然同一先儒之言，何必分疆别界。况评中所引程子之说不一而足，何所见忽尊而训，忽卑而评也。
△《天理主敬图》一卷（河南巡抚采进本）
国朝冉觐祖撰。其图上标天理二字，明性道之重。中列存养、省察、讲学、力行四项，为体道之功。下书一敬字，以示心法之要。盖为姚江之学言超悟者而发。然古人著书，必言不能尽其意者乃图以明之。若体认天理，而存养、省察、讲学、力行以归於主敬，此可以言诠者也。何必托诸绘画乎？
△《程功录》五卷（两江总督采进本）
国朝杨名时撰。名时有《周易札记》，已著录。是编乃其讲学札记。体例全仿薛瑄《读书录》，然中间颇涉杂论。第四卷中剖析铅汞之说，尤於儒理无关。
其亦邹注《参同契》意耶？以大旨醇实，故仍列之儒家焉。
△《嵩阳学凡》六卷（副都御史黄登贤家藏本）
国朝景日昣撰。日昣有《嵩岳庙史》，已著录。是书依《大学》八条目，排纂诸家语录。意取通俗，故言皆浅近，盖曹端《夜行烛》之类。每门中分析子目至数百余，亦不免於芜杂。
△《续小学》六卷（浙江巡抚采进本）
国朝叶鉁编。鉁号潜夫，嘉善人。是书成於康熙辛未。以朱子《小学》一书所采至宋淳熙而止，因续采自宋迄明诸儒言行可为师法者，仍以内外篇目分条类叙，自为之注。其立教第一篇末附幼仪三十则，则鉁所自撰也。
△《心印正说》三十四卷（江苏巡抚采进本）
