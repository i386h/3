<!-- { "loadSidebar": true } -->
明吴孝章撰。孝章字平子，嘉兴人。是书前有天启癸亥《吴中伟序》，谓其抄郑晓《吾学编》、王世贞《四部稿》而稍节之。然如《孙一元传》乃殷云霄所作，则亦不全据郑、王矣。所录始於洪武，迄於隆庆，凡一百五十三人。卷中有自为赞词者，如《李善长传》末是也。有袭《弇州史稿》者，如《汤信传》末是也。然若刘基与李善长同卷，而赞词独不及於刘。冯胜、傅友德、蓝玉同卷，而赞词独不及於冯、蓝。则未知命意之所存。其所载事实，颇为阙略。而《徐达传》之附增寿、《李文忠传》之附景隆，此自史家备详世系之体。若惟志名臣，乌容及此。至《于谦传》之附石亨，益无理矣。《中伟序》全仿《史记自序》、《汉书叙传》之例，行以韵语，殊乖体裁，谓之不善学步可也。
△《历代相业军功考》二卷、《明代相业军功考》二卷（浙江巡抚采进本）
明沈梦熊撰。梦熊字兆扬，归安人。是书成於天启癸亥。所录历代相业，自伊尹至陆秀夫，四十七人。军功自吕望至孟珙，五十人。明代相业，自杨士奇至申时行，十三人。军功自徐达至王崇古，三十人。前载事实，末附评语。大抵节录史文，别无考证，评语亦皆陈因之谈。
△《银鹿春秋》一卷（浙江巡抚采进本）
明陆嘉颖撰。嘉颖字子垂，又字明吾，嘉定人，天启中尝官主簿。是编辑古来义仆事迹。其以《银鹿》为名者，银鹿为唐颜岘家僮，事颜真卿终身，至祸患不避去故也。然奴不负主，古来不止一银鹿，银鹿亦不必为义仆第一。取以立石，不甚可解。殆以二字新颖，故采为标目耳，殊无理也。所列自栾布以下凡七人，女奴十一人，颇多漏略。如萧颖士仆，人人耳熟之事，而遗之不载，则无论他僻事也。其中有嘉颖裔孙鐀《续补》一十六条。然杂列其间，不可分别，尤无义例，所载史汉后刘武，即嘉颖家仆。徐永清，即鐀家仆。事皆不足传，而跻之古人之列，亦不伦甚矣。
△《孝友传》二十四卷（江苏巡抚采进本）
明郭凝之撰。凝之字正中，海宁人，天启甲子举人，官至兖东兵备副使。是书采摭商至元末孝义事迹，按代编次。然体例猥杂殊甚。如君陈绝无事迹，以成王孝友一言列之，犹有说也。颜子并不专以孝称，而亦虚载其名。晋文公对秦使乃舅犯之谋，而亦浪标厥目。至《论语》问孝四人，以子夏为主，子游附传，已属妄分宾主。孟懿子、孟武伯亦与子游同附，则不知二人之孝以向为据矣。
△《明孝友传》八卷（浙江巡抚采进本）
明郭凝之撰。此书采摭明代之事，以续所作《孝友传》。上自士大夫，下迄沙弥、乞丐，人各为传，共四百二十九人。
△《逊国忠记》十八卷（浙江巡抚采进本）
明周镳撰。镳字仲驭，金坛人，崇祯戊辰进士，官至刑部员外郎，福王时为马士英、阮大铖所杀，事迹附见《明史姜曰广传》。是书统载建文死事诸臣，而以职官分类，体例小殊。然笃信从亡之事，於诸臣名姓，备录无遗。又如钱士升《表忠记》载，建文潜出西华门，沿河得空舟。而此载舟子梦高皇帝命舣舟以待，更神其说矣。
△《古今宗藩懿行考》十卷（内府藏本）
旧本题曰潞王编，不著其名。按《明史诸王年表》，穆宗隆庆五年，封第四子翊镠为潞王。万历四十六年，翊镠庶子常淓袭封。此书成於崇祯九年，则当为常淓所辑也。所采皆历代宗臣之贤者，自周迄明，凡百馀人。各著事迹梗概，加以评论。中间如刘歆依附王莽，倾覆宗邦，而得与其数，殊乖衮钺之公。
又曹彰、司马孚等虽非无可节取，而俨然与周、召并列，亦拟不於伦矣。
△《明经济名臣传》四卷（江西巡抚采进本）
明贺中男撰。中男，永新人。是编载明代名臣自洪武迄万历之季，凡文臣五十五人，武臣二十一人。据其子善来所述《凡例》，称为未竟之本。其挂漏犹为有说。至於李东阳之固位取容，张孚敬、桂萼之希旨求媚，其经济安在；而滥列於名臣，不亦颠乎？△《宗圣谱》十四卷（江苏巡抚采进本）
明邹泉撰。泉字子静，常熟人。是书分八目，曰《孔圣谱》，曰《四配谱》，曰《十哲谱》，曰《群贤谱》，曰《理学谱》，曰《经儒谱》，曰《史氏谱》，曰《著作谱》。盖欲合《儒林道学源流本末》汇为一书，以便检阅。而体例丛脞，编次多乖。如《经儒谱》内书传列伏生、欧阳、夏侯，不列孔安国，而别列安国於《儒拾遗》之内。《史氏谱》内列李焘《续通鉴长编》，不列司马光《资治通鉴》，而别列《通鉴》於《史拾遗》之内。进退失伦，绝无义理。其《著作谱》杂录书名，皆取材於《经籍考》中，又十不存一。盖随意抄撮，以供里塾占毕之用。虽以“宗圣”为词，实兔园册也。
△《辨隐录》四卷（浙江汪启淑家藏本）
明赵凤翀撰。凤翀字文举，爵里未详。《自序》称十载为郎，一麾出守。盖官至知府也。此书为归田后所作。列古人之隐居者，分《龙隐》、《高隐》、《知隐》、《神隐》、《石隐》、《痴隐》、《仕隐》七门。强生分别，殊无义例。《高隐》列张觷，殆忘其屈节蔡京。《石隐》列郭璞，殆忘其见戮王敦。
《痴隐》以屈原、雪菴和尚与焦光、朱桃椎连名。《仕隐》以胡广、谯周、冯道与柳下惠同传。皆几於黑白不分。至李泌入《龙隐》、张良又入《神隐》、庄周入《高隐》、列御寇又入《知隐》，亦不知其何以分优劣也。
△《陆氏世史钞》六卷（浙江巡抚采进本）
明陆浚源撰。浚源，平湖人，自称陆贽二十九世孙。是书采陆氏名见正史者，自汉迄元得一百二十人。各录其本传，裒为一编。亦自诵清芬之意。然氏族源流，最为丛杂。唐人世传谱牒，以门第相高，而白居易自述姓源，且不免以蹇叔之子指为出自羋胜。况自宋以来，此学不讲，支分派别，尤莫能稽。浚源是书，既首列《唐书世系表》，明吴郡之陆出自田齐，为妫姓之后。又引王应麟《姓氏急就篇注》，谓出自陆终。又引陈留《风俗传》，谓出自陆浑之国。是本原先已传疑。又称唐陆鸿渐姓由卜筮，北魏步陆孤氏亦复姓省文。是末派尤难考信。乃取上下数千年中陆姓之人，不问异同，联为一谱。然则尼山殷后，可与孔圉称宗；懿仲齐卿，可与国侨合族。此亦千古谱牒之通病矣。
△《衡门晤语》六卷（两江总督采进本）
明潘京南撰。京南自号寿栎生，新都人。是编摘录古今隐逸闲适之事，分前、后、续、别四集。《前集》广成子而下七十五人，自上古逮魏。《后集》孙登而下七十五人，自晋逮元。《续集》伯成子高而下百五十人。《别集》则摭其议论及所作诗赋。亦皇甫谧《高士传》之支流。其曰“晤语”，则千载一堂之意云尔。
△《楚宝》四十五卷（湖南巡抚采进本）
明周圣楷撰。圣楷字伯孔，湘潭人。是书编录楚中人物名胜，分二十五门。
曰《大臣》，曰《名臣》，曰《大将》，曰《智谋》，曰《谏诤》，曰《文苑》，曰《良史》，曰《命使》，曰《典故》，曰《真儒》，曰《诸子》，曰《孝友》，曰《忠义》，曰《独行》，曰《真隐》，曰《列女》，曰《方伎》，曰《异人》，曰《宦绩》，曰《迁寓》，曰《山水》，曰《名祀》，曰《列仙》，曰《名释》，曰《祖灯》。悉录史志原文，亦间有考证。前有《总论》四条。一曰定区域以尊王，二曰别人物以徵传，三曰约论注以归雅，四曰考遗胜以阙疑。《高世泰序》，称其人物十九、名胜十一、古文十九、今文十一。大致以人物为主，而稍以山水古迹附之。既非传记，又非舆图，在地志之中别为一例。姑从其多者为主，附之《传记类》焉。
△《道南录》五卷（江苏巡抚采进本）
不著撰人名氏。亦无序跋。道南书院在福州，疑闽人所为也。其书节录明道程子、杨时、罗从彦、李侗、朱子言行。末附祠祀始末。道者公器，传道者亦统为天下万世之计，不仅求为一乡一邑之荣。况五大儒事迹著述，照耀古今，亦不复藉此以显。是特夸耀桑梓，非为表章道学也。所见亦云小矣。
△《国殇纪略》一卷（浙江巡抚采进本）
不著撰人名氏。以书中所自叙考之，盖郭姓，湘乡人，前明崇祯丙子举人也。
是编纪明末楚中死节之士。前为何腾蛟、堵胤锡、章旷、傅作霖四人遗事。各系以诗，盖用《靖康小雅》之体。后附周兖、张世英、王士璞、何应瑞、李有斐五人《小传》。胤锡以病卒於军，不得援死绥之义。士璞为其弟士琳所构，死於囹圄，亦非兖等四人死於张献忠者比。未免为例不纯也。
卷六十三 史部十九
○传记类存目五△《崇祯五十宰相传》一卷（浙江巡抚采进本）
国朝曹溶撰。溶字洁躬，号秋岳，秀水人。前明崇祯丁丑进士，官监察御史。
入国朝，官至户部侍郎。出为广东布政使，左迁山西阳和道。此《传》皆崇祯时入阁诸臣事迹，凡六篇。前有《年表》一篇。明代自胡惟庸以后，不立丞相，然自后入阁办事者，亦相沿以相国呼之。此书题曰宰相，从俗称也。崇祯十六年间，辅臣至五十人，其行事皆见於《明史》。说者谓其轻进易退，不收实用。溶篇末《总论》，独谓其私心朋比，门户相承。邪正虽殊，植党则一。斯诚探本之说矣。
《传》虽分列五十人，而所录事实，皆取贤否悬殊，关系治乱之大者。其成基命以下十四人，但叙官阀。黄立极以下四人，亦极简略。盖以为无关劝戒，不足书也。溶门人陶越乃取陈盟所作《崇祯内阁行略》补之，非溶意矣。此书《槜李诗系》作《崇祯五十辅臣传》五卷。其实为《传》六篇，加以《年表》一篇，非五卷也。所载行事与《明史》详略相参，亦可互资考证焉。
△《五十辅臣编年录残本》一卷（浙江吴玉墀家藏本）
不著撰人名氏。版心有“槜李曹氏倦圃藏书”字，盖曹溶家旧本。疑溶尝作《崇祯五十辅臣传》，此其稿本之一册尔。始於天启七年八月，中间惟崇祯元年一月差详。崇祯二年则惟韩爌调停沈维炳、薛国观申救任赞一事。而卷尾题曰《五十辅臣编年录》，殆不可晓。书中文理断续，率不可读。缮写恶劣，亦几不成字。
△《历代循良录》一卷（山东巡抚采进本）
国朝孙蕙撰。蕙字树百，号泰岩，又号笠山，淄川人，顺治辛丑进士，官至给事中。是书汇历代循良事迹，惟载县令而不及他官。其意谓令与民最近也。自秦汉以迄近代，仅盈一卷。去取可谓谨严。然挂漏亦所不免。
△《古人几部》六卷（两江总督采进本）
