<!-- { "loadSidebar": true } -->
唐王焘撰。焘，郿人。王珪孙也。《唐书》附见珪传。称其性至孝，为徐州司马，母有疾，弥年不废带，视絮汤剂。（案：视絮二字未详，然《玉海》所引亦同，是宋本已然，姑仍其旧。）数从高医游，遂穷其术。因以所学作《外台秘要》，讨绎精明，世宝焉。历给事中、邺郡太守。《艺文志》载《外台秘要》四十卷，又《外台要略》十卷。今《要略》久佚，惟《秘要》尚传。此本为宋治平四年孙兆等所校，明程衍道所重刻，前有天宝十一载焘自序，又有皇祐二年内降劄子及兆校上序，其卷首乃题林亿等名。考《书录解题》引《宋会要》，称嘉祐二年置校正医书局於编修院，以直集贤院掌禹锡、林亿，校理张洞，校勘苏颂等并为校正，后又命孙奇、高保衡、孙兆同校正。每一书毕，即奏上，亿等皆为之序。则卷首题林亿名，乃统以一局之长，故有等字也。焘居馆阁二十馀年，多见宏文馆图籍方书。其作是编，则成於守邺时。其结衔称持节邺郡诸军事，兼守刺史，故曰外台。（案：《猗觉寮杂记》曰，外台见《唐高元裕传故事》，三司监院官带御史者，号外台。）《书录解题》作《外台秘要方》，自序亦同。《唐书》及孙兆序中皆无方字，盖相沿省其文耳。书分一千一百四门，皆先论而后方。其论多以巢氏病源为主，每条下必详注原书在某卷，世传引书注卷第，有李涪《刊误》及程大昌《演繁露》，而不知例创於焘，可以见其详确。其方多古来专门秘授之遗。陈振孙在南宋末，已称所引小品深师崔氏、许仁则、张文仲之类，今无传者，犹间见於此书。今去振孙四五百年，古书益多散佚，惟赖焘此编以存，弥可宝贵矣。其中间及禁术，盖《千金翼方》已有此例。唐小说载贾耽以千年梳治虱瘕为异闻，其方乃出此书第十二卷中。宋小说载以念珠取误吞渔钩为奇技，其方乃在今八卷中。又唐制腊日赐口脂面药，今不知为何物，其方亦具在三十一卷中。皆足以资博物，三十七卷、三十八卷皆乳石论。《世说》载何晏称服五石散，令人神情开朗，《玉台新咏》有姬人怨服散诗，盖江左以来，用为服食之术，今无所用。又二十八卷载猫鬼野道方，与《巢氏病源》同。亦南北朝时鬼病，唐以后绝不复闻，然存之亦足资考订也。衍道刻此书，颇有校正，惟不甚解唐以前语与后世多异，如痢门称疗痢稍较。衍道注曰，较字疑误。考唐人方言，以稍可为校，故薛能黄蜀葵诗有记得玉人春病校句，冯班校《才调集》辨之甚明。衍道知其有误，而不知较为校误，犹为未审。然大致多所订定，故今亦并存焉。
△《颅囟经》二卷（永乐大典本）
不著撰人名氏，世亦别无传本，独《永乐大典》内载有其书。考历代史志，自《唐艺文志》以上皆无此名，至《宋艺文志》始有师巫《颅囟经》二卷。
今检此书，前有序文一篇，称王母金文，黄帝得之昇天，秘藏金匮，名曰《内经》，百姓莫可见之。后穆王贤士师巫於崆峒山得而释之云云。其所谓师巫，与《宋志》相合，当即此本。疑是唐末宋初人所为，以王冰《素问注》第七卷内有师氏藏之一语，遂托名师巫以自神其说耳。其名颅卤者，案首骨曰颅，脑盖曰囟，殆因小儿初生，颅囟未合，证治各别，故取以名其书。首论脉候至数之法，小儿与大人不同。次论受病之本与治疗之术，皆极中肯綮，要言不烦。次论火丹证治分别十五名目。皆他书所未尝见。其论杂证，亦多秘方，非后世俗医所可及。盖必别有师承，故能精晰如此。《宋史方技传》载，钱乙始以《颅囟经》著名，召至京师，视长公主女疾，授翰林医学。钱乙幼科冠绝一代，而其源实出於此书，亦可知其术之精矣。谨据《永乐大典》所载，裒而辑之，依《宋志》旧目厘为二卷，俾不至无传於后焉。
△《铜人针灸经》七卷（浙江范懋柱家天一阁藏本）
不著撰人名氏。按晁公武《读书后志》曰：《铜人腧穴针灸图》三卷，皇朝王惟德撰。仁宗尝诏惟德考次针灸之法，铸铜人为式，分脏腑十二经，旁注腧穴所会，刻题其名，并为图法及主疗之术，刻版传於世。王应麟《玉海》曰：天圣五年十月壬辰，医官院上所铸腧穴铜人式二。诏一置医官院，一置大相国寺仁济殿。先是，上以针砭之法传述不同，命尚药奉御王惟一考明堂气穴经络之会，铸铜人式。又纂集旧问，订正讹谬，为《铜人腧穴针灸图经》三卷，至是上之，摹印颁行。翰林学士夏竦序所言与晁氏略同，惟王惟德作惟一，人名小异耳。此本卷数不符，而大致与二家所言合。疑或天圣之旧本而后人析为七卷欤。周密《齐东野语》曰：尝闻舅氏章叔恭云，昔倅襄州日，尝获试针铜人全像，以精铜为之，腑脏无一不具。其外腧穴则错金书穴名於旁，凡背面二器相合，则浑然全身。盖旧都用此以试医者。其法外涂黄蜡，中实以水，俾医工以分折寸，案穴试针。中穴则针入而水出，稍差则针不可入矣。亦奇巧之器也。后赵南仲归之内府，叔恭尝写二图，刻梓以传焉。今宋铜人及章氏图皆不传，惟此书存其梗概尔。
△《明堂灸经》八卷（浙江范懋柱家天一阁藏本）
题曰西方子撰，不知何许人。与《铜人针灸经》俱刊於山西平阳府。其书专论灸法。《铜人》惟有正背左右人形，此则兼及侧伏，较更详密。考《唐志》有《黄帝十二经明堂偃侧人图》十二卷，兹或其遗法欤？其曰明堂者，钱曾《读书敏求记》曰，昔黄帝问岐伯以人之经络，尽书其言，藏於灵兰之室。洎雷公请问，乃坐明堂授之。后世言明堂者以此。今医家记针灸之穴，为偶人，点志其处，名明堂，非也。今考《旧唐书经籍志》，以明堂经脉别为一类，则曾之说信矣。
古法多针灸并言，或惟言针以该灸，《灵枢》称《针经》是也。自王焘《外台秘要》始力言误针之害，凡针法针穴俱删不录，惟立灸法为一门。此书言灸不言针，盖犹焘志也。
△《博济方》五卷（永乐大典本）
宋王衮撰。衮，太原人。其仕履未详，惟郎简原序称其尝为钱塘酒官而已。
此书诸家书目皆著录，惟《宋史艺文志》、陈振孙《书录解题》俱作三卷，晁公武《读书志》作五卷，稍有不同。盖三五字形相近，传写者有一讹也。公武又称衮於庆历间因官滑台，暇日出家藏七十馀方，择其善者为此书，名医云其方用之无不效。如草还丹治大风，太乙丹治鬼胎，尤奇验。今案衮自序有云，向侍家君之任滑台，道次得疾，遇医之庸者，妄投汤剂，疾竟不瘳。据此，则官滑台者乃衮之父，而公武即以为衮，殊为失考。衮又言，博采禁方逾二十载，所得方论凡七千馀道，因於中择其尤精要者得五百馀首。而公武乃云家藏七十馀方，则又传写之误也。原书久无传本，惟《永乐大典》内载有其文。裒辑编次，共得三百五十馀方。视衮序所称五百首者，尚存十之七。谨分立三十五类，依次排比，从《读书志》之目，厘为五卷。其中方药，多他书所未备，今虽不尽可施用，而当时实著有奇效，足为医家触类旁通之助。惟颇好奇异，往往杂以方术家言。如论服杏仁，则云彭祖、夏姬、商山四皓炼杏仁为丹，王子晋服四十年而腾空，丁令威服二十年而身飞，此类殊诞妄不足信。今故取服食诸法，编附卷末，以著其谬。
俾读者知所持择焉。
△《苏沈良方》八卷（永乐大典本）
宋沈括所集方书，而后人又以苏轼之说附之者也。考《宋史艺文志》有《括灵苑方》二十卷，《良方》十卷，而别出《苏沈良方》十五卷。注云，沈括、苏轼所著。陈振孙《书录解题》有《苏沈良方》十卷，而无《沈存中良方》。尤袤《遂初堂书目》亦同。晁公武《读书志》则二书并列，而於《沈存中良方》下云，或以苏子瞻论医药杂说附之。《苏沈良方》下亦云，括集得效方成一书，后人附益以苏轼医学杂说。盖晁氏所载良方，即括之原本，其云或以苏子瞻论医药杂说附之者，即指《苏沈良方》。由其书初尚并行，故晁氏两载。其后附苏说者盛行，原本遂微，故尤氏、陈氏遂不载其原本。今《永乐大典》载有《苏沈良方》原序一篇，亦括一人所作，且自言予所作良方云云，无一字及轼，是亦后人增附之后，并其标题追改也。案明晁瑮《宝文堂书目》有《苏沈二内翰良方》一部，是正嘉以前，传本未绝，其后不知何时散佚。今据《永乐大典》所载，掇拾编次，厘为八卷。史称括於医药卜算无所不通，皆有所论著。今所传括《梦溪笔谈》，末为药议一卷，於形状性味，真伪同异，辨别尤精。轼杂著时言医理，於是事亦颇究心。盖方药之事，术家能习其技而不能知其所以然，儒者能明其理而又往往未经试验，此书以经效之方而集於博通物理者之手，固宜非他方所能及矣。
△《寿亲养老新书》四卷（浙江汪启淑家藏本）
第一卷为宋陈直撰，本名《养老奉亲书》。第二卷以后则元大德中泰宁邹鈜所续增，与直书合为一编，更题今名。直於元丰时为泰州兴化令。《文献通考》载有直所著《奉亲养老书》一卷，而此本则题曰《养老奉亲书》，其文互异。
然此本为至正中浙江刊本，犹据旧帙翻雕，不应标题有误，盖《通考》传写倒置也。鈜号冰壑，又号敬直老人。书中称其曾祖曰南谷，叔祖曰朴菴。以《福建通志》考之，南谷为宋参知政事应龙，朴菴为宋江西提刑应博，皆有名於时。据周应紫序，称为总管邹君，又称其官中都时，则鈜亦曾登仕版者，特《通志》不载其仕履，不可详考矣。直书自饮食调治至简妙老人备急方，分为十五篇，二百三十三条，节宣之法甚备。明高濂作尊生八笺，其四时调摄笺所录诸药品，大抵本於是书。鈜所续者，前一卷为古今嘉言善行七十二事，后两卷则凡寝兴器服饘粥饮膳药石之宜，更为赅具，而附以妇人小儿食治诸方，凡二百五十六条。
其中如祝寿诗词，连篇载入，不免失於冗杂。又叙述闲适之趣，往往词意纤仄，采掇琐碎。明季清言小品，实亦滥觞於此。然徵引方药，类多奇秘，於高年颐养之法，不无小补，固为人子所宜究心也。
△《脚气治法总要》二卷（永乐大典本）
