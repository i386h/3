<!-- { "loadSidebar": true } -->
明王教撰。教字庸之，祥符人，嘉靖癸未进士，官至南京兵部右侍郎。是集乃其子在阡所编，凡赋二卷，古今体诗十三卷，乐章及诗馀一卷，杂文十九卷，前有李濂《序》，称其学窥本原，志在康济，居尝语人曰：“吾赋性蹇拙，词翰诚非所长。”是教平日本不以诗文自命，故所作卷帙虽富，大抵纵笔所之，不甚翦裁结构也。
△《水洲文集》四卷（两江总督采进本）
明魏良弼撰。良弼字师说，别号水洲，新建人。嘉靖癸未进士，官至礼科都给事中，以劾张璁为所中，削籍归；隆庆初，即家晋太常寺少卿致仕；天启初，追谥忠简。事迹具《明史》本传。是集为南昌刘曰宁所删订，丰城熊剑化为刻於华亭。据其原目，凡《奏议》、《书简》、《语录》、《撰述》、《诗赋》等五卷，附录《碑记》、《行略》一卷。此本佚其第三卷之《语录》与其第四卷之《撰述》，仅存四卷，非完帙矣。原《序》称其学为阳明高弟，建言受杖者三，今《疏稿》具载一二卷中，盖亦刚直之士，词章则非所长也。
△《东游集》一卷（浙江汪启淑家藏本）
明黄金撰。金号莘溪，莆田人。嘉靖癸未进士，官山东新城县知县。是集即其赴新城时所作，自出京至济南，凡所游历，俱纪以诗，率皆浅易，又间以应酬杂著，若《贺施少府荣膺旌奖序》之类，错载於诗之前后，尤无体例。
△《北海野人稿》一卷（两江总督采进本）
明黄祯撰。祯字德兆，号“北海野人”，安邱人。嘉靖癸未进士，官至吏部文选司郎中。《府志》称其免官归，日事吟咏，为文力追古作者，与李舜臣齐名，海内谓之李、黄。然明代他书，不甚著李、黄之名，疑《舆记》夸饰之词，未必确也。宋弼山《左明诗钞》，谓祯有《北上》及《户部》、《符台》诸集，是编仅钞存“骚赋”九首，五言古诗数十首，前后无“序”、“跋”，盖非全帙矣。
△《漳埜文集》八卷（两江总督采进本）
明李新芳撰。新芳字元德。别号漳埜，潞州人。嘉靖癸未进士，官至监察御史。是集为其门人杨世卿所编。前六卷为“杂文”，后二卷为“诗赋”，以“行状”、“墓志”附於后。其文讲学之作多至三卷，而他文宗旨亦不离乎是，其诗亦濂洛、风雅之派也。
△《端简文集》十二卷（两江总督采进本）
明郑晓撰。晓有《禹贡图说》，已著录。是编第一卷为《说经》，第二卷为“诗”，第三卷至八卷为“杂文”，第九卷至十二卷为“奏疏”。於奏疏中又分三类，首“淮扬”，次“兵部”，次“刑部”。晓熟谙典故，通达国体，志在经世，於韵语颇不多作，其文亦直抒所见，不以词藻求工，前有万历庚子彭梦祖《序》，称晓著作甚富，殁后惧累畀火，存者未及什一，其孙敬仲始为蒐集，付梓云。
△《娄子敬文集》六卷（浙江巡抚采进本）
明娄枢撰。枢字子敬，河内人。嘉靖乙酉举人，官广宗县知县。集中杂著，颇留心经世之学。其《论〈资治通鉴〉》，专以首篇《命晋大夫为诸侯立论》，虽亦有所见，而以此一条遂欲尽《通鉴》之义，未免主持太过。至於《韩延寿、赵广汉考》，《甘陈功罪考》，《唐弃维州考》，则皆人人意中语耳。
△《海樵先生集》二十一卷（安徽巡抚采进本）
明陈鹤撰。鹤字鸣野，山阴人。案《浙江通志》：鹤，嘉靖乙酉举人，年十七，袭荫绍兴卫百户，非其志也，遂弃官称“山人”，则亦孤僻之士矣。是编赋一卷，古体诗四卷，近体诗九卷，文七卷。隆庆丁卯，其子以世职莅兵粤东，属南海卢梦阳、番禺黎民表校正编次。明自中叶以后，山人墨客，多以诗遨游公卿间，然有才者纤诡，使气者粗疏，体格芜杂，率同一辙。朱彝尊《诗话》称鹤才锋虽钝，而铸词差醇，似比诸家稍胜，考卢梦阳《序》，称其筑室飞来山麓，闭户伏枕，手不释卷，足不下床者七年。盖卷轴较多，故与枵腹拈韵者异也。其绝句颇为清隽，不止彝尊所摘律诗数联，然趁笔而出，往往利钝互陈，视孙一元《太白山人集》，尚未足旗鼓相当焉。
△《长谷集》十五卷（安徽巡抚采进本）
明徐献忠撰。献忠有《吴兴掌故》，已著录。是集赋一卷，诗三卷，文十一卷。嘉靖甲子，松江府知府袁汝是与其乡士大夫醵金刻之，编次者，其门人董宜阳也。朱彝尊《诗话》称：其诗冲澹无累句，所少者警拔。足为定评。至其《论松江加耗》、《守备》、《钱法》、《水利》诸书，条析利弊，皆颇详悉，在一乡亦足资考核焉。
△《胥台集》二十卷（浙江汪汝瑮家藏本）
明袁袠撰。袠有《世纬》，已著录。是编，诗不失体格，而特乏坚苍；文亦俊爽，而酝酿未免少薄。初为其嗣子尊尼所刊，诗文各十卷，题曰《袁永之集》。
此本，为万历甲申衡藩所重刊，改题曰《胥台集》，实则一书，故《千顷堂书目》载：《袁永之集》二十卷，注作《胥台集》也。前有左长史郑复亨《序》，言衡府司理张炳忠为袠之甥，以是集贽於衡王，因为开雕云。
△《赵浚谷集》十六卷（浙江汪汝瑮家藏本）
明赵时春撰。时春有《平凉府志》，已著录。时春素以将略自命，不屑屑以诗文名，然《明史》本传，称其读书善彊记，文章豪肆，与唐顺之、王慎中齐名。
今观其诗文，多慷慨自喜，不可拘以格律，胡松《序》所谓秦人而为秦声，亦其风气然也。然则史所谓文章豪肆者，长短俱在是矣。是集诗六卷，文十卷，皆编年而不分体。徐阶《序》称十六卷，与此集合。李开先《序》，则谓诗六卷，文九卷，凡十五卷。续有作者，当续入之。盖开先《序》在嘉靖乙丑，而阶《序》在万历庚辰。时春没后十五年，又有所续入也。
△《别本浚谷集》十七卷（安徽巡抚采进本）
明赵时春撰。此本凡诗二卷，赋及杂文十五卷，有其甥周鉴《序》。《明史艺文志》载，《时春集》作十七卷，即据此本也。
△《云岗选稿》二十卷（浙江孙仰曾家藏本）
明龚用卿撰。用卿字鸣治，怀安人。嘉靖丙戌进士第一，官至南京国子监祭酒。是编：首赋，次词，次诗，次杂文。考古人以词为诗馀，今编入诗前，殊乖体例，所作亦大抵馆阁体也。
△《东汇诗集》十卷（两江总督采进本）
明吕希周撰。希周字师旦，崇德人。嘉靖丙戌进士，官至通政使。是集编於嘉靖甲寅，其子端甫《志》云：“始自乙酉，迄今甲寅，共诗一千二百八十九首。
呈於太保东湖公，欣然命付之梓。”东湖，陆炳别号也，为希周门人。朱彝尊《诗话》云：“东汇於诗，亦沾沾自喜，其集不甚传。”由其子请论定於陆武惠也，同里曹秋岳侍郎，集明三百年名公手迹，装潢成册，多至七百家，《东汇杂诗》在焉：比集中所载者较胜。今详端甫《志》，希周家居至甲寅尚无恙，曹溶所集，当是其甲寅以后诗欤？
△《陆篑斋集》十卷、《外集》二卷（礼部尚书曹秀先家藏本）
明陆垹撰。垹有《篑斋杂著》，已著录。是集为郁天民所编，外集二卷，则附录“诰敕”、“志状”，及“赠送”、“诔奠”之文，与士民颂德之作也。
徐阶志其墓，称垹读书耻为章句，尝曰：人心与事物不相离，舍事物而徒求诸心者，禅学也。逐事物而不求诸心者，俗学也。故集中有《〈传习录〉存疑》，不附和陆学；又有《〈诗传〉存疑》，亦不尽墨守朱学。持论可谓笃实，诗文则多近质朴，盖非所留意云。
△《田叔禾集》十二卷（浙江汪汝瑮家藏本）
明田汝成撰。汝成有《炎徼纪闻》，已著录。其全稿本名《豫阳集》，亦名《杨园集》。此集乃汝成晚年令其子艺蘅所编，凡诗文三百六十九首，五十以后所作，均不在是焉。汝成归田后，盘桓湖山，搜剔名胜，殊以风流自赏，其诗律队仗修整，颇自娟娟秀出，然使逢大敌，则未足相当，文体亦颇伤平易。
△《玩芳堂摘稿》四卷（两江总督采进本）
明王慎中撰。慎中有《遵岩文集》，已著录。此本乃嘉靖中江陵曹忭以御史巡按江西，取箧中所有慎中之文，校而刻之，仅一百首，故以摘稿为名。
△《江午坡集》四卷（江西巡抚采进本）
明江以达撰。以达字于顺，号午坡，贵溪人。嘉靖丙戌进士，官至湖南提学副使（案《千顷堂书目》作福建提学，误。福建去湖广颇远，不至忤楚藩也），以忤楚藩系狱。后放归，病卒。《明史文苑传》，附见《王慎中传》中。朱彝尊《静志居诗话》曰：“午坡以北地文，出庐陵、眉山之上。”又谓：“昌黎诗不逮文，尚染习气”云云。今考其语，见集中所载《张东沙集序》。然其《与霍渭崖论文书》云：模形者神遗，斫句者气索，景会者意脱，蕊繁者荄衰。譬诸画地为饼，以餤则难；刻木为人，束之衣冠，与之酬色笑，而施揖让则不可。其於正、嘉之时，剽窃摹拟之病，又未尝不知之，而趋向如是，何耶？
△《刍荛录》二十卷（江苏周厚堉家藏本）
明冯恩撰。恩字子仁，华亭人。嘉靖丙戌进士，官南京监察御史，以疏论张璁、汪鋐、方献夫三人，下狱拟死。其子行可，刺血书疏请代死，谪戍雷州。
越六年赦归。隆庆初，进大理寺丞，致仕，事迹具《明史》本传。是集凡文十五卷，诗五卷。恩为行人时，尝奉命劳两广总督王守仁，因从王守仁讲学。故其诗文得守仁馀绪为多，其最得名者，在《嘉靖壬辰彗星见应诏陈言》一疏；其被祸也，盖坐以上《言大臣德政律》，固非其罪。然恩为御史，抨击权奸，是其职也。
至於所不抨击者，置之不论可矣。乃一一胪举所长，类乎荐牍。是既欲有所退，又欲有所进，卿相之简擢，台谏操之矣，此亦愤激一决，不暇择言。既乖政体，又授议者以间也，且称礼部尚书夏言、多蓄之学，不羁之才，驾驭任之，庶几救时宰相；礼部右侍郎顾鼎臣，警悟疏通，不局偏长，器足任重。核以二人本传，亦皆不确。盖其忠鲠之气，足贯金石，而立言则不必尽当，是固当分别观之者耳。
△《少泉集》三十三卷（浙江孙仰曾家藏本）
明王格撰。格字汝化，京山人。嘉靖丙戌进士，改庶吉士，出为分巡河北道按察司使佥事。世宗南巡，坐行宫火，杖黜；隆庆初，授太仆寺少卿，致仕。
《明史文苑传》附见《王廷陈传》末。《千顷堂书目》载：格《少泉集》十卷。
今考此本，凡《诗选》十卷，《诗续选》八卷，《诗新选》六卷，《文选》五卷，《续文选》四卷，共三十三卷。黄虞稷盖仅得其诗选著录也。朱彝尊《静志居诗话》称，其信口矢笔，合作者寡。今考王世贞《序》云：公於意非不能深，不欲使其淫於诗之外；於象非不能极，不欲使其游於见之表；才不可尽，则引矩以囿之；乱不胜靡，则为质以御之。详其语意，殆亦微词也欤？
