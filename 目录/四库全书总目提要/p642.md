<!-- { "loadSidebar": true } -->
大抵有其乡苏氏之遗风。惟其夏绿霜凋，故不能如李焘之著书传后。然就其文章而论，要亦不失为才士。任清全序乃因集中有《论学》之作，遂以张栻少年自得，为尧弼磨礲浸灌之功，欲援而入於道学。则门户标榜之习，转不足以见尧弼矣。
其文在宋已多散落，是集乃其从孙师道所重刻，今亦不可复睹。谨从《永乐大典》中掇拾裒辑，釐为十卷，著之於录。俾怀才赍志之士，无声尘翳如之慨焉。
△《江湖长翁文集》四十卷（山东巡抚采进本）
宋陈造撰。造字唐卿，高邮人。淳熙二年进士。官至淮南西路安抚司参议。
遭宋不竞，事多龃龉，自以为无补於世，置江湖乃宜，遂号江湖长翁。既不竟其用，故无所表见，而《宋史》亦不为立传。惟元申屠駉为作墓志，称其“於诲诱则良师，於抚字则循吏。身笃操修，道兼体用”。虽金石之文，称述例多溢量，亦未必纯构虚词也。集中《罪言》一篇，盖仿杜牧而作，不免纸上谈兵，徒为豪语。其文则恢奇排奡，要亦陈亮、刘过之流。其他劄子诸篇，多剀切敷陈，当於事理。记序各体，锤字炼词，稍伤真气，而皆谨严有法，不失规程。在南宋诸作者中，亦铁中铮铮者矣。至《易说》一卷，始於《无妄》，终於《比》，凡十五篇，疑其未完之书。中多以史证经，与杨万里《诚斋易说》、李光《读易详说》相类。殆为时事而发，托之诂经欤？其集久无刻本。明崇祯中，李之藻以淮南自秦观而后，惟造有名於时，始与观集同刻之於高邮云。
△《烛湖集》二十卷、《附编》二卷（永乐大典本）
宋孙应时撰。应时字季和，自号烛湖居士，馀姚人。登淳熙乙未进士。初尉黄岩，迁海陵丞。再迁遂安令，改知常熟县。以仓粟流欠贬秩，移判邵武军。未上而卒。考杨简作应时圹志及张淏《会稽续志》，均称其绍熙初尝应蜀帅邱崈辟，预料吴曦逆谋，白崈以别将领其军。后曦以叛诛，其言果验。时应时已殁，三省奏官其子祖开。盖亦智略之士。又史弥远受业於应时，集中与弥远诸书，皆深相规戒。迨弥远柄国，独超然自远，无所假借，甘沦一倅而终。其人品尤不可及矣。《宋史艺文志》载《烛湖集》十卷。据应时诗中自序，盖尝应刘克庄之求，手编其稿为五十卷。集末有其侄祖祐跋，称涑水司马述先以十卷付梓。后附以《问思录》五十条、《通鉴摘义》三十条，总名之曰《经史说》。又附雪斋父子倡和诗，及雪斋行状、墓铭，杨简所撰圹记，《会稽续志》小传，子祖开补官省劄等篇。是十卷为祖祐所编，非其旧本也。年远散佚，久无传本。故厉鹗作《宋诗纪事》，仅於吴礼部《诗话》、王应麟《困学纪闻》、黄宗羲《姚江逸诗》内采掇数篇，寥寥不备。兹从《永乐大典》所载，排纂成编。惟《经史说》残阙特甚，仅存一篇。其馀则约略篇数，殆已十得八九。以卷帙繁重，分二十卷。仍附编其父介及其兄应求、应符诗，并录应时父子志传行状、子祖开补官省劄诸篇，为上、下二卷。应求字伯起，尝登乡荐。应符字伯潜，所著有《历代帝王纂要》二卷、《初学须知》五卷，载於陈振孙《书录解题》。今并未见云。
△《昌谷集》二十二卷（永乐大典本）
宋曹彦约撰。彦约有《经幄管见》，已著录。是编称《昌谷集》者，考集中有《与刘后溪书》，谓世为都昌村落人，后迁於城下昌谷巷，则其所居地名也。
彦约初游朱子之门。其后历任州郡，却敌平寇，独卓有实用。故《宋史》本传称其可以建立事功。及入侍讲筵，亦能殚心启沃。其《经幄管见》一书，敷陈祖训，规箴时政，尚历历可稽。文集乃湮没不显，《宋史艺文志》皆不著录。惟焦竑《国史经籍志》有《昌谷小集》二十卷。钱溥《秘阁书目》亦有《曹文简公集》十五册。然亦久无传本。厉鹗《宋诗纪事》蒐罗繁富，绝不及其姓名，则无徵久矣。今考《永乐大典》，载彦约诗文颇多。核其篇目，如本传所称为利路转运判官时所作《病夫议》，为兵部侍郎时所上《荐李心传劄子》，俱不载其中。知已未免於佚阙。然其馀诸作，世所不传者，为数尚夥。谨类次排纂，釐为二十二卷。
其间奏议，大都通达政体，可见施行。所论兵事利害，尤确凿有识，不同摭拾游谈。其应诏陈言二封事，乃庆元、宝庆间先后所上。於当日苟且玩愒之弊，反覆致意，切中窾要，亦可徵其鲠直之概。惟俪词韵语，稍伤质朴。然不事修饰而自能词达理明，要非学有原本者不能也。
△《省斋集》十卷（永乐大典本）
宋廖行之撰。行之字天民，其先延平人。五季时徙於衡州。登淳熙甲辰进士。
尝官岳州巴陵尉，以亲老丐养而归，注授宁乡主簿。未赴。据田奇所作行状，称其生平内行修饬，留心经济，入仕亦多著循绩。然名位不昌，故姓字不著於史传。
其所著作，诸家亦罕著录。是集乃其子谦所刊，原本十卷。今从《永乐大典》中采掇裒辑，篇帙颇夥，似当日全部收入。谨排次审订，仍析为十卷，以还其旧。
其原跋十七通，行状、墓铭等三首，仍附於后，以备考核。其文章大抵屏除藻绘，务以质朴为宗，或不免近於朴僿。故戴溪作序，不甚称之。然其词意笃实，切近事理，亦足以想见其为人。至其四六之作，则较他文为流丽。潜敷敬跋，称其表启多互见周必大集中。盖以必大亦有省斋之名，故相淆混。今检勘必大全集，实无一篇与此相复。当由后人知其误载，从而刊除矣。
△《南轩集》四十四卷（浙江鲍士恭家藏本）
宋张栻撰。栻字敬夫，广汉人。丞相浚之子。以荫补官。孝宗时历左司员外郎，除秘阁修撰，终於荆湖北路安抚使。事迹具《宋史道学传》。栻殁之后，其弟杓裒其故稿四巨编，属朱子论定。朱子又访得四方学者所传数十篇，益以平日往还书疏，编次缮写。未及蒇事，而已有刻其别本流传者。朱子以所刻之本多早年未定之论，而末年谈经论事，发明道要之语，反多所佚遗。乃取前所蒐辑，参互相校，断以栻晚岁之学，定为四十四卷，并详述所以改编之故，弁於书首。
即今所传淳熙甲辰本也。栻与朱子交最善，集中《与朱子书》凡七十有三首，又有《答问》四篇。其间论辨龂龂，不少假借。如第二札则致疑於辞受之间。第三札辨墓祭、中元祭。第四札辨《太极图说注》。第五、六、七札辨《中庸注》。
第八札辨《游酢祠记》。第十札规朱子言语少和平。第十一札论社仓之弊，责以偏袒王安石。第十五札辨胡氏所传《二程集》不必追改，戒以平心易气。第二十一札辨论仁之说有流弊。第四十四札论山中诸诗，语未和平。第四十九札论《易说》未安，是从来许多意思未能放下。第五十四札规以信阴阳家言，择葬地。与胡季随第五札又论朱子所编《名臣言行录》未精细。朱子并录之集中，不以为忤。
又栻学问渊源，本出胡弘。而与朱子第二十八札谓胡寅《读史管见》病败不可言，其中有好处，亦无完篇。又第五十三札谓胡安国《春秋传》其间多有合商量处。
朱子亦并录之集中，不以为嫌。足以见醇儒心术，光明洞达，无一毫党同伐异之私。后人执门户之见，一字一句，无不回护，殊失朱子之本意。至朱子作张浚墓志，本据栻所作行状，故多溢美，语录载之甚明。而编定是集，乃削去浚行状不载，亦足见不以朋友之私，害是非之公矣。论张浚者，往往遗议於朱子，盖未核是集也。刘昌诗《芦浦笔记》驳栻《尧庙歌》，指尧庙在桂林，失於附会。其歌今在集中，盖取其尊崇帝德，而略其事实。昌诗又录栻《悫斋铭》称栻奉其父命为其弟杓作，本集不载。检之良然。然栻集即杓所辑，不应反漏。考高斯得《耻堂存稿》有《南轩永州诸诗跋》曰：“刘禹锡编《柳子厚集》，断至永州以后，少作不录一篇。南轩先生永州所题三亭陆山诸诗，时方二十馀岁，兴寄已落落穆穆如此。然求之集中，则咸无焉，岂编次者以柳集之法裁之乎！然则栻集外诗文皆朱子删其少作，非偶佚矣。
△《勉斋集》四十卷（编修励守谦家藏本）
宋黄幹撰。幹字直卿，号勉斋，闽县人。少受业於朱子，朱子以女妻之。宁宗朝，补将仕郎。历知汉阳军、安庆府。以主管亳州明道宫致仕。卒谥文肃。事迹具《宋史道学传》。是集讲义经说三卷、杂文三十六卷、诗一卷。杂文凡守郡公移案牍之辞皆在焉。据其卷目，与《宋史艺文志》相合，盖犹原本也。昔朱子作竹林精舍成，尝遗幹书，有“他时便可请直卿代即讲席”之语。幹亦能坚守师说，始终不贰。然林栗与朱子论《易》不合，至构衅攻击，朱门弟子有欲火栗之书者。幹祭栗文，独能不没其所长。可谓绝无门户之见。又史称幹在安庆府筑城，部署有方，民不劳而事集。及金兵大至，淮东西震恐，独安庆按堵如故。
又在制置李珏幕中，力以军政不修，边备废弛为言。珏不能用。厥后光、黄继失，卒如其言。尤非朱学末流空谈心性者可比。亦足见洛、闽设教之初，尚具有实际，不徒以峨冠博带，刻画圣贤矣。其文章大致质直，不事雕饰。虽笔力未为挺拔，而气体醇实，要不失为儒者之言焉。
△《北溪大全集》五十卷、《外集》一卷（编修汪如藻家藏本）
宋陈淳撰。淳有《北溪字义》，已著录。其生平不以文章名，故其诗其文皆如语录。然淳於朱门弟子之中，最为笃实。故发为文章，亦多质朴真挚，无所修饰。元王环翁序以为“读其文者，当如布帛菽粟，可以济乎人之饥寒。苟律以古文律度，联篇累牍，风形露状，能切日用乎否”云云。是虽矫枉过直之词，要之儒家实有此一派，不能废也。又淳以朱子终身与陆九渊如水火，故生平大旨，在於力申儒、释之辨，以针砭金谿一派之失。集中如《道学体统》等四篇，《似道》、《似学》二辨，皆在严陵时所作。反覆诘辨，务阐明鹅湖会讲之绪论。亦可谓坚守师传，不失尺寸者矣。集为其子榘所编。末有外集一卷，载奠祭文、志铭、叙述五篇，亦榘所辑附。淳祐戊辰郡倅薛季良为鋟版龙溪书院，岁久散佚。元至元乙亥、明弘治庚戌，又两经翻刻。今所传者，盖犹弘治本云。
△《山房集》九卷（永乐大典本）
