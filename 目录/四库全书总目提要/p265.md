<!-- { "loadSidebar": true } -->
△《谢皋羽年谱》一卷（两淮盐政采进本）
国朝徐沁撰。沁字野公，会稽人。尝刊谢翱《晞发集》，因复搜采遗事为作是《谱》。中间如紥木杨喇勒智（原作杨辇真加，今改正）发宋陵事，以《元世祖本纪》参核，当在至元戊寅，不当在乙酉。沁则据周密《癸辛杂识》，定为乙酉。黄宗羲为作《序》，颇疑其非。又姜夔《乞正雅乐》在宁宗庆元间，而《谱》以为理宗时，亦沁之误也。
△《宁海将军固山贝子保越平闽实绩》一卷（内府藏本）
不著撰人名氏。所纪乃惠献贝子富喇塔奉命讨逆藩耿精忠，统兵在温州击贼及暂回处州之事。起康熙十五年二月十四日，迄六月初九日，按日纪载。盖即取宁海将军行营塘报，凑集成帙，故词句多不雅驯。且所录仅四月之事，首尾亦未完具。
△《保台实绩录》一卷（内府藏本）
不著撰人名氏。纪台州兵巡道杨应魁政绩。应魁字斗垣，射洪人，以兵部郎出巡台州。适闽逆耿精忠遣兵犯关，囤台州，应魁从贝子富喇塔驻台，拊循兵民，条画守御，颇著惠爱。故郡人作此以志其功。自固根本，至修庶政，共分二十目，目各为一篇云。
△《杨公政绩记》一卷（编修程晋芳家藏本）
国朝黄家遴撰。家遴，奉天人，官至嘉兴府知府。是编述明杨继宗遗事。继宗字承芳，阳城人，天顺初进士，由刑部主事历官云南巡抚佥都御史。家遴以继宗曾任嘉兴府知府，号为循吏，因裒其事迹以成此书。末附《继宗本传》一篇，较《明史列传》为详，然不及载其追谥，亦不知《传》出谁手也，岂即家遴所作欤。
△《杨文靖年谱》二卷（浙江吴玉墀家藏本）
国朝张夏编。夏有《雒闽源流录》，已著录。是编以《杨时年谱》旧本，详略失宜，乃参稽史册语录文集，订为上下二卷。考《宋史》时本传，称时安於州县，未尝求闻达，而德望日隆。有为蔡京谋者，以为事势必败，宜引旧德老成，置诸左右，庶犹可几及。蔡京然之，乃荐为秘书郎。此编於七十一岁书宣和五年癸亥四月，有旨召赴都堂审察，以疾辞。其下分注虽略及张觷语，而归其事於高丽王问时安在，副使傅墨卿以闻，故有是召。於七十二岁书六年甲辰十月，召为秘书郎，仍令上殿。十二月至京师入对。其下分注又以高丽使臣将至，傅墨卿再荐於朝为辞。并注曰：“是时蔡京已斥。”若欲泯蔡氏荐辟之迹者。然时赴蔡氏之荐，《朱子语录》亦深言其失。自非圣人，孰无过举，原不以是没其生平也。夏以东林托始之故，曲为文饰，仍不免门户之见矣。
△《忠武志》八卷（江西巡抚采进本）
国朝张鹏翮撰。鹏翮字运青，遂宁人，康熙庚戌进士，官至大学士，谥文端。
是编载汉诸葛亮始末。首《本传》，次《年表》，次《世系》，次《心书》，次《新书》，次《遗文》，次《遗制》，次《遗事》，次《用人》，次《胜迹》，次为后人诗文。其《遗文》不收《黄陵庙记》之类，颇有甄别。而《心书》、《新书》确为伪托，乃并载之，则仍芜杂也。既收《心书》、《新书》，姑存其旧，而《十六策》仍不载，则又疏漏也。《梁甫吟》词意虽浅，然见於欧阳询《艺文类聚》，其来已久。又增一《白鸠篇》，则不知其何来矣。
△《周忠介公遗事》（无卷数，两江总督采进本）
国朝彭定求撰。定求字访濂，长洲人，康熙丙辰进士第一，官至翰林院侍讲。
是书述周顺昌忤珰被逮本末。首载顺昌历官敕诰，次载顺昌子茂兰鸣冤请祠谥二疏，末载书传碑记并《茂兰传》，兼附朱祖文及颜佩韦等五人《传》於后，定求皆为之跋。
△《别本朱子年谱》二卷、《附录》一卷（安徽巡抚采进本）
国朝黄中撰。是编刻於康熙戊午。冠以《画像》、《世系》、《题名录》、《别录》，附以《庆元党籍》、吕祖泰书及历代褒典。其《别录》惟载朱子言行七条，不知其去取之意与编次之例安在。又以朱子名字号谥夹注於末，益不可解。
《年谱》中多附以议论，大旨主於颂美，无所考证。其附录之《序》，谓程朱之显晦，关宗社之存亡。中以《李德裕论邪正》一条，列於真德秀之后、张浚之前，似不知德裕为唐人也。
△《王文成集传本》二卷（浙江巡抚采进本）
国朝毛奇龄撰。奇龄有《仲氏易》，已著录。王守仁之辟宋儒与奇龄合。又馀姚、萧山为同郡，有乡党谊，故奇龄特为守仁作传，上诸史馆。后佚其半，奇龄子远宗又摭拾足之。《传》中凡低一格者，皆附录杂事。其标附字者，则辨论考证之词也。末附门人名籍与袭爵始末。夫史传非讲学之书，守仁一代伟人，亦不必以讲学始重。奇龄提唱良知，哓哓不已，不免门户之见。其辨诸附会标榜之事，以为文成无妄，起於门人及诸记述，则至言也。
△《梅里志》四卷（江苏巡抚采进本）
国朝吴存礼撰。存礼，奉天人，官至江南巡抚。考《史记吴世家张守节正义》，称泰伯居梅里，在常州无锡县东南。存礼以吴氏出自泰伯，因为是书，以述其祖德。
△《朱子年谱》六卷（副都御史黄登贤家藏本）
国朝朱世润编。世润，朱子十八世孙，袭翰林院五经博士。《朱子年谱》旧本，明戴铣增之为《实纪》。李默修之，复称《年谱》。国朝又有洪去芜本，王懋竑本。诸家之中惟懋竑本最精核，他家皆不免疏舛。是编意主铺张，不求考核，故未免踵讹袭谬。至於李公晦叙述朱子生平数万言，见《性理大全》，洪本有之。
新闽本、王本所载则更多於《大全》，盖即其所作《言行录》也。今乃载《魏序》而不载李书。又朱子五十六岁辨陆学之非，辨陈学之非，旧谱有之，惟李默本删去，以默传金谿之学故也。此从李本，亦似非朱子之意。且以年谱为名，而《年谱》仅居第三卷。自第四卷为行状外，其馀褒崇题咏之类，乃占前后四卷。末大於本，於体例亦未协也。
△《陆象山年谱》二卷（江西巡抚采进本）
国朝李绂撰。绂字巨来，号穆堂，临川人，康熙己丑进士，官至内阁学士，兼礼部侍郎。《陆九渊年谱》为其门人袁燮、傅子云同编。宝祐四年，李子愿又重辑之，刘林为刊版於衡阳。绂病陆氏家祠所刻，凡文与本集重见者，多所刊削，又病其不载陆九龄、陆九韶事迹。乃重加补辑，定为此本。大旨申王守仁朱子晚年定论之说。
△《考订朱子世家》一卷（安徽巡抚采进本）
国朝江永撰。永有《周礼疑义举要》，已著录。永家婺源，与朱子同里，故取《年谱》旧本重加删订，各附考证，而终以婺源子孙承袭博士支派。后附《天宁寺会讲辨》一篇，专论《学会录》所载庆元丙辰朱子至新安会讲天宁寺事，为明季良知之徒凿空撰出，以厚诬朱子云。
△《左忠毅年谱》二卷（江西巡抚采进本）
国朝左宰编。宰，桐城人，左光斗之曾孙也。光斗事迹具载《明史》本传。
乾隆己未，宰复网罗散失，参以祖父传闻，旁及文集所载，与同难诸人所述以补成此《谱》。於当日情事始末，较为详备。
△《胡忠烈遗事》四卷（江西巡抚采进本）
国朝史珥编。珥，鄱阳人，乾隆甲戌进士，官吏部主事。是编纪建文末大理寺少卿胡闰遗事，与后人题咏诗文，而闰女郡姐及连坐亲属并载焉。珥十一世祖秉方为闰之壻。闰既死节，壻家亦连坐。故珥述其殉节始末，成此书。先是，纪闰事者有《英风纪异》，史桂芳所刊，而杨际会名之者也。又有《风忠录》，瞿凤翥所刊，而文德翼序之者也。又有《忠义类编》，史乘古所名，其例言则屠叔方所纂者也。珥汇合诸书，考证颇详。如闰妻汪氏非方氏。《贞姑传》中所云王安人者，乃史氏之妇，非闰妻。颇有纠讹订舛之功。惟旧《录》载万历十二年十月八日诏雪革除诸臣，张榜於县门，忽风掣其榜入云中，飞舞空中，自午至申，乃堕。故有风烈、英风诸名，纪其实也。而史桂芳所作《诗序》，乃谓闰之风异，放而往，周流六虚；卷而还，收摄完聚。明明有圣学景象，区区以忠臣目之，恐不足以慰在天之灵云。其说似高而实谬。文天祥不云乎：“孔曰成仁，孟曰取义，读圣贤书，所学何事？”其言至为明白，奈何以忠臣为区区，而曰别有圣贤乎？△《朱子文公传道经世言行录》八卷（浙江巡抚采进本）
国朝舒敬亭撰。敬亭字孝徵，铜山人。是书取朱子言行汇为一编。前有朱子小像及父师题辞。又有自题赞及诸人先后题赞。卷一、卷二为年谱、行状。卷三为道学渊源。其中《濂溪事实记》，盖取之《文公文集》，《明道行实》则取之《二程文集》。卷四为伊川行状及道体。卷五为学存养克己。卷六教人儆戒。卷七观圣贤，辨异端。卷八治道。皆取之《文集》、《近思录》，而以《读书志不自弃》文终焉。皆抄撮习见之文，於朱子之学不能有所发明也。
△《曹江孝女庙志》十卷（浙江汪启淑家藏本）
国朝沈志礼撰。志礼字范先，会稽人，官至广东按察使。是编纪孝女曹娥事实。其《自序》谓有同里印文学君素初编，张明经噩续纂，俱未成。志礼乃因旧志重辑。孝女事在汉顺帝汉安二年，见於邯郸淳所撰碑。今法帖所传本，与此志互有同异，可以相证。后二卷附志宋英宗时孝女朱娥与明初孝女诸娥事。二女亦皆以身救其亲，又皆与曹娥同里，故以配食於庙，并录其传志、歌咏之文於后焉。
──右“传记类”名人之属，一百五部、五百卷，内三部无卷数，皆附《存目》。
卷六十一 史部十七
○传记类存目三△《汉末英雄记》一卷（江苏巡抚采进本）
旧本题魏王粲撰。粲字仲宣，高平人，仕魏为丞相掾，赐爵关内侯，事迹具《三国志》本传。按粲卒於建安中。其时黄星虽兆，玉步未更，不应名书以“汉末”，似后人之所追题。然考粲《从军诗》中已称曹操为圣君，则俨以魏为新朝，此名不足怪矣。《隋志》著录作八卷，注云残阙。其本久佚。此本乃王世贞杂抄诸书成之。凡四十四人，大抵取於裴松之《三国志注》为多。如《水经注》载白狼山曹操敲马鞍作十片事，本习见之书，乃漏而不载。又如筑易京本公孙瓒事，乃於瓒外别出一张瓒，以此事属之，不知据何误本，尤疏舛之甚矣。
△《广卓异记》二十卷（浙江鲍士恭家藏本）
