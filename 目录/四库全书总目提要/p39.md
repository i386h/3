<!-- { "loadSidebar": true } -->
国朝刘元龙撰。元龙字凝焉，饶阳人。是编前有康熙壬辰《自序》，又有雍正癸卯《补序》。盖其书先成三卷，刊於江南，后又续增二卷，故两序也。元龙自称历三十年乃成书。其首卷即数以言理，首《河图》、次《洛书》，附以《妙合而凝》之图。次卷即象以言理，首《画卦图》，次《太极图》，次《仪象卦爻错变图》，附以《易贯图》。三卷即气以言理，首《变卦图》，次《八卦图》、《综卦图》，附以《致知格物图》。四卷、五卷即六十四卦以言理，标举伏羲《大象》、孔子《大象传》，附以错卦、互卦之解。盖惟讲陈、邵之学者也。其谓《易》不为卜筮而作，所言似高，而实不然。夫圣人立教，随时寓义，初不遗於一事一物。三代以上，无鄙弃一切，空谈理气之学问也。故《诗》之教，理性情，明劝戒，其道至大，而谓《诗》非乐则不可。《春秋》之教，存天理，明王政，其道亦至大，而谓《春秋》非史则不可。圣人准天道以明人事，乃作《易》以牖民。理无迹，寓以象。象无定，准以数。数至博而不可纪，求其端於卜筮，而吉凶悔吝、进退存亡於是见之，用以垂训示戒。曰蓍曰龟，《经》有明文。曰揲曰扐，《传》亦有成法。岂取尽性至命之书而亵而玩之哉。俗儒但见抛珓掷钱之为卜筮，又见夫方技之流置义理而谈趋避，遂以为侮我圣经，乃务恢其说，欲离卜筮而谈《易》。然则四圣人中，周公居一，公作《周官》，以三《易》掌之太卜，无乃先不知《易》乎？是犹观优伶歌曲，而谓圣人必不作《乐》；观小说传奇，而谓圣人必不作史也。
△《易经纂言》（无卷数，兵部侍郎纪昀家藏本）
国朝王士陵撰。士陵字阿瞻，武邑人。康熙癸巳举人，官翁源县知县。是编用注疏本，大旨以《本义》为宗而杂引众说以相印证。盖乡塾讲章也。
△《周易本义拾遗》六卷（湖南巡抚采进本）
国朝李文炤撰。文炤字朗轩，长沙人。康熙癸巳举人。其书用朱子古本并为六卷。《自序》谓《本义》於辞多得之，而於象未深考，因为补葺。释《经》则以象数为主，释《传》则以义理为归。各条载《本义》全文，而以己说附於后。
於变爻互体，言之特详，而所释诸象则大抵随文傅会。至於爻辞之首各冠以本卦六画，而以所值之画阳作○、阴作×以别之，如世传钱卜动爻之式。其法虽见贾公彦《周礼疏》中，乃卜筮者临时之所记，用以诂经则非矣。
△《易经释义》四卷（浙江巡抚采进本）
国朝沈昌基撰。昌基字儒珍，乌程人。其书删节《本义》，敷衍成文，前列拟题三页。其《自序》云，先世多以《易》发解成名。盖所讲乃科举之术也。
△《易镜》（无卷数，浙江吴玉墀家藏本）
国朝戴天章撰。天章字汉文，湖州人。所解仅《上经》、《下经》，惟言卜筮。其解释甚略，而皆杂以互变、纳甲、五行之说，盖言数而流於术矣。又沿汉学而失之者也。
△《心易》一卷（浙江汪启淑家藏本）
国朝戴天恩撰。天恩字福承，萧山人。是书成於康熙癸巳。自太极至八卦变六十四卦，为图十五，而各为说於其后。卷末为《象说》、《字义》、《统义》三篇。其所图所说，皆前人所有。所附三论，亦无所发明。
△《易经粹言》三卷（江西巡抚采进本）
国朝应麟撰。麟字囿呈，宜黄人。康熙丁酉举人。是编不载《经》文。首卷总论卦图，上、下二卷依《上、下经》卦次解之，《十翼》则略焉。《河图》、《洛书》，数学也，邵子之传也；吉凶、法戒，理学也，程子之传也；兼而言之，是朱子之传也。麟讲图书与所说卦爻不相关，其讲卦爻与所说图书又不相关。兼而取之，又分而治之，亦足见先天之说与爻象为两事矣。
△《易互》六卷（江苏巡抚采进本）
国朝杨陆荣撰。陆荣字采南，青浦人。是书卷一曰《卦互》，若《乾》《坤》反对是也。卷二曰《爻互》，若《小畜》、《大有》、《大畜》、《需》、《大壮》、《夬》、《泰》，下卦皆三画，阳则相互；《姤》、《同人》、《履》、《遯》、《讼》、《无妄》、《否》，上卦皆三画，阳则相互，而皆统以《乾》。
推之《巽》、《离》、《兑》、《艮》、《坎》、《震》、《坤》七卦皆然。卷三曰《卦爻互》，若《姤》初爻阴与《复》初爻阳互，《夬》上爻阴与《剥》上爻阳互是也。卷四、五曰《杂说》上、下。卷六曰《辑参》，乃经文及句读异同者。大抵本何楷、黄道周之馀论也。
△《成均课讲周易》（无卷数，山西巡抚采进本）
国朝崔纪撰。纪原名珺，字君玉，后更今名，字南有。永济人。康熙戊戌进士，官至副都御史。此书乃乾隆辛酉纪官国子监祭酒时所著。其说以《本义》为主，而亦间有异同。至其以《经》文专主卜筮，《十翼》专言义理，谓孔子恐人惑於吉凶祸福之说，要求趋避之术，故专以义理言。则似《传》非以解《经》，惟以补救夫《经》矣。
△《索易臆说》二卷（两江总督采进本）
国朝吴启昆撰。启昆字宥函，江宁人。康熙辛丑进士。官翰林院编修。其书惟总论《易》之大旨，不复为章解句释。如《上、下经》之分篇，诸卦之命名，以及《先天》、《后天》、《圆图》、《方图》等类，各为一篇，以阐其义。其《卦变》一篇，谓《彖传》所云“刚来柔进”之类，必本卦贞悔二体实有此象而云然，非本卦所无，外卦所有，而必假之以得解也。在《本义》逐爻细推，以为此自某卦而来，不过兼此一说，欲使《经》无剩义，非真先有彼卦而后方有此卦也。后人尊信《本义》，遂误以馀意为正意。又如《分宫卦象次序》一篇，谓天地之造化不离五行，八卦率领诸卦，分掌五行以用事。术家以父子、才官、兄弟论生克制化，而不知其所以然。然刚柔者，立本者也，纲领之八卦是也。变通者，趋时者也，所属之诸卦是也。一切往来屈伸之理无一不在此六十四卦变通之中。
其发明象数皆为有见。然所言皆宋以来之象数，非汉以来之象数，故不离乎图书之说焉。
△《陆堂易学》十卷（浙江巡抚采进本）
国朝陆奎勋撰。奎勋字坡星，平湖人。康熙辛丑进士。官翰林院检讨。是编讲《易》，宗朱子者十之六，宗诸儒者十之四。间以己意训释，於前人亦无大异同。惟谓伏羲但画八卦而无卦名；黄帝始立蓍数，乃名以《乾》、《坤》、《震》、《巽》、《坎》、《离》、《艮》、《兑》；尧舜始增加《屯》、《蒙》诸卦名，更定方图卦位；文王始定《序卦》之错综与夫揲蓍用九用六。於是首列《伏羲方图》、《黄帝方图》、《唐虞方图》、《连山圆图》、《归藏圆图》《周易卦序图》。其说新异，所引据亦皆未确。
△《周易录疑》（无卷数，福建巡抚采进本）
国朝陈绰撰。绰字文裕，福安人。是编用注疏本而不载《经》文，《上、下经》但标卦名，《系辞》、《说卦》标章次，《序卦》、《杂卦》则但标篇名而已。所解皆循文生义，罕所考证。每条之下多有标“湜附”二字者。湜字亦徵，绰之子也。
卷十 经部十
○易类存目四△《易义随记》八卷（江苏巡抚采进本）
国朝夏宗澜撰。宗澜字起八，江阴人。由拔贡生荐授国子监助教。是编乃宗澜恭读御纂《周易折中》，意有所会，即标记之，多因集说而作。时宗澜方从杨名时於云南，以修《周易折中》时李光地为总裁官，而名时为光地门人，故参互以光地《榕村易解》就正於名时，以成此书。其体例在讲章、语录之间，凡问者皆宗澜语，答者皆名时语也。两江总督采进本内，末有《附刻》一卷，皆从名时文集中采录。其《乡贤夏君传》一篇，即为宗澜之父调元作。此本无之，殆以其疣赘删除欤？△《易卦劄记》四卷（江苏巡抚采进本）
国朝夏宗澜撰。是书惟解《上、下二经》，不及《系辞》以下。前列《易例举要》一篇、《读易指要》一篇。其《指要》有曰：“要明易理，须先将伏羲画卦次序方位、文王八卦方位及先后天方圆诸图反覆记看，令其晓然，再《说卦传》记得极熟，然后读《易》，方有入手处。”其宗旨不外是矣。
△《程氏易通》十四卷（江苏巡抚采进本）
国朝程廷祚撰。廷祚有《大易择言》，已著录。是书凡《易学要论》二卷、《周易正解》十卷、《易学精义》一卷、又附录《占法订误》一卷，《易通》其总名也。其《要论》尽去汉人爻变、互体、飞伏、纳甲诸法，未免主持稍过。然举宋人《河》、《洛》、《先天》诸图及乘承比应诸例扫而空之，则实有芟除轇轕之功。其《正解》则《经》、《传》之义疏，不用今本，亦不用古本，以《彖传》、《小象》散入《经》文，《十翼》并为《六翼》，颇嫌变乱，而诠释尚为简明。其《精义》统论《易》理，通其说於道学，略如语录之体。其《占法订误》谓画有奇偶九六，而上下进退於初二三四五上之际，所谓六爻发挥者，《易》之变惟在於此。之卦则所以识别动爻之用，而所取仍在本卦。故以《洪范》之说为占法，而以《春秋内、外传》所载为附会变乱，不与《易》应。然箕子殷人，未睹《周易》。太卜掌三《易》之法，则三《易》异占，灼然可证。左氏所纪，其事或有附会，其占法则当代所用，卜史通行，断不至实无此法而凭虚自造。
是则信理黜数，至於桥枉过直者矣。
△《易说辨正》四卷（江苏巡抚采进本）
国朝程廷祚撰。此书盖其中年所作，在《大易择言》、《易通》二书之前。
后多附入二书中，然亦时有采取未尽者。盖所见随年而进，故不一一尽执其旧说也。
△《学易阐微》四卷（福建巡抚采进本）
国朝罗登标撰。登标字子建，宁化人。康熙间举人，官松溪县教谕。是书皆辨《易》中疑义，凡为《论》者七十四，为《考》者五，为《解》者三十三，共一百十二篇，多循前人之说。其首卷第一篇论画前有《易》，不免肤辞。卷三中以三百八十四爻割隶八卦，於全卦之义反有未融。至卷四中《以六十四卦之五爻配历代帝王解》一篇，亦属挂一漏百。其以《恒》五爻“妇人吉，夫子凶”，拟武后之幽囚太子，窃弄神器，尤为悖理。夫武后可称“妇人吉”乎？△《读易质疑》二十卷（浙江巡抚采进本）
国朝汪璲撰。璲字文仪，号默庵，休宁人。其书置象数而专言理。其《凡例》有云“今说《易》之家谓《易》以道阴阳，务以圆妙幽渺，笼罩影响，如捕风，如捉影，无当实用。故愚以为学《易》当就平实切近处用功”云云，其宗旨可见。故随文诠释，无所穿凿，而亦无所发明。卷末《杂卦》一篇，有录无书，疑装缉者偶脱云。
△《周易会缉》（无卷数，山东巡抚采进本）
