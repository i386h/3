<!-- { "loadSidebar": true } -->
若夫壬午革除，传疑行遯，致身一录，见闻虽有异词，抗节诸臣，生死要为定据，亦详为甄录，追慰忠魂。大抵以钦定《明史》为主，而参以官修《大清一统志》、各省通志诸书。皆胪列姓名，考证事迹，勒为一编。凡立身始末，卓然可传，而又取义成仁，搘拄名教者，各予专谥，共三十三人。若平生无大表见，而慷慨致命，矢死靡他者，汇为通谥。其较著者曰“忠烈”，共一百二十四人。曰“忠节”，共一百二十二人。其次曰“烈愍”，共三百七十七人。曰“节愍”，共八百八十二人。至於微官末秩，诸生韦布，及山樵市隐，名姓无徵，不能一一议谥者，并祀於所在忠义祠，共二千二百四十九人。如杨维垣等失身阉党，一死仅足自赎者，则不滥登焉。书成奏进，命以《胜朝殉节诸臣录》为名，并亲制宸章，弁诸简首，宣付武英殿刊刻颁行，以垂示久远。臣等窃惟自古代嬗之际，其致身故国者，每多蒙以恶名。故郑樵谓晋史党晋而不有魏，凡忠於魏者目为叛臣。王凌、诸葛诞、毌邱俭之徒，抱屈黄壤。齐史党齐而不有宋，凡忠於宋者目为逆党。
袁粲、刘秉、沈攸之之徒，含冤九原。可见阿徇偏私，率沿其陋。其间即有追加褒赠，如唐太宗之於尧君素，宋太祖之於韩通，亦不过偶及一二人而止。诚自书契以来，未有天地为心，浑融彼我，阐明风教，培植彝伦，不以异代而岐视，如我皇上者。臣等恭绎诏旨，仰见权衡予夺，衮钺昭然。不独劲节孤忠，咸邀渥泽，而明昭彰瘅，立千古臣道之防者，春秋大义亦炳若日星。敬读是编，弥凛然於皇极之彝训矣。
△《明儒学案》六十二卷（山东巡抚采进本）
国朝黄宗羲撰。宗羲有《易学象数论》，已著录。初，周汝登作《圣学宗传》，孙锺元又作《理学宗传》。宗羲以其书未粹，且多所阙遗，因搜采明一代讲学诸人文集、语录，辨别宗派，辑为此书。凡《河东学案》二卷，列薛瑄以下十五人。
《三原学案》一卷，列王恕以下六人。《崇仁学案》四卷，列吴与弼以下十人。
《白沙学案》二卷，列陈献章以下十二人。《姚江学案》一卷，列王守仁一人，附录二人。《浙中相传学案》五卷，列徐爱以下十八人。《江右相传学案》九卷，列邹守益以下二十七人，附录六人。《南中相传学案》三卷，列黄省曾以下十一人。《楚中学案》一卷，列蒋信等二人。《北方相传学案》一卷，列穆孔晖以下七人。《闽越相传学案》一卷，列薛侃等二人。《止修学案》一卷，列李材一人。
《泰州学案》五卷，列王艮以下十八人。《甘泉学案》六卷，列湛若水以下十一人。《诸儒学案上》四卷，列方孝孺以下十五人。《诸儒学案中》七卷，列罗钦顺以下十人。《诸儒学案下》五卷，列李中以下十八人。《东林学案》四卷，列顾宪成以下十七人。《蕺山学案》一卷，列刘宗周一人，而以《师说》一卷冠之卷端。所列自方孝孺以下十七人，大抵朱、陆分门以后，至明而朱之传流为河东，陆之传流为姚江。其馀或出或入，总往来於二派之间。宗羲生於姚江，欲抑王尊薛则不甘，欲抑薛尊王则不敢，故於薛之徒，阳为引重而阴致微词；於王之徒，外示击排而中存调护。夫二家之学，各有得失。及其末流之弊，议论多而是非起，是非起而朋党立。恩雠轇轕，毁誉纠纷。正、嘉以还，贤者不免。
宗羲此书，犹胜国门户之馀风，非专为讲学设也。然於诸儒源流分合之故，叙述颇详，犹可考见其得失。知明季党祸所由来，是亦千古之炯鉴矣。卷端《仇兆鳌序》及《贾润所评》，皆持论得平，不阿所好，并录存之，以备考镜焉。
△《中州人物考》八卷（浙江鲍士恭家藏本）
国朝孙奇逢撰。奇逢有《读易大旨》，已著录。是编载河南人物，分为七科。
一《理学》，二《经济》，三《忠节》，四《清直》，五《方正》，六《武功》，七《隐逸》，而文士不与焉。盖意在黜华藻，励实行也。所录皆明人，惟《忠节》之末附元蔡子英一人。人各为《传赞》，多者连数纸，少或仅一行，云无徵者则不详，不以详略为褒贬也。后一卷曰《补遗》、曰《续补》，不复以七科标目，盖不欲入之七科中，故托词於补续云尔。然犹与七科一例，虽布衣以公称。最后有名无传者三十四人，则直书其名矣。其《赞》恕於常人而责备於贤者，颇为不苟，惟《张玉传赞》最为纰缪。考玉以元枢密知院叛而归明，而奇逢以为善择主。
是六臣奉玺归梁，皆善择主也。玉后辅佐燕王，称兵犯顺，殁於铁铉济南之战，而奇逢以为得死所。是李日月助李希烈陨身锋镝亦得死所也。且蔡子英义不忘元，间关出塞，卒归故主以终。奇逢既列之《忠节》矣，而又奖张玉之叛乱，不自相矛盾乎？至薛瑄本河津人，李梦阳本庆阳人，牵合而归之中州，又其末节矣。奇逢虽以布衣终，而当时实负重望，汤斌至北面称弟子。其所著作，非他郡邑传记无足轻重者比。故存其书而具论之，俾读是编者知其瑕瑜不相掩焉。
△《东林列传》二十四卷（浙江巡抚采进本）
国朝陈鼎撰。鼎字定九，江阴人。明万历间，无锡顾宪成与高攀龙重修宋杨时东林书院，与同志讲学其中。声气蔓延，趋附者几遍天下。互相标榜，自立门户，流品亦遂糅杂。迨魏忠贤乱政之初，诸人力与搘拄，未始非谋国之忠。而同类之中，贤奸先混，使小人得伺隙而中之，於是党祸大兴，一时诛斥殆尽，籍其名颁示天下。至崇祯初，权阉既殛，公论始明。而馀孽尚存，竞思翻案，议论益纠纷不定。其间奸黠之徒，见东林复盛，竞假借以张其锋。水火交争，彼此报复。君子博虚名以酿实祸，小人托公论以快私雠。卒至国是日非，迄明亡而后已。
是编所载一百八十馀人，盖即东林党人榜及沈氵隺、温体仁等《雷平》、《蝇蚋》诸录所著名者也。以节义炳著者，汇载於前。馀亦分传并列，胪叙事迹颇详。其中硕士端人，固所不乏，而依草附木者，实繁有徒。厥后树帜分朋，干挠时政，祸患卒隐中於国家。足知聚徒讲学，其流弊无所不至。虽创始诸人，未必逆料及此，而推原祸本，一二君子不能不任其咎也。此书仿龚颐正《元祐党籍传》之例，於诸人之姓名履贯，无不本末灿然。俾读者论世知人，得以辨别贤奸，而深思其熏莸杂厕之所以然。前事不忘，后事之师，其亦千古炯鉴矣。
△《儒林宗派》十六卷（编修周永年家藏本）
国朝万斯同撰。斯同有《庙制图考》，已著录。是编纪孔子以下迄於明末诸儒，授受源流，各以时代为次。其上无师承，后无弟子者，则别附著之。自《伊洛渊源录》出，《宋史》遂以《道学》、《儒林》分为二传。非惟文章之士，记诵之才，不得列之於儒。即自汉以来传先圣之遗经者，亦几几乎不得列於儒。讲学者递相标榜，务自尊大。明以来谈道统者，扬己凌人，互相排轧，卒酿门户之祸，流毒无穷。斯同目击其弊，因著此书。所载断自孔子以下，杜僣王之失，以正纲常。凡汉后唐前传经之儒，一一具列。除排挤之私，以消朋党。其持论独为平允。惟其《附录》一门，旁及老、庄、申、韩之流，未免矫枉过直。又唐啖助之学传之赵匡、陆淳，宋孙复之学传於石介，皆卓然自立一家，宋代说经，实滥觞於二子，乃列之散儒之中，不入宗派，亦有所未安。至於朱、陆二派，在元则金、吴分承，在明则薛、王异尚，四百年中，出此入彼，渊源有自，脉络不诬，亦未可以朝代不同，不为明其宗系。如斯之类，虽皆未免少疏，然较之学统、学案诸书，则可谓湔除锢习，无畛域之见矣。世所传本仅十二卷。此本出自历城周氏，较多四卷。盖其末年完备之定本云。
△《明儒言行录》十卷、《续录》二卷（浙江巡抚采进本）
国朝沈佳撰。佳字昭嗣，号复斋，仁和人，康熙戊戌进士，官安化县知县。
是编仿朱子《五朝名臣言行录》之例，编次有明一代儒者。各徵引诸书，述其行事，亦间摘其语录附之。所列始於叶仪，迄於金铉，凡七十五人。附见者七十四人。《续录》所列，始於宋濂，迄於黄淳耀，凡五十九人。附见者九人。佳之学出於汤斌，然斌参酌於朱、陆之间，佳则一宗朱子。故是编大旨，以薛瑄为明儒之宗，於陈献章则颇致不满。虽收王守仁於正集，而守仁弟子则删汰甚严，王畿、王艮咸不预焉。其持论颇为淳谨。初，黄宗羲作《明儒学案》，采摭最详。顾其学出於姚江，虽於河津一派，不敢昌言排击，而於王门末流诸人，流於猖狂恣肆者，亦颇为回护。门户之见，未免尚存。佳撰此《录》，盖阴以补救其偏。鄞县万斯大，宗羲之弟子也，平生笃信师说，而为佳作是录《序》，亦但微以过严为说，而不能攻击其失，盖亦心许之也。学者以两家之书互相参证，庶乎有明一代之学派可以得其平允矣。正不必论甘而忌辛，是丹而非素也。
△《史传三编》五十六卷（江西巡抚采进本）
国朝朱轼撰。轼有《周易传义合订》，已著录。是编凡《名儒传》八卷、《名臣传》三十五卷，又《续编》五卷、《循吏传》八卷。成於雍正戊申。时《明史》尚未成书，故所录至元而止。明以来传名儒者大抵宗宋而祧汉唐，而宋又断自濂、洛以下。轼所为传，上起田何、伏生、申公诸人，不没其传经之功；中及董仲舒、韩愈诸人，不没其明道之力；於宋则胡瑗、孙复、石介、刘敞、陈襄，虽轨辙稍殊，亦并见甄录，绝不存门户之见，可谓得圣贤之大公。其以迁就利禄，削扬雄、马融；以祖尚玄虚，削王弼、何晏；以假借经术，削匡衡、王安石，亦特为平允。惟胡寅修怨於生母，王柏披猖恣肆，至删改孔子之圣经，咸预斯列，似为少滥。据王福畤之虚词，为薛收作《赞》，亦未免失之不考耳。《名臣传》所列凡一百八十人，去取颇为矜慎。《续编》所列又三十九人，其《凡例》曰：“《续编》者何，择其次焉者也。或卷帙编次已定，附之於后焉耳。然见为稍亚而乙之，与失於偶漏而补之，其品第则有间矣。”混而无别，亦稍疏也。
《循吏传》所列凡一百二十一人，虽体例谨严，而颇未赅备。如何易于之类，表表在人耳目者，多见刊削。其去取之例，亦未明言，殆不可解。要其标举典型，以示效法。所附论断，亦皆醇正。固不失为有裨世教之书矣。前有轼及蔡世远《总序》二篇，又三编各有《专序》一篇。盖《名儒传》为李清植所纂。《名臣传》为张江、蓝鼎元、李锺侨所纂。《循吏传》为张福昶所纂。世远商榷之，而轼则裁定之云。
△《闽中理学渊源考》九十二卷（福建巡抚采进本）
