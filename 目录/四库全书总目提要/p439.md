<!-- { "loadSidebar": true } -->
明韩万锺撰。万锺有《象纬汇编》，已著录。此云三书者，《易学启蒙》、《律吕新书》、《洪范皇极内篇》也。皆本无性理之名，万锺盖以永乐中修《性理大全》载此三书，故从其后而追题之也。原序称其於启蒙有主遇卦之卦之殊，於律吕有管孔之异，於皇极辨止戎之讹，明象占之义。今案其书於启蒙考变占之三十二图，每爻必自一爻变至六爻，皆变者依爻位逐次列之，而各系爻辞於下。盖本之韩邦奇启蒙意见殊为繁复。其於遇卦之卦并无发明，律吕管孔，仍径一围三，最疏之率，亦毫无是正。至燕乐字谱大吕太簇夹锺清各用五字，而以上下紧别之。盖唐、宋相传之旧法，所以取夹锺为二十八调之准。万锺於四清只列黄太夹而遗大吕清声，又云旋宫之法未考，是其於燕乐尚茫然无据，何论雅乐耶？
《皇极内篇》系分之八戎，小数纵横，当以悔凶休祥平灾咎吉吝为次。刊本误以止之纵数，列为戎纵，万锺据数正之，则所考良是。然蔡沈此书非圣人而作《易》，《御定性理精义》已以僣经斥之，世亦无用以占者，其谬否正无庸深辨耳。
△《范衍》十卷（浙江巡抚采进本）
明钱一本撰。一本有《像象管见》，已著录。是编以圣人则书叙畴，以龟坼为卜法。后世蓍重而龟卜不传，《太玄》、《皇极》皆根据《洛书》而作。朱子议其为零星补凑，因摹仿易象，以龟求《洛书》之旧。契原数以为兆，综九章以考占，演为繇词，并自为音释。卷首冠以衍法，仿《灵棋经》之例而小变之。又总论畴数之义缀於卷末，其意欲以补蔡沈书所未备。然蔡沈书亦何必补也。
（谨案：推演《洪范》始自蔡沈，故凡因沈书而作者并类从编次。惟此及顾昌祚、舒俊鲲书虽以《范衍》、《衍范》、《洪范图说》为名，而与蔡氏各自为说，故仍以作者之时代为次。）△《太微经》二十卷（河南巡抚采进本）
明文翔凤撰。翔凤字天瑞，号太青，三水人。万历庚戌进士，官至太仆寺少卿。其作此书，盖以拟《易》，凡四经、十二赞、十二图、六十四纬、四表为一百篇。其卦画以白黑代连断，每卦分上、中、下。始於四象，重之为十六星，参之为六十四傃，三百八十四斯。又参其画为十，为乂，为┴，为┬，凡策数二万四千五百六十。以参两之法乘《河图》之数推之，为日数十八万兆。以太微之变爻交太玄之变爻推之，为月数一万亿兆。四经者，一曰昱经，以律天道；二曰廱经，以律王道；三曰尧经；以律圣道；四曰颢经，以律神道。以四经会八卦，列之赞图，合以纬表，为二十卷。大旨以周子《太极图说》言无极为未安，故据《虞书》道心惟微语命此名。又以扬雄《太玄》与历数合，而易理未协，司马光《潜虚》则参差不伦，邵子开物闭物之数止推至八万馀年，犹有所极，因旁通交阐，积二十六年而其书始成，其用力亦云勤至。然易象之精微，六十四卦俱阐之矣，所应发挥者，《十翼》已发挥之矣，外此皆圣人所不言也。圣人所不言，而术数家必强言之，其支离轇轕也固宜。如翔凤者，所谓误用其心者欤！
△《说畴》一卷（江苏巡抚采进本）
明乔中和撰。中和有《说易》，已著录。是编凡分五目。一曰正误，皆踵宋、元诸儒错简之说，颠倒经文之序。二曰释次，明五行之序。其云五星，惟金、水三十度，殊不可解。案金水附日而行，日行一度，而又有迟疾顺逆之差，此云三十度，是统以月计之矣。三曰广形、推衍五行之类，其云百饵为金，姜汁为金之类，分配牵强，毫无确据。四曰辨是，以十为《洛书》，九为《河图》，申刘牧之说，亦空言聚讼。五曰卜繇，以雨霁蒙驿克错综相乘为二十有五，分属五方，每方得五九四十五畴，各系以词，如《易林》之体。末为用骰代龟说，殆与卢氏《签易》同一儿戏。如其说，则神祠珓杯，其法更捷，何必纷纷然缴绕河洛乎？
△《河图发微》（无卷数，江苏巡抚采进本）
明陈士槐撰。士槐字植甫，莆田人。明季诸生。是书大义以天一地二至天九地十为《河图》之位，因位而后有数，位变五，数变十，凡干支卦爻皆以十数推之。又自二画推之，至千六百七十七万有奇而止。又云，有《河图》之卦，斯有伏羲之卦。其法以五阴五阳彼此交变而成者，谓之位变。以一至十之数乘一而得者，谓之数变。以三画积至十画，云用三用四至用十者为河图之卦。皆零星补凑，非出天然，至作《河图》卦於羲卦之上，益杜撰矣。杂说二篇，谓历家种种不一，总之以九百四十分为一度，不知日法各家不同，九百四十分特太初法耳。士槐不明岁差之理，取十九年一章奇零不尽之数以为定率，殊未考盈缩之变。谓握机八阵前后边各四曰风云，左右边各四曰天衡，并为定局，亦不知奇正相生之妙矣。
至云孔子为一世佛，伯鱼二世佛，子思三世佛，奇圣以上过去佛，衍圣以下未来佛，尤不经之甚矣。
△《<石肃>庵椠》一卷（浙江汪启淑家藏本）
明陈荩谟辑。荩谟有《皇极图韵》，已著录。此本乃所集与黄道周往复书札四篇。首为崇祯甲戌荩谟论洞玑书，次为道周答书，次亦道周所作三易皇极答，而以荩谟论律吕一书附之。其说不一，无类可入。以所论多律历之学，姑附之术数家焉。
△《参两》（无卷数，浙江巡抚采进本）
不著撰人名氏。凡四十一目。起参两图说，讫静生图说。大约仿《太玄》、《潜虚》、《玄包》、《洞极》之类，而益加以诡异。其图天止一白圆圈，图地於白圈中加一黑方作形，图人於黑方中又一白圈作形，即以是为卦画。其中曰甹者，犹《易》之有爻，《玄》之有测，《虚》之有辞也。其曰譓者，犹《易》之有象，《玄》之有赞，《虚》之有变解也。大旨以日月星汉云霞风雨露霜雷电雾虹雪为在天成象，山石金火水田木穀丝盐为在地成形，而以参天两地括形象之赜。率烦碎支离，不可究诘。
△《衍范》二卷（江苏巡抚采进本）
国朝顾昌祚撰。昌祚号忍园，娄县人。康熙中举人，官江夏县知县，降补莱州府经历。是编附刻其子成天文集之前。首为三图，一曰皇极图，中为小圈，其状如毂，圈内书一诚字，外为大圈，其状如辋，而界画以三十二线，其状如辐。
一曰老子之极图，三圈相函如射的，而中一小圈书一虚字。一曰佛氏之极图，两圈如月之晕而虚其中，别画一小圈於外，书一空字。上卷自为之说，下卷引经以证之，大旨以《洪范皇极》贯注万理万事，故名曰《衍范》。自朱子传周子《太极图》，儒者尊为道学正脉，上接孔子。后来讲学者遂纷纷作图，以希追配，此亦其一矣。
△《画前易衍》（无卷数，江西巡抚采进本）
国朝徐灿撰。灿字朗亭，号玉峰，昆山人。乾隆辛酉举人。其书以太极函三兼综河洛理数，取周子《太极图说》引而伸之，以为交兆。又采古今格言，复益以己说，为占词。法用太极化十六事为纲，曰顺，曰矫，曰潜，曰建，曰照，曰劲，曰近，曰约，曰折，曰止，曰回，曰宜，曰练，曰脱，曰经，曰纬。以十六事相错得二百五十六，每事各为五兆，曰合五，曰八三，曰九二，曰七四，曰六五。皆有占词，合为一千二百八十兆。其占法以一百二十子阴黑阳白各半揉和，先拈一字居中，以应天一之数，尚虚中位四数，俟后积数补之。次於前后左右，按次列十一数衍之，谓十六兆。内消象，纯黑圈。息象，纯白圈。交兆，纯阳数者，阳极生阴，下半圈黑。纯阴数者，阴极生阳，下半圈白。若方数不符，消息犯重者，不列。又以十六纲配二十四气，前此言数学者所未有也。自序谓梦周子、二程子各书一三字见示。又授笔一枝，册一帙，颜曰画前易，因衍为此书云云。
可谓语怪矣。
△《濬元》十六卷（两江总督采进本）
国朝张必刚撰。必刚有《三礼会通》，已著录，是编以岁时气候著为论说。
先为五图，首元运图，次立数图，次平数图，次平数奇图，次平数偶图。次乃以一岁二气、三元、四时、五行、六运、十二月、二十四气、三十六旬、四十八弦、六十子午、七十二候为目，每目发端立义为正文。次为系说。次为赞辞。必刚自言其著述之意，谓易之卦爻录象，先事立文。春秋之征伐会盟，后事立文。至於岁时节候，终古共是事，即其是文。幽明俯仰，远取近徵，参伍错综，抉摘发挥，於观象玩辞，观变玩占之义，可以窃附云云。其议论宛转关生，大致本张行成《易通变》之说，而益漫衍之，未尝不执之成理，而以为《易》之本旨则非也。
至所云天地轮硙之象也，日月者行轮硙之蚍蜉也，即古人蚁磨之喻。又云时与节令镂画轮硙之寸度齿行也，物候轮硙中之穀滓也，即太玄阴阳相硙，物成雕离，若是若非之旨，特小变其字句。又其前所载诸图，由一岁而二气，而三元、四时、五行、六运累之为图，算家尖堆法也。六角全图以六起数，四角奇偶二图，一以四起数，一以八起数，算家平堆法也。亦改易其名目尔。
△《洪范图说》四卷（侍讲刘亨地家藏本）
国朝舒俊鲲撰。俊鲲字潜夫，溆浦人。其自序云，因钦定《易图说》得《洪范九畴》之数，兼得八十一畴之全数。於钦定《书图说》得《洪范九畴》之名，兼得八十一畴之本名。从此衍之，分元、会、运、世四卷，元曰述旧闻，会曰形今意，运曰释名义，世曰通数占。各为之图，附以论说。述旧闻以《河图》、《洛书》为主，形今意以《衍范》数为之，释名义则自五行以至六极皆有诠解，通数占则仿《皇极经世》之意推元会之数。盖自为一家之学，非经文本义如是也。
△《演极图说》四卷（浙江巡抚采进本）
国朝秦锡淳撰。锡淳字沐云，临海人。是书推演周子太极之说。第一卷为机极图、衍极图，发明太极初生阴阳之旨。卷二为六阳、六阴十二节气。卷三论天象。卷四论地理，而终以潮候。亦各为图论，发明阴阳变合之理。於万事万物一一求其所以然，大抵皆以意见推测也。
──右“术数类”数学之属，二十八部，一百六十五卷，内五部无卷数，皆附《存目》。
△《黄石公行营妙法》三卷（浙江范懋柱家天一阁藏本）
不著撰人名氏。后有总论，称黄石公以授张子房者，盖亦术家所假托也。上卷论日月星辰风云气候，中卷论鸟雀禽兽，下卷间取六壬天罡游都之说，词义殊为浅陋。卷首有望江南词百馀首，即世所称李卫公望江南，而又杂以他占法，尤丛杂无可取也。
△《东方朔占书》三卷（浙江范懋柱家天一阁藏本）
