<!-- { "loadSidebar": true } -->
是楙所见者非北宋之本。又楙书中辨莺迁一条，引《禽经》鸎鸣嘤嘤。辨杜诗白鸥没浩荡一条，引《禽经》凫善没，鸥善浮。辨叶梦得词睡起啼莺语一条，引《禽经》啼莺解语，流莺不解语。今本又无之。马骕《绎史》全录此书，而别取《埤雅》、《尔雅翼》所引今本不载者，附录於末，谓之《古禽经》。今考所载楙已称《禽经》无其文者凡三条，其馀尚有青凤谓之鹖，赤凤谓之鹑，黄凤谓之焉，白凤谓之肃，紫凤谓之鷟，鹤爱阴而恶阳，雁爱阳而恶阴，鹤老则声下而不能高，近而不能尞，旋目其名鹮，方目其名<厷鸟>，交目其名鳽，鸟之小而鸷者皆曰隼，大而鸷者皆曰鸠，乌鸣哑哑，鸾鸣噰々，凤鸣喈喈，凰鸣啾啾，雉鸣鷕鷕，鸡鸣咿咿，莺鸣嘤嘤，鹊鸣唶唶，鸭鸣呷呷，鹄鸣哠々，鵙鸣<口具>々，却近翠者能步，却近蒲者能掷，朱鸢不攫肉，朱鹭不吞腥，挚好风，鸍好雨，鷞好霜，鹭好露，陆鸟曰栖，水鸟曰宿，独鸟曰止，众鸟曰集，鹅见异类差翅鸣，鸡见同类拊翼鸣，鵻上无寻，鹨上无常，雉上有丈，鷃上有赤，暮鸠鸣即小雨，朝鸢鸣即大风，鹯鹯之信不如鹰，周周之智不如鸿，淘河在岸则鱼没，沸河在岸则鱼涌，雕以周之，鹫以就之，鹰以膺之，鹘以搰之，隼以尹之，鸿雁爱力，遇风迅举，孔雀爱毛，遇雨高止，雁曰翁，鸡曰{沙鸟}，鹑曰鹰，鹰不击伏，鹘不击妊，一鸟曰隹，二鸟曰雔，三鸟曰朋，四鸟曰乘，五鸟曰鳸，六鸟曰鶂，七鸟曰<土鸟>，八鸟曰鸾，九鸟曰鸠，十鸟曰<章鸟>，拙者莫如鸠，巧者莫如鹘，鹊见蛇则噪而贲，孔见蛇则宛而跃，山禽之咮多短，水禽之咮多长，山离之尾多修，水禽之尾多促，衡为雀，虚为燕，火为鷮，亢为鹤，鹳生三子一为鹤，鸠生三子一为鹗，鹰好跱，隼好翔，凫好没，鸥好浮，乾车断舌则坐歌，孔雀拍尾则立舞，人胜之也，鸾入夜而歌，凤入朝而舞，天胜之也，霜傅强枝，鸟以武生者少，雪封枯原，鸟以文死者多，雀交不一，雉交不再，冠鸟性勇，带鸟性仁，缨鸟性乐，鴺鸟不登山，鶮鸟不踏土诸条。其中有两条为楙所摘引，馀亦不云无其文。则今所见者，又非楙所见之本矣。观雕以周之诸语，全类《字说》，疑即传王氏学者所伪作，故陆佃取之。此本为左圭《百川学海》所载，则其伪当在南宋之末，流传已数百年。文士往往引用。姑存备考，固亦无不可也。
△《蟹谱》二卷（浙江鲍士恭家藏本）
宋傅肱撰。肱字自翼，其自署曰怪山。陈振孙谓怪山乃越州之飞来山，则会稽人也。其书分上、下两篇，前有嘉祐四年自序。而下篇贪花一条，又引神宗时大臣赵姓者出镇近辅事，而讳其名。考《宋史》惟神宗熙宁初枢密使参知政事赵概尝出知徐州，似即其事，则嘉祐当为元祐之讹。然《书录解题》亦载是序为嘉祐四年，而赵概为北宋名臣，亦不容著贪墨声，或刊本神宗字误也。书中所录皆蟹之故事，上篇多采旧文，下篇则其所自记。铨次颇见雅驯，所引《唐韵》十七条，尤足备考证。盖其时孙愐原本尚存，故肱犹及见之云。
△《蟹略》四卷（浙江鲍士恭家藏本）
宋高似孙撰。似孙有《剡录》，已著录。是编以傅肱《蟹谱》徵事太略，因别加裒集。卷一曰蟹原、蟹象、卷二曰蟹乡、蟹具、蟹品、蟹占，卷三曰蟹贡、蟹馔、蟹牒，卷四曰蟹雅、蟹志。赋咏每门之下，分条记载。多取蟹字为目，而系以前人诗句。俞文豹《吹剑录》尝讥其误以林逋草泥行郭索，云木叫钩辀一联为杜甫诗，今检卷首郭索传内信然。殊为失於详核。又《本草图经》，蟹生伊洛池泽中一语，泽蟹洛蟹条下两引之，亦为复出。又白居易诗，亥日饶虾蟹句，为傅肱谱中所原引，而此书虾蟹条下乃反遗之。其馀编次亦小有疏漏。特其采摭繁富，究为博雅，遗编佚句，所载尤多，视傅谱终为胜之云。
△《异鱼图赞》四卷（浙江鲍士恭家藏本）
明杨慎撰。慎有《檀弓丛训》，已著录。是书前有嘉靖甲辰自序，称西州《画史》录《南朝异鱼图》，将补绘之。予阅其名多踳错，文不雅驯。乃取万震、沈怀远《异物志》，效郭璞、张骏之赞体，或述其成制，或演以新文。句中足徵，言表即见，不必张之粉绘，之<青盍>艳彩。凡鱼图三卷，赞八十六首，异鱼八十七种。附以海错一卷，赞三十首，海物三十五种。词旨亦颇古隽，与宋祁《益部方物略》可以颉颃。惟诠释名义，不过形容厓略。遽云可以代图，未免自诩之过。且万震《南州异物志》一卷，沈怀远《南越志》五卷，仅见於《唐志》，《宋志》已不著录，慎何从而见之？尤出依托。亦就书论书，取其词藻淹博而已矣。
△《异鱼图赞笺》四卷（浙江巡抚采进本）
国朝胡世安撰。世安有《大易则通》，已著录。杨慎《异鱼图赞》，间有自注，仅标所据书名，未暇备引其说。世安既为之补，又於崇祯庚午博采传记以为之笺，徵引颇极繁富。其名实舛互者，於目录之中各为驳正，亦殊有辨证。惟贪多嗜博，挂漏转多。或赞中所引而失注，如赤鲤下务光愤世之类；或自注明云据某书者，而亦失证，如鲂鱼下河雒记引谚之类。而前代故实绝无关於名义者，乃支离曼衍，累牍不休，是徵事之书，非复训诂之体。然其搜采典籍，实为博赡，故殊形诡状，一一皆有以考辨其源流。虽不免糅杂之讥，亦未始非识小之一助也。
△《异鱼图赞补》三卷、《闰集》一卷（浙江巡抚采进本）
国朝胡世安撰。是书前有自序，题万历戊午，乃其未第时所作。以杨慎《异鱼图赞》尚多所阙漏，因摭其遗脱，作为此编。凡鱼类补一百五十四种，为赞五十七首。海错类补三十八种，为赞二十八首。又《闰集》一卷，鱼三十馀种，冠以摩竭海多非常之鱼，亦各为之赞，而其子璞及其门人雷琯等共加笺释。闰集所载，与目录多不相应，前后舛互，赞文亦往往阙佚，疑当日修改未竟之本也。慎之作赞，虽属文人游戏之笔，而源出郭璞，要自古隽可观。世安续加仿傚，其徵据典博，亦不失为驯雅。与慎书相辅以行，于水族品目，亦略备矣。
──右“谱录类”草木鸟兽虫鱼之属，二十一部，一百四十五卷，皆文渊阁著录。
卷一百十六 子部二十六
○谱录类存目
△《铜剑赞》一卷（浙江范懋柱家天一阁藏本）
梁江淹撰。淹字文通，济阳考城人。官至散骑常侍左卫将军。封醴陵侯。谥曰宪。事迹具《梁书》本传。齐永明中，掘地得古铜剑，淹因诠次剑事，考古人铸兵用铜，后世铸兵用铁原委，以为之赞。虽文止一篇，然《宋史艺文志》、《文献通考》皆著於录，故附存其目焉。
△《蠙衣生剑记》一卷（两江总督采进本）
明郭子章撰。子章有《蠙衣生易解》，已著录。是编皆记剑事，分上、下二篇。前有自序，谓上篇据剑之实者纪之。下卷则纪其寓言，如《庄子》所谓天子剑、诸侯剑之类是也。
△《剑筴》二十七卷（内府藏本）
明钱希言撰。希言字简栖，吴县人。是编所载皆历代剑事，亦陶弘景《刀剑录》之流。而采摭繁芜，分类亦嫌冗琐。
△《别本考古图》十卷（内府藏本）
宋吕大临撰。大临《原书》十六卷，已著录。此本无续图及释文，乃元大德己亥茶陵陈翼子所重刊。附以诸家之考证，已非吕氏之旧，且亦自多谬误。如河南张氏戠敦条下云，愚案前惟盖存，又云形制与伯百父敦相似，而无耳，图像亦非盖形，必是谬误。今考所云惟盖存者，乃中言父旅敦正作盖形，此条原文但有形制与伯百父敦略相似字，无惟盖存字，翼子云云，非所刻大临原本佚脱惟盖存三字，即误连上文为一条，以原文不讹为讹也。明万历中，遂州郑朴重刊之。
新都杨明时绘图及摹篆，而题其首曰元默斋罗更翁考订。今考卷前陈才子序，称吾弟翼甫，广吕公好古素志，属罗兄更翁临本，且更翁刻以传世，并采诸老辨证，附左方，则似绘图刊版并考证皆出更翁。至翼子序则云，命友临本，刊讹刻传，且采诸君子辨证附其下，或嗤予刓精刍狗之器云云。则似临图及篆者为更翁，增考证者实翼子。两序皆语意蹇涩，其出谁手，竟不可明。今既未见茶陵刊版作何题署，姑阙疑焉可矣。
△《绍兴内府古器评》二卷（内府藏本）
旧本题宋张抡撰。抡字材甫，履贯未详。周密《武林旧事》载乾道三年三月高宗幸聚景园，知阁张抡进柳梢青词，蒙宣赐。淳熙六年三月再幸聚景园，抡进壶中天慢词，赐金杯盘法锦。是年九月，孝宗幸绛华宫，抡进临江仙词，则亦能文之士。又王应麟《玉海》曰，张抡为《易卦补遗》，其说曰，易以初上二爻为定体，以中四爻为变。系辞谓之中爻，先儒谓之互体。所谓杂物撰德，辨是与非，八卦互成，刚柔相易之道，非此无见焉。则抡亦留心於经术。又，张端义《贵耳集》曰，孝宗朝幸臣虽多，其读书作文不减儒生，应制燕间，未可轻视。当仓卒翰墨之奉，岂容宿撰。其人有曾觌、龙大渊、张抡、徐本中、王忭、刘弼，当时士大夫，少有不游曾、龙、张、徐之门者，则抡亦狎客之流。然《宋史佞倖传》仅有曾觌、龙大渊、王忭，不列抡等，则但以词章邀宠，未乱政也。是书宋以来诸家书目皆不著录。据书末毛晋跋称，晋得於范景文，景文得於于奕正。至奕正从何得之，则莫明所自。上卷凡九十八事，下卷凡九十七事，皆汉以前物。
