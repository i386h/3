<!-- { "loadSidebar": true } -->
明何钋编。钋，泰兴人，万历戊子举人，是编载其祖何棐正德间以御史监军，征蜀寇鄢本恕、蓝廷瑞之事。所录皆序记赠咏之类。开卷即题第十二卷第二十二页。其标目则题《泰兴何氏家乘》，中间又题曰《西征捷音》、《西征图咏》，名目纷然。盖本刻於《家乘》中，此乃拆出半卷别行者耳。
△《礼白岳记》一卷（礼部尚书曹秀先家藏本）
明李日华撰。日华有《梅墟先生别录》，已著录。是书自纪其万历庚戌礼神白岳之事。卷末又题曰《蓬栊夜话》。殆是书有二名耶。《因树屋书影》曰：“尝见槜李李君实所为《礼白岳记》。分视之各为一则，合视之共为一记，而诗即连缀于中。分视之则诗，合视之诗亦记也。诗文照映，使山水神情无所遁于其间，真是合作。今人为游记者，意在谋篇，终难逐境。章法固自贯串，境地终未分明。且记自记，诗自诗，使读者因记以忆诗，持诗以录记，笔墨间隔，神情不属，不数行欠伸欲卧矣。故予以为李公之记，可为今人法也”云云。其推挹甚至，然终不出万历后纤巧之格。所谓才士之文，非作者之文也。
△《玺召录》一卷（礼部尚书曹秀先家藏本）
明李日华撰。自记其天启乙丑召为尚宝司司丞赴京途中所经。始二月二十四日，终四月十五日。略仿《吴船录》、《入蜀记》之例，而寥寥无所记载。
△《两宫鼎建记》二卷（编修程晋芳家藏本）
明贺仲轼撰。仲轼字敬养，获嘉人，万历庚戌进士。初，万历二十四年建乾清、坤宁两宫，仲轼父工部营缮司郎中贺盛瑞董役。后京察坐冒销工料罢官。仲轼因详述其综核节省之数，作此书以鸣父冤。下卷并附以历年所修诸工，末录盛瑞《京察辨冤疏》。陈继儒尝刻入《普秘笈》中，改题曰《冬官记事》，而佚其《辨冤疏》一篇。此本为朱彝尊《曝书亭》所抄，犹完帙也。
△《北行日谱》一卷（两淮盐政采进本）
明朱祖文撰。祖文字完夫，自号三复居士，长洲人，都督先之孙。少负气节，与周顺昌善。顺昌以阉祸被逮，祖文间行诣都，为纳饘粥汤药。及徵赃令急，又为之奔走称贷。顺昌榇归，祖文哀痛发病死。后人以配食顺昌祠。《明史》亦附载《顺昌传》中。此书乃其北行时所手记，其子寿阳所刻也。
△《鉴劳录》一卷（山西巡抚采进本）
明孙传庭撰。传庭字伯雅（小说或书其名为傅庭，字之误也），代州镇武卫人，万历已未进士，官至兵部尚书，督师征流寇，没於柿园之战，事迹具《明史》本传。传庭自崇祯九年三月受命抚秦，至十一年十二月，其间攘寇清屯，自以为所有劳绩，无不仰邀帝鉴。随时纪录，积以成帙，因题曰《鉴劳录》。卷前后俱有传庭《自识》语，知当时业经付梓，今惟存抄本耳。传庭以功高丛忌数语，为枢部督过。虽朝命赐褒，废格不行，卒以蜚语被逮。观於是编，可以见明政之不纲矣。
△《定变录》六卷（浙江郑大节家藏本）
明许徽编。凡六种，皆副都御史铜梁张佳允事迹也。《滑县擒盗记》一卷，黎阳卢柟撰。《靖皖纪事》一卷，云间莫如忠撰。《宣抚降罚记》一卷，太原王道行撰。《定浙二乱志》一卷，吴郡王世贞撰。《浙镇民变传》一卷，姑苏钱有威撰。《浙镇兵变始末》一卷，山阴郑舜民撰。其中关於浙江者三。徽，浙人也，故序而汇梓焉。
△《南征纪略》二卷（编修励守谦家藏本）
国朝孙廷铨撰。廷铨字伯度，又字次道，益都人。前明崇祯庚辰进士。入国朝，官至大学士，谥文定。顺治辛卯，廷铨奉使祭告禹陵及南海。此乃其纪程之书。上卷自出都至杭州，下卷自杭州至会稽，迄南祀毕而止。其间游览古迹，多因以追论史事。同时酬赠诸诗，亦并载其间。
△《李赘》一卷（两江总督采进本）
国朝胡文学撰。文学有《疏稿》，已著录。是编乃其为真定推官日，自叙其政绩十八事。推官称司李，故题曰《李赘》。每事多先举古人遗迹一二条，而后自叙，使若先后媲美者。纵言不尽诬，亦颇嫌於自誉也。
△《蜀道驿程记》二卷（内府藏本）
国朝王士祯撰。士祯有《古欢录》，已著录。康熙壬子，士祯为四川乡试正考官，记其来往所经。上卷自京至成都，下卷自成都至河南新乡县止。盖士祯是年於新乡闻讣旋里，未及还京故也。中多辨证古事，较士祯他行记颇为精核。盖他行记一时笔录，此则越二十年至康熙辛未始补成之。检阅修改，历时既久，考订自为详密耳。
△《南来志》一卷（内府藏本）
国朝王士祯撰。是编乃康熙甲子士祯官少詹事时奉使祭告南海，记其驿程所经。全仿范成大《吴船录》体。所载自京师至广州而止，故曰“南来”。
△《北归志》一卷（内府藏本）
国朝王士祯撰。是书乃士祯於康熙乙丑二月至广州，四月初一日始还，记其归途所经，至六月十六日至其家新城而止。是时其父与敕犹在，以便途归省也。
所记山水名胜，较《南来志》为详。盖使事已竣，沿途得以游览云。
△《秦蜀驿程后记》二卷（内府藏本）
国朝王士祯撰。康熙丙子，士祯以户部左侍郎奉使祭告西岳、西镇、江渎，续记其往返所经，为此书。上卷自京至华阴，迂道至汧阳吴山，所谓西镇也。由汧阳乃至成都。下卷自成都至其家新城止。
△《粤游日记》一卷（山东巡抚采进本）
国朝王钺撰。钺号任庵，诸城人，顺治己亥进士，官广东西宁县知县。是编为其《世德堂遗书》之第二种，记其自家赴西宁任时途中所经。始於康熙己酉正月二十四日，终於四月初八日。仿陆游《入蜀记》之体，案日记载。叙述颇简洁，而无所考证。
△《使琉球记》一卷（大学士英廉购进本）
国朝张学礼撰。学礼字立庵，镶蓝旗汉军，官至广西道监察御史。是编乃康熙元年学礼以兵科副理事官与行人司行人王垓奉使册封琉球国王时所记。前叙请封遣使始末及往来道路之险。后为《中山纪略》，则载其土风也。时琉球国王尚质，缴故明敕印，举国内附，故学礼等有是役。盖国家遣使东瀛，此为始事云。
△《治禾纪略》五卷（内府藏本）
国朝卢崇兴撰。崇兴字斗瞻，广宁人。康熙二年官嘉兴府知府，寻迁台州巡道。因辑其在郡文移条约谳语及禾民吁留状牒，合为此编。
△《粤西偶记》一卷（大学士英廉购进本）
国朝陆祚蕃撰。祚蕃字武园，平湖人，康熙癸丑进士，官至贵州贵东道。是编多述其督学广西时道路险阻之苦及为守土有司所不礼事。大抵皆琐屑细故，不足纪载者也。
△《海岱日记》一卷（直隶总督采进本）
国朝张榕端撰。榕端字朴园，磁州人，康熙丙辰进士，官至内阁学士，兼礼部侍郎。是编乃康熙丙子榕端奉命祭告所作。以是年正月出都，登泰山。历东镇沂山、东海，往返凡四阅月。逐日记其道路所见，附以诗歌。於山川古迹，无所考证。而工於点缀景物，叙致时有可观。其诗则已刊入《宝啬堂集》，此为复出矣。
△《何御史孝子祠主复位录》一卷（浙江巡抚采进本）
国朝毛奇龄撰。奇龄有《仲氏易》，已著录。初，萧山有德惠祠，祀宋县令杨时，以报开湘湖之功。明尚书魏骥，以修筑有劳，亦附祀於祠。后御史何舜宾以清厘侵占被祸，其子竞杀身以复雠，亦并得祔祀。岁久祠圯，并侨祀於门庑下。
迨修祠之后，杨、魏二主入祠，而何氏父子主未入。奇龄建议复旧章，魏氏子孙遂与奇龄互愬於官。此其案牍讼牒，奇龄录而存之者也。
△《滇行日记》二卷（通行本）
国朝李澄中撰。澄中字渭清，号渔村，又号雷田，诸城人，原籍成都。康熙己未召试博学鸿词，官至翰林院侍读。是编乃康熙庚午澄中典试云南时途中所记。
凡八十有四日。於山川风土、古迹故实，无不详载，而考证之处差少。殆行箧无书之故耶。
△《塞程别记》一卷（通行本）
国朝余寀撰。寀字同野，山阴人。其书记自京出古北口至喀尔伦一千五百馀里。其时道路初开，未能有所考证。仅述风土气候、山川草木之属而已。
△《塞北小钞》一卷（大学士英廉购进本）
国朝高士奇撰。士奇有《春秋地名考略》，已著录。是书乃康熙癸亥六月癸未士奇扈从圣驾北巡，会士奇遘疾，行至鞍匠屯而返。记其途中恩遇及往来所经，以成是编。自鞍匠屯以后，驻跸之地，仍案日恭载。至闰六月丁酉回銮，宣示塞外，所得盘羊、夜光木诸事，亦并录焉。《自序》称奉职七年，巡幸所至，各有纪录，次第成编。而上所谘询以及恩遇之隆，则慎而不书。偶检明金幼孜《北征录》，见其凡有赐予，纤悉必载，亦不忘君恩之意。故是编载锡赉顾问，比他记特为详悉。至所考塞外古迹，以今核之，多不甚确。如以喇嘛洞为卧如来馆之类，尤涉附会。盖身所未经，而仅据明以前人之典籍，宜其依稀影响尔。
△《滇游记》一卷、《附记》一卷（兵部侍郎纪昀家藏本）
国朝毕曰澪撰。曰澪字秋岐，益都人，康熙中由贡生官任县知县。是编乃曰澪父忠谷官云南布政司参议，曰澪省亲时所作。案日记载道路见闻及旅中杂事，自三月十六日起，至十月十一日止。而《序》文及卷首俱不详其为何年，殊嫌疏漏。考曰澪所作《苍洱小记》，有孙宝文题词。其《序》称丙子腊日，曰澪邀饮，欲读《滇记》云云。则作於康熙丙子以前也。其《附记》一卷，则途中所见土风，不可分系某日者，故总录於末云。
△《滇行纪程》一卷、《续钞》一卷，《东还纪程》一卷、《续钞》一卷（大学士英廉购进本）
国朝许缵曾撰。缵曾字孝修，号鹤沙，华亭人。顺治己丑进士。官至云南按察使。《滇行纪程》，其赴云南时所作。《东还纪程》则自云南归途所作。皆述所见山川古迹，物产土风，大抵志乘所有也。
△《南征纪程》一卷（编修励守谦家藏本）
国朝黄叔璥撰。叔璥号玉圃，大兴人，康熙己丑进士，官至常镇扬通道。
是编乃其为监察御史时巡视台湾，自京师至闽所记。始於康熙后壬寅正月，而迄於是年六月，分日纪载。
△《鹿洲公案》二卷（江西巡抚采进本）
国朝蓝鼎元撰。鼎元有《平台纪略》，已著录。此其知普宁县时所谳诸案。
自叙其推鞫始末，为二十四篇。
△《念贻剩纪》一卷（侍讲刘亨地家藏本）
国朝周宣智编。宣智自号镜亭老人，长沙人。初，张献忠躏湖广时，宣智曾祖继圣，聚乡勇自守。献忠招授伪官，继圣不从，劫系其母马氏、妻吴氏及其弟继珩妻陈氏、继随妻项氏以胁之，马氏及三妇皆骂贼死。继圣亦被断腕后潜逃以免，卒伺隙破贼复雠。湖广总督何腾蛟上其功，授教授。事载《湖广通志》中。
乾隆壬午，宣智裒其行状墓铭之类，共为一编，而以继圣遗诗十二首附焉。
