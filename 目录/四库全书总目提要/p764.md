<!-- { "loadSidebar": true } -->
国朝沙张白撰。张白原名一卿，号定峰，江阴人。是集皆所作乐府，或用古题，或自制新题，曹禾为之评点。第五卷中有为王熙作《青箱堂颂》，为魏裔介作《修竹颂》，禾《跋》其后曰：“或问《青箱堂》、《修竹》二颂，何以俱人乐府，予曰：子不见郭茂倩全书乎？宋泰始歌舞曲词，其中《皇华颂》、《圣祖颂》、《天符颂》、《明德颂》、《帝图颂》皆颂也，颂何可不入乐府哉？不独颂也，自六朝至唐，凡古七言律诗、绝句、排律，无不入乐府者。俱取其声律格调，非可执一论也”云云。案禾此说，似乎博洽，而实未详考。如从其始而论，则颂居四诗之一，是为乐府之原本，又何必牵引宋舞曲词，以相附会？如核其派别而论，则律逐调移，词随律变，郊祀、燕享，有殊於鼓吹，平调清商，有殊於吴声，以至舞曲、琴操，体例各殊，郭茂倩书可以覆按，如必混而一之，总归诸乐府？则合而并之，正可总谓之诗，又何乐府之云乎？至谓五、七言律诗、绝句、排律，无不入乐府者，其说又知一而不知二。禾所谓五、七言律者，非沈佺期《古意》，姚崇《享龙池乐章》之类乎？所谓排律者，非薛道衡《昔昔盐》、杨巨源《万寿无疆》词之类乎？汉、魏至唐，自朝庙乐章以外，大抵采诗入乐者多，倚声制词者少，其诗人拟作亦缘题取意者多，按谱填腔者少，故《竹枝词》、《杨柳枝》、《罗唝曲》之属，其倚声制词，按谱填腔者也。王维《送元二使安西诗》，谱为《阳关曲》，此采诗入乐者也。《蜀道难》即赋“蜀道”，《巫山高》即赋“巫山”，此缘题取意者也。当其入乐，与诗绝不相关。且有割取诗末四句，如李峤《汾阴行》，割取诗前四句，如高適《哭单父梁二少府》诗者。当其作诗，与乐亦绝不相关。甚有以古题衍为七言律诗，如胡曾之《关山月》者。
又甚至每句衍为一首，如赵嘏之《昔昔盐》者。其间，连篇大曲入破，多用五言绝句，而谓“五言绝句为入破”，则不可；遣队多用七言绝句，而谓“七言绝句为遣队”，则不可。张白既不知诗乐之分，禾又徒见乐府之用律诗，遂执律诗以为乐府，均失之矣。
△《葭里集》六卷、《葭里二集》六卷、《葭里三集》五卷（直隶总督采进本）
国朝周鐈撰。鐈字若柯，南和人，顺治中诸生。屡试不售，弃举业，专力为诗。与广平申涵光游，故所作不失矩度，然才地颇弱，仅涉唐人之藩篱，魏裔介《序》是集，称其诗温润清脱，在唐人中项斯、马戴可以伯仲，盖举其近似耳。
△《突星阁诗钞》十五卷（检讨萧芝家藏本）
国朝王戩撰。戩字孟穀，汉阳人。新城王士祯最称其《池阳山行》长句，以为突过欧阳修《庐山高》，盖士祯於欧诗不喜《庐山高》，是以见有长句崛奇者，即谓能过之，其实未能也。是集前有士祯《序》云：出前后诗属予论序，而戩《自跋》云，排缵续集，合前集共十卷。其侄楠《跋》云，前五卷阮亭付梓，后九卷朱恺仲、董养斋所镌，末一卷，则许谦次诸人所刻。盖此本合前后诸刻汇辑成编也。
△《吴季野遗集》一卷（浙江巡抚采进本）
国朝吴坰撰。坰字季野，宣城人。王士祯《居易录》云：吴坰文学、战国、短长，及管、韩、荀卿子，作《准言》以拟《权书》；其《正学》、《观时》、《敛祸》诸篇，可自作一子。今观其文，大抵摹拟周、秦，得其形似。士祯所云，犹明人标榜之馀习也。
△《杏村诗集》七卷（山东巡抚采进本）
国朝谢重辉撰。重辉字千仞，号方山，德州人。大学士升之子，以荫授中书舍人，官至刑部郎中。王士祯尝选刻十子诗，重辉其一也。
△《萧亭诗选》六卷（山东巡抚采进本）
国朝张实居撰，王士祯所评选也。实居字宾公，号萧亭，邹平人。士祯《序》，称其古今诗盈千首，乐府古选尤有神解，为择其最者三百馀篇，为此集云。
△《后圃编年稿》十六卷（浙江巡抚采进本）
国朝李嶟瑞撰。嶟瑞字苍存，盱眙人。王士祯尝称其纵横有奇气，今观其诗，士祯之说不谬，而过求磊落，转近粗豪，则陶冶之功未至也。
△《荆树居文略》十卷（湖北巡抚采进本）
国朝李懋绪撰。懋绪字汝时，号正所，江陵人。是编乃其门人杨士琼所编。
凡语录五卷，诗文五卷。懋绪与赵御众、漆士昌为友。御众，孙奇逢弟子也，故耳目濡染，其语录亦宗姚江之学，然不为明季门户之见，以奇逢亦不立门户故也。
至於文格朴拙，诗多说理之作，则讲学家之旧派，不自懋绪始矣。
△《冠豸山堂文集》三卷（福建巡抚采进本）
国朝童能灵撰。能灵有《周易剩义》，已著录。是编刻本一卷，为：中天、河洛、五伦说；抄本二卷，皆论学之文。然刻本题曰卷一，必尚有他卷，非完书也。其论“河图”之中数三五，配“大学”之三纲领，外八数配八条目，一二三四为明明德之条目，六七八九为新民之条目，未免牵合。至於辨六十四卦，与大衍相合之数，又以九卦即序卦之馀蕴，序卦为气，九卦为朔，亦苦心研索之学。
然大抵附会於术数，朱子所谓“易外别传”者也。
△《谷水集》二十二卷（浙江巡抚采进本）
国朝胡夏客撰。夏客字宣子，海盐人。顺治中诸生，明兵部职方司郎中震亨子也。是集凡诗二十卷，文二卷，康熙中，其同邑陈光縡为之《序》并《传》，又为之《笺》。震亨家富藏书，其撰《唐音统签》，夏客实与有力。泛滥古人，耳目既阔，故负其才调，颇以气骨自高，而粗豪之失，亦由於此。
△《丁野鹤诗钞》十卷（江西巡抚采进本）
国朝丁耀亢撰。耀亢字西生，号野鹤，诸城人。顺治中由贡生，官至惠安县知县。是集凡分五种，曰《椒邱集》二卷，起甲午终戊戌，官容城教谕时所作；曰《陆舫诗草》五卷，起戊子终癸巳，皆其入都以后所作；曰《江干草》一卷，起己亥终庚子；曰《归山草》一卷，起壬寅终丙午；曰《听山亭草》一卷，起丁未止己酉。自《陆舫诗草》以前，耀亢所自刻。《江干草》以下，皆其子慎行所续刻也。耀亢少负隽才，中更变乱，栖迟羁旅，时多激楚之音。自入都以后，交游渐广，声气日盛，而性情之故亦日薄。王士祯《池北偶谈》，载其《陶令儿郎诸葛妻》一律，谓野鹤晚游京师，与王文安诸公倡和，其诗亢厉，无此风致，盖亦有所不满矣。
△《吾好遗稿》一卷（江苏巡抚采进本）
国朝章静宜撰。静宜字湘御，吴县人，顺治中诸生。此本凡诗三百馀首，列近体於前，而次古体於后。卷首具标姓字里贯，如小传式，疑即从选本中析出者也。静宜尝从学於宋实颖，又与吴伟业酬赠，故歌行清丽激楚，颇近《梅村集》门径，特才华未为富赡，故边幅太狭，终不能与之抗行耳。
△《莱山堂集》八卷、《遗稿》五卷（浙江巡抚采进本）
国朝章金牧撰。金牧字云李，归安人，由监生官柏乡县知县。其时文纵横博丽，虽不中规矩，而勃勃有奇气。在当时其名甚噪，日久论定，究不免有伪体之讥。至今谈制艺者，举为厉禁。计其诗格，亦当在卢仝、李贺之间。而是集所载，了不异人。其殆才有偏长欤。
△《杲堂文钞》六卷、《诗钞》七卷（江苏巡抚采进本）
国朝李邺嗣撰。邺嗣字杲堂，鄞县人，顺治中诸生。其文钞，馀姚黄宗羲所定；诗钞，其同里徐凤垣所定也。邺嗣《自序》称，得黄梨洲而后敢为文，得梁中狄而后敢为诗。宗羲《序》称其皆胸中流出，无比拟皮毛之习。盖破除王、李、锺、谭之窠臼，而毅然自为者也。
△《孔天徵文集》（无卷数，江苏巡抚采进本）
国朝孔尚典撰。尚典字天徵，号汶林，江西新城人。顺治中岁贡生，《新城县志》载，尚典有文集数卷，乃其师魏禧所评定。今此本只二册，诗文杂编，又附以他人之诗，殆编次未成之稿欤。
△《怀葛堂文集》十五卷（江西巡抚采进本）
国朝梁份撰。份字质人，南丰人。尝学於宁都魏禧，得其文律。是集前十四卷为杂文，末一卷为诗十二首，《漫游杂录》十一条。
△《草亭文集》一卷（江西巡抚采进本）
国朝彭任撰。任字逊仕，号中叔，宁都人。同邑魏禧尝集同志九人，讲学於“易堂”，任其一也。是集前有《行略》一篇，称所著有《草堂诗文集》二卷。
此一卷，其文集也。大致与魏禧同派，而质胜於文，词多於意，未能与禧抗行。
其辨朱、陆异同，谓学者之病不在於辩之不晰，而在於行之不笃，持论颇平。
至尊信丰坊伪《诗传》，则失考矣。
△《孔锺英集》十卷（江西巡抚采进本）
国朝孔毓琼撰。毓琼字锺英，江西新城人。尝学於魏礼。礼为是集《序》，称其学古於世所不学之日，其文颇有健气，而意言并尽，殆由蕴酿未深欤。
△《孔惟叙集》六卷（江西巡抚采进本）
国朝孔毓功撰。毓功字惟叙，江西新城人，亦受学於魏礼。是集皆所作杂文，以年为次，不分体类，目录前有自记，歉歉然自以为未信，而欲待他年之删改，亦可谓笃志斯事者。虽骨格未坚，其规模固有自矣。
△《江泠阁诗集》十四卷（浙江巡抚采进本）
国朝冷士嵋撰。士嵋字又湄，丹徒人，居傍大江，其读书之阁曰“江泠”，故以名集。其诗刻意学杜，多为激壮之音，晚年节饔餮之费，自梓是集。凡古今体诗十二卷，首载《琴操古乐府》一卷，末附《诗馀》一卷。
△《江泠阁文集》四卷、《续集》二卷（浙江巡抚采进本）
国朝冷士嵋撰。其文词意条达，颇为博辨，而亦失之好尽，朱子所谓少先辈淳实气象者也。其《与张錬菴论春王正月书》及《答或人》一书，均为平生得意之笔。然其说似辨而不确，所引“秦以亥为岁首，汉因之，而史书‘始建国曰元年冬十月’。后世之文既不可以证经，即所引《伊训》、《元祀》。十有二月亦不知其为《古文尚书》，盖明知周正之必不可移，而又必欲申夏时之说，於是谓书春以敬天，春为夏之春；书王正月以尊王，月为周之月。”仍胡安国之绪论而已矣。
△《怀舫集》三十六卷（直隶总督采进本）
国朝魏荔彤撰。荔彤有《大易通解》，已著录。是集凡诗十二卷，又续集诗九卷，别集诗六卷，《偶遂草》两卷，《纪恩诗》一卷，《外杂著》三卷，《怀舫词》一卷，《杂曲》一卷，《弹词》一卷，末附《自述》一篇，盖仿扬雄之体。
然所云手注《九古经》，望道窥一贯，发微言，明大义，不落前儒窠臼云云。自负亦颇不浅矣。
△《秋水集》十六卷（御史戈岱家藏本）
