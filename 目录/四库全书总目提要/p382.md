<!-- { "loadSidebar": true } -->
元孙自强撰。自强，会稽人。仕履未详。是书大旨谓圣人之言约而明，先儒之论详而汨。又谓汉、唐以来语焉而弗明，濂、洛诸贤明焉而未纯，学者因其辞之纷纭，不以异端傅会於圣经者鲜矣。故条举《太极图说》、《正蒙》及《朱子四书集注》诸书言性命者而辨之。其谓经典未尝离气质以言性，盖驳张子义理之性、气质之性之说。后来李光地《孟子札记》、《榕村语录》，皆与自强所论同。
然自强之书，外间实无传本，光地盖闇与合耳。
△《鲁斋心法》一卷（浙江巡抚采进本）
元许衡撰。衡有《读易私记》，已著录。是书刻於嘉靖元年。前有怀庆府知府洪洞韩士奇序，称正德庚辰，得《鲁斋全书》，其行实文章备之矣。既而得其写本心法，细阅之，的然见我鲁斋行实文章所以重於世者，悉自斯录中流出。则斯录视全书之补於世何如，酷爱之。惜勿传，因广以梓云云。今考此书即全书中语录之下卷，而摘其语录上卷之三十二条，乱其次第，窜入其中，非全书之外别有此书也。士奇所云，失考甚矣。其斯以为书帕本欤？
△《圣贤语论》二卷（浙江朱彝尊家曝书亭藏本）
元王广谋编。广谋始末未详。其书以《礼记》、《家语》、《史记》诸书所载孔子言行，始於相鲁，终於公西赤，分四十四篇。卷首有孔子像、素王事实。
又载至元十年所定庙制及祭祀仪注乐章，后有嘉靖癸巳书林余氏自新斋跋语，盖明人所重刊也。卷端题曰新刊标题明解圣贤语论，岂当时各路或以孔子遗语命题试士欤？《元史选举志》延祐条格所不载，莫之详矣。其书体例庞杂，注亦浅陋。虽元人旧本，殊不足录。何孟春注《家语》称有元王广谋本，多所窜乱，今未之见。此书当即一时所成也。
△《圣学心法》四卷（江苏巡抚采进本）
明成祖文皇帝撰。前有永乐七年御制序，谓以君道、父道、臣道、子道揭其纲，其下分而为目。有统言者焉，有专言者焉。今案首三卷及第四卷之前半，皆言君道。自统言以外，分子目二十有五。第四卷之后半卷，则以父道、子道、臣道附之。父道、子道有纲无目，臣道亦首为统言，而分列四子目。所采皆经史子集之文，每条后各有附注。考《实录》，载永乐七年二月甲戌，上出一书，示翰林学士胡广等曰：朕因闲暇，采录圣贤之言，今已成书。卿等试观之，有不善，更为朕言。广等观览毕，奏曰：帝王之要，备载此书，请刊印以赐。上曰：然。
遂名曰《圣学心法》，命司礼监刊行，上亲为之序。则此书实成祖所自编，不由词臣拟进。其序以唐文皇作《帝范》十二篇自比。案成祖称兵篡位、悖乱纲常。
虽幸而成事，传国子孙，而高煦、宸濠、寘鐇之类，接踵称戈，咸思犯上，实身教有以致之。而乃依附圣贤，侈谈名教，欲附於逆取顺守。自序委曲繁重，至五千馀言，抑亦言之不怍矣。至於杀戮诸忠，蔓延十族。淫刑酷暴，桀纣之所不为者，夷然为之，可谓无复人理。而其序乃曰秦、隋之君，用法惨酷，倚苛暴之吏，执深刻之文。法外加法，刑外施刑，曾何有忠厚恻怛之意。死人之血，漂流於市；受刑之徒，比肩而立。此仁人君子所以痛伤也云云。天下万世，岂受此欺乎？
△《性理备要》十二卷（安徽巡抚采进本）
明王三极撰。三极号少墩，仙游人。是书成於万历丁亥，取《性理大全》，摘其要语，以便诵习。仍冠以成祖御制序。去取不甚中理，盖坊刻陋本也。
（谨案：此书因《性理大全》而删削之，皆永乐中所纂之原本，故仍列永乐中所纂之原第。若杨道会之《性理钞》，锺仁杰之《性理会通》，詹淮、陈仁锡《性理综要》、《性理标题汇要》，皆颠倒窜乱，非复原文，则仍各从其时代编之。）△《颜子鼎编》二卷（浙江巡抚采进本）
明徐达左编。高阳删补并注。达左字良夫，平江人。元季遁迹邓尉山。洪武初，起为建宁县学训导。旧本题为元人，误也。阳，嘉兴人。始末未详。观其持论，乃李贽、何心隐之流耳。考历代史志无颜子书。胡应麟《甲乙剩言》称，明太祖时朝鲜国进颜子书，却之。知其伪托也。惟宋张栻采经文为《希颜录》，元高安李纯仁、河北李鼐，递相补益。达左此编，成於至正庚子。前有自序，称鼐所编未及见纯仁所编，集亦有未然，因更定以成此编，阳又因达左之书重为点窜，首列达左旧目，各注其当删之由。次列新目，各注其增入之数。末有阳自识，称损益私裁，先后妄参，盖已非达左之旧矣。考达左原序，讥二家於《庄》、《列》之寓言杂取而不择，伊、雒考亭之绪论犹未尽举。而此本所引《庄》、《列》，连篇累牍，且所注提唱心学，剌剌不休，与达左之旨全乖。盖姚江末派，借颜子以阐禅宗，遂使先儒编辑之本志，窜乱无存。斯非特轻改古书，抑亦厚诬先贤矣。
其曰《鼎编》，盖即鼎新之义。即其命名，亦明季纤诡之习也。
△《西村省己录》二卷（浙江范懋柱家天一阁藏本）
明顾谅撰。谅字希武，上虞人，西村其别号也。洪武中，以荐为无锡县教谕。
录中皆论修省之道，大旨醇正，词亦平近易晓，然持论未免稍迂。其书一刻於正统，再刻於弘治。万历九年，其十六世孙充，复访求旧本，手写而刊之。
△《杂诫》一卷（浙江范懋柱家天一阁藏本）
明方孝孺撰。孝孺字希直，一字希古，号正学，天台人。以荐召授汉中府学教授。建文中，官至翰林侍讲学士，改文学博士。燕王篡位，抗节死。事迹具《明史》本传。乾隆四十一年，赐谥忠文。是书分三十八章，所言皆立身、行己之道，於日用为切近。已编入《逊志斋集》第一卷。此乃弘治辛酉，蜀人邹鲁摘出别行之本也。
△《夜行烛》（无卷数，副都御史黄登贤家藏本）
明曹端撰。端有《太极图说述解》，已著录。明初理学，以端为冠。而其父崇事佛、老，端因采经传格言切於日用者，辑为此书。名《夜行烛》，以进其父。
其书分类编辑，为目十有五，大抵取浅显易解之语。
△《月川语录》一卷（河南巡抚采进本）
明曹端撰。端讲学之书，有《理学要览》一卷，《性理论》一卷。又有《儒家宗统谱》、《存疑录》，亡其卷数，并载《千顷堂书目》，今皆未见。是编乃真宁赵邦清辑其讲学之语为一卷，非端之全书，亦非端所自著，不足以尽其底蕴。
然《千顷堂书目》载《月川语录》作一卷，则所见亦即此本矣。
△《从政名言》二卷（江苏巡抚采进本）
明薛瑄撰。瑄有《读书录》，已著录。案瑄年谱，宣德元年四月，服阕至都，上章愿就教职。宣宗特擢为御史，寻差监沅州银场。此书第二条，称吾居察院；第四条，称余始自京师来源南；则作於奉使沅州时也。其言皆切实通达，然精要已见《读书录》中，此其绪馀矣。
△《薛子道论》一卷（编修程晋芳家藏本）
旧本题明薛瑄撰。皆自瑄《读书录》中摘出，别立此名，以炫俗听。盖明末诡诞之习，凡属古书，多改易其面目以求售。虽习见如《读书录》者，尚不免删窜以市欺也。
△《明良交泰录》十八卷（江西巡抚采进本）
明尹直撰。直有《名臣赞》，已著录。是编为其致仕以后所作。成於弘治十七年，而表上於正德六年。书中皆援引经史，附以论断。一卷易三篇，书十二篇。
二卷诗五篇，春秋传五篇，礼记二篇，孔子三篇，孟子五篇。三卷以下，则备述历代君臣问答之语，治忽兴衰之故，始自汉高，迄明孝宗，而明事当古事二之一。
盖亦范祖禹《帝学》多述宋代祖宗之意。惟末卷自录其献纳之词，连篇累牍，虽序中引夏侯胜、魏徵、韩琦、司马光、欧阳修、杨士奇、李贤为例，然胜未尝著书，徵事为王方庆所集，琦特自编奏议，修与光与士奇与贤皆自为记载，非自附诸古名臣后，表进於朝也。《明史直本传》，载孝宗薄其为人，令致仕。弘治九年，表贺万寿，并以太子当出阁，上承华箴，引先朝少保黄淮事，冀召对。帝却之。此书或亦是意欤？
（案：直之进退，未合儒者之道。然其言则儒家之言，列之《儒家》，从其书也。）△《朱子学的》二卷（副都御史黄登贤家藏本）
明邱濬编。濬有《家礼仪节》，已著录。是编上卷分下学、持敬、穷理、精蕴、须看、鞭策、进德、道在、天德、韦斋等十篇，下卷分上达、古者、此学、仁礼、为治、纪纲、圣人、前辈、斯文、道统等十篇。蔡衍鎤序曰：上编自下学以至天德，由事而达理，而终之以韦斋，所以纪朱子之生平言行，犹《论语》之有乡党也。下编自上达以至斯文，由理而散事，而终之以道统，所以纪濂、洛、关、闽之学之所由来，犹《论语》之有尧曰也。然濬阐朱子之言以示学者，即仿朱子编《近思录》、《小学》之体足矣，何必摹拟《论语》，使之貌似圣人？况扬雄、王通之僣经，朱子尝深讥之。濬之是编，岂朱子所乐受乎？
△《居业录类编》三十一卷（两江总督采进本）
明胡居仁撰。陈凤梧编。居仁有《易象钞》，已著录。凤梧字文鸣，庐陵人。
弘治丙辰进士。官至右都御史，巡抚应天。是编凡分三十一类，类为一卷。序云录旧无铨次，不便观览。顷自山东巡抚改佐南台，舟次之暇，辄手自编订，以类相从，付门人无锡陈大尹名世，校而刻之，以广其传。此本盖从刻本传写者。昔薛瑄《读书续录》亦有原本及分类二刻，然论者谓分类失瑄意，此本亦犹是也。
△《道一编》六卷（浙江汪汝瑮家藏本）
不著撰人名氏。编朱、陆二家往还之书，而各为之论断，见其始异而终同。
考陈建《学蔀通辨》曰：程篁墩著《道一编》，分朱、陆同异为三节。始焉如冰炭之相反，中焉则疑信之相半，终焉若辅车之相依。朱、陆早异晚同之说，於是乎成矣。王阳明因之，遂有《朱子晚年定论》之录，与《道一编》辅车之说，正相唱和云云。然则此书乃程敏政作也。敏政有《宋遗民录》，已著录。
△《性理要解》二卷（浙江郑大节家藏本）
明蔡清撰。清有《易经蒙引》，已著录。是编以《性理要解》为名，而上卷题虚斋《看太极图说》，下卷题虚斋《看河图洛书说》。前有苏濬序，称其冥搜之暇，神游太极。左图右书。字字而栉之，言言而综之，亦但举二书。其序词气拙陋，殆出依托。疑清本有此残稿，其后人汇为一编，强立此名，又伪撰濬序於前也。
△《虚斋三书》（无卷数，浙江巡抚采进本）
明蔡清撰。是编即以《看太极图说》改名《太极图说》，以《看河图洛书说》改名《河洛私见》，而增以《艾庵密箴》五十条，故曰《三书》。乾隆壬戌，其裔孙蔡廷魁所刊，其名亦非清所自题也。
△《白沙遗言纂要》十卷（衍圣公孔昭焕家藏本）
