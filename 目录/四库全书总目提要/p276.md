<!-- { "loadSidebar": true } -->
国朝王心敬撰。心敬有《丰川易说》，已著录。初，明冯从吾作《关学编》，心敬病其未备，乃采摭诸书，补其阙略，以成此书。从吾原编，始於孔门弟子秦祖，终於明代王之士。心敬所续辑者，於秦祖之前增伏羲、泰伯、仲雍、文王、武王、周公六人。於汉增董仲舒、杨震二人。明代则增从吾至单允昌凡六人，又附以周传诵、党还醇、白希彩、刘波、王侣诸人。国朝惟李容一人，则心敬之师也。明世关西讲学，其初皆本於薛瑄。王恕又别立一宗，学者称为三原支派。大抵墨守主敬穷理之说，而崇尚气节，不为空谈，黄宗羲所谓风土之厚，而加之以学问者。从吾所纪，梗概已具。心敬所广，推本羲皇以下诸帝王，未免溯源太远。
又董仲舒本广川人，心敬以其卒葬皆在关中，因引入之，亦未免郡县志书牵合附会之习也。
△《蜀碧》四卷（江西巡抚采进本）
国朝彭遵泗撰。遵泗字磬泉，丹棱人，乾隆丁巳进士，官翰林院编修。是书纪蜀乱始末，及一时死节士女。其曰《蜀碧》者，取苌弘之血三年化碧意也。起明崇祯元年戊辰，至我朝康熙二年癸卯。末有附记及杨展、刘道贞、铁脚板、余飞等《传》。其书大旨以沈云祚称献逆残蜀，由风俗之恶。故为此书，备书死难者姓名，以雪斯耻。而体例冗杂，如载桐城二老事，与蜀事无关。又如贼梦梓潼神以宗弟红柬来谒诸事，亦太涉神怪也。
△《闽学志略》十七卷（福建巡抚采进本）
国朝李清馥撰。清馥有《闽中理学渊源考》，已著录。是编取自唐迄明闽中之有关讲学者，人各系传，以志其略。盖仿汤斌《洛学编》之例。大旨以朱子为宗。朱子以后传其教者皆录之。朱子以前则自欧阳詹以后亦仿斌例为《前编》。
然隐逸之流，似不在讲学之例，收之稍滥。且唐、宋、元共八卷，而明一代至九卷。其时代先后，亦多紊淆。似不及《闽中理学渊源考》也。
△《太学典祀汇考》十四卷（直隶总督采进本）
国朝张璇撰。璇字玉衡，宛平人，官国子监典簿。是书自孔子而下，四配十哲以及先贤先儒，凡祀於太学者，悉裒其言行，各为之传。然意在务博，多失详考。如《子夏易传》、《子贡诗传》皆后人伪作，而引作事实，概无辨正。又历代祀典如《金石录》所载后魏太和元年立孔子庙，延兴四年《太上皇帝祭孔子文》之类，皆佚不录。元设管勾一官见《元文类欧阳元序》，准此书附注《百石史卒碑》例，亦所当收。是亦不免於疏漏也。
△《循良前传约编》四卷（江苏巡抚采进本）
国朝张先岳撰。先岳字北拱，晋江人。是书一名《历代名吏录》。采诸史《循吏传》，各以时代先后编次。亦有旁取於他书者，然为数无几也。其所论断，亦罕新裁。
△《学宫辑略》六卷（河南巡抚采进本）
国朝余丙撰。丙字敬捷，禹州人。是书於先师孔子及从祀先贤先儒俱考其事迹及世系里居，编次成帙。其祀於崇圣祠者，皆并录其言行。其改祀於乡者，自郑众以下三人，罢祀者公伯寮以下十三人，亦皆附入焉。间加案语，以志从祀进退岁月。然叙述颇为简略，盖《四书人物考》之类也。
△《吉州人文纪略》二十六卷（江苏巡抚采进本）
国朝郭景昌编。景昌字旭瑞，奉天人。是书仿《莆阳文献志》之例，取吉安人物各为之传。又以诸人撰著，分类编次，故统名曰《人文列传》。凡为十三类，曰《理学名臣》，曰《忠节名臣》，曰《经济名臣》，曰《文学名臣》，曰《内阁辅臣》，曰《才力》，曰《孝义》，曰《死事》，曰《清正》，曰《儒行》，曰《隐逸》，曰《科名》，曰《列女》。撰著凡为十九类，曰《诏》，曰《册》，曰《制》，曰《策》，曰《表》，曰《状》，曰《疏》，曰《议》，曰《论》，曰《序》，曰《记》，曰《檄》，曰《书》，曰《跋》，曰《传》，曰《赞》，曰《墓志铭墓表》，曰《祭文》，曰《歌赋颂说杂著》。
△《孝史》十卷（两江总督采进本）
国朝钱尚衡撰。尚衡字云林，乌程人。是书编次古人孝行，上自唐、虞，下迄明季，以朝代先后为次。其所采录，本之正史及《一统志》为多。其子凤文复蒐访稗官小说，续补成编。各《传》之后，亦或附以《论断》。其《自序》谓割股、刳肝、卧冰、埋儿之类，虽於不敢毁伤之义有乖。然愚孝之人，忘身事亲，又不忍使之泯没。是尚属原情之论，善善从长。至於建德农人以践虎约而甘蹈亡身之危，尚衡称为守信达命，则所见太偏矣。
──右“传记类”总录之属，二百九部、二千三百四十七卷，内六部无卷数，皆附《存目》。
卷六十四 史部二十
○传记类存目六△《西征记》一卷（浙江巡抚采进本）
宋卢襄撰。襄字赞元。观其《自序》，盖衢州人。此书载於《锦绣万花谷前集》之末，不知何人抄出别行。乃襄赴京春试时纪行之作。末题“庚辰仲春元日”。
案北宋凡三庚辰。吴自牧所作《历科状元表》，太宗太平兴国五年庚辰暨仁宗康定元年庚辰，皆不见有进士科。惟哲宗元符三年庚辰，有李釜榜进士，则是人应试或在此年。所叙述皆无关考据。又杂载诗歌，词多鄙俚，颇近传奇小说之流。
虽出宋人，无可采录也。
△《乙巳泗州录》一卷（浙江巡抚采进本）
宋胡舜申撰。舜申，绩溪人，舜陟之兄，官至舒州通判。宣和乙巳，舜申在泗州，亲见朱勔父子往来及徽宗幸泗州事，因为此录。纪载寥寥，无可采择。
△《己酉避乱录》一卷（浙江巡抚采进本）
宋胡舜申撰。建炎己酉，金兵攻平江，宣抚周望出走。舜申之兄舜陟时为参谋，举家避难，舜申次为此录。其言颇诋韩世忠，末复载世忠携妓一事。似有宿憾之言，未必实录。此书与《乙巳泗州录》，王明清《玉照新志》皆全载其文。
盖即后人於明清书内抄出别行也。
△《逢辰记》一卷（永乐大典本）
不著撰人名氏。《宋史艺文志》著录，注云吕颐浩历官次序。此书末有附记云：“公平昔所为文及奏议并载之《别集》。此外又有公之《勤王记》及遗事可考，故为家传以纪事。”则此记乃颐浩后人所撰矣。
△《勤王记》一卷（永乐大典本）
旧本题宋臧梓撰。梓，里贯未详。此书结衔题左宣教郎、荆湖南路安抚制置大使司干办公事，盖作书时所居之官。其始末亦不可考矣。案《原序》称绍兴五年史馆修纂建炎日历，令勤王臣僚吕颐浩等，各录建炎三年金人攻泗州，诸路勤王事迹。梓因即颐浩所述，以成此书。则梓特编次颐浩之文，非所自撰也。
△《西征道里记》一卷（永乐大典本）
宋郑刚中撰。刚中有《周易窥馀》，已著录。是书乃刚中为左宣教郎试秘书少监充枢密行府参谋时记行之作。前有《自序》，称绍兴己未，陕西初复，命签书枢密楼公谕以朝廷安辑之意。某以秘书少监预参谋。所过道里，集而记之。虽搜览不能周尽，而耳目所际，亦可以验遗踪而知往古。与夫兵火凋落之后，人事兴衰，物情向背，时有可得而窥者。同行者右通直郎尚书员外李若虚等九十五人云。
△《乌台诗案》一卷（编修汪如藻家藏本）
旧本题宋朋九万编。即苏轼御史台狱词也。案周必大《二老堂诗话》曰：“元丰己未，东坡坐作诗讪谤，追赴御史狱。当时所供《诗案》，今已印行，所谓《乌台诗案》是也。靖康丁未岁，台吏随驾挈真案至维扬。张全真参政时为中丞，南渡取而藏之。后张丞相德远为全真作墓志，诸子以其半遗德远充润笔。其半犹在全真家。余尝借观，皆坡亲笔。凡有涂改即押字於下而用台印”云云。是必大亲见真迹，然不言与刊版有异同。陈振孙《书录解题》载是书十三卷，胡仔《渔隐丛话》所录则三卷有奇，皆与此本不合。仔称其父舜陟靖康间尝为台端，台中子瞻《诗案》具在，因录得其本，视近时所刊行《乌台诗话》为尤详，今节入《丛话》。是仔书所载已为节本。今考《丛话》诸条，不过较此本少一二事，其馀则条目皆同，则未必仔所见本。振孙称九万录东坡下御史狱公案，附以《初举发章疏》及谪官后表章书启诗词。此本但冠以《章疏》，而无谪官后表章书启诗词，则亦非振孙所见本。或后人摭拾仔之所录，稍傅益之，追题朋九万名，以合於振孙之所录，非九万本书欤。
△《客杭日记》一卷（光禄寺卿陆锡熊家藏本）
元郭畀撰。畀字天锡，号云山，京口人。是编乃其所作日记。原本共四册。
真迹在扬州程氏家。雍正乙巳，厉鹗游扬州得见之。鹗，杭人也，因手录其中《客杭》一册以归。其书自至大戊申九月初一日至次年二月初九日，逐日琐记交游闻见。中颇记请托吏胥之事，盖畀於江浙行省求充学正山长时作也。鹗称其所记白塔，以进士题名碑为基，铜钟有淳熙改元曾觌篆铭，为他书所未载。而寺壁一诗与《桯史》所记康与之题徽宗画扇诗，亦可参考异同云。
△《使西域记》一卷（编修程晋芳家藏本）
明陈诚撰。诚，吉水人，洪武甲戌进士，永乐中官吏部员外郎。诚尝副中使李达使西域诸国，所历哈烈撒马儿罕等凡十七国。述其山川风俗物产，撰成此记。
永乐十一年返命，上之。《明史艺文志》载有陈诚《西域行程记》，即此书也。
末有秀水沈德符《跋》，其所载音译，既多讹舛，且所历之地，不过涉嘉峪关外一二千里而止。见闻未广，大都传述失真，不足徵信。
△《使交录》十八卷（浙江范懋柱家天一阁藏本）
明钱溥撰。溥字原溥，华亭人，正统己未进士，官至南京吏部尚书，谥文通。
是书乃其天顺六年为翰林院侍读学士时出使安南所作。多载赠答诗文，而其山川形势、土俗人情，乃略而不详。
△《东祀录》一卷（两淮马裕家藏本）
明李东阳撰。东阳有《燕对录》，已著录。此《录》乃弘治十七年重建阙里庙成，东阳奉使往祭，裒其途中所作记、序、铭文、奏疏、诗章等篇，共为一编。
而冠以敕文祝词，又以《记行志》附於后。已载《怀麓堂集》中。此其别行之本也。
△《七人联句诗记》一卷（江苏巡抚采进本）
明杨循吉撰。循吉有《苏州府纂修识略》，已著录。是编乃循吉与王仁甫、徐宽、陈章、王弼、侯直、赵宽六人会饮联句，因成是记。后列六人《小传》，而以自撰《小传》附其后。复以《会中盛事》系之卷末。盖偶然寄兴作也。所载胜事，以六官一隐者为大奇，亦未能免俗矣。
△《归田杂识》二卷（两江总督采进本）
明毛纪撰。纪有《密勿稿》，已著录。纪於成化丁未通籍，嘉靖甲申赐休。
