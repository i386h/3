<!-- { "loadSidebar": true } -->
旧本题朴静子撰，不著名氏。前有康熙己亥自序，盖其官漳州时所作也。茶花盛於闽南，而以日本洋种为尤胜。是编上卷为花品，凡四十三种。其文欲以新隽冷峭学屠隆、陈继儒之步，而纤佻弥甚。如叙虎斑曰，经红纬白，依稀借机杼於阴阳，非锦之一种而何。不然，驺虞仁兽，血迹安从掩异文？补录雄品，风来树底，莫教咆哮於芳丛云云。是何等语乎？中卷为咏花之作，凡七言绝句六十七首。下卷则种植之法也。
△《永昌二芳记》三卷（浙江郑大节家藏本）
明张志淳撰。志淳自号南园野人，云南籍，江宁人。成化甲辰进士，官至户部侍郎。坐刘瑾党，勒致仕。其名见《明史焦芳传》中，然无事迹可见，疑亦康海王九思之类也。是编以永昌所产山茶、杜鹃二花为一谱。上卷山茶花品三十六种，中卷杜鹃花品二十种，下卷则二花之故实诗文。其论踯躅、山榴、杜鹃之名自唐已无别，谓杜鹃但可名山石榴，不可名踯躅。踯躅为杜鹃别种，其花攒为大朵，非若杜鹃小朵各开，俗名映山红，无所谓黄紫碧者。韩愈、元稹、梅尧臣诗并误，其考证亦不苟也。
△《瓶花谱》一卷（两江总督采进本）
明张谦德撰。谦德后改名丑，有《清河书画舫》，已著录。是书首品瓶，次品花以及折枝插贮等事，而终以护瓶。据书首自序，盖其稚龄所作也。
△《荔支通谱》十六卷（编修汪如藻家藏本）
明邓庆寀撰。庆寀字道协，福州人。是书以诸家荔支谱辑为一篇，故曰通谱。
凡蔡襄谱一卷，徐<火勃>谱七卷，庆寀所自为谱六卷，附宋珏谱一卷，曹蕃谱一卷。
蔡谱尚已，徐谱所收如《十八娘别传》之类，邓谱所收如《鲍山荔支梦》之类，皆近传奇。宋谱福业诸说，不脱明人小品习气。曹谱差简质，犹有古格。
△《筍梅谱》二卷（两淮盐政采进本）
明释真一撰。真一居杭州法华山龙归坞，其地多筍，梅花亦极盛，因各为作谱，书成於天启七年。
△《澹圃芋纪》一卷（两淮盐政采进本）
明杨德周撰。赵士骏复增定之。德周字齐庄，鄞县人。万历壬子举人。官高唐县知县。士骏字西星，亦鄞县人。其书专纪芋魁典故，凡十类，一名，二艺，三食，四忌，五事，六论，七诗，八赋，九谣，十方，采摭颇详。
△《竹谱》一卷（两江总督采进本）
国朝陈鼎撰。鼎有《东林列传》，已著录。此书记竹之异者凡六十条。
△《笺卉》一卷（安徽巡抚采进本）
国朝吴菘撰。菘字绮园，歙县人。黄山僧雪花尝以黄山所产诸卉绘为图，宋荦为题句。菘因各为作笺，凡三十五条。
△《苔谱》六卷（浙江巡抚采进本）
国朝汪宪撰。宪有《说文系传考异》，已著录。是编杂录苔之文句故实。卷一曰释名卷，二曰总叙苔，卷三曰诸品苔，卷四、卷五曰苔生处所，卷六曰杂录。
△《学圃杂疏》一卷（两江总督采进本）
明王世懋撰。世懋有《却金传》，已著录。兹编皆记其圃中所有暨闻见所及者，分花、果、蔬、瓜、豆、竹六类，各疏其品目及栽植之法。大致以花为主，而草木之类则从略。书止一卷，《续说郛》以花疏、果疏各分为卷者非也。
△《群芳谱》三十卷（内府藏本）
明王象晋撰。象晋字荩臣，山东新城人。万历甲辰进士，官至浙江右布政使。
是书凡天谱三卷，岁谱四卷，穀谱一卷，蔬谱二卷，果谱四卷，茶竹谱三卷，桑麻葛苎谱一卷，药谱三卷，木谱三卷，花谱三卷，卉谱二卷，鹤鱼谱一卷。略於种植而详於疗治之法与典故艺文，割裂饾飣，颇无足取。圣祖仁皇帝诏儒臣删其踳驳，正其舛谬，复为拾遗补阙，成《广群芳谱》一书，昭示万世。覆视是编，真已陈之土苴矣。
△《汝南圃史》十二卷（浙江巡抚采进本）
明周文华撰。文华字含章，苏州人。前有万历庚申陈元素序，称之曰光禄君。
不知为光禄何官也。文华自序，称因见允斋《花史》，嫌其未备，补葺是书。凡分月令栽种花果、木果、水果、木本花、条刺花、草木花、竹木草、蔬菜、瓜豆十二门，皆叙述栽种之法，间以诗词。大抵就江南所有言之，故河北蘋婆，岭表荔支之属，亦不著录。较他书剽剟陈言，侈陈珍怪者较为切实。惟分部多有未确，如西瓜不入瓜豆而入水果，枸杞不入条刺而入菜蔬，皆非其类。
△《花史左编》二十七卷（江苏巡抚采进本）
明王路撰。路字仲遵，嘉兴人。此书皆载花之品目故实，分类编辑。属辞隶事，多涉佻纤，不出明季小品之习。《浙江通志》载王路《花史》二十四卷，有天启元年李日华序。今此本二十七卷，无日华序，而前有陈继儒序，与路所作小引，皆称二十四卷。又此本二十五卷花之友，二十七卷花之器，皆题潭云宣猷驭云子补，二十二卷花麈，题百花主人辑。则路书本二十四卷，此三卷乃后人所补入，而刊书者并为一目耳。又路小序称此书为左编，别有右编为花之辞翰，约一十二卷，盖有其名而未成书者也。
△《花史》十卷（内府藏本）
明吴彦匡撰。彦匡爵里未详。是书盖本常熟蒋养菴《花编》，松江曹介人《花品》二书推而广之，得百有馀种，每一花为一类，各加神品、妙品、佳品、能品、具品、逸品标目，附以前人遗事及咏花诗歌。大都以意为之，所品第不必皆确也。
△《花里活》三卷（编修程晋芳家藏本）
明陈诗教撰。诗教字四可，秀水人。是编辑古今花卉故实，按代分编，然皆因袭陈言，别无奇僻，考证尤多疏漏。如云五代梁有王彦章，吴亦有王彦章，不知杨行密之将乃王茂章，后归梁改名景仁，并无所谓王彦章者，其舛谬率皆此类。
至《花里活》之名盖用李贺诗秦宫一生花里活句，然秦宫何人，而可以援自比乎？
失考甚矣。
△《倦圃莳植记》三卷（浙江巡抚采进本）
国朝曹溶撰。溶有《崇祯五十宰相传》，已著录。兹编乃溶自山西阳和道归里，筑室范蠡湖上，名曰倦圃，多植花木其间，因记其圃中所有。分花卉二卷，竹树一卷，各疏其名品故实，及种植之法。溶学本赡博，故引据多有可观，惟下语颇涉纤仄，尚未脱明季小品积习。前有自序，题康熙甲子。案溶卒於康熙二十四年乙丑，年八十三，则此书乃其晚年游戏之笔也。
△《北墅抱瓮录》一卷（编修程晋芳家藏本）
国朝高士奇撰。士奇有《春秋地名考略》，已著录。此书前有康熙庚午自序，乃其告归后所作，北墅者，所居别业之名也。墅中莳植花木颇多，士奇因取果树卉竹蔬茹药蔓之类，各疏其形色品状，以为此编，凡二百二十二种，其叙录颇为详备。
△《名花谱》一卷（两淮盐政采进本）
旧本题西湖居易主人撰，不著名氏，亦无序跋。其书杂抄《群芳谱》之类而成，盖近人作。所列凡九十二种，而附以瓶花诀、盆种诀、十二月花木诀。所言种植之法，挂漏不详，间附故实，尤冗杂无绪。观其开卷叙梅一段，字句凡鄙，引用谬误，不过粗识文义之人，偶然抄录成册耳。
△《蠙衣生马记》一卷（两江总督采进本）
明郭子章撰。子章有《蠙衣生易解》，已著录。是编摭载籍中所记马事，分上、下二篇。援引颇博，皆著所采书名，较明人他说部颇有根据。唯以宛马为晋泰始时所献，不知汉时已有之；又以果下马为出於《魏志》，不知亦载於《汉书》，捃拾未免稍略耳。
△《虎薈》六卷（内府藏本）
明陈继儒撰。继儒有《邵康节外纪》，已著录。是编末有黄庭凤跋，谓继儒病疟，王穉登贻以虎苑一帙佩之，而疟愈，遂为是书。凡所引用，多拉杂无伦。
若《周礼》司尊彝，裸用虎彝、蜼彝，《汉书》履虎尾絇履之类，与谈虎无涉，亦皆漫为牵缀，真所谓无关体要者也。
△《画眉笔谈》一卷（安徽巡抚采进本）
国朝陈均撰。均字康畴，歙县人。此书皆记豢养画眉鸟之事，本不足道，然养鹰诸法，古人著录。姑存其目，以备博物之一端。
△《晴川蟹录》四卷、《后录》四卷（浙江吴玉墀家藏本）
国朝孙之騄撰。之騄所辑《尚书大传》，已著录。是编搜采蟹之诗文故实，分谱录、事录、文录、诗录四门，后录又分事典、赋咏、食宪、拾遗四门。饾飣掇拾，冗杂无绪，在晴川八识之中，最为下乘。远不逮傅肱、高似孙二家书也。
△《蛇谱》一卷（安徽巡抚采进本）
国朝陈鼎撰。此书记蛇之异者凡六十三则，大抵皆蛮荒异怪之谈，不为徵信。
其五十三则以后，皆录《山海经》之文，尤为剿说。
△《禽虫述》一卷（浙江巡抚采进本）
旧本题闽中袁达德撰。徐<火勃>《笔精》云，《山居杂卷》中《禽虫述》一卷，乃闽中袁达撰。达字德修，程荣署曰袁达德。传之后世，谁能辨其姓名乎？案《千顷堂书目》载此书，亦云袁达字德修，闽县人，正德癸酉举人，官贵溪县知县，降补湖广都司经历，与<火勃>语相合。然则此书实出袁达，刊本误衍德字也。
其书述禽虫名义典故，兼仿《禽经》、《埤雅》之体，联络成文，亦或间以排偶，但有章段，不分门目，亦无注释，不免为饾飣之学。
△《虫天志》十卷（安徽巡抚采进本）
明沈宏正撰。宏正，嘉定人。是书集鸟兽虫鱼异事，分为六部。庄子云，惟虫能虫，惟虫能天，书之命名盖取於此。
△《乌衣香牒》四卷、《春驹小谱》二卷（浙江巡抚采进本）
国朝陈邦彦撰。邦彦字世南。此本题匏庐道人，其自号也。海宁人。康熙癸未进士，官至内阁学士兼礼部侍郎。《乌衣香牒》皆采摭燕事。凡分八门，前有乾隆戊午邦彦自序云，分为三卷。而此多一卷，疑刊刻之时分四卷，以均页数，而序则未及追改耳。《春驹小谱》皆采摭蝶事，分为五门。盖欲仿宋人《蟹录》之例，以为谈助。然蒐罗虽广，而考核多疏。一时寄兴之作，固不暇於精审也。
──右“谱录类”草木鸟兽虫鱼之属，三十五部，二百二卷，皆附《存目》。
卷一百十七 子部二十七
○杂家类一
衰周之季，百氏争鸣。立说著书，各为流品。《汉志》所列备矣。或其学不传，后无所述；或其名不美，人不肯居；故绝续不同，不能一概著录。后人株守旧文，於是墨家仅《墨子》、《晏子》二书，名家仅《公孙龙子》、《尹文子》、《人物志》三书，纵横家仅《鬼谷子》一书，亦别立标题，自为支派，此拘泥门目之过也。黄虞稷《千顷堂书目》於寥寥不能成类者并入杂家。杂之义广，无所不包。班固所谓合儒、墨，兼名、法也。变而得宜，於例为善。今从其说，以立说者谓之杂学，辨证者谓之杂考，议论而兼叙述者谓之杂说，旁究物理、胪陈纤琐者谓之杂品，类辑旧文，涂兼众轨者谓之杂纂，合刻诸书、不名一体者谓之杂编，凡六类。
△《鬻子》一卷（两江总督采进本）
