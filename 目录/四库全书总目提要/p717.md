<!-- { "loadSidebar": true } -->
元揭傒斯撰。傒斯有全集，已著录。是编记序碑述凡九篇，为宜黄刘肇虞所辑。前有《肇虞序》，称揭集版兵燹毁没，今不可遽购。因於诸书所散见者，摭拾若干，不复别择，概为编次云云。盖不知原集犹存也。惟其中《吴澄墓志》一篇，为全集之所未收，然已刻於《支言集》首矣。
△《鼇溪文集》二卷（江西巡抚采进本）
元周闻孙撰。闻孙字以立，庐陵人。是集前有永乐辛丑《邹缉序》，称其年三十五，举进士。会试中乙榜，揭傒斯荐入史馆。以论修《宋史》不合，出为鼇溪书院山长。复为贞文书院山长。遭乱还乡里，荐於行省。以便宜授白鹭书院山长。改教授袁州，未及赴而乱益甚，遂不仕。所著书凡二十卷，无复存者。此本乃明正统壬戌其曾孙翰林院侍读叙所辑，仅诗文各一卷而已。文末附《奏修三史以宋为正统论》一篇，全文已佚，仅载其略。《邹缉序》所论《宋史》不合者此也。自晋以来，《南北史》并传。朱子作《纲目》，亦南北朝分注。闻孙必尊宋比蜀汉，而抑辽、金不得比北魏。不知辽、金各自立国，与曹氏、孙氏以汉之臣子乘时篡窃不同。闻孙所执，殊为偏驳。以此去官，未见其有当也。
△《王鲁公诗钞》一卷（编修汪如藻家藏本）
元王士熙撰。士熙字继学，东平人，翰林学士承旨构之子。以文学世其家，历官中书省参知政事。在馆阁日，与虞集、袁桷等唱和，论者比之唐岑、贾，宋杨、刘，为有元盛世之音。此本不知何人所钞，与顾嗣立《元诗选》所载士熙《江亭集》八十馀首，一一相同，惟次第小异。疑即书贾从《元诗选》钞出，伪为旧本射利耳。
△《存复斋集》十卷（浙江鲍士恭家藏本）
元朱德润撰。德润字泽民，睢阳人，流寓吴中。延祐末，以荐授翰林应奉文字，兼国史院编修官。寻授镇东行省儒学提举。召见，献《雪猎赋》称旨。时集善书者以金泥写梵书，遂以德润总其事。后移疾归。至正间，起为江浙行中书省照磨官，参军事，守杭、湖二郡，摄守长兴。是集有《虞集题词》、《黄溍序》，皆见微词。惟合沙《俞焯序》称其文理到而辞不凡，差得其实；诗则肤浅少深致，益非其所长矣。
△《啽呓集》一卷（内府藏本）
元宋无撰。无有《翠寒集》，已著录。是集始於《禹鼎》，终於《留梦炎》，每事为七言绝句一章，凡一百一首。各叙其始末於诗后，如自注然。咏史诗肇於班固。厥后词人间作，往往一唱三叹，托意於语言之外。至周昙、胡曾，词旨浅近，古法遂微。无诗颇可观，而此集亦不免以论为诗之病。其中如《金明池》、《龟胡琴》、《婢胜儿》之类，旁摭小说，亦殊泛滥也。
△《论范》二卷（两淮马裕家藏本）
题元进士欧阳起鸣撰。起鸣不知何许人。其书杂取经史诸子之语为题，各系以论，而史事为多。共六十篇。所见多乖僻，不足采录。
△《书林外集》七卷（浙江鲍士恭家藏本）
元袁士元撰。士元字彦章，鄞县人，即袁珙之父也。以荐授县学教谕。寻擢翰林国史院检阅官，不赴。其诗危素序之，称其清丽可喜，然往往粗浅多累句。
如《寿吕瀛海诗》云：“我方而立足先弱，公到古稀鬓未苍”，又其甚者也。
△《黄杨集》三卷、《补遗》一卷（浙江鲍士恭家藏本）
元华幼武撰。幼武字彦清，无锡人。平生笃於孝友，不乐仕进。构春草堂以奉母。凡力可以娱其亲者，无不为之。性好吟咏。友人陈方题其集曰《黄杨》。
盖为其爱诗甚笃，而夺於多事，故勉其无厄於闰也。然其诗未足名家，世以重其人品传之耳。
△《肃雝集》一卷（浙江鲍士恭家藏本）
旧本题元女子郑允端撰。允端字正淑，平江人，宋丞相清之五世孙女，归同郡施伯仁。至正丙申，张士诚入平江，家为兵所破，贫病悒悒而卒，年仅三十。
集首有《叙传》，纪其始末。集为允端没后伯仁裒其遗稿而成，钱塘钱惟善、青城杜寅为作《前后序》。明嘉靖中其五世孙仁始刻之。其诗词意浅弱，失粘落韵者，不一而足。钱惟善等皆一代胜流，不应滥许至是。考集中《桃花集句》所谓“从教一簇开无主，终不留题崔护诗”者，杨循吉《吴中往哲记》以为苏州李氏女子所作。或正德间是集未刻，循吉偶尔传讹。至於《碧筒》一首作於王夫人席上者，结有“可笑狂生杨铁笛，风流何用饮鞋杯”句。铁笛，杨维桢号也，与允端虽同时人。然瞿宗吉《归田诗话》称维桢过宗吉叔祖士衡家，以《香奁八题》见示，依其体作八诗以呈，维桢称赏。因以“鞋杯”命题，宗吉作《沁园春》云云。宗吉虽不著年月，而《铁崖复古诗》中《香奁八咏》有维桢《自序》，称至正丙午春三月。宗吉先和诗而后咏鞋杯，又必在丙午之后。以《允端小传》考之，是时已没十年矣，安得闻鞋杯之事。此殆允端原有诗集，岁久散佚。而其后人赝撰刊行，但知维桢鞋杯事在元末，而不知有年月可考也。又有万历丁酉《江盈科序》，称改题其名曰《姑苏郑姬诗》尤为妄作。如以“姬”为“郑”姓，则其事太古，汉、唐以下无此例。如以姬为女子之美称，则见与蔡京等矣。今仍以原名《肃雝集》存其目焉。
△《倪云林诗集》六卷（两江总督采进本）
元倪瓒撰。瓒有《清閟阁集》，已著录。此本为明潘瓒校刻。凡四言古诗、五言古诗一卷，七言古诗一卷，五言律诗一卷，七言律诗一卷，五言绝句、六言绝句一卷，七言绝句一卷，不及新本之完善也。
△《韩山人集》（无卷数，浙江巡抚采进本）
元韩奕撰。奕有《易牙遗意》，已著录。其诗古体伤於浅率。近体如《新秋次韵》云：“丰年稻熟村如画，南国莼生水亦香。”《送县学教谕》云：“官清便似居高品，任久长如在故乡。”《东湖放舟》云：“树影不随流水去，荷香常带远风来。”《晚晴》云：“西风飒飒林间叶，乍听犹疑是雨声。”一知半解尚稍得宋人格律。其瓣香当在剑南。然如《桃源小隐》云：“山回水转疑无路，树密花深别有香。”则全袭陆游旧句，不免生吞活剥矣。
△《九灵山房遗稿》五卷（副都御史黄登贤家藏本）
元戴良撰。良有《九灵山房集》，已著录。初，良集世罕传本。国朝康熙间，其里人张以培蒐采诸书，辑为此本。傅旭元为刊版，而秀水曾安世又为校订编次。
今海内藏书，咸登秘府，良之全集复出。此本掇拾残阙，已可不录。以世所通行，且以培等掇拾补缀之勤亦不可没，故附存其目焉。
△《书山遗集》二十卷（江西巡抚采进本）
元吴会撰。会字庆伯，金谿人。至正三年，尝举乡荐第一。入明不仕，至洪武戊辰乃卒。以一足病废，自称独足先生。所作诗文，即名《独足雅言》，凡二十卷。李梦阳《怀麓堂诗话》尚引其《輓张性诗》，证《杜律注》非虞集作，则正德间尚存。近世已久无传本。是集为其裔孙尚絅所蒐辑。以已非原本，故改题曰《书山遗集》，而仍编为二十卷，以存其旧。原刻《独足雅言解》一篇，仍冠於首。会《自序》云：“和乐畅易，清平时所著，为最先；愁促感激，辟地时所著，其次也；超逸迈放，学仙时所著，为最后也。”今观其诗，雕缋有馀，而兴寄颇浅。在元末明初，尚未能独立一帜。卷首载明初潭王梓一序，文理俚谬。
又称会卒之后见梦於梓而求作。其事荒怪不经，殆不足辨，或好事者为之也。
△《高闲云集》六卷（两淮盐政采进本）
元董养性撰。养性有《周易订疑》，已著录。养性入明不仕，作《高闲云赋》以自况，因以名集。前有洪武中《王翌序》，盛推其文及诗。此本仅诗五卷、赋一卷。文则已佚。其诗颇清遒，而浅於比兴。往往意言并尽，少含蓄深婉之致。
△《程梅轩集》四卷（湖北巡抚采进本）
元程从龙撰。从龙字登云，别号汉章，嘉鱼人，自元末隐居教授，入明仍不仕以终。是集为其孙鉴所编。前有其门人《李德庸序》及《从龙小传》，又有王进、王恺二《序》及《鉴跋》，皆永乐中所作。《鉴跋》称从龙著作散佚，所存惟此。前三卷，凡赋二首、词七首，馀皆古今体诗。后一卷为杂文，仅八篇。诗文皆清而过浅，未足抗行於作者之间。
△《茶山老人遗集》二卷（浙江孙仰曾家藏本）
元沈贞撰。贞字元吉，自号茶山老人，长兴人，入明不仕。劳钺《湖州府志》称所著《茶山稿》十二卷。而顾应祥《长兴志》则称所著《茶山集》凡五十卷。
朱彝尊编《明诗综》，仅搜得《乐神曲》一十三首，尚多阙文，则原集之佚久矣。
此本凡诗一卷、文一卷，乾隆戊午长兴知县鲍鉁与吴江王藻、归安姚世铨、姚世锺蒐辑而成。《鉁序》称《县志》所载寥寥，惟从书贾船中购得顾箬溪《长兴旧志》，所载稍多。因刺取诸书，编录梓之。然所刺取之书，不著其名，未免无徵不信。《静志居诗话》称其人品高於杨维桢，至其诗文则颇涉粗浅，不逮维桢远甚。如《南川军砦诗》“关严虎豹千山月，埜宿貔貅万灶烟”一联，对句全用苏轼语。出句改“令严”为“关严”，改“钟鼓”为“虎豹”，改“三更月”为“千山月”，乃点金成铁。《了臼岭诗》“彭殇等齐皆妄作，何为更泣牛山衣”，袭用杜牧语。而“牛山衣”字更拙，疑后人有所附会，非尽贞之旧稿矣。
△《得月稿》四卷（两淮盐政采进本）
元吕不用撰。不用字则耕，上虞人，元亡不仕，洪武初举教谕，以聋辞，自号石鼓山聋。是集为其孙凤所编，凡诗三卷、文一卷。前有洪武九年曾衍、王霖二《序》，推之甚至。然诗多粗俚，文尤冗漫。
△《拱和诗集》一卷（浙江鲍士恭家藏本）
元曹志撰。志字伯康，自号拱和居士，金华人。至正末，遭乱隐居。洪武中，以遗逸荐，不起，终於家。是集乃其家刻。前有二《序》，不署年月，亦不署撰人。末附《拱和诗序》及《志小传》。又附其《家传》三篇，惟《曹俸传》称六世孙服撰，《曹光远传》称姚坦撰，《曹煜传》称野史氏容，不著其姓，馀并不知谁作，其文格则如出一手。又附《曹光远诰》一篇，后有《吕祖谦赞》。《曹彬诰》一篇，后有《米芾赞》。终以《竹卷记》一篇，又为志作。编次绝无体例。
其诗惟近体，无古体。大抵流连光景，千篇一律云。
△《兰雪集》一卷（浙江鲍士恭家藏本）
元松阳女子张玉娘撰。玉娘明慧知书，少许字沈佺。既而父母有违言，玉孃不从。適佺属疾，玉娘折简贻佺，以死自誓。佺卒，玉娘遂以忧死。叶子奇《草木子》深以其通问为非。至嘉靖中，邑人王诏得其遗诗於《道藏》中，乃为作传以表其事，而引无盐、孟光为比。要其失礼之咎自不可掩，而其志则可哀已。
诗格浅弱，不出闺阁之态。卷首题张献集录，盖玉娘之族孙也。
