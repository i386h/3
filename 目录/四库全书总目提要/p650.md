<!-- { "loadSidebar": true } -->
宋赵孟坚撰。孟坚字子固，自号彝斋。太祖十一世孙。其先以安定郡王从高宗南渡，家於嘉禾之广陈镇。而孟坚自作告墓文中，又作广成。盖俗语相沿，初无定字。至元《嘉禾志》载：“广陈镇在海盐县东北九十里。”则孟坚当为海盐人。其或作嘉兴者，误也。孟坚以宗室子，登宝庆三年进士。好学工书，喜藏名迹，时人比之米芾。至今遗墨流传，人人能知其姓字。惟其生平本末，则诸书所纪往往不同。如周密《齐东野语》谓其终提辖左帑，身后有严陵之命。是孟坚殁於宋世。而姚桐寿《乐郊私语》谓“孟坚入元，不乐仕进，隐居避客。从弟孟頫来访，坐定，问弁山、笠泽佳否。孟頫云佳。孟坚曰：‘弟奈山泽佳何？’既退，使人濯其坐具”云云。则又似元初尚存者。二说错互殊甚。今案孟坚《甲辰岁朝把笔诗》有“四十五番见除夕”之句，以干支逆数之，当生於庆元己未。距宋亡时凡七十八年。孟頫仕元尚在其后，孟坚必不能及见。又考朱存理《铁网珊瑚》载孟坚《梅竹谱卷》有咸淳丁卯叶隆礼跋，称：“子固晚年工梅竹，步骤逃禅。
予自江右归，将与之是正，而子固死矣。”跋出隆礼手迹，其言可信。是孟坚之卒於丁卯以前，更为确凿，亦足证桐寿之说为诞妄矣。至其历官次第，他书不载。
而见於诗文自述者，如为湖州掾入转运司幕，知诸暨县，以御史言罢归，皆历历可考。独不言其尝为朝官。《宋诗纪事》乃谓其景定初迁翰林学士，又不知何所据也。其集《宋史艺文志》不著录。惟见於明《秘阁书目》者四册。世久失传。
今从《永乐大典》摭拾补缀，釐为四卷。大都清远绝俗，类其为人。剩璧零珪，风流未泯，亦足与书画并传不朽云。
△《张氏拙轩集》六卷（永乐大典本）
宋张侃撰。侃字直夫。其事迹不见於史乘。据集中自称邗城，又称淮海，则当为扬州人。而自《宝祐维扬志》以下，记广陵人物者，皆未尝举其姓名。独钱溥《秘阁书目》载有《张拙轩初稿》四册，焦竑《国史经籍志》则有张侃《拙轩稿》四卷，而《宋艺文志》、《书录解题》俱无之。宋人《江湖》前后诸集及近时选录宋诗者，亦多未之及。则其湮晦於世，盖已久矣。今《永乐大典》各韵内，尚颇载其诗文，或题《拙轩集》，或题《拙轩初稿》。勘验标目，与钱溥、焦竑所记并合，当即其书，惟其人无可考见。今即集中谢楼监丞为其父作行实一书，反覆参核，知侃即开禧中知枢密院张岩之子也。案《宋史》，岩以参知政事进筦枢密，督视江淮军马。书中称其父訏谟两社，出董戎师，历官既已相符。又岩附和韩侂胄，用兵败衄，御史劾其朋奸误国夺官。而书中谓其父惟主於和，以靖国家，或者不之察，极力诋毁云云。其言皆为父辨白，益足与岩事相证。史又称岩家本大梁，徙扬州。绍兴末，渡江居湖州。考集中《归来诗》，有“结亭苕水旁”句。《江淮录跋》中亦有“吾家近西塞”语。知其卜宅吴兴，尤为确据。至其生平宦迹，虽不尽详，以其诗文考之，则尝监常州奔牛镇酒税，迁为上虞丞，尚略见大概也。岩以谄媚权奸，致位通显，为世诟病。而侃独志萧散，浮沉末僚，所与游者，如赵师秀、周文璞辈，皆吟咏自適，恬静不争之士。故所作格律，亦多清隽圆转，时有闲澹之致。虽未能开辟门径，自成一家。而其集久佚仅存，实为世所未睹。谨排订编次，釐为六卷，俾言宋诗者犹得以知其名氏焉。
△《灵岩集》十卷（永乐大典本）
宋唐士耻撰。士耻爵里始末，诸书不载。案《金华志》有灵岩山，山有灵岩寺，为梁刘孝标故宅。其集以灵岩为名，与山相合。集中有《两溪诗》，据《志》即金华之瀫溪也。则士耻当为金华人。集中又有府判何公行状一首，府判名松，字伯固，即金华何基之大父。士耻之母为松女弟，士耻又为松婿，亦世籍金华之徵矣。考金华诸唐，自尧封首登绍兴二年进士，累官龙图阁朝散大夫。子饶州教授仲温，乐平主簿仲义及知台州仲友，并绍兴中进士。仲友复中宏词科。仲友三子，名士俊、士特、士济，亦与何为姻娅。见朱子案仲友第三状。集中通吉守史弥忠启云“大父朝迹之累年，尝在王国履簪之列；先世符麾之昔日，又联金昆羁靮之游”。上联似指尧封为朝散时言，下联似指仲友知台州时言。案其世系，殆尧封之诸孙，仲友之犹子。特其或为仲温之子，或为仲义之子，则不可得而详耳。其官阶可考者，集中有谢许南丞荐举启云“仅以门调玷於士流”。又启云“曩缘芘荫，常领簿书”。通罗守启云“牵丝邑属，谳狱掾曹”。又有交代张司理一启。其他简牍率云“冒绾理曹，典司五听”。知士耻以门叙入仕，荐充改秩，尝任丞倅问刑之官。其宦迹可考者，曰吉州，曰临江，曰建昌，曰万安，知历官皆在江右诸郡。其文字纪年可考者，上自嘉定，下至淳祐，知为宁宗、理宗时人。
其他则集无明文，莫得而稽矣。集中制诰等作，绝无除授姓名。即表、檄、箴、铭、赞、颂诸篇，亦皆拟作。其题自羲、轩以至汉、唐，间取北宋八朝与南渡初年时事。考高宗立词科，凡十二题，制、诏、诰、表、露布、檄、箴、铭、记、赞、颂、序。内杂出六题，分为三场。每场体制，一古一今。士耻所作，盖即备词科之用也。仲友曾著《词科杂录》，其亦家学濡染，世擅其长欤。集久失传，非惟史不著录，即志乘亦不登其姓名。故谈艺诸家，率不之及。今从《永乐大典》内采辑，次为十卷，并其代人之作以类附焉。循诵其文，洽闻殚见，古泽斑然。
非南宋末流操臆见，骋空谈者所能望其涯涘，未可以其名不著而忽之也。
△《玉楮集》八卷（浙江鲍士恭家藏本）
宋岳珂撰。珂有《九经三传沿革例》，已著录。此集凡诗三百八十五首。其编年起理宗嘉熙戊戌，迄於庚子。珂《桯史》称，绍熙壬子年十岁，则是集其五十八岁所编。名曰《玉楮》，盖取列子刻玉为楮叶，三年而成之意也。考珂於绍定癸巳元夕京口观灯，因作诗及祐陵事。韩正伦疑其借端讽己，遂构怨陷以他罪。会事白得释，至戊戌复召用。故首篇有“五年坐奇谤”之语，他诗亦屡及。
此诗止录此三年者，其意实原於此。《自叙》云：“木以不材寿，雁以不鸣弃，犠尊以青黄丧，大<夸瓜>以浮游取。”盖有慨乎其言之也。虽时伤浅露，少诗人一唱三叹之致，而轩爽磊落，气格亦有可观。王士祯《居易录》称是集流传绝少，安邱张贞得高唐王家旧抄本，乃录而传之，盖亦罕覯之笈矣。
△《梅野集》十二卷（永乐大典本）
宋徐元杰撰。元杰字仁伯，信州上饶人，绍定五年进士第一，累官国子祭酒，权中书舍人，拜工部侍郎，谥忠愍，事迹具《宋史》本传。元杰侃直敢言，不避权势。当史嵩之起复，元杰攻之甚力，卒寝成命。后元杰以暴疾卒，人皆以为嵩之毒之。台谏及太学生徒俱为上疏讼冤，诏置狱追勘，迄不能白。本传颇载其事，而周密《癸辛杂识》所记尤详。是集旧有《赵汝腾序》，亦极言元杰死状不明为可悲，且云憸壬任折狱之责，盖指侍御史郑寀而言。然据《癸辛杂识》，寀实首为元杰讼冤，特未能诘正是狱。而汝腾遽以奸回诋之。盖当日朝端水火，入主出奴，沸羹蜩螗，迄无定论。即此一事，而宋之纲维不立，亦概可见矣。其集不载於《宋史艺文志》。观其子直谅跋语，乃景定二年直谅知兴化州时所刊，本二十五卷，世久失传。今从《永乐大典》中采辑编次，釐为杂文十一卷、诗词一卷。仅存十之五六，而本传所列奏议，条目具存，尚可得其大概。其中如《戊戌轮对劄子》，则为校书郎时所上。《甲辰上殿劄子》，则为左司郎官时所上。其论济王之宜置后，骄奢之宜戒抑，敌国外患之宜以宗社为心，皆惓惓纳忠，辞旨恳到。其《白左揆论时事》数书，乃为杜范所延而作，亦多关系国家大计，言无不尽。虽夙从陈文蔚、真德秀游，或不免过泥古义，稍涉拘迂，然不可谓之不轨於正也。周密《浩然斋雅谈》记元杰母张氏能诗，有“不知帘外溶溶月，上到梅花第几枝”之句。而元杰诗乃颇朴僿。盖真氏文章正宗持论如是，元杰亦笃守其师说云。
△《耻堂存稿》八卷（永乐大典本）
宋高斯得撰。斯得字不妄，邛州蒲江人，绍定二年进士。李心传辟为史馆检阅，迁秘阁校勘。历官端明阁学士，签书枢密院事，兼参知政事。为留梦炎所构，罢官予祠。宋亡，隐居苕霅间而卒。事迹具《宋史》本传。斯得父稼，端平间知沔州，与元兵战殁。斯得能以忠孝世其家。其立朝謇谔尽言，惟以培养国脉，搏击奸邪为志。本传载所论奏凡十馀事，多当时切要。今集中仅存奏疏十篇，与本传相较，已不能无所遗脱。然於宋末废弛欺蔽之象，痛切敷陈，皆凛然足以为戒。
至其生平遭遇，始沮於史嵩之，中厄於贾似道，晚挤於留梦炎。虽登政府，不得大行其志。悯时忧国之念，一概托之於诗。虽其抒写胸臆，间伤率易，押韵亦时有出入，而感怀书事，要自有白氏讽谕之遗。如《西湖竞渡》、《三丽人行》诸首，俱拾《奸臣传》之所遗。《雷异》、《鸡祸》诸篇，亦可增《五行志》之所未备。徵宋末故事者，是亦足称诗史矣。案本传载，斯得所著有《耻堂文集》，明叶盛《菉竹堂书目》亦有《耻堂集》七册，而皆不言卷数，其后遂亡佚不传。
厉鹗撰《宋诗纪事》，亦无斯得之名。今从《永乐大典》各韵中掇拾排次，釐为文五卷、诗三卷，用存其概，而仍以元龚璛《原序》冠之於前。
△《秋崖集》四十卷（浙江鲍士恭家藏本）
宋方岳撰。岳字巨山，号秋崖，歙县人。绍定五年进士。淳祐中为赵葵参议官。移知南康军，以杖舟卒忤荆帅贾似道。后知袁州，又忤丁大全，被劾罢归。
其集世有二本，一为《秋崖新稿》，凡三十一卷，乃从宋宝祐五年刻本影抄；一为《秋崖小稿》，凡文四十五卷、诗三十八卷，乃明嘉靖中其裔孙方谦所刊。今以两本参校，嘉靖本所载较备。然宝祐本所有而嘉靖本所无者，诗文亦尚各数十首。又有别行之本，题曰《秋崖小简》，较之本集多书札六首。谨删除重复，以类合编，并成一集，勒为四十卷。岳才锋凌厉。洪焱祖作《秋崖先生传》，谓“其诗文四六不用古律，以意为之，语或天出”。可谓兼尽其得失。要其名言隽句，络绎奔赴，以骈体为尤工，可与刘克庄相为伯仲。集中有《在淮南与赵葵书》，举葵驭军之失，辞甚切直，亦不失为忠告。至葵兄范为帅失律，致襄阳不守，所系不轻，而其罪亦非小。岳以居葵幕府之故，乃作书曲为宽解。载之集中，则未免有愧词矣。
