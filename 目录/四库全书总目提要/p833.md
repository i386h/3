<!-- { "loadSidebar": true } -->
△《冰川诗式》十卷（两淮盐政采进本）
明梁桥撰。桥字公济，号冰川子，真定人。由选贡生授四川布政司经历。是书成於嘉靖己巳。分定体、练句、贞韵、审声、研几、综赜六门。杂录旧说，不著所出。又参以臆见，横生名目，兼增以杜撰之体。盖於诗之源流正变，皆未有所解也。
△《豫章诗话》六卷（江西巡抚采进本）
明郭子章撰。子章有《蠙衣生易解》，已著录。是编论其乡人之诗，与诗之作於其乡者。上起古初，下迄於明。然多据郡县志书所采，未免芜杂。如惠远七言绝句，子章能辨其伪。然寻真观玉简天篆，决非秦代语。岩下老人武帝问答，决非汉人语，乃以为四言之祖，何耶？又如房璘妻高氏碑刻之类，无与於诗话。
而卢仝、韩愈用龙锺、躘踵字之类，亦无与豫章。均有爱奇嗜博之失。
△《玉笥诗谈》四卷（编修程晋芳家藏本）
明朱孟震撰。孟震有《河上楮谈》，已著录。此其所为诗话，皆载明代之事，而涉於江西者尤多。盖据其见闻所及也。其论诗大旨，则惟以王世贞为宗。
△《玉堂日钞》三卷（浙江巡抚采进本）
明黄洪宪编。洪宪有《朝鲜国纪》，已著录。是编钞撮宋陈骙《文则》、李耆卿《文章精义》、明何良俊《论文》、王世贞《艺苑卮言》、吴讷《文章辨体》五家之言，共为一书。首有其四世从孙经序，称洪宪读书中秘时，随见手录。
盖偶然摘钞，本非著述。其后人尊崇手泽，因而藏弆。实则骙等之书具在，无庸此之复陈也。
△《诗心珠会》八卷（浙江巡抚采进本）
明华阳王朱宣墡编。宣墡字白厚，自号味一道人。蜀献王椿八世孙。考《明史宗室表》，其袭封在万历十三年。是编前有自序，题嘉靖庚申。盖作於未袭封时，故其私印一曰蜀国分藩，一曰华阳王长子也。是编取前人诗话分类编次，凡体格二卷，法则二卷，评论二卷，辨正一卷，杂拾一卷。其所徵引皆不著所出，庞杂无绪。间有附注，以味一曰别之，亦皆肤浅。
△《冷邸小言》一卷（两淮盐政采进本）
明邓云霄撰。云霄有《百花洲集》，已著录。此书前有自序，称“论诗什九，品古什一”。大旨以严羽为宗，尊陶、谢而祧苏、李，左王、孟而右杜、韩。司空图所谓“不著一字，尽得风流”者，亦诗家之一派，不可废也。然以为极则，则狭矣。
△《艺薮谈宗》六卷（山东巡抚采进本）
明周子文编。子文字岐阳，无锡人。万历癸未进士，是编辑明人论诗之语为一编，凡宋濂、高棅、何景明、李东阳、徐祯卿、王廷相、杨慎、都穆、皇甫汸、王世贞、何良俊、谢榛、王世懋、胡应麟、王穉登、屠隆、焦竑、李维桢、朱长春十九家。或采录其文集，或删节其诗话，大致以王世贞为圭臬。盖万历中叶，七子之馀焰犹未尽熸，故子文据《艺苑卮言》一书，遽欲衡量千古也。
△《楚范》六卷（浙江范懋柱家天一阁藏本）
明张之象撰。之象有《太史史例》，已著录。是编割裂《楚词》之文，分标格目，以为拟作之法。分十二编：曰辨体，曰解题，曰发端，曰造句，曰丽词，曰叶韵，曰用韵，曰更韵，曰连文，曰叠字，曰助语，曰馀音。屈、宋所作，上接风人之遗，而下开百代之词赋。性情所造，音律自生，所谓文成而法立者也。
之象乃摘其某章某句，多立门类，限为定法，如词曲家之有工尺。以是拟骚，宁止相去九牛毛乎？
△《恬志堂诗话》三卷（编修程晋芳家藏本）
明李日华撰。日华有《梅墟先生别录》，已著录。此编载曹溶《学海类编》中，乃摘其诸杂著中论诗之语，凑合成编。如武伯英烛剪一联，其文甚繁。今删其上文，但云“烛剪句余改曰‘吐残月魄蟆颐动，蹴落春红燕尾忙’。”此改字竟从何来，是直不通书贾所摘矣。至日华堂名恬致，其集即名《恬致堂集》。而改曰恬志，尤耳食之误也。
△《诗薮》十八卷（江苏巡抚采进本）
明胡应麟撰。应麟有《笔丛》，已著录。是书凡内编六卷，分古、今体各三卷。外编六卷，自周至元，以时代为次。杂编六卷，分遗逸、闰馀各三卷。皆其评论之语。《明史文苑传》：“胡应麟幼能诗，万历四年举於乡。久不第，筑室山中。购书四万馀卷，手自编次，多所撰著。携诗谒王世贞，世贞喜而激赏之。
归益自负。所著《诗薮》十八卷，大抵奉世贞卮言为律令，而敷衍其说。谓诗家之有世贞，集大成之尼父也。其贡谀如此”云云。是应麟著此书时，世贞固尚在，乃内编又自纪其作《哭王长公诗》二百四十韵事，岂应麟又续有所增益欤？
△《夷白斋诗话》一卷（两江总督采进本）
明顾元庆撰。元庆有《云林遗事》，已著录。是编论诗多隔膜之语。如秦韬玉诗“地衣镇角香狮子，帘额侵钩绣辟邪”，可谓寒酸穷眼。元庆乃称其状富贵之象於目前，品题殊误。所录明诗多猥琐。至议蔡邕《饮马长城窟行》谓鱼腹中安得有书，尤高叟之为诗矣。
△《诗谭》十卷（副都御史黄登贤家藏本）
明叶廷秀撰。廷秀有《西曹秋思》，已著录。是集所辑诗话，半录旧文，半出己论。前有廷秀自序称：“以为谭诗也可，谭道也可。”然其病正坐於此。第一条即曰心学，第二条即曰行得始为难。盖以讲学为诗家正脉，始於《文章正宗》。
《白沙》、《定山》诸集，又加甚焉。至廷秀等，而风雅扫地矣。此所谓言之有故，执之成理，而断断不可行於天下者也。故其人虽风裁岳岳，而论诗不可为训焉。
△《佘山诗话》三卷（编修程晋芳家藏本）
旧本题明陈继儒撰。继儒有《邵康节外纪》，已著录。此书别无传本，惟《学海类编》载之。然其文皆摭拾继儒他说部而成，殆非其本书。其中如以展子虔为大李将军之师，大李将军为唐开元中李思训，展子虔则北齐人也。疏谬如是，即真出继儒手，正亦无足取耳。
△《藕居士诗话》二卷（浙江鲍士恭家藏本）
明陈懋仁撰。懋仁有《年号韵编》，已著录。是书卷末论卢照邻诗“玉帛委奄尹，鈇质婴缙绅”句，以为此熹宗朝十字史，则作於崇祯时矣。懋仁及与袁宏道、锺惺、谭元春游，故其论诗大旨，以公安、竟陵为宗。自序谓考证多而评骘少。今观其书，如元王烈妇、明铁铉女诸条，亦稍能辨析。而舛漏之处甚多。如徐祯卿《观射歌》“突如流星中如树，此自用诗四鍭如树”语，而引仪礼之皮树以为兽名，则如字定作何解？杜甫《杜鹃诗》证以三绝句之叠用刺史，明鹃字为韵是已。又引《白头吟》之“郭东亦有樵”二句，则不知此乃晋乐所加以谐律，非本词也。诗《新台有泚》，说文作玼，自是当时别本。而以为泚误作玼，是未勘《说文》所引《五经》，不同者不止於此。谓《蜀道难》始梁张悰，不始李白。
不知郭茂倩《乐府诗集》所载乃以梁元帝为首。谓杨慎《赵州馆喜晴》七言律诗以朋字押入东韵为合古法，是误以古韵论律韵。谓傅玄以槊押貊为无韵之诗，不知槊在觉部，江之入声，貊在陌部，庚之入声，正穿鼻七声之相通。又误以律韵议古韵，至引尸子“死人为归人”句证邱为诗之“万里一归人”，更与本意相左矣。所注杜诗诸故实，亦茫无根据，无一字之可信也。
△《艺活甲编》五卷（副都御史黄登贤家藏本）
明茅元仪撰。元仪有《嘉靖大政类编》，已著录。此编皆评诗论文之语。当嘉靖中，元仪祖坤，与王世贞争名相轧。坤作《史记钞》，世贞未见其书，即先断其必不解。又世贞题《归有光集》，诋坤《八家文钞》右永叔而左昌黎。元仪修先世之憾，故此书大旨主於排斥世贞。然世贞摹拟之弊，虽可议者多。而元仪评论古人，又往往大言无当，所见实粗。其任意雌黄，亦皆不为定论也。
△《文通》三十一卷（两江总督采进本）
明朱荃宰撰。荃宰字咸一，黄冈人。所著有文、诗、乐、词、曲五编，并以通名，见於自序。而《文通》独先刻成。其书取古今文章流别，及诗文格律，一一为之条析。盖欲仿刘勰《雕龙》而作。其末诠梦一篇，酷摹勰之自序。然大抵摭拾百家，矜示奥博，未能一一融贯也。
△《诗话类编》三十二卷（直隶总督采进本）
明王昌会撰。昌会字嘉侯，上海人。参议圻之孙也。是编摭拾诸诗话，参以小说，裒合成书。议论则不著其姓名，事实则不著其时代。又并不著出自何书。
糅杂割裂，茫无体例，亦博而不精之学也。
△《尧山堂偶隽》七卷（浙江鲍士恭家藏本）
明蒋一葵编。一葵有《尧山堂外纪》，已著录。是书取前人比偶之文，自六朝迄宋、元，凡制诰、笺表、赋序、启劄中名隽之句，及寻常应对俳语，次而录之。盖王铚《四六话》之类。然摭拾未广，所采亦不尽工。
△《唐诗谈丛》一卷（编修程晋芳家藏本）
旧本题明胡震亨撰。震亨有《海盐县图经》，已著录。是书载曹溶《学海类编》中，实即《唐音癸签》之文。癸签凡分体、发微、评汇、乐通、诂笺、谈丛、集录七门。此摘其谈丛一门，别立名目耳。
△《诗脍》八卷（江苏巡抚采进本）
明陈云式撰。云式字定之，钱塘人。是书凡分二十四类，皆杂采诸家诗话为之，而讳其出处。漫无持择，亦无所考证。
△《绿天耕舍燕钞》四卷（两淮盐政采进本）
不著撰人名氏，但署曰雪畴子辑，不知何许人也。其书杂取明人论诗之语，缀合成编，无所发明考证。大旨排王、李而主锺、谭。殆当万历、天启之间《诗归》盛行之后欤？
△《雅论》二十六卷（安徽巡抚采进本）
明费经虞撰。其子密又增补之。经虞字仲若，新繁人。密有《燕峰文钞》，已著录。是书详论历代之诗，分源本、体调、格式、制作、合论、工力、时代、针砭、品衡、盛事、题引、琐语、音韵十三门。自序称以诗馀附后为十四，而目录及书中皆无之。盖欲为之而未成也。经虞著作不概见。密则以“大江流汉水，孤艇接残春”一联为王士祯所称，有十字须千古之目。而编次此书，乃未为精密。
如源本类中论诗句所始一条，乃挚虞《文章流别》之文，今尚载《太平御览》中，而引为孔颖达《诗疏》。葛天八阕一条，乃刘勰《文心雕龙》之文，乃引为梅鼎祚《古乐苑》。《左传》载浑良夫被发而譟，乃呼譟之譟，而以譟为诗之一体，谓始於浑良夫。杨慎虽有《五言律祖》，然齐、梁但有永明体，宫体之名，无律之名。而以五言律诗始见齐、梁，排律之名始於杨士宏之《唐音》，古无是称，而以为始见於唐。体调类中西昆酬唱，乃杨亿、刘子仪诸人，亿序可证。
