<!-- { "loadSidebar": true } -->
宋刘弇撰。弇字伟明，安福人。元丰二年进士。复中博学宏词科。初知峨眉县，改博士。元符改元，进《南郊大礼赋》，除秘书省正字，历实录院检讨。事迹具《宋史》本传。是集名曰“龙云”者，《书录解题》谓“龙云，安福乡名，弇所居也”。其文不名一格，大都气体宏整，词致敷腴。周必大作是集序，谓其醺经饫史，吞吐百氏，为足继欧阳修之后，而上接韩文。则推许未免溢分。《宋史》本传称其文剷削瑕颣，卓诡不凡。庶几乎近其实矣。诗虽才地稍弱，要亦峭拔不俗，异於庸音之足曲也。其集初刊於浦城，仅二十五卷。绍兴四年，其乡人罗良弼搜求别本，益以彭德源、曾如晦等所编，又得《宏词》、《时议》诸篇於郭明叔家。总六百三十一首，釐为三十二卷。后附志铭及良弼跋。岁久版佚。
明弘治中刘璋复序而重刊。吴之振撰《宋诗钞》，不及弇集。曹庭楝撰《宋诗存》，始补收之。盖传本较稀，故之振偶未见云。
△《云溪居士集》三十卷（永乐大典本）
宋华镇撰。镇字安仁，会稽人。元丰二年进士。官至朝奉大夫，知漳州军事。
镇原集本一百卷。又有《扬子法言训解》十卷、《书记》三卷、《会稽览古诗》一百三篇、《长短句》一卷、《会稽录》一卷，并附哀文一卷，通一百十七卷。
绍兴十三年，其子初成裒集刊刻，曾表进於朝。又镇《上蔡枢密书》，自云“有所作《王制解》一编”。而初成所为状跋，则不载是书。盖当时已散佚矣。其集诸家书目皆不著录。宝庆《会稽续志》但称镇好学博古，尝著《会稽览古诗》一百三篇，不及其集。惟焦竑《经籍志》载《云溪居士集》一百卷，而其他著作亦均未载。近钱塘厉鹗编《宋诗纪事》，仅从地志之中抄得《会稽览古诗》九首。
知自明以来，是集无传本也。兹於《永乐大典》中掇缉诠次，釐为三十卷。虽未能顿还旧观，然原刻卷数，已得三之一矣。楼炤序其集曰：“精深典赡，遒丽逸发。”又曰：“介然自重，不轻以求人之知。其名之不昭也，固宜。”然观其学术，大抵以王安石为宗。且与蔡京、章惇辈赠答往来，干祈甚至。炤之所云，未必遽为公论。特幸不为京辈所汲引，故尚未丽名奸党，身败名裂耳。至其所为诗文，则才气丰蔚，词条畅达。虽不足与欧、曾、苏、黄比絜长短，而在元丰、元祐之际，亦褎然自成一家。置其人品，取其文章可矣。
△《演山集》六十卷（编修汪如藻家藏本）
宋黄裳撰。裳字冕仲，南平人。元丰五年进士第一。累官礼部尚书。《宋史》列传别有一黄裳，普城人。乾道五年进士。光宗时官至显谟阁待制。名姓偶同，非一人也。其集见於陈振孙《书录解题》者六十卷。今此本卷目相符，盖犹宋时原本。《国史经籍志》作“黄裳《兼山集》四十卷”。书名卷数俱不合，盖焦竑传录之误耳。裳，《宋史》无传，其行事不甚可考。《福建通志》称“政和、宣和间三舍法行。裳上书谓宜近不宜远，宜少不宜老，宜富不宜贫。不如遵祖宗科举之制。人以为确论”。要亦伉直有守之士。故其诗文俱骨力坚劲，不为委靡之音。同时庄念祖《述方外志》乃谓“裳为紫薇天官九真人之一。因误校籍，堕人间”云云。说殊诞妄。盖以裳素喜道家玄秘之书，又自称紫元翁，往往爱作尘外语。故从而附会之耳。兹编为乾道初其季子玠裒辑，建昌军教授廖挺订其舛误，刻於军学。前有王说序，亦称其渊源六经，议论悉出於正云。
△《姑溪居士前集》五十卷、《后集》二十卷（编修汪如藻家藏本）
宋李之仪撰。之仪字端叔，《宋史》称沧州无棣人。而吴芾作前集序，乃曰景城人。考《元丰九域志》，熙宁六年省景城入乐寿，则当为乐寿人。史殆因沧州景城郡横海军节度治平九年尝由清池徙治无棣，遂误以景城即无棣也。陈氏《书录解题》据所题郡望，称为赵郡人，益失之矣。之仪元丰中举进士。元祐初为枢密院编修官，通判原州。元符中监内香药库。以尝从苏轼幕府，为御史石豫劾罢。崇宁初提举河东常平，坐草范纯仁遗表过於鲠直，忤蔡京意，编管太平。
是编《前集》五十卷，为乾道丁亥吴芾所辑，并为之序。姑溪居士，之仪南迁后自号，因以名其集也。《后集》二十卷，不知谁编。然《文献通考》已著录，则亦出宋人手矣。之仪在元祐、熙宁间，文章与张耒、秦观相上下。王明清《挥麈后录》称其尺牍最工。然他作亦皆神锋俊逸，往往具苏轼之一体。盖气类渐染，与之化也。其诗名稍不及黄、陈。论者因苏轼题其诗后有“暂借好诗消永夜，每逢佳处辄参禅”句，遂以为讽其过於僻涩。今观集中诸诗，虽魄力雄厚，不足敌轼；然大抵轩豁磊落，实无郊、岛钩棘艰苦之状。注家所论，附会其词，非轼本意矣。
△《潏水集》十六卷（永乐大典本）
宋李复撰。复字履中。先世家开封祥符，以其父官关右，遂为长安人。登元丰二年进士。历官熙河转运使，终於中大夫集贤殿修撰。其事迹不见於《宋史》。
洪迈《容斋随笔》载其於蔡京、刑恕谋用战车、战舰一事，上疏排诋，甚为切直。
而恨史传之不能详尽。《朱子语录》亦曰：“闽人李复（案复非闽人，此句或传写之误。）及识横渠先生。绍圣间为西边使者，博记能文。今信州有《潏水集》者，即其文也。其间有《论孟子养气》，谓‘动必由理，故仰不愧於天，俯不怍於人。无忧无惧，其气岂不充乎！舍是则明有人非，幽有鬼责，自歉於中，气为之丧矣’。此语虽疏，却得其大旨。近世诸儒之论，多似过高，流於老、庄而不知，不若此说之为得也。”今观是集，如谓扬雄不知道，谓井田兵制不可遽言复古，皆确然中理。其他持论，亦皆醇正，不止朱子所称一条。又久居兵间，娴习戎事，故所上奏议，大都侃侃建白，深中时弊，亦不止洪迈所称二疏。至其考证今古，贯穿博洽，於易象、算术、五行律吕之学无不剖晰精微，具有本末，尤非空谈者所可及。在宋儒之中，可谓有体有用者矣。集本四十卷，乾道间尝刻於饶郡，即朱子所谓信州本也。后散佚无存，谈宋文者多不能举其名氏。今从《永乐大典》裒辑编缀，釐为一十六卷，著之於录。既以发潜德之幽光，且以补史传之阙略焉。
△《学易集》八卷（永乐大典本）
宋刘跂撰。跂字斯立，东光人，家於东平。尚书右仆射挚之子也。《宋史》附见挚传。称其能文章，遭党事，为官拓落，家居避祸以寿终，而不详著其仕履。
惟晁说之作跂墓志称：“跂登元丰二年进士。初选亳州教授。元祐初除曹州州学教授，以雄州防御推官知江州彭泽县。其后改管城、蕲水，所至有政声。复主管成都府永宁观。政和末以朝奉郎卒。”所叙生平梗概，颇为详悉。说之又称跂晚作学易堂，乡人称为学易先生。其集名盖取诸此也。绍圣初，挚以党籍窜新州，卒於谪所。建中靖国初，跂伏阙籥冤，得复官昭雪，世称其孝。吕本中《紫微诗话》称：“跂初登科，就亳州，见刘攽所称引，皆所未知，於是始有意读书。厥后与孙复、石介名相埒。”盖其行谊学问，均不愧於古人。所作古文，类简劲有法度。诗则多似陈师道体。虽时露生拗，要自落落无凡语。《江西宗派图》中不列其名，殆以挚为朔党，门户不同欤！然淳熙中吕祖谦奉诏修《文鉴》，多取跂作。其辨冤时《上执政启》所云“晚岁离骚，魂竟招於异域。平生精爽，梦犹托於古人”者，吕本中《诗话》及王铚《四六话》亦俱极推其隶事之工。即以文章而论，亦北宋末年卓然一作者矣。其集原本二十卷，陈振孙《书录解题》谓最初李相之得於跂甥蔡瞻明。绍兴中洪迈传於长乐官舍。后施元之刻版行世。《宣防宫赋》、《学易堂记》世尤传诵。今元之旧刻，久无传本。惟《永乐大典》载跂诗文颇多。虽未免有所脱佚，而掇拾排次，尚可得什之六七。谨依类编订，共录为十有二卷。今恭承圣训，於刊刻时削去青词，以归雅正。其《同天节道场疏》、《管城县修狱道场疏》、《供给看经疏》、《北山塑像疏》、《灵泉修告疏》、《仁钦升坐疏》、《请崇宁长老疏》以及为其父母舅氏修斋诸疏，皆迹涉异端，与青词相类，亦概为削除。重加编次，釐为八卷，用昭鉴古斥邪之训，垂万世立言之准焉。
△《道乡集》四十卷（两淮马裕家藏本）
宋邹浩撰。浩字志完，常州晋陵人。元丰五年进士。官终直龙图阁，赠宝文阁学士。谥曰忠。事迹具《宋史》本传。此集乃其子柄栩所辑。凡诗十四卷、文二十六卷。李纲尝为之序，此本失载。《东都事略》载浩集三十卷。疑此亦后人所分也。浩於元符二年以上疏谏立刘后编管新州。当时已焚毁其稿。徽宗初，蔡京重治浩罪，求其疏不得，仍伪作浩疏宣示之。今集中具载原疏，盖自《徽宗实录》浩传中采出者。又集载疏共四首，而李焘《长编》内尚有元符元年《论执政大臣不和》一疏，不见集中。又论章惇凡四疏，集亦只载其三。而《高俅转官》一制乃存而不删。盖编类之时，蒐采未备，去取亦未尽当也。柄等镂版，宋末已毁。明成化间其裔孙邹量始得内阁抄本。万历中钱塘令邹忠允亦浩之裔，乃再刊行之。王士祯《居易录》称其古诗似白居易，律诗似刘梦得。又称其受学程门，而特嗜禅理，诗文多宗门语。其《括苍易传序》，服膺荆舒之学，亦驳而不醇。
夫浩之大节，可谓不愧师门矣。语言文字，小小异同，未足为累，盖所学在此不在彼也。以是吹求，是亦不揣其本矣。
△《游廌山集》四卷（福建巡抚采进本）
宋游酢撰。酢字定夫，建阳人。元丰五年进士。建中靖国初，历官监察御史。
宣和初，终於知濠州。事迹具《宋史道学传》。杨时《龟山集》有酢墓志铭，称所著有《中庸义》一卷、《易说》一卷、《诗二南义》一卷、《论语》、《孟子》杂解各一卷、《文集》十卷。年谱称其“年二十九，录明道先生语。年四十一，录伊川先生语。年四十六，作《论孟杂解》、《中庸义》。年四十七，作《易说》、《诗二南义》”。而不言文集，盖本各为书也。此本首以《论语杂解》、《中庸义》、《孟子杂解》为一卷。次《易说》、《诗二南义》为一卷。次《师语》、《师训》为一卷。次以文七篇、诗十三首，附以墓志、年谱为一卷。又《中庸义》后有《拾遗》。《孟子杂解》仅八条。《诗二南义》仅二条。盖后人掇拾重编，不但非其原本，且并非完书矣。《春日山行》诗中有“风咏舞雩正此日，雪飘伊洛是何年”之句。自用程门立雪故实，似亦不类酢作。以其为宋儒遗书，别无他本，姑录之以备一家焉。
△《西台集》二十卷（永乐大典本）
