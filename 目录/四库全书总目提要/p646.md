<!-- { "loadSidebar": true } -->
△《康范诗集》一卷、《附录》三卷（安徽巡抚采进本）
宋汪晫撰。晫所编《曾子》，已著录。是集题曰“康范”者，真德秀参知政事时，属绩溪令李遇求晫言行之实，将荐於朝。会德秀卒，未果，后晫亦卒，遇私谥之曰“康范”，因以名集也。末有晫三世孙梦斗跋语，称“其诗词共七十首。其馀杂著，亦尝编辑得二十篇。并《静观常语》三十馀卷，亡於兵火。惟诗词草本仅存”云云。盖掇拾於残毁之馀，已非其完帙，故所存仅此集。
后又有《康范续录》，载梦斗进晫所编《曾子》、《子思子全书》表及《褒赠通直郎指挥》二篇。又有《康范实录》，载行状、铭诔之类，盖仿李翱文集所作《皇考实录》之例。（案自六朝以后，实录已为国史之尊名，臣庶不应僣拟，已驳正於李翱集条下，兹不具论。）又有附录外集，载诸名贤与其先世酬唱题赠之作，皆后人所续辑也。是集及梦斗《北游集》旧本，合题曰《西园遗稿》。西园盖其先世监簿琛别业，苏辙有《题汪文通豁然亭》诗，即在其地。今以二人相距三世，本各为一集，故仍分著於录。而附存其改题之总名於此焉。
△《清献集》二十卷（编修汪如藻家藏本）
宋杜范撰。范字成己，黄岩人。嘉定元年进士。淳祐中官至右丞相，清献其谥也。事迹具《宋史》本传。史载范所著古律诗五卷，今此本四卷。又杂文六卷，今此本亦四卷。又奏稿十卷，今此本十卷，又多书劄一卷。又外制三卷、进故事五卷、经筵讲义三卷，今此本俱不载，而有行状、本传、祠记等一卷，列於卷首。
共为二十卷。盖后人重辑之本，非其旧矣。范有公辅才，正色立朝，议论鲠切。
其为御史时，累劾李鸣复等行贿交结之罪，鸣复卒以去位。其守宁国还朝时，又极陈内忧外患之交迫，而劝理宗以屏声色、远邪佞，言多切挚。及其为相，前后所上五事及十二事，无不深中时弊。虽在位未久而没，不能大有所匡正，然奏疏之见於集者，大都悱恻恳到，足以徵其忠爱之忱矣。
△《鹤林集》四十卷（永乐大典本）
宋吴泳撰。泳字叔永，潼川人。嘉定元年进士。理宗朝历官起居舍人，兼直学士院，权刑部尚书。终宝章阁学士，知泉州。事迹具《宋史》本传。史称所著有《鹤林集》，而不详卷数。《艺文志》亦不著录。惟《永乐大典》各韵中，颇散见其诗文。谨裒辑编次，釐为四十卷。放佚之馀，篇什尚夥，亦可见其著作之富矣。泳当南宋末造，正权奸在位，国势日蹙之时，独能正色昌言，力折史弥远之锋，无所回屈。可谓古之遗直。至当时边防废弛，泳於山川阸塞，筹画了如，慷慨敷陈，悉中窾要。本传所载诸疏，简略未详。今以本集考之，如绍定二年上《西陲八议》。五年疏四失三忧及《保蜀三策》。端平二年言元兵先通川路，后会江南，不可不固上流。三年乞预储蜀帅，又陈《坏蜀四证》及《救蜀五策》。
大抵於四川形势言之最晰。良由南宋以蜀为后户，於形势最为冲要。泳又蜀人，深知地利。故所言切中窾会，非揣摩臆断者比，实可以补史所未备。其他章疏表奏，明辨骏发，亦颇有眉山苏氏之风。在西蜀文字中，继魏了翁《鹤山集》后，固无多让也。
△《东涧集》十四卷（永乐大典本）
宋许应龙撰。应龙字恭甫，闽县人。嘉定元年进士第。调汀州教授。累迁国子司业祭酒，权直舍人学士二院。官至端明殿学士，签书枢密院事，提举洞霄宫。
事迹具《宋史》本传。其集则不见於《艺文志》，原书卷目已不可考。明钱溥编次《秘阁书目》，亦不载其名。则明初已散佚矣。惟《永乐大典》颇散见其诗文，抄撮排缀，各体粗备，而制诰一类尤繁。盖应龙在理宗时，历掌内外制，尝以日昃拜命，夜半宣锁，不二鼓而草三麻，人服其敏。史称郑清之、乔行简罢相制，皆应龙所草，帝极称其善。今二制并在集中，典雅严重，实能得代言之体。其他亦多深厚简切。而於当时宰执将帅、侍从诸臣、姓名官爵、迁转拜罢、纪传所未详者，尤可藉以徵信，於考史尤为有裨。又应龙於经济幹略，深所究心。其知潮州，属剧盗逼境，随机扞御，诸寇悉平。治潮政绩，与李宗勉治台齐名。及为兵部尚书，值乔行简行秤提楮币之法，民间不便。应龙奏罢之。今其劄子亦具存集内。大抵疏通畅达，切中事情，务为有用之言，非篆刻为文者可比。虽其格力稍弱，然舂容和雅，能不失先正典型。在南宋馆阁之中，亦可称一作手矣。谨以类裒次，釐为十有四卷。著之於录，俾不致泯没於后焉。
△《方是间居士小稿》二卷（两淮盐政采进本）
宋刘学箕撰。学箕字习之，崇安人。刘韐之曾孙，刘子翚之孙，刘<王毕>之子也。闲居不仕，自号种春子。家饶池馆，有堂曰方是间。故又号方是间居士。是编上卷，古今体诗一百七十一首。下卷，赋及杂文二十七首、长短调三十八首。
前有嘉定间建阳刘淮、东里赵蕃、开封赵必愿三序。末有学箕自记及其门人游彬等跋。初已鋟版，因兵乱散失。元至正辛丑，其裔孙名张者，复重刊之。此编盖从刻本影抄者也。刘淮序称其笔力豪放，诗摩香山之垒，词拍稼轩之肩。今观集中诸词，魄力虽少逊辛弃疾，然如其《和弃疾金缕词韵述怀》一首，悲壮激烈，忠孝之气，奕奕纸上，不愧为韐之子孙。虽置之稼轩集中，殆不能辨。淮所论者不诬。至其诗虽大体出白居易，而气味颇薄。歌行则往往放笔纵横，时露奇崛。
或伤於稍快稍粗，与居易又别一格。淮以为抗衡居易，则似尚未能矣。
△《翠微南征录》十一卷（编修汪如藻家藏本）
宋华岳撰。岳字子西，贵池人。为武学生。开禧元年上书请诛韩侂胄、苏师旦，下大理寺鞫治，编管建宁。侂胄诛，放还。登嘉定武科第一，为殿前司官。
又谋去丞相史弥远，事觉，下临安狱，杖死。其集名“南征”者，皆其窜建宁时所作。“翠微”则其别号也。此本卷首有新城王士祯题语，曰：“宋华岳集十一卷，名《翠微南征录》。第一卷开禧元年上皇帝书，请诛韩侂胄、苏师旦，语最抗直。馀诗十卷，率粗豪使气。上侂胄诗云：‘十庙英灵俨如在，漫於宗社作穿窬。’及诛侂胄，函首请和。又有诗云：‘反汉须知为晁错，成秦恐不在於期。’皆不肯附和浮议，盖陈东一流人。如岳诗，不以工拙论可也。”其持议颇允。士祯又引《吴兴掌故》云：“《翠微集》，华廉字仲清著，不知何据。”案岳名著史册，此集亦著录《艺文志》，昭灼无疑。华廉所著《翠微集》，当别自一人一书，与岳集不得相混。士祯乃录以存疑，则失於裁断矣。
△《浣川集》十卷（永乐大典本）
宋戴栩撰。栩字文子。朱彝尊《经义考》引王缵说，作字立子。未知孰是也。
永嘉人。登嘉定元年进士。为太学博士，迁秘书郎。出知临江军，不赴。后复起为湖南安抚司参议官。焦竑《国史经籍志》载所著《浣川集》十八卷。案栩有绝句云：“近来万境心如洗，笑改斜川作浣川。”盖其罢官后所自号，因以名集也。
外间久无传本。今从《永乐大典》采掇编次，釐为十卷。栩与徐照、徐玑、翁卷、赵紫芝等同里，故其诗派去四灵为近。然其命词琢句，多以镂刻为工，与四灵之专主清瘦者，气格稍殊。盖同源异流，各得其性之所近。至其文章法度，则本为叶適之弟子，一一守其师传，故研炼生新，与《水心集》尤为酷似。中如《论圣学》、《论边备》诸劄子，亦复敷陈剀切，在永嘉末派，可云尚有典型。惟是史弥远柄国之时，栩献诗谀颂，不一而足。而胡知柔以争济王事忤弥远，谪赴象台，栩又赋诗赠行，深致惋惜。前后若出两辙。昔韩愈上京兆尹李实书，深相推挹。
及作《顺宗实录》，乃具列其罪。文人前后异论，虽往往而然，然不应一时之内，翻覆至於如是。岂非内托於权倖，外又附於清流欤？其人殊不足道，以词采取之可矣。《经义考》载栩所著有《五经说》，注曰已佚。今考其说，惟谓《周礼》特周公大约之书，当时未必尽行，其立论颇为有识。至於谓《诗》坏於卫宏之序，《春秋》误於《公羊》之传，《易》由於三圣《系》、《爻》、《彖》、《象》之互入，《书》失於孔壁序传简编之相乱。大抵南宋诸人轻诋汉儒之馀唾，虽不存可也。
△《渔墅类稿》八卷（永乐大典本）
宋陈元晋撰。元晋《宋史》无传。惟《江西通志》载其字明父，崇仁人。登嘉定四年进士。初授雩都尉，迁知福州、融州。累官邕管安抚使。尝建渔墅书院，因以名集。然考赵汸《东山存稿》有虞集行状，称集之祖解组过临川，寓公陈元晋之夫人为其女弟，因迎以归。则元晋亦蜀人，侨居崇仁。《通志》尚考之未详也。焦竑《经籍志》载有元晋《渔墅类稿》十卷。诸家悉不著录。今检《永乐大典》中，尚存杂文八十馀首，各体诗一百一十馀首。谨以类编辑，釐为八卷。
《江西志》称元晋嗜学好义，为德於乡人者甚多。历官所至，俱著政绩。今观集中，如《乞差甲首科劄子》，则极论当时赋役之弊。《上曾知院事》，则力陈上流防江之策。且谓天下非事功难立之为忧，而人心不睦之可畏。又谓边遽戒警，则号召郡国不教之卒，坐糜粟於长江以南，谓之警报。及日远则散遣解弛，又复置之度外。自开国以来，同一痼病。其於南宋废弛聚讼之象，指陈痛切，可谓深中膏肓。又《上魏了翁启》有云：“善类之势不振，付之乍佞乍贤。正论之脉仅存，听其自鸣自息。以奔趋为捷径，以软熟为圆机。习成脂韦，病入骨髓。”皆愤世嫉俗之言。则知其生平必伉直不谐於时者。读其遗文，犹可以见其人也。
△《沧洲尘缶编》十四卷（永乐大典本）
宋程公许撰。公许字季与，一字希颖，叙州宣化人。举嘉定四年进士。历官权刑部尚书，宝章阁学士，知隆兴府。事迹具《宋史》本传。公许冲澹自守，而在朝谠直敢言，不避权倖。屡为群小齮龁，不安其位而去。当代推其风节，初不以文采见长。然所作才气磅礴，风发泉涌，往往下笔不能自休。本传称所著有《尘缶文集》、《内外制》、《奏议》、《奉常拟谥》、《掖垣缴奏》、《金华讲义进故事》行世。今皆散佚不传。惟《永乐大典》载有公许诗文，题曰《沧洲尘缶编》。又有公许自序一篇，末署淳祐改元辛丑。盖公许为秘书少监时所自编也。案公许当日所论列，如《应诏言事乞留杜范》、《乞还言官》、《言蜀事十条》、《请蠲和籴》、《乞罢龚基先》、《论徐元杰事》诸疏，《宋史》皆撮其大纲，著於本传。其全文必更剀切详明，而详检《永乐大典》，均未之载。殆以《内外制》、《奏议》诸编当时皆别本单行，今惟文集仅存，故其他遂不复见。
