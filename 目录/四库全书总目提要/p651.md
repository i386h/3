<!-- { "loadSidebar": true } -->
△《芸隐横舟稿》一卷、《芸隐倦游稿》一卷（编修汪如藻家藏本）
宋施枢撰。枢字知言，芸隐其号也，丹徒人。嘉熙时尝为浙东转运司幕属，又尝为越州府僚。《横舟稿》首有嘉熙庚子《自序》一首。《倦游稿》前有丙申《自序》一首。考其纪年，《倦游稿》当成於《横舟稿》前，而原本以《横舟稿》为首。厉鹗《宋诗纪事》亦只载有《横舟稿》而不及《倦游稿》。盖以《横舟稿》篇什较多，故以为主，而《倦游稿》特从附载之例也。宋人编《江湖小集》，已收入其诗。此乃其别行之本。别集中有《漕闱揭晓后述怀》一首，盖当时曾举进士而未第。其《自序》称“萍汎不羁，每多感赋，至市桥见月之句，若有悟解。”
今考集中《见月诗》云：“楼台叠翠绕清溪，浅澹云边月一眉。行到市声相接处，傍桥灯火未多时。”亦属寻常赋咏，未见有超诣之处，不知何以矜诩若是。至其他登临酬赠之作，虽乏气格，而神韵尚为清婉。在江湖诗派中，固犹为庸中佼佼矣。
△《蒙川遗稿》四卷（浙江鲍士恭家藏本）
宋刘黻撰。黻字声伯，号质翁，乐清人。淳祐初，以试入太学，伏阙上书攻丁大全，送南安军安置。大全败后，召还廷试，又以对策忤贾似道，复为所抑。
后由昭庆军节度掌书记除学官，擢御史。累官至吏部尚书，遭母丧解官，遂不复起。会宋亡，二王航海，黻追从入广，至罗浮而卒，谥忠肃。所著有《谏坡奏牍》、《薇垣制稿》、《经帷纳献》诸书，航海时挟以自随，遂散落不存。此诗文残稿四卷，乃其弟应奎所裒集也。黻危言劲气，屡触权奸，当国家版荡之时，琐尾流离，抱节以死，忠义已足不朽。其诗亦淳古淡泊，虽限於风会，格律未纯，而人品既高，神思自别。下视方回诸人，如凤凰之翔千亻刃矣。惟传抄既久，文多讹脱，更无别本可校，为足惜耳。卷首有《应奎序》，作於元大德中。又有郑滁孙《朝阳阁记》一篇。阁为黻山中读书之地，黻没后，旧宅尽毁，惟是阁尚存，故应奎属滁孙为之记云。
△《雪矶丛稿》五卷（两淮马裕家藏本）
宋乐雷发撰。雷发字声远，宁远人。累举不第。宝祐元年，其门人姚勉登科，上疏请以让雷发。理宗诏亲试，对选举八事，赐特科第一人。然竟不仕以终，居於雪矶，自号雪矶先生，因以名其诗稿。雷发人品颇高，而集中有《谒易祓山斋诗》，乃结契於苏师旦之党，殊不可解。然考祓与师旦牵连同败，在韩侂胄败之前，而诗称“淳熙人物到嘉熙，见说山斋亦白髭”，则在祓窜谪之后二十馀年，非有势焰之可附。殆以祓究心经学，且前辈旧人，故略其瑕垢而交之，固不足以累雷发也。其诗旧列《江湖集》中，而风骨颇遒，调亦浏亮，实无猥杂粗俚之弊，视江湖一派迥殊。如《寄姚雪篷》、《寄许介之》、《送丁少卿》、《读系年录》诸篇，尚有杜牧、许浑遗意。即《秋日村落》绝句“一路稻花谁是主，红蜻蜓伴绿螳螂”之类，虽涉纤仄，亦无俗韵也。
△《北磵集》十卷（浙江鲍士恭家藏本）
宋释居简撰。居简字敬叟，潼川王氏子。嘉熙中敕住净慈光孝寺。因寓北磵日久，故以名集。其集诗文各为一编，此则皆其所作杂文也。《张诚子序》称：“读其文，与宗密未知伯仲；诵其诗，合参寥觉范为一人，不能当也。”宗密即圭峰禅师，裴休为书传法碑者。其文集《唐志》不著录，今亦未见传本，无从较其工拙。第以宋代释子而论，则九僧以下，大抵有诗而无文。其集中兼有诗文者，惟契嵩与惠洪最著。契嵩《镡津集》，好力与儒者争是非，其文博而辨。
惠洪《石门文字禅》，多宣佛理，兼抒文谈，其文轻而秀。居简此集，不摭拾宗门语录，而格意清拔，自无蔬筍之气，位置於二人之间，亦未遽为蜂腰矣。
△《西塍集》一卷（编修汪如藻家藏本）
宋宋伯仁撰。伯仁字器之，湖州人。嘉熙中为盐运司属官。多与高九万、孙季蕃唱和，亦江湖派中人也。是编卷首题《雪岩吟草》，下注《西塍集》。又《寓西马塍诗》题下注云“嘉熙丁酉五月二十一日，寓京遭热，侨居西马塍”。
其曰西塍，盖由於是。是《雪岩吟草》乃全集之总名，《西塍》特集中之一种。
厉鹗《宋诗纪事》称伯仁有《雪岩集》、《马塍稿》，分为二编，已误。又以“西塍”为“马塍”，益舛其实矣。其诗有流丽之处，亦有浅率之处，大致不出四灵馀派。《自序》称“随口应声，高下精粗，狂无节制。低昂疾徐，因势而出。
虽欲强之而不可。”足知其称意挥洒，本乏研练之功，然点缀映媚，时亦小小有致，盖思清而才弱者也。陈起《江湖集》中已列其目，此其单行之本。今亦别著於录焉。
△《梅屋集》五卷（编修汪如藻家藏本）
宋许棐撰。棐字忱夫，海盐人。嘉熙中居於秦溪，自号曰梅屋，因以名集。
首为《梅屋诗稿》一卷，次《融春小缀》一卷，次为《第三稿》一卷，次为《第四稿》一卷，次为杂著一卷。盖《梅屋诗稿》其初集，《融春小缀》其二集，故以下称《第三稿》、《第四稿》。厉鹗《宋诗纪事》但称其有《梅屋诗稿》、《融春小缀》，殊考之未审。观其《趁得山间筍蕨春》一首，本在《梅屋稿》中，题曰《山间》。而鹗录此诗，改其题曰《筍蕨羹》，注曰“出山家清供”，知未细检其集矣。棐生当诗教极弊之时，沾染於江湖末派，大抵以赵紫芝等为短矱。
杂著中《跋四灵诗选》曰：“斯五百篇，出自天成，归於神识，多而不滥。玉之纯，香之妙者欤。后世学者爱重之是也。”以高翥等为羽翼，《招高菊礀诗》所谓“自改旧诗时未稳，独斟新酒不成欢”是也。以书贾陈起为声气之联络，《赠陈宗之诗》所谓“六月长安热似焚，廛中清趣总输君”。又《谢陈宗之叠寄书籍诗》所谓“君有新刊须寄我，我逢佳处必思君”是也。以刘克庄为领袖，《读南岳新稿诗》所谓“细把刘郎诗读后，莺花虽好不须看”是也。厥后以《江湖小集》中《秋雨梧桐》一联，卒构诗祸。起坐黥配，克庄亦坐弹免官。而流波推荡，唱和相仍。终南宋之世，不出此派。然其咏歌闲适，模写山林，时亦有新语可观。录而存之，亦足以观诗道之变也。
△《潜山集》十二卷（永乐大典本）
宋释文珦撰。文珦，於潜人。其生平游历，略见於所作《旧游一百十韵诗》中。大抵出家於杭州，游於湖州，因而游浙东至闽，由金华、严陵返越。又至毗陵、阳羡、金陵、淮甸而止，后仍归杭州。遘谗下狱，久之得免，遂遁迹以终。集中有“又看景定新颁朔，百岁还惊五十过”句，知其生於宋宁宗嘉定三年辛未，宋亡时年六十六。又《杭州荐福寺记》，题至元乙酉二月，《遣兴诗》称七十七岁潜山翁，则至元丁亥尚存。其行事则不少概见。惟《咸淳临安志》载咸淳三年九月二十四日，贾似道至小麦岭旌德显庆寺游山，题名中列衲子四人，文珦与焉。疑亦托迹朱门者。然集中《过似道葛岭旧居诗》，极词诋斥，若有馀愤。而《纪事》一诗，作於似道初贬时。其序言似道位亢志骄，阴谋篡逆，言泄於夏金吾，金吾欲诛之，惧而宵遁云云。虽与《宋史》所载夏贵请死守淮南，似道奔还扬州之事不甚相符，而抉摘隐恶，至加以曹瞒代汉之罪，非似道之党可知。
且集中独吟之作十之九，倡和之作不及十之一。所与倡和者，又不过褚师秀、周密、周璞、仇远数人，皆一时高人文士，亦足徵非干谒之流。或似道重其名衲，游山邂逅，偶挈同游，遂题名宾从之末，亦未可定也。其诗多山林闲适之作，比兴未深。而即事讽谕，义存劝戒，持论率能中理。观其《裒集诗稿》一篇有云：“吾学本经论，由之契无为。书生习未忘，有时或吟诗。兴到即有言，长短信所施。尽忘工与拙，往往不修词。惟觉意颇真，亦复无邪思。”其宗旨品格，可以具见矣。厉鹗《宋诗纪事》所录释子凡二百四十人，顾嗣立《元百家诗选》所录释子集凡十五家，皆无其名。《禅藻》一集，蒐罗颇富，亦不登其一字。则是集之佚，其来已久。今从《永乐大典》裒辑，得诗尚近九百首。宋元以前僧诗之工且富者，莫或过之矣。
△《孝诗》一卷（江苏巡抚采进本）
宋林同撰。同字子真，号空斋，福清人。与弟合俱有隐操。后元兵至福州，抗节死。案《宋史忠义传》，称林空斋，失其名，已为失考。又误以空斋为同之子，分一人为二，亻并云空斋举进士，历知县。考是书前有淳祐庚戌《刘克庄序》，谓同兄弟俱未脱褐，又曰“年未四十，慨然罢举”。是同固未尝举进士也。
又宋人刘麟瑞《昭忠逸咏》，称“林处士同”，是同固未尝任知县也。且麟瑞诗内有“血书矮壁存吾节，气贯长虹任汝烹”句，又与《史》之“啮指血书壁，自誓不屈”诸语相合。然则死节者为同，而非同之子也。《宋史》误矣。又《福建通志人物传》，称林同字子真，公遇子，元兵至，不屈死。《隐逸传》又称，林仝字子贞，与弟合并有隐操。至元中，郡府上其行谊，诏徵不就。合字子常云云。其说又异。然同、合之俱为公遇子，已见《原序》。同字子真，合字子常，已见《鬳斋集》，俱确凿可信。《通志》既以死难之林同为公遇子，则隐逸之林仝不得又曰“弟合字子常”也。且改“同”为“仝”，改“子真”为“子贞”，并属点画音声之变，明出传写讹谬，分为二人。至曹溶《学海类编》，亦载《孝诗》一卷，题长乐林同季野著。名同而地与字俱异，又不知其何所据矣。今并详为考正，庶不失其实。林希逸《鬳斋续集》中与其兄弟赠答诗文甚多，又有同《壬申酬倡集跋》，今皆散佚。惟此集犹传，皆摭古今孝事，每一事为五言绝句一首，亦间有两事合咏一首者。凡《圣人之孝》十首，《贤者之孝》二百四十首，《仙佛之孝》十首，《异域之孝》十首，《物类之孝》十首。其间如唐李迥秀之类，本为佞幸；寒山子煮爷煮娘之类，亦爱无差等之谈，不免於驳杂。然大旨主於敦饬人伦，感发天性，未可以其词旨陈腐弃之。况其人始以孝著，终以忠闻。虽零篇断什，犹当珍惜，是固不仅以文章论矣。
△《字溪集》十一卷、《附录》一卷（永乐大典本）
宋阳枋撰。枋字宗骥，初名昌朝，巴川人。居字溪小龙潭之上，因以自号。
