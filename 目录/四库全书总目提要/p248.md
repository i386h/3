<!-- { "loadSidebar": true } -->
明杨博撰。博字惟约，蒲州人，嘉靖己丑进士，官至吏部尚书，谥襄毅，事迹具《明史》本传。此集为其子士俊所编。始嘉靖三十四年，迄隆庆六年，皆博为兵部尚书时所上。故名曰《本兵疏议》。是时倭寇乱於南，谱达侵於北。请饷请兵，羽檄旁午。故案牍之繁，至於如是。考本传，称博於肃州奏金塔之功，蓟镇著马兰之绩，大同有牛心之捷。西北兵机，为所素习，宜其言之颇悉。然当时倭患之不熄，由经略内倚权相，颠倒是非。博身居本兵，不能纠赵文华之奸，辨张经之枉。其依违牵就，抑亦不无可议矣。
△《台省疏稿》八卷（江西巡抚采进本）
明张瀚撰。瀚字元洲，仁和人，嘉靖乙未进士，官至吏部尚书，谥恭懿，事迹具《明史》本传。是集分门编次，一卷曰《贺谢类》，二卷、三卷曰《前后关中类》，四卷、五卷曰《漕运类》，六卷、七卷、八卷曰《两广类》，咸当时案牍之文。
△《平倭四疏》三卷（浙江郑大节家藏本）
明章焕撰。焕字扬华，一字茂实，长洲人，嘉靖戊戌进士，官至督理南京仓储右副都御史。焕初由刑部主事改吏部，擢南京太仆寺卿。值倭犯两浙诸郡，乃上《平倭疏》凡十二策。及转光禄寺卿，复上《安攘八事》。旋擢右佥都御史巡抚福建，又陈《明职守》、《授成算》二疏。前后四疏，皆为倭事而发。此本乃嘉靖己未焕由河南巡抚拜督漕之命，将去汴时，周藩镇国中尉睦为序而刻之者也。
△《南宫奏牍》二卷（安徽巡抚采进本）
明高拱撰。拱有《春秋正旨》，已著录。嘉靖壬戌，拱为礼部左侍郎，改吏部，进礼部尚书，召入直庐，皆在一年之中。《自序》云：视篆南宫未久，故奏牍无多。然一二有关处分者，皆自属草，故特存之云。
△《纶扉内稿》一卷、《外稿》一卷（安徽巡抚采进本）
明高拱撰。拱於嘉靖丙寅入阁，隆庆丁卯罢，己巳复召还。是编乃其先后在阁时疏稿也。前有《自序》，称内阁有关机密，人不与知者不敢泄，惟言外事及辞免诸疏则存之云。
△《掌铨题稿》十四卷（安徽巡抚采进本）
明高拱撰。拱於隆庆己巳复召入内阁，兼掌吏部事者凡二年。是编皆其疏稿也。史称拱在吏部，欲遍识人材，授诸司以籍，使署贤否，志爵里姓氏，月要而岁会之。仓卒举用，无不得人。盖其才固有足取者矣。
△《献忱集》二卷（安徽巡抚采进本）
明高拱撰。所载皆贺谢奏疏。《自序》云：国制，廷臣贺谢皆无疏。近岁章奏浸盛。节贺无俟言，凡有瑞应必疏贺，而大僚迁官及有谴有赐无不疏谢者。乃次第成帙，名《献忱集》。《明史艺文志》作五卷。岂先有别行之本五卷，后编入文集，乃删并为二卷耶。
△《奏疏辑略》一卷（两江总督采进本）
明董传策撰。传策字原汉，上海人，嘉靖庚戌进士，授刑部主事。以疏劾严嵩，谪戍南宁。隆庆初，复故官。万历初，官至南京礼部右侍郎。事迹具《明史》本传。是编有其弟传文识后云：伯子由常博至右宗伯，疏草半逸。今辑梓者寥寥十馀疏耳。考传策始以论严嵩欺君误国，遣戍南宁，乃其生平大节，宜以弁集，而乃冠以《极陈时政疏》。实则未上之稿，附录之，尚为空言鬻直，况首列乎？此则编次之失也。
△《粤西疏稿》三卷（浙江巡抚采进本）
明吴文华撰。文华字子彬，连江人，嘉靖丙辰进士，官至南京兵部尚书，谥襄惠，事迹附见《明史邹应龙传》。此集乃其巡抚广西时所上诸疏，凡二十一首。叶向高作文华《济美堂集序》，称其督粤西所削平林箐巨憝，累世为患害者，不可胜纪。今集中《叙报雕剿人员疏》、《地方贼情疏》、《剿平上下四屯疏》、《剿平北山等处地方疏》、《题报地方贼情疏》，皆其事也。然史称河池咘咳北三猺未为逆，总督凌云翼喜事，杀戮甚惨，得荫袭，文华亦受赏迁户部侍郎，则向高所云，不免有所文饰矣。
△《留都疏稿》一卷（浙江巡抚采进本）
明吴交华撰。文华於万历十五年任南京工部尚书，十六年进兵部尚书，旋以病乞归。此其两年之中所上诸疏，凡十一首。谢恩者三，乞休者二，为人请荫者一，其四皆营伍常事。惟《乞诛内监张鲸》一疏，尚见风力云。
△《存笥录》一卷（江西巡抚采进本）
明张槚撰。槚字叔养，号心吾，江西新城人，嘉靖己未进士，官至南京工部右侍郎，事迹附见《明史邹应龙传》。是编乃其曾孙道登所刻。首载诰敕，末录墓碑志铭。所载槚文，惟奏疏六篇而已。一为救论严嵩言官吴时来，一复召上论三事，一荐王世贞，一荐石星，一劾内监滕祥，一劾大学士高拱。卷首标题之下，侧注“摘要”二字，盖非完本也。
△《王文肃奏草》二十三卷（江苏巡抚采进本）
明王锡爵撰。锡爵字元驭，号荆石，太仓人，嘉靖壬戌进士，官至建极殿大学士，谥文肃，事迹具《明史》本传。是集乃其纶扉进御之词，自万历十三年讫三十八年，以岁月先后编次。其子衡所辑，其孙时敏所刊也。
△《小司马奏草》六卷（两江总督采进本）
明项笃寿撰。笃寿字子长，秀水人，嘉靖壬戌进士，官至兵部郎中。是编即笃寿官兵部时议覆内外陈奏之文。凡《驾部稿》一卷，《职方稿》五卷。其曰小司马者，盖取《周礼夏官》之属。然明无此职，以古名题后世之奏牍，似有据而实不典也。
△《冲菴抚辽奏议》二十卷、《督抚奏议》八卷（江苏周厚堉家藏本）
明顾养谦撰。养谦字益卿，南通州人，嘉靖乙丑进士，官至户部侍郎，总督蓟辽兼经略。以议倭封贡事被劾去。《抚辽奏议》乃巡抚辽东时所上，凡九十馀疏。《督抚奏议》乃总督蓟辽时所上，凡三十馀疏。
△《敬事草》十九卷（山西巡抚采进本）
明沈一贯撰。一贯有《易学》，已著录。是书乃其历官所上奏疏揭帖。始於万历四年正月初充讲官，迄於三十四年七月以大学士乞休。一贯当国，颇为清议所不满。如《明史》本传所载楚狱、妖书二案，所不待言。即京察一事，集中深自辨白，然终无以解免於物论也。本传称一贯位至建极殿大学士。据此编所书衔名乃中极殿，盖史家偶异词云。
△《内阁奏题稿》十卷（浙江巡抚采进本）
明赵志皋撰。志皋字汝迈，兰谿人，隆庆戊辰进士，官至建极殿大学士，谥文懿，事迹具《明史》本传。史称志皋身在床褥，於罢矿、建储诸大政，数力疾草疏争。在告四年，疏八十馀上。此本乃其在内阁十年之奏稿，於万历二十八年手自编定者也。《明史艺文志》作十六卷，与此本卷数不合。殆志皋尚有他奏议，《明史》总举其数欤。
△《王文端奏疏》四卷（两江总督采进本）
明王家屏撰。家屏字仲伯，山西山阴人，隆庆戊辰进士，官至东阁大学士，谥文端，事迹具《明史》本传。家屏辅政在万历中年，奏疏多为册储之事，馀皆占谢之词。本传称其柄国仅半载而去，朝野惜之。阅八年，储位始定。遣官存问，赍金币羊酒。是编终以此篇，明其志也。诸疏已载入所著《文端集》，此盖初出别行之本。《目录》作二卷，而书实四卷。盖《目录》之误，其编校亦可谓疏矣。
△《奏议》二卷（江西巡抚采进本）
明李颐撰。颐字维贞，号及泉，馀干人，隆庆戊辰进士，官至总督河漕、都察院右都御史，兼工部侍郎，事迹具《明史》本传。是编皆其历官时所上奏疏，与《明史》相合。《献徵录》载颐行状，称《奏议》十卷。今止二卷，乃国朝段藻所重刊。末附《重建儒学祭器库记》一首，而以志传行状制诰及谕祭敕葬文冠於卷首。
△《掖垣题稿》三卷（刑部员外郎顾葵家藏本）
明顾九思撰。九思字与睿，长洲人，隆庆辛未进士，官至通政司右通政。是编皆其为给事中时所上奏疏。在户科者一，在礼科者十三，在兵科者二十。其间如持宗藩之冒封，劾边将之骄诈，皆具有风节。《江南通志》亦谓其条奏多关切军国大计，时咸推其谠直云。
△《谏垣疏稿》四卷（两江总督采进本）
明姚学闵撰。学闵字顺山，武陵人，隆庆辛未进士，由知县历官礼、刑、兵三科给事中。尝一视京营，一阅宣大山西边务。以其前后奏疏，汇为此编。卷首有《陈所蕴序》，称当时不察，有以枌榆故相为口实者。今疏稿具在，有一左袒相君语乎？又有其门人吴中明《序》，亦云先生当柄国时，世或蕲为同而能不为同。迨其后也。世或蕲为异而能不为异。盖学闵官谏垣时，在万历初，正其乡人张居正独相之日。故二人并为辨别心迹云。
△《海防奏议》四卷（江苏周厚堉家藏本）
明万世德撰。世德，山西偏头千户所人，隆庆辛未进士，历官右都御史、总督蓟辽。万历二十五年，倭寇朝鲜，议设海防巡抚，以世德为都察院佥都御史，管理天津、登莱、旅顺等处海务。至二十六年，改世德经理朝鲜，而以汪应蛟为代。是编所载，自二十五年九月至二十六年六月。一年之中，条上一切海防事宜，凡为疏四十八篇。
△《治河奏疏》四卷（直隶总督采进本）
明李化龙撰。化龙有《平播全书》，已著录。是编奏疏乃万历三十一年化龙以工部右侍郎总督河道时所上。时黄河横决，化龙遍行淮徐，得泇河遗迹，乃奏请疏凿。凡开二百六十丈。工讫而为流沙所阻。化龙持之益力，复改凿嵎头一路，运道遂通。故此编於泇河一事，最为注意，言之尤为恳切云。
△《黄门集》三卷（浙江巡抚采进本）
明陈与郊撰。与郊有《檀弓集注》，已著录。是编为其《奉常佚稿》之第二种，皆其为给事中时奏疏。与郊党附大学士申时行、王锡爵。其论大峪寿宫事，诋李植、江东之。其疏今载集中。《明史万国钦传》又载，给事中李春开劾赵南星、张士昌，与郊助之。亦以二人纠政府私人也。
△《奏疏遗稿》（无卷数，江苏巡抚采进本）
明吴达可撰。达可字安节，宜兴人，万历丁丑进士，官至通政司左通政。是集为其孙洪裕等所编，分《西台》、《冏寺》、《勋寺》、《银台》四类。词气颇多率易。惟官御史时劾兵部尚书田乐等一疏，颇为切直。疏中极数乐子尔耕开门纳贿之罪。尔耕即后以世荫官锦衣，党附魏忠贤，锻炼杨涟、左光斗诸人，流毒天下者。达可可云先见矣。
△《周中丞疏稿》十六卷（江西巡抚采进本）
