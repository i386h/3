<!-- { "loadSidebar": true } -->
△《明职》一卷（浙江巡抚采进本）
明吕坤撰。坤有《四礼翼》，已著录。坤於万历壬辰以佥都御史巡抚山右，作此编以申饬属吏。自弟子员之职，至督抚之职，统十八篇。於省府州县职官利弊得失，言之甚悉。
△《仕学全书》三十五卷（江西巡抚采进本）
明鲁论撰。论有《四书通议》，已著录。是书初名《闻见录》，以明代官制法令，仿《周礼》六官分类编载，各附论断，盖亦备场屋对策之用者。分上下二编，上编为六部大政，下编则自京朝直省各官职守，终於掖庭、宗藩。
△《政学录》五卷（直隶总督采进本）
国朝郑端撰。端字司直，枣强人。顺治己亥进士，官至江南巡抚。是编原本吕坤、余自强两家之书，而参酌之。内而阁、部、科、道，外而督、抚、司、道、守、令，应行事宜，咸载利弊。
△《为政第一编》八卷（内府藏本）
国朝孙鋐撰。鋐字可菴，钱塘人。其书所载皆州县职事。分《时宜》、《刑名》、《钱穀》、《文治》四类，条目琐碎，议论亦鄙。盖幕客之《兔园册》，不足资以为治也。
△《百僚金鉴》十二卷（内府藏本）
国朝牛天宿撰。天宿字觐薇，章邱人。康熙中官琼州府知府。是编前为《总论》七卷，以中外职官为次。取古之称职者，略载事迹，而以历代官制沿革弁诸条之首。八卷至十卷别列《廉洁》、《度量》、《用人》、《刑赏》、《恬退》、《忠烈》、《武功》七门，亦略摭事实，挂一漏万。十一卷则载古来箴铭训颂之类，而以己作参错其中。至十二卷则自叙其粤中政绩，而以去思碑终焉。未免近於自炫矣。
──右“职官类”官箴之属，八部、一百七卷，皆附《存目》。
卷八十一 史部三十七
○政书类一志艺文者有故事一类。其间祖宗创法，奕叶慎守，是为一朝之故事；后鉴前师，与时损益者，是为前代之故事。史家著录，大抵前代事也。《隋志》载《汉武故事》，滥及稗官。《唐志》载《魏文贞故事》，横牵家传。循名误列，义例殊乖。今总核遗文，惟以国政朝章六官所职者，入於斯类，以符周官故府之遗。
至仪注条格，旧皆别出；然均为成宪，义可同归。惟我皇上制作日新，垂谟册府，业已恭登新笈，未可仍袭旧名。考钱溥《秘阁书目》有《政书》一类，谨据以标目，见综括古今之意焉。
△《通典》二百卷（内府藏本）
唐杜佑撰。佑字君卿，京兆万年人。以荫补济南参军事，历官至检校司徒、同中书门下平章事，加太保，致仕，谥安简。事迹具《唐书》本传。先是，刘秩仿《周官》之法，摭拾百家，分门诠次，作《政典》三十五卷。佑以为未备，因广其所阙，参益新礼，勒为此书。凡分八门：曰《食货》，曰《选举》，曰《职官》，曰《礼》，曰《乐》，曰《兵刑》，曰《州郡》，曰《边防》。每门又各分子目。序谓既富而教，故先《食货》。行教化在设官，任官在审才，审才在精选举，故《选举》、《职官》次焉。人才得而治以理，乃兴礼乐，故次《礼》、次《乐》。教化隳则用刑罚，故次《兵》、次《刑》。设《州郡》分领，故次《州郡》，而终之以《边防》。所载上溯黄、虞，讫於唐之天宝。肃、代以后，间有沿革，亦附载注中。其中如《食货门》之《赋税》，载《周官》贡赋，而太宰所掌九贡之法失载。载北齐租调之法，河清三年令民十八受田输租调，而露田之数失载。钱币不载陈永定元年制四柱钱法，榷酤不载后周榷酒坊法。《选举门》不载齐明帝时制士人品第有九品之科，小人之官复有五等法。《考绩》不载宋、齐间治民之官以三年、六年为小满迁换法。《职官门》如《周礼地官》有舍人上士二人掌平宫中之政，乃云中书舍人魏置。又《隋书》大业时改内史监为内书监，乃仅云改“内史侍郎”为内书侍郎。又集贤殿书院载梁有文德殿藏书，不知宋已有总明观藏书之所。似此之类，未免间有挂漏。《兵门》所列诸子目，如分《引退取之》、《引退佯败取之》为二门，分《出其不意》、《击其不备》、《攻其不整》为三门，未免稍涉繁冗。而火兽、火鸟之类，尤近於戏剧。《州郡门》分九州以叙沿革，而信都郡冀州当属兖，而误属冀。又极诋《水经》及郦道元《水经注》为僻书，诡诞不经，未免过当。《边防门》所载多数万里外重译乃通之国，亦有仅传其名不通朝贡者。既不临边，亦无事於防，题曰《边防》，名实亦舛。然其博取五经群史，及汉魏六朝人文集、奏疏之有裨得失者，每事以类相从。凡历代沿革，悉为记载，详而不烦，简而有要。元元本本，皆为有用之实学，非徒资记问者可比。考唐以前之掌故者，兹编其渊海矣。至其各门徵引《尚书》、《周官》诸条，多存旧诂。如《食货门》引《尚书》“下土坟垆”注，谓“垆，疏也”。与孔疏所引《说文》“黑刚土也”互异。又“瑶琨筱簜”注，筱，竹箭；簜、大竹。亦传疏所未备。《职官门》引《周官》太宰之属有司会，逆群吏之治而听其会计，注云：“逆谓受也，受而钩考之，可知得失多少。”较贾公彦疏颇为明晰。似此之类，尤颇有补於经训。宋郑樵作《通志》，与马端临作《文献通考》，悉以是书为蓝本。然郑多泛杂无归，马或详略失当，均不及是书之精核也。
△《唐会要》一百卷（浙江江启淑家藏本）
宋王溥撰。溥字齐物，并州祁人。汉乾祐中登进士第一，周广顺初拜端明殿学士。恭帝嗣位，官右仆射。入宋，仍故官，进司空同平章事，监修国史，加太子太师，封祁国公。卒谥康定。事迹具《宋史》本传。初，唐苏冕尝次高祖至德宗九朝之事为《会要》四十卷，宣宗大中七年，又诏杨绍复等次德宗以来事为《续会要》四十卷，以崔铉监修。段公路《北户录》所称《会要》，即冕等之书也。惟宣宗以后，记载尚阙，溥因复采宣宗至唐末事续之，为新编《唐会要》一百卷。建隆二年正月奏御，诏藏史馆。书凡分目五百十有四，於唐代沿革损益之制，极其详核。官号内有识量、忠谏、举贤、委任、崇奖诸条，亦颇载事迹。其细琐典故，不能概以定目者，则别为杂录，附於各条之后。又间载苏冕驳议，义例该备，有裨考证。今仅传抄本，脱误颇多。八卷题曰《郊仪》，而所载乃南唐事；九卷题曰《杂郊仪》，而所载乃唐初奏疏，皆与目录不相应。七卷、十卷亦多错入他文。盖原书残阙，而后人妄摭窜入，以盈卷帙。又一别本所阙四卷亦同，而有补亡四卷。采摭诸书所载唐事，依原目编类，虽未必合溥之旧本，而宏纲细目，约略粗具，犹可以见其大凡。今据以录入，仍各注补字於标目之下，以示区别焉。
△《五代会要》三十卷（两江总督采进本）
宋王溥撰。五代干戈俶攘，百度凌夷。故府遗规，多未暇修举。然五十年间法制典章，尚略具於累朝《实录》。溥因检寻旧史，条分件系，类辑成编。於建隆二年与《唐会要》并进，诏藏史馆。后欧阳修作《五代史》，仅列《司天》、《职方》二考，其他均未之及。如晋段容、刘昫等之议庙制，周王朴之议乐，皆事关钜典，亦略而不详。又如经籍镂版，昉自长兴。千古官书，肇端於是，崇文善政，岂宜削而不书？乃一概刊除，尤为漏略。赖溥是编，得以收放失之旧闻，厥功甚伟。至於《租税类》中载周世宗读《长庆集》，见元微之所上《均田表》，因令制素成图，颁赐诸道。而欧史乃云世宗见元微之《均田图》，是直以图为元微之作，乖舛尤甚。微溥是编，亦无由订欧史之谬也。盖欧史务谈褒贬，为《春秋》之遗法；是编务核典章，为《周官》之旧例。各明一义，相辅而行，读《五代史》者又何可无此一书哉？△《宋朝事实》二十卷（永乐大典本）
宋李攸撰，《文献通考》作李伋。按：攸字好德，义从《洪范》。若作伋字，与好德之意不符。《宋史艺文志》亦作李攸，《通考》盖传写误也。陈振孙《书录解题》称其官为承议郎，而不详其里贯。《江阳谱》称，政和初编辑《西山图经》、《九域志》等书，泸帅孙义叟招（原注：“下有阙文。”）书上，转三官，张浚入朝，约与俱，以家事辞。考西山属成都府，泸州属潼川路，则攸当为蜀人。其曰张浚入朝，盖绍兴四年浚自川陕宣抚使召还时也。其书据《江阳谱》，盖上起建隆，下迄宣和，凡六十卷。其三十卷先闻於时，后以馀三十卷上之，因语触秦桧，寝其书不报。故晁、陈二家书目俱作三十卷，与《谱》相合。而赵希弁《读书附志》、《宋史艺文志》乃俱作三十五卷。今书中有高、孝两朝登极赦诏，及绍兴间南郊赦诏，而纪元亦迄於绍兴。殆又有所附益，兼及南宋之初欤？攸熟於掌故，经靖康兵燹之后，图籍散佚，独汲汲搜辑旧闻，使一代典章，粲然具备，其用力颇为勤挚。所载历朝登极、南郊、大赦诏令，太宗亲制《赵普碑铭》，《西京崇福宫记》，《景灵西宫记》，《大晟乐记》，往往为《宋文鉴》、《名臣碑传琬炎集》、《播芳大全》诸书所阙漏。他如宗室换官之制，不见於《宋史职官志》。郊祀勘箭之仪，不详於《礼志》。太庙、崇宁庙图，紫宸殿、集英殿上寿，赐宴再坐、立班、起居诸图，宫架鼓吹十二案图，尤为记宋代掌故者所未备。至其事迹之异同，年月之先后，记载之详略，尤多可与《东都事略》、《续通鉴长编》及《宋史》互相参订。又如石晋赂契丹十六州，分代北、山前、山后，足订薛、欧《五代史》称山后十六州之误。周世宗兵下三关，并载淤口关，亦足补薛、欧二史只载瓦桥、益津二关之阙。当时如江少虞《事实类苑》、《锦绣万花谷》，多引用之。《宋史》亦多采用其文。第原本久佚，惟散见於《永乐大典》各韵下者，尚存梗概。而割裂琐碎，莫由考见其体例。惟赵希弁《读书附志》称：“祖宗世次、登极纪元诏书、圣学、御制、郊庙、道释、玉牒、公主、官职、爵邑、勋臣配享、宰执拜罢、科目仪注、兵刑律历、籍田财用、削平僣伪、升降州县、经略幽燕之类，具载本末”云云，盖即当日之门目。今据以分类编次，厘为二十卷。虽未悉复原书之旧，而纲举目从，咸归条贯，亦得其十之七八矣。
攸别有《通今集》二十卷，《宋史艺文志》入《故事类》，今佚不传。又尝上书秦桧，戒以居宠思危，尤为侃侃不阿。则其人亦足重，不独以博洽见长云。
△《建炎以来朝野杂记》四十卷（两淮盐政采进本）
