<!-- { "loadSidebar": true } -->
宋范成大撰。乾道二年，成大由中书舍人出知静江府。淳熙二年，除敷文阁待制，四川制置使。是编乃由广右入蜀之时，道中追忆而作。自序谓凡所登临之处与风物土宜，方志所未载者，萃为一书。蛮陬绝徼，见闻可纪者，亦附著之。
共十三篇，曰《志岩洞》，《志金石》，《志香》，《志酒》，《志器》，《志禽》，《志兽》，《志虫鱼》，《志花》，《志果》，《志草木》，《杂志》，《志蛮》，每篇各有小序，皆志其土之所有。惟《志岩洞》仅去城七八里内尝所游者。《志金石》准《本草》之例，仅取方药所须者。志蛮仅录声问相接者，故他不备载。《志香》多及海南，以世称二广出香。而不知广东香自舶上来，广右香产海北者皆凡品。《志器》兼及外蛮兵甲之制，以为司边镇者所宜知，故不嫌旁涉。诸篇皆叙述简雅，无夸饰土风、附会古事之习。其论辰砂、宜砂，地脉不殊，均生白石床上，订《本草》分别之讹。邕州出砂，融州实不出砂，证图经同音之误。零陵香产宜、融诸州，非永州之零陵。《唐书》称林邑出结辽鸟，即邕州之秦吉了。佛书称象有四牙六牙，其说不实。桂岭在贺州，不在广州。亦颇有考证。成大《石湖诗集》，凡经历之地，山川风土，多记以诗。其中第十四卷，自注皆桂林作，而咏花惟有《红豆蔻》一首，咏果惟有《卢橘》一首，至咏游览，惟有《栖霞洞》一首，《佛子岩》一首。其见於诗注者，亦仅蛮茶、老酒、蚺蛇皮腰鼓、象皮兜鍪四事，不及他处之详。疑以此志已具，故不更记以诗也。其卢橘一种，《志果》不载。观其《志花》小序，称北州所有皆不录，或《志果》亦用此例。蛮茶一种，《志草木》中亦无之。考诗注称蛮茶出修仁，大治头风。而《志草木》中有凤膏药，亦云叶如冬青，治太阳痛，头目昏眩。或一物二名耶？然检《文献通考四裔考》，中引《桂海虞衡志》几盈一卷，皆《志蛮》之文，而此本悉不载。其馀诸门，检《永乐大典》所引，亦多在此本之外。盖原书本三卷，而此本并为一卷，已刊削其大半。则诸物之或有或无，亦非尽原书之故矣。
△《岭外代答》十卷（永乐大典本）
宋周去非撰。去非字直夫，永嘉人。隆兴癸未进士，淳熙中官桂林通判。是书即作於桂林代归之后，自序谓本范成大《桂海虞衡志》，而益以耳目所见闻，录存二百九十四条。盖因有问岭外事者，倦於应酬，书此示之，故曰《代答》。
原本分二十门。今有标题者凡十九。一门存其子目，而佚其总纲，所言则军制户籍之事也。其书条分缕析，视嵇含、刘恂、段公路诸书叙述为详。所纪西南诸夷，多据当时译者之辞，音字未免舛讹。而《边帅》、《法制》、《财计》诸门，实足补正史所未备，不但纪土风、物产，徒为谈助已也。《书录解题》及《宋史艺文志》并作十卷，《永乐大典》所载并为二卷，盖非其旧。今从原目，仍析为十卷云。
△《都城纪胜》一卷（内府藏本）
不著撰人名氏，但自署曰耐得翁。其书成於端平二年，皆纪杭州琐事。分十四门，曰《市井》，曰《诸行》，曰《酒肆》，曰《食店》，曰《茶坊》，曰《四司六局》，曰《瓦舍众伎》，曰《社会》，曰《园苑》，曰《舟船》，曰《铺席》，曰《坊苑》，曰《闲人》，曰《三教外地》。叙述颇详，可以见南渡以后土俗民风之大略。考高宗驻跸临安，谓之行在。虽湖山宴乐，已无志於中原，而其名未改。故乾道中周淙修《临安志》，於宫苑及百官曹署，尚著旧称。潜说友《志》亦因之。此书直题曰都城，盖官司案牍流传，仅存故事，民间则耳目濡染，久若定居矣。又史载端平元年孟珙会元师灭金，是时旧敌已去，新衅未形，相与燕雀处堂，无复远虑。是书作於端平二年，正文武恬嬉，苟且宴安之日，故竞趋靡丽，以至於斯。作是书者既欲以富盛相夸，又自知苟安可愧，故讳而自匿，不著其名。伏读御题，仰见圣鉴精深，洞其微暧。起作者而问之，当亦无所置词。
以其中旧迹遗闻，尚足以资考核，而宴安鸩毒，亦足以垂戒千秋。故纠正其失，以示炯鉴，而书则仍录存之焉。
△《梦粱录》二十卷（两江总督采进本）
宋吴自牧撰。自牧，钱塘人。仕履未详。是书全仿《东京梦华录》之体，所纪南宋郊庙宫殿，下至百工杂戏之事，委曲琐屑，无不备载。然详於叙述，而拙於文采，俚词俗字，展笈纷如，又出《梦华录》之下。而观其自序，实非不解雅语者，毋乃信刘知几之说，欲如宋孝王《关东风俗传》，方言世语，由此毕彰乎？（案语见《史通言语篇》）要其措词质实，与《武林旧事》详略互见，均可稽考遗闻，亦不必责以词藻也。自牧自序云：“缅怀往事，殆犹梦也，故名《梦粱录》。”末署甲戌岁中秋日。考甲戌为宋度宗咸淳十年，其时宋尚未亡，不应先作是语。意甲戌字传写误欤？王士祯《渔洋文略》有是书跋，云《梦粱录》二十卷，不著名氏。盖士祯所见抄本，又脱此序，故不知为自牧耳。今检《永乐大典》所引，条条皆题自牧之名，与此本相合。知非影附古书，伪标撰人姓氏矣。
△《武林旧事》十卷（内府藏本）
宋周密撰。密字公谨，号草窗，先世济南人。其曾祖随高宗南渡，因家湖州。
淳祐中，尝官义乌令。宋亡不仕，终於家。是书记宋南渡都城杂事，盖密虽居弁山，实流寓杭州之癸辛街。故目睹耳闻，最为真确。於乾道、淳熙间三朝授受、两宫奉养之故迹，叙述尤详。自序称，欲如吕荥阳《杂记》而加详，如孟元老《梦华》而近雅。今考所载，体例虽仿孟书，而词华典赡，南宋人遗篇剩句，颇赖以存，近雅之言不谬。吕希哲《岁时杂记》，今虽不传，然周必大《平园集》尚载其序，称其《上元》一门，多至五十馀条，不为不富。而密犹以为未详，则是书之赅备可知矣。明人所刻，往往随意刊除。或仅六卷，或不足六卷，惟存《故都宫殿》、《教坊乐部》诸门，殊失著书之本旨。此十卷之本，乃从毛氏汲古阁元版传抄，首尾完具。其间逸闻轶事，皆可以备考稽。而湖山歌舞，靡丽纷华，著其盛，正著其所以衰。遗老故臣，恻恻兴亡之隐，实曲寄於言外，不仅作风俗记、都邑簿也。第十卷末“棋待诏”以下，以是书体例推之，当在六卷之末，疑传写或乱其旧第。然无可考证，今亦姑仍之焉。
△《岁华纪丽谱》一卷、附《笺纸谱》一卷、《蜀锦谱》一卷（两江总督采进本）
元费著撰。著，华阳人。尝举进士，授国子监助教，官至重庆府总管。成都自唐代号为繁庶，甲於西南，其时为之帅者，大抵以宰臣出镇。富贵优闲，岁时燕集，浸相沿习。故张周封作《华阳风俗录》，卢求作《成都记》，以夸述其胜。
遨头行乐之说，今尚传之。迨及宋初，其风未息。前后太守如张咏之刚方，赵抃之清介，亦皆因其土俗，不废娱游。其侈丽繁华，虽不可训，而民物殷阜，歌咏风流，亦往往传为佳话，为世所艳称。南宋季年，蜀中兵燹，井闾凋敝，乃无复旧观。著因追述旧事，集为此书。自元旦迄冬至，无不备载。其体颇近《荆楚岁时纪》，而盛衰俯仰，追溯陈迹，亦不无《东京梦华》之思焉。唐韩鄂有《岁华纪丽》，为类事之书，此谱盖偶同其名，实则地志也。末附笺纸、蜀锦二《谱》，盖汉唐以来二物为蜀中所擅，而未有专述其源委者。著因风俗而及土产，稽求名品，胪列颇详，是亦足资考证者矣。
△《吴中旧事》一卷（永乐大典本）
元陆友仁撰。友仁字辅之，吴郡人。此书纪其乡之轶闻旧迹，以补地志之阙，其体例则小说家流也。其中如辨吴会、吴下之名，及陆贽墓、张籍宅、和令坊、高彪碑之类，皆足以资考证。纪陈长方、潘兑事，纪朱勔事，亦足以资法戒。其他如范纯佑、慕容嵓卿事，颇为不经。李璋事，亦颇猥琐。盖杂记之书，志神怪，资谐笑，自唐已然，不足为友仁訾也。惟所载《鹿苑台铭记》云，“永和七年，陆机建碑，王羲之书”，则二人时代，邈不相及，殊失之於不考耳。此书刊本颇讹脱，今以《永乐大典》所载互校补正，备元人说部之一种。虽篇帙无多，要与委巷之谈异也。
△《平江记事》一卷（浙江鲍士恭家藏本）
元高德基撰。德基，平江人。尝官建德路总管。书中记干文传修辽、金、宋史事，则当成於至正中矣。所载皆吴郡古迹，而亦兼及神仙鬼怪、诙谐谣谚之事，可裨图志佚闻。其间不免疏谬者，如引图经“虞山者巫咸所居”，而不知其语出《越绝书》；引《吴越春秋》“稻蟹不遗种”，而不知其语出《春秋外传》。又“胥苏”二字，古本通用。《左传》申包胥，《战国策》作勃苏，是其明证。故《国语》、《史记》皆作姑苏。德基以苏为后人之讹字，尤为失考。然其序次详赡，条理秩然，足供采撷者甚多，亦龚明之《中吴纪闻》之流亚也。其体不全为地志，亦不全为小说。例颇不纯，无类可隶。以其多述古迹，姑附之地理类杂记中焉。
△《江汉丛谈》二卷（两淮盐政采进本）
不著撰人名氏，惟卷首题曰环中迂叟。前后无序跋，其著书年月及作者时代亦无考。按陶珽《续说郛》，载有此书，题陈士元撰。当即作《易象钩解》之陈士元也。其书於楚地故实，凡众说异同者，各设为答问，以疏通证明，故曰《丛谈》。若童士畴《沔志》，以楚之风城非伏羲后，士元则引《路史》伏羲之后封国者十有九，而风国居其首，不得谓伏羲之后无风国。又《山海经》旧称伯益作，士元则摭其中长沙、零陵乃秦、汉郡名，知其为后人附益。《后汉书》载南方诸夷为盘瓠犬种，士元则以为人名，非犬名。如斯之类，持论皆极精确。惟隋侯得珠，孟宗得笋之类，旧籍相传，事涉神怪，正可存之不论，士元必辗转徵引以实之，未免失於附会。盖夸饰土风，标榜乡贤，乃明地志之陋习，士元亦未免是。
要其引据赅洽，论断明晰，则非明人地志所及也。观所著《易象钩解》，多发明汉学，知其留心古籍，非空谈无根者比矣。
△《闽中海错疏》三卷（浙闽总督采进本）
