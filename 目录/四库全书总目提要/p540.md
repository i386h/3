<!-- { "loadSidebar": true } -->
宋周守忠撰。守忠有《养生杂纂》，已著录。是书成於嘉定庚辰。有朝奉大夫郑域中序，及守忠自序。其意仿《侍儿小名录》，其体则以四言隔句用韵，如李瀚之《蒙求》。凡八十有八联，通附见注中者，共一百八十二人。其文属对既拙，又多漏略，大抵以《太平广记》为稿本，而《广记》中春条、金釭之类，乃遗不载。亦兼采各家诗集，而《杜牧集》中收张好好定子而遗其特作大篇之杜秋，《白居易集》收樊素小蛮、紫绡、红绡诸人而遗其最所赏鉴之都子，以至《文选》、《玉台新咏》本非僻书而奏弹刘整文中之绿草、汝南王所歌之刘碧玉亦都失载，所注或有原委，或无始末，繁简尤为失当，可谓简陋之极。域中序尤极荒谬。如谓《诗》有媵，《记》有妾，《礼》有嫔，《春秋》有姞，以《记》与《礼》分为二书，已为盲说，所谓《春秋》有姞者，更不知为何语。殆见他书引《左传》燕姞梦兰之事而影响剿说也。非是人不序是书，其斯为各从其类欤。
△《璧水群英待问会元选要》八十二卷（浙江巡抚采进本）
宋建安刘达可编，元华亭沈子淮选。宁州查仲孺、吴江徐珩批点。俱不知何许人。盖麻沙书坊本也。其书为太学诸生答策而设，故有《璧水群英待问》之名，分十六门，每门之外分二例。一曰名流举业，又分立意发端、稽古伟议、法祖嘉猷、时文警段、绮语骈珠、当今猷策、生意收结等七子目。二曰故事源流，又分《经传格言》、《皇朝典章》、《历代事实》、《先正建议》、《文集菁华》等五子目。大抵当日时文活套，不足以资考证。前有淳祐乙巳建安陈子和序，亦极俚陋。南宋待太学之礼最重，而当时相率诵习者乃此剽窃腐烂之书，其亦大非养士之意矣。
△《翰墨大全》一百二十五卷（两淮盐政采进本）
宋刘应李撰。应李自称乡贡进士，其里籍未详。是书仿祝穆《事文类聚》之例，分二十五门。采摭颇博，而踳驳亦甚。下至对联套语，皆纷纷阑人，尤为秽琐。
△《四六膏馥》七卷（永乐大典本）
旧本题宋杨万里撰。其书割裂诸家四六字句，分类编次，以备挦扯。其曰膏馥者，盖取元稹作杜甫墓志铭残膏剩馥，沾溉无穷语也。然万里一代词宗，谬陋不应至此，此必坊贾托名耳。
△《两汉蒙求》十一卷（永乐大典本）
宋刘班撰。班字希范，吴兴人。仕至同知三省枢密院事。是书仿唐李瀚《蒙求》之体，取两汉之事，以韵语括之。取便乡塾之诵习，於史学无所发明。
△《续补侍儿小名录》一卷（内府藏本）
宋温豫撰。豫字彦几，晋阳人。豫以王铚所补《侍儿小名录》犹未详备，乃续补此书，凡二十九事。其中成风一条，是谥非名。至《北梦琐言》所载之归秦，乃沈询之奴名，非其妾名。豫改增嬖妾二字，其谬甚矣。
△《侍儿小名录拾遗》一卷（内府藏本）
旧本题宋晋阳张邦几撰。前有邦几自序曰，少蓬洪公作《侍儿小名录》，好事者多传焉。王性之《补录》一卷，意语尽矣。余友温彦几复得一卷以授余，曰他日观书有可采录之，乃作《拾遗》，与晁公武《读书志》合。然公武称旧本但题朋溪先生，不著名氏，又称或云董彦远家子弟为之。彦远乃董逌之字，其子弟则不知为谁。此本为明商濬所刊，独题为邦几，不知何据。考濬刻《稗海》，此书与张邦基《墨庄漫录》相连，岂因彼而误作邦墓，又讹基为几耶？钱希言《戏瑕引》作张邦畿，则愈讹愈远矣。《读书志》谓此书多用古字，今不尽然，盖后人所改。所载不甚简择，如江莲、王魁二事皆猥鄙不足道；又如大乔、小乔乃孙策、周瑜之妻，以为侍儿，尤舛谬也。
△《野服考》一卷（编修程晋芳家藏本）
宋方凤撰。凤一名景山，字韶卿，浦阳人。宋末授容州文学。国亡不仕，放浪山泽间，与谢翱、吴思齐友善。此书摭取经史及说部所记野服之制，自台笠缁撮以下凡十六条。殆自托於宋之逸民，故作此以见志欤。
△《群书类句》二十七卷（永乐大典本）
宋詹光大撰。光大始末未详。其书以场屋之中每艰於属对，因每句必求其偶，亦乡塾剽窃之学。前有蔡公亮序，乃谓此书凡一千五百馀门，字字编珠，联联合璧。世间无书则已，有则必见於此书；无对则已，有则必萃於其类。经史之格言，文史之精语，包罗铺叙，无一遗弃者云云。其推许殊过当也。
△《古今诗材》八卷（永乐大典本）
宋萧元登撰。元登爵里未详。是书取唐、宋人诗分类编辑，或录全篇，或割取一二联及数句，惟绝句则多全载。间有评注，皆杂取诸家诗话而稍参以己意。
取供剽窃，无所别裁，又出《诗律武库》之下矣。
△《十二先生诗宗集韵》二十卷（两淮盐政采进本）
宋裴良甫编。案赵希弁《读书附志》曰，《十二先生诗宗集韵》二十卷，裴良甫师圣编杜甫、李白、高适、韩愈、柳宗元、孟郊、欧阳修、曾巩、苏轼、王安石、黄庭坚、陈师道之诗韵，所言与此书悉合。卷末有淦川宋季用校正字。书中殷改欣，桓改欢，用宋礼部韵标目，盖犹旧本。然采摘诗句，依韵分载，颠倒割裂，又削去原题，使览者茫然，殊无义例，不足取也。
△《玉海纂》二十二卷（内府藏本）
明刘鸿训编。鸿训字默成，长山人。万历癸丑进士，官至文渊阁大学士。事迹具《明史》本传。是编以王应麟《玉海》卷帙浩繁，因节录其要语，部分悉依原目，惟全删其《词学指南》一类。《词学指南》专为当时词科而设，删之亦可，至其全书，正以典核详赡为长。《鸿训》删存十之一二，遂变为记诵剽窃之本，非著书之初指矣。
△《训女蒙求》一卷（永乐大典本）
宋徐伯益撰。伯益爵里未详。是书仿李瀚《蒙求》之体，类集妇女事迹，为四言韵语以括之。皆习见之词，无足采录。
△《经学队仗》三卷（两江总督采进本）
旧本题朱景元撰。景元不知何时人。考晁公武《读书志》有唐太子谕德《朱景元集》。然此书以道德、心性等字分类标目，而杂引经语以疏其义。因词皆对偶，故以队仗为名。实宋、元时科举策料，决非唐人之书，盖姓名偶同也。
△《八诗六帖》二十九卷（永乐大典本）
旧本题宋王状元撰，而不著其名。盖坊贾所为之赝本。八诗者，李、杜、韩、柳、欧、王、苏、黄之诗。六帖者，窃白居易之名也。分类猥琐，摘句割裂。如标悬高名三字为题，注曰安知天汉上，白日悬高名。标动千古三字为题，注曰芳名动千古。甚至标无穷二字为题，注曰清芳播无穷。全书谬陋，大抵类此，真无一长可采也。
△《诸史偶论》十卷（两淮盐政采进本）
旧本题进士柳州计宗道校。考太学题名碑，弘治己未科进士有计宗道，马平人。马平为柳州府属，盖即其人。然自题曰校，则非其所著。观书中所引史事，唐以前为多，五代仅桑维翰、敬翔诸人，寥寥数条，当为宋人作也。书中分三十五门，一百九十七子目。每目各引二事为案，或相似者，如孔光所奏削稿，戴胄亦所奏削稿之类，有相近而不同者，如刘行本置笏求退，周宣帝谢之。褚遂良置笏求退，唐高宗命引出之之类；有相反者，如娄敬以舌得官，贺若弼以舌死之之类。其体例在史评、类书之间。盖以备程试答策之用者。其持论迂阔，亦确出南宋人云。
△《裁纂类函》一百六十卷（浙江汪启淑家藏本）
不著撰人名氏。其书杂录《册府元龟》之文，而删易其篇目。前有虞集序，称相台庐陵周宏道先生所著。考道园《学古录》不载此文，所谓宏道先生亦无所考。据其文意推之，盖周必大《平园集》外尚有著述八十馀种不传，奸黠书贾，因伪造此书，以依托求售。既讹必大之字洪道为宏道，又以必大先世郑州人，而加相台二字於庐陵之上。观其序词旨鄙俚，可资笑噱，正不足与辨真赝也。
△《万卷菁华前集》八十卷、《后集》八十卷、《续集》三十四卷（浙江范懋柱家天一阁藏本）
不著撰人名氏，亦无序跋。观其体例，盖宋人科举之书也。前后集皆分一百七十门，每门又分子目。一目之中首以名君事要，名臣事要，亦间有增入圣贤事要及君臣事要合编者。次事括，则杂录也。次譬喻，次反说譬喻，皆借事寓意之文，反说者皆反覆申明之论也。次赋偶，次赋隔，皆摘录程试之句，赋偶者两句对，赋隔者四句对也。续编冠以历代世系谱。前二十二卷为帝王，次九卷为名臣，后三卷为圣贤，亦各以事实议论隶於诸人之下。皆饾飣残賸之学，殊无可取。
△《三场通用引易活法》九卷（永乐大典本）
不著撰人名氏。盖南宋人取说《易》之词，分类排比，以备场屋之用者也。
其词虽皆解《易》，而其体则全为类书，不可复列之经类，故改隶子部焉。
△《启劄云锦裳》八卷（永乐大典本）
不著撰人名氏，亦不详时代。其书以书劄泛词分类编次。门目猥杂，字句庸腐，盖至陋之俗书。然《永乐大典》全部收之，则犹元以前本矣。
△《启劄锦语》七卷（永乐大典本）
不著撰人名氏，亦不详时代。与《启劄云锦裳》并载《永乐大典》中，其体例相同，其猥鄙亦如出一辙。
△《启劄渊海》二卷（永乐大典本）
不著撰人名氏。首载四六体式，次曰四六名对，次曰四六警对，次曰全篇式，次曰时令类。又有起居、神祐、申诉、台照、候问、颂德、叙官、自叙诸式，亦俗书也。
△《聚课琼珠诗对》九卷（永乐大典本）
不著撰人名氏，亦不详时代。皆以浅俗对句分类编次。每类之中又分一字、二字、三字、四字等目，盖村塾课蒙之作。
△《对属发蒙》二卷（永乐大典本）
不著撰人名氏。共八十一门，分类至为琐屑。如节候门有云上数目下节候，如三春、三冬之类。又云上虚字下节候，如新春、先春之类。又云上节候下声色，如春光、春容之类。在俗书之中，亦至下者也。
△《赋学剖蒙》二卷（永乐大典本）
不著撰人名氏。其书割裂旧文，分类编辑，字句陈因，更多牵凑。其标目尤为鄙陋，如将字类、必字类之属，皆自为一门，是直剽窃之活套而已。
△《启劄青钱》十八卷（永乐大典本）
不著撰人名氏。所载手书正式，一曰具礼，二曰称呼，三曰叙别，四曰瞻仰，五曰即日，六曰时令，七曰伏惟，八曰燕居，九曰神相，十曰尊候，十一曰托庇，十二曰入事，十三曰未见，十四曰祝颂，十五曰不宣。亦近日书柬活套之滥觞也。
△《敏求机要》十六卷（编修汪如藻家藏本）
