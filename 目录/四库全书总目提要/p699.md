<!-- { "loadSidebar": true } -->
明邱云霄撰。云霄字凌汉，号止山，崇安人，官柳城县知县。《南行集》四卷，盖自崇安至省会之作，分《建安》、《延津》、《晋安》三稿。《东游集》二卷，盖游处州之作，故二卷皆题曰《栝苍稿》。《北观集》四卷，乃其入京时所作，自南游北，故有《楚稿》、《越稿》、《吴稿》、《宋稿》、《鲁稿》、《齐稿》、《燕稿》之分。以上三集，皆有诗而无文。独《山中集》诗四卷外，又有文六卷，皆居武夷止止斋时所作也。四集之中，惟《南行集》编次最早。首有《丰熙序》云：“邱子年方富，而引志在远，吾见其进，未见其止，当数十年后，乃可论定。”其作序之岁，盖嘉靖十一年甲午也。《东游集》无序，不知何时所编。《北观》、《山中》二集《序》皆题曰嘉靖丁未，则最后矣。案朱彝尊《明诗综》载云霄所著名《止止斋集》。又引《徐梦阳评》，称其诗雅澹劲古，景真情得。今读之信然。要之，不肯蹈袭前人，异乎七子之派者也。又据云霄门人《李献忠跋》，称云霄所著尚有《西居集》。《西居》者，殆其官柳城时所作。
今诸集俱在，惟阙是集，或藏弆者偶佚欤。
△《洞麓堂集》十卷（江西巡抚采进本）
明尹台撰。台字崇基，号旧山，永新人，嘉靖乙未进士，官至南京礼部尚书。
《明诗综》称其有《洞山集》。此作《洞麓堂集》。考集首《邹元标序》，称“《洞麓堂稿》，大宗伯洞山尹公所撰，去公家里许，有奇洞，峰峦卓诡，遂以名堂，且名其稿”。然则“洞山”其号，“洞麓”则其堂名，实一集也。台以护持杨继盛一事，为清议所归。集中如《与罗念庵书》，谓近世宗良知家者，心说沸扬，只缘金谿错认“孟子先立乎其大者”一语。又极论即心即理之非，谓即实有所得，亦只此心灵觉之妙，盖非所见之理。释氏有见於心，无见於性。陆氏之学，大率类是。又谓程子之徒当时且有失传，如吕氏、游氏，浸入禅学。朱子没后，勉斋、汉卿仅足自守，不再传尽失其旨。如何、王、金、许，皆潜畔师说，不止草庐一人。其攻击姚江之学甚力，亦可谓屹然不移。惟集中有《祭陆东湖》文一首，推其“望重朝廷，功盛社稷”云云。东湖，陆炳号也。炳名列《明史佞倖传》中，与台殊非气类。考史称炳岁入不赀，待权要，周旋善类，亦无所吝。世宗数起大狱，炳多所保全，折节士大夫，未尝构陷一人，以故朝士多称之者。台之假借，或以是故欤。然君子论公义，不论私交，究不免为白璧之瑕也。
集凡文六卷、诗四卷。《元标序》称“其诗数百首，力推唐雅。制疏书序记铭状表数百篇，出入汉、宋，阐绎名理，不屑绮语。虽乡曲之词，例皆溢美”。今核其所作，尚不尽诬云。
△《张庄僖文集》五卷（浙江巡抚采进本）
明张永明撰。永明字锺诚，乌程人，嘉靖乙未进士，官至刑部尚书，改左都御史，谥庄僖，事迹具《明史》本传。是编原分六集，以《礼》、《乐》、《射》、《御》、《书》、《数》为目，盖编次者之陋。《礼集》为诰命、祭文、赞诔、碑志之类。《乐集》、《射集》皆南垣谏草，为南京给事中时所作。《御集》、《书集》为中州疏略及部院弹奏事。《数集》为家训、语录、杂著、诗文。附《外纪》二篇，则去思碑、赠序也。其文平实质朴，不尚雕华，而多有用之言。
其为给事中时劾严嵩交通郭勋，朋比渔利，闻者震悚。为河南巡抚时，伊王典楧肆虐一方，势横甚，所司稍挠之，辄中以酖，莫敢谁何。永明亦抗疏劾之，卒伸国法。其风节有足多者，则发为文章，固与无物之言异矣。永明人自可传，不以赠言为重。今削去《礼集》及《外纪》，编为五卷云。
△《具茨集》五卷、《补遗》一卷、《文集》八卷、《补遗》一卷、《附录》一卷、《遗稿》一卷（江苏巡抚采进本）
明王立道撰。立道字懋中，无锡人，嘉靖乙未进士，官翰林院编修。其诗虽微嫌婉弱，而冲容淡宕，不为奇险之语，犹有中唐钱、刘之遗。文则纵横自喜，颇於眉山为近。其《论文书》有云：“兵无常形，以正胜者什九。文无常体，以奇善者什一。盘诰之文则六经之什一耳。效而似者犹未可为常，而况其万不类也哉。”其言深中当时北地诸人摹仿周、秦之弊，即其所为文可识矣。原目列《诗集》五卷、《文集》七卷、《附录》一卷。今《诗集》之末复载《补遗》附录二十馀首。《文集》七卷之后亦增《论表》等十馀篇为一卷，载於《附录》之前。
而《附录》后又别载《遗稿》一卷。盖其后人掇拾续刊，零星增入，故书与目不相应耳。
△《青霞集》十一卷、《年谱》一卷（浙江巡抚采进本）
明沈炼撰。炼字纯甫，会稽人。嘉靖戊戌进士。除溧阳知县。后官锦衣卫经历，疏论俺答请贡事，并劾严嵩。廷杖谪戍，复为嵩党路顺构入蔚州妖人阎浩案中弃市，天下冤之。隆庆初，赠光禄寺少卿。天启初，追谥忠愍。事迹具《明史》本传。是编本文三卷、赋一卷、诗三卷、《论草兵说尺牍》四卷，合十一卷。自十二卷至十六卷则年谱、事纪、祠记。前有《茅坤序》及炼子襄《刻集纪原》。
襄言方炼被祸时，藉其家，毁其著述，又榜禁毋许藏匿副本。是编盖襄所口诵而心记者。然人子即能读父书，不应字句无讹至十一卷之夥。此必别有藏本，不欲实言之耳。其文章劲健有气，诗亦郁勃磊落，肖其为人。以词藻论，虽不及《钤山堂集》之工。然《嵩集》至使天下不欲读，当时为作集序者如湛若水诸人，至以为文章之玷。而诵《炼集》者至今肃然起敬。此则流芳遗臭，视所自为，人心是非之公，有不知然而然者矣。今录其原本集十一卷，而以《年谱》一卷附之。
至炼之事迹，彰彰史册，日月争光，不假后人之表章。其赞记诸作则概从删薙焉。
△《沧溟集》三十卷、《附录》一卷（山东巡抚采进本）
明李攀龙撰。攀龙有《诗学事类》，已著录。是集凡诗十四卷、文十六卷、《附录》志传表诔之文一卷。明代文章，自前后七子而大变。前七子以李梦阳为冠，何景明附翼之；后七子以攀龙为冠，王世贞应和之。后攀龙先逝，而世贞名位日昌，声气日广，著述日富，坛坫遂跻攀龙上。然尊北地，排长沙，续前七子之焰者，攀龙实首倡也。殷士儋作《攀龙墓志》，称“文自西汉以来，诗自天宝以下，若为其毫素污者，辄不忍为。故所作一字一句，摹拟古人。骤然读之，斑驳陆离，如见秦、汉间人；高华伟丽，如见开元、天宝间人也”。至万历间，公安袁宏道兄弟始以赝古诋之。天启中，临川艾南英排之尤力。今观其集，古乐府割剥字句，诚不免剽窃之讥。诸体诗亦亮节较多，微情差少。杂文更有意诘屈其词，涂饰其字，诚不免如诸家所讥。然攀龙资地本高，记诵亦博。其才力富健，凌轹一时，实有不可磨灭者。汰其肤廓，撷其英华，固亦豪杰之士。誉者过情，毁者亦太甚矣。
△《山海漫谈》三卷、《附录》二卷（山西巡抚采进本）
明任环撰。环字应乾，号复庵，长治人。嘉靖甲辰进士。历任广平、沙河、滑县三县知县，迁苏州府同知。以御倭功，擢按察司佥事，整饬苏、松二府兵备道。进山东右参政。事迹附见《明史曹邦辅传》。是集为乾隆丁丑其乡人庾玙所刻。凡文二卷、诗词一卷。其后两卷则所附谕祭文、本传、墓志及诸家题咏诗文也。环御倭颇著奇绩，当时皆以为赏薄不足酬劳。其遗集久散佚。其子孙搜求辑录，所得不及十之一，仍名曰《山海漫谈》，从其初也。其文既得诸残毁之馀，故有见即收，不暇铨择，多潦草应酬之作。然就其存者论之，古文皆崭崭有笔力，且高简有法度。其中如《苏门双节记》、《重修白云茅屋记》、《重修文庙祭器记》、《启明山先生书》，虽不免参杂俗格。至於《送萧西泉、朱蒲西二序》、《德风亭、滑县行馆二记》、《与王南崖》、《答王东台》二书，皆绝非明人文集以时文为古文者。虽置之作者间可也。诗如“槎泛星河秋作客，剑横沧海夜谈兵”之类，亦间有可观，而冗俗者多。则其后人编次，失於删汰之过。然环之为人，无愧忠孝，亦不以韵语绳之矣。
△《杨忠愍集》三卷、《附录》一卷（直隶总督采进本）
明杨继盛撰。继盛字仲芳，号椒山，容城人。嘉靖丁未进士。官至兵部武选司员外郎。以疏劾严嵩，为所构陷弃市。后追赠太常寺卿，谥忠愍。事迹具《明史》本传。继盛本以经济气节自许，不屑屑於文字。后人重其人品，掇拾成编，仰蒙世祖章皇帝御制序文，表其忠荩。一经褒予，旷世犹生。故虽朽蠹陈编，弥深宝惜。此本乃康熙间萧山章钰所校。凡奏疏一卷、杂文一卷、诗一卷，行状碑记别为一卷附焉。其《论马市》、《劾严嵩》二疏，史传限於体裁，仅存大略，集本乃其全文。披肝沥胆，伉直之气如生。自作《年谱》一篇，学问人品，具见本末，尤史传所不能详。《遗嘱》一篇，作於临命前一夕，墨迹至今世守。仓卒之际，数千言无一字涂乙，尤足见其所养。词虽质朴，而忠孝之意油然，尤足以感动百世。惟《年谱》中自记从韩邦奇学乐律，夜梦虞舜一事，颇涉怪异。然继盛非妄语者，盖覃思之极，缘心构象。《世说》载卫玠以梦问乐广，广云是想。
《管子》曰：“思之思之，鬼神通之。”固亦理之所有。昔吴与弼作日录，自称梦见孔子，人疑其伪。继盛此语，颇与相类，明以来无疑之者。此则系乎其人，有不待口古争者矣。
△《弇州山人四部稿》一百七十四卷、《续稿》二百七卷（两江总督采进本）
