<!-- { "loadSidebar": true } -->
一名《水利文集》，元任仁发撰。仁发，松江人。仕至都水少监。明梁惟枢《内阁书目》云：“大德间，都水少监任仁发，以吴松江故道陻塞，震泽汎滥，为浙西害，乃上疏条利病疏导之法，凡十卷。”前有仁发自序，又有许约、赵某二跋。末附宋郏亶及其子侨《水利议》。约跋称“岁甲辰，中书以其议上闻，命中书省平章政事董是役。由是震泽无壅，与三江之势接，复朝於海”。赵某跋称，“是录所载，其要有三：一曰浚江河以泄水，二曰筑堤岸以障水，三曰置插窦以限水”云。
△《海道经》一卷（浙江范懋柱家天一阁藏本）
不著撰人名氏。惟书中“扬子江”一条，自称其名曰璚，其姓则不可考。
前有明嘉靖中应良序，疑为元初人所撰，而后人增修之。今观书末附朱晞颜《鲸背吟》三十三首，晞颜为元人，则此书亦出元人可知矣。其书言海路要害，及占风雨潮汛诸事，大抵皆为海运而作。其后歌诀，与今人所说亦同。然未免失之於太简。
△《海道经》一卷（户部尚书王际华家藏本）
不著撰人名氏。纪海运道里之数，自南京历刘家港开洋，抵直沽，及闽浙来往海道。凡<舟定>泊远近、险恶宜避之地，皆详志之。又有《占天》、《占云》、《占风》、《占月》、《占虹》、《占雾》、《占电》、《占海》、《占潮》各门。盖航海以风色为主，故备列其占候之术。疑舟师习海事者所录。词虽不文，而语颇可据。考海运惟元代有之，则亦元人书也。后有《海道指南图》，乃龙江至直沽针路。嘉靖中袁褧以二本参校，刻入所编《金声玉振集》，复录元延祐间海道都漕运万户府《海运则例图》、至正间周伯琦《供祀记》二碑，附於其末。
△《治河总考》四卷（浙江范懋柱家天一阁藏本）
明车玺撰。玺，宛平人，成化戊戌进士，官至河南按察司佥事。是编考历代治河之事，以时代先后为次。始周定王，终明嘉靖十七年。又以《禹贡》、《史记河渠书》、《汉书沟洫志》、《元史河源附录》、宋濂《治河议》、《河南总志》诸条列后。其标题又称山东兖州府同知陈铭续编。前后无序跋，不知孰为玺之原书，孰为铭之所补。体例参差，刊刻拙陋，盖当时书帕本也。
△《漕河图志》三卷（浙江郑大节家藏本）
明王琼撰。琼有《晋溪奏议》，已著录。先是，成化间三原王恕作《漕河通志》十四卷。弘治九年琼以工部郎中管理河道，乃因恕之书而增损之。首载《漕河图》，次记河之脉络源委，及古今变迁，修治经费，以逮奏议碑记，罔不具悉。
《明史》本传称琼出治漕河三年，胪其事为志。继任者案稽之，不爽毫发。由是以敏练称，盖其书之切於实用如此。惜原本八卷，此本止存三卷，非完帙矣。
△《问水集》五卷（浙江郑大节家藏本）
明刘天和撰。天和有《仲志》，已著录。嘉靖初，黄河南徙，天和以右副都御史总理河道。乃疏汴河，自朱仙镇至沛县飞云桥。又疏山东七十二泉，自凫、尼诸山达南旺河。役夫二万，不三月讫工，诏加工部侍郎。此书盖据其案视所至形势利害，及处置事宜，详述之以示后人。一卷末有《治河本末》一篇，为工部都水郎中郾城杨旦所作，以纪天和之绩。后四卷则皆其前后奏议之文也。
△《通惠河志》二卷、《附录》一卷（两淮马裕家藏本）
明吴仲撰。仲字亚甫，武进人。正德丁丑进士，官至处州府知府。通惠河即元郭守敬所开通州运河，明初湮废，粮皆由陆以运，费重民劳。仲以御史巡按直隶，疏请重浚。不数月工成，遂至今为永利。其事详见《明史》。后仲外调处州时，恐久而其法浸弛，故於舟中撰此书奏进，得旨刊行。上卷载闸坝建置开浚事宜，而冠以源委图说，中卷及附录皆诸司奏疏，下卷皆碑记诗章也。
△《三吴水利论》一卷（户部尚书王际华家藏本）
明伍馀福撰。馀福有《陕西志》，已著录，是书凡分八篇。一论五堰，二论九阳江，三论夹苎干，四论荆溪，五论百渎，六论七十三溇，七论长桥百洞，八论震泽。皆吴中水利要害，大旨本宋单锷所论，而推广之。
△《新河初议》一卷（浙江范懋柱家天一阁藏本）
不著编辑者名氏。明正德间，河决徐沛，运道淤塞，特起盛应期往治之。应期建议，於昭阳湖东北进江家口，南出留城口，开浚百四十馀里。较疏旧河力省而利永，计需夫六万五千人，银二十万两，克期六月告成。时胡世宁行取进京，道经沛县，亲睹情形，因上疏与应期议合。兴役垂成，为言者所沮而罢。应期坐夺职。史称后三十年，朱衡循新河故迹成之，运道终蒙其利。则是举不为无见，而言者为媢嫉之口可知矣。此编载世宁及应期原《议开河疏》，并世宁《请与应期同罪疏》，以见一事之始末。以其事未竟功，故但曰《新河初议》也。应期字新徵，吴江人。弘治癸丑进士，官至右副都御史，事迹具《明史》本传。世宁有《奏议》，已著录。
△《浙西水利书》二卷（浙江巡抚采进本）
不著编辑者名氏。录前代治水文字，凡奏记、书状、疏论、或问之类并列焉。
计宋文十九首，元文十五首，明文十二首，而宋以前不采。疑为未成之书。其明文载至弘治间止，则当为正德时所撰集也。
△《胶莱新河议》一卷（浙江范懋柱家天一阁藏本）
明王献撰。献字惟从，号南沣，又自号木石子，咸宁人。嘉靖癸未进士，官山东巡察海运副使。初，元时海运，经由登莱，避槐子口大石之险，故放洋於三沙黑水。历成山正东，逾登州东北，又西北抵莱州海仓。然后出直沽，以达天津。
后於槐子口西之马壕，别开河道，由麻湾抵海仓，以达直沽。凿之遇石而止。献於元人所凿之西，烧石开道十四里，麻湾以通。於是江淮之舟，可至胶、莱。馀三十里，功未竟，献适迁去。有挠之者（案《明史孙应鼇传》，称为山东布政使时有创开胶莱河议者，应鼇力言不可，则挠之者指应鼇也），功遂不成。献因叙其案牍为一编，以贻后来，此书上卷是也。其下卷则献没之后，胶、莱人思其功，祀之名宦。工科给事中李用敬又理其说，奏请续蒇其事。其后人又汇刻之，附献书以行云。
△《吴中水利通志》十七卷（浙江巡抚采进本）
不著撰人名氏。前七卷分序苏、松、常、镇并杭、嘉、湖诸府之水，而各以历代修浚之迹附载於后。次为《考议》二卷，次为《公移》三卷，次为《奏疏》三卷，次为《纪述》二卷。其叙事皆至嘉靖二年止，每卷之末，题嘉靖甲申锡山安国活字铜版印行。安国尝翻刻留元刚所编《颜真卿集》及《年谱》，盖亦好事之家也。
△《河治通考》十卷（浙江汪启淑家藏本）
明吴山撰。山，高安人。嘉靖乙未进士，官至礼部尚书，谥文端。是书大旨谓河虽经数省，而自龙门下趋，则梁地当其冲，故河患为甚。前有自序云：“近日所刻《治河总考》，疏漏混复，乃重加校辑，汇分序次。”一卷曰《河源考》，二卷曰《河决考》，三卷至九卷曰《议河治河考》，末卷曰《理河职官考》。上溯夏周，下迄明代，总为十卷。前有崇祯戊寅其曾孙士颜序略，盖重刊时所作也。
△《吴江水利考》五卷（江苏巡抚采进本）
明沈启撰。启字子由，号江村，吴江人。嘉靖戊戌进士，官至湖广按察司副使。是书大旨以吴江为太湖之委，三江之首。凡苏、松、常、镇、杭、嘉、湖七郡之水，其潴於湖，流於江，而归於海者，皆总汇於此。故述其源委之要，蓄泄之方，辑为一编。前二卷曰《水图考》、《水道考》、《水源考》、《水官考》、《水则考》、《水年考》、《堤水岸式》、《水蚀考》、《水治考》、《水栅考》，后三卷皆《水议考》，乃启晚岁家居所辑。至国朝雍正中，其八世孙守义复为校正刊行。《江南通志》称其於水道最为详核。今观其书，於治水条规，颇为明备。
於支派曲折，尚不能一一缕载也。
△《全吴水略》七卷（浙江范懋柱家天一阁藏本）
明吴韶撰。韶，华亭人，自号秦阜山人。是书成於嘉靖戊戌。首载苏、松七府为《总图》，次作《捍海塘纪》，次列太湖、三江及诸水源委。凡疏导修筑之事，以及历代官司职掌、公移事实，悉采录之。
△《两河管见》三卷（浙江范懋柱家天一阁藏本）
明潘季驯撰。季驯有《司空奏疏》，已著录。此书乃其巡抚广东时，值两河水决，再以右都御史督理河道之所建白也。首卷为图说，冠以敕谕，二卷治河节解，三卷为修守事宜。其大旨与所撰《河防一览》相同云。
△《治水或问》四卷（江苏巡抚采进本）
明庞尚鸿撰。尚鸿字少襄，南海人。副都御史尚鹏之弟。以贡入国学，上书政府。复献飞车、飞舟诸疏，得旨下部。授盐城训导，擢英山知县。时河决为祖陵患，尚鸿撰进《治河三策》。值巡抚与河臣议不合，移怒尚鸿，谪西安县教谕，终昆山县丞。盖亦好事而兼好议论者也。是编乃其在盐城时讲求治河方略，设为或问，类次成书。其力辟毁高堰之议，大抵与潘季驯相合。末附《开涧河疏草》一首，则专论泗州祖陵利害云。
△《新浚海盐内河图说》一卷（浙江巡抚采进本）
不著撰人名氏。前有序略云：“海盐地势卑下，与海沙平。每潮水涨，高出平地丈馀。恃以障蔽者，仅石塘，石塘之内有裹土塘，然犹不能御潮。必有内河以纳过塘之水，而后泄其横流之势。”万历五年海溢，盐邑受害特甚，是年遂开内河。此编即详记是役。其说撮举大要，而图则甚详。盖海盐知县所刊，称於时巡抚浙江佥都御史为徐拭。拭字世寅，常熟人。嘉靖丁未进士，以劾赵文华坐谪者，即其人。后官至南京工部尚书，《题名碑录》作栻，《明史》本传亦作栻。
此本作拭，刊版误也。
△《新河成疏》（无卷数，浙江范懋柱家天一阁藏本）
明工部都水郎中游季勋、沈子木、朱应时、涂渊，主事陈楠、张纯、唐炼同编。初，嘉靖四十四年七月，黄河决浸沛县诸处，工部尚书朱衡与都御史潘季驯等相度地势，议於南阳至留城一带，别开新河。自留城至白洋浅一带，则挑复旧河。於时朝议不一，然迄从衡议。是编皆其前后案牍，凡图五，奏疏十有一。其称古之治河，惟避其害；今之治河，则又欲藉以通漕事。与贾让等异，所言极为明晰。又称居民之情在新河者，则称新河可开；在旧河者，则称旧河可复。皆为市廛之私，非为国家运道之计。亦究悉物情之言也。
△《东吴水利考》十卷（浙江巡抚采进本）
