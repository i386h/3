<!-- { "loadSidebar": true } -->
宋赵长卿撰。长卿自号仙源居士，南丰人，宗室子也。是集分类编次。凡春景三卷，夏景一卷，冬景一卷，总词三卷，拾遗一卷。据毛晋跋语，乃当时乡贡进士刘泽所定，其体例殊属无谓。且夏景中如《减字木兰花咏柳》一阕，《画堂春辇下游西湖》一阕，宜属之春。冬景中《永遇乐》一阕，宜属之秋。是分隶亦未尽惬也。其词往往瑕瑜互见。如卷二中《水龙吟》第四阕，以了、少、峭叶昼、秀。纯用江右乡音，终非正律。卷五中《一剪梅》尾句“才下眉尖，恰上心头”，剿袭李清照此调原句，窜易二字，殆於点金成铁。卷六中《叨叨令》一阕，纯作俳体，已成北曲。至卷七中《一丛花》一阕，本追和张先作。前半第四句，张词三字一句，四字一句，此乃作七字一句。后半末三句，张词四字二句，五字一句。此乃作三字一句，五字二句。是并音律亦多不协。然长卿恬於仕进，觞咏自娱，随意成吟，多得淡远萧疏之致，固不以一眚废之。他如《小重山》前阕结句，用“疏雨”韵入“芭蕉”六字，亦不合谱。殆毛晋刊本误增“雨”字。
又卷六中《梅词》一首，题曰《一剪梅》，而注曰或刻《摊破丑奴儿》。不知此调非《一剪梅》，当以别本为是。卷五之《似娘儿》即卷八之《青杏儿》，亦即名《丑奴儿》。晋於《似娘儿》下注云：“或作《青杏儿》。”於《青杏儿》下注云：“旧刊《摊破丑奴儿》，非。”不知误在“摊破”二字，《丑奴儿》实非误刻。是又明人校雠之失，其过不在长卿矣。
△《龙洲词》一卷（安徽巡抚采进本）
宋刘过撰。过有《龙洲集》，已著录。陈振孙《书录解题》载刘改之词一卷。
此本为毛晋所刊，题曰《龙洲词》，从全集之名也。黄昇《花庵词选》谓改之乃稼轩之客，词多壮语，盖学稼轩。然过词凡赠辛弃疾者则学其体，如“古岂无人，可以似吾稼轩者谁”等词是也。其馀虽跌宕淋漓，实未尝全作辛体。陶九成《辍耕录》又谓改之造语赡逸有思致，《沁园春》二首尤纤丽可爱。今观集中《咏美人指甲》、《美人足》二阕，刻画猥亵，颇乖大雅。九成乃独加推许，不及张端义《贵耳集》独取其《南楼》一词为不失赏音矣。《渚山堂词话》云：“改之《沁园春绿鬓朱颜》一阕，系代寿韩平原。”然在当时，不知竟代谁作，今亦无从详考。观集中《贺新郎》第五首，注曰：“平原纳宠姬，奏方响，席上赋。”
则改之且身预南园之宴，不止代人祝嘏矣。盖纵横游士，志在功名，固不能规言而矩行，亦不必曲为之讳也。又《沁园春》第七首，注曰：“寄辛承旨，时承旨招不赴。”此原注也，其事本明。又注或作“风雪中欲诣稼轩，久寓湖上，未能一往，赋此以解”。此毛晋校本注也，已自生讹异。《乐府纪闻》乃谓幼安守京口日，改之即敝衣曳履，承命赋诗。是两人定交在幼安未帅越之前。《山房随笔》载此词，又称“稼轩帅越东时，改之欲见，辛不纳。藉晦菴、南轩二人为之地，始得进见”云云。考岳珂与过相善，珂所作《桯史》第二卷载此事云：“嘉泰癸亥，改之在中都。时辛稼轩帅越，闻其名，遣介招之。適以事不及行，因效辛体《沁园春》一词”云云。与集中自注相合。则诸说之诬，审矣。珂又称过诵此词，掀髯有得色，珂乃以白日见鬼调之。其言虽戏，要亦未尝不中其病也。
△《竹屋痴语》一卷（安徽巡抚采进本）
宋高观国撰。观国字宾王，山阴人。陈振孙《书录解题》载《竹屋词》一卷，高观国撰，不详何人。高邮陈造与史达祖二家为之序。此本为毛晋所刊，末有晋跋，仅录造序中所称竹屋、梅溪语，皆不经人道，其妙处少游、美成不及数语，而不载全文。然考造《江湖长翁集》亦不载是序，或当时削其稿欤？词自鄱阳姜夔句琢字炼，始归醇雅，而达祖观国为之羽翼。故张炎谓数家格调不凡，句法挺异，俱能特立清新之意，删削靡曼之词。乃《草堂诗馀》於白石、梅溪则概未寓目，《竹屋词》亦止选其《玉蝴蜨》一阕。盖其时方尚甜熟，与风尚相左故也。
观国与达祖叠相酬唱，旗鼓俱足相当。惟梅溪词中尚有《贺新郎》一阕，注云：“湖上与高宾王同赋。”今集中未见此调，殆佚之欤？
△《竹斋诗余》一卷（安徽巡抚采进本）
宋黄机撰。机字几仲，一云字几叔，东阳人。其事迹无可考见。据调中所注，有时欲之官永兴语，盖亦尝仕宦于州郡，但不知为何官耳。其游踪则多在吴、楚之间，而与岳总干以长调唱酬为尤夥。总干者，岳飞之孙珂也，时为淮东总领兼制置使。岳氏为忠义之门，故机所赠词，亦皆沉郁苍凉，不复作草媚花香之语。
其《乳燕飞》第二阕，乃次徐斯远寄辛弃疾韵者，弃疾亦有和词。世所传《稼轩词》本。赋字凡复用两韵。今考机词，知前阕所用乃付字，足证流俗刊刻之误。
又辛词调名《贺新郎》，此则名《乳燕飞》者，以苏轼此调中有“乳燕飞华屋”句，后人因而改名，实一调也。卷末毛晋跋惜《草堂诗余》不载其一字。案《草堂诗余》乃南宋坊贾所编，漫无鉴别，徒以其古而存之。故朱彝尊谓草堂选词，可谓无目。其去其取，又何足为机重轻欤？
△《梅溪词》一卷（江苏巡抚采进本）
宋史达祖撰。达祖字邦卿，号梅溪，汴人。田汝成《西湖志馀》称韩侂胄有堂吏史达祖，擅权用事，与之名姓皆同。今考集中《齐天乐》第五首注：“中秋宿真定驿。”《满江红》第三首注：“九月二十一日出京怀古。”《水龙吟》第三首注：“陪节欲行，留别社友。”《鹧鸪天》第四首注：“卫县道中。”《惜黄花》一首注：“九月七日定兴道中。”核其词意，必李壁使金之时，侂胄遣之随行觇国，故有诸词。知撰此集者即侂胄所用之史达祖。又考《玉津园事》，张鎡虽预其谋，而鎡实侂胄之狎客，故於《满头花》生辰得移，厨张乐於其邸。此编前有鎡序，足证其为侂胄党。序末称数路得人，恐不特寻美於汉。亦足证其实为掾史，确非两人。惟序作於嘉泰元年辛酉，而集中有《壬戌立春》一首。序称初识达祖，出词一编，而集中有与鎡唱和词二首。则此本又后来所编，非鎡所序之本矣。达祖人不足道，而词则颇工。鎡称其分镳清真，平睨方回，而纷纷三变行辈，不足比数。清真为周邦彦之号，方回为贺铸之字，三变为柳永之原名。其推奖未免稍溢。然清词丽句，在宋季颇属铮铮，亦未可以其人掩其文矣。
△《石屏词》一卷（安徽巡抚采进本）
宋戴复古撰。复古有《石屏集》，已著录。此词一卷，乃毛晋所刻别行本也。
复古为陆游门人，以诗鸣江湖间。方回《瀛奎律髓》称其豪健清快，自成一家。
今观其词，亦音韵天成，不费斧凿。其《望江南》自嘲第一首云：“贾岛形模元自瘦，杜陵言语不妨村，谁解学西昆。”复古论诗之宗旨，於此具见。宜其以诗为词，时出新意，无一语蹈袭也。集内《大江西上曲》即《念奴娇》，本因苏轼词起句，故称《大江东去》。复古乃以己词首句，又改名《大江西上曲》，未免效颦。至《赤壁怀古满江红》一阕，则豪情壮采，实不减於轼。杨慎《词品》最赏之，宜矣。此本卷后载楼钥所记一则，即系《石屏集》中跋语。陶宗仪所记一则，见《辍耕录》。其《江右女子》一词，不著调名。以各调证之，当为《祝英台近》。但前阕三十七字俱完，后阕则逸去起处三句十四字。当系流传残阙，宗仪既未经辨及，后之作图谱者，因词中第四语有“揉碎花笺”四字，遂别造一调名，殊为杜撰。至於《木兰花慢怀旧》词前阕，有“重来故人不见”云云，与《江右女子》词“君若重来，不相忘处”，语意若相酬答。疑即为其妻而作，然不可考矣。
△《散花庵词》一卷（安徽巡抚采进本）
宋黄昇撰。昇字叔旸，号玉林，又号花庵词客。以所居有玉林，又有散花庵也。毛晋刊本，以昇作昃，以叔旸作叔阳。而诸本实多作黄昇。考花庵《绝妙词选》旧传刻本，题曰黄{曰多}。又《诗人玉屑》前有昇序，世所传翻刻宋本，犹钩摹当日手书，亦作黄{曰多}。检词选序末，尚有当时姓氏小印，实作“{曰多}”字。盖许慎《说文》，“昇”字篆文作“{曰多}”。昇特以篆体署名，故作“{曰多}”字。晋不考《六书》，妄改作“昃”。殊为舛谬。至叔阳乃卢炳之字，炳即撰《哄堂词》者。晋乃移而为昇字，益桃僵李代矣。昇所选《绝妙词》，末附以己词四十首，盖用王逸编《楚词》，徐陵编《玉台新咏》，芮挺章编《国秀集》之例。此本全录之，惟旁摭他书，增入三首耳。昇早弃科举，雅意歌咏。曾以诗受知游九功，见胡德方所作《词选序》。其词亦上逼少游，近摹白石。九功赠诗所云“晴空见冰柱”者，庶几似之。德方序又谓闽帅楼秋房闻其与魏菊庄相友，以泉石清士目之。按菊庄名庆之，建安人，即撰《诗人玉屑》者。梅磵《诗话》载庆之《过玉林诗》绝句云：“一步离家是出尘，几重山色几重云。沙溪清浅桥边路，折得梅花又见君。”则昇必庆之之同里，隐居是地，故获见称於闽帅。
又游九功亦建阳人，其《答叔旸》五言古诗一首，尚载在《诗家鼎脔》。是昇为闽人，可以考见。朱彝尊《词综》及近时厉鹗《宋诗纪事》均未及详其里籍，今附著於此焉。
△《断肠词》一卷（江苏周厚堉家藏本）
宋朱淑真撰。淑真，海宁女子，自称幽栖居士。是集前有《纪略》一篇，称为文公侄女。然朱子自为新安人，流寓闽中。考年谱世系，亦别无兄弟著籍海宁。
疑依附盛名之词，未必确也。《纪略》又称其匹偶非伦，弗遂素志，赋《断肠集》十卷以自解。其词则仅《书录解题》载一卷，世久无传。此本为毛晋《汲古阁》所刊。后有晋跋，称词仅见二阕，於《草堂集》又见一阕，於十大曲中落落如晨星。后乃得此一卷，为洪武间抄本，乃与《漱玉词》并刊。然其词止二十七阕，则亦必非原本矣。杨慎《升庵词品》载其《生查子》一阕，有“月上柳梢头，人约黄昏后”语，晋跋遂称为白璧微瑕。然此词今载欧阳修《庐陵集》第一百三十一卷中，不知何以窜入《淑真集》内，诬以桑濮之行。慎收入《词品》，既为不考。而晋刻《宋名家词》六十一种，《六一词》即在其内。乃於《六一词》漏注互见《断肠词》，已自乱其例。於此集更不一置辨，且证实为白璧微瑕，益卤莽之甚。今刊此一篇，庶免於厚诬古人，贻九泉之憾焉。
△《山中白云词》八卷（江苏巡抚采进本）
宋张炎撰。炎字叔夏，号玉田，又号乐笑翁。循王张俊之五世孙，家於临安。
