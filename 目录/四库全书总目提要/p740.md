<!-- { "loadSidebar": true } -->
明张佳允撰。佳允字肖甫，铜梁人，初号<山卢>山，以其家在居来两山之间，更号居来山人。（案：居来，一作崌崃，盖字之别体。）嘉靖庚戌进士，官至兵部尚书，总督蓟辽。事迹具《明史》本传。佳允为郎时，与王世贞诸人相酬和，七子仕宦多不达，而佳允镇雄边，定大变，以功名始终。论者谓其诗文才气纵横，而颇乏深致。盖雄心大略，不耐研思於字句间也。是集赋一卷，诗二十八卷，杂文三十五卷，末一卷附录行状、墓志，后又载同时诸人所作序、记等文十一篇。
△《天目山堂集》二十卷、《附录》一卷（两淮盐政采进本）
明徐中行撰。中行字子与，号龙湾，长兴人。读书天目山下，故自称“天目山人”。嘉靖庚戌进士，官至江西左布政使。《明史文苑传》附见《李攀龙传》中。中行为后七子之一，王世贞《艺苑卮言》亟称之，以为左准右绳，靡所不合。
胡应麟《诗薮》则惜其少深沈之致；陈子龙《明诗选》复有摹古太似之讥。是非恩怨，辗转相争。要之，或褒或贬，各有所当，合而观之，则中行之定评出矣。
杂文亦有意矫揉，颇失浑雅，盖当时风尚，七子同一轨辙，非如是不能预坛坫也。
△《青萝馆诗》六卷（两江总督采进本）
明徐中行撰。是集乃隆庆中，其婿汪时元所刻。其守汝宁以后之诗，居三分之一。汰其古文，又汰其少作，较前集为精简。然中行於北地之学，渐染既深，时元能删其枝蔓，不能变其根柢也。
△《余德甫集》十四卷（江苏周厚堉家藏本）
明余曰德撰。曰德初名应举，字德甫，南昌人。嘉靖庚戌进士，官至福建按察司副使。《明史文苑传》附见《王世贞传》中。与魏裳、汪道昆、张佳允、张九一，所谓“嘉靖后五子”也。世贞称其诗，古近体无所不佳，近体独超；近体五七言无所不超，七言独妙。《静志居诗话》则谓其诗尚未见门户，元美冠诸后五子之首，未免阿其所好。今观是集，彝尊所论公矣。
△《丰阳集》十二卷（浙江巡抚采进本）
明冯皋谟撰，皋谟字明卿，海盐人。嘉靖庚戌进士，官至福建布政司参政。
是集凡诗四卷，文八卷。皋谟在粤平大盗张琏，击败倭寇，皆有功；又创议立“条鞭投柜之法”，至今称便。其经济颇可观，而诗文则但有浮声，殊乏切响。
许闻造《行状》，称皋谟官刑部时，与梁有誉、宗臣、吴国伦、徐中行相善，切劘为诗，故其趋向亦相近云。
△《采薇集》四卷、《幽贞集》二卷、《邕歈集》六卷（两江总督采进本）
明董传策撰。传策有《奏疏辑略》，已著录。此三集乃传策以嘉靖戊午遣戍，至隆庆丁卯召还，前后十年之诗也。《采薇集》为四言、乐府、歌行、绝句等体；《幽贞集》为五言古体；《邕歈集》为七言律体。诗多激烈如其为人。案《千顷堂书目》，《采薇集》作十四卷，《幽贞集》作十一卷，《邕歈集》作七卷，与此互异。明人集多随作随刊，卷帙无定。未知为此本不完，或黄虞稷误载。又有《廓然子稿》二卷，《蘧庐稿》七卷，此本不载，殆偶佚矣。
△《甔甀洞稿》五十四卷、《续稿》二十七卷（山东巡抚采进本）
明吴国伦撰。国伦有《陈张本末略》，已著录。初，国伦为兵科给事中时，以倡众赙杨继盛，忤严嵩，左迁，世称其义。在后七子中最为老寿，初与王世贞、李攀龙唱和；后与李维桢、汪道昆辈，狎主诗盟，其著述颇富。然在当时，胡元瑞作《诗薮》，已讥其用句多同，一篇而外，不耐多读。国朝朱彝尊《静志居诗话》亦谓王、李既没，《甔甀》几与四部争富，而海内之为真诗者寡，则文章不逮其行谊矣。此《甔甀洞稿》，国伦所手定；《续稿》则其子士良所校刊。《明史艺文志》，此二集外，又载其诗稿十五卷，今未之见，意其散佚欤。
△《苏山集》二十卷（两淮盐政采进本）
明陈柏撰。柏字子坚，一字宪卿，沔阳人。嘉靖庚戌进士，官至井陉兵备副使。是集凡诗十卷，文十卷，诗颇宕逸有姿，而失於薄弱，文又不及其诗。《千顷堂书目》别载，柏《见南山集》八卷，不载此集，殆偶未见欤？
△《苏山选集》七卷（浙江巡抚采进本）
明陈柏撰。是集为莆田黄谦所选定，凡诗四卷，文三卷。《千顷堂书目》作五卷，传写误也。
△《小渔遗稿》十二卷（浙江巡抚采进本）
明唐汝楫撰。汝楫字思济，兰谿人，吏部尚书龙之子。龙号渔石，故汝楫自号小渔。嘉靖庚戌进士第一，官至左春坊左谕德。事迹附见《明史唐龙传》。
史称龙与严嵩相善，汝楫又以素附嵩得第一人及第，后坐嵩党夺官，则其人不足重，其文章亦不为世所称。是集为万历乙卯，兰谿知县庄起元所编，皆应俗之文。
起元称其著作甚夥，散佚不传，仅从其孙宗本、曾孙明照，索得残稿，就而编次云。
△《春明稿》十四卷（浙江汪汝瑮家藏本）
明徐学谟撰。学谟有《春秋亿》，已著录。是编皆其以尚书召起，再入都时所作，故以“春明”为名。凡文编十卷，诗编三卷，续编一卷，文编末四卷为《齐语》，皆所著杂说。《千顷堂书目》作八卷，盖除《齐语》计之也。其《论诗》一条云：近来作者，缀成数十艳语，如黄金、白雪、紫气、中原、居庸、碣石之类，不顾本题应否，强以窜入，专愚聋瞽，自以为前无古人。小儿效颦，引为同调。南北传染，终作疠风，诗道几绝。其语盖为王、李而发。学谟与王世贞里闬相近，而立论如此，颇不为习俗所染。然诗多懦响，终不能副所言也。
△《徐氏海隅集》四十卷（浙江孙仰曾家藏本）
明徐学谟撰。《明史艺文志》载，《学谟文集》四十三卷，《千顷堂书目》亦载，《学谟海隅集》四十三卷。此本仅四十卷，前无序、目，盖奸黠书贾，以残阙之本，割去序、目，冒为完书也。开卷即列《宝殿》、《主芝》诸颂，盖当时风气类然。至其书《易名始末》一篇，与世传学谟初名学诗，以其时有上虞徐学诗疏劾严嵩，惧以同名罹祸，故改名学谟者，说又不同。盖莫得而详焉。
△《归有园稿》二十九卷（江苏巡抚采进本）
明徐学谟撰。是集文二十二卷，诗七卷，乃其归田后所作。学谟尝谓昔人有云：近世士大夫以官为家，罢则无所於归。故自早岁罢荆州守，即构一园，名曰“归有”，因以名其诗文。中多酬应之笔，其杂著《中麈谐》、《镜戒》二卷，尤未免失之於俚。
△《留馀堂集》四卷（浙江巡抚采进本）
明潘季驯撰。季驯平生功业，著於治河，所作《河防一览》，已著录，是集诗一卷，文三卷，皆不见所长。《千顷堂书目》作五卷，或尚佚一卷欤？
△《李温陵集》二十卷（江苏周厚堉家藏本）
明李贽撰。贽有《九正易因》，已著录。是集一卷至十三卷，为答书、杂述，即《焚书》也。十四卷至十七卷为《读史》，即摘录《藏书》史论也。十八、十九二卷，为《道原录》，即《说书》也。第二十卷则以所为之诗终焉。前有《自序》，盖因刻《说书》而并摘《焚书》、《藏书》，合为此集也。贽非圣无法，敢为异论，虽以妖言逮治，惧而自刭。而焦竑等盛相推重，颇荧众听，遂使乡塾陋儒，翕然尊信，至今为人心风俗之害。故其人可诛，其书可毁，而仍存其目，以明正其为名教之罪人，诬民之邪说，庶无识之士，不至怵於虚名，而受其簧鼓，是亦彰瘅之义也。
△《周禹川集》五卷（直隶总督采进本）
明周大章撰。大章字章之，号禹川，吴江人，嘉靖壬子举人，官至瑞安县知县。是编为《文艺集》二卷，皆所作杂文；《御倭武略》三卷，前二卷载《防倭方略》，后一卷附录投赠诗文。嘉靖中，江以南屡被倭寇，大章以书生佐守吏，调兵食，所至克捷，乡里实受其利。然生平本不以文章名，其《御倭武略》中，多载公移、札付之类，尤为丛杂。
△《羽王先生集略》（无卷数，两江总督采进本）
明张鸣凤撰。鸣凤有《桂故》，已著录。是集为僧超拨所刻，超拨即鸣凤之孙也。自称家遗镌集七种，值兵火幸存，因从全稿内录其十分之二，付之剞劂。
然《桂故》等三书，亦在其内。惟诗文集及《漕书八论》，世无别行之本，而超拨删削无识，往往去其菁华，搴其萧艾，已非复鸣凤之旧矣。
△《子相文选》五卷（江西巡抚采进本）
明宗臣撰。臣有《宗子相集》，已著录。是编止诗一卷，文四卷，为郑二阳所选评，姜承宗、姜缵宗所编辑，於集外别行者也。
△《九愚山房诗集》十三卷（山西巡抚采进本）
明何东序撰。东序字崇教，号肖山，猗氏人。嘉靖癸丑进士，官至右佥都御史，巡抚延绥。其诗未能入格，而尤喜作古乐府，凡郭茂倩乐府诗集古题，拟之几遍，甚至郊庙乐章，亦仿为之。然唐人已不能拟汉、魏，而东序欲为唐人所不能，不亦难乎？
△《惺堂文集》十四卷（江西巡抚采进本）
明史桂芳撰。桂芳字景实，号惺堂，鄱阳人。嘉靖癸丑进士，官至两浙盐运使。桂芳与罗汝芳、耿定向讲学，其语录称，诵陈献章“未分无极源头在，谁画先天样子来？碧玉楼中闲隐几，十千川绕又山回”之句，谓数十年不似今夕了悟，其宗旨可见。而文章颇朴实，不为虚渺之谈。集末附《书经补说》三卷，多与先儒立异。其谓周武王无封箕子事，说亦甚辩。然史传炳然，古无异论，安可悬断其诬也？
△《曹太史含斋集》十六卷（浙江孙仰曾家藏本）
明曹大章撰。大章字一呈，号含斋，金坛人。嘉靖癸丑进士，官翰林院编修，以废疾罢。是集凡文十三卷，诗三卷，多庆祝哀輓之篇，应试策论，亦悉载焉。
△《姜凤阿文集》三十八卷（江西巡抚采进本）
明姜宝撰。宝有《周易传义补疑》，已著录。是集分十稿：《初稿》一卷，《中秘稿》一卷，《读礼稿》一卷，《史馆稿》三卷，《西川稿》二卷，《周南稿》二卷，《八闽稿》二卷，《银台稿》二卷，《南雍稿》二卷，《家居稿》十一卷，《留部稿》十一卷。宝少从学於唐顺之，其行文步骤开阖，颇得力於师说，而学力根柢不及顺之之深厚，故论明代之文者，不及焉。王世贞《序》谓：弘、正而后，士大夫祢檀、左而晜先秦，及其流弊而为似龙，出之无所自，施之无所当，六季之习，巧者猴棘端，侈者绣土木。而极推宝之学，为能深造自得。盖世贞晚年亦深厌字剽句窃之病，而折服於归有光诸人，故其说如此也。
△《虚籁集》十四卷（湖南巡抚采进本）
