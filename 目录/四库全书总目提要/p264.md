<!-- { "loadSidebar": true } -->
明徐缙芳撰。缙芳字奕开，晋江人，万历辛丑进士。官至监察御史，事迹附见《明史刘策传》。是编辑录宋岳飞事实艺文。首为《表类》，纪姓氏世系之属。次为《传类》，记生平始末。次为《遗翰类》，皆飞诗文。次为《宸纶类》，皆高宗所赐，载於《金陀稡编》者。次为《褒赠类》，皆历代制诰案牍。次为《家集》类，皆岳珂之文有关於飞者。次《异感类》，纪诸灵应。次《诗类》、《文类》，则皆后人题述之作也。编次颇无条理。而《异感类》中如疯魔行者骂秦桧、胡迪入冥之类，尤类传奇、演义。飞之忠烈，自与日月争光，不假此委巷之谈，侈神怪以相耀也。
△《薛文清年谱》一卷（江苏巡抚采进本）
旧本题明杨鹤撰。鹤字修龄，武陵人，万历甲辰进士，官至兵部尚书，总督陕西三边军务，事迹具《明史》本传。考是书后有鹤《自跋》，称本薛瑄门人张鼎所编。岁久版佚，瑄八代孙士宏偶以旧本示满朝荐及鹤。朝荐属鹤订定，鹤因命其子嗣昌重以《瑄集》考正年月，并采《集》中诗文佚事补之。然则此本虽题鹤名，实出嗣昌手耳。嗣昌字文弱，万历庚戌进士，官至东阁大学士，事迹具《明史》本传。
△《苏米谭史》一卷、《苏米谭史广》六卷（江苏周厚堉家藏本）
明郭化撰。化字肩吾，宣城人，始末未详。《谭史序》题辛亥，盖万历三十九年也。是编杂采苏轼、米芾轶事可资谈柄者，各为一卷。又广苏轼事为四卷，米芾事为二卷，皆摭拾小说，无他异闻，又皆不著所出，弥难依据。
△《海珠小志》五卷（两淮马裕家藏本）
明李韡撰。韡，番禺人，万历中官至武定府知府，宋龙图阁待制吏部侍郎李昴英之裔也。广州城外珠江有海珠石，屹立水中。昴英常读书其地，捐资创寺曰慈度，后人即寺祠焉。明万历中，韡因考寻古迹，辑为此志，凡四卷。国朝康熙丁丑，其后人文炤重加校刻，增以近人诸作，共为五卷。前一卷载图像、诸记、行实、祭文，后四卷则游览谒祠诗词也。
△《襄阳外编》（无卷数，浙江巡抚采进本）
明顾道洪编。道洪字嗣图，无锡人。是编作於万历中。首绘孟浩然像，并录采史书《本传》暨诸家赠答题咏之作，复以古今诗话附列於后。所采上起於唐，下迄乎明。然王士元《浩然集序》，近在耳目之前，乃反佚之，何也？△《程朱阙里志》八卷（两淮马裕家藏本）
明赵滂编。滂，歙县人。是书前有《高攀龙序》，则成於万历中也。大旨谓朱子系出新安，二程祖墓亦在焉，故合志之。分为七门，案阙里乃孔子里名，非推尊之号。宋咸淳五年诏婺源祠所称文公阙里，已为失实。今程子亦称阙里，则尤承讹踵谬，习焉而不察者也。
△《考亭朱氏文献全谱》十二卷（浙江巡抚采进本）
明朱钟文撰。钟文字吾沧，朱子十二世孙，官大足县知县。新安朱氏，支派非一。其北洛墩头之朱，本不出於考亭。时方醵金购谱建祠，钟文恐其乱宗，乃溯唐茶院公以来世次，纂纪本末。搜讨颇详，分类凡十三门，曰《广睦》，曰《明宗》，曰《溯本》，曰《尊祖》，曰《著居》，曰《庭训》，曰《褒典》，曰《汇文》，曰《列传》，曰《宦达》，曰《女德》，曰《外戚》，曰《杂纪》。
冠以朱子所作《世谱原序》。
△《温公年谱》六卷（江西巡抚采进本）
明马峦撰。峦字子端，夏县人，与司马光为同里。以光旧无年谱，因撰此编，以补史传所不及。其大旨以光行状为主，参以史传及《名臣言行录》，润以光所著《传家集》。其馀诗话、小说皆详为考订，分年编载。其不可专属一年者，则总为附录於末焉。
△《梅墟先生别录》二卷（两淮盐政采进本）
明李日华、郑琬同撰。日华字君实，号竹懒，嘉兴人，万历壬辰进士，官至太仆寺少卿，《明史文苑传》附载《王维俭传》中。琬字翰卿，自称闽人，其始末未详。是编为嘉兴周履靖而作。履靖字逸之，能诗好事，与其妻桑贞白自相唱和，多刊书籍以行。《夷门广牍》即其所编。盖亦赵宧光、陈继儒之流，明季所谓山人者也。上卷为日华所撰，载其生平甚悉。下卷为琬所撰，亦略具事实，而录其诗中摘句尤多。
△《苏米志林》三卷（内府藏本）
明毛晋撰。晋有《毛诗陆疏广要》，已著录，是书掇苏轼琐言、碎事集中所遗者，编为二卷。又以米芾轶闻编为一卷。大概与《苏米谭史》互相出入。
△《顾端文年谱》二卷（浙江巡抚采进本）
明顾与沐编。入国朝后，其孙泾、曾孙贞观相续成之。与沐，无锡人，顾宪成之子，由举人官至夔州府知府。泾亦举人。贞观官中书舍人。其书前冠以崇祯二年《谕祭文》及志铭、行状，复附宪成没后奏请赠谥诸疏。於原文皆删节存略，视他家较简核有体。
△《张抱初年谱》一卷（江西巡抚采进本）
明冯奋庸撰。奋庸字则中，寿安人。师事渑池张信民，因纪其生平事迹为《年谱》。信民字孚若，号抱初，渑池人，由乡贡官怀仁县知县。
△《关帝纪定本》四卷（两江总督采进本）
明戴光启、邵潜同编。光启字方廷，潜字潜夫，皆江都人。初，元至大间，胡琦曾辑关帝事迹成书，明弘治、嘉靖、天启间，吴濬、吕楠、薛三省诸人皆有纂录。光启、潜因诸家之本，删补以成此编。首《世系》，次《年谱》，次《封号》，次《诰命》，次《实录》，次《遗迹》，次《论辨颂赞》，次《奏疏碑记》，次《诗》，次《祭文》，次《灵异》。刻於崇祯戊辰，姚希孟为之序。
△《心斋类编》二卷（两江总督采进本）
明王元鼎编。元鼎，泰州人，王艮之后。书中《纶音首简》、《庙谟首录》二跋，自称艮之玄孙。《汇选标题跋》又自称艮之曾孙。刊版必有一讹也。是书纪崇祯四年艮从祀孔庙始末。上卷为《奏疏类篇》，录嘉靖间巡抚刘节、御史吴悌荐艮二疏，并诸廷臣请从祀三疏，请谥一疏。下卷为《别传类编》，录万历辛丑翰林馆课以王艮传命题，诸词臣所拟传十六篇。上卷之前，冠以崇祯三年谕旨一道，题曰《纶音首简》。又载崇祯辛未会试策题一道，问明从祀文庙诸人数及艮名者，题曰《庙谟首录》。而以乡绅揭帖尺牍附卷末。又列诸家著述之有涉於艮者曰《汇选标题》。列公私祠祀及艮者曰《禋祀类》，纪元鼎《闻邸报志喜诗》四首，亦编其中，体例颇为繁碎。考《明史儒林传》，以艮附《王畿传》中，纪其终始甚详，然不载有从祀孔庙事。今两庑俎豆，亦无艮位。不知元鼎何以有此书也。
△《邵康节外纪》四卷（两江总督采进本）
明陈继儒编。继儒字仲醇，号眉公，华亭人，事迹具《明史隐逸传》。是编取邵伯温《闻见录》所载邵子事迹，略为诠次始末。并其自称“伯温”及称“康节先公”诸字，亦未刊削，殆不免葛龚作奏之诮。又附载伯温《易学辨惑》与查颜散《先天方圆图说》、余孟宣《经世要旨》及家传《心易数序》三篇，而终以邵子及伯温《本传》。继儒号为隐君，其作此书，殆以自寓。然伯温之录具在，何必复述其文也。
△《逊志斋外纪》二卷、《续集》二卷（安徽巡抚采进本）
明姚履旋撰。履旋，上元人。是编采诸书所纪方孝孺殉难后事及文移案牍之属，汇为一编。共分十类。曰《表扬》，曰《像赞》，曰《传铭》，曰《记状》，曰《赐言》，曰《赠遗》，曰《碑记》，曰《祭吊》，曰《复姓》，曰《祠典》。
其《复姓》一类，载孝孺幼子德宗，冒姓余氏，及归宗建祠事，颇具始末。其书成於崇祯中。后有《续集》二卷，则国朝康熙中娄县训导徽州项亮臣所补辑也。
△《周元公集》十卷（编修朱筠家藏本）
明周沈珂编。沈珂，吴县人，周子裔也。是集卷一为图像，卷二为世系年谱，卷三为遗书，卷四为杂著，卷五为诸儒议论，卷六为事状，卷七为褒崇优恤，卷八为祠墓诸记，卷九、卷十皆附录后人诗文。虽以集为名，实则周子手著仅五之一。今入之《传记类》中，从其实也。
△《周氏遗芳集》五卷（编修朱筠家藏本）
明周沈珂及其子之翰编。先是，周子十七世孙与爵辑其先世著述事迹，自周子四世孙兴裔以下，为《遗芳集》。凡历代褒崇诏谕及传志、记序诸作，以次附焉。沈珂父子重为编次，而与爵以下则仍无所增益。
△《灵卫庙志》一卷（两淮马裕家藏本）
明夏宾撰。宾始末未详。宋建炎三年，金兵攻临安，守臣康允之弃城走。钱塘令朱跸，偕县尉金胜、祝威率民兵力战死之。杭人赖其捍御，得乘隙以逃，为立祠於死所。是书以建庙封侯本末，并祀典碑记汇为一编。见有功必报之礼，亦风起忠烈之志也。
△《雍略》二卷（浙江巡抚采进本）
明陈念先撰。念先，慈谿人。其八世祖敬宗，字光世，永乐甲申进士，宣德间由司业升祭酒，官南雍者二十年，严重有师法，与北雍祭酒李时勉齐名，世称“南陈北李”。念先於崇祯末至南雍，搜辑《雍志》所载，参以年谱、文集、编年纪录，以成是书。盖惟备敬宗一人居官之始末，非纪南雍事也。
△《宋四家外纪》四十九卷（内府藏本）
不著编辑者名氏。四家者，蔡襄、苏轼、黄庭坚、米芾也。《蔡纪》成於徐<火勃>，《苏纪》成於王世贞，《黄纪》成於陈之伸，《米纪》成於范明泰，本各自为书。此本盖明季坊贾所合刻也。
△《罗江东外纪》三卷（两淮盐政采进本）
国朝闵元衢撰。元衢字康侯，乌程人，自号欧馀生。自以终身不第，有似罗隐，故作此书。盖一时寓意之作也。
△《贺监纪略》四卷（两淮盐政采进本）
国朝闻性善暨其弟性道同编。性善字与同，性道字天迺，宁波人。其书备摭贺知章遗文轶事及唱酬题咏之词，汇为一编，采撷颇富。然如唐明皇帝《送知章诗》有二本，方回《瀛奎律髓》具载朱子之说。又韦縠《才调集》所载《杨柳枝词》，标题误增“枝”字，遂以天宝以前之绝句为长庆以后之乐府。皆未考定，则亦多疏舛矣。徵引古书，每事必造一标题，尤类小说体例也。
△《姑山事录》八卷（浙江巡抚采进本）
国朝吴肃公、杜名齐同撰。肃公有《诗问》，已著录。名齐始末未详。是编述明末沈寿民事实。寿民字眉生，宣城人。崇祯中，巡抚张国维以贤良方正荐，徵赴阙下。抗疏劾杨嗣昌夺情误国，熊文灿不能制敌之罪。疏奏，留中不报，遂归隐姑山。肃公、名齐皆其门人，因作此书以记其出处。卷一即劾杨嗣昌、熊文灿疏，及答荐辟书数篇。卷二以下皆抚按荐疏公揭，及同时友人来往书启，而终以投赠篇什。福王时，寿民又为马、阮所恶，几遭毒手。别有书记其事，曰《甲乙存略》，见肃公所作《凡例》中。今未见传本，其存佚不可知矣。
