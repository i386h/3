<!-- { "loadSidebar": true } -->
明太祖时敕修。初，太祖平武昌，即议律令。吴元年，命左丞相李善长为律令总裁官，杨宪、陶安等为议律官。谕之曰：“法贵简当，使人易晓。若条绪繁多，或一事两端，可轻可重，吏得因缘为奸，非法意也。”遂御西楼，召诸臣赐坐，从容讲论律意。书成，又恐小民不能周知，命大理卿周祯等自礼乐、制度、钱粮、选法之外，凡民间所行事宜，类聚成编。训释其义，颁之郡县，名曰《律令直解》。洪武元年，又命儒臣四人，同刑官讲唐律，日进二十条。六年夏，刊《律令宪纲》，颁之诸司。然皆随宜草创，未及详备。此书乃六年之冬，诏刑部尚书刘惟谦详定。凡近代比例之繁，奸吏可资为出入者，咸痛革之。每一篇成，缮书上奏。揭於西庑之壁，亲为裁定。明年二月，书成。篇目一准於唐。采用已颁旧律三十六条，因事制律三十一条，掇唐律以补遗者又一百二十二条，合六百有六条。然明代断狱，不甚遵用。故其书亦罕传本。此犹《永乐大典》所载明初之旧本也。
──右“政书类”法令之属，五部、一百十七卷，皆附《存目》。
△《元内府宫殿制作》一卷（永乐大典本）
不著撰人名氏。所记元代门廊宫殿制作甚详，而其辞鄙俚冗赘，不类文士之所为。疑当时营缮曹司私相传授之本也。
△《造砖图说》一卷（浙江巡抚采进本）
明张问之撰。问之，庆云人。嘉靖癸未进士，官至工部郎中。自明永乐中，始造砖於苏州，责其役於长洲窑户六十三家。砖长二尺二寸，径一尺七寸。其土必取城东北陆墓所产乾黄作金银色者，掘而运，运而晒，晒而椎，椎而舂，舂而磨，磨而筛，凡七转而后得土。复澄以三级之池，滤以三重之罗，筑地以晾之，布瓦以晞之，勒以铁弦，踏以人足，凡六转而后成泥。揉以手，承以托版，砑以石轮，椎以木掌，避风避日，置之阴室，而日日轻筑之。阅八月而后成坯。其入窑也，防骤火激烈，先以穅草薰一月，乃以片柴烧一月，又以棵柴烧一月，又以松枝柴烧四十日，凡百三十日而后窨水出窑。或三五而选一，或数十而选一。
必面背四旁，色尽纯白，无燥纹，无坠角，叩之声震而清者，乃为入格。其费不赀。嘉靖中营建宫殿，问之往督其役。凡需砖五万，而造至三年有馀乃成。窑户有不胜其累而自杀者。乃以采炼烧造之艰，每事绘图贴说，进之於朝，冀以感悟。
亦郑侠绘流民意也。其书成於嘉靖甲午，而明之弊政已至於此。盖法度陵夷，民生涂炭，不待至万历之末矣。
△《西槎汇草》一卷（浙江范懋柱家天一阁藏本）
明龚辉撰。辉有《全陕政要略》，已著录。嘉靖时营仁寿宫，辉以营缮司主事奉使督木四川，得大木五千馀株，版枋如之。部札欲再倍其数，公私俱困，民情汹汹。辉乃绘山川险恶、转运艰苦等状，为十五图，前后各作图说具奏。竟得旨停止。后列札子三篇，又附载诗文数首。其曰《西槎汇草》者，辉尝使浙东，故此名“西槎”以别之也。其图说札子，皆剀切酸楚，使人感动。与张问之《造砖图说》相等。自当以《采木图说》为名，不当更赘附诗文，名以“汇草”。其编次殊无体例。且诗文寥寥数首，又皆不工，益为无谓矣。今仍著录政书中，从所重也。
△《南船纪》四卷（江苏巡抚采进本）
明沈启撰。启有《吴江水利考》，已著录。是编乃启嘉靖中以南工部营缮司主事署监督龙江提举司时所撰。案《明史兵志》，太祖於新江口设船四百。永乐初，又命镇江各府卫造海风船，皆江船也。又《职官志》所载各船，有黄船、遮洋船、浅船、马船、风快船、备倭战船诸名。内惟遮洋、备倭二种为海中所用，故启不之及。其馀各船图形、工料数目，暨因革典司诸例，无不详悉备载。国朝江宁府设同知一员，专管督造战船。今昔异宜，其制已不尽合。然参考损益，未始非船政之权舆也。
△《水部备考》十卷（浙江巡抚采进本）
明周梦旸撰。梦旸字启明，南漳人。万历甲戌进士，官至工部都水司郎中。
以工曹职掌冗杂，又前后多所更革，难於稽考，因检校案牍，以类编次，各立纲目。分为《职官》、《河渠》、《桥道》、《舟车》、《织造》、《器用》、《权量》、《徵输》、《供亿》、《丛事》凡十考，末附吏典承行事件。书成於万历丁亥。
△《浮梁陶政志》一卷（编修程晋芳家藏本）
国朝吴允嘉撰。允嘉有《吴越顺存集》，已著录。是书皆记江西景德镇官窑始末。凡七条，疏略殊甚。后为景德旧事十四条，而“昊十九”一条重出。又时代颠舛，《容斋随笔》一条，以宋事列明后。《池北偶谈》一条，以国朝事列宋前，殊无条理。
──右“政书类”考工之属，六部、十八卷，皆附《存目》。
卷八十五 史部四十一
○目录类一郑玄有《三礼目录》一卷，此名所昉也。其有解题，胡应麟《经义会通》谓始於唐之李肇。案《汉书》录《七略》书名，不过一卷，而刘氏《七略别录》至二十卷，此非有解题而何？《隋志》曰：“刘向《别录》、刘歆《七略》，剖析条流，各有其序，推寻事迹。自是以后，不能辨其流别，但记书名而已。”其文甚明，应麟误也。今所传者以《崇文总目》为古，晁公武、赵希弁、陈振孙并准为撰述之式。惟郑樵作《通志艺文略》，始无所诠释，并建议废《崇文总目》之解题，而尤袤《遂初堂书目》因之。自是以后，遂两体并行。今亦兼收，以资考核。金石之文，隋唐《志》附《小学》，《宋志》乃附《目录》。今用《宋志》之例，并列此门。而别为子目，不使与经籍相淆焉。
△《崇文总目》十二卷（永乐大典本）
宋王尧臣等奉敕撰，盖以四馆书并合著录者也。宋制：以昭文、史馆、集贤为三馆。太平兴国三年，於左升龙门东北建崇文院，谓之“三馆新修书院”。端拱元年，诏分三馆之书万馀卷，别为书库，名曰“秘阁”，以别贮禁中之籍，与三馆合称四馆。景祐元年闰六月，以三馆及秘阁所藏或谬滥不全，命翰林学士张观，知制诰李淑、宋祁等看详，定其存废。讹谬者删去，差漏者补写。因诏翰林学士王尧臣、史馆检讨王洙、馆阁校勘欧阳修等校正条目，讨论撰次，定著三万六百六十九卷。分类编目，总成六十六卷。於庆历元年十二月己丑上之，赐名曰《崇文总目》。后神宗改崇文院曰秘书省，徽宗时因改是书曰《秘书总目》。然自南宋以来，诸书援引，仍谓之《崇文总目》，从其朔也。李焘《续通鉴长编》云，《崇文总目》六十卷，《麟台故事》亦同。《中兴书目》云六十六卷，江少虞《事实类苑》则云六十七卷，《文献通考》则云六十四卷，《宋史艺文志》则据《中兴书目》作六十六卷。其说参差不一。考原本於每条之下具有论说，逮南宋时郑樵作《通志》，始谓其文繁无用，绍兴中遂从而去其序释，故晁公武《读书志》、陈振孙《书录解题》著录皆云一卷。是刊除序释之后，全本已不甚行。南宋诸家，或不见其原书，故所记卷数各异也。考《汉书艺文志》本刘歆《七略》而作，班固已有自注。《隋书经籍志》参考《七录》，互注存佚，亦沿其例。《唐书》於作者姓名不见纪传者，尚间有注文，以资考核。后来得略见古书之崖略，实缘於此，不可谓之繁文。郑樵作《通志》二十略，务欲凌跨前人，而《艺文》一略，非目睹其书则不能详究原委。自揣海滨寒畯，不能窥中秘之全，无以驾乎其上，遂恶其害己而去之。此宋人忌刻之故智，非出公心。厥后脱脱等作《宋史艺文志》，纰漏颠倒，瑕隙百出，於诸史志中最为丛脞。是即高宗误用樵言，删除序释之流弊也。宋人官私书目，存於今者四家。晁氏、陈氏二目，诸家藉为考证之资。而尤袤《遂初堂书目》及此书则若存若亡，几希湮灭。是亦有说无说之明效矣。此本为范钦天一阁所藏，朱彝尊抄而传之，始稍见於世，亦无序释。彝尊《曝书亭集》有康熙庚辰九月作是书跋，谓欲从《六一居士集》暨《文献通考》所载，别抄一本以补之。然是时彝尊年七十二矣，竟未能办也。今以其言考之，其每类之序，见於《欧阳修集》者，只经、史二类及子类之半。马端临《文献通考》所载论说亦然。晁公武《读书志》、陈振孙《书录解题》皆在《通考》之前，惟晁公武所见多《通考》一条。陈氏则但见六十六卷之目，题曰“绍兴改定”者而已。《永乐大典》所引，亦即从晁、陈二家目中采出，无所增益，已不能复睹其全。然蒐辑排比，尚可得十之三四，是亦较胜於无矣。谨依其原次，以类补入，厘为一十二卷。其六十六卷之原次，仍注於各类之下。又《续宋会要》载，大观四年五月，秘书监何志同言：“庆历间，集四库为籍，今案籍求之，十才六七。宜颁其名类於天下，《总目》之外，别有异书，并借传写。”
绍兴十二年十二月，权发遣盱眙军向子固言：“乞下本省，以《唐艺文志》及《崇文总目》所阙之书，注阙字於其下，付诸州军，照应搜访”云云。今所传本，每书之下多注阙字，盖由於此。今亦仍之。王应麟《玉海》称，当时国史，谓《总目》序录，多所谬误。黄伯思《东观馀论》有校正《崇文总目》十七条。郑樵《通志校雠略》则全为攻击此书而作，李焘《长编》亦云《总目》或有相重，亦有可取而误弃不录者。今观其书，载籍浩繁，牴牾诚所难保。然数千年著作之目，总汇於斯。百世而下，藉以验存佚、辨真赝、核同异，固不失为册府之骊渊、艺林之玉圃也。
△《郡斋读书志》四卷、《后志》二卷、《考异》一卷、《附志》一卷（两江总督采进本）
