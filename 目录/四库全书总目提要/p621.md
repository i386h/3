<!-- { "loadSidebar": true } -->
宋贺铸撰。铸字方回，卫州人。唐谏议大夫知章之后。玄宗时，知章致政，诏赐镜湖。据谢承《会稽先贤传》，谓庆湖以王子庆忌得名，后讹为镜，故铸自号庆湖遗老。初以婚於宗女，授右班殿直。元祐中李清臣奏换通直郎，通判泗州、太平州，卒。事迹载《宋史文苑传》。其诗自元祐己卯以前凡九卷，自制序文，是为《前集》。己卯以后者为《后集》。合前后集共二十卷，同时程俱为之序。
今《后集》已佚，惟《前集》仅存。铸子<木廪>跋，称《后集》经兵火散失，则南宋已无完本。故《书录解题》所载卷数与今本同也。方回作《瀛奎律髓》，称铸每诗题下必详注作诗年月，与其人之里居姓氏。今观此本，与回所说相符。盖犹旧刻之未经删窜者矣。铸以填词名家，世传其《青玉案》词“梅子黄时雨”句，有“贺梅子”之称。然其诗亦工緻修洁，时有逸气。格虽不高，而无宋人悍獷之习。《苕溪渔隐丛话》称其以《望夫石》诗得名。《诗人玉屑》称王安石赏其《定林寺绝句》。王直方《诗话》载铸论诗之言曰：“平淡不涉於流俗，奇古不邻於怪僻。题咏不窘於物义，叙事不病於声律。比兴深者通物理，用事工者如己出。格见於成篇，浑然不可镌。气出於言外，浩然不可屈。”（案此段以叶韵成文。）观其所作，虽不尽如其所论，要亦不甚愧其言也。陆游《老学菴笔记》曰：“贺方回状貌奇丑，俗谓之贺鬼头。喜校书，朱黄未尝去手。诗文皆高，不独工长短句也。”今其文则不可睹矣。
△《摛文堂集》十五卷、《附录》一卷（永乐大典本）
宋慕容彦逢撰。彦逢字淑遇，宜兴人。元祐三年进士。调铜陵主簿。复中词科，迁淮南节度推官。崇宁元年除秘书省校书郎，历官刑部尚书。卒谥文定。
《宋史》不为立传。其生平行履仅见《永乐大典》所载墓志中。志称所著文集二十卷、外制二十卷、内制十卷、奏议五卷、讲解五卷，藏於家。合计之，当为六十卷。而《宋史艺文志》载有《慕容彦逢集》三十卷，其目与志颇不合。今按彦逢孙纶原序，称因兵火散失，纶搜访所得，分为三十卷。命工镂版，目以《摛文堂集》。则是集乃纶所重编，《宋史》据以著录。故与墓志互异也。彦逢才藻富赡，当绍圣初设宏词科，实首中其选。后受知徽宗，列禁近官侍从者十有五年。
一时典册，多出其手。今集中存者尚几数百篇，其荣遇不为不至，而检核所作，希睹谠言。惟多以献媚贡谀，荧惑主听。如以刑部狱空及天下奏案断绝具劄称贺，至三四上。殊可嗤鄙。又如理会居养院、学校诸劄子，亦皆希庙堂意旨所尚，曲加文饰。吕祖谦辑《宋文鉴》，不录彦逢一篇。其摈斥之意当由於此。特因其没於政和七年，时事尚未溃裂，故不至附会童、蔡，以成其恶名耳。然其文章雅丽，制词典重温厚，尤为得体。就文论文，固亦未可竟废也。谨据《永乐大典》所载，分类裒辑，釐为诗二卷、杂文十三卷，而以谥议、墓志铭别为一卷附之。庶读者犹得以考见崖略焉。
△《襄陵集》十二卷（永乐大典本）
宋许翰撰。翰字崧老，拱州襄邑人。元祐三年进士。徽宗、钦宗时再为给事中，擢同知枢密院。以议论不合去。高宗即位，召为尚书右丞，兼权门下侍郎。
复乞宫祠以归。事迹具《宋史》本传。据蔡绦《铁围山丛谈》所载，绦与翰盖最相契。然史称翰於宣和间即奏记蔡京，为百姓困弊，起为盗贼，天下有危亡之忧，愿罢云中之师，修边保境。时不能用。其后燕山之役，卒以召衅。论者谓其有曲突徙薪之谋。其《谏种师道不当罢疏》，至三四上，亦深得救时要领。至南渡后入践政府，极论黄潜善奸邪，而力言李纲忠义可用，致为宵小齮龁去位。生平正直之节，终始不挠。今所上章奏，具在集中。其劲气凛然，犹可想见。然则绦所记录，亦如其《西清诗话》依附苏、黄以求名耳，不足为翰累也。翰所著有《论语解》、《春秋传》诸书，盖颇究心於经术。故发为文章，具有源本。惟《论配享》劄子一通，称扬雄与孟子异世同功，请以配食孔子庙廷，位次孟子。
其说颇为诬谬耳。陈振孙《书录解题》称《襄陵集》二十四卷。其本久佚。今据《永乐大典》所载，采辑编次，釐为十二卷。其奏疏为《永乐大典》所原阙者，则别据《历代名臣奏议》补入。庶直言谠论，犹得以考见其什一云。
△《东堂集》十卷（永乐大典本）
宋毛滂撰。滂字泽民，衢州江山人。官至祠部员外郎，知秀州。陈振孙《书录解题》载滂《东堂集》六卷、诗四卷、书简一卷、乐府二卷。滂尝知武康县，县有东堂，故以名其集也。初，元祐中苏轼守杭州，滂为法曹，秩满去。已行抵富阳，轼闻有歌其《惜分飞》词者，折简追还，留连数月。由此知名。然其后乃出蔡氏兄弟之门。蔡绦《铁围山丛谈》载蔡京柄政时，滂上一词甚伟丽，因骤得进用。王明清《挥麈后录》又载滂为曾布所赏，擢置馆阁。布南迁，坐党与得罪，流落久之。蔡卞镇润州，与滂俱临川王氏婿，滂倾心事之。一日家集，观池中鸳鸯，卞赋诗云：“莫学饥鹰饱便飞。”滂和呈云：“贪恋恩波未肯飞。”卞妻笑曰：“岂非適从曾相公池中飞过来者乎？”滂大惭云云。是其素行儇薄。反覆不常，至为妇人女子所讥，人品殊不足重。即集中所载酬答之文，亦多涉请谒干祈，不免脂韦淟涊之态。故陈振孙谓其诗文视乐府颇不逮，盖亦因其人而少之。
然平情而论，其诗有风发泉涌之致，颇为豪放不羁。文亦大气盘礴，汪洋恣肆，与李廌足以对垒。在北宋之末，要足以自成一家，固未可竟置之不议也。谨从《永乐大典》蒐采裒辑，釐为诗四卷、文六卷，仍还其十卷之旧。其书简即附入文集，不复别编。至所作《东堂词》，则毛晋已刊入《六十家词》中，世多有其本。今亦别著於录焉。
△《浮沚集》八卷（永乐大典本）
宋周行己撰。行己字恭叔，永嘉人。元祐六年进士。官至秘书省正字，出知乐清县。陈振孙《书录解题》称其为太学博士，以亲老归，教授其乡。再入为馆职，复出作县。乡人至今称周博士，盖相沿称其初授之官也。振孙载《浮沚先生集》十六卷、《后集》三卷。《宋史艺文志》载周行己集十九卷。正合前后两集之数，而又别出《周博士集》十卷，已相牴牾。《万历温州府志》又称行己集凡三十卷，更参错不符。考振孙之祖母，即行己之第三女。振孙所记，当必不误。
《宋史》及《温州志》均传讹也。行己早从伊川程子游，传其绪论，实开永嘉学派之先。集中有《上宰相书》云：“少慕存心养性之说，於周、孔、佛、老无所不求，而未尝有意於进取。”又有《上祭酒书》云：“十五学属文。十七补太学诸生，学科举。又二年读书益见道理，於是学古人之修德立行”云云。观所自叙，其生平学问梗概，可以略见。则发为文章，明白淳实，粹然为儒者之言，固有由也。且行己之学虽出程氏，而与曾巩、黄庭坚、晁说之、秦覯、李之仪、左誉诸人皆相倡和。集中《寄鲁直学士》一诗，称“当今文伯眉阳苏，新词的烁垂明珠”。
於苏轼亦极倾倒，绝不立洛、蜀门户之见。故耳擩目染，诗文亦皆娴雅有法，尤讲学家所难能矣。集久失传。今从《永乐大典》所载蒐罗排比，共得八卷。较之原编，十几得五，尚足见其大凡也。
△《刘给事集》五卷（浙江鲍士恭家藏本）
宋刘安上撰。安上字元礼，永嘉人。绍圣四年进士丙科。由钱塘尉历擢殿中侍御史。疏劾蔡京，不报。复与石公弼等廷论之。坐是浮沈外郡者十六年。晚知舒州，乞祠得提举鸿庆宫。靖康元年致仕。建炎二年卒於家。据薛嘉言作安上行状，称其有诗五百首、制诰杂文三十卷，篇帙颇富。然焦竑《国史经籍志》载刘安上集实止五卷。与此本相合。盖兵毁之馀，后人掇拾而成，非其原本矣。《宋史艺文志》作四卷，则当由刊本舛讹，以五为四耳。自明以来流传甚鲜。朱彝尊自颍州刘体仁家借抄，仅得其半。后得福州林佶抄本，始足成之。其诗酝酿未深，而格意在中、晚唐间，颇见风致。文笔亦修洁自好，无粗獷拉杂之习。盖不惟风节足重，即文章亦不在元祐诸人后矣。
△《刘左史集》四卷（浙江鲍士恭家藏本）
宋刘安节撰。安节字元承，永嘉人。元符三年进士。官至起居郎，擢太常少卿，出知饶州。迁知宣州，卒於官。是集不知何人所编。前有留元刚序，标题虽称《刘左史集》，而其文始终以周孚、刘安上与安节并称，谓之“三先生”。又只言其气节，而无一字及文集。莫之详也。其编次颇无法。首以奏议，次以表，次以疏状是矣。而以《功德疏》入之疏状，则为失伦。又次以应酬诸启冠墓铭之前，又次以祭文、青词冠经义、论策之前，则颠倒尤甚。终以《渔樵问对》，其名与世传邵子书同。核其文，亦皆相合。考晁公武《读书志》曰：“《渔樵问对》一卷，皇朝邵雍撰。（案此为《读书志》之原文，故仍其旧称，谨附识於此。）
设为问答，以论阴阳化育之端，性命道德之奥。邵氏言其祖之书也。当考”云云。
则《渔樵问对》有谓出自邵子者，有谓邵子之祖者，均不云安节所撰。不知何人编入集中。然以《太极图》归鹤林寺僧寿涯，以《先天图》归华山道士陈抟，儒者皆龂龂争之。以此书归於安节，而儒者未尝驳其非。或亦疑以传疑欤？安节出伊川程子之门。其生平略见卷末附录《上蔡语录》三则及许景衡所作祭文墓志中。
其文章亦明白质实，不失为儒者之言。经义尤明白条畅。盖当时太学之程式，后来八比之权舆也。凡《周礼》十一篇、《论语》三篇、《孟子》二篇、《中庸》一篇。其《中庸》一篇介《孟子》二篇之中，盖缮写偶失其次。《周礼》第四篇前阙四行。以文义考之，其题当为《时见曰会》。其佚文三行，则不可复补矣。
△《竹隐畸士集》二十卷（永乐大典本）
宋赵鼎臣撰。鼎臣字承之，卫城人。自号苇溪翁。元祐间进士。绍圣中登宏词科。宣和中以右文殿修撰知邓州。召为太府卿。其集见於《宋史艺文志》者四十卷。陈振孙《书录解题》云：“其孙纲立刊於复州。本百二十卷，刊至四十卷而代去，遂止。”是在当时版行者已非完本。刘克庄《后村诗话》又云：“《竹隐集》十一卷，多其旧作。暮年诗无枣本。所纪卷目多寡颇不合。”疑克庄所称十一卷者，乃专指其诗而言也。鼎臣，《宋史》无传，其家世无可考。独集中有缴进其父元祐末所上河议奏状一首。今考《宋史河渠志》，元祐、绍圣间，水官建议回河，独转运使赵偁不以为然，力主北流之议。疏凡数上，言皆切直。
