<!-- { "loadSidebar": true } -->
明董穀撰。穀字硕甫。正德丙子举人，官安义、汉阳二县知县。罢官后，自号碧里山樵，又曰汉阳归叟。居海盐之澉水镇，尝得宋常棠《澉水旧志》，校而刊之。因采元、明事迹，续成此编。小变棠之体例，分《地理》、《职官》、《公署》、《贡赋》、《兵卫》、《祠宇》、《人品》、《杂记》、《艺文》九门，规矩在前，弗能偭错。较他邑志之冗滥，尚有典型。然能知棠书之善，而必欲改弦易辙，稍出入之，犹不免明人自用之习。故精简古雅亦终不逮棠书也。
△《金陵古今图考》（无卷数，浙江范懋柱家天一阁藏本）
明陈沂撰。沂有《维桢录》，已著录。是编纪金陵建置，自列国以迄明代，为图一十有五。又以城郭规制，随世异态，复作互见图以辨之。每图并附有说，首有正德丙子自序。
△《金陵世纪》四卷（浙江范懋柱家天一阁藏本）
明陈沂撰。分《都邑》、《城郭》、《宫阙》、《郊庙》、《官署》、《邕泮》、《衢市》、《第宅》、《楼宇》、《山川》、《驿路》、《津梁》、《台苑》、《陵墓》、《祠祀》、《寺观》、《识遗》、《赋咏》十八门。粗具大略，不为详赡。沂《金陵古今图考》乃未登第时所作。后官翰林侍讲时，乃续为此书。
隆庆中，太仆少卿史际始刊之。
△《随志》二卷（安徽巡抚采进本）
明颜木撰。木字维乔，应山人。正德丁丑进士，官亳州知州。《明史文苑传》附见《王廷陈传》末。是志乃木罢归后，随州知州蓬溪任德属木所作。上卷编年纪事，始自羲皇，迄於明代。下卷皆录诗文。虽以《随志》为名，而木籍隶应山，与随接壤。志中所载，皆合二邑收之。其编年之例，全仿《春秋》经文，称“随”为“我”。而以地之沿革，官之迁除，士之中乡会试、贡太学者，案年纪载，皆地志未有之例也。史称嘉靖十八年诏修《承天大志》，巡抚顾璘以王廷陈、颜木、王格荐。书成不称旨，赐银币而已。其书今未之见。观於是志，亦约略可知矣。
△《浦江志略》八卷（浙江汪启淑家藏本）
明毛凤韶撰。凤韶字瑞成，麻城人。正德辛巳进士，官至云南按察司佥事。
是编乃嘉靖丙戌凤韶为浦江知县时所作。分《疆域》、《民物》、《官守》、《城社》、《财赋》、《学校》、《人物》、《杂志》八门，又分子目四十有五，较他志颇为简质。而大旨欲仿《通鉴纲目》，以名字爵谥为褒贬。又仿尹起莘例，自为发明，而散署邑人之名，已非志体。至於正传之外，间有附录，自云仿《春秋大全》。不知《春秋大全》何与志书之例！盖明之中叶，士大夫已如是之陋矣。
△《嘉靖广西通志》六十卷（两淮盐政采进本）
明黄佐撰，林富参修。佐有《泰泉乡礼》，已著录。富，莆田人。弘治壬戌进士，官至兵部侍郎，兼佥都御史，总理两广。是编凡图经二卷，表八卷，志三十卷，列传九卷，外纪十一卷，大致颇谨严。其《沿革》、《分野》、《职官》、《选举》皆作表，以省简牍，体例亦善。惟《土官》已隶职方，命以爵秩，而列之外纪，非大一统之义。《寺观》亦列外纪，云辟异端。然《仙释》则入之列传中。不外其人而外其人之所居，傎矣。艺文苟无关於土风则可不录，既以其有关录之，而列之於外纪中，尤不允也。
△《山东通志》四十卷（两淮盐政采进本）
明陆釴撰。按，明有两陆釴。其一昆山人，见《明史文苑传》。此陆釴字举之，号少石子，鄞县人。正德辛巳进士，官至山东提学副使。与其兄铨并附见《明史王慎中传》。是编在地志之中，号为佳本。体例不务新奇，而详核有法。惟《海市常变图》稍嫌枝蔓，幻化无定之形，岂绘画所可该括耶？△《全陕政要略》四卷（浙江范懋柱家天一阁藏本）
明龚辉撰。辉，馀姚人。嘉靖癸未进士，官至工部左侍郎。是书首陕西省治，次自西安府以下分府纪录，有《藩封》、《公署》、《官师》、《户口》、《田赋》、《河防》、《关隘》、《马政》、《屯田》诸目。末为《边镇图》，於山川形势、关隘汛地、道里远近皆绘而列之。辉初承巡按御史登州浦镕檄，纂辑《全陕政要》，总督三边军务杨守礼为之序。后以卷帙繁重，复节为此本，仅存梗概，故名曰“略”焉。
卷七十四 史部三十
○地理类存目三△《吴兴掌故集》十七卷（两淮盐政采进本）
明徐献忠撰。献忠字伯臣，一号长谷，华亭人。嘉靖乙酉举人，官奉化县知县。《明史文苑传》附见《文徵明传》中。是编乃其寓居湖州时所作，分类十三，曰《宦业》，曰《乡贤》，曰《游寓》，曰《著述》，曰《金石刻》，曰《艺文》，曰《名园》，曰《古迹》，曰《山墟》，曰《水利》，曰《风土》，曰《物产》，曰《杂考》。考订多未详审。如所载寓贤，以作《渔隐丛话》之胡仔列入明代，尤为舛误也。
△《广东通志初稿》四十卷（两淮盐政采进本）
明戴璟撰。璟字孟光，号石屏，奉化人。嘉靖丙戌进士，官至佥都御史巡抚广东。是书乃璟於嘉靖乙未以临代之时两月而成，未免涉於潦草。其门类亦多未当，如《人物》之外别立《道学》一门，介於《学校》、《风俗》之间。虽本之《宋史》，而於地志为创闻。位置先后，亦非其所。又《政纪》一门，凡历代窜流岭表之人皆备书之。此自朝政，何与舆图。又《行次》一门，惟纪宋末崖山之事。此在史氏为大纲，在地志则轶事矣。别为标目，更未允惬也。
△《平凉府通志》十三卷（陕西巡抚采进本）
明赵时春撰。时春字景仁，号浚谷，平凉人。嘉靖丙戌进士，官至右副都御史巡抚山西，事迹具《明史》本传。是书以平凉为西北要地，旧未有志，因创修之。分十七门，曰《建革》，曰《山川》，曰《户口》，曰《田赋》，曰《物产》，曰《坛祠》，曰《藩封》，曰《官师》，曰《兵制》，曰《学校》，曰《人物》，曰《孝节》，曰《风俗》，曰《河渠》，曰《寇戎》，曰《寺观》，曰《祥异》。
其考证叙述，具有史法，在关中诸志之内，最为有名。惜其漫漶磨灭，已不可缮写，故仅存其目於此焉。
△《南畿志》六十四卷（浙江汪启淑家藏本）
明闻人诠撰。诠字邦正，馀姚人。嘉靖丙戌进士，官至湖广按察司副使。明以应天府为南京，称根本重地。有京城图志，仅载都城，未详郡县。诠以监察御史提督南畿学政，因与南京太仆寺卿陈沂纂辑是书。沂即撰《金陵古今图考》及《金陵世纪》者也。前三卷为总志，分子目凡八，次列十四府、四州，分子目凡十二。采掇尚为简核，而亦不免於讹漏。
△《湖州府志》十四卷（两淮马裕家藏本）
明唐枢撰。枢有《易修墨守》，已著录。是书分《土地》、《人民》、《政事》三门。每门各缀以子目，与他志小异。然如《沿革》之中，参述祥异，体例亦未能精当也。
△《嘉兴府图记》二十卷（浙江巡抚采进本）
明赵文华撰。文华，慈谿人。嘉靖己丑进士，官至工部尚书。《明史奸臣传》附见《严嵩传》中。是书乃文华官通政使时，遭忧家居，应郡守之请而作。
分《方画》、《邦制》、《物土》、《人文》凡四门，而附以《丛记》。叙述颇有体例，其《方画》每朝为一地图，殊可为法。然文华小人之尤，其姓名人羞称之。故传本颇稀，此殆毁弃之馀欤。
△《滁州志》四卷（浙江范懋柱家天一阁藏本）
明胡松撰。松字汝茂，滁州人。嘉靖己丑进士，官至南京吏部尚书。谥恭肃。
事迹具《明史》本传。同时又有绩溪胡松，字茂卿。正德甲戌进士，官至工部尚书。《明史》以二人合传，以名姓相同故也。是编乃松官礼部精膳司郎中，以使事归里，知州林元伦属成此志。先述《天文》、《山川》、《物产》，各为一篇。
次则皆以编年纪事，间附论断，与他地志分目者不同。然传记、舆图，各有本例。
以志名而用史体，文虽创而义则乖矣。
△《嘉靖全州志》六卷（两淮盐政采进本）
明谢少南撰。少南，上元人。嘉靖壬辰进士，官至广西提学佥事。全州置於石晋，洪武元年，改州为府。九年复为州，领灌阳县。国朝始以全州、灌阳同隶桂林府。此志辑於嘉靖己酉。其时灌阳为州属，故各门皆载灌阳也。全州旧有志，少南重加修辑。凡为纲七，为目五十有八。其《建置门》所载沿革云：“隋平陈，改洮阳为湘源。”不知隋改隶永州，载於《隋书地理志》甚详。又不载后周时地属南唐。洮水出洮阳县，载於《水经注》，亦未徵引。均未免脱略也。
△《嘉靖邵武府志》十五卷（两淮盐政采进本）
明陈让撰。让字以礼。嘉靖壬辰进士，官至监察御史。是编成於嘉靖癸卯，分《天文》、《地理》、《王制》、《人物》、《外志》五大纲，系以二十八子目，附以三国三表。其特创之例，在以应候附星野。遂使农家占验，冠於郡邑建置之前。盖牵於《天文》自为一门，不得不尔。其实分野之说，以二十八宿割属九州，既已聚讼。以岭外蛮荒之地，引而测验於扬州，益茫然矣。扬州占牛女，既已疑似；邵武一郡而亦占牛女，更牛之一毛矣。故刘基清类天文分野之书，今推步家不用。近时李光地注《禹贡》，亦主闽属扬州之说。是犹杨仆移关耳，非笃论也。又《人物》门中别立《李忠定世家》一篇，何、李二氏世家一篇，亦为创例。世家者以爵土世其家也，司马迁以特笔尊孔子，盖以子孙世守其祀。颜、曾、孟以下无不列传矣，李纲等虽曰贤者，岂可僣用孔子例乎。
△《嘉靖真定府志》三十三卷（两淮盐政采进本）
明雷礼撰。礼有《六朝索隐》，已著录。是编乃礼以吏部考功司郎中谪大名通判时奉檄所修。为图一，表四，纪四，志九，传十五。法纲目体，大书以叙事，分注以载言。又分立《诸侯王表》、《帝系传》、《后妃传》、《世家传》，均与地志之例不合。又表、传所载，事皆复出，尤非体也。
△《嘉靖河间府志》二十八卷（两淮盐政采进本）
明樊深撰。深号西田，河间人。嘉靖壬辰进士，官至通政司通政使。事迹附见《明史杨思忠传》。其以深为大同人，则因深以军籍登第也。是编成於嘉靖庚子。凡十六门，分子目六十有一。是时天津卫未分为府，兴济县亦尚未废。河间所属凡州二县十六，故今天津沧州、静海、青县、盐山、庆云、南皮皆并载志中。深自序称：“一方之山川坟土，习俗往迹，咸蒐辑罔遗。若夫述怪诞以表奇特，著事应以实祥异，增仙释以备观览，名教之所禁者，皆得而略焉。”其体例颇谨严。而采掇古事，不免贪多；假借附会，均所不免。仍不出明人地志之积习也。
△《陕西行都司志》十二卷（浙江巡抚采进本）
