<!-- { "loadSidebar": true } -->
明徐溥撰。溥字时用，宜兴人，景泰甲戌进士，官至华盖殿大学士，谥文靖，事迹具《明史》本传。溥於孝宗时在内阁十二年，与刘健、谢迁等协心辅治，不立异同。然於事有不可者，侃侃力争，多所匡正。如谏止李华复官，执奏不撰《三清乐章》，因视朝渐晏，上疏抗论，并著谠直之节。孝宗时朝廷清暇，海内小康，论者谓溥等襄赞之力为多。今集中奏议尚存，其指事陈言，委曲恳至，具见老成忧国之忱，与隆、万后以讦激取名，嚣争立党者，词气迥殊。盖有明盛时，士大夫风气如是也。至其他作，则颇多应俗之文，结体亦嫌平衍。盖当时台阁一派，皆以舂容和雅相高，流波渐染，有莫知其然而然者。王鏊《震泽纪闻》曰：“徐溥在翰林，不以文学名。及在内阁，承刘吉恣威福、报私怨之后，一以安靖调和中外，海内宁平。行政不必出於己，惟其是；用人不必出於己，惟其贤。时称休休有大臣之度”云云。是文章不如器量，当时已有公评。然有德之言，终与涂饰字句者异，是又不能不以其器量重其文章矣。
△《椒邱文集》四十四卷（两江总督采进本）
明何乔新撰。乔新有《周礼集注》，已著录。《明史》乔新本传载其历仕中外，多著政绩，又以气节刚方为万安刘吉所排，故迄不得大用。又载江西巡抚林俊为乔新请谥时，中旨诘乔新致仕之由。给事中吴世忠为讼冤，以邹鲁之劾乔新，比於蒋之奇劾欧阳修、胡纮劾朱子。是诚太过。然核其立朝始末，岳岳怀方，在成化、弘治之间，不能不谓之名臣也。是集前三卷为策略，盖科举之学；次五卷为史论；次十二卷为杂文；次十四卷为诗；次六卷为碑、诔；次三卷为奏议。
《外集》一卷，则往来赠答之文，为婺源余莹所编辑。乔新不以文章名，而所作详明剀切，直抒胸臆。学问经济，实具见於斯。史称其博综群籍，闻异书辄借钞，积三万馀帙，皆手自校雠，著述甚富。则有本之言，固宜与枵腹高谈者异矣。
△《石田诗选》十卷（两江总督采进本）
明沈周撰。周有《石田杂记》，已著录。此集不标体制，不谱年月，但分《天文》、《时令》等三十一类，盖仿宋人分类杜诗之例。据慈谿《张鈇跋》，盖其友光禄寺署丞华汝德所编也。顾元庆《夷白斋诗话》载，都穆学诗於周，尝作《节妇诗》，有“青灯泪眼枯”句。周以礼寡妇不夜哭，议“灯”字未稳，是周於诗律不为不细。然周以画名一代，诗非其所留意。又晚年画境弥高，颓然天放，方圆自造，惟意所如。诗亦挥洒淋漓，自写天趣，盖不以字句取工。徒以<木妻>心邱壑，名利两忘。风月往还，烟云供养，其胸次本无尘累。故所作亦不琱不琢，自然拔俗，寄兴於町畦之外，可以意会而不可加之以绳削。其於诗也，亦可谓教外别传矣。都穆《南濠诗话》称其《咏钱》、《咏门神》、《咏帘》、《咏混堂》、《咏杨花》、《咏落花》诸联，皆未免索之於句下。盖穆於诗所得不深，故所见止是也。集前有《吴宽序》，称其诗馀发为图绘，妙逼古人。核实而论，周固以画之馀事溢而为诗，非以诗之馀事溢而为画。宽序其诗，故主诗而宾画耳。又有李东阳《后序》。东阳与周不相识，时已为大学士，与周势分悬隔，以吴宽尝以写本示之，重其为人，故越三十年后又补为作之。然二《序》皆为全集而作，华汝德刊此选本时，仍而录之，非序此本者也。
△《东园文集》十三卷、《续编》一卷（福建巡抚采进本）
明郑纪撰。纪字廷纲，别号东园，仙游人。天顺庚辰进士，官至南京户部尚书。是集前四卷为经筵讲章及奏议，后九卷为杂文。《续编》一卷，凡文二十一篇，则国朝康熙初其九世孙梁英等所续辑也。纪入翰林后，归卧屏山，读书二十馀年。生平为文，无构思，无易稿。为人取去，亦不复问。门人吴濂称其文甚类老泉。其气昌，其思深，其辞正而不阿，其辨博而不杂。今观集内所载诸奏疏，皆恺挚详明，切中时政，诸体文亦多属有关世教之言。《续编》内有《归田咨目》十条，皆兢兢以礼法自持。盖其人品端谨，亦有足重者焉。
△《怀麓堂集》一百卷（兵部侍郎纪昀家藏本）
明李东阳撰。东阳有《东祀录》，已著录。东阳依阿刘瑾，人品事业，均无足深论，其文章则究为明代一大宗。自李梦阳、何景明崛起弘、正之间，倡复古学，於是文必秦汉，诗必盛唐，其才学足以笼罩一世，天下亦响然从之，茶陵之光焰几烬。逮北地、信阳之派转相摹拟，流弊渐深，论者乃稍稍复理东阳之传，以相撑拄。盖明洪、永以后，文以平正典雅为宗，其究渐流於庸肤。庸肤之极，不得不变而求新。正、嘉以后，文以沉博伟丽为宗，其究渐流於虚憍。虚憍之极，不得不返而务实。二百馀年，两派互相胜负，盖皆理势之必然。平心而论，何、李如齐桓、晋文，功烈震天下，而霸气终存。东阳如衰周、弱鲁，力不足御强横，而典章文物尚有先王之遗风。殚后来雄伟奇杰之才，终不能挤而废之，亦有由矣。
其集旧版已毁。此本为国朝康熙壬戌茶陵州学正廖方达所校刻。凡《诗稿》二十卷，《文稿》三十卷，《诗后稿》十卷，《文后稿》三十卷。又《杂稿》十卷，曰《南行稿》，曰《北上录》，曰《经筵讲读》，曰《东祀录》，曰《集句录》，曰《哭子录》，曰《求退录》，凡七种。其《诗后稿》本十卷，《张鸿烈跋》作二十卷，笔误也。前有正德丙子《杨一清序》，及东阳《自序》。然《自序》为拟古乐府作，不为全集作，后人移弁全集耳。
△《清谿漫稿》二十四卷（浙江汪汝瑮家藏本）
明倪岳撰。岳字舜咨，钱塘人，徙居上元，南京礼部尚书谦之子也。登天顺甲申进士，官至吏部尚书，谥文毅。事迹具《明史》本传。岳承其家学，研精典籍。明代父子俱入翰林，官九列，俱有文集传世者，以倪氏为首。其居官不徇名誉，铨政平允，与王恕、彭韶等俱为孝宗时名臣。史称其为礼部长贰时，礼文制度，率待岳而决，论事未尝苟同。前后陈请百馀事，军国弊政，剔抉无遗。疏出，人多传录之。今集中疏议共五十九篇，与所谓百馀事者不合，疑刊集时已有所删择。然如《正祀典》、《陈灾异》及《论西北用兵》诸奏，皆建白之最大者，已具在其中，所言简切明达，得告君之体，颇有北宋诸贤奏议遗风。他文亦浩翰流转，不屑为追章琢句之习。盖当时正人在位，为明治全盛之时。故岳虽不以文名，而乘时发抒，类皆经世有本之言，如布帛菽粟之切於日用，亦可知文章之关乎气运矣。
△《康斋文集》十二卷（江苏周厚堉家藏本）
明吴与弼撰。弼字子傅，临川人，天顺元年以忠国公石亨荐，徵至京师，授左春坊左谕德，辞不就职，诏行人护送归，事迹具《明史儒林传》。其集初刻於抚州，凡四卷，岁久漫漶。此本乃崇祯壬申江南提学副使陈维新所刻。分为诗七卷，奏疏、书、杂著一卷，序一卷，记一卷，目录一卷，跋、赞、铭、启、墓志、墓表、祭文一卷。其诗自永乐庚寅至正统辛酉，皆编年。以下则有《洪都稿》、《游金陵稿》、《適上饶稿》、《金台往复稿》、《西游稿》、《適闽稿》、《东游稿》、《东游饶州稿》诸名，而所注某稿止此之后，又有附赘之诗，盖亦以编年续入者也。与弼出处之间，物论颇有异同。尹直作《琐缀录》，诋之尤力。
虽不免恩怨之口，然为石亨作族谱跋，称“天顺戊寅七月二十一日门下士崇仁吴与弼拜观”。其文今载十二卷中，决非尹直所窜入。《陈维新序》引薛瑄受知王振为解，《刘世节序》又引孔子欲见佛肸为解，究不能厌天下之心也。其讲学之功，备见於日录。第一条即称乙巳梦见孔子、文王。第二条又称梦见朱子。后又称丙子三月初一日梦访朱子。五月二十五夜梦孔子之孙奉孔子之命来访。辛巳食后倦寝，梦朱子父子来枉顾。此犹可云向慕之极，因心生象，於理亦或有之。至称新居栽竹夜归，其妻亦梦一老人，携二从者，云孔夫子到此相访，则无乃其妻戏侮弄之，而与弼不觉欤。观其称随处惟叹圣人难学，又称一味学圣人，克其不似圣人者。其高自位置，真可谓久假而不归，乌知其非有也。然与弼之学，实能兼采朱、陆之长，而刻苦自立。其及门弟子陈献章得其静观涵养，遂开白沙之宗。
胡居仁得其笃志力行，遂启馀干之学。有明一代，两派递传，皆自与弼倡之，其功未可以尽没。其诗文亦皆淳实近理，无后来滉漾恣肆之谈。又不得以其急於行道，躁於求名，遂并其书而诋之也。
△《楼居杂著》一卷、《野航诗稿》一卷、《野航文稿》一卷、《附录》一卷（浙江巡抚采进本）
明朱存理撰。存理有《旌孝录》，已著录。据文徵明作《存理墓志》，称所著有《野航集》，不言卷数。存理自作募刻诗疏，称选得一百首之外。沈周题其《诗稿》，亦有“虽止百篇诸体备，不拘一律大方谐”句，知其集不过一卷。
《千顷堂书目》载其《野航渔歌》、《鹤岑集》二种，亦不言卷数，盖已久佚。
是编为其族孙观潜所辑。惟《楼居杂著》一卷为当时原帙。凡题跋二十二篇，引一篇，逸事一篇，记二篇，尺牍二篇，募疏二篇，然杂乱无次第。又以王鏊《募造野航疏》一篇窜入其中，殊不可解。《诗稿》、《文稿》各一卷，则观潜采掇诸书而成。《诗稿》仅十四首，其中一为佚句，一为联句，实止十二首，仍冠以杨循吉、祝允明二《序》。《文稿》亦仅十篇，而见於《吴都文粹续集》者八，益以欣赏编所载一跋及顾氏憩贤堂所藏一帖而已。《附录》一卷，杂录存理逸事及诸家诗文为存理而作者，而以观潜跋语终焉。存理嗜古，精赏鉴。杂著中如《题云林子诗后》、《跋席上腐谈》、《跋夷白斋稿》、《跋夷白斋拾遗》、《书杨铁崖遗文》、《书吾氏类集》、《跋鸣鹤馀音后》诸篇，皆足以考证诸书之始末。诗文则皆散佚之馀，不足以尽所长，姑附存以备一家耳。何良俊《四友斋丛说》记当时盛推其“万事不如杯在手，一年几见月当头”句，其事今载《附录》中。然二语格意殊卑，不审何以传诵。折杨皇荂，嗑然而笑，殊不足为存理重。盖成、弘之际，大抵沿台阁旧体。故见一本色之语，遽觉耳目一新，而不知实非其至也。
卷一百七十一 集部二十四
○别集类二十四△《一峰集》十卷（浙江汪汝瑮家藏本）
明罗伦撰。伦字彝正，别号一峰，江西永丰人。成化丙戌进士第一，授修撰。
