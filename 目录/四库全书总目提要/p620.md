<!-- { "loadSidebar": true } -->
宋毕仲游撰。仲游字公叔，郑州人。同平章事士安之曾孙。与兄仲衍同举进士。历仕州县。元祐初召试学士院，除集贤校理，累迁吏部郎中。后入元祐党籍，终於西京留司御史台，提举鸿庆宫。《宋史》附载入士安传末，叙其事迹颇详。
厉鹗《宋诗纪事》以为士安子者，误也。《东都事略》但称仲游有集行世，不详卷数。《宋史艺文志》作五十卷。而晁公武《读书志》则称《西台集》二十卷。
所纪卷目，多寡互殊，传本亦久绝於世。今从《永乐大典》各韵中搜辑排比，诗文诸体俱全。似已鲜所遗阙，特未能足五十卷之数。然《宋志》荒谬，多不可凭。
疑“五”字为传写之误。谨仍依《读书志》釐为二十卷，亦几几乎还其旧矣。仲游少负隽名，其试馆职时所与同策问者，乃黄庭坚、张耒、晁补之诸人，而苏轼独异所作，擢为第一。他日又举以自代，且称其学贯经史，才通世务，文章精丽，议论有馀。原状具见东坡集中。今观其著作，大都雄伟博辨，有珠泉万斛之致。
於轼文轨辙最近。针芥之契，殆由於此。其间如《正统》、《封建》、《郡县》诸议，虽不免稍失之偏驳；而其他论事之作，类皆明白详尽，切中情理，不为浮夸诞谩之谈。盖其学问既有根柢，所从游者如富弼、司马光、欧阳修、范纯仁、范纯粹、刘挚辈，又皆一时名德。渐渍薰陶，故发为文章，具有典则。集中《上苏学士书》，称其“知畏於口，未畏於文”，深戒其以文字贾祸。又《上司马温公书》，称其“欲废新法，而左右皆安石之徒，惧其祸之犹在”。其后悉如所虑。
是其深识远计，尤不可及，固非独文辞之工矣。又《永乐大典》有《毕仲衍上编次官制卷目劄子》一道，亦题作《西台集》。考《宋史》载仲衍为官制局检讨，文字千万计，损益删补，曲尽其当。或由仲衍无集，故附入仲游集中欤！今亦并存以备考证。至《开启疏》、《乐词》诸篇，非文章之正体。今以原集所有，姑录存之。而刊本则概从删削焉。
△《乐静集》三十卷（编修汪如藻家藏本）
宋李昭玘撰。昭玘字成季。《宋史》云济南人。考昭玘籍本钜野，殆尝自署济阴，而史遂误济南也。元祐中擢进士第。历官提点永兴、京西、京东刑狱。坐元符党夺官。徽宗立，召为右司员外郎，迁太常少卿，出知沧州。崇宁初编入党籍。绍兴初追复直徽猷阁。事迹具《宋史》本传。史称昭玘坐废以后，居闲十五年。自号乐静先生。寓意法书图画，贮以十囊，命曰《燕游十友》。侯为昭玘校试所举士。及蒙执政、感旧恩，使人致意。昭玘惟求秘阁法帖而已。其孤介自守，不汲汲自进如是。故其胸度夷旷，发为文章，皆光明俊伟，无依阿淟涊之态，亦无嚣呼愤戾之气。又早为苏轼所知，耳濡目染，具有典型。北宋之末，翘然为一作者。当时与晁补之齐名，固不虚也。其集前后无序跋，不知何人所编。晁、陈二家书目及《宋史艺文志》皆不著录。叶盛《菉竹堂书目》有之，而无卷数。
惟焦竑《国史经籍志》载三十卷。此本凡诗四卷、《徐州十事》一卷、记一卷、传序一卷、杂文二卷、书二卷、表三卷、启状七卷、疏一卷、青词疏文一卷、僧疏一卷、进卷二卷、试馆职策一卷、碑志行状三卷，与焦竑志合。盖即竑所见之本也。
△《北湖集》五卷（永乐大典本）
宋吴则礼撰。则礼字子副，富川人。以父御史中复荫入仕。官至直秘阁，知虢州。晚居豫章，自号北湖居士。其事迹略见陈振孙《书录解题》，而不甚详备。
今考集中所与唱和者，若唐庚、韩驹、曾纡、陈师道诸人，皆一时名士。其《李长者像序》署衔，则尝为军器监主簿。又《续百忧集行》有“畴昔罪臣投荆州”之句，盖中间曾以事贬谪也。又《永乐大典》载有韩驹《北湖集序》，题宣和壬寅，而中称“则礼卒於虢州之后一年，其子坰缀辑诗文”云云。则当终於宣和辛丑。杨万里《诚斋诗话》乃称尤袤赏其二绝句。其一有“华馆相望总使星，长淮南北已休兵”句，乃似高宗时语，岂万里偶传讹乎？驹序称坰所编集为三十卷。
《书录解题》则作《北湖集》十卷、长短句一卷。世久无传，未详孰是。今从《永乐大典》各韵中裒辑编缀，尚得诗三百馀首、长短句二十馀首、杂文三十馀首。谨校正讹舛，釐为五卷。则礼诗格峭拔，力求推陈出新。虽间涉於颓唐，而逸趣环生，正复不烦绳削。近体好为生拗，笔力纵横，愈臻遒上。杂文虽寥寥数首，而法律严密，具有典型。观所作《欧阳永叔集跋》、《曾子固大般若经抄序》，知其於古文一脉具有渊源。宜其折矩周规，动符轨度。固非渡江以后讲学家支离冗漫之体所得而比并矣。
△《溪堂集》十卷（永乐大典本）
宋谢逸撰。逸字无逸，临川人。屡举不第。然以诗文名一时。吕本中作《江西诗派》，列黄庭坚而下凡二十五人，逸与弟薖并与焉。本中尝称逸才力富赡，不减康乐。刘克庄作《江西诗派序》，则谓逸轻快有馀而欠工緻，颇以本中之言为失实。今观其诗，虽稍近寒瘦，然风格隽拔，时露清新。上方黄、陈则不足，下比江湖诗派则沨沨乎雅音矣。且克庄序中又称：“宣政间有岐路可进身。
韩子苍诸人或自鬻其技至贵显。二谢乃老死布衣，其高节为不可及。”而本中《东莱诗话》亦载汪华赠逸诗云：“但得丹霞访庞老，何须狗监荐相如。新年更励於陵节，妻子同鉏五亩蔬。”则知当时兼以人品重之，不独以其诗也。考江西派中有集者二十四人。逸所著文集二十卷、诗集五卷、补遗二卷、诗馀一卷，尤称繁富。今自黄、陈、吕、晁诸家外，惟韩驹《陵阳集》及薖之《竹友集》犹有写本。逸集已久佚无传。故王士祯跋《竹友集》，以未见逸集为歉。近时厉鹗撰《宋诗纪事》，蒐罗极广，所采逸诗亦止十馀首。今从《永乐大典》所载，裒集缀辑，尚得诗文数百篇。中间如《冷斋夜话》所载“贪夫蚁旋磨，冷官鱼上竿”句。又《豫章诗话》所引逸《蝴蜨》诗“狂随柳絮有时见，舞入梨花何处寻。江天春暖晚风细，相逐卖花人过桥”等句。虽皆已失其全篇。然其存者，诗词约什之七八，文亦约什之四五。已可略见其大概。谨订正讹舛，釐为十卷。庶考江西诗派者，犹得以备一家焉。
△《竹友集》十卷（编修汪如藻家藏本）
宋谢薖撰。薖字幼槃，临川人。《宋史艺文志》、陈振孙《书录解题》载薖《竹友集》俱作十卷。而世所行本止四卷，又有诗无文。盖流传仅存，已多阙佚。此本乃明谢肇淛从内府钞出。凡古诗四卷、律诗三卷、杂文三卷。与宋时卷数相合，盖犹旧本。卷末有绍兴壬申抚州州学教授建康苗昌言题识，称“二谢文集合三卷，邦之学士欲刊之而未能。朝议大夫赵士鹏来守是邦，始命勒其书於学宫，以称邦人之美意。”详其词气，盖与谢逸《溪堂集》同时授梓，故吕本中原跋亦总二集而言之也。本中称薖诗似谢玄晖，不免誉之太过。刘克庄《诗话》则谓薖视逸差苦思，而合玄晖者亦少。王士祯《居易录》又谓薖在江西派中，亦清逸可喜。然涪翁沈雄刚健之气，去之尚远。所评骘俱为不诬。士祯又极称其《颜鲁公祠堂》、《十八学士图》诸长歌及“寻山红叶半旬雨，过我黄花三径秋”二句、《靡靡江蓠只唤愁》一诗。持论亦属允当。至所称“挼挲蕉叶展新绿，从臾榴花开晚红。瘦藤拄下万峰顶，老鹤来归千岁巢”，则殊不尽薖所长。盖一时兴到之言，非笃论也。
△《日涉园集》十卷（永乐大典本）
宋李彭撰。彭字商老，南康军建昌人。陈振孙《书录解题》以为公择之从孙。
王明清《挥麈录》谓李定仲求以不得预苏舜钦赛神会兴大狱，彭即其孙也。二说未知孰是。《宋史》不为立传，其行履亦不可考。赵彦卫《云麓漫钞》载：“吕居仁《江西诗派图》，录自黄庭坚以下二十五人，彭名在第十五，居韩驹之亚。”
则彭本文章之士，故事迹不见於史也。其集《书录解题》作十卷，世久无传。今检《永乐大典》，所载彭诗颇多。抄撮编次，共得七百二十馀首，诸体咸备。谨校定讹谬，仍釐为十卷，以还其旧。集中所与酬倡者，如苏轼、张耒、刘羲仲等，皆一代胜流。故其诗具有轨度，无南宋人粗獷之态。吕居仁称其诗文富赡宏博，非后生容易可到。刘克庄《后村诗话》亦称其博览强记，而独惜其诗体拘狭少变化。今观所作，克庄所论为近之。然边幅未宏，而锤炼精研，时多警策，颇见磨淬之功。在江西派中，与谢逸、洪朋诸人足相颉颃，终非江湖末派所能及也。
△《灌园集》二十卷（永乐大典本）
宋吕南公撰。南公字次儒，南城人。《宋史文苑传》称其於书无所不读，於文不肯缀辑陈言。熙宁中，士方推崇马融、王肃、许慎之业（案熙宁中科举所用乃王安石《三经新义》及《字说》，非马融、王肃、许慎之学，此语殊为乖妄，《宋史》荒陋此亦一端，谨附纠其谬於此），剽掠临摹。南公度不能逐时好，一试礼闱不偶，退筑室灌园，不复以进取为意。元祐初，立十科荐士。中书舍人曾肇上疏，荐其不事俗学，安贫守道，堪充师表。廷议欲命以官，未及而卒。陈振孙《书录解题》称南公欲修《三国志》，名其斋曰衮斧。将成而南公卒，书亦不传。惟其子郁编次遗文为三十卷。然刊版久佚，流传遂绝。仅存抄本《吕次儒集》一卷，惟录《麻姑山诗》二十四首、《福山诗》一首及《钱邓州不烧纸钅强颂》、《义鹰志》、《龙母墓》三篇。盖后人从《宋文鉴》及《麻姑山志》抄撮而成，十不存一。今据《永乐大典》所载，裒辑薈萃，篇帙尚夥。谨依类排次，釐为二十卷。虽不必尽符原数，视世所传本则赅备多矣。南公《与汪秘校论文书》，自言“於庄、列、六经、百家、十八代史因文见道，沈酣而演绎之。私心自许，谓文学之事虽使圣人复生，不得废吾所是。惟当勒成一家，俟之百世”。又曰：“尧、舜以来，扬、马以前，与夫韩、柳之作，此某所谓文者。若乃场屋诡伪劫剽、穿凿猥冗之文，则某之所耻者。必若黄河、泰山，峻厚高简，浑灝奔注，与天地齐同，而日月不能老之者，此某之所以究心。”今读其集，虽所言不无过夸，然其覃精殚思，以力追秦、汉，要亦毅然不惑於俗学者也。
△《庆湖遗老集》九卷（两江总督采进本）
