<!-- { "loadSidebar": true } -->
汉以后者惟梁中大同博山炉一器。其中如上卷之周文王鼎、商若癸鼎、父辛鼎、商持刀祖乙卣、周召父彝、商父辛尊、商父癸尊、商父庚觚、商持刀父已鼎、周淮父卣、周虎斝、周季父鼎、周南宫中鼎、商癸鼎、商瞿鼎、商贯耳弓壶、商亚虎父丁鼎、商祖戊尊、商兄癸卣、周己酉方彝、周觚棱壶、周女鼎、商子孙父辛彝、周叔液鼎、商父巳鼎、周宰辟父敦、周刺公敦、周孟皇父彝，下卷如商冀父辛卣、周举巳尊，商父丁尊、周仲丁壶、商父巳尊、商象形饕餮鼎、商龙凤方尊、周犠尊、商伯伸鼎、商夔龙饕餮鼎、周节鼎、周中鼎、周妇氏鼎、商提梁田凤卣、汉麟瓶、周虬纽钟、周乐司徒卣、汉兽耳圆壶、汉提梁小匾壶、商祖丙爵、商子孙巳爵、周仲偁父鼎，皆即《博古图》之文，割剥点窜，词义往往不通。其他诸器，亦皆《博古图》所载，惟上卷商虎乳彝、周言鼎、周尹鼎、周兽足鼎，下卷商祖癸鼎、周乙父鼎、周公命鼎、周方鼎、商立戈父辛鼎、商父辛鼎，为《博古图》所不收而已。考《馆阁续录》所载南渡后古器储藏秘省者，凡四百十八事，淳熙以后续降付四十事，别有不知名者二十三事。嘉定以后续降付八十三事。与此书所录，数既不符，而此书所载商冀父辛卣、父辛鼎、周南宫中鼎、周女鼎，皆嘉定十八年十一月所续降付，何以先著录於绍兴中？其为明代妄人剽《博古图》而伪作，更无疑义。毛晋刻入《津逮秘书》，盖未详考其文也。
△《焦山古鼎考》一卷（两江总督采进本）
题云王士禄图释，林佶增益。实则张潮所辑也。潮字山来，徽州人。《焦山古鼎》，久已不存，世仅传其铭识。士禄所据者，程邃之本。佶所据者，徐<火勃>之本。二本互有得失，潮则又就寺中重刻石本为之，益失真矣。
△《古奇器录》一卷（内府藏本）
明陆深撰。深有《南巡日录》，已著录。是书杂录古人奇器名目，各标出处。
末附以江东藏书目录，经第一，理学第二，史第三，古书第四，诸子第五，文集第六，诗集第七，类书第八，杂史第九，地志第十，韵书第十一，小学医学第十二，杂流第十三，又特为制书一类。其义例与历代书目颇有不同。盖深以意为之，非古法也。
△《古器具名》二卷、附《古器总说》一卷（浙江巡抚采进本）
明胡文焕编。文焕有《文会堂琴谱》，已著录。是书於每一古器，各绘一图。
先以《博古图》、《考古图》，次以欣赏编。欣赏编者，即抄袭《说郛》内之《古玉图》也。《古玉图》元人朱德润编，有德润自序。刻《说郛》者既失其序，而沈润卿欣赏编又没所自来。文焕此书，遂直以为据。欣赏编讹以传讹，其无所考证可见。况博古、考古二图所载甚备，乃每器仅择其一，亦不知其何取。末附总说一卷，则全袭《博古图》之文，益为弇鄙。《博古图》成於宣和禁绝史学之日，引据原疏，文焕不能考定，乃剽窃割裂，又从而汨乱之。其钩摹古篆，亦不解古人笔法，尤误谬百出。不知而作，其此书之谓欤。
△《分宜清玩谱》一卷（浙江汪启淑家藏本）
不著撰人名氏。取严嵩家藏弆书画器玩之目，汇为一册，亦钤山籍官簿之类也。所纪皆摘珍异者录之，非其全籍。然古琴而至五十余张，亦何止元载之胡椒八百斛乎？
△《古玉图谱》一百卷（内府藏本）
旧本题宋龙大渊等奉敕撰。《宋史艺文志》不载。他家著录者皆未之及。
尤袤《遂初堂书目》有《谱录》一门，自《博古》、《考古图》外，尚有李伯时《古器图》、晏氏《辨古图》、《八宝记》、《玉玺谱》诸目，亦无是书之名。
朱泽民《古玉图》作於元时，亦不言曾见是书。莫审其所自来。今即其前列修书诸臣职衔，以史传考证，舛互之处，不可枚举。案宋制，凡修书处有提举监修、详定、编修诸职名，从无总裁、副总裁之称，其可疑一也。宋制，翰林学士承旨以学士久次者为之。《宋史佞倖传》载龙大渊绍兴中为建王内知客，孝宗受禅，自左武大夫除枢密副都承旨，知閤门事，出为江东总管。是大渊官本武阶，不应为是职。又提举嵩山崇福宫下加一使字，宋制亦无此名。且传称大渊於乾道四年死，此书作於淳熙三年，在大渊死后九年，何得尚领修纂之事？其可疑二也。
又宇文粹中列衔称翰林直学士，考南宋《馆阁录》及《翰院题名记》，自乾道至淳熙，仅有王淮、崔敦诗、胡元质、周必大、程叔达诸人，无粹中之名。其可疑三也。又《宋史佞倖传》载曾觌字纯甫，汴人，绍兴中为建王内知客。孝宗以潜邸旧人，除权知閤门事，淳熙元年除开府仪同三司，六年加少保，醴泉观使。
今是书既作於淳熙三年，而於觌之列衔仅称检校工部侍郎，转无仪同三司之称，且考《宋志》检校官一十九，但有检校尚书，从无检校侍郎者，殊为不合。其可疑四也。张抡即明人所称作《绍兴内府古器评》者，《武林旧事》称为知閤张抡，盖其官为知閤门事，亦武臣之职。而是书乃作提举徽猷阁。按徽猷阁为哲宗御书阁，据《宋志》只设有学士、待制、直阁，并无提举一官。若提举秘阁则当用宰执，又非抡所应为。显为不考宋制，因知閤而附会之。其可疑五也。《宋志》皇城司但有幹当官，无提举之名。此作提举皇城司事张青，与志不合。其可疑六也。
又士禄列衔称带御器械忠州防御使，直宝文阁。叶盛列衔称带御器械汝州团练使，直敷文阁。案带御器械防御团练皆环卫武臣所授阶官，而直阁为文臣贴职，南宋一代，从未有以加武职者。其可疑七也。北宋有太常礼仪院，元丰定官制，已归并太常寺，南渡无礼仪院之名，而此又有太常礼仪院使钱万选，其可疑八也。
《书画谱》引陈善《杭州志》，载刘松年於宁宗朝进《耕织图》称旨，赐金带。
此书作於淳熙初，距宁宗即位尚二十年，而已云赐金带，其可疑九也。《图绘宝鉴》称李唐官成忠郎，画院待诏，而此乃作儒林郎，既不相合，且唐在徽宗朝已入画院，建炎中以邵宏渊荐，授待诏，《图绘宝鉴》称其时已年近八十，淳熙距建炎五十年，不应其人尚存，其可疑十也。《画史会要》称马远为光、宁朝待诏，陈善杭州志称夏圭为宁宗朝待诏，今淳熙初已有其名，时代不符，其可疑十一也。
《宋志》枢密院无都事，工部无司务，文思院只有提辖监管监门诸职，无掌院之名，种种乖错不合，其可疑十二也。此必后人假托宋时官本，又伪造衔名以证之，而不加考据，妄为捃摭，遂致舛错乖互，不能自掩其迹。其亦不善作伪者矣。
△《泉志》十五卷（湖北巡抚采进本）
宋洪遵撰。遵有《翰苑群书》，已著录。是书汇辑历代钱图，分为九品，自皇王偏霸以及荒外之国，凡有文字可纪，形象可绘者，莫不毕载，颇为详博。然历代之钱，不能尽传於后代。遵自序称尝得古泉百有馀品，是遵所目验，宜为之图。他如周太公泉形圜函方，犹有汉食货志可据；若虞、夏、商泉，何由识而图之。且《汉志》云太公为圜函方形，则前无是形可知。遵乃使虞、夏、商尽作周泉形，不亦谬耶？至道书天帝用泉，语本俚妄，遵亦以意而绘形，则其诞弥甚矣。
是又务求详博之过也。
△《百宝总珍集》十卷（两淮盐政采进本）
不著撰人名氏。考其书中所记，乃南宋临安市贾所编也。所载金珠玉石以及器用等类，具详出产价值，及真伪形状。每种前载七言绝句一首，取便记诵，词皆猥鄙。首载玉玺一条，非可估易之物，尤为不伦。
△《燕几图》一卷（两江总督采进本）
旧本题宋黄伯思撰。考伯思为北宋时人，卒於徽宗初年。此本前有自序，乃题绍熙甲寅十二月丙午，则南宋光宗之五年。如谓为绍圣之误，则绍圣四年起甲戌尽丁丑，实无甲寅。前乎此者，甲寅为神宗熙宁七年，后乎此者，甲寅为高宗绍兴二十四年，亦皆不相及。又伯思字长睿，而序末题云林居士黄长睿伯思序，以字为名，以名为字，尤舛误颠倒，殆后人所依托也。其法初以几长七尺者二，长五尺二寸五分者二，长三尺五寸者二，皆广一尺七寸五分，高二尺八寸，纵横错综，而列之为二十体，变为四十名。谓之骰子桌，取其六数也。后增一几，易名七星。衍为二十五体，变为六十八名，各标目而系以说，盖闲适者游戏之具。
陶宗仪已收之《说郛》中，此后人录出别行之本也。
△《槎居谱》一卷（两淮盐政采进本）
明黄鹤撰。鹤字修翎，宜兴人。嘉靖己未进士。所居宅名槎居，有仰陶亭、空中阁诸胜，皆自出意匠为之。此谱乃叙其宫室器服构造之制，而各系以铭。语意纤仄，体近俳谐，其一点园铭，尤为鄙俚。
△《蝶几谱》一卷（江西巡抚采进本）
明严澂撰。澂有《松弦馆琴谱》，已著录。是编因《燕几图》而变通之。
《燕几》以方几长短相参，此则以句股之形作三角相错，形如蝶翅，故曰《蝶几》。
其式有三，其制有六，其数十有三，其变化之式凡一百有馀，较《燕几图》颇巧云。
△《文苑四先生集》四卷（浙江巡抚采进本）
明锺岳秀撰。岳秀字泰华，自署曰江右人，其邑里则未详也。是编仿苏易简《文房四谱》而稍广之。所采自唐韩愈《毛颖传》以下，凡为笔墨研纸而作者，分体编辑。其事迹则随文附见，而岳秀所自作者亦载焉。体例纤仄。采摭尤为芜杂，远不及苏氏书也。
△《歙砚志》三卷（两淮盐政采进本）
明江贞撰。贞字吉夫，婺源人。官绍兴府教授。其书以饶州守叶良贵与其弟东昌守良器所撰《砚志》及贞族祖逊《砚谱》参订成编。大约皆以宋治平《歙砚谱》、洪适《砚说》为蓝本，而稍增益之也。
△《程氏墨苑》十二卷（浙江巡抚采进本）
明程君房撰。君房，歙县人。是编以所制诸墨，摹画成图，分为六类，曰元工，曰舆地，曰人官，曰物华，曰儒箴，曰缁黄。每类各分上、下二卷，雕镂题识，颇为精巧，与方于鲁《墨谱》斗新角异，实两不相下。考沈德符《飞凫语》，略载方、程两人以名相轧为深雠。程墨尝介内廷，进之神宗，方于鲁恨之。程以不良死，实方之力。真墨妖，亦墨兵也。姜绍书《韵石斋笔谈》则云方、程以治墨互相角胜，方汇《墨谱》倩名手为图，刻画研精，细入毫发，程作《墨苑》以矫之。盖于鲁微时，曾受造墨法於君房，仍假馆授粲。程有妾颇美丽，其妻妒而出之，正方所慕，令媒者辗转谋娶，程讼之有司，遂成隙。未几程坐杀人系狱，疑方阴嗾之，故《墨苑》内绘中山狼以诋方焉。二书所载虽情事稍殊，而其为构衅则一。夫以松煤小技而互相倾陷若此，方之倾险固不足道，程必百计以图报，是何所见之未广乎？
△《方氏墨谱》六卷（浙江汪启淑家藏本）
