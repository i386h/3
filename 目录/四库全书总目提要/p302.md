<!-- { "loadSidebar": true } -->
明屠本畯撰。本畯字田叔，鄞县人。以门荫入仕，官至福建盐运司同知。是书详志闽海水族，凡《鳞部》二卷，共一百六十七种，《介部》一卷，共九十种，又附非闽产而闽所常有者海粉、燕窝二种。后有自跋，称将入闽时，太常少卿余公君房曰：“状海错来，吾徵闽、越而通之。因疏以复”云云。君房者，余寅之字，与本畯同里，为前辈。书中本畯所附案语，多引四明土产以为证。盖即徵闽、越而通之之意。中间又有注“补疏”二字者，则徐渤所续也。其书颇与黄衷《海语》相近，而叙述较备，文亦简核。惟其词过略，故徵引不能博赡，舛漏亦所未免。如“鲨鱼”一条，《海语》谓鲨有二种，而此书列至十二种，固可称赅具。
然《海语》所谓海鲨、虎头鲨，常以春晦陟於海山，旬日化而为虎者，此书反遗之。又“海”一条，《海语》谓其鱼长百里，牡蛎聚族其背，旷岁之积，崇十许丈。负以游，峍屼水面如山。其形容最为曲尽，而此但以“移若山岳”一语概之，殊未明晰。然其辨别名类，一览了然，颇有益於多识，要亦考地产者所不废也。
△《益部谈资》三卷（两淮盐政采进本）
明何宇度撰。宇度里贯未详，万历中官夔州府通判。是书所纪，皆四川山川物产及古今轶事。分上中下三卷，以体例不似图经，故署曰《谈资》，实亦地志之支流也。蜀虽僻处一隅，而蚕丛、鱼凫以下，古迹为多；长卿、子云以后，文士为众。又地形奥衍，百产繁饶，富庶之馀，溢为奢丽。岁时游乐，亦自古为盛。
故其见於记载，形於歌咏者，自扬雄《蜀王本纪》、谯周《三巴记》、李克《益州记》以下，图籍最多，遗事佚闻，皆足资采摭。是书掇拾蒐罗，尚未能一一赅备，然诠择不苟，去取颇严。其后曹学佺作《蜀中广记》，徵引较博，不免稍涉氾滥，转不若此本之雅洁。在明人杂说之中，尚可称简而有要者。原本有李维桢跋，亦极推为善本，盖不诬云。
△《蜀中广记》一百八卷（两淮马裕家藏本）
明曹学佺撰。学佺有《易经通论》，已著录。学佺尝官四川右参政，迁按察使。是书盖成於其时。目凡十二，曰《名胜》，曰《边防》，曰《通释》，曰《人物》，曰《方物》，曰《仙》，曰《释》，曰《游宦》，曰《风俗》，曰《著作》，曰《诗话》，曰《画苑》。搜采宏富，颇不愧“广记”之名。其中如叙州府之高州，《明史地理志》云，洪武五年由州改县，正德十三年复为州，珙及筠连二县隶焉。此书仍称高州为县，二县亦不为之属。又成都府之资阳县，《明史地理志》属简州，此书不系简州而列於仁寿、井研二县后。皆未免编次偶疏。王士祯《古夫于亭杂录》曰：“《丹铅录》载东坡赠青神杨栋词云：‘允文事业从容了，要岷峨人物，后先相照。见说君王曾有问，似此人才多少。’而引小说高宗问马骐蜀中人才如允文者有几”云云。案，允文采石之功在南渡后，东坡之没久矣，安得先有此词！而曹能始《蜀中十志》亦载之，略无驳正。又曰：“《蜀中十志》，以《物类相感志》十八卷为东坡撰，谬甚。”则讹舛牴牾，亦时时间出。盖援据既博，则精粗毕括，同异兼陈，亦事势之所必至，要之不害其大体。谈蜀中掌故者，终以《全蜀艺文志》及是书为取材之渊薮也。
△《颜山杂记》四卷（山东巡抚采进本）
国朝孙廷铨撰。廷铨字伯度，又字枚先，号沚亭，益都人。前明崇祯庚辰进士，入国朝，以荐授河间府推官，擢吏部主事。历官内秘书院大学士，谥文定。
益都有颜神镇，形势险厄，明代尝建城设官以治之。廷铨世居其地，康熙丙午，予告在籍，因蒐辑旧闻，作为此书。分《山谷》、《水泉》、《城市》、《官署》、《乡校》、《逸民》、《孝义》、《风土》、《岁时》、《长城》、《考灵》、《泉庙》、《灾祥》、《物变》、《物产》、《物异》、《遗文》诸目。叙次简核，而造语务求隽异。王士祯《居易录》，称田雯《黔书》七十六篇，有似《尔雅》者，有似《考工记》者，有似《公》、《穀》、《檀弓》者，有似《越绝书》者。故相孙文定公廷铨作《颜山杂记》，记山蚕、琉璃、窑器、煤井、铁冶等，文笔奇峭，亦如此云云。今考琉璃、窑器、煤井、铁冶俱此书所载。其山蚕一条则在廷铨《南征记略》中，士祯盖偶然误记。又士祯《香祖笔记》引此书所载凤凰岭玉皇宫石刻，宋太祖、太宗、真宗御押，与周密《癸辛杂识》所载不同，云并载以备参考。案《癸辛杂识》为明代重刊，此石为宋代原刻。木板易讹，当以碑本为据。士祯两存亦非也。惟《香祖笔记》又据黄瓒《雪洲集议矿盗》一疏，谓颜神设官之议起於瓒。而驳此书正德十二年巡按黄某奏请之说为非，是则诚廷铨考核之疏矣。
△《岭南风物纪》一卷（江苏巡抚采进本）
国朝吴绮撰，宋俊增补，江闿删订。绮字园次，号听翁，江都人。顺治甲午拔贡生，官至湖州府知府。俊字长白，山阴人。闿字辰六，自署贵阳人。而王士祯《蚕尾集》书缩头道人事一篇，称门人新安江闿辰六前知均州日云云，未审实籍何地也。绮本文士，故是书所叙述，率简雅不支，与范成大《桂海虞衡志》可相伯仲。首二条叙气候，次十条叙石，次六十条叙草木花竹，次十七条叙鸟，次五条叙兽，次六条叙虫，次十七条叙鳞介，次三条叙布，次三条叙香，次二条叙酒，次四条叙蔬穀，次十五条叙杂事。其叙研、叙香特详核。惟“碣石卫品字石”一条，应入卷末杂事中。则分类编次，偶然失序耳。俊所增补凡七条，皆别识之。
其论米芾所赏之石本出浛洭县地，秋深水涸之时，於沙坑中取之，谓之脱沙。
后浛洭并入英德，遂以英德石当之，实皆赝物。亦前人所未发。惟闿所删者今不可见，其刊除当否，遂不可考矣。
△《台海使槎录》八卷（原任编修励守谦家藏本）
国朝黄叔璥撰。叔璥有《南征记程》，已著录。兹编乃康熙壬寅叔璥为御史时巡视台湾所作，故以“使槎”为名。凡分三子目，卷一至卷四为《赤嵌笔谈》，卷五至卷七为《番俗六考》，卷八为《番俗杂记》。台湾自康熙癸亥始入版图，诸书纪载，或疏略不备，或传闻失真。叔璥裒辑诸书，参以目见，以成此书。於山川、风土、民俗、物产，言之颇详。而於攻守险隘、控制机宜及海道风信，亦皆一一究悉。於诸番情势，尤为赅备。虽所记止於一隅，而亘古以来，舆记之所不详者，蒐罗编缀，源委灿然。固非无资於考证者矣。
△《龙沙纪略》一卷（内阁中书方维甸家藏本）
国朝方式济撰。式济字屋源，号沃园。康熙己丑进士，官中书舍人。是编乃式济之父澄峄谪居黑龙江时，式济往省，因据所见闻，考核古迹，勒为九门。一曰《方隅》，二曰《山川》，三曰《经制》，四曰《时令》，五曰《风俗》，六曰《饮食》，七曰《贡赋》，八曰《物产》，九曰《屋宇》。总名曰《龙沙纪略》。
考《后汉书班超传赞》曰：“坦步葱雪，咫尺龙沙。”章怀太子注曰：“谓葱岭、雪山、龙堆、沙漠也。”《汉书匈奴传》曰：“康居、乌孙，岂能逾白龙堆而寇西边。”孟康注曰：“龙堆形如土龙，高大者二三丈，卑者丈馀，在西域中。”又郦道元《水经注》曰：“鄯善国东垂当白龙堆。”则龙堆在西不在东。
又《汉书武帝本纪》曰：“卫青复将六将军绝幕。”颜师古注曰：“沙上曰幕，直度曰绝。”《后汉书西域传》曰：“孝武深维长久之计，命遣虎臣浮河绝幕。”
又窦宪《燕然山铭》称绝大漠。李陵《别歌》称“经万里兮渡沙漠”。则沙漠迤绕西北，亦不在东。自刘孝标有《赋得龙沙宵月明诗》，李白有“将军分虎竹，战士卧龙沙”之句，始误以龙沙为一地，而诗家遂沿为塞外之通称。式济记东北之事，而以龙沙为书名，盖沿用旧文之故。不知自唐以来，渤海大氏奄有斯土，已久为城郭宫室之国，岂可以龙沙为目哉！然白山、黑水之间，古来舆记，大抵得诸传闻。即近时修志乘者，秉笔之人亦未必亲至其地。式济久住於斯，又闲居多暇，得以游览询访，究其详悉。如辨混同江源出长白山，土人呼为松阿里江，松阿里江北与诺尼江合流，东北受黑龙江，又南受乌苏里江，汇注於海。因其纳三江之大，故名混同。盖松阿里自南而北，黑龙江自北而南，历二千五百里之遥，两江不得混称。其上游未会时，仍当称松阿里江云云。此足证《金史》混同江一名黑龙江之误，又辨《金史》宋瓦之讹松花。又搜讨黑龙江源与塞外入江诸小水，及精奇尼江、诺尼江诸派，亦多《盛京通志》所未载，固志舆图者所必考。旧附述本堂诸诗集后，今以所载悉属地理，故析而录诸史部焉。
△《东城杂记》二卷（浙江巡抚采进本）
国朝厉鹗撰。鹗有《辽史拾遗》，已著录。杭城东地曰东园者，宋故园也，其名见於《宋史》。鹗家於此，为考里中旧闻遗事，舆记所不及者八十五条，厘为上下二卷。大抵略於古而详於今。然所载“九宫贵神坛红亭”、“醋库”诸条，考据颇为典核。又纪高云阁、兰菊草堂、竹深亭，及金石中之慈云寺宋刻《剑石铭》诸旧迹，俱《浙江通志》及武林各旧志所未详。他如灌园生以下诸人，皆系以小传，使后之修志乘者，有所徵引，其用力亦可谓勤矣。鹗素博览，并工於诗词，故是书虽偏隅小记而叙述典雅，彬彬乎有古风焉。
──右“地理类”杂记之属，二十八部，二百十三卷，皆文渊阁著录。
卷七十一 史部二十七
○地理类四△《游城南记》一卷（编修汪如藻家藏本）
宋张礼撰。礼字茂中，浙江人。元祐元年与其友楚人陈微明游长安城南，访唐代都邑旧址，因作此记，而自为之注。凡门坊、寺观、园囿、村墟及前贤遗迹见於载籍者，叙录甚备。如《嘉话录》载慈恩寺题名始於张莒，礼则引《唐登科记》谓进士中有大中十三年及第之张台，而无张莒。又《长安志》载章敬寺本鱼朝恩庄，后为章敬皇后立寺，故以为名。礼则以宋代寺基与志所载地理不同，而疑其已非古址。皆能据所目见而考辨之。其徵据颇为典核，所列金石碑刻名目，亦可与《集古录》诸书互相参证。每条下间有续注，不知何人所增。中有金代年号，其“荐福寺”一条，又有“辛卯迁徙”之语。案辛卯为金哀宗正大八年，史载是年四月，元兵克凤翔两行省，弃京兆，迁居民於河南，所云迁徙，当即此事。
盖金末元初人也。
△《河朔访古记》二卷（永乐大典本）
不著撰人名氏。明焦竑《国史经籍志》著录，亦不云谁作。考元刘仁本《羽庭集》有是书序曰：“今翰林国史院编修官葛逻禄迺贤易之，自其先世徙居鄞。
