<!-- { "loadSidebar": true } -->
士祯晚年，仿宋黄庭坚《精华录》例，自定其诗为此本。栋祖周惕，为士祯门人，故栋亦仿任渊、史季温例，注之，以引证浩繁，每卷各分为上、下。其凡例称：“所采书，共数百余种，悉从本书中出，不敢一字拾人牙后慧。”然亦大概言之耳。即以第一卷而论。如温庭筠《靓妆录》、蔡贤《汉官典职》、孙氏《瑞应图》、陆机《洛阳记》、沈怀远《南越志》、蔡邕《琴操河图括地象》、顾野王《玉篇》（案：今大广益会《玉篇》，乃宋大中祥符六年重修，非惟非野王之旧，并非孙强之旧）、《舆地志》、《管辂别传》、《梁京寺记》、檀道鸾《续晋阳秋》十二书，宋以来久不著录，栋何由见本书哉？（案：栋注例，凡引已佚书者，皆冠以现存书名，如《艺文类聚》，《太平御览》之类。）又栋邃於经学，於词赋所涉颇浅，所引或不得原本，於显然共见者，或有遗漏，如注“寒肌起粟”字，引苏轼“旅馆孤眠体生粟”句，不知此用轼《雪诗》“冻合玉楼寒起粟”句也；注“吹香”字，引李贺“山头老桂吹古香”句，不知此用李颀《爱敬寺古藤歌》“密叶吹香饭僧遍”句也；注“麦饭”字，引刘克庄“汉寝唐陵无麦饭”句，不知为《五代史家人传》语也；注“大漠”字，引程大昌《北边备对》，不知为《后汉书窦宪传》语也。至於每条既各自标目，则其文不相连属，乃於数条共引一书者，不另标名。如辕固里〔生〕《诗注曲学字》曰：“今上初即位”云云，盖蒙上条《史记》之文，然不标《史记》而首句突称“今上”，是何代之帝也？其体例亦间有未善。（案：以上亦姑举第一卷言之。）是书先有金荣笺注，盛行於时，栋书出而荣书遂为所轧，要亦胜於金注耳。至於元元本本，则不及其诂经之书多矣。人各有能有不能，不必以此注而轻栋，亦不必以栋而并重此注也。
△《渔洋诗集》二十二卷、《续集》十六卷（山东巡抚采进本）
国朝王士祯撰。士祯初刻《落笺堂诗》，又刻顺治丙申至辛丑所作为《阮亭诗》，复有《过江》、《入吴》、《白门前后》诸集，后乃删并诸作，定为《渔洋前集》，始於丙申，终於康熙己酉，凡十四年之诗。是集出而少作诸集悉微，故今不甚传。康熙甲子，又裒其辛亥至癸亥之诗十六卷，为《渔洋续集》，盖其为詹事时也，其时菁华方盛，与天下作者，驰逐矜名，故平生刻意之作，见於二集者为多焉。
△《渔洋文略》十四卷（山东巡抚采进本）
国朝王士祯撰。盖康熙乙亥士祯所自编。前有其门人张云章《序》。士祯以诗名一时，而古文特以天姿朗悟，自然修洁，实则非所专门，云章《序》，谓以先生为今之太白、子美，群知非溢美矣；语以先生之文，昌黎、柳州之文也，容有或信或不信者，盖当时公论已尔。而云章必以诗文并称，非笃论矣。
△《蚕尾集》十卷、《续集》二卷、《后集》二卷（山东巡抚采进本）
国朝王士祯撰。士祯以康熙甲子祭告南海，阻雪东平，望小洞庭中蚕尾山，悦其清远，因取以名其“山房”，并以名集。案：盛符升作《雍益集序》，称合戊辰至乙亥诗文为《蚕尾集》十卷。此集目录下乃注诗自甲子年起，其年冬及乙丑年作别为《南海集》；文自庚午年起，士祯《自序》，又称偶次甲子使粤以前及丁卯以后诗文，稍成卷帙，因以“蚕尾”名集。士祯集皆所自刊，而三说错互如是，未喻其故。文中题跋凡三卷，颇足考证，然皆与《居易录》重出。又《蚕尾集序》一篇，既刊卷端，又刻之集中，亦乖体例；其《续集》二卷，皆乙亥迄甲申之诗，惟无丙子一年诗，以是年奉使祭告，别为《雍益集》也？《后集》二卷，则戊子归田后所作，五七言绝句居十之九。《自序》谓，时方删定洪迈《万首绝句》，因效为之。然是年士祯七十五岁矣，殆亦精力渐减，不耐为长篇巨制也。
△《南海集》二卷（山东巡抚采进本）
国朝王士祯撰。皆其奉使祭告南海往还之作。上卷自京师至广州，下卷自广州至其家新城而止。盖其《北归志》，亦止於新城也，赵执信作《谈龙录》，摭其开卷二诗，以为似羁臣迁客之语，其言诚是，然士祯之诗长於山水，别为一调，未可以二冯之法绳之也。
△《雍益集》一卷（山东巡抚采进本）
国朝王士祯撰。皆康熙丙子奉使祭告西岳、西镇、江渎途中所作。前有其门人盛符升《序》，述士祯自言，再使秦、蜀，往返万里，得诗才百馀篇，皆寥寥短章，无复当年蜀道、南海豪放之格。其门人蒋仁锡《后序》，亦述士祯自言，老耽禅寂，遇事短吟，略仿西竺氏偈颂，不应更作文字观也，可谓明於自知者矣。
△《抡山集选》一卷（山东巡抚采进本）
国朝王士禧撰。士禧字礼吉，山东新城人。与其兄士禄、弟士祯、士祜，自幼以诗相唱和，三人皆成进士，而士禧独以岁贡终。没后四年，士祯选其遗诗三分之一刊之，其诗绰有风调，而才地较弱。
△《钝翁前后类稿》一百十八卷（内府藏本）
国朝汪琬撰。琬有《尧峰文抄》，已著录。始琬请告以前所作诗文，自辑为《类稿》六十二卷，先刊版置之尧峰皆山阁。其归田后十三年之作，则辑为《续稿》三十卷，又取《明史》列传稿，一百七十五首，附以汪氏族谱，及其父行略，为别集二十六卷。有周公贽者为校刻之，后琬复自芟择，取其惬意者为《尧峰诗文钞》，属林佶缮本刊行，世间多有其本；而《类稿》原刻遂不显矣。
△《七颂堂集》十四卷（安徽巡抚采进本）
国朝刘体仁撰。体仁有《识小录》，已著录。是集凡诗八卷，文四卷，又《空中语》一卷，《尺牍》一卷。其曰“七颂堂”者，体仁尝慕成连、陆贾、司马徽、桓伊、沈麟士、王绩、韦应物之为人，人为之颂，故以名堂，因以名集。
王士祯《燕台倡和集》，与体仁往来之作最多，卷首施闰章《序》，亦谓其诗清隽遥深；然体仁欲力脱七子之窠臼，而诗或生硬，文或纤佻，实出入於竟陵、公安之间，明末山人之习，未尽除也。其《空中语》一卷，皆所作艳词，故取黄庭坚语名之。其於集外别行，则《香奁集》例也。
△《闲居草》一卷（江苏周厚堉家藏本）
国朝董含撰。含字榕菴，华亭人，董俞弟也。诗名不及其兄，而诗格高雅过其兄。是编，卷首称《艺葵草堂稿》，而卷中称《闲居草》，盖其全集之一种也。
大抵苍凉幽咽，有骚人哀怨之遗。而惝怳其词，知其意有所寓，而莫名其寓意之所在焉。
△《雪鸿堂文集》十八卷（山东巡抚采进本）
国朝李蕃撰。蕃字锡徵，号懒菴，通江人。顺治丁酉举人。官黄县知县。是集，为其子锺峨所刊。集中黄志略《序》谓：黄有四累，而廛肆宜复，社甲宜均，风尚宜更，士习宜端，税课宜灭。蕃编《徭役序》，极言派银杂费之患。他如《忆堂记》、《旱魃辨》、《黄志跋》诸篇，皆汲汲以兴利除弊为事，盖有古良吏之风。其文亦皆朴直不支，意其人必悃愊无华，故文亦如之欤。然蕃之意，固不在以词藻见也。
△《秋笳集》八卷（江苏巡抚采进本）
国朝吴兆骞撰。兆骞字汉槎，吴江人。顺治丁酉举人。戊戌以科场夤缘事，戍宁古塔，后蒙恩赦还。此集前四卷为徐乾学所刊，后四卷为其子振所刊，而编次无序，通为八卷，前三卷题《秋笳集》，四卷题《西曹杂诗》，五卷题《秋笳前集》，六卷题曰《拟古后杂体诗》，七卷曰《秋笳后集》，八卷则五页以前题《杂著》，六页以后题《后集》，盖随得随刊，故舛讹如是。兆骞诗，天分特高，风骨遒上，又荷戈边塞，穷愁之语易工，故当时以才人目之，而立身一败，万事瓦裂，其诗亦颇为当代所轻。特其自知罪重谴轻，甘心窜谪，但有悲苦之音，而绝无怨怼君上之意；犹为可谅，故仍存其目焉。如兆骞者，使其谨守防检，克保身名，岂非国初一作手哉！
△《改亭诗集》六卷、《文集》十六卷（江苏巡抚采进本）
国朝计东撰。东字甫草，吴江人，顺治丁酉举人，以“江南奏销案”被黜，又十馀年而没。东少负奇气，中年出游四方，遍览山川之胜，诗文日富，康熙癸酉，宋荦巡抚苏州，为刻其文集，其诗集则刻於戊子，王廷扬所助成也。王晫《今世说》，载其客邺城日，尝访谢榛之墓，为树碣表之，盖以游食四方，行踪相近，故用以寄意，其生平事迹，具见尤侗所作《计孝廉传》，亦载卷首云。
△《庸书》二十卷（江西巡抚采进本）
国朝张贞生撰。贞生有《玉山遗响》，已著录。是集，为其子世坤、世坊所刊。第一卷为《讲义十条》，二卷至十五卷为文，十六卷至二十卷为诗，末附《馆试赋》一首，贞生家居，构我师祠，又捐宅为诚意书院讲学，故所作多近语录，藻丽非所尚也。
△《安序堂文钞》二十卷（浙江巡抚采进本）
国朝毛际可撰。际可字会侯，号鹤舫，遂安人。顺治戊戌进士，官彰德府推官。际可与毛先舒、毛奇龄有“三毛”之称。其学不及奇龄之博，而亦不至如奇龄之强悍坚僻，与先舒则雁行矣。
△《会侯文钞》二十卷（浙江巡抚采进本）
国朝毛际可撰。此本刻於康熙己亥，乃淳安方楘如所重辑。
△《午亭集》五十五卷（江苏周厚堉家藏本）
国朝陈廷敬撰。廷敬有《午亭文编》，已著录。是集，诗三十卷，古乐府及古今体赋一卷，经解十卷，杂著十四卷，盖刻在文编之前，犹未经删定之本也。
△《挹奎楼文集》十二卷（江西巡抚采进本）
国朝林云铭撰。云铭有《楚词灯》，已著录。耿精忠之叛，云铭方家居，抗不从贼，被囚十八月。会王师破闽，始得释。其志操有足多者，然学问则颇为弇陋，所评注选刻，大抵用时艺之法，不能得古文之源本，故集中诸文，亦皆不入格云。
△《吴山鷇音》八卷（福建巡抚采进本）
国朝林云铭撰。此其寓杭州时所作诗文，故署以“吴山”。其曰“鷇音”，则取《庄子》语也。据《自序》云：分为四卷，而书实八卷，或刻时每卷分而为二欤？
△《经义斋集》十八卷（翰林院孔目熊志契家藏本）
国朝熊赐履撰。赐履有《学统》，已著录。此集乃康熙庚午，赐履以礼部尚书，丁忧家居时所刻，凡文十四卷，诗四卷，其名“经义斋”者，圣祖仁皇帝所赐御题也。
△《澡修堂集》十六卷（两江总督采进本）
国朝熊赐履撰。赐履既刻《经义斋集》，又裒辑辛未起复及癸未，致仕十三年中所作，以成是编。而书札独多，所题匾额对联，咸附载末卷，“澡修堂”亦圣祖仁皇帝御题之名，故以名续集焉。
△《槐轩集》十卷（山东巡抚采进本）
