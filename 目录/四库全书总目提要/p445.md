<!-- { "loadSidebar": true } -->
△《洪范政鉴》十二卷（永乐大典本）
宋仁宗皇帝撰。前有御制序曰：宸宫馀暇，氾览史籍，《洪范》之说，缅然可寻，而伏、郑所编，靡闻全录。前则歆、向作传，散布群篇；后则京、夏诸儒，衍释证兆。简牍广记，颠末弗齐。不有汇分，何从质信？亦尝取书林之奏，合日官之藏，参咨迩臣，覆究曩例。遂采五行六沴，前世察候最稽应者，次为十二卷，名曰《洪范政鉴》。若语非典要，过涉怪谲，则略而不载。若占有差别，互存考验，则析而详言。君人者承天子民，必逆知未萌，前虑诸慝，庶乎嗣祖宗之构，顺阴阳之构，故因题辞，兼以自励云云。《玉海》云，康定元年十一月丙辰，内出御制《洪范政鉴》十二卷示辅臣，即此本也。其书以五行分类，自春秋以迄历代事应，采摭颇详，盖亦古帝王敬畏修省之意。然圣人钦崇永保，无刻不然，不必遇变而始警。即上天垂戒，亦从无一定之格，不移尺寸。《洪范》庶徵，约举感应之理，亦大凡耳，汉儒推衍，条目愈繁。稽其所谈，率以某灾应某事，而不能先言某事当有某灾，故刘知几《史通书志篇》曰，肇彰先觉，取验将来，言必有中，语无虚发。苟志之竹帛，谁曰不然。若乃前事已往，后来追证，课彼虚说，成此游词。多见其老生常谈，徒烦翰墨，又穿凿既甚，同异弥多。知几所谓董、京之说，前后相反。向、歆之解，父子不同。言无准的，事益烦费者，尤笃论也。虽仁宗令主，其书当存。而所言无裨於实政，今谨附存其目焉。
△《礼纬含文嘉》三卷（浙江吴玉墀家藏本）
不著撰人名氏。目录后有题词曰，巳上天镜、地镜、人镜，皆万物变异，但有所疑，无不具载。此乃三才之书，共六十篇，易名《礼纬含文嘉》三卷。绍兴辛巳十一月二十九日，东南第三正将观察使张师禹授。考宋两朝《艺文志》曰，今纬书存者独《易》。而《含文嘉》乃后人著为占候兵家之说，与诸家所引礼纬乖异不合，故以易纬附经，以含文嘉入五行云云，则其书实出南宋初。然张师禹记特称易名《礼纬含文嘉》，则此名实师禹所改，原本称即其本书。两朝《艺文志》疑其乖异不合，盖偶未详核也。朱彝尊《经义考》既历引诸书所引含文嘉，证其不合，又云所见凡二本，一本画云气星煇之象，而附以占词，一本分天镜、地镜、人镜。皆非原书，而於含文嘉标目之下仍注存字，则舛误甚矣。
△《丙丁龟鉴》五卷、《续录》二卷（两江总督采进本）
宋柴望撰。望字仲山，江山人。嘉定、绍熙间为太学上舍。除中书，特奏名。
淳祐六年，岁在丙午，正旦日食，望因上此书，逮下诏狱。寻放归。景炎二年，荐授迪功郎，史馆国史编校。宋亡后，不仕而终。为柴氏四隐之一。是书大旨以丙午丁未为国家厄会，因历摭秦庄襄王以后至晋天福十二年，凡值丙午、丁未者二十有一，皆有事变应之，而归本於修省戒惧，以人胜天。《通考》著录作十卷，此本止五卷，然首尾完具，盖明人所合并也。续录二卷，一为元人所续，记宋真宗景德三年至理宗淳祐七年值丙午、丁未者五；一为明人所撰，记元世祖大德十年至顺帝至正二十七年值丙午、丁未者二。亦各举时事实之，如望书之例，均不著姓名。考阳九、百六、元二之说，自汉以来即有之，丙丁之说则倡於望。元人续录序引阴阳家之言曰，丙丁属火，遇午未而盛，故阴极必战，亢而有悔也。又曰，丙禄在巳，午为刃煞，丁禄居午，未为刃煞，其术纯用术数家言，不出经典。
夫王者敬天勤民，无时可懈，岂待六十年一逢厄会，始议修省！且史传所书，乱多治少，亦不必尽系於丙丁。望徒见靖康之变，适在是二年中，故附会其文，冀以悚听，实则所列事迹，多涉牵就，宜其言之不行也。且论涉禨祥，易荧民听。
《辍耕录》所载龙蛇跨马之妖言，岂非至正二十七年适当丙午，遂借是说以惑众欤？后世重其节义，又立言出於忠爱之诚，故论虽不经，至今传录，实则不可以为训也。
△《黄帝奇门遁甲图》一卷（浙江范懋柱家天一阁藏本）
不著撰人名氏。所载惟阴阳十八局及入门凡例，而馀法皆不详。前有序一篇，末题景祐己亥七月，兵部尚书杨惟德。案陈氏《书录解题》，景祐间修《遁甲玉函符应经》，为司天春官正杨惟德撰，而仁宗御制序文。今此序又称惟德自撰，其官阶既不相合，而文辞鄙拙，亦不类宋人。殆好事者依托为之也。
△《太乙统宗宝鉴》二十卷（浙江汪启淑家藏本）
旧题元晓山老人撰，不知其姓名。前有大德七年自序。钱曾《读书敏求记》，称其家藏旧钞《统宗宝鉴》有二本；其一后附《起例》、《真数》、《淘金歌》三书各一卷，其一后附《数林》、《筹数》、《专征集略》、《神机三镜》四书各一卷。今检此本，并无所附，或为传录者所删削也。其书以太乙周行统运六十四卦，与夫五福三基之贵神，八门十精之星使，经纬错综，标类成编。凡分二百馀目，大约本王希明《金镜式经》而推扩之，颇为赅备。案王肯堂《郁冈斋笔麈》云，太乙之术，世所宗尚者惟《统宗宝鉴》。其求积年术，置演上元甲子，距元大德七年癸卯岁，积一千零一十五万五千二百一十九年以为七曜齐元之法。然用此积算逆推至上元甲子，得气应三十四万七千八百七十五分，乃戊戌日酉正三刻，非甲子年甲子月甲子日甲子时也。其非七曜齐元明矣。作太乙书者不精算法，故讹舛如此。行之数百年，莫为是正，可叹也云云。是其於演记寻元之术，殊未足据矣。
△《太乙成书》八卷（浙江范懋柱家天一阁藏本）
不著撰人名氏。是书以太乙五将奇偶二算演七十二局，视岁神吉凶。其法以上元甲子岁太乙起乾行八宫，每三年一徙。计神起寅，逆行十二辰，天目起甲，顺行十六神。又以计神加艮求天目所在，为始击将，而天目、始击又各以其算立大将、参将，故必七十六局而五将游行变动之格始周。凡五周为三百六十局，而甲子之太乙始复归於乾。其每月者为月局，阴阳顺逆，略如遁甲法。复约之为日局，而太乙之用乃具。书中所列诸局，杂引《淘金歌》、《金镜》、《福应》、《紫庭诸经》及《乐产》、《王佐秘珠》诸说以证之。不为诠次，往往冗杂无绪。
又其论兵家主客先后以算之和长者胜，若关囚掩迫，宜固守而算少者，不利深入，亦为牵於成局。殆《新唐书方技传序》所谓迂而入诸拘碍，泥而弗通大方者也。
△《禽总法》（无卷数，浙江巡抚采进本）
不著撰人名氏。言八门休旺及二十八宿降伏、厌禳之法。其论禽宿，多援引古人以自神。至谓周公制礼时，遇房日兔。夫子在陈绝粮，遇昴日鸡以救。术者之荒诞无稽，大率类此。末载遁甲符咒诸图，尤鄙俚不足据。
△《黄帝演禽七元三传心法》一卷（浙江范懋柱家天一阁藏本）
不著撰人名氏。其书乃以七元之翻禽倒将论战阵主客之用者。其略以兵气在内，利为主，兵气在外，利为客。而比和则利招安，不交则利退保。值时之壬癸，为截路与旬空时，皆在所避。其文颇亦简明。然所列条目，有倒将而无翻禽。且标题称七元三传，而此书仅有一元三传。为壬家言，或本参用壬术，而卷中并未之及，非完书也。
△《七元六甲天书》一卷（浙江范懋柱家天一阁藏本）
不著撰人名氏。杂取星禽衰旺，论藏兵立寨及出行之吉凶，而参以六甲青龙之图及掌中门，似又旁采遁甲之术。其论每月值日星、咸池、月厌、往亡之类，又与近世选择家相同。大都剽窃成书，夸诞无取。末附以观云日月图及占旗步风之说。至谓敌用青旗则我用白旗必胜，风从南来为缓风，阵不宜动，从北来为胜风，我军不战大胜，此尤术士悠谬无稽之说矣。
△《奇门要略》一卷（浙江范懋柱家天一阁藏本）
不著撰人名氏。大都摭拾《奇门五总龟》之说，略加诠次，於得奇、得门、得使毫无所发明。即超神、接气亦未之及，而以为得宋平章赵公之传。书末复援刘基、徐达以自神其术。此术家诞妄之习，不足究诘也。
△《太乙遁甲专征赋》一卷（浙江范懋柱家天一阁藏本）
不著撰人名氏。考焦竑《经籍志》有明员卓《遁甲专征赋》，其名与此相合，或即卓书，或后人所拟作，莫能详也。其书以遁甲论行军趋避之用，不外《烟波钓叟歌》中之意，别无所发明。且以太乙命名，而篇中绝无一语及太乙九宫计神主客者，尤为不可解矣。
△《佐元直指图解》十卷（安徽巡抚采进本）
旧本题明刘基撰，汪元标订，江之栋辑。盖世有《佐元直指赋》一篇，传为基所著。天启丁卯，之栋因演为图式而纂注之，元标则为刊刻以行者也。其书以相地为主，於山运卦位星宫吊替之说略具。八卷以下，详选择之要。末附上官出行吉凶，间采六壬遁甲、游鲁奇仪之说。视术家游谈不根者，尚为简当。
△《肘后神经大全》三卷（浙江范懋柱家天一阁藏本）
旧本题涵虚子臞仙撰。臞仙者，明宁献王权自号也。权有《汉唐秘史》，已著录。其平生颇讲神仙方技之书，所著《肘后神枢》二卷，《运化元枢》一卷，见《明史艺文志》。又高儒《百川书志》亦云臞仙肘、后神枢二卷九章七十七条。今是编所载皆推算诸星煞吉凶以为趋避，上卷为值日图，中卷为值时旁图，下卷为值日时断例，卷帙篇章，与明史志及高儒《书志》俱不相合，图说亦皆疏陋，疑已为后人增益，非原本矣。
△《遁甲吉方直指》一卷（浙江范懋柱家天一阁藏本）
明王巽撰。巽自号秦台子，兰阳人。官钦天监五官司历。是书前有自序，谓永乐中上巡狩北京，增《大统王遁历书》，命巽及冬官正皇甫仲和、灵台郎汤铭等推演遁甲，删诸凶时，专注吉门以利用。因集为此书，盖亦《壬遁历》之略例也。然术家主趋避，未有不明於所避而可以获吉者。专选吉方以求验，非古法矣。
△《类编历法通书大全》三十卷（两淮盐政采进本）
不著编辑者名氏。考《明史艺文志》载《历法通书》三十卷，注金谿何士泰《景祥历法》，临江宋鲁珍《辉山通书》合编。今观是书，於何、宋两家外，另标鳌峰熊宗立《道轩类编》一行，不知何时增入。十九卷以前目录析为三节，分标何、宋、熊三人之名。自二十卷以下，别起目录，似又另为一书，而不详何人所纂。卷首原序亦无姓名，称宋《辉山通书》，集先贤之秘，而何景祥《历法集成》，又辉山所未见，故以二书合之。其说与《艺文志》相合，疑即志所称《历法通书》，而坊间又有所增益也。其所载选择之要，皆术家常法，初无秘义。
至纰缪之处，则钦定《协纪辨方书》驳正详矣。
