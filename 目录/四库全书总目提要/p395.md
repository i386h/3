<!-- { "loadSidebar": true } -->
《汉志杂家》有《尉缭》二十九篇。《隋志》作五卷。《唐志》作六卷，亦并入於杂家。郑樵讥其见名而不见书，马端临亦以为然。然《汉志》兵形势家内实别有《尉缭》三十一篇。故胡应麟谓兵家之《尉缭》即今所传，而杂家之《尉缭》并非此书。今杂家亡而兵家独传，郑以为孟坚之误者，非也。特今书止二十四篇，与所谓三十一篇者数不相合，则后来已有所亡佚，非完本矣。其书大指主於分本末，别宾主，明赏罚，所言往往合於正。如云兵不攻无过之城，不杀无罪之人。
又云，兵者所以诛暴乱，禁不义也。兵之所加者，农不离其田业，贾不离其肆宅，士大夫不离其官府，故兵不血刃而天下亲。皆战国谈兵者所不道。晁公武《读书志》有张载注《尉缭子》一卷，则讲学家亦取其说。然书中兵令一篇，於诛逃之法言之极详。可以想见其节制，则亦非漫无经略，高谈仁义者矣。其书坊本无卷数。今酌其篇页，仍依《隋志》之目，分为五卷。
△《黄石公三略》三卷（通行本）
案黄石公事见《史记》。《三略》之名始见於《隋书经籍志》，云下邳神人撰，成氏注。唐、宋艺文志所载并同。相传其源出於太公，圮上老人以一编书授张良者，即此。盖自汉以来，言兵法者往往以黄石公为名，史志所载有《黄石公记》三卷，《黄石公略注》三卷，《黄石公阴谋乘斗魁刚行军秘》一卷，《黄石公神光辅星秘诀》一卷，又《兵法》一卷，《三鉴图》一卷，《兵书统要》一卷。今虽多亡佚不存，然大抵出於附会。是书文义不古，当亦后人所依托。郑瑗《井观琐言》称其剽窃老氏遗意，迂缓支离，不适於用。其知足戒贪等语，盖因子房之明哲而为之辞，非子房反有得於此。其非圮桥授受之书明甚。然后汉光武帝诏引黄石公柔能制刚、弱能制强之语，实出书中所载军识之文。其为汉诏援据此书，或为此书剽窃汉诏，虽均无可考。疑以传疑，亦姑过而存之焉。
△《三略直解》三卷（浙江范懋柱家天一阁藏本）
明刘寅撰。寅始末未详，自题前辛亥科进士。考太学进士题名，洪武辛亥有刘寅，崞县人，盖即其人。张纶《林泉随笔》称，太原刘寅作《六书直解》，谨据经史，辨析舛谬。然刘寅所注者凡六书，此其一种也。《三略》一书，《汉志》不著於录。张商英伪作《素书》，托盗者得之张良冢中，而以称《三略》出黄石公者为误。寅辨其杂取子书中语，更换字样联属之，诋商英言涉虚无。其说当矣。
然必以《三略》为真出太公，至黄石公始授张良，於书中越王句践投醪饮士一事无以为解，则指为黄石公所附益。又遁其说以为句践以前或别有投醪之事，今不可考。则其诬与商英等矣。真德秀《西山集》有是书序，亦以为虽非太公作，而当为子房之所受。则寅说亦有所自来。其大旨出於黄、老，务在沉几观变，先立於不败以求敌之可胜。操术颇巧，兵家或往往用之。寅之所注，亦颇能发明此意，又能参校诸本，注其异同，较他家所刻亦特为详赡。中有阙字无可考补，今亦姑仍之焉。
△《素书》一卷（江苏巡抚采进本）
旧本题黄石公撰。宋张商英注。分为六篇，一曰原始，二曰正道，三曰求人之志，四曰本德宗道，五曰遵义，六曰安礼。黄震《日抄》谓其说以道、德、仁、义、礼五者为一体，虽於指要无取，而多主於卑谦损节，背理者寡。张商英妄为训释，取老子先道而后德，先德而后仁，先仁而后义，先义而后礼之说以言之，遂与本书说正相反。其意盖以商英之注为非，而不甚斥本书之伪。然观其后序所称圯上老人以授张子房，晋乱，有盗发子房冢，於玉枕中得之，始传人间。又称上有秘戒，不许传於不道不仁不圣不贤之人，若非其人，必受其殃；得人不传，亦受其殃。尤为道家鄙诞之谈。故晁公武谓商英之言世未有信之者。至明都穆《听雨纪谈》，以为自晋迄宋，学者未尝一言及之，不应独出於商英，而断其有三伪。胡应麟《笔丛》亦谓其书中悲莫悲於精散，病莫病於无常，皆仙经、佛典之绝浅近者。盖商英尝学浮屠法於从悦，喜讲禅理，此数语皆近其所为，前后注文与本文亦多如出一手。以是核之，其即为商英所伪撰明矣。以其言颇切理，又宋以来相传旧本，姑录存之，备参考焉。
△《李卫公问对》三卷（通行本）
唐司徒并州都督卫国景武公李靖与太宗论兵之语，而后人录以成书者也。案史称所著兵法世无完书，惟《通典》中略见大概。此书出於宋代，大旨因杜氏所有者而附益之。何薳《春渚纪闻》谓苏轼尝言世传王通《元经》、关子明《易传》及此书，皆阮逸所伪撰，苏洵曾见其草本。马端临撰《四朝国史兵志》，谓神宗熙宁间，尝诏枢密院校正此书，似非逸所假托。胡应麟《笔丛》则又称其词旨浅陋猥俗，最无足采，阮逸亦不应鄙野至此，当是唐末宋初村儒俚学掇拾贞观君臣遗事而为之。诸说纷纭，多不相合。今考阮逸伪撰诸书，一见於《春渚纪闻》，再见於《后山谈丛》，又见於《闻见后录》，不应何薳、陈师道、邵博不相约会，同构诬词。至熙宁、元丰之政，但务更新，何尝稽古？尤未可据七书之制，断为唐代旧文。特其书分别奇正，指画攻守，变易主客，於兵家微意时有所得，亦不至遂如应麟所诋耳。郑瑗《井观琐言》谓问对之书虽伪，然必出於有学识谋略者之手。斯言近之。故今虽正其为赝作，而仍著之於录云。
△《太白阴经》八卷（浙江范懋柱家天一阁藏本）
唐李筌撰。筌里籍未详，惟《集仙传》称其仕至荆南节度副使，仙州刺史，著《太白阴经》。又《神仙感遇传》曰：筌有将略，作《太白阴符》十卷，入山访道，不知所终。《太白阴符》，当即此书，传写讹一字也。考《唐书艺文志》、《宋史艺文志》皆云《太白阴经》十卷，而此本止八卷，疑非完帙。然核其篇目，始於天地阴阳险阻，终於杂占，首尾完具，又似无所阙佚。殆后人传写有所合并，故卷数不同欤？兵家者流大抵以权谋相尚，儒家者流又往往持论迂阔，讳言军旅，盖两失之。筌此书先言主有道德，后言国有富强，内外兼修，可谓持平之论。其人终於一郡，其术亦未有所试，不比孙、吴、穰苴、李靖诸人，以将略表见於后世。然杜佑《通典》兵类取通论二家，一则李靖兵法，一即此经。其攻城具篇则取为攻城具，守城具篇筑城篇、凿濠篇、弩台篇、烽燧台篇、马铺土河篇、游奕地听篇则取为守拒法，水攻具篇则取为水战具，济水具篇则取为军行渡水，火攻具篇、火战具篇则取为火兵，井泉篇则取为识水泉，宴娱音乐篇则取为声感人。是佑之采用此书，与李靖之书无异，其必有以取之矣。靖之兵法，宋时已残阙舛讹；阮逸所传，又乱以伪本。筌此经至今犹存，惟篇首阴阳总序及天地无阴阳篇有录无书，不知佚於何时，今则无从校补矣。
△《武经总要》四十卷（江苏巡抚采进本）
宋曾公亮、丁度等奉敕撰。晁公武《读书后志》称，康定中，朝廷恐群帅昧古今之学，命公亮等采古兵法及本朝计谋方略。凡五年奏御，仁宗御制序文。其书分前、后二集。前集制度十五卷，边防五卷，而十六卷、十八卷各分上下。后集故事十五卷，占候五卷。仁宗为守成令主，然武事非其所长；公亮等亦但襄赞太平，未娴将略。所言阵法战具，其制弥详，其拘牵弥甚，大抵所谓检谱角牴也。
至於诸番形势，皆出传闻，所言道里山川，以今日考之，亦多剌谬。然前集备一朝之制度，后集具历代之得失，亦有足资考证者。《读书后志》别载王洙《武经圣略》十五卷，乃宝元中西边用兵，诏洙编祖宗任将用兵边防事迹为十二门，今已佚。南渡以后，又有《御前军器集模》一书，今惟造甲法二卷，造神臂弓法一卷，尚载《永乐大典》中，其馀亦佚。宋一代朝廷修讲武备之书，存者惟此编而已，固宜存与史志相参也。
△《虎钤经》二十卷（安徽巡抚采进本）
宋许洞撰。洞字渊夫，吴兴人。登咸平三年进士，为雄武军推官，免归。寻召试中书，改乌江县簿。坐事变姓名，隐中条山。龚明之《中吴纪闻》谓，洞平生以文章自负，所著诗篇甚多，欧阳修尝称为俊逸之士者是也。是书卷首有洞进表及自序，大意谓《孙子兵法》奥而精，学者难於晓用。李筌《太白阴符》经论心术则秘而不言，谈阴阳又散而不备。乃演孙、李之要，而撮天时人事之变，备举其占有。凡六壬、遁甲、星辰、日月、风云、气候、风角、鸟情以及宣文设奠、医药之用、人马相法，莫不具载。积四年书成，凡二百十篇，分二十卷，名曰《虎钤经》。大都汇辑前人之说，而参以己意，惟第九卷所载飞鹗、长虹、重覆、八卦四阵，及飞辕寨诸图，为洞自创耳。其四阵统论自以为远胜李筌所纂。其间亦多迂阔诞渺之说，不足见诸施行。然考《汉书艺文志》兵家者流，有兵权谋、兵形势、阴阳诸类，凡七百馀篇。盖古来有此专门之学，今《汉志》所录者久已亡佚，而洞独能掇拾遗文，撰次成帙，不可谓非一家之言。录而存之，亦足以备一说也。
△《何博士备论》一卷（浙江鲍士恭家藏本）
宋何去非撰。去非字正通，浦城人。元丰五年以特奏召。廷试，除右班殿直，武学教授博士。元祐四年以苏轼荐，换承奉郎。五年出为徐州教授。轼又奏进所撰备论，荐为馆职，不果行。是编即轼奏进之本。轼状称二十八篇，此本仅二十六篇，盖佚其二也。去非本以对策论兵得官，故是编皆评论古人用兵之作。其文雄快踔厉，风发泉涌，去苏氏父子为近。苏洵作《六国论》，咎六国之赂秦；苏辙作《六国论》，咎四国之不救；去非所论，乃兼二意，其旨尤相近，故轼屡称之。卷首惟载轼荐状二篇，所以志是书之缘起也。卷末有明归有光跋，深讥是论之谬。且以元符政和之败，归祸本於去非。夫北宋之衅，由於用兵，而致衅之由，则起於狃习晏安，废弛武备，驱不可用之兵而战之。故一试而败，再试而亡。南渡以后，卒积弱以至不振。有光不咎宋之溃乱由士大夫不知兵，而转咎去非之谈兵？明代通儒所见如是，明所由亦以弱亡欤。
△《守城录》四卷（永乐大典本）
宋右正议大夫陈规在德安御寇事迹也。规字元则，密州安邱人。中明法科。
