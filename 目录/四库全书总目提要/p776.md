<!-- { "loadSidebar": true } -->
国朝张湄撰。湄字鹭洲，钱塘人。雍正癸丑进士，官至给事中。是编分《于野》、《鸡木》、《砖景》、《滇行》、《痴床海槎》、《岵怀》、《皖游》、《鹢风》、《罍耻》十集。湄与金志章、厉鹗等以诗相镞厉，故集中与诸人唱和为多。
△《秋水斋诗集》十五卷（浙江巡抚采进本）
国朝张映斗撰。映斗字雪子，乌程人。雍正癸丑进士，官翰林院编修。是编凡十四集，首曰《或可存集》，次《江上集》，次《钓矶集》，次《云林集》，次《范湖集》，次《日下集》，次《水签集》，次《新馆集》，次《内舍集》，次《新馆后集》，次《旧雨集》，次《清秘集》，次《瀛台集》，次《使星集》。
皆其子守约、守愚所编；前有汤右曾《序》，作於康熙乙未，盖其早年即为右曾所赏识也。
△《宁远堂诗集》一卷（侍讲刘亨地家藏本）
国朝朱成点撰。成点字司衡，宁乡人。此集其所自编。《自序》有云：“迁徙流离，至庚子疾中，闭门却轨，始多作诗以自遣。”而集中又有《己酉下第诗》，盖老於诸生者也。
△《松桂读书堂集》八卷（江苏周厚堉家藏本）
国朝姚培谦撰。培谦字平山，华亭人。喜刻“巾箱小本”，亦好事之士。所著有《春帆集》，刻於康熙庚子；《自知集》刻於雍正甲辰；《乐府及览古诗》，刻於乾隆己未。此本乃乾隆庚申裒合诸编，删为一集，培谦自为之《序》，其诸集《序》亦仍列之於卷端。
△《舒晓斋存稿》三卷（山东巡抚采进本）
国朝黄溶撰。溶字涪远，郓城人，雍正中贡生。是集凡诗二卷，词、赋共一卷。皆未合古人尺度，盖乡曲无师之学也。
△《桐阴书屋集》二卷（山东巡抚采进本）
国朝朱崇勋撰。崇勋字彝存，号怡园，历城人。其诗沿新城末派，清脱有馀而深厚不足。
△《湖上草堂诗》一卷（山东巡抚采进本）
国朝朱崇道撰。崇道字带存，崇勋弟也。其诗如“寒烟依树澹，馀雪傍山明；樵声通涧底，人影上芦花。”颇有思致，然寥寥数篇，不成卷帙。
△《蚕桑乐府》一卷（江西巡抚采进本）
国朝沈炳震撰。炳震有《九经辨字渎蒙》，已著录。此乃其《增默斋诗集》之一种，自《护种》至《赛神》凡二十首，皆七言长句，盖欲以当蚕毕报赛之曲也。
△《无悔斋集》十五卷（浙江巡抚采进本）
国朝周京撰。京字西穆，一字少穆，钱塘人，雍正中诸生。是集为同里厉鹗所定。分年编次，附录全祖望所撰《墓志铭》，及同人《扫墓诗》。鹗《序》以高岑豪健比之。今观其诗，源出剑南，在一时诗社中，酒旗茗碗，拈韵分题，亦足倾倒流辈；若方驾古人，则又当别论矣。
△《实懒斋诗集》四卷（浙江巡抚采进本）
国朝张时泰撰。时泰字平山，号六可，嘉兴人，官桐城县知县。是集前有时泰自作《实懒先生传》，颇以旷达闲適自许。传末系以诗曰：“懒送穷愁懒顾身，懒趋权贵懒干人；懒寻枯句每经日，懒作报书恒几旬。幽赏懒殊辜景物，远游懒已绝风尘；懒眠懒起情如醉，十懒先生懒是真。”其诗格大抵似此也。
△《亦庐诗集》二十八卷（江西巡抚采进本）
国朝汤斯祚撰。斯祚字衎之，号亦庐，南丰人，雍正中以岁贡生官江西新昌县训导。是集以编年为次。其居家则有《超遥书堂草》、《茗柯山房草》；游楚则为《匡庐山草》，《沔阳草》；泊归而复出，则有《茗柯山房后草》，《崇真禅院草》，《沅湘草》；充贡以后，则有《北征》、《燕山》、《南辕》诸草；为学官以后，则为《宜丰草》、《俸满草》、《回任草》、《宜丰后草》。其诗笔力颇爽健，惟功候未深耳。
△《芝坛集》二卷（山东巡抚采进本）
国朝张鹏翼撰。鹏翼有《芝坛史案》，已著录。其诗文皆以讲学为宗，体格多近於语录。
△《江湖闲吟》八卷（福建巡抚采进本）
国朝王道撰。道字直夫，漳浦人，官金山县知县。卷首有黄之隽《序》，称所著有《鹿皋文集》，有《京华稿》，今未见。此集题曰《江湖闲吟》，乃其罢官后，寓居朱泾所作。其版心则题曰《鹿皋诗集》，盖其集总名“鹿皋”，以诗文分集；而诗集之中此为一种也。据所自述，初学李梦阳，后乃变以王维、陆游，然先入者为主矣。
△《慎独轩文集》八卷（浙江巡抚采进本）
国朝刘青霞撰。青霞字啸林，襄城人，雍正中诸生。是集皆散体杂文，前有王心敬所作《小传》，称其酷爱司马迁、班固书，未尝释手。今集中有《小传》二卷，《史论》一卷，盖亦留心史学者也。
△《孱守斋遗稿》四卷（江西巡抚采进本）
国朝姚世钰撰。世钰字玉裁，号薏田，归安人。平生学问，以何焯为宗，故全祖望为其《墓铭》曰：“薏田之学，私淑义门，义门之徒，莫之或先。人亦有言，墨守太坚，薏田不信，御侮兀然。每逢异帜，互有争端，焦唇敝舌，各尊所闻。”纪其实也。祖望《志》又称：“马曰璐、马曰琯、张四科，收拾其遗文开雕。”又称所著为《莲花庄集》八卷。此本书名卷数，皆与《志》不合。末有张四教《跋》，称勒为诗文各二卷，则又无所阙佚，不知何故也。
△《蕴亭诗稿》二卷（江苏巡抚采进本）
国朝金綎撰。綎字连城，先世居广东，綎移居於江南，遂为吴县人。
是集为其子祖静所编。前有钱维城《序》，称其诗派出自岭南。少年至京师，《秋日游灵佑寺》，有“高云不碍静，晴日自知寒”，为新城王士祯所赏。又附载旧评数条，其一条云：才不富，却有气，如裴旻舞剑；非行阵之才，而亦能令吴道子长笔力。思不苦，却自深，如帝释天，人不能参扣，闻大迦叶语，亦一一入真法藏语；格欲正，却亦别，如《蜀汉》、《南唐》，称名甚正，论其立国，固是偏隅。亦颇得其似云。
△《翰村诗稿》六卷（编修周永年家藏本）
国朝仲昰保撰。昰保字羹梅，号翰村，常熟人。是集前五卷为昰保所自编，皆题曰《行卷》。第一卷曰《辛集》。第二曰《壬集》。第三曰《癸集》，第四曰《甲集》，第五曰《后甲集》。案：唐时进士，以所业投贽当路，谓之“行卷”，见於《摭言》等书者颇详。昰保终老山林，而名所作为《行卷》，未喻其说。又文集以甲乙标目，始於《文选》诸赋，其两集分甲乙者，为李商隐《樊南集》；一集以甲乙分卷者，为陆龟蒙《笠泽丛书》。然皆以十干为次。是集独以辛壬、癸甲为次，亦莫明其故。第八卷题曰《遗集》，则乾隆癸亥昰保旅卒於博山，其友赵念所续编也。昰保初学诗於同里冯武，武，冯班从子也。故其诗格律色泽皆冯氏法。康熙辛丑，复北至益都，从赵执信受学。故其诗运意鑱刻，则纯用赵氏法云。
△《梧江杂咏》一卷（编修汪如藻家藏本）
国朝刘云峰撰。云峰字秋冶，南昌人。是编取梧州风景、古迹，为竹枝词四十五首，各附注其下，亦颇详悉，然皆因仍地志之旧文，无所考辨。
△《在亭丛稿》二十卷（江苏巡抚采进本）
国朝李果撰。果字硕夫，长洲人，“在亭”其号也。是集凡杂文十二卷，后附《咏归亭诗钞》八卷。果之论文，谓弇州、北地，文古而患乎似；义乌、延陵，文真而患乎浅。欲救似与浅之病，惟在读书穷理，故所作颇有矩矱，而墨守太甚，亦未能变化也。
△《朴庭诗稿》十卷（编修吴寿昌家藏本）
国朝吴爚文撰。爚文字璞存，一字朴庭，会稽籍，山阴人。雍正中国子监生，屡举不第。生平游历，一寄诸吟咏。前四卷其友人严遂成所选，后六卷则晚年所自订也。
△《孤石山房诗集》六卷（浙江巡抚采进本）
国朝沈心撰。心字房仲，仁和人。雍正中诸生，早从查慎行游，其诗亦颇有查氏法。
△《抗言在昔集》一卷（江西巡抚采进本）
国朝沈冰壶撰。冰壶字心玉，山阴人。是编皆咏古七言绝句，而多考证文史，与他家咏古评论事迹得失者又别；其学识颇为拔俗，而有意示高，或流於诞。如《论帝魏帝蜀》一条，洞见宋人之症结。《论苏氏父子之文自相矛盾》一条，足关其口。《论续通鉴纲目》诸条，皆颇公允。《论岳飞女银瓶》一条，极有根据。
羊祜、周恭帝二条，亦颇有推阐。至於以司马迁之“先黄老后六经”为是，以王充《论衡》欲藉诸子正经之误，为识在董仲舒上。以庄子、荀子为两大儒，以老子配《论语》，庄子配《易》，管子配《书》，《离骚》配《诗》，荀子配《礼》，《史记》配《春秋》，续为沈氏六经。谓《管子地员篇》、班固《地理志》，伯仲《禹贡》，而《周礼职方》有愧色，皆未免有意骇俗，不为定论。其论《剑侠传》之誖，似矣；不知《剑侠传》本无是书，乃明人抄《太平广记》二卷为之。其论《亢仓子》为影撰，似矣；不知为王士元所补。士元作《孟浩然集序》，自言其始末最明，颇为失考。又如国朝诗人，自王士祯、朱彝尊、田雯、梁佩兰、宋琬诸人，无一不肆诋排；国朝文人，自黄宗羲、毛奇龄、汪琬、姜宸英、王源、方苞诸人，无一不遭指摘；或加以丑詈，至谓其不堪供唾。且谓此外寥寥，自郐无讥。其意欲於百馀年中，以第一人自命，尤放诞矣。
△《二须堂集》二卷（户部尚书王际华家藏本）
国朝丁咏淇撰。咏淇字瞻武，号菉滨居士，钱塘人。是集为咏淇所自编。
“二须”者，取诸葛亮“学须静，才须学”语也。上卷书十二首，《序》十九首，下卷《记》二首，《传》六首，论二首，《辨》一首，《说》四首，《题跋》五首，《书事》二首，《家训》十八则。其中《知希子传》，未闻其人，意为自寓之词欤？文虽不甚入古格，而颇以扶持名教为主。集中别有《仰编序》，盖其笔记；又有《菉滨诗钞序》，为其诗集。今皆未见。
△《双树轩诗钞》一卷（编修李中简家刊本）
国朝僧湛性撰。湛性一名湛汛，字药根，又曰药菴。本丹徒徐氏子，居扬州之“祇园菴”，故其诗卷亦自署为“江都”。初自刻所作为《药菴集》，殁后其版散佚。此本乃乾隆壬辰所重刊也。其诗宗法王士祯，惟沿溯於士祯《唐诗十选》之中。故结体修洁，时有隽语。如所谓“春风拂禅衣，流莺啼树杪；二月青满林，百花开已早”者，亦颇近自然，然骨力未坚，兴象颇浅。十首以外，语意略同。
盖聪明多而学问少，故流连光景，所就止於如斯耳。
△《香域内外集》十二卷（两淮马裕家藏本）
国朝释敏膺撰。敏膺，苏州花山翠岩寺僧。是集，乃其弟子圣药等所编。
《外集》诗文凡七卷，《内集》五卷，皆语录、偈语，盖释家以释为内学，儒为外学耳。
△《敲空遗响》十二卷（内府藏本）
国朝僧如乾撰。如乾字憨休，四川人，尝主陕西兴善、燉煌等寺。是集凡杂文八卷，诗四卷。
