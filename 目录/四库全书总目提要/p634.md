<!-- { "loadSidebar": true } -->
以燕京小为康王坐之兆，以迎送亭为迎宋之兆，以金澜酒为金烂之兆，以归德府为复旧之兆，以沃州为天水之兆。皆附会牵合，亦何异吕绅弃通州而遁，乃表言夜梦赤帜朱甲为中兴之瑞乎！《二老堂诗话》又载麟之使金，金主爱之，享以牛鱼。密糟其首以归献，时有鱼头公之嘲。则当时必有所取悦於金主者。而其诗夸宋诋金，与事实绝不相应。又前后《凯歌》三十首，虚张虞允文瓜洲采石侥倖之功，殊为过实。词句亦多鄙俚，不类麟之他诗。考诸《宋志》，亦无外集之目。
殆其子讳而削稿，后人又掇拾附存欤？以原本所有，姑仍其旧录之，而附订其谬如右。
△《竹洲集》二十卷、附《棣华杂著》一卷（安徽巡抚采进本）
宋吴儆撰。儆字益恭。初名偁，避秀邸讳，改名。休宁人。绍兴二十七年第进士。历朝散郎、广南西路安抚使，主管台州崇道观。卒谥文肃。其集《宋史艺文志》、《书录解题》、《文献通考》皆不著录。集首有端平乙未敷文阁学士程珌序，称其文峭直而纡馀，严洁而平澹，质而非俚，华而不雕。今观其诗文，皆意境劖削，於陈师道为近。虽深厚不逮而模范略同，盖以元祐诸人为法者。
其《上蒋枢密书》，论战和守之俱非。《与汪楚材书》，论伊川之徒皆有卓识。
其《刍言》中《豪民黠吏》一条，与《论邕州以互市劫制化外》一条，亦具有吏才。非但以文章重也。
△《高峰文集》十二卷（两淮马裕家藏本）
宋廖刚撰。刚字用中，顺昌人。绍兴中为御史中丞，出提举明道宫，致仕。
高峰其号也。事迹具《宋史》本传。考《朱子语类》论龟山门人，谓刚为助和议。
今观其集，若《漳州被召上殿》、《乞约束边将》诸劄，其说诚然。然《宋史》本传载金人败盟，刚乃有责郑亿年以百口保金人之语。又欲起旧相有德望者。以是为桧所恶，致斥奉祠。而集中《与秦相公书》，亦以和议为失。前后如出两人，岂至是乃悟其谬欤？《宋史》以刚为杨时弟子，道学一脉。爱屋及乌，使与张九成、胡铨同传，固为不伦。然视怙过不悛者，则有间矣。其他奏议，指陈当时利弊，颇有可采。《答陈几叟书》，论知制诰之失，尤为切当。至其《乞设亲军劄子》，舍大虑小，所见殊陋。又谏止高宗节序拜钦宗事，於君臣兄弟之义，亦皆未协。本传乃独采之，去取未免失伦。亦足证《宋史》之疏谬，其是非不尽可据矣。其集久无刻本，传写多误，脱字或至数行。无从校补，今亦姑从旧本录之焉。
△《鄂州小集》六卷、《附录》二卷（两淮马裕家藏本）
宋罗愿撰。愿有《尔雅翼》，已著录。淳熙甲辰愿由知南剑州改鄂州。乙巳卒於官。州佐刘清之为刊其遗稿，名《鄂州小集》，止六卷。史称十卷，与原集不合。盖《宋史》多讹，不足为据。此本卷数虽符，然编次无法。又以《新安志》中小序二篇入之，疑经后人掇拾而成，亦非其旧也。愿父汝楫，助秦桧以害岳飞，犯天下之公怒。而愿学问该博，文章高雅，乃卓然有以自立，不为父恶之所掩。
其《淳安社坛记》，朱子亦谓不如。其《尔雅翼》后有方回跋曰：“回闻之先君子，南渡后文章有先秦、西汉风，惟罗鄂州一人。甫七岁，能为《青草赋》以寿其先尚书。少长，落笔万言。既冠，乃数月不妄下一语。其精思如此。”又曰：“《小集》仅文十之一，刘公清之子澄所刊。晦翁谓其文有经纬，尝欲附名集后。”
又谓罗端良止此可惜。盖年止四十馀，使老寿，进未艾也。郑玉作是集序亦曰：“其《陶令祠堂记》、《张烈女庙碑》，词严理畅。至於《论成汤之惭德》，则所以著千古圣贤之心，明万世纲常之正”云云。朱子当南宋初，方回当南宋末，其推重如出一辙。知一代作者，於愿无异词矣。今所传者虽未必淳熙之原本，实皆愿之遗文，要足贵也。后二卷，附愿兄颂、愿弟颀、侄似臣之文。末又有明人《月山录》一卷，冗杂鄙陋，盖愿之疏族，因刊是集而窜入之，冀附骥以传，殊为疣赘。今存颂、颀、似臣之文，而所谓《月山录》者，则竟从删汰焉。
△《艾轩集》九卷、《附录》一卷（江苏巡抚采进本）
宋林光朝撰。光朝字谦之，莆田人。登隆兴元年进士。历官国子祭酒，兼太子左谕德。除中书舍人，兼侍讲。以集英殿修撰知婺州卒。事迹具《宋史儒林传》。光朝为郑侠之婿，又从陆子正游。学问气节，俱有自来。长朱子十六岁，朱子兄事之。其为舍人日，缴还谢廓然词头一事，尤为当世所称。平生不喜著书。
既没后，其族孙同叔裒其遗文为十卷，陈宓序之。后其外孙方之泰搜求遗逸，辑为二十卷，刻於鄱阳，刘克庄序之。至明代，宋刊已佚，仅存抄本。正德辛巳，光朝乡人郑岳择其尤者九卷，附以遗事一卷，题曰《艾轩文选》。是为今本。所谓十卷、二十卷者，今皆不可见。王士祯《居易录》称：“尝从黄虞稷借观其全集，憾未抄录。”未审即此本否也。然即此本观之，亦可见其一斑矣。旧本间有评语，盖明林俊所附入。皆无发明，故今悉删汰焉。
△《晦庵集》一百卷、《续集》五卷、《别集》七卷（内府藏本）
宋朱子撰。《书录解题》载《晦庵集》一百卷、《紫阳年谱》三卷，不云其集谁所编，亦不载《续集》。明成化癸卯莆田黄仲昭跋，称“晦庵朱先生文集一百卷，闽、浙旧皆有刻本。浙本洪武初取置南雍，不知辑於何人。今闽藩所存本，则先生季子在所编也。又有《续集》若干卷、别集若干卷，亦并刻之”云云。是正集百卷，编於在手。然朱玉《朱子文集大全类编》称在所编实八十八卷，合《续集》、《别集》乃成百卷。是正集百卷又不出在手矣。《别集》之首有咸淳元年建安书院黄镛序曰：“先生之文，正集、续集，潜斋、实斋二公已镂版书院。
建通守余君师鲁，好古博雅，搜访先生遗文又得十卷，以为别集。其标目则一仿乎前，而每篇之下必书其所从得。”是《别集》之编，出余师鲁手。惟《续集》不得主名，朱玉亦云无考。观镛所序在度宗之初，则其成集亦在理宗之世也。此本为康熙戊辰蔡方炳、臧眉锡所刊，眉锡序之，而方炳书后题曰《朱子大全集》。
不知其名之所始。考黄仲昭跋及嘉靖壬辰潘潢跋，尚皆称《晦庵先生集》。而方炳跋乃称：“朱子故有《大全文集》，岁月浸久，版已磨灭。”则其名殆起明中叶以后乎？惟是潢跋称文集百卷、续集五卷、别集七卷，与今本合。而与潢共事之苏信所作前序，乃称百有二十卷，已自相矛盾。方炳手校此书，其跋又称原集百卷、续集十卷、别集十一卷，其数尤不相符。莫明其故。疑信序本作百有十二卷，重刻者偶倒其文，而方炳跋则缮写笔误，失於校正也。方炳跋又称校是书时不敢妄有更定，悉依原本。即续、别二集亦未依类附入，颇得古人刊书谨严详慎之意。今通编为一百一十二卷，仍分标《晦庵集》、《续集》、《别集》之目。
不相淆乱，以存其旧焉。
△《梁谿遗稿》一卷（两淮马裕家藏本）
宋尤袤撰。袤有《遂初堂书目》，已著录。《宋史》袤本传载所著《遂初小稿》六十卷、内外制三十卷。陈振孙《书录解题》载《梁谿集》五十卷。今并久佚。国朝康熙中，翰林院侍讲长洲尤侗，自以为袤之后人，因裒辑遗诗，编为此本。盖百分仅存其一矣。厉鹗作《宋诗纪事》，即据此本为主。而别摭《三朝北盟会编》所载《淮民谣》一首，《茅山志》所载《庚子岁除前一日游茅山》一首，《荆溪外纪》所载《游张公洞》一首，《扬州府志》所载《重登斗野亭》一首，《郁氏书画题跋记》所载《题米元晖潇湘图》二首，《后村诗话》所载逸句四联。
而“去年江南荒”两联，即《淮民谣》中之语，前后复出。良由琐碎捃拾，故失於检校。知其散亡已甚，不可复收拾也。方回尝作袤诗跋，称“中兴以来，言诗必曰尤、杨、范、陆。诚斋时出奇峭。放翁善为悲壮。公与石湖，冠冕佩玉，端庄婉雅。”则袤在当时，本与杨万里、陆游、范成大并驾齐驱。今三家之集皆有完本，而袤集独湮没不存。盖文章传不传，亦有幸不幸焉。然即今所存诸诗观之，残章断简，尚足与三家抗行。以少见珍，弥增宝惜，又乌可以残賸弃欤！
△《文忠集》二百卷（浙江鲍士恭家藏本）
宋周必大撰。必大有《玉堂杂记》，已著录。是集即史所称《平园集》者是也。开禧中，其子纶所手订。以其家尝刻《六一集》，故编次一遵其凡例，为《省斋文稿》四十卷、《平园续稿》四十卷、《省斋别稿》十卷、《词科旧稿》三卷、《掖垣类稿》七卷、《玉堂类稿》二十卷、《政府应制稿》一卷、《历官表奏》十二卷、《奏议》十二卷、《奉诏录》七卷、《承明集》十卷、《辛巳亲征录》一卷、《龙飞录》一卷、《归庐陵日记》一卷、《闲居录》一卷、《泛舟游山录》三卷、《乾道庚寅奏事录》一卷、《壬辰南归录》一卷、《思陵录》一卷、《玉堂杂记》三卷、《二老堂诗话》二卷、《二老堂杂志》五卷、《唐昌玉蕊辨证》一卷、近体乐府一卷、书稿三卷、劄子十一卷、小简一卷。其年谱一卷，亦纶所编。又以祭文、行状、谥诰、神道碑等别为《附录》四卷终焉。陈振孙谓初刻时以《奉诏录》、《亲征录》、《龙飞录》、《思陵录》十一卷所言，多及时事，托言未刊。郑子敬守吉时，募工人印得之，世始获见完书。今雕本久佚，止存抄帙。而《玉堂杂记》、《二老堂杂志》等编，世亦多有别本单行者。已各著於录。兹集所载，则依原书编次之例。仍为录入，以存其旧第焉。
△《雪山集》十六卷（永乐大典本）
宋王质撰。质有《诗总闻》，已著录。其集久佚不传。仅散见《永乐大典》中。史称其尝著论五十篇，言历代君臣治乱，谓之《朴论》。今止存《汉高帝》、《文帝》、《五代梁末帝》、《周世宗》四篇。质自序《西征丛记》云：“自丁亥至庚寅，得诗一百三十有九、词五十有一、记十、序六、铭二。”又於淳熙二年作《退文》，有六悔六变。《永乐大典》所载乃总题曰《雪山集》，不可辨识。
又《宋史艺文志》称《王景文集》四十卷，而别出《雪山集》三卷。陈振孙《书录解题》亦作三卷。焦竑《经籍志》、朱彝尊《经义考》则俱云四十卷。考王阮原序，称其家以遗稿见属，乃为蒐罗删次，釐为四十卷。名曰《雪山》，本其旧也。然则质初有小集三卷，自题《雪山》之名。迨阮删定遗稿，编为全集，而其名如故。故三卷之本与四十卷之本诸书互见也。张端义《贵耳集》载其《何处难忘酒》诗四首，称所撰有《雪斋集》，则又刊本流传讹“山”为“斋”矣。
