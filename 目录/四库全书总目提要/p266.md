<!-- { "loadSidebar": true } -->
宋乐史撰。史字正子，宜黄人，官太常博士，直史馆，事迹附载《宋史乐黄中传》。是编前有《自序》，称唐李翱《卓异记》三卷（案《卓异记》非李翱作，史盖考之未详，谨附订於此），述唐代君臣卓绝盛事，中多漏录。史初为《续记》三卷，以补其阙。后复以仅载唐代，未为广博，因纂集汉魏以下迄五代并唐事，共为一帙，名《广卓异记》，分为二十卷。首卷记帝王，次卷记后妃、王子、公主，三卷杂录，四卷至十七卷皆记臣下贵盛之极与显达之速者，十八卷杂录，十九卷举选，二十卷专记神仙之事。大抵牵引驳杂，讹谬亦多。如所称《晋书》王导以下至王褒九世，皆自有史传。中有“俭子仲宝，仲宝子规”云云。
案史，仲宝乃王俭字，非其子名也。俭之子名骞，骞之子名规，非仲宝子名规也。
且规子褒附见《规传》，亦非自有传。诸传杂见於《宋》、《齐》、《梁书》及《南史》，亦非全在《晋书》。舛谬殊甚。又石勒每更间鼓鼙声，武士彟闻空中言唐公为天子，与梦高祖乘白马上天之类，神怪无稽，颇为芜杂。至引录传称周时尹氏贵盛，会食家数千人，遭饥荒，罗粟作糜吮之，吮糜之声闻於数十里，亦不近事理之谈。其末卷则於自撰《总仙记》中撮其殊异者入此书。所言不出全家登仙，祖孙兄弟登仙，及三世四世五世登仙，四人六人七人登仙之类，重复支离，尤不足信。《自序》称采自汉魏而下，而编中乃及楚孙叔敖、周尹氏。末卷所列神仙，并及尧、舜之时，与《序》自相矛盾，又其小失矣。
△《靖康小雅》一卷（江苏巡抚采进本）
不著撰人名氏。录靖康死事之臣傅察、种师中、王禀、刘翊、种师道、何庆彦、黄经臣、刘韐、李若水、徐揆、孙传、张叔夜凡十二人。宗泽、张悫扼於黄潜善、汪伯彦而死者亦附焉。《泽传》中称潜善卒不遄死而令公卒，则此书作於汪、黄秉政之日矣。传末各系以四言诗，故以《小雅》为名。其文散见《北盟会编》中。此本次序，似以徐梦莘所载抄合之，非完书也。
△《绍兴正论》一卷（江苏巡抚采进本）
旧本题湘山樵夫撰。不著名氏。叙列张浚、赵鼎、胡铨、胡寅、连南夫、张戒、常同、吕本中、张致远、魏矼、张绚、曾开、李弥逊、晏敦夫、王庶、毛叔度、范如圭、汪应辰、许忻、方廷宝、韩训、陈鼎、许时行、李光、洪皓、沈正卿、张焘、陈康伯、陈括、陈刚中三十人，皆以不附和议而贬谪者。每人之下，略具事实，少者一二语，多亦不过三四行。案《书录解题》载《绍兴正论》二卷，注曰序称潇湘野人，不著名氏，录文武官不附和议及忤秦桧得罪者。又载《绍兴正论小传》二十卷，则楼昉以《正论》中姓名，仿《元祐党传》为之。所谓二卷者，似即此书。而书名及撰人之号皆大同小异，卷数亦不相符，其故则莫得而详矣。
△《桐阴旧话》一卷（编修程晋芳家藏本）
宋韩元吉撰。元吉字无咎，宰相维之玄孙，以任子仕，历龙图阁学士、吏部尚书。尝居广信溪南，自号南涧居士。此书《宋志》云十卷，陈振孙《书录解题》亦同。《续百川学海》所录，乃只此一卷，其条数亦与此本同。盖全书久佚，从诸书抄撮成编也。书中所记韩亿、韩综、韩绛、韩绎、韩维、韩缜杂事，共存十三条，皆其家世旧闻。以京师第门有桐木，故云《桐阴旧话》，盖北宋两韩氏并盛，世以桐木韩家别於魏国韩琦云。
△《南渡十将传》十卷（两淮盐政采进本）
宋章颖撰。十将者，刘锜、岳飞、李显忠、魏胜、韩世忠、张俊、虞允文、张子盖、张宗颜、吴玠也。刘、岳、李、魏四《传》，开禧二年表上。后六《传》未上。核以《宋史》本传，此所采摭，未为详核。且抑世忠於胜、显忠后，似亦未安。子盖、宗颜，战功寥寥，允文亦侥倖不败，乃与诸人并数，皆未免不伦也。
△《稗传》一卷（浙江巡抚采进本）
元徐显撰。显仕履无可考。观其称王艮为乡里，又称居平江东城，则当为绍兴人，而寓於姑苏者也。是编纪元末王艮、柯九思、陈谦、葛乾孙、潘纯、陆友、王冕、王渐、杨椿、王德元、徐文中事。后载沈烈妇等十三人。叙述颇为详备。
中多及丙申二月平江城陷事，指张士诚军为外兵。而载己亥绍兴被兵事，於明人则直斥为寇。疑作此书时，张氏尚存，故其词如此。其叙柯九思之卒在至正癸亥。
案至正纪年无癸亥，而九思之卒实在乙巳。盖此书传写误也。
△《万柳溪边旧话》一卷（浙江鲍士恭家藏本）
元尤玘撰。玘字君玉，号知非子。自称尤袤之后，不知其世次。旧本题为宋人。今此书《后跋》，称玘为大司徒，则尝官户部尚书。又末条称终慕公不肯仕元，则当为元人。而卷首题“门人张雨填讳”，则又句曲外史之师，当在元中叶以后也。书中所记皆尤氏先世事。末有玘曾孙实《跋》，称弘治二十九年於祠屋中求得旧本，简断墨暗，不可读者逾半。命门人许灵钞其完者，而恨全帙之不可得。是此书已非完本矣。元陈世隆载入《艺圃搜奇》，所载之文与此本并同。断无明人所抄坏烂之本，适与元人所见一字不异者。此亦足证《艺圃搜奇》必非元人书也。
△《旌义编》二卷（浙江巡抚采进本）
元郑涛撰。涛字仲舒，浦江人，官太常礼仪院博士。郑氏称义门，自宋建炎初名绮者始，至涛为八世。先是，绮六世孙龙湾税课提领太和，为家规五十八则。
七世孙钦及其弟铉，增添九十二则。共一百五十则，勒之於石，至涛，复谓礼有当随时变通者，乃酌加增损为一百六十八则，列为上卷。又汇辑诸家传记碑铭之文有关郑氏事实者，列为下卷。通名曰《旌义编》。《宋濂序》称三卷，其书实止二卷，盖《序》文传写之误也。
△《忠传》四卷（永乐大典本）
不著撰人名氏。载於《永乐大典》中，题云《国朝忠传》，则明初人所作也。
其书集古今事迹，各绘图系说，语皆鄙俚，似委巷演义之流，殆亦明太祖时官书欤。
△《草莽私乘》一卷（浙江鲍士恭家藏本）
旧本题明陶宗仪编。宗仪有《国风尊经》，已著录。是书凡录胡长孺、王惲、许有壬、虞集、刘因、李孝光、金炯、杨维桢、林清源、龚开、周仔肩、揭傒斯、贡师泰、汪泽民十四人杂文二十首，皆纪当时忠孝节义之作。《王世贞集》有此书《跋》语云：系宗仪手抄。然孙作《沧螺集》载有《宗仪小传》，纪所作书目有《说郛》一百卷、《书史会要》九卷、《四书备遗》二卷、《辍耕录》三十卷。
无此书名，疑好事者依托也。
△《宋遗民录》一卷（内府藏本）
不著撰人名氏。乃洪武中抄本。毛晋刻之，附於《忠义集》之后。或元人所作，或明初人所作，均未可知。后程敏政亦有《宋遗民录》，殆未见此本，故其名相复欤。
△《金华贤达传》十二卷（浙江范懋柱家天一阁藏本）
明郑柏撰。柏字叔端，浦江人，宋濂之门人也。是书辑金华一郡人物，各为小传，系之以赞。凡三百六十馀人，分《忠义》、《孝友》、《政事》、《儒学》、《卓行》五门，亦宋濂《浦阳人物记》之类。然如楼照迎合和议，曹冠为秦桧门客，乃并取之，殊不免乡曲之私。第十一卷内又有《柏传》一篇，附《郑楷》之后。柏无自作传之理，或其家子孙所增入欤。
△《四明文献录》一卷（浙江范懋柱家天一阁藏本）
明黄润玉撰。润玉字孟清，鄞县人，永乐庚子举人，官至广西提学佥事，事迹具《明史》本传。是编成於成化丙戌。以《四明文献》分为二类，一曰《乡先生》，自汉甪里、黄公以下三十五人，皆四明产也；一曰《乡大夫》，自周文种以下九人，皆官於四明者也。人各有《传》，并系以《赞》。据卷末其孙溥《跋》，盖原本尚有诸人小像。后莫息重刊，以非真本削除之。《跋》又称是书未出以前，有伪本托润玉之名以行，润玉知而毁之。其本前无《序》，后无《赞》云。
△《孝纪》十六卷（江苏巡抚采进本）
明蔡保祯撰。保祯字端卿，漳浦人。是书以孝行事实区为十六类。一曰《帝王》，二曰《圣门》，三曰《纯孝》，四曰《世孝》、五曰《禄养》，六曰《苦行》，七曰《神助》，八曰《通神》，九曰《寻亲》，十曰《格暴》，十一曰《复仇》，十二曰《死孝》，十三曰《永慕》，十四曰《瑞应》，十五曰《童孝》，十六曰《女孝》。
△《润州先贤录》六卷（浙江汪启淑家藏本）
明姚堂撰。堂字彦容，慈谿人，正统己未进士，官至镇江府知府。是编成於天顺癸未，录镇江先贤自周迄宋，分《高风》、《忠节》、《相业》、《直谏》、《德望》、《文学》六门。列其人之事实，并后人所为记赞诗文，间及其人之著述。所载仅二十人，不及《京口耆旧传》十之一也。
△《忠义录》十四卷（浙江范懋柱家天一阁藏本）
明王蓂撰。蓂字时祯，金谿人，景泰辛未进士，官至浙江按察使。是书取史传忠义之事，分类编辑。以伯夷以下五百九十七人为上。张良以下五百七人次之。
各节录事实。有祠墓可考者，并详其地。孟达等八十七人，或失节於前，或死不足赎；解文卿以下十人，或事非其主，或言非其时，皆不以忠义与之，持论颇正。
其王兖以下一百四人，始终一姓，忠义皎然，乃以其为辽、金、元之臣，私意区分，曲相排抑，则悖谬甚矣。又自谓此书旁搜诸子百家，庶几全备。而唐宋间如成三朗、苏安恒、韩通、张旦辈，俱未及载，则亦未能无所遗漏也。
△《名相赞》一卷（浙江范懋柱家天一阁藏本）
明尹直撰。直字正言，泰和人，景泰甲戌进士，官至华盖殿大学士，谥文和，事迹具《明史》本传。是书取汉、唐、宋相业足称者，始萧何，终文天祥，凡八十七人。采摭事实，各为之赞。
△《南宋名臣言行录》十六卷（浙江范懋柱家天一阁藏本）
明尹直撰。此书续朱子《名臣言行录》而作。前有弘治癸亥《自序》，云取《宋史列传》，自陈俊卿以下，芟繁节冗，撮采其要，得百二十有三人。然朱子所作《名臣言行录》，原以网罗旧闻，搜载轶事，用备史氏之采择。若徒抄录史文，一无考证，则《宋史列传》具在，亦何必徒烦笔墨乎。
△《伊洛渊源续录》六卷（浙江巡抚采进本）
明谢铎撰。铎有《赤城论谏录》，已著录。是书所录，凡二十一人。盖继朱子《伊洛渊源录》而作，以朱子为宗主，始於罗从彦、李侗，朱子之学所自来也。
