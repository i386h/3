<!-- { "loadSidebar": true } -->
明徐纮编。纮字朝文，武进人，弘治庚戌进士，以刑部郎中出为广东按察司佥事，分巡岭东，终于云南按察司副使。是书乃仿宋杜大珪《名臣碑传琬琰集》而作，所辑自洪武迄弘治九朝诸臣事迹。《前录》所载一百十有七人，《续录》所载九十五人，凡碑铭志传以及地志言行录之类悉具焉。其中如李景隆之丧师误国，不得谓之名臣。惠安伯张昇在戚里中虽有贤声，而始终未尝任事，亦难与勋臣并列。又如陈泰墓志中称寇深忌其才名，嗾人诬劾。而李贤所作深墓志亦在录中，乃极称其持法严明。虽自附《识语》调停，究不免彼此矛盾。然明自成、弘以前，风会淳厚，士大夫之秉笔者，类多质直不支，无缘饰夸大之词，尚属可以取信。且其中如郁新、吴寿昌等凡数十人，皆史传所不详。考献徵文，亦足以资证据。固非小说家言掇拾传闻，构虚无据者比也。
△《今献备遗》四十二卷（浙江巡抚采进本）
明项笃寿撰。笃寿有《小司马奏章》，已著录。是编采明代名臣事迹，编为列传。起洪武，讫弘治，计二百四人，盖本袁袠所著而稍增损之。《明史艺文志》亦载其目，其曰“备遗”者，《自序》谓姑备遗忘，盖谦不以作史自任耳。
明人学无根柢，而最好著书，尤好作私史。其以累朝人物汇辑成编者，如雷礼之《列卿记》、杨豫孙之《名臣琬炎录》、焦竑之《国史献徵录》，卷帙最为浩博，而冗杂泛滥，不免多所牴牾。惟笃寿此书，颇简明有法。其中所载，如刘基饮西湖上，见西北云气，谓是天子气在金陵，我当辅之。此术家附会悠谬之谈，笃寿乃著之《基传》中，殊失别择。又如徐有贞之悍鸷、李东阳之摸棱，张孚敬之偏愎，皆未可称一代完人，而笃寿推尊过甚。其进退亦为寡识。然叙述详赡，凡年月先后事迹异同，皆可为博考参稽之助，於史学亦未尝无裨焉。
△《百越先贤志》四卷（两淮盐政采进本）
明区大任撰。大任字桢伯，广东顺德人，嘉靖壬戌以岁贡除江都训导，迁光州学正，又迁国子监博士，官至南京户部郎中，《明史文苑传》附见《黄佐传》中。盖大任，佐之门人也。南方之国越为大，自勾践六世孙无疆为楚所败，诸子散处海上。其著者东越无诸，都东冶至漳、泉，故闽越也。东海王摇都於永嘉，故瓯越也。自湘、漓而南，故西越也。牂柯西下邕、雍、绥、建，故骆越也。统而名之，谓之百越。大任家於南越，因搜辑百越先贤，断自东汉，得一百二十人，各为之传。所收兼及会稽，以勾践旧疆，自南越北尽会稽故也。惟秦会稽郡跨有吴地者不载，以非越之旧也。书中所载，如赵煜以著述见收，而作《越纽录》之袁康、吴平，事出王充《论衡》，而不见载。《方技》收徐登、赵炳、董奉、介象，而作《参同契》之魏伯阳亦上虞人，名见葛洪《神仙传》，复不见载。盖大任多凭史传，而不甚采录杂书，其间有遗漏在此。其体例谨严，胜于地志之冗蔓，亦即在此。至於引用史文，刊除不尽。如《梅福传》称语见《成纪》。此自《汉书》之文，此书无《成帝本纪》，何得有此语，亦未免失之因仍。而每传之末必注所据某书，又据其书参修，一句一字，必有所本，尤胜於他家之杜撰，均未可以一眚议之。黄佐修《广东新志》，汉以前之人物小传，皆采是书，盖亦深知纂述之不苟矣。万历壬辰，其乡人游朴尝为鋟版。岁久散佚，仅存抄本。第二卷中《养奋传》、《傅蠹地传》、《邓盛传》、《綦毋俊传》、《李进传》皆残阙。
陈某一传残阙尤甚，仅存姓而佚其名。今亦各仍原本，从阙疑之义焉。
△《元儒考略》四卷（浙江巡抚采进本）
明冯从吾撰。从吾字仲好，长安人，万历己丑进士，改庶吉士，又改御史。
以上疏言事廷杖，历迁左副都御史。以争红丸、梃击事乞归。起工部尚书，以疾辞，后竟削夺。及奄党败，诏复官，谥恭定。事迹具《明史》本传。是编乃集元代诸儒事实，各为小传。大抵以《元史儒学传》为主，而旁采志乘附益之。中有大书特传者，亦有细书附传者，皆据其学术之高下以为进退，体例颇为丛碎。
又名姓往往乖舛，如欧阳元别号圭斋，今乃竟题作欧阳圭。既以号作名，又删去一字，校雠亦未免太疏。然宋儒好附门墙，於渊源最悉。明儒喜争同异，於宗派尤详。语录学案，动辄灾梨，不啻汗牛充栋。惟元儒笃实，不甚近名，故讲学之书，传世者绝少，亦无汇合诸家，勒为一帙，以著相传之系者。从吾掇拾残剩，补辑此编，以略见一代儒林之梗概，存之亦足资考证。物有以少见珍者，此之谓欤。
△《钦定八旗满洲氏族通谱》八十卷乾隆九年奉敕撰。
凡甲族谓之大姓，其次则谓之乙姓。各详其受氏之源与始居之地，犹刘之标望於彭城、韩之溯派於昌黎也。或同姓而异居者，则以其地识之（如苏完瓜尔佳氏、叶赫瓜尔佳氏之类），犹王之别太原、琅琊，李之判陇西、赵郡也。或虽同姓而异旗者，则连类附见之，犹裴之有东、西，阮之有南、北也。
其赐姓者，仍列於本族。惟详其蒙赐之由，以昭光宠，而不淆其昭穆。蒙古、高丽、尼堪、台尼堪、抚顺尼堪，久隶八旗者，亦追溯从来，附著於末。每一姓中，取其勋劳茂著者冠冕於首，各系小传，以示旌异。其子孙世系官爵，以次缀书，如《元和姓纂》之例。考古者族姓掌於官。至春秋之末，智果别族为辅氏，犹闻於太史。秦、汉以来，古制不存，家牒乃作。刘歆《七略》称案《扬子云家牒》，以甘露三年生是也。（案语见李善《文选注》）私记之书亦作，《世本》是也。
六代及唐，虽以门第相高，而附会攀援，动辄疏舛。白居易一朝名士，自叙世系乃以楚白公胜、秦白乙丙一脉相承，他可概见矣。洎乎两宋，谱学遂绝，非世家旧姓，罕能确述其宗派者。岂非不掌於官，各以臆说之故欤。惟我国家，法度修明，自开创之初，从龙部属，皆什伍相保，聚族而居，有古比闾族党之遗意，故其民数可考。而生卒必闻於官，子孙必登於籍，故其族系亦最明。披读是编，古太史之成规犹可概见。八旗之枝干相维，臂指相属，亦可概见。圣人制作，同符三代类如此，猗欤盛矣。
△《钦定宗室王公功绩表传》十二卷乾隆四十六年奉敕撰。
初，乾隆二十九年命宗人府、内阁考核宗室王公功绩，辑为《表》一卷，详列封爵世系；《传》五卷，第一卷、第二卷为亲王，第三卷为郡王，第四卷为贝勒、贝子、镇国公、辅国公，第五卷为王贝勒获罪褫爵而旧有勋劳者。通三十一人。又附传二十一人，於乾隆三十年六月告成。嗣以所述简亲王喇布、顺承郡王勒尔锦、贝勒洞鄂事实皆不详悉。又《顺承郡王传》中“生有神力”之语，亦涉不经。乃诏国史馆恭检实录红本，重为改撰。前《表》后《传》，体例如旧。立传人数亦如旧，而事必具其始末，语必求其徵信，则视旧详且核焉。考古者同姓分封，惟周为盛。然文昭武穆，惟鲁公伯禽有淮徐之功耳。
诸史《列传》，载从龙战伐虽不乏懿亲，亦从无多至四五十人，并奋起鹰扬，铭勋竹帛，共襄万世之鸿基者。盖我国家，世德作求，克承天眷。贞元会合，光岳气锺。太元浑灏之精，既挺生乎列圣；扶舆清淑之气，遂并萃於宗盟。记所谓天降时雨，山川出云，乘时佐命，非偶然也。至我皇上，笃念周亲，不忘旧绩。俾效命风云之会者，得以表章，并使席荣珪组之班者，知所观感。用以本支百世，带砺万年，所为垂训而示劝者，圣意尤深远矣。参稽详慎，必再易稿而始成书者，岂徒然哉。
△《钦定蒙古王公功绩表传》十二卷乾隆四十四年奉敕撰。
体例与《宗室王公功绩表传》同。考今蒙古诸部，其人率元之部族，其地则辽之故疆。自辽初上溯於汉初，攻伐之事未尝绝。自元末下讫於明末，攻伐之事亦未尝绝。固由风气刚劲，习於战斗，恒不肯服属於人，亦由威德不足以摄之，故不为用，而反为患也。我国家龙兴东土，七德昭宣，叛盟者芟锄，归命者绥辑。自察哈尔林丹汗恃其顽梗，卒就灭亡外。天命四年，科尔沁首先内附，郭尔多斯、杜尔伯忒、札赖特随之。天聪元年，敖汉、柰曼来归。
二年，巴林、札鲁特来归。三年，土默特来归。六年，阿禄科尔沁、归化城土默特来归。七年，四子部落、吴喇忒、翁牛特、喀喇沁来归。八年，蒿齐忒、乌朱穆秦、克西克腾、毛明安来归。九年，阿霸垓、苏尼特、鄂尔多斯来归。崇德初，阿霸哈纳尔亦来归。莫不际会风云，攀龙附凤，执殳效命，拔帜先登。虽彭、濮、卢、髳景从周武，亦蔑以加於是焉。故折冲御侮之力，名列乎旂常；分茅胙土之荣，庆延於孙子。迄今检阅新编，披寻旧迹。仰见我列圣提挈乾纲，驱策群力，长驾远驭之略，能使柳城松漠，中外一家，咸稽首而效心膂。其炳然可传者，章章如是，诚为前史所未闻。不但诸王公勋业烂然，为足炳耀丹青也。
△《钦定胜朝殉节诸臣录》十二卷乾隆四十一年奉敕撰。
明自万历以还，朝纲日紊，中原瓦解，景命潜移。我国家肇造丕基，龙兴东土。王师顺动，望若云霓。而当时守土诸臣，各为其主，往往殒身碎首，喋血危疆。逮乎扫荡妖氛，宅中定鼎，乾坤再造，陬澨咸归。而故老遗臣，犹思以螳臂当车，致烦齐斧。载诸史册，一一可稽。我皇上几馀览古，轸恻遗忠，念其冒刃扌婴锋，虽属不知天运，而疾风劲草，百折不移，要为死不忘君，无惭臣节，用加赠典，以励纲常。特命大学士、九卿、京堂、翰詹、科道集议於廷，俾各以原官，赐之新谥。盖圣人之心，大公至正，视天下之善一也。
至於崇祯之季，铜马纵横，或百战捐生，或孤城效死。虽将倾之厦，一木难支，而毅魄英魂，自足千古。自范景文等二十馀人，已蒙世祖章皇帝易名赐祭，炳燿丹青外，其絷马埋轮，沉渊伏剑，在甲申三月以前者，并命博徵载籍，详录芳踪。
