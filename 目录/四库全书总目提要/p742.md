<!-- { "loadSidebar": true } -->
明王世懋撰。世懋有《却金传》，已著录。是集赋、诗、词十五卷，文五十四卷，第五十二卷曰《澹思子》，第五十三卷曰《艺圃撷馀》，第五十四卷曰《经子臆解》、《易爻解》，皆所作杂说、笔记，附编集内者也。世懋名亚於其兄世贞，而澹於声气，持论较世贞为谨严。厥后《艺苑卮言》为世口实，而《艺圃撷馀》，论者乃无异议，高明、沉潜之别也。但天姿学力，皆不及世贞，故所作未能相抗耳，朱彝尊《静志居诗话》云：敬美才虽不逮哲昆，习气犹未陷溺，斯持平之论也。
△《关洛记游稿》二卷（两淮盐政采进本）
明王世懋撰。是集乃万历辛巳，世懋官陕西提学副使，旋以昙阳子事，为台谏所弹，乃移疾自洛阳东归时作。上卷游记三篇，下卷诗七十七首。屠隆为之《序》，亦全作二氏支离语，盖一时士大夫习气如斯也。
△《赐闲堂集》四十卷（两淮盐政采进本）
明申时行撰。时行有《书经讲义会编》，已著录。是集赋、诗共六卷，文及杂著共三十四卷，其相业无咎无誉，诗文亦如其为人。
△《王文肃集》五十二卷、《附录》二卷（检讨萧芝家藏本）
明王锡爵撰。锡爵有《王文肃奏草》，已著录。是集为其孙时敏所编，凡杂文十二卷，书十八卷，奏疏二十二卷，附载《荣哀录》一卷，志状碑传一卷，前有申时行《序》，然时行乃序其奏疏，非序其全集，时敏刊刻之时，取以冠编耳。
时敏《跋》称：汇集文稿，不能十之五六，诗稿经年广搜，未能成帙，又称：入阁以后参军代笔，奉有先命，不敢混入云。
△《观我堂摘稿》十二卷（安徽巡抚采进本）
明李材撰。材有《李见罗书》，已著录。其学出於姚江，而稍变其说。遂开止修一派，与良知一派并传。然制行颇率意自恣，官巡抚时，毁参将署为书院，致激兵变。后云南巡按御史劾其破蛮冒功，逮问坐系十馀年，谪戍福建，乃仍用巡抚仪从以往，为当时所怪。黄宗羲《明儒学案》谓：其以师道自任，不因患难而改，不知者谓其不忘开府门面，则失之。然师道尊严，岂在鼓吹张盖？宗羲以姚江一派门户相同，从而为之曲说耳。是集凡《大学古本义》一卷，《书问》十卷，《杂著》一卷，皆其讲学之文也。
△《敬和堂集》八卷（浙江巡抚采进本）
明许孚远撰。孚远字孟中，德清人，嘉靖壬戌进士，官至兵部左侍郎。事迹具《明史儒林传》。孚远之学虽出於唐枢，然史称其笃信良知，而恶夫援良知以入佛者。故与罗汝芳、杨起元、周汝登龂龂相争，在姚江末派之中，最为笃实。
冯从吾、刘宗周、丁元荐传其所学，皆能有所树立。是集前，有叶向高《序》，盖万历甲午，孚远为福建巡抚时所刊，每卷之首尚空其次第，未镌以版心号数，计之凡序一卷，记一卷，杂著一卷，书一卷，疏二卷，公移二卷云。
△《卫阳集》十四卷（直隶总督采进本）
明周世选撰。世选字文贤，故城人。嘉靖壬戌进士，官至南京兵部尚书。是集以卫阳为名，盖故城在卫河之阳，世选以自号，因以名集也。世选以风节著，文章非所留意，然集中章奏，如《谏穆宗驰马於禁掖》、《神宗讲武於宫中》，皆不知明之积弱，由於朝廷之宴安，朝廷之宴安，由於诸帝之不知兵事，持论殊为迂阔。又姚希孟《序》谓：大学士高拱构祸华亭，将引世选效指臂，弗应，遂被逐去。复引其祭拱文中隐显参商语，以证之。然世选出拱之门，不受指嗾，具见特立之操。乃拱既卒，而必特彰其事於祭文，是又不如置之不辨之，为厚矣。
△《海亭集》四卷（福建巡抚采进本）
明郑普撰。普字汝德，海亭其号也，南安人。嘉靖壬戌进士，官至云南府知府。是集文三卷，皆应酬之作，诗一卷，仅二十馀首，亦殊寥寥。据王慎中所作《墓志》，谓普精於经学，观集中《复林次崖二书》，亦凭虚理断之学，非元元本本之学也。
△《覆瓿草》六卷（浙江汪汝瑮家藏本）
明林烴撰。烴字贞耀，闽县人。嘉靖壬戌进士，官至南京工部尚书。事迹附见《明史林瀚传》。集首有王穉登《序》，言烴官未逾藩镇，既告归，几二十年，乃以荐为太仆，俄复请归。与史不合。盖史举其所终之官，穉登所称则其刻集时官也。穉登《序》极论七子末流之弊，而独称烴诗为有道之言，然是集为胡应麟所编，应麟故依附七子者，集中所录，大抵旧调居多，新意殊少，仍七子之支派而已。
△《逍遥园集》二十卷（江苏周厚堉家藏本）
明穆文熙撰。文熙有《七雄策纂》，已著录。是集为南师仲所编。凡诗十卷，文十卷。《明史艺文志》作《逍遥园集》十卷，疑刊本误脱“二”字也。
△《处实堂集》八卷（江苏周厚堉家藏本）
明张凤翼撰。凤翼有《梦占类考》，已著录。是编诗四卷，文三卷，末一卷曰《谈辂》，则其笔记也。凤翼才气亚於其弟献翼，故不似献翼之狂诞，而词采亦复少逊。生平好填词，集中多论传奇之语。《千顷堂书目》载：凤翼《处实堂前集》十二卷，《后集》六卷，与此本皆不符，未喻其故。
△《文起堂集》十卷（两淮马裕家藏本）
明张献翼撰。献翼有《读易纪闻》，已著录。是集凡赋一卷，诗六卷，杂文三卷。其诗文多参以俳偶，盖献翼虽颇与李攀龙笔札往还，而与皇甫涍尤契，故学其含咀魏、晋，而未能成家云。
△《纨绮集》一卷（安徽巡抚采进本）
明张献翼撰。乃自录其早岁所作，於《文起堂集》外，别行者也。
△《狎鸥子摘稿》一卷（江苏巡抚采进本）
明吴崇节撰。崇节有《古史要评》，已著录。此其为武冈知县罢归后，所为文也。前有《狎鸥亭赋》及《霞塘八景》绝句，后则杂文，寥寥仅十数篇，皆词意浅薄。中有《悟蘧生传》，详其词意，乃崇节自谓，而其《狎鸥亭赋》又自称“豫石子”，随地易号，殆仿元结之例欤？
△《鲁望集》十二卷（两淮马裕家藏本）
明袁尊尼撰。尊尼字鲁望，吴县人，佥事袠之子。嘉靖乙丑进士，官至山东提学副使。是集纯为七子之体，故王世贞《序》极称之。
△《天池草》二十六卷（编修吴典家藏本）
明王宏诲撰。宏诲字绍传，琼州安定人，嘉靖乙丑进士，官至南京礼部尚书。
宏诲初释褐时，值海瑞廷杖下诏狱，力调护之。张居正当国，又尝作《火树篇》、《春雪歌》以讽，为居正所衔，盖亦介特之士也。是集，文二十卷，诗六卷，集首载谕祭文及本传，犹古人附录之例。又载其三世诰命，已为破格。至以万历己丑，宏诲为会试副总裁，遂并载是科题名录，则从来编别集者，无此变体矣。
△《谢山存稿》十卷（江苏巡抚采进本）
明陈吾德撰。吾德字有斋，广东新会人。嘉靖乙丑进士，官至浙江按察司佥事。吾德传陈献章之学，居官忤张居正，屡遭贬谪，其气节亦铮铮者，诗文则直述胸臆而已。
△《震川文集初本》三十二卷（安徽巡抚采进本）
明归有光撰。有光有《易经渊旨》，已著录。是编为其子子祐、子宁所辑。
前有万历三年周诗《序》，所谓昆山本者是也。其中漏略尚多，故其曾孙庄又裒辑为四十卷，而有光之文始全。相传子宁改窜父书，有光见梦於贾人童姓，其事虽不足信，而字句之讹舛，诚有如庄所指摘者。末载行述一篇，子祐所作，又序略一篇，子宁所作也。
△《二酉园诗集》十二卷、《文集》十四卷、《续集》二十三卷（湖北巡抚采进本）
明陈文烛撰。文烛字玉叔，沔阳人。嘉靖乙丑进士，官至南京大理寺卿。其诗分八集：曰《汉阴诗》、曰《廷中诗》、曰《淮上诗》、曰《嵩和诗》、曰《西蜀诗》、曰《东岱诗》、曰《金焦诗》、曰《黄蓬诗》。陈思育、王乔桂、皇甫汸、袁福徵、黄省曾、沈明臣、李先芳、孙斯亿、任瀚、高启愚、熊敦朴、陈宗虞、曾可耕、吴国伦、方沆、黄一正、李维桢、屠隆、周光镐，十九人“序”之。文曰《五岳山人前集》、《五岳山人后集》，王世贞、归有光、汪道昆、茅坤“序”之，后总编为《二酉园文集》，道昆、世贞又“序”之。《续集》则文烛身后，其孙之蘧所辑。皆文无诗，亦无当时名士“序”。惟之蘧自“序”之，又与文烛之婿龙膺各为一“跋”而已。斯亦生死之际，交游盛衰之验，而文坛标榜，其不足尽据可知矣。
△《杨端洁集》（无卷数，江西巡抚采进本）
明杨时乔撰。时乔有《周易古今文全书》，已著录。是集为其子圣践所编。
江右之学，惟时乔一本程、朱，故集中《大学》、《周易》诸“序”，及孔、朱二像“碑”，皆力辟心学之误云。
△《洪洲类稿》四卷（浙江汪启淑家藏本）
明王圻撰。圻有《东吴水利考》，已著录。是集，凡诗一卷，文三卷，乃其提学湖广时所自编，其孙谟又为重刻。圻所著述，如《续文献通考》、《三才图会》、《稗史类编》诸书，皆篇帙浩繁，动至一二百卷，虽庞杂割裂，利钝互陈，其采辑编排，用力亦云勤笃。计其平日，殆无时不考古研今；其於诗文，殆以馀事视之，故寥寥如此，存而不论可矣。
△《宝善堂稿》二卷（两淮盐政采进本）
旧本题庆成王宗川撰，不著其名。考《明史》晋王第四子济炫封庆成王，其子孙袭封者，无宗川之名。集中孔天允《序》，称王纂世十叶，赵讷《跋》亦云：王祖考安穆王，以世次推之，宗川盖即荣懿王慎锺之号。穆文熙《诗话》称荣懿王以贤孝称，器质敦厚，诗亦有体裁，足相证也。然《明诗综》载，有慎锺《夏日登万佛楼次朱使君韵》诗一首，而此集中不载，则又未详其故矣。
△《山居集》八卷（浙江范懋柱家天一阁藏本）
明栗应宏撰。应宏字道甫，长子人。嘉靖中举人，屡试不第，耕读太行山中。
祥符高叔嗣谢病归，应宏往与订交，叔嗣作《紫团山人歌》赠之，是集即叔嗣所“序”也。集中惟五言近体，颇有隐秀之致，馀体则自郐无讥。《千顷堂书目》载是集，作六卷，疑字之误。又载有《太行集》十六卷，今未见传本。
△《吾野漫笔》十三卷（浙江巡抚采进本）
明许炯撰。炯字吾野，新会人，嘉靖中举人。是集凡文七卷，诗六卷。前有《自序》，谓少时不慧，从群儿骑竹马，粘蜻蜓，捕鸟雀为戏。未几病痁忽剧，梦一父老出袖中书授之，俄坠而觉，自是遂能把笔作诗。其一卷首篇《述戒》，称有“通元先生过而诲之”云云。盖才高而无所师法者，故其漫书各篇内，谓范仲淹、扬雄之流也，胥於僣矣；苏洵、荀卿之流也，邻於诈矣。又谓苏洵《辨奸》，訾王安石也，吾以为洵亦安石之徒云云。皆率意一往，不复絜以规矩者也。
△《俞仲蔚集》二十四卷（浙江汪汝瑮家藏本）
