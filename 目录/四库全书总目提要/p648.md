<!-- { "loadSidebar": true } -->
盖裒辑而成，非其原本。如诗馀中有《和吕居仁侍郎》一首，居仁即吕本中字，吕好问之子也。为江西派中旧人，在南北宋之间。宝祐四年，潜论鄂渚被兵事，称年将七十。则其生当在孝宗之末，何由见本中而和之？则捃拾残賸，不免滥入他人之作。本传载潜绍定四年有《论京城大火疏》，又有《豫畜人材疏》。端平元年有《陈九事疏》。为江西转运副使时有《奏造斗斛等十五事疏》。知太平州时有《论急救襄阳疏》、《请分路取士疏》。知镇江府时有《言边储防御十五事疏》。为浙西制置使时有《申论防御江海疏》。为吏部尚书时有《乞遴选近族疏》。
为左丞相时有《令朝臣各陈所见疏》、《论鄂州被兵疏》、《劾丁大全等疏》。
今皆不见集中。则其散佚者尚多。又如《题金陵乌衣园满江红》词：“天一笑，满园罗绮，满城箫笛”句，乃用杜甫“每逢天一笑，复似物皆春”语。甫则用《神异经》玉女投壶天为之笑事，本非僻书。而鼎祚乃注“天”疑作“添”。则其校雠亦多妄改。然潜原集既佚，则收拾放佚，以存梗概，鼎祚亦不为无功矣。
潜诗颇平衍，兼多拙句。求如《送何锡汝》五言律诗之通体浑成者，殆不多见。
其诗馀则激昂凄劲，兼而有之，在南宋不失为佳手。杂文虽所存不多，其中如与史弥远诸书，论辨明晰，犹想见岳岳不挠之概。是固不但其人品足重矣。
△《臞轩集》十六卷（永乐大典本）
宋王迈撰。迈字实之，兴化军仙游人。嘉定十年进士。调南外睦宗院教授。
召试学士院，改通判漳州。应诏直言，为台官所劾，削二秩。淳祐中，知邵武军，予祠。卒赠司农少卿。事迹具《宋史》本传。然考周密《癸辛杂识》有载迈为正字时事，而本传不言其为此官。则史文亦有所阙略也。迈所著文集，《宋史艺文志》不著录。惟明钱溥《秘阁书目》载有《臞轩集》七册。王圻《续文献通考》亦有《臞轩集》二十卷。是明代尚有传本。今世所存只《臞轩四六》一卷，皆启劄骈偶之作。盖即从集中抄出别行，偶然独存者也。今以《永乐大典》所载，兼采他书所引附益之，共得文一百七十一首、诗四百四十三首、诗馀五首，釐为一十六卷。计其篇目，约略得十之七八矣。迈少负才名，而史尤称其练达世务。盖非徒以词藻见长者。考其初以殿试第四人出佐长沙幕，刘克庄作诗送之，有“策好人争诵，名高士责全”之句，见於《后村集》中。是当对策时已有伉直之目。厥后历官所上封事，类多区别邪正，剖析时弊之言。如《谏乔行简再相》及《禋祀雷雨应诏》诸篇，敷陈皆极剀切。其於济王竑事，反覆规劝，更见拳拳忠爱之心。《癸辛杂识》称迈因轮对追论史弥远擅权，词气过戆，帝以狂生目之。
迈后归里，遂自称“敕赐狂生”。其事为本传所未载，亦足以见其气节。今集中诸疏并存，尚可考见一二。集中诗文亦多昌明俊伟，类其为人。读者因其言而论其行，固不徒取其文辞之工矣。
△《东野农歌集》五卷（浙江巡抚采进本）
宋戴昺撰。昺字景明，东野其自号也。天台人。石屏居士复古之从孙。嘉定十二年登进士第。授赣州法曹参军。其自序有“效官秋浦”之语，则宝祐中又尝为池州幕僚。不知其终於何职也。其诗世有二本。一为两淮所进，题曰《戴东野诗》，只一卷。卷首又题曰《石屏诗集附录》。盖本缀复古诗后以行者。一为浙江所进，分为五卷。其编次稍有条理，而诗视两淮本较少数篇。今以浙江本为主，据两淮本增入诗十一首。又据《宋诗抄》增入诗三首。凡百有馀篇。考卷内有宝祐改元癸丑修禊日昺自跋曰：“抖擞破囊凡百篇录之。”则昺所自编不过此数，可以称足本矣。昺少工吟咏，为复古所称，有“不学晚唐体，曾闻大雅音”之句。
今观所作五言，如“眼明千树底，春入数花中”、“秋床梧叶雨，晓袂竹林风”、“清池涵竹色，老树蚀藤阴”、“草润蛩声滑，松凉鹤梦清”，七言如“野水倒涵天影动，海云平压雁行低”、“飏柳轻风寒忽暖，催花小雨湿还晴”。格虽不高，而皆清婉可讽。亦颇具石屏家法也。
△《敝帚稿略》八卷（永乐大典本）
宋包恢撰。恢字宏父，建昌人。嘉定十三年进士。历官刑部尚书，签书枢密院事。封南城县侯。以资政殿学士致仕。卒赠少保，谥文肃。《宋史》本传称恢诸父皆从朱子学，少时即闻心性之旨。历官所至，破豪猾，去奸民，治蛊狱，课盆盐。然於《贾似道传》又称似道行公田法时，恢知平江，督买民田，至以肉刑从事。两传皆出托克托手，乃贤奸迥异。盖《宋史》於道学诸人，例多褒美。虽有恶迹，亦讳之不书。而似道传中则偶忘刊削此事，故有是矛盾也。恢平生不以文名，史传亦绝不及其著作。惟元刘埙《隐居通议》有云：“恢以学文为时师表，平生为人作丰碑巨刻，每下笔辄汪洋放肆，根据义理，娓娓不穷。盖其学力深厚，不可涯涘”云云。独推重之甚至。今观所作，大都疏通畅达，沛然有馀。其奏劄诸篇，亦剀切详明，得敷奏之体。虽附合权奸，不免负其所学。置其人而论其文，固亦不失为儒者之言矣。《隐居通议》又称恢“平生最疑《周礼》，以为非圣哲之书。遂著书剖其非，号曰《周礼六官辨》。景定壬戌，恢与刘克庄同侍缉熙殿，克庄奏之。有诏宣取，欧圣弼为作进表。虽所辨未当，而表则极佳”云云。此事本传失载，而《六官辨》亦不在集中。意其有别本单行，故未经收入欤？集为恢所自编。《宋史艺文志》、马氏《经籍考》皆未著录。世亦别无传本，原目已不可考。今从《永乐大典》采掇编辑，共得文七十馀首、诗八十馀首，釐为八卷。
而以恢自识及门人郑无妄书后附於末简。尚略见是集之始末也。
△《清正存稿》六卷、《附录》一卷（浙江鲍士恭家藏本）
宋徐鹿卿撰。鹿卿字德夫，号泉谷，丰城人。嘉定十六年进士。官至礼部侍郎，以华文阁待制致仕。卒谥清正。事迹具《宋史》本传。其所著有《泉谷文集》、《奏议》、《讲议》、《盐楮议》、《政稿》、《历官对越集》诸书。今俱散佚。
此本乃明万历中其十二世孙鉴巡按福建，於家乘中蒐辑刊行者也。鹿卿博通经史，居官廉约清峻，多惠政。凡所建白，皆忠悃激发，不少隐讳。今观是集，如都城火，则上封事言惑嬖宠、溺燕私、用小人三事；迁国子监主簿入对，则陈洗凡陋、昭劝惩等六事；为太府少卿入对，则言定国本、正纪纲、立规模诸事。大抵真挚恳切，深中当时积弊。刘克庄以董子之醇、贾生之通许之，虽标榜之词，不无稍过。要其纯忠亮节，无愧古人，固非矫激以取名者所得而比拟矣。
△《寒松阁集》三卷（山东巡抚采进本）
宋詹初撰。初字以元，休宁人。始为县尉，以荐入太学为学录。尝上《乞辨邪正疏》，忤韩侂胄，罢归。所居曰流塘里，故其诗文名《流塘集》。《宋史艺文志》不载。诸家书目亦不著录。据其子阳跋，称旧有二十一卷，后毁於火。
阳於族人处乞得残本，归而藏之。又有其十六世孙景凤、十七世孙璧二跋，称嘉靖戊午，景凤等始鋟於木。因其读书之处，改名曰《寒松阁集》。分为三卷。首卷《翼学》十篇，述学问大旨。又《序经》二篇，《序论语》上下篇，义如《易序卦》之例。次卷为目录五十五条，分上、下二篇。三卷为古今体诗四十九首，又附以往来书简。末有宋饶鲁、李士英及明嘉靖间田恬等跋。据璧跋，是集之刻共四十一版。此本版数相符，盖从刻本影抄也。核其立言大旨，如与詹体仁论道，体仁摘其《咏水》诗“野人见清不见水，却道无水亦无清”之句，深以为疑。盖不免稍涉於禅。至《翼学大道章》所言器理有无之旨，目录第一条所言知止运用二段工夫之说，则又皆力辟释、老。观其目录载“或问：‘尊德性，道问学，朱子本来自全。陆子前面，只尊德性一边，因朱子方走道问学。’曰：‘此非学者所可轻议。’”则所学实介於朱、陆之间，似明代调停之说。其书晚出，真伪盖不可知。然景凤作《詹氏小辨》，其言驳杂恣肆，殊无忌惮。而此集议论颇醇谨，殊不类景凤所为。疑以传疑，姑以其言有可取而录之。其所自来，存而不论可矣。厉鹗《宋诗纪事》所录初诗，即据此本，盖亦未敢确指其赝。惟其字曰“以元”，鹗书乃作“子元”，与原跋不合。名字世系，其子孙所述未必误。鹗书盖传刻之讹也。
△《沧浪集》二卷（两淮盐政采进本）
宋严羽撰。羽字仪卿，一字丹邱，邵武人。自号沧浪逋客。与严仁、严参齐名，世号三严。今仁与参诗集无传。惟羽集在。其《沧浪诗话》有曰：“论诗如论禅。汉、魏、晋与盛唐之诗则第一义也。大历以还之诗则小乘禅也。晚唐之诗则声闻辟支果也。盛唐诸人惟在兴趣，羚羊挂角，无迹可求。故其妙处透彻玲珑，不可凑泊。如空中之音，相中之色，水中之月，镜中之象，言有尽而意无穷。近代诸公，乃作奇特解会。以才学为诗，以议论为诗，夫岂不工？终非古人之诗也”云云。其平生大旨，具在於是。考《困学纪闻》载唐戴叔伦语，谓“诗家之景，如蓝田日暖，良玉生烟，可望而不可即”。司空图《诗品》有“不著一字，尽得风流”语。其《与李秀才书》又有“梅止於酸，盐止於咸，而味在酸咸之外”语。
盖推阐叔伦之意。羽之持论又源於图。特图列二十四品，不名一格。羽则专主於妙远。故其所自为诗，独任性灵，扫除美刺。清音独远，切响遂稀。五言如“一径入松雪，数峰生暮寒”。七言如“空林木落长疑雨，别浦风多欲上潮”、“洞庭旅雁春归尽，瓜步寒潮夜落迟”。皆志在天宝以前，而格实不能超大历之上。
由其持“诗有别才，不关於学。诗有别趣，不关於理”之说。说止能摹王、孟之馀响，不能追李、杜之巨观也。李东阳《怀麓堂诗话》曰：“严沧浪所论超离尘俗，真若有所自得。反覆譬说，未尝有失。顾其所自为作，徒得唐人体面，而亦少超拔警策之处。予尝谓识得十分，只做得八九分。其一二分乃拘於才力，其沧浪之谓乎”云云。是犹徒知其病，未中其所以病矣。其《诗话》一卷，旧本别行。
此本为明正德中淮阳胡仲器所编，置之诗集之前，作第一卷。意在标明宗旨，殊乖体例。今惟以诗二卷著录《别集类》。其《诗话》别入《诗文评类》，以还其旧焉。
△《泠然斋集》八卷（永乐大典本）
