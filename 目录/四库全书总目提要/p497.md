<!-- { "loadSidebar": true } -->
明胡应麟撰。应麟字元瑞，兰谿人。万历丙子举人。以依附王世贞得名，故《明史文苑传》附载世贞传中。此其生平考据杂说也。分正续二集，为书十六种。曰经籍会通四卷，皆论古来藏书存亡聚散之迹。曰史书佔毕六卷，皆论史事。曰九流绪论三卷，皆论子部诸家得失。曰四部正讹三卷，皆考证古来伪书。
曰三坟补遗二卷，专论《竹书纪年》、《逸周书》、《穆天子传》三种，以补《三坟》之阙。曰《二酉缀遗》三卷，皆采摭小说家言。曰《华阳博议》二卷，皆杂述古来博闻强记之事。曰《庄岳委谭》二卷，皆正俗说之附会。曰《玉壶遐览》四卷，皆论道书。曰《双树幻钞》三卷，皆论内典。曰《丹铅新录》八卷，曰《艺林学山》八卷，则专驳杨慎而作。其中徵引典籍，极为宏富，颇以辨驳自矜，而舛讹处多不能免。如沈德符《敝帚轩剩语》摘其以峨嵋为佛经金刚山之非，辨妇人弓足之前后两岐。王士祯《香祖笔记》摘其误以秦宜禄妻为吕布妻。唐人长安女儿踏春阳一绝止据《博异志》而不引沈亚之为疏漏，近时张文檒《螺江日记》以为竹书实出於晋太康年，而应麟以为咸宁，反纠杨慎为非是。今核其所说，如《经籍会通》谓《崇文总目》但经史有所论列，子集阙如。盖据《六一集》所载，然《六一集》中亦尚存子部之半，非竟阙也。又谓广川书跋惟以《说经》为主，自馀诸家仅存卷数，盖据《书录解题》，然《书录解题》所言乃广川《藏书志》，非广川书跋也。又谓《孟子》七篇而《汉志》十一篇，盖七字误分为二也。然前已引《困学纪闻》称《孟子》外篇四篇，以四合七，非十一而何，何隔两页而自矛盾也。又谓先孔子而著书者《黄帝史孔甲盘盂》二十六篇，然《汉志》注明云依托，何以谓书在孔子前也。又谓《汉志》兵家儿子一篇，书名奇怪，然儿古倪字，故倪宽史亦作皃宽，倪子名书亦犹《孙子》、《吴子》，何奇怪之有也。又云刊版当始於隋，引开皇十三年敕废像遗经悉令雕版为证。然史文乃废像遗经悉令雕造，非雕版也，史书佔毕大抵掉弄笔端，无所考证。至云世知项橐八岁而师孔，不知蒲衣八岁而师舜。甘罗十二上卿少矣，而伯益五岁掌火尤少。以小说委谈入之史论，殊为可怪。至以曹沫劫盟为葵邱之会，以《素问》之雷公为黄帝弟子，更不知出何典记矣。《九流绪论》谓史佚为墨家之祖，不知《吕氏春秋》有史角之明文。谓《隋志》不载《孔丛》，不知《隋志》《孔丛》七卷在《论语》类中，不在儒家类中。谓孔传《续六帖》郑樵《通志》所无，不知传与樵俱建炎、绍兴间人，同时之书，樵安能著录？《四部正讹》谓惮於自名者魏泰笔录，然《东轩笔录》，实泰自署名，其托名梅尧臣者乃《碧云騢》。
谓卫元嵩《元命包》袭《春秋孝经纬》之名，然元嵩书名《玄包》，不名《玄命包》，且《春秋》有元命苞苞，苞字从草，《孝经》并无《玄命包》也。至谓《子华子》之程本即伪撰者之姓名，益无稽矣。姑约举其一二，尚不止沈德符等之所纠。盖捃摭既博、又复不自检点，牴牾横生，势固有所不免。然明自万历以后，心学横流，儒风大坏，不复以稽古为事。应麟独研索旧文，参校疑义，以成是编，虽利钝互陈，而可资考证者亦不少，朱彝尊称其不失读书种子，诚公论也。
杨慎、陈耀文、焦竑诸家之后，录此一书，犹所谓差强人意者矣。
△《钝吟杂录》十卷（浙江巡抚采进本）
国朝冯班撰。班字定远，号钝吟居士，常熟人。卷首自署曰上党，从郡望也。
是书凡家诫二卷，正俗一卷，读古浅说一卷，严氏纠谬一卷，日记一卷，诫子帖一卷，遗言一卷，《通鉴纲目》纠谬一卷，将死之鸣一卷。班著述颇多，殁后大半散佚。其犹子武，搜求遗稿，仅得九种，裒而成编。家诫多涉历世故之言，其论明末儒者之弊，颇为深切。正俗皆论诗法读古浅说多评诗文，日记多说笔法、字学，皆间附杂论。严氏纠谬辨严羽《沧浪诗话》之非，诫子帖多评古帖，论笔法末附以社约四则，皆论读书之法。遗言、将死之鸣皆与家诫相出入。《通鉴纲目》纠谬尚未成书，仅标识五条，武录而存之耳。大抵明季诸儒，守正者多迂，骛名者多诈，明季诗文，沿王、李、锺、谭之馀波，伪体竞出。故班诸书之中，诋斥或伤之激。然班学有本源，论事多达物情，论文皆究古法。虽间有偏驳，要所得者为多也。
──右“杂家类”杂编之属，三部，九十二卷，皆文渊阁著录。
（案：古无以数人之书合为一编而别题以总名者，惟《隋志》载《地理书》一百四十九卷，录一卷。注曰，陆澄合《山海经》以来一百六十家以为此书。澄本之外，其旧书并多零失，见存别部自行者惟四十二家。又载《地记》二百五十二卷。注曰，梁任昉增陆澄之书八十四家以为此记。其所增旧书亦多零失，见存别部行者惟十二家。是为丛书之祖，然犹一家言也。左圭《百川学海》出，始兼裒诸家杂记。至明而卷帙益繁，《明史艺文志》无类可归，附之类书，究非其宜，当入之杂家，於义为允。今虽离析其书，各著於录，而附存其目，以不没蒐辑之功者，悉别为一门，谓之杂编。其一人之书合为总帙而不可名以一类者，既无所附丽，亦列之此门。）卷一百二十四 子部三十四
○杂家类存目一
△《於陵子》一卷（江苏巡抚采进本）
旧本题齐陈仲子撰。王士祯《居易录》曰：万历间学士，多撰伪书以欺世，如《天禄阁外史》之类，人多知之。今类书中所刻唐韩鄂《岁华纪丽》，乃海盐胡震亨孝辕所造。於陵子，其友姚士粦叔祥作也。凡十二篇，一曰畏人，二曰贫居，三曰辞禄，四曰遗盖，五曰人问，六曰先人，七曰辩穷，八曰大盗，九曰梦葵，十曰巷之人，十一曰未信，十二曰灌围。前有元邓文原题词，称前代《艺文志》、《崇文总目》所无，惟石廷尉熙明家藏，又称得之道流。其说自相矛盾。
又有王鏊一引一跋，鏊集均无其文。其伪可验。惟沈士龙一跋，引扬雄《方言》所载《齐语》及《竹书纪年》、《战国策》、《列女传》所载沃丁杀伊尹，齐、楚战重邱，及楚王聘仲子为相事，证为古书，共说颇巧。然摭此四书以作伪，而又援此四书以证非伪，此正朱子所谓采《天问》作《淮南子》，又采《淮南子》注《天问》者也。士龙与士粦友善，是盖同作伪者耳。末有徐元文跋，词尤弇鄙，则又近时书贾所增，以冒称传是楼旧本者矣。
△《天禄阁外史》八卷（内府藏本）
旧本题汉黄宪撰。前有晋谢安，唐田宏、陆贽题词。每篇又有宋韩洎赞，而冠以王鏊之序。词旨凡鄙，显出一手。朱国桢《涌幢小品》载徐应雷《黄叔度二诬辨》曰：黄叔度言论风旨，无所传闻。入明嘉靖之季，昆山王舜华名逢年，有高才奇癖，著《天禄阁外史》，托於叔度以自鸣。舜华为吾友孟肃诸大父行，余犹及见其人，知其著《外史》甚确。自初出有纂入东汉文者，时舜华尚在。而天下谓《外史》出秘阁，实黄徵君著，则后世曷从核真赝乎？又李诩《戒菴漫笔》曰：《天禄阁外史》乃近年昆山王逢年所诡托者。迩有馀姚人御史某（案：即刻《两京遗编》之胡维新），沾沾以文学自喜，杂此文於左、国、司马诸篇中刊行，颁於苏常四郡学宫，令诸生诵习之，殆亦一奇事也。据其所记，则此书出王逢年，明人已早言之。考张孔教《云谷卧馀》，所言亦合。而流传之本仍题黄宪，殆不可解。王铖《读书蕞残》曰：其宾秦文中有《党锢》一篇，考《后汉书》本传，陈蕃为三公，临朝叹曰，叔度若在，吾不敢先佩印绶。是党祸未起，宪已谢世矣。
又宾晋文有《董卓篇》，益不相见，辨其伪迹甚明。惟谓传自谢安，或者即其门下士及子弟所为，则仍为伪序所欺，失考甚矣。
△《化书新声》（无卷数，浙江巡抚采进本）
明王清一撰。前有序自称先天风雷侍者，且言万历壬辰，自京师奏太后，请武当山道藏经回。止三公岩，大众推充都管。盖道士也。是编取谭峭《化书》，案节分章，各为注释。中如释大同章思火生暖，思水生凉诸语，亦时有理解。然大致摭采道家之言，氾滥恣肆，无所归宿。
△《心传录》三卷、《日新录》一卷（两江总督采进本）
宋于恕编。恕张九成之甥。此二书皆录九成语也。前有淳熙元年恕序云，无垢张先生，乃予母之兄。顷为春官宗伯，以议忤时相，一斥岭下十四年。寓横浦僧舍，嗜书不厌。晚年目昏，立短檐下展卷就明，向暮不辍，石间双趺隐然。南安守张公见而叹息，标记於柱，今犹在也。案《宋史九成本传》，称九成召除宗正少卿，权礼部侍郎，兼侍讲，兼权刑部侍郎，谪守邵州。秦桧又令司谏詹大方论其与径山僧宗杲谤讪朝政，谪居南安军，在南安十四年。以《横浦集》考之，其到南安在癸亥三月，乃绍兴十三年。其横浦僧舍题柱字，据恕此序，是南安张守所记。而《南安府志》载宝界寺题柱识语为九成自题，又失张守之名，误矣。
陈振孙《书录解题》曰：张九成《无垢语录》十四卷，《言行编遗文》共一卷，九成之甥于恕所编《心传录》，及其门人郎昱所记《日新录》。近时徐鹿卿德夫，教授南安，复裒其言行，系以岁月及遗文三十篇附於末。今此本止三卷。恕序称与其弟宪徒步三千馀里，抵岭下，得侍讲论。难疑答问，莫不备录，名之曰《心传》。后恕以思亲归，弟宪独住。各以所得，合为一集。又学生郎昱，粗得数语，纂为录，故人刁骏序之。而后卷《日新录》亦题甥于恕编，盖非陈振孙所谓徐鹿卿裒集之本。中间止有序记等文凡八篇，亦与所谓三十篇者不合，故仍旧名曰《心传》，曰《日新》，而不名语录，是尚未经合订者矣。明人刻《横浦集》，已收入之。此其别行之本也。
△《经鉏堂杂志》八卷（江西巡抚采进本）
宋倪思撰。思有《班马异同》，已著录。是编乃其晚年劄记之文。其学杂出於释、老，务为恬退高旷之说。然如谓妻子无论贤不肖，皆当以冤家视之，害理殊甚。其他亦皆浅陋无味，明代陈继儒一派，发源於此。又议论空疏，多无根据。
