<!-- { "loadSidebar": true } -->
明邱濬撰。濬有《家礼仪节》，已著录。是书本明方孝孺释统之意，专明正统。起秦始皇帝二十六年，讫明洪武元年，以著世变事始之所由。於各条之下随事附论。然立说多偏驳不经。如纪年干支之下皆规以一圈，中书国号。至元代则加以黑圈。迨至正十五年明太祖起兵，则为白圈。其说以为本之《太极图》之阴阳，至是天运转而阳道复，阴翳消也。率臆妄作，为史家未有之变例，可谓谬诞。
王士祯《池北偶谈》，称其议论严正，殊为太过。陶辅《桑榆漫志》，称其义严理到，括尽幽隐，深得“麟经”之旨。胡应麟《史学佔毕》，称《春秋》之后有朱氏，而《纲目》之后有邱氏，更乖舛矣。
△《通鉴纲目前编》三卷（江苏巡抚采进本）
明许诰撰。诰自号函谷山人，灵宝人，吏部尚书进之子，文渊阁大学士赞之兄，兵部尚书论之弟。弘治己未进士。官至南京户部尚书。谥庄敏。事迹附见《明史许进传》。是书以司马光《通鉴》、朱子《纲目》皆不直接《春秋》，中间阙七十馀年之事。金履祥《通鉴前编》，书法又多舛迕。乃重辑是编，以订讹补阙。其中如辨宋昭公非周元孙，魏文侯未弑晋幽公，赵鞅、赵无恤之卒岁《史记》并误，亦小有考证。而摹仿《春秋》过甚，拘文牵义，往往画虎不成。
又或生例於《春秋》之外。如《春秋》书卫侯毁灭邢，说者谓恶其灭同姓。又或以为因下卫侯毁卒之文而讹。已非成例。而诰於楚子章灭陈书名，於越勾践灭吴并削爵。《史记越世家》，越致贡于周，周元王使人赐勾践胙，命为伯。所谓伯者，盖为方伯，非由子爵晋为伯爵也。诰乃自是，俱书越伯。至於《春秋》无事必书时，例也，於春特书王正月，明正朔也。诰於无事之年既不备书，又不书王正月。必於年下别标一“春”字，《自序》谓行夏时，重岁首也。亦不善於学步矣。
△《经世策》一卷（安徽巡抚采进本）
明魏校撰。校有《周礼沿革传》，已著录。是书编年纪事，起汉高祖奉楚怀王命伐秦之岁，止文帝末年。似於《通鉴纲目》中偶拈一二卷，以己意笔削之。
大旨欲仿《春秋》，而既非经体，又非传体。如高帝元年书曰：“沛公掾萧何收丞相府图籍，不及收博士所藏，先王典籍遂灭，齐、鲁诸儒传习自孔氏者不复全。”
此仿《春秋》何例也？△《人代纪要》三十卷（两淮马裕家藏本）
明顾应祥撰。应祥，字惟贤，号箬溪，长兴人，弘治乙丑进士，官至南京刑部尚书。是书以编年纪事，虽无事必书其年。盖合《甲子会纪大事记》而一之。
然繁简失伦，多未尽当。其中无年可编者，亦往往随意科配。如荀悦著《汉纪》、《申鉴》，皆强系之献帝乙酉年。恐必不然也。
△《嘉隆两朝闻见纪》十二卷（浙江巡抚采进本）
明沈越撰。越，字韩峰，南京锦衣卫人，嘉靖壬辰进士，官至监察御史。是编以薛应旂《宪章录》、郑晓《吾学编》诸书止载武宗以前事，故续取世、穆两朝政迹，汇次成编。起正德十六年世宗即位，止於隆庆六年。朱之蕃谓其为野史之良。然所采书目，自《明伦大典》以下仅四十一种，未为赡备。而所附案之文如五元臣皆不利之类，亦体杂说部。
△《明大政记》二十五卷（内府藏本）
明雷礼撰。礼，字必进，丰城人，嘉靖壬辰进士，官至工部尚书。《明史艺文志》载礼《大政记》三十六卷。此本为万历中应天周时泰所刊。其中礼所辑者至武宗而止，仅二十卷。其《世宗》四卷，即范守己之《肃皇外史》。《穆宗》一卷，则谭希思所续编。卷目与史志不符，盖时泰已有所合并也。礼明习朝典，以史学自任。而所记多采撮实录，详略未能得中，异同亦鲜能考据。
△《明六朝索隐》十六卷（两江总督采进本）
旧本题明雷礼撰，何应元校。应元不知何许人。其书以正统、景泰、天顺、成化、弘治、正德六朝事迹编年纪录。考《明史艺文志》不载是书。疑后人从实录抄撮而成，托名於礼。其称《索隐》，亦不知何所取义也。
△《通鉴纲目前编》二十五卷（编修邵晋涵家藏本）
明南轩撰。轩，字叔后，渭南人。据轩《自序》，题吏部文选司郎中前翰林院庶吉士。《明史》附见《南居益传》，亦云官吏部郎中，尝著《纲目前编》。
然又有其门人杨光训《序》，称轩为渭上先生，壮游金马，阅铨曹，历藩臬。是其官不终於郎中。《陕西通志》称其终山东参议，与光训《序》合，当得其实。
然《太学进士题名碑录》载轩为嘉靖癸丑进士，而《通志》作甲辰进士，则《通志》又传写之误矣。此书以金履祥《通鉴前编》、陈桱《通鉴前编外纪》合并删削，共为一编。起自伏羲，终於周威烈王。然不明提纲分目之法，冗琐糅杂，殊无可取。至於引《尔雅》曰：“熊罴貔貅貙虎六者，猛兽可以教战。”引《左传》曰：“龙角亢星也，建戌之月见於东方，故戒民以土工之事。”《尔雅》、《左传》皆无其文。盖有明一代，八比盛而古学荒。诸经注疏，皆以不切於时文，庋置高阁。故杂采类书，以讹传讹，至於如此。又金履祥受业王柏，故徵引师说，称“子王子”。此书既尽变履祥之例，而引王柏之说，仍称为“子王子”。是更与不去葛、龚同一例矣。
△《龙飞纪略》八卷（两江总督采进本）
明吴朴撰。朴，字华甫，诏安人。是编仿《纲目》体例，纪明太祖事迹。初名《征伐礼乐书》，后改今名。自壬辰至壬午，共五十一年。盖据《元史》及明初武胄贴黄列传、则例纪载，旁蒐博采而成。前有嘉靖甲辰《林希元序》及朴《自编通例》。是时建文年号未复，故於己卯以后四年，仍以洪武纪年，旁注建文於下。自属当时功令，未足为讥。若自壬辰至丙午，明号未建，顺帝俨存，犹是元之天下。乃削去至正年号，惟书甲子。则偏僻太甚，於公议为不协矣。至所谓成化间续编《纲目》，托克托用兵六合，有“贼势大蹙”之句，不知彼时明祖正在六合，罔识讳避云云。律以臣子之义，凿然正论。虽起商辂於九原，无词以解也。
△《宋元资治通鉴》一百五十七卷（内府藏本）
明薛应旂撰。应旂有《四书人物考》，已著录。是编续司马光《资治通鉴》而作。朱彝尊《静志居诗话》尝讥其孤陋寡闻。如王偁、李焘、杨仲良、徐梦莘、刘时举、彭百川、李心传、叶绍翁、陈均、徐自明诸家之书，多未寓目。并《辽》、《金》二史亦削而不书。惟道学宗派特详尔。今核其书，大抵以商辂等《通鉴纲目续编》为蓝本，而稍摭他书附益之。於《宋》、《元》二史，未尝参考其表志。
故於元丰之更官制，至元之定赋法，一切制度，语多暗略。於《本纪》、《列传》亦未条贯。凡一人两传，一事互见者，异同详略，无所考证，往往文繁而事复。
如永宁公主衣贴绣铺翠襦，入宫中请以金饰肩舆，为艺祖所戒。既载於开宝五年矣，复见於开宝八年，而讹为“永康公主”。丁谓诬谪寇准，王曾疑其太重，丁谓曰，居停主人勿复言。既载於天禧四年矣，复见於乾兴元年。越州升为府，既载於建炎四年矣，复见於绍兴元年。甚至真德秀兼宫教，劝济王孝敬以俟天命语，一篇之中，前后两见。其馀重沓窜易之误，不可枚举。所纪元事，尤为疏漏。惟所载道学诸人，颇能采据诸家文集，多出於正史之外。然杂列制诰、赠言、寄札、祭文，铺叙连篇，有同家牒，律以史法，於例殊乖。至於引用说部以补正史之阙者，又不辨虚实，徒求新异。如载吴曦之诛云：“初曦未叛时，尝校猎塞上。一日夜归，笳鼓竞奏，辚载杂袭。曦方垂鞭四视，时盛秋天宇澄霁，仰见月中有一人，骑而垂鞭，与己惟肖。问左右，所见皆符，殊以为骇。嘿自念曰：‘我当贵，月中人其我也。’扬鞭而揖之。其人亦扬鞭。乃大喜，异谋由是决”云云。其事虽见岳珂《桯史》。小说家无稽之语，可入诸编年之史乎？虽多亦奚以为，此之谓矣。
△《甲子会纪》五卷（江苏巡抚采进本）
明薛应旂撰。前四卷以六十甲子纪年。上自黄帝八年，下至嘉靖四十二年，为七十二甲子。又每年之下亦略纪大事，以备检阅。第五卷则取邵子《以元经会》之语，略论洪荒以来，而以邵子《观化诗》附焉。
△《宪章录》四十七卷（内府藏本）
明薛应旂撰。所载上起洪武，下迄正德，用编年之体。盖以续所作《宋元通鉴》。然采摭杂书，颇失甄别。如惠帝逊国，事本传疑。应旂乃於正统五年十二月书思恩州土知州岑瑛送建文帝入京，号为老佛。岂史氏阙文之义耶？△《考信编》七卷（江苏周厚堉家藏本）
明杜思撰。思，字子睿，鄞县人。嘉靖丙辰进士，官至青州府知府。是书皆载上古之事，其目有二：曰《原始考》，始自盘古氏，迄於燧人氏；曰《读坟考》，始自庖犠氏，迄於帝魁。编年纪月，记动记言，全作策书之体。如珥笔其侧，亲注起居，又不言其何所据。乃题曰《考信》，名实可谓舛迕矣。
△《昭代典则》二十八卷（江苏周厚堉家藏本）
明黄光昇撰。光昇，字明举，晋江人，嘉靖乙丑进士，官至刑部尚书。是书起元至正壬辰明太祖起兵，至穆宗隆庆二年而止。编年纪事，每条皆提纲列目。
其前四卷，自至正壬辰迄洪武建元以前，以明纪年，而元事则随年附见。虽当时臣子之词，然顺帝北行以后，以明纪年可也。若至正戊申以前，非惟元祚未移，俨然共主。即韩林儿龙凤纪年，明主亦自奉其朔，乃於其初起兵时即削元号，究非万世之公论也。
△《成宪录》十一卷（浙江范懋柱家天一阁藏本）
不著撰人名氏。记明太祖至英宗五朝之事。考明太宗庙号，至嘉靖十七年始改曰成祖。此书仍称太宗。是作於成化后，嘉靖前也。书中所载，事实少而诰敕多。如洪武元年二月，诏以太牢祀先师孔子于国学，仍遣使诣曲阜致祭，并载太祖《遣祭之谕》。今《本纪》乃止书祀国学而不及阙里。又《本纪》载洪武十年十二月高丽使五至，以嗣王未立却之。十二年十二月高丽贡黄金百斤、白金万两，以不如约却之。而此书又载洪武十二年五月谕辽东守将潘敬、叶旺勿纳郑白一事。
亦足以补史传之阙。然浮文妨要者终多也。
△《秘阁元龟政要》十六卷（浙江孙仰曾家藏本）
不著撰人名氏。书中已称成祖，则嘉靖以后人作也。所纪皆明太祖事。然起於元顺帝至正十六年张士德取常熟，终於洪武二十八年。首尾皆不完具。殆前后各佚一册，今本卷第又传写者所改题欤。大致与《太祖实录》相出入，亦无异闻也。
△《明通纪述遗》十二卷（浙江汪启淑家藏本）
