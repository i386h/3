<!-- { "loadSidebar": true } -->
国朝吴台硕撰。台硕字位三，嘉定人，陆陇其之门人也。是书成於康熙壬申，以学术治功之要分立篇目，而各为论以发明之。凡三十四类，每类又各有子目。
於洛、闽绪言及历代史论多所徵引。又间有注释，不知何人所增入也。其曰心印，当取心心相印之义，然二字乃佛语，非儒语也。其说序二篇，则仿《序卦传》体，述其次第，亦涉拟经。陆陇其为之作序，不一纠正，何耶？
△《尊道集》四卷（湖北巡抚采进本）
国朝朱搴撰。搴字良一，黄陂人。是书成於康熙丁丑。第一卷为圣贤前编，自孔子至孟子事迹，及后人论说。第二卷节取《伊洛渊源录》。第三卷节取《伊洛渊源续录》。第四卷为前明五子录，纪薛瑄、胡居仁、罗钦顺、顾宪成、高攀龙五人行谊，而兼及其言论。大指主於攻击陆、王。
△《近思续录》四卷（副都御史黄登贤家藏本）
国朝刘源渌撰。源渌字昆石，自号直斋，安邱人。是书因朱子《近思录》篇目，采辑朱子《或问》、《语类》、《文集》分门编辑。前有康熙辛巳其门人陈舜锡、马恒谦二序。舜锡序称其每祭朱子，品物丰洁，极其诚敬。恒谦序称其於《朱子文集》、《或问》、《语类》三书，沉潜反覆，撮辑纂叙，席不暇暖，手不停笔，二十馀年，凡三创草，三脱稿，乃成是书云。
△《冷语》三卷（副都御史黄登贤家藏本）
国朝刘源渌撰。其门人马恒谦编。其书仿语类之体，大旨本朱子之说而衍之。
其三卷中一条诋刘安世为邪人，谓其害甚於章惇、邢恕，以其与伊川不协也。然《宋史》具在，安世《尽言集》亦具在，果章惇、邢恕之不若乎？不问其人品之醇疵，但以附合道学者为正，稍相龃龉者为邪，则蔡京之荐杨时，当为北宋第一正人矣。佛家以敬信三宝与否定人之罪福，儒者不当如是也。
△《读书日记》六卷（山东巡抚采进本）
国朝刘源渌撰。凡记疑五卷，冷语一卷，皆读书札记之言。其记疑本二十四卷，冷语本五卷，后归安陆师为之删定，更以今名。然《冷语》又有三卷一本。
盖天下之至易作者，莫如语录。偶逢纸笔，即可成编。故诸本错出如是也。
△《性理辨义》二十卷（直隶总督采进本）
国朝王建衡撰。建衡有《读史辨惑》，已著录。是书分二十篇，而列目凡十有五，曰原理、原气、原天、原生物、原性、原命、原道、原德、原伦、原学、原鬼神、原人鬼、原祭、原妖厉、杂论。其第一篇与十二篇皆题曰原理，自注谓前统论天地之理，后以在物之理言。第二篇、第三篇皆题曰原气。第四篇、第五篇、第六篇皆题曰原天，而不自言其所以分。推究其文，则原气二篇，一言阴阳，一言五行。原天三篇，一言天行及日月，一言星辰及推算，一言风雨露雷诸事也。
大旨皆复衍宋儒而加以胶固。其原天三篇，则纯述欧罗巴语而讳所自来焉。
△《静用堂偶编》十卷（两江总督采进本）
国朝涂天相撰。天相字燮菴，号存斋，一号迂叟，孝感人。康熙癸未进士，官至工部尚书。天相从熊赐履讲学，所著有《谨庸斋札记》、《守待录》、《存斋闲话》等书，兹编又从诸书之中撮其大略。上编为学言、政言、学辨，凡五卷。
下编为家训、幼仪、杂箴、杂铭、杂诫、古今体诗、存斋诗话，亦五卷。
△《广字义》三卷（浙江巡抚采进本）
国朝黄叔璥撰。叔璥有《南征记程》，已著录。初，宋陈普作《字义》，凡一百五十三字，孙承泽尝为增订。叔璥复取陈淳《北溪字义》及程远《原字训》合承泽所订裒为一书。每条之首题原字者，晋之旧。题广义者，皆续增也。
△《朱子晚年全论》八卷（江西巡抚采进本）
国朝李绂编。绂字巨来，号穆堂，临川人。康熙己丑进士，官至内阁学士，兼礼部侍郎。朱、陆之徒，自宋代即如水火，厥后各尊所闻，转相诟厉，於是执学问之异同，以争门户之胜负。其最著者，王守仁作《朱子晚年定论》，引朱以合陆。至万历中，东莞陈建作《学蔀通辨》，又尊朱以攻陆。程曈，朱子之乡人也，因作《闲辟录》以申朱子之说。绂，陆氏之乡人也，乃又作此书以尊陆氏之学。大旨谓陈建之书与朱子之论，援据未全，且语录出门人所记，不足为据，乃取朱子正、续、别三集所载，自五十岁至七十一岁与人答问及讲义、题词之类，排比编次，逐条各附考证论辨於下，以成是书。其说甚辨。案韩愈送王秀才序，称孔子之道大而能博，学焉而各得其性之所近，故子贡之敏悟，曾子之笃实，皆得闻一贯之旨，而当时未尝相非。后之儒者，各明一义，理亦如斯。惟其私见不除，人人欲希孔庭之俎豆，于是始于争名，终于分党，遂寻仇报复而不已，实非圣贤立教之本旨。即以近代而论，陆陇其力尊程、朱之学，汤斌远绍陆、王之绪，而盖棺论定，均号名臣。盖各有所得，即各足自立，亦何必强而同之，使之各失故步乎？绂此书皆以朱子悔悟为言，又举凡朱子所称切实近理用功者，一概归之心学。夫回也屡空，焦竑以心无墨拟，空诸所有解之矣，颜子其果受之乎？仍各尊所闻而已矣。
△《陆子学谱》二十卷（江西巡抚采进本）
国朝李绂撰。是编发明陆九渊之学。首列八目，曰辨志，曰求放心，曰讲明，曰践履，曰定宗仰，曰辟异学，曰读书，曰为政。次为友教。次为家学。次为弟子。次为门人。次为私淑。而终之以附录。考陆氏学派之端委，盖莫备於是书。
惟其必欲牵朱入陆，以就其晚年全论之说，所列弟子如吕祖俭之类，亦不免有所假借。是则终为乡曲之私耳。
△《学舫》（无卷数，山东巡抚采进本）
国朝吴云撰。云有《云谷寺志》，已著录。是编每条标目，各载门人某述，而玩其文辞，乃出一手。大抵云有所讲论，辄笔於书，特分署门人之名，以摹仿程、朱语录体例耳。其议论颇多迂诞。如论河图，谓婴儿首有发漩，为人之河图；黄河居中，众水分流，为地之河图；三垣五行，日月列宿，为天之河图；未免穿凿。论《周易》大旨，谓易字从日从月，日月往来即易。圣人非作易，乃抄易耳。
阴取《参同契》之说，又未免剿袭。至诗学一条，谓诗必以赓歌、击壤为归，尤万不可行之高论也。
△《白鹿洞规条目》二十卷（江苏巡抚采进本）
国朝王澍撰。澍有《禹贡谱》，已著录。是编取朱子《白鹿洞规》为纲，而分类条析，证以经史百家之语。自序云：始自戊寅四月，迄癸未十月，中更六年，凡三易稿云。
△《集程朱格物法》一卷、《集朱子读书法》一卷（两江总督采进本）
国朝王澍撰。陆、王之学主於静悟，故以读书为粗迹，而所谓格物者亦以为格去物欲，还虚明之本体。故澍取程、朱格物之要语与朱子读书章程，排比联络，融会其意，各为一篇，以救其弊。其词澍所自撰，其理则洛、闽之绪言，故皆谓之集焉。
△《经书性理类辑精要录》六卷（兵部侍郎纪昀家藏本）
国朝王士陵撰。士陵有《易经纂言》，已著录。是编采五经、四书与《性理大全》之文，分类编次。凡道体一卷，为学一卷，为政二卷，实履一卷，圣贤一卷。别为子目四十三，子目之中又别为子目二十，各杂采坊本讲章之文，而附以己见。
△《谋道续录》二卷（江西巡抚采进本）
国朝谭旭撰。旭字东白，新建人。康熙丁酉副榜贡生。是书末有其门人吕步青跋，称旭先有《谋道录》，故此称《续录》。其学恪守程、朱，持论甚正，而不免於好辨，每争竞於一字一句之间，其细已甚。又朋友以书相质，详为批阅是也。所见不合，两存以待论定亦可也，乃往往注其人已改而仍载其原本之疵谬，以见驳正之功。此近於暴己之长，形人之短矣。
△《读周子札记》（无卷数，江苏巡抚采进本）
国朝崔纪撰。纪有《成均课讲周易》，已著录。是书以《中庸》之旨发明《太极图说》、《通书》之理。大意谓太极即《中庸》上天之载，其阴中有阳者，是太极之静，而中即《中庸》所谓人心未发之中。阳中有阴者，是太极之动，而和即《中庸》所谓人心已发之和。其变四象而言五行，用意尤在於土，以明太极即不贰之诚。盖本明薛瑄之说而益推衍之。纪所解《中庸》，以主静为主，亦此意也。
△《知非录》一卷（山东巡抚采进本）
国朝邓锺岳撰。锺岳字东长，号悔庐，聊城人。康熙辛丑进士第一。官至礼部左侍郎。是编盖其晚年讲学所记，故取蘧伯玉事为名，犹其自号悔庐之意也。
△《馀山遗书》十卷（浙江巡抚采进本）
国朝劳史撰。史字麟书，号馀山，馀姚人。是书谓易之为道，细无不该，远无不届。故多本易理以推人物之性，其说亦或偶似近理。然如推飞禽上升属阳，阳象圆，圆者径一而围三。故鸟足三爪，为围三，除去上一旱爪为径一。本乎地者为植物，故走兽不能飞，属阴。阴象方为坤，坤为牛，牛之蹄爪四，四合而二偶，故除去上二小旱爪，惟大爪，著地，是两地而为二。万物众矣，恐不能一一准数而生也。
△《虚谷遗书》三卷（江西巡抚采进本）
国朝何国材撰。国材字维楚，江西新城人。是编凡分四种，祖陆九渊求放心之说而为《心学释疑》，本王守仁致良知之说而为《格物质疑》，采魏伯阳《参同契》之说而著《易图测》，仿岳元声研几私乘之说而为《研几录》。大旨坚护陆、王，为门户而著书，非为学问而著书也。
△《笔记》二卷（湖北巡抚采进本）
国朝程大纯撰。大纯字汉舒，孝感人。康熙中由贡生官黄冈县教谕。是书皆讲学之语。其谓陆、王之学虽矫枉过正，然用以救口耳之学，不为无功。所见颇为平允。若以程子配孔子，朱子配孟子，则圣贤之於大儒，自有分际，未必二子所敢居矣。
△《日省编》一卷（浙江巡抚采进本）
国朝冯昌临撰。昌临有《易学参记》，已著录。是书取《太极图说》、《西铭》及刘宗周《人极图》三篇，以为体道修身之本。后有玩《日省编》附语，取先儒旧说，间以己意附释焉。
△《圣学辑要》一卷（两江总督采进本）
国朝潘继善撰。继善有《音律节略考》，已著录。是书为目凡六，论致知、力行、存养、慎独为一篇，论诚一篇，论仁义礼智为一篇，论学思知行为一篇，论主敬存省为一篇，论生质气象为一篇。前有江永序，称其学以敬为主。盖新安为朱子之乡，无不宗法洛、闽者，继善亦随其土俗云。
△《载道集》六十卷（浙江巡抚采进本）
