<!-- { "loadSidebar": true } -->
△《荷亭辨论》十卷（浙江巡抚采进本）
明卢格撰。格字正夫，东阳人。成化辛丑进士，官至监察御史。尝筑荷亭，读书其中。因以名书。大抵持论诡异，攻击朱子之说，往往过当。至作《梦游清都记》，极为扬雄辨冤，谓亲见朱子与雄辨难，朱子词穷屈服，称雄为得洙泗真源云云，尤为诬诞。前有刘宗周序，谓学惟大疑而后能大信。后儒不及前人，亦其果於自信之意多，而存疑者寡。若先生可为真求自信者。盖亦微词也。
△《凝斋笔语》一卷（江西巡抚采进本）
明王鸿儒撰。鸿儒字懋学，南阳人。成化丁末进士，官至南京户部尚书。谥文庄。事迹具《明史本传》。此书论《易》十三条，论《诗》三条，论《书》一条，论《左传》一条，论《周礼》三条，论四书三条，论史三条，论子书三条，引朱子答王子合书一条。其自立论者，惟男女有别一条耳。大抵皆掇拾旧说。其解诗下武以为天在上而武王在下，是未考庾信《三月三日华林园马射赋序》皇帝以上圣之资，膺下武之运句也。
△《馀冬序录》六十五卷（内府藏本）
明何孟春撰。孟春有《文简疏议》，已著录。是书体格近王充《论衡》。凡内篇二十五卷，前五卷多论君道，后二十卷多论古今人品。外篇三十五卷又闰五卷，则皆杂论也。大旨主於品藻得失，不主於考证同异，好为高论，而不免流入迂僻。又炫博贪多，有得辄录，往往伤於踳驳。外篇或剽陈言，或记琐事，亦病芜杂。使其精自简汰，仅存数卷，颇足为一家之言。而爱不能割，遂仅於陈绛《金垒子》诸书，较其优劣，殊为不善用长。至分卷之目，原本标以《尔雅》月名月阳，尤为诡异。
△《听雨纪谈》一卷（通行本）
明都穆撰。穆有《壬午功臣爵赏录》，已著录。穆登宏治己未进士。而此书自题成化丁酉九月所作，距其登第时二十有一年。又考穆教授濠上几二十年，始补博士弟子，三年而成进士，则其时并未为诸生矣。其书皆参考经史异同。陶珽尝刊入《续说郛》，多所删节。此为李蘅《琐探》中所载，犹全本也。
△《山堂琐语》二卷（浙江范懋柱家天一阁藏本）
明陈霆撰。霆有《唐馀纪传》，已著录。是书乃其自山西提学佥事归田后所作，杂引经传，以己意论断，词意儇薄，已开陈继儒等之派。如谓盗发魏王之冢而《竹书》出，盗发楚王之冢而《考工记》出，二盗於发冢则有罪，於诏世则有功。夫盗发古冢，志在宝器耳，非为求书发也，可录以为功哉？
△《正思斋杂记》二卷（浙江范懋柱家天一阁藏本）
明刘教撰。教字因吾，吉水人。书中称孝宗为今上，则宏治中人也。其书杂论古今轶事，颇崇道学。其开卷引陈亮之说，以岁建干支推宋、元、明国家盛衰至二千馀言。大抵用《丙丁龟鉴》之剩论，殊附会无理。其取《伊洛渊源续录》之说，诋许衡、刘因不当仕元，尤明人偏驳之见。
△《遯言》十卷（浙江巡抚采进本）
明孙宜撰。宜字仲可，华容人。是书原目十七类，分十七卷，此本止於十卷，盖非完帙。论多肤浅，如以雷霆为蛟龙之类。以《朱子纲目》立纲分注为赘。以王伾、王叔文为受诬，尤涉偏僻。
△《河汾燕闲录》二卷（两江总督采进本）
明陆深撰。深有《南巡日录》，已著录。是书随笔劄记，杂论史事得失，经典异同，亦颇及当代故实。其曰《河汾燕闲录》者，盖深为山西提学佥事时所著也。
△《停骖录》一卷、《续录》三卷（两江总督采进本）
明陆深撰。是编乃其罢山西提学佥事南归时所作。前录成於嘉靖九年，续录成於十一年。杂录诗话、文评、朝章、国典，於经义亦间有考证。《续录》中所载《孟子》为长者折枝当解作肢体之肢，亦足以备一说。又谓《论语》诗书执礼执疑是艺之误，则太创见矣。
△《传疑录》二卷（两江总督采进本）
明陆深撰。上卷杂论经说异同，兼及史事，於前代宗室恩数等杀之制，叙述尤详，当为明代宗禄之弊而设。下卷则专论调律之法，始於累黍候气，终於十二辰，皆备载之。盖随手杂录而成者。
△《春雨堂杂抄》一卷（两江总督采进本）
明陆深撰。所录多古今政治得失之故，抄撮旧文，自为评骘。其谓汉光武笃信图谶，与求仙覆辙相去不远，似亦因世宗好道而托讽也。
△《卮言馀录》十三卷（山东巡抚采进本）
明林炫撰。炫字贞孚，闽县人。正德甲戌进士，官至通政司参议。是编乃其随笔劄记，多谈典籍艺文，亦颇及杂事，而评史者较多。其中往往但引用旧文，不加断语。疑其裒辑诸书，欲有所论著而未成，故前后无序跋，亦并无目录也。
△《询刍录》一卷（浙江范懋柱家天一阁藏本）
明陈沂撰。沂有《维桢录》，已著录。是书取里巷相传讹谬之事，及通俗俚语，各为疏证其出处，故以询刍为名。仅十九条，皆不足以资考据。
△《真珠船》八卷（通行本）
明胡侍撰。侍字奉之，号濛溪，咸宁人。正德丁丑进士，官至鸿胪寺少卿。
坐议大礼，谪潞州府同知。事迹附见《明史薛蕙传》。是书杂采经史故事及小说家言，其曰《真珠船》者，陆佃诗注引元稹之言，谓读书每得一义，如得一真珠船也。（此佃诗注今不传，此据胡爌《拾遗录》所引。）然徵引拉杂，考证甚疏。如以北曲为朝庙之音，信王子年《拾遗记》，谓七言昉於宁封皇娥等歌。
又喜谈怪异果报之说，皆不免於纰缪。
△《墅谈》六卷（通行本）
明胡侍撰。皆辨证古籍，兼及时事。而徵采庞杂，多及怪异不根之语，未免失实。又谓宋人专以散文为古，斥为矇瞽之论，尤失之偏僻矣。
△《东谷赘言》二卷（两江总督采进本）
明敖英撰。英有《慎言集训》，已著录。是书上卷杂论立身处世之道，多举古事为证，下卷亦杂论诗文。所载明初都督府军数、太仆寺马数有禁，不令人知，并额派、岁派、坐派之始末，尚宾馆之聘士，皆足补史志所未备，亦识小之类也。
△《绿雪亭杂言》一卷（浙江吴玉墀家藏本）
明敖英撰。其自序曰，蜀台清戎之西，有亭曰绿雪。环亭有竹百馀竿，日与此君相对，翛然有吏隐之适。因追忆见闻，窃有评论，随笔杂记。其书前半卷皆议论，大抵老生常谈。至谓宋进士尹引穀潭州死节为贤者之过，则偏驳过当。又如谓富字为文下从田，言富自田起也；上从一口，言有田人贵食之者寡也。其说字穿凿，又在王安石上矣。后半多记杂事，往往兼及灵怪，近小说家言。卷末颇评文章得失，至谓《昭明文选》既已载诗，即不当题曰《文选》，然则诸史《文苑传》外亦当别出《诗苑传》乎？
△《七修类稿》五十一卷（江西巡抚采进本）
明郎瑛撰。瑛字仁宝，仁和人。是编乃其笔记，凡分天地、国事、义理、辨证、诗文、事物、奇谑七门。所载如杭州宋官署考，则咸淳《临安志》及西湖各志所未详。又纪明初进茶有探春、先春、次春、紫筍诸名，及漕河开凿工程，皆明《会典》及《明史》诸志所未及，亦间有足资考证者。然采掇庞杂，又往往不详检出处，故踳谬者不一而足。如以宋李建中为南唐人，谓谢无逸以蝴蝶诗得名，后李商隐窃其义，则以唐人而蹈袭宋人。引武林女子金丽卿诗梅边柳外识林苏句，讥其不能守礼，出则拥蔽其面，皆极为王士祯所诋斥，见於《香祖笔记》中。此外如纪杨维桢为明太祖所召，托疾固辞，作诗缢死，则全无事实。桓温妻我见犹怜之语，不知为李势妹而但云温娶妾甚都，则失之耳目之前。至周公恐惧流言日，王莽谦恭下士时一诗，以为不知姓名，必宋人所作，则并《白居易集》而亦忘之。盖明人著书卤莽，往往如此。书中极诋《说郛》、《辍耕录》，然此编实出此二书下，所谓人苦不自知也。
△《东巢杂著》二卷（浙江巡抚采进本）
不著撰人名氏。前有陆釴序，称为同邑。釴，鄞县人，则亦鄞人也。序中但称其号曰东巢子。下卷两乡水利事宜一条，但自称其名曰复，其姓则未之详。
考甬上耆旧诗小传，称倪复字汝新，列其所著书凡十四种，《东巢杂著》居其一，当即倪复作矣。所撰《诗传纂义》，已著录。是书皆考辨之文，於礼制、乐律、易象皆有论断，亦杂及经义史事，而终以其乡之水利及武宗实录。其书成於嘉靖初年，故仲婴齐后归父辨，力主为之后者为之子，盖亦刚正之士，不附张、桂之说者云。
△《郊外农谈》三卷（浙江范懋柱家天一阁藏本）
明张鈇撰。鈇字子威，慈谿人。嘉靖丙戌进士。此书有文章不在高古，作诗亦要平易二条，盖为当时王、李之学而发。其他议论，多以朱子为宗，亦无姚江末派之弊，然持论往往迂缓。如引诗田畯之文，谓明代不设劝农之官，殊为阙典。
夫耕耘收获，民间自有常期。宋世劝农使等亦止守令兼衔，徒为具文。如一邑专设一官，课其勤惰，非惟冗员縻禄，且恐转滋之扰，劝农适以妨农。明初定制，因其无益而废之，不可反讥为漏略也。
△《篑斋杂著》一卷（编修程晋芳家藏本）
明陆垹撰。垹字秀卿，嘉善人。嘉靖丙戌进士，官至右佥都御史，巡抚河南。此编乃其笔记，载曹溶《学海类编》中。仅十四条，盖摘录不完之本也。
△《逌旃琐语》一卷（浙江鲍士恭家藏本）
明苏祐撰。祐字允吉，一字舜泽，濮州人。嘉靖丙戌进士，官至兵部尚书。
是书杂记碎事，而引据多疏。如以唐昭宗纥干山头之句谓左克明不及见，而不知克明所纂《古乐府》，止於六朝。以插箭岭、晒甲石指为杨六郎之真迹，而不知为委巷所托。以衡山碑为真禹书，而不知后人所伪。以正、五、九月不上官为元制，而不知北齐至唐均有此说。以贺王参元失火书为韩愈，而不知其为柳宗元。
如斯之类，不一而足。其馀亦多鄙猥之谈，不足采录。
△《读书一得》四卷（两淮马裕家藏本）
明黄训撰。训有《名臣经济录》，已著录。此篇盖每读一书，即摘取其中一两事，论其是非，积久编而成帙，共一百九十三条。亦有一书数见者，虽各题曰读某书，实非如序录题跋类也。其书议论多而考证少，近乎王世贞之《读书后》，而又不逮焉。三卷之未，附载嘉靖甲申大同兵变一事，与全书不类，亦未免为例不纯也。
△《长水日抄》一卷（浙江鲍士恭家藏本）
明陆树声撰。树声有《平泉题跋》，已著录。此书前有自序，称自请谢归，年衰病积，追忆见闻，偶与心会，辄一操翰，汗漫成帖。盖其归田后随笔劄记之本也。前数条多论《易》义，间及於《春秋》、四书，后则皆尚论古人之言行。
其说经间涉穿凿，如解《周礼》参之以九藏之动句为以三指按寸关尺三脉。不免失之好奇也。
△《濯缨亭笔记》十卷（浙江鲍士恭家藏本）
