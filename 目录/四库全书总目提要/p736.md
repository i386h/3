<!-- { "loadSidebar": true } -->
△《璞冈集》三卷（浙江孙仰曾家藏本）
明马汝彰撰。汝彰字存美，璞冈其号也，汲县人。嘉靖壬辰进士，官至云南右布政使。是编，乃汝彰所自编。垂没之时，其友人阴秉旸欲刻之，汝彰不可；汝彰没，其嗣子绳祖与其婿阮承谦始刻之，而秉旸为之《序》，其始末具载《序》中。凡文一卷，诗一卷，诗馀一卷，皆不擅长。盖其友、其子、其婿，均不及汝彰之自知也。
△《许水部稿》三卷（浙江汪汝瑮家藏本）
明许应元撰。应元字子春，钱塘人。嘉靖壬辰进士，官至广西布政使。是集乃应元官夔州知府时所自刊。以皆官郎署时所作，故仍以水部名集，凡诗一卷，文二卷。
△《元光漫稿》五卷（浙江巡抚采进本）
明李徵撰。徵字诚之，湖广桃源人。嘉靖壬辰进士，官至布政司参议。归田后结庐於元光洞，因以名集。其於律诗题曰“八句”，而不名律诗；於绝句题曰“四句”，而不名绝句。为唐、宋诸集，未见之例。诗多出韵，又不合洪武正韵，亦不知何说也。前《序》称六卷，而其书实止五卷，后馀一页，盖残阙之本，故今以五卷著录焉。
△《荩心堂集》二卷（浙江范懋柱家天一阁藏本）
明王尚文撰。尚文字宝江，真定人。嘉靖壬辰武进士，累官福建总兵官，挂征蛮将军印，都督同知。明万历戊寅，广西桂林、柳州，苗獞煽乱，马平獞韦王朋率东瓯，大产诸蛮，攻掠邨落，尚文剿平之。是书所载，只当时奏疏、劄启，附以赠言、寿序之类。故标题《荩心堂集》，而以《征蛮纪略》为子目。
然韦王朋与堡兵争斗之由，及要挟东瓯大产诸蛮事实，书中多不一叙，又十寨先后分合开设事宜，亦未能备载，均不及《明史土司传》，及《广西通志》之详实。非纪事之书，与纪略之名，殊不相应。今从其总名，仍题曰《荩心堂集》，存其目於《集部》，庶不失实焉。
△《白云山房集》二卷（浙江汪汝瑮家藏本）
明高应冕撰。应冕字文中，仁和人，嘉靖甲午举人，官光州知州。是集，序、记、杂文，凡八十七篇，中如《游闲公子》、《白云先生》、《羲皇上人诸传》、《虞秦对曹交篇》诸文，大抵构虚托喻，游戏笔墨。惟《纵囚一辨》，差为有见云。
△《求志斋言草》三十卷（两淮盐政采进本）
明陈瀚撰。瀚号龙岳，秀水人，嘉靖甲午举人，官至廉州府知府。是集兼载诗文，词颇质实，而微嫌钝置。前有薛侨《序》，称所著学论十篇，尤其平日所自得。今在第十七卷中。然皆宋儒所常言，无所阐发也。
△《孙文恪集》二十卷、《附录》一卷（两江总督采进本）
明孙升撰。升字志高，馀姚人，燧之子也，嘉靖乙未进士，官至南京礼部尚书。是集，文十四卷，诗六卷，其子鑨等所编。有《与人论诗文书》云：李空同步武古人，学李譬则燕途入秦，车辙所历，可循而至。又云：空同与何大复辩论，诋其好词乖法之失。何氏亦尝诋李，谓其作疏卤，间涉於宋。总之，负气求胜，各不相下。观於是言，可以知其瓣香所在矣。附录一卷，乃其继室杨文俪作。
文俪，仁和人，工部员外郎应獬之女。诸子成进士者四人；鑨，铤、鑛皆至尚书，錝至太仆寺卿，皆文俪教之。盖有明一代，以女子而工科举之文者，文俪一人而已。诗其馀事也。
△《西野遗稿》十四卷（两江总督采进本）
明李玑撰。玑字邦在，号西野，丰城人，嘉靖乙未进士，官至南京礼部尚书。
是集，前有何钅堂《序》，称玑文稿多毁於火，仲孙自茂掇拾其仅存者，裒为五帙授梓。此本多至十四卷，又崇祯中，其曾孙九畴所刻也。凡文十卷，诗三卷，杂著一卷，诗中以古体与五言古风，分为二目，殊乖体例。
△《文肃集》二十三卷（两江总督采进本）
明赵贞吉撰。贞吉，字孟静，内江人。嘉靖乙未进士，官至文渊阁大学士，谥文肃。事迹具《明史》本传。是集，凡诗六卷，文十七卷。贞吉学以释氏为宗，姜宝为之《序》曰：今世论学者，多阴采二氏之微妙，而阳讳其名，公於此能言之，敢言之，又讼言之、昌言之，而不少避忌。盖其所见真，所论当，人固莫得而訾议也。其持论可谓悍矣。
△《骆两溪集》十四卷、《附录》一卷（江苏周厚堉家藏本）
明骆文盛撰。文盛，字质甫，武康人。嘉靖乙未进士，官翰林院编修。初，蔡汝楠刻其诗集七卷，并为之评点。卷首汝楠《序》，即为诗集而作。此集，益以杂文、笔记七卷，盖杨鹤所续增也。其诗文皆於浅弱之中，时有清远之致，盖文盛官翰林时，以不附严嵩，遂移疾不出，后贫病垂死，有以千金求居间者，尚力挥之，至殁无以葬。事具吴尚文《序》，及卷末尚文书事中。是其胸次本高，故吐言不俗，特编次者，欲取卷帙之富，未能尽翦其榛楛耳。
△《奚囊蠹馀》十八卷（安徽巡抚采进本）
明张瀚撰。瀚有《台省疏稿》，已著录。是集，赋一卷，诗九卷，记一卷，杂著一卷，墓志二卷，行状、行略一卷，祭文一卷，书二卷。瀚於万历中以忤张居正罢归，颇著风节。《浙江通志》称其善书法，工点染，诗文庄严典则，归之尔雅；然集中酬赠牵率，什居六七，虽平正无瑕，而殊少酝酿。其《自序》谓：奔走四方二十馀年，每以一囊自随，凡所得简札、诗帖，俱纳其中。积久蠹蚀，因取其字画稍全，章句可读者，录出成帙，故名曰《奚囊蠹馀》云。
△《琏川诗集》八卷（浙江汪汝瑮家藏本）
明施峻撰。峻字平叔，归安人，嘉靖乙未进士，官至青州府知府。朱彝尊《静志居诗话》，谓平叔以七律自诩，然殊不见好。诸体过修边幅，未免气馁。
是集，有顾应祥《序》，亦谓唐以后诗，音调格律相尚，锻炼益工，其气益弱，亦似微致不满焉。
△《陈梧冈集》九卷（两江总督采进本）
明陈尧撰。尧字敬甫，号梧冈，南通州人。嘉靖乙未进士，官至刑部左侍郎。
《明史艺文志》载：尧文集五卷，诗集三卷。是集乃文二卷，诗二卷，与《志》不符，然首尾完具，篇次分明，《志》盖偶沿《千顷堂书目》之误也。其文朴直不支，而微伤太质，其诗又逊於文。
△《骊山集》十四卷（陕西巡抚采进本）
明赵统撰。统有《杜律意注》，已著录；是集乃杨光训所编。集中自谓：“嘉靖丁未，误雠陷狱，近三十年，多为诗。万历癸酉恤归，仍岁为一集。”此本凡赋及诗九卷，文一卷，杂著二卷，诗话二卷，总题曰《骊山集》，似光训有所删汰也。前有朱勤{艹美}《序》，称其命意搜微，多出己见。大都骨力莽苍，学殖淹博，稍稍融透，莫难雁行献吉。然则明讥其未融透矣，何不悟而犹刊以弁集也？
△《方山文录》二十二卷（浙江孙仰曾家藏本）
明薛应旂撰。应旂有《四书人物考》，已著录。是集为应旂所自编。其学初出於邵宝，后从泰和欧阳德，德，姚江派也。又从高陵吕柟，柟，河东派也。
故所见出入朱、陆之间。然先入为主，宗良知者居多。集中论学之语，互有醇疵，盖由於此。至其《职势论》中称：“党锢兴，而汉社屋；玄谈盛，而晋室倾；清流浊，而唐祚移；学禁作，而宋舟覆。其初文雅雍容，议论标致，不过起於一二人之猎胜。而其究乃致怨恶沸腾於寰中，干戈相寻於海内，而溃败不可收拾”云云。若於七八十年之前，预见讲学之亡明者，则笃论也。其文章当李、何崛起之时，独毅然不变於风气。然应旂以时文擅长，古文特自抒胸臆，惟意所如。故往往轻快有馀，少停蓄深厚之意，如十五卷《费文通传》，称公生成化癸卯三月十四日，距卒六十有六年。初娶娄氏，以产卒；继娶金谿吴都御史女，复卒，俱赠夫人。五子：长某，次某，云云。此志状之文，非传之体，於文格亦多未合，所谓不践迹，亦不入於室者欤。所作史论，如汉武帝、苏轼诸篇，特为平允。而《汉文帝论》中，称贾生不死，文帝终必用之。《贾谊论》中又称，文帝终不能用之。取快笔端，自相矛盾，亦不可尽据为典要也。
△《两城集》二十卷（山东巡抚采进本）
明靳学颜撰。学颜字子愚，济宁人。嘉靖乙未进士，官至吏部左侍郎。事迹具《明史》本传。是集前有于若瀛《序》，称所著有《闲存集》、《两城集》、《荒稿园志》等部。殁后所存，仅十之二三。其子需等复裒辑为：诗十四卷，文六卷，即此本也。其诗格律清整，而蹊径尚存，不脱历下流派，文则偶然挥洒而已。
△《嵩阳集》（无卷数，浙江朱彝尊家曝书亭藏本）
明刘绘撰。绘字子素，一字少质，光州人。嘉靖乙未进士，官至重庆府知府。
事迹具《明史》本传。是集：首赋、次诗、次书、次疏，复以诗赋殿后，而不分卷帙，盖编次未定，旋作旋刊，明人文集，往往多如是也。其诗局度颇宏整，而乏深致，文不加修饰，畅所欲言，如《春秋补传序》云：古之注经者务简，后之注经者务繁；古之注经者务简而经益明，后之注经者务繁而经益晦。六经之注，莫不皆然，而《春秋》为甚。持论颇为平允。至劾夏言一疏，但以不戴所赐香叶冠激世宗之怒，则非谏臣之体，案《明史夏言本传》称，赐香叶束发巾，言谓人臣非法服不受。帝积愤欲去言，严嵩因得间之。至言得罪下狱，帝犹及前不戴香冠事。据此，则绘是疏或当有所受之欤？
△《王氏存笥稿》二十卷（江苏巡抚采进本）
明王维桢撰。维桢字允宁，华州人。嘉靖乙未进士，官至南京国子监祭酒。
《明史文苑传》附见《李梦阳传》中。《千顷堂书目》载：维桢《存笥稿》二十卷，又全集四十二卷。今全集未见传本，惟此集存，乃其友馀姚孙升所编也。
前十六卷为杂文，后四卷为古今体诗。升《序》称：其文法司马迁，诗法汉、魏，近体尤宗杜氏。朱彝尊《静志居诗话》，则谓七律滞钝，五言有句无篇。今观其集，彝尊之论为允。胡应麟又称：其文矫健胜其诗，亦不尽然。
△《天山草堂存稿》八卷（浙江巡抚采进本）
明何维柏撰。维柏字乔仲，南海人。嘉靖乙未进士，改庶吉士，授监察御史，坐劾严嵩，廷杖，除名。隆庆初，复原官，累迁南京礼部尚书，谥端恪，事迹具《明史》本传。是集，文六卷，诗二卷。文集中有《讲义》、《语录》二种，皆以《白沙绪论》为宗。其诗亦多讲学语，盖维柏尝从陈献章游也。朱彝尊《明诗综》谓其《乞休诗》云：“乐事尚饶新岁月，胜游不改旧云山。”乃侍其父与乡人，为九老会时所作。今考《乞休诗》为万历丙子，得旨归老之作。而和其父与九老韵七律二首，则作於嘉靖戊申，乃劾严嵩后削籍归里时作。彝尊徵引偶误，殆亦未见此集欤。
△《金斋集》四卷（直隶总督采进本）
