<!-- { "loadSidebar": true } -->
明余寅撰。案明有两余寅。其一字仲房，歙县人，与徐渭、沈明臣俱入胡宗宪幕中，《明史》附见《徐渭传》中。此余寅鄞县人，本字君房，晚年改字僧杲，万历庚辰进士，官至太常寺少卿。万历二十三年乙未冬，帝以军政失察，贬科道官三十馀人，九卿力谏不纳。既而恶大学士陈于陛论救，复命改谪远方。吏部尚书孙丕扬等再抗疏谏，帝益怒，尽除其名。寅因作此书纪其本末，及贬削诸臣姓名。案《明史陈于陛传》，载此事作两都言官，而《孙丕扬传》则作南京言官，微有不同。据寅所纪，乃北京科道耿随龙等，南京科道伍文焕等，与《于陛传》相合。知《丕扬传》中“南”字，以与“两”字形似而讹也。
△《驭倭录》九卷（浙江巡抚采进本）
明王士骐撰。士骐字冏伯，太仓人，尚书世贞子，万历己丑进士，官至吏部员外郎，坐妖书逮狱削籍，《明史文苑传》附载《世贞传》末。是编乃其为兵部主事时采明一代倭寇事迹，起洪武元年，讫万历二十四年。凡当时所奉诏旨及诸臣章奏，并中外战守方略，案年编纪，本末颇具。《自序》以为薛浚《考略》、王文光《补遗》、郑若曾《筹海图编》，多取野史为证，往往失真。故所录皆就国史中拈出。然当时奏报亦多掩败为功，欺蔽蒙饰。国史所载，正未必尽为实录也。
△《建文书法儗》五卷（江苏巡抚采进本）
明朱鹭撰。鹭字白民，吴县人。其书作於万历乙未诏复革除年号之时。盖欲上之於朝以补国史，故称曰“儗”，而署名自称曰臣。其书《前编》一卷，纪惠帝初生至为太孙时事。《正编》二卷，记惠帝在位四年事。体例全仿朱子《通鉴纲目》。《附编》二卷，则杂录明人之论述。卷首冠以《颂圣德》十条，纪明历朝恕待惠帝君臣之旨；《述公论》六条，纪历朝请复革除年号之奏章；《儗书法》十六条，则自叙其纪事之例。其论惠帝之失，惟在削宗藩，变祖制，持论未尝不正。惟行遯从亡，尚沿旧说。又成祖未即位以前，削帝称王，於义虽当，然不宜出於明之臣子。至《序》末题识一条，称万历甲午，梦明太祖示以“一朝表谱”四金字，次日具奏，焚孝陵下，复梦太祖召见，则几於妖言矣。
△《绳武编》三十四卷（浙江巡抚采进本）
明吴瑞登撰。瑞登有《两朝宪章录》，已著录。是编成於万历壬辰。以洪武至隆庆事迹，分类编辑。其例一依真德秀《大学衍义》，凡四大纲，一曰《格致》，二曰《诚正》，三曰《修身》，四曰《齐家》。为目十有二，又分子目五十。然明自太祖开创之初，已多过举。成祖篡立，虐焰横煽。英宗以下，亦瑕多瑜少。
至世宗、穆宗，善政不及十之一，稗政逾於十之九矣。瑞登乃胪列虚词，使与古帝王媲美，虽臣子之体宜然，然非事实也。至於法戒并存，在德秀编录前代史书，自无不可。瑞登乃举历朝之失，昌言排击孔子讳内之谓何，是又并非臣子之体矣。
此所谓进退无据也。
△《北楼日记》二卷（浙江巡抚采进本）
不著撰人名氏。考《明史神宗本纪》，万历二十年，宁夏致仕副总兵哱拜杀巡抚都御史党馨、副使石继芳，据城反。此书即记其事。北楼者，宁夏镇城楼贼所据以为变者，故以名编。所载自正月己丑始乱，至九月辛未平贼，按日系事，颇为详悉。其中月日先后，往往与《史》不合。如贼聚众杀馨，纵狱囚，焚案牍，在二月戊申，而《史》作三月戊辰。总督魏学曾下檄安抚，在二月壬子，而《史》作三月壬申。河套诸部大入助贼，在三月庚午，而《史》作六月乙未。
叶梦熊代为总督，在六月甲午，而《史》作七月甲申。都督李如松以辽阳宣大兵至，在六月戊申，而《史》作四月甲辰之类。不一而足。似当以此书为得实。
《史》盖所见异词。其记原州总兵李昫率副总兵王通、参将赵武等统兵马五万屯灵州讨贼，及河套诸部再入定边，掠延庆，数千骑渡河云云。《本纪》皆不载。
亦偶遗之。盖《史》书该一朝之事，总其大纲。私记载一方之事，具在细目。体例固各不同尔。
△《明宝训》四十卷（江苏巡抚采进本）
明万历壬寅南京礼部郎中陈治本、工部郎中吕允昌、礼部主事朱锦等所刊。
盖裒合历朝官撰之本以为一编者也。原本《洪武》六卷，成於永乐十六年。《永乐》十五卷、《洪熙》二卷，均成於宣德五年。《宣德》十二卷，成於正统三年。
《正统》十二卷，成於成化三年。《成化》十卷，成於弘治四年。《弘治》十卷，成於正德四年。《正德》十卷，成於嘉靖四年。《嘉靖》二十四卷，成於隆庆五年。《隆庆》八卷，成於万历二年。皆有当时御制《序》。统计一百一十三卷。
此本四十卷，治本等所合并也。建文本无实录，景泰虽有实录而未修宝训，故所刊止於十朝。英宗一朝，并入天顺年事，总以《正统》标名，殊乖体例。盖当时官书，本题庙号，而治本等汇刻，改题年号，以从简易。既不可一书两名，遂总题为《正统》也。其书皆自实录撮出，分类编载，门目大同小异，皆以《贞观政要》为式云。
△《吴淞甲乙倭变志》二卷（浙江巡抚采进本）
明张鼐撰。鼐字世调，华亭人，万历甲辰进士，官至南京吏部右侍郎，兼詹事府詹事。吴淞倭患，在嘉靖甲寅、乙卯之间，故记二岁事独详。上卷分《纪兵》、《纪捷》、《歼渠》、《周防》四目。下卷分《十德》、《十勋》、《十忠》、《十节》、《僧兵》、《狼兵》、《盐丁》、《遣祀》、《三太学》、《四辩士》、《两孝子》、《三乞儿》、《三腐儒》等十三目。《明史艺文志》著於录。此本题曰《甲乙倭变抄录》者，省其文也。鼐《自序》云：松之难，松之遗老能道之。然案之《筹海图编》及《海防考》诸书，其日月颇不合。得非境外事境外人不能传耶。吾宁信其目击者焉。今考正史，倭寇松江，始於嘉靖甲寅，而此云癸丑。张经王江泾之捷，岁纪乙卯，而此云甲寅。诸所记载，率差一年，非第日月而已。鼐作是书时，已官谕德，直史馆，於故府典故，得以考核，不应差谬至此。
疑其必有所受之也。书中“汪直”俱作“王真”，未喻其故，殆传写之误耶。
△《两朝平攘录》五卷（浙江巡抚采进本）
明诸葛元声撰。元声，会稽人。是书凡纪五大事。考《明史》载，隆庆五年三月己丑，封俺答为顺义王。六月甲寅，顺义王俺答贡马，告庙受贺。丙辰，俺答执赵全馀党十三人来献。此书卷一纪其事。又万历元年九月丙戌，四川都掌蛮平。此书卷二纪其事。又万历二十年三月戊辰，宁夏致仕副总兵哱拜杀巡抚党馨、副使石继芳，据城反，壬申，总督魏学曾讨宁夏贼。秋七月，以叶梦熊代之。
九月壬申，宁夏贼平。十一月壬辰，御午门受宁夏俘。此书第三卷纪其事。又万历二十年五月，倭犯朝鲜。二十一年正月，李如松攻倭於平壤，克之。四月，倭使小西飞纳款。二十四年九月，平秀吉复攻朝鲜。二十六年十二月，总兵官陈璘破倭於乙山，朝鲜平。此书第四卷纪其事。又万历二十五年七月，杨应龙叛，掠合江、綦江。二十八年二月，李化龙帅师分路进讨播州。六月，克海龙囤，杨应龙自缢，播州平。是书第五卷纪其事。卷首有万历丙午《商浚序》。考丙午为万历三十四年，则元声之成是书，得之目睹为多也。
△《梃击始末》一卷（浙闽总督采进本）
明陆梦龙撰。梦龙有《易略》，已著录。是书乃其官刑部员外郎时所记，备述张差事始末，“明末三案”之一也。於一时诸人牵就弥缝情状，摹写甚详。核以《明史张问达传》，语皆相合，盖实录也。
△《逊国君记钞》一卷、《臣事钞》六卷（两淮盐政采进本）
旧本题曰盐官淡泉翁编，句吴潜庵子订。淡泉，郑晓之别号。其书多与《吾学编》相出入，盖因晓之书而增改之。观其中载隆庆六年诏书，则潜庵子为明季人，但不知名氏为谁耳。其《君记钞》，载惠帝及太后、皇后、储贰、诸王事。
《臣事钞》，分为十类。曰《首事并谏死》，曰《谋国死》，曰《战守死》，曰《守义死》，曰《事后图报死》，曰《出隐死》，曰《论逮死》，曰《事后自尽死》，曰《隐避传》，曰《外传》。其辨汤宗曾事文皇，终於宣德之世，足正《吾学编》表忠记之误。而於建文皇子育宫中一事，隐取宣宗为建文帝子之说，殊妄诞不足取矣。
△《虐政集》一卷、《邪氛集》一卷、《倒戈集》一卷（两淮盐政采进本）
不著撰人名氏。皆载天启中阉祸始末，各以年月编次。《虐政集》记东林党人先后被难之事。《邪氛集》记阉党诸人进擢柄用之事。《倒戈集》则以阉党既盛，其徒自相攻击，旋有被逐而去者，因并记之。每条有纲有目，备载当时所行诏旨，而间为评论。如“知县唐绍尧逮治”一条，称实刑曹姚诚立下手，而犹翱翔藩臬。又“御史方大任”一条，称大任如此受苦而竟忘之。盖崇祯初年韩爌等既定逆案之后，被祸者皆得牵复，而斥逐起用，犹有所未尽，故有是言。然明季门户喧呶，党同伐异，实有牢不可破者。固未可据一人好恶之口，而概以为定论也。
△《泰昌日录》一卷（浙江汪启淑家藏本）
明杨惟休撰。惟休字叔度，丰城人，天启中监生。明光宗以万历四十八年八月朔即位，改明年为泰昌元年。九月庚辰，熹宗即位，又改明年为天启。於是以万历四十八年八月以后为泰昌。是书所记光宗在位一月之事，皆正史所具，无甚异同，文句亦颇蹇拙。末载所撰《河清赋》，亦不甚工。
△《阉党逆案》一卷（两淮盐政采进本）
明崇祯二年正月，大学士韩爌等奉敕定。以党附魏忠贤诸臣，分别首从，拟为等次。每名之下，各著罪状，皆当日之爰书。其夹注科分籍贯，则似乎后人附益也。
△《逊国逸书》七卷（内府藏本）
明钱士升编。士升有《周易揆》，已著录。是书前有崇祯甲申《自序》。所录书凡四种。一曰《拊膝录》，称玉海子刘琳撰，琳不知何许人，所记皆建文君臣事迹，分纪传三十馀篇。一曰《从亡随笔》，称程济撰；一曰《致身录》，称史仲彬撰，皆叙建文帝出亡之事。一曰《钱老先生冤报录》，所记陈瑛中冓之恶，尤极秽亵，乃恶瑛者所为。大都诞妄不可信也。
△《守麇纪略》一卷（浙江巡抚采进本）
明高斗枢撰。斗枢字象先，鄞县人。崇祯戊辰进士。由刑部主事累官湖广按察使，分守郧阳。自辛巳六月以后，屡被寇攻。斗枢尽力守御者两载，城幸获全。
