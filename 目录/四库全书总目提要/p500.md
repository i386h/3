<!-- { "loadSidebar": true } -->
明唐枢撰。亦所著讲学杂文。其以辖圜名窝者，杭州唐禹序云，天非圜无以职覆，人非心无以辖圜。盖专言心学者也。其大旨宗王守仁，而实未尝及其门。
观所作元菴访谊一篇，知其学实得之穆孔晖。中间如海上十三参，梅花屋梦语诸条，纯以禅机立论。盖沿姚江之末派而失其本原，宜其惝怳无归矣。
△《酬物难》一卷（浙江巡抚采进本）
明唐枢撰。其立名本之韩非说难，皆以阐明心学。首篇末云，迹其意之所求，道其往之所止，明通而通，力极而极，势驻以驻，详於参伍之变，因於性情之宜。
以此七语，别为七篇，附於后。枢有引辞曰，予之难於酬物也，有所惩而苦之於思，於思鬼神有庇焉。盖任心太过，故坚僻至此。即其所言，可以知其所蔽矣。
△《咨言》一卷（浙江巡抚采进本）
明唐枢撰。枢聚徒讲学，所至即为咨言。一作於金波园，一作於木钟台，一作於飞英寺，一作於天心书院。大抵衍述良知之说。末有《小学》咨言，专明孝廉二字之义，则训蒙之文也。
△《景行馆论》一卷（浙江巡抚采进本）
明唐枢撰。嘉靖十七年，浙人辟景行馆延枢讲学。枢因作论三十一篇，其门人钱镇叙而梓之。枢平日专以讨真心为教，故论中首及此旨。是时尚在枢罢官讲学之初，其说未尽流於禅，故持论尚不甚诡於正云。
△《积承录》一卷（浙江巡抚采进本）
明唐枢撰，其门人吴思诚编。以其承受於师门者积为一书，故曰《积承录》。
卷首即拈真心二字立义，盖其宗旨如此。录中阐发，较因领录尚稍纯正，然引《圆觉经》及支道林、刘静春之言以诠释性命之旨，究属援儒入墨。许孚远序所谓假借援引以示性学之真者，究不免曲为回护也。
△《一菴语录》一卷（浙江巡抚采进本）
明唐枢撰，其壻陆稃编。枢初号朋垣子，后改一庵，故以为名。枢尝言良知一拈万到，本末具举，今日只欠躬行。编中所录，大抵不离此意。然其所谓躬行者，亦只师心自用而已。
△《因领录》一卷（浙江巡抚采进本）
明唐枢撰，其壻吴允恭编。皆枢讲学往复书札。词意诞谩，多涉佛理。费攀龙序称，初述神体以揭其要，末纪十谛以示其全。允恭跋亦称，此吾师与门弟子相为应感之语，种种自一性呈露。其提唱禅宗，悍然无忌，又不止於阳儒而阴释矣。
△《唐集辑要》四卷（浙江巡抚采进本）
明唐枢撰。此本为国朝王表正删辑。分讲学、论治、澄道、阐性为四篇。枢之学纯出於禅，所言大抵空虚幻杳。此集虽刊除其太甚，而根本如斯，徒翦其枝叶无益也。
△《存愚录》一卷（浙江范懋柱家天一阁藏本）
明张纯撰。纯，永嘉人。嘉靖戊子举人。官至南康府知府。是编虽自称尊崇道学，然实无所发明。至以王制五祀为金、木、水、火、土，又以鬼怪不经之事杂入卷中，以解经传，亦殊失醇正也。
△《百泉子绪论》一卷（浙江范懋柱家天一阁藏本）
明皇甫汸撰。汸字子循，长洲人。嘉靖己丑进士，官至云南按察司佥事。
《明史文苑传》附见其兄涍传中。此书凡八篇，一曰原墨，二曰罪言，三曰非俗，四曰诡士，五曰刺饮，六曰慨礼，七曰诒戚，八曰知难。皆为时弊而发，讥切甚至。世传汸解官后尝为御史王言捕系，复为陈御史所窘，因破其家。观此书极论台谏恶习，至谓其逞忿己私，媒孽善类，众口易铄，百足不僵，俱抗论无所避。当时必恶其诋己而摭拾之，可谓不肯随时俯仰者。然其文多骈偶，往往以辞累气，此又王世贞所谓学六朝而时时失步者也。
△《夜灯管测》二卷（浙江范懋柱家天一阁藏本）
明沈恺撰。恺字舜臣，号凤峰，南直隶华亭人。嘉靖己丑进士，官至湖广布政司右参政。是书乃其为宁波知府防倭海上时所作。凡一百篇，篇各标题，皆借事寓言，以示劝戒，大抵规仿《郁离子》而作。然摹古有痕，亦颇涉纤佻。至如欧阳修作《五代史》而误云韩愈，桓温不识王猛而讹为{艹付}坚，兴之所至，不暇检点者亦多矣。
△《冬游记》一卷（浙江范懋柱家天一阁藏本）
明罗洪先撰。洪先字达夫，吉水人。嘉靖己丑进士第一，官至赞善。隆庆初赠太常寺少卿，谥文恭。事迹具《明史儒林传》。洪先宗姚江良知之说，是书乃其赴召时取道金陵，与王守仁弟子王畿王艮辈讲学语。所言性命学问，浸淫佛氏，沦於虚寂，并守仁本旨而失之。李贽诸人，沿流不返，遂至累及守仁，为儒者诟厉。其所从来者渐矣。
△《太薮外史》一卷（户部尚书王际华家藏本）
明蔡羽撰。羽字九逵，自号林屋山人，又称左虚子，吴县人。由国子生授南京翰林院孔目。《明史文苑传》附载文徵明传中。是编前有嘉靖庚子正月自题，称夜梦一文移，上有符信曰《太薮外史》。私念具区为扬州之薮，一曰太湖，左虚子去翰林归太湖，盖所谓外史。因著文五首，题曰《太薮外史》，志梦也。说颇荒诞。其文为文苑考上下篇二首，政通上下篇二首，易大赞一首。史称羽自负甚高，文法先秦两汉。而此五首中，类多排偶之词，体格卑杂，未能及古，殊为不副其名也。
△《拟诗外传》一卷（浙江巡抚采进本）
明黄省曾撰。省曾有《西洋朝贡典录》，已著录。是书杂论治乱之理，凡三十条。每条引诗二句为证，全仿韩婴《诗外传》之例，故谓之拟。然感时发议，何妨自著一书，乃学步邯郸，规规形似。此亦明人赝古之一端矣。
△《客问》一卷（浙江巡抚采进本）
明黄省曾撰。其书凡十五则。前四则论阴阳象纬，后十一则论人事，皆设为客问而答之。其论解州盐池殊附会，论月星不借日光亦不知推步之法，所论人事则大抵愤时嫉俗之言。
△《闲适剧谈》五卷（浙江汪汝瑮家藏本）
明邓球撰。球自号三吾寄漫子，祁阳人。嘉靖乙未进士，官至铜仁府知府。
是编前四卷题元集、亨集、利集、贞集，后一卷题起元集，盖取贞下起元之义。
末载自跋，托言万历癸未遇隐君子，悟忘言之意，盖书止於是矣。其书杂论象理，兼涉三教，设为客问己答。所注《太极图说》、《西铭》、《老子》诸书，皆全部收入，亦设为问答。寻其体例，似乎先隶诸书，条分件系，而后各命一意以融贯之。故每徵一事，辄连录旧文，多拥肿不能运化。亦有仅徵其事而未及排比者，如问人不问位，受吊不受庆诸条，皆痕迹宛然也。
△《汲古丛语》一卷（两江总督采进本）
明陆树声撰。树声有《平泉题跋》，已著录。是书论阴阳五行之理，多以《周易》为言，然皆参以术数之说，与老、庄之旨，非《易》之精义也。已汇入《陆学士杂著》中，此本乃陈继儒摘入《广秘笈》者。《明史艺文志》载树声所著小说，无是书之目，或偶遗欤。
△《病榻寤言》一卷（浙江鲍士恭家藏本）
明陆树声撰。自序谓卧病初起，捉笔疾书，名寤言者，以其得於寤寐也。中多养生家言。至於缓步当车，晚食当肉，语出《战国策》，而以为《史记》，则明人读书不求源本之故也。
△《耄馀杂识》一卷（浙江鲍士恭家藏本）
明陆树声撰。其书成於万历甲寅。杂抒所见，颇有足以警世厉俗者。而多杂二氏之学，不为纯粹。盖著是书时，树声年已八十二，喜与方外游，故其言如此。
至若论许衡、吴澄不当仕元一条，全本邱濬之语，则偏谬尤甚矣。
△《金罍子》四十四卷（内府藏本）
明陈绛撰。绛字用言，上虞人。嘉靖甲辰进士，官至太仆寺卿。其书上篇二十卷，中篇十二卷，下篇十二卷。大抵欲仿其乡人王充《论衡》，博引古事而加以论断考证，然迂僻者居多。本名《山堂随钞》，陶望龄为删汰之，改题今名，以所居有金罍山也。
△《经济录》二卷（陕西巡抚采进本）
明张炼撰。炼字伯纯，武功人。嘉靖甲辰进士，官至湖广按察司佥事。是编上卷论捍御西北之计，皆纸上陈言。其远计一篇，以坚壁清野为上策，而我之强弱，敌之进退可勿论，世有此安边之法乎？下卷一论盐法，一论钱法，一论徒夫宜以充役。末附以史论四条，一论赵盾，一论秦坑儒，一论汉高祖斩丁公，一论王导负周顗，益与经济无关矣。
△《学道记言》五卷、《事行纪略》一卷（浙江巡抚采进本）
明周思兼撰。思兼字叔夜，华亭人。嘉靖丁未进士，官至湖广按察司佥事。
迁广西提学副使，未上而卒。事迹具《明史》本传。是编乃其随时札记。始嘉靖壬戌七月二十八日，讫甲子五月二十二日，逐日记载，取前言往行及所睹闻为之论辨，盖语录之类。末附补遗家训遗语各数则，又汇录碑版传志等文为《事行纪略》一卷，皆其子绍元、绍节所增辑也。
△《推篷寤语》九卷、《馀录》一卷（浙江范懋柱家天一阁藏本）
明李豫亨撰。豫亨字元荐，松江人。自序谓舟之亡所见者，篷蔽之。人之懵所知者，寐障之。此书欲启昔之寐，为今之觉，故曰《推篷寤语》。分测微、原教、本术、还真、订疑、毗政六篇，共三十类，五百五十章。黄虞稷《千顷堂书目》作十二卷，今原刻实止九卷，盖虞稷误也。其书参掇前闻，附以己见，多涉释、道二家言，原教还真两篇尤为驳杂。馀录一卷则豫亨裒其友人周思兼往返书翰，附缀於后。所谈皆修真炼性之说，益不足道矣。
△《三事溯真》一卷（内府藏本）
明李豫亨撰。豫亨以有生所必资者衣食居处三事，因为原本所由，逮及古今成行可为世则者缀於篇。前有王畿序，称其卓然有见，能私淑良知之学。然豫亨笃好内典，所作《推篷寤语》已沦虚寂之宗，而此书中人身之生净裸裸，赤洒洒诸语，尤近禅门语录矣。
△《瞿塘日录》十二卷（浙江朱彝尊家曝书亭藏本）
明来知德撰。知德有《瞿塘易注》，已著录。是编分内篇七卷，外篇五卷。
内篇分十五种。一曰弄圆篇，作一大圈，虚其中以象无极，外围则用陈敷文所传蜀中太极图形，以黑白互包，象阴阳递相消长，而以人事世运绕圈旋转而注之。
二曰河图洛书论，皆其《易》说之绪馀。三曰格物诸图，大旨以论语三戒为三欲，务格而正之。四曰大学古本。不取朱子之说，亦不取王守仁之说，大旨以明德为五伦，以明明德为明人伦，以亲民为亲亲而仁民，归本於修身，而以格物为克己。
犹然格去物欲之说也。五曰入圣工夫字义，其体例略如陈淳《北溪字义》，但立说不同耳。六曰省觉录，皆讲学之语。七曰孔子谨言工夫，以《论语》四十条联贯其文，分为八段。其首一段云，天何言哉？四时行焉，百物生焉，天何言哉？
