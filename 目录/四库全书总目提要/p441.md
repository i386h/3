<!-- { "loadSidebar": true } -->
不著撰人名氏。观卷末自跋，盖明万历中人。跋称监台畴人子弟，分科各习一艺，算者昧於象占，占者不达数意，须用象数相参，考其同异，则亦司天之官也。其书前列七政二十八宿变异，及风角星气诸术，分类颇详。然大抵杂引诸占书，参以史事，无所考正。末为太阳行度立成诸表，盖即所谓象数相参者。然言象者逾十之九，言数者不及十之一也。
△《参筹秘书》十卷（浙江巡抚采进本）
明汪三益撰。三益字汉谋，贵溪道士。是编采禽遁奇门诸书，裒合成编，以备兵家之占。成於崇祯己卯，杨廷枢为之序。己卯，崇祯十二年也。是时流氛方炽，庙堂主招抚，而草泽则竞谈兵，乃至方外者流亦炫鬻其术，托於异人之传。
夫天时之说见於《孟子》，则孤虚旺相亦属旧文。然周兴纣灭，同一干支；我往彼亡，难分宜忌。军政不修而规规以小术求胜负，末矣。
△《星占》三卷（浙江巡抚采进本）
明刘孔昭撰。案《明史功臣世表》，孔昭，刘基十三世孙，天启三年袭封诚意伯。是书因基所撰《在齐馀政》为之注释。其一卷论恒星，绘三垣二十八宿星座形式於前，附《步天歌》於后，於诸星悉加占语，类皆剿袭旧文，稍为损益。
二卷论日月五星飞流彗孛天形怪异，以及分野宿次，言月蚀不及日食。三卷论阴晴风雨占候，亦皆杂采观象玩占、天元玉历诸书，无所发明考证，惟所载测天赋，较观象玩占所载之本颇有条理，而孔昭之注则仍不免於支蔓。疑其本别有所受，为熟於干支宫卦者所订也。末列雨师、雷煞、金虎、火铃、太乙、天罡访察使者诸名，全采道家之说。又附日月、星象、云气诸图，亦占书之陈迹，均无足采。
△《天文书》（无卷数，江西巡抚采进本）
明柯洽撰。洽字九疑，天台人。是书乃其手录天官家言，故无卷帙次序。第一册论垣宿诸星。第二册论分野。第三册论五星，皆杂采史传，缀以诸家占候之法。第四册论天地列曜交食冲犯，多采《草象新书》，而附以己意。大抵与今法违异，不足以资考核。
△《灵台秘苑》一百二十卷（河南巡抚采进本）
不著撰人名氏。考《北史庾季才传》，称所著有《灵台秘苑》一百二十卷，《垂象志》一百四十二卷，《地形志》八十七卷，并行於世。此书书名卷数皆与相合。然书中所徵引故实，迄於元末。又所记冬至以日躔箕宿四度起算，则明人所编辑，仍袭季才之名耳。其书首一卷至五卷论天，六卷至十二卷论日月，十三卷至十七卷论五星，十八卷至二十七卷论三垣，二十八卷至五十三卷论二十八宿，五十四卷论杂星，五十五卷至六十卷论望气，六十一卷至六十六卷为天象杂占，六十七卷至七十卷论风角，七十一卷至一百二十卷为杂占候。大抵推步纬度者少，测验祥异者多，体例亦颇冗沓。盖方技之流杂抄占书为之耳。
△《注解祥异赋》七卷（浙江范懋柱家天一阁藏本）
不著撰人名氏。专言天象祥异，凡赋七篇。占天地者曰玄黄赋，占日者曰炎光赋，占月者曰元精赋，占五纬者曰躔经赋，占彗孛飞流者曰瑞妖赋，占宫室城郭营垒气象者曰雰零赋，占风角者曰飚飏赋。各为之注。大致与明仁宗所制《天元玉历祥异》相类。
△《天汉全占》二卷（浙江范懋柱家天一阁藏本）
不著撰人名氏。上卷为步天歌，下卷为天汉经，各绘图於上，而载其说及杂占於下。诸家书目皆不著录。星图各施采色，颇工整可观，疑亦从明代内府本录出者也。
△《海上占候》一卷（浙江范懋柱家天一阁藏本）
不著撰人名氏。所记潮汐风雨晴晦日月虹雾之类，皆有定验。乃为泛海占视者而设，故以海上为名。
△《军占杂事》一卷（浙江范懋柱家天一阁藏本）
不著撰人名氏。所载亦多行兵占候之法。其书前半已有阙佚，而后半别题神武金鉴，自相舛异。盖断烂不完之本也。
△《占候书》十卷（浙江范懋柱家天一阁藏本）
不著撰人名氏。首列步天歌，系以星象各图。次即详载诸占法，每一占为一图，而以占验附於下。所引不出史志及京房《易传》、《乙巳占》诸书，大抵附会穿凿，殊为猥杂。
△《天文诸占》一卷（浙江范懋柱家天一阁藏本）
不著撰人名氏。亦莫详时代。书中杂占，半出抄袭，半出臆断。如所注日影一则，谓用竿八尺，立於地中，以度其影，每於当节之日午时，测影之长短，以定丰歉疾疫人畜夭伤，不知太阳、太阴午正高度随时随地在在不同，岂能限以成法，泛言占验？又其注月影一则，谓正月元宵夜月到午中，立七尺竿子，以度其影，八尺水涝，六尺岁稔，一尺饥疫云云。是并不知日月之度数而妄陈休咎，不亦傎乎？
△《天文大成管窥辑要》八十卷（浙江范懋柱家天一阁藏本）
国朝黄鼎撰。鼎字玉耳，六安人。明末以诸生从军，积功至总兵官，入国朝官至提督。是书乃其晚年所集。以古今天文占候分门编录，大学士范文程序之。
大旨主灾祥而不主推步。繁称博引，多参以迂怪荒唐之说。
──右“术数类”占候之属，二十六部，三百八十卷，内四部无卷数，皆附《存目》。
卷一百十一 子部二十一
○术数类存目二△《汉原陵秘葬经》十卷（永乐大典本）
不著撰人名氏。前有自序，称昔因遇楼敬先生，传阴阳书三本，其用甚验。
直指休咎之理，出生入死。遁甲之法，乾兑坎离迁宅之法，辨年月日时加临运式。
余因暇日，述斯文五十四章，分为十卷，备陈奥旨。立冢安坟，择地斩草，冢穴高深，丧庭门陌，碑碣旒旐，无不备矣云云。盖术家所依托，所云楼敬先生，岂假名於娄敬，而其姓误加木旁欤？
△《葬经》一卷（两江总督采进本）
题云《青乌先生葬经》，大金丞相兀钦仄注。考青乌子名见《晋书郭璞传》。
《唐志》有《青乌子》三卷，已不知为真古书否。此本文义浅近，经与注如出一手，殆又后人所依托矣。郭璞《葬书》引经曰者若干条，皆见於此本，然字句颇有异同。盖作伪者猎取璞书以自证，而又稍易其文以泯剽袭之迹耳。未可据为符验也。
△《天机素书》四卷（通行本）
旧本题唐邱延翰撰。延翰字翼之，闻喜人。《通志艺文略》载延翰《玉函经》一卷，《黄囊大卦诀》一卷，无此书名。惟《堪舆类纂》载宋吴景鸾进《阴阳天机书序》云，唐开元中，河东星气有异，朝廷患之，遣使断其山。究其实，则邱延翰所作之山也。捕之弗得，诏原其罪。乃诣阙进师授《天机书》，并自撰《理气心印》三卷。元宗赐之爵，以玉函藏其书内廷，禁勿传。唐末兵乱，曾求己、杨益於琼林库获《玉函》，发之得《天机书》，由是杨、曾之名始著。曾授陈抟，抟授景鸾父克诚，景鸾於庆历辛巳承诏进《天机》、《心印》二书，然则《玉函》、《天机》本一书而二名也。然其说颇诞，已不足为据。是书尤词旨猥鄙，不类唐以前书。二卷以下图说参半，所谓三仙讲、五虎讲诸图，冗复牵缀，皆无意义。大抵明代地师因景鸾之说所为，又非宋人相传之本矣。
△《内传天皇鼇极镇世神书》三卷（浙江巡抚采进本）
旧本题《邱延翰正传》，杨筠松补义，吴景鸾解蒙。核检其文，实出伪托。
其大例以天星二十八宿附於二十四山龙之下，以乾、坤、艮、巽为四厘极，配以炁、罗、计、孛四星，以角亢、奎娄、斗牛、井鬼分为四候，不知其何所取义。
案《青囊序》有先看金龙一语，后人以亢、牛、娄、鬼四星当之，原属臆解。是书又云四金不以方位言，专以在地之形，应在天之象。考星野见於《周礼》，其占候略见於《左传》。《唐书》载僧一行亦以山河两戒配列宿。然第就方舆大势言之，初非沾沾於一邱一壑，指其象某宿某垣也。杨、赖诸家间借天星以代干支字面，如亥曰紫微，兑曰少微之类，特欲变文以示深隐。后人误会其意，浸以天星立说，於是亥为贵龙，艮为富曜，踵讹袭谬，异说纷纶，遂至离方位而言星象，断非杨、赖之旧法，无论邱延翰也。
△《地理玉函纂要》二卷（浙江巡抚采进本）
不著撰人名氏。案《玉函》之名，相传本於邱延翰书，然其书久已不传。是本托名《纂要》，设为诸图，杂以三合长生之说，末附黑囊经口诀、捉穴心印、造理赋数条。大抵剽取坊本伪书，随意窜入，不足据为定论也。
△《天玉经外传》一卷、《四十八局图》一卷（通行本）
旧本题宋吴克诚撰，其子景鸾续成之。一名《吴公教子书》。案克诚父子名氏，古籍无徵。惟术家相传，谓克诚德兴人，尝从学於陈抟。景鸾承其指授，庆历中应荐入都，授司天监正。以论牛头山山陵事下狱。遇赦后，佯狂削发於天门西岸白云山洞。治平初，遗书与女而终。女即虔倅张道明之妻，以其书授廖瑀者也。今观是书，大半剿袭《青囊催官》词句，而阴据《玉尺经》三合为本。如以寅午戌为火局，遂谓寅龙左旋属丙，右旋属丁。非但以木为火，违其本性，即论三合，丁火当生酉旺巳，墓丑正与寅午戌相反。又如因艮近寅，辛近戌，遂并以艮辛为火，坤乙为水，乾丁为木，巽癸为金，屈天干以就地支。溯流忘源，并失三合缘起之意。宋人议论尚无此派，断为明人赝作无疑。次卷《四十八局图》，即衍前说。李国木序云，传为嘉、隆间欧阳氏鸾笔所书。附以经验各图，如朱国祚、黄洪宪祖地之类，皆明万历时人，其伪托之迹尤显然也。
△《九星穴法》四卷（通行本）
旧本题宋廖瑀撰。地理家以杨、曾、廖、赖并称，而瑀书独佚不传，故诸家著录，皆无其目。是书莫知所自来，盖依托也。其法专以九星辨穴体。所谓九星者，太阳、太阴、金水、紫气、天财、凹脑、双脑、平脑三体，合天罡燥火为九。
其中又分正体、开口、悬乳、弓脚、双臂、单股、侧脑、没骨、平面为九等，各系以图与说，已不免强无定之形以就一定之格。至其双臂太阴一条云，若两臂太尖，名夹刃，主杀人至毒，须人力锄去尖头，使令圆净，则变凶为吉。是人不受气於地，地转受形於人矣。但择一吉地之图，依其高下而培筑剷削之，固不难尺寸悉符，曲折相肖也，然有是理欤？
△《玉尺经》四卷（通行本）
