<!-- { "loadSidebar": true } -->
唐王希明撰。希明不详其里贯。开元时以方技为内供奉，待诏翰林。是书乃其奉敕所编，见於《新唐书艺文志》，故书中多自称臣。而其间推太乙积年有至宋景祐元年者，则后人已有所增入，非尽希明之旧也。《史记日者传》术数七家，太乙家居其一。《史记》天官书中宫天极星，其一明者为太乙常居。而封禅书亳人谬忌奏祠太一方，名天神贵者太一。郑康成以为北辰神名，又或以为木神，而屈原《九歌》亦称东皇太乙，则自战国有此名。《汉志五行家》有泰壹阴阳二十三卷，当即太乙家之书，然已佚不传。惟《周易》乾凿度有太乙行九宫法，而今所传次序乃特右旋，以乾巽为一九。希明谓太乙知未来，故圣人为之蹉一位，以示先知之义。郭璞则谓地缺东南，故蹉九以填之。乐产又谓太乙之理后王得之以统天下，故蹉一以就乾。其说颇参差，而皆近於附会，故黄宗羲至诋为经纬混淆，行度无稽。盖术家又有所汨乱矣。核其大旨，乃仿《易》、《历》而作。其以一为太极，因之生二目，二目生四辅，犹《易》之两仪四象也。又有计神，与太乙合之为八将，犹《易》之八卦也。其以岁月日时为纲，而以八将为纬，三基五福十精之类为经，亦犹夫《历》也。其法以八将推其掩迫囚击关格之类，占内外灾福。又推四神所临分野，占水旱兵丧饥馑疾疫。又推三基五福、大小游二限易卦大运，占古今治乱。术士传习，其来甚久，故《汉书》已载有阳九、百六之语。《南齐书高帝纪赞》所引太乙九宫占，自汉高祖五年推至宋祯明元年，几数百年，而其术遂大显於世。至希明承诏纂次，参校众法，益为详备。观李焘《续通鉴长编》，称夏主元昊通蕃汉文字，尝推太乙金鉴，则其书且行於四裔矣。
然其所论徵应，实多错谬。如东周逢阳九而不及於夏癸、商辛、少昊、帝舜皆以灵神首出，周之成、宣，唐之太宗，其时亦可称治安，乃谓与秦始皇同逢百六，其说殊不可通。其凶神吉星所会，皆以分野为凭，而割裂牵配，尤为渺茫无据。
故宋时刘黻亦尝议其非。（《宋史刘黻传》，黻疏言，传者谓太一所临分野则有福、近岁自吴移蜀、信如其说，刊维按堵可也。今五六十州，安全者不能十数，福何在耶？）盖术数之学如星平壬遁之类，所推止及於一身一时。匹夫之精神志气，不能与造化相通，故韩苏箕斗，蠡种龙蛇，亦间为数所操而不能遁，然已为圣人所罕言。至历代之治忽兴亡，则所为克享天心者，实在主德，以为凝承之本。
故圣王御世而八荒宾服，九穀顺成。时有和甘，物无疵疠，其太和洋溢，自有敛畴锡福之所以然，夫岂演纪寻元之可得而推测？是书所列，乃秦、汉间纬书之遗，禨祥小数之曲说，不衷於正，宜为圣人所必斥。特以其术为三式之一，所传尚古，其书亦出自唐人，故附著於录，而详加辨正，以祛千古之惑焉。
△《遁甲演义》二卷（两江总督采进本）
明程道生撰。道生字可生，海宁人。言遁甲者皆祖《洛书》。然《河图》以图名，当有奇偶之象。《洛书》以书名，当有文字之形。故班固以为六十五字，（见《汉书五行志》），刘向以为三十八字，刘歆以为二十字（并见《尚书正义洪范篇》），是皆先汉以来《洛书》无图之明证。若如宋以后所传四十五点之状，与《河图》不殊，则当名《洛图》，不名《洛书》矣。考《大戴礼》载明堂古制有二九四七五三六一八之文，此九宫之法所自昉，而易纬乾凿度载大乙行九宫尤详，遁甲之法，实从此起。方技家不知求其源，故妄托也。其法以九宫为本，纬以三奇、六仪、八门、九星。视其加临之吉凶，以为趋避，以日生于乙，月明于丙，丁为南极，为星精，故乙丙丁皆谓之奇。而甲本诸阳首，戊己下六仪分丽焉，以配九宫，而起符使，故号遁甲。其离坎分宫，正授超神，闰奇接气，与历律通。开休生之取北方三向，与太乙通。龙虎蛇雀刑囚旺墓之义，不外于乘承生克，与六壬星命通。至风云纬候，无不赅备。故神其说者，以为出自黄帝风后，及九天玄女。其依托，固不待辨。而要于方技之中最有理致。考《汉志》所列惟风后六甲、风后孤虚而已，于奇遁尚无明文。至梁简文帝《乐府》，始有三门应遁甲语。《陈书武帝纪》，遁甲之名遂见于史。则其学殆盛于南北朝。
《隋志》载有《伍子胥遁甲文》、《信都芳遁甲经》、《葛秘三元遁甲图》等十三家，其遗文世不概见。唐李靖有《遁甲万一诀》，胡乾有《遁甲经》，俱见于史志。至宋而传其说者愈多。仁宗时尝命修《景祐乐髓新经》，述七宗二变，合古今之乐，参以六壬遁甲。又令司天正杨维德撰《遁甲玉函符应经》，亲为制序。
故当时壬遁之学最盛，谈数者至今多援引之。自好奇者援以谈兵，遂有靖康时郭京之辈，以妖妄误国。后人又搀杂以道家符箓之法，益怪诞不可究诘。于是六壬盛行而遁甲之学几废。究之遁通于壬，壬于人事为切，遁于天文为优，实亦未有以轩轾也。世所传《五总龟烟波钓叟诀》，稍存梗概。而是编旨约词该，于用奇置闰之要，颇为详具。至论本命行年，谓欲乘本局中吉星生旺，其说亦他书所未及。存之以备三式之一，殆亦五行家所不废欤。
△《禽星易见》一卷（浙江范懋柱家天一阁藏本）
明池本理撰。本理，赣州人。《明史艺文志》载所著有《禽遁大全》四卷，《禽星易见》四卷。此本仅作一卷，盖传抄者所合并也。禽星之用不一，此专取七元甲子局，用翻禽倒将之法推时日吉凶，以利於用。或以为其法始於张良，本风后神枢鬼藏之旨，为兵家秘传，盖好事者附会之说，其实於一切人事得失趋避，无所不占。凡行营立寨吉时，特间一及之而已。所论禽宫性情喜好吞咽进退取化之理，较他书为简明。而以时日禽为彼我公用之禽，专取翻禽为我，倒将为彼，乃其独得之解，尤为可采。惟不载治曜，较异於他书。至以斗木为蟹，故其性最弱静而安闲，非獬豸之獬，亦足订星家之讹异。存之以与壬遁诸书参览，犹不失为古之遗法焉。
△《御定星历考原》六卷康熙五十二年圣祖仁皇帝御定。初，康熙二十二年命廷臣会议修辑《选择通书》，与《万年书》一体颁行。而二书未能画一，馀相沿旧说，亦多未能改正。
是年因简命诸臣明於数学音学者，在内廷蒙养斋纂辑算法、乐律诸书，乃并取曹振圭《历事明原》诏大学士李光地等重为考定，以成是编。凡分六目。一曰象数考原，二曰年神方位，三曰月事吉神，四曰月事凶神，五曰日时总类，六曰用事宜忌。每一目为一卷。考古者外事用刚日，内事用柔日。其日以卜不以择，赵岐《孟子注》谓天时为孤虚王相，则战国时已渐讲之。然神煞之说则莫知所起。易纬乾凿度有太乙行九宫法。太乙，天之贵神也。《汉志兵家阴阳类》亦称顺时而发，推刑德，随斗击，因五胜，假鬼神而为助。又阴阳家类称出於羲和之官，拘者为之则牵於禁忌，拘於小数，舍人事而任鬼神。则神煞之说自汉代已盛行矣。
夫鬼神本乎二气，二气化为五行，以相生相克为用。得其相生之气则其神吉，得其相克之气则其神凶，此亦自然之理。至其神各命以名，虽似乎无稽，然物本无名，凡名皆人之所加，如周天列宿，各有其名，亦人所加，非所本有。则所谓某神某神，不过假以记其方位，别其性情而已，不必以词害意也。历代方技之家，所传不一，辗转附益，其说愈繁，要以不悖於阴阳五行之理者近是。是书简汰诸家，删其鄙倍，而括其纲要。於顺天之道，宜民之用，大圣人之於百姓，事事欲其趋利而远害，无微之不至矣。
△《钦定协纪辨方书》三十六卷乾隆四年奉敕撰。越三年告成，进呈钦定。凡本原二卷，义例六卷，立成、宜忌、用事各一卷，公规二卷，年表六卷，月表十二卷，日表一卷，利用二卷，附录、辨讹各一卷。举术家附会不经、繁碎多碍之说，一订以四时五行生克衰旺之理。盖钦天监旧有《选择通书》，体例猥杂，动多矛盾。我圣祖仁皇帝尝纂《星历考原》一书，以纠其失，而于《通书》旧本尚未改定，是书乃一一驳正，以祛群疑。如《通书》所载子月巳月天德之误，五月十二月月恩之误，甲日丑时为喜神之误，正月庚日七月甲日为复日之误，九空大败等日之误，并条分缕析，指陈其谬。甚至荒诞无稽，如男女合婚嫁娶大小利月及诸妄托许真君《玉匣记》者，则从删削。于趋吉避凶之中，存崇正辟邪之义。于以破除拘忌，允足以利用前民。至于御制序文，特标敬天之纪、敬地之方二义，而以人之祸福决于敬不敬之间，因习俗而启导之。尤仰见圣人牖民觉世，开示以修吉悖凶之理者，至深切矣。
──右“术数类”阴阳五行之属，五部，五十五卷，皆文渊阁著录。
（案：五行休咎见於《洪范》。盖以徵人事之得失，而反求其本，非推测祸福，预为趋避计也。后世浸失其初，遂为术数之所托。《史记日者列传》载，武帝聚占者论娶妇之日，有五行家、堪舆家、建除家、丛辰家、历家、天文家、太乙家凡七家。《汉志》并为阴阳、五行二家。而兵家又出阴阳十六家。阴阳家所列诸书，不甚可考。《隋志》以下，并有五行而无阴阳。殆二家之理本相出入，末流合而一之，习其技者亦不能自分别矣。今总题曰阴阳五行，以存旧目。其书则略以类聚，不复琐屑区分云。）卷一百十 子部二十
○术数类存目一
△《正易心法》一卷（两淮盐政采进本）
旧本题宋麻衣道者撰。凡四十二章，章四句，句四言。又题希夷先生受并消息。《文献通考》载李潜序云，得之庐山异人。马端临注曰，或云许坚。又载张栻跋，亦信为陈抟所传。惟《朱子语录》曰，此书词意凡近，不类一二百年文字，如所谓雷自天下而发，山自天上而坠，皆无理之妄谈。所谓一阳生於子月，而应於卯月乃术家之小数。所谓由破体炼之，乃成全体，则炉火之末技。所谓人间万事，悉是假合，乃佛者之幻语。必近年术数末流，道听途说，掇拾老佛医卜诸说之陋者，以成此书。后二年守南康，有前湘阴主簿戴师愈者求谒，即及《麻衣易》。
