<!-- { "loadSidebar": true } -->
明卢翰撰。翰有《易经中说》，已著录。是书以六十四卦加太极、两仪、四象、进退、离合、大小、远近，衍为七十九数，易蓍策而用竹签。每签有辞，又各赘以赞释，以拟《易林》、《太玄》、《玄包》、《潜虚》诸书，实则方技者流以钱代蓍之变法耳。虽依傍卦义，於经义邈无关也。前有张鹤鸣所撰翰小传及翰自序，又有嘉靖辛亥曹金序，万历己亥李右谏序，皆称许甚至。然至今术数之家未闻有用其法者，则无验可知矣。
△《周易悬镜》十卷（浙江吴玉墀家藏本）
明喻有功撰。有功字若无，又字混初，高安人。其书专言轨策之数。序称其术出邵子，然别无证验，盖方技家依托也。大旨以《皇极经世》为宗，而杂及於后世占卜之法。虽有依傍卦爻立说者，然皆非经之本义。邵子之《易》，朱子已称为易外别传，此又别传之别传矣。末纂左氏传繇象，并郭氏洞林，皆主占验之学者也。卷首有甘士价序，称为七卷，而此书实十卷。其第九卷帝王经世甲子，内载至国朝康熙二十三年甲子，则当是后人有所增入，故卷数加多耳。
△《大易通变》六卷（浙江巡抚采进本）
明乔中和撰。中和有《说易》，已著录。是书一名《焦氏易林补》。取焦赣《易林》删其词之重复者，而以己意补缀其阙，凡一千馀首。焦《易》四千九十六变，传世既久，字多讹误，如以怏为快，以羊为缶之类，宋黄伯思、薛季宣已极论之。然古书讹误，岂后人所可续貂！况焦氏之学虽所称源出孟喜者，施雠等力斥其诬，而占验无讹，要於易外别传。自有专门授受，非儒生研求卦画所可臆推。中和之术不闻出赣以上，乃竟刊补其文，殊昧於度德量力之义矣。其曰《大易通变》者，焦氏旧本有唐王俞序，称曰大易通变，故中和用以为名云。
△《易数总断》（无卷数，两江总督采进本）
旧本题新安和玉山人程汝文撰。不著时代。详其版式纸色，盖明人书也。其书分一千八十局，立三奇、八门，而上方则附以易卦爻词。盖方技之家以六壬奇门假易义以立法，非易之本法也。
△《易冒》十卷（江苏巡抚采进本）
国朝程良玉撰。良玉字元如，歙县人。是书所论，皆以钱代蓍之法。自序称五岁丧明，究心卜筮，初作筮类五十篇。康熙己卯适楚，遇枯匏老人，得其秘旨，因增定为九十章。然皆术家常论，无他妙旨。至家宅章以六爻兼断六亲荣枯得丧，如兄弟旺则劫财，父母旺则克子，官爻旺则灾病，其说胶固难通。所论鬼神、诸星两章，穿凿支离，尤无理解。婚姻章内不根五行生克，不究用神衰旺，惟据卦名之美恶而论，则更乖谬矣。
──右“术数类”占卜之属，二十四部六十二卷，内二部无卷数，皆附《存目》。
△《相掌金龟卦》一卷（永乐大典本）
旧本题鬼谷子撰。其法用草一茎，五指各自尖量至穷坑，复自拇指比至中纹，逐一截断，排列成龟，用以推断其成格。左右手共图三十四，以格之全与不全判人祸福。盖俚俗猥鄙之谈，托之古人也。
△《贵贱定格三世相书》一卷（永乐大典本）
旧本题鬼谷子撰。其法以十二辰分属贪狼、巨门、廉贞、武曲、破军、文曲、禄存，而各为之像。又冠带、临官、帝旺诸星亦有像，盖术数家之俚浅者也。
△《易衍》二卷（永乐大典本）
旧本题汉东方朔撰。而其歌括皆作七言律诗，则伪妄不待辨也。其法推言禄命，以六十甲子值日，一日分十二时。如甲子日子时命如何，丑时命如何，盖今世所谓八字者，此书仅用其四。考唐李虚中《推禄命》，尚论日不论时，朔乃先论时乎？
△《贵贱定格五行相书》一卷（永乐大典本）
旧本题唐袁天纲撰，盖依托也。其说谓春夏秋冬十二时各变移部位，而曰某时生居黄帝之头，某时生居黄帝之手，某时生居黄帝之足，怪妄殊甚。又一条记所相一云，正月生人，四月受胎。前生京西路来，曾舍牛一头入僧寺，今生衣食丰足云云。益诞谬不足诘矣。
△《五星要录》（无卷数，浙江巡抚采进本）
不著撰人名氏。书中多载梁成大、乔行简、华岳、真德秀等星命，盖南宋人所辑也。其布宫推象，皆前代旧法。故危月兼得子宫，亢金具在辰位，此在当时，亦或有所验，而以今法例之，则全不可施用矣。书首有阙文。其星象赋一篇，铨述颇详，而奥义精言，阐发尚鲜。如二主临财主富，官福居垣主贵，此则星家所共见，何待缕陈。至其论时人星命，虽间有特见，而附会处亦复不少也。
△《康节内秘影》一卷（永乐大典本）
旧本题宋邵子撰，亦依托也。其术以八卦之数定人贫富贵贱。后有总论一篇，杂引古今事而有张南轩北门视草，柳翠拜佛参禅云云。则南宋以后人作矣。
△《子平三命渊源注》一卷（浙江范懋柱家天一阁藏本）
元李钦夫撰。书末题大德丁未孟冬朔日，长安道人李钦夫仁敬注解。前有泰定丙寅翰林编修官王瓒中序，称《子平三命渊源》，得造化之妙。自钱塘徐大升后，知此者鲜。五羊道人李钦夫取子平喜忌、继善二篇特加注解，括以歌诀，消息分明，脉络贯通云云。盖专以诠释徐子平之书者。其说视后来星家亦多相仿，无甚秘奥，原本附《寸金易鉴》后，今析出焉。
△《九宫八卦遁法秘书》二卷（永乐大典本）
不著撰人名氏。其说以支干配天德贵人等星，推人休咎。盖以阴阳家神煞之说窜入禄命者也。
△《成数大定》一卷（永乐大典本）
不著撰人名氏。其法以生人干支合八卦之数，推寿夭富贵贫贱。盖术士变幻之谈，以易数与禄命并为一法耳。
△《寸金易鉴》（无卷数，浙江范懋柱家天一阁藏本）
首题西蜀易镜先生撰，不著姓名。后有洪武甲子跋语一则，称其书为日者松山得异人所授，世传类多舛讹，此本乃杨谦德补注，发明不少。谦德亦不知何许人也。书中以月令为提纲，案其四柱之五行，配其阴阳，取为用神，分官、财、印、煞、食神、伤官六格，察其生旺死绝，定其强弱贵贱，说理颇明，在术家为平正通达之本。然皆人所共知，别无精义也。
△《演禽图诀》（无卷数，浙江范懋柱家天一阁藏本）
旧本题明刘基撰，《明史艺文志》不载，亦近代所依托也。其书取二十八禽各为之图，先以四时忧喜进退。次隶六甲，定其取化吉凶，断人禄命。凡一切旬头、胎命、身宫、入门起例之说，概不之及。
△《古今识鉴》四卷（浙江范懋柱家天一阁藏本）
明袁忠彻编。忠彻，鄞县人。父珙，字庭玉，号柳庄，精於相法，尝决成祖当有天下。及即位，擢官太常寺丞。忠彻传其父术，亦仕至尚宝少卿。《明史方技传》附见珙传中。史称所著有《人相大成》，今未见。是编乃宣宗命采古来相人有验者裒为一书，至景泰二年始奏进。所录上自三皇，下迄明代，又自作象人赋一首附之。夫相术精微，心传神会，捃拾典故，仅得其粗。且其编次体例，颇嫌淆混。如以季友、老聃以上属之三代，以孔子、颜、曾而下系之列国，殊为强生分别。至宓羲蛇身人首，神农人身牛首诸说，纬书妄记，本属荒唐，亦并列之，尤失持择。若乃文君脸似芙蓉，眉如远山，亦入相法，则几於笑具矣。
△《范围数》（无卷数，浙江范懋柱家天一阁藏本）
明赵迎撰。迎，巩县人。嘉靖丙戌进士。官南京工部主事。是书前有嘉靖壬辰自序，其法本之河洛，以干支配合先后天成数，推人禄命。相传以为出於陈抟。
盖取甲己子午九、乙庚丑未八之数为先天，为范。天一生水，地六成之之数为后天，为围。故用《易》系辞范围天地之意以命名。起於一百一十一数，而极於二千三百五十四数。其起大小运流年悉如星平家例，盖又以图书之学窜入禄命者也。
考元贾颢先有此法，集诸家论说为书，其文颇繁，今犹存《永乐大典》中。是书自图式至流年断诀，凡十五门。详其体例，盖即约贾书以成编耳。
△《百中经》（无卷数，浙江巡抚采进本）
不著撰人名氏。考陈振孙《书录解题》有《信斋百中经》一卷，安庆府本，不著名氏。又《怡斋百中经》一卷，东阳术士曹东野撰。其述东野之言曰，今世言五星者，皆用唐显庆历。历法无虑十馀变，而《百中经》犹守旧，安得不差？
於是用现行历推算云云。此书所列十一曜躔次，用宋之统天，开禧会天，元之授时四数为准，而其纪年至明嘉靖中。殆术者以次续补，转相沿用，而未改旧名欤？
△《吕氏摘金歌》（无卷数，浙江范懋柱家天一阁藏本）
旧本但题吕氏撰，不著其名。其书论列五星，专以身主命主为重。案星命所系，以立命之宫所躔度为最，其次命主，其次度主，又其次身主。身主所以次於命度者，以凡人皆以月为身也。篇中於度主不甚重，未为得要。其立论间有可采者，《星平大成》诸书已多取之矣。
△《五曜源流》二卷（浙江巡抚采进本）
不著撰人名氏。前有自序云，遇一老僧所传。盖术家依托之辞，不足信也。
其书专论子平。曰五曜者，即指五行而言，非五星术也。其法以日干为主，推五行之衰旺宜忌。十干又以时分，断其休咎。持论颇平正，《三命通会》及《星平会海》诸书全录用之。
△《五星考》三卷（浙江巡抚采进本）
不著撰人名氏。首言安命分宫之法，次及大小行限，次及吉凶星曜神煞，次论拱夹冲钓以及穷通寿天诸局，多列图说。观其义例，当出自明人之手。其中精当者，《星平会海》俱已采掇无遗。至於二十八宿，如女自属土，牛自属金，无可疑者。而此书於一宿之中五行互用，如角初度至三度以为属水，四度至八度以为属木，九度至十三度以为属金，他宿仿此，此则务为新奇而不当於理矣。且角止有十度，而演至十四度，他宫诸宿略同，亦不知其何所本也。
△《星平会海》十卷（通行本）
不著撰人名氏。黄虞稷《千顷堂书目》载有其名，盖明人所编。前有自题，称武当山玉虚宫三逢甲子日金山人。如果甲子三逢，则年已一百八十矣，术家故为虚诞以惑人听，不足凭也。其书兼论子平五星，所撮取者不一家，而亦有合有不合。如加盘乔庙诸法，持论非不详密，而推衍家宗之，往往十失其九。且印行既久，模糊舛误，几不可句读，在坊本中又出《星平大成》之下矣。
──右“术数类”命书相书之属，十八部，二十九卷，内六部无卷数，皆附《存目》。
△《玄女经》一卷（两江总督采进本）
旧本题云黄帝授三子《玄女经》，盖术数家依托所为。《隋书经籍志》有《玄女式经要法》一卷，列之五行家。此书详於论嫁娶日辰，其发端以天一所在占日之吉凶，以天罡加临占与人期会，亦属五行家言，然无以证其即《玄女式经要法》否也。此本为毛晋所刻，字多脱误，殆不可读。
