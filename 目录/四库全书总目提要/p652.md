<!-- { "loadSidebar": true } -->
端平元年冠乡选。淳祐四年以蜀难免入对，赐同进士出身。阃帅交辟，於昌州监酒税，於大宁为理掾，於绍庆为学官。晚以子炎卯贵，加朝奉大夫，致仕。年八十一卒。其行履不见於史传。惟《文渊阁书目》载有阳枋《字溪集》之名，而不著卷数。黄虞稷《千顷堂书目》则称其集为十二卷。久无传本。今检勘《永乐大典》所载，裒而集之，附以其子所作年谱、行状，仍析为十二卷，適符原目之数。
虽已经割裂，未必无所残阙，然所佚似亦无多矣。枋尝从朱子门人度正、渊游，故集中与人往复书简，大都讲学之语。所谓皆明白笃实，不涉玄虚。其《易象图说》一篇，多参以卦气纳甲之法，乃不尽与《朱子本义》合。案李性传《朱子语录序》，称诸书答问之际，多所异同，而《易》为甚。渊所录一编，与《本义》异者十之三四。枋殆述渊之所授，故持论不同欤。又有《与税与权论启蒙小传》一篇，乃暮年所作，尤见其孳孳力学，至老不衰，於紫阳学派之中，犹不离其宗旨云。
△《勿斋集》二卷（编修汪如藻家藏本）
宋杨至质撰。至质字休文，号勿斋，阁皂山道士。淳祐中敕赐高士、右街鉴仪，主管教门公事。是集皆四六书启，多与一时当事酬答之作。其《兼领旌德观都监谢京尹赵节斋启》云：“观以道名，境随人重。知章有学，始专鉴曲之烟霞。
清老能诗，故奉金陵之香火。倘酒瓮饭囊之辈，徒斋钟粥鼓之羞”云云。盖亦以文学自负，不屑等於黄冠者流。第二卷中大抵代人之作。当由娴於词翰，故士大夫假手者多也。宋末启劄之文，多喜配合经史成语，凑泊生硬，又喜参文句，往往冗长萎弱，唐以前旧格荡然。至质所作，虽边幅少狭，而对偶工緻，吐属雅洁，犹有樊南《甲乙集》之遗，正未可以方外轻之矣。
△《巽斋文集》二十七卷（大学士程景伊家藏本）
宋欧阳守道撰。守道字公权，初名巽，字迂父，吉州人。淳祐元年进士，授雩都主簿，调赣州司户，入为秘书正字。累迁秘书郎，罢归。咸淳三年以少傅吕文德荐，添差通判建昌军，迁著作佐郎，兼崇政殿说书，兼权都官郎中。终於著作郎。事迹具《宋史》本传。是编分甲、乙、丙、丁、戊五集。中如《复刘学士书》，辨李习之以守其中为慎独，非《中庸》本旨。《答丁教授书》，辨刘景云中心为忠，如心为恕之说，本之王安石字说，非六书本义。凡此之类，持论咸有根柢，非苟立异同。《史》称守道少孤贫无师，自力於学。年未三十，翕然以德行为乡郡儒宗。盖崛起特立，不由依托门户而来，故所见皆出自得也。《史》又称江万里作白鹭洲书院，首致守道，为诸生讲说。湖南转运副使吴子良又聘为岳麓书院山长。后万里为国子祭酒，复荐守道充史馆检阅。万里殉节忠臣。子良得叶適之传，其《林下偶谈》，妙解文章肯綮。观於所主，可以知其气类。《吉州人文纪略》又称，文天祥、刘辰翁皆守道门人，即守道益可知矣。然则读是集者又乌可与诸家语录等类齐观乎？
△《雪坡文集》五十卷（江苏巡抚采进本）
宋姚勉撰。勉字述之，一字成一，高安人。宝祐元年以词赋擢第，廷对万言策第一。除校书郎，兼太子舍人。《宋史》无传，是集《艺文志》亦失载。此本为其从子龙起所编，凡奏对笺策七卷、讲义二卷、赋一卷、诗十一卷、杂文二十九卷。勉受业於乐雷发，诗法颇有渊源，虽微涉粗豪，然落落有气。文亦颇媕雅可观，无宋末语录之俚词。外间传本颇稀，讹阙特甚。今以《永乐大典》所载，各为校补。其《永乐大典》不载者，则仍其旧。集首有《文及翁序》，称其磊落有奇节，官仅校黄本，书备青宫寀。又有《方逢辰序》，亦称为瑞之奇士。观其所上封事奏劄以及廷对诸篇，论时政之谬，辨宰相之奸，皆侃侃不阿。惟二十二卷载《贺丞相贾秋壑》一启，题下注庚申五月十六日。考《宋史》理宗开庆元年十二月，贾似道奏鄂州围解。景定元年正月，诏奖贾似道功。四月，诏赴阙。庚申即景定元年，启盖作於是时。与其攻丁大全封事若出两手，殊为白璧微瑕。然启末多进规之语，犹有曲终奏雅之意。固视刘克庄、王柏之谀颂，差有间矣。
△《文山集》二十一卷（两淮马裕家藏本）
宋文天祥撰。天祥事迹具《宋史》本传。天祥平生大节，照耀今古。而著作亦极雄赡，如长江大河，浩瀚无际。其廷试对策及上理宗诸书，持论剀直，尤不愧肝胆如铁石之目。故长谷真逸《农田馀话》曰：“宋南渡后，文体破碎，诗体卑弱。惟范石湖、陆放翁为平正。至晦庵诸子，始欲一变时习，模仿古作，故有神头鬼面之论。时人渐染既久，莫之或改。及文天祥留意杜诗，所作顿去当时之凡陋，观《指南前后录》可见。不独忠义贯於一时，亦斯文间气之发见也。生平有《文山随笔》数十大册，常以自随，遭难后尽失之。元贞、大德间，其乡人搜访，编为《前集》三十二卷、《后集》七卷，世称道体堂刻本。”考天祥有《文山道体堂观大水记》，称“自文山门入，过障东桥，为道体堂”云云。则是堂本其里中名胜，而乡人以为刊版之地者也。书中《原跋》九条，并详载本事，颇可以资考证。明初其本散佚，尹凤岐从内阁得之，重加编次为诗文十七卷。起宝祐乙卯，迄咸淳甲戌，皆通籍后及赣州以前之作。江西副使陈价、庐陵处士张祥先后刻之，附以《指南前录》一卷、《后录》二卷，则自德祐丙子天祥奉使入元营，间道浮海，誓师闽、粤，羁留燕邸，患难中手自编定者。《吟啸集》则当时书肆所刊行，与《指南录》颇相复出。《纪年录》一卷，亦天祥在狱时所自述，后人复集众说以益之。惟《集杜诗》以世久单行，未经收入。今各著於录。至原本所载序记、碑铭之类，乃其家子孙所缀录，冗杂颇甚，今并从删削焉。
△《文信公集杜诗》四卷（编修汪如藻家藏本）
一名《文山诗史》，宋文天祥撰。盖被执赴燕后，於狱中所作。前有《自序》，题“岁上章执徐，月祝犁单阏，日上章协洽”。案上章执徐为庚辰岁，当元世祖至元十七年，乃其赴燕之次年。祝犁单阏当为己卯之月，上章协洽为庚未之日，於干支纪次不合。考是年正月癸卯朔，二月内当有三庚日、二未日，必传写者有所错互。至以岁阳岁名纪日，本於吴国山碑中“日惟重光大渊献”语。而并以纪月，则独见於此序。又序后有跋，称“壬午元日，则天祥授命之岁也”。诗凡二百篇，皆五言二韵，专集杜句而成。每篇之首，悉有标目次第，而题下叙次时事，於国家沦丧之由，生平阅历之境，及忠臣义士之周旋患难者，一一详志其实。颠末粲然，不愧“诗史”之目。吴之振《宋诗选》徒以裁割巧合评之，其所见抑亦末矣。《刘定之序》称原书序跋中有阙文，指元之君臣、宋之叛逆，阙而不书，今皆补之为白字。又题姓某履善甫者，即《指南集》中所谓越蠡改陶朱之意。案今本序跋并无阙字，盖即定之所补。而履善甫上已署天祥之名，则不知何人增入。
又定之称分为四卷，而今本止一卷，殊失原第。今仍析为四卷，以存其旧焉。
△《叠山集》五卷（编修汪如藻家藏本）
宋谢枋得撰。枋得事迹具《宋史》本传。所著《易诗书三传》及《四书解》、杂著诗文原本六十四卷，岁久散佚。明嘉靖中，揭阳林光祖为广信府知府，始以黄溥所校刊行世，仅分上、下二卷。万历中，御史吴某所辑《叠山集》，又刻之上饶。编次错迕，未为精审。此本乃国朝康熙中弋阳知县谭瑄所重订，视旧本较为详备。枋得忠孝大节，炳著史册。《却聘》一书，流传不朽，虽乡塾童孺，皆能诵而习之。而其他文章，亦博大昌明，具有法度，不愧有本之言。观所辑文章轨范，多所阐发，可以知其非苟作矣。惟原本有《蔡氏宗谱》一首，末署至元二十五年。其词气不类枋得，确为伪托。又有《贺上帝生辰表》、《许旌阳飞升日贺表》，此类凡十馀篇，皆似道流青词，非枋得所宜有，亦决非枋得所肯作。其为赝本误收，亦无疑义。今并加刊削，不使其乱真焉。
△《本堂集》九十四卷（浙江汪启淑家藏本）
宋陈著撰。著字子微，号本堂，鄞县人，宝祐四年进士，官著作郎，出知嘉兴府，忤贾似道，改临安通判。是集凡诗三十四卷、词五卷、杂文五十五卷。据其原目，尚有《讲义》二卷。此本有录无书，盖传写佚之矣。宋代著作获存於今者，自周必大、楼钥、朱子、陆游、杨万里外，卷帙浩博，无如斯集。惟其诗多沿《击壤集》派，文亦颇杂语录之体，不及周、楼、陆、杨之淹雅。又奖借二氏，往往过当，尤不及朱子之纯粹。然宋自元祐以后，讲学家已以说理之文自辟门径。
南渡后辗转相沿，遂别为一格，不能竟废。且真德秀作《文章正宗》，甄别最严；胡寅作《崇正辨》，攻驳尤力。而德秀《西山集》、寅《斐然集》为二氏操觚者不一而足，亦未可独为著咎。披沙简金，时有可采。宋人旧帙，固不妨存备一家也。
△《汶阳端平诗隽》四卷（浙江鲍士恭家藏本）
宋周弼撰。弼字伯弜，汶阳人。所选《三体唐诗》，黄虞稷《千顷堂书目》载之，乃称为新建人。洪武间以明经官训导。考是编前有宝祐丁巳菏泽李龏《序》，称与弼同庚生，同寓里，相与论诗三十馀年，尝手刊《端平集》十二卷行於世。又称弼十七八时即博闻强记，侍乃翁晋仙，已好吟咏。长而四十年间宦游吴、楚、江、汉。又称弼“名振江湖，人皆争先求市。但卷帙中有晚学未能晓者，多恐有不行之弊。兹摘其坦然者，兼集外所得者二百馀首，目曰《端平诗隽》。
俾续芸陈君书塾，入梓流行。而末有伯弜平生心不下人，今隔九原，阅予此选，必不以予为谬”云云。然则宝祐丁巳以前，弼卒久矣。安得明初为学官。且与龏同里，亦不得为新建人。虞稷所云误也。此本有“临安府棚北大街陈解元书籍铺印行”字，盖犹自宋本录出。其诗风格未高，不出宋末江湖一派。而时时出入晚唐，尚无当时粗獷之习。一邱一壑，亦颇有小小佳致也。
△《鬳斋续集》三十卷（江苏巡抚采进本）
