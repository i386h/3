<!-- { "loadSidebar": true } -->
惟五言律诗如“蝉声秋岸树，雁影夕阳楼”、“马嘶经战地，雕认打围山”、“橹声荷叶浦，萤火豆花田”、“斜阳晒鱼网，疏竹露人家”、“晴雪添崖瀑，春云杂晓烟”，皆绰有九僧之意。盖宋末诗人，有江湖一派，有晚唐一派，鎡盖沿晚唐派者，故往往有佳句，而乏高韵，亦绝无一篇作古体。然较之江湖末流寒酸纤琐，则固胜之矣。
△《伯牙琴》一卷（浙江巡抚采进本）
宋邓牧撰。牧字牧心，钱塘人。宋亡不仕。至元己亥入洞霄，止於超然馆，沈介石为营白鹿山房居之。后无疾而逝。牧与谢翱、周密等友善，二人皆抗节遯迹者。尝为翱作传，为密作《蜡屐集序》，而《翱传》叙交情尤笃。翱之临卒，適牧出游，翱作诗有“谢豹花开桑叶齐，戴胜芊生药草肥，九锁山人归不归”之句。九锁山人，牧别号也。其志趣可想见矣。密放浪山水，著《癸辛杂识》诸书，每述宋亡之由，多追咎韩、贾，有黍离诗人彼何人哉之感。翱《西台恸哭记》诸作，多慷慨悲愤，发变徵之音。牧则惟《寓屋壁记》、《逆旅壁记》二篇稍露繁华消歇之感，馀无一词言及兴亡。而实侘傺幽忧，不能自释，故发而为世外放旷之谈，古初荒远之论，宗旨多涉於二氏。其《君道》一篇，竟类许行并耕之说；《吏道》一篇，亦类《老子》剖斗折衡之旨。盖以宋君臣湖山游宴，纪纲丛脞，以致於亡，故有激而言之，不觉其词之过也。是集为牧所自编，皆滔滔清辨，而不失修洁，非晚宋诸人所及。前有《自序》，后有《自跋》，以知音难遇，故以《伯牙琴》为名。《跋》称诗文六十馀篇。此本惟文二十四篇，并序跋为二十六，盖佚其诗一卷也。末又附《冲天观记》、《超然馆记》、《清真道院碑记》三篇，题曰《补遗》。而《清真道院碑记》末有“大德四年庚子钱塘邓牧记，集贤直学士赵孟頫书”字。知后人从石刻抄入，非集所本有。《自跋》称平生为文不止此，是一证矣。
△《存雅堂遗稿》五卷（浙江鲍士恭家藏本）
宋方凤撰。凤字韶卿，一字景山，浦江人。试太学，举礼部不第，后以特恩授容州文学。宋亡，遁归，隐於仙华山，同里义乌令吴渭辟家塾敬事之。疾革，命子樗题其旌曰容州，示不忘宋也。其门人柳贯辑其遗诗三百八十篇，厘为九卷，属永嘉尹赵敬叔刻置县斋，黄溍为之序。及宋濂作《凤传》，又称《存雅堂稿》三千馀篇。盖据其未刻者而言，故与《溍序》篇数多寡不合。其后浸以散逸，遂并版本亦亡。国朝顺治甲午，其里人张燧乃博蒐诸书，掇拾残剩，汇为此编。
凡诗七十三首、文十二首、《金华洞天行纪》一篇，附以凤子樗、梓诗十六首、文五首。凤志节可称，所作文章，亦肮脏磊落，不屑为庸腐之语。龚开尝评其诗，以为由本论之，在人伦不在人事；等而上之，在天地，不在古今。盖凤泽畔行吟，往往眷念宗邦，不忘忠爱。开亦以遗民终老，故扬诩未免过情。然幽忧悲思，缠绵悱恻，虽亡国之音，固犹不失风人之义也。原本尚有《物异考》一卷、《月泉吟社诗》二卷、《外篇》诗文二卷。今案《物异考》出自唐、宋遗书，寥寥数则，无资考证。《月泉吟社诗》已有别本自行。至《外篇》所辑他人赠答之作，并《谢翱传》、《吴莱碑》而录之，尤为泛滥，今并从删削焉。
△《吾汶稿》十卷（浙江鲍士恭家藏本）
宋王炎午撰。炎午初名应梅，字鼎翁，后改今名。安成人。宋末为太学生。
咸淳间，文天祥募兵勤王，炎午杖策谒之，留入幕府，旋以母老辞归。天祥被执北上，炎午为文生祭之，励以必死，尤世所称。入元后终身不出。因所居汶源里名其稿曰《吾汶》，以示不仕异代之义。其稿凡文九卷，《附录》一卷，揭徯斯、欧阳玄皆为之序。然传本颇稀，明宣德中始行於世。正德中其裔孙伟乃刻之南京，后版散佚。万历中其裔孙伯洪重刊，乃摘抄为二卷，仅录文二十八首、词二首，又自以杂文数篇缀於末，去取失当，殊不足观。此本从旧刻录出，犹完帙之仅存者也。炎午大节不亏，而文章不甚著名。其集晚出，或后人有所窜入，珠砾混杂，亦未可知。然要当以人重，不当仅求之词藻间。王士祯《居易录》至以为里社饼肆中庆吊卷轴之语，又摭其干姚参政、贯学士书，并其人而丑诋之，则未免责备太甚矣。
△《在轩集》一卷（浙江鲍士恭家藏本）
宋黄公绍撰。公绍字直翁，昭武人，宋咸淳元年进士。集中《樵川新驿记》称至元二十有三年。是岁丙戌，上距德祐乙亥，已十年矣。《记》中自称曰民，盖入元未仕也。公绍尝取胡安国“心要在腔子里”语，名所居曰“在轩”，因以名集，然所载仅文三十九篇、诗馀二十八首。其文三十九篇之中为儒言者六篇，而为佛氏疏榜之语者乃三十三篇。殆原本散逸，后人掇拾遗稿，以僧徒重其笔墨，藏弆为荣，故所收特多欤。考厉鹗《宋诗纪事》，蒐采最博，而求公绍一诗不可得，仅以《西湖棹歌》十首介於诗词之间者当之。知鹗所见亦此本，别无全集矣。
公绍尝作《古今韵会》，有名於世，然原本久已散佚。今所传者乃熊忠举要，已非复公绍之原本。真出公绍手者，惟此一卷耳。宋人遗集，不传者多。公绍在当时为耆宿，虽残编犹可宝也。《书在轩铭后》一篇，记词曰以下，乃其友吴昇之文。意当时手迹，必并载於末，故其文义相属，亦仍并录之，存其旧焉。
△《紫岩诗选》三卷（编修汪如藻家藏本）
宋于石撰。石字介翁，兰谿人。宋亡不仕。因所居自号紫岩。晚徙城中，更号两谿。《浙江通志》载入《文苑传》中，又载入《隐逸传》中。盖二者均所不愧，不可偏举，故两见也。集有丁丑、己卯纪年，乃临安初破之后。又有丁亥、戊子岁作，乃至元二十四、五年。皆其中年以后之诗。每卷题门人吴师道选，仅古今体诗二百首，殆意求精汰，故少作皆不录欤。其古诗感时伤事者多哀厉之音，而或失之太尽。游览闲適者有清迥之致，而或失之稍薄。如《邻叟言》、《母子别》、《路傍女》诸篇，欲摹少陵而不免入於元、白。《山中晚步》诸篇，欲拟襄阳而不免入於钱、郎。皆取法乎上，仅得其中。然在《江湖集》盛行以后，则“啾啾百鸟群，忽见孤凤皇”矣。律诗不及古诗，特大势尚为清整。至如《题净居寺》之“雪堕枯枝龙解甲，藤缠怪石虎生须”，《题栖真院》之“禅家也办吟边料，不种闲花只种梅”，颇不脱宋季俗格，是则风气之移人也。
△《九华诗集》一卷（浙江鲍士恭家藏本）
宋陈岩撰。岩字清隐，青阳人。咸淳末屡举进士不第，入元遂隐居不仕。筑室於所居高阳河，日啸歌其内。出则遍游九华之胜，至一处则作一诗纪之，名《九华诗集》。前有至大戊申同里方时发《序》，称以山之东西绘为图本，绣入於梓，与远方朋友共之。诗人陈清隐吟咏有旧版，兵毁不全。此二百一十篇乃掇拾於散佚之馀者。捐帑重梓，俾诗与山相照耀於无穷。是时发本刻《九华山图》，而以岩诗附於后。今图佚而诗集独存，篇数与《时发序》合，盖犹原本。岩以大德三年己亥卒，而《时发序》作於戊申，则岩殁后之十年也。其诗皆七言绝句，凡咏名胜者二百七首，咏物产者三首。九华山自唐以李白得名，诗家多有题咏。
而取泉石洞壑之胜，遍加品目，实莫备於是编。其诗亦俱潇洒出尘，绝去畦迳，有高人逸士风格，不仅足供山志采择而已。集后附释希坦诗十一首，乃后人从《池州府志》录入。中有可与岩诗互证者，亦并仍其旧存之焉。
△《宁极斋稿》一卷、附《慎独叟遗稿》一卷（编修汪如藻家藏本）
宋陈深撰。深所著有《读易编》、《读诗编》、《读春秋编》，今惟《读春秋编》有刻本，已别著录。其易、诗二编未见传本。其诗则仅存此本而已。卷首有顾嗣立名字二印，盖即《元百家诗选》之所据。卷末有题识曰：“陈清全先生诗稿藏於荻溪王宁远氏，泰昌改元八月十日，张丑敬观。”丑以赏鉴书画称，而不以收藏图籍著。详其语意，殆从真迹录出欤。后附诗一卷，别题曰《宁极斋遗稿》。考《元诗选》，深诗之后附刻其子植诗五首，核之皆在此卷中。嗣立称其遗稿若干首出於祝希哲手抄，并录郑元祐所作墓铭於后，必当日亲见墨迹，故有是言。但《元诗选》题曰慎独叟陈植，而此本乃题《宁极斋遗稿》，似乎深之外集，殊为淆混。今仍题曰《慎独叟遗稿》，以相区别。深父子诗，并舂容闲雅，不失古风。然核其体裁，如出一手。且深诗中多酬应仕宦之作，与郑元祐所作《植墓志》称其文行学术，结知於士林，时方承平，巨室大家将私淑其子弟，必厚币延致者，大概相符，而与深之闭户著书者颇不相合。疑或皆为植诗而传写讹异，误以为深欤。然如《輓褚伯秀诗》，又似乎其时植年尚少，未必即能作诗。
别无显证，姑存疑焉可矣。
△《仁山集》六卷（浙江巡抚采进本）
宋金履祥撰。履祥有《尚书表注》，已著录。履祥受学於王柏，柏受学於何基，基受学於黄幹，号为得朱子之传。其诗乃仿佛《击壤集》，不及朱子远甚。
王士祯《居易录》极称其《箕子操》一篇，然亦不工。夫邵子以诗为寄，非以诗立制。履祥乃执为定法，选《濂洛风雅》一编，欲挽千古诗人，归此一辙。所谓华之学王，皆在形骸之外，去之愈远。所作均不入格，固其所矣。至其杂文，如《百里千乘说》、《深衣小传》、《中国山水总说》、《次农说》诸篇，则具有根柢。其馀亦醇洁有法，不失为儒者之言。盖履祥於经史之学研究颇深，故其言有物，终与空谈性命者异也。
△《自堂存稿》四卷（永乐大典本）
