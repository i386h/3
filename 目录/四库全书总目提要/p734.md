<!-- { "loadSidebar": true } -->
△《穀原文草》四卷（两江总督采进本）
明苏祐撰。祐有《逌旃琐语》，已著录。是编，乃其文集也。原分四卷，每卷又自分上下，词多骈丽，规仿文选，而真气不足以充之，在七子派中，又为旁支矣。
△《穀原集》十卷（山东巡抚采进本）
明苏祐撰。此编乃其诗集，大旨宗李攀龙之说，不肯作唐以后格，而亦不能变唐以前格，故音节琅琅，都无新意。
△《岳云石集》五卷（直隶总督采进本）
明岳伦撰。伦字云石，怀安卫人，嘉靖丙戌进士，官至工部郎中，卒赠太常寺少卿。是集文三卷，诗二卷，附以其子《鲁讼冤疏》。案：集中最著之文，莫若《劾张璁、桂萼疏》。“疏”后，附世宗谕旨曰：“张璁著回家省改；桂萼革去散官，以尚书致仕。”然考璁、萼本传，璁之罢也，一由给事中陆粲，再由御史谭绩、端廷赦、唐愈贤，三由魏良弼、秦鼇。萼之罢也，独由给事中陆粲。不见有伦劾罢二人之事，与史传绝不相符，疑以传疑可矣。
△《金陵览胜诗》一卷（浙江范懋柱家天一阁藏本）
明章恩撰。恩字元之，山阴人。是集，刻於嘉靖丙戌，皆五七言近体，多题咏名胜之作，其所列古迹，如桃花小岘及虎距关，皆志乘所未载，然才力稍弱，尚未足以摹写江山。
△《别本罗念菴集》十三卷（浙江汪汝瑮家藏本）
明罗洪先撰。洪先有《冬游记》，已著录。是编，为嘉靖癸亥其同年滁阳胡松所刻。凡“书”二卷，“杂著”一卷，“序记”、“传状”、“铭”、“表”，各一卷，“祭文”及“杂文”二卷，“古、律诗”二卷，盖初刊之本，非其全帙也。
△《松溪集》十卷（两淮盐政采进本）
明程文德撰。文德字舜敷，永康人。嘉靖己丑进士，官至吏部左侍郎，掌詹事府。调南京工部右侍郎，疏辞忤旨，除名归。万历中，追赠礼部尚书，谥文恭。
事迹具《明史儒林传》。是集第一卷，为对策、讲章，二卷为颂及古体诗，三卷为今体诗，四卷为奏疏、表，五卷为书，六卷为序，七卷为记、跋，八卷为祭文，九卷为传、志铭，十卷为杂著。诗非所长。奏疏内如《赈济疏》，所条陈便宜诸事，颇切明季时政之弊；又所奏《郊坛事例》，皆《明史》各志及《明会典》、王圻《续通考》所未载。考文德自述，谓私淑王子，盖亦讲良知之学者。如《寄诸生书》，称今古圣贤之道，不违其心；《复王畿书》，谓全真返初，以求放心；《跋阳明文录》，谓明德新民，无外无内之疑於禅者，非是。皆不免於回护。至其《论学》云：学问之道，必先立志，志既立，则行有定適，格致诚正，戒惧慎独，别其涂辙，学问思辩，自不容已，是尚知以躬行实践为归。史称文德初从章懋游，后乃从王守仁，故与王畿辈之涉於禅悦者，差少异耳。
△《程文恭遗稿》三十二卷（浙江巡抚采进本）
明程文德撰。此集二十二卷以前，皆文；二十一卷以后皆诗。较《松溪集》为赅备，然体格则一也。
△《周汉中集》四卷（内府藏本）
明周显宗撰。显宗字子考，濮州人。嘉靖己丑进士，官至汉中府知府。是集前三卷为自適稿，皆所著诗词、杂文；后一卷为《感寓录》，则随笔、劄记也。
诗不入格，《感寓录》亦多杂禅语，以空悟为宗。
△《南北奉使集》二卷（浙江汪启淑家藏本）
明唐顺之撰。顺之有《广右战功录》，已著录。是编：一为《北奉使集》，乃其以职方郎中出核蓟镇兵籍时所作；一为《南奉使集》，乃视师江浙所作。两集俱载其筹边剿寇之事，先敕谕，次题疏，次启劄，次诗篇，前后皆无“序”、“跋”。
△《陈后冈诗集》一卷、《文集》一卷（浙江巡抚采进本）
明陈束撰，束字约之，鄞县人。嘉靖己丑进士，官至河南提学副使。事迹具《明史文苑传》。束与唐顺之为同年，共倡为初唐、六朝之作，以矫李、何之习，而所学不逮顺之。又自翰林改礼部主事，迨复官编修，旋即外调，恒忽忽不乐，年仅三十馀而卒，文章亦未成就。故顺之终以古文鸣，而束无称焉。诗集为顺之所编，皆嘉靖甲午、乙未、丁酉三年之作，其馀仅寥寥数首。文集为张时彻所刊，分京、楚、闽、洛四集，以居官之地名之。初刻於蜀中，又刻於吴郡。此本乃万历中，其同邑林可成所校刊也。
△《燕诒录》十三卷（两江总督采进本）
明孙应奎撰。应奎字文卿，号蒙泉，馀姚人。嘉靖己丑进士，官至右副都御史，总理河道，后左迁山东布政使。《明史》附见建阳《孙应奎传》，而以馀姚孙应奎别之。盖与《胡松传》中附载绩溪胡松，均以同姓名合传也。是集，前三卷，皆忆言，其语录也；次书二卷，文二卷，诗三卷；次《河南存稿》二卷，《林居续稿》一卷，则诗文杂编焉。应奎受业於王守仁，讲良知之学，初官礼科给事中，疏劾汪鋐，颇有直声。然其著作，则自成其为讲学家之诗文而已。
△《胡庄肃集》六卷（安徽巡抚采进本）
明胡松撰。松有《滁州志》，已著录。是集，惟第二卷末附载诗赋，馀俱杂著。考《明史》本传，松初以礼部郎，任山西提学副使，上边务十二事，帝嘉其忠恳，进左参政。巡抚江西时，会讨广东寇张琏，又援闽破倭，功绩甚伟。然其经世之文，惟《答翟中丞边事书》及《厚蓄》、《实塞》、《防边》、《制蛮》四篇，颇见谋略。馀皆不载集中，岂别有奏议集欤？其中《格物解》，谓心外无事，事外无心，盖从事於姚江之学者，其功名亦略相仿佛焉。卷首有凌约《东游稿序》，邬宗源、赵大纲《南浮稿序》，徐献忠《西游集序》，田汝成、徐渭《浙垣稿序》，殆各集别有专本，此其汇而刻之者也。
△《别本胡庄肃集》八卷（山东巡抚采进本）
明胡松撰。是集凡文六卷，诗二卷，与六卷之本稍有增删，而大致相同。
△《鹤田草堂集》十卷（浙江巡抚采进本）
明蔡云程撰。云程字亨之，临海人。嘉靖己丑进士，官至刑部尚书。是集，诗三卷，文七卷。云程当王、李盛行之时，独无摹拟剽窃之习，可谓不转移於风气。然根柢颇薄，亦不能自树一帜。
△《熊南沙文集》八卷（浙江汪汝瑮家藏本）
明熊过撰。过有《周易象旨决录》，已著录。是集，乃隆庆戊辰其门人严清所刻。前四卷为疏、序、书、记，后四卷为题跋、引传、碑铭、祭文、杂著。过留心经学，其文章亦列名八才子中，然集中诸作，大抵应酬之文也。
△《环溪集》六卷（两江总督采进本）
明沈恺撰。恺有《夜灯管测》，已著录。是集皆所著杂文，乃其门人任子龙所编。前有徐阶《序》，题曰《凤峰杂集序》。又有文徵明《序》，亦题曰《凤峰子诗稿序》。疑今名为后来所追改，而又佚其诗集欤。考《千顷堂书目》，别载《环溪集》二十六卷，则此非其全也。恺文章颇尚古雅，不肯作秦、汉以下语，而模仿太甚，遂与“北地”同归。
△《闲居集》十二卷（两江总督采进本）
明李开先撰。开先有《中麓画品》，已著录。是集诗四卷，文八卷，皆归田后所作。其《自序》谓：年四十罢归田里，既无用世之心，又无名后之志，作不必工，信口直写，名其集曰《闲居》，以别居官时苦心也。嘉靖初，开先与王慎中、唐顺之、熊过、陈束、任瀚、赵时春、吕高，称八才子。其时慎中、顺之，倡议尽洗李、何剽拟之习，而开先与时春等复羽翼之。然开先雅以功名自负，既废以后，犹作《塞上曲》一百首，以寓其志。又末卷有《苏息民困或问及颜神事宜》，《濬渠私议》、《漯议》诸篇，亦尚汲汲於经世，不甚争文苑之名。故所作随笔挥洒，一篇或至数千言。其诗亦往往叠韵至百首，其持论确於李、何，而终不能夺李、何之坛坫，盖有由矣。
△《蔡可泉集》十五卷（浙江巡抚采进本）
明蔡克廉撰。克廉字道卿，晋江人。嘉靖己丑进士，官至户部尚书。其文每篇皆系以时地，末缀以各体诗及案牍之文。万历初，其子应龙、应麟录而梓之。
克廉少与乡人王慎中齐名，而其文乃远不及慎中。苏濬《序》称：克廉秉枢执钺时，慎中已跧伏故园，日寻欧、曾之绪，而克廉方锐意事功。论者谓慎中“阒寂邱园，故文独工”云云。是当时已有定评矣。
△《端肃公集》十卷（山东巡抚采进本）
明葛守礼撰。守礼字与立，德平人。嘉靖己丑进士，官至左都御史，谥端肃。
是集凡文九卷，诗一卷，邢侗为之《序》。
△《知白堂稿》十四卷（浙江孙仰曾家藏本）
明翁溥撰。溥字德宏，诸暨人。嘉靖己丑进士，官至南京刑部尚书，谥荣靖。
是集乃其门人金元立、潘季驯所编。凡诗六卷，杂文八卷，其中奏疏十五篇，乃巡抚江西及为吏科时所上，皆无关大计，其馀亦大抵应酬之作。
△《张静思文集》十卷、《附录》二卷（江苏巡抚采进本）
明张选撰。选字舜举，无锡人。嘉靖己丑进士，授萧山知县，擢户科给事中。
会太庙祫祭，世宗遣勋臣代行礼，选抗疏力谏，廷杖，削籍。隆庆初，复原官，终於通政司参议，事迹具《明史》本传。是集乃其曾孙缵曾所编，凡文九卷，诗一卷，其末二卷，则附录居官政绩，及“碑铭”、“小传”也。
△《洨滨集》十卷、《附录》二卷（直隶总督采进本）
明蔡叆撰。叆有《洨滨语录》，已著录。是集为其门人李登云等所编，凡文六卷，诗四卷，铭赞之类附於诗末；附录二卷，则其朋友赠答与门人称颂之作也。叆早师真定张璿，入仕后师朝邑韩邦奇、增城湛若水。平居务讲学，立朝务气节，文章盖非所长云。
△《崔笔山文集》十卷（安徽巡抚采进本）
明崔涯撰。涯号笔山，太平人。嘉靖己丑进士，官至监察御史。是集自一卷至七卷，为“奏疏”及“杂著”，八卷为“古、今体诗”，九卷为《虎异》，十卷为《鹊异》，两卷之末，各附以颂德诗文。涯在当时有伉直声，而文章非其所长，诗尤不入格，所谓“虎异”者，涯巡视山西时，有虎自入神庙，为人所殪；“鹊异”者，涯巡视福建时，有叶氏为奴所杀，凭鹊以诉冤。涯皆自纪其事，而所属缙绅各歌颂之，因汇刊集后。昔猛虎渡河，刘宽以为偶然，而涯乃以恍惚之事，引为己功，人之度量相去，盖不可道里计矣。
△《环碧斋诗集》三卷、《尺牍》三卷（浙江孙仰曾家藏本）
明祝世禄撰。世禄有《环碧斋小言》，已著录。《西江志》称其工诗善草书，谈理独抒心得，今观其诗，格调颇伉爽，而简汰未严，尺牍更开三袁一派矣。所谓谈理独抒心得者，殆即指《小言》，已订正於杂家类中，兹不具论焉。
△《司勋文集》八卷（两淮盐政采进本）
明罗虞臣撰。虞臣字熙载，广东顺德人。嘉靖己丑进士，官吏部稽勋司主事。
