<!-- { "loadSidebar": true } -->
国朝纪昭撰。昭有《毛诗广义》，已著录。是编乃其训课家庭之作，杂引诸书所载嘉言懿行，而以己意发明之。分为八门，一曰论事父母舅姑，二曰论别夫妇内外，三曰论处兄弟妯娌，四曰论教子孙，五曰论厚宗族，六曰论御奴仆，七曰论制财用，八曰通论大旨。皆为家庭以内而设，故不及涉世之事。其曰《养知录》者，自序谓人为利欲所昏，习俗所染，於是尽失其本心之明。岂人本无知哉！
盖所以丧其良心者有由然耳。特为指其大义，以养其良知良能，故曰养知云。
△《闲家类纂》二卷（侍讲学士彭绍观家藏本）
国朝彭绍谦撰。绍谦字济光，长洲人。乾隆丁卯举人，官至曹州府桃源同知。
是编裒辑治家格言，分为十类，曰敦伦，曰培本，曰学术，曰闲邪，曰慎交，曰壸教，曰贻谋，曰治生，曰驭下，曰广爱。贻谋门后附家塾课约一篇，则绍谦所自述也。大旨为启导下愚而作，故多涉於计较利害。然不谈因果，亦不谈神怪，在劝善书中，犹为不诡於正云。
△《课业馀谈》三卷（编修程晋芳家藏本）
国朝陶炜撰。炜字宾玉，秀水人。其书仿《释名》、《广雅》之体，采辑经史中浅近而易解者，以类编载，自天地至古音转注，分二十有一篇。大概人所习知，稍加裒缀，别无考订之处。甚至采《昭明文选》之注，连行累牍，而没所自来，尤非著书之体。
△《福寿阳秋》（无卷数，内府藏本）
国朝魏博编。博字约之，江宁人。其书凡分五集，首集为劝善篇，二集为省克编，三集为修齐录，四集为秦庭镜，五集为清凉散。皆取前人格言，编次成书。
大旨劝人修福延寿，故以为名。然多主於因果报应，故不免阑入二氏之说。
△《言行汇纂》十卷（江苏巡抚采进本）
国朝王之鈇撰。之鈇号朗川，湘阴人。是编分四十门，皆杂采古人嘉言懿行，以己意润饰之，皆不著所出，亦不尽原文所有。盖通俗劝善之书，为下里愚民而设者。故语多鄙俚，且多参以祸福之说云。
△《诸儒检身录》一卷（鸿胪寺少卿曹学闵家藏本）
国朝令狐亦岱撰。亦岱字太峰，猗氏人。由左翼宗学教习官缙云县知县。是编即其官缙云时所刻。杂采诸儒格言，分为八门，曰读书，曰讲学，曰治心，曰持躬，曰处事，曰接物，曰理家，曰居官，共一百六十二条，各以己意发明之。
词旨浅近，盖为初学设也。
△《心镜编》十卷（浙江巡抚采进本）
国朝谭文光撰。皆裒辑前言往行之可为法戒者，故以心镜为名。分敦伦、修身、勤学、积德、治家、居官、涉世、爱物、乐天、养生十类，每一类为一卷。
取格言旧本抄撮而成，亦《自警编》、《厚德录》之类。
△《子苑》一百卷（衍圣公孔昭焕家藏本）
不著撰人名氏。抄本之首有籍圃主人、麦溪张氏二小印，不知为著书之人、为藏书之人也。其书杂采诸子，分人伦、性行、学业、政事、人事五门，每门之中又各分子目，於一事而彼此异同，或字句有增损者，皆参校分注，其用意颇不苟。而所载泛滥太甚，如《博物志》旧列小说家，谓之子可也；《水经注》则史部地理之书，《檀弓》亦经部《礼记》之文，总曰《子苑》，名与实不相应也。
是亦爱博之过矣。
──右“杂家类”杂纂之属，一百九十六部，二千七百二十三卷，内十三部无卷数，皆附《存目》。
卷一百三十四 子部四十四
○杂家类存目十一
△《五子纂图互注》四十二卷（浙江巡抚采进本）
宋龚士卨编。士卨爵里无考。前有自序，题景定改元，盖理宗时人。又有三私印，一曰龚氏，一曰子质，一曰石庐子，盖其字与号也。是书於《老子》用河上公注，凡二卷。於《庄子》用郭象注，附以陆德明《音义》，凡十卷。於《荀子》用杨倞注，凡十卷。於扬子《法言》用李轨、柳宗元、宋咸、吴秘、司马光五家注，凡十卷。於《文中子》、《中说》用阮逸注，凡十卷。每种前各有图，而於原注之中增以互注，多引五经四书及诸子习见之语，未能有所发明。其於《文中子》则并无互注，体例殊未画一。至《老子》之首列三图，一曰混元三宝，一曰初真内观静令，一曰金丹；《庄子》之首惟列周子《太极图》；《荀子》之首列三图，一曰欹器，一曰天子大路，一曰龙旂九斿；扬子之首列二图，一曰浑仪，一曰五声十二律；《文中子》之首列二图，一曰世系，一曰年表；无一足资考证者。而《庄子》因大宗师篇有太极二字，遂附会以周子之图，尤为无理。核其纸色版式，乃宋末建阳麻沙本，盖无知书贾苟且射利者所为。因其宋人旧刻，姑存其目，以备考耳。
△《艺圃蒐奇》十八卷、《补阙》二卷（编修汪如藻家藏本）
旧本题明徐一夔编。一夔字大章，天台人。侨寓嘉兴。元末尝官建宁教授。
（案：一夔官建宁教授，见其《始丰稿》与《危素书》，《明史本传》不载，盖偶未考其文集。）洪武初徵修礼书，王祎又荐修《元史》，辞不至。后起为杭州教授。又召修《大明日历》，特授以翰林官，以足病辞归。事迹具《明史文苑传》。《翦胜野闻》称其官杭州教授时，以表文忤旨，收捕斩之，殊为妄诞。
《野闻》托名徐祯卿，多《齐东》之语，此亦其一也。是书前有至正戊申自序，称钱塘陈子彦高避兵槜李，惠子之五车，茂先之三十乘，携以俱来。适余亦栖止是邦，尝得借观。兹编皆古今名人杂著之小者，从无刊版。彦高检有副本，悉以赠余，装成若干册，名之曰《艺圃搜奇》云云。彦高，陈世隆字也，故是书或亦题世隆所编，凡一百三种。其中舛谬颠倒，不可缕举。其最甚者，如褚少孙补《史记》，自前代即附刊《史记》中，并非秘笈，而取为压卷，名曰《史记外编》，又佚其平津侯列传建元以来侯年表二篇。挚虞《文章流别论》，乃抄《艺文类聚》、《太平御览》之文，犹有所本也。至《谷神子》即《博异记》，《醴泉笔录》即江休复《嘉祐杂志》，苏轼《格物粗谈》即伪本《物类相感志》，俞琬《月下偶谈》即《席上腐谈》，杨万里《诚斋挥麈录》即王明清《挥麈录》，晁说之《墨经》即《晁子一墨经》，大抵改易书名、人名以售其欺。至镏绩虽元、明间人，而霏雪录成於洪武中，此编既辑於至正戊申，犹顺帝之末年，何以预载其书？且所录《灌畦暇语》与李东阳重编残阙之本一字不易，岂元人所及见邪？其为近时所赝托，不问可知矣。原本有录无书者凡十三种，国朝曹寅为补录之，釐为二卷。
盖寅亦为奸黠书贾所绐也。
△《柏斋三书》三卷（浙江范懋柱家天一阁藏本）
明何瑭撰。瑭有《医学管见》，已著录。是书一为阴阳管见，一为乐律管见，一为儒学管见，大都好为异说以自高。如论阴阳则以周子相生之说为不可信，於张子《正蒙》、邵子《经世》诸书皆排诋其失；论乐律则以蔡元定《律吕新书》为不可行，并讥《礼经》之乐记为过当而失实；论儒学则以朱子为欠明切，而真德秀《大学衍义》於大学之道实亦不知；皆所谓一知半解也。末有崔铣跋。铣学颇醇正，而极称所论之超卓，殊不可解。
△《六诏纪闻》二卷（户部尚书王际华家藏本）
上卷曰会勘夷情录，乃嘉靖十四年建昌道兵备副使俞夔处置四川盐井卫士千户与云南丽永二府土舍争界事公移案牍。下卷曰南荒振玉，乃乩仙方海、何真人与夔等唱和之诗。南京吏科给事中彭汝嘉合刻传之，夔门人李应元为之序。二卷一记边防，一谈神怪，殊为不伦，殆於无类可归，姑隶之杂编，附存其目。夔，建德人，正德丁丑进士，汝嘉，嘉定州人，正德辛巳进士。
△《木钟台集》（无卷数，副都御史黄登贤家藏本）
明唐枢撰。枢有《易修墨守》，已著录。此编凡分二十九种，曰礼元剩语，曰真谈，曰语录，曰游录，曰周礼因论，曰因领录，曰三十测，曰咨言，曰感学编，曰答言，曰辖圜窝杂著，曰证道，曰偶客谈，曰疑谊，曰海议，曰国琛集，曰未信编，曰馆论，曰易修墨守，曰法缀，曰列流测，曰宋学商求，曰枝辞，曰积承录，曰政问，曰冀越通，曰嘉禾问录，曰春秋读意，曰激衷小拟。析门分类，俱各冠以序文。其别行之本，已各存目，此其总汇之本也。
△《邱陵学山》（无卷数，浙江吴玉墀家藏本）
明王文禄编。文禄有《廉矩》，已著录。此本乃其汇刻诸书，以拟宋左圭《百川学海》，故以《邱陵学山》为名。所载以《千字文》编次，自天字至师字凡七十四种，然欲矜繁富而考订未精，故类多删节原文，不能全录。又以前人文集所已载者析出而附益之，强立名目，牵率殊甚。至《海沂子》以下数种，皆文禄自著之书，而亦阑入其中，尤不出明人积习。非但远逊左圭，即视商维濬、吴琯辈相去亦悬绝矣。
△《陆学士杂著》十一卷（浙江巡抚采进本）
明陆树声撰。树声有《平泉题跋》，已著录。是编皆其所著杂说。曰《汲古丛语》一卷，曰《适园杂著》一卷，曰《陆学士题跋》二卷，曰《耄馀杂识》一卷，曰《禅林馀藻》一卷，曰《陆氏家训》一卷，曰《善俗裨议》一卷，曰《病榻寤言》一卷，曰《清暑笔谈》一卷，曰《长水日抄》一卷。其中亦有别本单行者，此则其门人子弟所合刊成帙者也。
△《陆文定公书》（无卷数，江苏巡抚采进本）
明陆树声撰。是集首列适园杂著，次清暑笔谈，次善俗裨议，次乡会公约，次题跋，皆其罢官家居时所作。较陆学士杂著所刊少五种，而多乡会公约一种，盖其刻在杂著前也。
△《两京遗编》五十七卷（内府藏本）
明胡维新编。维新，馀姚人。嘉靖己未进士，官监察御史。是刻凡新语二卷，贾子十卷，盐铁论十卷，白虎通二卷，潜夫论二卷，仲长统论一卷，风俗通十卷、中论二卷，人物志三卷，申鉴五卷，文心雕龙十卷，共十一种。以所采皆汉文，故以两京名书。其中如徐幹虽名附《魏志》，然卒於建安二十二年，附之汉末可也。至於刘邵为魏人，刘勰为梁人，序乃称以其文似汉而进之；王充《论衡》、刘向《说苑》、实皆汉人之文，又以其卷帙之多而弃之；去取殊无义例。且《文心雕龙》纯为四六骈体，而云其文似汉，尤乖谬之甚矣。
△《纪录汇编》二百十六卷（浙江鲍士恭家藏本）
明沈节甫编。节甫，乌程人。嘉靖己未进士，官至工部左侍郎。谥端靖。是书采嘉靖以前诸家杂记，裒为一集，凡一百一十九种。其中有关典故者多已别本自行。其馀如王世贞《明诗评》之类，则文士之馀谈；祝允明志怪之类，又小说之末派；一概阑入，未免务博好奇，伤於冗杂。且诸书有全载者，有摘钞者，甚或有一书而全录其半，摘钞其半者，为例亦复不纯，卷帙虽富，不足取也。
