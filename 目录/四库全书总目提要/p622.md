<!-- { "loadSidebar": true } -->
与鼎臣奏状相合。是鼎臣即偁之子，渊源有自。其后尝往来大名、真定间，与苏轼、王安石诸人交好，相与酬和。故所作具有门迳，能力追古人。刘克庄称其诗，谓材气飘逸，记问精博。警句巧对，殆天造地设，略不戟人喉舌，费人心目。推挹甚至。今克庄所摘诸句，已多佚其全篇。而即所存诸诗观之，工巧流丽，其才实未易及。克庄之言，故非溢美。至其杂文，刻意研练，古雅可观，亦非俭陋者所能望其项背。惜原集久经失传。谨就《永乐大典》各韵中蒐采汇辑，勒成二十卷。诸体具备，蔚然可观。虽未能齐轨苏、黄，然比於唐庚、晁补之诸人，则不啻骖之有靳矣。
△《唐子西集》二十四卷（浙江巡抚采进本）
宋唐庚撰。庚有《三国杂事》，已著录。《读书志》、《书录解题》均载《唐子西集》二十卷。《宋史》庚本传亦同。《文献通考》则作十卷。此本乃明崇祯庚辰福州徐<火勃>从何楷家钞传。国朝雍正乙巳，归安汪亮采所校刊。凡诗十卷、文十二卷。文末缀以《三国杂事》二卷，共二十四卷。前有郑总、吕荣义及庚弟庾三序，俱作於宣和四年。又庚子文若书后，作於绍兴二十九年。总序但云太学诸生所录，鬻书家所刊。荣义序亦言非完本。庾序则称比见京师刊行者，止载岭外所述，因并取其少年时所作，随卷附之。与文若书后均不言其卷数。惟绍兴二十一年郑康佐序，乃称初於鹅城得文四十五首、诗赋一百八十五首。续得闽本文十二首、诗赋一百十有一首。又续得蜀本文一百四十二首、诗赋三百有十首。
属教授王维则校雠，勒为二十二卷，刻版摹之。则此本实郑氏所刊。晁、陈诸目所著录者，殆即所谓闽本、蜀本，故卷数不同欤！强行父作《唐子西文录序》，称《次韵冬日旅舍》及《留别》二诗，集者逸之。而二诗今在集中。信当时非一本矣。又汪亮采序称其论三国事，虽别为撰著，亦史所称精密之一。则《三国杂事》二卷为亮采所增入。故又与二十二卷之数不符也。《书录解题》称其文长於议论，所著名治、存旧、正友、议赏诸论皆精确。刘克庄《后村诗话》曰：“子西诸文皆高，不独诗也。其出稍晚，使及坡门，当不在秦、晁之下。”《文献通考》引刘夷叔之言，亦谓其善学东坡。今考庚与苏轼皆眉州人，又先后谪居惠州。
宜於乡前辈多所称述。而集中诗文，自《闻东坡贬惠州》一首，及《送王观复序》“从苏子於湘南”一句外，馀无一字及轼。而诗中深著微词，序中亦颇示不满。
又《上蔡司空书》，举近代能文之士，但称欧阳修、尹洙、王回而不及轼。又《读巢元修传》一篇，言苏辙靳惜名器太甚，良以是失士心。似庚於轼、辙兄弟颇有所憾。殆负其才气，欲起而角立争雄，非肯步趋苏氏者。二刘所言，未详考也。其诗刻意锻炼，而不失气格。刘夷叔称其“工於属对，缘此遂无古意”。
（案此语见《文献通考》。）胡仔《苕溪渔隐丛话》则称其佳句不可胜举。黄彻《溪诗话》则称其巧於用事。三家之评，各明一义，而均得其实。至於《白鹭诗》之“诸公有意除钩党，甲乙推求恐到君”。词意浅露，而《鹤林玉露》称之。
《湖上诗》之“佳月明作哲，好风圣之清”。堕於恶趣，而《诗话类编》称之。
则舍所长而誉所短矣。集中有《别永叔》诗一篇。考欧阳修没於熙宁六年壬子。
《宋史》称庚谪惠州，遇赦北归，卒於道，年五十一。据集中《黎氏权厝铭》，其北归在政和丁酉。上距熙宁壬子凡四十六年。是修卒之时，庚方五六岁，断不相及。或他人之作误入，抑别有字永叔者，如《疟疾示圣俞》诗，乃其甥郭圣俞而非梅尧臣也。疑以传疑，亦姑仍原本录之焉。
△《洪龟父集》二卷（永乐大典本）
宋洪朋撰。龟父，朋字也。南昌人。黄庭坚之甥。两举进士不第。年仅三十八而卒。故事迹不传。然其诗则最为当代所推重。《豫章续志》载黄庭坚之言曰：“龟父笔力扛鼎，他日不患无文章垂世。”及其没也，同郡黄君著裒其诗百篇为集。庭坚在宜州，见其本，又称为篇篇可传。吕本中作《江西宗派图》，所列凡二十五人。首陈师道，次潘大临，次谢逸，次即及朋。《紫微诗话》又盛推其《写韵轩》诗。王直方《诗话》亦称其“一朝厌蜗角，万里骑鹏背”句。刘克庄《后村诗话》复称其《游梅仙观》诗，能以直节期乃弟。且称龟父警句，往往为前人所未道，惜不多见云云。则朋虽终於布衣，其名在宋代且居三洪上矣。陈振孙《书录解题》载有朋集一卷，久无传本。故厉鹗作《宋诗纪事》，仅从《宋文鉴》、《声画集》诸书摭得遗诗数篇。即《江湖小集》所载，亦未为完备。今采掇《永乐大典》，分体排比，釐为上、下二卷。虽王直方、刘克庄所称诸名句今悉不见全篇，未免尚有佚脱。然核黄氏所编仅一百首，今乃得一百七十八首。陈氏所载仅一卷，今乃溢为二卷。疑《永乐大典》所据之本，别经后人缀缉，续有所增。约略大凡，其所阙谅亦无几矣。
△《跨鼇集》三十卷（永乐大典本）
宋李新撰。晁公武《读书志》曰：“李新字元应，仙井人。早登进士第。刘泾尝荐於苏轼，命赋墨竹。口占一绝立就。元符末上书夺官，谪置遂州，流落终身。”今考集中《上李承旨书》，称“某叨冒元祐第”。《吊安康郡君词序》称“解褐通籍，在元祐庚午”。与公武早登进士之说合。《上皇帝万言书》首称“元符三年五月十一日兴元府南郑县丞李新”云云。《上吴户部书》称“庚辰之初”云云。元符纪元凡三年，止於庚辰。与公武元符末上书之说合。《谢循资启》称“妄投北阙之书，久作南冠之絷”。与公武谪置之说亦合。惟《冯隐士碑阴文》称“崇宁二年跨鼇居士以言抵罪，羁於武信”。《遗爱碑记》亦称“崇宁初入遂宁境”。则其谪置在上书后三年。又《与冯德夫手简》称“归来山谷几半岁，时时掖老母登高，指烟云明灭处，正前日羁管所”。则未尝终於谪置。《再与泸南安抚手简》称“祗役新疆，苟摄支邑”。《上郑枢相书》称“陆沈州县三十许年，始以城役改官”。其他转资到任诸谢启，虽不能定在何时，而《更生阁记》称“宣和癸卯八月误恩二郡”，复有《谢茂州到任启》，正在是岁。则新斥废以后，仍官至丞倅，亦未尝流落终身。均与公武所记不合，岂宋人重内而轻外，不挂朝籍，即谓之流落耶？新受知苏轼，初自附於元祐之局。故其所上书，词极切直。
然一经挫折，即顿改初心。作《三瑞堂记》以颂蔡京。《上王右丞书》以颂王安石。《上吴户部书》至自咎“前日所言，得疾迷罔，谓白为黑”。其操守殊不足道。且所作《韩长孺论》，讥其马邑之役，沮前日之议，败今日之功，所以阴解灭辽之失也。作《武侯论》，谓其当结魏以图存，所以阴解和金之辱也。无非趋附新局，以冀迁除。公武但记其上书得罪，而不详其后事，亦未免考之未审也。
惟其诗气格开朗，无南渡后啁哳之音。其文序记诸篇，忽排忽散，虽似不合格，而他作亦多俊迈可诵。在北宋末年，可以称一作者，固不必定以其人废之矣。集本五十卷。今散见《永乐大典》者，裒合编次，尚得三十卷。集中《更生阁记》，述政和丁酉剿茂州叛羌旺烈事，所述宋兵怯弱之状，殆可笑噱。核其地理，即今之金川土司。而诸书言蜀事者，未尝举是篇，则是集亦罕覯之笈矣。
△《忠愍集》三卷（永乐大典本）
宋李若水撰。若水本名若冰，钦宗为改今名。字清卿，曲周人。靖康初以上舍登第。由太学博士历官吏部侍郎。从钦宗如金营，以力争废立，不屈死。建炎初赠观文殿学士，谥忠愍。事迹具《宋史》本传。《书录解题》载《李忠愍集》十二卷，盖以其追谥名集。刘克庄《后村诗话》作《忠烈集》，当由传写之误。
《宋史艺文志》作十卷。考《书录解题》称后二卷为附录其死节时事。《宋志》盖但举其诗文，其实一也。若水当金兵薄城之时，初亦颇主和议。於谋国之计，未免少疏。而卒能奋身殉节，搘拄纲常。与断舌常山后先争烈。使敌人相顾叹息，有“南朝惟李侍郎一人”之语。其末路足以自赎。史家以忠义称之，原其心也。其诗具有风度，而不失气格。其文亦光明磊落，肖其为人。南宋时蜀中有鋟本刘子翚《屏山集》，有《题忠愍集》诗，词极悲壮。今原集不传。兹就《永乐大典》中所散见者，掇拾编次，釐为三卷，以建炎时诰词三道附录於后。其子淳跋是集云：“秭归费守枢为先公作文序，能不没其实。”今费序已佚，惟淳跋仅存，亦并附诸篇末。虽蒐罗补缀，非复蜀本之旧。然唐储光羲诗格古雅，其集亦裒然具存。徒以苟活贼庭，身污伪命，并其诗亦不甚重。至於张巡所作，仅《闻笛》及《守睢阳》两篇，而编唐诗者无不采录。岂非以忠孝者文章之本耶？今若水诗文，尚得三卷，不止巡之两篇。残编断简，固皦然与日月争光也。
△《忠肃集》三卷（浙江鲍士恭家藏本）
宋傅察撰。察字公晦，济源人。晁公休为作行状，言生於元祐四年。年十七举进士。当在崇宁五年。周必大序作十八，则大观元年登第也。初，察登第时，蔡京欲以女妻之。察固辞。后娶赵挺之女，以外家恩例，为青州司法参军，历转吏部员外郎。宣和七年，借宗正少卿，接伴金使。適金兵至韩城镇，挟以行，不屈死。赠徽猷阁待制。事迹具《宋史忠义传》。此本称《忠肃公集》，则乾道中所赠谥，而其孙伯寿裒集遗文时所题也。周必大序称文务体要，词约而理尽。
诗尤温纯该贯，间作次韵，愈多而愈工。史亦称其文温丽有体裁。今观其诗，古体学韩不成，近体亦乏深致。文则皆表启俪偶之词，不出当时应酬之格。而《请东封》、《颂西封》，以及青词、疏文、祝文，尤宣、政间道教盛行，随俗所作。
皆不足为典要。必大所云，盖曲徇其孙之请，而史又沿必大之文。然察使不辱命，抗节陨身。人品可传，则文章亦重。必大所序，在谈艺为曲笔；以名教论之，虽谓之直道可矣。
卷一百五十六 集部九
○别集类九△《宗忠简集》八卷（浙江鲍士恭家藏本）
宋宗泽撰。泽事迹具《宋史》本传。是编自一卷至六卷皆劄子、状疏、诗文、杂体。七卷、八卷为遗事、附录，皆后人纪泽事实及诰敕、铭记之类也。泽孤忠耿耿，精贯三光。其奏劄规画时势，详明恳切。当时狃於和议，不用其言，亦竟无收拾其文者。至宁宗嘉定间，四明楼昉乃缀辑散佚，以成是集。然陈振孙《书录解题》竟不著录。是宋末已不甚行。盖理宗以后，天下趋朝廷风旨，道学日兴。
