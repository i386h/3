<!-- { "loadSidebar": true } -->
惟其体例苟简，每韵惟第一人标两字，以下皆但标一字，骤观殊不了了。又宋、金、元但注时代，明人则兼注爵里，而爵止两字，里止一字，亦费推求。其中如坡韵收苏轼之东坡，而翁韵乃遗欧阳修之醉翁。失之眉睫，亦多遗漏。要其采摭之勤，实足以资考据。虽似琐屑，而於史学有补。杨万里之於院吏，固时得一字师也。
△《宋稗类钞》三十六卷（浙江巡抚采进本）
国朝潘永因编。永因有《读史津逮》，已著录。是书以宋人诗话、说部分类纂辑，凡五十九门。末附搜遗一卷，以补诸门之所未备，亦江少虞《事实类苑》之流。惟皆不著所出，是其一失。盖明人编辑旧文，往往如是，永因尚沿其旧习也。又如异数门中卢延让红绫饼馅事，则上及唐末。符命门中庚申帝事，武备门中泰定间邓弼事，则不及元时。谄媚门中徐学诗劾岩嵩，嘉定人有与同姓名者，遂改为学谟事，并阑入明代。皆失断限。至武备门中载狄青不祖狄仁乐，不去黥文之类，分隶亦多未允。然宋代杂记之书，最为汗漫，是编掇集英华，网罗繁富，且分门别类，较易检寻，存之亦可资考核也。
──右“类书类”六十五部，七千零四十五卷，皆文渊阁著录。
卷一百三十七 子部四十七
○类书类存目一
△《圣贤群辅录》二卷（山东巡抚采进本）
一名《四八目》，旧附载《陶潜集》中。唐、宋以来相沿引用，承讹踵谬，莫悟其非。迩以编录遗书，始蒙睿鉴高深，断为伪托。臣等仰承圣训，详悉推求，乃知今本潜集为北齐仆射阳休之编。休之序录称其集先有两本，一本六卷，排比颠乱，兼复阙少。萧统所撰八卷，又少《五孝传》及《四八目》。今录统所阙并序目等合为十卷，是《五孝传》及《四八目》实休之所增，萧统旧本无是也。统序称深爱其文，故加搜校，则八卷以外不应更有佚篇，其为晚出伪书，已无疑义。
且集中与子俨等疏称子夏为孔子四友，而此录四友乃为颜回、子贡、子路、子张。
又《五孝传》引孝乎惟孝友于兄弟之文，句读尚从包咸注，知未见古文《尚书》。
而此录四岳一条，乃引孔安国传，其出两手，尤自显然。至书以《圣贤群辅》为名，而鲁三桓、郑七穆、晋六卿、魏四友以及仕莽之唐林、唐遵，叛晋之王敦，并列简编，名实相迕，理乖风教，亦决非潜之所为。昔宋庠校正斯集，仅知八儒三墨二条为后人所窜入，而全书之赝，竟不能明。潜之受诬，已逾千载，今逢右文圣世，得以辨别而表章之，使白璧无瑕，流光奕叶，是亦潜之至幸矣。
△《锦带》一卷（两江总督采进本）
旧本题梁昭明太子萧统撰，陈振孙《书录解题》又云梁元帝撰。比事俪语，在法帖中《章草》、《月仪》之类。详其每篇自叙之词，皆山林之语，非帝胄所宜言，且词气不类六朝，亦复不类唐格，疑宋人案月令集为骈句，以备笺启之用，后来附会，题为统作耳。今刻本《昭明集》中亦有之，题曰十二月启，然《昭明集》乃后人所辑，非其原本，未可据以为信也。
△《锦带补注》一卷（浙江范懋柱家天一阁藏本）
旧本题宋杜开撰。其本较明人所刻多前序一篇，不著撰人名氏。词旨颇鄙，注文尤谬，又出师古注杜诗之下。如开卷注昭明太子四字曰，姓萧，名普，字子施，昭明者，号也。殆目未睹史书者。其他所引《论语》德不孤必有邻君子以文会友，诗中心藏之何日忘之等数条，为有根据。馀则无一不出杜撰。疑亦妄人依托也。
△《岁华纪丽》四卷（内府藏本）
旧本题唐韩鄂撰。考《唐书宰相世系表》，载韩休之弟殿中丞倩，倩之子河南兵曹参军涤，鄂乃涤之曾孙也。其书以四时节候分门隶事，各编为骈句，略如《北堂书钞》、《六帖》之体。《唐志》、《宋志》皆列其名，陈振孙《书录解题》亦载之，然久无传本。此本为胡震亨秘册函中所刻，毛晋收其残版，以入《津逮秘书》者。震亨跋称得之郑晓家，王士祯《居易录》以为即震亨伪造。案钱曾《读书敏求记》云，《岁华纪丽》旧抄，卷终阙字数行，又失去末叶。后见章邱李中麓藏宋刻本，脱落正同。是此书确出宋本，不由震亨之依托。然《书录解题》称其采经史子传岁时事，类聚而以俪句间之，此本乃全作俪句，已不相合。
又俪句拙陋殊甚，所引书不过数十种，而割裂饾飣往往不成文句。且《杜阳杂编》，苏鹗所作。鹗、僖宗光启中进士，已届唐末。《摭言》，王定保所作。定保，昭宗光化三年进士，已入五代。鄂安得引二人之书？至中引《四时纂要》一条，考之《唐志》，是书即鄂所作。鄂又何至自引己作？况鄂既唐人，不应称唐玄宗及唐时，均属疑窦。曾所云云，正未可据为定论也。
△《标题补注蒙求》三卷（浙江鲍士恭家藏本）
晋李瀚撰，宋徐子光注。《书录解题》、《宋史艺文志》皆作八卷。今所行者凡二本，一本二卷，乃子光之原注，已著於录。此本又分三卷，凡子光注中陈振孙所谓兼及他人事者，皆为删去，而每句之下俱有评识二字，如好贤、循吏、孝义、廉介之类，即所谓标题。盖坊刻改窜之本，不足取也。
△《文选双字类要》三卷（浙江汪启淑家藏本）
旧本题宋苏易简撰。易简有《文房四谱》，已著录，是编取《文选》中藻丽之语，分类纂辑。其中语出经史，偶为汉以来词赋采用者，亦即以采用之篇，注为出典。易简名臣，不应荒陋至此。陆游《老学菴笔记》称宋初崇尚《文选》，草必称王孙，梅必称驿使，月必称望舒，山水必称清晖，方为合格。疑其时科举之徒辑为此书，托易简之名以行也。
△《类要》一百卷（浙江范懋柱家天一阁藏本）
宋晏殊撰。殊字同叔，抚州临川人。景德初，张知白以神童荐，赐同进士出身，擢秘书省正字。官至集贤殿学士，同平章事，兼枢密使。卒谥元献。事迹具《宋史》本传。是编乃所作类事之书，体例略如《北堂书钞》，白氏《六帖》，而详赡则过之。叶梦得《避暑录话》称殊生平未尝弃一纸，虽封皮亦十百为沓。
每读书得一故事，则批一封皮。后批门类，命书吏传写，即今《类要》也。故所载皆从原书采掇。不似他类书互相剽窃，辗转传讹。然自宋代所传名目，卷帙已多互异。欧阳修作殊神道碑，称类集古今为集选二百卷，曾巩作序则称上中下帙七十四篇，惟《宋史本传》称一百卷，与今本合。据其四世孙知雅州袤进书原表，则南渡后已多阙佚，袤续加编录，於开禧二年上进。故今书中有於篇目下题四世孙袤补阙者，皆袤所增，非殊之旧矣。自明以来，传本甚罕，惟浙江范氏天一阁所藏尚从宋本抄存，而中间残阙至四十三卷。别有两淮所进本，仅存三十七卷，门类次序，尤多颠倒，且传写相沿，讹谬脱落，甚至不可句读。盖与《太平御览》同为宋代类书之善本，而其不可校正则较《御览》为更甚，故今惟附存其目焉。
△《春秋经传类对赋》一卷（两江总督采进本）
宋徐晋卿撰。晋卿里贯未详。自署称将仕郎秘书省校书郎，亦不知其始末也。
《左传》文繁词缛，学者往往纬以俪语，取便记诵。见於《宋史艺文志》者有崔昇等十馀家，今并亡佚。惟此赋尚存，凡一百五十韵，一万五千言。属对虽工，而无当於义理，其徵引亦多舛漏。前有皇祐三年自序云，首尾贯串十得八九，殊未然也。国朝高士奇尝为之注，《通志堂经解》亦收之。末有元至大戊申长沙区斗英一跋，称江阴路总管太原赵嘉山得善本，授郡庠，俾鋟梓云。
△《文选类林》十八卷（浙江范懋柱家天一阁藏本）
旧本题宋刘攽撰。攽字贡父，新喻人，敞之弟也。与敞同举庆历六年进士。
历官秘书少监，出知蔡州，后终於中书舍人。事迹具《宋史本传》。是编取《文选》字句可供词赋之用者，分门标目，共五百四十九类。然攽兄弟以文章学问与欧阳修、苏轼诸人驰骋上下，未必为此饾飣之学，疑亦南宋时业词科者所依托也。
△《记室新书》七十卷（两江总督采进本）
旧本题宋方龟年编。龟年，莆田人。景祐元年进士，官至屯田郎中。《宋史艺文志》事类门，载方龟年《群书新语》十一卷。《福建通志》亦载之，作十卷。均无《记室新书》之名。考世传抄本《翰苑新书》，有明沔阳陈文烛序，谓是宋人书，抄自秘阁者。无撰人姓氏，凡分四集。其别集十二卷，即此书之前十二卷。其前集七十卷，此书割去前十二卷，以十三卷以下五十八卷续别集后，仍足七十卷之数。盖坊贾得残阙《翰苑新书》，并两集为一集，改此名以售欺也。
△《别本实宾录》一卷（浙江范懋柱家天一阁藏本）
不著编辑者名氏。卷首题曰《苏台云翁录》，末志正德五年五月望后苏台云翁录於西阁湾南之垂云楼，时年七十有七，盖明人抄本也。核其所载，即节录宋马永《易实宾录》，非所自才，亦非完书。今马氏原本已於《永乐大典》内编次成帙，此为弃馀矣。
△《诗律武库前后集》三十卷（江苏巡抚采进本）
旧本题宋吕祖谦编，与历代制度详说皆祖谦年谱所不载。然历代制度详说具有条理，且刊自元人，亦有所授受，此书则徵引故实，大抵习见之事，在类书中最为浅陋，断非祖谦之所为，殆后人依托也。
△《补侍儿小名录》一卷（内府藏本）
宋王铚撰。铚字性之，汝阴人，自称汝阴老民。绍兴初，以荐，诏视秩史官，给札奏御，为枢密院编修官。是书前有题词云，以续洪适之书。考王楙《野客丛书》，谓洪驹父作《侍儿小名录》，或者又作《续侍儿录》，则是洪刍非洪适。然考《侍儿小名录拾遗》，称少蓬洪公则作适为是，或王楙偶误记欤？
铚本博洽，而此书所采，猥鄙殊甚。钱希言《戏瑕》曰，汝阴王铚著《补侍儿小名录》，杂出不伦，所引《霍小玉传》媒氏鲍十一娘一段，殊与侍儿小名无当。又载《李文公集》禽滑厘问於子墨子，叔曰无恒，侄女曰数奇，妾曰善佞，皆寓言也。王丞相妾雷尚书，是嘲戏之词，何预小名故事，其抉摘颇当。今观其书，如《左传》萧同叔子，杜预之注甚明。唐进士段何一条，云髻半髻，乃言其装饰，均非小名。至唐人多呼婢为小玉，故元微之悼亡诗有小玉上床铺夜衾句。
窦果一条，以小玉惊人踏破裙句，竟为小名，亦殊舛误，尚不止希言之所诋矣。
△《姬侍类偶》二卷（浙江吴玉墀家藏本）
