<!-- { "loadSidebar": true } -->
后经勘验，知其不可以售欺，乃自承为补亡矣。然士元本亦文士，故其书虽杂剽《庄子》、《老子》、《列子》、《文子》、《商君书》、《吕氏春秋》、刘向《说苑》、《新序》之词，而联络贯通，亦殊亹亹有理致，非他伪书之比。其多作古文奇字，与卫元嵩《玄包》相类。晁公武谓内不足者必假外饰，颇中其病。
《宋史艺文志》别有《亢仓子音》一卷，殆即释其奇字欤？《崇文总目》作九篇，晁、陈诸家皆同。《宋志》作二卷，宋濂《诸子辨》则作五卷。此本仅有一卷，而篇数与《崇文总目》合，盖又明人所并云。
△《亢仓子注》九卷（衍圣公孔昭焕家藏本）
旧本题何粲撰。不著时代。柳宗元《读亢仓子》称，刘向、班固录书无《亢仓子》，而今之为术者，乃始为之传注，以教於世。则注自宗元时已有。然宗元不著注者姓名，晁公武《读书志》乃作《亢仓子》二卷，何璨注。公武当南北宋之间，则何璨当在北宋以前。惟璨字从玉，与今本小异，或传写异文欤？注文简质，不类宋以后语，疑即宗元所见也。注中又杂以音释，为明黄谏所补。卷末有谏跋。谏喜作古字，所著有从古正文，颇迂怪不可行用。《亢仓子》多用奇字，与谏所学合，故谏喜而为之音释。然与注糅杂，不复识别，是则明人窜乱古书之恶习也。《亢仓子》为王士元所补，高似孙《子略》误以士元为王褒，纰谬殊甚。
谏跋亦以为王褒所作，不能考正。盖谏平生之精力主於以篆改隶，以骇俗取名，其他皆未能深究，固其所矣。
△《玄真子》一卷、附《天隐子》一卷（兵部侍郎纪昀家藏本）
《玄真子》，唐张志和撰。志和字子同，婺州人。初名龟龄。肃宗时以明经擢第，待诏翰林。坐事贬南浦尉，后遇赦还，放浪江湖以终。自号曰烟波钓徒，又号曰玄真子。事迹具《新唐书隐逸传》。沈汾《续仙传》载其行事甚怪。大抵好事者附会之，实则恬退自全之士而已。其书据《书录解题》称本十二卷，陈振孙时存三卷，已非完帙。此本仅存三篇，一曰碧虚，二曰鸑鷟，三曰涛之灵。
并为一卷，与振孙所言又异。或当时之本以一篇为一卷欤？其言略似《抱朴子外篇》，但文采不及其藻丽耳。天隐子亦唐人撰，不知其姓名。前有司马承祯序，则玄宗时人。晁公武、陈振孙皆疑为承祯所托名，然承祯自有《坐忘论》，已自著名，又何必托名为此书也。书凡八篇，一曰神仙，二曰易简，三曰渐门，四曰斋戒，五曰安处，六曰存想，七曰坐忘，八曰神解。《读书志》称一本有三宫法附於后，此本无之，殆传写佚脱矣。书寥寥仅两三纸，不能自成卷帙。今以与《玄真子》同时，即附之《玄真子》后，俾从其类焉。
△《无能子》三卷（浙江范懋柱家天一阁藏本）
不著撰人名氏。序称光启三年天子在褒，则唐僖宗时人也。《崇文总目》列之於道家。晁公武《读书志》云，书三十篇，明老、庄自然之旨。今考其书，实三十四篇，与序所言篇数合。而卷上注阙第六篇，卷中注阙第五篇，卷下注阙第七、第九、第十、第十二、第十三、第十四等六篇，是其全书具在，实四十二篇，与序又不相应。岂序为后人追改，以就所存之篇数耶？《唐书艺文志》以为光启间隐民。考序中有不述姓名游宦语，则亦尝登仕籍，非隐民也。其书多窃庄、列之旨，又杂以释氏之说，词旨颇浅。第以唐代遗书渐佚渐少，姑以旧本录之耳。
△《续仙传》三卷（两淮盐政采进本）
旧本题唐溧水令沈汾撰。陈振孙《书录解题》曰：汾或作玢。案吴淑《江淮异人录》，载有侍御沈汾游戏坐蜕事，亦道家者流，疑即其人。书中记及谭峭，而称杨行密曰吴太祖，则所谓唐者南唐也。其书上卷载飞昇一十六人，以张志和为首；中卷载隐化十二人，以孙思邈为首；下卷载隐化八人，以司马承祯为首。
虽其中附会传闻，均所不免，而大抵因事缘饰，不尽子虚乌有。如张志和见《颜真卿集》，蓝采和见《南唐书》，谢自然见《韩愈集》，许宣平见《李白集》，孙思邈、司马承祯、谭峭各有著述传世，皆非凿空。他如马自然、许碏、戚逍遥、许宣平、李昇、徐钓者、谭峭、李阳冰诸诗，亦颇藉其采录。惟泛海遇仙使，归师司马承祯事，上卷以为女贞谢自然，下卷又以为女贞焦静真，不应二人同时均有此异，是其虚构之词，偶忘其自相矛盾者矣。
△《云笈七签》一百二十二卷（浙江孙仰曾家藏本）
宋张君房撰。君房，岳州安陆人。景德中进士及第。官尚书度支员外郎，充集贤校理。祥符中自御史台谪官宁海。適真宗崇尚道教，尽以秘阁道书付杭州，俾戚纶、陈尧臣校正。纶等同王钦若荐君房主其事。君房乃编次得四千五百六十五卷，进之。复撮其精要，总万馀条，以成是书。其称《云笈七签》者，盖道家之言，以天宝君说洞真为上乘，灵宝君说洞玄为中乘，神宝君说洞神为下乘。又太玄、太平、太清三部为辅经，又正一法文遍陈三乘，别为一部，统称三洞真文，总为七部，故君房取以为名也。其诠叙之例，自一卷至二十八卷总论经教宗旨及仙真位籍之事；二十九卷至八十六卷则以道家服食炼气，内丹外丹，方药符图，守庚申，尸解诸术，分类缕载；八十七至一百二十二卷则前人文字及诗歌传记之属，凡有涉於道家者，悉编入焉。大都摘录原文，不加论说。其引用《集仙录》、《灵验记》等，亦多有所删削。然类例既明，指归略备，纲条科格，无不兼该。
道藏菁华，亦大略具於是矣。《文献通考》作一百二十卷。此本为明中书舍人张萱所刊，中多二卷，盖《通考》脱误也。
△《悟真篇注疏》三卷、附《直指详说》一卷（浙江巡抚采进本）
宋张伯端撰，翁葆光注，元戴起宗疏。伯端一名用成，字平叔，天台人。自云熙宁中游蜀，遇异人传授丹诀。元丰中卒於荆湖，世俗传以为仙，亦无可考验也。是书专明金丹之要，与魏伯阳《参同契》道家并推为正宗。其中所云要知产药川源处，只在西南是本乡者，即《参同契》三日出为巽，震生庚西方之旨。其云药重一斤须二八者，即《参同契》上弦兑数八，下弦艮亦八之旨。其云三五一都三个字，古今明者实然稀者，即《参同契》三五与一，天地至精，可以口诀，难以书传之旨。其云木生於火本藏锋，要须制伏觅金公者，即《参同契》河上姹女，得火则飞，将欲制之，黄芽为根之旨。其馀亦皆彼此阐发。然其书初出，第道家自相授受，儒家罕有传述者。至乾道中，翁葆光始析为三篇，作注以申绎其义，又附以《悟真直指详说》一篇。传之既久，或讹为薛道光撰，而葆光之名遂不显。逮元至顺间，戴起宗访得旧本，重加订正，於是定为葆光之注，而复为疏以发明之。是二人者皆未闻其羽化飞昇，亦未闻其长生久视。但据其书而论，则所云假真阴真阳之二物，夺天地之一气，以为丹饵，归丹田气海之中，以御一身。
后天地之气，则一身之气翕然归之，若众星之拱北辰。其说亦似乎近理。故录而存之，以备丹经之一种。葆光字渊明，号无名子，象川人。起宗字同甫，集庆路人，延祐中尝官绍兴儒学教授，其始末则均无可考云。
△《古文龙虎经注疏》三卷（江苏周厚堉家藏本）
宋王道撰。前有道自序及太乙宫道士周真一奏进札子，又有道后序一篇。道本末不可考。自题称保义郎差充恩平郡王府指挥使。自序又云，一介武弁，隶职王府。盖本藩邸环卫官，而依附道流者也。陈振孙《书录解题》载《古文龙虎上经》一卷，不著名氏。道推衍其义为之注，又申注意自为之疏。其经分三十三章，上卷十三章，中卷六章，下卷十四章，末又载攒簇周天火候、金火相交生药二图，以明用功之法。大旨谓真铅真汞止取天地之精，日月之华，混合造化，以成神丹，辨药才之真伪，抉金石之异同。又称得真师口诀，以《龙虎经》行世之本谬误为多，故厘而正之，分章定句，於淳熙间奏进。所谓龙虎者，即水火之义，道家丹诀，例用寓名耳。注疏中多引《参同契》语，盖炉火之说自魏伯阳始有书，犹彼法中之六经也。道又有《补注参同契》，见所作后序。今佚不传，然大意亦不过如此矣。此书《宋史艺文志》不著录，或疑出羽流依托。然《龙虎经》之为古书，尚无确验，亦何必究注之真伪。且服气养生，山林隐逸之事也。因方士以奏於朝，此何意乎？其人殊不足道，姑以其言成理存之尔。
△《易外别传》一卷（浙江吴玉墀家藏本）
宋俞琬撰。其书以邵子《先天图》阐明丹家之旨。考《先天图》传自陈抟。
南宋以来，无不推为伏羲之秘文，卦爻之本义。袁枢、林栗虽据理以攻之，然不能抉其假借之根，口众我寡，无以相胜也。迨元延祐间，天台陈应阔始指为《参同契》炉火之说，其言确有根据。然宗河洛者深讳之，巧辨万端，轇轕弥甚。
惟琬作此书，绝无文饰。其后序有曰，名之曰《易外别传》，盖谓丹家之说虽出於《易》，不过依仿而托之者，非《易》之本义也。可谓是非皎然，不肯自诬其心者矣。后序称是书附《周易集说》后。其子仲温跋亦云，《易外别传》一卷，先君子之所著，而附於《周易集说》后者。今通志堂所刊《集说》，纳喇性德序中虽称《易图纂要》一卷、《易外别传》一卷附焉，而印本实无此卷。岂初鋟於木，后觉其不类而删之耶？《白云霁道藏目录》以此书与《易图通变》、《易筮通变》同载於太玄部若字号中，并题曰雷思齐撰。考揭傒斯为思齐作序，称所著有《老子本义》、《庄子旨义》、《和陶诗》，吴全节序又称其别有文集，而均不及此书。殆《云霁》以三书同函而误欤？
（案此书纯为道家之说，自序中已明言之。旧虽附於《周易集说》之后，今移置於道家。盖一家之书，可以不分品目，自相系属。若区别门类，则宗旨各殊，不容以黄、老之谈参羲、文之笈矣。）△《席上腐谈》二卷（两淮盐政采进本）
