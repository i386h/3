<!-- { "loadSidebar": true } -->
后郭宗颜病，改遣西头供奉官閤门陆孝立，无李姓者在其间。而所称去年范纯仁出守颍昌，吕公著卒於位事。考二人本传，实均在元祐四年。则五年字又不误，不审其何故也，或苏字刘字传写讹为李欤。所记终於崇宁五年，则成书当在徽宗时。书中颇诋王安石之奸，於伊川程子及刘挚亦不甚满。惟记苏、黄、晁、张交际议论特详。其为蜀党中人，固灼然可见矣。其书皆记当代杂事。王士祯《居易录》尝讥其误以两张先为一，今考《欧阳修集》张子野墓志铭，《苏轼集》张子野诗集跋及定风波引，士祯之说信然。又所记陈彭年对真宗墨智墨允出春秋少阳事，称上令秘阁取此书，既至彭年令於第几版寻检，果得之云云，其说颇诬。案《春秋少阳篇》，隋、唐志已不著录，彭年安得见之？宋秘阁又何自有之。今考皇侃《论语疏》、陆德明《经典释文》、邢昺《论语疏》皆引春秋少阳此条，其时尚未有昺疏，彭年所举，非陆氏书，则皇氏书耳。是则传闻者失实，此书因而误载也。
△《墨客挥犀》十卷（兵部侍郎纪昀家藏本）
宋彭乘撰。案北宋有两彭乘，一为华阳人。真宗时进士，官至翰林学士，《宋史》有传，其作此书者则筠州高安人，史不载其仕履，故始末无可考见。书中称尝为中书检正，又称至和中赴任邕州，而不言其为何官，又自称尝至儋耳。
其所议论，大抵推重苏、黄，疑亦蜀党中人也。陈振孙《书录解题》载此书十卷，续十卷，称不知撰人名氏。今本为商濬刻入《稗海》者，卷首直题彭乘姓名，盖以书中所自称名为据，而止有十卷，则已佚其续集矣。书中如陈莹中言后苑牧豭犭屯、潘大临作满城风雨近重阳诗、彭渊材游兴国寺诸条，惠洪所作《冷斋夜话》亦载之，皆全同其文，不易一字。惠洪本高安彭氏子，与乘同族同时，不应显相蹈袭若此。又如魏舒诣野店张华博物、傅融有三子诸条，皆全录《晋书》、《北魏书》原文，别无考证，亦不相类。疑原本残阙，后人又有所窜入。然於宋代遗闻轶事，以及诗话文评，徵引详洽，存之亦颇资参考焉。
△《唐语林》八卷（永乐大典本）
宋王谠撰。陈振孙《书录解题》云，长安王谠正甫，以唐小说五十家，仿《世说》分三十五门，又益十七门为五十二门。晁公武《郡斋读书志》云未详撰人，效《世说》体，分门记唐世名言，新增嗜好等十七门，馀皆仍旧。马端临《经籍考》引陈氏之言，入小说家。又引晁氏之言入杂家。两门互见，实一书也。
惟陈氏作八卷，晁氏作十卷，其数不合。然陈氏又云《馆阁书目》十一卷，阙记事以下十五门，另一本亦止八卷，而门目皆不阙。盖传写分并，故两本不同耳。
谠之名不见史传。考书中裴佶一条，佶字空格，注云御名。宋惟徽宗讳佶，则谠为崇宁大观间人矣。是书虽仿《世说》，而所纪典章故实，嘉言懿行，多与正史相发明。视刘义庆之专尚清谈者不同。且所采诸书，存者亦少，其裒集之功，尤不可没。明以来刊本久佚，故明谢肇淛《五杂俎》引杨慎语，谓《语林》罕传，人亦鲜知。惟武英殿书库所藏，有明嘉靖初桐城齐之鸾所刻残本。分为上、下二卷，自德行至贤媛止十八门。前有之鸾自序，称所得非善本，其字画漫漶，篇次错乱，几不可读。今以《永乐大典》所载，参互校订，删其重复，增多四百馀条。
又得原序目一篇，载所采书名及门类总目，当日体例，尚可考见其梗概。惟是《永乐大典》各条散於逐韵之下，其本来门目，难以臆求，谨略以时代为次，补於刻本之后，无时代者又后之，共为四卷。又刻本上、下二卷，篇页过繁，今每卷各析为二，仍为八卷，以还其旧。此书久无校本，讹脱甚众，文义往往难通，谨取新、旧唐书及诸家说部，一一详为勘正。其必不可知者，则姑仍原本，庶不失阙疑之义焉。
△《枫窗小牍》二卷（内府藏本）
不著撰人名氏。前有明海盐姚士粦序，以书中所载先三老一条，证以洪适隶释袁良碑，知其姓袁。又有少长大梁，及侨寓临安语，可知其乡贯。其名则终莫得详。查慎行注苏轼来鹤亭诗，引为袁褧，未详何据。褧实明人，疑慎行误也。
上卷记见崇宁间作大鬓方额，下卷言嘉泰二年月食事，即以崇宁末年而计，亦相距九十七年，旧本题百岁老人，不诬也。所记多汴京故事，如艮狱、京城、河渠、宫阙、户口之类，多可与史传相参，其是非亦皆平允。惟洪刍以搜括金银之日，势劫内人，徵歌佐酒，其罪不可胜诛，长流海岛，宋法已为宽纵。此乃力辨其无辜，则纰缪之甚，不足徵据矣。
△《南窗记谈》一卷（编修程晋芳家藏本）
不著撰人名氏。多记北宋盛时事。淳熙中袁文作《瓮牖闲评》，已引其书，则作於孝宗以前。而中有叶梦得问章惇济一条，又有近傅崧卿给事馈冰云云。梦得为绍圣四年进士，高宗时终於知福州。崧卿为政和五年进士，高宗时终於中书舍人给事中。则是书当在南北宋间也。中载叶景修述延祐戊午开元宫立虞集碑一条，乃元仁宗五年事，殊不可解。检核别本，此条独低二格书之。乃知上一条记蔡宽夫在金陵，凿地丈馀，得灶灰及朱漆匕箸事，元人读是书者，因记王眉叟掘地丈馀，得花台鱼池事，批於其旁，故称与此事相同云云。此事即指蔡宽夫事也。
曹溶所藏之本，因传写者不究文义，一概录作正文，故致是讹异耳。其书凡二十三条。袁文所引卫大夫一条，此本不载，盖已非完书。然所记多名臣言行，及订正典故，颇足以资考证。惟袁州女子登仙一条，庞籍见天书一条，颇涉语怪。然籍见天书一事，《曲洧旧闻》已载之。盖宋人说部之通例，固无庸深诘者矣。
△《过庭录》一卷（内府藏本）
宋范公偁撰。公偁仕履未详。据其所言，乃仲淹之玄孙，而不言其曾祖为谁。
观其称纯礼为右丞，纯粹为五侍郎，则必非纯礼、纯粹二人之后。纯祐惟一子曰正臣，官太常寺太祝，与所言祖光禄者不合，则亦非纯祐之后。考纯仁传末称二子正平、正思。此书皆称为伯祖，则并似非纯仁后。惟纯仁传中有没之日，幼子五孙皆未官语。正平传中亦称以遗泽官推与幼弟，后蔡京兴伪造纯仁行状之狱，正思与正平争承。则纯仁没时，正思已不年幼。知纯仁尚有一幼子，光禄即所荫之官。公偁之父，盖即其子。书中称其於纯仁没后，未及释服而卒，故后来不预行状事。而史遂但称纯仁子二人耳。以是推之，知为纯仁之曾孙也。其书多述祖德，皆绍兴丁卯戊辰间闻之其父，故命曰过庭。语不溢美，犹有淳实之遗风。惟纯礼自政府出守颍昌，史以为王诜之谮，此则以为中官阎守忠之谮。则未知孰是也。中亦间及诗文杂事，如记宋祁论杜诗实下虚成语，记苏轼论中岳画壁似韩愈南海碑语，皆深有理解。其他苏、黄集外文及燕照邻、崔鶠诸人诗词，亦多可观。独黄须客事，而称为已佚之异书，则偶误记耳。
△《萍洲可谈》三卷（永乐大典本）
宋朱彧撰。彧字无惑，乌程人。是书《文献通考》著录三卷，而左圭刻入《百川学海》，陈继儒刻入《秘笈》者，均止五十馀条，不盈一卷。陶宗仪《说郛》所录更属寥寥。盖其本久佚，圭等特於诸书所引，掇拾残文，以存其概，皆未及睹三卷之本也。惟《永乐大典》徵引颇繁，裒而辑之，尚可复得三卷。谨排纂成编，以还其旧。虽散佚之馀，重为缀缉，未必毫发无遗，然较左、陈诸家所刊，几赢四倍。约略核计，已得其十之八九矣。彧之父服，元丰中以直龙图阁历知莱、润诸州，绍圣中尝奉命使辽，后又为广州帅，故彧是书多述其父之所见闻，而於广州蕃坊市舶，言之尤详。考之《宋史》，服虽坐与苏轼交游贬官，然实非元祐之党。尝有隙於苏辙，而比附於舒亶、吕惠卿。故彧作是书，於二苏颇有微词，而於亶与惠卿则往往曲为解释。甚至元祐垂帘，有政由帷箔之语。盖欲回护其父，不得不回护其父党；既回护其父党，遂不得不尊绍圣之政，而薄元祐之人。
与蔡绦《铁围山丛谈》同一用意，殊乖是非之公。然自此数条以外，所记土俗民风，朝章国典，皆颇足以资考证。即轶闻琐事，亦往往有裨劝戒。较他小说之侈神怪，肆诙嘲，徒供谈噱之用者，犹有取焉。
△《高斋漫录》一卷（永乐大典本）
宋曾慥撰。慥有《类说》，已著录。《类说》自序，以为小道可观，而归之於资治体，助名教，供谈笑，广见闻。其撰述是书，亦即本是意。上自朝廷典章，下及士大夫事迹，以至文评、诗话，诙谐、嘲笑之属，随所见闻，咸登记录。中如给舍之当服赪带，不历转运使之不得为知制诰，皆可补史志所未备。其徵引丛杂，不无琐屑，要其可取者多，固远胜於游谈无根者也。陈振孙《书录解题》载此书二卷，世鲜流传。近时曹溶尝采入《学海类编》，而只存五页，盖自他书抄撮而成，姑以备数，遗漏宏多。今从《永乐大典》各韵中捃摭裒辑，视溶所收多逾什之三四，其或溶本有之，而《永乐大典》失载者，亦参校补入。略用时代铨次，合为一卷。虽未必慥之完帙，然大略亦可睹矣。
△《默记》三卷（两淮马裕家藏本）
宋王铚撰。铚有《补侍儿小名录》，已著录。此编多载汴都朝野遗闻，末一条乃考正陈思王《感甄赋》事。周煇《清波杂志》尝疑其记尹洙扼吭之妄。
又其中所引《江南野史》李后主小周后事，参校马、陆二家《南唐书》，无此文，则亦不能无误。然铚熟於掌故，所言可据者居多。如宋太祖以周世宗幼子赐潘美为子事，似不近理，而证以王巩所记，乃并其子孙世系一一有徵，则尹洙事或传者已甚，巩未察而书之。小周后事则今本《江南野史》已非完书，其文在佚篇之内，均未可知，未必尽构虚词也。惟所记王朴引周世宗夜至五文河旁见火轮小儿，知宋将代周一事，涉於语怪。颇近小说家言，不可据为实录耳。
△《挥麈前录》四卷、《后录》十一卷、《第三录》三卷、《馀话》二卷（河南巡抚采进本）
宋王明清撰。明清字仲言，汝阴人。庆元中寓居嘉兴。《书录解题》称其官曰朝请大夫，《宋诗纪事》则曰泰州倅，未详孰是也。是编皆其劄记之文。前录为乾道丙戌，奉亲会稽时所纪，多国史中未见事。自跋谓记忆残阙，以补《册府》之遗是也。末附沙随程迥、临汝郭九惠二跋，李垕一简，及庆元二年实录院移取《挥麈录》牒交二道。后录为绍熙甲寅，武林官舍中所纪，有海陵王禹锡跋。
