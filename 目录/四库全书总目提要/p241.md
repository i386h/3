<!-- { "loadSidebar": true } -->
旧本题管葛山人撰。不著姓名。前有《序》文，题曰龙湫山人李确著。以著之一字推之，疑即出於确手。案《海盐县志》，李天植字因仲，前明崇祯癸酉举人。甲申后遁迹龙湫山中，改名确，字潜初，当即其人也。是编载明末群盗之乱，分年纪载。起崇祯元年，迄国朝顺治十八年平定滇南张献忠馀党孙可望、李定国等而止，叙述颇为详悉。其间有关於兵机之胜负、国家之兴亡者，附以论断。其持议颇为平允。然体例未免芜杂，叙事亦不无重复参错。如以郭中杰为副总兵充督辅中军，已见於甲申正月己酉日下，复见於乙卯日下。贼射伪诏於城中，都城未陷以前之事，而叙於庄烈帝崩后。王章死於彰义门外，城初陷时事，而编於帝出宫之后。丁未都城始陷，而叙内城陷及帝幸南宫於丁未之先。又於帝崩之下附所作大行挽词八首，殊非史例。又如孙传庭而此作“傅庭”。陈永福降贼，而此云为贼所杀。襄城伯李国祯降贼已久经论定，而此云斩衰徒步，哭大行，殓毕自缢。尚仍野史之误。周奎被贼拷不死，后复还吴，而此云贼令担水执爨以死。阎尔梅即世所称阎古古，康熙中尚在，而此仅附存其疑。皆记载之失实者。盖自甲申以后，南北间隔，传闻异词，故所载不能尽确也。
△《明倭寇始末》一卷（编修程晋芳家藏本）
旧本题国朝谷应泰撰。应泰有《明纪事本末》，已著录。此即本末中之一卷，书贾抄出，以绐收藏之家者也。
△《见闻随笔》二卷（浙江巡抚采进本）
国朝冯苏撰。苏有《滇考》，已著录。是编首载《李自成张献忠传》，次叙永明王窃号始末，及载何腾蛟、堵胤锡、瞿式耜、张同敞、陈子壮、张家玉、陈邦彦、李元胤、李乾德、杨展、王祥、皮熊、杨畏知、沐天波、李定国十五人《传》。盖时方开局修《明史》，总裁叶方蔼以苏久官云南，询以西南事实。因摭所记忆，述为此编，以送史馆。毛奇龄分纂《流寇传》，其大略悉取材於此。
以视稗野之荒诞者，较为确实。然亦不能一一详备也。
△《安南使事记》一卷（两淮盐政采进本）
国朝李仙根撰。仙根字南津，遂宁人，顺治辛丑进士，官至户部侍郎。康熙七年，仙根以内秘书院侍读偕兵部职方司主事杨兆杰使安南还，备述宣谕事实，编为此书。其词多质朴少文。盖随笔记录，未及删润也。
△《交山平寇本末》三卷、《附诗》一卷、《详文》一卷、《书牍》一卷（浙江汪启淑家藏本）
国朝夏骃撰。纪交城知县赵吉士剿贼事也。交山故为盗薮。康熙七年，吉士往莅事，以计次第擒之，阅四年而尽平。骃时客吉士幕中，因纪其本末。上溯盗起之由，中述定计之豫，终陈制胜之略。松江陆庆臻为之评点，并附贺赠诗篇於后。馀姚邵以发复取吉士详文、书牍有关平寇者，别为二帙，评论而刊之。骃字宛东，湖州人。吉士字天羽，钱塘人，顺治辛卯举人，官至户科给事中。
△《平闽记》十三卷（直隶总督采进本）
国朝杨捷撰。捷字元凯，镶黄旗汉军，官至昭武将军、江南提督。是编皆其康熙十七年征剿郑成功时奏疏及笺启、咨文、牌檄、告示诸稿。冯溥、王广心《序》，叶映榴《跋》，皆称《平闽纪事》。前有《张玉书序》，则又称《平闽记》。初名《纪事》，复改今名也。
△《师中纪续》一卷（山西巡抚采进本）
国朝王得一撰。得一字种龙，螺阳人，福建水师提督万正色之幕友也。是书皆纪正色战功，凡二十三事。始於康熙十二年，由兴安调守宁羌州，迄於康熙二十年议征台湾，计首尾十年之事。正色与姚启圣异议，坚不欲攻台湾，为启圣所奏。得旨调陆路提督，而以施琅提督水师。然琅卒荡平馀孽，则正色之议未足为据。得一以议罢远征为纪绩之一，未免曲笔矣。
△《武宗外纪》一卷（浙江巡抚采进本）
国朝毛奇龄撰。奇龄有《仲氏易》，已著录。是书记明武宗之事，凡九十四条，皆取之於实录。前有《自序》，谓同馆之为史者，凡武宗诸可鉴事，皆轶而不书，故作此以补之。然本纪自有体裁，无缕陈琐屑之例。且其事已具实录中，而野史又多备载。既无异闻，何必复赘耶。奇龄注《大学》，备引汉以来训“一切”二字为苟且，斥朱子《章句》误解“一切”之谬，证据确然。乃於彤史《拾遗记仁宗张皇后传》中有“勿干预一切”语。此书复有“上一切行礼”语。在《张后传》犹曰述其原书，未可润色。此书则叙事语矣。是亦负气求胜，不顾其后之一端也。
△《后鉴录》七卷（浙江巡抚采进本）
国朝毛奇龄撰。皆记有明一代盗贼之事。盖亦《明史》拟稿之所馀也。自序称建溪谢给舍作《后鉴录》，大抵辑明代治盗始末，定为爰书。是编因袭故老旧闻，汇积成帙，仍用谢书之旧名。其事迹今率见正史中，无大异闻。惟推论致乱之由，谓明三百年过於轻武。儒臣以奴隶遇阃帅。尺籍冒滥，病坊菜佣，漫不经省。师中动掣两肘。又中官监进止无已，则冠惠文者操名法以持其后。亦目击之笃论也。
△《封长白山记》一卷（大学士英廉家藏本）
国朝方象瑛撰。象瑛字渭仁，遂安人，康熙丁未进士，官至翰林院侍讲。是编记康熙十六年圣祖仁皇帝遣官至长白山事。大略言是年六月三日由乌喇启行，历文德痕河、阿虎山、库纳纳林、邪尔萨河、浑陀河、法布尔堪河、纳丹佛勒地方、辉发江、法河、水敦林巴克塔河、纳尔浑河、敦敦山、卓龙窝河诸处，至讷阴。十一日复自讷阴启行，十四日乃至山麓。并记所见诸灵瑞。盖隐括当日奏疏为之，故仅粗述梗概。而使臣亦佚其名，但称觉罗武某云。
△《辨苗纪略》八卷（浙江巡抚采进本）
国朝俞益谟撰。益谟字嘉言，号澹菴，宁夏人，官至湖广提督。康熙四十二年，辰州红苗为乱，诏吏部尚书席尔达督荆州驻防兵及广西、贵州、湖南三省汉土兵剿平之。益谟时率湖南兵从征，攻夺小天星寨，以临天星寨，而红苗乞降。
是编详记其事。首以地图，次以明以来用兵得失及近时启衅之由，次为条议案牍记事之文。大意谓明事坏於“抚”字。废雕剿之法，而土豪营弁，又缘以为利。
酿变者非一日，至是始一举底定云。
△《逊代阳秋》二十八卷（内府藏本）
国朝余美英撰。美英一名珣，字璈伯，钱塘人。其书专纪明惠帝事迹。一卷至十二卷为《君纪》，凡分三十二篇，附以《论》九首、《书》一首。十三卷至二十四卷为《臣纪》，皆建文诸臣列传。二十五卷为《后死表》、《阙表》。
二十六卷为《归命表》。二十七卷为《不义表》。二十八卷为《备遗篇》、《余阕》。书中搜采颇富，而采用《从亡》、《致身》诸录。自建文四年后每岁具书帝在某处，帝幸某处，言之凿凿，不存疑案，未免失之於误信也。
△《二申野录》八卷（浙江巡抚采进本）
国朝孙之騄撰。之騄有《重编尚书大传》，已著录。是编采录明一代妖异之事，编年纪载。始於洪武元年戊申，终於崇祯十七年甲申，故以“二申”为名。
与《明史五行志》亦多相合。其诞者则小说家言也。
△《衡湘稽古》五卷（两江总督采进本）
国朝王万澍撰。万澍字霍霖，别号勉亭，常宁人。卷首题衡湘野人述，而不著名。名字乃见於他人《序》中，亦好僻之士也。大意以衡湘为古帝王巡狩都会之区，春秋时芊楚兼并，圣人屏之，后人遂忘其先之盛。於是历述伏羲、神农、黄帝、少昊、颛顼、帝喾、尧、舜、夏、商二代以迄周昭，撰为此录。每事标举其纲，而杂引群书为目。多摭自《路史》诸书。既非地志，又非史传，与廖道南之《楚纪》，其丛杂约略相等云。
──右“杂史类”一百七十九部、七百五十七卷，内七部无卷数，皆附《存目》。
卷五十五 史部十一
○诏令奏议类记言记动，二史分司。起居注，右史事也，左史所录蔑闻焉。王言所敷，惟诏令耳。《唐志史部》，初立此门。黄虞稷《千顷堂书目》则移“制诰”於《集部》，次於《别集》。夫涣号明堂，义无虚发，治乱得失，於是可稽。此政事之枢机，非仅文章类也。抑居词赋，於理为亵。《尚书》誓诰，经有明徵。今仍载《史部》，从古义也。《文献通考》始以“奏议”自为一门，亦居集末。考《汉志》载奏事十八篇，列《战国策》、《史记》之间，附《春秋》末。则论事之文，当归《史部》，其证昭然。今亦并改隶，俾易与纪传互考焉。
△《太祖高皇帝圣训》四卷康熙二十五年圣祖仁皇帝恭编。凡九十有二则，分二十六门。乾隆四年我皇上敬制序文。宣付剞劂，昭示万方。昔者有明末叶，海水群飞，景命有归，真人首出。亶聪明而应运，锡智勇以匡时，以遗甲一十三人，仗顺兴师，肇开鸿业。
威弧震叠，妖孛熸芒。仰溯临御之日，大抵秉旄执钺者居多。然而外播天声，内脩王政。经纶创造，文武兼资。凡一时指授开陈，皇极敷言，罔非彝训。黄帝七十战而铭著於巾机，成汤十一征而义彰於誓诰。以今方古，厥道同符。特以国初淳朴，仅传於故老旧臣之口，故记载未详。圣祖仁皇帝追维前烈，敬勒鸿编。
昭千古之帝图，垂万年之家法。书所谓启佑我后人，咸以正无缺者，缔造规模，犹可仰窥而见焉。
△《太宗文皇帝圣训》六卷顺治末，世祖章皇帝编次未竟，康熙二十六年圣祖仁皇帝续成。凡一百一十一则，分二十三门。乾隆四年皇上御制序文刊布。惟我太宗文皇帝缵承前绪，益拓鸿基。因垒崇墉，观兵坶野。威棱震耀，既远迈成周。至於敦叙群伦，正名百物，礼乐大备，书契肇兴，则与轩帝膺图，外奋涿野之威，而内肃合宫之典者，后先同揆。诚以守成而兼创业，奋武而并揆文。盖宰驭乎万类者，其聪明睿智必超乎万类之上，太祖有焉。垂裕乎万年者，其制作精神必周乎万年之后，太宗有焉。称天上谥，尊以经天纬地之大名，义所称也。丰功伟烈，史臣珥笔，已恭纪琅函。至於圣德所形，声律身度，一举一动，效法乎乾坤，一话一言，表里乎典诰者，则恭传天语，具在斯编。於以上彰祖德，下启孙谋。理珠囊而握金镜，诚亿万世之法守矣。
△《世祖章皇帝圣训》六卷康熙二十六年圣祖仁皇帝恭编。凡一百一十三则，分三十二门。乾隆四年皇上御制序文刊布。洪维我世祖章皇帝夙龄践祚，定鼎燕京。视帝尧起自唐封，尚先五载。然生而神灵，幼而徇齐，长而敦敏，则比德於黄轩。是以提挈天枢，驱策群力，削平三蘖，底定四瀛。大同文轨，建亿载之丕基。加以宵旰之余，始终典学。御注《孝经》，则操至德要道之原。御纂《内则衍义》则昭笃近举远之本。
