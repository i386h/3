<!-- { "loadSidebar": true } -->
　　太原县之西五里有山曰风峪风峪之口风穴在焉相传神至则穴中肃然有声风之所从出也愚者捧土塞穴建石佛于内环列所刻佛经凡石柱一百二十有六积岁既久虺蝎居之虽好防者勿敢入焉丙午三月予至其地率土人燎薪以入审视书法非近代所及徘徊久之惜皆掩其三面而未获纵观其全也由唐以前书卷必事传写甚者编韦续竹截蒲缉柳而浮屠之言亦惟山花贝叶缀集成文学者于时穷年笔札不能聚其百一难矣石经肇自蔡邕岁久沦缺至唐郑覃周墀复勒于京兆后唐长兴中始更传写为雕印舍至难而就至易由是书籍日以盛顾世之学者忽其易反或束而不观何欤岂其所谓日盛者乃其所以衰欤北朝之君臣崇奉释氏故石刻经像在处多有予友太原傅山行平定山中误坠岩谷见洞口石经林列与风峪等皆北齐天保间字而房山石经刻之自隋甚矣其法之蕃炽也今佛宫所栖少者百人多至数千然通其防者率以语言文字为无用见讲説佛经往往鄙置不屑呜呼佛之説虽戾于圣人之言要皆彼国中之先生长者也既用其法弃其先生长者之言果何如哉九经之文存西安府学儒者虽不尽观而得之者咸知爱惜至风峪所藏其徒虽繁莫不顾焉者矣是则释氏之无人不尤甚于吾道之衰也夫傅山闻之曰然遂书以为记
　　板刻之始【附】
　　后唐明宗长兴中诏国子博士田敏与其僚较诸经镂之板
　　晁公武石经考异
　　子尝讨国子监所模长兴板本读之其差谬盖多矣昔记者谓太和石经授书非精时人弗之许世以长兴板本为便国初遂颁布天下収向日民间写本不用然有舛讹无由参较判知其谬犹以为官既判定难于独改由是而观石经固脱错而本亦难尽从也
　　宋史田敏传
　　田敏邹平人后唐天成中官屯田员外郎兼太常博士奉诏与马镐等同校九经歴仕周晋汉周至少博工部尚书致仕卒于宋开寳四年敏初仕湖南路出荆渚以印本经书遗髙従诲従诲谢曰祭酒所遗书仆但能读孝经耳敏曰读书不必多十八章足矣因举诸侯章讽之从诲大慙敏虽读于经学亦好穿凿所校九经颇以独见自任如改尚书盘庚若网在纲为若纲在纲尔雅椵木槿注曰日及改为面及如此类甚众世颇非之
　　赵明诚石经录
　　后唐汾阳王真堂记李鹗书鹗五代时仕为国子丞九经印板多其所书前辈颇贵重之余后得此记其笔法盖出欧阳率更然窘于法度而韵不能高非名笔也
　　陈振孙书録解题
　　五经字様一卷唐沔王友翰林待制唐度撰以补张参之缺者予昔宰南城出谒有持故纸粥于道右乃古京本五代开运丙午所刻也【晋出帝开运三年】遂为家藏书籍之最古者
　　宋史艺文志
　　周显德中始有经籍板刻学者无笔札之劳获睹古人全书
　　十国春秋母昭裔传
　　母昭裔仕后蜀为左仆射同平章事性嗜藏书精经术常按雍都旧本九经命张德钊书之刻石于成都学宫蜀土自唐末以来学政废絶昭裔出私财营学宫立黉舍请后主镂板印九经由是文学复盛又令门人句中正孙逢吉书文选初学记白氏六帖刻板行之后蜀平子守素斋至中朝诸书遂大彰于世【五代史补云昭裔微贱时借文选于友人其人有难色昭裔遂愤曰异日若贵当镂板行之后果践其言】
　　按五经之镂板宋史谓始于周显德不知唐长兴晋开运已先有之世言冯道始镂板官鬻于市盖射利也其射利未可知而创始之功实被于万世独怪秦汉以来其文字已知刻石何故不知镂板然自镂板之后书籍日多人以其得之易也反置之不观而淫词芜説不可传世者亦率灾我梨枣此又板刻之害也




　　石经考卷下
