<!-- { "loadSidebar": true } -->
　　钦定四库全书　　　　　史部十四
　　石经考　　　　　　　　目録类二【金石之属】提要
　　【臣】等谨案石经考二卷
　　国朝万斯同撰斯同有庙制图考已著录石经沿革异同唐宋以来论者龃龉不一昆山顾炎武始辑诸家之説为石经考实有剙始之功斯同是编悉采炎武之说又益以吴任臣席益范成大吾衍董逌诸家之论并及炎武所作金石文字记亦间附以已见虽不若杭世骏石经考异之详辨而视顾氏之书已为较备且炎武详于汉魏而略于唐宋斯同则于唐宋石经引据特详又斯同虽在世骏前而世骏作考异时未见此书故此书之所详者考异或转未之及要之合三家之书防互考证其事乃备固未可偏废其一也乾隆四十六年十二月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀













　　钦定四库全书
　　石经考卷上
　　鄞县万斯同撰
　　汉石经
　　后汉书灵帝本纪
　　熹平四年春三月诏诸儒正五经文字刻石立于太学门外
　　蔡邕传
　　蔡邕字伯喈陈留圉人灵帝时召拜郎中校书东观迁议郎邕以经籍去圣久远文字多谬俗儒穿凿疑误后学熹平四年乃与五官中郎将堂谿典光禄大夫杨赐谏议大夫马日防议郎张驯韩説太史令单飏等奏求正定六经文字许之邕乃自书丹于碑使工镌刻立于太学门外于是后儒晚学咸取正焉碑始立观视及摩写者车乘日千余辆填塞街陌【资治通鉴同】
　　儒林传
　　自太初后【质帝年号】游学增广太学至三万余生然章句渐踈多以浮华相尚儒者之风益衰党人既诛其高名善士多坐流废后遂至忿争更相言告亦有私行金货定兰台漆书经字以合私文熹平四年灵帝乃诏诸儒正定五经刻于石碑为古文篆三体书法以相参校树之学门使天下咸取则焉【注古文谓孔子壁中书篆秦始皇使程邈所作亦程邈所献主于徒从其简易也】
　　张驯传
　　张驯字子儁定陶人辟公府举高第拜议郎与蔡邕共奏定六经文字擢侍中终大司农
　　李巡传【见宦官吕强传】
　　李巡汝阳人灵帝时为宦官与济隂丁肃下邳徐衍南阳郭耽北海赵祐称为清志皆在里巷不争威权巡以诸博士试甲乙科争第高下更相告言至有行赂定兰台漆书经字以合其私文者乃白帝与诸儒共刻五经文于石于是诏蔡邕等正其文字自后五经一定争者用息
　　洛阳记　　　　　　　　　　　陆　机
　　太学在洛城南开阳门外讲堂长十丈广二丈堂前石经四部碑凡四十六枚西行尚书周易公羊传十六碑存十二碑毁南行礼记十五碑悉毁东行论语三碑二碑毁礼记碑上有谏议大夫马日防议郎蔡邕名按东汉时五经立学官者易则施孟梁丘京四家书则欧阳大小夏侯三家诗则齐鲁韩三家三礼但用仪礼有大小戴二家春秋但用公羊有严颜二家他若古文尚书毛氏诗左氏春秋小戴氏礼记后世颁之学宫者皆不立学官此石碑所刻书用伏生今文【孔颖达正义蔡邕所刻石经尚书止经文三十四篇】春秋用公羊传宜也礼记不立学官何以得与诸经并刻及考洪氏石经残碑有仪礼而无礼记乃知洛阳记之误且记不言诗经而洪氏书及隋经籍志有鲁诗六卷则是此记所遗而石碑之残毁当不止二十有九矣且五经之外更有论语又用古文篆三体度非四十六碑所能尽考杨衒之洛阳伽蓝记言诸碑表里皆书始得其实然当陆机时曹魏石经久已立汉碑西此记何以不及足知陆氏之疎漏而伽蓝记之言不参观也
　　魏石经
　　晋书卫恒传
　　卫恒字巨山安邑人太保瓘子仕至黄门郎尝作四体书势言魏正始中立三字石经【三国魏志不言立石经事故采晋书补之】
　　后魏书江式传
　　江氏字法安代人累官符节令宣武延昌三年上疏请正定文字言魏初邯郸淳善仓雅许氏字指八体六书精究闲理以书教诸皇子又建三字石经于汉碑西其文蔚焕三体复宣【胡三省通鉴注曰魏碑以正始年中立汉书言元嘉元年度尚命邯郸淳作曹娥碑时淳已弱冠自元嘉至正始九十余年谓淳所书非也】
　　按晋书裴頠传惠帝时頠为侍中时天下暂宁奏修国学刻石写经是晋亦有石经矣然后人从无言及者岂有其议而未竣厥事耶观汉世石经创始于熹平四年乙夘告成于光和六年癸亥实歴九年之乆则当裴公时昏主尸位海内大乱其事之未成可知矣
　　水经注　　　　　　　　　　　郦道元
　　汉灵帝光和六年刻石镂碑载五经立于大学讲堂前悉在东侧蔡邕以熹平四年与五官中郎将堂谿典光禄大夫碑议郎张训【汉书光禄大夫马日防议郎张训】韩説太史令单飏等求正定六经文字灵帝许之邕乃自书册于碑使工镌刻立于太学门外于是后儒晚学咸取正焉碑始立观视及笔写者车乘日千余两填塞街陌今碑上悉铭刻蔡邕等名魏正始中又立古篆三字石经魏初传古文出邯郸淳石经古文转失淳法树之于堂西石长八尺广四尺刻石于其下碑石四十八枚广三十丈魏文帝又刋典论六碑附于其次陆机言太学赞别一碑在讲堂西下列石碑载蔡邕韩説棠谿典等名太学弟子赞复一碑在外门中今二碑并无
　　按正始乃魏废帝年号废帝乃文帝之孙此言文帝又刻典论六碑甚谬若言又刻文帝典论六碑则当矣
　　洛阳伽蓝记　　　　　　　　　杨衒之
　　开阳门御道东有汉国子学堂堂前有三种字石经二十五碑表里刻之写春秋尚书二部作篆科斗三种字汉右中郎将蔡邕遗迹也犹有十八碑余皆残毁复有石碑四十八枚亦表里书写周易尚书公羊礼记四部又赞学碑一并在讲堂魏文帝作典论六碑至太和十七年犹有四存高祖题为劝学里武定四年大将军迁石经于邺
　　按洛阳记汉石经止存十七碑余二十九碑尽毁此在晋世已然何以至魏末尚存二十五碑然此乃杨公所目覩语必不诬愚意二十五当是十五之讹盖比晋时又损二碑矣其言犹有十八碑余皆残毁亦不可解上言二十五碑已非安得又有十八碑愚意余字当衍谓尚有十八碑悉残毁不全尔下言四十八碑则是曹魏所刻与水经注所言正合无可疑也后魏书崔光传
　　崔光字长仁清和人仕至太保明帝神元年疏言石经之作始自炎刘虽累经戎乱犹未大崩浸闻往者刺史临州多构图寺官私显隠渐加剥落由是经石弥减文字增缺今求遣国子博士一人堪任干事者专主周视禁驱田牧制其践秽料阅碑牒所失次第量为补缀诏曰此乃学者之根源不朽之永格便可一依公表光乃令国子博士李郁与助教韩神固刘燮等勘校石经其残缺计料石功并字多少欲修补之后灵太后废遂寝
　　后魏帝书考静帝本纪
　　武定四年八月移洛阳汉魏石经于邺【资治通鉴同】
　　北齐书文宣帝本纪
　　天保元年八月诏郡国修立黉序广延髦俊敦述儒风其国子学生亦依例铨补服膺师説研习礼经往者文襄皇帝所建蔡邕石经五十二枚即宜移置学馆依次修立
　　按汉石经原止四十六碑北齐何以有五十二碑盖并魏石经数之尔然魏碑四十八益以汉碑十有五当得六十三枚而止于五十二者由河阳岸崩沦没于水故也载考隋经籍志言齐神武迁经于邺此归之文襄者神武以武定五年正月殂而迁经在四年八月其命本出于神武是时大举攻玊璧诸务未遑至文襄始行其事故高洋归之其兄而通鉴亦因之也【张潮曰五十二碑当是并典论六碑而数之耳】
　　周书宣帝本纪
　　大象元年二月诏徙邺城石经于洛阳【资治通鉴同】
　　隋书刘焯传
　　刘焯字士元信都人仕至太学博士开皇六年运洛阳石经至京师奉勅与刘等考定
　　隋书经籍志
　　后汉镌刻七经着于石碑皆蔡邕所书魏正始中又立一字石石经相承以为七经正字后魏之末齐神武执政自洛阳徙于邺都行至河阳値岸崩遂投于水其得至邺者不及大半至隋开皇六年又自邺京载入长安置于秘书内省议欲补缀立于国学寻属隋乱事遂寝废营造之司因用为柱础贞观初秘书监臣魏徴始收聚之十存其一其相承传拓之本犹在秘府并秦帝刻石附于此篇以备小学一字石经周易一卷【梁有三卷】一字石经尚书六卷【梁有今字石经郑氏尚书八卷亡】一字石经鲁诗六卷【梁有毛诗三卷亡】一字石经仪礼九卷　一字石经春秋一卷【梁有二卷】一字石经公羊传九卷　一字石经论语一卷【梁有二卷】一字石经典论一卷　三字石经尚书九卷【梁有十三卷】三字石经尚书五卷　三字石经春秋三卷【梁有十三卷】按汉灵帝光和六年癸亥至魏废帝正始元年庚申止五十八年石经应未毁魏人何故复刻岂董卓焚洛阳宫殿太学亦被焚并石经延及耶不然汉石经出中郎之手后人必无能及者使其一无所损魏人必不重立则其残阙可知然五六十年之间何以遂至残阙则必遭董贼之祸无疑观陆机洛阳记石经凡四十六碑毁者至二十有九此未经迁邺之前已知此非迁邺而没于水也考献帝西迁之后至陆机作记之前洛阳无大兵革其遭董贼之祸可知也独恨陈寿魏志无一语言及而卫恒江式亦语焉不详后人无由知其故尔乃卫江郦三人明言魏立三字石经而隋书经籍志及黄伯思董逌诸家则言魏立一字石经何相背之甚也然一字石经唐时尚存七经三十四卷则作志者必不妄言不知何以三字之外复有一字经黄伯思谓是鸿都一字石经夫汉石立于太学不在鸿都别立石经是有二石经矣汉书何以不言愚意石经必三体分书当高欢迁邺时其二必沉于水其体幸存者乃魏之所立故作隋志者遂据此为言尔
　　重刻石经遗文防　　　　　　　胡宗愈
　　石经云者以俗儒穿凿经籍疑误后学而立也汉灵帝时博士试甲乙科争第高下至有行赂改兰台漆书经字者诸儒受诏于熹平成刻于熹平光和俾天下咸取则焉碑高一丈广四尺经注云立石太学其上悉刻蔡邕名隋志有今字石经七种其论云汉镌七经皆蔡邕书史亦称邕自书册使工镌刻其书画超诣要非蔡中郎不能到也然遗经今存者体各不同虽中郎兼备众体而篇章之富未有能办于一人之手传邕与堂谿典杨赐马日防张驯韩説单飏等正经诸经意者当时诸儒同渉笔于其间不可知也然歴年多更变故久陵迁变煨烬剥蚀之余甚有取为柱础为炮石者唐初魏郑公时访求之十得其一况于今哉兹来少城得坠刻于一二故家虽间断不齐然残圭石璧亦可寳也因以镵之锦官西楼庶几补古之阙文云尔
　　又
　　内翰胡公以道德文章华我国家其经济事业似唐李文饶而风节过之方论上前慷慨激烈动悟渊听在玊堂锁闼益摅所学禆赞圣德订正国是被宠隆异冠絶在廷公每以天下自任惟六经精微寓诸日用至于屋壁所藏残篇新刻收拾无遗常叹石经画最古旁搜博访合诸家所藏得蔡中郎石经四千二百七十字有奇以楷书释之又得古文篆三体石经遗字八百一十九并镵诸石永贻不朽按范史蔡邕自书册使工镌刻郦道元注水经亦云光和六年立石于太学其上悉刻蔡邕名则大字石经出于一笔似无可疑若夫三体石经以儒林传考之则其书已出于东汉时水经注乃云刻之魏正始中意者魏刻殆以补汉刻之遗亡耳
