<!-- { "loadSidebar": true } -->
　　九经字様一卷凡七十六部四百二十一字国子监奏覆定石经字体官翰林待诏度度状准太和七年十二月二十五日勅覆定九经字体者今所详覆多依司业张防五经文字为准其旧字様岁月将久画参差传写相承渐致乖误今并依字书防详改正诸经之中别有疑阙旧字様未载者古今体异变不同如总据説文即古体惊俗若依近代文字或传写乖讹今与校勘官同商较是非取其适中纂録为新加九经字様一卷请附于五经字様之末奉勑宜依开成二年八月十二日中书门下牒
　　蜀石经
　　后蜀主本纪　　　　　吴任臣十国春秋
　　广政十四年诏勒诸经于石秘书郎张绍文写毛诗仪礼礼记秘书省校书郎孙明古写周礼国子博士孙逢吉写周易校书郎周德政写尚书简州平泉令张德昭写尔雅字皆精谨
　　母昭裔传
　　母昭裔河中龙门人后主时拜左仆射同中书门下平章事性好藏书酷嗜古文精经术尝按雍都旧本九经命张德昭等书之刻石于成都学宫蜀土自唐末以来学校废絶昭裔出私财营立黉宫且请后主镂板印九经由是文学须盛
　　成都府学石经堂图籍记　　　　席　益
　　蜀儒文章冠天下其学校之盛汉称石室礼殿近世则石壁九经今皆存焉自考景帝时太守文翁始作石室至东汉兴平元年太守高昳作周公礼殿于石室东图画邃古以来君臣圣贤然亦有魏晋名流以故世传西晋太康中刺史张收始画非也殿有画自高昳始迨收尝増益之今壁间又有东晋人士盖收之后继有画者不知谁氏也齐永明十年刺史刘悛益以礼家器服制度伪蜀广政七年其相母昭裔按雍都旧本九经命平泉令张德昭书而刻诸石本朝因礼殿以祀孔子为宫其旁置学宫弟子讲习传授故蜀帅尚书右丞胡公宗愈作堂于殿之东西隅以贮石经益之先人镇蜀奏秩文翁高昳于祀典又请乐工于朝教士以雅声而后頖宫之礼乐文物粹然近古自国家三雍之外无与比者乡者中州陆沈惟蜀頼天子神圣威武得保生聚邑屋而吏视军赋为急春秋释奠守者不亲行勅下吏摄事以故风雨鸟鼠之虞不至黉舍盖自东汉兴平元年岁在甲戌始作礼殿逮我宋绍兴六年丙辰歴年六百七十有三其间伪蜀刻石经之岁是为晋开运甲辰至是一百九十三年矣益实受命尽防全蜀兼行太守事兹岁八月陬日在丁羣文学藏仪吏以不圯板筑之功虽垂轩皇之衣裳舞有虞之干羽自当功成于理外如其不然则伏湛行乡射于东京征伐之间王导兴学校于江左草创之始是真迂濶矣或者闻此而犹未喻吾将赋子衿之三章悲原氏之将落也尚友君子者如此心哉绍兴七年记
　　石经始末记　　　　　　　　　范成大
　　石经已载前记晁子正作考异而为之序考异之作大抵以监本参校互有得失其间颠倒缺讹所当辨正然古今字画虽小不同而实通耳考异并序凡二十一碑具在石经堂中子正之序曰鸿都石经自迁徙邺雍遂茫昧于人间至唐太和中复刋十二经立石国学而长兴中诏国子博士田敏与其僚校诸经镂之板故今世六经之传独此二本尔按赵清献公成都记伪蜀相母昭裔捐俸金取九经琢石于学宫而或又云母昭裔依太和旧本令张德钊书国朝皇祐中田元均补刻公羊高谷梁赤二传然后十二经始全至宣和间席文献又刻孟轲书参焉今攻之伪相实母昭裔也考经论语尔雅广政甲辰岁张德钊书周易辛亥岁杨钧逊逢吉书尚书周德正书周礼孙朋古书毛诗礼记仪礼张绍文书左氏传不志何人书而详观其字画亦必为蜀人所书然则蜀之立石盖十经其书者不独德钊而能尽用太和本固已可嘉凡歴八年其石千余昭裔独辨之尤伟然也公武异时守三荣讨国子监所模长兴板本读之其差误盖多矣昔议者谓太和石本授写非精时人弗之许而世以长兴板本为便国初遂颁布天下收向日民间写本不用然有讹舛无由防校判知其谬犹以为官既刋定难于独改由是而观石经固脱错而监本亦难尽从公武至少城寒暑一再易节暇日因命学宫讐校之石本周易説卦干徤也以下为韩康伯注略例有邢璹注礼记月令从唐李林甫改定者监本皆不取外周易经文不同者五科尚书十科毛诗四十七科周礼四十二科仪礼三十一科礼记三十二科春秋左氏传四十六科公羊传二十一科谷梁传一十三科孝经四科论语八科尔雅五科孟子二十七科其传注不同者尤多不可胜记独计经文三百二科迹其文理虽石本多误然如尚书禹贡篇云梦工作乂毛诗日月篇以至困穷而作是诗也左氏传昭公十七年六物之占在宋卫陈郑乎论语述其篇举一隅而示之卫灵公篇敬其事而后食其禄之类未知孰是先儒有改尚书无颇为无陂改春秋郭公为郭郭者世皆讥之此不敢决之以臆姑酌存之亦镌诸乐石附于经后不诬将来必有能考而正之者焉子正又刻古文尚书于堂而为之序曰自秦更先代法制以来凡曰古者后世寥乎无闻书契之作固始于伏羲然变状百出而不彼之若者亦已多矣尚书一经独有古文在岂非得于壁间以圣人旧藏而天地亦有所防不忍使之絶晦中间虽遭汉巫蛊唐天保之害终不能灭蚀今犹行于人间者岂无谓耶况孔氏谓尚书以其上古之书也当时科斗既不复见其为古定此实一耳虽然圣人远矣而文字间可以概想则古书之传不为浪设予邸少城作石经考异之余因得此古文全编于学宫乃延士张□仿吕氏所镂本再刻诸石是不徒文字足以贻世若二典曰若粤乐之类学者可不知欤呜呼信而好古学于古训乃有获盖前牒所令方将配孝经周易经文之古者同附于石经之列以故弗克第述一二以示后之好识奇字者安知世无扬子云时乾道庚寅仲夏望日序
　　石经周易　　　　周易略例共十三卷
　　晁公武读书志
　　此伪蜀广政辛亥孙逢吉书广政孟昶年号也説卦干徤也以下有韩康伯注略例有邢璹注此与国子监本不同者以蜀印本较邢璹注略例不同者又百余字其意义似石经误以无他本订正姑两存焉
　　按辛亥广政十三年也当周太祖广顺元年
　　石经尚书十三卷
　　此伪蜀周德真书经文祥字皆缺其画亦缺民字之类盖孟氏未判唐时所刻也以监本较之禹贡云土梦作乂倒上梦字盘庚若网在纲皆作网字沈括笔谈曰云土梦作乂太宗时得古本因改正以网为纲未知孰是按蜀中石经皆广政中所刻晁氏既知易经刻于广政何言书经刻于孟氏未判时耶岂知祥自讳其名子昶反不当讳父名耶宋史田敏传言唐明宗命敏较刻五经敏私智自用改若网在纲为纲在纲则蜀中所刻固用田氏监本也
　　石经毛诗二十卷
　　此伪蜀张绍文书与礼记同时刻石
　　石经周礼十二卷
　　此伪蜀孙朋古书以监本是正其注或羡或脱或不同至千数
　　石经礼记二十卷
　　此伪蜀张绍文所书不载年月经文不缺唐讳当是孟知祥僭位之后也首之以月令题云御删定盖明皇也林甫等注盖李林甫也其余篇第仍旧议者谓经礼三百典礼三千毋不敬一言足以蔽之故先儒以为首孝明肆情变乱甚无谓也
　　石经左氏传三十卷
　　此不题所书人姓氏亦无年月按文不缺唐讳而缺祥字当是孟知祥僭位后刻石也
　　石经论语十卷
　　右伪蜀张德钧书缺唐讳立石当在孟知祥未叛之前其文脱两字误一字述而第七举一隅下有而示之三字三人行必有我师焉上又有我字卫灵公第十五敬其事而后其食作后其禄与李鹗本不同者此也宋石经
　　宋史赵克继传
　　赵克继秦王廷美曽孙善楷书尤工篆仁宗时诏与朝士分石经仕至定武军节度观察留后谥章靖
　　宋史谢飶传
　　谢飶字不疑丹阳人举进士为上元主簿防国子监立石经以飶善召为直讲终龙图阁学士
　　宣和书谱章友直传
　　章友直字伯益闽人工玉箸篆法嘉祐中与杨南仲篆石刻于国子监时人称之
　　宋史艺文志
　　杨南仲石经七十五卷
　　金史刘彦宗传
　　天防中大举侵宋刘彦宗谓宗翰【尼堪】宗望【干里雅布】曰昔萧何入关秋毫无犯惟収图籍辽太宗入汴载路车法服石经以归皆令则也二帅纳之
　　按宋大石经不大彰于世或疑其未必成书然考赵克继谢飶章友直诸传明载其事而艺文志又言杨南仲石经七十五卷则此书业已告竣何当时称述者寥寥耶观金史刘彦説二帅语意者此石经果为金人携去耶夫唐之石经时讥其芜累而至今犹存宋之石经出诸明人之手必有可观而反不获传于世岂不深可惜哉　唐石经止楷书一体其石刻在今西安府学宋石经集当时善篆者分书必用篆二体乃后人皆不获见而金人亦鲜有言及者岂此刻遭汴京之覆竟毁壊无余耶
　　又按汉魏石经俱在洛阳其后由洛阳迁邺下由邺下迁长安无在汴梁者况至唐时损壊已尽安得石晋时尚在若唐之石经刻在长安至今完好亦未始移至汴不知德光所移者何物也岂彦宗但得之传闻未尝实有其事耶或所载者乃他石刻而非石经耶且汴梁之建都始自朱梁有国日浅唐灭梁徙都于洛晋篡唐复都于汴仅十二年而亡汴原非帝王旧都而石经实在其地则彦宗之説二帅千古美谈其事犹在疑似之间也
　　石经公羊传十二卷　　　晁公武读书志
　　皇朝田况皇祐初知成都日刻石国史艺文志云伪蜀刻立五经备注传为世所称以此观之不应无公谷岂初有之后散毁耶
　　石经谷梁传十二卷
　　此传后不载年月及所书人姓氏按文不缺唐及伪蜀讳而缺字以故知刻石当在真宗之后意者亦是田况也
　　石经孟子十四卷
　　皇朝席旦宣和中知成都刋石寘于学宫云伪蜀时刻六经于石而独无孟子经为未备夫经大成于孔子岂有阙耶其论既谬又多误字如以嚬顣为类不可胜记
　　元史申屠致远传
　　世祖至元中为杭州总管府推官西僧杨琏真伽作浮屠于宋故宫欲取高宗所书九经石刻以筑基致远力拒之乃止
　　续通鉴纲目
　　至元二十五年二月毁宋故宫为佛寺葢从僧格及嘉木扬喇勒智言凡宋宫殿郊庙悉毁为寺复欲取宋高宗所传九经石经为浮屠基推官申屠致远力拒止之【薛应旂续资治通鉴王宗沐宋元通鉴并同】
　　杭州府志
　　艺文志金石刻类石经宋高宗御书　杂志高宗尝御书六经赐国子监又以石本赐诸州学校翰墨稍倦即命吴宪续书人莫能辨
　　石经唐明皇孝经注一卷
　　陈振孙书録解题
　　此今世所行本始刻石太学御八分书末有祭酒李齐古所上表及答诏具宰相衔名实天寳四载号为石台孝经乾道中蔡洗知镇江以其本授教授沈必豫熊克使刻石学宫云
　　石刻佛经记【附　　天保二年】　　朱彛尊
