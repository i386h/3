<!-- { "loadSidebar": true } -->
　　开成二年冬十月癸卯宰臣判国子祭酒郑覃进石壁九经一百六十卷时上好文覃以经议启导稍折文章之士遂奏置五经博士依后汉蔡伯喈刋碑立于太学剙立石壁九经诸儒校正讹谬上又令翰林勒字官唐度覆校字体又乖师法故石经立后数十年名儒皆不窥之以为芜累甚矣
　　郑覃传
　　郑覃故相珣瑜之子以父防补文校理累官京兆尹文宗即位改左散骑常侍三年以本官充翰林侍讲学士四年四月拜工部侍郎覃长于经学稽古守正帝尤重之覃从容奏之曰经籍讹谬博士相沿难为改正请诏宿儒兴学校定六籍凖后汉故事勒石于太学永代作则以正其阙从之九年十月屡迁尚书右仆射同平章事开成初奏起居郎周墀水部员外郎崔球监察御史张次宗礼部员外郎孔温业等校定九经文字旋命上石覃以宰相兼判国子祭酒奏太学置五经博士各一人缘无职田请依王府官例赐禄粟从之又进石壁九经一百六十卷
　　经籍志
　　今字石经易篆三卷　今字石经尚书五卷　今字石经郑尚书八卷　今字石经尚书古篆三卷　今字石经毛诗三卷　今字石经仪礼四卷　今字石经左传古篆书十三卷　今字石经左传经十卷　今字石经公羊传九卷　今字石经论语二卷【蔡邕注】
　　新唐书郑覃传
　　太和中覃以经籍刓谬博士浅陋不能正建言愿与钜学鸿生共力讐刋凖汉旧事镌石太学示万世法诏可乃表周墀崔球张次宗孔温业等是正其文刻于石
　　艺文志
　　今字石经易篆三卷　今字石经尚书五卷　今字石经郑尚书八卷　三字石经尚书古篆三卷　今字石经毛诗三卷　今字石经仪礼四卷　三字石经左传古篆书十二卷　今字石经左传经十卷　今字石经公羊传九卷　蔡邕今字石经论语二卷
　　按旧志有今字石经易传三卷今字石经尚书五篆三卷今字石经左传古篆书十三卷此不可解既言今字即今之楷书也何以又言易篆古篆及观新志乃言三字石经尚书古篆三卷三字石经左传古篆书十三卷始知旧志今字当改三字而新志今字石经易篆传三亦当改为三字也
　　京兆府学石经记　　　　　　　黎　持
　　汲郡吕公龙图领曹陜右之日持适承乏雍学一日谒公公喟然谓持曰京兆阛阓间有唐国子监存焉其间石经乃开成中镌刻唐史载文宗时太学勒石而郑覃与周墀等校定九经文字上石及覃以宰相兼祭酒于是进石壁九经一百六十卷即今之石经是已旧在务本坊自天佑中韩建筑新城而六经石经本委弃于野至朱梁时刘鄩守长安有幕吏尹玊羽者白鄩请辇入城鄩方备岐军之侵轶谓此非急务玊羽绐之曰一旦卤兵临城碎为矢口亦足以助贼为虐鄩然之乃迁置于此即唐尚书省之西隅也地杂民居其处洼下霖潦冲注随立辄仆埋没腐壤岁乆折缺予欲徙置于府学之北牖子且伻图来视厥既视图则命徒役凡石刻偃仆者悉辇置于其地东西陈列明皇注孝经及建学碑则立之中央颜禇欧阳徐柳之书逮偏旁字原之类则分布于庭之左右如入东序河图洛书大璧琬琰烂然盈目先是有兴平僧诞妄惑众取索无厌大尹刘公希道没入其赀有欲请于朝以修慈恩浮图者公即建言崇饰塔庙非古而兴建学校为急朝廷乃以五百千畀之经始于元祐二年初秋尽孟冬而落成门序旁启双亭中峙庙庑囘环不崇不卑诚故都之壮观翰墨之渊薮也窃惟六经天人之道备圣人所以遗天下来世之意尽在于是自周末至隋千余载之间已遭五厄道虽在无穷而器则有唯镵之金石庶可以久有唐之君相知物之始终而忧后世之虑深故石经之立殆以此也然以洛阳蔡邕石经四十六碑观之其始立也观视摹写者车乘日千余两塡塞街陌可谓盛矣乃范蔚宗所见其存者才十有六枚余皆毁壊磨灭然后知不得其人以防持虽金石之固亦难必其可久此吕公所以有功于圣人之经而不可不书也元祐五年岁次庚午九月壬戌朔二十日记
　　按旧唐书文宗本纪及郑覃传皆言石璧九经即黎持之记亦然其实九经之外更有孝经论语尔雅凡十二经不止九经也较今之十三经但少孟子其时孟子尚杂诸子中未与大学中庸共列为四书也然此十二经之外张参之五经文字唐度之九经字様与之并行歴五代宋元明迄今载祀九百而此刻一无损失则以吕公置诸学校之故也然汉魏石经亦在学校不及四百年残毁殆尽则以洛阳帝都屡遭大乱长安自唐以后无建都者故反获保全耳
　　唐国子学石经　　　　　顾炎武金石文字记周易二万四千四百三十七字　尚书二万七千一百三十四字　毛诗四万八百四十八字　周礼四万九千五百一十六字　仪礼五万七千一百一十一字　礼记九万八千九百九十四字　春秋左氏传一十九万八千九百四十五字　公羊传四万四千七百四十八字　谷梁传四万二千八十九字孝经二千【阙】百【阙】十三字　论语一万六千五百九字　尔雅一万七百九十一字　张参五经文字唐度九经字様
　　九经并孝经论语尔雅字様等都计六十五万二百五十二字今在西安府儒学其未有年月一行题名十行曰开成二年丁巳岁月次于日维丁亥书石学生前四门馆明经臣【阙】　　　书石官将仕郎守润州句容县尉臣段绛校勘兼看书上石官将仕郎守秘书省正字臣栢嵩校勘兼看书上石官将仕郎守四门助教臣陈庄士覆定字体翰林待诏朝议郎权知沔王友上柱国赐绯鱼袋臣唐度校勘官兼专知都勘定经书检校刋勒上石朝议郎守国子毛诗博士上柱国臣章师道朝散大夫守国子司业骑都尉赐绯鱼袋臣杨敬之
　　都检校官银青光禄大夫【阙】　　　　　　　　　国子祭酒同中书门下平章事太清宫使监修国史上柱国荣阳郡开国公食邑二千户臣覃【官衘缺十字九经字様云右仆射兼门下侍郎国子祭酒平章事覃】按旧唐书开成元年正月中书门下奏起居舍人集贤殿学士周墀监察御史张次宗礼部员外郎孔温业兵部员外郎集贤殿直学士崔球等同勘校经典释文又云令率更令韩充详定石经官新唐书六列墀等四人而碑并不载
　　旧唐书文宗纪开成二年宰臣判国子祭酒郑覃进石壁九经一百六十卷时上好文覃以经义启导稍折文学之士遂奏置五经博士依汉蔡邕刋碑列于太学创立石壁九经诸儒校正讹谬上又令翰林勒字官唐度复校字体又乖师法故石经立后数十年名儒皆不窥之以为芜累甚矣旧史之评如此愚初读而疑之又见新书无贬辞以为石壁九经虽不逮古人亦何据不贤于寺碑冡碣及得其本而详校之乃知经中之谬戾非一而刘昫之言不诬也略识于左
　　周易君子以裒多益寡裒误作褒　悔吝者言乎其小疵也言误作存　其孰能与于此哉脱于字　周易系辞下第八脱下字　易穷则变变则通通则久是以自天祐之吉无不利下多一也字　力小而任重小误作少　伤于外者必反其家其误作于　决必有所遇脱所字　蛊则饬也饬误作饰　丰多故亲寡旅也故下多一也字　姤遇也姤误作遘
　　其与本文不同而两通者　终来有他吉他作它刚徤笃实辉光辉作煇　君子以治厯明时厯作歴可与佑神矣佑作祐　其受命也如向向作响　兼三才而两之三才之道也才作材
　　其一字而前后不同者　包蒙包荒包承包羞系于包桑【系辞下同】包皆作苞　包有鱼包无鱼以包包皆作包　问以辨之由辨之不早辨也其辨明也明辨晳也辨吉凶者存乎辞困德之辨也井以辨义辨是与非辨皆作辩　君子以类族辨物剥牀以辨君子以愼辨物居方复小而辨于物辨皆作辨
　　其旁注者　至静而徳方徳下添一也字　贲亨小利有攸往利下添一贞字
　　其先误而后改者　略例筌误作荃　愈误作喻　二无误作无皆即其误改之
　　其标题周易系辞上第七周易系辞第八周易説卦第九皆八分书而周易序卦第十周易杂卦第十一皆正书虽依古注附于第九之内以正书为别终似未妥尚书　乃祖乃父丕乃告我高后曰作丕刑于朕孙乃父误作先父孙上多一子字　臣下罔攸禀令令误作命　若药弗瞑药误作乐　王乃狥师而誓狥误作循　乃汝世讐世误作誓　太保乃以庶敫攻位于洛汭攻误作公　用端命于上帝于误作予
　　其与今文不同而两通者　敢对扬天子之休命无之字
　　其旁注者　予有乱臣十人臣字旁注　惟妇言是用是字旁注　释箕子囚封比干墓式商容闾干下容下各添一之字
　　诗　昔育恐育鞠鞠误作鞫　小戎序国人则矜其车甲甲误作田　舒懮受兮懮误作忧　予尾翛翛翛误作脩　戎车既饬饬误作饰　鞠为茂草鞠误作鞫以祈黄耉祈误作祁　凉曰不可凉误作谅　鞠哉庶正鞠人忮慝鞠皆误作鞫　无此疆尔界界误作介侯疆侯理疆误作彊
　　其与今文不同而两通者　雝雝鸣雁雝作雍　之死矢靡他他作它　不知我者谓我士也骄作不我知二章同　和鸾雝雝雝作雍　何人斯序故苏公作是诗以絶之也以作而　维尘雝兮雝作雍　既匡既敇敇作勅　其政不获政従郑笺作正　尚不愧于屋漏愧作媿　于彼西雝肃雝和鸣有来雝雝雝皆作雍　屡丰年屡作娄
　　其旁注者　女虽湛乐从乐下添一克字　自今以始岁其有下添一年字　曰商是常商下添一王字其先误而后改者　抱衾与裯裯误作稠　不瑕有害瑕误作遐　鳣鲔发发发误作拨　噂沓背憎噂误作蹲　如彼遡风遡误作愬　駉駉牡马牡皆作牧皆即其误改之　云何其旴脱其字添
　　周礼　女史八人史误作使　太宰三曰郊甸之赋郊误作邦　内飨豕盲视而交睫豕误作施　典枲掌布缌缕纻之麻草之物缌误作丝　牛人军事共其犒牛犒误作槁　司市市司帅贾师而従贾误作胥　肆长掌其戒令令误作禁　鞮鞻氏府一人一误作八鬯人禜门用瓢赍用误作明　司几筵设筦筵纷纯筵误作席　大司乐大防防误作磬　王大食三侑侑误作宥　大帅令奏鼔鼔误作瞽　大祝四曰禜禜误作荣　司常家各象其号象误作相　凡以神仕者仕误作士　小子史二人二误作一　大司马旗居卒间居误作车
　　考工记　妢胡之笴笴误作笱　矢人前弱则俛俛误作勉
　　其与今文不同而两通者　医师疕疡者疕上多一有字　野庐氏有相翔者诛之诛上多一则字　邦之大师大上多一有字　庭氏以救日之弓与救月之矢射之射上多一夜字
　　仪礼　士冠礼防柶兴防误作建　乡射礼司射适堂西袒决袒误作祖　福髤横而奉之奉误作拳　大夫与士射袒纁繻纁误作熏　燕礼右祭脯醢脯误作酺大射仪宾升成拜拜误作败　坐授瑟乃降授误作
　　受　聘礼宾既将公事复见讶以其挚讶误作之　公食大夫礼陈鼎于碑南南面西上脱一南字　觐礼天子赐舍曰伯父脱曰字　士丧礼祭服不倒倒误作到少牢馈食礼如筮日之仪仪误作礼　主妇被赐衣
　　侈袂移误作移下同　祝延尸延误作筵　有司彻二手执挑七枋挑误作桃　主妇洗爵于房中脱爵字主妇北面答拜受爵尸降筵受主妇爵以降误作受尸爵　主人降洗爵爵误作觯下主人实爵并同　主人拜受爵尸拜送脱爵字
　　其与今文不同而两通者　乡射礼适左介中亦如之亦作皆　燕礼小臣又请媵爵者二大夫螣爵如初大夫下更有大夫二字
