<!-- { "loadSidebar": true } -->
　　所好轩者，袁子藏书处也。袁子之好众矣，而何以书名，盖与群好敌而书胜也。其胜群好奈何，曰：袁子好味，好色，好葺屋，好游，好友，好花竹泉石，好珪璋彝尊、名人书画，又好书。书之好，无以异于群好也，而又何以书独名？曰：色宜少年，食宜饥，友宜同志，游宜晴明，宫室花石古玩宜初购，过是，欲少壮老病饥寒风雨无勿宜也，而其事又无尽，故胜也。虽然谢众好而暱焉，此如辞狎友而就严师也，好之伪者也。毕众好而从焉，如宾客散而故人尚存也，好之独者也。昔曾皙嗜羊枣，非不嗜脍炙也，然谓之嗜炙，曾皙所不受也。何也？从人所同也。余之他好从同，而好书从独，则以所好归书也固宜。余幼受书，得之苦无力，今老矣，以俸易书，凡清秘之本，约十得六七，患得之，又患失之，苟患失之，则以所好名轩也更宜。
　　又《散书记》：乾隆癸巳天子下求书之诏，余所藏书，传钞稍稀者，皆献大府，或假近宾朋，散去十之六七，人卹然若有所疑。余晓之曰：天下宁有不散之物乎，要使散得其所耳。要使于吾身亲见之耳。古之藏书人，当其手钞缣易，侈侈隆富，未尝不十倍于余，然而身后子孙，有以《论语》为薪者，有以三十六卷沉水者，牛宏所数五厄，言之慨然，今区区铅椠，得登圣人之兰台石渠，为书计，业已幸矣。而且大府因之见功，宾朋因之致谢，为余计，更幸矣。不特此也，凡物恃为吾有，往往庋置焉而不甚研阅，一旦灕然欲别，则郑重审谛之情生，予每散一帙，不忍决舍，必穷日夜之力，取其宏纲巨旨，与其新奇可喜者，腹存而手集之，是散于人，转以聚于已也。且夫文灭质博溺心寡者，众之所宗也。圣贤之学，未有不以返约为功者，良田千畦，食者几何耶。广厦万区，居者几何耶。从来用物宏，不如取精，多删其繁芜，然后迫之以不得不精之势，此余散书之本志也。
　　《散书后记》：书将散矣，司书者请问其目，余告之曰：凡书，有资著作者，有备参考者。备参考者数万卷而未足，资著作者数千卷而有余，何也？著作者鎔书以就己，书多则杂，参考者劳己以狥书，书少则漏。著作者如大匠造屋，常精思于明堂奥区之结构，而木屑竹头，非所计也。考据者计吏持筹，必取证于质，剂契约之纷华，而圭撮毫釐所必争也。二者皆非易易也，然而一主创，一凭虚而灵，一核实而滞，一耻言蹈袭，一专事依傍，一类劳心，一类劳力。二者相较，著作胜矣。且先有著作而后有书，先有书而后有考据，以故著作者始于六经，盛于周秦；而考据者之学，则自后汉末而始兴者也。郑马笺注，业已回冗，其徒从而附益之，挟弹踳驳，弥弥滋甚，孔明献之，故读书但观大略，渊明厌之，故读书不求甚解。二人者一圣贤一高士也，余性不耐杂，窃慕二人之所见，而又苦本朝考据之才之太多也，盍以书之备参考者尽散之。
　　袁枚字子才，号简斋，钱塘人，乾隆丙辰荐试博学鸿词，己未进士，官江宁知县，去官后，侨居小仓山下，名曰随园，德享林泉清福，几忘其为杭人矣。按汪启淑《水曹清暇录》：乾隆三十七年开四库馆，征访天下遗书，浙江进呈四千五百八十八种，为各省之冠，而两江总督进呈一千三百六十五种，以散书两记约之，期中袁氏藏书必有数百十种。据其所散，即知其所聚。随园虽未见书目流传，亦可卜当日储藏之富矣。
　　七七、何梦华【丁申】
　　何元锡字敬祉，又字梦华，号蝶隐，钱塘人，精于簿录之学，家多旧书善本，嗜古成癖，手自钞录，秘书可数百册，闻某山中有残砖断碣，则披榛莽，历涧谷，搜幽索险，务获乃已。一日入山迷道，日曛黑不得出，饥火中烧，几不可制，赖野老丐以余食，且导之行，始得归，闻者绝倒。素有狂疾，时或触发，后游于粤中，稽留数年，遂客死。有《秋神阁诗钞》。
　　王槐《怀梦华诗》云：梦华有奇癖，兀作书中蟫。紫文穷石室，秘简搜瑶函。披览手著录，沐发不及簪。忽闻有清秘，一舸浮江潭。直以性命博，岂止耳目贪。归来笑开口，竟忘罄瓶甔。读君借书图，技痒心怀惭。他日一瓻致，不尔梁间探。
　　又张鉴《梦华访书图歌》：夫君好古耽冥搜，南探禹穴东之罘。手拓金石不知数，口吟词翰无与俦。绛云楼中焚未失，化鹿寺边窃还出。一千金购吴都文，八万卷充长水宅。日思误字相贯穿，手定黄墨穷钻研。凉州太守车几两，织帘居士手一编。笑吾衔薑亦好事，纵不能访颇为累。夜讌偷钞述古堂，朝游市阅慈恩寺。忆昔渡江至扬州，吾师招住文选楼。连床照轸那可说，手胝口沐无时休。此时何君日来往，临淄严安亦同赏。广集宁论翡翠裘，搜寻不类珊瑚网。
　　七八、姚古香姚虎臣【丁申】
　　《皕宋楼藏书志》：《古逸民先生集》鲍以文手跋曰：是集藏书家未有蓄之者，吾友钱塘姚君古香得之亲串乱帙中，好事者因争传录，未几，古香暴卒，使先一年，此书无从踪迹矣。古香名瑚，藏书多秘册，与予交最善，卒时年止三十余。嘉庆甲戌六月，通介叟时年八十有七。
　　又《士礼居藏书题跋记》：《梅花百咏》，传本绝少，此本出杭人姚虎臣家，陈仲鱼为余购者，今虎臣已故，仲鱼亦旋旧里，好古之友，无一二人，谁为之助余以愤邪。
　　古香、虎臣二先生之事迹俱不可考，岂即好古堂之后人欤。
　　七九、童佛庵【丁申】
　　童铨字佛庵，仁和诸生，家北郭，贫无余资，雅性爱古，市集门滩，时时搜访，所得颇有佳本，惜身后斥卖殆尽。闻其所藏前辈小像多至数十人，不知今归何处。年七十余，赋诗而逝。有“亡魂愿化庄周蝶，只恋书香不恋花”句，惜佚其全什矣。
　　按郭频伽《浮眉楼词》：“童佛庵有素册为蠹鱼所蚀，其凿空处皆肖蝶形，殆天巧也，词以写之：近来不食人间字，满腔都是春恨，青简生涯，白蟫身世，幻作溱园梦影，羽陵困损，算不似花间，棲香差稳，莫羡神仙。蜕余且就此中隐，有人曝来永昼，比夹雪籤，白描副本，栩栩蘧蘧，鱼鱼雁雁，两翅尚黏残粉，滕王休哂，是痴绝书生，香匳吟吻，展向春风。半窗芸叶冷，调寄齐天乐。”
　　八十、琳琅秘室【丁申】
　　胡震之文学，名树声，又字雨裳，以业鹾，由休家迁杭，入籍仁和。雅好藏书，所购多宋元旧本，不吝值，或更手自缮录，积至千百卷，颜其居曰琳琅秘室，见吕晋昭所撰传。
　　子珽，字心耘，为太常博士，善承先志，手自钞校，插架益富，著有《嬾真了录集证》。与吴郡叶调生善，调生远祖石林先生，为北宋巨儒，著述甚夥。调生刊《石林燕语》、《建康集》，心耘更著《石林燕语集辨》，不惮三千里走京师，诣清秘堂亲检《永乐大典》，钞得汪应长《辨目》二百二条，复从群籍内搜录宇文绍奕事实若干条，考证阙佚，其笃嗜典籍如此。叶调生《吹网录》中尝记其校语十二条，又有《怀心耘》诗：“良友他乡慰索居，誓收秘籍劫灰余。如何遽返瑯環地，抛掷遗编绝蠹鱼。”注云：仁和胡心耘，庚申冬，避乱沪城，欲广收已散之书，辛酉夏，赍志而殁，遗书且莫保也。
　　八一、玉雨堂【丁申】
　　仁和韩文绮，字蔚林，号三桥，幼以孝友称。乾隆丙午解元，癸丑捷南宫，由刑曹出守永平，擢清河道。生平宦迹，多著祥刑，于粤于黔于蜀皆司秋宪，继擢少寇，蹶而复起，又为山左按察使。仪征阮文达撰墓志铭，称其治狱矜慎，得情法之平。抚苏时，会大水，拯救菑民，请款至百万。历官左副都御史，以疾请退，悠然林下。好聚书，筑玉雨堂以储之。
　　孙泰华，字小亭，由兵部郎历官陕西粮储道，公余访金石，忘其为风尘中吏也。又访求元朝各家之文，收罗十余年，得百数十家，半系传钞精本，或四库所无而元刊尚在者，为《元文选》，以十家为一集。道光庚戌，首集既成，稿即毁于燹，仅存目录。著有《金石录》、《无事为福斋笔谈》。
　　八二、丹铅精舍【丁申】
　　塘棲劳经元，字笙士，学于武进臧镛堂之门，性嗜收书，恣意流览，熟谙唐代典制，著有《唐折冲府考》。
　　子三：长检，字青玉，次权，字巽卿，次格字季言，髫年均以治经补弟子员，后遂不与试。
　　巽卿精于校雠之学，所校有《元和姓纂》、《大唐郊礼录》、《北堂书钞》、《蔡中郎集》、《文苑英华》及唐宋各家文集，皆丹黄齐下，密行细书，均有补遗附录，引证博而且精，世称善本。兼工词曲，唐宋元明间卷藏，皆旧本。
　　季言平居读书时，每置空册于案，遇有疑义，辄笔之，暇时繙阅诸书，互相考证，必至精密而后已。藏书之所曰丹铅精舍。校书之印“实事求是”、“多闻阙疑”，著有《读书杂识》十二卷、《唐郎官石柱题名考》二十四卷、《唐御史台精舍题名考》三卷，其友丁葆书为之编次。
　　叶廷琯《浦西寓舍杂咏诗》云：“真读书人贼变钦，纤尘不使讲帷侵。黄巾知避康成里，汉季儒风又见今。”注云：仁和劳季言，家塘棲，累代富藏书。季言尤以博洽名，贼酋至其门，戒其徒，谓此读书人家，毋惊之。入室取架上卷帙观之，曰：闻此家多藏秘籍，何此皆非善本，殆移匿他处邪？徘徊良久，不动一物而去。贼亦知书，异哉。迄今不四十年，遗籍流落尘寰，书目亦散佚不传。书之不毁于寇，此中岂有数邪？
　　八三、罗镜泉广文【丁申】
　　广文新城迁钱塘，讳以智，字镜泉，祖棠、父景熹及广文以乾隆乙酉、嘉庆辛酉、道光乙酉三膺拔萃，为世称羡。家富藏书，至广文尤孜孜罗集，闻有异本，必借录之，丹黄握管，日夕忘疲，首题尾跋，备溯源委。于乡邦掌故，爬梳益力。司训西安，著《赵清献年谱》，移铎慈豁，著《文庙从祀贤儒考》，居夹墙巷，则仿《东城杂记》，而为《新门散记》，别有《经史质疑》、《金石取见录》、《宋诗纪事补》、《诗苑雅谈》，又集唐宋以后重排周兴嗣《千字文》之制诰颂赞铭训叙跋等文，凡百篇，可称文苑之大观。《吉祥宝藏书目》不下数千百种，庚申之劫，避居海昌而殁，书被劫，半售甬东，犹有存者，而书目已不可问矣。
　　八四、蒋村草堂【丁申】
