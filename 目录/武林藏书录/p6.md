<!-- { "loadSidebar": true } -->
　　褚陶字季雅，钱塘人，弱不好弄，清闲淡默，以坟典自娱。年十三，作《鸥鸟》《水磑》二赋，见者奇之。尝谓所亲，圣贤备在黄卷中，捨此何求？州郡辟，不就。吴平，召补尚书郎。张华见之，谓陆机曰，君兄弟云跃龙津，顾颜先风鸣朝阳，谓东南之宝已尽，不意复见褚生。机曰，公但未覩不鸣不跃者耳。华曰，故知延门之德不孤，川岳之宝不匮矣。迁九真太守，转中尉。按陈颐道《怀褚季雅先生》诗有“西京典籍同刘向，南国藏书匹范平”之句。《晋书》本传称其以坟典自娱，足征收藏之富矣。宋时有褚含、褚逿，皆其苗裔。
　　二二、钱希圣【丁申】
　　钱惟演字希圣，幼有俊才，俶尝使赋《远山》诗，有“高为天一柱，秀作海三峰”之句，俶深器之。咸平中，献其所为文，拜太仆少卿，擢知制诰、翰林学士，拜枢密副使，加尚书右丞，转工部尚书。仁宗即位，进兵部尚书，为枢密使，判河南，改镇崇信，卒，赠侍中，谥文僖。惟演少富贵，能志于学，有文章，与杨亿、刘子仪齐名，尝曰，学士备顾问，不可不该博。故其家聚书侔于秘府，又多藏古书画，在馆阁与修《册府元龟》凡千篇。诏杨亿分为之，所著有《典懿集》、《枢庭拥旄前后集》、《伊川汉上集》、《金坡遗事录》、《飞白书叙录》、《奉藩书事》。鲍由为其真赞，谓“西昆体律如有唐，掌我帝制登玉堂”，实以文擅世云，见《东都事略》及《夷白堂集》。
　　二三、钱氏书藏【丁申】
　　宋钱龢字岊父，吴越王后，以孝义著，居九里松之间，尝建杰阁，藏书甚富，东坡榜之曰“钱氏书藏”。仕至直秘阁，知荆南府，墓在灵隐、天竺两山之中。《处州府志》载，熙宁间，以光禄寺丞出知龙泉县，朝廷初更新法，编次保伍，人情骇异。龢谕以德意，民始安辑，为政务简易，必便于民。及去，老幼思之，立去思堂，吴充作记。
　　兄勰，字穆父，有《寄弟诗》云：“东方千骑拥朱轮，衣锦归逢故国春。莫向西湖恋岁月，鴒原知有望归人。”龢答诗云：“再见涛头湧玉轮，烦君久住浙江春。年来总作维摩病，堪笑东西二老人。”施注：“钱四盖穆父，龢字岊父，时穆父守越公守杭，故云东西二老人。”又注：“次韵钱穆父诗云，穆父名勰，吴越王诸孙，以荫入官。元祐初，拜中书舍人。哲宗涖政，入翰林。罢知池州以卒。后追复龙图阁学士，尝见《香祖笔记》历数宋人藏书，有钱穆父，是兄弟皆好藏书也。”
　　二四、释文莹【丁申】
　　文莹《玉壶清话序》云：玉壶隐居之潭也。文莹收古今文章著述最多，自国朝至熙宁间，得文集二百余家。文莹至长沙，首访故国马氏、天策府诸学士所著文章，擅其名者，惟徐东野、李宏皋。东野诗浮脃轻艳，侑一时尊俎尔。宏皋杂文十卷，皆骈枝章句，虽龌龊者能道。信乎行文之难也。又《续湘山野录》：王平甫安国奉诏定蜀民、楚民、秦民三家所献书可入三馆者，令令史李希颜料理之。其书多剥脱，而得一敝纸，所书花蕊夫人诗，乃花蕊手写，而其词甚奇，弃之可惜，遂令令史郭祥缮写入三馆。禹玉相公传其本，于是盛行于时。文莹亲于平甫处得副本，凡三十二章。
　　按鲍廷博《玉壶清话跋》：宋僧文莹，字道温，钱塘人，工诗，喜藏书，尤留心当世之务。
　　二五、关氏藏书【丁申】
　　关景仁字彦长，钱塘人，嘉祐四年进士，嗜学好古，藏书甚富。子注，字子束，绍兴五年进士，承其家学，益增其所未备。尝教授湖州，与胡瑗之孙滌裒瑗遗书，得《易解》、《中庸义》藏之学官。又录瑗言行为一帙，意在美风俗，新人材。仕至大学博士卒。自号香岩居士，有《关博士集》二十卷行于世。见《武林耆旧集》及《宋诗纪事》。
　　二六、吴子发【丁申】
　　吴如愚字子发，钱塘人，家世以积善闻，至武翼公，益茂厥钟。先生生而岐嶷，骨象异凡，武翼居闲二十载，笃意义方，择名士为师课之。家多藏书，一览成诵，辄通晓大义。甫弱冠，于诸子百家靡不究竟。定省余闲，刻意经学，所得日富，世味澹然，不以仕进为念，安贫乐道，私淑同志，扁其室曰“準斋”。赵公彦悈雅厚先生，尝奉诏以贤能才识举。端平更化，复以行义纯固可为师表荐。嘉熙戊戌，孔山乔当国，特授从政郎，充秘阁校勘。先生三辞。有旨吴某重更父泽而就文，恳免秘书之列属，高风可尚，雅志当从，特转秉义郎，差监袭庆府东岳庙，任使居住。孔山论荐之日，上问所著何书，孔山遣所厚求所著来上，先生辞曰未毕，盖有深意。于是先生践履之实，益孚于人。永嘉陈君昉登朝日，亲炙不倦，得所著述，退辄录之，刻为一编，惠其同志。临川罗君愚复刻于广右漕台，所传益广矣。所著书已刊已授之外，犹存十五册，或以书问，发明义理，或以酬唱，形诸赋咏，或解经析理，为之训说，篇目尚多，方将类编，别为一集以传。见徐元杰《楳埜集·吴公行述》，观其著述之渊博，足征收藏之美富矣。
　　二七、陈宗之芸居楼【丁申】
　　钱塘陈宗之起，事母孝，宁宗时，乡贡第一人，称陈解元。居睦亲坊，开肆鬻书，自称道人，著《芸居乙稿》。凡江湖诗人皆与之善，取名人小集数十家，选为《江湖集》。郑斯立《赠陈宗之》云：“昔人耽隐约，屠酤身亦安。矧伊丛古书，枕籍于其间。读书博诗趣，鬻书奉亲欢，君能有此乐，泠然世所难。”刘克庄赠诗云：“陈侯生长纷繁地，卻以芸香自沐薰。鍊句岂非林处士，鬻书莫是穆参军。雨檐兀坐忘春去，雪案清谈至夜分。何日我闲君闭肆，扁舟同泛北山云。”叶茵赠句云：“处书授与世人读，选句长教野客吟。”赵师秀《赠卖书陈秀才》云：“四围皆古今，永日坐中心。门对官河水，檐依柳树阴。每留名士饮，屡索老夫吟。最感书烧尽，时容借检寻。”危稹赠诗云：“兀坐书林自切磋，阅人应自阅书多。未知买得君书去，不负君书人几何。”
　　方回《瀛奎律髓》诗注：“宝庆初，史弥远传权，睦亲坊书肆陈宗之刊《江湖集》以售，刘潜夫《南岳稿》与焉。”宗之诗有云：“秋雨梧桐皇子府，春风杨柳相公桥。”哀济邸而诮弥远也。或嫁秋雨春风为敖器之诗，言者并潜夫《梅诗》论列，劈《江湖集》版，二人皆坐罪，而宗之坐流配。于是诏禁士大夫作诗。绍定癸巳，弥远死，诗禁始解，迄今六百年。《江湖集》外，残刻流传若《画继》，见于《天禄琳琅》；《释名》、《碧云集》，见于《爱日精庐藏书志》；《朱庆余诗集》、《唐僧宏秀集》，见于《士礼居题跋记》；《李贺歌诗》、《李群玉诗》、《梅花纳》，见于《田裕斋藏书志》；《宾退录》、《吕叔和集》、《孟东野集》、《许丁卯集》、《周贺诗集》，见于《皕宋楼藏书志》。虽一鳞片羽，人已神龙威凤视之矣。
　　二八、小陈道人思【丁申】
　　《梦粱录》：杭城市肆有名者，橘园亭文籍书房。《行都记事》：橘园亭在丰乐桥北，自棚桥直穿即是也。当时书肆林立，著名者，陈起之后，又有陈思。起自称道人，世遂称思为小陈道人。石门顾君修据宋本《群贤小认集》重刊，疑思为起之子，称起之字芸居，思之字续芸，所居睦亲坊棚北大街，地亦相近，然终不得其确据。思所著有《宝刻丛编》、《海棠谱》、《书小史》、《书苑英华》、《小字录》及《两宋名贤小集》。《小字录》前有结衔，称成忠郎缉熙殿国史实录院秘书省搜访，又《海棠谱自序》称开庆元年，则理宗时人也。按《宝刻丛编》绍定二年鹤山翁序曰，“余无他嗜，惟书癖殆不可医。临安陈思多为余收揽，叩其书颠末，辄对如响。一日以其所稡《宝刻丛编》见寄，且求一言，盖屡卻而请不已。发而视之，地世年行，炯然在目。呜呼。贾人囗（门内规）书于肆而善其事若此，可以为士而不如乎。抚卷太息，书而归之。”
　　又直斋陈伯玉序云：都人陈思，卖书于都市，士之好古博雅，蒐遗猎忘，以足其所藏，与夫故家之沦坠不振、出其所藏以求售者，往往交于其肆。且售且儥，久而所阅滋多，望之辄能别其真赝。一旦尽取读书所录，辑为一编，以今九域京府州县为本，而系其名物于左。昔人辨证审定之语，具著之。又咸淳间，天台谢愈修《书小史序》曰：《书小史》者，陈道人所编，道人趣尚之雅，编类之勤，可谓不苟于用心矣。予识之五十八年，每刻一部，必先来访，订证名帖，饱窥异书，愈久而愈不相忘，亦未易多得也。《两宋名贤小集》三百八十卷，题宋陈思编、元陈世隆补，所录宋人诗集始于杨亿，终于潘音，凡一百五十七家。有绍定二年魏了翁序，与《宝刻丛编序》惟更书名数字，伪托无疑。国朝朱彝尊跋中，谓是书又称为《江湖集》。宝庆绍定间，史弥远疑有谤己之言，牵连逮捕，思亦不免，诗版遂毁。案刊《江湖集》者乃陈起，非陈思，且《江湖集》皆南宋以后之人，而是书起自杨亿、宋白，二书迥异，彝尊牵合为一，紕缪残甚。然考彝尊《百曝亭集》，有宋高菊磵遗稿序，中述陈起罹祸之事甚悉。未尝混陈思，而集中不载此跋，当由近人依托为之。
　　又跋内称陈世隆为思从孙，于思所编六十家外，增辑百四十家，稿本散佚。按世隆字彦高，尝馆嘉禾陶氏，至正间没于兵。钱大昕《艺圃搜奇跋》云，元末钱塘陈世隆彦南，天台徐一夔大章避兵槜李，相善。彦高箧中攜秘书数十种，检有副本，悉以赠大章，大章彙而编之，世无刊本。彦南著有《北轩笔记》、《文选补遗》及《宋诗拾遗》二十三卷，其选辑当代诗篇，犹承陈氏遗派，故题曰拾遗。其书今尚有流传者，朱氏增辑之说，亦难尽信。然赝托者所编之诗，实出棚北大街所刊。宋人遗稿藉以荟稡，本末水源，不得不归功于思也。
　　二九、董静传书楼【丁申】
　　董静传名嗣杲，钱塘人，寄迹黄冠中。博辨强记，谈前朝典故如指掌，作诗词不经思索，尝著《西湖百咏》、《仇山村远》。董静传《挂冠孤山四圣观诗》云：“静挼秋渌洗荷衣，闲隐孤山双鹤随。得酒可谋千日醉，挂冠犹恨十年迟。云和家有仙人谱，石鼎今无道士诗。莫对梅花谈世事，此花曾见太平时。”张玉田炎有《自东越还西湖饮静传董高士书楼》词。
　　三十、荪壁山房【丁申】
　　《万历钱塘志》：金应桂字一之，能词章，宋季为县令，入元，隐居风篁岭。书学欧阳询，画学李龙眠，晚居西湖南山，筑荪壁山房，中设图史。客至，抚摩谛翫，清谈纚纚不休。每肩舆入城府，幅巾氅衣，望之若神仙然。按一之有《送张仲实游大滌洞天》诗，见《武林耆旧集》。
