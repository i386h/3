<!-- { "loadSidebar": true } -->
　　杭州寺观相望，田叔禾谓唐以前有三百六十寺，钱氏立国、宋室南渡，增至四百八十寺，道院祠庙犹不与此数，可谓多矣。然释有经典，道有符箓，版刻源流，较儒学尤为罕觏。如松江府青浦之珠街阁圆津禅院，王兰亭侍郎所舍之《妙法莲花经注》卷七末页木记云：“本铺今将古本《莲经》一一点句，请名师校正重刊，选拣道地山场钞造细白上等纸札，志诚印造，见住杭州大街棚前，南钞库相对，沈二郎经坊新雕印行，望四远主顾寻认本铺牌额请赎，谨白。”
　　又《皕宋楼藏书志》：《关尹子言外经旨》三卷，宋王夷甫受撰，元刊本后，有“至元癸巳重阳日平阳府洪洞县万安里龙祥万寿宫住持提点保真文靖大师冲和子姬致柔，于浙西道杭州路梅桥南玉屏福惠观重新校正，命工印行”一条。
　　合记二氏之遗经，亦不胜思古之感焉。
　　九五、上乘院【丁申】
　　上乘院在西溪之东梅花坞中，贞观十九年建，旧史龙居。治平间重建，改今额，有寂观堂。崇祯初，郡城新伊法师退隐此庵，有书册藏经，禅讲学人欲阅藏请益者依之，故有十余静室附焉。释大善《上乘院》诗：“万斛松筠覆草庐，千函文字寄溪居。龙王藏惜宫中宝，野衲披宣架上书。瓦鼎生烟拈紫栙，磁瓶貯水插红蕖。如今禅讲交参日，共集花岩作蠹鱼。”见《乾隆杭州府志》。
　　又城东法藏院僧桂埜，号纳庵，蜀人，尝集书本藏经全者凡二部，余则钞补。咸丰辛酉，因寇警移藏西溪护生庵中，仍为土贼所掠，桂埜亦不知所终。特附记焉。
　　九六、灵隐经藏【丁申】
　　嘉庆戊辰己巳间，吴中石琢堂韫玉掌教紫阳书院，尝偕寺僧若水、品莲二上人编辑《灵隐藏经》，撰碑以纪其事，云：“将执文字以求佛，可乎？曰：文殊问维摩之疾，会意而忘言，达磨安神光之心，迎机而悬解，学佛不可执文字也。将离文字以求佛可乎？曰：佉庐造字。释迦亦传习，多师博达，多闻庆喜，为总持第一，学佛又不可离文字也。是故龙威授简，九流著于艺文，鸠摩译经，千佛标其名义，虽华裔分域，儒墨异流，而问迷途者必仗神鍼，游觉海者先寻宝筏。彼大士假圆通说法，非教莫宣，中华由声音入观，舍经奚惜。昔之尊宿，六如观幻，四谛征空，入精进之林，则手书贝叶，转华严之藏，则舌吐莲花，非偶然也。灵隐寺者，西湖之上刹也，两峰映带，四众皈依，佛开法会，飞来鹫岭一峰，帝赐嘉名，敕赐云林二字，然灯座下习四种之威仪，卓锡山中受十方之供养。游观者无金狄之讥，受持者有木义之戒。真东南一大道场也。惟是旧藏经文，不戒于火，珠林秘笈，遽化秦灰，石室昙章无存，鲁壁九译莫详，其文三宝，竟阙其一。将何以阐扬圣教，接引学人。余寄公乐土，访道名山，适若水、品莲两禅师，先后主持方丈，每谈斯事，辄为太息，余因发愿重加结集，时则有吴中会一师在嘉兴楞严寺修治经版，遂与商榷，凡集大藏经论等一千六百五十五种，装成一千四百三十八册，又附貯藏外论疏语录各书一百五十种，装为四百五十六册，综为二櫃，藏诸诗之莲灯阁上，伏愿典守有司，绍隆无替，瑯函万卷，常宣木铎之音，宝历千秋，永绝风轮之劫。爰撰斯记，以示后人。是役也，其用白金三百四十两，此邦绅笏，赞我胜缘者，别勒芳名，同昭善果。”惜乎劫遇庚辛，尽遭燹火，访莲灯遗址，不禁感慨系之。
　　九七、吴山火德庙道藏【丁申】
　　道藏分三洞，第一洞真部，第二洞元部，第三洞神部；四辅，第一太元部，第二太平部，第三太清部，第四正一部。十二类，第一本支类，第二神符类，第三玉诀类，第四灵图类，第五谱录类，第六戒律类，第七威仪类，第八方法类，第九众术类，第十纪传类，第十一赞颂类，第十二表奏类。自天地玄黄至范漆壁经府罗，排字编号。明冶城白云霁详注目录。
　　萧山王端履于乾隆辛亥八月，侍其师王南陔先生并其父晚闻先生钞录《道藏》于火德庙，《重论文斋笔录》有《寓火德庙两次翻阅道藏诗》：“册府图书秘护严，重楼管钥紫泥缄。石郎与我曾相识，偷示南华第一函。石室收藏并石渠，乞将秘笈付钞胥。元珠密语金丹注，俱是人间未见书。玉宇西风拂面寒（西爽阁为庙中最胜处），胡麻饭熟劝加餐。洞真部录三千卷，不是神仙不许看。”
　　胡孟绅比部珵《听香斋集》有《观吴山火德庙道藏并成化年赐天尊像十六幅》诗，于道教宗源，纂发尽致，不啻繙览琼章玉笈云，诗曰：“巫峰十二高插天，亦囗（火票）祠宇森嫏嬛。金科玉篆久藏弆，抠衣肃谒趋丹关。道流解事颇不俗，启钥导客快纵观。巨橱分列俨四库，绨帙完好无丛残。谛视卷首誌年月，鸿宝知自前明颁。江东三藏此其一，天龙呵护留人寰。金阊白门距千里，鼎峙恰并吴山巅。元妙观对虎邱墖，朝天宫近鸡鸣山。是皆尘世大瀛海，羽陵何必求神仙。潛研宫詹最嗜古，老穷目力搜遗编。手钞行箧六百卷，跋尾一一能贯穿。谓宋藏目久亡佚，得元明本良已难。周秦载籍资考订，贵之不翅青琅玕（说见潛研堂文集道藏目录跋）。緬思天水昔驭宇，祥符宣政相后先。瘿相既领玉清使，灵素复玷青琐班。天书曳帛侈祥瑞，道君受箓徒欺谩。岳图真诰囗（门必）禁御，醮词章奏崇雷坛。维时道藏始传布，剞劂远在书棚前。熒惑庙址尚建，洞霄提举多兼员。运开临安大都会，名册藏合传千年。自洞真部迄正一，峨峨七略纷排籤。说宗彼教苦难信，古书时或参其间。杜镐老儒工润色，京卞亦颇文章娴。刺取子史杂家类，厕诸黄老词旁牵。篇章约略举其要，陈晁旧目存相沿。孔师柱下阐奥旨，汉学河上遗真诠。飞钳鬼谷托吕望，冲虚掷列齐辛鈃。更生抱朴代人述，周佼尹喜枝而骈。参同契衍伯阳诀，鸿烈解证淮南篇。就中郭象本宋产，南华秋水尤精研。医经况复富充栋，岐雷炮炙传仓扁。寥寥足本在天壤，得斯笈幸蒐罗全。明初去宋尚未远，文教远被东南偏。初锓昉自正统代，下逮万历重雕镌。年深讹阙那得免，粹语要未菁华删。如披大典溯永乐，如窥书目储文渊。迄今又阅三百载，世无宋椠惟明刊。古香什袭永辟蠹，摩挲旧泽犹斒斓。丹青侑以名绘手，展视笔力皆飞骞。或步罡斗礼北极，或参虯驭朝水官。金门潭潭竦圭璧，火车爚爚撑戈铤。星冠绚烂泚金碧，霞裙綷囗（纟蔡）烘朱殷。藏珍数有二八幅，仿阿罗汉摹唐贤。装池精美鲜剥蚀，北钤御玺朱文鲜。成化一十有六载，尚方敕赐昭其虔。我闻茂陵好玄学，慕汉武常求还丹。李牧省爵宠方士，僧继晓术尊胡祅。容成诀贡万妃媚，栾大欺售汪直奸。祷祠土木盛交作，势凭厂卫由中涓。流传绘像意何益，阖门书史空传宣。纵云谢载具师法，风自鄫下何观焉。不如琳琅一万册，采掇中有儒家言。科仪符箓虽羼杂，悟道岂必忘蹏筌。书生馋眼诧已饱，得游福地真天缘。人生百事奈牵帅，安得欲虑胥屏捐。精庐就近数椽筑，炉香茗椀供丹铅。繙经坐久不忍别，夕阳西坠犹流连。看江一笑出门去，秋潮秋没随云烟。”
　　庙在梓潼祠南，宋以火德王，故南渡后，建庙于此以奉熒惑之神。明董文敏书坎离既济额，旁有巫山十二峰，雍正六年总督李公卫建亭，题曰巫峡峰青，咸丰辛酉庙毁，书亦散佚。

　　九八、武林藏书录跋【丁立中】

　　先伯父竹舟公编纂是录，未及定稿而卒。先君子復举家所藏庋者编目数种，尝笑曰：是后藏书录料也。将俟辍笔，并付剞劂，不幸遂搆闵凶，未克梓定，修甫兄爰举是录，排稿付刊，工竣授中读之。中于伯父之学，何能罔赘一辞，惟读《宋文宪集》载钱塘沈君墓志云，沈君讳礼，字仲和，家居素善书以应四方之求者，君益刻苦节缩，广致奇异罕有之书，列庋左右，身处其中，昼夜研索，遇格言伟论，则执笔书之座右云。噫，仲和先生当元代凌夷之际，尤以收藏典籍为先务，宜其见重于潛溪矣。伯父世际乱离，间关跋陟，九死一生，较仲和先生为尤酷，而收藏之好，先后同符，录中失载盖偶然耳。异日者安知无一代伟人，如潛溪之阐扬仲和，以彰表吾伯父。虽吾伯父自足千秋，收藏特其末务，然而睹一枝念全体，其传不愈永耶。后嗣子孙，尚体伯父之意，弗漫视所收藏可也。光绪庚子仲冬，姪立中谨识。

　　武林藏书录



