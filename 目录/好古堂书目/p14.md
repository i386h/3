<!-- { "loadSidebar": true } -->
程孟阳、文彦可、陈白室三人共作岁寒三友图十帧。每帧松、竹、梅各图其一，识以印文，皆竞出新意，亦文士之雅制也。又有邵僧弥一帧。
项复初墨竹小轴。上题云：「北?风起处，南柯梦醒初。天然如笑，入神之笔。」
项孔彰四贤观画图。为董思白、陈眉公、项孔彰、僧秋潭。后有七言绝四首，各署一人，不署名，余跋其后，云：「此卷树石乃项孔彰笔，图像者不知何人，岂即孔彰邪?正坐石上右手捉卷者，董思白也。稍侧而两手捉卷者，陈眉公也。据后昂首而观者，项孔彰也。独坐而倚石，若无所营者，僧秋潭也。写其观空之状，尤有思致，独念思翁文采风流，辉映今古。此卷能留其真，使后人有如觌面，足慰遐慕之怀，何幸！何幸！当与西园雅集颉颃不朽矣。吁！宝之。」
又雨竹一轴。极淋漓之致。姚云东以后，所仅见也。予暮年始好项易庵画，收之已不下二三十帧。董思白谓项子京有此文孙，不愧好古，赏鉴百年，食报之胜事，不诬也。
又松风图小卷。宋罗纹纸，高四寸、长三尺，古松数十株，细如丝发，磅礡尽致。谭梁生前题「松乃雄风」四字，后自题曰：「松已具雄骨，风复雄其雄。雄风一振始，雌风四面攻。我登峰顶望，八面皆玲珑。鳞甲多生动，掀髯竞欲翀，响如涛撼激，云翠入空蒙。观彼矫矫势，后羿无疆弓。上帝怒其肆，殷雷布远空。我笔能降伏，图来寸楮中。墨气可吞象，毕竟不言功。功归夫天地，容得老诗翁。崇祯十四年春日，易庵项圣谟题于懒云堂。」
唐宋元名人高幅杂画一册。共十帧。一为唐人渔隐图。作二枯槎，干如屈铁，枝如龙爪，奇笔也。疑是荆浩。一为李唐雪羊。画雪霁群羊，散牧于山阿溪涧间，意态极为生动。一为王辉雨花图。画志公说法，衣折用左手作粗笔，雄俊可观。一为宋人梅花水仙。一为白贲碧桃花折枝。贲字无咎，元大德间钱塘人。作花精妙古雅，可追徐、黄，钱舜举不能过也。题者二人。「玄都千树欲无枝，全得春风烂熳吹。晓露未晞红郁郁，仙源长在日迟迟。」湛渊子白珽「万斛臙脂染绛裙，锦屏春暖晓妆新。东风无限仙源思，逢着渔郎好问津。」清江俞行之一为赵子昂白描王右军像。楷书「至大二年八月四日，吴兴赵孟俯画」。此帧纸色洁白，衣纹细如丝发，神情萧洒，雅合古人神品也。一为刘静修山水。静修名因，有道学盛名，未知其能画也。自题诗曰：「秋山千古一悠然，误落关同笔意边。急着新诗欲收领，风烟惨淡失天全。」一为黄大痴携琴访友图。山顶不作岩石，别具柔秀之致，亦入神品。张子正题云：「群峰卓笔乱云收，独立茅亭满树秋。相访携琴何处客，频频回步度桥头。一峰师，平日墨绘，要不待赞。至于高年，笔力尤妙，真不可及，敬题此画，令人爱玩不已。」一为倪云林山水。上题云：「邃密斋宇静，风雨莫萧萧。复此获良觏，芹菹酒一瓢。群绿澹清閟，幽卉炫崇条。世事方疚如，聊以永今朝。辛丑五月十日，斋居对雨画此，并诗其上。」一为曹云西山水。有淋漓清润之致。
又高幅杂画一册。比前本稍低。一为唐人锺馗。画一鬼作戏术，首承一竿，竿头覆磁盏，若将堕状。锺馗及傔从群鬼数十人，皆目注此盏，作惊愕状。至有不敢正视者，甚奇。一为宋徽宗鹰。立于悬崖飞瀑间，上有玺押。一为东坡笠屐图。其貌惟作微须数茎，风流而兼笃厚，真吾老坡也。衣折用笔如春蚕吐丝，得吴道子法，疑是米元章笔。收藏有「易庵图书」及「黄琳美之印」。对幅王鏊书赞曰：「长公天仙，谪堕人界，人界不容，公气逾迈，斥之杭州，吾因以游，投之赤壁。吾因以适，琼?儋耳。鲸波汗漫，乘桴之游，生平奇观。金莲玉带，曰维东坡，戴笠着屐，亦维东坡。出入诸黎，负瓢行歌，十惇百卞，其如予何，其如予何?」此赞见震泽集。涌幢小品亦载之。一为宋人作夏刘侯御龙氏像。杨简为刘光祖楷书记一篇于上。一为（美术丛书本脱「为」字。）宋人雪溪行旅图。一为赵松雪水墨萱花。下作飞白石殊妙。一为赵仲穆秋林人马。一为吴仲圭墨竹二帧：其一，诗曰：「野竹野竹绝可爱，枝叶扶?有生态。生平素守远荆榛，走壁悬崖穿石隙。虚心抱节山之阿，清风白月聊婆娑。寒梢千尺将如何，渭川淇澳风烟多。至正三年冬十月十日，似之来游武塘，下访，出帙索拙作，匆匆行意，秉烛而为之，老草率易，以塞其请。俟他日，泛蒸溪造竹所作也。梅花老镇顿首。」其一，诗曰：「忆昔相逢武水头，行行送上木兰舟。遥怜日落蒸溪上，野色风声几许愁。梅花人、吴镇顿首。至正四年春二月二十一日也」。案：似之为张伯雨尊人，仲圭两载间为作此二帧，盖其所用意，宜乎书画诗縢妙如此。一为唐子华山水。清润有致。一为胡廷晖松下烹茶图。仇英所取法也。此十一帧，其一帧为赵松雪着色山水小轴。见前，以未装潢，故未入此。
横幅杂画一册。共十一帧；一为宋刻丝水凫。一为唐人奔马图。凡七马，一人后骑，一马驱之，势如追风掣电，奇笔也。一为宋徽宗青绿山水。仿（美术丛书本脱「傲」字。）张僧繇，有玺押。一为马和之魏风葛履篇。作女子在室中缝裳，男子着葛履行霜林间。乃澄心堂纸，有「元庄蓼塘收藏印」。云烟过眼录载庄氏收藏马和之画册，即此也。一为李嵩宫苑图。上有宋内府玺。一为宋人金碧山水。作扇面式，是赵千里笔意。一为赵松雪孟浩然骑驴觅句图。王达善诗跋。又一为水墨二鸳鸯。略作浓淡数笔，而形质巳具。神彩如生，真神品也。款云：「松雪道人写生于吴兴沤波亭。」上对幅题诗二人。「沤波春水绿漪漪，溪敕双双也自宜。一段闲情谁貌得，风流学士酒醒时。」应祯「双宿苕溪上，苹香动晚风。风流人巳矣，冷落水晶宫。」卞荣一为赵仲穆滚马图。对幅?子山题七言长篇一首。一为墨兰。无款。一为唐子华仿郭熙山水。一为明宣宗苜蓿小禽。
方幅杂画二册，共三十六帧。上册：一为吴道子太乙真人，大海中卧莲瓣上，持经卷口诵。一为周昉人物画。两人作拱揖状，一涂花面者，朗白题。一为唐人春山楼阁。一为唐人饮马图。一为周文矩横笛士女。作凤头笛二，已持其一，神思闲雅，其一侍女持之。一为黄筌画眉枙子。一为李成雪屋寒林。屋跨山巅，高级而上，真宋初画格也。一为徐熙白鸽。体势神俊。一为宋人秋林风雨。一为宋人?茶图。一为宋人墨竹。当是湖州玉局笔，竹叶相亚处，留空白一道，乃古画竹法，后人则重迭交加，失古法矣。一为宋徽宗北沁垞。一为宋人来禽山鸟。一为宋人水墨芦鴈。一为宋人黄牡丹。一为宋人竹鸡野菊。一为宋人弥勒。一为宋人寒梅山雀。下册：一为宋徽宗鹡鸽。立于盆池石上。对幅题宣和御制，并玺押。一为马和之墉风君子偕老篇。高宗篆书「君子偕老」四小字。写卫宣姜像，如云鬒发，以及六珈，玉瑱、象揥、诸饰无不具备。象服是宜，极如山、如河之致，扬且之皙，俨胡天胡帝之观。且欲笑如嚬，丰神流溢，宛非贞女气象，洵入神之笔也。世称其为小吴生，殆不诬云。一为宋人果菜。一为马远梅，理宗御书「松下繁梅」四字。又一为渔父。一为刘松年采莲图。一为宋人茶梅双鹊。一为宋人山水作远山陂树，皆极粗笔。中作极细小人物，旅客、渔翁、牧牛童子，及飞鴈停鹭，皆细入毫芒，神采焕发，化工笔也。一为李安忠饮水牛。又一为子母牛。一为宋人败荷脊令。一为钱光甫鱼。一为赵千里宫苑。一为胡廷晖水阁纳凉。一为王孤云楼台倒影。又一为滕王阁。皆细如丝发。一为钱舜举秋葵。一为黄大痴山水。墨法沈古。
又方幅杂画四册。共一百帧。前文衡山八分书「寓留」二字。第一册山水二十帧，皆古名人笔。一为李思训宫苑，有「天水双龙」印。一为展子虔僊山楼阁。一为唐人访戴图，疑王右丞。一为唐人碧梧金阙。一为范宽雪屋。又一为蓝关图。一为宋人雪岭幽居，类关同。一为郭熙柴门晚景。又一为溪桥散步。一为商克明雪溪行旅。一为宋人海日。一为赵千里水阁闲棋。一为宋人松鹤。一为庞子云山水，极工细。一为赵松雪水亭纳凉。一为郭天锡京岘山亭。一为高房山山水。一为雪林山林，雪林不知何人。一为盛子昭秋林钓艇。一为王孤云楼台倒影。第二册山水二十帧，皆宋画苑人笔。一为李唐春溪放棹。又一为秋江晚渡。一为刘松年春山读书。又一为水阁观荷。一为闾次平风雨归舟。一为马远竹亭，有「沈周审玩」印。对幅赵松雪书东坡倦看涩勒暗蛮村绝句一首。又一为松闲玩月。又一为梅龛。又一为竹磴。又一为访戴图。又一为雪沽图。一为夏珪风雨归庄。又一为秋山行旅。又一为捕鱼图。又一为烟江钓艇。又一为寒江独钓。一为楼观柳庄。一为苏显祖梅亭。一为李嵩宫苑。又一为龙舟。第三册人物兽畜三十帧：一为吴道子水月观音。一为周昉洛神。一为唐人牧马图。又一为案鹰图。一为陈居中崔氏听琴。一为宋人杂伎郎。又一为担经僧。一为李后主壶中仙客，用金错刀法。一为王齐翰卑田院图。一为李唐运粮图。又一为马市图。一为刘松年买臣荷薪。又一为列子御风。一为马远刘海戏蟾。又一为李铁拐磨剑。又一为竹下弥勒。又一为竹闲持咒。又一为雪岭盘车。一为赵松雪白描老子立像。一为赵仲穆秋林人马。一为陈所翁龙。一为李唐牛。一为刘松年牧牛图。一为唐人猎马图。一为宋人鞭羊图。一为宋人双羊。又一为乳羊。一为易元吉长臂猿。一为钱舜举狮毛犬。又一为犬眠图。第四册花鸟草虫三十帧：一为黄筌栀子画眉。一为宋徽宗墨竹，作妍鲜承露之态，皆渲染而成，不同后之画竹法。题宣和御笔，作瘦金书并玺押。又一为海错图，有「双龙天水」印。一为徐熙风牡丹。一为黄居寀莲房蟹。一为宋人紫禽山果。一为赵昌桃柳鸳鸯。又一为荷花鸂●。又一为芙蓉白鹭。又一为梅花水凫。一为滕昌佑螳螂。又一为雏雀。一为邱庆余蓼花蜻蜓。一为宋人鸟啄桐实。一为马贲鹰。一为崔白鹅。一为宋人鹌鹑。一为宋人桃花小禽。一为宋人花篮。一为马远梅月。又一为松鹤。对幅杨妹子题诗云：「仙丹傅顶寿无涯，岂许蜉蝣浪得知。行到水边尤可爱，立居松上更相宜。」妹子，宁宗杨后妹也。用坤卦印。马远画，多其所题。一为马逵玫瑰花。又一为倒挂鸟。一为宋人双竹鸡。一为宋人梅雀。一为宋人败荷脊令。一为宋人饥鹰攫兔。一为赵子固三君图，画梅、水仙、山矾。自题云：「从此三君成不泯，爱才谁得似涪翁。」一为赵松雪盆中腊梅。一为王若水双禽采真。
