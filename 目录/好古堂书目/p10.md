<!-- { "loadSidebar": true } -->
董北苑潇湘图。大卷高一尺五寸，长五尺许，缣素完好。作大江迭巘，深林稠木，含烟蓄雨之状，备极奇观。前作着色小人物，江滨巨野之地，乐工数人奏乐，拥二姝及侍女，一舟将抵岸，舟中坐红衣人，上张盖及群从环列。尝见云烟过眼录云：「赵松雪所藏有董元山水一卷，长丈四五，绝佳。乃着色小人物，为娶妇故事。」今案之，即此卷也。所云长丈四五者，盖截其后多矣。明董思白得此卷，始定为潇湘图，跋中云：「卷有文寿承题，董北苑字失其半，不知何图也。既展之，即定为萧湘图。盖宣和画谱所载，而以选诗为境，所谓洞庭张乐地，潇湘帝子游耳。」观思翁此语，因知周草?未喻此。故以为娶妇故事，寿承所题，亦必相沿以为田家娶妇图，思翁勘出，不欲道破，以彰前人之短。故云「字失其半」，其鉴赏既精，而盛德又若此，可敬也。惜其未曾印合草?之书，其为吴兴所藏，历传为娶妇故事，及为后人裁割大半，均未之知耳。此卷思翁笃爱，每十年一题，三十年凡三题，之前二题縢见容台集，兹不录。后一题止署年月，下云「射阳湖舟中阅」，卷首标题，及卷末私记，亦皆亲书。自云：「得于京师彭孔目之家。」思翁殁后，为中州袁伯应所得。伯应名枢，乃思翁年侄。崇祯十五年榷浒墅，购诸其家，亦私记于后。王觉斯跋云：「袁君收藏如此至宝，葵邱城堕家失，有此数帧不宜郁宜快也。」盖以袁获此归旋，遭流寇之乱，此卷无恙。故云「康熙庚申，此卷忽在武林，为予所得，顾此卷前后为赵董两文敏所宝藏，而予亦得暂留雪中之爪，何幸！何幸！今计三十年以来，此卷自北之南云闲，既复自南之北中州，又复北之南武林，无翼而飞，迁流奚速，吁宁可作滞相观耶。己巳为卞令之中丞强易去，又复自南之北北直，寻闻取入秘府矣。」此己卯以前物以其为第一名迹，故追记于此。
黄筌金盆浴鸽图。大幅着色，牡丹下金盆，群鸽相浴。有浴者，有不浴者，有将浴者，有浴罢者，有自上飞下者：共十一鸽。各各生动，极体物之妙，真神品也。案杨廷秀挥尘录载李和文遗事，其家有黄筌金盆鹑鸽图，疑即此也。
宋初人作魏处士诗意图。处士讳野，字仲先，陕州人。真宗时隐居不出，为诗清苦，有名于时。真宗召之不赴，令图其所居以进，具载宋史。此卷乃图其居与像，仲先诗有「洗硕鱼吞墨，烹茶鹤避烟」之句，此景即此诗意也。用笔细润秀雅，不知为何人笔，恐后之李龙眠不是过也。题者三人，当亦祥符间人，诗云：「山空林密草堂深，抱道高居有此人。列坐琴书消永日，遶檐花木霭芳春。烹茶敌睡人如玉，洗砚题诗笔有神。生世欣逢全盛日，布衣终作太平民。荥阳郑厚卜筑东郊岁月深，养高谁复继斯人，白衣纱帽寻常态，翠竹茅堂几度春。教鹤舞风闲遣兴，拂琴弹月自怡神。当时罗网收英俊，肯信林泉有逸民。浔阳吴升大宋熙?世，四海悉升平。辅国皆贤佐，贵富臻显荣。仲先志高蹈，蔼蔼赡佳声。悠然水竹胜，草堂风露清。老鹤跰跹舞，焦桐断续鸣。大布以为服，出跨白驴行。莱公至相得，赋诗适余情。笔扫长短篇，语出鬼神惊。若人之耿介，终始能坚贞。焉知百岁后，泞泞存高名。八十二翁马纯
郭忠恕溪山行旅图。大幅。山皴石脉，松干人衣，皆非近今所恒觏者。予家藏北宋山水名迹，董、巨之类，皆巳散去，存者仅此耳。
李伯时天帝释像。大幅。上写玄武真形，下五龙王迎朝，大海波涛，珠宫贝阙。其中为鼋鼍龟鱼，以及蚌蛤虾蟹之类，靡不悉具。皆现半身为男女形，或手秉乐器或经卷，以随五龙，无奇不备，真伟观也。笔端入化莫测，其起止断非龙眠不办。此画明亡，出于内府，杭人贸京师者得之市中，予又得之杭人，缣理多败，固无怪也。
又十六应真像。细润高简，神采奕奕，不作苍怪，深得自然之妙。无款。虽未必果为龙眠，亦宋人之高手也。凡十六帧。后有元僧弥正书赞一首。
许道宁雪岭盘车图。有小字款。墨色深入缣理，其为北宋人笔无疑。
阎次平寒岩积雪图。大幅。笔力苍深圆秀，不下李晞古。项墨林收（美术丛书本无「收」字。）藏，轴上记用价壹百贰拾锭，得于锡山华氏。张丑作清河书画舫载之。
马远落照图。董思白题于上方。又雪景。大幅。
宋人雪溪渔隐图。仿郭熙。
宋人载鹤图。长三尺，写湖天之景，前画一舫，载鹤而归，末画一人，凭槛而待，意趣甚幽。
刘松年渊明还庄图。作五巨柳，稚子候门，一舟轻扬而来，中坐陶先生，神情坦夷，意致闲适，文衡山前篆书「栗里清风」，文文水、王弇州跋。
马麟寒江独钓图。写江?雪霁，败苇萧萧数株，沙际隐现蚬蛤之属。一老翁施竿，拥袖呵冻。意致幽绝。
宋人宫女勘书图。有「晋府收藏」诸图书。
梵隆六高僧像。前后有「元内府上品」葫芦印，跋者三人，曰：「右僧梵隆六高僧像真迹，笔法出李伯时，而性情实宗阎立本也，可入妙品。奎章阁学士院鉴书博士。」柯九思「吴兴梵隆写罗汉，出入肤楞伽、贯休，此卷精微，直与伯时抗衡，焚香展玩，当有吉祥云覆之，不独撮吾曹于白毫光中矣。」陈继儒梵隆写高僧像本李伯时法，不规规刻画，独于神检措意，此六大士，一蛮奴，十四眸子，尚尚如寒星晓月，芒采互注，英奇哉。古云：至人每不言而相喻以道，此特頰舌無翕張耳，安見老宿鑪?，不具是中也。先师冯司成公，宝此有年，今得重展，巳十五周星矣。」竹懒李日华
张逵东坡笠屐图。后有魏了翁、冯子振、邓熙、李孝光跋语并诗。今录三人。「东坡在儋耳，一日访黎子云，中涂值雨，从农家借箬笠、木屐，戴履而归。妇人小儿争笑，邑犬争吠。东坡曰：「笑所怪也。吠所怪也。魏了翁」东坡道人儋耳诎，田畯往往坐争席。孰黎子云久莫逆，晴沙数步为尔出。中途岂料逢点滴，竹鸡滑滑挥洒疾。河桥冠盖无处觅，老农家具姑副急。瘴屩何异廊庙舄，箬顶齿蹑亦妙剧。前赤壁、后赤壁，玉堂茅屋等瞬息。海南海北共眠食，流行坎止随所适。天一笠、地双屐，风不能飘，雨不湿。」冯子振诗、邓熙书。「头戴笠子脚着屐，村南路滑行者稀。儿女笑人群犬吠，家僮送客子云归。门巷斜斜榕叶重，野田漠漠豆花肥。玉堂闲煞挥豪梦，错唤朝云为燎衣。」李孝光海粟跋未录。
赵松雪苏李泣别图。大横幅。画羊衔苏衣，苏顾羊痛泣，李惨容对之，其余男妇及橐驼、马羊之类以百数，气韵生动，笔致精微，全法唐人，为文敏画中第一。
又古木竹石一轴。石作飞白，树上一鸟，竹色冷冷，如寒玉可爱也。
又着色山水小景。笔意高简，近树法唐人，达山云树又类小米，上书「大德六年三月廿八日，为吉甫兄作。赵孟俯」。题者二人，「小舸轻桡向远山，乱云堆石水声潺。游人莫道来时晚，自有秋容到晚看。」瞿佑「镜天落日万山秋，云水微茫岛屿浮。欲访仙源迷旧?，满江烟雨并归舟。」潘纪 
又赵氏一门木石兰竹卷。一为子昂古木石，竹法唐人，款云：「子昂作与淑安三娘。」一为管夫人竹石，自题云：「暮嶂远含青，春光带空碧。细看风前枝，抛书枕萝石。」一为仲穆兰竹三帧。皆有「会稽马氏图书」，盖其所裒集也。
高房山云山一轴。款云：「克恭为希石作。淋漓滃郁，真趣烂然，奇作也。」倪云林题其上云：「至正癸丑九月八日，偕君麟访耕渔隐者，风雨乍晴，神情开爽，耕渔出房山此图见赏，喜而记此。案：耕渔，徐达左，字良夫也。」
又云山。大幅。上自题云：「云山随处觉，风雨兴中孤。」高克恭并题。案高常侍诗云：「云山行处合，风雨兴中秋。」此略改之。
又一轴。款云：「克恭为子信学士作，其下幅纸敝。」
又云山高逸图。作高山数层，云气吞吐，其下?松松偃树，溪桥书屋，携琴访友，皆清润可掬。远望之，觉有薄雾一层，笼罩其上，奇笔也。无款。有「吴江史明古收藏」印。
井西道人乱山藏寺图。意象奇奥，冥契真宰，脱尽笔墨蹊径。予谓「元人逸格画，当以井西为第一，大痴差足彷佛，山樵、梅老、云林，远不及也。」杨铁?题方幅上曰：「相海上人，持此画求予鉴辨。」予曰：「此井西道人笔格也。予感今之避世者，入山惟恐不深，入林惟恐不密，未见有苍藤古树，森索如此境者也。噫！此非台之寒岩，剡之筱岭乎，追忆旧游于此纸也，恍如梦云，至正壬寅正月十有六日。铁史在云间草玄阁书。」案铁史多题井西画。予又见一诗跋，有「井西道人出神去貌，得蓬莱第一宫。」予又见元人诗，题有「王井西，盖必道士，不知其名，俟考」。
黄大痴群峰耸翠图。款云：「至正辛丑岁七月七日，一峰道人为云峰先生画群峰耸翠图，时年八十有一。」予得此画于山阴朱相国家，相国生平宝重此画，构一楼以对稽山，悬此画于中。大痴又有浮峦暖翠图，与此有二翠之目，皆其高年所作者。陈眉公云：「子久画以浮峦暖翠为第一，恨绢碎耳。今此幅侧理完好，尤足珍云。」
又湖山秋霁图。散木数株，离披坡陀之上。凡数处，皆积雨后景象，下作细笔芦苇数层，一舟从中荡漾而出，俨然九秋雨霁，朝旭初映，微风拂拂时也。上题「湖山秋霁」四字，其芦叶全法北苑潇湘图，乃知名人作画，必有所自云。
又观瀑图。取境幽冷，用意深微，笔墨之痕俱化。上书「平阳黄公望写于云间客舍」，相传大痴，陆姓，常熟人，出继永嘉黄氏，故署平阳。
又山水一轴。写秋林水亭，幽冷可掬。贡性之题云：「此老风流世所知，诗中有画画中诗，晴?笑看淋漓墨，嬴得人呼作大痴。」此诗见本集。
又临溪书屋图。一轴。无款。蓝瑛及子孟并题于边幅。
王叔明兰雪斋图。款云：「黄鹤山中樵者，作于兰雪斋中，清玩其画如作书，信笔挥洒，而天趣横溢，意致超绝。」
又山水一轴。无款。沈石田、沈嘉则题于上方。倪云林设色秋林山色图。远山带夕阳色，松二、绛叶树一、衰柳一。树干多用渴笔，平坡浅沙，三数层，石山齿齿，俨然霜寒水落境也。上题云：「寓馆风雨秋，闲门草苔翳，怀人思奋飞，携书此留滞，玉琴和幽吟，竹牖聊静憩，西山日在望，白云淡生媚，寂寞栖德园，清虚捐世味，石?有余烟，未收煮茗器。八月二日写秋林山色并诗，以遗伯循、文学倪瓒」。
