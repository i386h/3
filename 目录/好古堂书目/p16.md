<!-- { "loadSidebar": true } -->
元僧智清血书法华经七卷。案行愿品云：「剥皮为纸，析骨为笔，刺血为墨，书写经典，积如须弥，为重法故。故不惜身命，此释子血书经典之所为作也。今阅此经皆隐隐成碧色，吁可畏哉！可畏哉！然在昔人以性命肌肤而成，流传至今，直视为玩赏奇物而已。又可叹也！」跋者四人。「出定宏开佛慧门，八年宣演漫殷懃。沥干十指书成了，香散昙花百世春。本寺清上人书经求偈，漫塞其请云。大德辛丑，重阳后五日。」南竺，演福名，二字草书不辨。　「人子之心见于文，心本?不可思议。上人至此还解见月忘指，则双亲何报云乎哉！大德辛丑秋，为南竺清上人书。」明庆嗣良　「止止不须说，我法妙难思。况复书之耶，南竺清上人发精进心，沥十指血，舍所难舍，以六万余言。点点画画，一一书过，毫厘不差。方其心濡神染，一性圆澄，字笔俱忘，可谓真法供养矣。善哉！善哉！大德五年辛丑十月十五日。」金应桂　「佛于天竺山中，灵山会上，宣说此经。青莲花香。白莲花香。红莲花香，已是苦心苦口。为一切众生，切切血脉处，句字里见彻了也。清上人，又从而加诸色，可谓金色金光，光明灿烂，此乃心花发明，照十方剎，书写受持读诵，是人获福无量矣。」径山净伏　以上金荪壁书，仿率更　体，清劲有法，诸师书皆奇妙。而虎岩伏禅师，笔法尤奇，真法宝也。
