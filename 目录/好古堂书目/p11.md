<!-- { "loadSidebar": true } -->
又霜林远岫图。董思白题于边幅云：「倪元镇画出于关仝，少加柔隽，遂成逸品。」此图纯用关法，此轴程孟阳所藏，董思白过其家，索观题之。见孟阳耦耕堂集题董画册后。又师孺斋图卷。自题云：「徐孺新祠湖水滨，沧波荡漾白鸥春。东都第宅埋荒草，南国衣冠荐渚苹。华冑能传青史旧，盛游况喜彩衣新。若逢此士烦相语，蚤瑞明时作凤麟。」倪瓒并诗以赠伯枢茂学。案、伯枢，徐姓、环名，慕徐孺子，以师孺名斋，郑元佑作师孺斋记，文长不录。今录诗跋者五人。「吾慕徐孺子，高风百世师，躬耕东湖上，不为好爵縻，三经既兼综，百家亦傍窥，声名起南服，闾里无拾遗，安车且莫致，府辟将焉为，徒悬太守榻，千载有余思，环也父子闲，文采多令仪，族大由逊绵，玉研传会稽，感彼同自出，景行方在兹，俛修继前躅，高蹈良所稀。」陈基「二月水生黄柳齐，故人直往大江西。?从孺子亭前过，诗向滕王阁上题。自有彩衣娱暇日，更将缃帙事幽栖。山青云白三千里，应是相思路不迷」。钱仲益「徐孺子，躬耕江南卑薄之域，而荐当三辅公族之先，安车元纁，不若豫章太守之一榻，其人盖可知矣。大树将颠之语，惟郭有道闻之，谓之高士宜矣哉。今朝廷清明，野无遗逸，伯枢妙学青年，足为辅世之具，乃以师孺榜其斋庐，余非林宗，不得其说，以待避者至云。」顾禄「徐环伯枢，元季儒流，倪迂为之图，尚左生为之记，胜国诸名公为之题?。意亦笃行君子，以孝悌名者耶。客偶持示此卷，披其图，读其辞，恍然如见其人，敬题数语于卷末，以慰遐慕之思云。」沈周「云林先生用意简远，用笔辄高，一竹一石，巳价千古，何况此卷，屋宇树石，无不着意，他幅以少为佳。此又以多为贵，余生平不一一见，真可爱玩，其后题?，俱出名人手书，画臻极，诗文縢妙，足称三绝矣。」王宠又有程嘉燧、陈盟二跋。前有吴门袁戒卿、华亭周鼎收藏印。尝阅容台集谓云林画幅犹多，画卷绝少，极意崇慕此卷，惜不令思翁见之也。
又枯竹石一轴。自题云：「竹影纵横写月明，青苔石下听鸣筝。我来彷佛三生意，琪树秋风梦亦惊。净名庵主画与韵。」玉（丛书集成初编本作「王」字。）生并诗题者三人。「?篁秀石倚乔柯，隔世相看感慨多，忆共松陆江上住，敲门拄扙每相过。仆与云林翁寓松陵江上十余年，焚香弄翰，酌酒赋诗，日无闲阔，翁今物故矣。披玩此图。岂胜怅然，有动于中耶。因赋诗追思云。是日花雨萦零，柳风寒峭，犹识我此情也。洪武甲子三月十三日。」吕志学「古木修篁傍石栽，岁寒同志绝奇材。悠然对此成佳趣，闲写新诗入画来。越溪归正「云根磊磊玉修修，烟淡风清落木秋。逸笔醉时挥洒后，不知何处采真游。」吴郡徐范
商德符溪亭坐隐图。仿北苑，有清润之致。方?竹石一轴。马治题云：「瑟瑟空外音，兀兀林下定。伊人本无作，独坐昕巳暝。珠光纳大千，重迭秋更莹。万籁何缘生，太虚自成听。悲哉湘川瑟，硁乎卫之磬。　风泉杂梧竹，物我此交罄。如何浊世士，强聒有不醒。焉知圆通门，廓寥谢畦径。文靖携方?所画竹见示，俾录虞道园先生，寄题听秋轩诗，轩盖?在重居寺时，燕私之室也。因记前十五年，?自吴门归，予亦次第先生诗韵，虽不免识者效颦之讥，漫附此以见意耳。」马治此画，李竹懒载于六研斋二笔，谓其竹淅沥如有声，洵不诬也。倪云林集中多有与方?往复诗，又有题其画山一首，山水更不知若何佳耳。
顾定之风竹一轴。上书「迎风」二大字，笔法圆纯，竹二枝，飘飘然随风掀舞，洵仙笔也。方幅有紫芝圃主人题诗，云：「虎头孙子词林彦，少小声华重淮甸。指根到处有清风，写出潇湘秋一片。毵毵凉影舞双鸾，袅袅烟稍卷暮湍。碧云匝地摇森爽，满屋萧萧六月寒。」
董旭字泰初，长江伟观图，画金焦两山，笔意沉雄，类郭河阳，更饶洒落之趣，题以五言长篇，诗学渊古，书法遒媚，可称三绝。同时题诗者，三十有二人，不备录。今止录其自作，曰：「龟书出洛水，神禹膺九畴。岂伊彝伦叙，洪涛亦安流。惟岷西南隅，金火相绸缪。江源发其侧，微茫不容舟。浅滀渊遂涂，道远势乃遒。辛勤逾青城，愤怒脱黄牛。汉水●两川，彭蠡会七州。劬劬朝宗心，自可无滞流。屹彼金与焦，相望仅一沤。离立当要冲，不没亦不浮。大类武安西，震荡不得谋。神奇北山捷，乃以一卒收。又似寻邑兵，兕虎杂貔貅。气贮百文叔，草草就俘囚。叵测天地心，平地陈险幽。我疑东海若，力据江上游。于此战不胜，奔迸若兜矛。不然江神薨，厥妇义从游。天吴役秘怪，负石奠双邱。九思苦未得，物理谅难求。因悲英雄人，争此若射侯。伟哉韩将军，铁锁掣万艘。向非天与灵，万骑真杵投。至今江之波，犹负脱鼠羞。我昔曾过之，渍渍泪盈眸。中流一长啸，宇宙争百忧。东顾无津涘，赤日出海头。西望赤壁矶，尚想孙曹刘。正北维扬城，楼橹郁相纠。寒烟际衰草，日落风飕飗。近闻事益殊，沙户逮称酋。舳舻夹鸼●，浩荡剧长虬。萧瑟但一气，焉能辨邗沟，向来金碧堆，一炬十二楼，诸天尽星散，死树生清秋。时事?覆闲，桑海变蜉蝣。安知亿劫外，伟观宁此不。取我鑫叵罗，披我红锦裘。酹以一杯酒，净洗千古愁。至正丙申之四月，董旭画前图，并赋其左。」
陆天游携琴访友图。小轴。此文衡山所自出也。
徐幼文云林书屋图。纯用淡墨，苍秀逼人，后张锡诗，锡亦作天锡，天顺进士，有书名。
王孟端山水一轴。孤幽淡远，全仿云林笔意，上题诗云：「兴来惬所适，怡然坐苔石。一鸟波闲鸣，数峰天际碧。几欲写幽怀，徘徊忘日夕。王汝玉和诗云：「高吟情自适，憩此林下石。潮来沧海宽，雨霁遥天碧。惆怅望江南，烟深数峰夕。」
又月亭读书图。松秀沈着，有天然妙韵。
刘伯温蜀川图。上题云：「蜀川图为暨阳本中使君西行饯，画法类徐幼文、王孟端，而苍莽过之，青田传记从来不称其能画，而予亦生平仅见此一轴，暇日斋中悬此轴，适家弟蘧庵见之，啧啧赞叹，以为奇特。半月后，忽作札报予曰：「偶阅李戒庵漫笔载此画。」因录其言示予，曰：「诚意伯、青田刘公作蜀川图为暨阳本中使君西行饯者，图为丹阳孙氏所得，徐兼山馆于孙，亲见之，对余说，夫暨阳乃余邑旧称也，本中使君，竟无从考，姑以俟知者。然刘诚意勋业盛矣。亦孰知其余事之精如此。」末又云：「张藻仲有题萧山县尹尹本中、吴越两山亭卷古风一首。抑江阴人，姓尹字本中，为萧山县尹者耶。」予今得戒庵此论，此画益增重矣。戒庵，名栩，江阴人。在嘉靖间丹阳孙氏收藏书画最富。严嵩得丹阳孙育氏画二册，重题秘藏之。见直庐稿。恒又案，金陵琐事，褚偩字本中，洪武时人，不知即其人否。
戴文进水墨。萱花下一猫，宛然如生。又张天师一轴。又三星图小轴。
谢孔昭秋林远岫图。全法大痴，而苍莽秀逸，别具一种妙致，山头清峭，喜其不作迭山状。盖孔昭自谓谢迭山也。题者三人。「霜空木落减青红，古涧寒泉奏晚风，策蹇携琴闲逸者，清标不与世雷同。」纯一「颢气沈沈碧天迥，雨霁?林翠烟暝。溪上山光泼黛浓，溪头流水玻璃净。石径荒凉落叶叶黄，涧声不断松风长。尘香苔软蹇驴稳，地偏行乐应徜徉。」宇文铸「秋林雨初霁，远岫烟中碧。山径久萧条，时有骑驴客。微阳敛斜影，孤鸟沈高?。回首瞩平溪，怅然人语寂。」刘溥
杜东原溪山读书图。和合子久、叔明两家为一，松秀文媚，可称绝品。沈石田题其上云：「桑柘村深日影斜，白云深处带山家，分明万里桥西路，只久春风几树花。」此图为杜东原先生，廿年前笔也。一日卷赠于予，予藏之，又越三寒暑矣。壬午首夏十日，因出观于醉渔周君，醉渔有欲炙之色，予故转授之，复用唐人雍陶访友别墅之韵，诗于左方，诗固拙恶，幸托斯图之末，以连醉渔之爱，不犹蝇之附骥，而能千里者乎。又沈贞吉和其诗云：「绿水桥西野岸斜，书声茅屋是谁家。江南春色无心看，闲却东风杏子花。」此画杜东原所作。启南侄得之，转赠醉渔，赋诗于上，醉渔复索予题，予一见心喜倚歌而和之，吁！岂非所谓将门无败士耶。案贞吉号南斋，石田之世父，竹林酬倡，略分忘形，令人想见前辈风流，深可忻慕云。案东原讳琼，字用嘉，又号鹿冠翁，门人私谥渊孝，醉渔字宗道。姚公绶文饮图。画己与二友在山林间，籍地而饮，投壶在傍，颓然就醉，树竹苍郁。法梅道人后书文字饮诗序一篇，五言古诗一首，字法赵吴兴皆极精。
又山水一轴。上题云：「干坤浩荡着孤亭，树色山光共杳冥。若使子云当日见，置身闲草太玄经。云东逸史题记。送叶有常还洞庭东山，癸卯四月。」
又古木竹石一轴。极荒寒幽翳之趣。上题云：「山中有古木，撑空不记年。偶尔一看竹，大笑清风前。」
