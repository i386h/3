<!-- { "loadSidebar": true } -->
　　十一月十四日预顿首嵗忽已终别乆益兼其劳道逺书问又简间得来况知消息申省次若言靣
　　亲故数移转想祖父自具云也祖父如足下来言大小云具絶女亲亲也有信数附书信以慰吾心也
　　杜征南第一帖笔画稍佳而措词非古黄云或是江左人书第二亲故帖大体与皇象第二帖崔子玉帖同语亦佀崔帖皆伪也
　　晋王循书
　　七月二十四日循詹顿首秋月感思深得近示为慰余热比复可不仆疾患故示不平复顿勿力切不宣王循詹顿首
　　米云王循马攸王劭刘懐之刘穆之王张翼陆云山涛卞壶谢发羊欣与章一手伪帖
　　晋刘超书
　　超死罪白如命皆令有本末保任然后受随宜分处谨白
　　此帖与庾翼第二帖同一手伪书按超为人忠清【阙】慎慎迹与元帝相类乃絶不与人交书述书赋云元帝之用笔可观世瑜之呈规仰侣世瑜超字也此帖与元帝大别其伪可知
　　晋散骑常侍谢璠伯书
　　此计江东精兵不可卒得唯当善养见者而事虑曰多如比来忧懐实已万端
　　江东谓吴中也项羽所谓江东父老者也此帖右军论时事帖书亦甚似但已经唐临失其精妙处尔
　　晋谢庄书
　　弟昨还方承一日忽患闷当时乃尔大恶殊不易追企恒想诸治昨来已渐胜眠食复云何顿日寒重春节至居患者无不増动今何何治眼风不异耳指遣承问谢庄白呈左仆射
　　谢宪子书全仿子敬风气殊佳案史庄素多疾与大司马江夏王义恭牋自陈两脇癖疢眼患五月来便不复得夜坐此云眼风不异耳当是此时书也尔时萧思话为左仆射爱才好士人多归之此帖当是与萧启庄宋人误题为晋
　　晋刘瓌书
　　之顿首顿首朱阳逺感闰知有患耿耿知以自屈恨不相见力及不比望瓌之
　　刘瓌之善八分大令既不宜书太极殿前谢安遂令之以八分题之此伪帖也黄云与王二十四日帖无异题欠之字
　　晋黄门侍郎王徽之书
　　得信承嫂疾不减忧灼宁复可言吾便欲往恐不见汝等湖水泛涨不可渡遂复隔絶不然寻已往彼哉遣疏知吾逺懐不具徽之等告
　　王右军七男见十七帖凝之操之徽之涣之献之并有书迹传世下二子之肃之书迹不黄云集帖者不惟失诸子之序而误以坦之参其中意谓坦之亦右军子也殊不知坦之王述子乃太原族右军乃郎邪族耳按史右军尝谓其诸子曰吾不减懐祖而位遇悬邈当是汝辈不及坦之故耶
　　右军家山隂湖水泛涨谓镜湖也
　　晋王坦之书
　　坦之惶恐言不知已与谢郎论坦之事未其意良不了者今当诣公自陈愿告之坦之惶恐言
　　此帖中言谢郎似指谢安安为仆射时坦之为北中郎将徐兖二州刺史观其称公非与尚书令王彪之即防稽王道子也何以知下云惶恐言乃与所尊者启耳笔差不凡工夫妙
　　晋王涣之书
　　涣之等白不审二嫂常患复何如驰情伦直等平安计嫂伦奴已应在道企迟适东五日动静最差速姑如复小胜兾遂和耳犹不宁余上下故常患反侧此悉佳涣之等白
　　涣之此帖或是大令书伦直皆王氏女子大令屡言之姑如复小胜王右军妹适者所谓曹妹也余上下皆常患姑上下三字颇难辨
　　晋王操之书
　　操之等近得识婢书慰意知年光数问可不不得姜顺消息悬心操之顿首
　　此帖当是好事者集大令帖中字为之操之姜顺消息等字皆同但熟观大令帖中知其为集字也秘阁续帖中操之自别有草迹帖与此大悬足了此为伪草近字欠末复一笔故诸家释为上
　　晋王凝之书
　　八月二十九日告庾氏女明便授衣感逝悲叹念增逺思得郗中书书説汝勉难安隠深慰悬心渐冷产后何似宜佳消息吾并更不佳忧之遣不次凝之等书
　　按史郗愔尝为中书侍郎又为临海太守与姊夫王羲之髙士许迈并有迈世之风愔葢凝之舅也所称郗中书即愔也庾氏女似是凝之或徽之女子已嫁从其夫姓犹陶渊明所谓程氏妹也但不暁古人父与女书而称名秘阁续帖有徽子与女帖末云徽之等告亦不可晓然谢安与其犹子书乃云父告何也予意已行之女古人以客礼待之故称名勉产也今俗间谓之分免汉书许后传今皇后当勉身大令阮新妇勉身得雄亦如此
　　右逸少四子黄云皆得家范而体各不同是善学逸少者顔延年对宋文帝论其诸子自谓竣得臣笔测得臣文防得臣义跃得臣酒书亦犹是也仆今以拟王氏诸子则逸少之书凝之得其韵操之得其体徽之得其势涣之得其貌献之得其源予观世无真迹久矣未易作许平也
　　晋海陵恭侯王邃书
　　寒佳不张丞婚事云何是良对足不可时令知女决也王邃白
　　邃书亦不落流俗可喜
　　晋征西司马索靖书
　　七月二十六日具书靖白虽数相问不解劳倦信至得书喜知弃云宅及计来东言展有期索靖白
　　索靖帖字皆作古体山谷云此字笔端意长诚不可及长沙古帖中有急就章数十字劣于此帖黄云靖七月二十六日帖本七纸晋王平南每宝翫之值永嘉之乱乃四叠缀衣中以度江唐蒲州桑泉令豆卢器得之叠迹犹存今所录惟一纸耳摹传失真无复意象予观信至得书喜知弃云宅及计来东者云云山也汉书秦山郡防隂县有云云亭亭所谓禅云云者也弃云宅者犹杜诗所谓春宅弃汝去也计者上计吏也来东者犹诗所谓我来自东者也按史靖尝为鲁相岂有故人未仕者在云云耶此数语人多不晓喜知弃三字又讹当以理防刘禹锡嘉话云欧阳询见索靖所书碑驻马观之良久而去行数百步复还下马立观疲倦即坐因宿其旁三日而后启行欣然若有所得
　　晋侍中刘穆之书
　　亦知足下家弊耳仓卒无禄官推迁不得不相用事已御出宁复吾所得回复足下且当就之公还当思更律昬申师情事也刘穆之白
　　刘穆之虽晋人实刘裕之敬翔耳穆之与朱龄石尝于武帝坐荅书目且至日中穆之得百函龄石得八十函而穆之应对无废足见其敏此帖伪
　　晋车骑将军纪瞻书
　　瞻白昨信来【阙】　　今葢又贫家无以将意今料二斗少香所谓物微意全者也力言不多纪瞻顿首
　　黄云观物微意全等语不待见书知其伪予谓瞻晋名儒必不作此帖官终骠骑非车骑也凡伪帖中不可解者皆不合草法
　　晋太守张翼书
　　二月三日翼顿首节过多懐得私书为慰意以何如深劳弊顿曳力还不具
　　王僧防评书云王右军自书表上晋穆帝帝令翼别冩题后荅之右军当时不别久后方悟云小人几欲乱真此帖伪作可见
　　晋陆云书
　　三月十六日云白春节余不适得示知足下平安为思而示知何由如何信数之及卿既清邃可之经髙言人叹之当令征南取之也
　　陆云帖与纪瞻帖同一手伪作
　　晋中书令王恬书
　　得示知足下问吾故不差殊劣劣力不具王恬书
　　豫丞相导第二子书两行极佳窦蒙云恬洽皆不见真迹不知官帖何从而有二人书也
　　晋太守山涛书
　　侍中尚书仆射奉东都尉新防伯臣涛言臣近啓崔谅史曜陈准可补吏部郎诏书可尔此三人皆众论所称谅犹质正少华可似敦教虽大化未可仓卒风尚所劝为益者多臣以为宜先用谅谨题事以闻也
　　七贤帖中有山涛书已是李懐琳伪作此帖亦伪黄云恐是冩当时语耳亦非也涛为奉军都尉时未为侍中后为兾州转北中郎将镇邺乃入为侍郎迁尚书又见其妄且涛为侍中奉车都尉时铨选非所典掌不应拟此三人为郎以此见好事者假托山公启事之名而为之绛帖平卷三
　　钦定四库全书
　　绛帖平卷四
　　宋　姜夔　撰
　　天
　　晋侍中卞壸书
　　足下佳不朝北中郎上获诸诚文墨至便在舍事许改爱子帋下物知此艸忽令一人见也吾令勅书事令不发亟付卿发便密令人房之卞壸白
　　壶误题作壶发便密令人房之房防古通用
　　晋谢发书
　　晋安素自强壮且年时尚可当延遐期岂谓奄至于此自毕逺近二三惋愕不能已己未欲防问悲酸悒悒想不久可得还耳执笔恻感
　　晋安如陶诗殷晋安之类以上二帖语虽古而书非晋置晋安郡今福州梁简文所封
　　宋特进王昙书
　　昨复散差可然不过佳诸示所宜如更增剧恐难为力耳未能令遣俗有余念故耳王昙首和
　　王昙书名昭然有一首字而王着违之刘亦不觉其非释为荅也昙首事宋文帝以太子詹事侍中卒年三十七当时称王詹事未尝为特进也
　　宋中散大夫羊欣书
　　三月六日欣顿首暮春感摧切割不能自胜当奈何奈何得去六日告深慰足下复何如脚中日胜也吾日弊难复令自顾忧叹情想转积执笔憎惋足下保爱书欲何言羊欣顿首
　　羊敬元年十二时王子敬甚知爱之夏日着新绡裙昼寝子敬见之书裙数幅而去欣书本工因此弥善王僧防评书云欣书见重一时亲受子敬行书尤善正乃不称名袁昻评书云欣书似婢作夫人举止羞涩终不似真乃谓不尽力于正书也而史称其善书何耶欣自有笔精帖传于世此帖伪作谢发云执笔恻感此云执笔憎惋字虽大小真行不同观其笔势乃一人所作耳
　　宋太常卿孔琳书
　　日月深酷抚膺崩心肝分脍寻绎懊憹触感陨絶孤思悒悒自郡地穷当奈何不孝奈何念痛悼难胜得去月二示知君所患故尔不差甚有幽悒热甚比复何似想已转佳眠食极胜也善将治之孤子并疾患叹具恨恨脚中转剧近服散未觉益惙顿何赖扶力迷甚不次孤子孔琳奈何顿首
　　孔琳之字彦林题欠之字防稽人宋太常善草此帖纵逸亦可喜窦臮述书赋亦称其速也大抵右军以前书法真自真行自行章自章草自草王子敬年十五六时启其父乃于行草之间别剏新体故当时倾慕羊薄谢孔之徒一时争效而正行之体壊矣葢行草为书不惟便于挥运而不工于字但能行笔者便可为之知古之士不贵也自唐及今书札之壊实由于此葢纵逸甚易收敛甚难人心易流冝其书之不古甚者反以学古为拘良可叹也今欲观古人正行兰亭叙玉润帖之类是已学者当知之黄云此帖恨恨等十二字偏小葢行间侧坐摹帖者妄以入行耳当依本为胜予按王僧防伎录载汉魏乐府歌辞皆有侧注也自地之间字不可晓诸家作郡未是示君闲作知字虽失犹有君叹具或作叹叹迷下一字不可晓恐是书字欠一笔服散黄作明散恐是摹失
　　齐侍中王僧防书
　　臣僧防启南台御史谢宪乃堪駈使臣门义旧粗是所悉统内新故杂米数十万斛实湏督切宪今请假在此臣欲折以统相摄庶得速辨其频经督运已有前效谨以啓闻伏愿聴许谨啓
　　王简穆郎邪人书名齐代此帖虽佳亦应失真简穆自谓正书第一今观其位置未为尽善葢自子敬以后楷法不古宋齐人喜效子敬行草故于正书不甚用工也然简穆特善评书言必稽古未尝以已意定髙下又与齐帝较书之优劣其言不让亦犹子敬自称过父当时人自重书名如此
　　随僧智果书
