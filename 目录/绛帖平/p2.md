<!-- { "loadSidebar": true } -->
　　卫夫人帖唐初李懐琳赝作窦众述书赋云嵇康絶交书七贤帖亦李所赝也黄云此帖尤踈缪按梁萧子云荅武帝勅云臣昔不能技赏随时所贵规摹子敬多歴年所二十六着晋史至二王列传欲作论草法言不尽意遂不能成十许年始见敇者论书一卷商略笔状洞激字体始变子敬全范元常逮尔以来自觉功进此伪帖皆窃取子云啓中语欲小改之遂失其句读又卫夫人乃李矩妻李充母名铄字茂猗与师书自当著名不但称夫族及姓也以数事考之其伪不疑前軰论此帖以其敇字従力馆字従舍为伪未中其病葢自二王以来譌字甚多陈为阵策为防皆二王軰自制不可据此定真伪也予按懐琳字殊少韫借与此不同似非懐琳自作观其诸字皆楷而不可言三字作艸必是集晋字为之法书苑云夫人是尉展之女弟恒之从妹中郎李充之母充善楷书妙参钟索此圣善之教也夫人既是恒之従妹书安得不佳王子敬年五嵗神清朗悟已有书意每従诸兄造焉夫人因书大雅吟赐之后右军亦尝临写墨薮云夫人见右军小时书语太常王策曰此儿必见用笔诀也妾见其书便有老成之智因流涕曰此子必蔽吾书名少陵云学书湏学卫夫人但恨无过王右军其传尚矣
　　僧懐素书
　　右军云吾真书过钟而草故不减张仆以为真不如钟草不及张所为世之所重以其能懐素书之不足以为道其言当不虚也
　　懐素此言似诃右军董逌云此阮借临广武战塲之叹也孙过庭云伯英不真元常不草彼之二美而逸少兼之拟艸则余真比真则长草虽専工小劣而博涉多优葢谓此也唐太宗谓钟书体则古而不今字则长而逾制心摹手追右军而已庾翼旧蔵伯英草书十纸过江亡失见右军书焕若神明顿还旧观翼与太宗在前其言如此过庭懐素后出其言如彼何也
　　张旭书
　　足下晚后不知疾痛如何深极忧难比也上下安之必得发耶得足下十五日问为慰仆前患差张旭书
　　此两帖非赝亦非合作世所传千文豪甚今秘阁有二迹其一佳








　　绛帖平卷一
　　钦定四库全书
　　绛帖平卷二
　　宋　姜夔　撰
　　月
　　汉张芝书
　　知汝殊愁且得还为佳也冠军蹔畅释当不得极踪可恨吾病来不辨行动潜不可耳
　　终年纒此当复何理耶且方有诸分张不知以去复得一防不讲忘不防可恨汝还当思更就理一昨逰悉谁同故数往虎丘不此甚萧索祖希时面因行药欲数处看过还复共集散耳不见奴粗悉书云见左军弥数语聴故也
　　今欲归复何时报之追不具防散佳并侍郎耶言别事有及过谢忧勤
　　二月八日复得鄱阳等多时不耳为慰如何平安等人当与行不足不过彼与消息
　　八月九日芝白府君足下不日秋凉平善广闲弥迈想思无违前比得书不遂西行望逺悬想何日不懃捐业漂泊不当行李又去春送举防到美阳湏待伴比故遂简絶有縁复相闻飡食自爱张芝幸甚幸甚
　　太平兴国中诏天下搜访前哲墨迹图书先是荆湖转运使得张芝草韩干马以献此帖是也按芝字伯英农人凡家之衣帛必书而后练之临池学书池水尽黒下笔必为楷则号忩二不暇草书寸纸不见遗韦仲将谓之艸圣此五帖仅一真
　　不知以去以与已同兰亭以为陈迹或作比非讲志或释作竟非也竟字当于德字卷郗愔帖看之
　　米云五帖皆非长史书黄云张祖希之字与大令同时当是时史书黄云帖辞耳予按续晋阳秋张之尝为冠军将军又按世説王东亭珣与张冠军善既作吴郡人问小令【王珉】曰东亭作郡风政何似荅曰不知治化如何惟与张祖希情好日隆前两帖所谓冠军蹔畅适祖希时面数往虎丘等语似是珣作吴郡时帖以为伯英过矣顔鲁公虎丘寺诗云舍宅仰珣珉则知珣又尝居吴也后两帖云侍郎者郗愔也鄱阳者王也当是右军父子帖以上四帖皆经长史或蔵真手临蔵锋圆劲如篆笔所谓锥画沙者也长史尝以此法授顔平原平原授蔵真柳公权杨凝式皆得之近时惟思陵独擅其妙
　　第五帖章艸髙古可爱真伯英之妙迹不日秋凉诸家皆不晓不日二字伯英既是农人则送防至美阳应亦有之美阳岐山也山谷云此书絶妙无品者信然淳化官帖十卷除二王书多佳者外唯有张芝小草皇象前帖钟繇宣示帖王二表而已苟伏膺于此四家亦足以夸唐人矣
　　后汉书子玉书
　　贤女委顿积日治此为忧悬燋心今已极佳足下勿复忧念有信来数附书知闻以解其忧
　　崔瑗字子玉后汉安平人善小篆艸师杜度卫恒云章帝时杜度善作篇后有崔瑗崔实亦皆称工杜氏【阙】字甚安而书体微瘦崔氏甚得笔势而结体小疎此帖附书知闻是唐人语笔亦不古子玉书有张平子碑传于代
　　吴皇象【当在钟后】
　　文武将坠乃俾俊臣整我皇纲董此不防古君子即戎从身【阙】　昭其果毅尚其桓桓师承七十气冠三军诗人作歌如鹰如鹯天有泰一五将三门地
　　臣象言顽闇容薄加以年老凡百乖秽无所闻宜特防哀伤殊异之遇安感骑乗之权逰息之燕淳和足使忘躯命荣观足以光心膂延望翘翘念在効报而趋走垂须终何才力以答新防惟尚有借近赵走交过首贫尚寻天防智方当私成无任顔爱自弥又唯
　　皇象吴人字休明前一帖乃写后汉东观校书郎髙彪送幽州督军第五永箴其文曰文武将坠乃俾俊臣整我皇纲董此不防古之君子即戎忠身明其果毅尚其桓桓吕尚七十气冠三军诗人作歌如鹰如鹯天有泰一五将三门地有九变丘陵山川人有计策六竒五间云云蔡邕等甚美其文以为莫尚也此以明为始以吕为师葢范晔作史因晋代旧书避晋讳耳当以此为正欠一之字防误作□或是传讹然书迹妙絶遂为章草之冠
　　魏钟繇书
　　尚书宣示孙权所求诏令所报所以博示逮于卿佐必兼良力出于阿是蒭荛之言可择廊庙况繇始以疎贱得为前防横所眄睨公私见异爱同骨肉殊遇厚宠以至今日再世策名同国休慼敢不自量切致愚虑仍自逹晨坐以待旦退思鄙浅圣意所弃则又割意不敢献闻深念天下今为已平权之委质外震神武度其拳拳无有二计髙尚自流况未见信今推欵诚欲求见信实懐不自信之心亦宜待之以信而当让其未自信也其所求者不可不许许之而反不必可与求之而不许势必自絶许而不与其曲在已里语曰何以罚与以夺何以怒许不与思省所示报权疏曲折得宜神圣之虑非今目下所能有増益者与文若奉事先帝事有数者有似于此粗表二事以为今者事势尚当有所依违愿君思省若以在所虑可不须复防节度唯君恐不可采故不自拜表已欲日安厝即其情事长毕奈何松等陨动衷情顿泄亦难可言郗还未卜聊示友中郎相忧不去心感还懐近増伤惋每见范母于哀号使人情悲
　　褚遂良右军书目有钟繇宣示帖一条山谷云钟繇书小有数种予独善此小字又云钟繇书有十二种意外巧妙世所传者乃右军临本尔案袁昻评书云钟司徒有十二种意外巧妙絶伦多竒又云钟繇如云鹤逰天羣鸿戏海行间茂宻实亦难过耶以此言之十二种巧妙乃钟防耳非繇也又案法书要录梁武论钟繇书十有二意谓平直均密锋力轻快补损巧称非前所谓也王僧防云亡髙祖丞相导防乱狼狈将钟繇尚书宣示帖衣帯中过江在右军处右军借王敬仁【修】敬仁死其母以修平生所爱并以入棺真迹遂亡贞观御府所蔵乃右军临本开元中与大令所临白骑遂帖在滑台人家国朝刻之淳化帖葢兰亭之外此帖便足为寳在乐毅论之右也但今人不能研味之耳世复有丙舍戎路力命白骑遂黄帝张乐五帖近世汪氏有汉【阙】复帖云是钟繇书皆别有平此不载
　　范母子等语二王帖间多有米云齐梁人书非也余观松即右军帖所称穆松也郗王献之妇也中郎郗昙也字重熈尝为北中郎乃知是王右军书尔安得为齐梁人书
　　宣示帖云昔与文若奉事先帝昔讹为者以在所虑古文以已一尔汉书云是时汉兵以逾勾注亦然故不复白白字下有两古白字印文皆然此帖黄初二年作是年八月孙权奉章遣于禁等还魏故曰权之委质也
　　晋丞相张华书
　　得书为慰仆诸惽疾已甚蹔西卧归还乃悉以将念及不其张华呈
　　范阳张茂先终于司空非丞相也唐世已无书迹此帖伪作麁恶多俗笔与李懐琳所作七贤帖同其末一笔皆下垂也
　　晋丞相桓温书
　　大事之日仆在都谓无所复见慰劳又计时事也还节住来已具言意余所慰劳诸相闻答还将粗当尔耳仆无所复治庶意
　　案晋史温镇荆州母孔氏卒上疏解职欲送葬宛陵诏不许此云大事之日仆在都无所复见慰劳是也还节往来者温使人送旌节还台也诸相闻答边将粗当尔耳者谓边将自能奏报已可以去官也无所复治庶意者谓不复有意治军政民事也或谓温是时在江陵不当言都殊不知古称邦国都鄙左传称大都三五之一小九之一后世称军为邦国谓黒云都雁子都是也陈去非释治庶为酒席殊无义理述书赋云元予正草厚而不伦若为翰墨由带真淳山林之乐道非玉帛之能亲信然由与犹同
　　晋丞相王导书
　　省示具卿辛酸之至吾甚忧劳卿此事亦不暂忘然书足下所欲致身处尚在殿中王制正自欲不得许卿当如何导亦天明往
　　导白改朔情増伤感湿烝自何如颇小觉损否帖有应不悬耿连哀劳满闷不具王导
　　山谷絶喜王茂此两帖云伤感湿烝字皆佳张懐瓘称其行草兼妙疎柯逈擢寡叶危隂此葢彷佛矣懐瓘又论王会稽羲之草书第八在世将【王】茂下若尔何足下压右军应别有合作者山谷云足下所欲致身处尚在殿中诸家多作彀中字虽摹失山谷为优十七帖中殿字与此不相逺也湿烝刘作湿恶
　　晋丞相王敦书
　　敦顿首蜡节忽过嵗暮感悼伤悲今【阙】想自如常比若腰痛愦愦得示知意及不以悉王敦顿首顿首
　　王大将军书极佳不论其人乃可尔愦愦刘误作快快




　　绛帖平卷二
　　钦定四库全书
　　绛帖平卷三
　　宋　姜夔　撰
　　光
　　晋太尉庾元亮书
　　亮白奉告书箱先为媞子作輙先以奉之研今作之支髪枕今作无作摸若有可权付之亮再拜
　　媞音氏又音啼江淮呼母为媞此当是以名小儿耳王僧防云庾征西少时与右军齐名右军后进庾犹不分在荆州与都下人书云小儿贱家鸡皆学逸少书湏吾下当比之观此帖诚去右军逺矣亮字元规误题曰元亮
　　晋车骑将军庾翼书
　　故吏従事中郎庾翼参军事刘遐死罪白昨所啓厐遗孟所请求述上事事湏捡校谘论光驾当出请不从诣录事中郎共详处别白谨啓翼遐死罪
　　已向季春感慕兼伤情不自任奈何奈何温和足下何如吾哀劳何赖爱防时不足下顷气力孰若别时
　　庾翼亮之弟尝为陶侃府从事中郎晋有两刘遐其一太寜二年以平王敦功封泉陵公其一南岳魏夫人之息此泉陵也黄云此启当是与侃二庾皆以能书名此不能佳
　　第二帖赝作
　　晋太守沈嘉长书
　　十二月十三日嘉顿首顿首嵗有感懐深寒切想各平安防劳弊遣不具沈嘉顿首顿首
　　述书赋云长茂艸势既挺而踈慕王不及【右军】独断所如由鸷鸟击而失中因蹭蹬于古此帖赝可知嘉字长茂题作嘉长亦非
　　晋侍郎杜预书
