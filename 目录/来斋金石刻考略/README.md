<!-- { "loadSidebar": true } -->
　　钦定四库全书　　　　　史部十四
　　来斋金石刻考略　　　　目录类二【金石之属】提要
　　【臣】等谨案来斋金石刻考略三卷
　　国朝林侗撰侗字同人侯官贡生中书舍人佶之兄也侗少好金石文字尝游长安求得汉甘泉宫瓦于淳化山中又携拓工厯唐昭陵陪地得英公李勣以下十有六碑当时称其好事是编乃总録古今碑刻凡夏商周六秦汉十九魏一吴一晋五梁一后魏三北齐一后周二隋八唐一百七十三皆据目见者书之中间辨证大抵取之顾炎武金石文字记而颇以己意为折衷多所考据又録唐诸帝御书碑十四种独斥武后不与亦深合排抑僭伪之义惟首列夏禹嵝碑载其友刘鳌石説谓当在祝融峰顶未免失之好奇又于各碑后载入赋咏诗篇亦非欧赵以来题跋之体特其搜罗广博鉴别尚颇详审故考金石者亦有取焉乾隆四十三年七月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀










　　来斋金石刻考畧原序
　　来斋金石刻考畧若干卷吾友闽中林于野侗所集録也尊甫立轩先生今八十矣自元旦至岁除手未尝释卷礼俗士概屏不得见惟以读书为乐家有故业遭乱沦失止余小轩容膝傍搆为楼树蕉竹花果藤蔓之属于檐隙焚香拭几环壁皆图书终日与于野及其仲子鹿原佶俛仰其间泊如也初先生以明经为令于秦为牧于魏与蜀皆有惠政于野从宦游所至搜辑古今石书已成帙及先生解组归于野多交四方士属转相购求所得日益广于夏得岣嵝碑于商得比干墓铜盘铭于周得坛山石刻石鼓文鼎铭孔子题吴季子墓碑于秦得峄山碑至汉则得刻本十九魏吴各一晋六梁一北魏三北齐一周二隋十六而唐最多唐以后无取焉以其近且不胜收也于是分汉魏碑刻为一部唐昭陵陪葬十六碑为一部鹿原又合夏至唐共为总録一部考定史乗之同异兼正欧阳永叔赵明诚杨用修都敬王元美赵子函诸家之得失沿波讨原由端竟绪卓然成书以示来学好古者能无乐于斯与于野之得是书也凡逺防必携良工楮墨以从亲为摹搨其披榛缒险盖有田夫牧防所不能至而奋往不顾者及归箧笥即手为装潢防以名木又若寳玉不足为贵轩冕不足为荣而惟此之珍惜焉世之人逐逐焉各狥其所求未有不以为迂者矣而立轩先生非读书不乐日顾之而色喜则于野之所以娱亲者在是也且与鹿原以古文辞名天下而书法尤擅一时其所得不更多与况诸子继起所以振兴家学者未有已也然则以彼易此于野不愿也予向在许州见闗忠义庙中揷刀石属北齐天保三年所制大佛莲座有记犹可搨又金陵灵谷寺钟铭曰周辟□钟文作□□□□皆古篆可爱天下遗文弃置于荒寂中者不少安得于野辈悉收之成书虽金朽石泐而斯文仍在穹壤间也宿松朱书题

　　钦定四库全书
　　来斋金石刻考畧卷上
　　侯官林侗撰
　　夏
　　衡山岣嵝峰石刻
　　禹书在岣嵝峰者不当称碑洪荒初辟未尝有碑制若重刻于祝融峰及他书院者或用石四片或两片乃可言碑耳按徐灵期衡山记夏禹导水通渎刻石书名山之巅唐刘禹锡寄吕衡州诗传闻祝融峰上有神禹铭古石琅玕姿秘文龙虎形崔融云于铄大禹显允文德龙画傍分螺书匾刻韩退之诗岣嵝山尖神禹碑字青石赤形摹竒科斗拳伸薤倒披鸾飘凤泊拏虎螭事严迹秘鬼莫窥道人独上偶见之我来咨嗟涕涟洏千搜万索何处有森森緑树猿猱悲古人称禹书者不一若刘禹锡葢徒闻其名耳未至其地也韩退之至其地矣未见其石也崔融所云则似见之矣宋朱晦翁与张南轩防南岳寻访不获其后作韩文考异遂谓退之诗为传闻之误嘉定中蜀士何致子一因樵者指得其处摹搨刻于夔门观中后俱亡而岳麓书院及祝融峰诸处又重刻之转相摹仿郡国遂多刻石余友上杭刘鳌石避乱祝融峰读书僧舍数年常亲至其处摩挲乆之印归一纸真如崔融所云龙画傍分螺书匾刻是也然则形模之竒怪变灵秘岂后世所能彷佛万一哉鳌石又云其石不圎不方濶可八九尺径可丈余未至岣嵝絶顶倚于崖壁之间而髙出其上形色不类本山自然之石似是人力安措承帝二字间有一孔相传异人以尘柄负挈来此峰髙不及祝融而峭过之非久居山中有土人指引则不得径路故好古如退之晦翁皆不获见岣嵝字画体圎而意变灵怪不可端倪甄丰竒字颇有其意汉人法钟王楷书皆有所本拙手重翻神圣之灵迹亡矣
　　商
　　比干墓铜盘铭
　　今在卫辉府汲县北十五里比干墓上府志曰比干墓铜盘铭碑石残断字画失真万厯十五年知府周思宸重摹汝帖立石于墓前按薛尚功云开元四年游子武之竒于偃师耕获获一铜片槃形四尺六寸上镂丈深二分其文云右林左泉后道前冈万世之寳兹焉是藏其左右前后冈道并存惟林字无矣泉字亦存考诸图籍即比干之墓府志又载思宸云至元延祐戊午学正王悦临摹汝帖勒石今考啸堂集古録与汝帖逈异证以三代欵式秦汉碑刻则啸堂尚似而旧体亦未可必也惜左右字讹谨按地形改正并摹二篆以献博雅君子路傍有殷太师比干墓碑不知竖于何时嵗乆将仆亦命直之俾往来者得知所遇阅通志兹墓乃载于偃师县移文覈焉止云因耕者得铭而竟忘其墓所噫铭一也何两地而俱得欤此有庙墓而志不载彼无实而虚载焉书之不可尽信也如此夫【史记周武王封比干子坚为长林侯此林氏受姓之始不敢忘也】余庚子夏入秦过函谷闗门数歩路北山半有闗龙逢墓碣仅三尺许山颇陡絶又三十余年壬申春二月再过闗门碣已倒矣今之称忠臣者首龙逢比干而比干庙墓特盛龙逢缺然则后人表章之功岂可少哉予始愧不能登山拜墓复愧旅人不能竖碑惟有一慨
　　周
　　坛山石刻
　　吉日癸巳四字世传穆王登坛山刻此于石宋宋祁寻而摹之县令刘庄凿取归州权郡事李祐龛置防事右壁而为之跋宋濓攷据欵式以为吉日字与周淮父卣伯硕父鼎齐侯镈钟诸欵式合实二千年竒迹赵明诚金石録独以笔画类小篆为疑今考以石鼓文多用小篆恐当时小篆与蝌蚪书兼行明诚已信石鼓为周人书何独于此而疑之宋人施宿以为州廨旧石以政和五年取入内府然则今石或后人翻刻未可知也濓曾摹刻于浦阳山房仍自为防亦有搨本行世今在儒学防门西壁
　　石鼓文
　　凡十鼔今在京师国学先师庙防门左右斯鼓前人之论已详自周宣王至唐宪宗元和千六百余年若自宇文周至元和仅四百年矣韩韦诸公博学好古岂有认四百年物为一千六百年而不知辨乎后人强以其文浅近又以其字非蝌蚪而近小篆疑之亦过矣金人司马定国以字画考之谓是宇文周造着辨万余言杨用修随而和之又惑矣韩昌黎濯冠沐浴告祭酒求移之国学而不能得当年自岐阳至长安不过数百里元人乃能自秦移至燕都悬隔三千里中朝大观固何如哉有元人潘廸音训另立一石余又藏有宋淳化间檇李沈揆摹本缩小鼓文特为精彩共四百五十字
　　焦山鼎铭
　　在镇江府焦山寺中鼎髙一尺三寸二分腹径一尺五寸八分口径一尺四寸五分耳髙三寸濶四寸二分足六寸一分深八寸二分铭九十三字皆古文蚀一字外为云雷之形王西樵先生曰焦山古鼎一髙可二尺许腹有铭韩吏部如石为予言鼎故京口某公家物当分宜枋国时某公官于朝分宜闻此鼎欲之某公不即献因嫁祸焉鼎竟入严氏严氏之败鼎复归某公以祸由鼎作谓鼎不祥舍之寺中郡乘山志皆载山有周鼎一而不详所自也作歌偹掌故焉海云堂中暮相索古鼎照人光駮荦龙文独许吾丘知篆铭略辨周京作宛同石鼓出陈仓那数铜狄传西洛韩公摩挲指向予曾入秦家格天阁云烟过眼已成虚剑去珠还事堪愕安陆飞龙亦英主元修晚慕轩辕乐一德何人曰相嵩金铉只用青词博朝廷仍收养士报杨沈蹇蹇如雕鹗鼎铛有耳岂不闻耻向廻风作秋箨蕚山先生厮养耳纷纷冠葢多酬酢当时不鄙赵师于今谁怜贾秋壑从来铸鼎戒饕餮此物胡为亦遭攫山头尚有焦山诗三尺古碑黒光错只字重于神禹金犹向山林辟不若老奴真欲愧欧阳廿载钤山空寂寞培垒已拉氷山摧有铁谁能铸此错裵回三叹轩几旁极目江天莽寥廓　予丁丑初夏至山寺谓此鼎必加贵重袭藏问寺僧藏鼎处乃引入一陋室尘土黯然寥落可叹近丹徒令邹仪周将鼎铭摹石以传无复古文之朴雅矣予所得一纸乃数十年前故家旧藏可贵也朱竹垞曰鼎铭其人莫考曰王格于周曰司徒南仲殆周时器也其曰立中廷按毛伯敦铭文亦有之薛尚功释为位而周礼小宗伯掌建邦之神位注故书作立郑司农云立读为位古者立位同字古文春秋经公即位为公即立则是铭曰立亦当读位也
　　孔子题吴季子墓碑
　　孔子题字唐大厯十四年润州刺史萧定重刻在丹阳县延陵镇吴季子庙越絶书曰毗陵上湖中冢者延陵季子冢也古名延陵墟即其地也后人又摹刻于县南门外驿前　集古録云吴季子墓铭自前世相传以为孔子所书据张从绅记云旧石湮灭开元中宗命殷仲容摹搨其书以传然则开元之前已有本矣至大厯中萧定又刋于石则转相传摹失其真逺矣按孔子平生未尝至吴以史记世家考之其歴聘诸侯南不逾楚推其歳月踪迹未尝过吴不得亲铭季子之墓又其字特大非古简牍所容第以其名传之乆不可遽废故録之以俟博识君子　顾寜人金石文字记云元吾丘衍学古编曰按古法帖止云呜呼有吴君子六字篆法敦古似乎可信今此碑妄増延陵之墓四字除之字外三字是汉人方篆不与前六字合且音君字作季字汉器蜀郡洗郡字半邉正与此君字同用此法也以季字音显见其谬比干墓前有汉人篆碑亦有此説洪氏释汉字原辨之甚明此不复具今毘陵呼为十字碑
　　秦
　　峄山碑
　　秦李斯篆石髙四尺三寸广二尺二扇每扇八行每行十五字按魏太武登峄山排倒秦碑然摹搨犹为邑人苦聚薪焚之有县宰取旧文刻于石杜甫诗云峄山之碑野火焚枣木传刻肥失真然则此碑亡于唐前其翻刻者或以石或以木矣宋徐铉得古本以授郑文寳淳化五年刻于长安之国子学此碑是也其县令之石本耶其肥失真之木本耶今邹县亦有此石乃至元翻刻夫亦愈失其真矣
　　汉
　　甘泉宫瓦文
