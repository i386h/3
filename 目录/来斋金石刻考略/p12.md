<!-- { "loadSidebar": true } -->
　　此以序与记并书一碑立同州倅防龙朔三年建石髙五尺三寸广三尺计二十九行每行五十八字王元美谓遒逸婉媚波拂处虬如铁线似胜慈恩寺　二碑元美考据详甚谓称龙朔三年者按遂良以永徽六年贬汉州永庆三年徙桂州未防贬爱州嵗余卒未尝生至龙朔也岂遂良尝书之至是始摹搨上石耶称永徽四年中书令臣褚遂良攷之本传宰相表遂良贞观末为中书令后罢永徽三年以吏部尚书同中书门下三品四年进尚书左仆射以前所署衔疑后人附益此不可知但疑以为翻刻则元美未至闗中不知二石所在耳按玉海太宗制圣教序髙宗为太子又述记并勒碑置慈恩寺浮图永徽四年十月褚遂良书则塔本似当年真迹而同州反胜或遂良偶然得意之书故亦勒之石耳
　　道因法师铭
　　李俨撰文欧阳通书龙朔三年建石髙六尺二寸广三尺计二十四行每行七十三字今在西安府学墨洞王元美曰评者谓欧阳兰台疲怯于父而险峻过之道因碑如病维摩髙格贫士虽不饶乐而眉宇间有风霜之气可重也赵子函谓兰台故学父书而小变为险笔时兼分自是南北朝风流余韵李仲璇孔庙碑赵文渊书华岳可覆观也
　　定公断碑【龙朔三年书】
　　三原县汉唐畿辅地县北六十里为白鹿原唐太祖永康陵髙祖献陵敬宗庄陵武宗端陵咸在其上献陵葬万王二贵妃馆陶公主悼懐太子普滕王元婴河间王孝恭等十六王并州总管张沦等六臣之墓亦俱在今独淄川郡王李孝同墓碑存矣其他则上蔡侯臧懐恪东海郡公于辨机黄隋刺史于大猷都督臧希晏剑州长史李广业六碑存焉若燕公于志宁唐初指数其人物墓与碑俱在县北万夀乡碑额题曰大唐故柱国燕国公于公之碑县志载曰于立政碑误也癸夘之夏命工印搨三原诸古碑因得读燕国公之神道后又命役于原上广搜石迹于泥中得片碑仅存书三百六十七字与马髙唐公碑如出一手为殷仲容书无疑有曰以龙朔三年嵗次癸亥二月葬于三原县万夀乡諡曰定公礼也云云与燕国于公葬同域同諡曰定其葬期在癸亥燕公葬以丙寅葢前四年事也未知何人当于唐书再求之第此石前此不知埋没几何年从余搨后恐亦不能再见于世也
　　都尉李君墓志
　　君讳文字纬以麟德元年葬同州冯翊县武城乡之原石方总各一尺四寸计二十四行毎行二十四字在同州学宫　贞观时有李纬太宗征辽房龄居守以纬为民部尚书疏至太宗曰纬好须龄闻遽易之彼纬其名此纬其字新唐书龄字乔单字唐时多有之或以此为褚河南书非也葢唐初人之习褚书而逼肖者矣
　　燕国公于志宁神道碑
　　碑文剥落未知谁氏撰书石髙六尺广三尺二寸计四十五行毎行九十五字亦不知何年所建但薨于麟德二年十月而葬以干封元年丙寅嵗十一月也癸夘夏予既得尽读三原诸石碑县志以此碑为于立政碑予窃惑之碑虽剥蚀数语可辨因考之唐书复与友人申嵂驰谒墓下搨其碑额曰大唐故柱国燕国公于公之碑了然无疑矣葢吏部郎中立政为君之子而东海公辨机黄隋刺史大猷又立政之子君墓与碑俱无恙尚有四石兽存若辨机大猷二君碑存而墓为田矣县志既不载燕公又不知立政墓所在乙巳嵗修秦志董其事者为河濵李楷叔则先生余録燕公墓碑始末乞改订志书叔则先生攘袂称善以为有功古人逾年余抵澶州叔则先生报书珍重云已改正乃今观秦志仍踵前讹何也如杜莱公如晦墓在昭陵亦复载于城南司马村段太尉秀实墓在隣洞县防岸斜口镇而复载于汧阳县郡邑乘不足信如此类甚多也　又石墨镌华云赵明诚有定公曽孙黙成碑黙成为沛令早卒以子休烈显肃代朝亦得立碑黙成不知为辨机为大猷之子此碑亦在三原则休烈至定公正为五世又按碑燕公祖谨周太师諡曰刚父宣道周大将军諡曰献定公七世于此可攷史既多逸县志又已不传贤人君子论定公之后犹有升沈显晦之数寓焉可慨也夫公髙陵人今邑中尚有于姓读书出仕者
　　淄川郡王李孝同碑
　　在三原县北白鹿原不知谁撰诸葛思祯书咸亨元年石髙六尺六寸广三尺计三十行每行七十五字剥蚀过半　按公太祖之从祖弟淮安靖王神通之子太宗为秦公公焉乗间啓王曰秦公瞻视非常功业又大虽非储贰必膺宝厯靖王心然之此亦可为先见矣诸葛思祯与内府临兰亭赵子函以为笔法虬健波拂处大类褚河南书可宝也献陵陪葬仅存此碑
　　碧落碑【咸亨元年】
　　今在绛州　洛中记异录云刺史李谌为母房太妃追荐造像成有二道士来请书之闭戸三日乃开化二白鸽飞去篆文宛然像背此说怪诞然李阳氷观之七日而不忍去学之十二年而不成其妙如此又说阳氷毁其佳者数字而去篆文原刻像背州将以不便摹搨别刻置庙中今所传皆摹本也其文曰有唐五十三禩龙集敦祥欧公谓为髙宗总章三年董谓为咸亨元年按总章三年三月始改咸亨耳释文郑承规书咸通中立书法方整甚有欧虞遗意　唐书言韩王元嘉垂拱中徙绛州刺史洛中记异则云刺史李谌为母房太妃追荐造像其说不合予按韩王元嘉与滕王元婴俱陪葬髙祖献陵在三原县北房太妃当从葬于此也然陪葬献陵十有六王独淄川片石存耳诸塜星列不能指为谁是东望晋绛四百余里盈盈黄河衣带水间而已
　　集王圣教序
　　在西安府儒学墨洞咸亨三年奘法师西域归以二车驰载佛经六百五十七部诏译于慈恩寺僧徒数千人太宗为制圣教序髙宗在春宫为制述圣教序记永徽初褚遂良奉勅书石两通竖于慈恩塔门之西东遂为释氏弁冕缁流仰瞻太宗喜右军真迹寺僧懐仁以一金钱易一字集成斯碑合二宗序记批答并心经勒成以天竺仪仗导至慈恩天子御楼以观可谓盛矣王元美云或谓结体无别搆偏傍多假借葢集书不得不尔今慈恩已毁此石移在郡庠墨洞覆以广屋南向而宗孝经石台北向对立环以石经顔栁诸碑秦人谓之墨洞此碑极为斯世宝重洞中诸匠人轮日摹搨殆无虚晷精彩无存略有形似而已嘉靖乙夘地震石断为二不特宋搨难即初断之搨亦难然世间流传已多重价可获未若定武兰亭之絶响也重刻者多妍丑互见原石方座螭首上下两傍皆刻佛像莲座极精石莹润身髙六尺七寸广三尺计三十行每行八十六字
　　黄隋二州刺史于大猷碑
　　在三原县北原碑剥蚀强半不知撰书人圣厯三年卒按碑文之可读者大猷为燕公志宁之孙吏部郎中立政之子东海郡公辨机之弟也赵子函谓书法全出登善峻防遒健可谓传神　是碑无武后所制字疑非此时所立余至墓下去燕公墓不逺而削者过半
　　骑都尉冯本碑
　　周先天元年阎朝隠撰在髙陵县西南七里男敦分书
　　镇军大将军契苾明碑
　　在咸阳县北五里原上娄师德撰殷元祚书周先天二年　石髙八尺六寸广四尺一寸计三十八行每行七十七字碑最髙大字多完好元祚亦习褚书而廹真者但用武后新制字耳
　　比丘圆满塔碑【正书】
　　在西安府城南华严寺　赵子函云铭石断残不能一半华严寺败垣中得书者无名全出褚登善波拂处虬健絶伦铭内有神龙二年并镇国太平公主等语当是中宗时人习登善书者
　　赠歙州刺史叶慧明书
　　今在金乡县开元五年江夏李【阙】　国子太学生【阙】八分书　此为叶法善之父本传法善括州括苍人
　　三世为道士皆有摄养占卜之术髙宗闻法善名征诣京师法善事髙宗则天中宗殆五十年尝徃来名山数诏入禁中尽礼问道然排挤佛法议者或讥其向背以其术髙终莫之测也睿宗即位称法善有防助之功先天二年拜鸿胪卿封越国公仍旧称为道士止于京师之景龙观又赠其父为歙州刺史年一百七嵗卒
　　兖州都督于辨机碑【开元五年正书】
　　在三原县北原据金石文字为姚崇撰石残缺无书名按辨机燕公志宁之长孙吏部郎中立政子刺史大
　　猷之兄封东海郡公赠兖州都督碑曰葬于三原县万夀乡之先茔余特谒燕公墓辨机大猷二碑相去不逺大猷墓仅存如堵墙辨机墓已平耳其碑存
　　庐山东林寺碑
　　在寺中开元五年李邕撰并书
　　云麾将军李思训碑【开元八年李邕撰书】
　　在蒲城县金粟山　北海此碑乆赫赫人间米元章谓其崛健生疎似为未当下截已尽剥蚀上半存者风神奕奕朱秉器谓良乡亦有此碑文反谓蒲城者为赵文敏临书妄为臆断若良乡为赵书未可知矣杨用修谓其已断或以鐡束之又谓已亡皆无是事六诏传说不足信也思训陪葬睿宗桥陵墓现存而碑即在其前华岳精享昭应之碑【开元八年刘升分书】
　　在华隂县东五里华岳庙五凤楼内甬道东咸廙撰李休光题额　金石文字记曰其文即刻于后周天和三年颂碑之南面其右旁有顔鲁公乾元元年十月题名大字三行【阙】十【阙】字左旁有贾竦元和元年十月华岳庙寺诗太和六年四月侄男宣义郎行华州参军琡重修碑之下方亦有唐人题名此碑前后空处为宋人搀入题名甚多幸正文皆分书题名或或行不相混耳庙中古碑嘉靖末地震多毁唐碑惟此与韩择木二通俱完好
　　衡山岳麓寺碑【开元九年】
　　在寺中李邕书　东林碑与此碑二石皆拓本且石质粗刻手未精安及云麾碑王元美谓残楮断墨犹足倾倒赵子函谓可与云麾伯仲
　　镇军大将军吴文墓铭【集王书】
　　一曰兴福寺碑亦曰半截碑在西安郡墨洞　赵子函曰此碑断残弃西安城南隍中王生尧恵辈见之以语郡守舁置泮宫碑为大将军吴文立兴福寺僧大雅集右军书余观其笔法去圣教逺甚应是集字者不及懐仁而碑中有开元九年字疑又从圣教序诸刻中摹集非右军真迹也　顾宁人曰其文有夫人李氏圆姿替月润脸呈花唐人写状妇容犹有硕人诗意今人以为嫌不肯作此语矣
　　集王四十七字残碑
　　自懐仁集圣教序后唐人集王复有多种余命搨工遍搜残碑西安城南隍中有片石无字出其土中者得四十七字晋是以典疑广神后飡桂极佳教者之正合朽骨石异物传露添异空空无扬讃多尚书文林纷粤縁何以显知慈感纷糺宛然圣教初搨深叹唐石磨泐者多也此四十七字自余搨后不能再传于世也愧不及王生尧恵亦无好事郡守舁入泮宫装附吴文墓志之后为集王之楷法
　　御史台精舎碑
　　在墨洞崔湜撰梁升卿八分书开元十一年　御史台何地而入精舍耶佞佛可鄙若湜之所为则更为佛教罪人特升卿声价重一时东封朝觐序石既为伧父所壊此碑独完好无恙耳
　　娑罗树碑【开元十一年李邕撰并行书】
　　在淮安府城中恶刻不足观逺不逮东林岳麓
　　净业法师塔铭【开元十二年】
　　在西安府城南香积寺毕彦雄撰无书者名　赵子函云法亦习褚登善者劲防似之而其钩磔处稍不及耳万厯间侍御杨修龄亟赏之遂多搨者石固完好
　　大智禅师碑并隂
　　在西安府墨洞严挺之撰史惟则八分书并篆额开元二十四年九月碑隂并记阳伯成撰史惟则分书开元二十九年　窦泉书谱称其古今折衷大小应变如因髙而嘱逺俯川陆而必见今观此碑信是开元间分书第一手智师见方技传传云开元二十年卒碑云二十四年三藏奘之卒传与塔铭亦不同
　　大德进法师塔铭
