<!-- { "loadSidebar": true } -->
　　公讳岩字梦臣闽建州人乡进士黄璞撰文安定胡兆祉书景福二年八月立　按朱子纲目僖宗中和四年甲辰十二月以陈岩为福建观察使初黄巢转掠福建建州人陈岩聚众数千保乡里号九龙军观察使郑镒表以自代岩为治有威惠闽人安之　昭宗二年辛亥十二月福建观察使陈岩卒岩疾病遣使召泉州刺史王潮欲授以军政未至而卒都将范晖讽将士推已为留后发兵拒潮潮遣弟审知攻福州入其城潮自称留后素服塟岩以女妻其子延晦厚抚其家　康煕甲申九月石工有以旧铭石来求售者谛视知为陈公墓志叹诧乆之众议舁置郡庠按黄巢之乱涂毒中原至于陷京师惟沙陀李克用破之于北陈公驱之于南李氏竟代唐而有天下为唐室立九庙陈公于南方观察九载授军柄于王潮以及审知奉唐正朔念余年保境息民陈公之功德于闽甚钜璞铭文叙次颇详志云厝于闽县敦业乡太平里宋太平兴国间析置懐安县前明万厯并入侯官今北郊三十八都是也此石出于北郊村民黄福之家福于屋后浚沟得之遂加发掘见圹中石室规制宏壮时乡隣多目击者伧父俗儿乌知其为名贤蛰骨之区而防惜之哉乙酉春仲诸生陈祈广等相率上其事于制府牒下有司乃有豪强奄有其地欲毁古塜而作新坟多方狡辩展转支离甚至指铭文厝字为非葬夫篆额明书墓志铭矣今以为非葬则孝经云卜其宅兆而安厝之者非欤终则摭建宁县志以为疑案夫纂辑志乗出于后人之手攷据失实如李忠定公墓今在侯官桐口大家山而邵武郡志无锡县志皆载有公墓朱夫子墓今在建阳考亭山而徽郡志亦载有公墓此类殊多即建宁县志亦云今已无迹矣其出流传附防可知岂若志铭为当年殉葬法物大书深刻正以防陵谷之变迁为千古不磨者哉有司一惟豪强之言是聴诸生数屈辱于公庭灰心结舌以古宪之丰功伟烈一坏莫保吁可胜叹哉予于唐末既得沙陀李氏二残碑今又得读陈公墓志窃叹二人功迹相类防碣荒碑皆可寳也代州志载晋王墓明时为土人所发能见梦于神宗官为完之岂陈公一代人杰而今灵爽遂尔销沉哉可慨也
　　晋王李克用北岳庙题记
　　河东节度使检校太保同中书门下平章事陇西郡王李克用以幽镇侵扰中山领畨汉歩骑五十万众亲来救援与易定司空同申祈祷翌日过常山问罪时中和五年二月二十一日克用记易定节度使检校司空王处存看题至三月十七日以幽州请就和好遂却班师再谒晬容兼申赛谢便取飞狐路却归河东克用重记天防十二年七月六日尚书都官员外郎知曲阳县事髙君陈摹刋　朱彛尊曰文称中和五年二月者即光啓元年考僖宗以是年二月至鳯翔三月还京改元之诏防未下通鉴遣将康君立救处存两题名则云领畨汉兵五十万众亲来救援与通鉴异文云至三月幽州请就和好遂班师取飞狐路却归河东则又史所不及载者






　　来斋金石刻考略卷下
