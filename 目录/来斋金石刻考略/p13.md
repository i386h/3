<!-- { "loadSidebar": true } -->
　　在西安府实际寺陈光撰僧智详正书开元二十五年七月碑残仅存形似书法亦是善学褚者
　　大德檀法师塔铭【开元二十五年正书】
　　在西安府城西金胜寺即唐崇仁寺姜立祐撰无书名赵子函云行草笔法圆健清逸当与建初大遍觉铭
　　并观
　　鐡弥勒像颂【开元二十九年】
　　在交城县石壁寺林谔撰房嶙妻髙氏行书　寺自元祐至今三燬于火碑亦屡经重刻犹奕奕乃尔深得右军圣教之意闺阁用笔无出其右者　欧阳集古録云余所集録古文自周秦以下讫于显德凡千卷唐居其十七八其名臣显达下至山林幽隠之士所书莫不皆有而妇人之书惟髙氏一人尔其所书刻石存于今者惟此颂与安公美正颂二碑笔画字体逺不相类殆非一人之书疑摹刻不同亦不应相逺如此又疑好事者寓名以为竒也识者当自辨之　又云予与蔡君谟论书以为书之盛莫盛于唐书之废莫废于今余之所録如于頔髙骈下至陈游环等书皆有葢武夫悍将暨楷书手辈字皆可爱今文儒之盛其书屈指可数者无二三人非皆不能葢忽不为尔唐人书见于今而名不知于当时者如张师立缪师愈之类葢不可胜数也非余録之则将泯然于后世矣余之集古不为无益也夫
　　梦真容碑【蘓灵芝行书】
　　在盩厔县楼观　宗自言梦见元皇帝云有像在京城西南百余里即命使同诸道士求得之于盩厔县楼观东南山阜间迎至兴庆宫开元二十九年四月事也
　　元灵应颂【天宝元载】
　　在盩厔县楼观戴琁撰序刘同升撰颂戴伋八分书赵崡曰此颂刻于宗圣观记之北面唐人分书甚佳但经元人翻本减弱矣碑侧宋蘓轼书并诗弟辙诗嵗乆剥蚀元人别摹一碑视碑侧字法亦减
　　隆阐法师碑
　　在西安儒学天宝二年　首行唐实际寺故寺主懐恽奉勅赠隆阐大法师碑铭并序其下曰懐恽及书葢不可晓第其书亦自出圣教稍完媚乏萧疎之致矣
　　述圣颂
　　在岳庙东道院达奚珣撰吕向撰颂并正书天宝十三载　其隂之上方有韩赏岳神文韩择木分书下方有大厯九年华隂令卢朝彻谒岳庙文有贞元九年十三年题名左旁有乾元元年张惟一祈雨记右旁有上元元年华隂县令王有等题名李枢书上为篆下为八分髙宗干陵有述圣颂武后制文中宗书遒健得欧虞
　　遗意石来自于阗填以金屑照耀陵园后仆断为数段万厯间赵子函见其两段予登陵不见此石矣
　　心经【无年月郑万钧草书】
　　旧在长安百塔寺成化中西安守孙仁移置墨洞计三十行后尚有二年嵗除先姊忌辰百塔寺内十二字今亦亡矣
　　祈雨记
　　在岳庙述圣颂之左侧张惟一撰李权分书乾元二年
　　华隂令王宥谒岳记【上元元年】
　　在岳庙精享碑下方上为篆下为八分李枢书　王伯厚言华岳题名五百十一人再题三十一人自开元迄清泰今存者惟此与述圣颂及鲁公乾元记不过二十余人而已又因地震之后以碎石装砌岳庙大门墙上亦有唐人题今王无异所搨得者通共九十二人有裴士淹李德裕李商隠名欧阳永叔云华岳题名自唐开元三十三年讫后唐清泰二年实二百一年题名者五百十一人再题名又三十一人録为十卷徃徃当时知名士也或兄弟同游或子侄并侍或寮属将佐之咸在或山人处士之相携或奉使奔命有行役之劳或穷髙望逺极登临之适其富贵贫贱欢乐忧悲非惟人事百端而亦世变多故开元二十三年嵗在丙子是年天子躬耕借田肆大赦群臣方颂太平请封禅葢唐极盛之时也清泰二年嵗在乙未废帝簒立之明年也是嵗石敬塘以太原反召契丹入自雁门废帝自焚于洛阳而晋髙祖入自太原五代极乱之时也始终二百年间或治或乱或盛或衰而徃者来者先者后者虽穷达夀夭参差不齐而斯五百人者卒归于共尽也其姓名嵗月风霜剥裂亦或在或亡其存者独有千仞之山石泉尔故特録其题名刻石每抚卷慨然何异临长川而叹逝者也治平元年清明后一日书
　　左金吾卫将军臧希晏碑
　　在三原县北白鹿原广德二年韩秀弼八分书希晏与其父右武卫将军懐恪伯父羽林大将军懐亮并兄弟七人墓俱在原上懐恪碑为顔鲁公书与此碑俱存其余墓在而碑亡
　　三坟记　先茔记
　　二石俱在墨洞俱李季卿撰李阳氷篆书　元吾丘衍学古编曰阳氷名潮杜甫甥也后以字行因以为名而别字少温　按杨用修以为潮另自一人顾宁人亦云阳氷赵郡人太白从叔其字少温见于宣和书谱与其名相应若名潮而以阳氷少温为字于义皆无取且阳氷工篆书潮工八分观赵氏金石録载城隍神祠记忘归台铭孔子庙记先茔碑三坟记等为李阳氷篆书而慧义寺弥勒像碑彭元曜墓志为李潮书则其非一人明矣　杜甫李潮八分小篆歌苍颉鸟迹既茫昧字体变化如浮云陈仓石鼓又已讹大小二篆生八分秦有李斯汉蔡邕中间作者絶不闻峄山之碑野火焚枣木传刻肥失真苦县光和尚骨立书贵瘦硬方通神惜哉李蔡不复得吾甥李潮下笔亲尚书韩择木骑曹蔡有隣开元以来数八分潮也奄有二子成三人况潮小篆逼秦相快剑长防森相向八分一字值百金蛟龙盘拏肉屈强吴郡张颠夸草书草书非古空雄壮岂如吾甥不流宕丞相中郎丈人行巴东逢李潮逾月求我歌我今衰老才力薄潮乎潮乎奈汝何
　　华隂令卢朝彻谒岳记
　　在岳庙与祈雨记同石大厯九年
　　赠兵部尚书清源公王忠嗣碑
　　在渭南县东闗内大厯十年元载撰文王缙正书碑隂宋崇宁元丰间王临吕希逸等过墓读碑各有题记按唐书本传忠嗣父海賔为五原太守开元二年七月与吐蕃战初以捷闻既败没子训方九嵗帝召见入伏地哭帝抚之曰真羽林孤也吾当壮而将之赐今名养禁中长雄毅寡言为皇甫惟明所陷贬东阳府果毅以杜希望请赴河西从下新城破吐蕃功最转朔方节度与奚战桑干河取回纥右厢降叶防加左卫大将军塞外晏然忠嗣勇敢负气然为将乃持重自朔方至云中连袤数千里据要险筑城堡斥地益逺自张仁愿筑受降城而来忠嗣继其功佩河西陇右朔方河东四节度印控劲兵重地者万里近古未有也时方有事石堡城忠嗣以为未可李林甫因毁之上前于是诏董延光下石堡令忠嗣分兵应之忠嗣不得己未出军而赏格不立兵马使李光弼谏曰大夫爱惜士死有拒延光心虽名受诏付数万之众而不立重赏则何以贾士勇乎延光攻石堡不下必委罪大夫大夫奈何惜数万匹帛而以啓谗人之口乎忠嗣曰吾思之乆矣得一城不足以制敌而空杀无罪数万人此忠嗣之所不为异日即天子见责吾亦何忍以数万人命博一官哉光弼曰大夫能行古人所行复何言遂趋出而延光果诉忠嗣沮兵防安禄山城雄武请忠嗣为助欲因留其兵忠嗣上言禄山必乱林甫益恶之诬忠嗣养宫中云吾欲奉太子帝怒下三司讯当死哥舒翰方有宠请以官爵赎忠嗣罪贬汉阳守卒年四十五后竟防石堡然死亡略尽如忠嗣言寳应间赠兵部尚书太子太师　宋祁曰以忠嗣之才防石堡之得不偿所亡髙马直以空虏资识安禄山乱萌可谓深谋然卒死放地自古忠臣工于谋国则绌于身多矣可胜诧哉　王世贞曰哥舒之力争义者能之李临淮之先见智者能之清源仁者也所见逺而超矣　来斋林侗曰王海賔战死青海西宗育孤于禁中恩隆宠渥千载下为之感泣况身受其赐者乎清源之不为身谋良有以也特宗始厚而终薄始任贤而终信防亦始治而终乱然而社稷无陨唐祚再安用旧日之部曲成光复之大功其一念诚恳夫固有入人深者矣　按元载清源之女夫为妇翁制隧石文事与史传合第沿六朝余韵语多骈偶不足以阐发清源之伟略大节耳王缙乃右丞维之弟当日诗称王维崔灏书称王缙李邕且谓其过薛少保稷缙书固自知名松雪翁之所师资也载缙并相终以贿败载信有罪乃其妻王氏付长安县杖杀之曽不得邀清源公一世之宥可与邺侯之子同一慨也
　　东明五言诗
　　在秦藩司后堂西仓台前　前首笔谢灵运书四字遂传为谢康乐笔矣而董元宰收入戯鸿堂帖防之曰项元度出示谢客真迹予乍展卷即命为张旭卷末有丰考功防项持谢书甚坚予谓元度曰四声定于沈约狂草始于伯髙谢客时都无是也且东明二诗乃庾开府步虚词谢安得预书之乎元度曰此陶景所谓元常老骨更防荣造者矣遂为改防第不知初刻石时果何所据以为谢也
　　千字文断石　肚痛帖
　　二石俱在西安墨洞张旭草书　帖云忽肚痛不可忍不知是冷热所致欲服大黄汤冷热俱有益如何为计云王元美谓二帖出鬼入神恍惚不可测今千字文断石有五而肚痛一帖宋人李丕绪为僧彦脩刻草诗附刻此帖于末元美谓僧札极恶岂可先于长史予装潢之际以东明千文肚痛为张长史三帖且谓素师所景行故録于素师之前其彦脩草书不録
　　懐素自序帖
　　懐素自序草书大厯十二年丁巳十月嘉靖间长洲文氏刻于石　元美曰此帖如并州劲鐡北山迅鹰竒矫无前独冠诸种然坐此亦不得与二王盟仅崛强江淮耳真迹歴数相臣家归陆宰近闻一总帅以八百金购之复入平津邸矣于乎素师不习莲花梵字作此有为迹堕落缣素伴朱提入紫闼宛转粉黛间对肥肉大酒不亦重痛辱哉安得祖龙火了此累刼障为快也此帖前入严相宅今又不知落何所矣
　　赠扬州都督段行琛碑【张増正书】
　　在汧阳县无撰者名李同系篆额大厯十四年　按行琛段太尉秀实父也汧阳人墓在汧阳以太尉贵赠扬州都督死于朱泚之难德宗改葬太尉防岸东御制碑文皇太子诵书末云以志吾过且旌善人今在临潼县斜口镇碑亡矣墓存俗呼为烈士塜未尝归葬汧阳秦通志于汧阳县载段府君行琛墓又载太尉段秀实墓何未深考欤予装此帖録德宗碑并栁宗元所上太尉逸事状于后遂成完观　碑云行琛字行琛髙标甲科贲丘园而用晦次子秀实投笔占募广德二年九月赠府君秘书省著作郎狄夫人太原县太君上以王翊亮三朝大厯十年五月加赠府君婺州刺史夫人太原郡太夫人十一年冬旧使马璘表王自代诏迁御史大夫十三年五月赠扬州大都督夫人沂国太夫人府君葢三赠官云　太尉守泾州御吐蕃弹筝峡予过泾吊太尉诗并録段公何烈烈宛委伸其节杀贼恨不死笏乃不如铁浩气激沧溟日月力提挈边城秋色暗游子泪呜咽泾水作筝声崆峒五月雪黒雾湿征衣晨兴野径灭防马登髙原黄沙埋战血遐想英特资天空心胆热唐室既中衰如何多俊杰常山与睢阳烹妾与抉舌八十老鲁公之死不少折徒保七尺躯视息犹蠓蠛改修季子延陵庙碑【大厯十四年萧定书】
　　在丹阳县
　　景教流行中国碑
　　今在西安城西金胜寺内僧景净述吕秀岩书建中二年　石髙五尺四寸广二尺六寸计三十二行每行六十二字明崇祯间西安守晋陵邹静长先生有幼子曰化生生而隽慧甫能行便解作合掌礼佛二六时中略无疲懈居无何而病微瞑笑视翛然长逝卜葬于长安崇仁寺之南掘数尺得一石乃景教流行碑也此碑沉埋千年而今始出质之三世因縁此儿其净头陀再来耶则佳城之待沈彬开门之俟阳明此语为不诬矣见频阳刘雨化集中字完好无一损者下截及末多作佛经畨字
　　三藏不空和尚碑
