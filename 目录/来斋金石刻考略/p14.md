<!-- { "loadSidebar": true } -->
　　在西安郡庠严郢撰徐浩正书建中二年　旧唐书王缙传云初代宗喜祠祀未甚重佛而元载杜鸿渐与缙喜饭僧徒代宗尝问以福业报应事载等因而唘奏代宗由是奉之过当尝令僧百余人于宫中陈设佛像经行念诵谓之内道塲其饮膳之厚穷极珍异出入乗厩马度支具廪给每西蕃入宼必令羣僧讲诵仁王经以禳虏宼茍幸其退则横加锡赐胡僧不空官至卿监封国公通籍禁中势移公卿争权擅威日相凌夺凡京畿之丰田美利多归于寺观吏不能制僧徒虽有藏奸蓄乱败戮相继而代宗信心不易乃诏天下官吏不得棰曳僧尼又见缙等施财立寺穷极丽每对扬啓沃必以业报为证以为国家庆祚灵长皆福报所资业力已定虽小有患难不足道也故禄山史思明毒乱方炽而皆有子祸仆固懐恩将乱而死西域犯阙未击而退此皆人力所未能制也帝信之愈甚公卿大臣既推以业报则人事弃而不修故大厯刑政日以陵迟有由然也五台山有金阁寺铸铜为瓦涂金于上照耀山谷计钱巨亿万缙为宰相给中书符牒令台山僧数十人分行郡县聚徒讲说以求货利代宗七月望日于内道塲造盂兰盆防饰以金翠所费百万又设髙祖以下七圣神座备幡节龙伞衣裳之制各书尊号于幡上以识之舁出内陈于寺观是日排仪仗百寮序立于光顺门以俟之幡花鼓舞迎呼道路嵗以为常其伤教之源始于缙也史传所言佞佛之弊至切故具録之按此碑不空以一胡僧而官至特进大鸿胪开府仪同三司肃国公遂为后代沙门授官之祖吁亦异矣　府元载不空赠官诏曰大道之行同合于异相王者至理总归于正法方化成之齐致何儒释之殊涂故前代帝皇罔不崇信法教宏阐与时偕行特进试鸿胪卿大兴善寺三藏沙门大广智不空我之宗师人之舟楫超诣三学坐离于见闻修持万行常示于化灭执律舍缚防戒为仪继明善教之志来受人王之请朕在先朝早闻道要及当付嘱常所归依每每执经内殿开法前席凭几同胶序之礼顺风比崆峒之问而妙音圆演宻行内持待扣如流自涯皆悟涤除昏妄调伏魔寃天人洗心于度门龙鬼受职于神印固以气消灾厉福致吉祥当有命秩用申优礼而得师为盛味道滋深思复强名载明前志夫妙界有庄严之士内品有果地之仪本乎尚德敬顺时典可开府仪同三司仍封肃国公赠司空諡曰大辩正广智不空三藏和尚　按浩传曰父峤之善书以法授浩世状其书曰怒猊抉石渴骥奔泉尤为司空图所爱又尝论书曰鹰隼乏彩而翰飞戾天者骨劲而气猛也翚翟备色而翺翔百步者肉丰而力沉也若藻耀髙翔书之凤凰矣可谓夸诩之极今观此碑虽结法老劲而防少清逸在唐书中似非其至者而宋人之能书者多祖其笔惟莆阳师宗鲁国故为逈出
　　武康郡王李元谅懋功昭德颂碑【即骆元光赐姓名】
　　在华州治大内门张蒙撰韩秀弼分书李彛篆额贞元五年　旧唐书李元谅传元谅本名骆元光尝在潼闗领军积数十年军士皆畏服德宗居奉天贼泚遣伪将何望之轻骑袭华州刺史董晋弃州走望之遂据城将聚兵以絶东道元谅自潼闗将所部乗其未设备径攻望之遂防华州望之走归元谅乃修城隍器械召募不数日得兵万余人军益振以功加御史中丞贼泚数遣兵来宼辄击却之迁华州刺史兼御史大夫潼闗防御镇国军节度使与副元帅李晟进收京邑力战壊苑垣而入遂复京师赐姓李改名元谅官终陇右节度使
　　懐素圣母帖
　　在西安郡庠草书贞元九年　王元美云素师诸帖皆遒瘦而露骨此书独匀穏清熟妙不可言唯姿态少逊大令余翩翩近之矣　赵子函云此石元祐年刻刻手极佳与藏真律公帖俱不失素师笔意
　　懐素藏真律公二帖
　　在西安郡庠　王元美云懐素藏真律公二帖乃游丝笔意萦回怳中有挽强饮石之劲至不易得防尾周越书得其遗意蒋之竒书有苏黄法皆可重也赵子函云以下诸防皆可删李白防尤属赝作
　　千字文【懐素草书】
　　在西安郡庠　赵子函云此帖明成化间余肃敏公刻于石者书故横肆以刻手不良遂使素师婉转清逸趣十失其五所未亡者骨肉耳视前二帖斯为下矣
　　劒州长史李广业碑
　　在三原县北原与淄川郡王孝同碑近贞元二十年郑云逵撰碑泐不知谁正书　杜甫赠劔州李长史广业诗使君髙义驱今古寥落三年坐劒州但见文翁能化蜀焉知李广未封侯路经滟滪双蓬鬓天入沧浪一钓舟戎马相逢更何日春风回首仲宣楼　王元美云长史名广业曽祖淮安王神通父云麾将军璲子为都统国贞贞子庶人锜也以锜显故立碑碑立未五年而锜用叛僇矣夫一传而子死事再传而孙死叛不亦大迳庭哉碑词多泐阙不可读书撰人有曰尚书刑部侍郎上柱国原武男有曰使持节华州诸军事者而皆不可攷矣书法极清婉可玩集古金石诸书具遗之因志其略　赵子函云广业即孝同之孙为劒州长史长子国贞为王元振所害者次子若水仕金吾卫大将军通事舍人功名俱不显以国贞子锜始树此碑攷之史国贞原名若幽而附若水于李齐物传云齐物族弟不言为国贞亲弟又孝同碑中有子瑱此碑云云麾将军璲公之烈考则广业家世歴歴可寻至锜以叛遂亡此碑贞元二十年立后五年锜始叛也今碑中有云谓云逵尝学旧史云云而前署撰官刑部侍郎当是郑云逵攷云逵正与李锜同时撰文无疑但碑文又上柱国原武县开国男云逵传不及或史略之耳书者则诚不可攷书法真乃徐浩敌手
　　楚金禅师碑
　　在墨洞鲁公多寳塔碑隂沙门飞锡撰吴通微正书贞元二十一年　岑参有登千福寺楚金禅师法华院诗即此　赵子函云吴通微为学士工行草然有讥其近吏者此碑清圆婉逸虽钩磔小减而亦微有晋人丰度
　　贾竦谒华岳庙诗
　　诗五字十八韵刻于后周天和二年华岳碑之右旁正书元和元年
　　蜀丞相诸葛武侯祠堂碑
　　在成都府裴度撰栁公绰正书元和四年　孙樵刻诸葛武侯碑隂文曰赤帝子火炽四百年天厌其热洎献烬矣武侯独不愤不顾收死灰于蜀欲嘘而再然之艰乎为力哉是以四称武岐雍间地不尺濶抑非智不周天意炳炳然也夫以武侯之贤宁靡筹其不可也葢激备隆中天下托不欲曲肱安谷终儿女子手将驰驱死备志耶由是覈武侯之所为殆庶几矣然跨西南一隅与吴魏抗国提卒数万绰绰乎去留无我枝者是亦善为兵矣史夀以为短应变真抑武侯哉俾武侯不早入地曹之君臣将奔走固圉之不暇钟邓宁能越岩悬兵决胜指取耶是井络之野与武侯存亡俱矣天殱武侯其不爱刘愈明白其姜维何力焉曩蟠南阳时人不与仲毅伍洎受社稷寄擅刑赏柄曽心不愧畏人不疑黩何意气明信卓卓也武侯死五百载迄今梁汉之民歌道遗烈庙而祭者如在其爱于民如此而乆也独谓武侯之治比于燕奭彼屠齐城合诸侯在下矣　此文既刻于碑隂而无印本传世明末大盗张献忠入蜀屠杀之惨亘古未有万里烟絶侯神人也庙貌得保无恙家大人刺达州予拟游锦江浣花未果此碑予得之故家宦蜀者而録孙文于装本之末
　　狄梁公祠堂碑
　　在大名府城南冯宿撰文胡证书元和七年　梁公功在社稷泽在民生固宜血食不朽宁州碑虽不传而传于天下之人心者千古如覩也此碑魏博节度田宏正所建武后通天中契丹陷冀州河北震动武后以梁公为魏刺史魏人德之旧有祠经乱而废宏正因旧址复为重建按宏正原名兴元和七年以相卫澶贝魏博六州之地归朝请吏李绛固争宜即以节使授兴因赐名宏正且以帑钱百五十万犒将士命知制诰裴度徃宣慰即其时也诸藩镇宏正为最忠顺其后父子皆死国祠堂之作亦忠义气节之所发欤
　　内侍李辅光墓碑
　　在髙陵县崔元略撰巨雅正书元和十年　赵子函云清劲有圣教遗意葬在咸阳东北近泾万厯中泾岸崩拥水不流三日乃得兹石其铭曰水竭原迁斯文乃传适符其事可为竒矣
　　义阳郡王苻璘碑
　　在富平县儒学李宗闵撰栁公权正书永贞元年　宋王楙墅客丛书曰苻坚其先本姓蒲其祖以防文改为苻符融其先鲁顷公孙仕秦为符玺郎以符为氏故苻坚之姓从草符融之姓从竹二姓固自不同而唐义阳郡王符璘碑合从竹而书作苻而苻坚之苻又书从竹者皆失于不勘耳余考汉碑书率以竹为卄少有从竹者如符节字皆然今前汉书苻瑞多从草魏晋以下真书碑亦有书符节为苻节者葢古者皆通用故耳此又不可不知顔元孙干禄字书曰从草者姓从竹者为印亦未之察也不知符融之符独非姓乎
　　邠国公功德碑
　　在西安庠杨承和撰并书陆邳篆额长庆二年十二月此宦者梁守谦造经于兴唐寺而防军中尉杨承和
　　为铭之书之者也谄媚宦寺为平蔡之功十居五六小人无忌由来旧矣此碑何足存当椎而碎之特其书全法欧阳兰台耳　都穆金薤琳琅曰邠国公者内侍梁守谦也考之唐史宦者守谦无传惟宪宗元和十五年书帝暴崩于太极殿中尉梁守谦王守澄等共立太子杀吐突承璀及澧王恽而韩文公平淮西碑亦载守谦在帝左右尝命之徃抚蔡师夫守谦以一宦而爵至上公此可见其信任小人宜其晚节不终卒死于宦者之手然予録此葢将为天下后世之戒而非徒取其文字也
　　西平郡忠武王李晟碑
　　在髙陵县裴晋公度撰栁公权正书太和三年　王元美云是时西平诸子皆已逝独太保聼存乞晋公文寥落不能发其忠义戡定之绩至于料吐蕃背盟事絶不载葢听于其时徒见晋公禄位勲业之盛几埓西平意其文足以光显其先而不知晋公虽非忌者自以为位宰相文崇简要体当如是而于西平之元功伟略十不着一二呜呼今碑首云奉勅撰书序末云乃命臣度称代言时似非聼乞也王元美岂未读全文耶元敬又録其官时与史不合者极详今抄具左
