<!-- { "loadSidebar": true } -->
　　君讳彪字元上孔子十九世孙与宙为伯仲也碑在孔林丛中髙八尺余广不及三尺额题汉故博陵太守孔府君碑其下亦凿一圎月汉碑制皆如此虽全碑搨之其可读者十之二三耳计十八行每行四十六字　孔林虽在平地入其中草木丛翳禽鸟交飞周遭二十余里即大山幽谷不啻过也古塜累累皆孔氏子孙碑碣亦多亡矣
　　司校尉鲁君碑【熹平二年】
　　碑额书汉故司校尉忠惠父鲁君碑十二字文云君讳峻周文公之硕胄伯禽之懿绪延熹【阙】年拜司校尉　按汉书桓帝延熹九年中二年帝御前殿命司校尉张彪率兵围梁冀第收大将军印绶九年以党人下司校尉李膺北寺狱峻汉书无考其在彪之后膺之前耶何名之不彰也其门人私諡曰忠惠父亦尊之之至耳碑髙八尺余广三尺余计十七行每行三十三字灵帝熹平二年造碑隂刻故吏门人名二层共四十二人末有称义者亦甚剥蚀难读　大名府开州志境内有顿丘邑令昌邑鲁峻碑州东北有顿丘顔师古曰因丘以氏县卫风送子渉淇至于顿丘者也然则峻昌邑人始为顿丘令也碑今无矣
　　郃阳令曹君碑并隂【中平二年】
　　此碑赵子函石墨镌华曰万厯初郃阳县旧城掘得此碑中平二年造内称全为戎部司马疏勒王和德攻城野战谋若涌泉威侔诸贲和德面缚归死还师振旅诸国礼遗且二百万悉以簿官　按范史西域传和德射杀其主自立凉州刺史孟佗遣从事任涉将炖煌兵五百人与戊巳司马曹寛西域长史张晏将诸国兵合三万人讨疏勒攻桢中城四十余日不能下引去二説不合且司马为曺寛非曺全岂即其人范史传写误耶或纪功者张大其词而面缚归死似非虗饰抑又何也碑又称光和七年史光和止六年葢七年冬十一月始改元中平耳碑文书完好无一字缺坏石髙四尺余广二尺二寸计二十一行每行四十五字碑隂题名字体细小列二层共五十三人今在郃阳县无论宋室欧阳诸公不及见即明之都敬王元美皆未寓目也汉尉氏故吏处士人名残碑【中平二年】
　　此碑隂也其石面已平无一字隂亦只二十余字独其额大篆尉氏故吏处士人名八字未壊耳
　　荡隂令张迁碑【中平三年】
　　此碑在东平州　顾寜人金石文字曰其文有云荒逺既殡者賔之误中謇于朝者忠之误而又有云爰既旦于君则暨之误古字多通而宾旁加歹已为无理又何至以一字离为二字也欧阳赵洪三家皆无此碑山东通志曰近掘地得之岂好事者得古本而摹刻之石遂讹谬至此耶
　　执金吾丞武君碑
　　碑额阳文刻此七字文云君讳荣当是灵帝时也下即剥蚀不可读仅存百余字
　　治书侍御史孔翊碑
　　君讳翊残缺特甚洗刷仅得二十余字碑在孔林与博陵碑近
　　汾隂寳鼎歌玉刻
　　友人张逺得古刻玉一片广寸三分纵寸五分厚三分首稍圎如碑形刻班固寳鼎歌四句二十八字洛修贡兮汾效珍吐金景兮歊浮云寳鼎现兮色纷纷焕其炳兮被龙文钟鼎文小篆背刻癸鼎二字按汉书班固寳鼎歌六句四十二字岳修贡兮川效珍吐金景兮歊浮云寳鼎现兮色纷纭焕其炳兮被龙文登祖庙兮享圣神昭灵德兮弥亿年斯刻去后二句洛修贡汾效珍皆实指其处与汉书异不但篆法刀法精妙即玉世所稀见也
　　魏
　　封孔羡奉孔子祀碑【黄初元年】
　　魏黄初元年始封孔子二十一世孙孔羡为宗圣侯以奉孔祀此碑刻其诏书也石髙六尺【阙】寸广三尺计二十二行每行四十【阙】字宋张穉圭按图记为曹植词梁鹄书不知按者何图梁武评鹄书云龙威虎震剑防弩张且王逸少学其书法其书固可寳重矣不知果为鹄书否也　阙里志汉平帝元始九年封褒成君孔覇曾孙均为褒成侯奉孔子祀王莽败失国光武建武十三年复封均子志为褒成侯志子损和帝永元四年复封褒尊侯世世相传至献帝初国絶魏文帝黄初二年始封孔子二十一世孙孔羡为宗圣侯邑百户　顾寜人金石文字记攷宋书礼志曰汉以后天下送死奢靡多作石室石兽碑铭等物建安十年魏武帝以天下雕弊下令不得厚塟又禁立碑晋武帝咸寜四年又诏曰此石兽碑表既私褒美兴长虚伪损财害人莫大于是一禁断之其犯者虽防赦令皆当毁壊义熈中尚书祠部郎中裴松之又议禁断松之传曰松之以世立私碑有乖事实上表陈之由是竟断以故终魏之世略无纪功述行之文其立碑之见于史者惟田豫顔斐二人晋则羊祜杜预等八人齐建武中范云上表求为太宰竟陵王子良立碑事竟不行故自魏至陈六朝二百余年碑刻罕传于后有由然矣隋书礼仪志梁天监六年申明塟制凡墓不得造石人兽碑惟听作石柱记名位而已又考蔡中郎集中胡广陈寔有三碑桥杨赐有二碑冗矣袁满来年十五胡根年七岁各有碑滥矣大约阙楼人兽之饰多在桓灵之世水经注言阉寺擅权五侯暴世割剥公私以事生死其所载荆州刺史李刚诸人为石阙祠堂穷工极巧繇上之人不为之限制也然则魏武之禁其可已乎侗尝谓江左六朝所都陵寝丘墓累累而穹碑丰碣絶少以当时有禁令故也不然则当时人文之盛羲献书法之精妙得片石流传至今岂不焜耀千古哉
　　吴
　　天发神防文【天玺元年】
　　吴后主皓岩山纪功石也旧在金陵城南天禧寺段石冈宋元祐辛未六年胡宗师辇置漕防后圃今在江寜府学相传为华覈文昔人已辨其谬为皇象书戚光续志云象书独歩汉末况体兼篆籀诚宜居周鼓秦刻之次　按实録吴主皓时吴郡临平湖开又于湖边得石函函中有小石青白色长四寸广二寸刻上作皇帝字于是改元天玺立石刻于岩山纪吴功德其石今断为三文残缺不可读祥符周雪客在浚聨而续之其文颇贯串而缺其无字者作天玺碑释文一卷予依其次序装潢无讹予再考吴主皓甲申即位建号元兴十一年甲午改天册秋八月临平湖瑞石出又改天玺夸张盛事刻石纪功晋武帝炎乙酉即位建号泰始至是改咸寜任用羊祜杜预王浑诸公雄据上流有兼并江东之志皓更滛暴以逞佞谀小人以揑符命自涂耳目则斯石为亡国之言不足观特以文简朴而字竒古且歴千五百载之乆故存之吴自讨虏开基二十余年壬寅嵗大帝建号赤乌在位三十年亮六年休七年皓十七年至庚子皓降晋歴四主五十八年而吴亡距天玺甲午才七年耳妖孽之作物与人防然江左王气实自吴开六朝相继临平莫愁湖畔为帝王都防迨明祖兴合防城石头诸城作王都填临平湖作宫阙规模愈大后金川门破明鼎北迁故宫陷而黍离兴歌顾瞻周道孝陵瓦砾报恩塔腹内自焚金碧改色矣可感者寜特段石冈之三片石已哉　宋梅圣俞诗了头石虽断文字未全讹年算赤乌近字疑皇象多几时经霹雳异代见干戈更与千秋防松煤定费摩　杨备诗孙吴纪德旧刋碑埋没蟠螭与伏惆怅石冈三断在至今犹似鼎分时　鲁极诗凛然皇象法书存重屋应无野火焚割据英雄余一念断碑千载尚三分　丁丑仲春予客上江幕府抚军陈公琳望有事江寕予告之曰有一纸之微非借节钺之重莫能得因嘱以此碑旬时归饷余二纸越半月江寜太守又呈六纸悉归于余后过吴江宿潘稼堂先生家观藏帖语是碑稼堂曰予生长江南几六十年愿望不能得公乃充满笥箧若此亟以分我因以一纸转遗之依周雪客所审定手装一册而记以一絶江东鼎峙奠王基千载空传天玺碑缓带轻裘功已就龙蟠虎踞不胜悲
　　晋
　　孝女曹娥碑
　　今上虞江上曹庙中并无片石右军书此碑杂见于各集帖中妍媸互见蔡虎贲所题八字乃太守度尚元嘉元年始立碑也不待三百年堕江而碑亡右军再书于石今又无存而重刻者不絶于世尚有汉人篆遗意王元美云小楷则右军轶尘行笔则蔡卞竭蹶蔡书予未之见王书予收有数本旧搨最佳
　　兰亭叙【永和九年】
　　兰亭之聚讼已乆若定武之肥本瘦本五字选五字不选各本赵松雪之十三防此皆希世之珍于交逰处得以寓目足矣宋时士大夫既多摹刻贾似道得一百七十余本分为十支旧刻湮沈新刻复出昔人谓兰亭无下搨余所得十余种为真宋搨者二其余为颍上为上党为国学为秦府诸石【万厯间西安土中掘出秦王取入府中此本遒劲甚有欧阳笔法】一为玉版一为周邸东书堂更杂选诸刻之佳者亦可观也　宋林霁山诗昭陵玉匣走天涯金粟堆前几吠鸦水到兰亭转幽咽不知真帖落谁家
　　周孝侯墓碑
　　今在宜兴县王元美曰宜兴周孝侯墓有古碑一通云晋平原内史陆机撰右军将军王羲之书防尾云唐元和六年辛夘十一月十五日承奉郎守宜兴县令陈从谏重树此碑后又有一条前试太常寺协律郎黄某书名与书俱糢糊而书字微可推当是后人因陆机撰下空石妄増右军将军王羲之书以重其价耳文内初载处事大约与传同至于絶矢尽左右劝退处按剑怒曰此是吾授节効命之日何以退为大臣以身殉国不亦可乎下忽接韩信背水文差不成句又云莫不梯山架壑襁负来归云云元康九年因病増加奄捐馆舍春秋六十有二天子以大臣之葬师傅之礼亲临殡壤建武元年冬十一月甲子追赠曰孝侯礼也赐钱百万塟地十顷京城地五十畆为第又赐王家田五顷诏曰处母年老加以逺人朕每愍念其年二月日葬于宜兴旧原　按处以永平七年战殁赠平西将军赠钱葬地及给处母医药酒米俱如碑葢又十五年而元帝称制追封孝侯建武其年号也时陆平原殁已乆矣岂于树碑之际而为处后者窜入諡孝侯一句耶然不应以永平之诏移入建武后至所谓梯山架壑奄捐馆舍天子以师傅之尊等语又似平原它文错简然考之吴及晋初俱无元康年号不可晓也书结搆虽小踈笔亦过强而中间絶有姿骨督策之制大得钟王意在李北海张从申间又不可以其譌而易之也
　　笔阵图
　　王元美云右军笔阵图凡二本其一刻自周邸东书堂正书差小有率更之清劲其一行笔甚遒逸而不能脱俗或以为江南李主笔遒劲有格恐亦非唐以后人所可到但图説非右军所着明甚右军十二而过江神州已陆沉所谓之许之洛者何哉即华岳碑乃张昶非张旭也
　　保母甎
　　王献之书保母甎剥蚀已甚仅存二十余字收入戯鸿堂诸帖赵孟頫曰保母碑虽近出故是大令当时所剜较之兰亭真所谓自应不同世人知爱兰亭不知此也人欲学草书不可无此仆有此独恨驱驰南北不得尽古人临池之工因公余出示人令人爱叹
　　梁
　　瘗鹤铭【天监十三年】
