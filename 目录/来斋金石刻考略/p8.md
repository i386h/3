<!-- { "loadSidebar": true } -->
　　在秦藩司内下库御题额顔真卿撰并正书广徳二年十一月　汾阳忠武王子仪为父太保敬之作家庙立碑鲁公为文并书当矣相传今秦藩司乃当年汾阳府第故其立碑地今为下库虽有亭覆之舆皂居处岂知爱防故石防漫漶即承宣者亦未必知所重也予常一至亭前不知牝犬生子其下狂吠而出羣犬随之几至狼狈疾奔得免好事之报每思及辄发一笑　碑面书文及铭碑阴行笔列汾阳兄弟子侄官爵俱列大位太保九男长子琇次子仪三子云四子瑛五子珪六幼贤七幼儒八幼明九幼冲史止载汾阳弟幼明一人而子仪官封史与碑亦多不合录之以备考　子仪武举及第授左卫长上改河南府成皋府别将又改同州兴徳府右果毅左金吾卫知队仗长上又改汝州鲁阳府折冲知右羽林军长上又迁桂州都督长史充当管经略副使又改北庭副都防充四镇经略副使又除左威卫中郎将转右司御率兼安西副都防改右威卫将军同朔方节度副使改定逺城使本军营田使又加单于副大都防东受降城使左厢兵马使又拜右金吾卫将军兼判单于副都防又拜左武卫大将军兼安北副都防横塞军使本军营田使又兼充天徳军使安北副都防又兼封州都督西受降城使右厢兵马使改卫尉卿兼单于安北副大都防灵州刺史摄御史中丞充朔方节度闗内支度营田盐池押诸蕃部落副大使知节度事六城水运等使又拜御史大夫余并如故又拜兵部尚书同中书门下平章事兼单于安北副大都防灵州大都督府长史节度等使余如故又特加银青光禄大夫又拜司空余如故又充副元帅余如故又拜尚书左仆射同平章事兼武部尚书余如故又加朔方管内采访处置使又加司徒封代国公食实封一千户余如故又兼中书令司徒兼灵州大都督府长史单于镇北副大都防朔方节度等诸使余并如故又充东京畿及山南东道并河南等道诸节度防御兵马元帅乃权知东京留守判留司尚书省事余如故又兼邠宁鄜坊等两道节度使又封汾阳郡王知朔方河中北庭潞仪泽沁等节度行营兼兴平定国等军兵马副元帅仍充本管观察处置使余并如故加实封五百户又加实封二百户又加实封二百户又充闗内副元帅余如故又兼上都留守余如故又兼河东副元帅河中节度本道观察处置等使兼河中尹余如故又兼灵州大都督单于镇北大都防充朔方节度大使及闗内支度营田盐池押诸蕃部落等使六城水运使管内观察处置使余如故又拜太尉兼河西副元帅通和吐蕃等使余如故又拜尚书令兼中书令余如故　太保孙见于碑者十三人曜旴晞昢晤昉暧晛晓曙昫映暄上皆有官爵曜晞二人俱称太原县开国公曽孙见碑者二人刻名处为人所壊一曰守少府卿一曰守国子监主簿予从郭氏宠命录抄当日碑石所未载者世次于后汾阳有大勲于唐室宜其后之以炽而昌也旴子仪次子晞子仪三子兵部尚书封赵国公暧子仪六子卒赠尚书左仆射以女为宪宗后穆宗太后复赠太尉曙子仪七子先金吾大将军卒封沂国公昕子仪侄幼明之子安西大都防四镇节度使旼子仪侄郭太后叔父封郑国公曜太子太傅諡曰孝郭太后穆宗母宪宗后也为暧尚代宗长女升平长公主之女追赠曽祖太保追封岐国公敬之赠太傅父暧为太尉母虢国长公主为髙国大长公主钊暧之子工部尚书剑南西川节度入为太常卿检校司徒郭太后兄也鏦金吾大将军卒赠尚书左仆射尚顺宗长女汉阳公主鋹太子詹事仲恭尚穆宗第四女金堂公主银青光禄大夫仲词尚穆宗第六女饶阳公主钊之第三子也银青光禄大夫袭封太原郡公仲文殿中少监【以上抄宠命録】忠武王陪塟肃宗建陵【陵内陪塟止王一人】在武将山与太宗九山昭陵相连而稍西北何以无墓碑或经后人埋没未可知也郭氏子孙今尚盛住居华下华州之东路旁有郭汾阳故里石碑此地山川亦极秀丽集古录有忠武王将佐略碑云贞元十二年陈翊撰翊之所书亦为盛矣犹言得其六七葢其官至宰相者七人为节度使者二十八人尚书丞郎京尹者十人为察使者五人据翊所得而书者实六十人而显名于世者葢五十人虽乔琳周智光李懐光仆固懐恩等陷于祸败然杜鸿渐黄裳李光弼光进之徒伟然名见于当时而垂称于后世者亦少能及此岂惟得失不相当而已哉虽汾阳功业士多喜附以成名然其亦自有以得之也其忠信之厚固出其天性至于处富贵保名徳古人之所难者谋谟之际宜亦得其助也
　　赠工部尚书臧懐恪碑
　　在三原县北原李秀岩篆额顔真卿撰并正书广徳二年　鲁公此碑书比诸石风骨特秀劲下截为田夫磨礲无字上半精采夺目可宝也　按碑公讳懐恪东莞人今之沂州非粤之东莞鲁公与臧氏交厚碑云臧氏自骠骑以还世以材雄朔陲迨于今兹蕃衍弥炽自天宝距开元乗朱轮而拖珪组者相望国都云云懐恪七子皆仕于朝少子希让为代宗都虞候渭北节度使封鲁国公懐恪以子贵自右武卫将军三赠至工部尚书兄懐亮右羽林军大将军鲁公又为臧氏书故宅碑纠宗碑县志载之今皆亡矣
　　宋州八闗斋防石幢【正书】
　　在归徳府顔鲁公撰并书广徳三年首篆文宋州八闗斋防记　节度田神功项疾愈州将徐向等为之斋防作石幢以记之其事不足重以鲁公书重之耳石幢八角每角濶八九寸髙八尺
　　茅山碑【正书】
　　在茅山顔真卿撰并书夏五月　鲁公此碑字与顔家庙大麻姑坛相埒予得之友人敝箧中十损二三缺其首尾未获考其年月
　　麻姑坛记【大厯六年】
　　在抚州南城县东南二十里麻姑山中　都敬金薤琳琅云右唐小字麻姑坛记顔真卿撰并书今在江西南城县之麻姑山欧阳公谓或者疑其非真而复以为笔画有法非鲁公不能书也赵明诚谓陈无已尝见黄鲁直言此乃庆厯中一学佛者所书鲁直能道其名及观陆放翁云鲁公麻姑坛记有大小二本葢用羊叔子岘山故事通志金石略载鲁公书亦有小字麻姑坛记则欧阳公之疑与鲁直之言又似不足信元栁待制道传云麻姑坛碑小字楷法尤精比闻旧石焚毁山中重刻宜也顔鲁公书麻姑坛记有大小字两石都元敬考论详矣余昔过南城登麻姑山见小字石已漶漫而诸家所刻几十数种虽非原本皆足见鲁公书法风骨姑收此两纸以存梗概若大字本则絶无而仅有戊寅春暮余于莺脰湖潘次耕先生家见之字大如臧懐恪碑宛若新刻宋搨何疑真可宝也又余斋所藏帖字大莫如中兴颂字小莫如麻姑坛皆鲁公笔所谓神龙屈伸不可端倪者也侗记
　　磨崖中兴颂
　　在祁阳县浯溪石崖上元结撰顔真卿大字正书大厯六年　磨崖石宗泰山铭字体最大八分书若正书字大者则以此颂为第一而结体最小者莫若麻姑坛皆鲁公手笔元结序云非老于文学者其谁宜为王元美谓首句噫嘻前朝孽臣奸骄非颂体此石本予得之旧家若今搨无此完好矣颂石后有黄庭坚读中兴颂诗宋刻漶漫略可读明华亭董宰以白松绫五幅自书读浯溪颂诗漫郎左氏癖鲁公羲之鬼千载逺坛场同时恰对垒有唐九庙随秋烟一片中兴石不毁几回吹律寒谷春几度看碑陈迹新辽鹤归来认城郭杜鹃声里含君臣折钗黄绢生光恠旧国江山余气概当年富贵腹剑多异代风流椽笔在书生何负于国哉元祐之籍何当来子瞻饱吃惠州饭涪翁夜上浯溪台扶藜扫石溪声咽不禁技痒犹题碣清时有味是无能但漱湘流莫饶舌绫色如新墨光映射鲁公千载后不得不推为擅场予力不能得不知为何人所有　宋马永卿曰中兴颂云复复指期此两字出汉书匡衡传云所更或不可行而复复之注云下复扶目反又何武为九卿时奏言宜置三公官又与翟方进共奏罢刺史更置州牧后皆复复故注云依其旧也下复扶目反
　　右丞相广平文正公宋璟碑
　　在沙河县西北八里墓前顔真卿撰并书大厯七年壬子　碑侧记大厯十三年戊午石髙八尺广四尺厚一尺一寸四面遍书前后面皆二十七行每行五十二字左右旁皆七行每行五十字嵗久已防仆于地明沙河令方豪起而立之另有碑记碑侧记乃鲁公续书宋世即已缺裂崇宁间范致君别刻于石迄今五百余载石复剥蚀而文隐隠可读邢州司李萧蛰庵震梓而传之补史所未备恐碑石湮没不彰予装録侧记于装本之末今再録于此初公任监察御史持节于沙河属突厥宼赵定州河朔凶惧邢州刺史黄文轨投艰于公公以父母之邦金革无避及贼至城下公为晓陈祸福其徒有素闻公威名者乃相率而去开元末安西都防赵含章冒于货贿多以金帛赂朝廷之士九品以上悉皆有名其后节度范阳事方发觉有司具以上闻宗切责名品将加黜削公一无所受乃进諌焉宗纳之遂御花蕚楼一切释放举朝皆谢公衣冠俨然独立不拜翌日入奏宗谓公曰古人以清白遗子孙乃卿一人而已公曰含章之贿偶不至臣门非不受也宗深嘉叹之前碑阙故略述之公第四子浑之为中丞也方欲陈乞御制碑颂未果而中受谴谪事竟不成真卿时叅监察殿中为中丞属吏故公孙俨泣请真卿论撰之昭义军节度观察使尚书左仆射兼御史大夫平阳郡王薛公曰嵩以文武忠义之资为国保障上慕公之徳业叹尚无穷次嘉俨之恳诚崇竖莫致乃命屯田郎中权知邢州刺史封演购他山之石曳以百牛僝刻字之工成乎半嵗磨砻既毕建立斯崇逺近嗟称古今荣观虽大贤为徳树善庸限于存亡而小子何知附骥托迹于阶序真卿刺湖州之日因成其文请俨刻其侧而志之未及雕防而第八子衡因谪居沙州叅佐戎幕河陇失守介于吐蕃以功累拜工部郎中兼御史河西节度行军司马节度周鼎保守炖煌十余嵗遂有中丞常侍之拜恩命未逮而吐蕃围城兵尽矢穷为贼所陷吐蕃素闻太尉名徳曰唐天子我之舅也衡之父舅贤相也落魄于此岂可留乎遂赠以驼马送还于朝大厯十二年十一月以二百骑尽室获归士君子伟之乃古来所无也上欲特加超奬且命待之于侧门十三年春三月吏部尚书顔真卿记　按文贞开元二十五年丁丑冬卒寿七十五明年戊寅夏塟碑立于大厯七年壬子自丁丑至壬子凡三十六年又六年戊午乃大厯十三年复有碑侧之记顔文忠兴元元年甲子秋卒于希烈之难寿七十六遡壬子书碑时文忠年六十四书碑侧时年七十矣文贞卒时文忠年始二十九开元五年文贞同平章事文忠方九龄乃自少而壮壮而老世变屡更而巍巍丰碑必出文忠手笔此中谓非有神合乎千载下见遗迹而想其徳令人慨慕之无从也　萧蛰庵至邢访文贞公后二十四代孙道亨携族谱来公子七六无谱惟六子华谱甚详华子俨苏州刺史俨二子长嗣先左补阙次子嗣宗奉化令家焉明景泰初兵部侍郎讳琰者公十七代孙也过邢有望墓诗其家南和者十七代而絶治间南和令朱锐于奉化取公十九代孙伍来以守祠自伍至亨凡六世今家沙河者百余人业农家南和者仅道亨一人奉化者久不相徃来蛰庵震记
　　孔子庙残碑
　　在华州程浩撰顔真卿正书　此文载于唐文粹为扶风县文宣王庙记大厯二年驾部郎中程浩文而今西安府学有僧梦英书此一记其文正同但去扶风古县也以下半篇其跋云此记刋石元在湖州临安县梦英爱而书之岂驾部先作此于扶风鲁公又书之湖州而去其半篇耶而考唐地里志临安属杭州不属湖州得非梦英之误耶今华州有此残碑数十字其文同
　　争坐位帖
