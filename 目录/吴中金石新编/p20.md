<!-- { "loadSidebar": true } -->
　　苏为南圻大郡其学制之雄丽池圃之幽防尤为江南诸学之冠尊经阁西数歩有小丘焉隆然而起髙约四五丈广约畆有畸其趾三方浸以大池意其初必因凿池累土而成殆有类乎道家所谓蓬莱方壶者故名之曰道山绕山上下罗植松栢杂木隂森耸干云蔽日登其巅可以尽得一城内外之景也国朝宣徳间南昌况公钟受勑知苏始作亭于上四隅之柱以石四面之以魫深广各二十尺崇比广而减四之一焉翼然竒伟之观师生于勤学之隙得为游息之所后将三十年亭日就壊虽更数守咸莫介意幸而去年夏得四明姚公堂恭承上命来守是邦莅学劝课之余乃登斯亭俯仰低徊而叹曰前人之迹可坐视其废矧有益于师生纾劳释瘁者乎于是捐已俸市羣材易腐以坚补缺以完加以藻绘题以华扁既讫厥功焕乎其改观矣公与二三僚从登于其上第见天光云影相荡于上下官府民居仙宫佛刹相簇于逺近至于吴山震泽之幽且逈者莫不尽在乎目睫间矣公欣然以谓众曰是可乐也宜有以记之惟兹学初由宋大贤范文正公仲淹舍所得钱氏之地而建然文正之素志在于先后天下忧乐之言而我姚公生于数百载之下慕文正之风于数百载之前果谐所慕得典文正之乡郡能不以其素志之言见诸实行而肯托之一空哉且前此数嵗水旱相仍饥馑荐臻苏民之生鲜遂公虽欲修斯亭览斯景以乐斯乐不可得也幸今圣天子在位敛福锡民年谷丰登民生大遂公安得不修于斯览于斯以乐于斯乎且公之乐于斯者非独一已之乐也盖将以同乎斯民之乐也不过托斯亭以发之尔又何戾于文正之所言者耶呜呼地因人显名以事传而今而后滁之丰乐岐之喜雨又不得专美于前也用是为记以镵诸石俾苏之后人得有所考亦有所思云
　　长洲练氏义塾记【宋濂】
　　皇上建大号之八年以为天下既已安辑而化民善俗之道犹有未备乃下诏郡县凡闾里皆启塾立师守令以时程督之于是虽穷乡陋壤莫不有学吴郡长洲县之尹山民居繁庶习俗嗜利乆不知教有司偶遗不举大姓练则成自谓其父文逹由睦来居尝有志而未果今明诏如此而塾不时立恐非朝廷淑斯民意乃与弟箎谋夷土治材作堂三楹间以为讲习之所旁为四室以供寝处庖湢延儒士髙平范焕为师俾里中子弟就学焉割田三十畆以食之始于洪武十一年正月越七月而后成具以其状白于县若郡郡许以为宜遂乃遣书来请文纪成绩古之为治者其法虽详然不越乎养与教而已养失其道则民贫教失其道则民暴贫则流而为盗暴则去而为邪二者皆乱之始也是以先王重之二十五家之闾必有左右塾塾必有师师必以仕而老于家者为之故是时无不学之民无无塾之地无邪僻淫靡之俗刑法置而不用乱亡无所自而起其后彊大诸侯欲圗得志相与毁诗书六艺之籍使其教壊而不行然尚逾数百年而后絶一民不忍叛其上教之足以感人若是自秦以降无教者亡有教者存得其道者盛以延失其道者衰以促千载一轨也皇上奋然愍前代之欲使海内之民皆霑沐礼义大设学舎以教之此与先王之心何异则成非有化民之责乃能以淑其闾里是圗岂非君子哉君子之所为贵乎可法于世他日三吴巨族人人皆奉上设教之意以化其闾巷之民使咸知尚礼义耻犯法如成周时盖将始于今乎姑刻其事以俟
　　大塲镇重修义塾记【王直】
　　大塲镇在嘉定县东南六十里元有义塾邑士沈文辉所建中为殿以祀先圣四配十哲侍焉其诸贤像则圗于两庑之壁有堂有室以为师弟子讲肄之所其制一仿县庠而差小割田千畆収其租以供祭祀饮膳之费谓之义塾盖当时所赐名而赵文敏公题其榜揭文安公为文勒之碑入国朝来田归于有司师生无所仰给讲肄遂废迄今七十余年殿堂门庑日入于壊防朝命下兴社学民居有逺于郡县学子弟无所受业者俾学于其中而大塲镇当有所建置于是里之士人沈轩以故义塾白于县丞张鉴欲修葺之以教里中子弟而力有不逮时工部侍郎庐陵周公廵抚诸郡毅然以兴学教人为务鉴乃为书请于公公为属之邑令扆昭及丞俞观等俾协力治之昭尝为监察御史亦笃意教事经营规画市材命工修大成殿三间明伦堂五间两庑各十二间仪门如堂之数以正统八年八月兴工越月而落成壮丽宏伟焕然一新里中子弟得受教于此而颂周公之徳与贤令丞之功不置鉴复与众谋曰是役也非廵抚大人之力不至是其嘉惠学者厚矣不可无记以示乆逺廼因长洲县学教谕萧彦清求予为记古者二十五家为里里必有门门之左右为塾里之仕而归者大夫为父师士为少师主其教嵗功方兴凡弟子皆出学傅农事则父师少师旦暮坐塾中教之以孝弟忠信恭敬逊让嵗事既毕则皆入学年十五入小学见小节践小义焉十八入大学见大节践大义焉其秀异者则以次而进用之今家于是镇者累百计非止于二十五为弟子者众矣且其人多秀而喜文皆不以农为业颇得专志以读书则学乎此者其成功当易于古人然予闻之师者教之本也塾既新矣将欲成贤才美风俗以称修塾之意于师可不慎哉今纵不得致仕之老者亦必求夫徳成行修之士为之师使凡学者自洒扫应对进退之节礼乐射御书数之文以至修身齐家治国平天下之道皆深究而力行积中而发外蔚乎其有文卓乎其有立始而为闾里之荣终而为邦家之光则于斯塾可无负矣初沈文辉之为此凡教养之资皆其所自出此义举也故名曰义塾今犹为此名者周公以为兴学以教人与人之勉于学皆理之所宜为不可缓也故云然然则为师弟子者其可佚居慢游而已哉
　　张节妇唐氏旌门铭【有序　宋濂】
　　皇帝恭膺天命诞敷文教凡有繋于民彛者輙加旌宠即书所谓表厥宅里树之风声者也粤自洪武七年春三月姑苏守臣某上言吴县编氓张成妻唐氏妙坚生二子而成卒坚年二十有七廼忍贫鞠育指天自誓曰飞鸿尚不再偶况于人耶遂不施膏沐日处寒灯败帷中或怜之欲夺其志每涕泣以辞今五十有七二子颇有所成立州里称之无异辞者里耆某言其状于县县上于府监察御史加覆覈焉咸谓得表署其如制今臣故昧死上中书以闻制曰可于是符下有司行事四方来观莫不歆艳其子彦存窃以为龙光自天照耀下土不可无以宣布上徳以昭示悠乆请大都督府照磨马嗣能徴濂着铭镵诸乐石濂惟夫为妇天大伦之攸繋故士昏礼有云下逹纳采用鴈释者曰取其不再偶也盖有夫妇而后有父子有父子而后有君臣夫妇之道贞而天下可得而治矣圣王在御持化机而制六合褒加贞节所以化行四方作新斯民者也濂待罪国史法当备载其事复系之以铭铭曰圣人御极惇叙天彞敷大训隂执其机树之风声何物不动管摄人心迩赴遐耸有妇氏唐来归于张克产二雏其夫乃亡泣泪既尽继之以血相随九泉乃我之节嗷嗷者雏匪亲孰依忍死鞠之心惟天知寒飔萧萧青灯在壁月落参横犹闻夜织或怜其孤风其改圗岂无甘荠何忍茹荼含涕陈辞鸿不再匹人为物灵顾弗之敌厥子既长头角崭然苦节之亨由持之坚牧守上言请加褒锡帝曰俞哉朕岂汝惜乌头双表有岿者门银板漆书其光焞焞皇匪尔私用为世劝推以逹之民罔不变子则尽孝臣宜竭忠三纲既建比屋可封太史作铭勒诸乐石奉扬鸿休以昭罔极
　　节妇黄氏旌门颂【苏伯衡】
　　姑苏吴县之阊门里有旌门焉朝廷所以宠褒姚节妇者也节妇姓黄氏名妙清归姚氏为讳荣之妻生男女各一人而荣以病卒荣卒时节妇年二十有九子文聪才二嵗贫甚力纺绩以俯育或劝其更嫁节妇曰夫死不嫁妇人之常况有子可从何为而更嫁此足一移我则匪人不聴后十二年张士诚入据姑苏乱兵掠文聪以去数从人问消息比二年不闻问或曰异日者有子可谓无更嫁也今子俘矣无论死借令生归亦不可望不嫁将焉恃乎节妇曰我岂以子存子亡为去留者哉终不聴又四年文聪始脱身来归节妇惊喜且泣曰姚氏有后矣我死亦无憾后八年里耆列其状上于县若府监察御史为实以闻制下旌其门为节妇之门则洪武七年春三月也今节妇居且三十四年年已六十有三文聪愳无以侈上赐而昭示罔极闻伯衡尝簉属太史氏介朱恪即金华山中求书其事勒诸乐石伯衡惟唐虞三代之世其教既明其化既成其民俗之美至于比屋可封当是之时旌其门闾表厥宅里犹不敢缓然则所谓树之风声使民益劝于善虽唐虞三代之圣人犹不能不以之为务也况当世降俗漓之后有天下者不善其善以为劝奚可哉皇帝受天景命君临万邦凡有系于风化者輙加表异盖以此也而姚荣妻黄以贞节着闻防被宠褒如此是犹唐虞三代之民加唐虞三代之令典矣逺近闻之其谁不感慕而兴起此所谓赏一而劝百者也不其休哉不其休哉夫推明圣意而播诸声诗者史氏之职也因不辞而为之颂颂曰天眷圣神民君民师匪曰治民亦欲迪之圣神奉天式和民则隂握化权作新万国褒嘉节义锡以旌书风行四表孰不犇趋非有輨辖自率规矩四维既张五伦攸叙吴县有妇姚妻氏黄年二十九良人遽亡储无儋石室若悬磬母子茕茕相依为命霜风凄其落月照帷间闗机杼影与形随人或怜之劝之他适胡乃茹荼有荠如蜜慷慨自誓辞与涕俱可以人焉而犬彘如我不即死我志靡它我下从夫我子如何子未成童掠于乱兵倚闾而望寒暑再更佥曰已矣安知非死无子焉恃不嫁奚俟妇曰咈哉何言之卑我志可易泰山可泰山可我志不易仰天一恸血泪雨集时既寜谧子亦生还虽无甘防志养攸全郡守御史交谓宜褒乃具封章乃请于朝乃被纶音旌其闾里苦节之报庻其在是昔视其门门则以席今过其门门有棹楔棹楔巍巍龙光有耀匪尔之私俾世视效嗟臣事君犹妇从夫凡百在位曷鉴曷圗妇道不亏尚轸圣意臣节殚竭有不宠异刻辞坚珉以昭鸿恩以扬清芬以诏后昆
　　朱孝子旌门记【吴寛】
　　论天下户口莫庻于苏郡者夫十室之邑必有忠信而况于郡之大者乎今朝廷有大庆颁恩诏輙令有司具节孝者来上然自建国以来凡百余年苏郡节妇嵗有之何孝子之寥寥耶岂其行为难人鲜能举邪其见于公牍者洪武间有张孝子一人可谓少矣至成化间又得朱孝子一人乃乙未嵗旌门之典下士大夫为文词以表扬之者不一而足于是朱孝子之名播在人口余因疑郡中孝子固多彼穷居僻处者特无人为表扬之耳如张孝子非托之公牍其名亦已亡矣此可见文词之有用也朱孝子为人与其名字里居见山西参政祝公传已详其年将八十康健不衰比嵗凡孝子诏赐仕服荣身适预焉其葬父后尝庐墓上予既为作聴乌轩记今其子存理持旌门铭颂诗赋数十篇至都下见示又欲得予言为记盖知文词之有用惟恐其父之名不传亦其孝也
　　东庄记【季东阳】
