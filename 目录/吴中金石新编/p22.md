<!-- { "loadSidebar": true } -->
　　姑苏之西不一舎而近有石湖可千余顷岸左右皆居人杂植桃栁梅竹其下匝水率蒲荷菱芡之属中涵澄波犹氷鉴然沙鸟风帆出没往来无虚时具区横其南良田沃壤绵其东越来溪络其北层峦叠巘环其西背具区行数十里至湖西而止峙为三峯盘旋如盖由山麓抵絶顶可三里晋支遁尝栖其上唐因建梵宇曰楞伽后立浮屠岌岌撑太虚若欲飞动前辟小殿列为神像者五自前代时城内外暨村落百余里间男女稚耋当春夏月逺近各相率舟行载酒殽杂乐戏具徒行乗马驴竹兠竞以壶榼食器自随或登岸以乐神日肩摩迹接毕则宴游以乐太平逮今如之今年春正月余奉诏理水是郡偕吴县判簿济阳江君率民循行田间筑堤防疏壅障遏奔激夙夜从事罔敢怠舟常过之未暇一登览二月既望行次湖上适以风波遂辍棹登岸君曰今省农幸周水之汨田他乡者已渐缩惟滨湖敛否莫覩盍相与凭髙览之遂登峯之巅四顾其下田向所谓溺者苍翠覆阡陌井井乃瞩吴西羣山如穹窿灵岩如天平阳山荐福如狮子横山黄山吴山小者离离如青鬟螺髻髙者列翠屏参差出烟树杪湖波莹然在足底殆天启画圗信为游乐之境余所莫及抵暮寺主僧徳启倒屣出翠微亭延观双泠泉扫榻以宿时治平僧清渭先在坐焚香煮茗相与清话翌旦下山复歴诸村墟若木渎若光福若横金及过具区登包山督促成农功于是堤之圯者整頺者立坎者夷水以车力入于湖溪田野渐复故修禊日舟过湖滨入治平精舎值僧渭松隂中相与尚羊观吴之冽泉及深沙神池泉池所甃石已撤毁所存潢潦一洼而已遂纵歩登中第二峯披蓁芜摄衣以上可三百武其颠方整若印故老相传吴王夫差尝即此为祀天之所俗因呼拜郊台外缭崇垣循湖堤坡陀起伏如昔向有寳积寺居其麓今丛荆野蔓悉莽为狐鼠之墟兴废不常无足慨者独其北第三峯未登翌日老僧净日直其舎后薙荒秽取道丛篁曲折间攀援而上殆数十寻峰顶状如磨故名茶磨山当石窽中出泉一不溢不涸甚清冽可爱峯之北下瞰湖尾潴为莲花陂山之环拱腾蛟翥鳯至湖以峙者竒秀萃此峯诚为吴中冠治平寺独当之峯左则枕湖有二桥聨络东曰越城西曰行春其旁有亭宇俯临湖波乃即樵径﨑岖而下入面湖佛祠祠裂巨石凿岩洞幽邃清絶襍树隂翳樛枝交其上岩下泉一池黝碧深百尺许鱼洋洋游其中飞石梁其上逾数仞过此而北岩中立石斵大士像前为小轩尤竒因少憇俄见树杪悬一蛇可三四尺色苍碧初疑为蔓童子以砾掷之輙昂首空中腾及他枝而去老僧以为异云至亭下有碑刻石湖二字字盈尺其两间玺文一曰御书之寳小字三曰赐成大具有表文乃知宋人范成大当孝宗朝为参政乞归老石湖故有是赐表则其上谢者按苏州志载公以文学政事著名其归老于斯园堂亭榭游乐之所非一湖因之以称今遗趾漫不可考独湖北数里山曰天平文正公祠犹存今四百年山林蓊蔚如故所置义庄子孙防其泽未穷是知君子惟道徳为永世之本山水未足云然古明逹士游览所至必纪其见闻所以益智识今余老而无学于格物致知之道不敢不勉故记
　　丹井铭【宋濂】
　　海虞有虞山梁天监初汉天师十二代孙张道裕来隠其下建招真之馆凿丹井焉宋淳熈中道士李则正浚井得藏丹石碱啓之化为双红鸽飞入上湖至今湖中丹光煜煜然迩年井且废莫知其所周尊师真穷日力寻获之重加以甓作亭覆其上时皇明洪武元年也然仙家錬丹必以井故名山多有之其在今海虞者旧废而新治岂学复兴之徴欤铭曰太隂委精自天一融而为液养万物神丹浴之赤如日有夫巾发我室双禽冲霞飞翐翐灵泉重喷甘逾蜜饮焉夀与天地毕
　　游郡西诸山记【都穆】
　　治己酉秋九月甲戌予与客泛舟将遍游吴郡西诸山客曰虎丘之胜甲吴下且宻迩阛阓游必自虎丘始予诺焉亭午至山下观憨憨泉泉为人投瓦砾塞之将泥不食从石旁上东山庙【即短簿祠】中厐然杂以土偶有老僧方闭关坐穴中与语颇可聴下东山北行登千人石旁有古木根出如蟠虬一本而为干者三经清逺道士放鹤涧涧涸灌莽生焉后人亭其上既而登五圣台僧供茗命前导西南行至一庵甚幽寂盖宋和靖书院旧址也怅惋乆之南行沿小溪复上千人石度石梁酌陆羽泉近庸僧屋其半颇减清冽出观劔池左石刻虎丘劔池四大字是顔鲁公书上两厓壁立数仞势欲崩裂其隂多昔人题名众恐不能乆读遂登可月亭北有李阳氷篆生公讲台字分镌四砥而亡其一众皆从故道下去时已逼暝予欲止宿客不可乃返乙亥仍泊虎丘午食出射渎大风西北来舟迟迟行繂屡断屡续西望天平岝防秦余杭诸山如龙游马逸应接不暇过许墅入竹青塘而西日光反射影在山半霞彩绚烂丹青杂施工不能绘至通安桥已昏黒夜深抵友人朱氏宿丙子早食出朱墅北泛彭山堰午西风甚急遂由堰西北约五里至陈湖庄复五里由望湖桥南出游湖从曲港登新丰南山共坐苔石山人有牧羊者予问濒湖诸山始知髙出邓尉者曰铜坑山亚铜坑曰安山牛城嘴居游湖北与安山对峙如两峡然而其西接太湖极北青霞一抹视洞庭两山犹逺者无锡之九龙山也下山欢饮尽醉丁丑早云翳翳布空中疑有变少焉日光曈昽众游兴勃发由谢庄西行复经游湖南过陆家港里许入西堰水益缓山益近冈岭稠叠横廻峭拔呈技献巧殆不可状而浮圗七级耸山巅影落水中予笑曰此王摩诘得意笔也泊泰定桥登虎山里许至光福寺主僧闻客至出速入方丈山峙其前者名鉢盂其左邓尉山也壁有元人聫句诗多剥落皆不着氏名其字画类黄豫章有墨沼从囱隙窥之僧云传为顾野王研池殆或然也过斋堂读唐进士顾在镕诗刻遂上山坐浮圗下浮圗有巢鹳二见人戞戞作声众方欲呼酒僧谓七寳泉在邓尉东麓不三里而近共出登舟经东堰已半淤塞芦苇蒲稗生其中视西堰少劣至则舎舟遵山径行夹道多古梅长松入僧庵有双柿丹实累累可爱上山行修竹间有亭憇焉其后即七寳泉泉生石间环甃以石形如满月深尺许掬饮甚甘僧接竹引之然不知发自何时且吊陆子之不能遭与兹泉之不遭也予索笔题名亭上暮还光福方丈戊寅至姚家河陆行数里游奉慈庵中故有养闲楼元季里儒徐良夫好客四方贤士多集楼上今亡独其扁存堂背白山茶枇杷蜡梅列植左右出僧欲导观山上泉不果三里至墓山从松篠间伛偻而上山多杨梅梅树湖水明灭树间众冉冉如空中行约一里入西塔院小饮晚院之僧具汤沐宿焉己卯自西而南四百歩路多古梅皆螭蟠蛟结苍藓被之如鳞出大道东北千歩有长松五株鹰巢其一又西北二百歩度石梁上万佛阁南望太湖法华山横亘其中渔舟数十出没若鳬鴈然而洞庭长沙叶余梅湾诸山隠隠在烟雾间诗思顿发北而东二百歩有僧揖入小阁阁视万佛十才一二然所据地髙出木杪山四面环之如玦景特竒僧饭客阁上仍出松花饼客作诗有不见太湖真面目眼前终恨法华山之句予不以为然乃作诗为法华讼寃西行可百歩至僧房其扁曰天开圗画见湖最多兼见小横山一抹由禅堂西南三百二十歩有老僧房前美竹数百挺与松栢争长地洼然下众啸咏焉又西三百歩经僧房六以日暮不及游还塔院宿庚辰僧陪客下山西行复经奉慈庵谒宋金紫光禄大夫黄某墓其旁有香火院僧尽出断碑五六横草莽间盖墓至是行四里至铜坑山其山一名铜井僧云髙二百丈予与客取捷上由别道山多乱石且峻拔行者多颠踣每一人踣众皆大笑至僧庵观所谓铜井已无水深可丈余上大石若将压者予令童子入井大呼声不得出如在瓮中山顶多竒石可望见二百里羣山在其下小山浮湖中如杯人人大快以为平生竒观适山人送酒至遂剖橘作杯饮皆尽兴庵僧煮菜供午食循道至山半势亦陡峻皆掖以童子狼狈而下囬视莫不心栗更庆以为无虞去铜坑东北三里谒宋章都官墓抵包家河登舟复从西堰过泰定桥东北七里还朱氏宿辛巳朱氏东南三里至蜀山访王清献公孙晋索其旧藏出清献画像及孝感诗族谱阅之门内有塑像置壁脚亦云是清献公墙角塑像为尼相者清献母张夫人也晋言清献父死海上张氏年甫三十七抱清献入觐时清献生才三嵗元主恐张氏二志命殿前祝发为比丘尼赐号无为大师住吴中妙湛禅寺出门读草间碑碑凡三其一无为大师塔铭邓文原撰午还未氏壬午复经彭山堰行八九里舣舟又二里至秦余杭山夹道松如歩障上六百歩息足僧舎复二百三十歩至大石下有泉二其一为云泉石错互若颏颔龂腭从其后视之又若狻猊卬首尻下其前磐石如卧鼔可坐二三十人入云泉庵跻石级有古梅生石间转东石一股西跨类猛士跂足立人行其下又转而西凿石为阶旁设以阑杌不可凭屋壁读李武选吴太史张子静史明古诸公聫句东行有巨石阁厓上欲堕又上得大石岩上俯下嵌中像开山僧众小憇午酌庵之北楼日暮下山与诸客别是夕宿通安桥癸未入城盖自甲戌至癸未凡十日皆风日清美舟楫往还百数十里歴名山六小山二而诸客者皆冠衣详雅从容尊俎间莫不目饱意满充然有得而忘其疲其庆幸不既多乎遂次第笔之启好游者
　　郎官栢诗序【金问】
　　苏之昆山古之娄县也地大物盛为今圻内望邑按郡志城本吴子夀梦所筑山在城中而石多似玉因以得名自昔灵区奥壤绀园琳宇环布其下传歴滋乆完葺弗继则委顿于荒烟野草之间至若名人逹士髙坟大皆歴歴在望仁人孝子于其先其封树等威礼所得为者宜无所不用其极矣其或世泽告衰而残碑賸枿见欺于狐而増过客彷徨者自非有忠厚之人居可为之地乌能兴起哉正统丙辰广阳罗延龄由兵马副指挥来宰是邑既视篆即进父老询民利病而兴除之曽未浃期政和嵗稔舆情大悦暇日复从吏民循山之麓顾瞻徘徊喟然叹曰山为一邑之镇民赖以安而凋敝若此非古人教防属功之意乃率其民相与植栢于上凿石通路而塞其旁蹊疆理既严樵苏絶迹且方事之际隂云蔽亏霡霂时至未几而条枚四合苍翠弥望邑人感之名其所植为郎官栢儒林君子即其题为诗以美之而兵科给事中王用节等谒予文以序其实诗不云乎维桑与梓必恭敬止靡瞻匪父靡依匪母盖人之思慕其亲而不见则寓情桑梓而不能已焉矧体魄之所安乎汉天子以之而来赵佗安平君以之而激宻人之忿天理民彞有不容己者不待丁寜训告而自然之应捷于桴鼓此郎官栢之名所由着也尝论徂徕新甫使无生植则亦鲁邦之培塿耳而诗人咏之万方诵之千古之下传之者岂徒然哉然则延龄之徳与兹山兹栢同于不朽者寜不本于诸君子之言乎
　　三髙祠议【丘霁】
