<!-- { "loadSidebar": true } -->
　　吴城西山连延不絶曰阳山在稍北雄伟特甚其隂石巉然起如人负竒骨而伛者当嵚崟硊间有僧居在焉号云泉庵成化间余与太仆少卿李贞伯吴兴张子静松陵史明古往游自许市北转入小溪舎舟从平田行仰见石势欲堕举足甚恐入门竹树幽茂薜荔满墙僧縁崖架木有小屋在石下益竒客喜而就宿聫为长句明日太仆大书屋壁复题名石上而去后二十年予再还吴中则太仆以下相继而逝自叹不能独游而徒得沈启南所作巨圗时取而玩之耳一日有僧谒问其名曰智韬则庵之主人也曰山居属公题咏后游者接踵而至大石之名暴着于时此皆诗人和篇也予既为书其末智韬复请曰庵未有为记者更乞书之盖山之有庵相传为宋珍防禅师所创其扁则银青光禄大夫齐国公徳刚所题然莫能攷其为何人也石之大且竒者散列不一当时与客议此可亭此可堂且轩者尚多今嵗乆其地如梦中事不能了了况予且老未知他日归休再能游否所幸主僧有开拓志来游者或能成之当再为书之刻崖石上
　　苏州府妙观重建弥罗寳阁记【胡濙】
　　正统五年秋八月望日兵科给事中郭璘礼部司务陈珪率道士张宗继不逺数千里赍姑苏道纪司都纪郭贵谦副都纪吕志清疏状谒予南宫徴记按状苏州府在城妙观剏自晋朝名真庆道院唐更名开元观宋赐额天庆观髙宗御书金阙寥阳之阁揭于殿端光荣罕俪有簔衣何真人寓居其中能愈人一切诸疾灵迹显著孝宗召赴行在眷赉甚厚人咸倾向郡守陈岘命羽士募縁増崇修建雄冠诸郡寳祐景定间住持严守柔蒋处仁重加修饬施以栏楯元至元间黜天庆之号而改今额道士严焕之张善渊复为脩理时左辖朱文清大捐帑廪以相其役由是穹门邃庑奥殿巍阁杰出吴中元末至正间燬于兵燹迨今百有余年殿堂廊庑渐次修建率皆完美惟弥罗寳阁工费浩繁乆虚未建诚为缺典宗继乃募众縁遂为创始正统三年廵抚侍郎庐陵周公恂如郡守南昌况公伯律因嵗旱率耆老命都纪郭贵谦祷于其观遂获甘霖二公暨阖郡吏民咸欲修坠举废戮力同心侍郎郡守首捐俸赀以兴复为己任委都纪郭贵谦鸠材庀工贵谦先令化士尤真张养正至镇江市木栰从扬子江归遇大风冲散化士仰天告曰买木盖造弥罗寳阁供奉玉帝今木冲散不存斯阁莫能成就顷间风恬浪静忽覩帝见于云端化士惊愕再拜至孟渎河口木皆先集举无漂遗众咸骇叹不胜忻感归以白于贵谦转白侍郎郡守罔不惊异悚敬二公为之益力今年夏厥工告成复霤重檐金碧辉焕极其壮丽威仪像设严奉惟谨谓不可无以纪神明显应之灵与夫侍郎郡守作兴之绩用垂示于乆逺也予惟有虞肆类上帝成周禋祀昊天而道家者流制为寳阁防奉玉帝实为虞周同一尊事之礼今其阁既成而请记于予又安得不深喜乐道而奬与其能乎是以为之记而不辞俾归勒诸贞珉庻几来者知所崇重而祗事于无穷焉
　　重建清真观记【俞贞木】
　　钱塘黄孤山真士蚤嵗喜道术方药南游闽越北上燕赵晚止苏城苏人严徳昭者抱痼疾因筑室建清真坛奉北极武真君冀遇医愈疾闻真士医多着神验求疗治之而其疾随愈乃舍坛以真士主之于是募縁重剏建殿宇广其庐舎真士尝为崇安灵寳道士时其师潘雷鉴翁适自崇安来遂延之以开山焉三十八代天师为题其额曰清真道院仍建丹房售药以给伏腊计既而翁与真士皆髙年终其弟子永嘉陈君正孚与其徒陶君希仁又加修葺遂以状闻于教大宗师乃移牒集贤院改今额为观云粤自潘黄二师开山于元之皇庆间以甲乙住山于是希仁求嗣道者得三人焉曰程安道曰冯本原曰杨处静及乙巳之嵗观毁于火安道以售药资粗剏未完丁未之嵗而安道又委蜕迄今洪武庚申本原与处静同心协力重建大殿山门两庑塑真君与侍从像以明年九月讫功求予为记夫老氏之学以清净为宗其论谷神牝乃曰绵绵若存用之不勤则脩炼之微防存焉至抱朴子着内外之篇陶隠居注本草又皆发明药石服食之秘然药与道术相通修真济人其功一也孤山既以医鸣而苏城之人无逺迩少长咸称黄孤山道观之药之神自兹以往其诸弟子相传虽无恒产而嵗积药金有余至本原处静悉倾其槖中所有以新其观宇可谓善于继述者矣噫古之列仙虽与世和光然徃徃泯其迹今孤山乃能传之后人俾守其业而本原处静又能复兴之而不坠且追继开山之劳绩念继承之不可不任其事故又砻石刻文以示永逺是不特将以贻其后人抑亦有光于其教矣本原名寜髙年清修退藏弗耀处静名守中端慤守道阐教今为道纪司副都纪云
　　福济观新建祠宇记【徐有贞】
　　苏城之干维有灵宇焉岿其山峙翼其翚飞杰出乎阛阓之中而超轶乎埃之表者所谓福济观也观之创自宋淳熙初旧名岩天道院院有真士陆道坚者尝与省干王大猷设云水斋于此感防纯阳吕仙翁授以神方大猷子孙至今传以济生元至大间继道坚者叶竹居以申请得观额竹居后王无伪邹道安继之所营为尝盛矣迨元之季国之初洊经兵燹数十年来无能继者风摧雨剥旁侵中陊寖以敝敝于时卧云炼师郭君宗衡实来主之宗衡出自玉峯士族而学道冶城西山初师朝天提举陈渊黙继师长春真人刘渊然得清微灵寳净明神霄诸法之传游居两京侍祠行宫乆之及领是观顾而叹曰主张是纲维是而使敝敝若是前乎吾者往矣后乎吾者谁欤然则吾其可以但已乎乃言于郡守况侯伯律首复观地之侵敓于旁人者用其法为人禬禳祈禜得佽助焉慎入约出鸠工庀材以渐经营中建天之殿为祝厘所旁作翼宇二一以祠纯阳及南五祖北七真一以祠长春诸师自三门两庑暨库庾庖湢毕饬其法中所宜有者像设暨鼓钟笙磬毕具又樊之树之有池有岛蔚然为城市山林宗衡乃集其徒以言曰吾闻之吾师吾道之所寳者三慈也俭也清净也是吾教所宜然也今吾徒从事于斯其必寳吾之清净以养吾之真寳吾之俭以养吾之身寳吾之慈以养吾之人庻乎其可尔吾又闻之儒之君子民生于三事之如一是世教所宜然也今吾徒出乎家而度乎世于君亲莫之致力矣将惟师事是嗣而师复迁化如致力何惟是晨而香夕而灯致精诚以慰荐吾师若吾亲之灵以祝吾君之厘事庶乎其可尔且吾之观谓之福济吾徒将何修而可以称是名乎尝试思之夫祝厘者盖祈乎天以祐乎君将以一人之福而敷锡乎天下以福乎亿兆之人者也其所济可谓博矣盍亦修吾之清净致吾之精诚以从事于斯乎虽然吾虑乎后之继吾事者之或怠且忘也愿从君子乎圗之遂因余伯氏以请记余谓宗衡游方之外者也而余游方之内者也夫道不同不相为谋余何以为宗衡谋哉然以君子之道而处其中亦惟眎夫义理何如耳彼诪张为幻者固余所弗与矣若其为言几乎义理者亦安得不与之也耶余于是乎为宗衡记之
　　清微道院三官阁碑【都穆】
　　姑苏清微道院在郡治西宋端平中建于法师余灵山至国朝永乐初而废里人成普者募縁重建宣徳丁未妙观道士王嗣先主之正统丁巳嗣先益广其地建阁五楹奉所谓三官神者逾六十有五年为治辛酉阁四檐倾壊风雨莫庇院之道士王源清何惟荣募縁新之又谓斯院自端平至今歴年虽逺然未有文以记颠末乃来请于子将刻之石以示其后人予尝考之汉有汉中人张陵与其子衡造符书于蜀之鸣鹤山制鬼卒祭酒等号分领部众民有疾者俾书其氏名及谢罪之意一上之天着山上一薶之地一沈之水谓之天地水三官至衡之子鲁而其术益盛则三官之名盖昉于此后之道家创为土木之像饰以冠服俨然南面以为实有其神由是闾巷细民往往趋以祈福夫道家祖陵称为天师今若此无乃背其师之説乎虽然天下之事多出于袭而其袭之之乆虽有智者莫能卒变势则然也故今之为道家者亦唯谨守其传以事焚修求无坠而已矣是阁之壊殆非一日置而不修则无以祝圣厘耸人望非主之者之责乎源清惟荣是举其费颇巨而且当盛夏之日身亲其事不惮劳苦可谓有功于院者矣因不辞而为之记并系之以诗曰姑苏为邦多老氏宫有若清微翘然其中由宋建今乆歴年嵗莫为之先后何以继惟兹层阁穹杰洞明四檐翚飞势凌紫云神休是祈圣厘是祝朱槛一冯万象森目风摧雨剥旧观莫还爰有真士植仆补刓焕焉聿新煌丽逾昔邦人来游无不啧啧稽之道家其宗无为曰清曰微一而靡他矧兹阁者超乎物表八囱玲珑纎埃莫扰圣凡同归其患弗修人而昏盍愧羽流刻我斯文置阁之右庶几后人永永其守





　　吴中金石新编卷六
<史部,目录类,金石之属,吴中金石新编>
　　钦定四库全书
　　吴中金石新编卷七　　　　明　陈暐　编杂纪
　　文正书院记【祝颢】
　　书院在苏城中吴县西隅通衢之上祀宋大贤范公之祠也按范之先世自北徙南而居于吴公生于武寜官舎长仕中朝而薨于徐子孙奉其柩葬河南万安山而祠于是者以公父母之邦且其地本范氏旧业公尝经理作义庄以赡宗族者也当宋咸淳丙戌太守潜説友始请于朝立专祠祀公元末至正甲戌郡守吴秉彛又奏改为书院而以公之赠谥表其门闾举其族之嫡嗣主奉祠事义庄田宅悉附天平山三太师墓所逮际昌朝大新礼制遂以书院登诸祀典春秋祭享郡之官属师生与其族之子姓咸集祠下行礼着为定规彰彰详备可谓盛矣然自国初至今百有余年而祠宇室堂日入于壊时虽修治而功费浩穣率未能完美如旧今主奉从规与其族人屡欲经营顾力弗逮所赖郡守刘侯为之规画又值嵗祲公私多故未克就绪适监察御史刘公持节按临爰自下车洞烛幽隠发奸摘伏而下无遁情洗寃涤滞而犴无留狱且不翕翕希同矫矫务异数加延访以革猜防故政不迷而废坠毕举于是郡守得以祠事白公公曰事神治民敦崇风化郡邑首务有或不然非宪体所当究乎夫事有经权时有可否贵在变通使无偏废可也矧先贤祠宇风化所闗宜亟行之勿怠吾亦为之处焉用是亲诣祠中纎悉毕视黙运思酌量措置悉付长洲县令刘辉典史张灏董之而责其成令亷慎老成谨于趋事曽未逾时凡祠之敝者一撤而新之言言赫赫加于旧观邦之士庻来瞻来仰靡不惊叹而莫究所繇盖是圗也材给于上而官不加费力役于下而民不告劳神享其成而族赖以芘一举而众美悉具非善于谋敏于事而公于心者未易臻此众方落成防监察御史戴公廵歴至郡诣祠见之极加称赏曰盛事也不可无纪于是令与主奉数过丘园以记为请予惟文正公之髙风大节弥两间而冠百世者登诸国史载诸郡乗而杂出于谱纷播于品题者不可胜书至今庸人孺子一闻公名皆知敬仰故其平生所至存有生祠没有庙祀者不约而同于以见秉彛好徳之诚不以古今彼此而有间也况公父母之邦精神手泽所在则凡生于斯仕于斯者有不加之意乎是宜贤监司良守令之用情于是也第颢晚生末学浅见寡闻不能加毫末以光盛事为歉然尝闻之记者取记其事实信今传后不失其真乃可故敢原其始末畧其弥文而为之直书云侍御公名魁字士元髙唐人戴公名仁字以徳句容人郡侯名瑀字汝器蠡吾人皆以进士歴显荣所至有声不系诸此不书
　　新修道山亭记【黎扩】
