<!-- { "loadSidebar": true } -->
　　郭奉孝碑【九山祠碑】
　　阳翟县有郭奉孝碑侧水有九山祠碑丛栢犹茂北枕川流也
　　司马文预碑
　　防陵明渠北有汉京兆尹司马文预碑
　　梁岩碑
　　成国渠左有安定梁岩碑碣尚存
　　魏受禅碑
　　繁昌县城内有三台时人谓之繁昌台坛前有二碑魏文帝受禅于此自坛而降曰舜禹之事吾知之矣故其石铭曰遂于繁昌筑灵坛也于后其碑六字生金论者以为司马金行故曹氏六世迁魏而事晋
　　张伯雅碑
　　绥水东南流迳汉农太守张伯雅墓茔四周垒石为垣隅阿相降列于绥水之隂庚门表二石阙夹对石兽于阙下冡前有石庙列植三碑碑云德字伯雅河内密人也碑侧树两石人有数石柱及诸石兽旧引绥水南入茔域而为池沼沼在丑地皆蟾蜍吐水石湟承溜池之南又建石楼石庙前又翼列诸兽但物谢时沦凋毁殆尽夫富而非义比之浮云况复此乎王孙士安斯为达矣
　　袁梁碑
　　扶沟县有袁梁碑云梁陈扶乐人
　　王君造四县邸碑
　　陈县城内有汉相王君造四县邸碑文字剥缺不可悉识其略曰唯兹陈国故曰淮阳郡云云王清惠着闻为百姓畏爱求贤养士千有余人赐与田宅吏舍自损奉钱助之成邸五官掾西华陈箕等二百五人以延熹二年云云故其颂曰修德立功四县回附今碑之左右遗墉尚存基础犹在时人不复寻其碑证云孔子庙学非也
　　袁滂碑【袁腾碑袁光碑】
　　濄水迳大扶城西城之东北悉诸袁旧墓碑字倾低羊虎碎折唯司徒滂蜀郡太守腾博平令光碑字所存唯此自余殆不可寻
　　许续碑
　　濄水之北有汉温令许续碑续字嗣公陈国人也举贤良拜议郎迁温令延熹中立
　　虞诩碑
　　武平县有汉尚书令虞诩碑题云虞君之碑讳诩字定安康仲后为朝歌令武都太守文字多缺不复可寻按范晔汉书诩字升卿陈国武平人祖为县狱吏治存寛恕尝曰于公为里门子为丞相吾虽不及于公子孙未必不为九卿故字诩曰升卿定安盖其幼字也
　　柘令许君颂【许叔台碑许婴碑】
　　柘县城内有柘令许君清德颂石碎字紊唯此文见碑城西南里许有汉阳种令许叔台碑光和中立又有汉故乐成陵令太尉掾许婴碑婴字虞卿司校尉之子建宁年立余碑文字碎灭不复可观当似司诸碑也
　　老子庙碑【魏石阙】
　　濄水北迳老子庙东庙前有二碑在南门外汉桓帝遣中官管覇祠老子命陈相边韶碑【北有双石阙魏黄初三年迳谯所勒】
　　孔子庙碑
　　又有孔子庙庙前有一碑西面是陈相鲁国孔畴建和三年立
　　李母冢碑
　　又有李母冢东有碑是永兴元年谯令长沙王阜所立碑云老子生于曲濄间许慎又云濄水首受淮阳扶沟县蒗荡渠不得至沛方为濄水也濄水又屈东迳相县故城南其城卑小实中邉韶老子碑又云老子楚相县人也相县虚荒今属苦故城犹存在頼防乡之东濄水处其阳然即此城也
　　曹嵩碑
　　谯城南有曹嵩冢冢北有碑碑北有庙堂余基尚存柱础仍在庙北有二石阙双峙髙一丈六尺榱栌及柱皆雕镂云矩上复思已碎
　　曹腾碑
　　曹嵩阙北有圭碑题云汉故中常侍长乐大仆特进费亭侯曹君之碑延熹三年立碑隂又刋诏防二碑文同夹碑东西列对两石马髙八尺五寸石作粗拙
　　頴川太守曹君碑
　　腾兄冢东有碑题云汉故頴川太守曹君墓延熹九年卒而不刋树碑嵗月
　　曹炽碑
　　頴川太守坟北有其元子炽冢冢东有碑题云汉故长水校尉曹君之碑歴太中大夫司马长史侍中迁长水年三十九卒熹平六年造
　　曹碑
　　曹炽弟冢东有碑题云汉谒者曹君之碑熹平六年立
　　魏大飨碑
　　魏文帝以延康元年幸谯大飨父老立坛于故宅坛前树碑题云大飨之碑
　　朱碑
　　濄水东迳朱墓冢南枕道有碑题云汉故幽州刺史朱君之碑字伯灵光和六年卒官故吏别驾从事史右北平无终牟化中平二年造碑隂刋故吏姓名悉蓟涿及上谷北平等人
　　门生沛国萧刘题名
　　山桑城东南有一碑碑文悉破无验唯碑背故吏姓名尚存熹平元年义士门生沛国萧刘定兴立
　　文穆碑
　　山桑县东有文穆碑冢三世二千石穆郡户曹史徴试博士大常丞以明气候擢拜侍中右中郎将迁九江彭城陈留四郡光和中卒故吏涿郡太守彭城吕虔等立
　　熹平君碑
　　汳水迳睢阳县襄乡坞襄乡浮图汉熹平君所立死因葬之弟刻石树碑以旌厥德隧前有师子天鹿累塼作百达柱八所荒芜頽毁雕落略尽矣
　　桥载碑
　　睢城南有汉太传掾桥载墓碑载字元賔梁国睢阳人也睢阳公子熹平五年立城北五里有石虎石柱而无碑志
　　王子乔碑
　　薄城有王子乔冡冡侧有碑题云仙人王子乔碑曰王子乔者盖上世之真人闻其仙不知兴何代也博问道家或言頴川或言东防初建斯城则有斯邱传承先民曰王氏墓曁于永和之元年冬十二月当腊之夜上有哭声其音甚哀附居者王伯怪之明则登而察焉时天鸿雪下无人径有大鸟迹在祭祀处左右咸以为神其后有人着大冠绛单衣杖竹立冢前呼采薪孺子伊永昌曰我王子乔也勿得取吾坟上树也忽然不见时令太山万熙稽故老之言感精瑞之应乃造灵庙以休厥神于是好道之俦自逺方集或琴以歌太一或谭思以歴丹田知至德之兆寔真人之祖先延熹八年秋八月皇帝遣使者奉牺牲致礼祗惧之敬肃如也国相东莱王章字伯义以为神圣所兴必有铭表乃与长史边干遂树之石纪颂遗烈观其碑文意似非逺旣在迳见不能不书存耳
　　绎幕令碑
　　县有汉故绎幕令匡碑匡字公辅鲁府君之少子也碑字碎落不可寻识不知所立嵗月
　　袁安碑【魏徐庶碑】
　　彭城城内有汉司徒袁安魏中郎徐庶等数碑并列植于街右咸曽为楚相也
　　盛允碑
　　虞县有汉司徒公盛允碑允字伯世梁国虞人也其先奭氏至汉中叶避孝元皇帝讳改姓曰盛世济其美以迄于公察孝亷除郎累迁司空司徒延熹中立
　　广野君庙碑
　　髙阳有汉广野君庙碑延熹六年十二月雍邱令董之仰余徽于千载遵茂美于絶代命县人长照为文用章不朽之德其略云辍洗分飡谘谋帝猷陈郑有涿鹿之功海岱无牧野之战大康华夏绥静黎物生民以来功盛莫崇今故宇无闻而单碑介立矣
　　杨彦杨禅二碑
　　鄢县水次有单父令杨彦尚书郎杨禅字文节兄弟二碑汉光和中立
　　桥三碑【三鼎文征钺文】
　　睢阳有汉大尉桥墓列数碑一是汉朝羣儒英才哲士感桥氏德行之美乃共刋石立碑以示后世一碑是故吏司徒博陵崔烈廷尉河南吴整等以为至德在已扬之由人苟不称述夫何考焉乃共勒嘉石昭明芳烈一碑是陇西枹罕北次陌砀守长隲为左尉汉阳□道赵冯孝髙以桥公尝牧凉州感三纲之义慕将顺之节以为公之勲美宜宣旧邦乃树碑颂以昭令德光和元年主记掾李友字仲辽作碑文碑隂有右鼎文建宁三年拜司空又有中鼎文建宁四年拜司徒又有左鼎文光和元年拜太尉鼎铭文曰故臣门人相与述公之行咨度体则文德铭于三鼎武功勒于征钺书于碑隂以昭光懿又有钺文称是用镂石假象作兹征钺军皷陈之于东阶亦以昭公之文武之勲焉
　　皇毓碑
　　临睢有豫州从事皇毓碑殒身州牧隂君之罪时年二十五临睢长平舆李君二千石丞轮氏夏文则髙其行而悼其殒州国咨嗟旌闾表墓昭叙令德式示后人
　　临睢长王君碑
　　城内有临睢长左冯翊王君碑善有治功累迁广汉属国都尉吏民思德县人公府掾陈盛孙郎中儿定兴刘伯鄜等共立石表政以刋逺绩
　　郑陂颂
　　郑浑为沛郡太守于萧相二县兴陂堰民頼其利刻石颂之号曰郑陂
　　尧陵碑
　　地理志曰成阳有尧冢灵台今成阳城西二里有尧陵陵南一里有尧母庆都陵于城为西南称曰灵台乡曰崇仁邑号修义皆立庙四周列水潭而不流水泽通泉泉不耗竭至丰鱼笋不敢采捕庙前并列数碑栝栢数株檀棘成林二陵南北列驰道迳通皆以塼砌之尚修整按郭縁生述征记自汉迄晋二千石及丞尉多刋石述叙尧即位至永嘉三年二千七百二十有一载记述尧妃见汉建宁四年五月成阳令管遵所立碑文云
　　季札子碑
　　奉髙县有吴季札子墓季札聘上国防子于嬴博之间即此处也前有石铭一所汉末奉髙令所立无所述叙标志而已自昔常蠲民户洒扫之今不能然碑石糜碎靡有遗矣唯故趺存焉
　　东平宪王碑
　　无盐县有东平宪王苍冢碑阙存焉
　　孔庙碑
　　谯周云孔子死后鲁人就冢次而居者百有余家命曰孔里孔藂子曰夫子墓茔方一里在鲁城北六里泗水上诸孔丘封五十余所人名昭穆不可复识有铭碑三所兽碣具存皇览曰弟子各以四方竒木来植故多诸异树不生棘木刺草今则无复遗条矣
　　道儿君碑
　　髙门一里余道西有道儿君碑是鲁相陈君立
　　魏孔庙碑
　　魏黄初二年文帝令郡国修起孔子旧庙置百户吏卒庙有夫子像列二弟子执卷立侍穆穆有询仰之容汉魏以来庙列七碑二碑无字栝栢犹茂
　　度尚碑
　　湖陆城东有度尚碑
　　汉髙祖庙三碑
　　沛县有汉髙祖庙庙前有三碑后汉立庙基以青石为之阶陛尚存
　　泗水亭髙庙碑
　　泗水亭有髙庙庙前有碑延熹十年立庙阙崩褫略无全者
　　陈球三碑
　　下邳有汉太尉陈球墓墓前有三碑是弟子管宁华歆等造
　　梧台石社碑
　　临淄梧台西有石社碑犹存汉灵帝熹平五年立其题云梧台里
　　孙嵩碑
　　朱虚县汶水东北汉青州刺史孙嵩墓西有碑碣
　　孙賔硕碑
　　安邱县牟山之西南有孙賔硕兄弟墓碑志并在
　　郑康成碑
　　髙密县有厉阜阜上有汉司农卿郑康成冢石碑犹存
　　唐公房碑
　　智水川有唐公祠唐君字公房城固人也学道得仙人入云台山合丹服之白日升天鸡鸣天上狗吠云中唯以鼠恶留之鼠乃感激以月晦日吐肠胃更生故时人谓之唐鼠也公房升仙之日壻知行未还不获同阶云路约以此川为居言无繁霜蛟虎之患其俗以为神因号为壻乡故水亦名焉百姓为之立庙于其处刋石立碑表述灵异也
　　黄尚石阙
　　邔县有黄家墓墓前有双石阙雕制甚工俗谓之黄公石阙黄公名尚为汉司徒
　　秦颉二碑
　　冝城有汉南阳太守秦颉墓墓前有二碑颉鄀人也以江夏都尉出为南阳太守迳宜城中见一家东向颉住车视之曰此居处可作冢后卒于南阳防还至昔住车处车不肯进故吏为市此宅之孤坟尚整
　　冠盖里碑
　　宜城县有太山山下有庙汉末名士居其中刺史二千石卿长数十人朱轩华盖同防于庙下荆州刺史行部见之雅叹其盛号为冠盖里而刻石铭之此碑于永嘉中始为人所毁其余文尚有可传者其辞曰峨峨南岳烈烈离明寔敷儁乂君子以生惟此君子作汉之英德为龙光声化鹤鸣此山以建安三年崩声闻五六十里
　　华君铭
　　武当县有一碑文字磨灭不可复识俗相传是华君铭亦不详华君何代之士
　　张仲瑜碑【郭先生碑】
