<!-- { "loadSidebar": true } -->
　　右郎中马君碑文字残缺所可见者字元海而已又云其先赐号马服因遂氏焉又云以和平元年举孝廉除郎中谦虚接下冠名三署又云年元嘉三年正月卒又云夫人年五十五建宁三年十二月卒其他不可考究矣武都太守李翕碑【汉时文字多与今书不合皆依石本録之】
　　右武都太守李翕碑文字首尾完好云汉武都太守汉阳河阳李君讳翕字伯都其后歴叙在郡治迹云郡西硖中道危难阻峻縁崖俾阁两山壁立隆崇造云下有不测之谿阨苲促廹财容车骑进不能济息不得驻数有颠覆陨坠之害君勑衡官有秩李瑾掾仇审因常繇道徒鐉烧破析刻臽崔嵬减髙就埤柙致土石坚固广大可以夜渉四方无雍行人懽悀民歌徳惠穆如清风乃刋斯石其后有颂诗最后题建宁四年六月十三日壬寅造云
　　博陵太守孔彪碑
　　右博陵太守孔彪碑欧阳公集古録云孔君碑者其名字摩灭不可见而世次官阀粗可考云孔子十九代孙頴川君之元子也举孝防除郎中博昌长拜尚书侍郎治书侍御史博陵太守迁下邳相河东太守建宁四年十月卒其终始略可见惟其名字皆亡爲可惜也今此碑虽残缺而名字尚完可识云君讳彪字元上又韩府君孔子庙碑隂载当时出钱人名亦有尚书侍郎孔彪元上与此书正同惟孔君自博陵再迁为河东太守而碑额题故博陵太守孔府君碑汉人多如此然莫暁其何谓也
　　成阳灵台碑
　　右成阳灵台碑成阳属今雷泽碑略云尧母庆都仙殁盖葬于兹欲人不知名曰灵台欧阳集古録以谓自史记地志及水经诸书皆无尧母葬处余按班固西汉刘昭东汉书地里志皆曰成阳有尧冢灵台而东汉志章帝元和二年东廵狩将至泰山道使使者奉一太牢祠帝尧于济隂成阳灵台与章帝纪所载正同帝纪章怀太子注引郭縁生述征记云成阳县东南有尧母庆都墓上有祠庙尧母陵俗亦名灵台文母水经注今成阳城西二里有尧陵陵南一里有尧母庆都陵于城为西南称曰灵台盖两汉史所载似以灵台为尧惟此碑与述征记水经廼直指为尧母尔然水经云在成阳西南而述征云在东南未知孰是又集古録云诸书俗本多作城阳独此碑为成阳当以碑为正余尝考之成阳县名属济隂郡城阳乃王国名汉文帝二年以封齐悼惠王子章者汉志所载各异未尝差误也碑有廷尉某欧阳公以为姓名摩灭不可读今验其缺处姓下隐隐有定字知其名定而其后云济隂太守审晃成阳令管遵各遣大掾辅助仲君知其姓仲仲氏世为成阳人定有墓在雷泽碑尚存其额题汉故廷尉仲君碑有云表祠唐尧为汉祈福又云为廷尉卿托病乞归脩尧灵台黄屋丗余上听拜太中大夫云【余为淄州同官李荛雷泽又云正在城西南盖述征记误也】
　　廷尉仲定碑
　　右廷尉仲定碑在今濮州雷泽其额题汉故廷尉仲君之碑碑载官阀甚详虽残缺然尚可次第其略云君讳定圣汉龙兴家于成阳父张掖广汉太守以父勲拜琅邪太守南阳隂府君察孝不行南郡胡公除济隂复举孝防拜尚书左丞除郎中迁彭城吕长徴试博士太傅下邳赵公举君髙行迁豫州刺史将军从事符节令豫章太守徴议郎拜大尚书逊位复徴拜将军长史迁城门校尉执金吾拜太中大夫迁廷尉卿托病乞归脩尧灵台黄屋丗余上听拜太中大夫台成事讫上以君先帝旧臣防请令州郡以礼特遣熹平元年孟秋上旬君遘疾不瘳于是门生养徒故吏乡党刋石勒铭树碑表道焉两汉迁拜次第史旣不能详载而石刻类皆摩灭难考今此碑所载详悉故尽着之所谓南郡胡公者广也太傅下邳赵公者峻也按定汉史无传惟风俗通元和姓纂具载姓名官爵云
　　故民吴公碑
　　右吴公碑其额题汉故民吴公之碑碑云熹平元年十二月上旬吴公仲山其他刻画完好如新文词颇拙陋书亦怪而不工然汉时石刻存者渐少而此碑特完故録之以资博览
　　司校尉鲁峻碑
　　右司校尉鲁峻碑云君讳峻字仲严郦道元注水经引戴延之西征记曰焦氏山北金乡山有汉司校尉鲁恭前有石祠四壁皆青石隐起自书契以来忠臣孝子贞妇孔子及七十二弟子形像像邉皆刻石记之今墓与石室尚存惟此碑为人辇置任城县学矣余尝得石室所刻画像与延之所记合又其他地里书如方舆志寰宇记之类皆作峻惟水经注转冩为防尔
　　桂阳太守周府君颂
　　右桂阳太守周府君颂欧阳公集古録云府君字君光而名已讹缺不可辨图经但云周使君而亦不着其名后汉书又无传遂不知为何人而曽子固言尝得此碑于知韶州王之才之才以书来言曲江县图经周府君名昕字君光则永叔云图经不载其名者盖考之未详也今此本虽讹缺然究其防画殊不类昕字二公所说既不同而韶州图经余家偶无有皆未可知也【余后见市中印本欧阳公庐陵集别有一防尾云周君名憬憬字颇近之】
　　周府君碑隂
　　右周府君碑隂题名凡卅一人姓氏具存按郦道元注水经泷水南迳曲江县东县昔号曲红曲红山名也而东西两汉史皆作曲江今据此碑自县长区祉而下凡十七人皆书为曲红则是当时县名曲红无可疑者不知两汉皆作曲江何也
　　石经遗字
　　右石经遗字者藏洛阳及长安人家盖灵帝熹平四年所立其字则蔡邕小字八分书也其后屡经迁徙故散落不存今所有者才数千字皆土壤埋没之余摩灭而仅存者尔按后汉书儒林传叙云为古文篆三体者非也盖邕所书乃八分而三体石经乃魏时所建也又按灵帝纪言诏诸儒正五经文字刻石立于太学门外蔡邕传乃云奏求正定六经文字既已不同而章怀太子注引洛阳记所载有尚书周易公羊传论语礼记今余所藏遗字有尚书公羊传论语又有诗仪礼然则当时所立又不止六经矣洛阳记又云礼记碑上有谏议大夫马日防议郎蔡邕等名今论语公羊后亦有堂谿典马日防等姓名尚在据邕传称邕以经籍去圣久远文字多谬俗儒穿凿疑误后学乃奏求正定自书于碑于是后儒晚学咸取正焉今石本既已摩灭而岁久转冩日就讹舛以世所传经书本校此遗字其不同者已数百言又篇第亦时有小异使完本具存则其异同可胜数邪然则岂不可惜也哉而后世学者于去古数千百岁之后尽绌前代诸儒之论欲以已之私意悉通其说难矣余既録为三卷又取其文字不同者具列于卷末云
　　堂谿典嵩髙山石阙铭
　　右堂谿典嵩髙山石阙铭云中郎将堂谿典伯并熹平四年来请雨嵩髙庙按后汉书灵帝纪熹平五年复崇髙山名为嵩髙山章怀太子注引前汉书武帝祀中岳改嵩髙为崇髙东观记曰使中郎将堂谿典请雨因上言改之复为嵩髙今此铭乃熹平四年可以正汉史之误又蔡邕传注引先贤行状云典字子度而延笃传注又作季度今此碑乃云字伯并亦当以碑为正
　　帝尧碑
　　右帝尧碑云帝尧者昔世之圣王也其先岀自块隗翼火之精有神龙首岀于常羊又云名纪见乎河雒爰嗣八九庆都与赤龙交而生伊尧又云侯伯游于河之上龙龟负衔投钤受与然后尧乃受命其说岀于防纬可谓怪妄不经矣尧之所以为圣者岂假此而已哉
　　苍颉庙碑
　　右苍颉庙碑文字残缺其略可辨者有云苍颉天生徳于大圣四目灵光为百王作宪而其铭曰穆穆圣苍知为苍颉碑也考其岁月盖熹平六年立
　　彰长断碑
　　右彰长断碑在华隂已断裂惟存下一段故其姓名皆亡矣所可见者有云先髙祖时以吏二千石自齐临菑徙充关中祖字兴先爲执金吾弟□渔阳太守又云元初元年遭家不造三岁丧父事母有柴頴之行初仕爲县主簿功曹郡诸曹史帐下司马刘君招命署议曹掾假除百石迁补任尉假印绶守广平夏曲阳令彰长熹平二年秋七月寝疾不豫最后题熹平六年十月九日辛酉造按史记及汉书本纪髙祖九年徙齐楚大族昭屈景怀田五姓関中而其四姓皆楚人自齐徙者惟田氏尔然则此碑所谓髙祖时自齐临菑徙者其人必姓田氏也【按第五氏亦云自齐徙関中然本亦岀于田氏也】彰东西汉史皆作斥章
　　梁相费泛碑
　　右费泛碑在湖州其额题汉故梁相费君之碑碑云梁相讳泛字仲虑此邦之人也其先季文为鲁大夫有功封费因以为姓秦项兵起避地于此遂留家焉余家所收姓氏文字粗备以诸书参考颇多抵牾不合姓苑云费氏禹后汉有长房蜀志有丞相祎又云今琅邪亦有此姓音父位反李利渉编古命氏云费氏岀自鲁桓公少子季友有勲于社稷赐汶阳之田封邑于费子孙氏焉汉有费将军其后有费忠费柔适蜀为宁蜀人忠之孙徙于荆州后迁江夏忠十代孙奕奕孙祎又家于蜀晋平蜀祎之子承复归江夏林寳元和姓纂云费氏亦音秘史记纣幸臣费中夏禹之后楚有无极汉有直蜀有祎晋有诗又云琅邪费氏直之后也陈湘姓林云费氏音蜚夏禹之后余尝考之此字有两姓音读不同源流亦异其一音蜚嬴姓岀于伯翳史记所载费昌费中楚费无极汉费将军费直费长房蜀费祎之徒是其后也其一音秘姫姓岀于鲁季友姓苑所载琅邪费氏而此碑所谓梁相费君是其后也然则姓苑姓纂姓林皆云夏禹之后姓纂又云亦音秘及谓琅邪费氏为直之后皆其差误而编古命氏以费将军费祎之徒岀于鲁季友亦非也余又按春秋僖公赐季友汶阳之田及费而左传亦以谓季友有功于鲁受费以为上卿今以为季文有功封费者盖碑之误
　　堂邑令费君碑
　　右堂邑令费君碑云惟熹平六年无射之月堂邑令费君寝疾卒呜呼哀哉于是夫人元弟卜追而诔之其后有铭诗碑所述费君事不甚详悉而其名字世次官秩具载于碑隂今附于后
　　费君碑隂
　　右费君碑隂云君讳鳯字伯萧梁相之元子九江太守之长兄也世徳袭爵银艾相亚又云君践郡右职三贡献计汉安二年吴郡太守东海郭君以君有委蛇之节自公之操年卅一举孝廉拜郎中除陈国新平长遂宰堂邑其后为五字韵语词颇古雅而时时残缺不可次叙其前题君舅家中孙甘陵石□字子才所述云
　　太尉陈球碑
　　右太尉陈球碑球有两碑皆在下邳其一已残缺此碑差完可考前代碑碣与史传多抵牾而球碑所载官阀事迹与传合东汉之末政在阍寺威福下移其势盖可畏也而一时众君子犹奋不顾身力排其奸虽遭屠戮而不悔志虽不就然亦可谓壮哉如球是已使当时士大夫能屈己以事之则富贵可长保矣然君子固未肯以彼而易此也
　　华岳碑
　　右华岳碑集古録云碑以周礼职方氏为识方氏者疑当时周礼之学自如此盖识志其义通也余按袁逢华岳碑亦引职方氏乃用职字盖汉人简质字相近者輙假借用之初无意义尔
　　太尉郭禧碑
　　右太尉郭禧碑文字残缺所存才百许字其可见者公讳禧字君房而已禧郭躬从孙也其事迹附见躬列传云少明习家业兼好儒学有名誉延熹中为廷尉建宁二年代刘宠为太尉而灵帝纪亦云是年十一月禧为太尉章怀太子注云字公房扶沟人也郭氏世为阳翟人自躬以下皆葬阳翟其墓尚存今此碑缺处犹有陈留扶沟字疑禧尝寓居是邑其卒也返葬故郡而汉书注遂以为扶沟人恐误
　　郭禧碑隂
　　右郭禧碑隂其首有四大字云故吏人名其下列故吏宻张立度成匽师张恊子道雒阳李苍子考故民河南隂徳纪信以下凡百余人又有右河南右河内郡右农郡右扶风字字画完好者甚多笔法淳古可爱
　　郭禧后碑
