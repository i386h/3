<!-- { "loadSidebar": true } -->
　　右书不著书撰人名氏碑石剥缺其间可见者曰季辅汉中太守之孙余不复可读而其额曰汉郎中王君铭故知其姓氏官阀耳
　　太尉陈球碑
　　右书不著书撰人名氏球字伯真后汉光和中位至太尉不知所立年月
　　北海相景君碑
　　右书不著书撰人名氏景君任城人尝为北海相终于益州太守碑文厯厯可见而不着君之名字盖北海故吏诸生之所立也汉安二年立在任城
　　金乡守长侯君碑
　　右书不著书撰人名氏君名成字伯盛山阳防东人碑以建宁二年立
　　王元赏碑
　　右书不著书撰人名氏碑以延熹四年立王君尝为封丘令辟司空府元赏其字也碑已漫灭元赏之名及其乡里皆不可见故以其字称之
　　元节碑
　　右书不著书撰人名氏君名立字元节出于伊尹之后其姓氏爵里卒葬之年月皆不可辩然其字甚古所以知为汉碑也
　　张夀碑
　　右汉不著书撰人名氏夀字仲吾官至竹邑侯相碑以建宁元年立
　　无名碑
　　右书不著书撰人名氏汉司从事之碑以光和四年立文字缺灭亡其姓名乡里故谓之无名碑
　　司校尉杨君碑
　　右书不著书撰人名氏文为韵语然其事迹粗可考见其所颂者杨君复余谷之路也永平中始诏开余谷中间西乱道絶不通复由子午谷险阻为患司校尉犍为武阳杨厥孟文请废子午道复由余谷建和二年汉中太守王升稚纪为之刻石颂德其所谓余谷者盖斜谷也汉人用字多从省文如此耳碑在兴元
　　孔君碑
　　右书不著书撰人名氏孔君名缺不可识其字曰元上孔子十九世孙官至河东太守碑以建宁四年故吏王沛等立在兖州
　　费府君碑
　　右书不著书撰人名氏君名况字仲虑官至梁相碑不载其乡里及刻石年月在今南京
　　樊毅碑
　　右书不著书撰人名氏汉先和二年华隂太守樊毅修岳祠记也并唐贞元三年检校太子庶子董叔经等十五人题名附在华州
　　北岳庙碑
　　右书不著书撰人名氏文字磨灭者多不可悉考其中间有称光和四年元氏左尉上郡玮其意若玮被选举而立此铭以报神贶在定州
　　碑隂题名
　　右书残缺不完其可见者数十人在陜府阌乡杨氏墓侧
　　慎令刘君墓碑
　　右书不著书撰人名氏刘君名氏缺有其字曰伯麟仕至慎令弃官终于家其卒之年月缺灭不明而隐隐可见疑为建宁四年也碑在南京下邑县
　　周伯着碑
　　右其字画如书而甚古怪又多磨灭伯著者莫知为何人其时世亦不可考但其文有曰伯著者渤海君孙季景长子而其额曰周末嗣某氏【某字不可识】袭兴兴上又缺一字渤海君孙伯着之碑而已然则周亦非伯着之姓也碑在宿州
　　袁良碑
　　右书不著书撰人名氏良字卿卿上一字缺陈国扶乐人厯议郎符节令尝为三老其额曰国三老袁君碑碑以永建中立在今开封扶沟
　　王君阙
　　右汉人阙铭二其一篆书曰汉故永乐少府作贾君之阙而将作下二字缺不可识其一书曰汉故兖州刺史雒阳令王君之阙而王君下亦缺二字
　　尧祠碑
　　右书不著书撰人名氏文字漫灭者多其大略曰汉纂尧之绪祠以上牺王莽僭汉坛场夷替又曰后旧典造立灵庙以一太牢春秋秩祠陈国郑【下一字缺】故太守仲【又缺一字】广宗长仲选共立坛墠刋碑纪德李木连理生于尧祠太守河南张宠继拟前绪以钱二千敬致礼祠临立坛碑时熹平四年也碑在济隂
　　碑隂题名
　　右书不知其为何碑之隂无书人名氏刻石年月
　　张公庙碑
　　右书不著书撰人名氏字多讹缺虽事迹粗可见而不复成文其间有铭辞凡二首汉朝歌长郑郴以和平元年为张公立碑于庙又为监黎阳营谒者李君作歌九章同刻其后有李君等题名亦讹缺不可辩矣在黎阳
　　碑隂题名
　　右凡二本皆书前本皆称旧吏门生后本皆诸曹史骑吏及万年莲勺等乡有秩各有所出钱数
　　西岳庙碑
　　右不着撰人名氏书佐郭香察书延熹四年农太守袁逢以岳庙故碑磨灭改立碑作铭防迁为京兆尹后太守孙璆成之碑以延熹八年立在华岳其后有唐人题名
　　孔德让碣
　　右汉不著书撰人名氏孔君名缺德让其字也孔子二十世孙仕至郡诸曹史碑以永兴中立在兖州孔氏墓林中
　　孔宙碑隂
　　右泰山都尉孔宙碑隂题名凡六十二人其四十三人称门生八人称故吏一人称故民十人称弟子皆书不著书人名氏宙碑在别巻
　　杨震碑隂题名
　　右书不著书人名氏题名者百九十余人皆着乡里姓字而不名在汉太尉杨震碑隂
　　唐君碑
　　右书不著书撰人名氏唐君名缺字正南颍川郾人厯颍阳令迁豫章最后徙昌阳令故从事等刋石立颂中间文字或完或缺不得其详其后又题曰处士闾【缺一字】斑恋念唐君为立碑表盖去思碑也光和六年立
　　绥民校尉熊君碑
　　右书不著书撰人名氏熊君名乔字举举上一字缺不可识后汉末为桂阳曲红长拜绥民校尉迁骑都尉灌阳长而卒其铭辞之后又曰长沙蔡陵长文春字季秋重安侯相杜晖字慈明皆略有所叙述碑以建安二十一年立
　　敬仲碑
　　右书不著书撰人名氏碑石刓缺其人之名氏皆不可知而碑首有敬仲二字故以为名其间有云拜治书侍御史又曰光和四年卒其他不可详也
　　衡方碑
　　右书不著书撰人名氏方字兴祖平陆人位至步兵校尉碑以建宁中立
　　俞乡侯季子碑
　　右书不著书撰人名氏君名熊字孟孟下缺一字广陵海西人汉之宗室父封俞乡侯此其徳政碑也但曰来居此邦而不书其郡县之名不着所立年月在今扬州
　　尧祠祈雨碑
　　右孟府君尧祠祈雨碑书不著书撰人名氏碑以延熹中立在曹州济隂
　　景君碑
　　右书不著书撰人名氏文字讹缺其首曰惟元元下缺二字盖其年号也又曰谒者任城景君卒其余虽时有完者不可考矣景君石椁铭附其文曰惟元初四年三月丙戌景君卒以五年二月又曰司空太常博士举高经君为其元其后遂曰以病防身盖文多讹缺此其粗可见者也皆在任城
　　郙阁颂
　　右不着撰人名氏汉仇绋书据碑所载析里郙阁皆地名也其地有溪水漂溢为患太守河阳李防使衡官掾仇审作大桥于析里以建宁五年立此颂在兴元
　　费凤碑
　　右石□撰书不著书人名氏凤字伯箫汉安中厯守故鄣堂邑长□自称凤旧家中孙文悉为五字句不着所立年月
　　右欧阳君集古目録一巻君名棐字叔弼六一翁之季子也仕至太常少卿直龙图阁君佩趋庭之训读父之书摭其略而目之凡集古所藏欧阳公未尝无说独三体石经置而弗论岂有所疑而未决乎叔弼遂定作汉刻盖为儒林传所误中常侍曹腾死汉遣諌议大夫以特进印绶赠之而此云赠腾为谏议非也其载碑碣所出如刘熊碑在酸枣而云杨州费泛碑在湖州而云南京则有不可尽信者


　　释巻二十三
　　钦定四库全书
　　释卷二十四
　　宋　洪适　撰
　　防稽都尉路君阙铭　南武阳功曹阙铭
　　王稚子阙铭　　　　谒者景君表
　　景君碑隂　　　　　郯令景君阙铭
　　国三老袁君碑　　　西岳石阙铭
　　北海相景君碑　　　景君碑隂
　　敦煌长史武班碑　　武氏石阙铭
　　费亭侯曹腾碑　　　司杨厥开石门颂呉郡丞武开明碑　　祝长严防碑
　　从事武梁碑　　　　平都侯相蒋君碑
　　孔子庙置卒史碑　　东海相桓君海庙碑
　　孔君碣　　　　　　韩明府孔子庙碑
　　吉成侯州辅碑　　　州辅碑隂
　　州辅墓石兽膊字　　郎中郑君碑
　　丹阳太守郭文碑　　议郎元宾碑
　　孙叔敖碑隂　　　　封丘令王元赏碑
　　王元赏碑隂　　　　冀州刺史王纯碑
　　王纯碑隂　　　　　苍颉庙人名
　　陈皋令任伯嗣碑　　任伯嗣碑隂
　　平舆令薛君碑　　　泰山都尉孔宙碑
　　孔宙碑隂　　　　　西岳华山庙碑
　　老子铭　　　　　　荆州刺史度尚碑
　　车骑将军冯绲碑　　鲁相晨谒孔子冢文广汉县令王君神道　金乡守长侯君碑
　　栁孝廉碑　　　　　卫尉卿衡方碑
　　沛相杨君碑　　　　淳于长夏承碑
　　金石録上
　　余自少小喜从当世学士大夫访问前代金石刻词以广异闻后得欧阳文忠公集古録读而贤之以为是正譌谬有功于后学甚大惜其尚有漏落又无歳月先后之次思欲广而成书以传学者于是益访求藏畜凡卄年而后粗备上自三代下讫隋唐五季内自京师达于四方遐邦絶域夷狄所传仓史以来古文竒字大小二篆分行草之书钟鼎簠簋尊敦甗鬲槃杅之铭词人墨客诗歌赋颂碑志叙记之文章名卿贤士之功烈行治至于浮屠老子之説凡古物竒器丰碑巨刻所载与夫残章断画磨灭而仅存者畧无遗矣因次其先后为二千巻余之致力于斯可谓勤且久矣非特区区为玩好之具而已也葢窃尝以谓诗书以后君臣行事之迹悉载于史虽是非褒贬出于秉笔者私意或失其实然至其善恶大节有不可诬而又传之既久理当依据若夫嵗月地理官爵世次以金石刻攷之其抵牾十常三四葢史牒出于后人之手不能无失而刻词当时所立可信不疑则又攷其异同参以他书为金石録丗巻至于文辞之媺恶字画之工拙览者当自得之皆不复论呜呼自三代以来圣贤遗迹着于金石者多矣葢其风雨侵蚀与夫樵夫牧童毁伤沦弃之余幸而存者止此尔是金石之固犹不足恃然则所谓二千巻者终归于磨灭而余之是书有时而或传也孔子曰饱食终日无所用心难矣哉不有博奕者乎为之犹贤乎已是书之成其贤于无所用心岂特博奕之比乎輙録而传诸后世好古博雅之士其必有补焉东武赵明诚序
　　防稽东部都尉路君阙铭
　　右路君阙铭二其一云防稽东部都尉路君阙永平八年四月十四日庚申造其一云君故豫州刺史温令元城令公车司马令开阳令谒者议郎徴试博士路君不知为何人按汉书志建武六年省诸郡都尉唯边郡往往有之岂防稽边海故置此官欤又任延尝为防稽西部都尉而此云东部疑当时防稽分东西部各置都尉史不载尔
　　南武阳功曹阙铭
　　右南武阳功曹墓阙铭云南武阳功曹乡啬夫又云以为国三老又云章和元年其它族系名字皆磨灭不可考究墓在今沂州有两阙其一铭元和中立文字尤残阙难读
　　王稚子阙铭
　　右王稚子阙铭二其一云汉故先灵侍御史河内县令王君稚子阙其一云汉故兖州刺史洛阳令王君稚子之阙按范后汉书循吏传王涣字稚子尝为温令而刻石为河内令者盖史之误涣以元兴元年卒然则阙铭盖和帝时所立也
　　谒者景君表
　　右谒者景君表其额题汉故谒者景君墓表而其文云惟元初元年五月丁夘故谒者任城景君卒其他文字磨灭时有可读处皆断续不复成文矣元初安帝时年号也此在汉时石刻中残缺为甚特以安帝以前碑碣存者无几不可弃也故録之
　　景君碑隂
　　右谒者景君碑隂其前题云诸生服义者又云义士北海掾张敏字公辅弟子济北茌平寗尊字伯尊凡十五人皆完好可读云
