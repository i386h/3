<!-- { "loadSidebar": true } -->
　　右繁阳令杨君碑首尾不完文字磨灭可识者四百三十字不可识者六十一字碑云君遭叔父太尉薨委荣轻举吏民攀辕守阙上书运糓万斛助官赈贫以乞君还又云富波君之子也按汉书杨震子牧为富波相君廼牧子也叔父太尉者秉也出米乞令前史所无惜其名字磨灭不可见矣嘉祐八年十月二十三日书
　　髙阳令杨君碑
　　右髙阳令杨君碑首尾不完而文字尚可识云司从事定颍侯相最后为善侯相善上一字磨灭不可见盖其中间尝为髙阳令而碑首不书最后官者不详其义也按杨震碑髙阳令着震孙也今碑在震墓侧
　　文翁石柱记
　　右文翁石柱记云汉初平五年仓龙甲戌旻天季月修旧筑周公礼殿始自文翁开建泮宫据顔有意益州学馆庙堂记按华阳国志文翁为蜀郡守造讲堂作石室一名玉堂安帝永初间烈火为灾堂及寺舍并皆焚燎惟石室独存至献帝兴平元年太守髙朕于玉堂东复造一石室为周公礼殿有意又谓献帝无初平五年当是兴平元年盖时天下防乱西蜀僻逺年号不通故仍称旧号也今检范晔汉书本纪初平五年正月改为兴平顔説是也治平元年六月十三日
　　樊常侍碑
　　右樊常侍碑云君讳安字子佑南阳湖阳人也君幼学治韩诗论语孝经歴中黄门拜小黄门小黄门右史迁藏府令中常侍年五十有六永夀四年四月甲辰卒其先为中黄门后为小黄门又为小黄门右史盖汉官之制今不详其次序也余少家汉东天圣四年举进士赴尚书礼部道出湖阳见此碑立道左下马读之徘徊碑下者久之后三十年始得而入集録盖初不见録于世自予集録古文时人稍稍知为可贵自此古碑渐见收采也嘉祐八年十月十四日书
　　儒娄先生碑
　　右儒娄先生碑云先生讳夀字九考南阳隆人也祖太常博士父安贫守贱不可营以禄先生童孩多竒岐嶷有志好学不厌不饰小行善与人交久而能敬荣沮溺之耦耕甘山林之杳霭又曰有朋自逺冕绅莘莘讲习不倦年七十有八熹平三年二月甲子不禄今光化军干德县图经载此碑景祐中余自夷陵贬所再迁干德令按图求碑而夀有墓在糓城界中余率县学生亲拜其墓见此碑在墓侧遂据图经迁碑还县立于勑书楼下至今在焉治平元年八月十三日
　　老子铭
　　右老子铭按桓帝纪云延熹八年正月遣中常侍左悺之苦县祠老子至十一月又遣中常侍管覇祠之而此碑云八月梦见老子而祠之世言碑铭蔡邕作今检邕集无此文皆不可知也
　　中常侍费亭侯曹腾碑
　　右中常侍费亭侯曹腾碑文字磨灭其粗可见者云维建和元年七月二十二日己巳皇帝若曰其遣费亭侯之国其余不可识也建和桓帝即位之元年也后三十七年献帝中平元年腾养子操始为骑都尉击黄巾矣治平元年六月十日书
　　桂阳周府君碑
　　右桂阳周府君碑按韶州图经云后汉桂阳太守周府君庙在乐昌县西一百一十八里武溪上武溪惊湍激石流数百里昔马援南征其门人辕寄生善吹笛援为作歌和之名曰武溪深其辞曰滔滔武溪一何深鸟飞不渡兽不能临嗟哉武溪何毒滛周使君开此溪下合真水桂阳人便之为立庙刻石又云碑在庙中郭苍文今碑文磨灭云府君字君光而名巳讹缺不可辨图经但云周使君亦不着其名后汉书又无传遂不知为何人也按武水源出郴州临武县鸬鷀石南流三百里入桂阳而桂杨桂水真水梨溪卢溪曹溪诸水皆与武水合流其俗谓水湍浚为泷韩退之诗云南下乐昌泷即此水也碑首题云神汉者如唐人云圣唐尔盖当时已为此语而史传他书无之独见于此碑也
　　后本防尾
　　右周府君碑余初得前本恨其名遂磨灭后有国子监直讲刘仲章者为余言前为乐昌令因道府君事云名憬问其何以见之云碑刻虽阙尚可识也乃以此碑并隂遗余盖前本特模者不工尔又余初以韩集云昌乐泷疑其误乃改从乐昌仲章曰不然县名乐昌而泷名昌乐其旧俗所传如是韩集不误也乃知古人传疑而慎于更改者以此治平二年六月二十二日
　　桐栢庙碑
　　右桐栢庙碑磨灭虽不甚而文字断续粗可考次葢南阳太守修庙碑也其辞云延熹六年正月乙酉南阳太守中山卢奴君奴下正阙一字当是其姓又云尊神敬祀立庙桐栢春秋宗禜灾异告变水旱请求位比诸侯圣汉所尊太守奉祀二十余年不复身至遣丞行事简略不敬明神弗歆灾异以生五岳四渎与天合德仲尼慎祭常若神在君凖则大圣亲之桐栢来见庙祠﨑岖逼狭开拓神门立阙四望増广坛场又云执玉以沉为民祈福灵祈报祐天地清和其大意止于如此其后有颂亦可读第不见太守姓名尔然不着他事惟修庙祀神尔桐栢淮渎庙也治平元年六月十三日
　　修西岳庙复民赋碑
　　右修华岳庙请复民赋碑云光和二年十二月庚午朔十三日壬午农太守臣毅顿首死罪上尚书臣毅顿首顿首死罪死罪谨按文书臣以去元年十一月到官其十二月奉祠西岳华山省视庙舍及斋衣祭器率皆久逺有垢臣以神岳至尊宜加恭肃輙遣行事荀班与华隂令先谠以渐缮治成就之后仍雨甘雪又曰谠言县当孔道加奉尊岳一嵗四祠养牲百日用糓藳三千余斛或有请雨斋祷役费兼倍小民不堪有饥寒之窘违宗神之敬乞差诸赋复华下十里以内民租田口筭臣輙听尽力奉宣诏书思惟惠利增异复上臣毅诚惶诚恐顿首顿首死罪死罪上尚书汉家制度今不复见惟余家集録汉碑颇多故于磨灭之余时见一二而此碑粗完故録其首尾以传臣毅者樊毅也治平元年六月十四日书
　　杨君碑隂题名
　　右杨君碑隂题名杨氏世阌乡墓侧皆有碑今其存者四余家集録皆得之乃太尉沛相髙阳繁阳令也此碑隂者不知为何人碑文字残阙其仅存者十五人又灭其一其在者十四人曰怀陵圉令相蒋禧字武仲宜禄长萧刘瑞字仲祐孝亷杼秋刘旭字子明大官日丞谯曹臻字建国辞曹史郸公孙银字山根门下书佐史韩纯字子敬丰毕佩字广世郸孟踪字河雒决曹书佐郸公孙旸字元旸皆称故吏又有故吏赞陈俊字仲显鄿夏阳字仪公鄿儿银字伯玉杼秋刘顺字子选沛周仪字帛民凡五人皆不着职但称故吏而孟纵字河雒周仪字帛民文字皆完非讹谬而莫晓其义也治平元年六月十四日书
　　残碑隂
　　右残碑隂前后磨灭不知为何人碑其知为汉碑者葢其字非汉人莫能为也其字仅可见者尚数十而姓名完者九人曰王伯乡赵仲方贾元周王景阳贾元辅宗石处王仲宣马安国王通国皆无官号邑里莫知为何人惟汉在者少为难得故録之治平元年五月十八日书
　　朔方太守碑隂
　　右朔方太守碑隂题云永夀二年朔方太守上郡仇君察察下灭一字除郎中大曲长大下又灭一字延熹四年九月乙酉诏书迁衙令五年正月到官奉见明府见下又灭一字立祠刋石表章大圣之遗灵永示来世之末末下又灭一字谨出钱千千下又灭两字者下行因纪姓名据此乃当时修庙出钱人尔今其姓名往往可见云衙乡三老时勤伯秋上官鳯季方録事史杨禹孟布衙主记掾杨绶子长门下功曹裴笃伯安仓曹掾任就子优又有集曹掾军假司马之类名字多不完其所出钱不过三百至五百葢汉世物轻币重今华岳孔子庙碑隂所列亦皆如此其所立祠葢不知为何庙也治平元年夏至日书
　　朱碑
　　右朱碑云字伯灵察孝亷除郎中尚书侍郎以将事去官于时幽州州下灭一字夷侵冦以君为御史中丞讨伐其后磨灭又云鲜卑侵犯障塞复举君拜幽州刺史年六十四光和六年卒之事迹不见史传其仅见于此碑者如此碑在今亳州界中云将事去官莫晓其语【后余守亳州徙碑置州学中】治平元年六月十四日书
　　太尉刘寛碑
　　右太尉刘寛碑寛汉书有传其官阀始卒与碑多同而传载迁官次序颇略葢史之所记善恶大节官次虽小略不足为实惟其缪误不可不正碑云大将军以礼胁命拜侍御史迁梁令三府并用博士徴皆不就司校尉举茂材太尉举有道公车徴拜议郎司徒长史而传但云大将军辟五迁司徒长史今据碑止四迁尔博士未尝拜也碑于长史下遂云入登侍中延熹八年地震有诏询异转拜尚书迁南阳太守拜太中大夫复拜侍中屯骑校尉宗正光禄勲遂授太尉传至太中大夫始云迁侍中其前自长史入登侍中史阙书也碑又云固疾逊位拜光禄大夫迁卫尉复作太尉而传云以日食免拜卫尉以日食免当从传为正而不书光禄大夫史阙也其余皆同故不复録治平元年六月十四日书
　　刘寛碑
　　右太尉车骑将军特进逯乡昭烈侯刘公碑公讳寛有两碑皆在洛阳余家集録皆得之其一故吏李谦等立而此碑门生殷苞等所立其所书与李谦等所载不异惟汉难得当録汉公卿卒故吏门生各自立碑以伸感慕惟见于此今人家碑碣非其子孙则他人不为立也治平元年六月十四日书
　　孙叔敖碑
　　右孙叔敖碑云名饶字叔敖而史记不着其名而见于他书者亦皆曰叔敖而己微斯碑后世遂不复知其名饶也此碑世亦罕传余以集録二十年间求之博且勤乃得之然则世之未见此碑者犹不知为名饶也谓余集古为无益可乎
　　殽阬君神祠碑
　　右殽阬君神祠碑今在郑县庆歴中枢宻直学士施君为陜西转运使为余模此本云碑文磨灭初不可辨以麪填其刻稍寻其画命工镌石之乃可读汉碑今在者类多磨灭不完故独斯碑歴歴可见也惟裴姓名为乡人镵去矣殽阬所以畜泄水患据碑文云自亡新以来废之则前汉时己有之矣光和中为郑县令始修复之事见水经及华州图经殽阬君祠今谓之五部神庙其像有石隄西戍树谷五楼先生东台御史王翦将军皆莫晓其义施君名昌言今为泾原路安抚使治平元年二月一日书
　　樊毅修华岳碑
　　右樊毅修华岳庙碑云惟光和元年嵗在戊午名曰咸池季冬己巳农太守河南樊君讳毅字仲德下车之初恭肃神祀西岳至尊诏书奉祠躬亲自往斋室逼窄法斋无所于是与令巴郡胊忍先谠图议缮故二年正月己卯兴就刻兹碑号吏卒挟路据此碑乃即时所立而太守生称讳者何哉治平元年末伏日书
　　祝睦碑
　　右祝睦碑云君讳睦字元其下遂缺灭不能成文惟其官夀年月可见云賔于王庭除北海长史頴川郾令辟司空府北军中候拜大尚书仆射迁常山相山阳太守年六十有八延熹七年八月丁巳卒睦有二碑皆在今南京虞城县此碑不见世次而隐隐有云其先髙辛尔其后碑则颇完故録于次也治平元年六月立秋日书
　　祝睦后碑
　　右祝睦后碑其前碑不知所立人名氏两碑所载官阀夀考年月悉同而此碑有立碑人名氏及睦世次云故吏王堂等窃闻下有述上之功臣有叙君之德又曰君兆自棃辛祝融苖胄郑有祝君其也其余文字亦完可读二铭皆以三言为文而后铭犹完云穆我君邦之阳资五就闿道纲纲下灭一字表微凖枢衡稽列宿览四方德合乾道应皇领二郡曜重光化流洽绲豳昌性天约元用长颂声作謡令香功烈着遗椒芳存觌荣沦弗忘其后二句磨灭难详故録其成文以见其雅质亦可佳也治平元年六月立秋日书
　　残碑
　　右残碑不知为何人所存者才三十二字不复成文惟云髙字幼知其名髙又云汉兴复知为后汉时人而字在者甚完体质淳劲非汉人莫能为也故録之
　　修孔子庙器表
