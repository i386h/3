<!-- { "loadSidebar": true } -->
　　右公昉碑者乃汉中太守南阳郭芝为公昉修庙记也汉碑今在者类多磨灭而此记文字仅存可读所谓公昉者初不载其姓名但云君字公昉尔又云耆老相传以为王莽居摄二年君为郡吏啖旁有真人左右莫察君独进美又从而敬礼之真人者遂与期谷口山上乃与君神药曰服药以后当移意万里知鸟兽言语是时府君去家七百余里休谒往来转景即至阖郡惊焉白之府君徙为御史鼠齧被具君乃画地为狱召鼠诛之视其腹中果有被具府君欲从学道顷无所进府君怒勑尉部吏收公昉妻子公昉呼其师告以厄其师以药饮公昉妻子曰可去矣妻子恋家不忍去于是乃以药涂屋柱饮牛马六畜须臾有大风云来迎公昉妻子屋宅六畜翛然与之俱去其説如此可以为恠妄矣呜呼自圣人没而异端起战国秦汉以来竒辞怪说纷然争出不可胜数久而弗知从来自西夷老之徒起于中国而二患交攻为吾儒者往往牵而从之其卓然不惑者仅能自守而已欲排其说而黜之常患乎力不足也如公昉之事以语愚人竪子皆知其妄矣不待有力而后能破其惑也然彼汉人乃刻之金石以传后世其意惟恐后世之不信然后世之人未必不从而惑也治平元年四月二十三日以旱开宫寺祈雨五日中一日休务假书
　　槀长蔡君颂
　　右槀长蔡君颂碑在镇府故天章阁待制杨畋尝为余言汉时书在者此最为佳畋自言平生惟学此字余不甚识书因畋言遽遣人之常山求得之遂入于録
　　郎中王君碑
　　右王君碑文字磨灭不复成文而仅有存者其名字官阀卒葬年月皆莫可考惟其碑首题云汉故郎中王君之铭知其为汉人姓王氏而官为郎中尔葢夫有形之物必有时而是以君子之道无而其垂世者与天地而无穷顔回髙卧于陋巷而名与舜禹同荣是岂有托于物而后传耶岂有为于事而后着耶故曰久而无者道隐而终显者诚此君子之所贵也若汉王君者托有形之物欲垂无穷之名及其也金石何异乎瓦砾也治平元年四月晦日书
　　太尉陈球碑
　　右太尉陈球碑云君讳球字伯真广汉太守之元子也又云除郎中尚书符节郎慎陵园令换中东城门候迁防阳令拜侍御史其后又云拜将作大匠其余磨灭仅存按后汉书球传云父亹广汉太守阳嘉中球举孝亷稍迁防阳令太尉杨秉表球零陵太守后累拜司空光和元年迁太尉坐日食免复拜光禄大夫与司徒刘郃等谋诛宦官曹节等不果下狱死球在零陵破贼胡兰朱葢有功威着南邦今碑破兰葢事班班可读与传皆合惟不着诛宦官事至其卒时文字磨灭不可识惟云六十有二亦与传合余所集録古文与史传多异惟此碑所载与列传同也治平元年四月晦日书
　　北海相景君碑
　　右北海相景君铭其碑首题云汉故益州太守北海相景君铭其余文字虽往往可读而漫灭多不成文故君之名氏邑里官阀皆不可考其可见者云惟汉安二年北海相任城府君卒城下一字不可识当为景也汉功臣景丹封栎阳侯传子尚尚传子苞苞传子临以无嗣絶安帝永初中邓太后绍封苞弟遽为监亭侯以续丹后自是而后史不复书而他景氏亦无显者汉安顺帝年号也君卒于顺帝时盖与遽同时人也碑铭有云不永麋夀余家集録三代古器铭有云眉夀者皆为麋盖古字简少通用至汉犹然也治平元年四月二十九日书
　　金乡守长侯君碑
　　右金乡守长侯君碑云君讳成字伯盛山阳防东人也其先出自豳岐周文之后封于郑郑共仲赐氏曰侯厥宣多以功佐国汉之兴也侯公纳防济太上皇于鸿沟之阨谥曰安国君曾孙酺封明统侯光武中兴孙覇为临淮太守转拜执法右刺奸五威司命大司徒公封于陵侯枝叶繁茂或家河洧或邑山济君即上党太守之弟郡请署主簿督邮五官掾功曹守金乡长建宁二年四月癸酉卒年八十一碑文首尾皆完故得详其世次其云上党太守不见其名按汉书执法左右刺奸五威司命皆王莽官名侯覇列传云覇莽时为随令迁执法刺奸而未尝为五威司命后事光武代伏湛为大司徒封闗内侯旣薨光武下诏追封则乡侯而此碑言封于陵侯未知孰是据碑言刺奸司命为光武时官盖碑之谬治平元年四月二十九日书










　　释巻二十一
　　钦定四库全书
　　释巻二十二
　　宋　洪适　撰
　　王元赏碑　　　　　　元节碑
　　竹邑侯相张夀碑　　　无名碑
　　司杨君碑　　　　　孔君碑
　　费府君碑　　　　　　樊毅华岳碑
　　北岳碑　　　　　　　碑隂题名
　　慎令刘君墓碑　　　　伯着碑
　　袁良碑　　　　　　　王稚子阙
　　尧祠碑　　　　　　　碑隂题名
　　张公庙碑　　　　　　碑隂题名
　　西岳华山庙碑　　　　孔徳让碣
　　孔宙碑隂题名　　　　杨震碑隂题名
　　唐君碑　　　　　　　熊君碑
　　敬仲碑　　　　　　　衡方碑
　　俞乡侯季子碑　　　　尧祠祈雨碑
　　景君碑【景君石郭铭附】　郙阁颂
　　费鳯碑　　　　　　　魏受禅坛碑
　　魏公卿上尊号表
　　集古録下
　　王元赏碑
　　右王元赏碑云君讳某字元赏御史君之孙茂材君之子也歴秦及汉有国有家宰相牧守踵武相袭又曰遭父防以孝行称土堦环堵兼业并授门徒云集盛于洙泗又云郡察孝廉郎中谒者宛陵丞封丘令母忧去官服祥辟司空府延熹四年五月辛酉遭命而终其文字磨灭隐隐可见者如此其名既亡又不序其姓惟其铭云于惟王君以此知其姓王尔治平元年五月二日书
　　元节碑
　　右元节碑文字磨灭不见其氏族其可见者才数十字尔云君讳立字元节其先出自伊尹其余不复成文其铭云于穆从事疑其姓伊而为从事也碑无年月而知为汉人者以其体与他汉碑同尔治平元年五月二日书
　　竹邑侯相张寿碑
　　右竹邑侯相张寿碑云君讳寿字仲吾其先晋大夫张老盛徳之裔孝友恭懿明允笃信博物多识略渉传记临疑独照确然不挠有孔甫之风举孝亷除郎中给事谒者迁竹邑侯相年八十建宁元年五月辛酉卒其大略可见者如此其余残阙或在或亡亦班班可读尔治平元年端午日书
　　无名碑
　　右无名碑文字磨灭其姓氏名字皆不可见其仅可见者云州郡课最临登大郡又曰居防致哀曾参闵损又曰辟司从事拜治书侍御史又曰奋干刚之严威扬哮虎之武节又曰年六十三光和四年闰月庚申遭疾而卒其余字画尚完者多但不能成文尔夫好古之士所藏之物未必能适世之用惟其埋没零落之余尤以为可惜此好古之僻也治平元年六月五日书
　　司杨君碑
　　右司校尉杨厥碑云惟坤灵定位川泽服躬泽有所注川有所通余谷之川其泽南隆八方所逹益域为充高祖受命兴于汉中道由子午出散入秦建定帝位以汉诋焉后以子午涂路澁难更随围谷复通堂光凡此四道垓鬲允艰至于永平其有四年诏书开余凿通石门中遭元二西夷虐残桥梁断絶子谷复循于是故司校尉犍爲武阳杨厥字孟文深执忠伉数上奏请废子由斯得其度经至建和二年汉中大守王升字稚纪嘉君明知美其仁贤勒石颂徳以明厥勲其辞大略如此其刻画尚完可读大抵述厥修复斜谷路尔但其用字简省复多舛缪惟以巛爲坤以余为斜汉人皆尔独诋字未详永平明帝建和桓帝年号也
　　孔君碑
　　右孔君碑其名字磨灭不可见而世次官阀粗可考云孔子十九代孙颍川君之元子也举孝廉除郎中传昌长遭太守君忧服竟拜尚书侍郎治书御史博陵太守迁下邳相河东太守建宁四年十月卒其余文字歴歴可读以其断絶处多文理难续故不复尽録然其终始略可见矣惟其名字皆亡爲可惜也治平元年五月十日书
　　费府君碑
　　右梁相费府君碑其名字若云讳况字仲虑而况疑为泛虑疑为寛其官阀可见者为萧令九年沛有蝗独不入其界国以状闻朝廷嘉诸拜梁相春秋八十卒其铭颇简而粗完云穆穆显祖厥徳懿铄播勲于前丕硕基业遗爱于民福流后祚自此八字已灭不可识卒章云功烈休矣来昆戮力而穆为□古文多如此也熙宁二年十一月十六日山斋书
　　樊毅华岳碑
　　右樊毅华岳碑云泰华之山削成四方其髙五千仞广十里周礼识方氏华谓之西岳祭视三公者以能兴云雨产万物通精气有益于人则祀之故帝舜受尧亲自廵省暨夏殷周未之有改秦违其典璧遗鄗池二世以亡汉祖应运遵陶唐祭则获福亦世克昌亡新滔逆鬼神不享建武之初彗扫顽防光和二年有汉元舅五侯之胄谢阳之孙曰樊府君讳毅字仲徳命守斯邦孟冬十月斋祠西岳以传窄狭不足处尊卑庙舎旧久墙屋倾堙特部行事荀班县令先谠以渐补治此其事也又云功曹郭敏等遂刋石铭勒鸿勲其字画颇完其文彬彬可喜惟以周礼职方为识方氏其字画分明非讹阙疑当时周礼之学自如此葢识志其义皆通也治平元年五月十日书
　　北岳碑
　　右北岳碑文字残灭尤甚莫详其所载何事第其隐隐可见者曰光和四年以此知为汉碑耳其文断絶不可次序多言珪币牲酒黍稷丰穰等事似是祷赛之文其后有二人姓名偶可见云南阳冠军冯廵字季祖甘陵夏方字伯阳其余则莫可考矣治平元年五月十日书
　　碑隂题名
　　右碑隂题名在阌乡杨震墓侧文字磨灭不复可考其仅可见者曰侯长汾隂赵遗子宣侯上灭一字又曰故督邮曹史县功曹乡部史栢昱等人名乡上又灭一字又曰西乡亭长栢昱子政又曰乡亭长翟国相如乡上又灭一字又曰麟都亭长隂定安定谷口亭长方文雅方上又灭一字东门亭长梁忠子孝四望亭长吴鸿子名麟武亭长常暠君宣其余阙裂不完葢杨氏子孙当时皆葬阌乡碑碣往往磨灭此不知为谁碑也治平元年五月二十日谢雨致斋于太社书
　　慎令刘君墓碑
　　右慎令刘君墓碑在今南京下邑其名已磨灭其字伯麟少罹艰苦身服田畒举孝廉除郎中辟从事司徒掾迁慎令卒年六十有二其铭曰于惟君徳忠孝正直至行通洞髙明柔克鬼神福谦受兹介福知命不延引舆旋归忽然轻举志激拔葵人皆有亡贵终誉兮殁而不朽垂名著兮余家汉碑常患其铭多阙灭而斯铭偶完故録之
　　伯着碑
　　右伯着碑者在今宿州出于近嵗葢宫部春夫开汴渠于泥沙中掘得之其文字古怪而磨灭无首尾了不可读伯着不知为何人其仅可见者云渤海君孙季景长子也其事迹不可考文辞莫晓而字画不工徒以其古怪録之此诚好古之弊也治平元年七月三十日
　　袁良碑
