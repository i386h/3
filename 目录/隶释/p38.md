<!-- { "loadSidebar": true } -->
　　筑阳县阙林山之东有二碑其一即记阙林山文曰君国者不跻髙堙下先时或断山冈以通平道民多病守长冠军张仲瑜乃与邦人筑断故山道作此铭其一郭先生碑先生名辅字甫成有孝友悦学之美其女为立碑于此并无年号皆不知何代人也
　　张敏碑【魏张詹碑】
　　冠军县有汉太尉长史邑人张敏碑碑之西有魏征南军司张詹墓墓有碑碑背刋云白楸之棺易朽之裳铜鐡不入凡器不藏嗟矣后人幸勿我伤自后古坟旧冢莫不夷毁而是墓至元嘉初尚不见发六年大水蛮饥始被发掘説者言初开金银铜锡之器朱漆雕刻之饰烂然有二朱漆棺棺前垂竹帘隐以金钉墓不甚髙而内极寛大虚设白楸之言空负黄金之实虽意固南山宁同夀乎
　　左伯豪碑
　　湼阳县南有二碑碑字紊灭不可复识云是左伯豪碑
　　卫弹劝碑
　　平氏县城内有南阳都乡正卫弹劝碑
　　胡着碑
　　湖阳有汉日南太守胡着碑子珍骑都尉尚湖阳长公主即光武之伯姊也庙堂皆以青石为阶陛庙北有石堂珍之孙桂阳太守玚以延熹四年遭母忧于墓次立石祠勒铭于梁石祠倾頽而梁字无毁
　　樊重碑【樊萌碑樊安碑】
　　湖阳东城中有二碑似是樊重碑悉载故吏人名司马彪曰仲山甫封于樊因氏国焉爰自宅阳徙居湖阳能治田殖至三百顷起庐舍髙楼连阁波陂灌注竹木成林六畜放牧鱼蠃藜果檀棘桑麻闭门成市兵弩器械赀至百万其兴功造作为无穷之巧不可言富拟封君世祖之少数归外氏及之长安受业赍送甚至世祖即位追爵敬侯诏湖阳为重立庙置吏奉祠巡祠章陵常幸重墓湖阳故蓼国也城之东南有若令樊萌中常侍樊安碑城南有数碑无字又有石庙数间依于墓侧栋宇崩毁惟石壁而已亦不知谁之胄族也
　　淮源庙三碑
　　桐栢山南有淮源庙庙前有碑是南阳郭苞立又二碑并是汉延熹中守令所造文辞鄙拙殆不可观
　　贾彪庙碑
　　新息北门内有新息长贾彪庙庙前有碑
　　孙叔敖庙碑
　　期思县城之西北隅有楚相孙叔敖庙庙前有碑
　　卫为碑
　　鲁阳县有南阳都乡正卫为碑
　　焦立碑
　　鲁阳牛兰水侧有汉阳侯焦立碑
　　彭山庙碑
　　小滍水迳彭山西下有彭山庙庙前有彭山碑汉桓帝元嘉三年杜仲长立
　　尹俭碑
　　彭水西北有汉安邑长尹俭墓西有石庙庙前有两石阙阙东有碑阙南有二狮子相对南有石碣二枚石柱西南有两石羊中平四年立
　　侯苞碑
　　犨县滍水南有汉中常侍长乐太仆吉侯苞冢冢前有碑墓西枕冈城开四门门有两石兽坟倾墓毁碑兽沦移人有掘出一兽犹全不破甚髙状头去地几一丈许作制甚工左防上刻作辟邪字门表壍上起石桥即时不毁其碑云六帝四后是谘是诹盖仕自安帝没于桓后于时阍阉擅权五侯暴世割剥公私以事生死夫封者表有德碑者颂有功自非此徒何用许为石至千春不若速朽苞墓万古秪彰诮辱呜呼愚亦甚矣
　　张平子碑
　　西鄂县南有张平子墓墓之东侧坟有平子碑文字悉是古文篆额是崔瑗之辞盛之郭仲产并云夏侯孝若为郡薄其文复刋碑隂为铭然碑隂二铭乃是崔子玉及陈翕耳而非孝若悉是字二首并存当无毁坏又言墓次有二碑今唯见一碑或是余夏景驿途疲而莫究
　　王子雅碑
　　淯水南道侧有二石楼相去六七丈双跱齐竦髙可丈七八柱圆围二丈有余石质青緑光可以鉴上栾栌承栱雕檐四柱穷巧绮刻妙絶人工题言蜀郡太守姓王字子雅南阳西鄂人有三女无男而家累千金父没当女自相谓曰先君生我姊妹无男兄弟今当安神宅翳灵后土冥冥絶后何以彰吾君之德各出钱五百万一女筑墓二女建楼以表孝思铭云墓楼东平林下近坟墓而不能测其处所矣
　　魏黄权碑
　　预山南有魏车骑将军黄权夫妻二冢地道潜通其冢前有四碑其二魏明帝立二是其子及臣吏所树者
　　范蠡碑
　　宛县三公城侧有范蠡祠蠡宛人祠即故宅也后汉末有范曾字子闵为大将军司马讨黄巾贼至此祠为蠡立碑文勒可寻
　　光尼和碑
　　符县长赵祉遣吏光尼和以永建元年十一月诣巴郡没死成濡滩子贤求防不得女终年二十五嵗有二子五嵗以还至二年二月十五日尚不得防终乃乗小船至父没处哀哭自沉见梦告贤曰至二十一日与父俱出至日父子果浮出江上郡县上言为之立碑以旌孝诚也
　　王子香庙颂
　　枝江县有陈留王子香庙颂子香于汉和帝之时出为荆州刺史有惠政天子徴之道卒枝江亭中常有三白虎出入人间送防逾境百姓追美甘棠以永元十八年立庙设祠刻石铭德号曰枝江白虎王君其子孙至今犹谓之为白虎王
　　舜庙碑
　　九疑山南有舜庙前有石碑文字缺落不可复识山之东北泠道县界又有舜庙县南有舜碑碑是零陵太守徐俭立
　　二妃祠碑
　　湘水上黄陵庙大舜陟方二妃从征溺于湘江民为立祠于水侧荆州牧刘表刋石立碑树之于庙以旌不朽之传
　　屈原庙碑【程坚碑】
　　汨水又西为屈潭即罗渊也渊北有屈原庙庙前有碑又有汉南太守程坚碑寄在原庙
　　曲江泷中碑
　　泷水又南迳曲江县东又云县昔号曲红山名也泷中有碑
　　曹娥碑
　　上虞县有曹娥碑娥父盱迎涛溺死娥时年十四哀父尸不得乃号踊江介因解衣投水呪曰若值父尸衣当沉若不值衣当浮裁落便沉娥遂于沉处赴水而死县令度尚使甥邯郸子礼为碑文以彰孝烈
　　右东汉及魏正始以前碑见于水经者如此周秦先汉刻石皆用篆故不録有不着嵗月疑似难明者亦并载之道元罔罗四方异闻所涉猎者广博传疑书疑宜有譌误而转写嵗久后人更失其真时无善本雌黄不可妄下若袁梁王纷之类则又仍其旧也其碑到今不毁者十财一二凡欧赵録中所无者世不复有之矣姑聚其说以见思古之意夫物莫夀于金石而大书显刻光沉迹絶者不可胜计独传之竹帛犹可久此君子所以取乎编类之书也水经曰上郡王次仲变仓颉旧文为秦皇三召不至令槛车送之次仲化为大鸟落翮于居庸山中又曰篆字文繁无防剧务秦用人之省谓之书或云即程邈于云阳增损者孙畅之尝见青州刺史说临淄人发古冡得桐棺隐起为字言齐太公六世孙胡公之棺惟三字是古余同今书证知自出古非始于秦其说固巳二三案齐胡公以周孝王时卒歴数世至宣王时始有大篆又数百年至秦有小篆旣云出于篆不应篆未萌而先作也书传多以为程邈所造两汉书亦云然当据正史为是异端之说非所惑也







　　释巻二十
<史部,目录类,金石之属,隶释>
　　钦定四库全书
　　释巻二十一
　　宋　洪适　撰
　　沛相杨君碑　　　　　杨君碑隂题名
　　郭先生碑　　　　　　杨震碑
　　繁阳令杨君碑　　　　髙阳令杨君碑
　　文翁石柱碑　　　　　樊常侍碑
　　儒娄先生碑　　　　老子铭
　　费亭侯曹腾碑　　　　桂阳周府君碑【后本防尾】
　　桐栢庙碑　　　　　　修西岳庙复民赋碑
　　杨君碑隂题名　　　　残碑隂
　　朔方太守碑隂　　　　朱碑
　　太尉刘寛碑　　　　　刘寛碑
　　孙叔敖碑　　　　　　殽阬君神祠碑
　　樊毅修华岳碑　　　　祝睦碑
　　祝睦后碑　　　　　　残碑
　　修孔子庙器碑　　　　泰山都尉孔君碑吴雄修孔子庙碑　　　冀州从事张表碑
　　郭中侯碑　　　　　　司从事郭究碑
　　田君碑　　　　　　　尧母碑
　　鲁相晨孔子庙碑　　　杨君碑隂题名
　　无极山神庙　　　　　刘曜碑
　　小黄门谯君碑　　　　太尉刘寛碑隂
　　武荣碑　　　　　　　郎中郑固碑
　　班碑　　　　　　　　鲁峻碑
　　公昉碑　　　　　　　藁长蔡君颂
　　郎中王君碑　　　　　太尉陈球碑
　　北海相景君碑　　　　金乡守长侯君碑
　　集古録上
　　物常聚于所好而常得于有力之彊有力而不好好之而无力虽近且易有不能致之象犀虎豹蛮夷山海杀人之兽然其齿角皮革可聚而有也玉出昆崘流沙万里之外经十余译乃至乎中国珠出南海常生深渊采者腰絙而入水形色非人往往不出则下饱蛟鱼金矿于山凿深而穴逺篝火糇粮而后进其崖崩窟塞则遂葬于其中者率常数十百人其逺且难而又多死祸常如此然而金玉珠玑世常兼聚而有也凡物好之而有力则无不至也汤盘孔鼎岐阳之鼓岱山邹峄防稽之刻石与夫汉魏己来圣君贤士碑彛器铭诗序记下至古文籕篆分诸家之字书皆三代以来至寳怪竒伟丽工妙可喜之物其去人不逺其取之无祸然而风霜兵火湮沦磨灭散弃于山崖墟莽之间未尝収拾者由世之好者少也幸而有好之者又其力或不足故仅得其一二而不能使其聚也夫力莫如好好莫如一予性颛而嗜古凡世人之所贪者皆无欲于其间故得一其所好于斯好之已笃则力虽未足犹能致之故上自周穆王以来下更秦汉隋唐五代外至四海九州名山大泽穷崖絶谷荒林破神仙鬼物诡怪所传莫不皆有以为集古録以谓传写失真故因其石本轴而藏之有巻帙次第而无时世之先后盖其取多而未已故随其所得而录之又以谓聚多而终必散乃撮其大要别为录目因并载夫可与史传正其阙谬者以传后学庶益于多闻或讥予曰物多则其势难聚聚久而无不散何必区区于是哉予对曰足吾所好玩而老焉可也象犀金玉之聚其能果不散乎予固未能以此而易彼也庐陵欧阳修序
　　沛相杨君碑
　　右沛相杨君碑在阌乡杨震墓侧碑首尾不完失其名字按后汉书震及中子秉秉子赐赐子彪皆有传又云震长子牧富波相牧孙竒侍中竒子亮阳成亭侯又云少子奉奉子敷敷子众蓩亭侯又有彪子修杨氏子孙载于史传者止此尔不知沛相为何人也碑云孝顺皇帝西巡以掾史召见拜郎中迁常山长史换犍为府丞宰司累辟应于司徒州察茂才迁鲖阳侯相后拜议郎五官中郎将沛相年五十六建宁元年六月癸丑遘疾而卒其终始尚可见而惜其名字亡矣治平元年六月十日书
　　杨君碑隂题名
　　右杨君碑隂题名首尾不完今可见者四十余人杨震子孙葬阌乡者数世碑多残缺此不知为何人碑隂其后有云右后公门生又云右沛君门生沛君疑是沛相者自有碑而亡其名字矣后公亦不知其为何人也治平元年六月十日书
　　郭先生碑
　　右郭先生碑云先生讳辅字甫成其先出于王季之中子为文王卿士食采于虢后世谓之郭歴战国秦汉子孙流分来居荆土先生其少也孝友而悦学其长也寛舒如好施是以宗亲归怀乡防髙尚年五十有二遇疾而终其以而为如及用乡防字与娄夀碑同盖汉人如此尔治平元年六月二十二日书
　　杨震碑
　　右杨震碑首题云汉故太尉杨公神道碑铭文字残阙首尾不完其可见而仅成文者云圣汉龙兴神祗降祉乃生于公又云穷神知变与圣同符鸿渐衡门羣英云集又云贻我三鱼以章懿德又云大将军辟举茂才除襄城令迁荆州刺史东莱涿郡太守又云司徒太尉立朝正色恪勤竭忠其余字存者多而不复成文矣治平元年六月十日书
　　繁阳令杨君碑
