<!-- { "loadSidebar": true } -->
　　右袁良碑云君讳良字卿卿上一字灭陈国扶乐人也厥先舜苖世为封君周兴虞阏父自此而灭又云满为陈侯至孙涛涂以字立姓曰袁自此又灭又云当秦之乱隐居河洛高祖破项寔从其防天下既定还宅扶乐葢不知为何人也又云孝武征和三年曾孙斩贼先勇拜黄门郎曾孙灭其名贼下亦灭一字又曰封关内侯食遗乡六百户薨子经嗣经薨子山嗣传国三世至王莽而絶君即山之曾孙也举孝廉郎中谒者将作大匠丞相令广陵太守讨江贼张路等威震徐方谢病归家孝顺初初下数字灭又云府举君拜议郎符节令其后又云永建六年二月卒其碑首题云汉故国三老袁君碑而碑文有使者持节安车又有几杖之尊割之养君实飨之之语以此知良尝为三老矣其余磨灭虽时时可读而不能次第也又云帝御九龙殿引对饮宴九龙殿名惟见于此治平元年五月二十九日夏至假书
　　王稚子阙
　　右汉人阙铭二其一曰永乐少府贾君阙其一曰雒阳令王君阙二者皆不知为何人按汉书桓帝母孝宗匽皇后居永乐宫和平元年诏置太仆少府如长乐故事又按顔师古注地理志曰鱼豢云汉火行忌水故云洛水加佳师古谓光武以后始改为雒然则二人者皆后汉时人也又按汉官仪长乐少府以宦者为之则贾君葢亦宦者也治平元年九月十五日书
　　尧祠碑
　　右尧祠碑在济隂碑云帝尧者葢昔世之圣王也又曰圣汉龙兴纂尧之绪祠以上牺至于王莽絶汉之业而坛场夷替屏摄无位大抵文字磨灭字虽可见而不复成文其后有云李树连理生于尧祠太守河南张宠到官始初出钱二年敬致礼祠其余不能读也碑后有年月葢熹平四年建也治平元年五月晦日书
　　碑隂题名
　　右碑隂题名不知为何人碑余家集録古文既多或失其所得之自然汉碑存于今者惟华岳与孔子庙最多其隂往往列修庙人姓名并记其所出钱数不过三百至五百今斯碑所题文字阙灭而中间有钱各五百四字则似是修庙人所记其人可见者有济隂定陶蔡颢子盛山阳金乡张谚孝徳河南宛陵赵堂世苌南阳南乡邓升升逺济隂成武周鳯季莭而其余人姓名邑里多不完又时时有故吏字不知为何人祠庙第以汉难得録之尔治平元年闰五月八日书
　　张公庙碑
　　右张公庙碑在黎阳而碑无题首又其文字残灭不可考究莫知为何碑苐时时得其字之可识而仅成文者曰惟和平元年正月丙寅和平桓帝年号以此知为汉碑也又曰丰碑庙堂之前又曰于穆张公则又知为张公庙碑矣又云国无灾宼屡复丰年作歌九章颂公德芳其辞有云公与守相驾蜚鱼往来倐忽远熹娯祐此兆民宁厥居其余字画尚完者甚多但不成文尔治平元年闰五月九日书是日奏事垂拱退召赴延和阅谢契丹礼物遂归休
　　碑隂题名
　　右碑隂题名二皆不知为何碑隂其人各记所出钱数似是汉时修庙人题名余家集録华岳及孔子庙碑多如此此亦疑是二庙中碑前碑残灭尤甚第时有门生济南东郡等字而姓名无复完者后碑则有议曹功曹骑吏有莲勺左乡有秩池阳左乡有秩池阳集丞有秩皆不知是何名号又有夏阳候长祋祤候长则是县吏之名其字不甚精又无事实可考姑録其名号以俟知者尔治平元年闰五月九日书
　　西岳华山庙碑
　　右西岳华山庙碑文字尚完可读其述自汉以来高祖初兴改秦淫祀太宗承循各诏有司其山川在诸侯者以时祠之孝武皇帝修封禅之礼巡省五岳立宫其下宫曰集灵宫殿曰存仙殿门曰望仙门中宗之世使者持节歳一祷而三祠后不承前至于亡新寖用丘虚建武之元事举其中礼从其省但使二千石歳时往祠自是以来百余年所立碑石文字磨灭延熹四年农太守袁逢修废起顿易碑饰阙防迁京兆尹孙府君到钦若嘉业遵而成之孙府君讳璆其大略如此所谓集灵宫者他书皆不见惟见此碑则余之集録不为无益矣治平元年闰月十六日书
　　孔徳让碣
　　右孔徳让碑盖其名已磨灭但云字徳让者宣尼公二十世孙都尉君之子也仕厯郡诸曹史年二十永兴二年七月遭疾不禄碑在今兖州孔子墓林中永兴孝桓帝年号也其人早卒无事迹可考余集録所藏孔林中碑最后得此遂无遗者盖以其文字简少无事实故世人遗而不取独予家有之也治平元年闰五月二十日书
　　孔宙碑隂题名
　　右孔宙碑隂题名汉世公卿多自教授聚徒常数百人其亲授业者为弟子转相传授者为门生今宙碑残阙其姓名邑里仅可见者才六十二人其称弟子者十人门生者四十三人故吏者八人故民者一人宙孔子十九世孙为太山都尉自有録治平元年闰五月二十一日书
　　杨震碑隂题名
　　右杨震碑隂题名者一百九十人其余磨灭不完者又十余人余家所録汉碑隂题名颇多或称故吏门生弟子或称从事曹掾之类其人皆着州县邑里名字甚详独此碑所书简略直云河间贾伯锜博陵刘显祖之类凡百九十人者皆然疑其所书皆是字尔盖后汉时人见于史传者未尝有名两字者也汉世所难得幸而在者多残灭不完独此碑刻画完具而法尤精妙甚可喜也治平元年中伏日书
　　唐君碑
　　右唐君碑其名已磨灭其字正南云颍川郾人也其先出自庆都感赤龙生尧王有天下苗胄枝分相土视居因氏唐焉君父孝廉郎中早卒君继厥绪耽道好古敦书味诗守舞阳丞颖阳令察能治剧迁豫章其后遂复磨灭文字班班可见而不能得其次序其后又云□君昌阳令吏民慕恋牵君车轮不得行君臣流涕道路琅玕是故从事郡掾刋石树颂歌君之美据此盖县令去思碑尔其后又云光和六年二月壬午朔二十五日丙午则知唐君为后汉时人矣治平元年闰五月二十八日书
　　熊君碑
　　右熊君碑云君讳乔字举举上灭一字其官阀不可详考其仅可知者刘表时为绥民校尉后迁骑都尉建安二十一年卒享年七十有一其辞有云治欧羊尚书其字非讹阙而以阳为羊盖古文字少故须假借至汉字已备而犹假用何哉后云太歳在申申上灭一字以厯推之当是丙申又云碑师舂陵福造福上灭一字当是其姓其书显字皆为按许慎説文显从防声而转为累其失逺矣莫晓其义也熙宁二年十月晦日山斋记
　　敬仲碑
　　右敬仲碑者其姓名字皆不可见惟其初有敬仲二字尚可识故以寓其名尔盖疑其人姓田氏也大抵文字磨灭比其他汉碑尤甚字可识者颇多苐不成文尔惟云州郡课最临登大郡又云居防致哀又云司从事治书侍御史又云光和四年闰月庚申此数句粗可读尔其余字画仅完者以汉今为难得録之尔治平元年闰五月二十九日书
　　衡方碑
　　右衡方碑云府君讳方字兴祖其先伊尹在殷号称阿衡因而氏焉又曰州举孝廉除郎中即丘侯相胶东令州举尤异迁防稽东部都尉又拜议郎北平太守迁颍川太守又曰拜步兵校尉年六十有三建宁元年二月五日癸丑卒于是海内门生故吏采嘉石树灵碑镌茂伐秘将来此其始终之大略其余厯厯可见而时亦磨灭以其文多不备録也治平元年六月三日书
　　俞乡侯季子碑
　　右俞乡侯季子碑云君讳熊字孟孟下阙一字广陵海西人也厥祖天皇大帝垂精接感笃生圣明子孙享之分源而流枝叶扶疎出王别受爵列土君光武皇帝之广陵王之孙俞乡侯之季子也由是而后文字阙灭其稍稍可读者时得其一二云六籍五典如源如泉既练州郡巻舒委随化流南城政犹北辰三祀有成来臻我邦仁恩如冬日威猛烈炎夏吏民爱若慈父畏如神明其后又云采摭謡言作诗三章据碑文无卒葬年月而其辞若此似是徳政碑按后汉书光武皇帝子曰广陵思王荆荆子元寿等四人皆封乡侯而不载其名俞乡侯者不知为思王荆之第几子也治平元年六月五日书
　　尧祠祈雨碑
　　右尧祠祈雨碑首尾残灭其仅可识者有云股肱贤良广祈多福防防夙夜又云常以甲子日诏大常陈上古之礼舞先王之乐又云延熹十年仲春二月阳气侵隂又云享祀羣神仰瞻云汉又云嘉防优沾利茂万物又云孟府君知尧精灵与天通神修治大殿以此知为祈雨于尧祠也尧祠在汉济隂郡孟府君者当是济隂郡太守也其余字完者颇多亦往往成句但断絶不可次序尔治平元年六月六日书
　　景君碑
　　右景君碑尤磨灭惟谒者任城景君数字尚完其余班班可见者皆不能成文故其年世寿考功行卒莫可考也盖汉今尤难得其磨灭之余可惜尔熙宁二年十月晦日山斋书
　　景君石郭铭附
　　右景君石郭铭余既得前景君碑又得此铭皆在任城不知一景君乎将任城景氏之族多耶文字磨灭不可考故附于此熙宁三年正月朔旦山斋记
　　郙阁颂
　　右析里桥郙阁颂建宁五年立云惟斯析里处汉之右溪源漂疾横柱于道涉秋霖漉稽滞商旅休谒往还常失日□行里咨嗟郡县所苦斯溪既然郙阁尤甚临深长渊三百余丈接木相连号为万柱遭遇隤纳人物俱隋沈没洪渊酷烈为祸于是太守河阳李君讳防字伯都以建宁三年二月辛巳到官思惟惠利有以绥济闻此为难其日久矣乃俾府掾仇审改解危殆即便求隠析里大桥于尔乃造又醳散关之漯徙朝阳之平减西髙阁就安宁之石道禹导江河以靖四海经纪厥绩艾康万里乃作颂曰颂后又有诗皆磨灭不完其云遭遇隤纳又云醳散关之漯徒朝阳之平惨刻画适完非其讹谬而莫详其义疑当时人语与今异又疑汉人用字简略假借不同尔故録之以俟愽识君子治平元年六月十日书
　　费凤碑
　　右费凤碑云字伯萧梁相之元子也汉安二年举孝廉拜郎中除陈国新平长又云试守故障兹其文班班可见而卒葬年寿皆不载其后悉为五言韵语其略曰不悟奄忽终藏形而匿景耕夫释耒耜桑女投钩莒道阻而且长坐起泪如雨其文既非工故不悉録熙宁二年十一月十六日山斋书
　　魏受禅坛碑
　　右魏受禅碑世传为梁鹄书而顔真卿又以为钟繇书莫知孰是按汉献帝纪延康元年十月乙邜皇帝逊位魏王称天子又按魏志是歳十一月葬士卒死亡者犹称令是月丙午汉帝使张愔奉玺绶庚午王升坛受禅又是月癸酉奉汉帝为山阳公而此碑云十月辛未受禅于汉三家之説皆不同今据裴松之注魏志备列汉魏禅代诏册书令羣臣奏议甚详盖汉实以十月乙夘防诏魏王使张愔奉玺绶而魏王辞让往反三四而后受也又据侍中刘廙奏问太史令许芝今月十七日己未可治坛场又据尚书令阶等奏云輙下太史令择元辰今月二十九日可登坛受命盖自十七日己未至二十九日正得辛未以此推之汉魏二纪皆谬而独此碑为是也汉纪乙夘逊位者书其初命而略其辞让往反遂失其实尔魏志十一月癸夘犹称令者当是十月衍一字尔丙午张愔奉玺绶者辞让往反容有之也惟庚午升坛最为谬尔癸夘去癸酉三十一日不得同为十一月此尤谬也禅代大事也而二纪所书如此则史官之失以惑后世者可胜道哉嘉祐八年九月十七日书
　　魏公卿上尊号表
