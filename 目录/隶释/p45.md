<!-- { "loadSidebar": true } -->
　　郯令景君阙铭
　　右郯令景君阙铭云维元初四年三月丙戌郯令景君卒又云君存时恬然无欲乐道安贫信而好古非法不言治欧阳尚书传祖父河南尹父步兵校尉业门徒上録三千余人又云三司聘请流化下邳又云司空太常博士竝举高经君为其元假涂郯城奸邪洗心又云被病防身归于幽冥门人服义百有余人按汉人为景君刻铭本欲传于不朽而不着其族系名字何哉
　　国三老袁君碑
　　右国三老袁君碑按元和姓纂云袁干封贵乡侯始居陈郡为着姓八代孙良生昌璋昌生安璋生滂为司徒唐书宰相世系表云袁生孙干封贵乡侯八世孙良二子昌璋昌成武令生安璋生滂以此碑及后汉书攷之姓纂与唐表殊为疎谬袁安列传云安祖父良平帝时举明经为太子舍人建武中至成武令今据此碑良以永建六年卒相距盖百余年以此知非一人无疑又安以永平四年薨良之卒乃在其后三十九年以此知非安之祖亦无疑也盖安汝南汝阳人滂乃陈郡扶乐人其乡里族系亦自不同而安与滂相去歳月甚逺不得为从父兄弟明矣岂二人之祖其名偶同遂尔荖谬邪又此碑与李利涉编古命氏皆云良干五世孙而姓纂唐史皆以为八代孙碑云干袁生之曽孙而唐史以为孙诸书皆云干以讨公孙勇功封贵乡侯而碑独作公先勇又云封关内侯食遗乡六百户者皆莫可考安列传称祖良为成武令而唐史谓昌为此官者疑唐史之误也又郦道元水经注扶沟城北有袁梁碑云梁陈国扶乐人事与碑合唯水经误以良为梁尔袁氏自汉以来世为着姓安与滂皆一时显人而诸书于其族系错谬如此以此知典籍所载其失可胜道哉
　　西岳石阙铭
　　右西岳石阙铭云永和元年五月癸丑朔六日戊午农太守常山元氏张勲为西岳华山作石阙高二丈二尺其后为韵语文词颇怪又字多假借时有难晓处永和汉顺帝晋穆帝姚皆有此号穆帝时华隂不属晋以此碑字画验之恐非姚时盖汉刻也又按晋书载记姚兴与传本朝宋莒公纪年通谱皆云以义熙十二年即伪位改元永和独帝纪作十一年未知孰是因考永和年号并记之
　　北海相景君碑
　　右北海相景君碑在济州任城县景氏在汉世为任城人今有三碑尚存余皆得之此碑最完
　　景君碑隂
　　右景君碑隂按后汉书百官志注河南尹官属有循行一百三十人而晋书职官志州县吏皆有循行今此碑隂载故吏都昌台丘暹而下十九人皆作修行他汉及晋碑数有之亦与此碑隂所书同岂循脩字画相类遂致讹谬邪碑隂又有故午营陵是迁等六人名姓莫知其为何官又台丘不见于姓氏书惟见于此者两人云
　　敦煌长史武班碑
　　右敦煌长史武班碑欧阳公集古録云汉班碑者盖其字画残灭不复成文其氏族官阀卒皆不可见其可见者君讳班尔今以余家所藏本考之文字虽漫灭然犹厯厯可辨其额题云汉故敦煌长史武君之碑知其姓武而官为敦煌长史也碑云君讳班字宣张昔殷王武丁克伐鬼方元功章炳勲藏王府官族析分因以为氏知其名字与氏族所出也又云永嘉元年卒知其卒之年月也
　　武氏石阙铭
　　右武氏石阙铭云建和元年太歳在丁亥三月庚戌朔四月癸丑孝子武始公弟绥宗景兴开明使石工孟季季弟夘造此阙直钱十五万孙宗作师子直四万开明子宣张仕济隂年二十五曹府君察举孝廉除敦煌长史被病云殁苗秀不遂呜呼哀哉士女痛伤武氏有数墓在任城开明者仕为呉郡府丞绥宗名梁仕为郡从事宣张名班皆自有碑
　　费亭侯曹腾碑
　　右费亭侯曹腾碑云惟建和元年七月二十二日己巳皇太后曰其遣费亭侯之国为汉辅藩而欧阳公集古録乃言皇帝若曰其遣费亭侯之国误也按后汉书建和元年桓帝即位梁太后临朝称制盖此碑所载遣腾之国诏书乃梁太后非桓帝也东汉自安顺已来阉竖尊宠用事往往封侯贵显其后腾之孙操及其曽孙丕再世数十年凭藉势力卒移汉祚而有之以此观之阉竖用事之祸可胜言哉
　　司杨厥开石门颂
　　右司杨厥开石门颂余尝读范后汉书邓隲传有云时遭元二之灾人士饥荒章怀太子注以谓元二即元元也古书字当再读者即于上字下为小二字后人不晓遂读为元二或同之阳九或附之百六良由不悟致使乖舛今岐州石皷铭凡重言者皆为二字明验也其説甚辨学者信之今此碑有曰中遭元二西戎虐残桥梁防絶若读为元元则为不成文理疑当时自有此语汉书注未必然也
　　吴郡丞武开明碑
　　右呉郡丞武开明碑云君字开明而其名已残阙又云永和二年举孝廉除郎谒者汉安二年迁大长秋丞长乐大仆丞永嘉元年丧母去官复拜郎中除呉郡府丞夀五十七建和二年十一月十六日遭疾卒其可见者如此其他摩灭不能尽读按后汉书志大长秋丞一人秩六百石本任宦者又长乐少府位长秋上及职吏皆宦者又有太仆二千石在少府上丞六百石据志所载中宫及长乐宫官属皆以宦者为之而以史传及汉魏石刻参考如大长秋少府之类皆杂用士人今武君以孝廉为郎谒者郎中呉郡府丞皆非宦者之职然则两宫官属盖亦杂用士人也
　　祝长严防碑
　　右祝长严防碑政和中下邳县民耕地得之碑云惟汉中兴夘金休烈和平元年歳治东宫星属角房月建朱鸟中吕之均万物慈射华泽青葱蚑行蠕动咸守厥常人物同受独遭灾霜颠霣徂落夀不寛经设三命君获其央年六十九又云伊叹严君讳防字少通兆自楚庄祖考相承招命道术治严氏春秋冯君章句又云幼为郡掾史防稽诸暨尉乌程毗陵余暨章安山隂长以病去官后为丹阳陵阳丞守春谷长举廉迁东牟侯相下邳祝长典牧十城所在若神其后有铭铭为五言颇残阙难读云
　　从事武梁碑
　　右从事武梁碑云故从事武掾讳梁字绥宗体德忠孝岐嶷有异治韩诗阙帻传讲兼通河雒诸子传记又云州郡请召辞疾不就安衡门之陋乐朝闻之义又云年七十四元嘉元年季夏三日遭疾陨灵其后有铭云懿德通幽防明兮隠居靖处休曜章兮乐道忽荣垂兰芳兮身没名存传无疆兮其他刻画皆完可读文多不尽録碑在济之任城余崇宁初尝得此碑爱其完好后十余年再得此本则阙其最后四字矣
　　平都侯相蒋君碑
　　右平都侯相蒋君碑文字残阙其名字官阀皆不可考惟其额题汉故平都侯相蒋君之碑而碑云年六十有五元嘉二年三月甲午卒尔有刘季孙景文者知名士与余先公有旧家藏金石刻千余巻既殁其子不能保为一武人得之其后余故人王偁定观复得数百卷其中汉碑数本余所未有者悉以见赠此其一也
　　孔子庙置卒史碑
　　右孔子庙置卒史碑其前有司徒呉雄司空赵戒奏章欧阳文忠公具载于集古録其后又有鲁相奏记司徒司空府文字尤为完好云永兴元年六月甲辰朔十八日辛酉鲁相平行长史事卞守长擅叩头死罪敢言之司徒司空府壬寅诏书为孔子庙置百石卒史一人掌主礼器选年四十以上经通一蓺杂试能奉先圣之礼为宗所归者平叩头叩头死罪死罪谨按文书守文学掾鲁孔龢师孔宪户曹史孔览等杂试龢修春秋严氏经通高第事亲至孝能奉先圣之礼为宗所归除龢补名状如牒平惶恐叩头死罪上司空府其词彬彬可嘉故备録之且以见汉时郡国奏记公府其体如此也按华阳国志后汉书注皆云赵戒字志伯而此碑乃作意伯疑其避桓帝讳故改焉
　　东海相桓君海庙碑
　　右东海相桓君海庙碑云惟永夀元年春正月有汉东海相桓君又云熹平元年夏四月东海相山阳满君其余文字完者尚多大略记修饰祠宇事而其铭诗有云浩浩仓海百川之宗知其为海庙碑也桓君与满君皆不着其名莫知为何人碑在今海州
　　孔君碣
　　右孔君碣在孔子墓林中其额题孔君之墓文已残阙其前云元年乙未而元年上阙二字按东汉自建武以后惟桓帝永夀元年歳次乙未其他有三乙未皆非元年然则此碣所阙二字当为永夀也
　　韩明府孔子庙碑
　　右韩明府孔子庙碑其略云君造立礼器乐之音符钟罄瑟皷雷洗觞觚爵鹿柤梪笾柉禁□修饰宅庙更造二舆所谓鹿者礼图不载莫知为何器又据字书柉木皮可为索喜陈乐也亦非器名皆不可晓故并着其语以俟知者【余后见汶阳陈氏所藏古彛为伏鹿之形近歳青州获一器亦全为鹿形疑所谓鹿者因其形而名之尔】
　　吉成侯州辅碑
　　右吉成侯州辅碑名字已残阙其额题云汉故中常侍长乐太仆吉成侯州君之铭辅名姓见范后汉书宦者传以定策立桓帝与曹腾等七人同时封为亭侯今此碑载当时诏书有云其封辅为叶吉成侯以此知其名辅而郦道元注水经云滍水南有汉中常侍长乐太仆吉成侯州苞冢冢前有碑其词云六帝四后是谘是诹今验其铭文实有此语独以辅为苞盖水经之误当取汉史及此碑为正
　　州辅碑隂
　　右州辅碑隂京兆尹延笃叔坚而下题名者凡四十余人自东汉以后一时名卿贤大夫死而立碑则门生故吏往往寓名其隂盖欲附托以传不朽尔今辅一宦者而碑隂列名者数十人虽当代显人如延叔坚亦预焉有以见权势之盛如此虽然区区挂名于此者亦可耻也夫
　　州辅墓石兽防字
　　右州辅墓石兽防字郦道元注水经云州君墓有两石兽已沦没人有掘出一兽犹不全破甚髙壮头去地丈许制作甚工左防上刻作辟邪字余初得州君墓碑又览水经所载意此字犹存防故人董之明守官汝颖间因托访求之逾年持以见寄其一辟邪道元所见也其一乃天禄字差大皆完好可喜之明又云天禄近歳为村民所毁辟邪虽存然字画已残阙难辨此盖十年前邑人所藏今不可复得矣
　　郎中郑君碑
　　右郎中郑君碑贾谊过秦论云九国之师遁巡而不敢进顔师古曰遁音千旬反流俗书本巡字误作逃读者因之而为遁逃之义潘岳西征赋云遁逃以奔窜斯亦误矣今此碑有云推贤达善逡遁退让详其文意亦是逡巡之义然二字决非一音盖古人用字与后世颇异又多假借故时有难晓处不知顔氏何所据遂音遁为逡乎
　　丹阳太守郭旻碑
　　右丹阳太守郭旻碑云君讳旻字巨公有周之裔也又云治律小杜幼仕州郡举孝廉除郎中谒者迁敬陵园令廷尉左平治书侍御史狱刑无颇宪台如砥以父忧去官选拜郎中侍御史遭丹忧服除复拜郎中治书侍御史迁冀州刺史徴拜尚书是时淮夷蠢逆帝畴官绥策书褒俾守丹阳为政四年以公事去官年过耳顺寝疾頽延熹元年十月戊戌卒其十二月丙申微言絶矣诸子曷仰三载礼阕乃羣相与刻石勒铭最后云昔君即世虽立碑颂裁足载字加有瑕【下阙一字】君之弟故太尉薨归旧陵于是从子故五原太守鸿议郎某及孙某【其石残阙】怀祖之德乃更刻石不改旧文盖用昭明祖勲焉郭氏为阳翟着姓自公以来世以通法律显名此碑所谓太尉公者禧也
　　议郎元宾碑
　　右议郎元宾碑者在今亳州姓名已残阙所可见者云字元宾鲁相之孙又云举孝廉除仓龙司马卫尉察尤异迁呉令视事二稔民用康宁州辟从事公车徴拜议郎年四十八延熹二年二月卒使者临吊赙赠特加其余文字完好者尚多惜其名氏皆亡也
　　孙叔敖碑隂
