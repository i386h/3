<!-- { "loadSidebar": true } -->
　　右郭禧后碑残缺尤甚其略可辨者云惟光和二年夏五月甲寅太中大夫故太尉郭公薨又云公之子故五原太守余不复成文而其额题汉故太尉郭公神道字画尚完云后汉书列传既不载禧所终而灵帝纪但云建宁三年夏四月太尉郭禧罢亦不言其为何官今以碑考之乃知其罢为太中大夫而卒于光和二年也五原太守名鸿后为司校尉封成安乡侯
　　樊毅西岳碑
　　右樊毅西岳庙碑云农太守河南樊君讳毅欧阳文忠公集古録云据此碑乃即时所立而太守生称讳者何哉按春秋左传周人以讳事神名终将讳之而礼卒哭乃讳郑氏以谓敬鬼神之名也讳避也生者不相避名卫侯名恶大夫有石恶君臣同名春秋不非又汉宣帝元康二年诏曰闻古天子之名难知而易讳也今上书触讳以犯罪者朕甚怜之其更讳询诸触讳在令前者赦之盖卒哭而讳其名实始于周而生死皆称讳西汉已如此矣然则生曰名死曰讳又岀于近世也有以见后世忌讳愈宻如此然生而称讳见于石刻者甚众不独此碑也
　　禹庙碑
　　右禹庙碑云光和二年十二月丙子朔十九日甲午皮氏长南阳章陵刘寻孝嗣丞安定乌氏樊璋元孙其后叙禹平水土之功而最后有铭文多残缺不能尽识碑在龙门禹庙
　　兾州从事郭君碑
　　右郭君碑名字已残缺其额题曰兾州从事郭君之碑碑云其先岀高辛兴自于周【阙一字】蕃虞郭在河魏之间遭晋荒疆乃防厥土亦世孳孳职思其勲子孙缨布家于乐土因国为氏又云歴郡诸曹掾史主簿督邮五官掾功曹又云光和二年终三年十月葬又云哀哀考妣追惟霣灵卜商号咷丧子失明据此乃父母生而称考妣也尔雅云父为考母为妣郭璞注引礼记生曰父母妻终曰考妣嫔今世学者从之而璞援据诸书以为非生死之异称犹今谓兄为晜妹为媦尔今此碑汉人所为已不用戴氏之说以此知璞为有据然礼经行于世久既有此论事亲者所当避也
　　逢童碑
　　右逢童碑刻画完好云童子讳盛字伯弥薄令之孙遂成君之曽孙安平君之孙五官掾之长子也又云年十有二岁在恊洽五月乙巳噏不反夭陨精晃于是门生东武孙理下宻王升等共刋石叙述才羙以铭不朽焉其后题光和四年四月五日丁卯立碑旧在潍州昌邑县近岁移置郡中云
　　逢童碑隂
　　右逢童碑隂题云右家门生右县中士大夫凡十三人有督邮敏賔后升司文叔盛姓字按与司文姓氏书皆不载今志于此
　　殽阬君神祠碑
　　右殽阬君神祠碑欧阳公集古録云殽阬君祠今谓之五部神庙其像有石隄西戍树谷五楼先生东台御史王翦将军莫晓其义今此碑有云石堤树谷南通商雒又云前世通利吏民兴贵有御史大夫将军牧伯故为立祠以报其功乃知石堤树谷御史将军之号自汉以来有之流俗相传其所从来远矣而水经郑县城南山北有五部神庙庙前有碑光和四年郑县令河东裴毕字君先立又知五部神自齐魏间已有此号矣裴君水经以为名毕而集古録云名今详其画颇近毕字疑集古録误
　　殽阬君神祠碑隂
　　右殽阬君神祠碑隂县吏及乡人题名其完好可识者二百余人摩灭者又百余人小字淳劲可喜欧阳公集古録所未尝有也
　　无极山碑
　　右无极山碑按顔之推家训曰诗云有渰萋萋兴云祁祁毛传云渰隂云貌萋萋云行貌祁祁徐也笺云古者隂阳和风雨时其来祁祁然不暴疾也按渰已是隂云何劳复云兴云祁祁邪云当为雨俗写误尔班固灵台诗云习习祥风祁祁甘雨此其证也据此则本作云字之推改为雨耳而陆徳明经典释文亦云本作兴云非也盖徳明据顔氏说改之故后来本皆作雨今此碑铭文有曰兴云祁祁雨我公田遂及我私乃知汉以前本皆作兴云顔氏说初无所据特私意耳
　　扬州刺史敬使君碑
　　右敬使君碑在河东平阳其额题云汉扬州刺史敬君之铭碑已残缺其名字皆亡略可辨者尝辟司从事又为治书侍御史最后云年五十三光和四年闰月遭疾而卒其他不复可考按姓苑载风俗通有敬歆汉末为扬州刺史元和姓纂亦云歆平阳人而后周书敬珍传唐书宰相世系表歆皆作韶余后得后魏敬曦造像碑亦作韶乃知姓苑姓纂之谬又集古録此碑凡再岀其一题敬仲碑云名字已摩灭独首有敬仲字故寓其名尔疑其人姓田也其一题无名碑所载事皆同盖欧阳公未尝见额尔
　　槀长蔡湛颂
　　右槀长蔡君颂云君讳湛字子徳河内脩武人也又云举孝廉辞譲应司徒府除广川长复辟太尉熹平四年六月诏书其下断缺似是叙述迁藁长及在官政绩又云三年迁高邑令吏民追思于是故吏栗尹等相与合防立碑起颂刋斯石焉其后有铭最后题光和四年十二月诏书迁并州刺史其大略如此其他文字残缺不可考矣
　　蔡湛碑隂
　　右蔡湛碑隂载岀钱人名有故吏贱民议民故三老故处士义民其称故吏义民之类他汉碑多有之唯议民贱民独见于此碑然莫详其义
　　安平相孙根碑
　　右安平相孙根碑云府君讳根字元石司空公之伯子乐安太守之元子汉阳太守侍御史之兄乗氏令之考厥先岀自有殷商之系子汤之苖又云圣武定周封干之墓裔分析避地匿轨姓曰孙焉又云迁郸长雍奴令换元氏考城令谏议大夫拜议郎谒者迁荆州刺史征拜议郎迁安平相年七十有一光和四年十二月乙巳卒碑在今高宻县所谓司空公者桓帝纪永寿三年太常孙朗为司空注云朗字代平北海人汉三公名亦云朗北海高宻人余尝观汉时碑碣载其家世皆止书官爵盖为子孙作铭不欲名其父祖尔此最为得体然非当代显人则遂莫知其为何人也又按姓苑姓纂诸书皆云孙氏周文王子卫康叔之后卫武公子尔为卫上卿因氏焉今此碑乃云岀于商比干之后盖古人或因赐姓命氏或以官或以谥或以封或以居或以王父字为氏故姓氏虽同而源流或异书传阙漏不载者多矣
　　凉州刺史魏君碑
　　右凉州刺史魏君碑文字残缺族系名字皆不可考其粗可见者察孝廉除郎中尚书侍郎右丞卒于光和四年而其额题凉州刺史魏君碑云
　　砀孔君神祠碑
　　右砀孔君神祠碑其前题汉故行梁相事砀孔君之神祠文词字画皆古怪而不工又时有难暁处刻画甚完孔君者名耽字伯本
　　成阳令唐君颂
　　右成阳令唐君颂云君讳扶字正南字画尚完而欧阳公集古録乃云其名残缺何哉碑额题汉故成阳令唐君之颂在今濮州雷泽县古成阳也
　　唐君碑隂
　　右唐君碑隂载岀钱造碑人有故从事故督邮故吏处士门生门童等姓名按唐君碑云处士闾葵斑等刻石树颂而碑隂又有故吏闾葵巳处士闾葵楚闾葵姓不见于前史而姓苑姓纂之类亦皆不载盖前代氏族或因改易或寖微不显遂泯没而无传者甚众今世所有姓氏书类多简略不完惟时时见于石刻者余每记之以禆姓氏书之阙云
　　白石神君碑
　　右白石神君碑其略云白石神君者居九山之数参三条之一兼将军之号秉斧钺之威体连封龙气通北岳幽讃天地长育万物触石而起肤寸而合不终朝日而澍雨沾洽前后国县屡有祈请指日刻期应时有验犹自挹损不求礼秩县界有六名山三公封龙灵山先得法食去光和四年三公守民盖高等始为无极山诣太常求法食相县以白石神君道徳灼然乃具载本末上尚书求依无极即防听许于是遂开拓旧兆改立殿堂其余首尾尚皆完好可读文多不备载其曰居九山之数参三条之一莫晓为何语也
　　幽州刺史朱龟碑
　　右幽州刺史朱龟碑在今亳州郦道元注水经云涡水东迳朱龟墓北东南流南枕道有碑题云汉故幽州刺史朱君之碑龟字伯灵光和六年卒官今以碑考之与道元所载皆合欧阳公集古録云龟之事迹不见史传独见于碑尔余按后汉书西南夷传熹平五年诸夷反叛执蜀郡太守雍陟遣御史中丞朱龟讨之不能克太尉掾李颙建防讨伐乃以颙为益州太守发板楯蛮撃破平之常璩华阳国志亦载其事与史同惟史与华阳国志皆言龟不能克而碑云蛮夷授首乞降二说不同疑碑所书非实録也
　　朱龟碑隂
　　右朱龟碑隂文字残缺初余读郦道元注水经云朱龟碑隂故吏名姓多上谷代郡人知此碑有隂因托人就亳社摸得之附于碑后
　　都乡正街弹碑
　　右都乡正街弹碑在汝州界故昆阳城中文字摩灭不可考究其岁月略可见盖中平二年正月而其额题都乡正街弹碑莫知其为何碑也
　　太尉刘寛碑
　　右太尉刘寛碑寛有两碑皆在洛阳上东门外官道傍此碑据艺文类聚乃栢麟撰后碑不知何人所为然字体则同也
　　刘寛碑隂
　　右刘寛碑隂寛两碑皆有隂此后碑隂也唐咸亨中碑仆于野其裔孙周王记室参军爽字元爽重为建立寛以中平二年卒据灵帝纪以光和七年十二月改元中平以厯推之是岁甲子至明年当为乙丑而爽书为甲子误矣
　　尉氏令郑君碑
　　右尉氏令郑君碑云君字季宣聘君之孙而其名已残缺其他字画时有可识处皆断续不成文理略可见者年五十有七卒于中平二年而碑隂题尉氏故吏处士人名知其为尉氏令尔
　　赵相刘衡碑
　　右赵相刘衡碑云君讳衡字元宰济南东平陵人也厥先尚矣圣汉龙兴其下残缺又云爰啓兾土迁于岱隂自康侯以来奕世丕承又云防海王帝之弟不遵宪典君以特选为郎中令以兄琅邪相忧即日轻举州察茂材除脩令迁张掖属国都尉以病征拜议郎迁东【东上阙一字】属国都尉不行拜赵相在位三岁拜议郎年五十有三以中平四年二月戊午卒其四月己酉葬其余文字完好者尚多按后汉书防海王名悝桓帝弟也衡墓与碑在今齐州歴城县界中古平陵城傍余尝亲至墓下观此碑因模得之墓前有石兽制作甚工云
　　陈君碑
　　右陈君碑文字残缺不完其略可识者云君讳度字妙高陈国相人又云武王克商封先代之后以元女大姫配胡公至厉公生公子完奔齐其后断续不复成文而最后题中平四年九月廿一日己丑立云
　　陈仲弓碑
　　右陈仲弓碑其额题云汉文范先生陈仲弓之碑碑文已漫灭蔡邕字画见于今者絶少故虽漫灭之余尤为可惜以校集本不同者已数字惜其不完也按邕集仲弓三碑皆邕撰其一碑云中平三年秋八月丙子卒三碑皆云春秋八十有三后汉书仲弓传以为中平四年年八十四卒于家者疑传误
　　陈仲弓碑隂
　　右陈仲弓碑隂故吏姓名多已刓缺蔡邕小字八分惟此与石经遗字尔石经字画谨严而此碑尤放逸可爱








　　释卷二十五
　　钦定四库全书
　　释卷二十六
　　宋　洪适　撰
　　陈仲弓坛碑　　　　　圉令赵君碑
　　周公礼殿记　　　　　巴郡太守樊君碑绥民校尉熊君碑　　　司空宗俱碑
　　冯使君墓阙铭　　　　高阳令杨君碑隂
　　浚仪令衡君碑　　　　光禄勲刘曜碑
　　张侯残碑　　　　　　荆州从事苑镇碑
　　赵相雝府君碑　　　　三公碑
　　酸枣令刘熊碑　　　　临朐长仲君碑
　　司空残碑　　　　　　益州太守杨宗墓阙铭益州刺史薛君巴郡太守刘君碑
　　巴郡太守张君碑　　　禹庙碑
　　禹庙碑隂　　　　　　武氏石室画像
　　戚伯着碑　　　　　　四皓神位刻石
　　相府小史夏堪碑　　　郭先生碑
