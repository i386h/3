<!-- { "loadSidebar": true } -->
　　右韩明府修孔子庙器碑云永夀二年青龙在涒滩霜月之灵皇极之日永夀桓帝年号也按尔雅云嵗在申曰涒滩桓帝永兴三年正月戊申大赦改元永夀明年丙申曰嵗在涒滩是矣云霜月之灵皇极之日者莫晓其义疑是九月五日前汉文章之盛庶几三代之纯深自建武以后顿尔衰薄崔蔡之徒擅名当世然其笔力辞气非出自然与夫杨马之言醇醨异味矣及其末也不胜其弊霜月皇极是何等语韩明府者名敕字叔节前世见于史传未有名敕者岂自余学之不博乎春秋左氏传载古人命名之説不以为名者颇多故以敕为名者少也治平元年二月晦日书
　　泰山都尉孔君碑
　　右泰山都尉孔君碑云君讳宙字季将孔子十九世之孙也年六十一延熹四年正月乙未以疾卒其序官阀甚简又或残灭不完但见其举孝亷为郎迁元城令遂为泰山都尉尔其辞有云躬忠恕以及人兼禹汤之罪巳宙为人臣而引禹汤以为比在今人于文为不类葢汉世近古简质犹如此治平元年闰五月二十一日书
　　吴雄修孔子庙碑
　　右鲁相置孔子庙卒史碑云司徒臣雄司空臣戒稽首言鲁前相瑛书言诏书崇圣道孔子作春秋制孝经演易系辞经纬天地故特立庙襃成侯四时来祠事己即去庙有礼器无常人掌领请置百石卒史一人典主守庙谨问太常祠曹掾冯牟史郭辞对故事辟雍祠先圣太宰太祝各一人备爵太常丞监祠河南尹给牛羊豕大司农给米臣愚以谓如瑛言可许臣雄臣戒愚戅诚惶诚恐顿首顿首死罪死罪臣稽首以闻制曰可按汉书元嘉元年吴雄为司徒二年赵戒为司空即此云臣雄臣戒是也鲁相瑛者据碑言姓乙字仲卿汉碑在者多磨灭此幸完可读録之以见汉制三公奏事如此与羣臣上尚书者小异且又见汉祠孔子其礼如此治平元年六月二十日书
　　冀州从事张表碑
　　右冀州从事张表碑云君讳表字元异其碑首题云汉故冀州从事张君碑而文为韵语叙其官阀不甚详但云春秋六十四以建宁元年三月癸巳寝疾而终其辞有云仕郡为督邮鹰撮卢击是以狗喻人也又有畔桓利正之语葢汉人犹质不嫌取类于鹰犬畔桓疑是盘桓文字简少假借尔治平元年六月二十九日书
　　郭中候碑
　　右北军中候郭君碑其名字磨灭云元城君第四子也其先葢周之胄绪枝叶云布列于州郡自东郡卫国家于河内汲兄竹邑候相次尚书侍郎次济北相顺弟临沂长次徐州刾史次中山相次雒阳令君为五官掾功曹司中都官从事三辟将军府举亷比阳长复辟司徒拜北军中候年六十有六建宁四年九月丙子卒其于兄竹邑侯相上一字阙灭不完疑是惠字其下又云顺弟莫晓其义岂汉人谓兄弟为此语耶故阙其疑以俟知者治平元年六月二十九日书
　　司从事郭究碑
　　右司从事郭君碑云君讳究汲人也元城君之孙雒阳令之适歴主簿督邮五官掾功曹守令长辟司从事部郡都官春秋二十八而卒中平元年嵗在甲子三月而据北军中侯碑为元城君子而弟为雒阳令考其世次皆同前世碑碣但书子孙而不及兄弟惟郭氏碑载其兄弟甚详葢古人谱牒旣完而于碑碣又详如此可见其以世家为重不若今人之苟简也治平元年六月二十九日书
　　田君碑
　　右田君碑在今沂州其名字皆已磨灭惟云其先出自帝舜之苖裔自完适齐因以为氏乃知其姓田尔又云周察之际家于东平阳君揔角修韩诗京氏易究洞神变穷奥极微为五官掾功曹州从事辟太尉延熹二年辛亥诏书泰山琅邪盗贼未息州郡吏有仁惠公清拨烦整化者试守满嵗为真州言名时牧刘君知君宿操表上试守费自此以后残阙不可次第而隐隐可见葢无年夀卒月日而有故吏薛咸等立石勒铭之语乃费县令长德政去思碑尔治平元年六月二十九日书
　　尧母碑
　　右尧母祠碑汉建宁五年造其文略曰尧母庆都感赤龙而生尧遂以侯伯恢践帝宫【下阙】庆都僊殁葢于兹欲人莫知名曰灵台上立黄屋尧所奉祀三代改易荒废不修汉受濡期兴灭继絶如尧为之遂遭亡新礼祠絶矣故廷尉【姓名磨灭不可读】深惟大汉尧之苖胄当修尧祠追逺复旧前后奏上帝纳其谋嵗以春秋奉太牢祠时济隂太守魏郡审晃成阳令博陵管遵各遣大掾辅助【阙一字】君经之营之不日成之此其大槩也按皇览云尧在济隂城阳吕氏春秋云尧糓林皇甫谧云糓林即成阳然自史记地志及水经诸书皆无尧母处惟见于此碑葢亦城阳也而诸书俗本多为城阳独此碑为成阳当以碑为正碑后列当时人名氏又云审晃字元让管遵字君台又云汉受濡期莫晓其义也治平元年三月二十九日书
　　鲁相晨孔子庙碑
　　右鲁相上尚书章其略云建宁二年三月癸卯朔七日己酉鲁相臣晨长史臣谦顿首死罪上尚书臣晨顿首顿首死罪死罪臣以元年到官行秋飨饮酒泮宫复礼孔子宅而无公出酒脯之祠臣辄依社稷出王家糓春秋行礼建宁灵帝年号也于此见汉制天子之尊其辞称顿首死罪而不敢斥至尊因尚书以致达而已余家集録汉碑颇多亦有奏章患其磨灭独斯碑首尾完备可见当时之制也又云孔子乾坤所挺西狩获麟为汉制作故孝经援神契曰丘制命帝卯行又尚书考灵曜曰丘生仓际触期稽度为赤制防纬不经不待论而可知甚矣汉儒之狭陋也孔子作春秋岂区区为汉而已哉治平元年三月二十五日书
　　杨君碑隂题名
　　右杨君碑隂题名凡一百三十一人有称故吏者故民者处士者故功曹史者故门下佐者类例不一似当时人各随意书之而文字磨灭仅可读其姓名字俱完可识者八十三人其余或在或亡葢后汉杨震墓域中碑也杨氏墓在阌乡有碑数防皆汉世所立余家集録得其四震及沛相繁阳髙阳令碑并得碑隂题名然得时参错不知为何碑之隂也其名氏可见者当时皆无所称述顾其人亦不足考究苐以汉真迹金石所传者至今类多磨灭可惜故録之尔治平元年三月晦日书
　　无极山神庙碑
　　右无极山神庙碑文字磨灭断续然寻绎次叙其可见者尚可成文云太常臣耽丞敏顿首上尚书谨按文书男子常山葢髙上党范迁为元氏三公神山去年五月常山相巡诣山请雨山神即使髙传言白国县即与封龙灵山无极山共兴云雨常山相巡元氏令王翊各以一白羊赛复使髙与迁俱诣太常为无极山神索法食臣疑髙迁言不实輙移本国今常山相巡书言郡督邮言无极山体可三里所立石为体长二丈五尺所山周匝二十余里其三公封龙灵山皆得法食乞令无极山比三山祠牲出王家以珪璧为信愚臣如巡言请以少府给珪璧故事须报臣耽愚戅顿首顿首上尚书制曰可尚书令忠奏雒阳宫太常丞书从事光和四年八月十七日丁酉尚书令忠下太常耽丞敏下常山相其奏章如此其后遂言造庙事而有铭其文多不载按汉奏章首尾皆言臣某顿首顿首死罪死罪上尚书而此碑所载太常章首尾不称死罪而丞敏又不称臣莫晓其制碑后又列常山官属云常山相南阳冯巡字季祖元氏令王翊字元辅云治平元年四月一日书
　　刘曜碑并隂
　　右刘曜碑并隂在今郓州界中文字磨灭仅有存者云韩曜字季尼年七十三其余爵里官阀卒嵗月皆不可见字为汉亦不甚工惟其铭云天临大汉锡以明哲碑首题云汉故光禄勲东平无盐刘府君之碑以此知为汉碑也治平元年四月一日书
　　小黄门谯君碑
　　右小黄门谯君碑云君讳敏字汉达年五十七中平二年卒其文不甚磨灭而官阀无所称述惟云肃将王命守静韬光以逺悔咎而已后汉宦者用事灵帝时尤盛敏卒之嵗张让等十二人封侯于斯之时能守静逺悔是亦可佳然敏以一小黄门而立碑称颂于此可见宦官之盛也治平元年四月三日书
　　太尉刘寛碑隂
　　右太尉刘寛碑隂题名寛碑有二其故吏门生各立其一也此题名在故吏所立之碑隂其别列于后者在寛子松之碑隂也寛以汉中平二年卒至唐咸亨元年其裔孙胡城公爽以碑嵗久皆仆于野为再立之并记其世序呜呼前世士大夫世家着之谱牒故自中平至咸亨四百余年而爽能知其世次如此之详也葢自黄帝以来子孙分国受姓歴尧舜三代数千嵗间诗书所记皆有次序岂非谱系源流传之百世而不絶欤此古人所以为重也不然则士生于世皆莫自知其所出而昧其世德逺近其所以异于禽兽者仅能识其父祖耳其可忽哉唐世谱牒尤备士大夫务以世家相髙至其也或防轻薄婚姻附托邀求货赂君子患之然而士子修饬喜自树立兢兢惟恐坠其世业亦以有谱牒而能知其世也今之谱学亡矣虽名臣巨族未尝有家谱者然而俗习苟简废失者非一岂止家谱而已哉嘉祐八年七月二十九日书
　　武荣碑
　　右武荣碑云君讳荣字含和治鲁诗韦君章句孝经论语汉书史记左氏国语为州书佐郡曹史主簿督邮五官掾功曹年三十六汝南蔡府君察举孝亷执金吾丞孝桓大忧屯守武阙加遇害气遭疾殒灵其余文字残阙不见其卒年月又不着氏族所出惟其碑首题云汉故执金吾丞武君之碑云治平元年五月六日书
　　郎中郑固碑
　　右郎中郑固碑文字磨灭其仅可见者云讳固字伯坚孝友着于闺门至行立乎乡党初授业于欧阳仕郡诸曹掾史主簿督邮五官掾功曹又曰忠以卫上清以自修其余残阙不复成文又云延熹元年二月诏拜郎中非其好也以疾锢辞年四十二遭命殒身而中间又有逡遁退让之语遁当作循锢当作固疑汉人用字多假借又疑以疾锢辞谓疾已坚固若云以疾笃辞览者详之治平元年四月十二日书
　　班碑
　　右班碑者葢其字画残灭不后成文其氏族州里官阀卒皆不可见其仅见者曰君讳班耳其首书云建元年太嵗在丁亥而建下一字不可识以汉书考之后汉自光武至献帝以建名元者七谓建武建初建光建康建和建宁建安也以歴推之嵗在丁亥乃章帝章和元年后六十一年桓帝即位之明年改本初二年为建和元年嵗又在丁亥则此碑所阙乃建和元年也碑文阙灭者十八九惟亡者多而存者少尤为可惜也故録之治平元年四月二十日书
　　鲁峻碑
　　右鲁峻碑云君讳峻字仲严山阳昌邑人监营谒者之孙修武令之子治鲁诗顔氏春秋举孝廉除郎中谒者河内太守丞辟司徒府举髙苐御史东郡顿丘令迁九江太守拜议郎太尉长史御史中丞司校尉遭母忧自乞拜议郎服竟还拜屯骑校尉以病逊位熹平元年卒门生于商等二百三十人谥曰忠惠父其余文字亦粗完故得其迁拜次序颇详以见汉官之制如此惟云遭母忧自乞拜议郎又其最后为屯骑校尉而碑首题云汉故司校尉忠惠父鲁君碑二者莫晓其义治平元年四月二十三日书
　　公昉碑
