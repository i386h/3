<!-- { "loadSidebar": true } -->
　　兵形埶又有尉缭三十一篇隋志尉缭子五卷今二十四篇天官至兵令言刑政兵战之事其文意有附防者首篇称梁惠王问意者魏人与【秦始皇纪大梁人尉缭来説秦王】
　　尸子二十篇
　　史记楚有尸子注刘向别録楚有尸子疑谓其在蜀今案尸子书晋人也名佼秦相卫鞅客也卫鞅商君谋事画计立法理民未尝不与佼规也商君被刑佼恐并诛乃亡逃入蜀造二十篇书凡六万余言后汉书注尸佼作书二十篇内十九篇陈道徳仁义之纪内一篇言九州险阻水泉所起【吕强上疏引尸子曰君如杅民如水杅方则水方杅圆则水圆】隋志二十卷其九篇亡魏黄初中续【李淑书目存四卷馆阁书目止存二篇合为一卷】尔雅疏引广泽仁意绰子篇宋书礼志引禹治水为防法【古今人表注雒陶已下背舜之友也并见尸子】谷梁传引尸子曰【舞夏自天子至诸侯皆用八佾】
　　吕氏春秋二十六篇
　　史记吕不韦招致士厚遇之主食客三千人是时诸侯多辩士如荀卿之徒著书布天下不韦乃使其客人人着所闻集论以为八覧六论十二纪二十余万言以为备天地万物古今之事号曰吕氏春秋索隠曰八覧者有始孝行慎大先识审分审应离俗恃君【凡八十三篇】六论者开春慎行贵直不苟似顺士容【凡三十六篇】十二纪者记十二月也【有孟春等纪凡六十一篇】是书以月纪为首故以春秋名髙诱注【二十六卷】月令本十二月纪之首章东莱吕氏曰不韦春秋成于始皇八年按吕氏春秋维秦八年嵗在涒滩秋甲子朔朔之日良人请问十二纪此其书成之嵗月也【涒滩者申也通鉴皇极经世始皇八年嵗在壬戌后吕氏春秋二年不韦当时人必不误盖后世筭歴者之差也】不韦引夏书曰天子之徳广运乃神乃武乃文商书曰五世之庙可以观怪万夫之长可以生谋仲虺有言曰诸侯之徳能自为取师者王者自为取友者存其所择而莫如巳者亡周书曰若临深渊若履薄氷舜自为诗曰普天之下莫非王土率土之濵莫非王臣其舛异如此岂一字不能増损乎【司马迁传云不韦迁蜀世传吕覧】
　　淮南内二十一篇
　　淮南王安招致賔客方术之士数千人作为内书二十一篇外书甚众又有中篇八卷言神仙黄白之术亦二十余万言安入朝献所作内篇新出上爱秘之西京襍记安着鸿烈二十一篇鸿大也烈明也言大明礼教自云字中皆挟风霜子云以为一出一入【安与蘓飞李尚左吴田由雷被毛披伍被晋昌八人及诸儒大山小山之徒共讲论道徳总统仁义而着此书许慎注标其首皆曰问诂自名注曰记上】
　　伯象先生一篇
　　新序公孙敖问伯象先生曰今先生收天下之术博观四方之事久矣未能禆世主之治明君臣之义
　　荆轲论五篇
　　文章縁起司马相如作荆轲赞文心雕龙相如属词始赞荆轲
　　农
　　神农二十篇
　　孟子有为神农之言者许行食货志鼂错引神农之教曰有石城十仞汤地百歩甲百万而亡粟弗能守也吕氏春秋引神农之教曰士有当年而不耕者则天下或受其饥矣女有当年而不绩者则天下或受其寒矣管子引神农之教曰一谷不登减一谷谷之法十倍汜胜之书亦引神农之教刘子引神农之法淮南子曰世俗之人多尊古而贱今故为道者必托之于神农黄帝而后入説
　　野老十七篇
　　真隠六国时人游秦楚间年老隠居著书言农家事因以为号
　　尹都尉十四篇
　　刘向别録云尹都尉书有种芥葵蓼韭葱诸篇【北史萧大圜云获菽寻泛氏之书露葵徴尹君之録】唐志尹都尉书三卷
　　泛胜之十八篇【泛音凡】
　　皇甫谧云本姓凡氏遭秦乱避地于汜水因改焉胜之撰书言种植之事子辑为炖煌太守隋唐有泛胜之书二卷月令注农书曰土长冐橛【国语注引春土冐橛】陈根可拔耕者急发【正义云先师以为泛胜之书】周礼草人注化之使羙若泛胜之术也防云汉时农书有数家泛胜为上
　　后汉刘般传注文选注【缺】　　　　学记太平御覧皆引之【晋食货志汉遣轻车使者泛胜之督三辅种麦而闗中遂穣】
　　蔡癸一篇
　　食货志宣帝时蔡癸以好农使劝郡国至大官太平御覧崔元始正论曰宣帝使蔡癸校民耕相三犂共一牛一人持之下种挽搂皆取备焉一日种顷盖出于农稷之官
　　吕氏春秋任地篇后稷曰子能以窐为突乎子能藏其恶而揖之以隂乎食货志后稷始甽田
　　小説
　　伊尹説二十七篇
　　司马相如注应劭曰伊尹书曰箕山之东青马之所有卢橘夏孰吕氏春秋伊尹説汤以至味【箕山之东青岛之所有甘栌焉即应劭所引盖战国之士谓伊尹以割烹要汤故为是説孟子辩之详矣】史记殷本纪伊尹从汤言素王及九主之事注引刘向别録曰九主者有法君専君授君劳君寄君等君破君国君三嵗任君凡九品图画其形
　　青史子五十七篇
　　风俗通义引青史子书大戴礼保傅篇青史氏之记曰古者胎教隋志梁有青史子一卷【文心雕龙云青史日缀于街谈】
　　务成子十一篇
　　荀子舜学于务成昭注尸子曰务成昭之教舜曰避天下之逆从天下之顺天下不足取也避天下之顺从天下之逆天下不足失也
　　宋子十八篇【孙卿道宋子】
　　荀子云宋子有见于少无见于多注宋钘宋人也与孟子同时【孟子作宋牼】又云宋子蔽于欲而不知得又引子宋子曰明见侮之不辱使人不闘【注庄子説宋子曰见侮不辱救民之闘　宋子盖尹文弟子】又云子宋子曰人之情欲寡而皆以巳之情欲为多是过也
　　天乙三篇
　　贾谊书脩政语引汤曰【云云】史记殷本纪汤曰予有言人视水见形视民知治不
　　虞初周説九百四十三篇
　　郊祀志丁夫人雒阳虞初等以方祠诅匈奴大宛焉
　　孔子曰虽小道必有可观者焉
　　按论语子夏曰【云云】非孔子之言蔡邕曰小能小善虽有可观孔子以为致逺则泥盖因此志之误
　　相反而皆相成也
　　致堂胡氏曰夫仁以亲亲义以尊尊施之虽有等衰发端则非异道故事父孝则忠可移求忠臣则于孝子未闻相反之理也曰法则惨刻曰名则苛绕曰墨则二本曰从横则妾妇之道是皆五经之弃也其归岂足要乎儒家者流因修六艺矣列儒于九家而曰修六艺之术以观九家之言则修六艺者无所名家谓谁氏耶何以言之多舛也














　　汉艺文志考证卷七
　　钦定四库全书
　　汉艺文志考证卷八
　　宋　王应麟　撰
　　道
　　屈原赋二十五篇
　　离骚经九歌天问九章逺游卜居渔父王逸曰武帝使淮南王安作离骚经章句【安传云为离骚传隋志其书全亡】刘向分楚辞为十六卷屈原八卷【九辨亦谓原作王逸云宋玉】隋志原著离骚八篇班固叙赞二篇太史公曰作辞以讽諌连类以争义离骚有之地理志始楚贤臣屈原被谗放流作离骚诸赋以自伤悼后有宋玉唐勒之属慕而述之汉兴吴王濞招致娱防子防枚乗邹阳严夫子之徒兴于文景之际淮南王安招賔客著书而吴有严助朱买臣贵显汉朝文辞并发故世传楚辞【朱买臣召见言楚辞　宣帝徴能为楚辞九江被公朝见诵读七畧曰宣帝诏徴被公见诵楚辞被公年衰母老毎一诵輙与粥】平园周氏曰诗国风及秦不及楚已而屈原离骚出焉衍风雅于诗亡之后发乎情主乎忠直殆先王之遗泽也谓之文章之祖宜矣艾轩林氏曰江汉在楚地诗之萌牙自楚人发之诗一变为楚辞屈原为之唱是文章鼔吹多出于楚也
　　宋玉赋十六篇
　　隋志宋玉集三卷王逸云屈原弟子楚辞九辩招魂文选风赋髙唐神女登徒子好色赋古文苑大言小言钓笛讽赋朱文公谓辞有余而理不足
　　庄夫子赋二十四篇
　　楚辞哀时命
　　贾谊赋七篇
　　朱文公曰贾太傅以卓然命世英杰之材俯就骚律所出三篇皆非一时诸人所及【惜誓吊屈原服赋】古文苑有旱云虡赋隋志梁有贾谊集四卷
　　枚乗赋九篇
　　古文苑有梁王莬园赋文选注枚乗集有临霸池逺诀赋隋志乗集二卷【文选有七发】
　　司马相如赋二十九篇
　　朱文公曰相如之文能侈而不能约能謟而不能谅其上林子虚之作既以夸丽而不得入于楚辞大人之于逺游其渔猎又泰甚然亦终归于谀也特长门哀二世赋二篇为有讽諌之意艾轩林氏曰相如赋之圣者隋志集一卷
　　淮南王赋八十二篇
　　隋志集一卷【梁二卷】刘向别録淮南王有薫笼赋
　　淮南王羣臣赋四十四篇
　　楚辞招隠士淮南小山之所作也淮南王安招致賔客客有八公之徒分造词赋以类相从或称大山或称小山如诗之有大小雅
　　孔臧赋二十篇
　　孔丛子云臧尝为赋二十四篇四篇别不在集似其防时之作也
　　吾丘夀王赋十五篇
　　隋志梁有汉光禄大夫虞丘夀王集二卷艺文类聚有骠骑论功论而赋不传
　　上所自造赋二篇
　　外戚传有伤悼李夫人赋文选有秋风辞沟洫志有瓠子之歌二章【隋志武帝集一卷唐志二卷】
　　刘向赋三十三篇
　　楚辞九叹古文苑请雨华山赋文选注雅琴赋隋志向集六卷唐志五卷今所存十八篇别録曰向有芳松枕赋
　　王褒赋十六篇
　　本传作甘泉洞箫颂楚辞有九懐文选注有碧鸡颂隋唐志褒集五卷
　　枚臯赋百二十篇
　　本传凡可读者百二十篇其尤嫚戯不可读者尚数十篇
　　司马迁赋八篇
　　艺文类聚有悲士不遇赋【隋志迁集一卷唐志一卷】
　　扬雄赋十二篇
　　本传赋莫深于离骚反而广之【又旁惜诵以下至懐沙一卷名曰畔牢愁】辞莫丽于相如作四赋【甘泉河东校猎长杨】志云入扬雄八篇盖七畧所畧止四赋也古文苑有太蜀都逐贫赋文选注有覈灵赋【隋志雄集五卷】
　　孙卿赋十篇
　　荀子赋篇礼知云蚕箴又有佹诗【隋志荀况集二卷唐志二卷】
　　东暆令
　　地理志县在乐浪郡
　　雒阳锜华
　　左传分康叔【云云】殷民七族锜氏
　　别祤阳赋
　　庾信哀江南赋祤阳亭有离别之赋盖亭名也
　　华龙
　　萧望之传华龙宣帝时与张子矫等待诏【志云张子乔】襍赋
　　成相襍辞十一篇
　　荀子成相篇注盖亦赋之流也朱文公曰凡三章襍陈古今治乱兴亡之效托声诗以讽时君若将以为工师之诵旅贲之规者其尊主爱民之意亦深切矣相者助也举重劝力之歌史所谓五羖大夫死而舂者不相杵是也【成相助力之歌】淮南王亦有成相篇见艺文类聚
　　襍禽兽六畜昆虫赋十八篇
　　刘向别録有行过江上弋鴈赋行弋赋弋雌得雄赋
　　隠书十八篇
　　文心雕龙讔者隠也遯辞以隠意谲譬以指事也昔还社求拯于楚师喻眢井而称麦麴叔仪乞粮于鲁人歌佩玉而呼庚癸伍举諌荆王以大鸟齐客讥薛公以海鱼庄姬托辞于龙尾臧文谬书于羊裘隠语之用被于纪传大者兴治济身其次弼违晓惑楚荘齐威性好隠语至东方曼倩尤巧辞述晋语有秦客廋辞于朝【注廋隐也东方朔曰乃与为隠耳】新序齐宣王发隠书而读之
　　歌诗
　　髙祖歌诗二篇
　　大风歌亦名三侯之章文中子曰大风安不忘危其伯心之存乎鸿鹄歌朱文公以为卒章意象萧索非复三侯比矣
　　泰一襍甘泉夀宫歌诗十四篇宗庙歌诗五篇
