<!-- { "loadSidebar": true } -->
　　刘歆曰泰誓后得博士集而读之董仲舒引白鱼入于王舟有火复于王屋流爲乌郊祀志引正稽古立功立事可以永年丕天之大律毛诗笺引天将有立父母民之有政有居诗正义引师乃鼓噪前歌后舞格于上天下地咸曰孜孜无怠又曰司马在前周礼疏引周公曰都懋哉子闻古先哲王之格言大子发拜手稽首说苑引附下而罔上者死附上而罔下者刑与闻国政而无益于民者退在上位而不能进贤者逐伏生无此篇而书传有八百诸侯俱至孟津白鱼入舟之事与泰誓同不知伏生先爲此语抑泰誓出后后人加此语未可知也房宏等说宣帝本始元年河内女子有坏老人屋得古文泰誓三篇别録云武帝末得于壁内献之与博士使读说之数月皆起传以教人不得云宣帝时始出也郑康成书论云民间得泰誓【墨子引太誓曰小人见奸巧乃闻不言也发罪钧】
　　二十九篇是计卷若计篇则三十四去泰誓犹有三十一伏生所传谓之今文则欧阳夏侯三家所传及蔡邕石经是也泰誓非伏生所传而史记儒林传云秦时焚书伏生壁藏之汉定伏生求其书亡数十篇独得二十九篇葢太史公当武帝时泰誓已出而入伏生书内故总言之孔臧与安国书云曩虽爲今学亦多所不信唯闻尚书二十八篇取象二十八宿谓爲至然也河图古文乃自百篇邪此刘歆所谓以尚书爲备
　　传四十一篇
　　伏生作尚书传四十一篇授张生张生授欧阳生隋志云济南伏生之传唯刘向父子所着五行传是其本法而又多乖戾释文序録尚书大传三卷伏生作郑康成注其序曰伏生至孝文时年且百岁欧阳生张生从学焉伏生终后数子各论所闻以己意弥缝其间而别作章句又特撰其大义因经属指名之曰传刘子政校中书奏此目録凡四十一篇康成诠次爲八十三篇今本四卷首尾不伦刘向传賛云鸿范论发明大传着天人之应唐志又有畅训一卷大传篇有九共帝告以西伯戡黎爲耆冏命爲防命费誓爲肹誓吕刑爲甫刑序又有嘉禾揜诰今本阙又引盘庚若徳明哉汤任父言卑应言酒诰王曰封唯曰若圭璧皆古文所无汉儒五行传其原自大传其流爲灾异之说吴氏曰马融郑康成之学悉本伏生石林叶氏曰大传以天地人四时爲七政谓金縢作于周公没后何可尽据【史记以平在朔易爲便在伏物索云据大传周礼疏云白虎通引尚书大传云拊革装之以穅今书传无者在亡逸中】
　　欧阳章句　大小夏侯章句
　　初书唯有欧阳孝宣世立大小夏侯七録云三家至西晋并亡其说间见于义疏叶氏曰自汉讫西晋言书惟祖欧阳氏郑康成云欧阳氏失其本义郊祀志引欧阳大小夏侯三家说六宗皆曰上不及天下不及坠旁不及四方在六者之间助阴阳变化实一而名六后汉舆服志永平二年乘舆服从欧阳氏说公卿以下从大小夏侯氏说柦荣习欧阳尚书受朱普学章句四十万言浮辞繁长多过其实及荣入授显宗减爲二十三万言子郁复删省定成十二万言夏侯胜从欧阳氏问建自师事胜及欧阳髙左右采获又从五经诸儒问与尚书相出入者牵引以次章句然则大小夏侯皆欧阳之学
　　刘向五行传记十一卷
　　本传曰洪范五行传论【本伏生大传云维王后元祀帝令大禹歩于上帝】沈约曰伏生创纪大传五行之体始详刘向广演洪范休咎之文益备欧阳氏曰箕子陈洪范条其事爲九类别其说爲九章考其说不相附属向爲五行传乃取五事皇极庻证附于五行以爲八事皆属五行欤则至于八政五纪三徳稽疑福极之类又不能附至俾洪范之书失其伦理所谓旁引曲取而迁就其说也然自汉以来未有非之者又祥眚祸疴之说自其数术之学【向治谷梁数其祸福以洪范子歆治左氏言五行传颇不同】隋志洪范五行传论十一卷刘向注郎顗传引尚书洪范记曰月行中道移节应期徳厚受福重华留之
　　许商五行传记一篇
　　夏侯始昌推五行传传族子胜下及许商其传与刘向同儒林传商善爲筭着五行论【夏侯胜曰天乆阴而不雨臣下有谋上者对言在鸿范传】
　　周书七十一篇【周史记】
　　刘知几史通曰周书与尚书相类即孔氏刋约百篇之外凡爲七十一章上自文武下终灵景其有典雅髙义亦有浅末常说殆似后之好事者所増益也至若职方之言与周官无异时训之说比月令多同斯百王之正书五经之别録隋志杂史有周书十卷今本凡七十篇始于度训终于噐服晋孔晁注隋唐志皆云得之晋太康中汲郡魏安厘王【晋纪咸寜五年十月得竹简古书】然刘向班固所録并着周书而司马迁史记武王克殷事与此合郑康成注周礼仪礼引王防许叔重说文亦引逸周书马融注论语引周书月令有更火之文岂汉世已入中袐其后稍隠邪今篇目比汉但阙其一系之汲失其本矣杜预注左传辔之柔矣谓逸诗见周书而狼瞫所称周志勇则害上不登于明堂其语今见篇中千里百县县有四郡又引以爲上大夫受县之注【预注左传既讫汲冢书始出见后序】吕氏春秋引民善之则畜也不善则讐也楚世家引欲起无先苏秦引緜緜不絶蔓蔓奈何防恬传引必参而伍之萧何引天予不取反受其咎主父偃引安危在出令存亡在所用谷永引记功忘过宜爲君王商传引以左道事君者诛杨赐引天子见恠则修徳说苑引前车覆后车戒墨子引国无三年之食非其国淮南子引掩雉不得更顺其风上言者常下言者权战国防引魏任章将欲败之必姑辅之将欲取之必姑与之货殖传引农不出则乏食工不出则乏事商不出则三宝絶说文引朕实不明以俒伯父书正义引月令云三日粤朏张衡集引乃命少皥清皆曰周书今文有无其语者岂在逸篇乎书多驳辞宜孔子所不取抑战国之士私相缀续托周爲名孔子亦未必见也唐大厯议曰七十二候原于周公时训月令虽颇有増益然先后之次则同【谥法即此书第五十四篇也】若周史记之名太史公谓孔子西观周室论史记旧闻义谓周太史伯阳读史记孔子读史记至楚复陈又曰史记独藏周室而说公羊者以爲孔子制春秋之义使子夏等十四人求周史记得百二十国宝书薛氏曰先王之制诸侯无史外史掌四方之志而职于太史止斋陈氏曰古者诸侯无私史有邦国之志小史掌之而藏周室鲁人所谓周人御书晋人所谓辛有之二子董之于是有董史是也【秦宓曰书非史记周图仲尼不采　墨子曰吾见百国春秋】
　　议奏四十二篇【石渠论】
　　论石渠者欧阳地余林尊周堪张山拊假仓
　　河出图雒出书
　　成王之末河图尚在邵子曰圆者河图之数方者洛书之文朱文公曰河图与易之天一至地十者合而载天地五十有五之数易之所自出也洛书与洪范之初一至次九者合而具九畴之数洪范之所自出也世传一至九数者爲河图一至十数者爲洛书正是反而置之【朱震张行成皆以九爲河图十爲洛书震本刘牧行成本邵子　鹤山魏氏曰戴九履一之图其象圆五行生成之图其象方是九圆而十方也安知邵子不以九爲图十爲书乎朱子虽力攻刘氏而犹曰易范之数相表里爲可疑又曰安知图之不爲书书之不爲图是朱子尚有疑于此也】大戴礼明堂篇有二九四七五三六一八之语郑氏注云【按北史大戴礼乃后魏卢辩注今本云郑氏注误也】法文则汉人固以九数爲洛书矣苏氏曰河图洛书着于易见于论语今学者或疑焉山川出图书有时而然魏晋之间张掖出石图文字粲然时无圣人莫识其意尔
　　孔子篹焉上断于尧下讫于秦凡百篇而爲之序言其作意
　　书序古文本自爲一篇在百篇之后刘歆曰孔子修易序书朱文公曰书小序非孔子作或颇与经不合序云书序序所以爲作者之意未尝以爲孔子所作至刘歆班固始以爲孔子所作五胡氏曰康诰葢武王命康叔之辞不得不舍书序而从经史林氏曰序乃歴代史官相传以爲书之总目犹诗之有小序也吴氏曰先序者孔子之序犹诗之大序也再序者当时之序犹诗之小序也
　　古文尚书者出孔子壁中
　　注师古曰家语孔腾藏尚书孝经论语于夫子旧堂壁中汉记尹敏传云孔鲋所藏二说不同决疑曰隋志云武帝时鲁恭王坏孔子宅得其末孙惠所藏之书皆古文也史通亦以爲孔惠所藏则又非师古所引二人者矣
　　酒诰脱简一
　　子曰昔之说书者序以百而酒诰之篇俄空焉今亡夫伏生大传酒诰曰王曰封唯曰若圭璧其脱简之文与
　　文字异者七百有余
