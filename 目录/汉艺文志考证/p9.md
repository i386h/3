<!-- { "loadSidebar": true } -->
　　赵岐题辞著书七篇又有外书四篇性善辩文説孝经爲正其文不能深不与内篇相似志云十一篇并外书也外书今不传论衡云孟子作性善之篇以爲人性皆善及其不善物乱之也谓人生于天地皆禀善性长大与物交接放纵悖乱不善日以生矣法言引孟子曰夫有意而不至者有矣未有无意而至者也説苑太平御览引人皆知以食愈饥莫知以学愈愚人皆知粪其田而莫知粪其心顔氏家训引图景失形刘知几史通引尧舜不胜其美桀纣不胜其恶李善注文选引太山之高参天入云史记六国表注皇甫谧曰孟子称禹生石纽西夷人也汉伍被传引孟子曰纣贵爲天子死曾不如匹夫是纣先自絶乆矣非死之日天去之也艺文类聚引滕文公葬及恵子谏坊记注引舜年五十而不失其孺子之心皆外书也説文引孟子去齐滰浙而行謜謜而来孝子之心不若是二女婐晁氏曰按此书韩愈以爲弟子所防集非轲自作今考于轲之书则知愈之言非妄发也其书载孟子所见诸侯皆称諡如齐宣王梁恵王梁襄王滕定公滕文公鲁平公是也夫死然后有谥轲著书时所见诸侯不应皆死且恵王元年至平公之卒凡七十七年孟子见恵王王目之曰叟必已老矣决不见平公之卒也故予以愈言爲然【子云字子舆广韵云字子居　唐林谨思云七篇非轲自着乃弟子共记其言与韩愈之説同】
　　孙卿子三十三篇【当云三十二篇】
　　刘向校讐书录序云所校讐中孙卿书凡三百三十三篇以相校除复重二百九十篇定着三十二篇皆以定杀青简书可缮冩【劝学至赋篇】杨倞分易卷苐更名荀子韩文公曰荀卿之书语圣人必曰孔子子弓子弓之事业不传惟太史公书弟子传有馯臂子弓子弓受易于商瞿论语释文引王弼注朱张字子弓荀卿以比孔子后山陈氏曰子弓者仲弓也唐氏曰向博极羣书序卿事大抵本司马迁于迁书有三不合春申君死当齐王建二十八年距宣王八十七年向言卿以宣王时来游学春申君死而卿废设以宣王末年游齐年巳百三十七矣迁书记孟子以恵王三十五年至梁当齐宣王七年恵王以叟称孟子计亦五十余后二十三年子之乱燕孟子在齐若卿来以宣王时不得如向言后孟子百余嵗田忌荐孙膑爲军师败魏桂陵当齐威王二十六年距赵孝成王七十八年临武君与卿议兵于王前向以为孙膑倞以败魏马陵疑年马陵去桂陵又十三年矣
　　芉子十八篇【名婴齐人】
　　史记阿之吀子索隠吀音别录作芉子徐广云阿者今之东阿正义曰艺文志吀子十八篇顔师古音弭按是齐人阿又属齐恐顔误
　　内业十五篇
　　按管子有内业篇此书恐亦其类
　　周史六弢六篇【师古曰即今之六韬】
　　庄子女商曰从説之则以金板六弢【释文云本又作六韬谓文武虎豹龙犬】今六韬六卷六十篇尚书正义以爲后人所作非实事也馆阁书目谓周史六弢恐别是一书【通鉴外纪云志在儒家非兵书也今六韬文王武王问太公兵战之事其言鄙里烦杂不类太公之语盖后人依托爲之】唐氏曰春秋以前中国未有骑战计必起于战国之时今六韬言其战最详决非太公所作当出于孙吴之后谋臣防士之所托也
　　寗越一篇
　　吕氏春秋寗越中牟之鄙夫也苦耕稼之劳谓其友曰何爲而可以免此苦也其友曰莫如学学三十嵗则可以达矣寗越曰请以十嵗人将休吾将不敢休人将卧吾将不敢卧十五嵗而周威公师之【注威公西周君也志注公爲周威王师】説苑引周威公问于寗子取士有道乎史记秦始皇纪贾生曰六国之士有宁越索隠云赵人徐广云一作经越或自别有此人不必寗越
　　王孙子一篇
　　隋志梁有王孙子一卷马总意林引之太平御览引赵简子猎于晋阳抚辔而叹楚庄王攻宋将军子重谏【艺文类聚引卫灵公坐重华之台】
　　董子一篇【名无心难墨子】
　　隋志一卷论衡福虚篇儒家之徒董无心墨家之徒纒子相见讲道纒子称墨家右鬼神是引秦穆公有明徳上帝赐之九年董子难以尧舜不赐年桀纣不夭死近而秦缪晋文言之夫缪者误乱之名文者徳恵之表有误乱之行天赐之年有徳恵之操天夺其命乎按缪公之霸不过晋文晋文之諡美于缪公天不加晋文以命独赐缪公以年是天报误乱也馆阁书目一卷与学墨者纒子辨上同兼爱上贤明鬼神非纒子屈焉【吴袐注】
　　徐子四十二篇
　　魏世家恵王三十年使厐涓将而令太子申爲上将军过外黄外黄徐子谓太子曰臣有百战百胜之术太子曰可得闻乎客曰固愿效之曰太子自将攻齐大胜并莒则富不过有魏贵不益爲王若战不胜齐则万世无魏矣此臣之百战百胜之术也太子曰诸请必从公之言而还矣客曰太子虽欲还不得矣彼劝太子战攻欲啜汁者众太子虽欲还恐不得矣太子因欲还其御曰将出而还与北同太子果与齐人战败于马陵齐虏魏太子申杀将军涓遂大破魏【刘向别录曰徐子外黄人也外黄时属宋】
　　鲁仲连子十四篇
　　隋志五卷录一卷春秋正义文选注太平御览引之史记正义引鲁连子云齐辩士田巴服徂丘议稷下毁五帝罪三王服五伯离坚白合同异一日服千人有徐刼者其弟子曰鲁仲连年十二号千里驹往诣田巴曰臣闻堂上不粪郊草不芸白刃交前不救流矢急不暇缓也今楚军南阳赵伐高唐燕人十万聊城不去国亡在旦夕先生柰之何若不能者先生之言有似枭鸣出城而人恶之愿先生勿复言田巴曰谨闻命矣巴谓徐刼曰先生乃飞也岂直千里驹巴终身不谈
　　虞氏春秋十五篇
　　十二诸侯年表序赵孝成王时其相虞卿上采春秋下观近世亦着八篇爲虞氏春秋本传云著书上采春秋下观近世曰节义称号揣摩政谋凡八篇以刺讥国家得失世传之曰虞氏春秋【太史公曰虞卿非穷愁亦不能著书以自见于后世　史记志篇数不同当考】
　　高祖传十三篇
　　魏相传奏明堂月令曰高皇帝所述书天子所服第八【隋志梁有汉高祖手诏一卷】
　　陆贾二十三篇
　　本传高帝曰爲我着秦所以失天下吾所以得之者及古成败之国贾凡着十二篇每奏一篇未尝不称善称其书曰新语　太史公曰余读陆生新语十二篇固当世之辩士隋唐志二卷今存道基术事辅政无爲资贤至徳懐虑七篇吴俦曰辅政篇曰书不必起于仲尼之门夫黜仲尼之书则道不尊矣乌能使高帝行儒术哉
　　孝文传十一篇
　　史记文帝纪凡诏皆称上曰以其出于帝之实意也
　　贾谊五十八篇
　　本传凡所著述五十八篇今新书十卷事势连语杂事凡五十八篇或取汉书谊传附于后【隋志云贾子书本七十二篇刘向删定】昭帝始元五年诏曰通保傅文頴以爲贾谊作今在大戴礼第四十八篇考之新书盖以保傅傅职胎教容经四篇合爲一朱文公曰其言教太子辅少主之道与谊本传疏语同当时以列于论语孝经尚书而进于君盖已有识其言之要者矣顔师古曰谊上疏可爲太息者六今三而止盖史取其切要者今考新书诸篇其末缀以痛哭者一流涕者二太息者四其余篇目或泛论事机而不属于是三者如服疑益壤权重诸篇是也班固作传分散其书参差不一总其大略自陛下谁惮而久不爲此已上则取其书所谓宗首数宁藩伤藩强五美【壹动而五业附新书云五美】制不定亲疎危乱凡七篇而爲之自天下之势方病大肿以下以爲痛哭之説与其书合至于流涕二説其论足食劝农者是其一也而固载之食货志不以爲流涕之説也论制匈奴其实一事凡有二篇其一书以流涕其一则否是与前所谓足食劝农而爲二也固既去其一则以爲不足故又分解制匈奴二篇以爲流涕之二説庶人上僣体貌大臣皆其书所谓太息之説也固从而取之当矣而其书又有等齐篇论当时名分不正铜布篇论收铜铸钱又皆其太息之説也固乃畧去等齐之篇不取而以铜布之篇附于食货志顾取秦俗经制二篇其书不以爲太息者则以爲之【书经删削非皆全文】朱文公谓新书是平日记录藁草其中事事俱有【谊有经世之才】
　　孔臧十篇
　　孔丛连丛子云臧厯位九卿迁御史大夫辞曰世以经学爲家乞爲太常与安国纪纲古训遂拜太常礼赐如三公著书十篇先时常爲赋二十四篇四篇别不在集似其幼时之作也又爲书与从弟及戒子皆有义【朱文公曰孔丛子叙事至东汉然词气卑近亦非东汉人作所书孔臧礼赐如三公等事皆无其实而通鉴误信之所载臧兄弟往还书疏正类西京杂记伪造汉人文章】
　　河间献王对上下三雍宫三篇
　　本传武帝时献王来朝献雅乐对三雍宫【应劭曰辟雍明堂灵台】及诏防所问三十余事其对推道术而言得事之中文约指明后汉张纯案河间古辟雍记具奏之説苑引献王之言司马公曰献王得周官左氏春秋毛氏诗而立之周礼者周公之大典毛氏言诗最宻左氏与春秋相表里三者不出六艺不明微献王则六艺其遂曀乎故其功烈至今赖之【五宗世家注汉名臣奏曰献王朝被服造次必于仁义问以五防献王辄对无穷】
　　董仲舒百二十三篇
　　本传仲舒所着皆明经术之意及上疏条教凡百二十三篇而説春秋事得失间举玉杯蕃露清明竹林之属复数十篇十余万言后汉明徳马后尤善董仲舒书注云玉杯蕃露清明林竹之属七录隋唐志春秋繁露十七卷今八十二篇始楚庄王终天道施三篇阙又即用玉杯竹题题篇疑后人附着馆阁书目案逸周书王防天子南面立絻无繁露注云繁露冕之所埀有聫贯之象春秋属辞比事仲舒立名或取诸此【集一卷士不遇赋荅制防诣公孙记室其见于传注者有救日食祝止雨书雨雹对】
　　钩盾冗从李步昌八篇
　　百官表少府有钩盾令丞注钩盾主近苑囿枚臯传与冗从争注散职
　　盐铁论六十篇
　　车千秋传赞盐铁议者起始元中【六年二月】徴文学贤良问以治乱皆对愿罢郡国盐铁酒均输务本抑末毋与天下争利然后教化可兴御史大夫桑羊以爲此乃所以安边竟制四夷国家大业不可废也当时相诘难颇有其议又至宣帝时汝南桓寛次公治公羊春秋举爲郎至庐江太守丞博通善属文推衍盐铁之议增广条目极其论难着数万言亦欲以究治乱成一家之法焉今十卷本论第一至杂论第六十
　　刘向所序新序
　　本传采传记行事者新序説苑凡五十篇奏之隋志新序三十卷説苑二十卷是也曾巩校定十卷杂事至善谋【阳朔元年二月癸卯上总一百八十三章】二十卷缺【史记商君传注引新序论索隠曰新序是刘歆所撰盖误以向爲歆】
　　説苑
　　向校中书説苑杂事分别次序除去与新序复重者以类相从凡二十篇君道至反质七百八十四章【鸿嘉四年三月巳亥上】崇文总目存者五篇曾巩复得十五篇与旧爲二十篇李徳刍云阙反质一卷巩分修文爲上下以足二十卷后高丽进一卷遂足
　　世説
　　未详本传着疾谗摘要救危及世颂凡八篇
　　古事悼已及同类也今其书不传
　　列女传颂图
