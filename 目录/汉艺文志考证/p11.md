<!-- { "loadSidebar": true } -->
　　荀子非十二子注魏牟魏公子封于中山今庄子有公子牟称庄子之言以折公孙龙据即与庄子同时也又列子称公子牟觧公孙龙之言龙平原君之客而张湛以为文侯子据年代非也説苑公子牟东行穣侯送之未知何者为定
　　田子二十五篇
　　吕氏春秋曰老贵柔孔子贵仁墨翟贵廉闗尹贵清子列子贵虚陈骈贵齐阳朱贵已孙膑贵势王廖贵先儿良贵后尸子广泽篇曰墨子贵兼孔子贵公皇子贵衷田子贵均列子贵虚料子贵别史记世家齐宣王喜文学游説之士自如驺衍淳于髠田骈接子慎到环渊之徒七十六人皆赐列第为上大夫不治而议论是以齐稷下学士复盛且数百千人刘向别録曰稷齐城门名谈説之士期防于稷门下故曰稷下郑志张逸问云我先师棘下生何时人荅云齐田氏时善学者所防处也齐人号之棘下生无常人也西山真氏曰庄生所述诸子墨翟禽滑厘其一也宋钘尹文其二也彭蒙田骈慎到其三也闗尹老其四也庄周其五也惠施其六也异端之盛莫甚于此时【陈骈即田骈也荀子非十二子与慎到并言】七畧齐田骈好谈论故齐人为语曰天口骈【天口者言田骈子不可穷其口若事天荀子注其学本黄老归名法】
　　老莱子十六篇
　　史记老莱子亦楚人也著书十正篇言道家之用与孔子同时大戴礼云徳防而行信终日言不在悔尤之内贫而能乐盖老莱子之行也【文选注引尸子老莱子曰人生于天地之间寄也】战国策云不闻老莱子之教孔子事君乎示之其齿之坚也六十而尽相靡也
　　鹖冠子一篇
　　今四卷十五篇【隋志三卷】博选至学问桞宗元辨此书非古谓好事者伪为其书而韩愈独称焉谓其词襍黄老刑名【陆佃序曰自博选篇至武灵王问凡十有九篇而退之读此云有六篇者非全书也今四篇亡　真传以鹖为冠莫测其名因服成号】
　　黄帝四经四篇黄帝铭六经篇
　　史记正义黄帝道书十卷隋志汉时道书之流三十七家大防皆去健羡处冲虚其黄帝四篇老子二篇最得深防【黄帝老子之书谓之黄老列子引黄帝书吕氏春秋引黄帝言又曰尝得学黄帝之所以诲颛顼矣贾淮南子引黄帝曰】朱文公曰黄帝聪明神圣得之于天天下之理无不知天下之事无不能上而天地隂阳造化发育之原下而保神练气愈疾引年之术庻物万事之理巨细精粗洞然于胸次是以其言有及之者而世之言此者因自托焉以信其説于后世至战国时方术之士遂笔之书以相传授如列子所引与素问握竒之属盖必有粗得遗言之彷佛者如许行所道神农之言耳周官外史所掌三皇五帝之书恐不但若此而已东莱吕氏曰汉初黄老世有传授观乐毅賛可考皇覧记隂谋黄帝金人器铭武王问尚父曰五帝之诫可得闻欤尚父曰黄帝之戒曰吾之居民上也揺揺恐夕不至朝故为金人三封其口曰古之慎言【金人铭盖六篇之一也亦见家语】蔡邕论黄帝有巾机之法皇王大纪曰黄帝作舆几之箴以警宴安作金几之铭以戒逸欲黄帝内传一卷序云籛铿得之于衡山石室中至刘向校书见之遂传于世
　　防子二篇【齐人武帝时説】
　　史记接子齐人与慎到田骈同时皆学黄老【正义艺文志云接子二篇】此云武帝时説当考【三辅决録有接昕子】
　　郑长者二篇
　　袁淑真隠传郑长者隠徳无名著书一篇言道家事韩非称之世传是长者之辞因以为名今按韩非子外储説郑长者有言曰夫虚静无为而无见也
　　素王妙论【不着録】
　　太史公素王妙论曰诸称富者非贵其身得志也乃贵恩覆子孙泽及乡里也黄帝设五法布之天下用之无穷盖世有能知者莫不尊亲如范子可谓晓之矣管子设轻重九府行伊尹之术则桓公以霸范蠡行十术之计二十一年之间三致千万再散与贫七畧云司马迁撰史记正义云二卷今仅见此语于太平御覧【越世家注引云范蠡本南阳人】隋志梁有太史公素王妙议二卷
　　道家者流
　　致堂胡氏曰道以天下共由而得名得道而尽惟尧舜文王孔子而已黄帝之书无老八十一篇槩之孔孟固难以大成归之自其所见而立言不可与天下共由也独善其身不可与天下共由而名之曰道此汉以来浅儒之论以启后世枝流分裂之弊【陈平曰我多隂谋是道家之所禁太史公曰平少时本好黄帝老子之术】太史公习道论六家要防言道家为长
　　隂阳
　　邹子四十九篇邹子终始五十六篇
　　史记邹衍深观隂阳消息而作怪迂之变终始大圣之篇十余万言其语闳大不经【云云】燕昭王身亲徃师之作主运【刘向别録云邹子书有主运篇】封禅书云自齐威宣之时邹子之徒论著终始五徳之运【如淳曰今其书有五徳始终五徳各以所胜为行】及秦帝而齐人奏之故始皇采用之又云邹衍以隂阳主运显于诸侯【如淳曰今其书有主运五行相次转用事随方靣为服】公孙臣上书曰推终始则汉当土徳【盐铁论及论衡并以衍言迂怪虚妄】东莱吕氏曰方驺衍推五徳之运人视之特隂阳末术耳若无预于治乱之数也及至始皇始采用之定为水徳以为水徳之治刚毅戾深事皆决于法刻削无仁恩和义然后合五徳之数于是急法乆者不赦则其所系岂小哉【周礼司爟注郑司农引邹子】
　　南公三十一篇
　　史记项羽纪楚南宫曰楚虽三户亡秦必楚也正义虞喜志林云南公者道士识废兴之数知亡秦者必于楚徐广曰楚人也善言隂阳真隠居国南鄙因以为号著书言隂阳事
　　容成子十四篇
　　吕氏春秋容成作歴庄子则阳篇容成氏曰除日无嵗无内无外
　　张苍十六篇
　　本传苍尤邃律歴著书十八篇言隂阳律歴事【志篇数不同】
　　邹奭子十二篇【七畧曰邹赫子齐人为之语曰雕龙赫赫言邹衍之术文饰之若雕镂龙文】史记云颇采驺衍之术以纪文衍之术迂大而闳辨奭也文具难施
　　五曹官制五篇【汉制似贾谊所条】
　　贾谊传谊以为冝当改正朔易服色制度定官名兴礼乐廼草具其仪法色上黄数用五为官名悉更奏之
　　公孙浑邪十五篇
　　公孙贺传祖父昆邪景帝时封平曲侯著书十余篇
　　法
　　李子三十二篇
　　食货志李悝为魏文侯作尽地力之教【史记魏有李悝尽地力之教】晋形法志魏文志师李悝撰次诸国法着法经【战国策魏安陵君曰吾先君成侯受诏襄王以守此地也手受大府之宪宪之上篇曰子弑父臣弑君有常不赦国虽大赦降城亡子不得与焉】张斐律序郑铸刑书晋作执秩赵制国律楚造仆区并述法律之名申韩之徒各自立制【通鉴外纪李悝为上地守下令曰人有狐疑之讼今射的中者胜不中者负令下而人皆习射及与秦人战大败之】
　　商君二十九篇
　　太史公曰尝读商君开塞耕战书与其人行事相类正义云商君书五卷馆阁书目今是书具存共二十六篇【三篇亡】后魏刑罚志商君以法经六篇入説于秦设参夷之诛连相坐之法
　　申子六篇
　　史记申不害传申子之学本于黄老而主刑名著书二篇号申子注刘向别録曰今民间所有上下二篇中书六篇皆合二篇已备过太史公所记元帝纪注刘向别録云申子学号刑名刑名者以名责实尊君卑臣崇上抑下宣帝好观其君臣篇唐志三卷崇文总目馆阁书目皆缺荀子曰申子蔽于势而不知知韩非子曰申不害徒术而无法公孙鞅徒法而无术【淮南子曰商鞅之启塞申子之三符　七畧曰孝宣皇帝重申不害君臣篇使黄门郎张子乔正其字】
　　处子九篇
　　史记赵有剧子之言注徐广曰按应劭氏姓注云处处子索隠曰前史不记其名【风俗通汉有北海太守处兴盖处子之后史记正义赵有剧孟剧辛是有剧姓】
　　慎子四十二篇
　　史记慎到赵人着十二论正义慎子十卷战国时处士馆阁书目一卷案汉志四十二篇今三十七篇亡唯有威徳因循民襍徳立君人五篇滕辅注【荀子曰慎子蔽于法而不知贤又曰慎子有见于后无见于先史记注徐广曰刘向所定有四十一篇】荀子注其术本黄老归刑名多明不尚贤不使能之道【太平御覧引慎子昔者天子手能衣而宰夫设服足能行而相者导进口能言而行人称辞谚云不聪不明不能为王不瞽不聋不能为公皆在亡篇】
　　韩子五十五篇
　　史记韩非传喜刑名法术之学而其归本于黄老作孤愤五蠧内外储説林説难十余万言注新序曰申子书号曰术商鞅书号曰法皆曰刑名东莱吕氏曰太史公谓非喜刑名法术之学则兼治之也索隠按韩子书有觧老喻老二篇是亦崇黄老之学也今本二十卷五十六篇沙随程氏曰非书有存韩篇故李斯言非终为韩不为秦也后人误以范雎书厠于其书之间乃有举韩之论通鉴谓非欲覆宗国则非也【韩安国受韩子襍家説】
　　晁错三十一篇
　　错学申商刑名于轵张恢生所与洛阳宋孟及刘帯同师吕氏曰中商之学亦世有传授唐志晁氏新书七卷隋志梁有三卷文选賔戯注引朝错新书太史公曰贾生晁错明申南【蘓氏曰错不足道也而亦为之】
　　汉律【不着録】
　　晋刑法志秦汉旧律其文起自魏文侯师李悝撰次诸国法着法经以为王者之政莫急于盗贼故其律始于盗贼须劾捕故着网捕二篇其轻狡越城博戯借假不廉滛侈逾制为襍律一篇又以具律具其加减是故所着六篇而已然皆罪名之制也【唐六典注李悝集诸国刑书造法经六篇一盗法二贼法三囚法四捕法五襍法六具法商鞅传之改法为律吕氏曰具律令之名例律也】商君受之以相秦汉承秦制萧何定律除参夷连坐之罪増部主见知之条益事律兴廐户三篇【吕氏曰三篇摠谓之事律】合为九篇叔孙通益律所不及傍章十八篇张汤越宫律二十七篇赵禹朝律六篇合六十篇【隋志汉律久亡】上计律【周礼典路注】大乐律【大胥注】尉律【説文叙昭帝纪注】田律【周礼士师注】酎金律【丁乎汉仪】汉律防稽献藙【礼记内则注】防稽郡献鲒酱防稽献一斗祠防司命能捕豺貀购百钱妇告威姑祠宗庙丹书告民不繇赀钱二十二绮丝数谓之絩布谓之总绶组谓之首疁田茠草及其门首洒防赐衣者缦裘白里舩方长为舳舻齐人予妻婢奸曰姘见姅变不得侍祠【説文】吏五日得一下沐【初学记】列侯坟髙四丈闗内侯以下至庻人各有差【周礼冢人注】贼律曰敢蛊人及教令者弃市【周礼庻氏注】掠者唯得榜笞立【章帝纪】与罪人交闗三日已上皆应知情【孔融传】三人以上无故羣饮罚金四两【汉书文帝纪注】吏二千石有予告有赐告【髙帝纪注】人出一筭【惠帝纪注】无故入人室宅庐舍上人车船牵引欲犯法者其时格杀之无罪【周礼朝士注防云贼律】无干车无自后射【大司马注疏云田律】滛季父之妻曰报【左传注】闘以刃伤人完为城旦其贼加罪一等与谋者同罪【薛宣传】郭躬父习小杜律【延年】惠帝四年除挟书律文帝元年除收帑相坐律令二年除诽谤律【愚按律令臧于理官故志不着録　风俗通咎陶谟虞始造律傅子曰律是咎繇遗训汉命萧何广之】
　　汉令【不着録】
