<!-- { "loadSidebar": true } -->
　　钦定四库全书　　　　　史部十四
　　汉艺文志考证　　　　　目录类一【经籍之属】提要
　　【臣】等谨案汉艺文志考证十卷宋王应麟撰应麟有周易郑康成注已着録汉书艺文志因刘歆七略而修凡句下之注不题姓氏者皆班固原文共标某某曰者则顔师古所集诸家之説然师古注班固全书艺文特其八志之一故仅略疏姓名时代所考证者如汉着记即起居注家语非今家语郑邓析非子产所杀庄怱乃严助之驳文逢门即逢防之类不过三五条而止应麟始捃摭旧文各为补注不载汉志全文惟以有所辨论者摘録为纲略如经典释文之例其传记有此书名而汉志不载者亦以类附入易类增连山归藏子夏易诗类增元王礼类增大戴礼小戴礼王制汉仪乐类增乐记乐元语春秋类增氏春秋道家増老子指归秦王好论法家增汉律汉令纵横家增鬼谷子天文增夏氏日月甘氏嵗星经石氏星经巫咸五星占周髀星厯谱增九章算术五纪论五行增翼氏风角经方增左师凡二十六部各疏其所注于下而以不着録字别之其间如子夏易鬼谷子皆依托显然而一槩泛载不能割爱又庾信哀江南赋称栩阳亭有离别之赋实由误记艺文志与所用桂华冯冯误读郊祀志者相等应麟乃因而附防以栩阳为汉代亭名亦未免间失之嗜奇然论其该洽究非他家之所及也乾隆四十六年十二月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀
　　钦定四库全书
　　汉艺文志考证卷一
　　宋　王应麟　撰
　　艺文
　　秦燔灭文章
　　大事记始皇三十四年焚书非博士官所职天下敢有藏诗书百家语者悉诣守尉杂烧之东莱吕氏曰所烧者天下之书博士官所职固自若也萧何独收图籍而遗此惜哉【韩非五蠧篇云名主之国无书简之文以法爲教无先王之语以吏爲事即李斯之説也】
　　汉兴大收篇籍
　　惠帝纪四年三月除挟书律【尔雅挟藏也】刘歆移书太常博士曰汉兴独有一叔孙通略定礼仪天下唯有易卜未有他书至孝惠之世乃除挟书之律至孝文始使掌故朝错从伏生受尚书诗始萌牙至孝武然后邹鲁梁赵颇有诗礼春秋先师皆起于建元之间泰誓后得博士集而读之　赵岐孟子题辞孝文欲广逰学之路论语孝经孟子尔雅皆置博士
　　朕甚闵焉
　　孝武纪元朔五年夏六月诏曰今礼坏乐崩朕甚闵焉【刘歆书又云书缺简脱】
　　于是建藏书之策注刘歆七畧曰外则有太常太史博士之藏内则有延阁广内秘室之府
　　通典汉氏图籍所在有石渠延阁广内贮之于外府又御史中丞居殿中掌兰台秘书及麒麟天禄二阁藏之于内禁【百官表御史中丞在殿中兰台掌图籍秘书】　刘向受诏校书每一书竟表上輙言臣向以长水校尉臣参书太常博士书中外书合若干本以相比校然后杀青【向传云领校中五经秘书】
　　霍山坐写秘书借苏昌爲太常坐借霍山书泄秘书免　班斿赐以秘书之副时书不布自东平思王以叔父求太史公诸子书大将军白不许【张安世传上行幸河东尝亡书三箧诏问莫能知唯安世识之　通典中丞有石室以藏袐书图防之属】　司马迁为太史令防史记石室金鐀之书　西都赋天禄石渠典籍之府　七畧曰孝武敕丞相公孙广开献书之路百年之间书积如丘山　河平三年谒者陈农使使求遗书于天下
　　刘向条其篇目　歆奏七畧
　　隋志刘向七畧别録二十卷刘歆七畧七卷剖析条疏各有其部【歆嗣父业乃徙温室中书于天禄阁上者为七畧大凡三万三千九十卷】风俗通云刘向典校书籍皆先书竹为易刋定可缮写者以上素　成帝纪河平二年光禄大夫刘向校中秘书【言中以别外】
　　易
　　易经十二篇【注上下经及十翼】
　　今易乾卦至用九即古易之本文郑康成始以彖象连经文王辅嗣又以文言附乾坤二卦至于文辞连属不可附卦爻则仍其旧篇自康成辅嗣合彖象文言于经学者遂不见古本秦汉之际易亡说卦宣帝时河内女子发老屋得之后汉荀爽集解又得八卦逸象三十有一东莱吕氏因晁氏书参考传记复定爲十二篇朱文公曰其卦本伏羲所画有交易变易之义故谓之易其辞则文王周公所系故系之周简袠重大故分爲上下两篇经则伏羲之画文王周公之辞也并孔子所作之传十篇凡十二篇中间颇爲诸儒所乱近世晁氏始正其失未能尽合古文吕氏又更定着爲经二卷传十卷乃复孔氏之旧又曰易更三圣制作不同包羲氏之象文王之辞皆依卜筮以爲教而其法则异孔子之賛一以义理爲教而不专于卜筮岂其故相反哉俗之淳漓既异故爲教爲法不得不异而道未尝不同也　孔頴逹云十翼谓上彖下彖上象下象上系下系文言説卦序卦杂卦
　　易传周氏二篇【字王孙】服氏二篇【光】杨氏二篇【何】王氏二篇【同】
　　儒林传田何授王同周王孙丁寛服生皆着易传数篇同授杨何【言易者本之田何】太史公受易于杨何晁氏曰商瞿受易孔子五传而至田何汉之易家盖自田何始何而上未尝有书管辂谓易安可注者其得先儒之心欤易家著书自王同始学官自杨何始【所谓易杨者是也】
　　丁氏八篇【寛】
　　丁寛事田何学成复从周王孙受古义号周氏传寛作易说三万言训故举大谊而已今小章句是也髙相专说隂阳灾异自言出于丁将军艾轩林氏曰先秦之爲易者未有及理义也自田何而后章句传说多矣见于今者独有费氏之书费氏旧亡章句而学者宗王弼之说至于京氏之隂阳占筮其书虽存视之爲术数之流矣易有圣人之道四焉理义之学以其辞耳王弼而下其说纷纷不若象数之粗有所明也
　　韩氏二篇【婴】
　　韩婴亦以易授人推易意而爲之传燕赵间好诗故其易防唯韩氏自传之涿郡韩生其后也曰所受易即先太傅所传也尝受韩诗不如韩氏易深葢寛饶从受焉寛饶封事引韩氏易传言五帝官天下三王家天下
　　古五子十八篇
　　刘向别録所校雠中古五子书除复重定着十八篇分六十四卦着之日辰自甲子至壬子凡五子律歴志日有六甲辰有五子注云六甲之中唯甲寅无子
　　淮南道训二篇
　　七畧曰九师道训者淮南王安所造张平子思赋文君爲我端蓍兮利飞遁以保名注云遯上九曰飞遯无不利淮南九师道训曰遁而能飞吉孰大焉曹子建七啓飞遯离俗注亦引之【葢以肥爲飞】刘向别録所校雠中易传淮南九师道训除复重定着十二篇淮南王聘善爲易者九人从之采获故中书着曰淮南九师书文中子谓九师兴而易道防【隋志已亡其书】
　　孟氏京房十一篇灾异孟氏京房六十六篇京氏叚嘉十二篇
　　唐大衍厯卦议曰十二月卦出于孟氏章句其説易本于气而后以人事明之京氏又以卦爻配朞之日坎离震兑其用事自分至之首皆得八十分日之七十三頥晋井大畜皆五日十四分余皆六日七分止于占灾眚与吉凶善败之事至于观隂阳之变则错乱而不明京房传注孟康曰分卦直日之法一爻主一日六十四卦为三百六十日余四卦震离兑坎为方伯监司之宫消息卦为辟辟君也息卦曰太隂消卦曰太阳其余卦曰少隂少阳谓臣下也五行志引京房易传尊卦用事【注孟康曰尊卦乾坤也】贤者居明夷之世知时而伤或众在位震遂泥厥咎国多麋复崩来无咎自上下者为崩潜龙勿用众逆同志至徳乃潜厥异风行不觧物不长干父之蛊亡子考亡咎子三年不改父道思慕不皇亦重见先人之非不则为私妇贞厉君子防言君弱而妇疆为隂所乗则月并出谷永以京房易占对日食李固对策引京房易郎顗按房飞侯参察众政正月三日至乎九日三公卦【集韵观我瑞頥　释文坎卦京作欿　剥牀以肤京作簠谓祭器】山杨氏曰以爻当期其原出于系辞而以星日气候分布诸爻易未有也其流详于纬书世传稽览图是也艾轩林氏曰如复所谓七日临所谓八月蛊所谓先甲后甲巽所谓先庚后庚又如十年三嵗月防望已日乃孚是皆隂阳气数当然之变孟氏而下有焦赣氏以一卦
　　变为六十四积而至于四千九十六凡一卦
　　所主六日震离坎兑寄直于分至之日如曰冬至则坎用事次未济次蹇次頥次中孚次复当期之数循环为变后魏正光厯推四正卦术
　　四正为方伯中孚为三公复为天子屯为
　　诸侯谦爲大夫睽爲九卿升还从三公周而复始九三应上九清净防温阳风九三应上六绛赤决温隂雨六三应上六白浊防寒隂雨六三应上九麴尘决寒阳风诸卦上有阳爻者阳风上有隂爻者隂雨【京房分六十卦更直日用事以风雨寒温爲候】释文序録孟喜章句十卷【无上经七录云又下经无旅至节无上系　一行易纂引孟喜序卦曰隂阳养万物必讼而成之君臣养万民亦讼而成之　隋志八卷残缺】京房章句十二卷【七録云十卷】晁氏曰汉志易京氏凡三种八十九篇隋志有京章句十卷又有占候十种七十三卷唐艺文志有京章句十卷而占候存者五种二十三卷今其章句亡矣乃畧见于僧一行及李鼎祚之书而其传者曰易传三卷积筭杂占条例法一卷或共题易传四卷而名皆与古不同今所谓京氏易传者或题曰京氏积筭易传疑隋唐志之错卦是也错卦在隋七卷唐八卷所谓积筭杂占条例法者疑隋逆刺占灾异十二卷是也至唐逆刺三卷而亡其九卷元祐八年髙丽进书有京氏周易占十卷疑隋志周易占十二卷是也【正义大衍之数五十京房云五十者谓十日十二辰二十八宿也凡五十其一不用者天之生气将欲以虚来实】
　　章句施孟梁丘氏各二篇
　　儒林传初易唯有杨孝宣世立施孟梁丘元帝立京氏隋志梁丘施髙亡于西晋孟京有书无师陆澄曰易自商瞿之后虽有异家之学同以象数爲宗许氏说文称易孟氏其文多异虞翻传其家五世孟氏之学【丁寛授田王孙王孙授施讐孟喜梁丘贺繇是易有施孟梁丘之学　释文云晋卦孟作齐】
　　文王重易六爻
　　重卦之人有四说王辅嗣等以爲伏羲郑康成之徒以爲神农淳于俊曰包羲因燧皇之图而制八卦神农演之爲六十四孙盛以爲夏禹史迁等以爲文王淮南子伏戏爲之六十四变周室増以六爻张行成曰伏羲先天示易之体故孔子谓之作八卦文王后天明易之用故子云谓之重六爻杨绘曰筮非八卦之可爲必六十四之然后爲筮舜禹之际曰筮协从则何文王重卦之有乎八卦成列象在其中矣因而重之爻在其中矣按是而言重卦之始其在上古乎京房引夫子曰神农重乎八纯
　　易爲筮卜之事传者不絶
　　吕氏曰古者教人之通法诗书礼乐而已至于易则未尝躐等与人是以孔子孟子之问答初未尝及易也若如魏晋祖尚浮虚谈老易者徧天下则秦焚之乆矣朱文公曰易经本爲卜筮而作皆因吉凶以示训戒故其言虽约而所包甚广夫子作传亦畧举其一端以见凡例而已薛氏曰六经之道易爲之宗他经亡而易传不殊其书之存也
　　民间有费髙二家之说
