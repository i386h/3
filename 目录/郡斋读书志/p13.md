<!-- { "loadSidebar": true } -->
　　右《崇文总目》有唐赵绰《金科易览》一卷，《田氏书目》有萧绪《金科易览》三卷。当是绰初撰一卷，绪删改析之为三尔。 
　　△《疑狱》三卷 
　　右晋和凝撰。纂史传决疑狱事。其上卷，凝书也。下、中卷，凝子蒙所续。 
　　△《天圣编敕》三十卷 
　　右天圣中宋庠、庞籍受诏改修《唐令》，参以今制而成。凡二十一门：官品一，户二，祠三，选举四，考课五，军防六，衣服七，仪制八，卤簿九，公式十，田十一，赋十二，仓库十三，厩牧十四，关市十五，补亡十六，疾医十七，狱官十八，营缮十九，丧葬二十，杂二十一。 
　　△《元丰断例》六卷 
　　右元丰中法寺所断罪，此节文也。 
　　△《元丰广案》二百卷 
　　右皇朝元丰初，置新科明法，或类其所试成此书。 
　　△《诸路将官通用敕》二十卷 
　　右皇朝崇宁中修。 
　　△《绍兴敕》十二卷，《令》五十卷，《格》三十卷，《式》三十卷，《政和三年以后赦》十五卷 
　　右皇朝张守等绍兴中被旨编修。 
　　△《刑统赋》二卷 
　　右皇朝传霖撰。或人为之注。 
　　△《决狱龟鉴》二十卷 
　　右皇朝郑克编次。五代和凝有《疑狱集》，近时赵仝有《疑狱事类》，皆未详尽。克因增广之，依刘向《晏子春秋》，举其纲要，为之目录。分二十门，计三百九十五事。 
　　△《律心》四卷 
　　右未详撰人。纂《刑统》纲要也。 
　　△《断例》四卷 
　　右皇朝王安石执政以后，士大夫颇垂意律令。此熙、丰、绍圣中法寺决狱比也。 
　　◎地理类 
　　△《山海经》十八卷 
　　右大禹制，晋郭璞传。汉侍中、奉车都尉刘秀校定。表言：“禹别九州岛，而益等类物善恶，着此书。皆圣贤之遗事，古文明著者也。”大父尝考之，于其书有曰：“长沙零陵雁门，皆郡县名，又自载禹鲧，似后人因其名参益之，。” 
　　△《山海经图》十卷 
　　右皇朝舒雅等撰。雅，仕江南，韩熙载门人也，后入朝数预修书之选。闽中刊行本或题曰“张僧繇画”，妄也。 
　　△《水经》四十卷 
　　右汉桑钦撰。钦，成帝时人。《水经》三卷，后魏郦道元注。道元，节之子，为政严酷，萧宝夤叛，死之。史称道元好学，历览奇书，撰注《不经》行于世。 
　　△《十道志》十三卷 
　　右唐梁载言撰。唐分天下为十道。所载颇详博，其书多称咸通中沿革，载言，盖唐末人也。 
　　△《青城山记》一卷 
　　右伪蜀杜光庭宾圣撰。集蜀山、若水在青城者，悉本道家方士之言。 
　　△《庐山记》五卷 
　　右皇朝陈令举舜俞撰。先是，刘焕尝为《记》，令举因而增广之，又为俯视图，纪寻山先后之次云。 
　　△《太平寰宇志》二百卷 
　　右皇朝乐史等撰。太平兴国中，尽平诸国，天下一统。史悉取自古山经地志，考正谬误，纂成此书，上之于朝。 
　　△《图经》 
　　右皇朝李撰。 
　　△《九域志》十卷 
　　右皇朝王存被旨删定，总二十三路，京府四，次府十，州二百四十二，军三十七，监四，县一千一百三十五。 
　　△《舆地广记》三十八卷 
　　右皇朝欧阳纂。自尧舜已来，至于五代地里沿革离合，皆系以今郡县名。或云无所谓欧阳者，特假名以行其书耳。 
　　△《青唐录》二卷 
　　右皇朝汪藻撰。青唐，吐蕃遗种也。崇宁中，命童贯取湟、廓、西宁州，擒赵怀德，上为之御楼受降，宰臣蔡京以下进官有差。 
　　△《春秋地谱》十二卷 
　　右皇朝杨编。十三国地皆释以今州县名，并为图于其后。盖常氏已尝有此书，而增广焉。 
　　△《洽闻记》三卷 
　　右唐郑常撰记郡国旧事，故附之地里类。 
　　△《三辅黄图》三卷 
　　右按《经籍志》有《黄图》一卷，记三辅宫观、陵庙，明堂、辟雍、郊畦等，即此书也。不着撰人姓氏。其间颇引刘昭《汉志》，然则出于梁陈间也。 
　　△《职方机要》四十卷 
　　右不题撰人姓名。序云：“本新、旧《九域志》，上据历代史，旁取《左氏》、《水经》、《通典》，且采旧闻，参以小说，黜缪举真，纟由成此书。”其间载政和间事，盖当时人也。 
　　△《渚宫旧事》十卷 
　　右唐余知古撰。自鬻熊至唐江陵君臣人物事迹、史子传记所载者，悉纂次之。 
　　△《洛阳伽蓝记》三卷 
　　右元魏羊之撰。后魏迁都洛阳，一时王公大夫多造佛寺，或舍其私第为之，故僧舍之多，为天下最。之载其本末及事迹甚备。 
　　△《南行记》三卷 
　　右王仁裕撰。晋天福三年，仁裕被命使高季兴，记自汴至荆南道涂赋咏及饮宴酬倡，殆百馀篇。 
　　△《东京记》三卷 
　　右皇朝宋敏求编开封坊巷、寺观、官廨、私第所在及诸故实，极其精博。 
　　△《长安志》十卷 
　　右皇朝宋敏求撰。敏求因韦氏所记，搜采群书，罔有遗轶，二纪而成。凡府县之政，官尹之职，河渠关塞之类，至于风俗物产，宫室道╉，无不详备，世称其博。赵彦若为之序。 
　　△《河南志》二十卷 
　　右皇朝宋敏求以唐韦述《两京记》为未备，演之为《长安》、《河南志》。司马光为之序。 
　　△《相台志》十二卷 
　　右皇朝韩琦欲编次未成，郡守李琮命郡文学掾陈申之效宋敏求《河南志》成此书。 
　　△《成都古今记》三十卷 
　　右皇朝赵编。自庆历至熙宁凡四入蜀，知蜀事为详，摭其故实，以类相从，分百馀门。 
　　△《明越风物志》七卷 
　　右皇朝姜屿撰。以明州本越地，故曰“明越”。又以郭璞注《尔雅》，多引江东，故详载其风物云。 
　　△《蜀记》一卷 
　　右皇朝张守约撰。载孟昶初降至薨事。 
　　△《梁益志》十卷 
　　右皇朝任弁撰。天禧中，游宦于成都，以《蜀记》数家，其言皆无所据依，乃引书传刊正其事。 
　　△《峨眉志》三卷 
　　右皇朝张开撰。峨眉，山名也。隋开皇十三年以名其邑，奇胜冠三蜀。郡守吕勤命开考图经及传记、石刻，缀辑成书，析为十四门。宋白、吴中复诗文附于后。 
　　△《零陵记》十五卷 
　　右皇朝陶岳撰。永州地里志也。今永州所部才三县，其所录多运及数郡。自序云：“以其皆零陵旧地，故收之。” 
　　△《番禺记异》五卷 
　　右皇朝冯拯撰。拯，淳化中谪知端州，见岭表鸟兽草木、民俗物情举异中原，录之，类为三十门凡三百事。还朝上之。 
　　△《宜春传信录》三卷 
　　右皇朝罗诱述。载其地古今人物及牧守政迹、山川灵异云。 
　　△《蜀三神祠碑文》五卷 
　　右皇朝井度编。任四川漕日，裒梓ㄅ、灌口、射洪三神祠碑文板记，成此书云。 
　　△《袁州孕惠庙录》一卷 
　　右皇朝张悫撰。记仰山二神灵异之迹。 
　　△《游城南记》一卷 
　　右皇朝张礼撰。礼，秦人，元中，与陈明微自长安城南，探奇访古，以抵樊川，因次之为记。 
　　△《嘉州志》二卷 
　　右皇朝吕昌明撰。以《嘉州图经》增广之。 
　　△《洛阳名园记》一卷 
　　右皇朝李格非撰。记洛中园圃自富郑公以下十九所。其论以为洛阳之盛衰，为天下治乱之候，园圃之兴废，为洛阳盛衰之候。则《名园记》之作，岂徒然哉！公卿大夫忘天下治忽欲退享此乐，得乎？唐之末路是也。 
　　◎传记类 
　　△《黄帝内传》一卷 
　　右序云：“昔{饯}铿得之于衡山石室中，后至汉刘向于东观校书见之，遂传于世。”《艺文志》以书之纪国政得失、人事美恶，其大者类为杂史，其馀则属之小说。然其间或论一事、着一人者，附于杂史、小说皆未安，故又为传记类，今从之。如《神仙》、《高僧》，不附其类而系于此者，亦以其记一事，犹《列女》、《名士》也。 
　　△《穆天子传》六卷 
　　右晋太康二年，汲县民盗发古蒙所得，凡六卷，八千五百一十四字，诏荀勖、和峤等以隶字写之云。按《春秋左氏传》：“穆王欲肆其心，周行天下，将皆有车辙马迹焉。”此书所载即其事也。穆王好巡狩，得骅骝、绿耳之乘，造父为御，以观四荒。北绝流沙，西登昆仑，与太史公记同。汲郡收书不谨，多毁缺。虽其言不典，皆古书，颇可观览。郭璞注本谓之《周王游行记》。勖之时，古文已不能尽识，时有阙者，又转写益误，殆不可读。 
　　△《汉武内传》二卷 
　　右不题撰人，记王母降。 
　　△《汉武故事》一卷 
　　右世言班固撰。唐张柬之《书洞冥记后》云：“《汉武故事》，王俭造。” 
　　△《汉武洞冥记》五卷 
　　右后汉郭宪子横撰。其序言：“汉武明隽特异之主，东方朔因滑稽浮诞以匡谏。洞心于道，教使冥迹之奥，昭然显着，故曰‘洞冥’。” 
　　△《十洲记》一卷 
　　右汉东方朔撰。班固《赞》言：“朔之诙谐，逢占射覆，其事浮浅，童儿牧竖，莫不眩耀。而后世好事者，因取奇言怪语附着之朔。”岂谓此书之类乎？ 
　　△《襄阳耆旧记》五卷 
　　右晋习凿齿撰。前载襄汉人物，中载其山川城邑，后载其牧守。《隋经籍志》曰《耆旧记》，《唐艺文志》曰《载旧传》。观其书记录丛脞，非传体也，名当从《经籍志》云。 
　　△《高士传》十卷 
　　右晋皇甫谧撰。纂自陶唐至魏八代二千四百馀载世士高节者，其或以身犭旬名，虽如夷齐、两龚，皆不录。凡九十六人，而东汉之士居三之一。自古名节之盛，议者独推焉，观此尤信。 
　　△《闽川名士传》二卷 
　　右唐黄璞撰。录唐神龙以来闽人知名于世者。效《楚国先贤传》为之。 
　　△《王子年拾遗记》十卷 
　　右梁萧绮叙录。晋王嘉，字子年，尝着书百二十篇，载伏羲以来异事，前世奇诡之说。书逸不完，绮拾缀残缺，辑而叙之。 
　　△《古列女传》八卷，《续列女传》一卷 
