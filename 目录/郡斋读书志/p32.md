<!-- { "loadSidebar": true } -->
　　右唐戴叔伦幼公也。润州人。为人温雅，善举止。中进士第，累迁容管经略使，政治称最。德宗赐《中和诗》，世以为荣。代还，请为道士。未几，卒。集有马总序。或题曰《会录》。《唐史》但云“师事萧颖士”，初不称其能诗，以时人少其诗骨气绵弱故也。 
　　△《权德舆集》五十卷 
　　右唐权德舆载之也。秦州人。未冠，以文章称诸儒间。贞元十五年，知制诰，累官中书舍人。元和五年，以礼部尚书、平章事。德舆三岁知变四声，四岁能赋诗，积思经术，无不贯综。自始学至老，未曾一日去书。其文雅正赡缛，当时公卿功德卓异者，皆所铭纪。虽动止无外饰，其酝藉风流，自然可慕。贞元、元和间，为缙绅羽仪。其《两汉辨亡论》、《世祖封不义侯议》，世多称之云。尝自纂《制诰集》五十卷，杨凭为序，今亡逸。文集孙宪孙编次，杨嗣复为序。 
　　△《符载集》十四卷 
　　右唐符载字厚之，岐襄人。幼有宏达之志，隐居庐山，聚书万卷，不为章句学。贞元中，李巽江西观察，荐其材，授奉礼郎，为南昌军副使，继辟西川韦皋掌书记、泽潞郄士美参谋，历协律郎，监察御史。元和中卒。段文昌为墓志，附于后。集皆杂文，末篇有数诗而已。集前有崔群、王湘《送符处士归觐序》，皆云载蜀人，以比司马、王、扬云。 
　　△《张登集》六卷 
　　右唐张登。性刚洁耿介，特始以巾褐就辟，历卫佐，廷尉平、监察御史。贞元中，改河南士曹掾，迁殿中侍御史，漳州刺史。居七年，坐公累受劾，吏议侵诬，感疾，卒。权德舆为之序甚详，以公、景阳比之。《国史补》亦称登长于小赋，气宏而密，间不容，有织成隐起结采蹙金之状。其旧集诗赋之外，书、启、序、述、志、记、铭、诔，合一百二十二篇，今存者才六十馀首。 
　　△《戎昱集》三卷 
　　右唐戎昱撰。初，李[A18F]廉察桂林，月夜闻邻居吟咏之音清畅，迟明访之，乃昱也，即延为幕宾。后因饮席调其侍儿，[A18F]微知其故，即赠之，昱感怍赋诗，有“恩合死前酬”之句。又为卫伯玉荆南从事。后历辰、虔二州刺史。 
　　△《元稹长庆集》六十卷，《外集》一卷 
　　右唐元稹微之也。河南人。擢明经，书判入等，授校书郎。元和初，举制科，对策第一，拜左拾遗。在江陵，与监军崔潭峻善，潭峻以稹歌诗奏御，穆宗赏悦，即以祠部郎中，知制诰。未几，入翰林，为中书舍人、承旨学士，长庆二年拜同中书门下平章事。稹为文长于诗，与白居易齐名，号“元和体”，往往播乐府。穆宗在东官，妃嫔近习诵之，宫中呼元才子。及知制诰，变诏书体，务纯厚明切，盛传一时。有《长庆集》百卷，今亡其四十卷。又有《外集》一卷，诗五十二篇，皆宫体也。 
　　△《皇甫文》六卷 
　　右唐皇甫持正也。睦州人。元和元年进士，仕至工部郎中。裴度辟东都判官。度修福先寺，欲求碑文于白居易。怒曰：“近舍而远取居易，请从此辞”。度谢之。即酣饮，援笔立就。度赠车马缯采甚厚，怒曰：“吾自为《顾况集序》，未尝许人，今碑字三千，一字三缣，何遇我薄耶？”度笑曰：“不羁之才也。”从而酬之。今集杂文三十八篇而已。况集序在焉，而碑已亡矣。 
　　△《李绅追昔游》三卷 
　　右唐李绅公垂也。豪州人。元和元年进士，补国子助教。穆宗召为翰林学士，累进中书舍人。武宗即位，拜中书侍郎、平章事。绅为人短小精悍，于诗最有名，号“短李”。与李德裕、元稹同时，号“三俊”。《追昔游》者，盖赋诗纪其平生所游历。谓起梁汉，归谏者，升翰苑，及播越荆楚，逾岭峤，止高安，移九江，过锺陵，守滁阳，转寿春，留洛阳，廉会稽，分务东周，守蜀，镇梁也。开成戊午八月自为之序。 
　　△《鲍溶诗》五卷 
　　右唐鲍字溶德源。元和四年中进士第。集中有《别韩博士愈》诗，云：“不知无声泪，中感一顾厚。”盖退之所尝推激也。张为谓溶诗气力宏赡，博识清度，雅正高古，众才无不备具。曾子固亦爱其诗清约谨严而违理者少。因以史馆本及欧阳公所藏互校，得二百三十三篇。今本有一百九十二篇，馀逸。 
　　△《朱仿诗》一卷 
　　右唐朱仿字长通，襄阳人。隐居剡溪。嗣曹王皋镇江西，辟节度参谋。贞元初，召为拾遗，不就。 
　　△《沈亚之集》十卷 
　　右唐沈亚之字下贤，长安人。元和十年进士。泾原李汇辟掌书记，为秘书省正字。长庆初，补栎阳尉。四年，为福建都团练副使，事徐晦。后累进殿中丞，御史内供奉。太和三年，柏耆宣慰德州，取为判官。耆罢，亚之贬南康尉。后终郢州掾。亚之以文词得名，狂躁贪污，曾辅耆为恶，故及于贬。常游韩愈门，李贺、杜牧、李商隐俱有拟沈下贤诗，亦当时名辈所称许云。此本之后有景文宋公题字，称得之于端明李学士，编次无伦，盖唐本也。予颇爱其能造语，然其本极舛误，颇是正之。且裒其阙者数篇，及贺、牧、商隐三诗于后。 
　　△《姚合诗》十卷 
　　右唐姚合也。崇曾孙。以诗。元和十一年，李逢吉知举进士，历武功主簿，富平、万年尉。宝应中。监察、殿中御史，户部员外郎，出金、杭二州刺史，为刑、户二部郎中，谏议大夫，给事中，陕虢观察使。开成末，终秘书监。世号姚武功云。 
　　△《施肩吾西山集》五卷 
　　右唐施肩吾，吴兴人。元和十五年进士。以洪州西山十二真君羽化之所，心慕之，因隐焉。且以名其所著，自为之序。 
　　△《李贺集四卷外集》一卷 
　　右唐李贺长吉，郑王之孙。七岁能辞章，韩愈、皇甫闻之，过其家，使赋诗，援笔辄就，自目曰《高轩过》，二人大惊。年二十七，终协律郎。贺辞尚奇诡，为诗未始先立题，所得皆警迈，远去笔墨畦迳，当时无能效者。乐府十数篇，韶工合之弦管云。或说贺既卒后，为不相悦者尽取其所著投圊中，以故世传者不多。外集予得之梁子美家。姚铉颇选载《文粹》中。 
　　△《卢仝诗》一卷 
　　右唐卢仝，范阳人。隐少室山，号玉川子，征谏议不起。《唐史》称：“韩愈为河南令，爱其诗，厚礼之。尝作《月蚀诗》，以讥元和逆党，愈称其工。”按其诗云元和庚寅，盖五年也。宪宗遇弑在十五年，后十岁也。岂追庚寅岁事为诗乎？不然，则史诬也。后死于甘露之祸。 
　　△《刘义诗》一卷 
　　右唐刘义也。少尝任侠杀人，后更折节读书，善歌诗，客韩愈门，作《冰柱》、《雪车》二诗，出卢仝、李贺右。归齐、鲁，不知所终。今集二十馀篇尔，不载二诗。 
　　△《断金集》一卷 
　　右唐李逢吉、令狐楚自未第至贵显所唱和诗也。后逢吉卒，楚编次之，得六十馀篇。裴夷直名曰《断金集》，为之序。 
　　△《杜牧樊川集》二十卷，《外集》一卷 
　　右唐杜牧牧之也。京兆人。太和二年进士，复举制科。会昌中，以考功郎中知制诰，终中书舍人。牧善属文，刚直有奇节，敢论引大事，指陈利病，为诗情致豪迈，人号“小杜”，以别甫云。临死自为墓志，悉焚所为文章。其甥裴廷翰辑其藁编次，为之后序。樊川盖杜氏所居。《外集》皆诗也。 
　　△《许浑丁卯集》二卷 
　　右唐许浑字用晦，圉师之后。太和六年进士。为当涂、太平二令，以病免，超润州司马。大中三年，为监察御史，历虞部员外，睦郢二州刺史。尝分司于朱方丁卯间，自编所著，因以为名。贺铸本跋云：按浑自序，集三卷，五百篇。世传本两卷，三百馀篇。求访二十年，得沈氏、曾氏本，并取《拟玄》、《天竺集》校正之，共得四百五十四篇。予近得浑集完本，五百篇皆在，然止两卷。《唐艺文志》亦言浑集两卷，铸称三卷者，误也。 
　　△《李涉歌诗》一卷 
　　右唐李涉也。早从陈许辟，一再谪官夷陵。大和中，为太学博士，自号青溪子。渤三诗附。 
　　△《雍陶诗》五卷 
　　右唐雍陶国钧。太和八年进士。大中六年，自国子《毛诗》博士出刺简州。《唐志》集十卷，今亡其半。 
　　△《李商隐樊南甲集》二十卷，《乙集》二十卷，又《文集》八卷 
　　右唐李商隐义山也。陇西人。开成二年进士。令狐楚奏为集贤校理，楚出汴、滑、兴元，皆表幕府，尝补太学博士。初，为文瑰迈奇古，及从楚学，俪偶长短，而繁缛过之。旨决能感人，人谓其横绝前后无俦者。今《樊南甲》、《乙集》皆四六，自为序，即所谓繁缛者。又有古赋及文共三卷，辞旨怪诡，宋景文序传中称“谲怪则李商隐”，盖以此。诗五卷，清新纤艳，故《旧史》称其与温庭筠、段成式齐名，时号“三十六体”云。 
　　△《李德裕会昌一品集》二十卷，《姑臧集》五卷，《平泉诗》一卷，《穷愁志》三卷，《别集》八卷，又《赋》一卷 
　　右唐李德裕文饶也。赵郡人。宰相吉甫之子。少力于学，既冠，卓荦有大节。不喜与诸生试有司，宪宗时，以荫补校书郎。穆宗初，擢翰林学士，号令大典皆出于手。进中书舍人，召兵部尚书、中书门下平章事。会昌初，复秉政。平泽潞，策功拜太尉，封卫公。大中贬崖州司户参军，三年，卒。德裕性孤峭，明辨有风采，善为文章。虽在大位，手不去书。谋议援古，衮衮可喜，为武宗所知。常以经纶天下为己任，时王室几中兴焉。《一品集》，郑亚为之序，皆会昌制诰、表状、外内册赞、碑序文也。赋诗四首。《穷愁志》乃崖州所撰。《姑臧集》题段全纬纂，上四卷亦制诰，第五乃《戛黠斯朝贡传》与八诗。《别》集乃裒合古赋，《平泉诗》、集外杂着。又有《古赋》一卷，载《金松》等四赋。 
　　△《陈黯文集》三卷 
　　右唐陈黯撰。黯，字希孺，颖川人。十岁能诗，十三袖文谒清源牧，牧面令赋诗，颇称赏之，由是一时声名大振。会昌初，就乡荐，至礼部，辄罢归。咸通中卒。有罗隐、黄滔序。 
　　△《刘得仁诗集》一卷 
　　右唐刘得仁，公主之子。长庆中以诗名，五言清莹，独步文场。自开成后，昆弟皆居显仕，独自苦于诗，举进士二十年，竟无所成。尝有《寄所知》诗，云：“外族帝王是，中朝亲故稀。翻令浮议者，不许九霄飞。”及卒，诗僧栖白以绝句吊之，曰：“忍苦为诗身到此，冰魂雪魄巳难招。直教桂子落坟上，生得一枝冤始销。” 
　　△《刘绮庄歌诗》四卷 
