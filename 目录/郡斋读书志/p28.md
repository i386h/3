<!-- { "loadSidebar": true } -->
　　右唐僧玄奘译。西域僧天亲所造。所谓一切法者，其略有语：一心法，二心所有法，三色法，四心不相应行法，五无为法。心法八种，心所有法五十一种，色法十一种，心不相应行法二十四种，无为法六种，故曰“百法”。 
　　△《起信论》一卷 
　　右唐僧宗密注，僧真谛译。天竺第十二祖马鸣大士所造也。虽云名相，盖明心宗，指义玄微，文辞明纟致，故盛行于世，若《肇论》、《百法》、《唯识》及此学者，皆颛门名家，故《藏》中所收亦录于此。 
　　△《辨正论》八卷 
　　右唐释法琳撰。颖川陈良序云：“法琳，姓陈，关中人。着此书，穷释、老之教源，极品藻之名理。”宣和中，以其斥《老子》语，焚毁其第二、第四、第五、第六、第八凡五卷，序文亦有剪弃者。 
　　△《破邪论》二卷 
　　右唐释法琳撰。辨傅弈所排毁。虞世南为之序。 
　　△《甄正论》三卷 
　　右唐释法琳撰。已上三书，皆经宣和焚毁，《藏》中多阙，故录之。 
　　△《辅教编》五卷 
　　右皇朝僧契嵩撰。藤州人。皇间，以世儒多诋释氏之道，因着此书，广引经籍，以证三家一致，辅相其教云。 
　　△《玄圣蘧庐》二卷 
　　右唐李繁撰。繁学于江西僧道一，敬宗时，尝与丁公着、陆亘入殿中抗佛、老，讲论唐、虞。愈称其家多书，一览终身不忘。太和中，舒元舆诬其滥杀不辜，系狱。知且死，着书十六篇，以明禅理。自谓临死生而不惧，贤于颜回在陋巷不改其乐。呜呼，可谓贤矣！而史载其平生行事甚鬼，独何欤？ 
　　△《原人论》一卷 
　　右唐僧宗蜜撰。《斥执迷》、《褊浅》、《直显真源》、《会通本末》凡四篇。 
　　△《宗镜录》一百卷 
　　右皇朝僧延寿撰。延寿，姓王氏，馀杭人，法眼嫡孙也。建隆初，钱忠懿命居灵隐，以释教东流，中夏学者不见大全，而天台、成性相三宗又互相矛盾，乃立重阁，馆三宗知法僧，更相诘难，至讠皮险处，以心宗旨要折衷之。因集方等秘经六十部，华、梵圣贤之语三百家，以佐三宗之义，成此书。学佛者传诵焉。天台者，僧智ダ也，解《法华经》；贤首者，僧法藏也，述《华严经》；慈恩者，僧玄奘也，译《般若经》。 
　　△《六祖坛经》三卷 
　　右唐僧惠昕撰。记僧卢慧能学佛本末。慧能号六祖。凡十六门。周希后有序。 
　　△《释氏要览》三卷 
　　右皇朝僧道诚集。杂录释典，旁采书传，分门编次，成二十类。天禧三年书成。 
　　△《锦囊集》一卷 
　　右皇朝僧瑞光集。皆教其徒答问也。 
　　△《弘明集》十四卷 
　　右梁释僧纂。僧居锺山定林寺，号律师。采前代胜士书记文述有益于释教者，集之成此书。 
　　△《广弘明集》三十卷 
　　右唐僧释道宣撰。道宣，麟德初居西明寺。以中原自周、魏以来，重老轻佛，因采辑自古文章，下逮齐隋发明其道者，以广僧之书，分《归正》、《辨惑》、《佛德》、《法义》、《僧行》、《慈恻》、《诚功》、《启福》、《灭罪》、《统归》等十门。 
　　△《林间录》四卷 
　　右皇朝僧德洪撰。记高僧嘉言善行，谢逸为之序。然多寓言，如谓杜祁公、张安道皆致仕居睢阳之类，疏阔殊可笑。 
　　●卷十七 
　　集部其类有四：一曰楚辞类，二曰别集类，三曰总集类，四曰文说类。内别集猥多，复分为上、中、下，合四百八部，计六千一百六十一卷。昔屈原作《离骚》，虽诡谲不可为训，而英辨藻思，闳丽演迤，发于忠正，蔚然为百代词章之祖。众士慕乡，波属委。自时厥后，缀文者接踵于斯矣。然轨辙不同，机杼亦异，各名一家之言。学者欲矜式焉，故别而序之，命之为集。盖其原起于东京，而极于有唐至七百馀家。当晋之时，挚虞已。患其凌杂难观，尝自诗赋以下汇分之，曰《文章流别》。后世祖述之而为总集，萧统所选是也。至唐亦且七十五家。呜呼，盛矣！虽然，贱生于无所用，或其传不能广，值水火兵寇之厄，因而散落者十八九。亦有长编鉅轴，幸而得存，其属目者几希。此无他，凡以其虚辞滥说，徒为美观而已，无益于用故也。今录汉迄唐，附以五代、本朝作者，其数亦甚众。其间格言伟论，可以扶持世教者，为益固多。至于虚辞滥说如上所陈者，知其终当泯泯无闻，犹可以自警，则其无用亦有用也，是以不加铨择焉。 
　　◎楚辞类 
　　△《楚辞》十七卷 
　　右后汉校书郎王逸叔师注。楚屈原，名平，为怀王左徒，博闻强识，娴于辞令。后同列心害其能而谗之，王怒，疏平，平自伤忠而被谤，乃作《离骚经》以讽，不见省纳。及襄王立，又放之江南，复作《九歌》、《天问》、《九章》、《远游》、《卜居》、《渔父》、《大招》，自沉汨罗以死。其后，楚宋玉作《九辨》、《招魂》，汉贾谊作《惜誓》，淮南王小山作《招隐士》，东方朔作七谏，严忌作《哀时命》，王褒作《九怀》，刘向作《九叹》，皆拟其文，而哀平之死于忠。至汉武时，淮南王安始作《离骚传》，刘向典校经书，分为十六卷。东京班固、贾逵各作《离骚章句》，馀十五卷，阙而不说。至逸自以为南阳人，与原同土，悼伤之，复作十六卷《章句》，又续为《九思》，取班固二序附之，为十七篇。按《汉书志屈原赋》二十五篇，今起《离骚经》至《大招》凡六，《九章》、《九歌》又十八，则原赋存者二十四篇耳，并《国殇》、《礼魂》在《九歌》之外为十一，则溢而为二十六篇。不知《国殇》、《礼魂》何以系《九歌》之末，又不可合十一为九，然则谓《大招》为原辞，可疑也。夫以“招魂”为义，恐非自作，或曰景差，盖近之。其卷后有蒋之翰跋，云晁美叔家本也。 
　　△《楚辞释文》一卷 
　　未详撰人。其篇次不与世行本同。盖以《离骚经》、《九辩》、《九歌》、《天问》、《九章》、《远游》、《卜居》、《渔父》、《招隐》、《士招》、《魂九》、《怀七》、《谏九》、《叹哀》、《时命》、《惜誓》、《大招》、《九思》为次。按今本《九章》第四，《九辩》第八，而王逸《九章》注云：“皆解于《九辩》中。”知《释文》篇第盖旧本也，后人始以作者先后次第之耳。或曰天圣中陈说之所为也。 
　　△《补注楚辞》十七卷，《考异》一卷 
　　右未详撰人。凡王逸《章句》有未尽者补之。自序云：“以欧阳永叔、苏子瞻、晁文元、宋景文家本参校之，遂为定本。又得姚廷辉本作《考异》。”且言《辩骚》非《楚辞》本书，不当录。 
　　△《重编楚辞》十六卷 
　　右族父吏部公重编。独《离骚经》仍故，为首篇。其后以《远游》、《九章》、《九歌》、《天问》、《卜居》、《渔父》、《大招》、《九辩》、《招魂》、《惜誓》、《七谏》、《哀时命》、《招隐士》、《九怀》、《九叹》为次而去《九思》一篇。其说曰：按八卷。屈原遭忧所作。故首篇曰《离骚经》，后篇皆曰《离骚》，馀皆曰《楚辞》。今本所第篇或不次序，于是迁《远游》、《九章》次《离骚经》，在《九歌》上，以原自序其意近《离骚经》也。而《九歌》、《天问》乃原既放之后摅愤所作者，故迁于下。《卜居》、《渔父》，自序之馀意也。故又次之。《大招》古奥，疑原作，非景差词，沈渊不返，故以终焉。为《楚辞》上八卷。《九辩》、《招魂》皆宋玉所作，或曰《九辩》原作，其声浮矣。《惜誓》宏深，或以为贾谊作，盖近之。东方朔、严忌皆汉武帝廷臣，淮南小山之词，不当先朔、忌。王褒，汉宣帝时人，后淮南小山。至刘向最后作，故其次序如此。皆西汉以前文也，为《楚辞》下八卷。王逸，东汉人，《九思》，视向以前所作，相阔矣。又十七卷非旧录，故去之。又颇删逸《离骚经》训释浅陋者，而录司马迁原传冠其首云。 
　　△《续楚辞》二十卷 
　　右族父吏部公编。择后世文赋与《楚辞》类者编之。自宋玉以下至本朝王令，凡二十六人，计六十篇。各为小序，以冠其首。而最喜沈括，以为辞近原，盖深探其用意，疾徐其步骤而与之偕，然亦暇而不迫也。 
　　△《变离骚》二十卷 
　　右族父吏部公编。公既集《续楚辞》，又择其馀文赋或大意祖述《离骚》，或一言似之者为一编，其意谓原之作曰《离骚》，馀皆曰《楚辞》。今《楚辞》又变，而乃始曰《变离骚》者，欲后世知其出于原也，犹服尽而系其姓于祖云。所录自楚荀卿至本朝王令，凡三十八人，通九十六首。 
　　◎别集类上 
　　△《蔡邕集》十卷 
　　右汉蔡邕伯喈也，陈留圉人。仕至左中郎将，后为王允所害。邕博学，好辞章、术数、天文、妙操音律。在东观欲补《汉纪》，自陈十意。及付狱，乞黥刖以成书，不能得，遂死狱中。所著文章百四篇，今录止存九十篇，而铭墓居其半。或曰碑铭，或曰神诰，或曰哀赞，其实一也。尝自云“为《郭有道碑》，独无愧辞”，则其它可知矣。凡文集，其人正史自有传者，止掇论其文学之辞，及略载乡里、所终爵位，或死非其理，亦附见，馀历官与其善恶，率不录。若史逸其行事者，则杂取他书详载焉，庶后有考。 
　　△《曹植集》十卷 
　　右魏曹植子建也。太祖子，文帝封植为陈王，卒年三十一，谥曰思。年十馀岁，诵读诗论及辞赋数十万言。善属文，援笔立成。自少至终，篇籍不离于手。按《魏志》：“景初中，撰录植所著赋、颂、诗、铭、杂论，凡百馀篇。”《隋志》植集三十卷，《唐志》植集二十卷。今集十卷，比隋、唐本有亡逸者，而诗文二百篇，返溢于本传所载，不晓其故。 
　　△《王粲集》八卷 
　　右后汉王粲仲宣也。高平人。为魏国侍中。粲博物多识，强记善属，文举笔便成，无所改定，时人常以为宿制，然正复精意覃思，亦不能加。着诗、赋、论、议垂六十篇。今集有八十一首。按《唐艺文志》粲集十卷，今亡两卷，其诗文反多于史所记二十馀篇，与《曹植集》同。 
　　△《阮籍集》十卷 
　　右魏阮籍嗣宗也。尉氏人。籍志气宏放，博览群籍，尤好庄老，属文不留思，嗜酒，能啸。善弹琴。当其得意，忽忘形骸。虽不拘礼教，而发言玄远。晋帝辅政，为从事中郎，后求为步兵校尉。 
　　△《嵇康集》十卷 
　　右魏嵇康叔夜也。谯国人。康美词气，有风仪，土木形骸，不自藻饰。学不师授，博览该通，长好庄老，属文玄远。以魏宗室婚，拜中散大夫。景元初，锺会谮于晋文帝，遇害。 
