<!-- { "loadSidebar": true } -->
　　右汉刘向撰。向睹赵、卫之属，起微贱，逾礼制，以为王教由内及外，故采《诗书》所载贤妃贞女及嬖孽乱亡者，序次为《列女传》，凡八篇，以戒天子。前有王回序，其略曰：此书“有《母仪》、《贤明》、《仁智》、《贞慎》、《节义》、《辩通》、《嬖孽》等篇，而各公布其义，图其状，为卒篇。传如太史公《记》，颂如《诗》之四言，而图为屏风。然世所行向书，乃分传每篇上下，并颂为十五卷。其十二传无颂，三传同时人，五传其后人，通题曰向撰。题其颂曰向子歆撰，与汉史不合。故《崇文总目》以陈婴母等十六传，为后人所附。予以颂考之，每篇皆十五传耳，则凡无颂者宜皆非向所奏书，不特自陈婴母为断也。颂云画之屏风，而史有颂图在八篇中，莫得而考。以向所序书多散亡，独此幸存而完，复为他手窜疑于其真，故并录其目而以颂证之，删为八篇，号《古列女传》。馀二十传，其文亦奥雅可喜，故又以时次之，别为一篇，号《续列女传》。”八武按：《隋经籍志》有刘向《列女传》十五卷，又有刘歆《列女传颂》，项原《列女后传》。今回删此书为八篇，以合汉史，得之矣。至于疑颂非歆作，盖因颜籀之言尔，又有项原《列女后传》。今回删此书为邪。 
　　△《孔子编年》三卷 
　　右皇朝孔传取《左氏》、《国语》、《公羊》、《史记》及他书所载孔子事，以年次之，自生至卒。 
　　△《东家杂记》二卷 
　　右皇朝孔传撰。孔子四十七代孙也。纂其家旧闻轶事于此书。 
　　△《汾阳王家传》十卷 
　　右唐陈雄撰。雄本汾阳王郭子仪僚吏，后又从事浑幕府，故传不名。第九卷录行状，第十卷录副佐三十三人，大将二十七人，曰《忠武将佐略》。 
　　△《翊圣保德传》三卷 
　　右皇朝王钦若撰。建隆初，有神降于凤翔民张守真家，开宝末，征守真诣阙，属太宗践祚，封神翊圣将军，筑宫于终南山。祥符中，诏钦若编次其事，御为制序引。 
　　△《相国邺侯家传》十卷 
　　右唐李繁撰。繁，邺侯泌之子也。太和中，以罪系狱当死，恐先人功业不传，乞废纸拙笔于狱吏，以成传藁。戒其家求世间人润色之，后竟不果。宋子京谓其辞浮侈云。 
　　△《晁以道扬雄别传》一卷 
　　右族父詹事公撰。杂取诸书所载雄逸事为一编，系之以赞。 
　　△《忠臣逆臣传》三卷 
　　右皇朝杨尧臣撰。忠臣谓李若水也，逆臣刘豫也。 
　　△《补江总白猿传》一卷 
　　右不详何人撰。述梁大同末，欧阳纥妻为猿所窃，后生子询。《崇文目》以为唐人恶询者为之。 
　　△《绿珠传》一卷 
　　右皇朝乐史撰。 
　　△《赵飞燕外传》一卷 
　　右汉伶玄子于撰。茂陵卞理藏之于金漆匮。王莽之乱，传于世。晋荀{曰助}校上。 
　　△《杨贵妃外传》二卷 
　　右皇朝乐史撰。叙唐杨妃事迹，迄孝明之崩。 
　　△《登科记》三十卷 
　　右皇朝乐史撰。记进士及诸科登名者，起唐武德，迄天末。 
　　△《唐制举科目图》一卷 
　　右不题撰人。凡七十六科，仕至宰相者七十二人，唯刘ナ名最高而官最不达。 
　　△《宋登科记》三卷 
　　右皇朝登科人名氏。未详何人所撰。 
　　△《柳氏序训》一卷 
　　右唐柳比叙其祖公绰已下内外事迹，以训其子孙。 
　　△《张忠定公语录》四卷 
　　右皇朝张忠定公咏守蜀，有善政，其门人李畋纪其语论可以垂世者。 
　　△《西李文正公谈录》一卷 
　　右西李文正公也。相皇朝，太宗其子宗谔录其平生所谈十七事。 
　　△《魏国忠献公别录》三卷 
　　右皇朝韩魏公琦相仁宗、英宗，其门人王岩叟记其言论事实。然以《国史》考之，其岁月往往牾，盖失之诬也。 
　　△《锺山日录》二十卷 
　　右皇朝王安石介甫撰。绍兴间，蔡卞合曾布献于朝，添入《神宗实录》。陈莹中谓安石既罢相，悔其执政日无善状，乃撰此书，归过于上，掠美于己，且历诋平生不悦者，欲以欺后世，于是着《尊尧集》及《日录不合神道论》云。 
　　△《嘉名臣传》五卷 
　　右皇朝张唐英传仁宗朝贤臣五十馀人。 
　　△《开元天宝遗事》四卷 
　　右汉王仁裕撰。仁裕仕蜀，至翰林学士，蜀亡，仁裕至镐京，采摭民言，得开元、天宝遗事一百五十九条。 
　　△《明皇幸蜀记》两卷 
　　右唐宋巨纂。记明皇幸蜀迄于复归京师。 
　　△《吴湘事迹录》一卷 
　　右唐大中中，李绅镇扬州，陷吴湘以罪抵死。后其兄汝纳辩诉其枉状，录总载焉。 
　　△《唐宋科名分定录》三卷 
　　右不题撰人。元符间所著书也。序云：》“己卯岁，得张君房所志唐朝科场故事，今续添五代及本朝科名分定事，迄于李常宁云”。 
　　△《降圣记》五十卷 
　　右皇朝丁谓撰。大中祥符五年十月十七日，圣祖降。七年，谓请编次事迹，诏李维、宋绶、晏殊同编。天禧元年之上。 
　　△《先天纪》三十六卷 
　　右皇朝王钦若集。圣祖赵讳，即轩辕黄帝也，故钦若奉诏编次传记黄帝事迹上之，赐名《先天纪》。御制序冠其首。 
　　△《民表录》三卷 
　　右皇朝胡纳撰。录国朝循吏善政。李淑以为虽浅俗，亦可备广记云。纳，瑗之父，天圣中，偕《贤惠录》上之。 
　　△《贤惠录》三卷 
　　右皇朝胡纳撰。录国朝贤惠之女。后一卷，瑗嗣成之。 
　　△《莱公勋烈》一卷 
　　右皇朝寇宗编。宗，准之曾孙也。编集仁宗祭准文及赠诰、墓碑、传志、赞诗等，为此书。 
　　△《王文正公言行录》三卷 
　　右皇朝王文正公曾相仁宗，其弟录其平生言行，凡六十七事。李清臣为之序。 
　　△《韩魏公家传》二卷 
　　右皇朝韩忠彦撰。录其父琦平生行事。近世着史者，喜采小说以为异闻逸事，如李繁录其父泌，崔胤记其父慎由，事悉凿空妄言。前世谓此等无异庄周鲋鱼之辞、贾生服鸟之对者也，而《唐书》皆取之，以乱正史。由是近时多有家传、语录之类行于世，陈莹中所以发愤而着书，谓魏公名德在人耳目如此，岂假门生子侄之间区区自列乎？持史笔其慎焉。 
　　△《潜德录》一卷 
　　右皇朝吕诲献可之孙撰。记其祖乞立英宗言章。 
　　△《文潞公私记》一卷 
　　右皇朝文彦博所撰。元丰初，王尧臣之子同老，以其父至和中所撰立英宗为皇子诏草上之，且曰：“时宰相文彦博、富弼知状。”神宗以问彦博，彦博具以实对。至元中，贾易为言官，因为韩忠彦争辨其事，彦博乃着此。其后云：自古唯霍禹云：“县官非我家将军不得至此。”杨复恭自称为“定策国老”，谓昭宗为门生天子，皆鞅鞅不道之语，卒被夷灭。 
　　△《列仙传》二卷 
　　右汉刘向撰。 
　　△《神仙传》十卷 
　　右晋葛洪弟子滕升尝问洪曰：“古人之仙者，岂有其人乎？”洪答曰以“秦阮仓所记，有数百人，刘向所纂，又七十一人，今复录集古之仙者，以传真识之士”云。 
　　△《王氏神仙传》四卷 
　　右蜀杜光庭纂。光庭集王氏男真女仙五十五人，以谄王建。其后又有王虚中续纂三十人，附于后。 
　　△《高僧传》六卷 
　　右梁僧惠敏撰。分《译经》、《义解》两门。 
　　△《又高僧传》十四卷 
　　右萧梁僧释慧皎以刘义庆《宣验记》、陶潜《搜神录》等数十家并书诸僧，乃博采诸书，咨访古老，起于永平十年，终于天监十八年，凡四百五十二载，二百五十七人，又附见者二百馀人。分为《译经》、《义解》、《习禅》、《遗身》、《诵经》、《兴福》、《经师》、《唱道》十科。 
　　△《续高僧传》三十卷 
　　右唐僧道宣撰。《艺文志》作道宗，大明寺僧也。以慧皎会稽人，故其书详于吴、越而略于燕、魏。故上距梁天监，下终唐贞观十九年，百四十四载，编载二百四十人，附见者又一百六十人。分《释经》、《义解》、《习禅》、《明律》、《护法》、《感通》、《遗身》、《读诵》、《兴福》、《杂科》，凡十门。 
　　△《求法高僧传》二卷 
　　右唐僧义净撰。义净垂拱中往天竺求佛经，既还，因纂集唐僧往西域者五十六人行事。 
　　△《比丘尼传》四卷 
　　右萧梁僧宝唱撰。起晋升平，讫梁天监，得尼六十五人，为之传。以检净为首。宝唱，金陵人。《艺文志》有其目。 
　　△《僧宝传》三十二卷 
　　右皇朝僧德洪撰。其序云：五家宗派，嘉中达观、昙颖尝为之传，载其机缘语句而略其终始行事。德洪谓入道之缘，监终之效，有不可阙者，遂尽掇遗编别记，补以诸方之传，又自嘉至政和，取门、临济两宗之裔绝出者，合八十七人，各为传，系之以赞云。 
　　◎谱牒类 
　　△《姓源韵谱》一卷 
　　唐张九龄撰。依《春秋正典》、《柳氏万姓录》、《世本图》，捃摭诸书，纂为此谱。分四声以便寻阅。古者赐姓别之，黄帝之子得姓者十四人是也；后世赐姓合之，汉高命娄钦、敬项伯为刘氏是也。惟其别之也则离析，故古者论姓氏，推其本同；惟其合之也则乱，故后世论姓氏，识其本异。自五胡乱华，百宗荡析，夷夏之裔，与夫冠冕舆台之子孙，混为一区，不可遽知。此周齐以来，谱牒之学，所以贵于世也与？ 
　　△《元和姓纂》十一卷 
　　右唐林宝撰。元和中，封阎某于诸家姓氏为太原，其人乃言非本郡。宪宗令宰相命宝纂诸家姓氏，自李氏外，各依四声类集，每韵之内，则以大姓为首。 
　　△《千姓编》三卷 
　　右不着撰人。 
　　△《阙里世系》一卷 
　　右皇朝孔宗翰重修孔子家谱也。《唐艺文志》有《孔子系叶传》，今亡。其家所藏谱虽曰古本，止叙承袭者一人，故多疏略。宗翰元丰末知洪州，刊于牍。绍兴中，端朝者续之，止于四十九代。洪兴祖又以《史记》并《孔光》、《孔僖传》，及太子贤注，与《唐宰相世系》诸书校正，且作《年谱》，列于卷首。 
　　△《释迦氏谱》十卷 
　　右唐释僧撰。僧以释迦谱记杂见于经论，览亦难通，因纂成五卷，又取内外族姓及弟子名氏附于后。 
　　△《鲜于氏卓纸谱》一卷 
　　右唐乔琳撰。《艺文志》有其目。 
　　◎书目类 
　　△《艺文志见阙书目》一卷 
　　右《唐书艺文志》。近因朝廷募遗书，刻牍布告境内，下注书府所阙，俾之访求。 
