<!-- { "loadSidebar": true } -->
《郡斋读书志》 宋 晁公武 

　　●原序 
　　杜邺从张京兆之子学问，王粲为蔡中郎所奇，皆尽得其家书，故邺以多闻称而粲以博物显。下逮国朝，宋宣献公亦得毕文简，杨文庄家书，故所藏之富，与秘阁等，而常山公以赡博闻于时。夫世之书多矣，顾非一人之力所能聚；设令笃好而能聚之，亦老将至而耄且及，岂暇读哉！然则，二三子所以能博闻者，盖自少时已得先达所藏故也。公武家自文元公来，以翰墨为业者七世，故家多书，至于是正之功，世无与让焉。然自中原无事时，已有火厄，及兵戈之后，尺素不存也。公武仕宦连蹇，久益穷空，虽心志未衰，而无书可读，每恨之。南阳公天资好书，自知兴元府至领四川转运使，常以俸之半传录。时巴、蜀独不被兵，人间多有异本，闻之未尝不力求，必得而后已。历二十馀年，所有甚富。既罢，载以舟，即庐山之下居焉。宿与公武厚。一日，贻书曰：“某老且死，有平生所藏书，甚秘惜之。顾子孙稚弱，不自树立。若其心爱名，则为贵者所夺；若其心好利，则为富者所售；恐不能保也。今举以付子，他日其间有好学者，归焉。不然，则子自取之。”公武惕然从其命。书凡五十箧，合吾家旧藏，除其复重，得二万四千五百卷有奇。今三荣僻左少事，日夕躬以朱黄，雠校舛误。终篇，辄撮其大指论之。岂敢效二三子之博闻，所期者不坠家声而已。书则固自若也。傥遇其子孙之贤者，当如约。 
　　绍兴二十一年元日，昭德晁公武序。 
　　●卷一 
　　自汉武帝之后，虽世有治乱，无不知崇尚典籍。刘歆始着《七略》，总录群书：“一曰《辑略》，二曰《六艺略》，三曰《诸子略》，四曰《诗赋略》，五曰《兵书略》，六曰《术数略》，七曰《方技略》。至荀勖更着《新簿》，分为四部：一曰甲部，纪六艺及小学等书；二曰乙部，有古、今诸子家及兵书、术数；三曰丙部，有史记及故事；四曰丁部，有诗赋、图赞。勖之《簿》盖合《兵书》、《术数》、《方技》于诸子，自春秋类摘出史记，别而为一，《六艺》、《诸子》、《诗赋》，皆仍歆旧。其后历代所编书目，如王俭、阮孝绪之徒，咸从歆例；谢灵运、任之徒，咸从勖例。唐之分经史子集，藏于四库，是亦祖述勖而加详焉。欧阳公谓其始于开元，误矣。今公武所录书，史集居其半，若依《七略》，则多寡不均，故亦分为四部焉。 
　　经之类凡十。其一曰《易》，二曰《书》，三曰《诗》，四曰《礼》，五曰《乐》，六曰《春秋》，七曰《孝经》，八曰《论语》，九曰经解，十曰小学，合二百五十五部，计三千二百四十四卷。孔氏之教，别而为六艺数十万言，其义理之富，至于不可胜原，然其要片言可断，曰修身而已矣。修身之道，内之则本于正心诚意，致知格物；外之则推于齐家、治国、平天下；内外兼尽，无施而不宜。学者若以此而观六艺，犹坐璇玑以窥七政之运，无不合者。不然，则悖谬乖离，无足怪也。汉承秦后，六艺皆出于灰烬之馀，学者颛门名家，故《易》有田氏、焦氏、费氏，《诗》有《鲁诗》、《韩诗》、《齐诗》，《春秋》有邹、夹、左丘明、公羊高、梁赤，《礼》、《乐》有大戴、小戴之殊，《书》有古文、今文之异：各尊其师说，而伐其异已者，党枯骸，护蠹简，至于忘父子君臣之分，争辩不少屈，其弊甚矣。迨至晋、魏之后，此弊虽衰，而学者徒剽贼六艺之文，饰其辞章，以讠华世取宠，而不复有明道之意，无以议为。及唐之中叶，海内安，士稍知宗尚经术，而去圣愈远，异端并兴。学《书》者，则以今文易古文，而颇改其辞；学《春秋》者，则合三《传》之同异而杂举其义，不本所承，决以胸臆，以迄于今。释、老、申、韩之说，杂然满于《六经》之中，虽与汉儒之学不同，而其失一也。凡此者岂有他哉！皆不能探修身之道，及刻意于章句，是以迢迢千载之间，悖谬乖离，殊涂而同归，至此其极，悲夫！今所录汉、唐以来之书甚备，观者其慎择焉。《论语》、《孝经》，自班固以来，皆附经类。夫《论语》，群言之首，《孝经》，百行之宗，皆《六经》之要，其附于经固不可易。又《艺文志》有小学类，《四库书目》有经类解，类盖有补于经而无所崇属，故皆附于经，今亦从之。 
　　◎易类 
　　△《王弼周易》十卷 
　　右上下经，魏尚书郎王弼辅嗣注。系辞、说卦、杂卦、序卦、弼之门人韩康伯注。又载弼所作略例，通十卷。《易》自商瞿受于孔子六传至田何而大兴，为施雠、孟喜、梁丘贺。其后焦赣、费直始显，而传受皆不明，由是分为三家。汉末，田、焦之学微绝，而费氏独存。其学无章句，惟以《彖》、《象》、《文言》等十篇解上下经；凡以《彖》、《象》、《文言》等参入卦中者，皆祖费氏。东京荀、刘、马、郑皆传其学。王弼后出，或用郑说，则弼亦本费氏也。欧阳公见此，遂谓孔子古经已亡。按刘向以中古文《易经》校施、孟、梁丘经，或说去“无咎”、“悔亡”。惟费氏经与古文同，然则古经何当亡哉！ 
　　△《石经周易》十卷，《周易指略例》一卷 
　　右伪蜀广政辛亥孙逢吉书。广政，孟昶年号也。《说卦》“干，健也”以下有韩康伯注，《略例》有唐四门助教邢注。此与国子监本不同者也。以蜀中印本校邢注《略例》，不同者，又百馀字。详其意义，似石经误，而无他本订正，姑两存焉。 
　　△《周易正义》十四卷 
　　右唐国于祭酒孔颖达与颜师古、司马才章、王恭、马嘉运、赵干叶、王谈、于志宁等同撰，苏德融、赵弘智覆审。序称：江南义疏有十馀家，辞尚虚诞，皆所不取。唯王弼之学，独冠古今，以弼为本，采诸说附益之。 
　　△《周易甘棠正义》三十卷 
　　右梁任正一撰。以孔颖运为本。“甘棠”云者，正一当为陕州司马，故名其书。 
　　△《易干凿度》二卷 
　　右旧题苍颉修古籀文，郑氏注。按唐《四库书目》有郑玄注《书》、《诗纬》，及有宋均注《易纬》，而无此书。其中多有不可晓者，独九宫之法颇明。昔通儒谓纬书伪起哀、平，光武既以谶立，故笃信之。陋儒阿世，学者甚众。郑玄、何休以之通经，曹褒以之定礼。历代革命之际，莫不引谶为符瑞，故桓谭、张衡之徒皆深疾之。自符坚之后，其学殆绝。就使其尚存，犹不足保，况此又非真也。 
　　△《坤凿度》二卷 
　　右题曰包义氏先文，轩氏演，古籀文，苍颉修。按《隋》、《唐志》及《崇文总目》皆无之，至元《田氏书目》始载焉，当是国朝人依为之。 
　　△《周易纬稽览图》二卷，《周易纬是类谋》一卷，《周易纬辨终备》一卷，《周易纬干元叙制记》一卷，《周易纬坤灵图》一卷，《易通卦验》二卷 
　　右汉郑玄注。按《隋志》有郑氏注《易纬》八卷，《唐志》有宋均注《易纬》九卷。李氏本注与《隋志》同，卷数与《唐志》同。家本盖出李氏，独不载《干凿度》二卷，而有《干元叙制》一卷。按《后汉》注《七纬》，名亦无《干元叙制》。 
　　△《卜子夏易》十卷 
　　右旧题卜子夏传。《汉艺文志》子夏书已亡，今此书约王弼注为之者，止《杂卦》。景迂云：“张弧伪作。” 
　　△《焦氏易林》十六卷 
　　右汉天水焦赣延寿传《易》于孟喜，行事见《儒林传》中，此其所著书也。费直题其前曰：“六十四卦变。”又唐王俞序。其书每卦变六十四，总四千九十六首，皆为韵语，与《左氏传》所载“凤皇于飞，和鸣锵锵”，《汉书》所载“大横庚庚，予为天王”之语绝相类，岂古之卜者，各有此等书耶？ 
　　△《京房易传》四卷 
　　右《汉艺文志易京氏》凡三种，八十九篇。《隋经籍志》有《京氏章句》十卷，又有《占候》十种，七十三卷。《唐艺文志》有《京氏章句》十卷，而《占候》存者五种，二十三卷。今其章句亡矣，乃略见于僧一行及李鼎祚之书。今传者曰：京氏《积算易传》三卷，《杂占条例法》一卷，名与古不同。所谓《积算易传》，《唐志》之《错卦》是也；《杂占条例法》者，疑《隋》、《唐志》之《逆刺占灾异》是也。景迂当曰：是书兆《干》、《坤》之二象以成八卦，卦凡八变而六十有四。于其往来升降之际，以观消息盈虚于天地之元、而酬酢乎万物之表者，炳然在目也。大抵辨三《易》、运五行、正四时、谨二十四气、悉七十二候、而位五星、降二十八宿。其进退以几，而为一卦之主者，谓之“世”；奇耦相与、据一以超二，而为主之相者，谓之“应”；世之所位，而阴阳之肆者，谓之“飞”；阴阳肇乎所配（干与坤、震与巽、坎与离、艮与兑）而终不脱处本、（以飞某卦这位，乃伏其某宫之位）以隐赜佐神明者，谓之“伏”；起乎世而周乎内外、参乎本数以纪月者，谓之“建”；终终始始、极乎数而不可穷以纪日者，谓之“积”；含于中而以四为用，一卦备四卦者，谓之“互”。“干”建甲子于初“坤”建甲竿于上，八卦之上，乃生一世之初。初一世之五位，乃分而为五世之位。其五世之上，乃为游魂之世；五世之初，乃为归魂之世。而归魂之初，乃生后卦之初。其建刚日则节气，柔日则中气。其数虚则二十有八，盈则三十有六。盖其可言者如此。若夫象遗乎意，意遗乎言，则错综其用，唯变所。苟非彰往而察来、微显而阐幽者，曷足以与此！《易》学自商瞿至孟喜，授受甚明，房受之喜，而翟牧、白生者不肯京氏曰：“京非孟氏学也。”刘向亦疑京之孟氏，予不知当时为何说也。今以当时之书验之，盖有《孟氏京房》十一篇，《灾┆孟氏京房》六十六篇，同为一家之学，则其原委孰可诬哉！ 
　　△《关子明易传》一卷 
　　右魏关朗撰。子明，朗字也。元魏太和末，王虬言于孝文，孝文召见之，着成《筮论》数十篇。唐赵蕤云：“恨书亡半，随文诠解，才十一篇而已。”李邯郸始着之目，云：“王通赞《易》，盖宗此也。” 
　　△《李氏集解》十卷 
