<!-- { "loadSidebar": true } -->
　　△《吴氏西齐书目》一卷 
　　右唐吴兢录其家藏书，凡一万三千四百六十八卷。兢自撰书，附于正史之末，又有续钞书列于后。 
　　△《文选著作人名》三卷 
　　右唐常宝鼎撰。纂《文选》所集文章著作人姓氏、爵里、行事，及其述作之意。 
　　△《十三代史目》三卷 
　　右唐殷仲茂撰。辑《史记》、两汉、三、国、晋、宋、齐、梁、陈、后魏、北齐、周、隋史籍篇次名氏。国朝杜镐以唐、五代书目续之。 
　　△《崇文总目》六十四卷 
　　右皇朝王尧臣等撰。景中，诏张观、李若俗、宋庠取昭文、史馆、集贤、秘阁书刊正讹谬，条次之，凡四十六类，计三万六百六十九卷。康定三年书成。尧臣及提举官聂冠卿、郭稹加阶邑，编修宫吕公绰、王洙、欧阳修、杨仪、陈经各进秩有差。》国史《谓书目刘向至毋所著皆不存，由是古书难考，故此书多所谬误。 
　　△《大宋史馆书目》一卷 
　　右皇朝史馆书。总计一万五千一百四十二卷。 
　　△《邯郸图书志》十卷 
　　右皇朝李淑献臣撰。淑，若谷之子也。载其家所藏图书五十七类。经、史、子、集，通计一千八百三十六部，二万三千一百八十六卷。其外又有《艺术志》、《道书志》、《书志》、《画志》，通为八目。 
　　△《开元释教录》三十卷 
　　右唐僧智撰。智在开元中纂释氏诸书入中国岁月及翻译者姓氏。以《楞严经》为唐僧怀迪译，张天觉以怀迪与菩提流支同时，流支，后魏僧，其言殆不可信也。 
　　△《道藏书目》一卷 
　　右皇朝邓自和撰。大洞真部八十一秩灵宝洞玄部九十秩，太上洞神部三十秩，太真部九十六秩，太平部一十六秩，正一部三十九秩，凡六部三百一十一秩。 
　　△《成都刻石总目》三帙 
　　右皇朝刘泾撰。元中，蔡京帅成都，以意授泾纂府县碑板幢柱。自东汉初平，迄伪蜀广政，凡二百六十八。 
　　△《田氏书目》六卷 
　　右皇朝田镐撰。田伟居荆南家，藏书几三万卷。镐，伟之子也，因成此目。元中，袁默为之序。 
　　△《群书备检》十卷 
　　右未详撰人。辑《易》、《书》、《诗》、《左氏》、《公羊》、《梁》、《二礼》、《论语》、《孟子》、《荀子》、《扬子》、《文中子》、《史记》、《两汉》、《三国志》、《晋》、《宋》、《齐》、《梁》、《陈》、《后周》、《北齐》、《隋》、《新》、《旧唐》、《五代史》书，以备检阅。 
　　●卷十 
　　子之类凡十八：其一曰儒家，二曰道家，三曰法家，四曰名家，五曰墨家，六曰纵横家，七曰杂家，八曰农家，九曰小说，十曰天文，十一曰星历，十二曰五行，十三曰兵家，十四曰类书，十五曰艺术，十六曰医书，十七曰神仙，十八曰释书，合五百五十五部，计七千七百六十卷。序九流者，以为皆出于先王之官，咸有所长，及失其传，故各有弊，非道本然，特学者之故也，是以录之。至于医、卜、技、艺，亦先王之所不废，故附于九流之末。夫儒、墨、名、法，先王之教；医卜、技云，先王之政，其相附近也固宜。昔刘歆既录神仙之书，而王俭又录释氏，今亦循之者，何哉？自汉以后，九流浸微，隋、唐之间，又尚辞章，不复问义理之实，虽以儒自名者，亦不知何等为儒术矣，况其次者哉！百家壅底，正尘之弊既息，而神仙服食之说盛，释氏因果之教兴，杂然与儒者抗衡而意常先之。君子虽有取焉，而学之者不为其所误者鲜矣，则为患又甚于汉。盖彼八家，皆有补于时，而此二教，皆无意于世也。八家本出于圣人，有补于时，特学者失之，而赃、老犹足以亡晋，申、商犹足以灭秦，况二教无意于世，不自附于圣人，若学而又失之，则其祸将如何？故存之以为世戒云。 
　　◎儒家类 
　　△《曾子》二卷 
　　右曾子者，鲁曾参也。旧称曾参所撰，其《大孝篇》中乃有乐正子春事，当是其门人所纂尔。《汉艺文志曾子》十八篇，《隋志曾子》二卷《目》一卷，《唐志曾子》二卷。今此书亦二卷，凡十篇，盖唐本也，视《汉》亡八篇，视《隋》亡《目》一篇。考其书已见于《大戴礼》，世人久不读之，文字谬误为甚。乃以《大戴礼》参校之，其所是正者，至于千有馀字云。 
　　△《子思子》七卷 
　　右鲁孔子思撰。载孟轲问：“牧民之道何先？”子思曰：“先利之。”孟轲曰：“君子之教民者，亦仁义而已，何必曰利？”子思曰：“仁义者，固所以利之也。上不仁，则下不得其所；上不义，则乐为诈，此为不利大矣。故《易》曰：‘利者，义之和也。’又曰：‘利用安身，以崇德也。’此皆利之大者也。”温公采之，着于《通鉴》。夫利者有二，有一己之私利，有众人之公利。子思所取，公利也。其所援《易》之言是也。孟子所鄙，私利也，亦《易》所谓“小人不见利不劝”之利也。言虽相反而意则同，不当以优劣论。 
　　△《赵岐孟子》十四卷 
　　右邹孟轲也。赵岐字台卿，后汉人，为章指，析为十四篇。其序云：轲，战国时以儒术干诸侯，不用，退与公孙丑、万章之徒难疑答问，着书七篇，三万四千六百八十五言。秦焚书，以其书号诸子，故得不泯绝。又有《外书》四篇，其书不能洪深，似非《孟子》本真也。按韩愈以此书为弟子所橐集，与岐之言不同。今考其书载孟子所见诸侯，皆称谥，如齐宣王、梁惠王、梁襄王、滕定公、滕文公、鲁平公是也。夫死然后有谥，轲着书时所见诸侯，不应即称谥。且惠王元年至平公之卒，凡七十七年，孟子见惠王，目之曰叟，必已老矣，决不见平公之卒也。后人追为之明矣，则岐言非也。《荀子》载“孟子三见齐王而不言，弟子问之，曰：‘我先攻其邪心。’”《扬子》载孟子曰：“夫有意而不至者有矣，未有无意而至者也。”今书皆无之，则知散轶也多矣。岐谓秦焚书得不泯绝，亦非也。或曰：“岂见于《外书》邪？”果尔，则岐又不当谓其不能洪深也。 
　　△《孟子音义》二卷 
　　右皇朝孙等采唐张镒、丁公着所撰，参附益其阙。古今注《孟子》者，赵氏之外，有陆善经。等以赵注为本，其不同者，时时兼取善经。如谓“子莫执中”为“子等无执中”之类。大中祥符间书成，上于朝。 
　　△《石经孟子》十四卷 
　　右皇朝席旦宣和中知成都，刊石于成都学宫，云伪蜀时刻《六经》于石，而独无《孟子经》，为未备。夫经大成于孔氏，岂有阙邪？其论既谬，又多误字，如以“频颇”为“类”，不可胜纪。 
　　△《点注孟子》十四卷 
　　右皇朝熙宁中，蜀州张简点节经注，附以释文，以教童子。 
　　△《五臣解孟子》十四卷 
　　右皇朝范祖禹、孔武仲、吴安诗、丰稷、吕希哲元中同在经筵所进讲义，贯穿史籍，虽文辞微涉丰缛，然观者诚知劝讲自有体也。 
　　△《伊川解孟子》十四卷 
　　右皇朝程颐正叔撰。颐居洛阳，其门人号之为伊川先生云。 
　　△《横渠孟子解》十四卷 
　　右皇朝张载子厚撰。并《孟子统说》附于后。载，汴人，居关中横渠镇，故学者以其所居称之。 
　　△《百家孟子解》十二卷 
　　右集古今诸儒自裴日休至强至、贾同百馀家解《孟子》成一编。 
　　△《王安石解孟子》十四卷，《王解孟子》十四卷，《许允成解孟子》十四卷 
　　右皇朝王安石介甫素喜《孟子》，自为之解。其子与其门人许允成皆有注释。崇、观间，场屋举子宗之。 
　　△《删孟》二卷 
　　右皇朝冯休撰。休观孟轲书时有叛违经者，疑轲没后，门人妄有附益，因删去之，着书十七篇，以明其意。前乎休而非轲者荀卿，刺轲者王充，后乎休而疑轲者温公，与轲辨者苏东坡，然皆不及休之详也。 
　　△《疑孟》一卷 
　　右温国司马光君实撰。光疑《孟子》书有非轲之言者，着论是正之，凡十一篇。光论性不以轲道性善为然。 
　　△《杨亻京荀子》二十卷 
　　右赵荀况撰。汉刘向校定，除其重复，着三十二篇，为十二卷，题曰《新书》。称：卿，赵人，当齐宣王、威王之时，聚天下贤士稷下。是时，荀卿为秀才，年十五始来游学。至齐襄王时，荀卿最为老师。后楚，相春申君以为兰陵令。已而归赵。按威王死，其子嗣立，是为宣王。楚考烈王初，黄歇始相。《年表》自齐宣王元年至楚考烈王元年，凡八十一年，则荀卿去楚时仅百岁矣。杨亻京，唐人，始为之注。且更《新书》为《荀子》，易其篇第，析为二十卷。其书以性为恶，以礼为伪，非谏诤，傲灾祥，尚强伯之道。论学术，则以子思、孟轲为“饰邪说、文奸言”，与墨翟、惠施同诋焉。论人物，则以平原、信陵为辅拂，与伊尹、比干同称焉。其指往往不能醇粹，故后儒多疵之云。 
　　△《董子》一卷 
　　右周董无心撰。皇朝吴秘注。无心在战国时着书辟《墨子》。 
　　△《新书》十卷 
　　右汉贾谊撰。谊着《事势》、《连语》、《杂事》，凡五十八篇，考之《汉书》，谊之著述未尝散轶，然与班固所载时时不同。固既云“掇其切于世者”，容有润益刊削，无足怪也。独其说经多异义而《诗》尤甚，以“驺虞”为天子囿官，以“灵台”为神灵之台，与《毛氏》殊不同，学者不可不知也。 
　　△《太玄经》十卷 
