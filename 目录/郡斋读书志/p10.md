<!-- { "loadSidebar": true } -->
　　右绍兴四年三月壬子，太上皇帝顾谓宰臣朱胜非等曰：“神宗、哲宗两朝史录，事多失实，非所以传信后世，当重别修定。着《唐鉴》范祖禹有子名冲者，已有召命，可促来，令兼史事”。臣胜非奏曰：“神宗史缘添入王安石《日录》，哲宗史经蔡京、蔡卞之手，议论多不公。今蒙圣谕，命官删定，以昭彰二帝盛美，天下幸甚。十八日丙申，新除宗正少卿、兼直史馆范冲，辞免恩命。胜非奏曰：“冲谓史馆专修神宗、哲宗史录，而其父祖禹元间任谏官，后坐章疏议论，责死岭表。而《神宗实录》又经祖禹之手，今既重修，则凡出京、卞之意及其增添者，不无删改。傥使冲预其事，恐其党未能厌服”。上曰：“以私意增添，不知当否？”胜非曰：“皆非公论”。上曰：“然则删之何害？纷纷浮论，不足恤也。”胜非曰：“范冲不得不以此为辞。今圣断不私冲亦安敢有请”。上复愀然，谓胜非等曰：“此事岂朕敢私！顷岁昭慈圣献皇后诞辰，因置酒宫中，从容语及前朝事。昭慈谓朕曰：‘吾老矣，幸相聚于此，他时身后，吾复何患？然有一事，当为官家言之。吾逮事宣仁圣烈皇后，求之古今母后之贤，未见其比。因奸臣快其私愤，肆加诬谤，有玷盛德。建炎初，虽尝下诏辨明，而史录所载，未经删改，岂足传信后世？吾意在天之灵，不无望于官家也。’朕每念此，惕然于怀，朝夕欲降一诏书，明载昭慈遗旨，庶使中外知朕修史之本意。胜非进曰：“圣谕及此，天下幸甚”！臣仰惟神宗、哲宗两朝实录，以太上皇帝圣意先定，爰命宰臣悉令删修，故具载圣语于篇末云。 
　　△《徽庙实录》二十卷 
　　右皇朝程俱撰。先是汪藻编《庚辰以来诏旨》，颇繁杂。俱删辑成此书，且附以靖康、建炎时事。 
　　△《元符庚辰以来诏旨》三卷 
　　右皇朝汪藻编徽宗即位后诏旨，未全。 
　　△《邵氏辨诬》一卷 
　　右皇朝邵伯温撰。辨蔡卞、章、邢恕诬罔宣仁欲废哲宗立徐邸事。 
　　◎杂史类 
　　△《汲蒙周书》十卷 
　　右晋太康中汲郡与《穆天子传同》得，晋孔晁注。盖孔子删采之馀，凡七十篇。古者天子诸侯，皆有史官，惟书法信实者行于世。秦、汉罢黜封建，独天子之史存，然史官或怯而阿世，贪面曲笔，虚美隐恶，不足考信。惟宿儒处士，或私有记述，以伸其志，将来赖以证史官之失，其弘益大矣。故以司马迁之博闻，独采数家之言，以成其书，况其下者乎？然亦有闻见卑浅，记录失实，胸臆偏私，褒贬弗公，以误后世者，是在观者慎择之矣。 
　　△《吴越春秋》十二卷 
　　右后汉赵晔撰。吴起太伯，尽天差；越起无余，尽勾践。内吴外越，本末咸备。 
　　△《南史》八十卷，《北史》一百卷 
　　右唐李延寿撰。延寿父太师，尝谓宋、齐逮周、隋，南北分隔，南谓北为“索虏”，北谓南为“岛夷”，欲改正，拟《吴越春秋》编年，未就而卒。延寿后预修《晋》、《隋书》，因究悉旧事，更依马迁论体，总叙八代。北起魏尽隋，二百四十二年；南起宋尽陈，百七十年，为二史。删烦补阙，过本史远甚，至今学者止观其书，沈约、魏收等所撰皆不行。独阙本志而《隋书》有之，故《隋书》亦传于世。 
　　△《西京杂记》二卷 
　　右晋葛洪撰。初序言：“洪家有刘子骏《汉书》百卷，乃当时欲撰史录事，而未得缔思，无前后之次，杂记而已。从学者始甲乙之，终癸为十卷。以其书校班史，殆全取刘书耳。所馀二万许言，乃钞撮之。析二篇以裨《汉书》之阙，犹存甲乙裒次。”江左人或以为吴均依为之。 
　　△《五代新说》二卷 
　　右唐张询古撰。以梁、陈、北齐、周、隋君臣杂事，分三十门纂次。 
　　△《高氏小史》一百二十卷 
　　右唐高峻撰。以司马迁《史》至《陈》、《隋书》，附以唐实录，纂其要，分十例，为六十卷。后其子<辶向>析而倍之。 
　　△《南部烟花录》一卷 
　　右唐颜师古撰。载隋炀帝时宫中秘事。僧志彻得之于官阁┺笔中。一名《大业拾遗记》。 
　　△《大业杂记》十卷 
　　右唐杜宝撰。起隋仁寿四年炀帝嗣位，止越王侗皇太三年王世充降唐事。 
　　△《贞观政要》十卷 
　　右唐吴兢撰。兢以唐之极治，贞观为最，故采时政之可备劝戒者，上之于朝。凡四十篇。 
　　△《大唐新语》十三卷 
　　右唐刘肃撰。辑唐故事，起武德止大历，分为三十类。 
　　△《明皇杂录》二卷 
　　右唐郑处晦撰。记孝明时杂事。别录一卷，题《补阙》，所载十二事。 
　　△《开元传信记》一卷 
　　右唐郑撰。纪开元、天宝传闻之事，故曰“传信”。 
　　△《国史补》二卷 
　　右唐李肇撰。起开元，止长庆间事。初，刘饣束记元魏迄唐开元事，名曰《国朝传记》，故肇续之。 
　　△《幸蜀记》三卷 
　　右唐李匡文、宋巨、宋居白撰。初，匡文《记》尽孝明崩，巨《记》止于归长安，叙事互有详略。居白合二《记》，以宋为本，析李为注，取二序冠篇，复掇遗事增广焉。 
　　△《次柳氏旧闻》一卷 
　　右唐李德裕撰。上元中，史臣柳芳与高力士同窜黔中，为芳言开元、天宝年中事，乃论次，号《问高力士》。李吉甫与芳子冕，真元中俱为尚书郎，尝道力士之说，吉甫每为其子德裕言。岁祀既久，遗藁不传，但记十七事。后文宗访力士事于德裕，德裕编次上之。多同《明皇杂录》。 
　　△《开成承诏录》二卷 
　　右唐李石撰。石与郑覃、李固言相文宗，录当时延英奏对事。开成乃其时年号。 
　　△《两朝献替记》三卷 
　　右唐李德裕撰。德裕相文宗、武宗，录当时奏对论。 
　　△《开元升平源记》一卷 
　　右唐吴兢载姚崇以十事要明皇。 
　　△《金銮密记》一卷 
　　右唐韩撰。，天复中为翰林学士，从昭宗西幸。朱温围岐三年，因密记其谋议及所见闻事，止于贬濮州司马。予尝谓有君子之道四焉：唐之末，南北分朋而忘其君，，崔胤门生，独能弃家从上，一也；其时绅无不交通内外，以取爵位，之谓矣。而宋子京薄之，奈何？一本天复二年、三年各为一卷，首尾详略颇不同，互相雠校，凡改正千有馀字云。 
　　△《大和辨谤略》三卷 
　　右唐李德裕撰。先是，唐次录周、秦迄隋忠贤罹谗谤事，德宗览之不悦。后，宪宗以为善，命令狐楚等广之，成十卷。至大和中，文成上之。 
　　△《南部新书》五卷 
　　右皇朝钱希白撰。记唐故事。 
　　△《晋公谈录》三卷 
　　右皇朝丁谓撰。多皇宋事。每章之首，皆称“晋公言”，不知何人为润益。初，董志彦得之于洪州潘延之家。延之，晋公甥，疑延之所为。 
　　△《建炎日历》五卷 
　　右皇朝汪伯彦撰。记太上皇帝登极时事。 
　　△《五代史阙文》一卷 
　　右皇朝王禹撰。录五代史笔避嫌漏略者，以备阙文，凡一十七事。 
　　△《英宗朝诸臣传》三卷 
　　右不知何人于《英庙实录》中摘出，凡四十二人。 
　　△《元和朋党录》一卷 
　　右唐马永易记牛、李朋党始末，自牛僧孺试贤良，迄令狐去位。 
　　△《东观奏记》三卷 
　　右唐裴廷裕撰。昭宗时，长安寇乱相仍，自武宗以后，日历、起居注散轶不存，诏史臣撰宣、懿、僖三朝《实录》。廷裕次《宣宗录》，特采大中以来耳目闻见，撰次此书，奏记于监修杜让能以备史阁讨论云。 
　　△《桂苑丛谈》一卷 
　　右题云冯翊子子休撰。杂记唐朝杂事僖、昭时，当是五代人，李邯郸云姓严。 
　　△《耳目记》二卷 
　　右题云刘氏，未详何时人。杂记唐末五代事。 
　　△《入洛记》一卷 
　　右蜀王仁裕撰。仁裕随王衍降，入洛阳，记往返途中事并其所著诗赋。 
　　△《中朝故事》二卷 
　　右伪唐尉迟撰。记唐懿、昭、哀三朝故事，故曰“中朝”。 
　　△《唐馀录》六十卷 
　　右皇朝王奉诏撰。芟《五代旧史》繁杂之文，采诸家之说，仿裴松之体附注之。以本朝当承汉、唐之盛，五代，则闰也，故名之曰《唐馀录》。宝元二年上之。温公修《通鉴》，间亦采之。 
　　△《唐末闻录》一卷 
　　右皇朝阎自若纂。干德中，王普《五代史》成。自若之父观之，谓自若曰：“唐末之事，皆吾耳目所及，与史册异者多矣。”因话见闻故事，命自若志之。 
　　△《五代补录》五卷 
　　右皇朝陶岳撰。祥符壬子，岳以五季史书阙略，因书所闻，得一百七事。 
　　△《吕夏卿兵志》三卷 
　　右皇朝吕夏卿撰。公武得之于宇文时中，季蒙题其后云：“夏卿修《唐史》，别着《兵志》三篇，自秘之，戒其子弟勿妄传。鲍钦止吏部好藏书，苦求得之。其子无为太守恭孙偶言及，因恳借抄录于吴兴之山斋。 
　　△《建隆遗事》一卷 
　　右皇朝王禹记太祖事十。按太祖开宝九年十月癸丑，崩于万岁殿。先是，赵普以六年罢为河阳节度使，卢多逊至太平兴国元年始除平章事，太祖崩时，宰臣盖薛居正、沈伦也。今此云：“上将晏驾，前一日，召宰臣赵普、卢多逊入宫。”其缪甚矣。世多以其所记为然，恐不足信也。 
　　△《祖宗独断》一卷 
　　右皇朝陆经记祖宗独断凡十事。 
　　△《龙飞日历》一卷 
　　右皇朝赵普撰。记显德七年正月艺祖受禅事。是年改元建隆，三月，普撰此书。普时为枢密学士。 
　　△《圣宗掇遗》一卷 
　　右皇朝余靖撰。记国初至仁宗君臣美事，以备史阙。 
　　△《景命万年录》一卷，《艺祖受禅录》一卷 
　　右皆未详撰人。记赵氏世次，艺祖历试，迄受禅事。 
　　△《三朝政录》二十卷 
　　右皇朝富弼上言，欲选官置局，将三朝典故，编成一书。即命王洙、余靖、孙甫、欧阳修编修，分别事类，成九十六门。 
　　△《仁宗政要》四十卷 
　　右皇朝张唐英撰。 
　　△《温公纪闻》十卷 
　　右皇朝司马光撰。记宾客所谈祖宗及当时杂事。 
　　△《笔录》一卷 
　　右皇朝王曾撰。皆国朝杂事。 
　　△《嘉时政记》一卷 
　　右皇朝吴奎、赵、欧阳修记立英宗事，并贾易《论韩琦定策疏》附于后。 
　　△《隆平集》二十卷 
　　右皇朝曾巩撰。记五朝君臣事责。其间记事多误，如以《太平御览》与《总类》为两书之类。或疑非巩书。 
　　△《碧》一卷 
