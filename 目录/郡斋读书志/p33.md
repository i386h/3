<!-- { "loadSidebar": true } -->
　　右唐刘绮庄，未祥其人。唐《四库书目》有《绮庄集》十卷，今所馀止四卷，诗三十二，启状四十四而已，惜其散落大半。其本乃南唐故物，纸墨甚精，后题曰“平四年重题”，印其文曰“建邺文房”，本内“密”字皆阙其书，而“超”字不阙，盖吴时所缮写也。其诗如《置酒》、《扬州送人》，白乃敏中，崔乃元式，韦乃琮也。三人同相于宣宗初载，其末云“限守藩服”，则知绮庄时已任刺史矣。 
　　△《薛逢歌诗》二卷 
　　右唐薛逢陶臣也。河东人。会昌元年进士。终秘书监。逢持论鲠切，以谋略高自标显。与杨收、王铎同年登第，而逢文艺最优。收作相，逢有诗云：“谁知金印朝天客，同是沙堤避路人。”铎作相，逢又有诗云：“昨日鸿毛万钧重，今朝山岳一毫轻”。二人皆怒，故不见齿。 
　　△《郑畋集》五卷 
　　右唐郑畋台文也。荥阳人。会昌二年进士，书判入等，授校书郎，调渭南尉，知制诰，中书舍人。干符四年，以本官同中书门下平章事。二年，召复秉政。至成都，以病不拜，终太子少保。《藁草》皆干符堂判敕诰云。 
　　△《赵嘏渭南诗》三卷 
　　右唐赵嘏承也。会昌四年进士。终渭南尉。杜紫微读其《早秋诗》云“残星几点雁横塞，长笛一声人倚楼”，因谓之“赵倚楼”云。 
　　△《孟迟诗》一卷 
　　右唐孟迟字叔之，平昌人。会昌五年，陈商下及第。 
　　△《薛能集》十卷 
　　右唐薛能字大拙，汾州人。会昌六年登进士第。大中末，书判中选，补尉，辟太原、陕虢、河阳从事。李福镇滑，表署观察判官，历御史、都官、刑部员外郎。福徙西蜀，奏以自副。咸通中，摄嘉州刺史。造朝，迁主客、度支、刑部郎中。俄刺同州。京兆尹温漳贬，命权知尹事。出帅咸化，入授工部尚书。复节度徐州，徙忠武。广明元年，徐军戍氵殷水，经许，能以军怀旧惠，馆之城中。时军以供备疏阙，大噪。能登子城楼，慰劳之久，乃定；忠武亦遣大将周岌诣氵殷水，闻之，夜还，袭击徐卒，尽杀之；且怨能之厚徐卒也，遂逐之。能将奔襄阳，乱兵追杀之，并屠其家。能为政严察，禁绝私谒。新进士，或问其故，曰：“与渠销弭灾咎”云。 
　　△《李郢端公诗》一卷 
　　右唐李郢楚望也。大中十年进士。诗调清丽。居馀杭，疏于驰竞。为藩镇从事，兼侍御史。 
　　△《郑津阳门诗》一卷 
　　右唐郑字宾光。大中五年进士。津阳，即华清宫之外阙。开成中过之，闻逆旅主人道承平故实，明日，马上成长句一千四百言，自为之序云。 
　　△《刘沧诗》一卷 
　　右唐刘沧字蕴灵。大中八年进士。诗颇清丽，句法绝类赵嘏。 
　　△《孙樵经纬集》三卷 
　　右唐孙樵字隐之。大中九年进士。广明初，狂寇犯阙，赴岐陇，授职方员外。郎时诏书曰“行在三绝”，以常侍李骘有曾、闵之行，前进士司空图有巢、由之风，樵有杨、马之文，遂辑所著名《经纬》集。 
　　△《李群玉诗》一卷 
　　右唐李群玉文山也。澧州人。旷逸不乐仕进，专以吟咏自。诗笔妍丽，才力遒健。好吹笙，善书翰。亲友强赴举，一上而止。裴休廉察湖南，延郡中。大中八年来京师，进诗三百篇。休复论荐，授弘文馆校书郎。集后附其进诗表，并除官制。《太平广记》所载黄陵庙事甚异，其绝句在焉。 
　　△《张祜诗》一卷 
　　右唐张祜承吉，清河人。乐高尚。客淮南，杜牧为度支使，善其诗，尝赠之诗，曰：“何人得似张公子，千首诗轻万户侯。”尝作《淮南诗》，有“人生只合扬州死，禅智山光好墓田”之句。大中中，果终丹阳旅舍，人以为谶云。 
　　△《陈陶集》二卷 
　　右唐陈陶嵩伯也。鄱阳人。大中时，隐洪州西山，自号三教布衣云。《江南野史》有传。 
　　△《于武陵诗》一卷 
　　右唐于武陵，大中进士。 
　　△《令狐楚表奏》十卷 
　　右唐令狐楚字壳士撰。楚相宪宗，为文善于笺奏。自为序云：“登科后，为桂、并四府从事，掌笺奏者十三年，始迁御史。缀其藁，得一百九十三篇。”自号白孺子。 
　　△《温庭筠金荃集》七卷，《外集》一卷 
　　右唐温庭筠也。庭筠，本名岐，字飞卿，宰相彦博之裔。诗赋清丽，与李商隐齐名，时号“温李”。然薄于行，多作侧辞艳曲，累举不第，终国子助教。宣宗尝作诗赐宫人，句有“金步摇”，遣场中对之，庭筠对以“玉跳脱”。上喜其敏，欲用之，以尝作诗忤时相令狐，终废斥云。 
　　△《皮日休文薮》十卷 
　　右唐皮日休字袭美，一字逸少，襄阳人。隐鹿门山，自号醉吟先生。以文章自负，尤善箴铭。咸通八年，登进士第，为著作佐郎，太常博士。干符之乱，东出关，为毗陵副使，陷巢贼中。贼遣为谶文，疑其讥己，遂害之。集乃咸通丙戌年居州里所编。自序云：发箧次类文藁，繁如薮泽，因以名之。凡二百篇。 
　　△《司空图一鸣集》三十卷 
　　右唐司空图表圣也。河中人。咸通十一年，王凝下及第。黄巢陷长安，僖宗次凤翔，召拜知制诰、中书舍人。朱温将篡，召为礼部尚书，不赴。闻哀帝遇弑，不食而卒。图居中条山，自号知非子、耐辱居士。集自为序，以《濯缨亭》、《一鸣窗》名其集。子荷别为集后记。最长于诗，其论诗有曰：梅止于酸而盐止于咸，味常在酸咸之外，谓其诗“棋声花院静，幡影后坛高”之句为得之，人以其言为然。 
　　△《唐彦谦鹿门诗》一卷 
　　右唐唐彦谦茂业也。并州人。咸通末举进士第。中和中，王重荣表河中从事，历节度副使，晋绛二州刺史。重荣遇害，贬汉中掾。兴元杨守亮留署判官，迁副使，阆、壁刺史，卒。彦谦才高负气，无所摧屈，博学多艺，尤能七言诗，师温庭筠，故格体类之，世称“耳闻明主提三尺，眼见愚民盗一А”，盖彦谦句也。自号鹿门先生。有薛廷序。 
　　△《曹唐诗》一卷 
　　右唐曹唐字尧宾，桂州人。初为道士。咸通中，为府从事，卒。作《游仙诗》百馀篇。或靳之曰：“尧宾尝作鬼诗。”唐曰：“何也？”“‘井底有天春寂寂，人间无路月茫茫’。非鬼诗而何？”唐乃大哂。今集中不见，然他诗及神仙者尚多。 
　　△《秦韬玉投知小录》三卷 
　　右唐秦韬玉中明，京兆人。有词藻，工歌吟，险而好进，为田令孜所善。僖宗幸蜀，令孜引为工部侍郎。中和二年，赐进士第，编入春榜。 
　　△《台编》三卷，《宜阳外编》一卷 
　　右唐郑谷字守愚，宜阳人。光启三年，擢高第，迁右拾遗，历都官郎中。干宁四年，归宜春，卒于别墅。其集号《台编》者，以其扈从华山观居所编次也。谷诗属思颇切于理，而格韵凡猥，语句浮俚不竞，不为议者所多，然一时传讽，号郑都官而弗名也。 
　　△《陆龟笠泽丛书》四卷 
　　右唐陆龟鲁望也。苏州人。少高放，通《六经》大义，尤明《春秋》。举进士，一不中，从张抟为苏、湖从事。居松江甫里，以文章自怡。少工歌诗，其体裁不一，卒造乎平淡而已。自号江湖散人，或号甫里先生。著作之博，《新史》多取之，而独不云工歌诗。笠泽者，松江地名也。其集自序云：“自干符六年春卧病笠泽时，隐几着书，诗赋铭记，往往杂发，混而录之，故曰‘丛书’。”今按其集歌诗为多，又比他文最工，《新史》疏漏如此。 
　　△《韩诗》二卷，《香奁集》一卷 
　　右唐韩致光也。京兆人。龙纪元年进士，累迁谏议大夫、翰林学士。昭宗幸凤翔，进兵部侍郎、承旨。朱全忠怒，贬濮州司马，荣懿尉。天初，挈族依王审知而卒。《香奁集》，沈括《笔谈》以为和凝所作，凝既贵，恶其侧艳，故诡称着。或谓括之言妄也。 
　　△《李洞诗》一卷 
　　右唐李洞撰字才江。诸王之孙。慕贾岛为诗，铜铸为像，事之如神。诗人多诮其僻涩，不贵其奇峭，唯吴融称之。昭宗时不第，游蜀，卒。 
　　△《杜荀鹤唐风集》十卷 
　　右唐杜荀鹤，池州人。大顺二年进士，善为词章。宣州田κ重之，尝以笺问，至梁祖荐为翰林学士，主客员外。恃势侮易缙绅，众怒，欲杀之而未及。天初，病卒。有顾序。荀鹤自号九华山人。 
　　△《程晏集》六卷 
　　右唐程晏字晏然。干宁二年进士。集皆杂文。 
　　△《孙文纂》一卷 
　　右唐孙字希韩，四明人。干宁四年进士。好荀扬、扬雄、孟氏之书，慕韩愈。为校书郎，河南府文学。旧四十卷。 
　　△《朱致理书》十卷 
　　右唐朱朴也。襄阳人。以三史举，为荆门令。干宁中，方士许岩士得幸禁中，言有经济才，帝幸石门召对，即拜谏议大夫、平章事。 
　　△《曹松诗》一卷 
　　右唐曹松梦征也。舒州人。学贾岛为诗。天复元年，与王希羽、刘象、柯崇、郑希颜同登第，年皆七十馀，号“五老榜”。时以新平内难闻放进士，喜，特敕授校书郎而卒。 
　　△《裴说诗》一卷 
　　右唐裴说撰。天三年进士。诗有“避乱一身多”之句。 
　　△《罗虬比红儿诗》一卷 
　　右唐罗虬也。皇朝方性夫注。虬词藻富赡，与其族人隐、邺齐名，时号“三罗”。从州李孝恭。籍中有杜红儿者，善歌，常为副戎属意。副戎聘邻道，虬请红儿歌，赠之以采。孝恭不令受，虬怒，拂衣而起，诘旦，手刃之。既而追其冤，作绝句诗百篇，借古人以比其艳，盛行于世。 
　　△《方干诗集》一卷 
　　右唐方干字雄飞，歙人。唐末举进士，不第，隐镜湖上。徐凝有诗名，一见干，器之，授以诗律。其貌寝陋，又兔缺，而喜凌侮。尝谒廉帅，误三拜，人号“方三拜”。将荐于朝而卒，门人谥玄英先生、其甥杨孙编次遗诗，王赞为序。又为作《玄英先生传》附。 
　　△《沈颜聱书》十卷 
　　右伪吴沈颜字可铸，傅师之孙。天复初进士，为校书郎。属乱离，奔湖南，辟巡官，吴国建，为淮南巡官、礼仪使、兵部郎中、知制诰、翰林学士。顺义中卒。颜少有词藻，琴棋皆臻妙。场中语曰“下水船”，言为文敏速，无不载也。性淡，不乐世利。尝病当时文章浮靡，仿古着书百篇，取元次山“聱叟”之说附已志而名书。其自序云：“自孟轲以后千馀年，经百千儒者，咸未有闻焉。天厌其极，付在鄙子。”其夸诞如此。 
　　△《王德舆诗》一卷 
　　右唐王德舆。集有次韵和郑畋诗，知其懿、僖间人也。 
　　△《沈彬诗》一卷 
