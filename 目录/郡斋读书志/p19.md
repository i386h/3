<!-- { "loadSidebar": true } -->
　　右鬼谷先生撰。按《史记》，战国时隐居颖川阳城之鬼谷，因以自号。长于养性治身，苏秦、张仪师之。叙谓此书即授之二子者，言捭阖之术，凡十三章。《本经》、《持枢》、《中经》三篇，梁陶弘景注。《隋志》以为苏秦书，《唐志》以为尹知章注，未知孰是。陆龟蒙诗谓鬼谷先生名讠利，不详所从出。柳子厚尝曰：“刘向班固录书无《鬼谷子》。《鬼谷子》后出，而峭薄，恐其言妄乱世难信，尤者晚乃益出《七术》，怪谬异甚，言益隘，使人猖狂失守。”来鹄亦曰：“鬼谷子昔教人诡绐激讦，揣测忄佥滑之术，悉备于章旨，六国时得之者，惟仪、秦而已。始捭阖、飞箝，实今之常态。”是知渐漓之后，不读鬼谷子书者，其行事皆若自然符合也。昔仓颉造字，鬼为之哭。不知鬼谷作是书，鬼复何为邪？世人欲知鬼谷子者，观二子言略尽矣。故掇其大要，着之篇首。 
　　△《战国策》三十三卷 
　　右汉刘向校定三十三篇。东、西周各一，秦五，齐六，楚、赵、魏各四，韩、燕各三，宋卫、中山各一。旧有五号，向以为皆战国时游士策谋，改定今名。其事则上继春秋，下讫楚、汉之起，凡二百四十五年之间。《崇文总目》多阙，至皇朝曾巩校书，访之士大夫家，其书始复完。汉高诱注，今止十篇，馀逸。历代以其记诸国事，载于史类。予谓其纪事不皆实录，难尽信，盖出学纵横者所著，当附于此。 
　　●卷十二 
　　◎杂家类 
　　△《吕氏春秋》二十六卷 
　　右秦吕不韦撰，后汉高诱注。按《史记不韦传》云：不韦相秦，招致辨士，厚遇之。使人人着所闻，集论以为八览、六论、十二纪，二十馀万言，以为备天地万物古今之事，号曰《吕氏春秋》。布咸阳市门，悬千金其上，有能增损一字者予之，时人无增损者。高诱以为非不能也，畏其势耳。昔《张侯论》为世所贵，崔浩《五经注》，学者尚之。二人之势，犹能使其书传如此，况不韦权位之盛，学者安敢牾其意而有所更易乎？诱之言是也。然十二纪者，本周公书，后儒置于《礼记》，善矣。而目之为“吕令”者，误也。 
　　△《淮南子》二十一卷 
　　右汉刘安撰。淮南厉王长子也。袭封，招致儒士宾客讲论道德，总统仁义，着内书二十一篇，号曰《鸿烈》。鸿，大也；烈，明也。以为大明道之言也。避父讳，以“长”为“修”。后汉许慎注。慎自名注曰“记上”。今存《原道》、《ㄈ真》、《天文》、《坠形》、《时则》、《览冥》、《精神》、《本经》、《主术》、《缪称》、《齐俗》、《道应》、《论》、《诠言》、《兵略》、《说山》、《说林》等十七篇。《李氏书目》亦云第七、第十九亡，《崇文目》则云存者十八篇。盖《李氏》亡二篇，《崇文》亡三篇。家本又少其一，俟求善本是正之。 
　　△《子华子》十卷 
　　右其传曰：“子华子，程氏，名本，晋人也。”刘向校定其书。按《庄子》称“子华子见韩昭侯”，陆德明以为魏人，既不合。又《艺文志》不录《子华子》书。观其文辞，近世依为之者也。其书有“子华子为赵简子不悦”，又有“秦襄公方启西戎，子华子观政于秦。”夫秦襄之卒在春秋前，而赵简子与孔子同时，相去几二百年，其牾类如此。且多用《字说》，谬误浅陋，殆元丰以后举子所为耳。 
　　△《孔丛子》七卷 
　　右楚孔鲋撰。鲋，字子鱼，孔子八世孙也。仁陈胜，为博士，以言不见用，目疾而退，论集其先仲尼、子思、子上、子高、子顺之言及己之行事，名之曰《孔丛子》，凡二十一篇。丛之为言聚也。《邯郸书目》云：“一名《盘盂》，取事杂也。至汉，孔臧又以其所著赋与书，谓之《连丛》，附于卷末，凡十篇。嘉中，宋咸为之注。”按《汉志》无《孔丛子》，而儒家有《孔臧》十篇，杂家有孔甲《盘盂书》二十六篇。其注谓“孔甲，黄帝史。或曰夏帝，疑皆非。”今此书一名《盘盂》，《独治篇》又云鲋或称孔甲，《连丛》又出孔臧。意者《孔丛子》即《汉志》孔甲《盘盂书》，而亡六篇；《连丛》即《汉志》孔臧收，而其子孙或续之也。《崇文总目》亦录于杂家，今从之。 
　　△《风俗通义》十卷 
　　右汉应劭撰。劭，字仲远，奉之子。笃学，博览多闻。灵帝时举孝廉，仕至泰山太守。撰《风俗通》以辨物名号，释时俗嫌疑。文虽不典，世服其洽闻。 
　　△《论衡》三十卷 
　　右后汉王充仲任撰。充好论说，始如诡异，终有实理。以俗儒守文，多失其真，乃闭门潜思，户牖墙壁，各置刀笔，着《论衡》八十五篇，释物类同异，正时俗嫌疑。后蔡邕得之，秘玩以为谈助云。世谓汉文章温厚尔雅，及其东也已衰。观此书与《潜夫论》、《风俗通义》之类，比西京诸书骤不及远甚，乃知世人之言不诬。 
　　△《抱朴子外篇》十卷 
　　右晋葛洪稚川撰。自号抱朴子，博闻深洽，江左绝伦，着书甚富。言黄白之事者，名曰《内篇》，其馀《外篇》。《晋书》：内外通有一百一十六篇，今世所传者，四十篇而已。《外篇》颇言君臣理国用刑之道，故附于杂家云。 
　　△《金楼子》十卷 
　　右梁元帝绎撰。书十篇，论历代兴亡之迹，《箴戒》、《立言》、《志怪》、《杂说》、《自叙》、《着书》、《聚书》，通曰“金楼子”者，在藩时自号。 
　　△《刘子》三卷 
　　右齐刘书孔昭撰，唐袁政注。凡五十五篇。言修心治知之道，而辞颇俗薄。或以为刘勰，或以为刘孝标，未知孰是。 
　　△《长短经》十卷 
　　右唐赵蕤撰。《北梦琐言》云：蕤，梓州盐亭人。博学韬钤，长于经世。夫妇俱有隐操，不应辟召。论王伯机权正变之术。第十卷载阴谋，家本阙，今存者六十四篇。 
　　△《意林》三卷 
　　右唐马总会元撰。初，梁颖川庾仲容取诸家书、术数杂说凡一百七家，抄其要语，为三十卷，总以其繁略失中，增损成三轴。前有戴叔伦、杨伯存两序。 
　　△《炙毂子杂录注解》五卷 
　　右唐王撰。《二仪实录》、《古今注》载事物之始，《乐府题解》载乐府所由起。辑纂数家之言，正误补遗，削冗并归一编。 
　　△《致理书》十卷 
　　右唐朱朴撰。干宁中，为国子《毛诗》博士，论述时务凡五十篇上之。辞如近时策断之类，迂缓不切，与马周所建明不啻霄壤矣。昭宗善其言，用太宗擢周故事拔为相，徒以益乱，可叹也。 
　　△《事始》三卷 
　　右唐刘孝孙等撰。太宗命诸王府官以事名类，推原初始，凡二十六门，以教始学诸王。《易大传》自始作八卦，至纲罟、耒<耒吕>、臼杵之微，皆记其本起。《檀弓》所述，亦皆物之初也。然则《事始》之书，当击之儒。今以其所取不一，故附于杂家。 
　　△《续事始》五卷 
　　右伪蜀冯鉴广孝孙所著。 
　　△《事原录》三十卷 
　　右皇朝朱绘撰。其书《事始》之类也。 
　　△《宋齐丘化书》六卷 
　　右伪唐宋齐丘子嵩撰。张耒文潜尝题其后，云：“齐丘之智，特犬鼠之雄耳，盖不足道。其为《化书》，虽皆浅机小数，亦微有以见于黄老之所谓道德，其能成功，有以也。文章颇亦高简，有可喜者。其言曰：‘君子有奇智天下不亲。’虽圣人出，斯言不废。” 
　　△《格言》五卷 
　　右伪唐韩熙载叔言撰。熙载以经济自任，乃着书二十六篇，论古今王霸之道，以干李煜。首言阳九百六之数及五运迭兴事，其杂如此。有门生舒雅序。 
　　△《两同书》两卷 
　　右唐罗隐撰。隐谓老子养生，孔子训世，因本之着《内》、《外篇》各五。其曰《两同书》者，取两者同出而异名之意也。 
　　△《物类相感志》十卷 
　　右皇朝僧赞宁撰。采经籍传记物类相感者志之。分天、地、人、物四门。赞宁，吴人，以博物称于世。柳如京、徐骑省与之游，或就质疑事。杨文公、欧阳文忠公亦皆知其名。 
　　△《王氏杂说》十卷 
　　右皇朝王安石介甫撰。蔡京为《安石传》，其略曰：“自先王泽竭，国异家殊。由汉迄唐，源流浸深。宋兴，文物盛矣，然不知道德性命之理。安石奋乎百世之下，追尧、舜、三代，通乎昼夜阴阳所不能测而入于神。初着《杂说》数万言，世谓其言与孟轲相上下，于是天下之士，始原道德之意，窥性命之端云。”所谓《杂说》，即此书也。以京之夸至如此，且不知所谓“通乎昼夜阴阳所不能测而入于神”者，为何等语，故着之。 
　　△《汲世论》一卷 
　　右未详何人所著。多称元间事，且喜论兵，疑吕氏书也。凡十门。 
　　△《驭臣鉴古》二十卷 
　　右皇朝邓绾撰。绾，元丰中为中丞，献之朝。未几，坐操心颇僻，赋性奸回，论事荐人，不循分守，贬。 
　　△《农家类齐民要术》十卷 
　　右元魏贾思勰撰。记民俗、岁时、治生、种莳之事，凡九十二篇。农家者，本出于神农氏之学。孔子既称“礼义信足以化民，焉用稼”，以诮樊须，而告曾参以“用天之道，分地之利，为庶人之孝”，言非不同，意者，以躬稼非治国之术，乃一身之任也。然则士之倦游者，讵可不知乎？故今所取，皆种艺之书也。前世录史部中有岁时，子部中有农事，两类实不可分，今合之农家。又以《钱谱》其间，今以其不类，移附类书。 
　　△《四时纂要》五卷 
　　右唐韩谔撰谔。谔彳扁阅农书，取《广雅》、《尔雅》定土产，取《月令》、《家令》叙时宜，采胜种树之书，掇崔实试之法，兼删韦氏《月录》、《齐民要术》，编成五卷。 
　　△《保生月录》一卷 
　　右唐韦行规撰。分十二月，杂纂每月摄养、种艺、祈禳之术也。 
　　△《岁华纪丽》四卷 
　　右唐韩谔撰。分四时十二月节，序以事实，为偶俪之句，附着之。 
　　△《荆楚岁时记》四卷 
　　右梁宗懔撰。其序云：“傅玄之《朝会》，杜笃之《上已》，安仁《秋兴》之叙，君道《娱蜡》之述，其属辞则已洽，其比事则未弘，其率为小记，以录荆楚岁时。自元日至除夕，凡二十馀事。 
　　△《辇下岁时记》一卷 
　　右唐李绰撰。绰经黄巢之乱，避地蛮隅，偶记秦地盛事，传诸晚学云。 
　　△《国朝时令》十二卷 
　　右皇朝贾昌朝撰。景初，复《礼记》旧文，其《唐月令》别行。三年，诏昌朝与丁度、李淑采国朝律历典礼、百度昏晓、中星祠祀、配侑岁时施行，约《唐月令》定为《时令》一卷，以备宣读。后昌朝注为十二卷，奏上颁行。 
