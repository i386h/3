<!-- { "loadSidebar": true } -->
　　右唐李鼎祚集解。经皆避唐讳，又取《序卦》各冠逐卦之首。所集有子夏、孟喜、京房、马融、荀爽、郑康成、刘表、何晏、宋衷、虞翻、陆绩、干宝、王肃、王辅嗣、姚信、王е、张、向秀、王凯冲、侯果、蜀才、翟玄、韩康伯、刘、何妥、崔憬、沈麟士、卢氏、崔觐、孔颖达三十馀家，又引《九家易》、《干凿度义》。所谓蜀才者，人多不知。按颜之推云范长生也。其序云：“自卜、商之后，传注百家，惟王、郑相沿，颇行于代。郑则多参天象，王乃全释人事，《易》之道岂偏滞于天人哉！而天象难寻，人事易习，《折杨黄华》，学徒多从之。今集诸家，刊辅嗣之野文，补康成之逸象，以贻同好。”盖宗郑学者也。《隋书经籍志》所录易类六十九部，子今所有五部而已。关朗《易》不载于目，《干凿度》自是纬书，焦赣《易林》又属卜筮，子夏书或云张弧伪为。然则《隋志》所录，扌舍王弼书，皆未得见也。独鼎祚所集诸家之说，时可见其大旨。唐录称鼎祚书十七卷，今所有十卷，而始末皆全，无所亡失，岂后人并之耶？ 
　　△《周易口诀义》七卷 
　　右唐史证。钞《注》、《经籍考》卷二作六卷，盖从《崇文总目》。《崇文总目》郑一、《书录解题》卷一、《宋志》卷一、《四库总目》卷一着录《大典》辑本及今本俱作六卷。 
　　△《周易微指》三卷 
　　右唐陆希声撰。希声仁至右拾遗。大顺中，弃官居阳羡，自号君阳遁叟。着《传》十卷，别撰《易图》一，《指说》一，《释变》一，《微旨》一，通十卷。此《微旨》也，皆设问答。《崇文目》止有二篇。 
　　△《周易举正》三卷 
　　右唐郭京撰。京尝任苏州司户。序称：京家藏王弼、韩康伯手札《周易》本及石经，校正一百三十五处、二百七十三字。盖以繇彖相证，有阙漏处，可推而知，云得王、韩手札与石经耳。如：《涣》之繇“利涉大川”下有“利贞”字，而彖辞无之，则增入；《渐》之繇“女归吉”下无“也”字，而彖辞有之，则削去，他皆此类。 
　　△《元命包》十卷 
　　右唐卫元嵩撰，苏源明传，李江注。坤为首，因八卦世变为六十四卦之次。又着《运蓍》、《说源》二篇。统言卦体，不列爻位，自云《周易》、《元包》，一也。 
　　△《周易开玄关》一卷 
　　右唐苏鹗撰。鹗自序云：“五代祖晋，官至吏部侍郎，学兼天人，尝着《八卦论》，为世所传，遭乱遗坠，而编简尚有存者，鹗乃略演其旨于此。” 
　　△《周易流演》五卷 
　　右唐成玄英撰。错综六十四卦，演九宫，以直年月日，推国家之吉凶。玄英，道士也，故《道藏》录之。或云释仁英撰。未知孰是。 
　　△《周易启源》十卷 
　　右蔡广成撰。李邯郸云唐人，田伟置于王昭素之下。今从李说。有《德恒》、《德言》、《德肤》、《德翰》四目，皆作问对。凡三十六篇。 
　　△《易论》三十三卷 
　　右皇朝王昭素撰。昭素居酸枣，太祖时，尝召令讲《易》。其书以《注》、《疏》异同，互相诘难，蔽以己意。昭素隐居求志，行义甚高，史臣以王烈、管宁比之。 
　　△《证坠简》一卷 
　　右皇朝天禧中毗陵从事建溪范谔昌撰。其书酷类郭京《举正》，如《震卦象辞》内云脱“不丧七鬯”四字，程正叔取之；《渐卦》“上六”，疑“陆”字误，胡翼之取之。自谓其学出于溢浦李处约、庐山许坚，意者岂果有师承，故程、胡有所取焉。 
　　△《胡先生易传》十卷 
　　右皇朝胡瑗撰。瑗，字翼之，泰州人。通经术乐律，教人有法，在湖州从其学者常数百人，成材而备朝廷器使者不可胜数。此解甚详，或云门人倪天隐所纂，非其自着，故序首称“先生曰”。 
　　△《邵古周易解》五卷 
　　右皇朝邵古天叟撰。古，雍之父也。世本范阳。治平初，卒于洛，年七十九。其学先正音文云。 
　　△《代渊易论》二十卷 
　　右皇朝代渊撰。《国史艺文志》有其目。 
　　△《周易述闻》一卷，《隐诀》一卷，《补解》一卷，《精微》三卷 
　　右皇朝皇甫泌撰。又有《纪师说》、《辩道》，通为八卷。 
　　△《邵康节皇极经世》十二卷 
　　右皇朝邵雍撰。雍，字尧夫，谥康节，隐居博学，尤精于《易》。世所谓其能穷作《易》之本原，前知来物。其始学之时，睡不施枕者至三十年。此书以元经会，以会经运，以运经世，起于尧即位之二十二年甲辰，终于周显德六年己未，编年纪兴亡治乱之事，以符其学。后又有《系述叙篇》其子伯温解。 
　　△《刘长民易》十五卷 
　　右皇朝刘牧长民撰。仁宗时言数者皆宗之。庆历初，吴秘献其书于朝，优诏奖之。田况为序。 
　　△《钩隐图》三卷 
　　右刘牧撰。皆《易》之数也。凡五十五图，并《遗事》九。有欧阳永叔序，而其文殊不类。 
　　△《郑扬庭用易传》十三卷 
　　右皇朝郑扬庭撰。姚嗣宗谓刘牧之学受之吴秘，秘受之，又作《明数》、《明象》、《明传道》、《明次例》、《明节》五篇。邵雍言窃其学于王豫，沈括亦言之学似雍云。 
　　△《徐庸易意蕴》一卷 
　　右皇朝徐庸撰。庸以《春秋》凡例，《易》亦有之，故着书九篇，号《意蕴凡例总论》。其学祖刘牧、陆重秉云。 
　　△《徂徕先生周易》五卷 
　　右皇朝石介守道撰。景迂云：“《易》古文十二篇，先儒谓费直专以《彖》、《象》、《文言》参解《易》爻，以《彖》、《象》、《文言》杂入卦中者，自费直始。孔颖达云：‘王辅嗣又分爻之《象辞》，各附当爻。’则费氏初变古制时，犹若今《干》卦《彖》、《象》系卦之末欤？古经始变于费氏，卒大乱于王弼，惜哉！今学者曾不之知也。石守道亦曰：‘孔子作《彖》、《象》于六爻之前，《小象》系逐爻之下，惟《干》悉属之于后者，让也。’呜呼，他人尚何责哉！”家本不见此文，岂介后觉其误改之欤？ 
　　△《王逢易传》十卷 
　　右皇朝王逢撰。逢尝为国子直讲，其学宗王弼。 
　　△《温公易说》一卷 
　　右皇朝司马光君实撰。杂解《易》义，无诠次，未成书也。 
　　△《周易圣断》七卷 
　　右皇朝鲜于亻先子骏撰。本之王弼、刘牧而时辩其非。且云众言淆乱，析诸圣，故名其篇曰《圣断》。 
　　△《宋咸易训》三卷 
　　右皇朝宋咸撰。咸自序云：“予既以补注《易》奏御，而男亿请馀义凡百馀篇端，因以《易训》名之。”盖言不敢以传世，特教其子而已。颇论陆希声、刘牧、鲜于亻先得失云。 
　　△《周易古经》二卷 
　　右皇朝吕大防微仲编。其序云：“《彖》、《象》所以为解经，始各为一书。弼专治《彖》、《象》，以为注，乃分于卦爻之下，学者于是始不见完经，而文辞次第贯穿之意，亦缺然不属。因按古文而正之。”凡十二篇，别无解释。 
　　△《东坡易传》十一卷 
　　右皇朝苏轼子瞻撰。自言其学出于父洵，且谓卦不可爻别而观之。其论卦，必先求其所齐之端，则六爻之义，未有不贯者，未尝凿而通也。东坡，其自号也。 
　　△《横渠易说》十卷 
　　右皇朝张载子厚撰。载居横渠，故以名其书。其解甚略，《系辞》差详。 
　　△《程氏易》十卷 
　　右皇朝程颐正叔撰。朱震言颐之学出于敦颐，敦颐得之于穆修，亦本于陈搏，与邵雍之学本同。然考正叔之解，不及象数，颇与胡翼相类。景迂有武平、周茂叔同师润州鹤林寺僧寿涯，其后武平传其学于家，茂叔则授二程，与震之说不同。 
　　△《吕氏易章句》十卷 
　　右皇朝吕大临与叔撰。其解甚略，有《统论》数篇。 
　　△《干生归一图》二卷 
　　右皇朝石汝砺撰。先辨卦、彖、爻、象之别，后列数图，颇杂以释、老之说。 
　　△《王介甫易义》二十卷，《龚原注易》二十，《郑耿南仲注易》二十卷 
　　右皇朝王安石介甫撰。介甫《三经义》皆颁学官，独易解自谓少作未善，不专以取士。故绍圣后复有龚原、耿南仲注《易》，三书偕行于场屋。 
　　△《张弼易》十卷 
　　右皇朝张弼，兴化军人，章荐于朝，赐号葆光处士。绍圣二年，黄裳等再荐之，诏以为福州司户、本州岛教授。其《易》学颇宗郑氏。 
　　△《周易义海》一百卷 
　　右皇朝房审权撰。集郑玄至王安石凡百家，摘取其专明人事者为一编，或诸家说有异同，辄加评议附之篇末。 
　　△《晁以道古易》十二卷 
　　右从父詹事公撰。以诸家《易》及许慎《说文》等九十五书，是正其文字，且依汉田何本，分《易经》上、下，并《十翼》，通为十二篇，以矫费氏、王弼之失。谓刘向尝以中古文《易经》校施、孟、梁丘经，至蜀李撰又尝着古文《易》，遂名之曰《古易》。公讳某，字以道。昔班固自序其父祖事皆著名，袁种字其叔父曰丝，人皆不以为非。今录先世及诸父所著，若不识姓字，则后莫知其谁，非史之比，故不敢效孟坚，况非面斥，辄援袁种旧例云。馀皆仿此。 
　　△《晁以道太极传》六卷，《因说》一卷，《太极外传》一卷 
　　右从父詹事公撰。其学本之邵尧夫，自云初学京房，后遇杨贤宝，得其传。初着《商瞿传》，亡之。建炎中，再作此书，时年七十一。 
　　△《朱子发易集传》十一卷，《易图》三卷，《业说》一卷 
　　右皇朝朱震子发撰。自谓其学以程颐为宗，和会邵雍、张载之论，合郑玄、王弼之学为一云。其书多采先儒之说以成，故曰《集传》，然颇舛误。 
　　△《王易学》一卷 
　　右皇朝王同州人，早潜心于邵康节之学。其序曰：康节有云“理有未见，不可强求使通”。故愚于《观物篇》之所得，既推其所不疑，又存其所可疑，亦以先生之言自慎，不敢轻其去取故也。 
　　△《先天易钤》、《太极宝局》二卷 
　　右皇朝牛师德撰。自云传邵雍之学于司马温公，而其说近于术数，未知其信然否。 
　　△《兼山易解》二卷 
　　右郭忠孝撰。忠孝字立之，河南人。颇明象数，自谓得李挺之《卦变论》于陈子惠，因亟读，有得焉。靖康中，持宪关右，死于难，故其书散落大半。 
　　◎书类 
　　△《尚书》十三卷 
