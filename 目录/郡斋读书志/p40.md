<!-- { "loadSidebar": true } -->
　　△《政和文选》二十卷 
　　右政和中或编元丰以后人诗文千馀篇，徐禧、席旦，其知名者也。 
　　△《西汉文类》二十卷 
　　右唐柳宗直撰，其兄宗元尝为之序。至皇朝其书亡，陶氏者重编纂成之。 
　　△《东汉文类》三十卷 
　　右五代窦俨编。 
　　△《唐文类》三十卷 
　　右皇朝陶叔献编。 
　　△《汉唐策要》十卷 
　　右皇朝陶叔献编。 
　　△《高丽诗》三卷 
　　右元丰中，高丽遣崔思齐、李子威、高琥、康寿平、李穗入贡，上元宴之于东阙之下。神宗制诗，赐馆伴毕仲行，仲行与五人者及两府皆和进。其后，使人金梯、朴夤亮、裴某、李绛孙、卢柳、金花珍告示寺中酬唱七十馀篇，自编之，为《西上杂咏》。绛孙为之序。 
　　△《太平盛典》二十三卷 
　　右或编政和间制诰、表章，多有可观者。 
　　◎文说类 
　　△《文心雕龙》十卷 
　　右晋刘勰撰。评自古文章得失，别其体制，凡五十篇，各系之以赞云。余尝题其后曰：世之词人，刻意文藻，读书多灭裂。杜牧之以龙星为真龙，王摩诘以去病卫青昔人讥之，然不足怪，诗赋盖卒尔之作故也。今勰着书垂世，自谓尝梦执丹漆器，随仲尼南行，自负不浅，乃《论说篇》称“《论语》以前，经无论字；《六韬》三论，后人追题”。殊不知《书》有“论道经邦”之言，其疏略殆过于王、杜矣。 
　　△《修文要诀》一卷 
　　右伪蜀冯鉴撰。杂论为文体式，评其谬误，以训初学云。 
　　△《金针诗格》三卷 
　　右唐白居易撰。居易自谓与刘禹锡、元稹皆以诗擅名当世，撮诗之体要为一格。以病得针而愈诗亦犹是也，故曰《金针集》。 
　　△《续金针诗格》一卷 
　　右皇朝梅尧臣圣俞撰。圣俞游庐山，宿西林，与僧希白谈诗，因广乐天所述云。 
　　△《李公诗苑类格》三卷 
　　右皇朝李淑撰。宝元三年，豫王出阁，淑为王子传，因纂成此书上之。述古贤作诗体格，总九十目。 
　　△《杜诗刊误》一卷 
　　右皇朝王仲至撰。 
　　△《韩文辨证》八卷 
　　右皇朝洪兴祖讨论愈诗文，推考其根源，因以订正其讹谬，颇为该洽云。 
　　△《韩柳文章谱》三卷 
　　右皇朝黄大舆撰。大舆之意，以为文章有庄老之异，故取韩愈、柳宗元文章为三谱。其一，取其诗文中官次、年月可考者，次第先后，着其初晚之异也；其一，悉取其诗文比叙之；其一，列当时君相于上，以见二人之出处。极为详悉。 
　　△《天厨禁脔》三卷 
　　右皇朝释惠洪撰。论诸家诗格。 
 
