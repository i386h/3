<!-- { "loadSidebar": true } -->
　　右皇朝孙甫之翰撰。欧阳永叔、司马温公、苏子瞻称其其书议论精，以为《旧史》所不及。终于天章阁待制。 
　　△《唐鉴》二十卷 
　　右皇朝范祖禹醇夫撰。醇夫为温公《通鉴》局编修官十五年，分掌唐史，以其所自得，着成此书。取武后临朝二十一年系之中宗，其言曰：“此《春秋》‘公在干侯’之义也，虽得罪于君子，亦所不辞。”观此，则知醇夫之从公，决非苟同者。凡二百六篇。 
　　△《古史》六十卷 
　　右皇朝苏辙子由撰。其序曰：“太史公始易编年之法为纪传世家，记五帝以来，然不得圣人之意。余因迁之旧，始伏义，讫秦始皇帝，为七本纪、十六世家、三十七列传，谓之‘古史’，追录圣贤之遗意，以示后世。”《国史》议苏氏之学皆机权变诈。今观此书，盖不然，则知子由晚节，为学益精深云。 
　　△《两汉博闻》十二卷 
　　右皇朝杨侃纂。景德中，侃读两《汉书》，取其中名数前儒解释为此书，以资涉猎者。侃尝编《职林》矣，此亦其类也。 
　　△《三刘汉书》一卷 
　　右皇朝刘敞原父、弟贡父、子奉世仲冯撰。刘尝跋其书尾，云：“余为学官亳州，故中书刘舍人贡父实为守，从容出所读《汉书》示余，曰：‘欲作补注，未能也。’然卷中题识已多，公之子方山亚父录以相示也。” 
　　△《东汉刊误》一卷 
　　右皇朝刘贡父撰。序称，英宗读《后汉书》，见“恳田”字皆作“恳”字，命国子监刊正之。为直讲，校正其谬误不可胜数，然此书世无善本，率以己意定之。汉平三年奏御。号有史学，温公修《通鉴》，以两汉事付之。 
　　△《吕氏前汉论》三十卷 
　　右皇朝吕大忠晋伯撰。予得其本于铜梁令吕肇修，撰汲公诸孙也。 
　　△《晋书指掌》十二卷 
　　右皇朝刘[B18F]编。以《晋书》事实，以类分六十五门。 
　　△《唐书辨证》二十卷 
　　右皇朝吴缜撰。缜，字廷珍，成都人，仕至郡守。数《新书》初修之时，其失有八类，其舛误二十门，凡四百馀事。缜不能属文，多误有诋诃。如《新书张九传》云：武惠妃陷太子瑛，遣官奴告之曰：“废发有兴，公为援，宰相可常处。”九龄奏之，故卒九龄相而太子无患。缜以为时九龄已相而太子竟以废死，以为《新书》似实而虚。按史之文谓终九龄在相位日，太子得不废也，岂谓卒以九龄为相，太子终无患乎？初名《纠谬》，其后改云《辨证》，实一书也。 
　　△《五代史纂误》五卷 
　　右皇朝吴缜撰。凡二百馀事，皆欧阳永叔《新五代史》牾舛讹也。按《通鉴考异》证欧阳《史》差误，如庄宗还三矢事之类甚众，今此书皆不及之，特证其事之脱错而已，又善本未必皆然。 
　　△《注唐纪》十卷 
　　右题曰樊先生而不详其名，近代人所注《新书纪》也。 
　　△《历代史辨志》五卷 
　　右未详撰人。亦有可观者，凡百许篇。序谓：“人之志有甚微者，不可不辨，故以名书。” 
　　△《西汉发挥》十卷 
　　右皇朝刘泾巨济撰。泾，蜀人。 
　　△《三国人物论》三卷 
　　右皇朝蜀人杨甫撰。 
　　◎职官类 
　　△《唐六典》三十卷 
　　右唐玄宗撰，李林甫、张说等注。以三公、三师、三省、九寺、五监、十二卫等，列其职司官佐，叙其秩品，以拟《周礼》。虽不能悉行于世，而诸司遵用，殆将过半。观《唐会要》，请事者往往援据以为实。韦述以为书虽成而意不行，过矣。然识者谓自唐虞至周有六官而无寺监，自秦迄陈有寺监而无六官，独此书兼之，故官皆复重也。 
　　△《中台志》十卷 
　　右唐李筌撰。起殷周，迄隋唐，纂辅相邪正之迹，分皇、王、霸、乱、亡五类，以为鉴戒。唐相以李林甫、陈希烈附皇道。筌上元中自表，天宝初，迫以缀名云。 
　　△《翰林杂志》一卷 
　　右不题撰人。辑唐韦执谊《故事》、元稹《承旨壁记》、韦来微《新楼记》、杜元颖《监院使记》、郑《视草亭记》并诗、李宗谔《题名记》为一编。或云苏易简子耆采其父《翰林续志》所遗，附益之。 
　　△《翰林志》一卷 
　　右唐李肇撰。纂唐世翰林院中供奉、仪则、制诰、书诏之式。其后云：“睿圣文武皇帝裂海、岱十二州为三道之岁。”盖宪宗元和十四年也。 
　　△《翰林盛事》一卷 
　　右唐张着撰。记唐朝儒臣美事，凡三十八。 
　　△《翰林续志》二卷 
　　右皇朝苏易简撰。易简在北门，最承太宗眷遇，录元和以后至国朝翰林故事，以续肇《志》。 
　　△《金坡遗事》三卷 
　　右皇朝钱惟演撰。载国朝禁林杂仪式事迹并学士名氏。文元公述真宗礼待儒臣三事，附于卷末。 
　　△《御史台记》十二卷 
　　右唐韩琬撰。载唐初至开元御史台中制度故事，以大夫、侍御史、殿中监察、录事，分门载次名氏行事。着论一篇，叙御史正邪得失、进擢诛灭之状附卷末，以为世戒。 
　　△《嘉御史台记》五十卷 
　　右皇朝冯洁已撰。御史台有记，始于武后时姚庭筠，其后韩琬、韦述嗣有纪着。嘉中，王畴命洁已续之，乃上自太祖建隆之元，迄于嘉之末，凡一百四年，分门载其名氏行事，凡三百馀人。洁己，拯之子也，为《序传》两篇，述其父事，且自叙立朝始末云。与吕献可、傅钦之、赵阅道相善，而鄙韩玉汝、周孟阳，亦可概见其为人也。 
　　△《新御史》台记 
　　右皇朝宋圣宠编。崇宁中，圣宠为察官，续韩琬书，咸用其规式，所异者，不为诸人立传，于仪制、敕、令、格、式为详。后人续至绍兴九年。 
　　△《御史台弹奏格》一卷 
　　右政和中，御史中丞蒋猷奏，乞委属官李弥大，将本台制、敕、令、格、式、弹奏事件，编成格目。六月，书成上之。 
　　△《史馆故事》三卷 
　　右不题撰人姓氏。记史馆杂事，分六门，迄于五代。李献臣以为后周史官所著。按其书以广顺年事为于朝，献臣之说尤信。 
　　△《集贤注记》二卷 
　　右唐韦述撰。述在集贤四十年。天宝丙申，摭院中故事、修撰书史之次及孝明时学士名氏。颇善叙事。 
　　△《南宫故事》一卷 
　　右不题撰人。韦述云，开元中刘郑兰撰。刘，儒者，无著述才。 
　　△《陈氏枢府拜罢录》一卷 
　　右皇朝陈绎编。起魏仁浦，止宋绶。 
　　△《执政拜罢录》十卷 
　　右不题撰人。自建隆元年，迄于绍兴九年。按皇朝以枢密院及参知政事为执政，改官制后，以左右丞、两省侍郎并密院为执政，建炎三年后，复用旧制云。 
　　△《百官公卿表》一百四十二卷 
　　右皇朝司马光君实等撰。熙宁中，光以翰林学士兼史官修撰，建议欲据国史，旁采异闻，叙宋兴以来百官除拜，效《汉书》作表，以便御览，诏许之。光请宋敏求同修，及敏求卒，又请赵彦若继之，历十二年，书成奏御。 
　　△《中书备对》十卷 
　　右皇朝元丰三年毕仲衍承诏编次。序曰：“《周官》所谓要会者，正今日中书所宜有，自汉至唐，莫知议此。今编成十卷，凡一百二十五门，附五十八事。”李清臣尝与许将书云：“《备对》乃吴正宪公居宰路，以圣问多出意表，故令中书椽毕君为之。其时预有画旨，诸司遇取会不许濡滞。如此尚历数年就，后虽有改革，然事亦可概见也。” 
　　△《麟台故事》五卷 
　　右皇朝程俱撰。绍兴初复馆职，俱首入馆，纂集旧闻成十二篇。予所藏书，断自南渡之前，独此书以载官制后事为详，故录之。 
　　△《掖垣丛志》二卷 
　　右皇朝宋庠撰。景中，李宗谔始取国初掌诰名氏，刻之于石，自为纪序，庠因之成此书。王禹王颇讥其疏略。裴廷裕载舍人上事，知印宰相压角，至今传之为故事，而庠书阙焉。 
　　△《掖垣续志》一卷 
　　右不详撰人。续宋庠书，迄元六年十一月陈轩试中书舍人。 
　　△《辅弼名对》四十卷，《目录》一卷 
　　右皇朝刘颜撰。纂西汉迄五代群臣应对之名者。汲黯有“天子置公卿辅弼之臣，宁令从谀承意，陷主不谊”之言，颜取以名其书。天圣初，冯元为侍讲，上之。颜尝为令，坐事免，由是诏复其官。 
　　△《将作营造法式》三十四卷 
　　右皇朝李诫撰。熙宁中，敕将作监编修营造法式。诫以为未备，乃考究经史，询访匠工，以成此书，颁于列郡。世谓喻皓《木经》极为精详，此书盖过之。 
　　●卷八 
　　◎仪注类 
　　△《服饰图》三卷 
　　右唐李德裕编。共五十五事。 
　　△《咸镐故事》一卷 
　　右唐韦慎微撰。纂长安自元日至除夜朝廷庆贺事。 
　　△《景德会计录》六卷 
　　右皇朝丁谓谓之撰。谓景德中纂三司户口税赋之入，及兵食吏禄之费，会计天下每岁出纳赢亏之数，李吉甫《元国计图》之类是也。书成奏御。 
　　△《皇会计录》六卷 
　　右皇朝田况元钧撰。况两为三司使，谓夏戎阻命之后，增兵比之景德几一倍，加之吏员益繁，经费日侈，民力甚疲。乃约丁谓《会计录》，以皇财赋所入多于景德，而其出又多于所入，着成此书上之，庶几朝廷稽祖宗之旧，省浮费以裕斯民云。 
　　△《封禅记》五十卷 
　　右皇朝丁谓等撰。大中祥符元年，诏谓与李宗谔、陈彭年，以景德五年正月三日天书降于左承天门鸱吻之上，迄十月泰山修封事迹仪注诏诰，编次成书上之。御制序冠之于首。 
　　△《祀汾阴记》五十卷 
　　右皇朝丁谓撰。大中祥符三年八月，降祀汾阴御札，至明年春礼成。四年，诏与陈彭年编次事迹仪注，逾二年，成书上之。 
　　△《吉凶书仪》二卷 
　　右皇朝胡瑗翼之撰。略依古礼，而以今体书疏仪式附之。 
　　△《本朝事实》三十卷 
　　右皇朝李攸编次。杂纂国朝事仪注为多。 
　　◎刑法类 
　　△《刑统》三十卷 
　　右皇朝窦仪以尚书判大理寺，与法官苏晓、奚屿、张希让等修定。古者议事以制，使民不知所争也；后世铸刑书，使民知所避也。虽若不同，所以为民之意则一。然议事以制者，委重于人；铸刑书者，委重于法。委重于人，则上之人将轻重由心，以虐其下；委重于法，则下之人将征于书，以慢其上。其为失也亦均。要之以人行法，不使偏重，然后为得耳。 
　　△《金科易览》三卷 
