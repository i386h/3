<!-- { "loadSidebar": true } -->
　　右唐则天皇后武氏撰。“范”或作“轨”。武氏称制时，尝诏天下学者习之，寻废。本十篇，今阙其下五篇。 
　　△《大和辨谤略》三卷 
　　右唐李德裕撰。先是，唐次撰《辨谤略》。至大和中，文宗诏德裕、裴等续益唐事，删为三卷，上之。 
　　△《法语》二十卷 
　　右南唐刘鹗撰。鹗，甲戌岁擢南唐进士第，实开宝七年也。着书凡八十一篇，言治国立身之道。徐铉为之序。 
　　△《聱隅子欷琐微论》十卷 
　　右皇朝黄撰。聱隅子，自号也。其叙略曰：“聱隅者，物之名；欷者，琐微者，述之之谓，故以名其书。” 
　　△《弟子记》一卷 
　　右皇朝刘敞原父撰。记其门人答问之言。杨忄造、王安石之徒书名，王深甫、欧阳永叔之徒书字。 
　　△《潜虚》一卷 
　　右皇朝司马光君实撰。光拟《太玄》撰此书，以五行为本，五五相乘为二十五，两之得五十。首有气、体、性、名、行、变、解七图，然其辞有阙者，盖未成也。其手写草藁一通，今在子健侄房。 
　　△《周子通书》一卷 
　　右皇朝周敦颐茂叔撰。茂叔师事鹤林寺僧寿涯，以其学传二程，遂大显于世。此其所著书也。 
　　△《正蒙书》十卷 
　　右皇朝张载子厚撰。张舜民尝乞追赠载于朝云。横渠先生张载着书万言，名曰“正蒙”。阴阳变化之端，仁义道德之理，死生性命之分，治乱国家之经。罔不究通。方之前人，其孟轲、扬雄之流乎？此书是也。初无篇次，其后门人苏丙等区别成十七篇云。 
　　△《帝学》十卷 
　　右皇朝范祖禹编纂自古贤君下迨祖宗务学事迹为一篇，以劝讲。淳夫，元时在讲筵八年。诘旦当讲，前一夕，正衣冠俨然如在上前，命子弟侍坐，先按讲其说。平时语若不出诸口，及当讲，开列古义，仍参之时事，以为劝戒。其音琅然，闻起兴起。东坡尝曰：“淳夫讲书，言简义明，粲然成文章，为今讲官第一。 
　　△《渔樵对问》一卷 
　　右皇朝张载撰。设为答问，以论阴阳化育之端性命道德之奥云。邵氏言其祖之书也，当考。 
　　△《程氏杂说》十卷 
　　右皇朝程颐正叔门人杂记其师之言。 
　　△《信闻记》一卷 
　　右皇朝张载撰。杂记经传之义及辨释老之失。 
　　△《理窟》二卷 
　　右题曰金华先生，未详何人。盖为二程、张氏之学者。 
　　△《儒言》一卷 
　　右从父詹事公撰。其书盖辨正王安石之学违僻者。 
　　●卷十一 
　　◎道家类 
　　△《鬻子》一卷 
　　右楚鬻熊撰。按《汉志》云：“为周师，自文王以下问焉。周对为楚祖。”凡二十二篇。今存者十四篇。唐逢行注，永徽中上于朝。叙称见文王时行年九十，而书载周公封康叔事，盖着书时百馀岁矣。 
　　△《老子道德经》二卷 
　　右李耳撰。以周平王四十二年授关尹喜，凡五千七百四十有八言，八十一章，言道德之旨。予尝学焉，通其大旨而悲之。盖不幸居乱世尤惧者所为之书乎？不然，何其求全之甚也！古之君子应世也，或知或愚，或勇或怯，惟其当之为贵，初不滞于一曲也。至于成败死生，则以为有命，非人力所能及，不用知于其间以求全，特随其所遇而处之以道耳。是以临祸福得丧，而未当有尤惧之心焉。今耳之书则不然，畏明之易ウ，故守以昏；畏宠之必张，故不辞辱；畏刚之折，则致柔；畏直之挫，则致曲；畏厚亡也，则不敢多藏；畏盈溢也，则不如其已；既贵矣，畏其咎，故退；功成矣，畏其去，故不居。凡所以知雄守雌，知白守黑，以懦弱谦下为道者，其意盖曰：不如是，则不免于咎矣。用此观之，岂非所谓求全也哉？嗟夫！人惟有意于求全，故中怀尤惧，先事以谋，而有所不敢为；有所不敢为，则其蔽大矣。此老子之学，虽深约博大，不免卒列于百家，而不为天下达道欤？因以诸家本参校，其不同者近二百字，互有得失，乙者五字，注者五十五字，尘者三十八字。其间徽宗御注最异。诸本云：“天下柔弱莫过于水，而攻坚强者莫之能胜，以其无能易之。”而御注作：“天下莫柔弱于水，而攻坚强者莫之能先，以其无以易之也。”诸本云：“恬淡为上，胜而不美，而美之者，是乐杀人者，不可得志于天下矣。吉事尚左，凶事尚右。偏将军处左，上将军处右，言以丧礼处之。”御注作：“恬淡为上，故不美也。若美，必乐之。乐之者，是乐杀人也。夫乐杀人者，不可得志于天下矣。故吉事尚左，凶事尚右。偏将军处左，上将军处右，言居上则以丧礼处之。”其不同至如此。 
　　△《河上公注老子》二卷 
　　右河上公注。太史公称河上丈人通《老子》，再传而至盖公。盖公即齐相曹参师也。而晋葛洪曰：“河上公者，莫知其姓名。汉教文时居河之滨，侍郎裴楷言其通《老子》。孝文诣问之，即授《素书》、《道德经章句》二卷。”两说不同，当从太史公也。其书颇言吐故纳新、按摩导引之术，近神仙家。刘子玄称其非真，殆以此欤？傅奕谓“常善救人，故无弃人；常善救物，故无弃物”四句，古本无有，独得于公耳。 
　　△《明皇老子注二卷疏》六卷 
　　右唐玄宗撰。玄宗既为《注》二卷，又为《疏》六卷。天宝中，加号《玄迈道德经》，世不称焉。又颇增其辞，如“而贵食母”作“儿贵求食于母”之类。“贵食母”者，婴儿未孩之义。诸侯之子，以大夫妻为食母增之赘矣。 
　　△《三十家注老子》八卷 
　　右唐蜀郡岷山道士张君相集河上公、严遵、王弼、何晏、郭象、锺会、孙登、羊、罗什、卢裕、刘仁会、顾欢、陶隐居、松灵仙人。裴处恩、杜弼、《节解》、张凭、张嗣、臧玄静、大孟、小孟、窦略、宋文明、褚糅、刘进喜、蔡子晃、成玄英、车惠弼等注。君相称三十家，而列其名止二十有九，盖君相自为一家言并数之尔。君相，不知何时人，而谓成玄英为皇朝道士，则唐天宝后人也。以“绝学无忧”一句，附“绝圣弃知”章末，以“唯之与阿”别为一章，与诸本不同。 
　　△《老子指归》十三卷 
　　右汉严遵君平撰，谷神子注。其章句颇与诸本不同，如以“曲则全”章末十七字为后章首之类。按《唐志》有严遵《指归》四十卷。冯廓注《指归》十三卷。此本卷数与廓注同，其题谷神子而不显姓名，疑即廓也。 
　　△《老子略论》一卷 
　　右魏王弼撰，凡十有八章。景迂云，弼有得于《老子》而无得于《易》，注《易》资于《老子》，而《老子论》无资于《易》，则其浅深之效可见矣。 
　　△《御注老子》二卷 
　　右徽宗御撰。或云郑居中视草，未祥。 
　　△《温公道德论述要》二卷 
　　右皇朝司马光撰。光意谓道、德连体，不可偏举，故废《道经》、《德经》之名，而曰《道德论》。《墓志》载其目。“无名天地之始，有名万物之母，常无欲以观其妙，常有欲以观其徼”，皆于“无”与“有”下断句，不与先儒同。 
　　△《王安石注老子》二卷，《王注》二卷，《吕惠卿注》二卷，《陆佃注》二卷，《刘仲平注》二卷 
　　右皇朝王安石介甫注。介甫平生最喜《老子》，故解释最所致意。首章皆断“无”、“有”作一读，与温公同。后其子及其徒吕惠卿、陆佃、刘仲平皆有《老子注》。 
　　△《吕氏老子注》二卷 
　　右皇朝吕大临撰。其意以老氏之学合有无谓之玄，以为道之所由出，盖至于命矣。其言道体，非独智之见，孰能臻此？求之终篇，胶于圣人者盖寡，但不当以圣知仁义为可绝弃耳。 
　　△《刘巨济注老子》二卷 
　　右皇朝刘泾巨济注。泾，蜀人。笃志于学，文词奇伟。早登苏子瞻之门，晚受知于蔡京，除太学博士。 
　　△《李暹注文子》十二篇 
　　右李暹注。其传曰姓辛氏，葵丘濮上人，号曰计然范蠡师事之。本受业于老子，录其遗言，为十二篇云。按刘向录《文子》九篇而已。《唐志》录暹注，与今篇次同，岂暹析之欤？颜籀以其“与孔子并时，而称周平王问，疑依者”。然三代之书，经秦火而存者，其错乱参差类如此。《尔雅》，周公作也，而有“张仲孝友”。列子，郑穆公时人，而有“子阳饣鬼粟”是也。李暹师事僧般若流支，盖元魏人也。 
　　△《默希子注文子》十二卷 
　　右默希子者，唐徐灵府自号也。灵府谓文子周平王时人。 
　　△《朱玄注文子》十二卷 
　　右唐朱玄注。阙《符言》一篇，或取默希《注》补焉。 
　　△《张湛注列子》八卷 
　　右郑列御寇撰。刘向校定八篇，云：“缪公时人，学本于黄帝老子，清虚无为，务崇不竞，其寓言与庄周类”。晋张湛注。唐号《冲虚真经》。皇朝加，加“至德”之号。《力命篇》言寿夭不存于葆养，穷达不系乎智力，皆天之命。《杨朱篇》言肆耳目之欲，而不恤生之危，纵酒色之娱而不顾名之鬼，是之谓制命于内。刘向以“二义乖背，不似一家之言”。予以为非也道家之学，本谓世衰道丧，物伪滋起，或骋智力以图利，不知张毅之走高门，竟以病殒；或背天真以徇名，不知伯夷之在首阳，因以馁终。是以两皆排摈，欲便好利者不巧诈以干名，好名者不矫妄以失性尔，非不同也。虽然，儒者之道则异乎是，虽寿夭穷达之非人力也，必修身俟焉，以为岩墙之下而死者，非正命也。虽知耳目之于声色有性焉，以为其乐也外而不易吾内。呜呼，以此自为，则为爱已，以此教人，则为爱人。儒者之道所以万世而无弊欤？ 
　　△《列子释文》一卷 
　　右唐殷敬顺撰。敬顺尝为当尘丞。 
　　△《郭象注庄子》十卷 
