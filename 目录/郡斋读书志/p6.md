<!-- { "loadSidebar": true } -->
　　右皇朝沈括存中撰《春秋》谱也。 
　　△《春秋世系》一卷 
　　右不着撰人姓名。谱《左氏》诸国君臣世系，独秦无世臣。 
　　△《春秋会义》二十六卷 
　　右皇间进士杜谔集《释例》、《繁露》、《规过》、《膏肓》、《先儒同异篇》、《指党碎玉》、《折衷》、《指党议》、《纂例》、《辨疑》、《微旨》、《摘微》、《通例》、《胡氏论》、《笺义》、《总论》、《尊王发微》、《本旨》、《辨要》、《旨要》、《集议》、《索隐》、《新义》、《经社》三十馀家成一书，其后仍断以己意。虽其说不皆得圣人之旨，然使后人博观古今异同之说，则于圣人之旨，或有得焉。 
　　◎孝经类 
　　△《唐明皇注孝经》一卷 
　　右汉初颜芝之子真献于朝，千八百七十二字。唐玄宗注。序称取王肃、刘邵、虞翻、韦昭、刘炫、陆澄六家说，约孔、郑旧义为之。何休称：“子曰‘吾志在《春秋》，行在《孝经》。’”信斯言也，则《孝经》乃孔子自著者也。今其首章云：“仲尼居，曾子侍。”则非孔子所著明矣。详其文义，当是曾子弟子所为书也。柳宗元谓：“《论语》载弟子必以字，独曾参不然，盖曾子之徒乐正子春、子思相与为之耳。”余于《孝经》亦云。 
　　△《孝经正义》三卷 
　　右皇朝邢等撰。世传《孝经疏》外，馀家尚多。咸平中，集说为此书。 
　　△《王介甫孝经解》一卷 
　　右皇朝王安石介甫撰。《经》云“当不义，则子不可不诤于父”，而孟子猥曰父子之间不责善，夫岂然哉！今介甫因谓当不义则诤之，非责善也。噫，不为不义，即善也。阿其所好，以巧丰盛侮圣人之言至此，君子疾夫！佞者有以也。 
　　△《温公古文孝经指解》一卷 
　　右古文二十二章，与《尚书》同出于壁中，盖孔惠所藏者。与颜芝十八章大较相似，而析出三章，又有《闺门》一章，不同者四百有馀字。刘向校书，以十八章为定，故世不大传，独有孔安国注，今亡。然诸家说不安处，古文字读皆异，推此言之，未必非真也。国朝司马文正公为之指解并音。 
　　△《范淳夫古文孝经说》一卷 
　　右皇朝范祖禹撰。元中侍经幄时所上。 
　　●卷四 
　　◎论语类 
　　△《何晏注论语》十卷 
　　右魏何晏集解。其序自云：据《鲁论》包咸、周氏、孔安国、马融、郑康成、陈群、王肃、周生烈八家之说，与孙邕、郑同、曹义、荀ダ，集诸家训解为之。按汉时《论语》凡有三，而《齐论》有《问王》、《知道》两篇，详其名，当是必论内圣之道、外王之业，未必非夫子之最致意者，不知何说，而张禹独遗之。禹身不知王凰之邪正，其不知此固宜，然势位足以轩轾一世，使斯文遂丧，惜哉！郑同名角先公讳，司马迁父名谈，以赵谈子为同子，故公武亦云。后仿此。 
　　△《石经论语》十卷 
　　右伪蜀张德钊书。阙唐讳，立石当在孟知祥未叛之前。其文脱两字，误一字，又《述而》第七“举一隅”下有“而示之”三字，“三人行必有我师焉”上又有“我”字，《为公》第十五“敬其事而后其食”，作“后食其禄”，与李鹗本不同者此也。 
　　△《皇侃论语疏》十卷 
　　右梁皇侃撰。古今《论语》之注多矣，何晏集八家，复采《古论语注》为《集解》行于世。侃今又引卫、缪播、乐肇、郭象、蔡谟、袁宏、江淳、蔡奚、李充、孙绰、周怀、范宁、王珉凡十三家之说成此书。其序称江熙所集。世谓其引事，虽时近诡异，而援证精博，为后学所宗云。 
　　△《论语正义》十卷 
　　右皇朝邢等撰。先是梁皇侃采卫、蔡谟等十三家之说为《疏》，等因之成此书。 
　　△《韩李论语笔解》十卷 
　　右唐韩愈退之、李翱习之撰。前有秘书丞许勃序，云韩、李相与讲论，共成此书。按唐人通经者寡，独两公名冠一代，盖以此。然《四库》、《邯郸书目》皆无之，独《田氏书目》有韩愈《论语》十卷，《笔解》两卷。此书题曰《笔解》，而十卷亦不同。 
　　△《王令论语》十卷 
　　右皇朝王令逢原撰。解《尧曰篇》云：“四海不困穷，则天禄不永终矣。”王安石《书新义》取此。 
　　△《王介甫论语解》十卷，《王元泽口义》十卷，《陈用之论语》十卷 
　　右皇朝王安石介甫撰，并其子《口义》，其徒陈用之《解》，绍圣后皆行于场屋。或曰“用之书乃邹浩所著之用之”云。 
　　△《东坡论语解》十卷 
　　右皇朝苏轼子瞻撰。子瞻没后，义有未安者，其弟子由尝辨正之。凡二十有七章。 
　　△《伊川论语说》十卷 
　　右皇朝程颐正叔之门人记其师所解《论语》也。不为文辞，直以俚语记之。 
　　△《范氏论语说》十卷 
　　右皇朝范祖禹醇夫撰。亦元中所进，数称引刘敞、程颐之说云。 
　　△《谢显道论语解》十卷 
　　右皇朝谢显道撰。少尝师事程正叔。 
　　△《吕与叔论语解》十卷 
　　右皇朝吕大临撰。大临虽程正叔之徒，解经不尽用其师说。 
　　△《汪氏论语直解》十卷 
　　右皇朝汪革撰。革，字信民，抚州人。绍圣中试礼部，为天下第一。尝语人曰：“吾乡有二宰相，一为天下之福，一为天下之祸。”盖指晏元献、王荆公也。即此可见其解经渊源所自云。 
　　△《景迂论语讲义》十卷 
　　右从父詹事公撰。多取古儒之说，以正近世之失。 
　　△《杨氏注论语》十卷 
　　右皇朝杨时中立撰。亦伊川门下士也。 
　　△《尹氏论语义》十卷 
　　右皇朝尹享彦明撰。彦明亦程氏门人。绍兴中，自布衣召为崇政殿说书，被旨训解，多采纯夫之说。 
　　△《孔子家语》十卷 
　　右魏王肃序注，凡四十四篇。刘向校录止二十七篇，后肃得此于孔子二十四世孙猛家。 
　　◎经解类 
　　△《白虎通德论》十卷 
　　右后汉章帝会群臣于白虎殿，讲论《五经》同异，班固奉诏纂修。《隋志》通解群经者系之论语类，又别载《七纬》；《唐志》谶纬、经解二目；《崇文录》以纬书各附经末。今谶书盖鲜，而杂解《七经》系之《论语》为未安，故从《崇文录》，并谶纬，而经解之目，从《唐志》云。 
　　△《蔡邕独断》二卷 
　　右汉左中郎将陈留蔡邕纂。撰杂记自古国家及汉朝故事，王莽无，盖见于此。公武得孙蜀州道夫本，乃阁下所藏。 
　　△《六说》五卷 
　　右唐刘迅撰。迅着书以拟《六经》，此乃其叙篇。唯《易》阙而不言，故止五卷云。 
　　△《匡谬正俗》八卷 
　　右唐颜籀师古撰。以世俗之言多谬误，质诸经史，刊而正之。永徽中，其子扬庭上之。 
　　△《演圣通论》四十九卷 
　　右皇朝胡旦撰。论《六经》传注得失。《易》十六卷，《书》七卷，《诗》十卷，《礼记》十六卷，而《春秋论》别行。天圣中，尝献于朝，博辨精详，学者宗焉。 
　　△《七经小传》五卷 
　　右皇朝刘敞原父撰。其所谓《七经》者，《毛诗》、《尚书》、《公羊》、《周礼》、《仪礼》、《礼记》、《论语》也。元史官谓：“庆历前学者尚文辞，多守章句注疏之学，至敞始异诸儒之说，后王安石修《经义》，盖本于敞。”公武观原父说“伊尹相汤伐桀，升自而”之类，《经义》多剿取之，史官之言，良不诬也。 
　　△《三坟书》七卷 
　　右皇朝张商英天觉得之于北阳民家。《坟》皆古文而传乃隶书。所谓“三坟”者，山、气、形也。按《七略》不载《三坟》，《隋志》亦无之，世皆以为天觉伪撰，盖以比李筌《阴符经》云。 
　　△《六祖经要》四卷 
　　右皇朝任洙撰。洙自言受学于吕隐君，凡五十门皆数学也。 
　　◎小学类 
　　△《尔雅》三卷 
　　右世传《释诂》，周公书也。仲尼、子夏、叔孙通、梁文增补之，晋郭璞注。文字之学凡有三：其一体制，谓点画有纵衡曲直之殊；其二训诂，谓称谓有古今雅俗之异；其三音韵，谓呼吸有清浊高下之不同。论体制之书，《说文》之类是也；论训诂之书，《尔雅》、《方言》之类是也；论音韵之书，沈约《四声谱》及西域反切之学是也。三者虽各一家，其实皆小学之类。而《艺文志》独以《尔雅》附孝经类，《经籍志》又以附论语类，皆非是。今依《四库书目》，置于小学之首。 
　　△《尔雅音略》三卷 
　　右伪蜀毋昭裔撰。《尔雅》旧有释智骞及陆元朗释文，昭商以一字有两音，有或音，后生疑于呼读，今释其文义最明者为定。 
　　△《尔雅疏》十卷 
　　右旧有孙炎、高琏疏。皇朝以其浅略，命邢、杜镐等别着此书。 
　　△《小尔雅》一卷 
　　右孔氏古文也。见于孔鲋书。 
　　△《急就章》一卷 
　　右汉史游撰，唐颜师古注。游，元帝时为黄门令。书凡三十二章，杂记姓名、诸物、五官等字，以教童蒙。《急就》者，谓字之难知者，缓急可就而求焉。自昔善小学者多书此，故有皇象、锺繇、卫夫人、王羲之所书传于世。 
　　△《方言》十三卷 
　　右汉扬雄子撰，晋郭璞注。雄赍油素，问上计孝廉，异语悉集之，题其首曰：《轩使者绝代语释别国方言》。予傅本于蜀中，后用国子监刊行本校之，多所是正，其疑者两存之。然监本以“{秋隹}”为“秋侯”，以“雯”为“更”，引《传》“糊其口于四方”作“糊予口”，未必尽得也。 
　　△《说文解字》三十卷 
　　右汉许慎纂，李阳冰刊定。伪唐徐铉再是正之，又增加其阙字。 
　　△《说文解字韵谱》十卷 
　　右南唐徐锴撰。锴以许慎学绝，取其字分谱四声，殊便检阅，然不具载其解为可恨，颇意再编之。 
　　△《博雅》十卷 
　　右隋曹宪撰。魏张揖尝采《苍雅》遗文为书，名曰《广雅》。宪因揖之说，附以《音解》，避炀帝讳，更之为“博”云。后有张揖《表》。宪后事唐，太宗尝读书，有奇难字，辄遣使问宪，宪具为音注，援验详复，帝欢赏之。 
　　△《玉篇》三十卷 
　　右梁顾野王撰。唐孙︹又尝增字，僧神珙《反纽图》附于后。 
　　△《广韵》五卷 
　　右隋陆法言撰。其后唐孙忄面加字，凡四万三千三百八十三。前有法言、长孙讷言、孙忄面三序。 
　　△《智永千字文》一卷 
　　右梁周兴嗣撰，释智永所书。 
　　△《经典释文》三十卷 
