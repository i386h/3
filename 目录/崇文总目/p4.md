<!-- { "loadSidebar": true } -->
　　〔东垣按：玉海引崇文目同，汉志作公羊治狱十六篇，隋志宋志并作春秋决事，旧唐志、唐志并作春秋决狱，通考不著卷数，陈诗庭云，七录又作春秋断狱。〕
　
　　左氏膏肓九卷 原释汉司空掾何休始撰，答贾逵事，因记左氏所短，遂颇流布，学者称之，后更删补为定，今每事左方，辄附郑康成之学，因引郑说窜寄何书云，书今残逸，第七卷亡。（见文献通考。）
　
　　〔东垣按：隋志，十卷。〕
　
　　春秋释例十五卷 杜预撰 原释凡五十三例。（见文献通考。）
　
　　〔东垣按：旧本释讹作式，今校改。〕
　
　　春秋述议一卷 原释隋在京太学博士刘炫撰，本四十篇，唐孔颖达正义盖据以为说而增损之，今三十九篇亡。（见文献通考。）
　
　　〔东垣按：旧本议讹作义今校改，通考作述议传，唐志三十七卷。〕
　
　　春秋正义三十六卷 原释唐国子祭酒孔颖达撰，按汉张苍、贾谊、尹咸、郑众、贾逵皆为诂训，然参用公谷二家，至晋杜预专治左氏，其后有沈文阿、苏宽、刘炫皆据杜说，贞观中，颖达据刘学而损益之，长孙无忌等又复损益，其书乃定，皇朝孔维等奉诏是正。（见文献通考。）
　
　　〔东垣按：玉海引崇文目同。〕
　
　　春秋谷梁疏三十卷 原释唐国子四门助教杨士勋撰，皇朝邢昺等奉诏是正，令太学传授。（见文献通考。）
　
　　〔东垣按：玉海引崇文目同，今本二十卷，通考原作杨勋撰，脱士字，今校增。〕
　
　　春秋公羊疏三十卷 原释不著撰人名氏，援证浅局，出于近世，或云徐彦撰，皇朝邢昺等奉诏是正，始令太学传授，以备春秋三家之旨。（见文献通考。）
　
　　〔东垣按：玉海引崇文目同，今本二十八卷。〕
　
　　春秋左氏传叙一卷 原释阴洪道注，阙。（见天一阁钞本。）
　
　　〔东垣按：唐志，洪作宏。〕
　
　　集传春秋微旨二卷 陆淳撰。
　
　　〔东垣按：原释附见下书，宋志作集注三卷，今本亦三卷，无集传二字，陈诗庭云，陆淳乃其原名，后避唐宪宗嫌讳，改名质，字伯淳，故诸家书目或题作质，通志略以春秋纂例为质撰，以微旨为淳撰，竟似两人，陋矣。〕
　
　　集传春秋辨疑七卷 原释唐给事中陆淳纂，初淳以三家之传不同，故采获善者，参以啖助、赵匡之说，为集传春秋，又本褒贬之意，更为微旨，条别三家，以朱墨记其胜否，又摭三家得失与经戾者，以啖赵之说订正之，为辨疑。（见文献通考。）
　
　　〔东垣按：柳子厚撰陆淳墓表云，为春秋集注十篇，辨疑七篇，微旨二篇，与此正合，今本十卷，当是后人所析，上微旨同。〕
　
　　非国语二卷 原释柳宗元撰。（见天一阁钞本。）
　
　　春秋加减一卷 原释唐元和时国子监承诏修定，以此经字文多少不同，故志其增损，以防差驳。（见文考献通。）
　
　　〔东垣按：玉海引崇文目同。〕
　
　　春秋指掌十五卷 原释唐试左武卫兵曹李瑾撰，瑾集诸家之说为序义凡例各一篇，抄孔颖达正义为五篇，采摭余条为碎玉一篇，集先儒异同，辨正得失为三篇，取刘炫规过，申证其义为三篇，大抵专依杜氏之学以为说云。（见玉海艺文类及文献通考。）
　
　　〔东垣按：通考不著卷数，引巽岩李氏曰，春秋指掌，其第一卷新编目录。多取杜氏释例及陆氏纂例瑾所自著无几，而叙义以下十四卷，但分门钞录孔颖达左氏正义，皆非瑾所自著也，本朝王尧臣崇文总目及李淑图书志，皆以先儒异同，规过、序例等篇为瑾笔削，误矣。〕
　
　　春秋通例三卷 原释唐陆希声撰，因三家之例，裁正其冗，以通春秋之旨。（见文献通考。）
　
　　〔东垣按：玉海引崇文目卷同，通考不著卷数。〕
　
　　折衷春秋三十卷 原释唐陈岳撰，以三家异同三百余条，参求其长，以通春秋之义。（见文献通考。）
　
　　诸仁勋云，诸家书目皆作春秋折衷论。
　
　　春秋图五卷 原释唐张杰撰以春秋所载车服器用都城井邑之制，缋而表之。（见文献通考。）
　
　　〔东垣按：玉海引崇文目同，通考不著卷数。〕
　
　　春秋指元十卷 原释唐张杰撰，摘左氏传文，申释其义，（见文献通考。）阙。（见天一阁钞本。）
　
　　〔东垣按：通考不著卷数，引此条原释本在指元下，经义考亦同四库新定本无春秋图，原释以此释系于其下，宋志作指掌图二卷。〕
　
　　春秋精义三十卷 原释不著撰人名氏，汇事于上，分钞杜氏孔颖达言，数家之说，参以释文。（见文献通考。）
　
　　〔东垣按：通考不著卷数。〕
　
　　演左传谥族图五卷 原释不著撰人名氏，以左氏学世谱增广之，贯穿系叙，差无遗略。（见文献通考。）
　
　　〔东垣按：玉海艺文类两引崇文目并同，通考左传作左氏传，宋志作春秋谥族图，无演字。〕
　
　　春秋名号归一图二卷 原释伪蜀冯继先撰，以春秋官谥名字裒附初名之左。（见文献通考。）
　
　　〔东垣按：玉海引崇文目同，宋志一卷。〕
　
　　左氏传引帖断义十卷 原释伪蜀进士蹇遵品撰，拟唐礼部试进士帖经旧式，敫经具对，（见文献通考。）阙。（见一阁钞天本。）
　
　　〔东垣按：通考，断义作新义，旧本帖讹为古，今校正。〕
　
　　春秋论一卷 原释皇朝秘书监胡旦撰，多摭杜氏之失，有裨经旨，（见文献通考。）阙。（见天一阁钞本。）
　
　　〔东垣按：通考不著卷数，经义考作春秋演圣通论十卷。〕
　
　　春秋龟鉴一卷 原释不著撰人名氏，述春秋周及诸侯世次，齐鲁大国公子公孙，初不详备，其后传写又失其次叙，今存以备讨阅。（见文献通考。）
　
　　〔东垣按：通考不著卷数。〕
　
　　春秋世谱七卷 原释不著撰人名氏，凡七卷，起黄帝至周，见于春秋诸国，世系传久，稍失其次矣，按隋唐书目，春秋大夫世族谱十三卷，顾启期撰，而杜预释例自有世族谱一卷，今书与释例所载不同，而本或题云杜预撰者，非也，疑此乃启期所撰云。（见文献通考。）
　
　　〔东垣按：玉海艺文类两引崇文目并同，唐志十一卷，通考一卷。〕
　
　　帝王历纪谱二卷 原释不著撰人名氏，其叙言周所封诸侯子孙，散于他国，孔子修春秋而谱其世系，上采帝王历纪而条次之，盖学春秋所录，今本题云荀卿撰者，非也。（见文献通考。）
　
　　〔东垣按：玉海艺文类两引崇文目并同，通考三卷，引巽岩李氏曰，其载帝王历纪殊少，叙诸侯卿大夫之世颇详，而崇文总目止名帝王历纪谱，今从之，宋志作公子姓谱，旧本纪讹为记，今校改。〕
　
　　春秋纂要十卷 原释伪唐人姜虔嗣撰，以春秋左氏公谷三家之传，学者钞集之文，（见文献通考。）阙。（见天一阁钞本。）
　
　　〔东垣按：通考作纂例不著卷数，宋志作三传纂要二十卷。〕
　
　　春秋集传十五卷 原释皇朝王沿纂，沿患学者自私其家学，而是非多异，失圣人之意，乃集三传之说，删为一书，又见秘书目有先儒春秋之学颇多，因启求之，得董仲舒等十余家，沿自以先儒犹为未尽者，复以己意笺之。（见文献通考。）
　
　　〔东垣按：唐志作樊宗师撰。〕
　
　　春秋宗族名谥谱五卷 原释不著撰人名氏，略采春秋三传诸国公卿大夫姓名谥号，（见文献通考。）阙。（见天钞本一阁。）
　
　　〔东垣按：玉海艺文类两引崇文目并同，通考不著撰人。〕
　
　　原叙昔周法坏而诸侯乱，平王以后不复雅而下同列国，吴楚徐夷并僣称王，天下之人不禀周命久矣，孔子生其末世，欲推明王道以扶周，乃聘诸侯，极陈君臣之理，诸侯无能用诸，退而归鲁，即其旧史考诸行事，加以王法，正其是非，凡其所书，一用周礼，为春秋十二篇，以示后世，后世学者传习既久，其说遂殊，公羊高、谷梁赤、左邱明、邹氏、夹氏分为五家，邹夹最微，自汉世已废，而三家盛行，当汉之时，易与论语分为三，诗分为四，礼分为二，及学者散亡，仅存其一，而余家皆废，独春秋三传并行至今，初，孔子大修六经之文，独于春秋欲以礼法绳诸侯，故其辞尤谨约而义微隐，学者不能极其说，故三家之传，于圣人之旨，各有得焉，太史公曰，为人君者不可不知春秋，岂非王者之法具在乎。（见欧阳文忠公集。）
　
　　〔东垣按：以上原卷五。〕
　
　　孝经类

　　共五部，计九卷。
　
　　〔东垣按：玉海引崇文目同。〕
　
　　古文孝经一卷 原释汉侍中孔安国注，班固艺文志有孝经古文孔氏一篇二十二章，本出屋壁中，前世与郑康成注并行，今孔注不存，而隶古文与章数存焉。（见文献通考。）
　
　　孝经一卷 原释郑康成注，先儒多疑其书，唯晋孙集解以此注为优，请与孔注并行，诏可，今太学所立陆德明释文，与此相应，五代兵兴，中原久逸其书，咸平中，日本僧以此书来献，议藏秘府。（见文献通考。）
　
　　〔东垣按：书录解题云，孝经注，崇文总目以为咸平中日本国僧奝然所献。〕
　
　　孝经一卷 原释唐明皇注，取王肃、刘劭、虞翻、韦昭、刘炫、陆澄六家之说，参仿孔郑旧义，今行于太学。（见献通文考。）
　
　　〔东垣按：唐志作孝经制旨。〕
　
　　孝经疏三卷 原释元行冲撰，明皇既作注，故行冲奉诏作疏。（见文献通考。）
　
　　〔东垣按：唐志二卷，通考不著卷数。〕
　
　　孝经正义三卷 原释皇朝翰林侍讲学士邢昺等撰，初，世传行冲疏外，余家尚多，皆猥俗褊陋，不足行远，咸平诏昺及杜岛镐等，集诸儒之说而增损焉。（见文献通考。）
　
　　陈诗庭云，经义考引崇文总目云，咸平中，昺等奉诏据元氏本而增损焉，与通考所引末句异，诗庭谓叔明仅据行冲疏为本，未尝参采诸儒，故今本犹止题邢昺校、当以朱锡鬯所引为正。
　
　　论语类

　　〔东垣按：白虎通德论以下七书，当另是经总一门，非论语类也，然隋志论语类后叙云，并五经总。〕
　
　　义附于此篇，故白虎通、五经钩沈诸书并入论语类，此书盖沿其例，郑渔仲所讥刊谬正俗只看帙前数行，率意释之者，不知此例，凭臆驳诎，谬甚。
　
　　共一十三部，计二百一十卷。
　
　　〔东垣按：玉海引崇文目同。〕
　
　　论语十卷 何晏集解。
　
　　论语义疏十卷 皇侃撰。
　
　　〔东垣按：旧本脱义字，今校增，侃、梁书本传作品，读书志作王侃，注云一作皇甫侃，并误。〕
　
