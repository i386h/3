<!-- { "loadSidebar": true } -->
　　其文曰□□□开母庙□□神道阙时太守□□朱宠丞零陵泉陵薛政五官椽隂林户曹史夏效监椽陈修长西河圜阳冯寳丞汉阳冀秘俊廷椽赵穆户曹史张诗将作椽严寿伍左福【已上题名】□□□□□□百川柏鲧称遂□□□□□□浩浩下民震惊□□□□□□写九山甄旅□□□□□□汉山辛癸之间□□□□□□斯民同心济□□□□□□□□替又遭乱秦□□□□□□冯神彼飞雉□□□□□□符瑞灵支挺生□□□□□□清兴云降雨□□□□□□不歇比性乾坤□□□□□□我君千秋万祀□□□□□□铭功昭眂后昆□□□□□□二年【以上铭文】重曰□□□□□□徳洋溢而溥优□□□□□□则文燿以消揺□□□□□□皇极正而降休□□□□□□芬兹楙于圃畴□□□□□□木连理于芊条□□□□□□胙日新而累熹□□□□□□咸来王而会朝□□□□□□九域□其修治□□□□□□祀圣母虖山隅□□□□□□神□亨而□格□□□□□□厘我后以万祺□□□□□□于□乐而罔□□□□□□□永厯载而保之【已上后铭文】
　　重曰二字出楚辞逺逰篇所谓言之不足而长言之也井叔误以为重日而云是年月一行按此一行今存六字二年之下重曰之上空石未镌益明其非纪日矣　汉书班倢伃自悼赋文选潘岳寡妇赋亦竝用重曰二字
　　少室神道石阙铭　篆书
　　今在登封县西十里邢家铺西距少室山尚十余里当是汉时庙在其地
　　叶封嵩阳石刻记曰凡二十一行行四字其所列丞薛政等与啓母庙同其为一时所立无疑也
　　此阙有铭辞而今仅存二行八字其可辨者五字又云三月三日而上无年云郡阳城县而上无郡名亦亡其上石一层矣其见存之文每行四字曰□□林芝□日月而□□□□三月三日郡阳城县兴治神道□□□□君丞零陵泉陵薛政五官掾隂林户曹史夏效监庙掾辛述长西河圜阳冯寳丞汉阳冀秘俊廷掾赵户曹史张诗将作掾严寿庙佐向猛赵始
　　北海相景君碑并隂　八分书　汉安二年八月今在济寜州儒学漫漶
　　鲁相乙瑛置孔子庙百石卒史碑　八分书　永兴元年六月
　　今在曲阜县庙中后人刻其上曰汉钟太尉书洪氏隶释曰按图经云钟繇书繇以魏太和四年卒上距永兴七十八年图经所云非也
　　百石卒史者秩百石之卒史也汉书儒林传郡国置五经百石卒史倪寛补廷尉文学卒史臣瓒曰汉注卒史秩百石是也若三辅卒史则二百石黄霸补左冯翊二百石卒史因其秩有不同故举其石之多寡以别之水经注载此为后人不通者改作百夫吏卒【杜氏通典刻本亦作百户吏卒三国志监本同】
　　鲁相韩勑造孔子庙礼器碑并隂　八分书　永寿二年九月
　　今在庙中碑两旁竝有刻字
　　郎中郑固碑　八分书　延熹元年
　　今在济寜州儒学
　　其文有云逡遁退让者逡巡之异文也管子桓公蹵然逡遁汉书平当赞逡遁有耻叙逡遁致仕周礼司士注王揖之皆逡遁既复位仪礼士昬礼大射礼公食大夫礼注辟逡遁乡射礼注少退少逡遁也聘礼注辟位逡遁又三退三逡遁也又辟位逡遁又辟于其东面位逡遁也又退为大夫降逡遁士丧礼注辟逡遁辟位也特牲馈食礼注辟位逡遁礼记玉藻注俛逡遁而退着屦也皆同此文顔之推匡谬正俗曰贾谊过秦论九国之师遁巡而不敢进遁者盖取循声以为逡字当音七均切然余考之古书亦多不同如晏子春秋有云晏子巡遁而对有云晏子逡循对曰汉书万章章逡循甚惧外戚逡循固让皆以下字为循而此碑及汉书礼注又以遁为巡又如庄子忠谏不聴蹲循勿争灵枢经黄帝避席遵循而却亢仓子荆君北面遵循稽首又逡循之异文而王莽传俊俭隆约以矫世俗师古曰俊音千旬反退也其字从彳则又逡之异文也【楚辞九章思美人迁逡次而勿驱兮汉书公孙传有功者上无功者下则羣臣逡皆作逡】碑又书妣为姕与堂邑令费凤碑同而玉篇云姕必媚切女名此又后人之解也
　　汉人书有遁甲开山图云麓漫钞曰世传遁甲书甲既不可隐何名为遁因引此碑证为循甲言以六甲循环推数也今按遁字古人以代巡字者多当是巡甲太经云巡乗六甲与斗相逢
　　此碑上有一大孔汉碑多如此刘熙释名碑被也此本王莽时所设也施辘轳以绳被其上以引棺也臣子追述君父之功美以书其上后人因焉故建于道陌之头显见之处名其文就谓之碑也此后汉时人所见云尔不知周时固有碑矣檀弓公室视丰碑注云丰碑斵大木为之形如石碑于椁前后四角树之穿中于间为鹿卢下棺以繂绕【正义曰繂即绋也凿去碑中之木令空于空间着鹿卢鹿卢两头各入碑木以绋之一头系棺缄以一头绕鹿卢既讫而入各背碑负绋末头聴鼔声以渐却行而下之】丧大记君葬用輴四綍二碑大夫葬用輴二綍二碑又曰凡封用綍去碑负引注云树碑于圹之前后以绋绕碑间之鹿卢挽棺而下之此时棺下窆使挽者皆系绋而绕要负引舒纵之备失脱也用绋去碑者谓纵下之时也此刘熙所指时施鹿卢下棺之碑也聘礼宾自碑内聴命又曰东面北上上当碑南注云宫必有碑所以识日景引隂阳也凡碑引物者宗庙则丽牲焉以取毛血其材宫庙以石窆用木祭义君牵牲既入庙门丽于碑注云丽系也谓牲入庙系着中庭碑也杂记宰夫北面于碑南东上此注家所指在宫庙之中一为賔揖之碑一为丽牲之碑者也碑之字本从石窆用木者取其便于事也其见于西汉人之书者淮南子卢敖见若士遯逃乎碑注曰匿于碑隂是也孙何碑解曰何始寓家于颍尝适野见荀陈古碑数四皆穴其上若贯索之为者问故起居郎张公观公曰此无足异也盖汉去圣未逺犹有古丰碑之象耳后之碑则不然矣予见汉碑皆髙不过今之三尺余可用以丽牲以木为之可用以引棺今既失其穿中之制而碑之髙大乃无限度与古人之碑名同而体异也
　　楚相孙叔敖碑并隂　八分书　延熹三年五月拓本
　　此碑见于水经注言在期思县城西北隅楚相孙叔敖庙前然作文之人似不曽见春秋史记者其文云叔敖为相庶人有曽闵贞孝之行叔敖相楚庄王乃鲁宣公时而曽闵二子鲁定哀间人当楚昭王惠王之世援后赞前已为不顺又云继髙阳重黎伍举子文之统则大可异伍举乃灵王时人在叔敖后四五十年而邲之战叔敖所斥嬖人伍参即举之父乃云继其统何耶又云仕于灵王又云卒而庄王封之按春秋庄王子共王共王子康王灵王今反以灵王在庄王之前可谓目不知书者矣
　　碑云楚相孙君讳饶字叔敖马骕曰左传宣十一年令尹蒍艾猎城沂杜氏注蒍艾猎孙叔敖也不名饶
　　冀州刺史王纯碑　八分书　延熹四年十二月拓本
　　泰山都尉孔宙碑并隂　八分书　延熹七年二月今在曲阜县庙中按后汉书孔融父伷泰山都尉非也当依碑作宙【三国志注引续汉书亦作宙】其名伷者别自一人董卓传以陈留孔伷为豫州刺史【袁绍臧洪传同】符融传荐达郡士范冉韩卓孔伷等三人三国志魏武帝纪豫州刺史孔伷注引英雄记伷字公绪【郑太孔公绪清谈髙论嘘枯吹生】九州春秋作胄乃献帝时人伷事略见许靖传此泰山都尉乃融之父耳又韩勑碑隂出钱数郎中鲁孔宙季将千
　　王撰曰汉碑隂无额独此有篆门生故吏名五大字书法视前碑微异当别是一手
　　西岳华山庙碑　八分书
　　此为汉延熹八年四月甲子前农太守汝南袁逢所立防迁京兆尹后太守安平孙璆遵而成之者碑旧在华隂县西岳庙中嘉靖三十四年地震碑毁华州郭伯有此拓本文字完好今藏华隂王无异家其末曰京兆尹勅监都水掾霸陵杜迁市石遣书佐新丰郭香察书东汉人二名者絶少而察书乃对上市石之文则香者其名而特勘定此书者尔汉碑未有列书人姓名者欧阳叔弼以香察为名殆非也勅者自上命下之辞汉时人官长行之掾属祖父行之子孙皆曰敕考之前史陈咸传言公移敕书而孙寳之告督邮何竝之遣武吏俱载其文为敕曰他如韦贤丙吉赵广汉韩延寿王尊朱博龚遂之传其言敕者凡十数见后汉书始变为勑而后人因之【淮南子重九注音整形也六朝时敕字多改作勑故因之而变五经文字曰敕古勑字今相承皆作勑惟整字从此敇】何曽人以小纸为书者勑记室勿报则晋时上下犹通称之也至南北朝以下则此字惟朝廷専之而臣下不敢用故北齐乐陵王百年习书数勑字而遂以见杀此非汉人所当忌也且蜀之秦宓字子勑见于国志矣欧阳公録鲁相韩勑脩孔子庙器碑乃疑自古人臣无名勑者而陆徳明言此俗字也字林作敕伯以为其来旁从力者别音赉故鲁相得名焉则不知此碑之作勑者又何説也【沛相杨统碑孝以勑内仙人唐公房碑勑尉部吏收公房妻子皆此勑字】今尚书臯陶谟益稷康诰多士诗楚茨易噬嗑大象之文竝作勑而周礼乐师诏来瞽臯舞注云来勑也勑尔瞽率尔众工奏尔悲诵肃肃雍雍毋怠毋凶郑康成汉人也其训来为勑又何哉其曰左尉唐佑按百官志尉大县二人小县一人故桥补雒阳左尉此言左尉亦以县大而设之两尉与史书合【济隂太守孟郁尧庙碑韩勑孔庙后碑殽阬君碑张公神碑三公山碑无极山碑皆有左尉风俗通有武当左尉】又郡国志农郡下云华隂故属京兆建武十五年属而此碑袁府君逢先为农太守后迁京兆尹故所书丞尉一为河南京人一为河南密人主者掾则华隂人汉时丞尉及掾俱用本郡人三辅郡得用他郡人农在后汉为三辅故得用旁郡人为丞尉而京兆尹所遣掾佐一为霸陵人一为新丰人则客也故别书于下而言京兆尹勑遣之以着袁君之已迁官而不忘敬于神也使其在本郡之官与掾则市石察书有不必言者矣又律厯志有太史治厯郎中郭香岂其人欤子曰可与言而不与之言失人因书之以遗无异而又惜伯之不获同时而论正也
　　娄机汉隶字源曰按繁阳令杨君碑隂有程勑则在汉非独韩名勑也勑虽本音徕説文劳也考之碑韩字叔节郑字伯严其义非劳徕之徕当读为饬汉碑范史多用勑字盖是时上下皆通用初无拘也考之博古图诸书有孝成鼎铭曰工王褒造左丞辅掾谭守令史永省大官铜钟曰考工令史古丞或令通主太仆监掾苍省绥和壶曰掾临主守右丞同守令寳省上林鼎曰工史榆造监工黄佐李负刍言省言监即察书之类也
　　孝宣本号中宗而此碑乃作仲宗按孝亷栁敏碑五行星仲廿八舎栁宿之精是亦以仲为中也
　　以孝武之求神仙为登假之道按列子黄帝篇曰天下大治几若华胥氏之国而帝登假周穆王篇曰穆王几神人哉能穷当身之乐犹百年乃徂世以为登假焉庄子徳充符篇曰彼且择日而登假大宗师篇曰是知之能登假于道也若此盖以为千嵗厌世去而上仙之意按曲礼告丧曰天王登假郑氏注曰登上也遐已也上已者若仙去云尔是汉人之解登假皆以庄子之言为据也
　　竹邑侯相张寿碑　八分书　建寜元年五月
　　今在城武县土人截为后人碑趺止存二百余字
　　冀州从事张表碑　八分书　建寜元年十一月拓本
　　金乡长侯成碑　八分书　建寜二年
　　拓本
