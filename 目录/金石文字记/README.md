<!-- { "loadSidebar": true } -->
　　钦定四库全书　　　　　史部十四
　　金石文字记　　　　　　目录类二【金石之属】提要
　　【臣】等谨案金石文字记六卷
　　国朝顾炎武撰前有炎武自序谓抉剔史传发挥经典颇有欧阳赵氏二录之所未具者今观其书裒所见汉以来碑刻以时代为次条下各缀以跋其无跋者亦具其立石年月撰书人姓名证据今古辨正讹误较集古金石二录实为精核亦非过自标题也所录凡百余种后又有炎武门人呉江潘耒补遗二十余种碑字间有异者又别为摘录于末亦犹洪适释每碑之后摘录今古异文某字为某之遗意潜研堂金石文跋尾甞摘其舛误六条一曰齐陇东王孝感颂炎武未见其碑额臆题为孝子郭巨墓碑一曰唐寂照和尚碑本无刻石年月炎记记为开成六年正月且未考开成无六年一曰元赐防福禅院地土牒赵延夀范延光皆押字炎武视之未审误以为无押字一曰周中书侍郎平章事景范碑本行书而炎武以为正书本题孙崇望书而炎武失载其名皆中其失一曰后汉荡隂令张迁颂炎武误以既且二字合为暨字一曰后汉州从事尹宙碑书钜鹿为钜鏕证以广韵注后魏吊比干文及北史皆作钜鏕炎武误谓不当从金案张迁颂碑拓本既且二字截然不属炎武诚为武防然字画分明而文义终不可解当从阙疑金石文跋尾所释亦未为至确至于钜鹿之鹿自史记以下古书皆不从金説文亦不载鏕字自玉篇始载之其为顾野王原本或为孙强所加或为宋大广益防玉篇所窜入已均不可知然其注曰钜鹿乡名俗作鏕则从今实俗书具有明证北朝多行俗字顔氏家训甞言之此书亦颇摘其讹北魏人书似不可据为典要广韵注尤不甚可慿如开卷东字注谓东宫复姓齐有大夫东宫得臣亦可以据驳左传乎是固未足以服炎武也惟其斥石鼓之伪谓不足侪于二雅未免勇于非古释校官之碑谓东汉时有校官亦未免疎于考据是则其失之臆断者耳然在近世著录金石家其本末明白灿然明白终未能或之先也乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀



　　金石文字记原序
　　余自少时即好访求古人金石之文而犹不甚解及读欧阳公集古録乃知其事多与史书相证明可以阐幽表微补阙正误不但词翰之工而已比二十年间周逰天下所至名山巨镇祠庙伽蓝之迹无不寻求登危峰探窈壑扪落石履荒榛伐頽垣畚朽壤其可读者必手自钞録得一文为前人所未见者辄喜而不寐一二先达之士知予好古出其所蓄以至兰台之坠文天禄之逸字旁搜博讨夜以继日遂乃抉剔史传发挥经典颇有欧阳赵氏二録之所未具者积为一帙序之以贻后人夫祈招之诗诵于右尹孔悝之鼎传之戴记皆尼父所未收六经之阙事莫不増髙五岳助广百川今此区区亦同斯指恨生晚不逢名门旧家大半凋落又以布衣之贱出无仆马往往懐毫防墨踯躅于山林猿鸟之间而田父伧丁鲜能识字其或褊于闻见窘于日力而山髙水深为登渉之所不及者即所至之地亦岂无挂漏又望后人之同此好者继我而録之也东吴顾炎武序














　　钦定四库全书
　　金石文字记卷一
　　昆山顾炎武撰
　　商
　　比干铜盘铭
　　今在汲县北十五里比干墓上卫辉府志曰周武王封比干墓铜盘铭碑石残断字画失真万厯十五年知府周思宸重摹汝帖立石于墓前薛尚功钟鼎欵识言唐开元中偃师县土人耕地得此盘篆文甚竒古其释文云左林右泉后冈前道万世之藏兹焉是寳一作前冈后道藏一作灵一作寜兹一作于寳一作保今考之张邦基墨庄漫録曰政和间朝廷求三代鼎彛器程唐为陜西提茶马李朝孺为陜西转运遣人于凤翔府破商比干墓得铜盘径二尺余中有欵识一十六字又得玉片四十三枚其长三寸许上圆而鋭下濶而方厚半指玉色明莹以盘献之于朝玉留秦州军资库道君皇帝曰前代忠贤之墓安得发掘乃罢朝孺退出其盘其玉乆在秦库近年王庶知秦州日取之而去祁寛居之尝见之为余言之然则此碑之得自凤翔不自偃师即其为何代之物不可知而比干殷人必无凤翔之理也疑以传疑姑存之编首云尔
　　周
　　石鼔文
　　石鼓凡十相传为周宣王猎碣今读其文皆浅近之辞殊不及车攻吉日之闳深也金史马定国传言石鼔自唐以来无定论定国以字画考之云是宇文周所造作辨万余言出入传记引据甚明杨用修慎最称好古而亦曰宣王之世去古未逺所用皆科斗籀文今观説文所载籀文与今石鼓文不同石鼔乃类小篆余独以其辞不足侪于二雅而疑之今在京师国子监先师庙防门左右有元潘迪音训
　　韩退之石鼓诗陋儒编诗不收入二雅褊迫无委蛇今读此诗但有铺张而无意味其有一章之可几于二雅哉若岣嵝碑诗不知何所据而作注引盛之荆州记曰南岳周廻数百里昔禹登而祭之因梦夷使者遂获金简玉字之书徐灵期南岳记曰昔禹导水通渎刻石书名山之髙而退之因此作诗其辞曰岣嵝山尖神禹碑字青石赤形摹竒科斗拳身薤倒披鸾飘凤泊拏虎螭事严迹秘鬼莫窥道人独上偶见之我来咨嗟涕涟洏千搜万索何处有森森緑树猿猱悲则是不独自韩以前未有见此碑者即退之亦未之见也至宋嘉定壬申有何致字子一者始得之祝融峰下手摹以归及衡山令搜访已迷其处字奇而不合法语奇而不中伦韵奇而不合古可断其为伪作而无疑也
　　吉日癸巳
　　世传周穆王登坛山刻此四字于石金石録以为三代时所用皆古文科斗书而此乃类小篆疑而未信今坛山在赞皇县东北一十五里而此石已移置县之儒学防门西壁
　　鼎铭
　　今在丹徒县焦山寺中鼎髙一尺三寸二分腹径一尺五寸八分口径一尺四寸五分耳髙三寸濶四寸二分足六寸一分深八寸二分铭九十三字皆古文蚀一字外为云雷之形其文曰维九月既望甲戌王各【古格字】于周丙子烝于图室司徒南中【古仲字】右【古佑字】世惠佥立【古位字】中廷王呼史端册令【古命字】世惠曰宣治佐王颇侧弗作锡女【古汝字】衣束带戈雕防缟韠彤矢鋚勒銮旂世惠敢对扬天子不【古丕字】显敬休用作尊鼎用享于　列考用周簋寿万年子孙永寳用朱彛尊曰鼎铭其人莫考曰王格于周曰司徒南仲殆周时器也其曰立中廷按毛伯敦铭文亦有之薛尚功释为立而周礼小宗伯掌建邦之神位注故书作立郑司农云立读为位古者立位同字古文春秋经公即位为公即立则是铭曰立亦当读位也
　　吴季子墓碑
　　唐大厯十四年润州刺史萧定重刻在丹阳县延陵镇吴季子庙越絶书曰毘陵上湖中冡者延陵季子也古名延陵墟即其地也后人又摹刻于县南门外驿前
　　元吾丘衍学古编曰按古法帖止云呜呼有吴君子而已篆法敦古似乎可信今此碑妄増延陵之墓四字除之字外三字是汉人方篆不与前六字合且音君字作季字汉器蜀郡洗郡字半邉正与此君字同用此法也以季字音显见其谬比干墓前有汉人篆碑亦有此説洪氏隶释汉隶字源辨之甚明此不复具
　　秦
　　泰山石刻　李斯篆
　　金石録言刘跂作秦篆谱凡一百四十四字金薤琳琅言宋莒公摹本仅二世诏五十一字今所存惟臣斯臣去疾御史夫臣昧死言臣请具刻诏书金石刻因明白矣臣昧死请二十九字在岳顶碧霞元君宫之东庑而泰安州城内东岳庙中别刻一石亦止二十九字其宋本不传
　　峄山石刻　李斯篆
　　秦刻乆亡宋淳化四年太常博士郑文寳以徐铉摹本刻之于石在陜西西安府儒学中元至元二十九年重刻者在邹县治
　　其文有云功战日作当是攻字古人以攻功二字通用齐侯镈钟铭肇敏于戎功作攻周礼肆师凡师不功则助牵王车故书功为工郑司农读为功古者工与功同字
　　汉
　　鲁孝王刻石　八分书
　　金髙徳裔记曰鲁灵光殿基西南三十歩有池明昌二年诏脩孔子庙匠者于池中得此石其文曰五凤二年鲁卅四年六月四日成今在孔子庙中
　　五凤二年者汉宣帝有天下之年也鲁卅四年者鲁孝王有国之年也上书天子大一统之年而下书诸侯王自有其国之年此汉人之例也三代之时侯国之为史者则但书本国之年而不书天子之年春秋隠公元年者何自鲁人书之也泰誓十有三年者何自周人书之也
　　赵明诚金石録有楚钟铭曰惟王五十六祀考楚惟惠王在位五十七年而论之曰方是时王室衰弱六国争雄楚尤强大遂不用周之正朔呜呼可谓僭矣楚之僭在王而不在乎自纪其元也春秋书隠公元年岂亦不用周之正朔者乎【刘原父曰元者始尔君之始年谓之元年犹嵗之初月谓之正月非有天子诸侯之辨也】
　　汉时诸侯王得自称元年汉书诸侯王表楚王戊二十一年孝景三年楚王延寿三十二年地节元年之类是也淮南子天文训曰淮南元年冬者淮南王安始立之年也注者不解乃曰淮南王作书之元年又曰淮南王僭号此殆未读史记汉书者矣
　　又考汉时不独王也即列侯于其国中亦得自称元年史记髙祖功臣侯年表髙祖六年平阳懿侯曹参元年孝惠六年靖侯窋元年孝文后四年简侯竒元年绛侯世家上言侯建徳十三年下言元鼎五年是也吕氏考古图周阳侯甗鍑铭曰周阳侯家铜三习甗鍑容五斗重十八斤六两侯治国五年五月国铸第四吕大临曰侯治国五年者自以侯受侯嗣位之年数【色主反】也文选魏都赋刘良注文昌殿前有钟其铭曰惟魏四年嵗次丙申龙次大火五月丙寅作防賔钟魏四年者曹操为魏公之四年汉献帝之建安二十一年也
　　嵩山太室神道石阙铭　八分书　元初五年四月今在登封县中岳庙南百余歩铭八行年月及职官姓名共十三行完好未圮而其文剥蚀殆半若少室启母二所即阙亦就隤矣
　　其文曰惟中□□嵩髙神君□□□□休□最纯春生万物□寸起云润施原流□□□宣竝天四海莫不防恩圣朝肃敬众庶所尊□□奉起□□尽勤□□功徳刻石纪文□显□异以传后贤元初五年四月阳城□长左冯翊万年吕常始造作此石阙以后列职官姓名字多漫灭不可识
　　竝天暜天也古人省文
　　嵩山三石阙不载洪氏隶释故今録其全文此三阙岿然尚在而永叔徳父当宋之盛时何以皆未之见则知二録所不及载者固多也
　　开母庙石阙铭　篆书　延光二年
　　今在嵩山启母庙南汉避景帝讳改啓之字曰开叶封嵩阳石刻记曰今见存篆书三十二行前题名十行行七字内第三行止六字以少室石阙所列官名参考之则此十行之上无阙文也后二铭共二十二行前铭十二行年月一行每行十二字今止存六字后铭今止存九行每行亦止存六字盖亡其上一层矣后铭视嵩髙志所载又阙四句又曰阙式以石条累砌如墙而阙其中石质甚粗劣空地间杂刻花纹亦不工细即篆文亦未尽善也内修条二字皆从彳嵗屠维协洽莫春予亲至庙下视此石阙井叔所谓阙四句者今又得四行二十余字以文多不能容故转而刻于其旁仍亡其上一层也
