<!-- { "loadSidebar": true } -->
　　前第二行题曰御制序并注及书其下小字曰皇太子臣亨奉勑题额其额曰大唐开元天宝圣文神武皇帝注孝经台后有天宝四载九月一日银青光禄大夫国子祭酒上柱国臣李齐古上表及宗御批大字草书三十八字其下有特进行尚书左仆射兼右相吏部尚书集贤院学士修国史上柱国晋国公臣林甫光禄大夫行左相兼兵部尚书文馆学士上柱国渭源县开国公臣李适之等四十五人姓名惟林甫以左仆射不书姓【旧唐书王璠传载李绛疏云左右仆射师长庶僚开元中名之宰相表状之中不署其姓宋周必大二老堂杂志曰祖宗朝宰相官至仆射勅后乃不着姓他相阶官自吏部尚书而下皆着姓】中间人名下搀入丁酉岁八月廿六日纪九字是后人所添是岁乙酉非丁酉也又末二人官衔下不书臣亦可疑
　　孝经疏序曰孝经河间顔芝所藏因始传之于世自西汉及魏厯晋宋齐梁注解之者殆及百家至有唐之初虽备存秘府而简编多有残缺传行者惟孔安国郑康成两家之注并有梁博士皇侃义疏播于国序然辞多纰缪理昧精研至唐宗朝乃诏羣儒学官俾其集议是以刘子辨郑注有十谬七惑司马坚斥孔注多鄙俚不经其余诸家注解皆荣华其言妄生穿凿明皇遂于先儒注中采摭菁英芟去烦乱撮其义理允当者用为注解至天宝二年注成颁行天下仍自八分御札勒于石碑即今京兆石台孝经是也
　　窦居士神道碑　李邕撰　段清云行书　天宝六载今在咸阳县
　　封安天王之铭　李荃撰　戴千龄八分书　天寳七载
　　今在曲阳县北岳庙中碑隂文康杰撰戴千龄八分书
　　康杰文内有皇族从叔朝请郎行司兵叅军钦囘不书姓而冠以皇族夫国君之尊族人不得以属通而况天子乎
　　崇仁寺陀罗尼石幢　张少悌行书　天宝七载五月今在西安府尊胜陀罗尼石幢天下多有不具载此以少悌之名而存之
　　少林寺灵运禅师塔铭　崔琪撰　沙门勤【阙】行书天宝九载四月
　　今在寺中碑顶有字云寺西石塔灵运师坟即梁帝皇嗣者也以其为梁武帝之裔而称皇嗣亦为不顺其隂刻陀罗尼经咒
　　清河郡太夫人张氏墓志铭　索爱撰　男林有鉴正书　天宝九载五月
　　今在咸阳县
　　永泰寺碑　沙门靖彰撰　荀望行书　天宝十一载闰三月
　　今在嵩山永泰寺
　　多宝佛塔感应篇　岑勋撰　顔眞卿正书　徐浩题额　天宝十一载四月
　　今在西安府儒学岑参集有登千福寺楚金禅师法华院多宝塔诗
　　施灯功德经　正书　天宝十三载正月
　　今在西安府城南香积寺
　　东方朔画像賛并碑隂　夏侯湛撰賛　顔真卿正书天宝十三载十二月
　　今在陵县署后堂
　　悯忠寺宝塔颂　张不矜撰　苏灵芝行书　至德二载十一月
　　今在京师悯忠寺
　　宋文惟简北庭事实曰燕京城东壁有大寺一区名曰悯忠唐太宗征髙丽囘念忠臣义士没于王事者建此寺为之荐福东西有两砖塔高可十丈是安禄山史思明所建此碑称御史大夫史思明奉为大唐光天大圣文武孝感皇帝敬无垢净光宝塔颂者是也春明梦余録曰此碑葢建于思明初归附之时其碑完好近日刘同人【名侗】作帝京景物畧谓碑上半断裂不可读且苏灵芝书名甚着当时乃谓为李北海自镌名尤误之甚不知北海自镌名乃伏灵芝也此碑书丹于石故以左为前
　　按旧唐书肃宗纪至德二载十二月己丑贼将伪范阳节度使史思明以其兵众八万与伪河东节度使髙秀岩并表送降三载正月戊寅上皇御宣政殿册皇帝尊号曰光天文武大圣孝感皇帝二月丁未大赦天下改至德三载为乾元元年今此碑建于二载十一月而己称尊号又以大圣字移在文武之上与史书不合
　　宣和书谱蘓灵芝儒生也尝为易州刺史郭明肃书候台记灵芝行书有二王法而成就顿放当与徐浩鴈行戈脚复类世南体亦善于临仿者
　　予后至燕一日与鄞人万言同至悯忠寺谛观此碑万曰前行大唐光天大圣文武孝感皇帝及中间唐字史思明字类磨去重刻者石皆凹而首行悯忠寺上元只二字今改范阳郡三字盖思明复叛之后磨去之及思明诛后此地归唐后人重刻者也当日君臣之分殆如奕棊然非亲至其下摩挲遗石而徒搨纸上之字未有能得其情者若年月尊号之先后亦从此而无疑矣
　　华岳题名　顔真卿大字正书　乾元元年十月今在华岳碑之右旁王伯厚言华岳题名五百十一人再题三十一人自开元讫清泰今存者惟此与述圣颂二碑不过二十余人而已又因地震之后以碎石装砌岳庙大门墙上亦有唐人题名今王无异所搨得者通共九十二人有裴士淹李德裕李商隐名
　　祈雨纪　张惟一撰　李权八分书　乾元二年二月今在述圣颂碑之左旁
　　大德禅师迁记　沙门义宣撰　行书　乾元二年二月
　　今在西安府华严寺
　　乞御书题天下放生池碑额表并御书批荅　顔真卿正书　上元元年七月
　　拓本有碑隂记一通书大厯九年甲子日
　　赠工部尚书臧怀恪碑　顔真卿撰并书　正书今在三原县九陂城臧氏墓上碑文有广德元年十月字碑文厯叙臧氏自鲁公子彄及僖哀二伯文武两仲而其下又列丈人子原义和荣绪按庄子文王寓而政于臧丈人下距鲁隐公殆四百年不得以为公子彄之后且庄子中名氏多是寓言不可为据【庄子文王观于臧见一丈夫钓李轨云臧地名也】子原乃汉臧洪原字从厂从泉后人复添三今后汉书作子源
　　临淮王李光弼碑　顔真卿撰　张少悌行书　广德二年十一月
　　今在富平县儒学
　　左金吾卫将军臧希晏碑　韩秀弼八分书　广德二年八月
　　今在三原县
　　心经　赵偃正书　广德二年八月
　　今在京师城内西南隅石镫庵
　　郭敬之家庙碑并隂　顔真卿撰并书　正书　广德二年十一月
　　今在陜西布政司署中
　　李宝臣记功载政颂　王佑撰　王士则行书并篆额永泰二年七月
　　今在真定府察院内
　　颂曰蟜蟜我公为君武臣以蟜为矫
　　嵩山防善寺戒坛勅牒　行书　大厯二年十一月今在嵩山防善寺西上层刻中书奉勑牒中层刻沙门乘如谢表下层刻代宗御书批答二十四字碑文准字本当作准宋周必大二老堂杂志曰勅牒准字去十为准或谓本朝因宼准为相而改【胡三省通鉴注亦云本朝宼准为相省吏避其名凡文书准字皆去十后遂因而不改】又云曾公亮蔡京父皆名准而避其实不然予见唐告已作准又考五代堂判亦然顷在密院令吏用准字既而作相又令三省如此写至今遂定今据大厯时牒已用准字则知此字自取省笔果若益公之言而改为准字则未见后人之遵用也广韵二字竝收准字下注曰俗然管子书准字皆作准庄子平中准文子放准循绳淮南子眇者使之准王襃洞箫赋夔防准法皆用此字纬书有洛书灵准听京房造准形如瑟十三郭忠恕佩觹集曰字林用准为平准之准【字林吕忱作】而后魏仇儒为赵准造妖言曰燕当倾赵当续欲知其名淮水不足【北史长孙肥传】则准字之来乆矣又按宋顺帝名准故沈约宋书平准令王准之皆作准然管庄诸书亦岂因此而改乎
　　先茔记　李季卿撰　李阳冰篆书　大厯二年三坟记　李季卿撰　李阳冰篆书　大厯二年今竝在西安府儒学
　　元吾丘衍谓阳冰即杜甫之甥名潮取海赋阳氷不冶之义为字既以字行乃别字少温杨用修尝辨其非【按阳氷赵郡人太白从叔其字少温见于宣和书谱与其名相应若名潮而以阳氷少温为字于义皆无取且阳氷工篆书潮工八分观赵氏金石録载城隍神祠记忘归防铭孔子庙记先茔碑三坟记等为李阳氷篆书而慧义寺弥勒像碑彭元曜墓志为李潮书则其非一人明矣】今人读阳氷为阳凝非也按文苑英华有林滋阳氷赋戴侗六书故曰説文仌冻也冰水坚也俗作凝孙氏鱼陵切説文盖以冰为凝按仌于隶楷不能独成文故后人加水焉凝之从冫从水无义当从今文
　　大证禅师碑铭　王缙撰　徐浩正书　大厯四年【阙】月
　　今在嵩岳寺
　　抚州南城县麻姑仙坛记　顔真卿撰并书　小字正书【按鲁公立此碑元作大字今有拓本而石亾其小字者乃别本后人补刻非初碑也】　大厯六年四月
　　今在建昌府南城县麻姑山万厯初年重刻
　　大唐中兴颂　元结撰　顔真卿大字正书　大厯六年六月
　　今在祁阳县石崖上
　　宋马永卿曰中兴颂云复复指期此两字出汉书匡衡传云所防或不可行而复复之注云下复扶目反又何武为九卿时奏言宜置三公官又与翟方进共奏罢刺史防置州牧后皆复复故注云依其旧也下复扶目反
　　美原田真人碑　大厯六年九月
　　今在富平县美原镇题曰美原县永【阙】观【阙】　朝散大夫【阙】并州别驾上柱国兰陵萧森【阙】　政撰并模晋王右军书相传田真人拔宅上升处也
　　陀罗尼经石幢铭　僧昔真撰　布衣康玠行书　大厯六年十月
　　今在富平县六井
　　容州都督元结墓碑　顔真卿撰并书　正书　大厯【阙】年十一月
　　今在鲁山县
　　广平郡公宋璟碑并碑侧记　顔真卿撰并书　正书大厯七年九月
　　今在沙河县西北八里墓上
　　宋州官吏八关斋防报德记　顔真卿撰并书　正书大厯七年
　　今在归德府南门亭内
　　刺史崔倬叙顔鲁公石幢事曰防昌中有诏大除佛寺凡堂阁室宇关于佛祠者掊灭无遗分遣御史覆视之州县祗畏至于碑幢铭镂賛述之类亦皆毁瘗此州【阙】元寺先有太师鲁国顔公以郡守僚吏州人等为连帅田氏八关斋防镌纪大幢亦凿缺仆埋因访其遗文于前刺史唐氏之家得其模本命工补刻大中五年正月一日
　　八关斋防始于宋齐之间通鉴齐武帝永明元年上于华林园设八关斋胡三省注曰释氏之戒一不杀生二不偷盗三不邪淫四不妄语五不饮酒食肉六不着花鬘璎珞香油涂身歌舞倡伎故徃观听七不得坐髙广大牀八不得过斋后吃食已上八戒故为八关杂録名义云八戒者俗众所受一日一夜戒也谓八戒一斋通为八关斋明以禁防为义也
　　文宣王庙新三门记　裴孝智撰　裴平八分书并篆额　大厯八年十二月
　　今在曲阜县庙中
　　干禄字书　顔元孙撰　顔真卿书　正书　大厯九年正月
　　今在潼川州
　　序称第十三侄男真卿书按顔氏家训曰兄弟之子北土多呼为侄案尔雅丧服经左传侄名虽通男女竝是对姑之称晋世以来始呼叔侄【晋书王湛传济才气抗迈于湛畧无子侄之敬】书侄而又加男此唐人之俗称也【柳宗元祭六伯母文亦自称侄男】
