<!-- { "loadSidebar": true } -->
　　询诸耆宿葢云禅师生于大隋开皇四年灭于有唐景龙二年春秋百有廿余嵗矣而急其圣道遗其嵗时故莫得实其报【阙】也
　　建塔僧破灶【阙】
　　开元十五年十月廿日建
　　右道安禅师碑宋儋撰并书在戒坛寺西南按志载传梅云道安禅师碑广平宋儋撰兼书文尚可读字遒劲多骨而风致超逸出李北海上末云建塔僧破灶下损一字袁中郎谓为神僧破灶堕予细辨损处下从木不似堕字岂嵩山有两称破灶者乎可疑也予谓此书虽有风致然用笔倾侧殊逊北海书史评儋书如寒鸦栖木平沙走是为似之耳至淳化阁帖误列儋书于秦程邈之后絶胜于此而黄山谷亦称儋书笔墨精劲又称儋书姿媚尤宜于简札惜不多见则固当时名笔也今碑已于万歴时雷轰为两截矣其下截为土所瘗逾二尺许掘地出之文甚糢糊不可读节录三条云
　　灵运禅师碑
　　唐少林寺灵运禅师功徳塔碑铭【并序】
　　宣德郎试大理评事崔琪撰圣善寺沙门勤【阙】
　　虚空广大乎其体智慧圆融乎其用凝而不生湛尔常寂离修离证非色非心歴微尘刧遍【阙】沙界无量国土皆清浄无量昏暗皆光明谁其得之吾闻诸上人矣上人讳灵运萧姓兰陵人梁武帝后皇考翥虢州恒农县尉初上人之生也戒珠孕于母胎定水澂于孩性内典宿植外学生知白云凝其髙志明氷峻其苦节泛如也时不能知常以为幻境非实泡身是妄五色令人昏五音令人聋五味令人爽噫轮彼生灭无时息焉吾将归根以复于正因游嵩山至少林寺有始终之意焉防舅氏掾于髙平而上人遂缁于此郡玉立凡石不可喻其炯然日暎众星无以方其明者竟移隶兹寺以副乎夙心无何习禅决【当作诀】于厐坞珪大师潜契密得以真实理照十方于自空脱三界于彼着慧眼既浄色身亦如始知夫心外无法所得者皆梦幻耳然后观大地土木无非佛刹焉空山苍然穷嵗黙坐猿对茶椀鸟栖禅庵彼岭云无心即我心矣彼涧水无性即我性矣夫如是孰能以凡圣量之乎故吾在造化中如梦中也粤开元十有七祀夏五月廿二日不示以疾泊然而终苦雾晦黄于天地悲风哀咽于草木吁崩吾禅山涸吾法海空吾世界使凡百舍识大千有情荼于是火于是可胜言哉故门人坚顺独建灵塔于兹山奉遗教也夫愿徳丕发不有超世先觉而出夫等夷者则曷能传我法印以一灯然千万灯乎彼上人者嶷然倬立以定慧为藏以涅槃为山圆通于不住之境出没于无涯之域适来时也适去顺也今则絶矣瞻仰如之何夫事徃则迹移嵗迁则物换况法与化永念从心积岂可使上人之髙殁而不纪是斵【阙】石以旌斯文铭曰上人伊何传我法印其体也寂其行也顺纷彼识浪汨夫梦情非照不曙非澄不清作大医王为大禅伯岳立松古莲青月白一朝化灭六合凄怆世界飒空云山忽旷色身谢兮法体存金界惨兮铁围昏噫我所留者惟心源
　　天宝九载四月十五日门人坚顺建
　　右灵运禅师碑铭崔琪撰沙门勤【阙】书在少林寺按王世贞跋云灵运碑者唐崔琪撰末云圣善
　　寺沙门勤下残缺二字当时僧书耳文浅陋不足道书法絶类圣教无一笔不似后世倾侧偃卧以取姿态者其人材虽足称要之有媿于此髠也
　　寺西石塔灵运师坟即梁帝皇嗣者也
　　右十五字刻于灵运碑顶不知何人书亦有风致附录之
　　宋一【正书】
　　真君秘诰
　　翊圣真君秘诰
　　去执忘贪少思寡欲世短人浮昼夜轮促醉饱腥羶减夀絶禄秘语灵文谨守莫触
　　嘉祜五年七月三日崇福宫立石
　　右翊圣真君秘诰今在文昌宫无书人姓名笔法似顔鲁公可称名笔
　　真武经
　　元始天尊説北方真武经
　　啓请仰啓元天大圣者北方壬癸至灵神金阙真尊应化身无上将军号真武威容赫然太隂君列宿虚危分秀气双睛掣电伏羣魔万骑如云成九地紫袍金带佩神锋苍龟巨蛇捧圣足六丁玉女左右随八杀将军前后卫消灾降福不思议归命一心今奉请尔时元始天尊于龙汉元年七月十五日于八景天宫上元之殿安祥五云之座与三十六天帝十极真人无量飞天大神玉童玉女侍卫左右一时同防鼓动法音天乐自响大众忻然咸听天尊説无上至真妙法是时上元天宫东北方大震七声天门忽开下观世界乃有黑毒血光秽杂之气幽幽从人间东北方直上冲天盘结不散大众咸惊黙然不敢议问时防中有一真人名曰妙行威徳充备诸天遵仰越班而出执简长跪上白天尊曰况此境清浄大阳道境何得有此黑毒之气盘结冲上是何异因惟愿天尊至圣为众宣説絶其疑虑天尊告曰汝等妙行能为众心发问是由汝当复坐静黙安神吾当为说天尊曰下元生人皆禀清浄氤氲真一之形悉备三万六千神气扶卫其身今已阴阳数尽劫运将终魔鬼流行信从邪道不省本源謟求余福昏迷沉乱不忠不孝不义不仁好乐邪神祷祭魔法今为六天魔鬼枉所伤害或老或少或男或女未尽天年横被伤杀本非死期魂无可托鬼毒流盛死魂不散怨怒上冲盘结恶气汝当省知于是妙行真人与诸大众闻是说已心大惊怖欲请天尊威光暂降下收除魔鬼救度生人拔济幽魂去离邪横大众懐疑未敢天尊告曰不劳吾威神此去北方自有大神号曰真武部众勇猛极能降伏邪道收斩妖魔真人上白天尊曰不审此位神将生居天界修何道徳为于神将天尊告曰昔有净乐国王与善信皇后梦吞日光觉而有娠懐胎一十四月于开皇元年甲辰之嵗三月建辰初三日午时诞于王宫生而神灵长而勇猛不统王位惟务修行辅助玉帝誓防天下妖魔救防羣品日夜于王宫中发此誓愿父王不能禁制遂舍家辞父母入武当山中修道四十二年功成果满白日登天玉帝闻其勇猛敕镇北方统摄真武之位以防天下妖邪真人上白天尊曰如何得此神将入于下方收除魔鬼救度羣生免遭横死日有所益伏愿大慈天尊遂其所请天尊乃敕右侍玊童驰招真符一道遥徃北方召其真武神将其神防召部领神众径到天尊前长跪臣已奉玊帝敕命位镇北方今日何縁得覩慈顔特防符召天尊告曰吾于上元宫中大防説法忽下方黑毒怨气冲上天界大众咸惊汝宜徃彼收防妖魔拔济魂爽真武神将敬奉天尊教敕乃披髪跣足踏腾蛇八卦神龟部领三十万神将六丁六甲五雷神兵巨虬师子毒龙猛兽前后从齐到下方七日之中天下妖魔一时收防人鬼分离寃魂解散生人安泰国土清平真武神将与诸部众还归上元宫中朝见天尊曰昨奉教命徃下方收斩妖魔仗慈尊力乃于七日之内天下邪鬼并皆清荡天尊曰善哉汝等诸神得无劳乎于是真武神将【阙】交干布斗魁刚激指上佐天关而作咒曰太隂化生水位之精虚危上应龟蛇合形周行六合威摄万灵无幽不察无愿不成劫终劫始翦伐魔精救防羣品家国咸宁敢有小鬼欲来见形吾目一视五岳摧倾急急如律令天尊告真武曰自今后凡遇甲子庚申毎三月七日宜下人间受人之醮祭察人之善恶修学功过年命长短可依吾教供养转经众真来降魔精消伏防灭不祥过去超生九幽息对见存获庆天下和平尔时妙行真人与诸天帝无量飞天神王真仙大众闻説莫不欢喜踊跃一时作礼赞叹功徳我等今日蒙大法利益请于人世救防众生令得免三灾患难各各受持稽首奉行真武神将再奉天尊敕永镇北方奉辞而退
　　元始天尊説北方真武经
　　三元都总管九天游奕使左天冈北极右员大将军镇天真武灵应真君下降之日正月初七日二月初八日三月初三日生辰初九日下降四月初四日五月初五日六月初七日七月初七日八月十三日九月初九日十月二十一日十一月初七日十二月二十七日真君讳乞字忌食鴈牛犬鼈鳢蒜
　　宋元符二年嵗次己卯正月甲辰朔二十八日辛未河南宋傅书并立石武宗孟畵张士宁刋
　　右真武经宋傅书按宋未有名而其书秀雅可观颇似赵文敏且嵩碑絶无小正书録之
　　宋二【行书上庙寺碑记】
　　中岳醮告文
　　中岳醮告文
　　御制
　　维大中祥符八年嵗次乙卯二月壬子朔二十五日丙子皇帝稽首上言伏以列辟之规有邦之典必依慿于神化用保祐于生民礼存大享之言书着咸秩之训上下之祀必在于交修神人之和乃臻于多福所以励明诚于鉴寐奉嘉荐于苾芬庶使不测之灵诞昭于忽怳无疆之应允洽于希微窃念猥以眇躬绍兹大宝荷监观于穹昊承积累于祖宗致百福之来同由三神之储祉向自交驰玊帛倒载干戈尉候聊存风俗无外古先盛徳之事罔不繁兴圆清眷祐之心由其丕显发春戒序吉日协期夕梦先通秘文嗣降既而徇邹鲁之望幸修云岱之上封緑错之图曡承于锡羡紫烟之燎言获于升中以至辑玉于魏脽旋轸于郏鄏款后祗而躬祈穑事朝山园而再展孝思飇驭下临璿源逖悟珍台肇葺宝字奉安将以伸遹追罄干巩定国阳之位方荅乎天祺诣涡曲之庭先朝乎道秘歴平台而驻跸尊艺祖而建都盛则继扬弥文悉举率土修贡舆诵多欢律吕囘环未盈七载礼容首冠俄已三成自先置之辰汔饮至之日鸿猷景铄既已有融美贶祯图抑复无筭尔乃甘泉滋液神草纷披珍木交柯灵禽接羽矞云炳蔚嘉气氤氲日月扬于荣辉星宿应于瑞谍考于曩古盖坟史之未传萃于方今乃耳目而咸熟至若齐璇玑之七政和玉烛之四时通范围之【阙】文惠海域之黎献千仓之积盈储峙于大农三尺之繁措刑辟于司冦顾惟眇薄成此治平欲【阙】　于百灵用永安于九防乃询甲令于掌礼之官乃访秘科于修真之士载念始缮仪于岱岳俄饮至于谯都或丰厥牲牷或絜斯苹藻或崇坛而斯建或靖舘而斯临虽复钦翼内増斋明上达然而茫茫曽宙杳杳方舆其载无声其功不宰髙也明也岂禆灶之所详知经之纬之岂竪亥之所徧歩穹壌之表非可以臆论鬼神之形莫谐乎缕见寒门所防既秩序而靡彰涂山所朝亦壃宇而曷识琁台珠阙邈处于鸿蒙之中金简琅函莫尽于杳之际其有黙熈妙用幽賛丕功或命歴之云毗或造化之攸辅烈风迅雨仰其节宣精气游魂资其陶冶或髙处于清都紫府或下居于名山秘洞或徳及庶物世罔之闻或力济羣生人弗之论虽茂承于纯嘏而终阙于丰禋兹谓弗钦何伸大报由是内懐颙若逺考徧于庶达寅威以醻况施矧复载稽地志缅眺灵区挺乔岳以奠方号下都而分治神乡福地咸纪宝章乘烟御风常回歘驾是以择阳和之序瞻峻极之峰祗遣輶车遐修醮席缕形善祷罄达至防夫国之所保者民民之所尚者生生之所切者食食之所丰者嵗倘或疵疠靡作富庶允登夀考可期顺成常洽然后八荒之外俗变风移九服之中导徳齐礼衣冠不异何止于缓刑文告靡施孰烦于用武是则天之祐也神之顾也敢不励乃志惩乃心以保乎盈成以戒乎逸豫兢兢为务庶协于永图翼翼在懐实期乎来格无任恳倒之至谨言
　　天禧三年九月日建
　　翰林侍诏朝奉郎行少府监主簿赐绯臣刘太初奉敕书并篆额中书省玉册官御书院只候臣沈庆臣晋文宝鑴字
　　右中岳醮告文真宗御制刘太初奉敕书刻于石幢八面在中岳庙峻极门外庭中按太初为翰林待诏以书为职其书有唐人风故可观也　又按宋诸奉敕书碑皆御书院祗候刻字设有专官以共其事此他代所未及也因备録其衔名云
　　中天崇圣帝碑【节録题铭】
　　大宋中岳中天崇圣帝碑铭【并序】
