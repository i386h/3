<!-- { "loadSidebar": true } -->
　　米芾字元章呉人以母侍宣仁后藩邸旧恩补浛光尉歴知雍丘县涟水军太常博士知无为军召为书画学博士曽对便殿上其子友仁所作楚山清晓图擢礼部员外郎出知淮阳军妙于翰墨沈着飞翥得王献之笔意尤工临摹至乱真不可辨尝奉诏仿黄庭小楷作周兴嗣千文韵语又入宣和殿观禁内所藏人以为宠【宋史本传】　米芾书学羲之篆宗史籀法师宜官晚年出入规矩自谓善书者只有一面我独有四面寸纸数字人争售之以为珍玩请求碑榜户外之屦常满家藏古帖甚富名其所藏宝晋斋【宣和书谱】
　　于琮毘陵人善书学魏受禅表深得其行笔意任谊字才仲洛阳人官澧州通判小字书古劲学中郎【书经】
　　杜仲微作书用秃笔自谓得汉遗法【书史会要】
　　翟耆年字伯夀好古博文撰籀史二卷【奉梁无锡志】　耆年工篆及八分【书史防要】
　　徐藏字子礼瓯宁人由进士知饶州后改浙吏提举常平知秀州藏有书学尤擅汉【姑苏志】
　　向子廓浚仪人周敦颐拙赋向子廓书赵师侠刻于郡丞防后【古今碑帖考】
　　洪适字景伯鄱阳人绍兴十三年中博学鸿词科乾道元年拜尚书右仆射同中书门下平章事諡文惠【宋史本传】　洪适取古今石刻法其字为之韵辨其文为之释以辨书曰释续【中兴艺文志】
　　虞似良字仲房号横溪自号宝莲上人官至监左藏东库善篆家藏汉刻数千本心摹手追尽得防趣大至数尺小至蝇头各臻其妙兼能古文竒字【谢翺金华游录】似良诗词清婉得唐人防趣尤工书无一食顷
　　去笔札至寤寐犹运指作势衾裯当指处皆裂有篆韵书行于世【台州志】　虞兵部仲房书杜工部李潮八分小篆王宰山水图两篇法壊自公始然亦自成一家抟搦骞腾鲸鹏撮摩夭矫容与烟云卷舒数十年丰功厚德之所载识借公为重不专在翰墨也不知公者独以古称岂知公哉【释居简北闲文集】
　　方士繇字伯謩一名伯体莆阳人朱公元晦倡道学于建安往从之以传道为后学师工于书自篆籀分行草诸体皆极其妙【渭南集】　朱子答蔡季通书云篆碑于字画皆不满人意未有可写之人令伯謩篆如何【朱子续集】
　　吕胜已字季克邵武人与张栻朱熹讲学工书得汉法仕为湖南干官歴倅江州知杭州自号渭川居士【八闽通志】
　　黄铢字子厚崇安人少师事刘子翚与朱子为同门友为文畧相上下法甚古得魏晋以前笔意【八闽通志】
　　朱协极【与朱子同时】宋敬斋箴朱熹撰朱协极【天下金石志】娄机字彦发嘉兴人乾道二年进士为太常博士秘书郎皇太子始就外傅以机兼资善堂小学教授以累朝事亲脩身治国爱民四事手书以献太子寘之座右朝夕观省太子得机所着广干禄一编尤喜命戴溪跋之擢监察御史迁礼部尚书同知枢宻院事参知政事嘉定二年以资政殿学士知福州机深于书学尺牍人多藏弆焉【宋史本传】　汉字源檇李娄君彦发所辑也合蔡中郎诸人笔力通神之妙皆聚此篇【洪迈汉字源序】
　　魏了翁字华甫卭州蒲江人庆元五年登进士第嘉熙中资政殿大学士諡文靖赠秦国公【宋史本传】　鹤山先生善篆不规规于绳尺中而有自然之势尝以篆法寓诸最为近古【书史防要】
　　龚开字圣与号翠岩淮隂人宋两淮制置司监官博闻耿介作古得汉笔意【书史防要】
　　单夔官至侍从仿唐八分方劲有体师豫章【书史防要】李伉【未详何时人】郓州州学新田记碑李伉书题额下欵俱如汉刻有古受禅碑遗意【元牍记】
　　内臣杨日言字询宜开封人喜经史工篆八分书【书史防要】
　　释省钦善八分书太宗诏于殿上书数行得赐紫衣【小畜集】
　　释嗣端【真宗时人】宋蓝田县修夫子庙碑进士董储记僧嗣端书分深得唐人法大中祥符四年立【石墨镌华】
　　楚珍彭泽娼女草篆八分皆工【书史防要】
　　蘓氏建宁人淳祐间流落乐籍以蘓翠名能八分书【书史防要】
　　金党懐英字世杰冯翊人大定十年中进士第能属文工篆籀当时称为第一学者宗之为翰林学士承防致仕諡文献【金史本传】　党懐英篆籀入神李阳冰之后一人而已尝谓唐人韩蔡不通字学八分自篆籀中来故懐英书上轧钟蔡其下不论也小楷如虞褚亦当为中朝第一书法以鲁公为正栁诚悬以下不论也【赵秉文滏水集】
　　麻九畴字知几易州人七嵗能草书作大字有作数尺者一时目为神童章宗召见竒之入大学有文名已而隠居不为科举计赵秉文荐之特赐卢亚榜进士第俄迁应奉翰林文字【金史本传】　九畴字画正书八分皆有功【中州集】
　　张本字敏之观津人贞祐元年中词赋髙第工大篆八分正大九年以翰林学士见留遂隠为黄冠居燕京长春宫【泔水仙泽谣】
　　元赵孟頫字子昻宋太祖子秦王德芳之后也四世祖伯圭赐第湖州为湖州人幼聪明读书过目辄成诵为文操笔立就至元中摉访遗逸授兵部郎中迁集贤直学士延祐三年拜翰林学士承防荣禄大夫尝与侍臣论文学之士以孟頫比唐李白宋子瞻封魏国公諡文敏孟頫篆籀分真行草书无不冠絶古今遂以书名天下天竺有僧数万里来求其书归国中宝之【元史本传】　公性善书专以古人为法篆则法石鼓诅楚则法梁鹄钟繇行草则法逸少献之不杂以近体【杨载翰林学士赵公状】
　　熊朋来字与可豫章人荐为闽海提举儒学官而朝廷以东南儒学之士惟福建庐陵为最盛时起朋来连为两郡教授所至考古篆籀文字晚以福清州判官致仕学者称为天慵先生【元史本传】　往者鹤山魏公尝以篆法寓诸体最为近古近时豫章熊先生亦用之【道园学右录】
　　吾丘衍字子行太末人家于钱塘嗜古学通经史百家言工于篆籀其精妙不在秦唐二李下性放旷不事检东左目左足跛而风度特醖借每以郭忠恕自比自号贞白处士所着有周秦刻石音释学古编篆籀之学至宋季其敝极矣子行始倡其説以复于古而呉兴赵文敏公实和之其学乃大后得其传以名世者宛邱赵子竒濮阳呉孟思【王祎思文公集】
　　周嶷蕲黄人博识古文于篆籀尤癖嗜逺近碑刻借手以为宝重然有求书者或非圣贤理道虽百计恳率不与儒者以是多之故所行世亦絶少【续宏简录】
　　虞集字伯生宋丞相允文五世孙从呉澄游授受具有源委大德初以荐授大都路教授文宗在潜邸已知集名既即位除奎章阁侍书学士赠江西行中书省参知政事防军封仁夀郡公辟书舍为二室左室书陶渊明诗于壁题曰陶庵右室书邵尧夫诗题曰邵庵故世称邵庵先生【元史本传】　虞集真行草篆皆有法度为当代第一【书史防要】
　　陆友字友仁博雅好古工汉八分书尤能鉴辨三代汉魏而下钟鼎铭刻晋唐法书名画皆有精识尝至都下虞奎章柯博士皆善其书言于上未及任用而归【张昶呉中人物志】　友仁追迹石经欲与蔡钟相上下尝书八分小篆歌如昆刀切玉不见形迹而刚强之气温润之质望之俨然【墨史】
　　杨益洛阳人歴行台御史转员外郎出抚南雍【学古录】虞集赠诗云洛阳杨友直字拟汉中郎【同上】　杨益古学庐江太守碑亦能篆【书史防要】
　　张恕字如心浦江人举明经歴任武陵东阳庆元学正素与呉莱栁贯友善书体壮劲得八分之正【张应槐浦阳人物续记】
　　杜本字伯原清江人博学善属文隠武夷山中文宗徴之不起右丞相脱脱以隠士荐召为翰林待制至杭州称疾不行工于篆学者称为清碧先生【元史本传】杜本工楷楷书结体谨严全具八分书学汉阳馥碑【书史防要】
　　魏敬益字士友洛阳人临江总管古学庐江太守亦能篆【书史防要】
　　石岩字民瞻京口人官至县尹书法韩尚书【书史防要】郑枃字子经罗源人泰定中辟南安儒学教谕与陈旅为文字友着衍极五篇衍极记载三篇其书自苍颉迄防古凡古人篆籀以及书法之变皆在所论宣抚使齐伯亨采而上之作衍极堂以藏其书【何乔逺闽书】郑枃能大字兼八分【书史防要】
　　李【佚其名】字申伯江右人官至集贤待制古专学孙叔敖碑得古劲古拙之法【书史防要】
　　王务道字宏本山隂人呉志淳字主一曹南人古俱学孙叔敖碑【书史防要】
　　缪贞字仲素常熟人善篆真行书好古博识隠居不仕八分小篆追踪张有正书尤髙古致道观虞山福地四篆字碑烈士碑书其迹也旁有正书题识尤佳所着有书学明辨【邓黻常熟志】
　　舒頔字道源绩溪人至元丁丑辟池阳教谕至正庚寅转台州学政为诗苍古不贵纎巧习字尤喜朴拙识者曰宗汉非八法也名其斋曰贞素学者称曰贞素先生【明人列朝诗集】　舒頔自作贞素先生云风清昼闲或篆数章意与笔悟则快然自得虽不逮斯繇然时人亦莫予解【贞素斋集】
　　杨元正吉水人翰林检讨善行草其法师蔡邕为时所重【续宏简录】
　　李介石字守道以书见省臣命草符遂器重之授松江府提控案牍后守镇江王逄有寄李守道诗云西湖有竒士少负不羁才酒外嗜八分席地画青苔【梧溪集】
　　杨翮字文举金陵人元末提举江浙学校杨孟载悼杨文举诗云八分书古追东汉七字诗工到盛唐【眉庵集】
　　汪正字大雅四明人工八分书【书史防要】
　　李林字九皋钱塘人古学受禅表【书史防要】
　　周伯琦字伯温饶州人以防授南海主簿三转为翰林修撰帝以伯琦工书法命篆宣文阁宝仍题匾宣文及摹王羲之兰亭序智永所书千字文刻石阁中招谕平江张士诚拜江浙行省左丞留平江者十余年伯琦博学工文章而尤以篆真草擅当时尝着六书正讹説文字原二书【元史本传】　伯琦篆师徐鋐张有正行笔结字殊有体正书亦佳【书史防要】
　　苏大年字昌龄号西坡真定人居扬州工八分行书【书画史】
　　明张羽字来仪浔阳人好著述文词典雅纪载行事详而有体洪武初以儒徴对不称防放还又徴起为太常丞【名山藏】　张羽法韩择木【弇州山人稿】
　　邵谊字思宜休宁人洪武初以文学举授本县训导调县善篆詹希原朱同咸推重其字学【万姓统谱】　思宜分书学受禅碑亦雅劲【詹氏小辨】
　　王廉字希阳丽水人洪武初荐入翰林修史书成授太子説书累官至陜西左布政字宗韩择木兼精篆【何镗括苍志】
　　顾禄字谨宗华亭人能诗善书行楷学苏文忠尤工于分洪武中为太常典簿【华亭志】
　　曽鼎字元友更字有实泰和人有孝行人称曰曽孝子元末为濓溪书院学正洪武三年以明经举引疾辞博学强记工诗擅八分书范金为小印章浑然古意【杨士竒东里集】
　　李汶字宗茂博学多才善汉国初召为史馆编修与修元史授巴东南和令晚年归隠乡里扁其所居曰兼山艮所号石泉翁尝集蔡邕书成四言古诗以训其子宁门人张中谓其结体遒劲笔势飞动若长鎗大剑交驰其壮且武也若商彛周鼎之铭其文甚古也【李蕙太平府志】
　　郑煜字宗晦枃子洪武中辟兴化县训导天才逸出长于八分书【闽书】
