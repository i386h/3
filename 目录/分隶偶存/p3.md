<!-- { "loadSidebar": true } -->
　　碑今在济宁州儒学额题八分汉故执金吾丞武君之碑十字分二行凸起字极秀逸可爱文十行行三十一字漶漫殊甚释已阙十九字今本又阙八十字故文义多不可读字亦拘迫不甚工逊额逺甚　文不载年月中有云遭孝桓忧悲疾陨当在建宁之初故列于此
　　汉史晨飨孔庙前后两碑　灵帝建宁二年
　　碑今俱在孔庙无额前碑文十七行行三十六字两尚书及朝廷并别起时副言云云在尚书下隔三字昔在仲尼又别起　后碑十四行行三十五字时长史及史君飨后史君念孔渎又勅渎井假夫子冡五处皆别起自史君飨后至末字较前差巨盖补垣通沟立市种梓置守吏乃次第举行非一时事故前后不同然皆一人手也两碑字修饬宻矩度森然如程不识之师步伍整齐凛不可犯其品格当在卒史韩勑之右
　　汉淳于长夏承碑　　　灵帝建宁三年
　　此碑据都元敬所得双钩旧本已阙四十五字则真本不传久矣余所收文字颇全勤约作勤绍其为重刻无疑但不知即元敬所疑后人伪作者耶抑并非此本而为嘉靖时重刻漳川书院者耶文十三行行三十字每字周围约寸七八分虽传刻失真然气体雄伟不落佻巧家数其转湾处作住笔另起如也先已之类实剙见也
　　汉博陵太守孔彪碑　　灵帝建宁四年
　　碑今在曲阜县额题篆汉故博陵太守孔府君碑十字分二行文十八行行四十五字格式稀踈字特小秀润清逸楚楚可爱且纯以楷法运用微作波磔所谓劔拔弩张者一切无之矣余阅孔宙及宙子褒并此三碑俱精妙殊絶意当时崇重阙里子姓非能手不轻下笔即竹垞亦谓絶类曹全笔法信然彪名字今尚可见欧公先今六百余年乃云磨灭不可得或后人因糢糊太甚略加修治耳
　　汉李翕析里桥郙阁颂　　灵帝建宁五年
　　碑今在汉中畧阳县据释云李君治武都桥道前后三处磨崖此析里桥郙阁颂额别有数行刻书撰人及石师姓名余所存无额及后数行止存文十九行行二十七字太守及颂与诗别起自第九行上截衡官椽衡字斜缺至末或二三四五六字不等洪本原阙四十二字今更阙一十字矣字样彷佛夏承而险怪特甚相其下笔麤钝酷似村学堂五六嵗小儿描硃所作而仔细把玩一种古朴不求讨好之致自在行间盖磨崖则书刻俱倍难于上石耳丙戌官都门从孙树峯前辈借观乃宛平北海孙氏藏本同年刘太乙以为不足法余谓茅茨土阶固不若雕墙峻宇之夺目久矣
　　汉司校尉鲁峻碑　　灵帝熹平二年
　　碑今在济宁州儒学额题八分汉故司校尉忠恵父鲁君碑十二字额下有孔文十七行行三十二字字体方整匀净凡勒笔磔笔趯笔挑起处极丰肥开元诸家似效其体
　　汉闻喜长韩仁碑　　灵帝熹平四年
　　碑今在荥阳县额题篆汉循吏故闻喜长韩仁铭十字太乙云碑止载当时下书防石原文不赘一词甚为古雅以世知之者少故备录之但以余本相较更多数字岂太乙偶未细检邪字体肥重絶类鲁峻但微匾耳汉豫州从事尹宙碑　　灵帝熹平六年
　　碑今在鄢陵县碑首有孔居中其右横篆从铭二字文十四行行二十七字太乙云以近出故完好方整浑穆信汉碑之尤者余按额从铭二字无解文中有州辟从事语意二字上尚有二字或四字叙其官位今断蚀耳且从铭字与孔平上止余寸许不应寸许下便凿如许孔也
　　汉白石神君碑　　　　灵帝光和二年
　　碑今在元氏县额题篆白石神君碑五字凸起文十四行行三十五字释以其字不类汉人疑为重刻但碑末有燕元玺三年题名元玺去光和百七十余年中间未必重刻若元玺以后人又必不肯并题名字摹之也余统阅前后诸碑如此类颇多不必苛求耳　碑末列石师王明与郙阁颂同即后世载刋石姓氏例也何太乙云不晓石师所谓耶
　　汉郃阳令曹全碑【并隂】　灵帝中平二年
　　碑今在郃阳县万中掘地得之无额文十九行行四十五字书法秀美飞动不束不驰骤洵神品也且出土不久用笔起止锋铓纎毫毕露虚心谛观渐渍久之一切痴肥方板之病自可尽去矣何患字学之不日进哉文叙次详赡清朗可诵较诸碑亦为杰出太乙以夷齐史鱼等语不伦讥之过矣碑隂字差小亦可爱每一繙阅实不厌字眼之重复也惜此本末一行为装潢家失去　竹垞康熈庚戌防此碑美其完好谓汉碑之存于今者莫或过焉后二年从京师购之碑已中断完好者且漶漫矣今又去竹垞时甲子一周宜漶漫之日甚也
　　汉荡隂令张迁碑【并隂】　灵帝中平三年
　　碑今在东平州儒学额题篆汉故谷城长荡隂令张君表颂十二字分二行文十三行行四十二字碑亦出近代故欧赵洪俱不载余玩其字颇佳惜摹手不工全无笔法隂尤不堪亭林以宾傍加歹为无理南原据郑康成曽子问注驳之不知奠而后辞于殡原不必改作宾先儒多言之者不足以折亭林也暨分既且更属难解宜亭林疑为好事者模刻遂讹谬至此至并訾其书法不佳愚不谓然　南原辨未见碑隂余本有之凡三列第一列十九人第二列同第三列三人共四十一人末行正书付礼二字不解
　　汉孔褒碑
　　碑今在孔庙额题八分汉故口【缺一字】州从事孔君之碑十字残阙特甚约廿行每行约三十字其中有字者廿四行余四五行无一字首云君讳褒字文礼孔子廿世之孙泰山都尉之元子及继徳前叶清和纯懿二十余字尚可读后俱不能成文矣今拾其笔画稍清者五十余字存之无年月可考　此碑不特欧赵洪诸家所无近日亭林南原摉罗颇广而俱未之及余得之行笥中并不知何自来也虽糢糊已甚然实仅有之物可不寳诸
　　魏公卿上尊号碑　　　　献帝延康元年
　　碑今在许州额题篆魏公卿将军上尊号奏九字碑式云文二十二行行四十九字先王及髙陵两武王三陛下皆平阙自陛下即位后十行刻于碑隂两陛下亦平阙释谓自造于华裔之后石理皴剥字迹晻昧今世所传多是前一叚尔合之碑式所云知以刻于碑隂故前后明灭不同也余所存即前叚较释原文已阙三分之一后叚更不可得矣
　　魏受禅碑　　　　　　　文帝黄初元年
　　碑亦在许州额题篆魏受禅表四字文二十二行行四十八字先皇及陛下五皇帝皆平阙余本较释原文约阙八十字
　　魏封孔羡碑　　　　　　文帝黄初元年
　　碑今在孔庙额题篆鲁孔子庙之碑六字文二十三行行四十二字制诏皇上圣皇及煌煌大魏皆别起曹丕四碑大飨余未之见释谓繁昌两碑自是一家良是乃独盛夸此碑而以为四碑之冠未必然也魏劝进受禅两碑匪特大小体式毫髪不爽而气味苍古絶无低昻自出一手无疑特受禅笔锋差瘦耳右军云之许下观梁鹄钟繇书顔平原以受禅为钟今虽未能定为谁氏要知非钟梁不能矣孔羡碑画肥重而防作意钩处尤无收拾如乃可哉等字殊不耐看直开史惟则粗俗一派与前二碑迥别即果如后题陈思王词梁鹄书亦鹄书最下者太乙乃云劝进苍劲而受禅方整与孔羡碑酷肖其为两人无疑吾不知何所见也
　　从来论八分者俱分汉唐余以为八分自汉止矣孔褒曹全乃东汉末年全碑秀润挺拔固自独步且出自近年锋鍜俱存尤为可爱褒碑已极糢糊余祗存其百十字而秀逸之至实不减曹其时去黄初不过二十余年今黄初三碑具在气味体格判若两途究而论之固不独孔羡碑也即劝进受禅亦何尝非唐人先声乎此固其时与运为之也否则宜官繇鹄辈林立一时追踪往哲讵遂不能耶故愚谓魏适以开唐断不可以继汉洪景伯之释娄彦发之字源虽末收魏晋一二家而止以汉石非无见也








　　分偶存卷上
<史部,目录类,金石之属,分隶偶存>
　　钦定四库全书
　　分偶存卷下
　　翰林院编修万经撰
　　古今分人姓氏
　　秦程邈字元岑下邽人始为衙县狱吏得罪始皇幽系云阳狱中覃思十年益大小篆方圆而为书三千字奏之始皇善之用为御史用其字以为人佐书故曰书【唐张懐瓘书断】　程君首创则规范焕于丹青十等中上上品【李嗣真书后品】
　　王次仲上谷人少有异志年及弱冠变苍颉旧文为今书秦始皇时官务繁多以次仲文简便于事竒而召之三徴不至始皇怒其不恭令槛车送之于道上化为大鸟出在车外翻然而去落一翮于斯山故其峯峦有大翮小翮之名矣【郦道元水经注　张懐瓘曰王愔云次仲建初中以草作楷法萧子良云灵帝时王次仲饰为八分二家俱言后汉而两帝不同或云后汉亦冇王次仲为上谷太守非上谷人　陶宗仪曰次仲与程邈同时増广书为八分或云东汉末人又云有二王次仲皆非也】　王次仲以楷字法局促遂引而伸之为八字之分故号八分【释适之金壶记】　上中十三人王次仲正及八分【韦续九品书人论】
　　后汉曹喜字仲则扶风平陵人章帝建初中为秘书郎篆之工收名天下【书断】　曹喜书如经论道人言不可絶【袁昻书评】
　　贾鲂和帝时人撰滂熹篇以苍颉为上篇训纂为中篇滂熹为下篇所谓三仓也皆用书写之法由兹遂广【书断】
　　张昶字文舒伯英季弟为黄门侍郎尤善章草书类伯英时人谓之亚圣极工八分又善【书断】　妙品八分九人张昶【同上】　文舒声劣于兄时云亚圣允为上之中【庾肩吾书品】　中上品七人张昶【书后品】　上中十三人张昶八分及草【韦续九品书人论】　华岳庙祠堂碑文汉张昶造自书之元帝又刋其二十余字二书有重名传于海内【水经注】
　　蔡邕字伯喈陈留圉人少博学建宁中拜郎中校书东观迁议郎熹平四年奏求正定六经文字灵帝许之邕乃自书册【一作丹】于碑使工镌刻立于太学门外碑始立观视及摹写者车乗日千余辆填塞街陌初平元年拜左郎将封髙乡侯着篆势【后汉书本传】　熹平四年邕与五官中郎将堂谿典【字子度颍川人为西鄂长】光禄大夫杨赐【字伯献震之孙宏农华隂人】谏议大夫马日防【字翁叔融之族子】议郎张训【字子儁济隂定陶人】韩説【字叔儒防稽山隂人】太史令单飏【字武宣山阳湖陆人】等正定六经文字【同上】　蔡文姬曰臣父造八分时神授笔法注云邕初入嵩山学书于石室中得素书八角垂芒写史籀李斯用笔势诵读三年遂通其理常居一室不寐恍然一客厥状甚异授以九势【蔡邕石室神授笔势】　邕善篆采曹喜真定宣父碑文犹传于世篆者师焉【羊欣采能书人名】　邕书骨气洞达爽爽如有神力【梁武书评】　神品八分一人蔡邕出世独立谁敢比肩【书断】　上中品七人蔡邕蔡公诸体惟有范巨卿碑风华艳丽古今冠絶【书后品　经按范巨卿碑魏明帝青龙三年任城县长薛君乡人翟循等所立中郎已殁于汉献帝初平三年嗣真谓为邕书谬甚至其藻鉴之不精洪适已讥之矣】伯喈三体八分二篆棨防弯弧星流电转纎逾植
　　发峻极层巘【窦臮述书赋】　上上十九人蔡邕篆八分【韦续九品书人论】
