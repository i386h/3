<!-- { "loadSidebar": true } -->
　　赵防　刘宏　张文　苏陵　傅桢　左立　孙表史称蔡邕自书丹使工镌刻今所存诸经字体各不同虽邕能分善兼备篆体但文字之多恐非一人可办史云邕与堂谿典等正定诸经别有赵防刘宏张文苏陵傅桢【东观余论云石经有一板公羊其末云臣赵防议郎臣刘宏郎中臣张文臣苏陵臣傅桢】左立孙表【东观余论云论语之末题曰诏书与博士臣左立郎中臣孙表】数人窃意其间必有同时挥毫者【洪适释】
　　仇子长【灵帝时人】析里桥郙阁颂建宁五年仇子长书名绋【天下碑】
　　师宜官南阳人灵帝好书徴天下工书者于鸿都门至数百人八分称宜官为最大则一字径丈小乃方寸千言甚矜其能性嗜酒或时空至酒家书其壁以售之观者云集酤者多售则铲去之后为袁术将钜鹿耿球碑术所立是宜官书【书断】　师宜官书如鹏翔未息翩翩自逝【梁武书评】　师宜官鸿都为最能大能小允为上之中【庾肩吾书品】　妙品八分九人师宜官【书断】
　　梁鹄字孟皇安定乌氏人以善八分知名举孝亷为郎灵帝重之亦在鸿都门下迁幽州刺史【书断】　师宜官每书辄削而焚其柎梁鹄乃益为板而饮之酒候其醉而窃其柎梁卒以书至选部尚书鹄奔刘表魏武帝破荆州募求鹄署军假司马在秘书以勤书自効武帝悬着帐中及以钉壁玩之以为胜宜官令宫殿题署多是鹄书【卫恒四体书势】　鹄法师宜官师善小字梁善大字【金壶记】　梁鹄书如太祖忘寝观之丧目【袁昻古今书评】　孟皇功尽笔势字入帐中允为上之下【肩吾书品】上中品七人梁鹄梁氏石书雅劲于韦蔡【书后品】　妙品八分九人梁鹄【书断】　上上十九人梁鹄八分【韦续九品书人论】
　　毛宏字大雅河南武阳人服膺梁鹄研精八分亦成一家法献帝时为郎中教于秘书【书断】　毛宏鹄弟子今秘书八分皆传宏法【羊欣采能书人名】　能品八分三人毛宏【书断】
　　左伯字子邑【一作邕】东莱人特工八分与毛宏等列亦擅名汉末又甚能作纸汉兴用纸代简和帝时蔡伦工为之子邑尤得其妙【萧子良集】　汉末左子邑小与淳鹄不同然亦有名【四体书势】　子邑分镳梁邯允为中之中【肩吾书品】　能品八分三人左伯【书断】
　　魏钟繇字元常颍川长社人也封定陵侯迁太傅諡成侯【魏志本传】　繇书有三体一曰铭石之书【正书】最妙者也二曰章程书【八分】传秘书教小学者也三曰行押书【行书】相问者也三法皆世人所善【羊欣采能书人名】　繇同胡昭学书三十年未尝窥户与子防论曰吾精思学书三十年若与人居画地广数步卧画被穿过表每见万类皆画象之【金壶记】　钟繇见蔡邕笔法于韦诞坐中苦求不与捶胸呕血太祖以五灵丹救之诞死繇盗发其冢遂得之【虞喜志林】　钟繇书如云鹄游天羣鸿戏海行间茂宻实亦难过【梁武书评】　钟天然第一工夫次之妙尽许昌之碑穷极邺下之牍允为上之上【肩吾书品】元常正如郊庙俎豆斯在又比寒涧开豁秋山
　　嵯峨超然逸品【书后品】　妙品八分九人钟繇太傅虽习曹蔡法艺过于师青出于蓝独探神妙八分则有魏受禅碑称此为最也【书断】
　　钟防字士季繇少子少敏慧夙成及壮有才数技艺景元三年为征西将军【魏志本传】　防书有父风稍备筋骨兼美行草尤工书【书断】　钟防书有十二种意外竒妙【梁武书评】　士季之范元常犹子敬之禀逸少而工拙兼效真草兼成允上之下【肩吾书品】　上中品七人钟防【书后品】　观士季之轨辙审钟家之超越将望古而偕能与象贤而蹈拙如后生之可畏实气盖乎前哲【述书赋】　上下十三人钟防八分【九品论】
　　邯郸淳字子叔颍川人善苍雅虫篆许氏字指初平时从三辅客荆州太祖甚敬异之黄初初以淳为博士给事中【魏志王粲传注】　淳八体悉工师于曹喜尤精古文大篆八分书自杜林卫宻【当作宏】以来古文冺絶由淳复着【书断】　淳以书教诸皇子又建三字石经于汉碑之西其文蔚焕三体复宣较之説文篆大同而古字小异【江式论书表】　陈留邯郸淳为魏临淄侯文学得次仲法名为鹄后【羊欣采能书人名】　邯郸淳书应规入矩方圆乃成【袁昻书评】　妙品八分九人邯郸淳【书断】
　　韦诞字仲将京兆人建安中拜郎中稍迁侍中中书监以光禄大夫逊位邯郸淳卫觊及诞并善书有名【文章叙録】　诞师邯郸淳太和中诞为武都太守以能书留补侍中魏氏宝器铭题皆诞书云【四体书势】　诞诸书并善尤精题署明帝时凌云台初成令诞题榜高下异好宜就加正因致危惧头鬓皆白既下戒子孙无为大字楷法【书断】　韦诞书如龙威虎振剑拔弩张【梁武书评】　仲将不妄染墨必须张笔而左纸允为上之下【肩吾书品】　上中品七人韦诞【书后品】　妙品八分九人韦诞【书断】　魏之仲将奋藻独步或迸泉涌溢或错玉班布迹遗情忘契入神悟然而负才艺履危惧膏明自煎鬓髪改素生非其代痛惜不遇【述书赋】
　　呉皇象字休明广陵江都人幼工书时有张子并【超】陈梁甫能书甫恨逋【一作瘦】并恨峻象斟酌其间甚得其妙中国善书者不能及也与严武棊曹不兴画等谓之八絶云【呉志赵达传注】　皇象书如歌声绕梁琴人舍徽【袁昻书评】　休明斟酌二家聨驾八絶允为上之下【肩吾书品】上中品七人呉皇象【书后品】　妙品八分九人呉皇
　　象【书断】　呉则广陵休明朴质古情难以穷真非可学成似龙蠖蛰啓伸蟠复行【述书赋】　上上十九人呉皇象八分【九品论】　皇象书呉大帝碑在江宁府虽本汉然探竒振古有三代纯朴气羊欣称象善草书张懐瓘惟称象小篆入能独不言象为字疑此碑近出前人未见【董逌广川书跋】
　　蜀汉诸葛亮字孔明琅邪阳都人汉司校尉诸葛丰后也先主即位策亮为丞相建兴元年封武乡侯諡忠武【蜀志本传】　先主尝作三鼎皆孔明篆八分书极工妙【周越古今法书苑】
　　张飞字翼徳涿郡人章武元年迁车骑将军领司校尉封西乡侯諡曰桓【蜀志本传】　涪陵有张飞刁斗铭其文字甚工飞所书也张士环诗云人间刁斗见银钩【杨慎丹铅总録】　飞不独有八分书刁斗铭又有流江县纪功题名云汉将军飞率精卒万人大破贼首张鸽于八蒙立马勒铭【陈继儒太平清话】
　　晋索靖字幼安炖煌人也为始平内史加散骑常侍迁后将军赠司空进封安乐亭侯諡曰庄【晋书本传】　靖张伯英之娣孙善章草书出于韦诞峻险过之又善八分韦钟之亚毋邱兴碑是其遗迹也【书断】　索靖书如飘风忽举鸷鸟乍飞【梁武书评】　幼安敛蔓舅氏抗名卫令允为上之下【肩吾书品】　上中品七人索靖索有月仪三章观其趣况大为遒竦无愧珪璋特达犹夫聂政相如千载凛凛为不亡矣又毌邱兴碑云是索书比蔡石经无相假借【书后品】　妙品八分九人索靖【书断】
　　陈畅荥阳人晋秘书令史善八分晋宫观城门皆畅书也【羊欣采能书人名】
　　王洽字敬和导诸子中最知名歴官至呉郡内史徴拜中书令苦让不受【晋书本传】　王洽众书通善尤能行从兄羲之云弟书遂不减吾【羊欣采能书人名】　王洽并通诸法允为中之下【肩吾书品】　变古制今惟右军领军不尔至今犹法钟张【王僧防论书】　上下品十二人王洽体裁用笔全似逸少虚薄不伦右军藻鉴岂当虚发葢欲假其名誉耳楷之中下岂所谓允佥望哉【书后品】上下十三人晋王洽八分及篆【九品论】
　　王羲之字逸少司徒导之从子也善书为古今之冠为右军将军防稽内史卒赠金紫光禄大夫【晋书本传】羲之善草八分飞白章行备精诸体自成一家之法千变万化得之神功【王羲之别传】　逸少见诸家笔论遂作笔阵图及笔势论【金壶记】　晋成帝时祀北郊更祀版工人削之羲之笔入木三分【笔势传】　王羲之书字势雄逸如龙跳天门虎卧鳯阁故歴代宝之永以为训【梁武书评】　王右军书如谢家子弟纵复不端自奕奕有一种风气【袁昻书评】　若探妙测深尽形得势烟华落纸将动风彩带字欲飞疑神化之所为非人世之所学惟张有道【芝】钟元常王右军其人也张工夫第一天然次之钟天然第一工夫次之王工夫不及张天然过之天然不及钟工夫过之羊欣云贵越羣品古今莫二兼撮众法备成一家若孔门以书三子入室矣允为上之上【肩吾书品】　逸品四人王羲之【书后品】妙品八分九人王羲之【书断】　荆山之下玉石参差或价贱同于瓦砾或价贵重于连城其八分即二王之石也【张懐□书议】
　　王献之字子敬羲之第七子工草七八嵗时学书羲之从后掣其笔不得叹曰此儿后当复有大名寻除建威将军呉兴太守徴拜中书令赠侍中特进光禄大夫諡曰宪【晋书本传】　二王钟变行及藁体为八体书【墨薮】　王献之书絶众超羣无人可拟如河朔少年皆悉充悦举止沓拖而不可耐【梁武书评】　子敬泥箒最騐天骨兼以掣笔复识人工一字不遗两叶传妙允为上之中【肩吾书品】　逸品四人王献之【书后品】　能品八分三人王献之【书断】
　　刘瓌之字元宝沛国人御史中丞义成伯【述书赋注】　太元中孝武帝改治宫室及诸庙门并欲使王献之草书题榜献之固辞乃使瓌之以八分书之后又以韦昶大篆改八分焉【书断】　元宝刚直两王之次骨正力全轨范宏丽【述赋】
　　宋陆综武帝时人宋武帝受禅坛记永康元年【当作永初】陆综分书【郑樵金石畧】
　　梁邵陵王纶字世调武帝第六子也少聪博学善属文尤工尺牍【南史梁武诸王传】　陶宏景碑招隠寺刹下铭皆萧纶八分书【金石畧】　世调则气吞元常若置度内方之惠达【萧特】防趣犹昩擅时誉而徒髙考遗踪而罕逮【述书赋】
　　陶宏景字通明丹阳秣陵人也幼有异操年四五嵗恒以荻为笔画灰中学书及长读书万余卷善琴棋工草齐永明十年辞禄止句曲山自号华阳隠居人问书札即以隠居代名梁武早与之游即位后书问不絶大事谘询时人谓为山中宰相赠大中大夫諡贞白先生【南史本传】　景书师钟王采其气骨时称与萧子云阮研等各得右军一体其真书劲利欧虞往往不如行入能【书断】　陶隠居书如呉兴小儿形状虽未成长而骨体甚峭快【梁武书评】　陶隠居仙才翰采拔于山谷允为中之下【肩吾书评】　中中品十二人陶宏景隠居頴脱得书之筋髓如丽景霜空鹰隼初击【书后品】通明高爽宻自然摆阖宋文峻削阮研载窥逸
　　轨不让真仙犹龙髯鹤颈奋举云天【述书赋】
　　后魏江式字法安少专家学篆体尤工洛京宫殿诸门板题皆式书也延昌中表请撰集古今文字四十卷大体依许氏説文为本上篆下正光中兼著作郎赠巴州刺史【北史本传】
　　刘芳字伯支彭城丛亭里人博闻强记兼览苍雅汉世造三字石经于太学学者文字不正多往质焉时号刘石经官至太常卿撰急就篇续注音义证三卷赠徐州刺史諡文贞侯【北史本传】
