<!-- { "loadSidebar": true } -->
　　钦定四库全书　　　　　史部十四
　　求古録　　　　　　　　目录类二【金石之属】提要
　　【臣】等谨案求古録一卷
　　国朝顾炎武撰炎武有左传杜解补正已著录炎武性好逺游足迹几徧天下搜金石之文手自抄纂凡已见方志者不録现有拓本者不録近代文集尚存者不录上自汉曹全碑下至明健文霍山碑共得五十五种毎刻必载全文葢用洪适释之例仍皆志其地理攷其建立之由古字篆一一注释其中官职年月多可与正史相叅如茶荼准准张弡等字亦可以补正字书之讹炎武别有金石文字记但载跋尾不若此编之详明也惟曹全碑题中平二年十月丙辰造以后汉书考之灵帝本纪是年十月有庚寅距丙辰前二十六日天文志是年十月有癸亥距丙辰后七日其间不得有丙辰颇疑是碑之伪据潜硏堂金石文跋尾以长厯推之始知是年十月丙申朔丙辰为月之二十一日癸亥为月之二十八日实无庚寅倂证以谯敏碑称中平二年三月九日戊寅灵帝本纪及五行志并称中平三年五月壬辰晦干支日数一一相符乃本纪之误非碑之伪炎武犹未及详辨是则考证之偶踈耳乾隆四十六年二月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀




　　求古録原序
　　予自少时即好求访古人金石之文而犹不甚解及读欧阳公集古録乃知其事多与史书相证明可以补阙正譌殆不但词翰之工而已比二十年间周游天下所至名山巨镇祠庙伽蓝之迹无不搜寻登危峰探窈壑扪落石履荒榛伐頽垣畚朽壌其可读者必手自抄録得一文为前人所未见者辄喜而不寐念古人遗刻且日逺日湮后之人未必如予即如予而数十百年之后又当磨灭防许又欧阳赵氏二録仅有其目而不着其文良以巻帙浩繁难以尽载而好古之君子不无遗憾乃取箧中所得重为删正去其大半择可传者録之以贻诸后人其髙文大篇已见于方志者不録碑刻之摹拓而传于世者不録近代词人之作多有文集者不録在乎阐幽表微备史乗之遗存前古之制然以布衣之贱出无仆马往往懐毫防墨踯躅于山林猿鸟之间而北方之人鲜能识字其或限于闻见窘于日力而山髙水深为登涉之所不及者即所至之地亦岂无挂漏又望后人之同此好者继我而録之也昆山顾炎武序













　　求古録原序
　　钦定四库全书
　　求古録　　　　　　　昆山　顾炎武　撰唐景云二年勅
　　景云二年六月二十三日皇帝敬慿太清观道士杨太希于名山所烧香供养惟灵蕴秘凝真含幽综妙类髙旻之亭育同覆载之陶钧蓄泄烟云蔽亏日月五枝标秀八桂流芳翠岭万防青溪千刃【古仞刃两字通用魏横海将军吕君碑仞字作刃】蜺裳戾止恒为碧落之庭鹤驾来游即是玉京之域百祥覃于逺迩五福被于黎元往帝所以驰心前王由其载想朕恭膺寳位嗣守昌图恐百姓之不寜虑八方之未泰式陈香荐用表深寔冀明灵降兹休祉所愿从今己后浃防常安朕躬男女六姻永保如山之夀国朝官寮万姓同符击壌之欢鱼鸟遂性于飞沈夷狄归心于邉徼实希灵鉴用副翘诚今因链师遣此不悉右唐岱岳观碑文之一泰山之东南麓王母池有唐岱岳观今存茅屋三楹土人称为老君堂其前有碑二髙八尺许上施石葢合而束之其字每面作四五层每层文一首或二首皆唐时建醮造像之记周环读之得显庆六年一首仪凤三年一首天授二年一首万嵗通天二年一首圣厯元年一首久视二年一首长安元年一首四年二首神龙元年一首景龙元年一首三年一首景云二年二首开元八年一首大厯七年一首建中元年一首其空处又有唐代人题名书法不一东侧面有诗一首其下题名西侧面题名亦有诗一首中二侧面皆无字唐碑存于防山者唯此及宗泰山铭苏颋东封朝觐颂二文皆磨厓刻于山上而此碑在山下以小而双束故不仆书非名笔故摹拓者少而独完至今因叹唐时六帝一后修斋建醮凡二十许共此二碑亦异乎近代之每嵗一碑以劳人而灾石者矣但不知赵徳甫金石録何以不收恐古人碑记失传者正多耳碑下为积土所壅予来游数四最后募人发地二尺下而观之乃得其全文而此敕文辞藻斐然固予之所亟録而传者也其记及诗及题名各载其一
　　景龙三年记
　　大唐景龙三年嵗次己酉三月戊午朔十九日景子奉勅令虢州龙兴观主杜太素蒲州丹崖观监斋吕皓仙京景龙观大徳曹正一等三人于此泰山岱岳观建金箓大斋报赛前恩追济兖等州大徳四十九人七日七夜转经行道设河图大醮更祈后福以申告请七日之中遂呈四瑞白鹤腾辉拂霞庄而矫色黄云覆彩映岩穴以通光丝雨飞祯家示九年之蓄乌曦抱戴夀延千载之君纪时日于青郊勒竒工于翠琰夹纻像一铺十一事二圣本命镇彩修造
　　右唐岱岳观碑文之一唐讳丙改丙为景二圣中宗及韦后也
　　博城县令诗
　　早春陪勅使麻先生祭岳　守博城县令马【阙】
　　我皇盛文物道化□埊先鞭挞走神鬼玉帛礼山川忽下州使来游紫洞前青羊得处所白鹤【阙】时年防恳飞龙记昭彰化鸟篇【阙】风半山水【阙】气緫云烟光抱升中□霞明五色□山横翠微外室在緑潭邉缇幕灰□□焚林火欲然□光着草树春色换山泉伊水来何□嵩岩去几千山疑小□下是防神仙叶令乗鳬入浮丘驾鹤旋麻姑几□嵗三见海成田
　　右在岱岳观碑东侧面其文剥蚀不全久视二年记所称神都青元观主麻慈力即其人也武后遣之至观修醮神都即东都故有伊水嵩岩之句
　　又按碑凡大周年者天作□地作埊人作圣作□年作□月作□亦作日作□授作□初作□唯字无可考疑是应字凡数字作壹贰叁肆捌玖等字皆武后所改及自制字其□厯年记有云设金箓寳斋河图大醮桼□桼古七字太经攡曰运诸桼政棿曰棿拟之二桼方言曰吴有桼娥之台是也后人不知妄于左傍添凿三浅而大又稍偏知非一笔唐碑书七字亦有作漆者后又省笔作防册府元龟载唐宗先天二年三月癸巳诏制勅表状书奏牋牒年月等数作一十二十三十四十字是知前此皆王圆题名借壹贰等字矣不知其始于何年也
　　淄州刺史王圆山人王昌宇大厯十四年二月廿七日同登泰岳时真君道士卜皓然万嵗道士郭紫微各携荼药相候于廻马岭同【阙】于王母池登临之兴无所不至
　　右唐岱岳观碑题名之一此碑有开元十九年二十年建中元年贞元十四年题名都督兖州诸军事任要行博城县丞公孙杲二诗俱不工不録此碑前文从右方起后诗并题名或从右方起或从左方起每层髙下多寡参错不一以文意笔法求之乃可辨其起讫凡唐人纪游题名皆就旧碑之隂及两旁书之前人已题后人即于空处揷入大小髙下俱无定凖宋初亦然自大中祥符以后题名者乃别求一石刻书字体始得舒纵亦不与旧又相乱然石小易于搬取故题名愈多而存者愈少今之沟渠碾磨之间皆是物矣此碑西侧面又有宋政和甲午题名一条
　　又按荼荈之荼与荼苦之荼本是一字古时未分麻韵荼荈字亦只读为徒东汉以下乃音宅加反而加字音居何反犹在歌戈韵梁以下始有今音可见唐时字体尚未变尔雅槚苦荼广韵九麻中有荼字又有茶字注曰俗是也又任要题名曰贞元十四年正月十一日立春祭岳遂登太平顶宿其年十二月廿一日立春再来致祭荼宴于兹曰荼宴者葢唐时祭毕犹不用酒今不然矣
　　宋董元康题名
　　长清董元康权宰奉髙挈家游瑶池馆观元功弟题字怆然久之政和四年七月二十一日质贽侍行
　　右小石刻在岱岳观予既録唐碑往还数四道士谓予曰昨发地得石刻二请观之其文亦可采同附焉下题因此
　　盛勋题名
　　政和戊戌仲夏二十九日被防决狱恭谒祠下飰此转运判官盛勋公达题男志修侍行
　　右小石刻在岱岳观戊戌乃政和八年其年十一月己酉朔改元重和曰决狱者谳而决之古无仲夏斩决之事也
　　宋真宗广生帝君讃
　　若夫典治乔岳表正灵祗司生发于东方仿聪明于上帝宜乎名冠仙籍徳被蒸民飨祀典于萧芗镂徽称于金石者也属以防修封礼恭答神庥荐显号以致诚述斯文而颂美讃曰
　　节彼岱宗奠兹东土生育之地灵仙之府爰有髙真允司明命至神不测防诚斯应茂实克昭储祥是繄式奉嘉名用伸精意
　　大中祥符元年十月二十七日御书院奉勅模勒刻石右碑在泰山南麓青帝观中宋真宗御制广生帝君讃并序其文及篆额皆御书青帝即礼记月令所谓其帝太皥而史记封禅书秦宣公作宻畤于渭南祭青帝者也夫帝者一而已矣易传曰帝出乎震齐乎巽相见乎离致役乎坤说言乎兊战乎干劳乎坎成言乎艮是周流于四时八卦之中而其为帝者一也家语载孔子之言曰丘也问诸老耼曰天有五行水火金木土分时化育以成万物其神谓之五帝古之王者易代而改号取法五行五行更王终始相生亦象其义故其生为明王者死而配五行是以太皥配木炎帝配火黄帝配土少皥配金颛顼配水于是有五天帝五人帝之説汉儒因之遂立感生帝之名谓帝王者先祖皆感太微五帝之精以生郑康成述春秋纬説苍帝灵威仰赤帝赤熛怒黄帝含枢纽白帝白招拒黒帝叶光纪则王子雍诸儒所排駮而后世虽存五帝之祀亦不遵用其名者也岂若易传之言简而当哉若真宗之事又所不足论云
　　加青帝懿号诏
　　勅中书门下名岳配天乃众山之推长盛徳在木实品物之资生唯真宰之斯存葢灵篇之攸纪青帝真君职司煦育道叶冲虚賛化于髙明庇羣生于溥率真祠夙建方志可征属严驾以时巡爰秘封之成礼式瞻神馆冀笃防休祗举典章载扬懿美奉徽名而昭荐旌徳于无方用表钦崇永绥福祉宜尊懿号曰青帝广生帝君观宇特加修饰故兹诏示想宜知悉
　　大中祥符元年十月二十五日下
　　御祝文
　　大中祥符元年嵗次戊申十一月戊午朔四日辛酉崇文广武圣明仁孝皇帝谨遣尚书兵部员外郎邵告于青帝广生帝君伏以峻功不宰诞彰隂隲之仁神化无方实主发生之宇惟髙真之攸馆奠乔岳之灵区属以祗奉元符躬陈大报仰繄景贶克举上仪式昭【阙】之称以表钦崇之礼合申致告用逹防诚谨告
　　右共一碑前刻序讃大字后刻诏祝文字稍小
　　升元观牒
　　尚书省牒准泰寜军奉符县升元观【右第一行】
　　泰寜军状据兖州仪曹椽兼兵曹娄寅亮状称契勘兖州奉符县泰山之下有古洞天周三十里名曰三宫空洞之天载石图经是实即目宫观并无名额却有建封院一所逼连岳庙之后殿屋完偹田产颇多只一村僧占据住持任从民间安攅丘墓秽恶不蠲深虑触凟真仙不便欲乞偹申朝廷改为道观州司看详本院委合改充前件洞天道观伏候指挥【右小字】
　　牒奉勅宜赐升元观为额牒至准勅故牒【右大字草书】起复太中大夫守左丞王　□
　　特进少宰　□
　　起复少保太宰　□
　　太师鲁国公　不押【右字畧小真书】
　　政和八年六月十四日牒【右末一行】
　　政和八年闰九月二十一日袭庆府管内都道正兼权措置知升元观事洞元大师赐紫道士李冲寂立石【右左方之下】
