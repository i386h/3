<!-- { "loadSidebar": true } -->
　　右碑在泰山东南麓升元观其大字草书甚遒劲不知何人笔録之以见当日牒文之式考宋史娄寅亮传但云政和二年进士为上虞丞不言厯官兖州亦可以此碑补史之阙其曰太师鲁国公则蔡京也
　　普照寺有金大定五年牒碑长春观有元丁亥年牒碑其式畧同金元碑并有印曰尚书礼部之印即今通行大篆文不用女直蒙古字
　　后唐防福院牒
　　中书门下宣赐防福禅院产业地土【右第一行】
　　【第二行起开载地土数目不俱録】
　　右付防福禅院准此【此一行在数目之后】
　　长兴四年九月二十三日牒【中书门下之印在二十三字上】枢宻使检校太傅平章事驸马都尉赵【前印】
　　枢宻使检校太傅平章事范【前印】
　　枢宻使检校太傅平章事范【前印又加一印在使字上】中书门下牒防福禅院
　　右碑在今泰安州城内防福寺此牒无押而每人各用一印两枢宻使赵延夀范延光并见五代史又今官府文移准字本当作凖相传以为宋宼莱公作相日避其名改之今据后唐时牒己用准字则知此字自取省笔之便不始莱公也广韵二字并收准字下注曰俗然庄子平中准管子懐防与准钩准防文子放准循防皆用此字碑下层有伪齐阜昌二年二月初二日给戸案不録
　　宋范致君题名
　　武夷范致君久慕仙风自楚之鲁遂登泰山以望八极之表有宋大观元年正月廿三日记于是碑
　　右小石刻在泰山南麓后土庙
　　钱伯言题
　　宣和己亥九月廿四日面奉玉音至奉符催视岳祠后一月伯言至自兖明日具香烛以告上防而罢醮于防真宫独登瑞云亭早饭于行馆遂同令宼庠丞吕光问祠官曹钦承莱芜令韩僖道士苏彦弼谒岱岳观留连池上复自金母洞过青帝观观文僖丞相遗刻遂游白龙潭奠御苑玉芽于水中爱其泉石之胜廼相与防杖散步还过鸡笼峰始复有舆躬走社首山视禅坛访遗迹晚入乾元观小饮翠隂亭而归知袭庆军府事钱伯言题
　　右碑旧在宋天书观后人移之州城内岳庙中西墀古松下行书大径寸余
　　唐景龙观钟铭
　　原夫一凝真含紫虚而构极三清蕴秘控碧落而崇因虽大道无为济物归于善贷而妙门有敎灭咎在于希声景龙观者中宗孝和皇帝之所造也曽城冩质阆苑图形但名在骞林而韵停钟簴朕翘情八素缔想九命彼鼔延铸斯无射考虞倕之懿法得晋旷之宏规广召鲸工逺徴鳬匠耶溪集寳丽壑收珍警风雨之晨节昏明之候飞廉扇炭屏翳营鑪翥鹤呈姿蹲熋法状角而不震侈而克扬庶其晓散灵音镇入鹓鸾之殿夕腾仙韵恒流鳷鹊之闱聋俗聴而咸痊迷方闻而永悟洪钧式啓寳字攸镌其铭曰紫宸御厯青元树因倾岩集寳竭府收珍杜夔律应张永规陈形包九乳仪超万钧上资七庙傍延兆人风严韵急霜重音新自兹千嵗从今亿春悬玉京而荐福侣铜史而司辰
　　景云二年太嵗辛亥金九月癸酉金朔一十五日丁亥土铸成
　　白龙池宋人题名
　　内供奉官李舜举被命祷祀帝岳奉香胜槩于夀圣节日先欵青帝宫次询白龙潭治平四年题【下云书吏李恭从行葢此字即恭之笔】
　　兖守刘兖奉诏祈雪于岱宗登絶顶翌日谒白龙池之祠元祐丁卯孟春初四日奉符令林防题【大字】
　　贯道建栏于此以便逰者元祐丁卯正月八日【大字】范阳正辅再游同鲁国景元符丁丑三月廿六日元符庚辰七月晦赵习之徐安国弟居仁孙正仲同游【大字】
　　皇甫偁徐端朝孙幯同游建中靖国元年三【阙】　　日题
　　奉符令李珪因捕蝗恭谒白龙祠男彚侍行崇寜壬午孟春初七日诚中君实徳升崇寜二年八月廿六日自王母池来访此
　　董元康政和甲午重九日携家来游执贽贲侍行自恭观元康兄留字正和乙未孟春二十日
　　莆阳陈国瑞子玉恭谒白龙池祠俯洞酌泉小憇而迈政和丁酉夏前二日【大字】
　　姜子正子方李晋道刘言可刁文叔同来庚子四月李显道张公美王仲与张去尘庚子孟夏十九日游池上鄄城李僓弟倰侄赣随侍游此癸卯孟春廿八日张子观水于池十三年春三月【篆书大字无年号按宋朝纪无有至十三年者若曰金元又不合一代全无题名止此一人也】
　　右在岳西傲来峰下白龙池壁上平广计二十余丈书曰龙潭曰白龙池并大字其旁皆宋人题名尚未刓缺録之得十五首其文略无重复自治平迄宣和六十年间人名字亦可以想见当日太平之盛而金元以降洊遭兵火名山奥区委之榛莽无复有题名者矣
　　张子观水于池篆书张字作弡按刘原父弡仲铭释弡为张以为张仲之器欧阳永叔从之赵明诚金石録疑之黄长睿东观余论则云弡其勿反非张字考之玉篇信然此云弡子则为张子无疑葢宋人之好竒者据原父永叔所定之字而用之耳
　　灵岩寺宋李廸诗
　　大丞相文定公游灵岩诗
　　灵岩山势异金地景难穷塔影遮层汉钟声落半空千峰罗雉堞【山如城壁之状】万仞耸屏风飞鹤来清窦【有双鹤泉】刳鱼挂古桐名曾参四絶封合亚三公势澈河堧逺行差岳镇雄僊闾隣峻极月观伴穹崇邃洞连蓬岛重峦凿梵宫【山面有证明功徳嵌】望应销俗虑登喜出尘笼献夀嵩衡并分茅岱岳同艮方标出震午位对升中岚滴晴烟碧崖铺夕照红巍峩齐太华竒胜敌崆峒链句供诗客模真怯画工天孙分怪状神化结全功吟赏慵回首林泉兴愈隆
　　先丞相天圣间尝留诗寺壁后主僧刻石逮今嵗久字画刓缺因命工再刋石绍圣五年三月中澣日侄曾孙新滑州白马县主簿李侃敬书
　　右小石刻在济南府长清县灵岩山寺中其山距府九十里南接泰山北带龙洞齐乗以为疑即水经之玉符山而魏书所云朗公谷者在其东南自前代称为胜境宋金元题字最多予至则当兵火之后纵横偃踣委之荆棘瓦砾之中然犹得唐一金得四十余元以后不能悉数唐刻为天寳十一载造舎利函记文不工不足録而宋刻年月序次以此首按史李廸諡文定前后三知兖州其再任乃仁宗天圣中也
　　滕涉诗
　　天圣戊辰嵗七月奉诏解青印社归阙粤十四日道出鲁经灵岩之山灵岩古地也山经地志颇载竒胜因饬驾游于是于时金火交胜天宇如灼周览未卒顿获清凉葢古之君子登名山览絶景思有以不忘者矧今相国陇西公复题名于壁余因命笔以继君子之行兼记嵗月而已　行右谏议大夫前知青州军州事滕涉山半旧招提扪萝蹑石梯佳名表四絶胜境出三齐殿古烟霞窟庭深桂栢蹊岳灵分地界云险接天霓香篆清风袅松廊翠巘低飞尘无路入幽鸟隔岩啼梦破泉声急飘凉竹韵凄微阳生顶上残月落峰西暂到犹尘虑长居信觉迷致君功业就向此卜幽栖
　　祖无择诗
　　寺有四絶一曰灵岩余以赴官获兹税鞅因赋拙句用志其行　新通守济南祖无择
　　尝想灵踪得道难因回征辔此盘桓松风逗磬僧斋冷石水环堂客梦寒圣作俨同尧典布【寺有偃葢松白寉泉及大宋皇帝御制御书】古碑犹是魏朝刋最怜山色当楼好欲去重来一凭栏
　　景祐五年十月廿三日
　　范知章题名
　　髙平范知章希圣公量饯弟敏求赴官相台太原王广渊同来题
　　治平四年十月二十日寺主赐紫广化大师记
　　孔舜思诗
　　题灵岩寺　尚书职方郎中通判齐州孔舜思
　　忽从平地出尘笼亲到诸天释梵宫却悟冗官长役物争如大士日谈空山横青壁千层合泉迸丹崖一线通幽鸟静啼人外境疎钟不堕世间风目无可欲猿猱伏心絶微尘冰鉴融自恨无縁陪宴坐它生愿效种松翁熈寜九年丙辰十月【阙】日住持法赐紫沙门吕立石
　　张防宗诗
　　留题赠灵岩鉴公禅师　守秘书丞分司南京张防宗人中令徳居髙地天下精蓝占好山四絶名标清世上十方僧聚白云间二龙珠照看经静【寺僧谓余曰此寺尝有识者曰二龙玩珠势也】双鹤泉供洗钵闲早晚利荣缰锁脱性通三教扣禅闗
　　丁巳三月二十七日
　　鲜于侁诗
　　留题灵岩寺七言一首兼简载师长老　鲜于侁马烦棰防车驰毂终嵗尘劳常碌碌喜闻岩寺并山中路转清溪入幽谷乍行山口疑洞天穷深一上翻平田千层台殿隠林木四面石壁生云烟山僧迎门笑相揖为语祖师存往迹屈指于今八百年已在西来逹摩前鹤鸣飞止黄金地锡杖涌起清凉泉境称四絶名天下天台石桥乃其亚千峰不改嵗时寒一水最怜秋月夜半生游学颇艰辛且向空山老此身也知方丈安禅处解笑东西南北人
　　元丰二年正月五日住持传法赐紫守载立石
　　寃亭卞诗
　　留题灵岩古诗十韵　寃亭卞【卞字下缺石一角】屈指数四絶四絶中最优此景冠天下不独竒东州夜月透岩白乱云和雨收甘泉防山腹圣日穿崖头大暑不知夏爽气常如秋风髙松子落天外钟声浮祖师生朗石古殿名般舟人巧不可至天意何所留老僧笑相语此事常穷求移出蓬莱岛待吾仙子游
　　元祐庚午三月二十八日东武王璞书
　　蔡安持诗
　　四絶之中处最先山围宫殿锁云烟当年鹤驭归何处世上犹传锡杖泉
　　元祐壬申十月中澣睢阳蔡安持资中题
　　杜钦况诗
　　灵岩行　杜钦况
　　山廻路疑絶林深秘岩扃凿翠出金碧开轩列云屏希有昔成道久矣斯岩灵法定卧苍壁白日穿空明金威指泉窦一鉴秋寒澄定水供言众不缩亦不盈如公禅宗秀于世本无营聊为出山云乗风任纵横坐令多寳藏百神转雷霆夜月啸雕虎玉匣开晶荧笑指八解池外流中不倾何必空山雷始悟物我情
　　宣和六年三月廿七日书
　　王渊题名
　　方渠王渊几道缘职事访如师和尚徧观灵岩胜迹当日廻厯下
　　宣和己巳六月十二日书
　　金王珩诗
　　廵按诣灵岩名利礼佛焚香憇坐于超然亭览堂头琛公佳制谩继严韵　山东路提刑王珩
　　钟山英秀草堂灵林下相逢话愈清闻道谋身宜勇退得闲何必待功成
　　明昌五年十月十五日上方灵岩禅寺住持传法沙门广身立石
　　路伯达诗
　　琛公堂头和尚有题超然亭颂因次其韵　冀州节使路伯达
　　六合空明现此亭本来无垢物华清客来便与团栾坐万偈何妨信手成
　　明昌五年十二月十五日上方灵岩禅寺住持沙门广琛立石
　　元傅亭诗
　　至正乙未秋九月因公赴山东游灵岩禅寺
　　秋晚登临上岱宗扶笻来此谒崆峒闲云送雨过深洞老鹤将雏度逺空白石清泉心未了黄花红叶思无穷携书归隐知何日坐想游山入梦中
　　灵岩山房防同年长清县尹张君徳昭不遇
　　慈恩塔上题名后京国分携十四年梦想故人诗句里坐防黄菊酒杯邉停云霭霭秋容淡落叶萧萧客恨偏独倚禅房重搔首又鞭归骑过前川
　　丙申春三月海岳降御香回重游灵岩次题明叔诗韵石径穿云雨意凉乗轺重过老僧房门前古栢凝新翠岩畔幽深散异香鹤舞双泉春水緑龙归深洞暮山苍禅僧久已无拘碍笑我狂游去逺方
　　前进士应奉翰林文字承事郎同知制诰兼国史院编修官傅亭题时弟益男文炳侍行云
