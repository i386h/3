<!-- { "loadSidebar": true } -->
　　君讳全字景完敦煌效谷人也其先葢周之胄武王秉干之机剪伐殷商既定尔勲福禄攸同封弟叔振铎于曹国因氏焉秦汉之际曹参夹辅王室世宗廓土斥境子孙迁于雍州之郊分止右扶风或在安定或处武都或家陇西或居炖煌枝分叶布所在为雄君髙祖父敏举孝廉武威长史巴郡朐忍令张掖居延都尉曾祖父述孝廉谒者金城长史夏阳令蜀郡西部都尉祖父凤孝廉张掖属国都尉丞右扶风隃麋侯相金城西部都尉北地太守父琫少贯名州郡不幸早世是以位不副徳君童龀好学甄极毖纬无文不综贤孝之性根生于心收养季祖母供事继母先意承志存亡之敬礼无遗阙是以乡人为之谚曰重亲致欢曹景完易世载徳不陨其名及其从政清拟夷齐直慕史鱼歴郡右职上计掾史仍辟凉州常为治中别驾纪纲万里朱紫不谬出典诸郡弹枉纠邪贪暴洗心同僚服徳逺近惮威建寕二年举孝廉除郎中拜西域戊部司马时疏勒国王和徳弑父簒位不供职贡君兴师征讨有吮脓之仁分醪之惠攻城野谋若涌泉威牟诸贲和徳面归死还师振旅诸国礼遗且二百万悉以簿官迁右扶风槐里令遭同产弟忧弃官续遇禁罔潜隠家巷七年光和六年复举孝廉七年三月除郎中拜酒泉禄福长訞贼张角起兵幽冀兖豫荆同时并动而县民郭家等复造逆乱燔烧城寺万民骚扰人懐不安三郡告急羽檄仍至于时圣主谘诹羣僚咸曰君哉转拜郃阳令收合余烬芟夷残迸絶其本根遴访故老商量儁艾王敞王毕等恤民之要存慰髙年抚育鳏寡以家钱籴米粟赐癃盲大女挑婓等合匕首药神明膏亲至离亭部吏王宰程横等赋与有疾者咸蒙瘳快惠政之流甚于置邮百姓襁负反者如云戢治廧屋市肆列陈风雨时节嵗获丰年农夫织妇百工戴恩县前以河平元年遭白茅谷水灾害退于戌亥之间兴造城郭是后旧姓及脩身之士官位不登君乃闵缙绅之徒不济开南寺门承望华岳乡明而治庶使学者李儒栾规程寅等各获人爵之报廓广聴事官舎廷曹廊阁升降揖譲朝觐之阶费不出民役不干时门下掾王敞録事掾王毕主簿王歴户曹掾秦尚功曹史王颛等嘉慕奚斯考甫之美乃共刋石纪功其辞曰
　　懿明后徳义章贡王庭征鬼方威布列安殊荒还师旅临槐里感孔懐赴防纪嗟逆贼燔城市特受命理残圯芟不臣寜黔首缮官寺开南门阙嵳峩望华山乡明治惠沾渥吏乐政人给足君髙升极鼎足
　　中平二年十月丙辰造
　　宋神宗诗
　　赐彦博【彦字上用御书之寳】
　　四纪忠劳着三朝闻望隆享兹难老祉报在不言功富矣勲弥大居焉貌甚冲西都旧士女白首瞻公
　　文潞公记
　　御赐诗记
　　元丰三年季秋皇帝行大飨之礼于明堂臣方守魏被召侍祠大礼庆成后四日特蒙制恩进位太尉保厘洛郊臣犬马之年七十有五前此累年章十数上以求致仕圣慈俯怜旧物曲念老臣皆未之许今复优进公位俾守别都自顾衰残非敢充当俯伏辞逊至于再三讫不获命乃以闰月二十三日陛辞翌日出都仍赐宴于琼林苑悉以二府大臣押伴既又临遣中使内出寳器俾釂天醴以极鱼藻之乐及赐御诗以宠其行臣伏思防厚恩荷殊渥自近世逮本朝来未有其比则有弼臣惇奉诏作序事义详矣臣虽穷极语言不能尽意惟知负戴天地生成之徳感极而继之以泣防惟陛下聪明睿智焕乎有文帝庸作歌光绍前典伏自临御以来十有四载而英韶之韵云汉之章百执愿闻万物思覩者久矣曾未之得夫何老臣首防天赐至荣至幸超絶等伦始在都门则已布传于宫省寻抵洛宅又得珍示于吏民是用图金刻石以永其传将与日月齐明天地同久复使臣之子子孙孙相继率
　　励保之守之亦克永世至于老臣为不朽矣元丰四年正月三日河东节度管内观察处置等使守太尉开府仪同三司行太原尹判河南府事西京留守司公事兼畿内劝农使上柱国潞国公食邑二万三千六百尸食实封一万一百户臣文彦博谨记
　　金王庭筠诗
　　帝遣名山防此邦千家瑟瑟嵌西窻山僧乞与山前地招客先开四十双【四十字作卌　四畆为双辍耕録】挂镜台西挂玉龙半山飞雪舞天风寒云直上三千尺人道髙欢避暑宫
　　王母祠东古佛堂人传栋宇自隋唐年深寺废无僧住满谷西风栗叶黄
　　手拄一条青玉杖真成日挂百钱游夕阳欲下山更好深林无人不可留
　　右在汾州府学宫凡四通其未云黄华老人王庭筠行草四诗刻石于汾之学宫者殆五百年矣嵗久石泐字画漫漶嘉靖乙丑之秋分守左参政余姚宋公岳省览咨惜令州守王大经同知赵崇儒别砻石四靣以新安儒生程本模勒判官杨守公经理刻成仍増置一庭贮之庭筠书号称墨妙几废之余逢此翻缮焕若神明顿还旧观矣郡人孔天允记
　　志云黄华老人王庭筠字子瑞金大定十六年进士官至翰林修撰尝买田林虑读书黄华山寺因自号焉父遵古为汾州观察使判官省亲至此行书诗石二面史称书法学米元章端雅过之
　　司马公祠堂诗
　　司马晋州待制哀辞　太常博士通判延州军州事马端
　　志古流难合谈髙道自明风波直恩分【公为郡牧倅当曽之迁也人以公始尝坚辞其辟当自为辨公恻然谢曰今日正宜从其行也卒不以辨识者韪之】鍼石尽交情【公与人交必尽规諌始若不胜其言退则敦义弥笃】譲节蒙知厚【公在凤翔日被召知谏院公力辞之自是深简上心焉】华班絶绮荣【公生平特立至为侍从皆出宸选】贱生懐感遇当路假晶荧【端辱公以八使慰荐遂蒙改官】累次青油幕【端在益昌及岐下皆预賔席】中闲白玉京吏文容议缓【端在幕府每奉公议特被优假】邦事卹言轻【戊寅年端輙奏疏论事公时在京师尝见悯孤直】自此嗟流梗何期苦见兵【是嵗别公出宰郾城明年移倅邉郡】塞垣心易动漳浦信弥惊【今春得三堂信知公属疾】玉蘂悲无騐金台望忽倾嵗防云惨淡天迥泪纵横世有真忠亮今亡至直清旧僚知葬日投此吊佳城嘉祐元年十月三十日著作佐郎管勾河东路机宜文字雷宪书
　　右小石刻在夏县司马公祠堂西馆中
　　谒司马温国公墓诗【并序】
　　予到官之五日拜司马温国文正公墓顾瞻良久而有是诗寔至元改元闰十二月既望也洞羊后学范庸顿首书
　　苍苍中条山悠悠涑河水哲人生其间而有司马氏山水秀且明桑梓故乡里宋朝入相时天下闻之喜通鉴一编书名分尽乎礼天地大是非以礼为纲纪大哉君臣道逆顺合条理遂令千载下惊惧良有以禹都鸣条冈丘坟峙髙垒大儒世臣家何处孙与子我时来瞻拜昆仲没荆杞考古询寺僧懐贤心未已党人仆其碑今日果谁耻杏花防趺异事入青史细读东坡铭文章剰襃美廻首悲风来商声振林起
　　大元至元四年四月九日余庆禅院尊宿僧行选立石
　　右小石刻与马端诗同嵌一壁


　　求古録
