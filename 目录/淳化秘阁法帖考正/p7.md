<!-- { "loadSidebar": true } -->
　　长睿云栁少师与弟帖末云诚悬呈人多疑之以顔籀注汉书丞相衡传云字以表徳岂人所自称栁不当称字然尝观逸少敬谢帖自云王逸少白庐山逺公集卢循与逺书自称范阳卢子先叩头则古人称字盖或有之顾从义云公权与弟故可以字也
　　圣慈帖与虞永兴临乐毅论帖笔势畧同而此更纵耳当是一手伪书末二字□□当是敬空亦与虞帖同空字失下半故行稍短施作悬未是顾作敬问或可通按公权尝为敬穆文三朝侍书公绰以其颇偕工祝致书宰相乞换一散秩遂迁右司郎中文馆学士文宗思之复召侍书充翰林书诏学士帖云圣慈允许守官稍减罪责岂即尔时语耶然诚悬有防诏出守翰林一帖亦同时书而纵横沈劲有不可逼压之势与此相去迳庭则知此为伪作无疑矣
　　按栁公绰传公绰有弟二人公权公谅又公绰伯父子华有子二人公器公度则史传所称公权弟仅有三耳此八月定发帖有弟五人盖史以其无甚奇特故不具载公权书兄弟同气之情故应备及耳此亦可补史书之阙
　　伏审帖展□当是展豁右半笔驶偶纵耳顾作展割误□□当是悢悢玉篇悢悢惆怅也唐林藻深慰帖预悬离别之悢悢也顾释是徐作恨非□□当是后使一作便非帖末一字当是空盖帖尾押字与前谨空字同唐宋人书帖多有之此因书尽笔驶不复多作折故从□耳朱作耶或作言皆未是
　　唐李邕书
　　李邕字太和广陵江都人李善子天寳初歴仕汲郡北海二太守代宗时赠秘书监帖目当称唐秘书监李邕书大观标目是
　　北海书出子敬而鼓努惊奔势更过之盖魏晋淳古之意自此逺矣观其为人辞辨义烈皆有过人而英迈之气太重故其平生多见颠沛卒以豪侈不拘细行致决杀以死此帖云欲使小儿入京当从澧州去盖是其从中官杨思朂讨贼岭南时语十二日一作十二月帖末庆歴帖有散骑二字
　　唐谏议大夫禇庭诲书
　　墨池编云禇庭诲钱塘人左散骑常侍无量之侄开元中仕至谏议大夫按旧史无量本传无量杭州盐官人此称钱塘人者误又按苏颋所撰禇无量神道碑称庭诲为无量次子左拾遗则此所称无量侄及諌议大夫者亦误帖目当称唐左拾遗禇庭诲书五行渊润有神采时人目为小禇不虚也
　　人信问仍以信为信使之信
　　唐尚书郎薛稷书
　　薛稷字嗣通蒲州汾隂人太常卿薛收从子郑公魏徴外孙歴官太子少保礼部尚书帖目当称唐太子少保薛稷书
　　贞观永徽间虞世南禇遂良以书専家稷鋭精临仿结体遒丽遂以书名天下而于禇公得之尤多故时人有买禇得薛不失其节之语此四行者盖亦尝鼎之一脔矣
　　此帖两馈字三国志俱作鲻音兹此当由书法小异
　　唐洺州刺史徐峤之书
　　徐峤之字维岳越州人吏部侍郎师道之子太子少师浩之父三世书法皆有名于时按旧史但称徐峤新史则云浩父峤之徐浩古迹记自称先考故洺州刺史赠左常侍峤之真行草名冠古今又浩书山口碣石称故银青光禄大夫洺州刺史上柱国峤之赠左散骑常侍则当以其所自称峤之者为正而旧史称洛州刺史亦误以洺为洛本帖正作洺也帖目当称唐左散骑常侍徐峤之书此帖正其授洺州时语
　　□梨当是阇梨或作阅误动正安隠当是动止偶多一小画耳泉本正作动止第三卷山涛书谅尤质正以止作正此动止安隠又以正作止皆由行笔偶误忽忽自魏晋来皆作勿勿到此始有忽忽字右军帖虽有遇信忽卒万不一陈之语然是伪书不足据唐东宫长史陆柬之书
　　陆柬之苏州吴人虞世南之甥少学舅氏以书名官至太子司议郎帖目当称唐太子司议郎陆柬之书
　　长睿云陆柬之帖殊不类唐人语当是临晋宋人帖或效其语作此耳
　　比在淮隂于杨刺史守知官斋见此帖古刻纵横古雅十倍淳化则知淳化本之模搨失真多矣
　　上下无恙重一恙字当是于越行时多书一字如鲁公论坐书藁使百僚共得瞻仰使字之类耳
　　唐薄绍之书
　　按窦述书赋注张怀瓘书断并云薄绍之字敬叔丹阳人官至给事中行草倜傥时越羊欣黄长睿云薄绍之宋世为丹阳尹书与羊欣齐名时号羊薄淳化目为唐人谬甚按敬叔乃丹阳人非丹阳尹长睿亦误帖目当称宋给事中薄绍之书大观标目是
　　□□当是周旋一作同于非甚□一宅□字可疑何屺瞻云恐是须字模搨失耳多□成交当字亦摸误刘作尝文义恐未是帖末两□字皆当是白与卷前陈逵书白字正同












　　淳化秘阁法帖考正卷四
<史部,目录类,金石之属,淳化秘阁法帖考正>
　　钦定四库全书
　　淳化秘阁法帖考正卷五
　　监察御史王澍撰
　　诸家古法帖
　　长睿云自苍颉至程邈书皆伪
　　此卷尤荒率可笑不惟卷首诸家畧无据依其后诸家错缪尤甚秦时未有楷而以为程邈宋儋开元时人而不知为唐隋法帖文帝书也不列首卷帝王之次投老二帖不辨为率更敬祖二帖不知为大令其他如晚寒一帖移屋二帖其不能识别又不足言矣惟智果系隋僧懐素系唐僧不宜列于名臣之次章草蜀志两帖无可主名为当以古法帖目之耳苍颉书
　　苍颉黄帝史也帖目当称黄帝史苍颉书
　　易曰上古结绳以治后世圣人易之以书契苍颉通于神明仰观奎文圆曲之势俯察文鸟迹之象博采众美合而为字是曰古文孝经援神契云奎主文章苍颉仿象是也今此书字虽不可识按其书法风力短浅全乏古意乃与后世小篆无异并非古文故秦淮海亦有了不与科斗相类乃近大小二篆之疑虞世南书防述云苍颉象形传诸典防世絶其迹无得而称以此而言其伪决矣
　　夏禹书
　　大禹书传于世者惟衡岳岣嵝峯七十二字笔法奇古多不可识然鉴者尚有字奇而不合法语竒而不中伦韵奇而不合古之疑今此十二字全与岣嵝不相似又余尝得大禹开山币乃大禹佩之治水者面四字羃二字亦不可识然笔法横絶扬之可以上天折之可以入地定非大禹不能今此书又与开山币不相似其伪不疑
　　右二书亦闲有一二字可识者然既是伪作非必尽有原本不过以意涂画漫作数十字分别部居以为此某书某书耳虽可识者亦不足据也
　　鲁司冦仲尼书
　　秦淮海云鲁司冦仲尼书者吴季子墓铭也铭在丹阳季子墓上字径尺余唐张从申记云旧本湮灭开元中宗命殷仲容摹搨其书以传大厯中萧定又刻于石此小字者盖后人依效为之者也欧阳文忠公谓孔子未尝至吴不得亲铭季子之墓然则季子墓铭其真者犹疑非孔子书况依效为之者与
　　此伪书者窃取延陵季子碑于十字中节去五字又于前后妄増七字共十二字以为是孔子书按延陵碑字长径尺篆法敦古李阳冰学绎山碑得此而后变化则此碑即非孔子亦断不是汉以后人作今此十二字笔力短弱比于延陵碑相悬倍万又其所存延陵碑五字形貌虽同精神迥絶遽欲以罔千古识者之耳目吾谁欺
　　刘昌诗芦浦笔记云孔子书十有三字内有吴君子之五字与延陵碑同或者后人衍此题墓上按十字碑唐明皇命殷仲容摸搨大厯中萧定重刻于石张从申碑跋可证阁帖刻于宋太宗淳化中逺出十字碑后谓阁帖缩取延陵碑则可谓延陵碑衍阁帖可乎又阁帖仅十有二字此误以为十三本不足置辨聊复书之以当一笑
　　史书
　　张怀瓘书断云史周宣王时为史官善书师摸苍颉古文损而益之或同或异谓之篆亦曰史书帖目当称周史官史书
　　长睿云史书传世者岐阳石鼔耳今此书云扬州裴易徳系字殊无三代体与其词皆唐人笔也
　　楼钥攻媿集云黄秘书谓李斯十八字乃李阳冰篆王密所撰明州刺史河东裴公纪徳碣中字此史书即此碑额中字也敭乃碧落碑第二字唐字也阳冰最爱碧落碑故用之州裴徳三字皆在系即纪字之半但无易字疑以明字叠而成之特以大为小尔岂秘书未考此碑之额耶
　　或作杨施作剔顾汝和云碧落碑有唐五十三禩唐字正与此同王着蔡京辈皆未考此碑耳
　　秦丞相李斯书
　　李斯楚上蔡人西入秦位至丞相斯妙大篆始省改之以为小篆着苍颉七篇帖目是
　　长睿云李斯书米云未知何人书仆案其文乃李阳冰篆王密所撰明州刺史河东裴公纪徳碣中字也其碑畧云惊逋复田畴辟教以耕耨故为政可期月而致寛之则法令非行公之化夷俗为邹鲁使父子长幼各得其宜此帖乃摹田畴等十八字为斯书与碑中篆无铢黍差而米云未知何人书葢未尝见此碑耳
　　秦程邈书
　　书断云程邈字元岑下邽人始为衙县狱吏得罪始皇幽系云阳狱中覃思十年益大小篆方员而为书三千字奏之始皇善之用为御史用其字以为人佐书故曰书帖目当称秦御史程邈书
　　秦淮海云程邈始作字今汉碑在者皆字而程邈此书乃是小楷观其气象岂敢遂信以为秦人书长睿云有此方生今正书不应邈已作之
　　此帖乃书老子法本章语米云与章帝一手玩其笔法稍有正骨微与章帝不同
　　宋儋书
　　按窦防述书赋注云宋儋字藏诸广平人髙尚不仕户部侍郎宇文融荐授秘书省校书郎帖目当称唐秘书省校书郎宋儋事
　　长睿云宋儋唐明皇时人学钟书但作侧戾殊失大势王着録此书不知乃唐士意以为逺古人故与斯邈并列其误至此儋有嵩山圭峯禅师等碑传于世字亦不甚工
　　黄山谷云宋儋笔墨精劲但文词芜秽不足发其书东坡云其人不解此狡狯书便不足观如儋书画不可弃也
　　按宋儋书魄力虽微觉短浅然一正一偏清思逈逈具有魏晋风韵唐人孤棱斩截习气尽行打碎殆亦当时矫然絶俗之士也长睿讥其但作侧戾殊失大势依声附口吾所未许
　　且□当是且絶作纪非作作尤非晞景大观作晞亰误竟欲大观竟字阙末一钩葢避宋讳不□　当是不复一一笔驶直带下故有似得耳顾作不得具亦误卫夫人书
　　张懐瓘书断云卫夫人名铄字茂猗廷尉展之女弟恒之从女汝隂太守李矩之妻右军少尝师之卒年七十八帖目当称晋卫夫人书
　　东玻云此书近庸妄人传作卫夫人书耳晋人风流岂尔恶耶
　　米芾书史云刘泾倅莫王贻永侍中孙为守得摹帖一卷乃胄曺叅军李怀琳伪作七贤帖又有李氏卫帖比今阁帖字亦多亦其所撰也次无名帖次郗超帖亦摹在阁帖中次陆机卫恒帖卫亦摹入阁帖也皆贞观间一种伪好物
　　长睿云卫夫人帖葢唐初李怀琳作事见窦泉述书赋如续帖中嵇康絶交书世传七贤帖皆怀琳伪作也此与师帖尤疎缪按梁萧子云答武帝勅云臣昔不能拔赏随时所贵规摹子敬多歴年所年二十六着晋史至二王列传欲作论草法言不尽意遂不能成十许年始见勅防论书一卷商畧笔状洞彻字体始变子敬全范元常逮迩以来自觉功进此伪帖云但卫随世所学规摹钟繇遂歴多载年二十着诗论草又云笔势洞精字体遒媚皆窃取子云启中语欲小改之遂失其句读今世髙识岂无何不悟此又既与师帖自当著名不但称夫族及姓也以数事攷之其伪不疑东坡论此帖以其勅从力馆从舍为伪未中其病葢自二王以来譌字甚多陈为阵防为防皆二王辈自制不可据此定真伪也顾汝和云春秋妇人称姓如周女曰姬宋女曰子齐女曰姜是也长睿未之考耳
