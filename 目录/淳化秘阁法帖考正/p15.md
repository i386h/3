<!-- { "loadSidebar": true } -->
　　此帖重见五卷米亦以为羊欣书按此与前不审尊体帖笔法不同而亦以为羊欣不知何据又米于第五卷帖注云子敬而此乃云羊欣自异其鉴亦不可解
　　此帖与东家防更恶等帖大略相同此更率而滑矣定是伪书
　　海盐诸舍帖
　　黄山谷云右军冩经换鵞时子敬尚幼少未必能作此简此是好事者为之耳如贞观初杨师道辈可作此字
　　元章云伪帖长睿云前辈谓此墨帖乃大令真迹笔势险逺如从空中数丈外掷下此非仆之所敢知也此书殊不恶但怒张狂劲无晋诸贤韵味又帖中词云崇虚刘道士鵞羣并复归也献之等须向彼谢之葢以逸少尝书道徳经换鵞山隂昙邨道士举羣赠之故傅会作此帖耳崇虚馆乃宋明帝泰始四年建后子敬五十余年何得已称之又魏收释老志太和十五年诏立道家寺于桑干之隂名崇虚寺去晋愈逺矣其伪不疑
　　海□笔法当是海监顾作海盐按晋书地理志吴郡有海盐县大令父子家于会稽去海盐近定当是也崇字钩模有误
　　敬祖帖
　　此帖重见五卷字亦微异












　　淳化秘阁法帖考正卷十
<史部,目录类,金石之属,淳化秘阁法帖考正>
　　钦定四库全书
　　淳化秘阁法帖考正卷十一
　　监察御史王澍撰
　　古今法帖考【附録】
　　自宋太宗刻淳化秘阁法帖天下寳之厯代以来竞相传刻遂至多不可攷或同或异或增或减大段皆本淳化而传刻既乆渐离本宗刻法悬殊精神迥别甚至有一帖而彼此互异者文义且乖书复何论彚帖之尠佳刻正为此也今防所知取其盛有名者彚次为卷以便考质其所未知者阙之俟来者为补正焉
　　澄清堂帖
　　家损庵先生笔麈云丙戌秋七月至呉江得观同年王行孝所藏澄清堂帖十余卷皆二王书字画流动笔意宛然后余在翰林有骨董持一卷视董宰宰絶呌以为奇特遂钩摹数十行附戏鸿堂帖末无复笔意后跋以为贺监手摹南唐李氏所刻按东观余论云世传十七帖别本盖南唐后主李煜得唐贺知章临写本勒石置澄心堂者宰误以十七帖为此帖又误以澄心堂为澄清堂也按邢子愿侗来禽馆集澄清初不定何代本取质娄江尚书尚书以询顾廷尉研山以为是南唐官拓贺监手摹清润天授品列升元上本朝孙北海承泽闲者轩帖考亦云贺季眞手摹误处皆同宰按笔麈云于同年王行孝处见澄清堂帖十余卷闲者轩帖考云余旧见数册丁亥又见第一第三第四三册卷首皆有甲乙字号则澄清当是十册损庵盖瞥见此帖惊絶奇异卷帙繁多一时不暇悉数故约而言之曰十余卷尔
　　升元帖
　　闲者轩帖考云南唐李后主出秘府珍藏刻帖四卷每卷后刻升元二年三月建业文房模勒上石为淳化阁帖之祖余止见宋人翻本上有贾秋壑印朱温之子亦刻有贞明帖今不传
　　淳化秘阁法帖
　　欧阳修集古録云太宗皇帝时尝遣使购募前贤真迹杂为法帖十卷镂板藏之每有大臣进登二府者则赐以一本其后不赐或传板本在御府院往时禁中火灾板焚遂不复赐或云板今在但不赐尔故人间尤以官法帖为难得
　　米芾寳晋英光集云太宗皇帝留意翰墨尝借王氏所收书以集阁帖十卷
　　曹士冕法帖谱系云熙陵出御府所藏厯代真迹命侍书王着摹刻禁中厘为十卷各于卷尾篆书题云淳化三年壬辰岁十一月六日奉圣防模勒上石
　　此以阁帖为从真迹模勒
　　吴郡陆友仁云尝观褚伯秀所记江南李后主命徐铉以所藏古今法帖入石名升元帖此则在淳化之前当为法帖之祖
　　邢侗来禽馆集云升元帖是南唐徐铉所摹縁在淳化前故名为祖帖余家有澄清堂帖是竪竹帘纸墨色黯澹古香拂鼻镌手于转使处时露锋頴遂令逸少须麋宛然计知微亦曾见此二本以资近升元乃模采为多致伤肥重
　　李日华云淳化帖以南唐建业文房帖为祖而稍损益之建业帖李主重光所为经韩宋二徐鉴定非苟然者淳化所益一二由侍书王着裁入是以长弹元章多有睿击
　　汪仲嘉云淳化帖即翻刻升元帖
　　此又以升元帖为阁帖祖本
　　刘跂暇日记云马传庆说此帖本唐保大年模勒上石题云保大七年仓曹参军王文炳模勒校对无差国朝下江南得此石淳化中太宗令将书馆所有增作十卷为板本而石本后以火断阙人家时收得一二卷此又以保大刻帖为淳化祖帖按升元帖前贤称者不一孙北海曾见宋时翻本上有贾秋壑印保大刻帖从无及者惟刘跂暇日记有之然其言又凿凿可防如此载陶南村辍耕録姑存其说以俟鉴者
　　大梁刘衍卿世昌云大徳己亥妇翁张君锡携余同观淳化祖石帖卷尾各有题识第一卷高平范仲淹第五卷东坡张文潜姜白石第六卷洛阳伊川老夫太学博士陈士元苏舜钦陈题云此正祖石刻第七卷陈简斋题云魏晋法书非人间合有自我太宗皇帝刻石宠锡下方见不满十数臣与义顿首谨书第八卷苏颂张舜民第十卷太宗书淳化四年六月廿二日赐毕士安籖题云淳化祖石刻
　　此以淳化祖帖为石刻
　　陶南村辍耕録云今世言淳化阁帖用银锭枣木板刻而以澄心堂纸李廷珪墨印故赵希鹄洞天清録亦云用枣木板摹刻故时有银锭纹用李廷珪墨打手揩不汚然又传仁宗尝诏僧希白刻石于秘阁前有目録卷尾无篆书题字所谓祖石刻者岂即此欤
　　王柏淳化帖记云本朝太宗皇帝天下甫定即遣使购募前贤眞迹集为法帖十卷镂板于禁中然当时命王着辨精麤而着识鉴不明眞伪莫察玉石杂糅遂为全帖之累
　　汪逵淳化辨记云其本乃木刻计一百八十四板二千二百八十七行其逐段以一二三四刻于旁或刻人名或有银锭印防则是木裂
　　此以淳化为木刻
　　前人言兰亭如聚讼窃谓淳化亦犹尔观前幅所列言人人殊何所可防以为定乎欧阳公去宋初不逺版之存亡已不可辨何况今日仆以臆断窃谓太宗既出内府所藏命侍书王着模刻更复购募前贤真迹命集成十卷王着识见不精眞伪莫辨遽以南唐仿书数十种叅错其间遂至玉石不分淆譌千古昧者乃云原本升元升元帖经韩宋二徐鉴定非苟然者决不至如王侍书草率或其间亦有采自升元者见者遂目升元为祖本耳辍耕録所载刘衍卿祖石之说窃谓淳化本无石刻诸公误以初搨赐本为祖石寔则枣木本耳所谓祖石即升元帖也帖后篆款既云奉圣防模勒上石诸公因之故亦以初搨为祖石也欧阳公集古録云太宗购募前贤眞迹镂板藏之王柏淳化帖记亦有镂板中禁之语元祐中亲贤宅从禁中借版墨百本分遗宫僚多木横裂纹其为版本的然无疑矣
　　黄伯思法帖刋误云余备贠秘馆因彚次御府图籍见一书圅中尽一手仿书每卷题云仿书第若干各卷所有伪帖皆在焉其余法帖中不载者尚多并以澄心堂纸写盖南唐人聊尔取古人辞语自书之耳文眞而字非故斯人自目为仿书盖但録其词而已非临模也王着不悟其非采其名杂载眞帖间可胜叹哉
　　曾宏父云阁帖其原得自江左多南唐善书者取前语以意成之非临非模是谓仿书藏之秘阁凡数十匣明题云仿书皆用澄心堂纸与李廷珪墨悉后主在江南日所制者宣政间刘无言辈犹及见之
　　米芾秘阁法帖跋云唐太宗购王逸少书使魏徴褚遂良定眞伪我太宗购古今书而使王着辨精觕定为法帖十卷其间一手伪帖大半甚者以千字文为汉章帝张旭为王子敬俗人学智永为逸少余尝观侍中王贻永所收晋帖　卷内武帝王戎谢安陆云辈法若篆籕体若飞动着皆委而弗録独取郄愔両行入十卷中使人慨叹
　　二王府帖
　　黄庭坚云禁中板刻古法帖十卷当时皆用歙州贡墨墨本赐羣臣元祐中亲贤宅从禁中借板墨百本分遗宫僚但用潘谷墨光辉有余不甚黯黑又多木横裂纹士大夫不能尽别也
　　法帖谱系云余观近世所谓二王府帖者盖中原再刻石本非禁中版本也前有目録卷尾无篆书题字盖显然二物矣
　　孙北海得古阁帖八册第六册有绍圣三年题云御府法帖板本掌于御书院岁乆板有横裂纹魏王好书尝从先帝借归邸中模数百本又刻木板藏之模搨镌刻皆用国工不复可辨北海云书法甚工张尔唯以为蔡君模笔二王者魏王也
　　按此则魏王府既借板墨百本又更刻一本并祖刻为二本矣
　　续阁帖
　　曾惇石刻铺叙云续阁帖十卷元祐五年庚午秘省乞以淳化阁帖所未刋前代遗墨入石有旨从之至徽宗建中靖国元年辛巳八月毕工厯十一年费缗钱一十五万乃成模写者待诏邵彰上其事者秘书少监邓洵武孙谔也首卷晋唐帝后书二卷三卷悉王羲之书四又羲之暨其子操之等笔五又所书黄庭经乐毅论兰亭叙六又其家寳章集七乃晋索靖所书月仪八则虞世南贺知章栁公权帖后则无名人帖九则李懐琳书嵇叔夜絶交书末卷唐无名人所书月仪
　　大观帖
　　石刻铺叙云大观初徽宗视淳化帖石已皴裂且王着标题多误诏出墨迹更定彚次并武帝一帖合于西晋武帝后择七巻后右军帖内误入智永书列在第五卷合首卷古帖三段并而归一及跻晋宣于晋武之上之类使先后次叙不紊逮名臣帖亦然俾蔡京书之及卷首末刻石太清楼下此正国朝盛时典章文物俱备视淳化草创之始不同且当时尽出眞迹临摹定其舛误非若外方但因石刻翻刋京虽骄吝字学恐出王着右是大观之本胜于淳化明矣
　　按徽宗既以淳化标题多误出御府所藏墨迹命龙大渊等更定彚次今阅大观究不能正其纰缪别其眞伪其驳正者不及十之一仍旧者尚过十之九彼善于此则有之矣安在其为胜淳化乎
　　法帖谱系云大观中奉旨出内府眞迹命龙大渊等更定位次刻石太清楼字行稍高而先后之次亦与淳化小异其间有数帖多寡不同标题皆蔡京所书卷尾题云大观三年正月一日奉圣旨模勒上石靖康之祸新旧二刻皆沦异地有自塲中来者已磨去亮字矣此所谓亮字不全本也但磨去亮字右曲脚以避金主亮之讳非全磨去亮字也
　　太清楼帖
　　曹士冕云淳化秘阁帖板虽禁中火灾不存而眞迹皆藏御府徽宗朝奉防以御府所藏眞迹重刻太清楼而叅入奇迹甚多其中有兰亭者是也因名曰太清楼帖法帖谱系注云按大观帖大观太清楼帖今所传自有两本而前人多混而为一
　　太清楼续帖【即续阁帖】
　　法帖谱系云徽宗既刻大观帖十卷又以建中靖国秘阁续帖十卷易其标题去其岁月与官属名衔以为后帖又刻孙过庭书谱及贞观十七帖总为二十二卷为太清楼续帖
　　绍兴国子监帖
　　法帖谱系云绍兴中以御府所藏淳化旧帖刻板置之国子监其首尾与淳化阁本畧无少异当时御府拓者多用匮纸盖打金银箔者也故字画精神极有可观今都下亦时有旧拓者迩来碑工往往作蝉翼本且以厚纸覆板上隠然为银锭以惑人第损剥非复旧本之遒劲矣
　　淳熙修内司帖
　　法帖谱系云淳熙间奉旨刻石禁中卷帙规模悉同淳化阁本而卷尾乃楷书题云淳熙十二年乙巳嵗二月十五日修内司恭奉圣旨模勒上石
　　淳熙秘阁续帖
