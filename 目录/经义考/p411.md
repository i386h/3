<!-- { "loadSidebar": true } -->
　　李廌曰天地之情隂阳之理吉凶之变失得之故备在乎易一国之事系诸侯之本天下之事形四方之风美盛徳告成功皆在于诗尊王正法谨始善终详天地之灾祥着君臣之美恶无尚于春秋尧舜禹汤文武成康之世典谟训诰誓命之文百王之心迹治乱之大略无尚于书欲以正六职以治六官必也学夫周礼欲正其威仪详于辞令必也学夫仪礼晁説之曰五采具而作绘五藏完而成人学者于五经可舍一哉　又曰典籍之存诂训之传皆汉儒之力汉儒于学者何负而例贬之与　又曰学者当以论语孟子为本论语孟子既治则六经可不治而明矣　又曰圣人之意具载于经天地万物之理管于是矣后世复有圣人尚不能加毫发为轻重况他人乎譬如日月光明莫知其终始寜辨其新故彼一己之所谓新也乃六经之所故有也尚何矜哉李潜曰吾徒学圣人当用意看易诗书春秋论语孟子孝经而已中心既有所主则防看诸书方圆轻重之来必为规矩权衡所正矣
　　田腴曰李君行説圣人之言易晓看传解则愈惑矣读书须是不要看别人传解此不然须是先看古人解説但不当有所执择其善者从之若都不看不知用多少工夫方可到先儒见处也
　　陈瓘曰五经之文乆而愈新　又曰凡欲解经必先返诸其身而安措之天下而可行然后为之説焉纵未能尽圣人之心亦庶几矣若不如是虽辞辨通畅亦未免凿也
　　陆佃曰古之学者先明诗而书次之书已明而礼乐次之礼乐已明而春秋次之春秋已明而易次之故五变而春秋可举九变而易可言也
　　周谞曰诗者人之所以兴故先之既兴矣则事之所以辨故书次之事既辨矣则和之所以成故乐次之既成矣则极乎天道之髙明故易次之既极矣则必遵乎人道之中庸故礼次之而必终于春秋者以救乱反正为余事也　又曰六经先王经世之迹在焉是亦足用矣　又曰六经之义验之于心而然施之行事而顺然后为得验之于心而不然施之行事而不顺则非所谓经义今之治经者为无用之文徼幸科第而已果何益哉
　　苏籀曰昔仲尼于诗书易礼乐春秋惟举要发端不详其言非不能详也以为详之则隘故略之使仁智者自求而得
　　崔鶠曰冯澥之言云士无异论太学之盛也此奸言也昔王安石斥除异已名臣如韩琦司马光軰既以异论逐而其所着三经士子宗之者得官不用者黜逐则天下靡然无一人敢可否矣陵夷至于大乱则无异论之祸也
　　陈过庭曰五经义防诸家因而异见所不能免也以所是者为正所否者即为邪此乃一偏之大失也吕本中曰学问当以孝经论语中庸大学孟子为本熟味详究然后通求之诗书易春秋必有得也既自做得主张则诸子百家长处皆为吾用矣
　　杨时曰六经先圣所以明天道正人伦致治之成法也其文自尧舜歴夏周之季兴衰治乱成败之迹救敝通变因时损益之理皆焕然可考网罗天地之大文理象器幽明之故死生终始之变莫不详喻曲譬较然如数一二
　　尹焞曰读书者当观圣人所以作经之意与圣人所以用心与圣人所以至圣人而吾之所以未至者句句而求之昼诵而味之中夜而思之平其心易其气阙其疑则圣人之意见矣
　　林疑独曰六经者各有所道同归于治而已六经判而百家各是其所是道术所以不明也
　　程俱曰汉兴诸儒以经义専门教授故学者必有师承源流派别皆可推考东汉二晋以迄有唐余风犹有存者
　　叶梦得曰六经诸史与诸子之善者通三千余卷以二十年计之日读一卷亦可以再周其余一读足矣惟六经不可一日去手
　　郑樵曰易虽一书而有十六种学有传学有注学有章句学有图学有数学有谶纬学诗虽一书而有十二种学有训诂学有传学有注学有图学有谱学有名物学班固有言自武帝立五经博士开弟子员设科射防劝以官禄讫于元始百有余年传业者寖盛枝叶繁滋一经説至百余万言大师众至千余人盖利禄之路然也三百篇之诗尽在声歌自置诗博士以来学者不闻一篇之诗六十四卦之易该于象数自置易博士以来学者不见一卦之易儒家之至此而极
　　胡寅曰易诗书春秋全经也先贤以之配皇帝王霸言世之变道之用不出乎是矣论语孟子圣贤之防言诸经之管辖也孝经非曽子所为葢其门人识所闻而成之故整比章指又未免有浅近者不可以经名也礼记多出于孔子弟子然必去吕不韦之月令及汉儒之王制仍博集名儒择冠婚防祭燕乡相见之经与曲礼以类相从然后可以为一书若大学中庸则孟子之伦也不可附之礼篇至于学记乐记闲居燕居缁衣表记格言甚多非经解儒行之比当以为大学中庸之次也礼运礼器玉藻郊特牲之类又其次也若周官则决不出于周公不当立博士使学者传习姑置之足矣
　　范浚曰士生叔世去圣人数千百歳虽不复见圣人之仪形而即遗经所传以求所不传之妙尚可以见圣人之心也
　　林光朝曰文王演周易而为卜筮之书箕子作洪范流而为灾异五行之説圣人之经何其不幸也王质曰文章根本在六经
　　郑耕老曰立身以力学为先力学以读书为本今取六经及论语孟子孝经以字计之毛诗三万九千二百二十四字尚书二万五千七百字周礼四万五千八百六字礼记九万九千二十字周易二万四千二百七字春秋左氏传一十九万六千八百四十五字论语一万二千七百字孟子三万四千六百八十五字孝经一千九百三字大小九经合四十八万四千九十五字且以中才为率若日诵三百字不过四年半可毕或以天资稍钝减中材之半日诵一百五十字亦止九年可毕苟能熟读而温习之使入耳着心乆不忘失全在日积之功耳里谚曰积丝成寸积寸成尺寸尺不已遂成文匹此语虽小可以喻大后生其勉之
　　喻樗曰六经数十万言只十个字能尽其义要之不出乎君臣父子夫妇长幼朋友而已
　　洪迈曰晋唐至今诸儒训释六经否则自立佳名葢各以百数其书曰传曰解曰章句而已若战国迨汉则其名简雅一曰故故者通其指义也书有夏侯解故诗有鲁故后故韩故也毛诗故训传颜师古谓流俗改故训传为诂字失真耳小学有杜林仓颉故二曰防谓释其防指如春秋有左氏防铎氏防张氏防虞卿防传三曰通如洼丹易通论名为洼君通班固白虎通应劭风俗通唐刘知几史通韩滉春秋通凡此诸书惟白虎通风俗通仅存耳又如郑康成作毛诗笺申明传义他书无用此字者论语之学但曰鲁论齐论张侯论后来皆不然也
　　陆游曰唐及国初学者不敢议孔安国郑康成况圣人乎自庆厯后诸儒发明经防非前人所及然排系辞毁周礼疑孟子讥书之征顾命黜诗之序不难于议经况传注乎
　　胡铨曰诗书礼乐易春秋盖尧舜禹汤文武周公孔子数圣人之心法在焉观于易则由多识以畜其徳观于礼则由强识以敦其行观于论语则由黙识以进乎道亦识其大者而已
　　王炎曰士志学必志乎道六经载道之器也圣人诏天下与后世者甚厚也故志乎道者其学自经始杨万里曰有六经则有异説刘歆厯法引武成咸刘商王之句郑氏诗注引伊训载孚在亳之辞荀爽易解于干为木果之后复有为龙为直之言桓寛盐铁论引其故察察之语以为出于春秋按书易春秋初无是也盖诸儒各出臆见以其私説簧鼓世俗之观听而圣人之六经化为诸儒之六经矣
　　汪应辰曰六经典籍政事之本也
　　吕祖谦曰汉儒经学大抵専门旁通者少通诗礼者后苍也通诗书者徐敖夏侯始昌也通书春秋者胡常也通礼春秋者孟卿也通诗春秋者申公江公也通易诗者韩婴也通三传者尹更始也五经悉通者王吉夏侯始昌也至郑康成通集诸家之长　又曰汉经学兴废不以理之是非而以时之好恶
　　朱子曰古之圣人作为六经以教后世易以通幽明之故书以纪政事之实诗以导性情之正春秋以示法戒之严礼以正行乐以和心其于义理之精防古今之得失所以该贯发挥究竟穷极可谓盛矣而緫其书不过数十卷葢其简易精约又如此　又曰世之解经者有三一儒者之经一文人之经东坡陈少南軰是也一禅者之经张子韶軰是也　又曰诸家説有异同如甲説如此且挦扯住甲穷尽其辞乙説如此且挦扯住乙穷尽其辞两家之説既尽又参考而穷究之必有一真是者出矣　又曰读书必先读大学以定其规模次读论语以立其根本次读孟子以观其发越次读中庸以求古人之防妙处　又曰看讲解不可专狥他説不求是非便道前贤言语皆的当　又曰治经者必因先儒已成之説而推之借曰未必尽是亦当究其所以得失之故而后可以反求诸心而正其谬此汉之诸儒所以专门名家各守师説而不敢轻有变焉者也但其守之太拘而不能精思明辨以求其是则为病耳　又曰圣人作经以诏后世将使学者诵其文思其义有以知其事理之当然见道义之全体而身力行之以入圣贤之域也其言虽约而天下之故幽明巨细靡不该焉欲求道以入徳者舍此为无所用其心矣　又曰易书诗礼乐春秋孔孟氏之籍本末相须人言相发皆不可以一日而废焉者也
　　李方子曰昔者易更三古而混于八索诗书烦乱礼乐防亡而莫克正也夫子从而赞之定之删之正之又作春秋六经始备以为万世道徳之宗主
　　陈淳曰读四子书毋过求毋巧凿毋旁搜毋曲引惟平心以玩其指归而切已以察其实用而已果能于是融防贯通由是而稽诸经与凡读天下之书论天下之事轻重长短截然一定自不复有锱铢分寸之或紊矣
　　刘爚曰治道原于士风士风本于学术周衰孔子取先王之大经大法与其徒诵而传之杂见于六经千载之后学者习焉故以事父则孝以事君则忠　又曰帝王之学当本之大学探之中庸参之论语孟子然后质之诗书玩之周易证之春秋稽之周官求之仪礼博之礼记于修身治天下之道犹指掌矣周孚曰圣人之经其以为名皆因旧而不改易之为易书之为书诗之为诗圣人未出其名固已如是至于春秋则犹三经也晋谓之乘楚谓之梼杌鲁谓之春秋错举四时以为之名圣人何加损焉
　　陈骙曰六经之道既曰同归六经之文容无异体故易文似诗诗文似书书文似礼中孚九二曰鸣鹤在隂其子和之我有好爵吾与尔縻之使入诗雅孰别爻辞抑二章曰其在于今兴迷乱于政颠覆厥徳荒湛于酒女虽湛乐从弗念厥绍罔敷求先王克共明刑使入书诰孰别雅语顾命牖闲南向敷重篾席黼纯华玉仍几覀序东向敷重底席缀纯文贝仍几东序覀向敷重丰席画纯雕玉仍几西夹南向敷重笋席纷纯漆仍几使入周官司几筵孰别命语　又曰经传之文有相类者非故出于蹈袭实理之所在不约而同也
　　髙似孙曰书纪事诗考俗春秋以明道礼乐以稽政易之作极圣人之蕴奥而天下无遗思矣　又曰汉人以通五经为重其曰五经无防许叔重许慎也五经纵横周宣光周举也五经纷纶井大春井丹也五经兴复鲁叔陆鲁丕也
　　真徳秀曰六经于五常之道无不包者班固乃以五常分属于六艺是乐有仁而无义诗有义而无仁也又曰古者君臣上下共由六经之道上之所以为
　　教者此也下之所以为学者此也　又曰古之学者学一经必有一经之用其视后世通经之士徒习章句训义而无益于性情心术者何如哉
　　魏了翁曰自图书出于河洛天地之秘始露迨八卦画九畴叙六经作而天地之文备矣
