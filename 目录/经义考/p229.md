<!-- { "loadSidebar": true } -->
　　宗周自序曰大学本出于小戴礼盖大学爲训学校之经义故礼家收之自是一篇文字其分经分传始于宋儒且特表章之以配四书嘉惠后学其功良伟而后之人犹以不睹古全经爲恨至朱子格致之传理本经旨事同射覆不善读者又以爲支离而王文成之古本出矣自诚意下合瞻彼数节至此谓知本通爲一章云释诚意而格致在其中故古本序首言大学之要诚意而已矣然独不曰欲诚其意者先致其知致知在格物乎又曰修身爲本而不及诚意则诚意章不可以提宗明矣且以后杂引诗书凡以畅明新止至善之义而于诚意无当也其云格致在其中凡以迁就其知行合一之说而已又百年而高氏古本出实本后渠崔氏中高氏所定谓大学不分经传只是六段文字挈淇澳以下置知至之后文理焕然通前爲一段即以释格致之义而诚意以下自分五段可谓独窥要领超出朱王之上千古残经一朝完复后之人宜无所置喙矣顾愚犹有见焉大学虽一篇文字而自始至终命意之法有纲领有支节不可得而混也其立言之法或简严或曲畅不可得而混也首言三纲次言知止次言知所先后次言所先次言所后一开一阖文理完整更无欠剰至修身一条明解物有本末之义其爲更端而释格致也何疑自修身以上其辞简以严自修身以下其辞曲以畅又有经传之体焉然爲经爲传作者何人莫得而定也汉儒贾逵云子思穷居于宋惧圣道之不明乃作大学以经之中庸以纬之今防绎二书中庸原是大学注疏似出一人之手经纬之说殊自可思而篇中又有曾子曰一条意其遗言多本之曾子而曾子复得之仲尼所亲授故程子谓孔氏遗书而朱子遂谓首篇爲孔子之言而曾子述之后篇爲曾子之意而门人记之有以也门人高弟非子思而何中庸一书多仲尼之言而子思述之则大学一书多孔曾之言而子思述之又何疑焉今姑据朱子之意首篇爲正经以还孔曾后六篇爲正传以还子思而合之总爲训大学而设则亦还其爲大学之记而已大学虽是一篇文字既可割一而爲六则断不可不割首叚之一而爲二以厘正八目八目只是一事既可分诚意以下逐叚详明则断不可不分修身爲本以下爲格致之传必分修身以下爲格致传者心斋王氏啓其端而未竟其説愚尝窃取其义者也
　　大学古记约义
　　一卷
　　存
　　大学杂言
　　一卷
　　存
　　按刘氏叅疑亦误信僞石经大学爲眞其次序以大学之道一节古之欲明二节爲第一章经也以物有本末一节诗云缗蛮一节知止而后一节诗云邦畿一节子曰听讼一节自天子以一节此谓知本一节爲第二章释格物致知也以所谓诚其意四节爲第三章释诚意也以所谓修身三节爲第四章释修身之先义也以所谓齐其家三节爲第五章释齐家之先义也以所谓治国三节故治国五节爲第六章释治国之先义也以所谓平天下三节秦誓曰四节诗云节彼一节是故君子先愼四节诗云殷之一节楚书曰一节是故言悖一节舅犯曰一节康诰曰一节生财有大道五节爲第七章释平天下之先义也以是故君子有大道一节尧舜帅天下一节康诰曰四节汤之盘铭四节诗云穆穆文王三节爲第八章释明明徳于天下以畅全经之防也详其始末又与诸家不同
　　吴氏【极】石经大学防防
　　一卷
　　未见
　　葛氏【寅亮】大学湖南讲
　　一卷
　　存
　　寅亮自述曰大学中庸皆出自礼记中庸郑康成注子思子所作大学不注姓氏程子云孔氏之遗书晦庵又云首章乃夫子之言而曾子述之其传十章则曾子之意而门人记之按康成本不分经传至宋程朱始分首章爲经后各章爲传阳明子欲从郑本郑本此谓知本此谓知之至也在首章末未之有也之后文理尽相属若诗云瞻彼淇澳至没世不忘也接以康诰曰克明徳至止于信又接以子曰听讼至此谓知本俱在君子必诚其意之后窃谓诚意章结以故君子必诚其意己自收煞不应后面尚有许多说话且其意义不类必系错简程朱提出置首章之后颇爲有理此后郑本与今本同事经秦火是非难以悬断要当附于阙疑之义者尔
　　刘氏【元卿】大学新编
　　一卷
　　未见
　　顾氏【起经】大学衍义补要
　　未见
　　瞿氏【稷】石经大学质疑
　　一卷
　　存
　　管志道曰瞿元立名稷号洞观常熟人以邵武守投劾归
　　钱一本曰近有石经大学虞山瞿元立考辨至爲精核其爲僞造之书无疑而管登之崛强不服眞所谓师不必贤于弟子
　　吴氏【三极】大学测
　　一卷
　　存
　　吴氏【瑞登】续大学衍义
　　三十四卷
　　未见
　　唐氏【自明】大学原本阐义
　　一巻
　　佚
　　郝敬序曰闽有理学眞儒一人曰唐自明先生着爲大学原本阐义鑚坚研微发挥名理使羣顿惺疑网尽彻区区荒耄愿窃有请盖道在天地间原不待讲夫子忧学不讲在春秋时云尔自与七十子开发后论语二十篇豁然大路四教雅言入孝出弟谨言愼行寻常日用饮食知味出入由戸孰非天命人性明新至善实地而世儒疑其肤浅别收戴圣礼记中庸大学二篇补凑爲四书専讲性命明徳以爲理学夫理者里也一事一物之里而道者蹈也天下古今共由之路理隐而道显理虚而道实圣人言道不言理道逹于天下即理行乎其中矣二篇在礼则爲根蒂礼失此二篇则成枯槁二篇离礼则堕空虗道与礼礼与性命非二也礼即天命也率性也即明徳即新民即至善即正心诚意也离心意性命别求礼老氏所谓忠信之薄也故子夏有素绚礼后之喻而子夏之言亦未尽是也以礼爲后必求所以爲礼先者不主静穷理流爲佛氏之空寂而焉往哉故夫子仅与之言诗不与之言礼也而儒者顾谓此二篇曾子子思忧道学之失其传而作则是道与礼二也圣人教学者约礼复礼执礼好礼学礼即学道也蹈曰道履曰礼即诚也中庸诚身大学诚意皆所谓敦厚以崇礼非空虚也教顔子爲仁惟复礼复礼惟视听言动岂空谈性命如佛老云乎哉故曰民可使由之不可使知之知而不由则惟有明心见性爲浮屠之空寂而己故大道以人伦庻物爲实地学道以论语爲证盟以先圣孔子爲宗师舍此而言明徳至善以爲理学秪爲浮屠假羽翼作逋逃主萃渊薮耳荒耄鄙儒所见如此若云天地之大无所不有劈破籓篱乃成大家吾侪小人也硁硁信果见笑于大方之家复何辞
　　杨氏【文泽】大学衍义防补节略
　　四十巻
　　未见
　　沈氏【曙】大学古本说义
　　一巻
　　存
　　曙自述曰大学与中庸厥初俱杂于戴记之中至有宋诸儒始表而出之仍爲之诠释其啓佑之功诚不小苐是书初行其中文义未甚明晰遂以诚意一传裂而爲五复增补致知之传更之而辞既乱补之而旨愈离自是爲宋儒之大学非复孔氏之大学矣赖阳明先生奋臂大呼天下始翕然知有古本大学呜呼吾軰读古人书安能如矮人观场人嘻亦嘻人笑亦笑哉今古本具在试一展卷把玩则文意如是段落如是尽好读尽可思也
　　缪泳曰沈君字明孺吴江人
　　林氏【日正】大学管窥
　　一巻
　　未见
　　程氏【智】大学定序
　　一巻
　　存
　　金侃曰云庄程氏论易不规随宋儒所撰大学定序亦不袭朱子章句
　　吴氏【钟峦】大学衍注
　　未见
　　郁氏【文初】大学郁溪记
　　一巻
　　存
　　按郁氏大学记以大学之道一节古之欲明明徳一节物格而后一节爲经一章其释明明徳新民止于至善仍朱子本删去释本末传而以物有本末一节次以知止而后有定一节又次以子曰听讼一节又次以此谓知本二句爲释格物致知传自诚意以后悉仍朱子本
　　张氏【岐然】古本大学说
　　一卷
　　未见
　　黄宗羲曰君讳岐然字秀初杭州人国变后寄迹僧寮后四年落发丛林称爲仁庵禅师自荐方外尚穷六经其于易诗春秋皆有论著不尚雷同所着大学古本辨绎义论格物于七十二家之说最爲确当
　　王氏【立极】大学肤见
　　一卷
　　未见
　　广平府志崇祯中诸生
　　陈氏【道永】大学辨
　　一巻
　　存
　　按干初蕺山高弟讲学海壖晚着大学辨一篇其畧曰子言之矣下学而上逹易称防飬即圣功学何大小之有论语二十篇于易诗书礼乐三致意焉而不及大学小戴置其篇于深衣投壶之后垂二千余年莫有以爲圣经者而程子始目爲孔氏之遗书又疑其错简而变易其文朱子又变昜程子之文且爲之补传以絶无证据之言强以爲圣经尊之论语之上即其篇中两引夫子之言则自听讼两节而外皆非夫子之言可知一引曾子之言则自十目一节而外皆非曾子之言可知乃自汉至宋并无一人称是孔曾之书谓二千年来无一学人吾不信也于时闻者皆骇桐乡张履祥考父山隂刘汋伯绳仁和沈兰先甸华海盐吴蕃昌仲木交移书争之而干初不顾具言大学言知不言行格致诚正之功先后失其伦序且以朱子补传一旦豁然贯通近于禅宜仍还戴记其言虽咈于众心然其人不失爲躬行君子也
　　吴氏【肃公】孔门大学述
　　一卷
　　存
　　肃公自序曰大学本小戴礼记第四十二篇程子谓爲孔氏遗书者也自朱子章句行而郑注孔疏并废戴记中遂削原文所幸存者旧十三经郑注耳号称古本废置弗道偶或信从不以爲好异輙曰反古功令绳之烖且及身于是大学永爲朱子之书而孔门之大学蔑矣且夫释经可也改经不可也儒者各鸣所见纵刺谬于圣人指而驳之经文固自若也改之则经非其经矣汉儒之释经也不敢增损即错简仍之费直王弼移置周易传文朱子方定正之而于大学乃身自蹈之分经分传爲曾子爲门人析之释之爲错简爲衍爲阙移之补之使经文果有错简若衍若阙而不可通当听之无可如何况本自明备而断以已意仍不免其衍且阙何以改爲哉所以然者觧经而不得其觧故也不得其觧因蹈改经之失窜以已意而支离不免焉噫盍亦反诸孔门之旧乎
　　毛氏【竒龄】大学证文
　　四巻
　　存
　　顔氏【光敏】大学订本
　　一巻
　　存
　　无名氏大学繁露
　　一巻
　　未见【载澹生堂书目】
　　司马氏【光】致知在格物论
　　一篇
　　存
　　刘氏【黻】格物说
　　一卷
　　未见
　　蔡氏【烈】大学格物致知传
　　一卷
　　未见
　　郎氏【瑛】订正大学格物传
　　一卷
　　未见
　　湛氏【若水】圣学格物通
　　一百巻
　　存
