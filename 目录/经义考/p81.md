<!-- { "loadSidebar": true } -->
　　黄百家曰徐体干字行健长淮卫人嘉靖癸未进士其易学自言本陈希夷赵青山用天星配四时谓法象莫大乎天地变通莫大乎四时卦爻不合天文不配四时则孔子系辞皆无着落故其诠干龙云春秋传土功龙见而毕务言九十月之交龙星朝见于东方而农人土功之务毕矣梓慎曰龙宋郑之星也魏献子问龙于蔡墨蔡墨曰周易有之在干之姤曰濳龙勿用坤之剥曰龙战于野若不朝夕见谁能物之左氏言周易实以星为龙矣龙非星岂得朝夕见乎史云杓携龙角角在斗前为苍龙之首杓建子丑龙亦旋于子丑之下隠而未见故曰濳龙勿用杓建寅夘龙亦跃于寅夘之方实在天渊之分故曰或跃在渊杓建辰巳龙亦见于辰巳之方悬于天田星下故曰见龙在田杓建午未龙适当中天之上故曰飞龙在天杓建申酉龙夕惕于西南故曰夕惕若杓建戌亥龙朝见于东北昼晦其形故曰亢龙有悔按此而知履之虎尾遯之尾晋之角姤之角中孚之翰音俱取象于星可以类而推矣其説具有神解是编流传者寡余家止存乾坤一卷后五卷访之不得惜非完书矣
　　李氏【舜臣】愚谷易解
　　二卷
　　未见
　　易卦辱言
　　一卷
　　存
　　舜臣自序曰唐初考定易注惟存王辅嗣易吉凶悔吝佥曰吉善也凶羞也辅嗣或曰吝恨辱也则恨辱云或得今吾卦言存岂不辱哉然而自不可已勉吾于易读也卦各一首惟坤二首明夷五首
　　姓谱舜臣字懋钦一字梦虞乐安人嘉靖癸未进士官至太仆寺卿
　　潘氏【恩】周易缉义
　　三卷
　　未见
　　公自序曰唐李鼎祚集虞翻荀爽等三十余家刋辅嗣之文补康成之象昔儒有云隋唐以前易家诸书逸不复传赖李氏集解犹见一二然则古易师诸説胡可废哉予濳心易学取古今人之论著反覆攷观因忆昔儒吴立夫之论易云谈理致者多溺于空虚守象数者或流于谶纬乃以斯语定为折衷去浮文存本实芟烦杂畧虚录其发明象义有裨经学者櫽括成编一得之愚偶有见闻不揆浅陋亦以附入名曰缉义説文缉者继也续也亦叶也谓其继续前闻叶和易义云耳录藏家塾朝夕览观思繇洁静精微之教以造致用崇徳之阶未能也贻示同志蕲就正焉
　　人物考恩字子仁上海人嘉靖癸未进士历官南京工部尚书改都察院左都御史赠太子少保諡恭定
　　李氏【义壮】周易或问
　　未见
　　义壮自序曰天下之道正而已矣天下之正中而已矣中正也者所以贯天下之道也易也者易也随时变易以从道也道也者中正之谓也古今之学易者率皆以隂阳各得其位为正而二五为中一三四六则非中也阳而之隂隂而之阳则非正也噫嘻其然岂其然哉夫进退存亡位不同也吉凶悔吝时不同也盈虚消息道不同也胶于道则有病于时胶于时则有病于位胶于位则有病于易故圣人精义致用变通随时凡求其所谓中正者从之而已不然其何以为易哉予尝有志于此沈濳反覆四十余年而未之有得一日读至小畜卦一道也彖又一道也象一道也爻又一道也恍然若有悟焉然后知孔子之易非周公之易周公之易非文王之易文王之易非伏羲之易数圣人者其所以为天下后世虑其将各有攸当乎故读伏羲者如未尝知有文王也读文王者如未尝知有周公也读周公者如未尝知有孔子也此善学易者也彼不知者乃欲求中正于二五隂阳之间则其执一亦甚矣其又何以为易哉故曰所恶执一者为其贼道也举一而废百也间尝执此求之天下不姗笑而置疑者亦鲜矣未有脱然以为是者乃退而求诸先儒之绪言或有契焉积之嵗月类以成书其间微辞隠义训释明备可以扩四圣所未发者亦并从而录之惟求以极斯理之所至尽吾心之所知以不背于中正之归则已他非所敢知也
　　叶氏【良佩】周易义丛
　　十六卷
　　存
　　良佩自序曰自汉至今专门易学不啻百有余家或传象数或明义理或推之互体卦变五行求其真有以见天下之赜之动得四圣人所不传之秘者什无二三焉乃于百有余家内摘取精要者彚为是编仍以子朱子本义冠之端首盖以其兼明象占故也至若程传则备书而不敢有所删节厘为若干卷不自量辄缀测语附之章末名曰周易义丛用传同好聊备千虑一得之采择云嘉靖二十六年秋九月台州府志叶良佩字敬之浙江太平人嘉靖癸未进士仕止刑部郎中
　　丰氏【坊】古易世学
　　十五卷
　　存
　　易辨
　　一卷
　　存
　　陈子龙曰丰坊字存礼鄞县人嘉靖二年进士除礼部主事以吏议免官家居坐法窜呉中改名道生字人翁年老贫病以死存礼髙才博学下笔数千言立就于十三经皆别为训诂钩新索异每托名古本或外国本今所传石经大学子贡诗传皆其伪撰也陆元辅曰丰氏古易世学本坊一人所作而伪托于逺祖稷曽祖庆父熈而以己承其学真狂易者所为也
　　按丰坊易辨以孔子授易于商瞿故其説文言传凡云何谓也言是瞿所问凡云子曰则夫子答之之辞
　　蔡氏【润宗】易学正言
　　未见
　　闽书蔡润宗字克昌晋江人嘉靖乙酉举人除余杭知县以易学正言教士
　　陈氏【深】周易然疑
　　佚
　　长兴县志陈深字子渊嘉靖乙酉举人知归州调荆门
　　蒋氏【经】易经讲义
　　佚
　　两浙名贤录蒋经字引之开化人嘉靖乙酉领乡荐知昌平州
　　邹氏【守愚】易释义
　　未见
　　黄虞稷曰守愚莆田人嘉靖丙戌进士
　　唐氏【枢】易修墨守
　　一卷
　　存
　　陆元辅曰唐枢字子镇归安人嘉靖丙戌进士官刑部主事易修墨守一卷王思宗序之
　　刘氏【邦采】易蕴
　　二篇
　　未见
　　黄虞稷曰邦采字君亮南昌人嘉靖戊子举人官嘉兴府同知从学王阳明
　　郑氏【守道】易解
　　未见
　　闽书郑守道字用行福州人嘉靖戊子举人尝主白鹿洞教事着太极图説并易乾坤上下系辞解能阐周程之秘知夏津县迁徽州府通判
　　罗氏【洪先】易解
　　一卷
　　存
　　范路曰罗洪先字逹夫吉水人嘉靖己丑赐进士第一除翰林修撰以言事削籍为民学者称念庵先生隆庆元年诏赠光禄卿諡文恭
　　杨氏【爵】周易辨录
　　四卷
　　存
　　爵自序曰予乆蒙幽系自以负罪深重忧患惊惕之念即夙夜而恒存也困病中日读周易以自遣或有所得笔之以备遗忘嵗月既乆六十四卦之説略具矣因名曰周易辨录系曰困徳之辨也吾以验吾心之所安力之所胜何如耳若以为实有所见而求法于古人焉则吾死罪之余万万所不敢也时嘉靖二十四年乙巳九月
　　姓谱爵字伯修富平人嘉靖己丑进士歴御史直言下狱释为民隆庆元年赠大理丞
　　林氏【性之】易经浅説
　　未见
　　人物考林性之字师吾晋江人嘉靖己丑进士官南京户部广西司郎中
　　薛氏【甲】易象大防
　　八卷
　　存
　　张衮序曰古者圣人之作易也与天地凖设卦明象观爻立辞而隂阳之赜刚柔之变尽矣薛君应登生千载之下有志于圣人之学覃思研精深于易解每卦之下列传与爻证以文言言必有断断必有义或以类求或以出于其类之外错综交互而变化行于其中爻以二五为中为正有得其时则位皆不当而曰中行曰可贞下得其时则位皆中矣而曰贞凶曰贞厉神而明之时之义大矣薛君读易十有余年蚤夜以作食寝与俱始克成编刻而传之自题曰易象大防曰象者易所自有非有加也曰大防者括其诸説赞以微言止以明象而已矣此薛君之志也人物考薛甲字应登江隂人嘉靖己丑进士歴江西按察副使
　　黄氏【光升】读易私记
　　未见
　　姓谱光升字明举晋江人嘉靖己丑进士歴刑部尚书
　　熊氏【过】周易象防决録
　　七卷
　　存
