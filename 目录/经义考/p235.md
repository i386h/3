<!-- { "loadSidebar": true } -->
　　元锡自序曰三礼本曲礼仪礼周礼而名余闻之李大经云经先曲礼曲礼礼之本也盖徳性之精微中庸毕具故致曲者知微者也是教之本也仪礼者先王以训齐天下爲之冠以重成人爲之昏以合二姓爲之郷饮射以教徳譲爲之防既夕虞防服以哀死亡爲之郊社飨馈以傧鬼神其亲邦国之交秩上下之礼又爲朝觐聘问焉以将之此其行有时其用有地是仪法之大者而治要在论官故周礼建宰以仪天建司徒以象地建宗伯春官以广仁建司马夏官以成圣建司冦秋官以立义建司空冬官以干事盖三礼者周公明天道察民彛以兴王治者也韩起适鲁叹曰吾乃今知周公之徳与周之所以王以圣人之道尽于礼也战国诸侯恶其害已经用播絶自孟子未之及见斯亡久矣汉兴河间献王购得周礼五官而亡冬官得考工记附经后高堂生实始传仪礼仅十有七篇大小戴次曲礼仅上下二篇又杂诸记中而仪礼冠昏防既夕虞皆士礼大夫而上礼皆亡惟馈食有少牢有有司彻则太牢亡也特牲少牢惟馈食则飨礼亡也馈飨皆庙事则郊社礼亡也礼大问曰聘聘使大夫则间于事相朝礼亡也聘有公食大夫则公再飨大夫礼亡也至王觐止觐则春朝夏宗冬遇殷见众頫礼亡也推斯而言礼阙逸甚矣呜呼周礼亡而朝无官守仪礼亡而国有失俗曲礼亡而人道或几乎息矣予读礼手録曲礼少仪内则玉藻诸篇爲曲礼经上篇其非日用习行古今异宜难施行者爲下篇其仪礼本古经爲经经有义见戴记者类附经爲传传错见他说中者摭取之爲外记凡经十七篇传十七篇记各附其篇终周礼经仍五篇考工记类附于后自爲篇匪曰铨订庸便诵服云
　　吴氏【继仕】三礼定正集注
　　六十巻
　　未见
　　柯氏【尚迁】三礼全经释原
　　未见
　　尚迁自序曰三代圣人其所施宪度皆可制爲经常之典今考其爲治之迹垂于后世者其书曰周礼曰仪礼曰曲礼皆周公之所笔削兼三王之旧章而立教者也周礼弥纶天地之道裁制万物之宜以经理天下仪礼制节人道之大使得其序曲礼于彛伦日用之常立其当然之则使人循行而不可须臾失焉斯三者皆于物我同体之中辨其异以合于同制其违以逹于顺则文武虽亡而道存矣此周公之心也至宋邵子以易诗书春秋各得四时之府而礼乐则以配隂阳而升降汚隆于四府之间是三礼非四经比也四经明其理三礼行其事然四经明理之书觧义或偏未即害事三礼致用之本臆见穿凿施之政治必致破坏天下流毒生民岂不尤难于四经也乎愚生也后不获大儒面命居僻海隅考究乏籍但以世所通传者诵习时有新得掩巻而叹以正经不亡但爲儒者纷乱遂慨然有复全经之志乃于周礼则削去移官之论以遂人爲冬官经以证经而六典复悟乡遂之职无府史胥徒爲在民举教之官而郷举里选之法定授民以十二职取以三征而赋敛明井田只定一夫之经界莱易薮牧有制而土地均表司徒司空必以亲民而民物得所以春官世妇掌女宫加男爵爲六宫傅母与内宰掌奄人内外通令而万世无奄人女宠之祸表在位之职与在职之位赋禄有等而官制明明简稽之制有三番挑选之精而军政举五刑爲墨劓宫刖大辟唐虞三代不可废而世道清明发大司乐三宫之制推明六代之乐辨天地各有分合祀之礼则礼乐兴而神祗得所斯皆周礼大纲可复三代之旧者也仪礼则依朱子家乡邦国王朝四纲以士之冠昏防祭爲家礼相见射乡爲乡礼朝觐聘享燕食大射爲邦国礼而古经十七篇已备独缺王朝之礼乃以宗伯五礼爲纲取诸官聨职行五礼之事者定其大纲附以记传补吉凶军宾嘉之礼则太史大祭祀朝觐防同执书读礼协事之经虽亡可知其概矣于戴记中表曲礼爲正经而内则少仪皆统于曲礼玉藻文王世子乃曲礼之文散逸者聚而爲篇汉儒取首句爲之名此五篇乃遗经之幸存者乃以曲礼爲纲标以篇目分其经传而类次之则三千之条可稽要皆彛伦日用执行天则者也又补学礼宗礼于末则曲礼爲经亦全矣全经既备其有古人传述以翊经文之不及者则谓之记后贤发明其理者则谓之传仪礼曲礼传记必随经文之后义相聨也周礼则纯备古经法不杂也取礼记中王制月令明堂位内则中珍馔记外取逸司马法考工记爲周礼内记取仲尼燕居哀公问孔子闲居礼运礼噐乐记爲仪礼通传取表记坊记缁衣儒行爲曲礼通传自此之外戴记所存尽附仪礼从朱子之意也经传既定不揆愚陋释之原之释则博采先儒以参鄙见周礼幽微广逺圣人精意所在则章爲之原焉仪礼文辞高邃执礼协事之书则分章附记注释之外録甘泉湛子之测不别作原曲礼言近指逺则考古注而详释之其有一得要义所在或按或原以别之忘寝忘食殆三十载而后先王制礼圣人垂训之意复明于天下晚岁留滞南都文献所萃乃以旧业重新厘正删繁剔缪缮写成书藏之名山以竢后之君子
　　陈氏【与郊】三礼广义
　　未见
　　郑氏【失名】三礼名义防
　　宋志五卷
　　佚
　　亡名氏三礼大义
　　隋志十三巻
　　佚
　　三礼杂大义
　　隋志三巻
　　佚
　　三礼图
　　宋志十二巻
　　佚
　　三礼图駮议
　　宋志二十巻
　　佚
　　二礼分门綂要
　　宋志三十六巻
　　佚






　　经义考巻一百六十五
　　钦定四库全书
　　经义考巻一百六十六
　　翰林院检讨朱彝尊撰
　　通礼【四】
　　石渠礼论
　　隋志四巻
　　佚
　　汉书戴圣以博士闻人通汉以太子舎人论石渠隋书戴圣撰
　　王应麟曰论石渠者戴圣韦成闻人通汉
　　汉石渠议奏
　　三十八篇
　　佚
　　陈普曰石渠虎观皆一人临决岂一人之见独髙于天下乎
　　按孔氏诗礼正义及后汉书志注每引石渠礼议然多系节文惟杜氏通典差具本末今载于后一曰乡射请告主人乐不告者何也戴圣曰请射告主人者宾主俱当射也夫乐主所以乐宾也故不告于主人也一曰宣帝甘露三年三月黄门侍郎临【失其姓】奏经曰乡射合乐大射不何也戴圣曰乡射至而合乐者质也大射人君之礼仪多故不合乐也闻人通汉曰乡射合乐者人礼也所以合和百姓也大射不合乐者诸侯之礼也韦成曰乡射礼所以合乐者乡人本无乐故合乐嵗时所以合和百姓以同其意也至诸侯当有乐曰诸侯不释悬明用无时也君臣朝廷固当有之矣必须合乐而后合故不云合乐也时公卿以成议是一曰宗子孤为殇言孤何也闻人通汉曰孤者师曰因殇而见孤也男二十冠而不为殇亦不为孤故因殇而见之戴圣曰凡为宗子者无父乃得为宗子然为人后者父虽在得为宗子故称孤圣又问通汉曰因殇而见孤冠则不为孤者曲礼曰孤子当室冠衣不纯采此孤而言冠何也对曰孝子未曾忘亲有父母无父母衣服輙异记曰父母在冠衣不纯素父母殁冠衣不纯采故言孤言孤者别衣服也圣又曰则子无父母年且百嵗犹称孤不断可乎通汉对曰二十冠而不为孤父母之丧年虽老犹称孤一曰诸侯之大夫为天子大夫之臣为国君服何戴圣对曰诸侯之大夫为天子当繐缞既除之以时接见于天子故既除之大夫之臣无接见之义不当为国君也闻人通汉对曰大夫之臣陪臣也未闻其为国君也又问庶人尚有服大夫臣食禄反无服何也闻人通汉对曰记云仕于家出乡不与士齿是庶人在官也当从庶人之为国君三月服制曰从庶人服是也又问曰诸侯大夫以时接见天子故服今诸侯大夫臣亦有时接见于诸侯不圣对曰诸侯大夫臣无接见诸侯义诸侯有时使臣奉贺乃非常也不得为接见至于大夫有年献于君君不见亦非接见也侍郎臣临待诏闻人通汉等皆以为有接见义一曰闻人通汉问云记曰君赴于他国之君曰不禄夫人曰寡小君不禄大夫士或言卒死皆不能明戴圣对曰君死未曰不禄既曰薨又问尸服卒者之上服士曰不禄言卒何也圣又曰夫尸者所以象神也其言卒而不言不禄者通贵尸之义也通汉对曰尸象神也故服其服士曰不禄者讳辞也孝子讳死曰卒一曰经云大夫之子为姑姊妹女子子无主没者为大夫命妇者惟子不报何戴圣云惟子不报者言命妇不得降故以大夫之子为文惟子不报者言犹断周不得申其服也宣帝制曰为父母周是也一曰问父卒母嫁为之何服萧太傅云当服周为父后则不服韦成以为父殁则母无出义王者不为无义制礼若服周则是子贬母也故不制服也宣帝诏曰妇人不养舅姑不奉祭祀下不慈子是自絶也故圣人不为制服明子无出母之义成议是也一曰问夫死妻稚子幼与之适人子后何服韦成对曰与出妻子同服周或议以为子无絶母应三年一曰大夫在外者三谏不从而去君不絶其禄位使其嫡子奉其宗庙言长子者重长子也承宗庙宜以长子为文萧太傅曰长子者先祖之遗体也大夫在外不得亲祭故以重者为文宣帝制曰以父在故言长子一曰大宗无后族无庶子已有一嫡子当絶父祀以后大宗不戴圣云大宗不可絶言嫡子不为后者不得先庶耳族无庶子则当絶父以后大宗闻人通汉云大宗有絶子不絶其父宣帝制曰圣议是也一曰君子子为庶母慈已者君子子者贵人之子也为庶母小功以慈已加也戴圣对曰君子子为庶母慈已者大夫之嫡妻之子养于贵妾大夫不服贱妾慈已则缌服也其不言大夫之子而称君子子者君子犹大夫也一曰丧服小记曰久而不者唯主丧者不除其余以麻终月数者除丧则已萧太傅云以麻终月数者以其未除无文节故不变其服为稍轻也已除丧服未者皆至反服庶人为国君亦如之宣帝制曰会服丧衣是也或问萧太傅久而不唯主丧者不除今则或十年不主丧者除不答云所谓主丧者独谓子耳虽过期不子义不可以除一曰为乳母缌以名服也大夫之子有食母问曰大夫降乳母耶闻人通汉对曰乳母所以不降者报义之服故不降也则始封之君及大夫皆降乳母以上诸条当日羣臣议奏帝临亲决汉制具存
　　景氏【鸾】礼略
　　隋志二巻【不着姓名】
　　佚
　　后汉书鸾撰礼内外记号曰礼略
　　范氏【寗】礼杂问【唐志作礼论答问】
　　隋志十巻【唐志九卷】
　　佚
　　礼问
　　唐志九卷
　　佚
　　吴氏【商】礼难
　　七録十二巻
　　佚
　　礼杂义
　　七録十二巻
　　佚
　　礼议杂记故事
　　七録十三卷
　　佚
　　隋志晋益夀令吴商撰
　　何氏【承天】礼论
　　隋志三百卷
　　佚
　　王方庆曰晋末礼乐扫地无复旧章军国所资临事议定宋何承天纂集其文为礼论
　　礼释疑
　　七録二巻
　　佚
　　徐氏【广】礼论答问
　　隋志八卷【又十三卷又二卷残阙七録十一巻】佚
　　阮孝绪曰徐广撰礼答问五十卷
　　任氏【预】礼论条牒
　　隋志十卷
　　佚
　　隋志宋太尉参军任预撰
　　礼论帖
　　隋志三巻【七録四巻】
　　佚
　　答问杂仪
　　隋志二卷
　　佚
　　礼论钞
　　唐志六十六巻
　　佚
　　傅氏【隆】礼议
　　七録二巻【唐志一卷】
　　佚
　　隋志宋光禄大夫傅隆议
　　周氏【续之】礼论
　　佚
