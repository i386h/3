<!-- { "loadSidebar": true } -->
　　按是书虽佚而其文存于今者较他纬为多其言三才畧备如曰天不足西北阳极于九故周天九九八十一万里天如鸡子天大地小表里有水日左行周天二十三万里日圆望之广尺以应千里日尊故满明故精在外常盛无亏也阳数起于一成于三故日中有三足乌太隂水精为月两设以蟾蜍兎者隂阳相居明阳之制隂隂之倚阳也隂阳聚而为云和而为雨扬而为雪合而为雷激而为电交而为虹霓散而为露凝而为霜怒而为风乱而为雾雾隂阳之气也霜以杀木露以润草岁之为言遂也三年一閠以起纪也冬至百八十日春夏成夏至百八十日秋冬成合三百六十日岁数举阳气数极于三故时三月阳数极于九故三月一时九十日正朔三而改文质再而复天人同度正法相受日月出内道璇玑得常五星皆大其事亦大皆小其事亦小早出为盈盈者为客晚出为缩缩者为主同舍为合相陵为鬭此言乎天也其曰地承气而立载水而浮自东极至于西极五亿十万九千八百八歩所以右转者气浊精少含隂而起迟故右转迎天佐其道也地出云起雨以合从天下勤劳出于地功归于天此言乎地也其曰昴毕闲为天街散为冀州分为赵国牵牛流为扬州分为越国轸散为荆州分为楚国虚危之精流为靑州分为齐国天氐流为徐州别为鲁国五星流为兖州分为郑国钩钤别为豫州井鬼散为雍州分为秦国觜参流为益州箕星散为幽州分为燕国营室流为并州分为卫国之鎭此兼言乎星土也其曰五气之精交聚相加隂阳之性以一起人副天道故生一子头上圆象天气之府也岁必十二故人头长一尺二寸顔之言气畔也阳立于五故顔博五尺天有摄提人有两睂为人表候阳立于二故睂长二寸舌之为言达也阳立于三故舌在口中者长三寸象斗玉衡隂合有四故舌沦入嗌内者长四寸唇者齿之垣也肝者木之精目者肝之使也肺者金之精鼻者肺之使也心者火之精耳者心之候也火成于五故人心长五寸肾者水之精隂者肾之写也脾者土之精口者脾之门戸也脾为胃之主胃者谷之委也膀胱者肺之府也发精散为须髯脑之为言在也人精在脑膏者神之液也掌圆法天以运动指五者法五行阳立于三故人三寸而结隂极于八故人旁八干长八寸脐者下流竝防合为脐腹腰上者为天阳之状也腰而下者为地隂之象也数合于四故腰周四尺髀之为言跂也隂二故人两髀此言乎人也其曰元者气之始也春者四时之始也王者受命之始也正月者政教之始也公卽位者一国之始也此则其书冠以春秋之名之义也
　　春秋包命
　　七録二卷
　　佚
　　按隋志注有春秋包命二卷疑即元命包
　　春秋文曜钩
　　佚
　　孙防曰大率阐星曜而幽曲言之故曰钩
　　按郑康成注周礼云五帝五色之帝苍曰灵威仰太昊食焉赤曰赤熛怒炎帝食焉黄曰含枢纽黄帝食焉白曰白招拒少昊食焉黑曰汁光纪颛顼食焉其説本于文曜钩又星土占云斗者天之喉舌布度定纪分州系象华岐以北龙门积石至三危之野雍州属魁太行以东至碣石王屋砥柱冀州属枢三河雷泽东至海岱以北兖州青州属机防山以东至江南防稽震泽徐扬之州属权大别以东至雷泽九江荆州属衡荆山西南至岷山北距鸟鼠梁州属开阳外方熊耳以至泗水陪尾豫州属瑶光此九州属北斗星有七州有九但兖青徐扬并属二州故七星主九州也其文亦本文曜钩
　　春秋运斗枢
　　佚
　　孙瑴曰此耑述璿玑不及众星故以斗名篇
　　按春秋昭公二十有五年经书有鸜【公羊作鹳】鹆来巢三传皆同独运斗枢文曰有鹳鹆来巢于榆见公羊传疏
　　又按运斗枢主言北斗测验而作故其文曰北斗七星第一天枢第二璇第三玑第四权第五玉衡第六开阳第七瑶光第一至第四为魁第五至第七为杓合而为斗居隂布阳故称北斗枢星散而为麞为虎为象又为云母璇星散而为橘为姜机星散而为鷃为雉为鹑为菝葜权星散而为蘼芜玉衡散而为鸡为鸱为兎为鼠为李为桃为椒为荆为榆又为菖蒲瑶光散而为人蓡为象为鹿为麋为乌为雀为燕为鹊为鹰为天枢得则景星见甘露零鸾鸟集朱草生失则虎衔鱼璇星得则嘉禾液失则姜生翼机星得则狐九尾失则鹑生鷃无头权星得则日月光乌三足玉衡得则麒麟生百兽率舞灵跃椒桂连万人寿不明则菖蒲冠环李生雄鸡五足瑶光得则醴泉陵出黑芝乌反哺不明则人蓡不生服翼九足彘生鹿携则服翼两头竝翔失则兎出月
　　春秋感精符
　　佚
　　孙瑴曰此言一切灾祥皆精神之感召而天物来符故多述人事
　　按徐氏公羊传疏引感精符文云苍帝之始二十八世灭苍者翼也灭翼者斗灭斗者参灭参者虚灭虚者房并録其注云尧翼之星精在南方其色赤舜斗之星精在中央其色黄禹参之星精在西方其色白汤虚之星精在北方其色黑文王房之星精在东方其色青其説亦不经甚矣
　　又按春秋僖公二年书冬十月不雨三年春王正月不雨夏四月不雨六月雨何氏公羊注引感精符文云僖公得立欣喜不恤庻众比致三旱即能退辟正殿餙过求己循省百官放佞臣郭都等理寃狱四百余人精诚感天下不雩而得澍雨此事左氏内外传俱不载
　　又按李善注文选引春秋感精记云西秦东阚谋袭郑伯晋成同心之殽谷反呼老人百里子哭语之不知泣血何益疑即感精符之文非别一书也
　　春秋合诚图
　　佚
　　孙瑴曰此主赤龙一图立名
　　按天文地理各有所主北斗有七星天子有七政也又明堂位在辰巳者木火之际辰木也巳火也木生数三火成数七政在三里之外七里之内此二则合诚图之文
　　春秋考异邮
　　佚
　　孙防曰此耑谈物应邮尤通
　　按贾氏齐民要术引考异邮文云阳物大恶水故蚕食而不饮阳立于三春故蚕三变而后消死于三七二十一日故二十一日而茧
　　春秋保干图【保或作宝】
　　宋衷注
　　佚
　　书正义引之云移河为界在齐吕塡遏八流以自广又李善注呉都赋引保干图文曰日以圆照月以亏全宋均注曰全十五日时也又注魏都赋引保干图文曰五运七变各以类惊宋衷注曰五运五行用事之运也又晋书刑法志引保干图文云王者三百年一蠲法
　　春秋汉含孳
　　佚
　　按李善注西都赋引汉含孳文云强榦弱流天之道宋均注曰流犹枝也
　　又按汉含孳文有足采者曰三公在天为三台九卿为北斗三公象五岳九卿法河海二十七大夫法山陵八十一元士法谷阜合为帝佐以匡纲纪又穴藏之蚁先知雨隂曀未集鱼已噞喁巢居之鸟先知风树木未摇禽已刷羽
　　春秋佐助期
　　佚
　　孙瑴曰此主为炎汉佐命豫识其箓故萧何之状见于图文
　　按李淳风乙巳占列占候诸家冇春秋佐助期占又按列宿所居角为天门亢为庙庭房为四表心为明堂尾箕后宫之场昴毕为天街觜觿天庙天女主布帛虚主礼堂营室主军粮奎主武库娄主苑牧胃主仓廪昴主狱事东井主水衡鬼主神明柳主教令皆见佐助期文外箕为天口见诗推度灾翼为天倡见合诚图
　　春秋握成图
　　佚
　　按握成图疑即合诚图
　　春秋濳潭巴
　　佚
　　孙瑴曰濳潭者水之沈深也巴又水之屈曲也蜀江学巴字而流盖其远也撰名如此吊诡之甚矣按日蚀自甲子至癸亥天文异畧各有其占刘昭注续汉书志引濳潭巴文云甲子蚀有兵敌强臣乙丑蚀【阙】丙寅蚀乆旱丁卯蚀有旱有兵戊辰蚀【阙】己巳蚀【阙】庚午蚀后火烧官兵辛未蚀大水壬申蚀水灭阳溃隂欲翔癸酉蚀连隂不解淫雨毁山有兵甲戌蚀草木不滋王命不行乙亥蚀东国发兵丙子蚀【阙】丁丑蚀【阙】戊寅蚀【阙】己卯蚀【阙】庚辰蚀彗星东至有宼兵辛巳蚀【阙】壬午蚀乆雨旬望癸未蚀仁义不明甲申蚀【阙】乙酉蚀仁义不明贤人消丙戌蚀【阙】丁亥蚀匿谋满玉堂戊子蚀宫室内淫雌必成雄己丑蚀天下倡乱庚寅蚀将相诛大水多死伤辛卯蚀臣代其主壬辰蚀河海决乆雾连隂癸巳蚀【阙】甲午蚀【阙】乙未蚀天下多邪气郁郁苍苍丙申蚀诸侯相攻丁酉蚀【阙】戊戌蚀有土殃主后死天下谅隂己亥蚀小人用事君子絷庚子蚀【阙】辛丑蚀主疑臣壬寅蚀天下苦兵大臣骄横癸卯蚀【阙】甲辰蚀四骑胁大水乙巳蚀【阙】丙午蚀【阙】丁未蚀王者崩戊申蚀地动摇侵兵强己酉蚀【阙】庚戌蚀【阙】辛亥蚀子为雄壬子蚀妃后专恣女谋主癸丑蚀【阙】甲寅蚀雷电击杀骨肉相攻乙卯蚀雷不行雪杀草不长奸人入宫丙辰蚀【阙】丁巳蚀下有败兵戊午蚀乆旱谷不伤己未蚀【阙】庚申蚀【阙】辛酉蚀女谋主壬戌蚀【阙】癸亥蚀天子崩其占辞不同惜乎成阙文矣
　　又按前阙占辞者二十有四日孙氏古微书有之曰乙丑蚀大旱戊辰蚀地震隂盛己巳蚀火灾丙子蚀夏霜为灾丁丑蚀三公有罪戊寅蚀天下大风己卯蚀多盗辛巳蚀后妃有谋甲申蚀四月雨霜丙戌蚀多寃讼癸巳蚀权不一甲午蚀虫螟为害丁酉蚀侯王侵庚子蚀君有疑癸卯蚀外国伐王乙巳蚀东国起兵丙午蚀民多流亡己酉蚀有相疑者庚戌蚀臣下相侵癸丑蚀水潦为败丙辰蚀山水大出己未蚀王失其土庚申蚀外国相侵壬戌蚀羣小用事君子絷不知其从何处捃拾也
　　春秋考曜文
　　佚
　　按考曜文有云王者徃也神所输向人所乐归艺文类聚有之
　　春秋命厯序
　　佚
　　续汉书律厯志曰元命包干凿度皆以为开辟至获麟二百七十六万岁及命厯序积获麟至汉起庚子蔀之二十三岁竟己酉戊子及丁卯蔀六十九岁合为二百七十五岁汉元帝岁在乙未上至获麟则岁在庚申推此以上上极开辟则不在庚申谶虽无文其数见存而冯光陈晃以为开辟至获麟二百七十五万九千八百八十六岁获麟至汉百六十一岁转差少一百一十四岁云
　　孔頴达云纬候之书及春秋命厯序言五帝传世之事为毛説者皆所不言
　　王应麟曰汉志鲁僖公五年正月辛亥朔旦冬至殷厯以为壬子春秋纬命厯序云僖公五年正月壬子朔旦冬至然则纬与殷厯同故刘洪云甲寅厯于孔子时效即命厯序所谓孔子修春秋用殷厯也按命厯序文皆荒唐谬悠之説不足録
　　春秋玉版谶
　　佚
　　按沈约宋书符瑞志引之云代赤者魏公子
　　春秋句命决
　　佚
　　右见罗苹路史注
　　春秋含文嘉
　　佚
　　按白虎通徳论引春秋含文嘉文云天子坟高三仞树以松诸侯半之树以柏大夫八尺树以栾士四尺树以槐庻人无坟树以杨柳又别引含文嘉文云殷爵三等周爵五等又云天子射熊诸侯射麋大夫射虎豹士射鹿豕虽不言春秋度即其书中语也
　　春秋括地象
　　佚
　　按纬书止有河图括地象若春秋括地象言毖纬者不及惟隋著作佐郎杜公瞻纂编珠引其文云河有九曲发昆仑为地首至积石为地门出龙门为天桥至卷重山为地咽贯砥柱触阏流山为地喉至洛汭为地腰至大伾山为地齿至大陆为地腹东至碣石入于海为天脐此可补禹贡注疏之阙
　　春秋文义
　　佚
　　按白虎通德论引其文云天子社广五丈诸侯半之其色东方青南方赤西方白北方黑上冒以黄土
　　春秋内事
　　七録四卷【通志六卷】
　　佚
　　孙瑴曰春秋孝经各有内事俱有宋均注
