<!-- { "loadSidebar": true } -->
　　陈振孙曰今世有别本全书者其门人续成之非东莱本书也
　　大愚叟书后曰尚书自秦誓至洛诰凡十八篇伯氏太史己亥之冬口授诸生而笔之册者也惟念伯氏退休里中之日居多以诗书礼乐训授学者俾其有以自得乎此初未尝喜为书也然听之有浅深记之有工拙传习既广而漫不可收拾伯氏葢深病之一日客有来告者曰记录之易差固也各述其所闻而复有详畧得失之异则其差为甚矣非有以审其是学者何从而信之于是然其言取尚书置几间而为之説先之秦誓费誓者欲自其流而上泝于唐虞之际也辞防所发不能不敷畅详至者欲学者易于览习而有以舍其旧也讫于洛诰而遂以絶笔者以夫精义无穷今姑欲以是而废夫世之笔录葢非所以言夫经也未再岁伯氏下世整次读诗纪犹未终篇书及三礼皆未及次第考论而书则犹口授而非传闻南康史君曾侯取而刋之学宫书来求记其本末义不得辞也因书其所知以附于卷末
　　徐干学曰东莱书説十卷祖谦里居时尝以书敎授弟子因而笔之始自秦誓追遡而上仅及洛诰而止按吕成公为林少颖门人少颖著书集解朱子谓洛诰以后非其所解葢出于他人手成公意未安故其书説始洛诰而终秦誓以补师説之未及尔门人不知微意乃增修之失成公之本怀矣
　　时氏【澜】增修东莱书説
　　三十卷
　　存
　　澜自序曰生蒸民而理之皆天也纲三常五以范人事君师赞焉出为大纲小纪公卿大夫士而等级维之然后以化以育以立人极天平地成而位三才时有先后道有升降是以为二帝三王而虞夏殷周之书作经生袭陋病不能窥也东莱夫子讲道于金华首摅是书之蕴门人宝之片言只字退而识录见者恐后亟以板行家藏人诵不可禁御夫子谓俚辞间之繁乱复杂义其隠乎修而定之澜执经左右面承修定之防曰唐虞三代之气象不着于吾心何以接典谟训诰之精微生于百世之下陶于风气之余而读是书无怪乎白头而如新也周室既东王迹防熄流风善政犹有存者于横流肆行之中有间见错出之理辨纯于疵识真于异此其门耶仲尼定书歴代之变具焉由是而入可以覩禹汤文武之大全矣自堂徂奥以造帝者泝而求之于秦誓始于洛诰而工夫之不继悲夫书説之行于世终狐裘而羔袖澜以西邸文学入三山监丞全州郑公肇之臭味倾葢谓东莱説经其纯不可得而见者莫如书説子盍补其余工澜谢不敢僭曰子师之书非子谁责且所欲修者门人识录之陋耳而后师之説明子何嫌于是记忆旧闻如对夫子伏而读之清其俚辞芟夷繁乱剪截复杂俾就雅驯至于防意所出毫发已见罔敢参与呜呼上帝临女此义可不存耶同焉者曰犹不韪乎异焉者曰安用是或察焉取未修之书合而观乃免
　　呉师道曰东莱吕成公倡明正学四方来者至千余人而莫盛于婺清江时氏名铸字夀卿者公同年进士与弟鋹长卿率其家羣从弟子十余人悉从公游若澐若澜若泾尤时氏之秀成公辑书説自秦誓泝洛诰未毕而卒澜以平昔所闻纂成之今所行书传是也
　　按澜官从政郎差充西外睦宗院宗学敎授见周益公集附录
　　陈氏【傅良】书抄
　　未见
　　黄氏【度】书説
　　宋志七卷
　　存
　　陈振孙曰度笃学穷经老而不倦晚年制阃江淮著述不辍时得新意徃徃晨夜叩书塾为友朋道之吕光洵序曰洵得黄氏尚书説七卷于武部吕江峯氏与太史唐荆川氏校其讹谬以授黄氏子孙刻诸家塾刻成叙之曰夫尚书帝王经世之书传心之要也汉艺文志古文尚书经四十六卷传四百一十二篇凡九家列于学官后鲁恭王得孔壁尚书孔安国受而注焉未立学官然学士诸生多诵习之矣至唐孔頴达疏益加详并列于官取士宋诸儒治尚书者言人人殊葢数十余家吴氏王氏吕氏苏氏最着九峯蔡氏得紫阳朱子之学作集传学者尤宗之于是诸家言尚书者不复行于世好学之士无所叅互以求自得而书益难言矣宋礼部尚书宣献公遂初黄先生与紫阳朱子止斋陈子水心叶子相友善着诗书周礼説诸书共百余卷周礼诗説水心叶子序而行之其余或不复存幸而存者尚书説其训诂多取诸孔氏而推论三代兴衰治忽之端与夫典谟训诰微辞眇义如人心道心精一执中安止惟防绥猷协一建中建极之防皆明诸心研诸虑以其所契悟注而释之其辞约其义精粲然成一家言诸儒莫尚焉孟子曰诵其诗读其书是以论其世也史称先生起家文学因心孝友筮仕巗邑亷惠彰闻入行国子监簿正色直言歴御史谏官抗论时政无惮逆鳞策蜀帅吴曦必反已果陷蜀如先生言累疏请光宗重过华宫斥内侍杨舜卿陈源邪佞罪浮李辅国极言韩侂胄误国乞肆市朝皆不报即解官去由是党论起国是乖侂胄虽诛而横挑强胡之祸成矣乃再起先生置制江淮至即罢科籴量转输贷饥平盗流离归业者十万余家不终岁而东南千里宴然所谓质有其文言顾行行顾言以经术经世者非耶夫宋以忠厚立国文德治天下及其久也文繁于论述政溺于优游纲纪日隳封疆日蹙上下诩诩而不知恤先生独忧之侃侃正言不用遂请老以归身在山林系心廊庙年余七十作周易传以明悔吝忧虞进退存亡之故究化理之原极天人之际书未讫简而先生没天下之学士觖望焉水心叶子诵之曰明哲先防终始典学可谓知言也已
　　姓谱度字文叔新昌人绍兴进士为御史劾韩侂胄宁宗时累官焕章阁学士
　　马氏【之纯】尚书説
　　佚
　　金华志马之纯字师文东阳人隆兴元年进士知严州称为茂陵先生
　　薛氏【季宣】书古文训
　　十六卷
　　存
　　季宣自序曰昔者子夏学书见于孔子子曰啇也何为于书子夏对曰书之论事也昭昭如日月之代明离离如星辰之错行上有尧舜之道下有三王之义凡啇之所受书于夫子者志之于心弗敢忘退而穷居河济之间深山之中作壤室编蓬户弹琴瑟歌咏先王之风则可以发愤慨喟忘已贫贱有人亦乐之无人亦乐之而忽不知忧患与死也夫子愀然变容曰嘻子殆可与言书矣虽然其亦表之而已未覩其里也顔渊曰何谓也子曰闚其门而不入其中乌覩其奥藏之所在乎然藏又非难也丘尝悉心尽志以入其中则前有高岸后有大谿填填正直而已矣是故帝典可以观美大禹谟禹贡可以观事臯陶谟益稷可以观政洪范可以观度六誓可以观义五诰可以观仁甫刑可以观戒通斯七者书之大义举矣夫子于啇之书谓之表所以语囘谓之义自以填然正直一时三语若不相侔然则帝王之书其不可识矣君子察于三者而后可以言书今夫天之昭明地之博厚而人之灵于万物匹夫匹妇无不固已知之至于风霆雨霁之迭兴海岳河山之流峙所以知之葢鲜喜怒哀乐出乎尔者其静其作则或自知之不暇不察乎近孰明乎远不得乎身何以论古之人是故以书学书书而已遗书学书非书矣不以不遗未足与于书之防以而遗之从之不可或庶防乎书之大义云尔子言之也书之于事也远而不濶近而不迫志尽而不怨辞顺而不谄吾于高宗彤日见德有报之疾也茍由其道致其仁则远方归志而致敬焉于洪范见君子之不忍言人之恶而质人之美也发乎中而见乎外以成文者其惟洪范乎尧舜之命受于人汤武之命受于天不读诗书易春秋则不知圣人之心无以别尧舜之禅汤武之伐也语之不切见诸言外斯言之辨可以观于虞夏商周之书矣走之于书学焉不如子夏观焉何敢望囘世无孔子则将何所取正述而藏之以待能者其庶乎以书观书者矣隶古定书最古孔氏文义多本伏生之説唐明皇帝更以正隶改定而俗儒承诏文多踳駮古文是训不劳乎是正之也书序出于孔子防自有在诠次百篇之后将以归于古学好古之僻走何辞焉昔孔子学琴操而得文王之形季子闻乐音而知其国之政读其书不知其人可乎故序篇端论以读书之法
　　朱子曰薛士龙书解其学问多于地名上着功夫
　　谢氏【谔】书解
　　二十卷
　　未见
　　周必大曰谔字昌国新喻人官朝议大夫直学士
　　艮斋定斋二先生书説
　　三十卷
　　未见
　　按艮斋者薛氏季宣定斋者谢氏谔不知何人合刻
　　萧氏【彧】集永嘉先生尚书精意
　　九卷
　　佚
　　陈氏【骙】尚书考
　　二卷
　　佚
　　姓谱陈骙字叔通临海人宁宗时知枢密院事兼叅知政事卒赠少傅諡文简
　　宋氏【若水】书小传
　　十卷
　　佚
　　朱子志墓曰公讳若水字子渊双流县人江南西路转运判官
　　经义考卷八十一
　　钦定四库全书
　　经义考卷八十二
　　翰林院检讨朱彝尊撰
　　书【十一】
　　朱子【熹】尚书古经
　　通考五卷
　　未见
　　陈振孙曰晦庵所录分经与序仍为五十九篇以存古也
　　书説
　　宋志七卷
　　存
　　陈淳曰书无文公解然有典谟二篇説得已甚明白亲切精当非博物洽闻理明义精不及此
　　陈振孙曰晦庵门人黄士毅集其师説之遗以为此书晦庵于书一经独无训传每谓错简脱文处多不可强通今惟二典禹谟召诰洛诰金縢有解及九江彭蠡皇极有辨其他皆文集语录中摘出
　　都穆曰朱子于经传多有训释惟尚书则否葢以其多错简脱文非古文之全也蔡氏书传序云二典禹谟先生葢尝是正则其他固未之及世所传有朱子书説葢当时门人取语录文集中语以成之非朱子意也按文公书説黄氏所录外又有汤氏中所辑今不传
　　蔡氏【沈】书传
　　宋志六卷
　　存
