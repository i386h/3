<!-- { "loadSidebar": true } -->
　　王应麟曰二十九篇是计卷若计篇则三十四去泰誓犹有三十一伏生所传谓之今文则欧阳夏侯三家所传及蔡邕石经是也
　　金履祥曰孔壁中不惟有古文诸篇计必兼有今文诸篇安国虽以伏生之书考古文不能复以古文之书订今文是以古文多平易今文多艰
　　熊朋来曰晁错所受伏生以汉写之故曰今文凡二十八篇及武帝时得伪泰誓一篇故艺文志称二十九篇伏生二十八篇者虞书则舜典合于尧典益稷合于臯陶谟凡二篇夏书则禹贡甘誓凡二篇商书则汤誓盘庚高宗肜日西伯戡黎微子凡五篇周书则牧誓洪范康诰酒诰金縢大诰君奭多方多士梓材召诰洛诰立政无逸康王之诰合于顾命吕刑文侯之命费誓秦誓凡十九篇通为二十八篇呉澂曰书二十八篇伏生口授而晁错以意属读者也其间阙误顚倒固多然不害其为古书也汉魏四百年间诸儒所治不过此尔当时以应二十八宿盖不知二十八篇之外犹有书也　又曰伏生所授二十八篇眞上世遗书也东晋后以增多之书杂之今之儒者莫或辨别闇亦甚哉
　　崔铣曰孔子删书为百篇今存者伏生二十八篇传信可也若晋人晚出之书传疑可也
　　郝敬曰伏生书二十八篇与古人传神其辞简朴无枝叶诘屈少便利其更端层叠是古人眞意委婉周至气若断续而悠逺条畅非圣人之言而能若是乎眞足为万世国史之宗矣
　　沈嗣选曰伏书以尧典合舜典臯陶谟合益稷盘庚合一篇康王之诰合于顾命皆不可易欲合百篇之数者乃强分之非也
　　按今文尚书伏生所授止二十八篇故汉儒以拟二十八宿然史记汉书俱称伏生以二十九篇教于齐鲁之间司马氏班氏古之良史不应以非生所授之泰誓之其中也故王肃云太誓近得非其本经窃疑生所教二十九篇其一篇乃百篇之序故马郑因之亦总为一巻惟縁艺文志云经二十九卷后儒遂以泰誓篇混入尔或又以武成为今文尤谬武成之系日律以召诰顾命书法不同在古文尚书中最为可疑者今文岂有是乎又按古者书序自为一篇列于后故陆徳明称马郑之徒百篇之序总为一卷至孔氏传出始引小序分冠各篇之首后人习而不察遂谓伏生今文无序序与孔氏序传并出不知别録暨马郑传训皆有之矣予故疑二十九篇其一是序也
　　又按伏生授书在孝文帝时晁错所受济南张生千乗欧阳生所传颁之学官掌之愽士本无太誓惟因董仲舒对防引书曰白鱼入于王舟有火复于王屋流为乌周公曰复哉复哉与伪太誓文偶合因而傅会以武帝初即有太誓一篇不知董生所引祗称书曰不言太誓曰安见非逸书之文而必属太誓之辞乎且复哉复哉特赞叹之语非誓辞也况刘向别録明言武帝末民有得太誓书于壁内者献之与博士使读说之数月皆起传以教人故赵岐注孟子云今之太誓得以充学合之王充马融郑康成房宏王肃诸家之说虽有不同而要为后得之书非伏生之本经矣林之竒亦云晁错从伏生受书二十八篇其时未有太誓以太誓一篇足二十九篇之数者妄也
　　又按王充论衡云或说尚书二十九篇者法曰斗七宿也四七二十八篇其一曰斗矣故二十九是汉人并不以太誓足二十九篇之数陆徳明则云汉宣帝本始中河内女子得太誓一篇献之与伏生所诵合三十篇汉世行之则今文太誓原置伏生二十九篇之外矣
　　又按呉文正诗云前汉今文古后晋古文今若论伏胜功遗像当铸金故所述纂言有今文而无古文盖古文出于东晋宋元诸儒疑之者多而今文则未有疑焉者至程正叔疑金縢之文不可信而括苍王亷熈阳作论谓金縢非圣人之书则并今文而疑之矣甚矣说经者之纷纶也
　　古文尚书
　　汉志古文经四十六卷
　　存
　　桓谭曰古文尚书旧有四十五卷为十八篇
　　汉书古文尚书者出孔子壁中武帝末鲁共王坏孔子宅欲以广其宫而得古文尚书及礼记论语孝经凡数十篇皆古字也共王往入其宅闻鼓琴瑟钟磬之音于是惧乃止不坏孔安国者孔子后也悉得其书以考二十九篇得多十六篇安国献之遭巫蛊事未列于学官
　　隋书汉武帝时鲁共王坏孔子旧宅得其末孙惠所藏之书字皆古文孔安国以今文校之得二十五篇其泰誓与河内女子所献不同又济南伏生所诵有五篇相合安国并依古文开其篇第以古字写之合成五十八篇其余篇简错乱不可复读并送之官府安国又为五十八篇作传会巫蛊事起不得奏上私传其业于都尉朝朝授胶东庸生生授胡常谓之尚书古文之学
　　家语孔腾字子襄畏秦法峻急藏尚书孝经论语于夫子旧堂壁中
　　陆徳明曰孔子之末孙惠壁藏之
　　顔师古曰尚书古文经四十六卷为五十七篇孔安国书序云凡五十九篇为四十六卷承诏作传引序各冠其篇首定五十八篇郑序赞云后又亡其一篇故五十七
　　孔頴达曰按壁内所得孔为传者凡五十八篇为四十六卷三十三篇与郑注同二十五篇增多郑注二十五篇者大禹谟一五子之歌二征三仲虺之诰四汤诰五伊训六太甲三篇九咸有一徳十说命三篇十三泰誓三篇十六武成十七旅獒十八微子之命十九蔡仲之命二十周官二十一君陈二十二毕命二十三君牙二十四冏命二十五但孔君所传值巫蛊不行终前汉诸儒知孔本有五十八篇不见孔传遂有张霸之徒于郑注之外伪造尚书凡二十四篇以足郑注三十四篇为五十八篇其数虽与孔同其篇有异孔则于伏生所传二十九篇内无古文泰誓除序尚二十八篇分出舜典益稷盘庚二篇康王之诰为三十三增二十五篇为五十八篇郑则于伏生二十九篇之内分出盘庚二篇康王之诰又泰誓三篇为三十四篇更增益伪书二十四篇为五十八所增益二十四篇者所郑注书序舜典一汨作二九共九篇十一大禹谟十二益稷十三五子之歌十四征十五汤诰十六咸有一徳十七典实十八伊训十九肆命二十原命二十一武成二十二旅獒二十三冏命二十四以此二十四为十六卷以九共九篇共卷除八篇故为十六艺文志云孔安国悉得其书以古文又多十六篇篇即卷也即是伪书二十四篇也刘向作别録班固作艺文志并不见孔传刘歆作三綂厯论武王伐纣引今文秦誓云丙午逮师又引武成越若来三月五日甲子成刘商王受并不与孔同亦不见孔传也后汉初贾逵奏尚书疏云流为乌是与孔亦异也马融书序云经传所引泰誓泰誓并无此文又云逸十六篇絶无师说是融亦不见也服防杜预注左传乱其纪纲并云夏桀时服防杜预皆不见也郑亦不见之故注书序舜典云入麓伐木注五子之歌云避乱于洛汭注征云征臣名又注禹贡引征云厥篚黄昭我周王又注咸有一徳云伊陟臣扈曰又注典寳引伊训云载孚在亳又曰征是三朡又注旅云读曰豪谓是酋豪之长又古文有仲虺之诰太甲说命等见在而云亡其汨作典寳之等一十三篇见亡而云已逸是不见古文也按防生所传三十四篇者谓之今文则夏侯胜夏侯建欧阳和伯等三家所传及后汉末蔡邕所勒石经是也孔所传者胶东庸生刘歆贾逵马融等所传是也至晋太保郑冲以古文授扶风苏愉愉字休预预授天水梁栁栁字洪季季授城阳臧曹字彦始始授郡守子汝南梅赜字仲眞眞为豫章内史遂于前晋奏上其书而施行焉时已亡失舜典一篇晋末范寗为解时已不得焉至齐萧鸾建武四年姚方兴于大航头得而献之议者以为孔安国之所注也值方兴有罪事亦随寝至隋开皇二年购募遗典乃得其篇焉
　　刘知几曰古文尚书得之壁中博士孔安国以校伏生所诵増多二十五篇更以古字写之编为四十六卷司马屡采其事故迁多有古说至于后汉孔氏之本遂絶其有见于经典者诸儒皆谓之逸书晁公武曰孔安国以古定五十九篇之书盖以写籕故谓古其书自汉迄唐行于学官孝明不喜古文改从今文由是古文遂絶陆徳明独存一二于释文而已皇朝吕大防得本于宋次道王仲至家以校陆氏释文虽有小异同而大体相类观其作字竒古非字书傅防穿凿者所能到学者考之可以得制字之本也
　　朱子曰按汉儒以伏生之书为今文而谓安国之书为古文以今考之则今文多艰涩而古文反平易或者以为今文自伏生女子口授晁错时失之则先秦古书所引之文皆已如此恐其未必然也或者以为记録之实语难工而润色之雅词易好故训诰誓命有难易之不同此为近之然伏生背文暗诵乃偏得其所难而安国考定于科斗古书错乱磨灭之余反专得其所易则又有不可晓者　又曰某尝疑孔安国书是假书兼书序亦可疑却似晋宋间文章况孔书是东晋方出前此诸儒皆不曾见可疑之甚　又曰孔氏书注疑非安国所注盖文字固善不是西汉人文章安国汉武时人文章岂如此但有太觕处决不如此固善也　又曰书序恐不是孔安国做汉文觕枝大叶今书序细腻只是魏晋六朝文字
　　陈振孙曰考之儒林传安国以古文授都尉朝弟子相承以及涂恽桑钦至东都则贾逵作训马融郑作传注解而逵父徽实授书于涂恽逵传父业虽曰逺有源流然而两汉名儒皆未尝实见孔氏古文也岂惟两汉魏晋犹然凡杜征南以前所注经传有援大禹谟五子之歌征诸篇皆曰逸书其援泰誓则云今泰誓无此文葢伏生书无泰誓泰誓后出所载白鱼火乌之祥实伪书也然则马郑所解岂真古文哉王应麟曰仲虺之诰言仁之始也汤诰言性之始也太甲言诚之始也说命言学之始也皆见于商书
　　按四篇皆古文
　　马端临曰按汉儒林传言孔氏有古文尚书孔安国以今文读之唐艺文志有今文尚书十三卷注言宗诏集贤学士卫包改古文从今文然则汉之所谓古文者科斗书今文者书也唐之所谓古文者书今文者世所通用之俗字也书秦汉间通行至唐则久变而为俗书矣何尚书犹存古文乎葢安国所得孔壁之书虽为之传而未得立于学官东京而后虽名儒亦未尝传习至隋唐间方显人往往犹以僻书奥传视之缮写传授者少故所存者皆古物尚是安国所定之书而未尝改以从俗字也噫百篇之书遭秦火而亡其半所存者五十八篇而其间二十五篇者书虽传而字实不谐于俗传于汉者为科斗书传于唐者为书皆当时之人所罕习盖出自孔壁之后又复晦昧数百年而学者始得以家传人诵也
　　熊朋来曰孔壁眞古文之书不传后有张霸之徒伪作二十四篇亦名古文尚书至晋豫章内史梅颐别得古文尚书二十五篇凡汉儒注经指为逸书者遂皆有其书又并有孔安国传序世传以为眞然所谓古文者不如今文之古矣　又曰古文尚书至隋开皇始备
