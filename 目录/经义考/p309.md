<!-- { "loadSidebar": true } -->
　　吉安府志刘教字道夫庐陵人嘉靖乙酉举人歴官梧州知府
　　蔡氏【国熙】论语偶见
　　未见
　　陈氏【士元】论语解
　　二十卷
　　存
　　士元自序曰论语者孔子答弟子时人及弟子相与言而所闻于孔子之语也论语防谓子夏六十四人撰郑谓仲弓游夏辈撰而程正叔以为成于有子曾子之门人洪景卢又谓兼成于闵子之门人云其书古论二十一篇齐论二十二篇鲁论二十篇汉孝文置论语博士平帝召通论语者驾轺诣京师盖慎其选而重兹科也张禹本受鲁论兼讲齐论合而考之删其烦复主鲁论二十篇除齐论问王知道二篇称为张侯论今所传论语是已齐古二学遂不传明兴设科举士初试七义论语居先而世之学子幼时即承斯业及从政为邦则目为筌蹄不复省览予于是盖病焉昔人有言论语始于不愠终于知命为君子儒洙泗为仁之方一贯之道具于此可终身违乎予素梼昧有一得辄出入口耳之间见子弟即与谈字义越旬季复讯之忘矣乃着此编贮之右塾凡二十卷为类十有八目四百九十有四云于乎论语八寸防较六经之防三分居一聘礼疏可稽也传録者误为八十宗徐遵明曲为之解为王应麟所诋诮予兹曲解不但八十宗三言耳其不免览者诋诮哉嘉靖三十九年
　　许氏【孚逺】论语述
　　三卷
　　未见
　　章氏【潢】论语衍言
　　未见
　　李氏【栻】论语外编
　　十卷
　　未见
　　沈氏【懋孝】论语类求
　　未见
　　懋孝自序曰孔子自称述而不作第与来学者讲说尧舜以来人生日用之常道以定千古学法盖具在鲁论之书其言平易明白中正确当可由可知可传可久下学循此可以上达而自宋以来学道之士各从其资之近溺其师之说据其见之独以诸子之膺胸而欲入仲尼数仞之墙亦何由得入哉某昔在馆下甞言学六籍者宜以鲁论为衡必类求其故然后六籍可论百家之统纪可得而一此顔氏之子所以濳心守约竭才不厌而如有卓然参前者其真体见也其他门人高第弟子之言与其所记自宜列之后简使各成家不相淆乱其因问以对因事以发者又可自为一类以观圣人接物应机之槩惟其旷然独发一言半诠折衷千古若易晓若不能尽晓者此中多极致之言以俟黙成上士从容玩思以有得焉吁亦甚微矣盖宇内书籍不可胜原惟此书宜终身诵习而黙会之有终古不能尽其妙者仍令儿子代为类钞予手加损益乃始成编嗟乎微言犹在规矩可循果能如孔子之信而好古发愤敏求乎庶几得门而可入矣
　　余氏【懋学】读论勿药
　　四卷
　　存
　　管氏【志道】论语订释
　　十卷
　　存
　　李氏【材】论语大意
　　十二卷
　　未见
　　袁氏【黄】论语笺疏
　　十卷
　　存
　　郝氏【敬】论语详解
　　二十卷
　　存
　　王氏【肯堂】论语义府
　　二十卷
　　存
　　王纲振曰损庵先生见世所行讲说类多芜陋不足发明圣贤本防乃裒集儒先语録下及近儒诸说经者凡数百家选而辑之时折衷以数语名曰义府论语最先脱稾计四十余万言因先刻之
　　杨氏【惟相】论语肤义
　　未见
　　王氏【衡】论语驳异
　　二十卷
　　存
　　陆元辅曰缑山王氏驳异方具草而疾作既殁其子太常时敏刊行之嘉定娄坚为之序
　　钟氏【韶】论语逸编
　　三十一卷
　　存
　　郑心材曰牙台先生此编根据六籍节取百家其体近其防逺其文简其味长盖尊圣也笃故其彚辑也周为书也正故其恱心也同愚荷先生之教信先生之学不容以不传也
　　李氏【频】论语测
　　未见
　　论语或问臆说
　　未见
　　刘氏【宗周】论语学业
　　四卷
　　存
　　陈氏【懿典】论语贯义
　　二卷
　　存
　　懿典自序略曰论语注疏各篇之首有正义论次一篇次第之意孔頴达所着也朱子传注亦间有之予偶为推广聨贯始于微子一篇后因渐演积久成帙考之曾子有子两家弟子序次之意未必尽合不无牵强聊用以发明分篇之意而已
　　葛氏【寅亮】论语湖南讲
　　四卷
　　存
　　周氏【宗建】论语商
　　二卷
　　存
　　缪泳曰公字季侯吴江人万厯癸丑进士除知武康县事调仁和擢福建道御史巡按湖广坐忤魏珰逮问死镇抚司狱后赠太仆卿谥忠毅论语商二卷成于武康官廨
　　罗氏【喻义】论语分篇
　　二卷
　　存
　　喻义自序曰论语二十篇其别为二分前十篇圣贤分开宗言学终之以时易之道也后十篇帝王分开宗言用终之以中书之道也一者显诸仁一者藏诸用一者可与立一者可与权题曰读论语分篇诒予同好
　　虞氏【世恺】论语传习
　　二卷
　　存
　　陆氏辅曰淳安虞世恺字百揆纂论语传习二卷邑人商氏宗为之序
　　孙氏【竒逢】论语近指
　　二十卷
　　未见
　　竒逢自序曰学者学为圣人而已孟子曰乃所愿则学孔子仲尼犹天之不可阶而升乌能学亦学吾之心而已心以天地万物为一体其操功却在日用饮食之间尽心知性以知天而圣人之能事毕矣鲁论二十篇无一言不传圣人之精神色笑而出二千余年学圣人之学者戴圣人之天而忘其高履圣人之地而忘其深此仲尼之天地所以为大也刘静修着有四书指要惜久失传鹿忠节说约一编刻画生动予老矣偶读论语谨识数言于其首标曰近指以告吾党士之读论语者亦以示不可求之于逺且难之意
　　李氏【明】论语测疑
　　未见
　　万氏华曰李公明绍见罗先生止修之学比谢公车授阌乡教谕不就官而归弟子益进或请其书示之论语测疑而弟子传之
　　毛氏【竒龄】论语稽求篇
　　七卷
　　存
　　亡名氏论语对偶
　　二卷
　　未见
　　按论语对偶不知谁氏所撰见吴兴书估目録索之则已售矣大约与徐氏春秋类对赋相似然不敢臆定也
　　孔子三朝记
　　汉志七篇
　　佚
　　孔子徒人图法
　　汉志二卷
　　佚
　　按徒人图法三朝记汉艺文志俱在论语部所谓徒人图法者殆即家语所云弟子解史记所云弟子籍也
　　又按论语出于子夏等六十四人所撰其意专主尊其师故于弟子之过具书之以明师之善诱宰我之短防冉有之聚敛季路之鼔瑟樊湏之学稼学圃孔子以为野为小人甚者谓非吾徒皆纪于防若后人为之曲为同学者狥没而不书矣乃议者因子禽之问子贡子服景伯之欲肆公伯寮遂欲黜其配食不知弟子获载于论语悉以六艺表见者也其余姓名仅存无行事可攷者翻得免罢祀若是则非之无举刺之无刺之乡愿贤于狂狷逺矣非六十四人意也
　　郑氏论语孔子弟子目録
　　隋志一卷
　　佚
　　苏氏【过】孔子弟子别传
　　佚
　　晁说之志墓曰通直郎苏过叔党东坡先生之季子也元祐元年先生知杭州叔党年十有九以诗赋解两浙路七年先生为兵部尚书仕右承务郎明年先生出帅定武即谪知英州继贬惠州安置三年迁儋耳安置既四年渐徙廉州永州居住邈乎万死不测之险也独叔党侍先生往来于先生饮食服用凡生理昼夜寒暑之所需一身百为而不知其难翁版则儿筑之翁樵则儿薪之翁赋诗著书则儿更端起拜之先生甞命作孔子弟子别传先生不至永州稍还仕版居阳羡不幸疾不起叔党兄弟得吉地于汝州郏城县之小峨嵋山以襄事遂家于颍昌叔党偶从湖隂营水竹可赏者数畆名之曰小斜川自号斜川居士以示终焉之志曰吾未即从先大夫于地下则生也何事为泯泯浮沉里巷或时一至京师自得于醉醒而徜徉一世之外嘻笑谑浪间节槩存焉惟知之者知之也惜乎以暴疾卒于镇阳行道中年五十有二时宣和五年十二月乙未悲夫
　　按晁以道所撰墓志则叔党可谓孝子矣攷东坡先生以徽宗建中靖国元年辛巳卒于常州先生既卒而蔡京由尚书左丞进左右仆射蔡卞旋知枢宻院事自崇宁元年迄于四年籍党人榜朝堂定上书人上中下六邪等责逐责降而又编管子弟不许到阙一刻石于端礼门再刻石于诸州三刻石于文徳殿门帝既亲书之京复自书颁之天下是时叔党濳身救过之不给宁有富贵利达之念萌于中哉惟因梁师成自言为东坡出子甞愬于裕陵曰先臣何罪禁诵其文章灭其尺牍于是先生遗文手迹始稍稍复出叔党之不忍显絶师成者此也然党禁初弛后虽得入京师借诙谐以翫世未尝薰染以道所云嘻笑谑浪节槩存焉是已乃毁之者谓叔党謟事师成自居干儿夫师成既以东坡为父称曰先臣则必以昆弟遇叔党岂有业为兄弟而又降称干儿之理此助洛攻蜀者谤之贝锦南箕尚论者不可不白其寃也
　　夏氏【洪基】孔门弟子传畧
　　二卷
　　存
　　洪基自述曰家语弟子解止记姓名邑里大槩而言行散见别卷不相统摄史记则杂撮经书语无伦次是编各首叙圣贤教学次及行事终以评论其有嵗年可考者则依先后审定有一事而诸贤同见则审所归重止载一传者如顔子传孔子游农山之类是也有两贤共一事而彼此叙次详略各异者如冉有樊迟战于郊之类是也有一事而两传俱载各有取义者如子游为武城宰于子羽则表其行已于子游则表其得人之类是也有事相类而疑载两者如闵子曾子听音之类是也











　　经义考卷二百二十一
　　钦定四库全书
　　经义考卷二百二十二
　　翰林院检讨朱彞尊撰
　　孝经【一】
　　今文孝经
　　一卷
　　存
　　荀爽曰汉制使天下诵孝经
　　隋书孝经遭秦焚书为河间人顔芝所蔵汉初芝子贞出之凡十八章而长孙氏江翁后苍翼奉张禹皆名其学又有古文孝经与古文尚书同出而长孙有闺门一章其余经文大较相似篇简缺解又有衍出三章并前合为二十二章至刘向校经籍以顔本比古文除其繁惑以十八章为定郑众马融并为之注陆徳明曰孝经者孔子为弟子曾参説孝道因明天子庶人五等之孝事亲之法亦遭焚烬河间人顔芝为秦禁藏之汉氏尊学芝子贞出之是为今文长孙氏博士江翁少府后苍谏大夫翼奉安昌侯张禹传之各自名家凡十八章
　　徐彦曰孝经者尊祖爱亲劝子事父劝臣事君理闗贵贱臣子所宜行故孔子云行在孝经也
　　朱子曰孝经与尚书同出孔壁是后人缀辑程沙随説向时汪端明亦尝疑此书是后人伪为者　又曰孝经疑非圣人之言且如先王有至徳要道此是説得好处然下面都不曾説切要处如论语中説孝皆亲切有味都不如此　又曰孝经独篇首六七章为本经其后为文然皆齐鲁间陋儒纂取左氏诸书之语为之至有全然不成文理处者又颇失其次第殊非中庸大学二之俦也
　　郑耕老曰孝经一千九百三字
　　胡寅曰孝经非曾子所自为也曾子问孝于仲尼退而与门弟子言之门弟子类而成书
　　晁公武曰何休称子曰吾志在春秋行在孝经则孔子自着也今首章云仲尼居则非孔子所着矣当是曾子弟子所为书
