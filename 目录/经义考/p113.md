<!-- { "loadSidebar": true } -->
　　呉澂曰书增多二十五篇晋梅颐所奏上者所谓古文书也盖晁错所受伏生书以写之者当世通行之字故曰今文孔壁所藏皆科斗书故曰古文孔壁真古文书不传后有张霸伪作舜典汨作等二十四篇目为古文书汉儒所治不过伏生书及伪泰誓共二十九篇尔张霸伪古文虽在而辞义芜鄙不足取重于世以售其欺及梅頥二十五篇之书出则凡传记所引书语注家指为逸书者收拾无遗既有证验而其言率依于理比张霸伪书辽絶矣析伏氏书二十八篇为三十三杂以新出之书通为五十八篇并书序一篇凡五十九篇有孔安国传及序世遂以为眞孔壁所藏也唐初诸儒从而为之疏义自是汉世大小夏侯欧阳氏所传尚书止有二十九篇者废不复行惟此孔传五十八篇孤行于世伏氏书既与梅頥所增混淆谁复能辨窃尝读之伏氏书虽难尽通然辞义古奥其为上古之书无疑梅赜所增二十五篇体制如出一手采集补缀虽无一字无所本而平缓卑弱殊不类汉以前之文夫千年古书最晚乃出而字画略无脱误文势略无龃龉不亦大可疑乎呉才老曰增多之书皆文从字顺非若伏生之书诘曲聱牙夫四代之书作者不一乃至二人之手而定为二体其亦难言矣朱仲晦曰书凡易读者皆古文岂有数百年壁中之物不讹损一字者又曰伏生所传皆难读如何伏生偏记其所难而易者全不能记也又曰孔书至东晋方出前此诸儒皆未见可疑之甚又曰书序伏生时无之其文甚弱亦不是前汉人文字只似后汉末人又曰小序决非孔门之旧安国序亦非西汉文章又曰先汉文字重厚今大序格致极轻又曰尚书孔安国序是魏晋间人作托安国为名耳又曰孔传并序皆不类西汉文章气象与孔丛子同是一手伪书盖其言多相表里而训诂亦多出小尔雅也夫以呉氏及朱子之所疑者如此顾澂何敢质斯疑而断之然不敢信此二十五篇之为古书则是非之心不可得而昧也
　　王充耘曰古文禹谟一篇深有可疑盖禹与臯陶舜答辞自具见于臯陶谟益稷篇中如予思日孜孜帝愼乃在位此即禹所陈之谟矣安得又有大禹谟一篇且尧典舜典虽纪事不一而先后布置皆有次序臯陶益稷虽各自陈说而首尾答问一一相照独禹谟一篇杂乱无序其间只如益赞尧一叚安得为谟舜让禹一叚当名之以典禹征苗一叚当名之以誓今皆混而为一名之曰谟殊与余篇体制不类又说者以征苗为摄位后事谓其禀舜之命而其末有禹班师振旅帝乃诞敷文徳一语夫舜以耄期倦勤而授禹禹安得舍朝廷之事而亲征有苗舜又安能以耄期之余而诞敷文徳必励精为治克已布政使所为有加于前方可名曰诞敷恐非老年所能果能之不必授禹矣故尝谓禹谟必汉儒傅会之书其征苗之事亦不可信　又曰古文只是出于一手掇拾傅会
　　梅鷟曰尚书惟今文传自伏生口诵者为眞古文出孔壁中者尽后儒伪作大抵依约诸经论孟中语并窃其字句而縁饰之其补舜典二十八字则窃易中文明诗中温恭允塞等字成文其作大禹谟后克艰厥后臣克艰厥臣等句则窃论语为君难为臣不易成文惟精惟一允执厥中则窃论语允执其中等语成文征苗誓师赞禹还师等原无此事舜分北三苗与窜三苗于三危已无烦师旅伪作者徒见舜典有此文遂模仿为誓命还兵有苗格诸语益稷赓歌亦窃孟子手足腹心等句成文其外五子之歌窃孟子忸怩之语防誓三篇取语孟百姓有过在予一人若崩厥角稽首之文其外征仲虺之诰汤诰伊训太甲咸有一徳傅说武成诸篇文多浅陋必非商周之作相传恭王壊孔子宅欲以为宫而得之不知竹简漆书岂能支数百年之久壁间丝竹八音是何人作乃献书者之饰辞耳
　　郑公晓曰蔡氏集传并存今文古文呉氏纂言独释今文不可谓无见然古文中论学论政精密广大之处甚多要非圣贤不能作故宁存而不废
　　郑瑗曰古文书虽有格言而大可疑观商周遗器其铭识皆类今文书无一如古文之易晓者礼记出于汉儒尚有突兀不可解处岂有四代古书而篇中平坦整齐如此如伊训全篇平易惟孟子所引二言独艰深且以商诗比之周诗自是奥古而商书比之周书乃反平易岂有是理哉书与孝经皆有孔壁古文皆有安国作传古文书至东晋梅赜始显古文孝经至隋刘始显皆沉没六七百年而后出未必眞孔壁所藏之旧矣
　　虞淳熈曰古文避秦而藏之禁弛而不即出一可疑也世莫能言人无能知能言能知独一安国二可疑也堂内金丝终涉神怪壁中蝌蚪逺沿羲皇同文务实之时似不宜有三可疑也
　　郝敬曰孔书二十五篇边幅整齐自是三代以下语其辞义皆浮泛如伊训不切放桐复亳说命不切帝赉良弼君陈毕命不切尹东郊四代文字一律或先贤纪闻或后人依托与今文天壤悬隔乌可相乱也陈第曰孔安国古文二十五篇至东晋始显唐人疏之始大行于世未有议其为伪者宋呉才老朱考亭元呉草庐之言出疑古文者纷纷矣愚窃以为过也今文自殷盘周诰外若尧典甘誓汤誓高宗肜日西伯戡黎牧誓洪范无逸顾命何尝不文从字顺乎必诘曲聱牙而后可则鲁论不得与系辞并行矣何也竒正异也昔大禹治水勒碑南岳翳于榛莽数千年韩昌黎刻意求之勿得至宋嘉定而始露明嘉靖而始传讵可以前人未见而谓作禹碑者伪也左国礼记诸书称引二十五篇彬彬具在今谓作古文者采掇为之是倒置本末而以枝叶作根矣且其纪纲道徳经纬人事深沉而切至高朗而矫健又安见其平缓卑弱乎孔頴达云古文经虽早出晚始得行其辞富而偹其义而雅故复而不厌久而愈亮可谓知言已
　　樊良枢曰壁书后出率科斗古文孔安国以今文译之假令壁中之藏不出则精一之旨恒性之告一徳之训典学之命孰从而闻之
　　按古文出于孔壁未得列于学官惟孔安国为愽士以授都尉朝于时司马迁亦从安国问故班固谓迁书载尧典禹贡洪范微子金縢诸篇多古文说攷诸史记于五帝本纪载尧典舜典文于夏本纪载禹贡臯陶谟益稷甘誓文于本纪载汤誓高宗肜日西伯戡黎文于周本纪载牧誓甫刑文于鲁周公世家载金縢无逸费誓文于燕召公世家载君奭文于宋微子世家载微子洪范文凡此皆从安国问故而传之者乃孔壁之眞古文也然其所载不出伏生口授二十八篇若安国增多二十五篇之书史记未尝载其片语惟于汤诰载其辞【曰维三月王自至于东郊告诸侯羣后母不有功于民勤力乃事予乃大罚殛女母予怨曰古禹臯陶久劳于外其有功于民民乃有安东为江北为济西为河南为淮四凟已修万民乃有居后稷降播农殖百谷三公咸有功于民故后有立一作土昔蚩尤与其大夫作乱百姓帝乃弗予有状先王言不可不勉曰不道毋之一作政在国女毋我怨】是则汤诰之眞古文也又于泰誓载其辞【曰今殷王纣乃用其妇人之言自絶于天毁坏其三正离逷其王父母弟乃断弃其先祖之乐乃为淫声用变乱正声怡悦妇人故今予发维共行天罚勉哉夫子不可再不可三】是则泰誓之眞古文也合之安国作传之书其文逈别何以安国作传与授之史公者各异其辞宜其滋后儒之疑矣又按古文尚书晋唐以来未有疑焉者疑之自呉才老始而朱子大疑之其后呉幼清赵子昻王与耕辈羣疑之至明而梅氏之读书谱罗氏之尚书是正则排击亦多术矣近山阳阎百诗氏复作古文尚书疏证其吹疵摘缪加密而萧山毛大可氏特着古文尚书寃词以雪之合两家之说无异输攻而墨守也愚闇之见是书久颁于学官其言多缀辑逸书成文无大悖理譬诸汾隂汉鼎虽非黄帝所铸或指以为九牧之金则亦听之且如小戴氏礼王制月令缁衣诸篇明知作者有人叅出于汉儒非礼之旧顾士子诵习守而不改至于易之序卦传李清臣朱翌王申子皆疑焉要不得而去也惟是最误人者伊训惟元祀十有二月乙丑之文是已春秋经书春王正月左氏传益以周字改时改月其义本明故自汉迄于汴宋说者初无异议乃胡安国忽主夏时冠周月之论于是众说纷纶遂同疑狱然此不待博稽羣籍即以春秋说春秋而其妄立见矣其犹聚讼不已者皆由伊训十有二月之文乱之不知古文尚书难以过信斯则学者所当审也












　　经义考卷七十四
<史部,目录类,经籍之属,经义考>
　　钦定四库全书
　　经义考卷七十五
　　翰林院检讨朱彞尊撰
　　书【四】
　　周书
　　汉志七十一篇【隋唐志十卷】
　　阙
　　刘向曰周时诰誓号令也
　　隋志汲冢书似仲尼删书之余
　　顔师古曰盖孔子所论百篇之余今所存者四十五篇
　　刘知几曰周书与尚书相类即孔氏刋约百篇之外凡为七十一章上自文武下终灵景其有典雅高义亦有浅末常说殆似后之好事者所增益也至若职方之言与周官无异时训之说比月令多同斯百王之正书五经之别録也
　　晁公武曰晋太康中汲郡与穆天子传同得盖孔子删采之余凡七十篇
　　洪迈曰周书今七十篇殊与尚书体不相类所载事物亦多过实无所质信唐太宗时逺方诸国来朝贡者甚众服装诡异顔师古请图以示后作王会图盖取诸此汉书所引天予不取反受其咎毋为权首将受其咎以为逸周书此亦无之然则非全书也李焘曰隋唐经籍艺文志皆称此书得于晋太康中汲郡魏安厘王冡孔晁注解或称十卷或称八卷大扺不殊按此则晋以前初未有此也然刘向班固所録并着周书七十一篇且谓孔子删削之余而司马迁记武王克殷事盖与此合岂西汉世已得入中秘其后稍隐学者不道及盗发冡乃幸复出耶篇目比汉但阙一尔必班刘司马所见者也系之汲冡失其本矣
　　陈振孙曰晋太康中汲郡发魏安厘王冢所得竹简书此其一也凡七十篇叙一篇在其末今京口刋本以序散在诸篇盖以仿孔安国尚书相传以为孔子删书之余未必然也文体与古文不类似战国后人依仿为之
　　王楙曰汲冢书出于魏安厘王墓中其言大率与今经史相反如云夏年多于殷益干啓位啓杀之太甲杀伊尹文王杀季歴自周受命至穆王百年非穆王夀百歳幽王既亡有共伯和者摄行天子事非二相共和之类
　　丁黼跋曰夫子定书为百篇矣孟子于武成取其二三防谓血流漂杵等语近于夸也今所谓汲冡周书者类多夸诩之辞且杂以诡谲之说此岂文武周公之事而孔孟之所取哉然其间畏天敬民尊贤尚徳古先圣王之格言遗制尚多有之至于时训明堂记礼者之所采録克度邑司马迁之所援据是盖有不可尽废者晋狼瞫曰周志有之勇则害上不登于明堂其语今见之篇中此吾夫子未定之书也汉萧何云周书云天予不取返受其咎则夫子既定之后而书无此语意者其在逸篇乎其后班固艺文志书凡九家有周书七十一篇刘向云周时诰誓号令盖孔子所论百篇之余也以两汉诸人之所纂记推之则非始出于汲冡也明矣惜乎后世不复贵重文字日就舛讹予始得本于李防岩家脱误为甚继得陈正卿本用相参校修补颇多其间数篇尚有不可句读脱文衍字亦有不容强解者姑且刻之俟求善本更加增削庶使流传以为近古之书云嘉定十五年夏四月
