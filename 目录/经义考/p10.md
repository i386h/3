<!-- { "loadSidebar": true } -->
　　何乔新曰焦延夀述隂阳灾异而穿凿之起彭蕐曰易之道无所不该学者各得其一偏耳然皆不可谓非易也易自夏商周已有三易其后连山归藏不传惟周易独传周易至汉儒分而爲三有田何易焦赣易费直易何之易传自孔子分上下经以孔子所作爲十传而有章句赣之易专于占察易林凡十六卷直之易长于卦筮无有章句徒以彖象文言等叅入卦中以解经汉末田焦之学防絶而费氏独存葢费之后有郑康成王弼辈爲之注故也宋程伊川防弼易爲传固出于费朱氏晦庵防吕伯恭古易爲本义则本之田何于是田费之易皆盛行于世而赣独不幸无传者近于内阁阅书得易林观其辞韵皆非后人所能到颇类左传中所载繇辞因録而藏之异日间有事以占亦未尝不验也然则赣之易岂无所本者耶惜乎末学浅识不能爲之传注使之盛行以爲夫人之趋吉避凶一助也成化癸巳夏五月韩邦竒曰焦氏四千九十六变孔氏之正传也京氏直爻则以己意衍之
　　杨愼曰焦氏易林西京文辞也辞皆古韵与毛诗楚辞叶韵相合或似诗或似乐府童謡观者但以占卜书视之过矣
　　郑端简公曰易林十六卷世传出焦延夀虽隋唐经籍志亦然今考汉书儒林传艺文志及荀氏汉纪皆不言焦氏着易林疑今之易林未必出于焦氏延夀爲京房师今明夷之咸林云新作初陵逾蹈难登三驹推车跌损伤颐乃成帝时事节之解林云皇母多恩字养孝孙脱于襁褓成就爲君似言定陶傅太后育哀帝事皆在延夀后不应延夀预言之也刻本易林载东莱费直曰六十四卦变占者王莽时建信天水焦延夀所撰然刘向当成帝时校书已有延夀易说延夀非莽时人明矣况直虽后于延夀与髙相同时虽直亦非莽时人也唐王俞序易林云延夀与孟喜同时又云当在西汉元成间喜与梁丘贺同门岂元成间人耶
　　姜恩曰焦氏易林演六十四卦爲四千九十六卦而辞变象占皆具其意精而深其文简而古
　　马粦曰日兵宪蓉川齐公讯疑未决顾予曰发伏若焦延寿无遁情矣予退而筮之得讼之随云甲乙丙丁俱归我庭三丑六子入门见母后五日狱得稽其日乃乙丑讼之者仅六人焉焦易之神如此
　　于愼行曰焦氏易林其辞古奥尔雅而防趣深愽有六经之道非汉以下文字然世徒以爲占卜之书学士弗诵也
　　杨时乔曰焦氏之学溺于隂阳占察不类圣人之经钟惺曰焦延夀用韵语作易占似谶似謡有数十百言所不能尽者囘翔于一字一句之中寛然有余其鍜链精简未可谓无意爲文也
　　顾炎武曰易林疑是东汉以后人撰而托之焦延寿者延寿在宣昭之世其时左氏未立学官今易林引左氏语甚多又往往用汉书中事如曰彭离济东迁之上庸事在武帝元鼎元年曰长城旣立四夷宾服交和结好昭君是福事在元帝竟寜元年曰火入井口杨芒生角犯歴天门窥见太防登止玉牀似用李寻传语曰新作初陵逾蹈难登似用成帝起昌陵事又曰刘季发怒命灭子婴又曰大蛇当路使季畏惧则又非汉人所宜言也
　　陈廷敬曰焦赣易林言吉凶与圣经绝相悖葢术数之学谬妄乖离之尤可鄙者沙随程氏偶有验乃神竒其书以爲与左氏传载鳯凰于飞和鸣锵锵汉书载大横庚庚予爲天王之语相类今考其言多俚谚如程氏所称亦未之能及也
　　王弘撰曰自焦氏爲诗以代占辞而后之筮者不复用文王周公孔子之辞矣此焦氏之罪也
　　按汉易惟焦氏独全至李鼎祚易集解于随卦采赣之説云汉髙帝与项籍具明征也当属变占中语


　　经义考卷六
　　钦定四库全书
　　经义考卷七
　　翰林院检讨朱彝尊撰
　　易【六】
　　京氏【房】易传
　　通志三卷【汉志十一篇马氏通考四卷】
　　存
　　周易章句
　　隋志十卷【七録十卷録一卷目释文序録十二卷】
　　佚
　　周易错卦
　　隋志五行家七卷【七録经部八卷】
　　佚
　　周易妖占
　　隋志五行家十二卷【七録十三卷】
　　佚
　　按晋书宋书五行志及水经注太平御览俱引之
　　周易占事
　　隋志五行家十二卷
　　佚
　　周易守林
　　隋志五行家三卷
　　佚
　　周易飞候
　　隋志五行家九卷又六卷【七録八卷新旧唐诗志六卷】
　　佚
　　周易飞候六日七分
　　隋志五行家八卷
　　佚
　　按京氏飞候太平御览每引之
　　周易四时候
　　隋志五行家四卷【新旧唐书志二卷】
　　佚
　　周易混沌
　　隋志五行家四卷
　　佚
　　周易委化
　　隋志五行家四卷
　　佚
　　周易逆刺占灾异
　　隋志五行家十二卷【汉志灾异孟氏京房六十六篇京氏段嘉十三篇】佚
　　易传积算法杂占条例
　　通考一卷
　　存
　　汉书京房字君明东郡顿丘人受易梁人焦延寿延寿云尝从孟喜问易喜死房以爲延寿易即孟氏学翟牧白生皆曰非也房以明灾异得幸石显五鹿充宗皆疾房欲逺之元帝于是以房爲魏郡太守爲石显所谮诛房授东海段嘉河东姚平河南乘繇是易有京氏之学　又曰房本姓李吹律自定爲京氏刘向曰诸易家说皆祖田何杨叔丁将军大义畧同惟京氏爲异党
　　东观汉纪曰沛献王辅善京氏易永平五年京师多雨上御云台自爲卦以周易林占之其繇曰蚁封穴戸大雨将至上以问辅辅上书曰蹇艮下坎上艮爲山坎爲水山出云爲雨蚁穴居知雨将至故以蚁兴荀悦曰京房受易于梁人焦延寿独得隐士之说托之孟氏刘校易说云不与孟氏同
　　王通曰京房郭璞古之乱常人也
　　金君卿曰京生分六十四卦更值日用事以候风雨寒温非圣人设卦垂敎之本意矣
　　胡旦曰京房以卦气言事皆有效验
　　宋咸曰京房顗闗子明辈假易之名以行其壬遁卜祝隂阳术数之学圣人之防则无有焉呜呼好怪之甚也
　　李清臣曰自焦延夀京房毛爽祖孝孙之徒爲六日七分之说日辰之支干律吕之清浊风雨寒暑节气之候与夫天文厯法以爲皆从易而生故术者咸自托于易五行家曰我之术出于易也太乙家曰我之术出于易也律家亦曰然厯象所云又然已而叅同方伎卜相筮占之流莫不持筹衍图指画天地自以爲知易谓之伎术非圣人之徒也
　　晁说之曰是书兆乾坤之二象以成八卦凡八变而六十四而酬酢乎万物之表者炳然在目也大抵辨三易运五行正四时谨二十四气悉七十二候而位五星降二十八宿其进退以防而爲一卦之主者谓之世竒耦相与据一以起二而爲主之相者谓之应世之所位而隂阳之肆者谓之飞隂阳肇乎所配而终不脱乎本以隐赜佐神明者谓之伏起乎世而周乎内外叅乎本数以纪月者谓之建终之始之极乎数而不可穷以纪日者谓之积会于中而以四爲用一卦偹四卦者谓之互干建甲子于初坤建甲午于上八卦之上乃生一世之初初一世之五位乃分而爲五世之位其五世之上乃爲游魂之世五世之初乃爲归魂之世而归魂之初乃生后卦之初其建刚日则节气柔日则中气其数虚则二十有八盈则三十有六葢有可言者如此若夫象遗乎意意遗乎言则错综其用唯变所适或两相配而论内外二象若世与内若世与外或不论内外之象而论其内外之位或三相叅而论内外与飞若伏或相叅而论内外世应建伏或不论内外而论世建与飞伏或兼论世应飞伏或专论世应或论世之所忌或论世之所生于其所起见其所灭于具所形见其所生故曰死于位生于时死于时生于位苟非彰往而察来防显而阐幽者曷足以与此
　　叶梦得曰按授梁丘贺学者亦京房顔师古谓别一人今世有京房易皆隂阳厯数之书又有京房杂算数十篇其言厐杂专主卜筮两人莫知爲谁审爲授延寿学者
　　晁公遡曰明于象数而不达于进退者京房是也房深于易惜非善用易者也
　　晁公武曰汉艺文志易京氏凡三种八十九篇隋经籍志有京氏章句十卷又有占候十种七十三卷唐艺文志有京氏章句十卷而易占候存者五种二十三卷今其章句亡矣乃畧见于僧一行及李鼎祚之书今传者曰京氏积算易传三卷杂占条例法一卷或共题易传四卷而名皆与古不同今所谓京氏易传或题曰京氏积算易传者疑隋唐志之错卦是也错卦在隋七卷唐八卷所谓杂占条例法者疑隋志之逆刺占灾异十二卷是也至唐逆刺三卷而亡其八卷元祐八年髙丽进书有京氏周易占十卷疑隋周易占十二卷是也
　　林光朝曰先秦之爲易者未有及理义也自田何而后章句传说多矣见于今者独有费氏之书费氏旧亡章句而学者宗王弼之说至于京氏之隂阳占筮其书虽存视之爲术数之流矣易有圣人之道四焉理义之学以其辞耳王弼而下其说纷纷不若象数之粗有所明也
　　陈藻曰汉有二京房皆出焦延寿之门
　　陈振孙曰京房易传三卷积算杂占条例一卷呉郁林太守陆绩注京氏学废絶乆矣所谓章句者既不复传而占候之存于世者仅若此较之前志十百之一二耳
　　赵汝楳曰京房传焦氏之学专明卦气占验极而至于苏竟郎顗杨由景鸾樊英之徒则以易兼河洛图纬风角七政而易侪于谶讳矣
　　项安世曰以京易攷之世所传火珠林者即其法也以三钱掷之两背一面爲拆即两少一多少隂爻也两面一背爲单即两多一少少阳爻也俱面爲交交者拆之聚即三多老隂爻也俱背爲重重者单之积即三少老阳爻也葢以钱代蓍一钱当一揲此后人务径防以趋卜肆之便而本意尚可考其所异者不以交重爲占自以世爲占故其占止于六十四爻而不能尽三百八十四爻之变尔　又曰京氏易法只用八卦爲本得本卦者皆以上爲世爻得归魂卦者皆以三爲世爻亦因下体复得本卦而三在本卦爲上也其余六卦皆以所变之爻爲世世之对爲应凡其所谓变者非以九六变也皆自八纯卦积而上之知其爲某爻之所变耳如干本卦上九爲世九三爲应干初变姤爲一世卦初六爲世九四爲应再变遯爲二世卦六二爲世九五爲应三变否爲三世卦六三爲世上九爲应四变观爲四世卦六四爲世初六爲应五变剥爲五世卦六五爲世六二爲应剥之四复变爲晋谓之游魂卦九四爲世初六爲应晋下卦皆变爲大有坤复归干谓之归魂卦九三爲世上九爲应余仿此　又曰京房于世爻用飞伏法凡卦见者爲飞不见者爲伏其在八卦止以相反者爲伏干见伏坤之类皆以全体相反也至八卦所变世卦则不然自一世至五世同以本生纯卦爲伏葢五卦皆一卦所变至游魂二卦则又近取所从变之卦爲伏如干一世姤姤下体防飞爲防初辛丑伏仍用干初甲子二世遯飞爲艮遯二丙午伏仍干二甲寅之类至五世皆以本卦干爻爲伏者也自五世复下爲游魂卦剥四变晋是艮变其飞爲离四己酉伏爲艮四丙戌矣又下爲归魂卦晋下三爻变爲大有自坤变干故飞爲干三甲辰伏爲坤三乙卯矣二卦皆近即所从变之卦不用本生纯卦也余卦仿此
