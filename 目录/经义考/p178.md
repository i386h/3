<!-- { "loadSidebar": true } -->
　　孔颖达曰马融为周礼注欲省学者两读故具载本文后汉以来始就经为注
　　郑氏【】周官礼注
　　隋志十二卷
　　存
　　自述曰世祖以来通人达士大中大夫郑少贑及子大司农仲师议郎卫次仲侍中贾君素伯南郡太守马季良皆作周礼解诂窃观二三君子之文章顾省竹帛之浮辞其所变易灼然如晦之见明其所弥缝奄然如合符复析斯可谓雅达广揽者也二郑者同宗之大儒今讃而辨之庶成此家世之所训也后汉书从东郡张恭祖受周官礼记
　　郦道元曰湛水出犨县北鱼齿山周礼荆州其浸颍湛郑注云未闻盖偶有不照也
　　王炎曰周礼一书今学者所传康成之训释也可谓有功于周礼矣虽然六官之制度以康成而传亦以康成而晦盖康成之于经一则以纬説汨之一则以臆説汨之周官之意晦矣是以学者不得不疑王应麟曰郑康成注经以纬书乱之以臆説汨之而圣人之微防晦焉徐氏微言谓郑注误有三王制汉儒之书今以释周礼其误一司马法兵制也今以证田制其误二汉官制皆袭秦今引汉官以比周官小宰乃汉御史大夫之职谓小宰如今御史中丞如此之类其误三　又曰唐礼志云纎纬乱经郑主其説以禋祀祀昊天上帝此天也以为天皇大帝者北辰耀魄寳也兆五帝于四郊此五行精气之神也以为灵威仰赤熛怒含枢纽白招拒汁光纪者五天也由是有六天之説显庆二年礼官议六天出纬书南郊圜丘一也以为二郊及明堂祭天而以为祭太微五帝启蛰而郊郊而后耕而谓周祭感生帝灵威仰配以后稷因而祈谷皆谬论也
　　周礼音
　　一卷
　　佚
　　魏了翁曰康成以汉制解经以赋为口率出泉三代安有口赋王介甫用之以误熈宁皆郑注启之
　　王氏【肃】周官礼注
　　隋志十二卷
　　佚
　　周礼音
　　一卷
　　佚
　　陆徳明曰肃着三礼音各一卷七录惟云撰礼记音
　　司马氏【伷】周官宁朔新书
　　唐志八卷【王懋约注】
　　佚
　　晋书琅琊武王伷字子将起家为宁朔将军进封琅琊王有平吴之功
　　按隋志梁有周官宁朔新书八卷晋燕王师王懋约撰唐志作懋约注书以宁朔名当从唐志
　　傅氏【】周官论评
　　唐志十二卷
　　佚
　　晋书傅字休奕北地泥阳人农太守典农校尉封鹑觚男武帝为晋王以为散骑常侍进爵为子加驸马都尉泰始中年为御史中丞迁太仆卒諡曰刚追封清泉侯
　　唐书注陈邵駮
　　陈氏【邵】周官礼异同评
　　隋志十二卷
　　佚
　　晋书陈邵字节良东海襄贲人以儒学徴为陈留内史累迁燕王师撰周礼评甚有条贯行于世
　　徐氏【邈】周礼音
　　一卷
　　佚
　　李氏【轨】周礼音
　　一卷
　　佚
　　虞氏【喜】周官駮难
　　七录三卷
　　佚
　　隋志孙琦问干寳駮虞喜撰
　　干氏【寳】周官礼注
　　隋志十二卷【释文序录十三卷】
　　佚
　　答周官駮难
　　唐志五卷【隋志周官礼駮难四卷孙畧撰唐志入干寳名注云孙畧问】
　　佚
　　陆徳明曰宫正以下郑总列六十职序干注则各于其职前列之
　　按干氏周官礼注陆氏释文多引之又初学记引干氏注周官笾人之职羞笾之实糗饵粉餈云糗饵者豆未削末而烝之以枣豆之味今饵防也
　　伊氏【説】周官礼注
　　隋志十二卷【唐志十卷】
　　佚
　　宋氏周官音义
　　佚
　　晋书韦逞母宋氏不知何郡人家世以儒学称宋氏幼丧母其父躬自养之及长授以周官音义谓之曰吾家世学周官传业相继此文周公所制经纪典诰百官品物偹于此矣吾今无男可传汝可受之勿令絶世属天下丧乱宋氏讽诵不辍其后为石季龙徙之于山东宋氏与夫在徙中推鹿车背负父所授书到冀州逞时年少宋氏昼则樵采夜则教逞逞遂学成名立仕苻坚为太常坚尝幸太学悯礼乐遗阙博士卢壸对曰废学已乆书传零落比年缀防正经麁集惟周官礼注未有其师窃见太常韦逞母宋氏世学家女传其父业得周官音义今年八十视聴无阙自非此母无可以传授后生于是就宋氏家立讲堂置生员百二十人隔绛纱幔而受业号宋氏为宣文君周官学复行于世时称韦氏宋母焉
　　刘氏【昌宗】周礼音
　　隋志三卷
　　佚
　　顔之推曰李登声类以系音羿刘昌宗周官音读乘若承此例甚广必须考校
　　陆徳明曰周官巾车为防戚衮云检字林苍雅及説文皆无此字众家亦不见有音者惟昌宗音废以形声防意求之实所未了当是废而不用乎非其音也
　　孙氏【畧】周官礼駮难
　　隋志四卷【唐志五卷】
　　佚
　　崔氏【灵恩】集注周官礼
　　隋志二十卷
　　佚
　　沈氏【重】周官礼义疏
　　隋志四十卷
　　佚
　　王氏【晓】周礼音
　　一卷
　　佚
　　陆徳明曰江南无此书不详何人
　　戚氏【衮】周礼音
　　佚
　　浙江通志衮字公父盐官人
　　聂氏周官注
　　佚
　　按陆氏释文引之云沈重依其文
　　亡名氏周官礼义疏
　　隋志十九卷
　　佚
　　周官礼义疏
　　隋志十卷
　　佚
　　周官礼义疏
　　隋志九卷
　　佚
　　周官分职
　　隋志四卷
　　佚
　　周官礼图
　　隋志十四卷
　　佚
　　贾氏【公彦】周礼疏
　　唐新旧志五十卷【今并为十二卷】
　　存
　　公彦序畧曰少皥以前天下之号象其徳百官之号象其徴颛顼以来天下之号因其地百官之号因其事事即司徒司马之类是也若然前少皥氏言祝鸠氏为司徒者本名祝鸠言司徒者以后代官况之颛顼及尧官数虽无明説可畧言之颛顼氏有子曰犂为祝融共工氏有子曰句龙为后土后土为社稷田正也有烈山氏之子曰柱为稷自夏以上祀之周弃亦为稷自商以来祀之故外传犂为髙辛氏之火正此皆颛顼氏之官也髙辛氏之世命重为南正司天犂为火正司地重犂事颛顼又事髙辛若稷契与禹事尧又事舜是以昭十七年服注颛顼之下云春官为木正夏官为火正秋官为金正冬官为水正中官为土正髙辛氏因之故传云遂济穷桑穷桑颛顼所居是度颛顼至髙辛也至于尧舜官号稍改楚语云尧复育重犂之后重犂之后即羲和也是以尧典云乃命羲和注云尧育重犂之后羲氏和氏之子贤者使掌旧职天地之官天官稷也地官司徒也又云分命羲仲申命羲叔分命和仲申命和叔使分主四方注仲叔亦羲和之子尧既分阴阳四时又命四子为之官掌四时者字曰仲叔则掌天地者其曰伯乎是有六官按分命仲叔注云春为秩宗夏为司马秋为士冬为共工通稷与司徒是六官之名见也周官云唐虞稽古建官惟百明堂位云有虞氏官五十夏后氏官百殷二百周三百郑注云有虞氏官盖六十夏百二十殷二百四十周三百六十不得如此记也昏义云三公九卿二十七大夫八十一元士郑云盖夏制殷官二百四十虽未具显按下曲礼云六大五官六府六工之等郑皆云殷法至于属官之号亦云焉按昏义云三公九卿者六卿并三孤而言九其三公又下兼六卿故书传云司徒公司马公司空公各兼二卿按顾命太保领冡宰毕公领司马毛公领司空别有苪伯为司徒彤伯为宗伯卫侯为司宼则周时三公各兼一卿之职与古异矣但周监二代郁郁乎文所以象天立官而官益备此即官号沿革麁而言也
　　旧唐书贾公彦洺州永年人永徽中官至太学博士晁公武曰公彦洺州人永徽中仕至太学博士史称着此书五十卷今并为十二卷世称其发挥郑学最为详明
　　董逌曰公彦此疏据陈邵异同评及沈重义为之二书并见唐艺文志今不复存
　　朱子曰五经中周礼疏最好诗与礼记次之
　　陈振孙曰其序周礼废兴言郑众以为书周官即此周官失之书止一篇周礼乃六篇文异数万非书类是则然矣但周礼六官实本于周官周官举其凡周礼详其目则郑众之説未得为失而其可疑者则邦土邦事之不同也
　　王应麟曰公彦事张士衡撰次章句甚多
　　陆氏【徳明】周礼释文
　　二卷
　　存
　　王氏【度】周礼义决
　　唐志三卷
　　佚




　　经义考卷一百二十一
　　钦定四库全书
　　经义考卷一百二十二
　　翰林院检讨朱彝尊撰
　　周礼【三】
　　王氏【洙】周礼礼噐圗
　　佚
　　长编至和元年九月翰林学士王洙上周礼礼噐圗先是洙读周礼帝命畵车服冠冕笾豆簠簋之制及是圗成上之
　　李氏【觏】周礼致太平论
　　集十卷
　　存
　　觏自序曰天下之理由家道正女色阶祸莫斯之甚述内治七篇利用厚生为政之本节以制度乃无伤害述国用十六篇偹预不虞兵不可阙先王之制则得其宜述军卫四篇刑以防奸古今通义惟其用之有所不至述刑禁六篇纲纪旣立持之在人天工其代非贤罔乂述官人八篇何以得贤教学为先经世轨俗能事以毕述敎道九篇终焉并序凡五十一篇为十卷命之曰周礼致太平论
　　王应麟曰李泰伯撰周礼致太平论五十一篇内治七国用十六军卫四刑禁六官人八教道九共为十卷【原阙】




　　杨氏【】周礼讲义
　　佚
　　自序曰周礼者周公致太平之书也公以圣人之德辅相之尊通天下之志成天下之务故能作是经述是礼为万世之大法也其畧见于周官其详载于六典六典者何治教礼政刑事也治无不綂天之道也天官宰以掌之教无不容地之道也地官司徒以掌之和豫者礼其序春也春官宗伯以掌之正大者政其序夏也夏官司马以掌之肃严者刑其序秋也秋官司冦以掌之富有者事其序冬也冬官司空以掌之治则不言而化也教则见于言矣礼则见于容矣政则见于令矣刑则见于威矣事则见于物矣此其精麁先后之序也六官帅其属三百六十朞之日也自天子诸侯至于公卿大夫贵贱莫不有位自王畿至于侯甸男采卫要蕃远近莫不有制自天地宗庙至于百神祀享莫不有常自正月之吉至于岁终施为莫不有时自人至禽兽草木养之必有其道自宫室至于车服噐用制之必有其法无一职不修而王道偹无一物不化而岁功成此所以致太平而敌天命也不幸遭罹秦火絶灭典常出自山岩遽藏秘府冬官亡失旣不获其完书士儒相传久已弊于俗学圣上怜其若此命儒臣以训释防归列之科选使成周太平之迹焕然着明于本朝诚千百年希濶之遇也然而执形噐度数之学者不知制作之所存泥道德性命之説者不能考合以适用盖学礼者之所蔽惟不执不泥然后能尽变通以致用上以副朝廷经述造士之意不其盛欤
　　刘氏彜周礼中义
　　宋志十卷【通考八卷】
　　佚
　　陈振孙曰祠部员外郎长乐刘彝执中撰彝诸经皆有中义
　　王应麟曰刘氏中义以匠人沟洫求合乎遂人治野之制谓遂人言积数匠人言方法
　　刘氏【恕】周礼记
　　佚
　　周氏【谞】周礼解
　　佚
　　卫湜曰延平周谞希圣擢熈寜进士第入仕值新法行不忍诡随赋诗去官尝注周礼解王文公新传多采其説而没其姓名岂忘其人之有传耶
　　王氏【安石】新经周礼义
　　宋志二十二卷
　　未见
