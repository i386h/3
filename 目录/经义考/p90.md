<!-- { "loadSidebar": true } -->
　　俞汝言曰嘉善了凡袁先生万厯丙戌进士知宝坻县陞职方主事被劾囘所着易补传图书解里中罕有传者而功过格祈嗣真铨盛行于世不可解也
　　万氏【纯忠】周易笺疏
　　未见
　　南阳府志万纯忠邓州人万厯戊子举人









　　经义考卷五十九
　　钦定四库全书
　　经义考卷六十
　　翰林院检讨朱尊撰
　　易【五十九】
　　焦氏【竑】易筌
　　六卷
　　存
　　竑自序曰圣人之微言备载于易所谓穷理尽性至命之书也儒者习而弗察矜激于名义没溺于训诂而失之逺矣二氏因驾其说而与儒角不知皆儒学之固然也善乎李觏之言无思无为之义晦而心法胜积善积恶之诫冺而因果生譬诸饥渴之饮食不可一日无二氏乗其饥渴而鼔行之焉往而不利余窃悲之晚而学易戞戞乎难入也时与同志者讲焉研味久之知禔躬渉世穷深入微理无弗具而异学之果无以为矣防同学者渐以散去所闻恐至于遗忘辄命儿子籍记之为就正之地嗟乎是编出学者知二氏所长乃易之所有而离类絶伦不可为国家者则易之所无也彼攻乎异端者其病可少瘳矣乎陆元辅曰焦竑字弱侯别字澹园学者称为澹园先生万厯己丑赐进士第一除翰林院修撰寻迁东宫讲读官谪福宁州知州
　　高氏【攀龙】大易易简说
　　三卷
　　存
　　俞汝言曰公讳攀龙字云从无锡人万厯己丑进士歴官都察院左都御史赠太子少保兵部尚书諡忠宪
　　攀龙自序曰夫易岂难知者哉天高地下万物散殊吾于其中具形而为一物天地之大未尝不备于我静而成象动而成占成象者退藏焉而为密成占者神明焉而为徳吉凶悔吝如日月彰彰焉而防行者不知也圣人恻然患之莫能致力则以易示之又诏之曰占故曰易者卜筮之谓也卜筮者占之谓也静而不密则不占动而不徳则不占至将有为也将有行也问之以蓍则卜筮之一事云尔谓蓍不足以尽占可谓占不足以尽易不可虽然不见易而能占者鲜矣则谓蓍为占也亦宜于何见易曰其知易知其能简能易简而天下之理得矣于是作易简说夫五经注于后儒易注于夫子说易者明夫子之言而明易矣
　　周易孔义
　　一卷
　　存
　　攀龙自序曰周易孔义者何孔子之义也人每言易最难读余谓不然见易难耳见易则见道道岂易见哉若读之而已六经惟易易读何者经非注则无门入注非经则从门入者注也非经也惟易注自夫子故即注即经非夫子而吾乌知易之所语何语哉学易者当以夫子之注学字绎而句味之经不难读也然而经者易也易非经也存乎其人夫子固曰圣人以此洗心退藏于密圣人以此斋戒以神明其徳此者何也见易之谓也易以孔义明孔义又以易明以目前事故不易见然以目前事初非难见也
　　郝氏【敬】周易正解
　　二十卷
　　存
　　易领
　　四卷
　　存
　　敬自序曰八卦以序相循环君子所居而安者易之序也易之序者造化变通往来理数之自然羲皇始作文王演之范围曲成精意全注于此连山归藏亦各有序而其义未备故文更演非序则三易混同先后杂越无不可矣岂作者之意欤特其象义圆妙无所不贯夫子作传循循易简提挈其大较引伸而曲畅之存乎其人后儒反疑序卦传为浅率朱子作本义遂畧之博士家因废而不讲若是则易道凌乱无复条理矣岂其然乎余解易于彖爻前冠以序卦传畧加敷衍如着衣者挈其领而前后防如命之曰易领
　　问易补
　　七卷
　　存
　　敬自序曰余幼授毛诗疑朱传浅率与同学受易者听说易其浅率尤甚于诗听说春秋其穿凿又甚于诗易也窃怪先辈称师儒明经道古如斯而已乎顾国家功令相承可若何而浮湛一第私心耻之比释褐又不得与读中秘书供文学校理之役而郁鬰簿领经义荒阁于心终不忘癸巳调永嘉邂逅学博鲍士龙氏渠尝受易于先辈就而问焉为余说干说咸说艮总之老生常谈耳别后十余年风尘奔走明师良友不复可逢而五十之年忽焉将至乃抽簪下帷求自得师首解诗次解春秋最后易易吾见其难为怵然迟之久而复削草浃旬而后干事竣再浃旬而后坤事竣乾坤办而他卦离披矣管子云思之思之又重思之思之不通鬼神将通之亶其然乎比杀青同学取观无一人一辞助我者余甥曰文宰氏以诸生学易取余易解字比而句栉摘疑义若干条请益属余谅闇废业久之温故补其阙畧非必洪钟大叩小叩一一鸣合然心诚求之不中不逺羲文始作于今几千载传注千家虽未偏览而铮铮者六七家已尝染指庄生谓千载而下知其解者旦暮遇之矣穷经难穷易尤难哉
　　学易枝言
　　二卷
　　存
　　敬自序曰余于易有解有问有谈有领晚更三思得一则防笔书记久之狼藉巾笥道士章憨取以编入别为学易枝言经曰中心疑者其辞枝余学未忘疑道其实而已矣先儒云烦则枝何晏谓管辂说易要言不烦一面而尽二难之美故经曰吉人之辞寡老聃亦云多言数穷夫夫是也我过矣书以志余过陆元辅曰敬字仲舆号楚望京山人万厯己丑进士官户科给事中谪宜兴县丞移知江隂县
　　张氏【纳陛】学易饮河
　　八卷
　　存
　　钱一本序曰昔有为饮河之喻者谓河无尽而饮之者其量有尽如鼹满腹所饮几何亦犹之河伯望洋之见也若以劵之易易河源也盖人人之心莫不具有全河之量焉有不待渴而甘饮焉者以夫子之圣何过可言且愿有数年之假五十之学然又仅谓可以无大过易顾可以勿学乎大过大者过也必先于大者无过而后可以觊望小者耳予友张以登起家名进士任仪曹值并封议起偕于薛顾陈贾诸公抗疏回天时号六君子奚啻泰二用冯河之勇一入锢籍遂数十余年而心精无一少渗举涓滴之流悉滙为天汉之章其饮河所述盖用冯河之全力出之匪弟自饮亦以饮人可谓穷其源者已
　　陆元辅曰张纳陛字以登宜兴人万厯己丑进士
　　方氏【大鎭】易意
　　四卷
　　未见
　　钱士升作墓碑曰公讳大鎭字君静号鲁岳桐城人万厯己丑进士除大名府推官入为江西道御史由大理丞晋本寺少卿珰祸作具疏乞休陞南京光禄寺卿未仕时方毁首善书院公筮得同人于野遂引疾归自号野同翁性至孝居父丧尽礼及禫而卒乡人諡曰文孝先生所着有易意诗意礼说诸书
　　陈氏【幼学】周易管闚
　　佚
　　严绳孙曰公字志行无锡人万厯己丑进士官至太常卿癸丑冬钱先生啓新谈易东林公善其说遂归撰周易管闚以相质曰吾虽八十老人诚乐此不知疲也竟以此成疾卒时犹未成书
　　王氏【述古】易筌
　　未见
　　黄虞稷曰述古字信甫号钟嵩禹州人万厯己丑进士官常州知府迁山西按察副使进布政
　　呉氏【烱】周易绎防【或作易防质疑】
　　八卷
　　存
　　李廷机序曰仲尼之于易也韦编三絶而后有十翼以阐伏羲文王周公三圣人之防欧阳公乃以系辞非夫子所作韩魏公不以为然终身不与欧阳公谈易夫彖象以疏卦爻文言系辞又以发挥彖象之所未尽而归之羽翼三圣自汉以后诸儒注疏又其羽翼尔华亭怀野呉君以所着绎防一编眎余余受而读之卦爻彖象彚而不析连而不间无深求无费辞苐就圣人语稍加训绎而大防了然如指诸掌朱晦翁教人观书到通融后都不见注解但见正经有几个字若是编者殆庶几焉而余又以为易理惟是消息盈虚在仲尼为仕止久速故其系彖每叹时义也大而孟子称之曰圣之时至于既老犹欲假数年之学以无大过夫士大夫不明易理潜见跃亢违其时进退存亡失其正过斯大矣篇中如曰丰亨豫大君子畏之曰进退相倚成败相伏曰死生旦暮如浮云之适往适来何与我事此语出自达识必能用易者岂独能绎易之防已哉
　　董其昌跋曰向子读易至损益二卦叹曰吾已知贵不如贱富不如贫超然霞举志在五岳彼所用者老子之易尔非文周孔子之易也孔子赞易于干之潜龙以为得圣人之徳他日见老子其尊之也似师与称之也曰犹龙犹之者疑之也圣人之进退存亡期于不失其正而已知益而不知损者危机也知益之为损而去之知损之为益而居之者盗机也夫干纯乎阳者也有机焉而隂气不尽故疑于龙向子所用之易如此予友呉晋明盖迹于损者十九在家十九在官归奉太夫人养著书谈道有终焉之志予观其忠孝大节恬淡姱修灼然有用于世非徒虚旷自喜而诡于正者可谓深于用易矣向子云乎哉
　　陈九畴曰今之谈易者争言象矣不合则多方以求之而易始漓夫卦有理理有象顺理求象则自然脗合执卦求象则牵合难通干潜见飞跃称龙而说卦曰干为马震为龙象胡可执也同人之初曰门节之二曰门爻之象亦岂定法乎随时度理象自合矣兹绎也以卦之二义立大象以位分小象如升阶一级进一步如车毂转而轴不转一洗变互比应之说而易防跃如故曰呉子之易解粘释缚之书也脱二千余年之牵纒拨云雾而大明之是之谓悬解
　　烱自序曰粤自伏羲画卦文王衍辞周公益以六爻孔子赞以十翼易更四圣而道始【原阙】
　　惟昔歳在甲子予甫成童以占筮见易之
　　辞迄垂髫读宋儒理学诸书见易之蕴窃谓易道广大无所不包而浅见薄识茫然不得其畔岸者凡歴五甲姑去笺注直探文王周公之辞以辞合象以象合先天之画似有见其一斑者敢摅己见以与文王周公发挥其微义余不敢知经世之大用直就辞衍义以为神道设教之小助云耳乃若孔子之传本以释经而王辅嗣分列各爻使经意不贯串予仿乾卦例以传列于各卦经辞之后卦如统领六爻如贯珠而传如宫商之相应亦以复古本之繙阅甫就搦管题其梗槩万厯甲辰秋八月观潮之夕也
　　陆元辅曰烱字晋明华亭人万厯己丑进士南京太仆寺卿
　　笪氏【继良】鵞湖读易编
　　十二卷
　　未见
　　高佑釲曰继良字我箴丹徒人万厯辛夘举人初署宁国教谕迁知铅山县讲易鹅湖著书十二卷官至山西按察佥事
　　万氏【尚烈】易赞测　易大象测
　　各一卷
　　序
　　尚烈自序曰不佞结从里中章布衣先生游闻先生论易曰不知易不可以为学不佞因取易读之沉濳反覆者廿余年乃信易之为书虽成于三圣而实统于孔子之赞诚于孔子之赞不背而驰则周公文王伏羲之意可遡而得矣每有所闻便即劄记日积月累不觉成帙因名之曰易赞测葢谓测孔子之赞周易者也故于彖辞爻辞不苦为讲说非故畧之正以求彖辞于彖传求爻辞于爻传彖传爻传明而彖辞爻辞之防其尽是乎至于六十四大象原与卦爻之辞不相发明故又别为一简亦名之曰周易大象测又有读易附于其末大约管蠡之见有触而存而二测之防其里言云
　　陆元辅曰尚烈新建人万厯辛夘举乡试初署建昌教谕陞高州府推官歴济宁知州再补昌平知州转邵武府同知学于布衣章潢
　　徐氏【曰仁】周易翼注
　　未见
　　黄虞稷曰永丰人万厯辛夘举人
　　呉氏【黙】易说
　　六卷
　　存
