<!-- { "loadSidebar": true } -->
　　吕柟序曰仪礼本周公所作其篇目甚多遭秦焚书汉高堂生止传其十七篇与淹中经同后苍能明之然多士庶人卿大夫诸侯之礼宋朱文公欲以仪礼为经礼记为传其徒杨复遂图解仪礼存其编于十三经注疏中柟卒业太学时尝约所友五七人率其子弟习行于寳卭寺今三十余年心未之能忘也近防圣恩误授今官图报靡称伏覩圣王以礼乐为治而太学尤礼乐所先之地用是仰承德意旁求仪礼图本偕其寮童公思与在监习礼公侯伯及诸士子演行使知揖让进退之节以沐圣上菁莪棫朴之教而效雍熙太和之化也苐此书稀少止访获一二善本乃命监生王世康辈手抄其图月数日肄业焉寻将具题请勅工部刋印而未遽行也有监生卢尧文魏学诗汪尚庭钱寅佘诲者禀求仪礼图本以观尔乃奋然兴身心自书写校正且捐资刋刻成书送观以问序焉柟叹曰美哉此五士也昔姚枢居于辉之苏门病一方学者之无书乃自板小学诸经嘉惠辉士于是许衡亦自河内就书于辉厥后元之数儒敦尚经义尊崇古道说者多归功于枢焉圣王在上家诗书而户程朱夫岂前元可比然而五士者之所刻则固太学诸生之一助也于是诸太学生皆高五士之志行而五士之名不特如枢显达后而始着矣此固可徴圣世人才之盛而诸士子于此书尤当行之而必着习之而必察也嘉靖十五年丙申夏六月童承叙跋曰仪礼有诸儒传记郑康成注贾公彦疏朱文公又合经传为通解皆彰彰较着矣公门人杨复又各为之图俱可蹈廸匪直易读也或曰高堂生所传特士礼尔余多散佚又曰古礼于今无所用之虽昌黎亦云然夫礼也者理也先王以承天之道以治人之情孔子曰殷因于夏礼所损益可知也周因于殷礼所损益可知也因者其本也损益者其末也协诸义而协则先王所未有者可以义起矣故后苍有推而致于天子之说然今观之冠昏相见士礼也乡饮乡射大夫礼也燕射觐聘公食大夫诸侯礼也士丧既夕士虞特牲馈食诸侯士礼也少牢馈食有司彻诸侯卿大夫礼也丧服则通于上下顾独曰士礼何哉夫礼无本不立无文不行虽夏商之际不能无文焉至周而备尔孔子曰虞夏之文不胜其质商周之质不胜其文盖思本也然文之蠧也久矣其在今宜无所于用至其本固未泯也是故因其文而遡之可知也因其本而拓之可行也不又逾于并其文而亡之乎嘉靖己未叙奉命来摄太学得从司成吕公后公取仪礼命诸生肄习之月再一试盖从者如堵墙焉于是耳聆钟鼓铿锵之音目覩缀兆俯仰之容洋洋乎辟雍庠序之教也诸生卢尧文汪尚庭魏学诗钱寅佘诲等复取杨氏图校而梓之凡为篇十有七为图二百有五为旁通图三十有五周公遗文庶几不坠于地矣故按图以考文其制精矣据文以绎义其防奥矣推义以适治其道博矣使斯礼之大行也鳯鸟之至不可期乎然叙闻河间献王得孔壁古礼五十六篇后亡三十九篇存者今数耳元吴澄取二戴记及郑注纂逸礼八篇又取戴义为十传澄自谓得三十九篇之四元至正间司业李俊民尝刻太学而板今亡矣又闻永乐间沅州刘有年守太平进逸礼十八篇岂即是耶澄于仪礼诚有功然亦残经之十一尔圣逺言湮可胜叹哉
　　桂蕚曰仪礼经朱子考证已定杨复图尤为明便其文虽属难读然因图以指经因经以求义斯了然矣
　　仪礼旁通图
　　一卷
　　存
　　陈普序曰大渊献之嵗昭武谢子祥刋仪礼本经十七篇及信斋杨氏图成然孔壁淹中之出世也使此书得数千本落六合间鳯鸟至有期矣使河间献王后刘歆前有能为子祥所为则三十九篇可以至今不亡矣呜呼此人之所以成位于两间者何独昌于虞夏商周而深爱于秦汉以来十七篇頼高堂生郑注贾疏千有余年緜緜如丝而荆舒王氏加践迹之举子不习书肆不陈晦翁勉斋信斋师弟子扶持力倍于高堂郑贾心与周孔顔孟同其劳亦仅不灭而已万家乃不见一本残经白鹿章贡桂林所刋晦翁勉斋信斋之书千里求之或者有半生望之不得见今后复数十年又当若何子祥之书捄焚拯溺之功景星庆云之瑞也是经虽微士冠昏丧祭郷相见大夫祭幸皆无恙天子诸侯亦幸存一二故晦翁通解勉斋丧礼信斋祭礼得以为依据如累九层之台以下为基如不见足而为屦之不中者如执柯以伐柯柯在彼而则在手也三十九篇骎骎乎不亡矣然则十七篇之存固亦有天意废之者有余罪兴之者诚莫大之功也三百之数不可考以图槩之三十九篇疑可得三千在三百中亦可举其旁通图名物制度尤明尽合十七篇图而熟之既无昌黎难读之患而古人太平之具一朝而在我矣
　　仪礼经传通解续
　　十四卷
　　存
　　张萱曰宋淳祐间信斋杨复着朱晦庵编集仪礼经传通解独丧祭二礼未完以属黄勉斋干续成之勉斋即世祭礼犹未就于是信斋据二公草本叅以旧闻精加修定凡十四卷八十一门
　　魏氏【了翁】仪礼要义
　　宋志五十卷
　　未见
　　聚乐堂艺文目有之
　　马氏【廷鸾】仪礼本经疏会
　　九卷
　　佚
　　廷鸾自序曰余家藏败帙中有景德年官本仪礼疏四帙正经注语皆标起止而疏又列其下儿子请予附益之因手自校取朱氏礼书与其门人黄氏杨氏诸家续补之编章分条析厘为九卷作而曰兹其三代之礼与于繁文奥防中有精义焉纎悉委曲中有明辨焉不惟欲人之善其生且欲人之善其死不惟致严于冠昏朝聘乡射而尤严于丧祭后世徒以其纪士礼而指为阙书不知由士礼可以达于天子周公之经何制之备也子夏之文何文之覈也康成之注公彦之疏何学之博也小子识之
　　方氏【囬】仪礼考
　　未见
　　高氏【斯得】仪礼合抄
　　佚
　　陈氏【普】仪礼说
　　一卷
　　存
　　按陈氏仪礼说惟士冠礼乡射礼燕礼聘礼四篇载石堂集
　　亡名氏仪礼类例
　　宋志十卷
　　佚











　　经义考卷一百二十二
<史部,目录类,经籍之属,经义考>
　　钦定四库全书
　　经义考卷一百三十三
　　翰林院检讨朱彞尊撰
　　仪礼【四】
　　敖氏【继公】仪礼集说
　　十七卷
　　存
　　继公自序曰仪礼何代之书也曰周之书也何人所作也曰先儒皆以为周公所作愚亦意其或然也何以言之周自武王始有天下然其时已老矣未必暇为此事也至周公相成王乃始制礼作乐以致太平故以其时考之则当是周公之书又以其书考之辞意简严品节详备非圣人莫能为益有以见其果为周公之书也然周公此书乃为侯国而作也而王朝之礼不与焉何以知其然也书中十七篇冠昏相见乡饮乡射士丧既夕士虞特牲馈食凡九篇皆言侯国之士礼少牢馈食上下二篇皆言侯国之大夫礼聘食燕大射四篇皆言诸侯之礼惟觐礼一篇则言诸侯朝天子之礼然主于诸侯而言也丧服篇中言诸侯及公子大夫士之服详矣其间虽有诸侯及诸侯之大夫为天子之服然亦皆主于诸侯与其大夫而言也由是观之则此书决为侯国之书无疑矣然则圣人必为侯国作此书者何也夫子有言曰夫礼必本于天殽于地列于鬼神达于丧祭冠昏射御朝聘圣人以礼示之故天下国家可得而正也以夫子此言证之则是书也圣人其以为正天下之具也与故当是时天下五等之国莫不寳守是书而藏之有司以为典籍无事则其君臣相与讲明之有事则皆据此以行礼又且班之于其国以教其人此有周之时所以国无异礼家无殊俗兵寝刑措以跻太平者其以是乎其后王室衰微诸侯不道乐于放纵而惮于检束也于是恶典籍之不便于已而皆去之则其向之受于王朝者不复藏于有司矣向之藏于有司者或私传于民间矣此十七篇之所以不絶如线而幸存以至今日也或曰此十七篇为侯国之书固也岂其本数但如是而已乎抑或有亡逸而不具者乎曰是不可知也但以经文与其礼之类考之恐其篇数本不止是也但经之言士礼特详其于大夫则但见其祭祀耳而其昏礼丧礼则无闻焉此必其亡逸者也公食大夫礼云设洗如飨谓如其公飨大夫之礼也而今之经乃无是礼焉则是逸之也明矣又诸侯之有觐礼但用于王朝耳若其邦交当亦有相朝相飨相食之礼又诸侯当亦有丧礼祭礼而今皆无闻焉是亦其亡逸者也然此但以经之所尝言礼之所可推者而知之也而况其间又有不尽然者乎由此言之则是经之篇数本不止于十七亦可见矣但不知诸侯既去其籍之后即失之耶抑传之民间久而后失之也是皆不可得而考矣
　　又后序曰礼古经十七篇其十三篇之后皆有记四篇则无之四篇者士相见大射少牢上下也然以意度之此四篇者未必无一记之可言或者有之而亡逸焉尔夫记者乃后人述其所闻以足经意者也旧各置之于其本篇之后者所以尊经而不敢与之杂也朱子作仪礼经解乃始以记文分属于经文每条之下谓以从简便予作集说而于此则不能从也予非求异于朱子也顾其势有所不可耳何以言之仪礼诸篇之记有特为一条而发者有兼为两条而发者亦有兼为数条而发者亦有于经意之外别见他礼者若其但为一条而发者固可用通解之例矣非是则未见其可也何则通解之书规模大而篇数繁其记文有不可附于本篇毎条之下者则或于其篇末见之否则于他篇附之故虽未必尽如其所谓以从简便之说而其于记文亦皆包括而无所遗也然以记者之意考之则亦不为无少异矣予之所撰者但十七篇之集说耳若亦用此法则其所遗者不既多乎故不若仍旧贯之为愈而不敢效朱子通解之为也鲁人所谓以吾之不可学柳下惠之可者吾有取焉耳夫岂敢有求异之意哉且夫易之为书也更四圣而后成伏羲画卦爻文王周公作卦爻之辞孔子作文言彖象之辞其始也四圣之书或前或后各居一处不相杂也后世学者乃各分而合之以从简便及至朱子复厘正之以复古经之旧夫文言与彖象之辞可以附于每卦每爻之下者也朱子犹且正之盖不欲其相杂也而况此记之文有不可尽入于本篇每条之下者乎由是言之则予之不敢用通解之法也亦宜矣又何足怪焉大德辛丑仲秋望日张萱曰敖注多仍旧文与朱子通解稍异
　　姓谱敖继公字长寿福州人寓居湖州通经术赵孟頫师事之平章高显亲荐于朝授信州教授命下而卒
　　呉氏【澂】仪礼逸经
　　八篇【焦氏经籍志作六卷非】
　　存
