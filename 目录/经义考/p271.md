<!-- { "loadSidebar": true } -->
　　吴澂序曰春秋鲁史记也圣人从而修之笔则笔削则削游夏不能赞一辞修之者约其文有所损无所益也其有违于典礼者笔之其无关于训戒者削之何以不能赞一辞谓虽游夏之文学亦莫能知圣人修经之意为何如也盖自周辙东王迹熄礼乐征伐之柄下移诸侯国自为政以霸而间王以夷狄而猾夏天经紊人理乖灾见于上祸作于下耳闻目见一一皆乱世之事王法之所不容圣人伤之有德无位欲正之而不能于是笔之于经以俟后圣故曰春秋天子之事也又曰春秋孔子之刑书也又曰春秋正王道明大法孔子为后世王者而修也然此意也当时及门之高第弟子有不能知而况于远者乎然则三传释经讵能悉合圣人之意哉澂尝学是经初读左氏见其与经异者惑焉继读公谷见其与左氏异者惑滋甚及观范氏传序喜其是非之公观朱子语录识其优劣之平观啖赵纂例辨疑服其取舍之当然亦有未尽也徧观宋代诸儒之书始于孙刘终于赵吕其间各有所长然而不能一也比客京华北方学者言春秋专门亟称敬先生鼎臣澂惜其人之亡而不知其书之存也先生之从孙俨参知江西行省政事因是获覩先生所着春秋备忘三十卷明三传例八卷稽其用功次第见于自序弱冠受读学之三十年而始著书年几七十而修改犹未已前后凡五易稿总数十家之説而去取之其援据之博采览之详编纂之勤决择之审至谨至重惴惴然不偶易可谓笃志穷经者矣非浅见謏闻所能窥测也参政属予序其端窃惟春秋一经自三传以来诸家异同殆如聚讼今于众言淆乱之中折以归于一是诚有补于后学澂之庸下有志于斯者亦得因先生之所同以自信又得因先生之所异以自考遂不譲而为之序先生讳易水人金朝参知政事之孙兴定四年登进士第主郏城簿改白水令值中州多虞北渡隐处国朝访求前代遗逸宣授中都提举学校官旧读书大宁山下人号为大宁先生云
　　黄溍曰金之钜儒大宁敬先生有春秋备忘乆未及行于世暨入国朝先生之诸孙公俨以宪节来涖于婺橐其稿请张枢子长为挍讐乃因近臣以闻而刻焉
　　续屏山杜氏春秋遗説
　　八卷
　　佚
　　张萱曰敬氏续杜屏山遗説从孙俨编内曲折辨论扶持左氏罔敢订砭为左设也
　　郝氏【经】春秋外传
　　八十一卷
　　佚
　　经自序曰天之于人有所穷而后有所不穷穷者其时也不穷者其道也是以圣人于易每申明穷之理而辄系之不穷于干则系之以坤于泰则系之以否于剥则系之以复于既济则系之以未济复为之言曰易穷则变变则通通则乆则道之所以不穷者皆自夫穷而得之也昔者文王周公孔子孟轲尝穷矣拘而演易变而制礼老不用而修六经尼不行而着七篇一时之穷万世之不穷也故张籍尝遗韩文公书劝令著书如孟轲杨雄以传后文公谓古之人得其时行其道则无所为书书者皆所为不行乎今而行乎后世者也及贬斥去位始为原道等以左右六经则古之圣贤之为书皆自夫忧患困阨穷而无所为而后为不穷之事业以自见于后也金源氏之亡朔南搆兵几三十年上即位之元年始下武昌之诏诏经持节使宋谕以弭兵息民意而奸宄乐祸诬为欵兵拘于仪眞之扬子院经之始入三十有八年矣岁在庚申至于甲子犹不见释经之穷则固同夫古之圣贤矣而不德瞢昧以自速戾其敢望于古之圣贤乎然而宋人以一国穷于天不以道穷于予也岂可以人穷之而并天之不穷者而弃之以自絶哉河阳苟宗道尝受业于予时以书状官从行于是五年之间讲肄不辍甲子春宗道请传春秋之学且志其説而无书以为据乃以故所记忆者为春秋外传盖自三传之外而为是不敢自同于三传也以春秋正经多不同乃为论次作章句音义八卷求圣人之意者必探其本以为纲乃作制作本原三十一篇十卷春秋一书义在于事必比事而观其义可见乃为比类条目一百三十篇十二卷三传之説不同故圣经之防不一乃为三传折衷俾经之大义定于一凡五十卷卷首又着三传序论列国序论一卷呜呼穷于人而不敢自穷于天是以为是非敢妄意于古之圣贤之穷而亦为之书也其间讹缺谬戾者甚众俟变通之日取诸书以考实之庶几有成而见素患难之意云既具草以授宗道复为书此以冠首篇
　　又自序春秋制作本原曰春秋以一字为义一句为法杂于数十国之众绵厯数百年之远而其所书虽加笔削不离乎史氏纪事之策而无他辞説是以圣人制作之意难为究竟学者往往以私意观圣人因其所书而为之説其説愈肆其意愈远其例愈繁其法愈乱卒使大经大典昧没而不明盖不求其本源而徒用力于支流也夫大匠之作室必先定规模量其高卑广厚间架栋宇有成室于胸中而后基构则不愆于素圣人制作一经垂训万世又非一室之比岂无素定之规模乎夫其经天纬地彰往察来始终先后本末原委有一定不易之经然后有一定不易之法自隐公至获麟年虽远国虽众事虽多则若网在纲有条不紊所谓吾道一以贯之者在夫是也学者乃于条目之外事迹之下求圣人之防难矣哉故必挈其纲持其要探其本原观其规模遡洄从之然后顺流而下则浩乎其沛然矣今自圣经之外求圣人所以制作之本原各从其类而为之説始于心法制作次之言圣人制作之意不在于史氏之迹皆断自圣心也其次言托始寓终之意其次言为经立名之意其次言即用鲁史之意春秋之义以王道行王权以王权正名分也故又次之其法则变周制上以尊王室内以正鲁国外以治诸侯故又次之春秋之中其事则五霸五霸桓公为盛故以桓公为首晋文次之秦穆楚庄宋襄又次之晋楚更霸而陈郑叛服为中国之轻重故陈郑又次之中国之衰吴越遂霸故吴越又次之中国之所以微由夷狄之横也吴越则进于中国而夷狄则终于夷狄故夷狄又次吴越也诸侯之衰政在大夫而春秋终矣故大夫又次之而后举其要义正其名号别其爵命辨其伦类定其次叙而谨其始圣人始以心法变文制作至是则王法成矣故终之以王法共三十一篇始为升天之阶望道之门耳或曰圣人制经无一字之辞説但一章一句才万余言而已吾子之説未尝一説圣经而直于其外为数万余言不亦滋蔓乎哉曰説于圣经之外不敢与经并乃所以尊经也夫圣人不必辞説欲后人之説之也説者不探其原是以语焉而不详今探其原而为之説惟恐其不足而其义不备也夫岂多乎哉八卦之后重而为六十四而为之辞分而为三百八十四爻又从而为之辞其后圣人又以为未足又从而为彖象文言系辞説卦等书于圣人之心犹以为未足也以圣人之言説圣人之经犹若是矧于千载之下求之乎末流余裔虽欲为之滋蔓而不能滋蔓也故今之説每援易书诗礼以经明经庶几见圣人制作之意云尔亦未敢谓之详也
