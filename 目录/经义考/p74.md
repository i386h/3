<!-- { "loadSidebar": true } -->
　　守陈自述曰易经古文以伏羲之卦文王周公之辞孔子之十翼各分为袠则经传隔越而不通今文自坤卦而后以彖象传合缀于卦下以小象传分缀于爻下则经传混杂而无别惟若乾卦今文则犹存古而且便今斯亦可矣程子之传主义理朱子本义主卜筮各极其精然易道广大卜筮特其一端而学者非所当务易理无穷程朱间有微漏而诸儒亦或可补故首抄古文以见其原次抄今文皆同乾卦而杂取于系辞中之文言分附于各卦之末其经传之下则各择程朱及诸儒之説凡主义理者抄之主占筮者不抄也
　　人物考杨守陈字维新鄞县人景泰辛未进士累官吏部右侍郎卒諡文懿所着有易书诗三礼孝经大学中庸论孟私抄凡数百卷




　　经义考卷四十九
　　钦定四库全书
　　经义考卷五十
　　翰林院检讨朱彝尊撰
　　易【四十九】
　　刘氏【诚】周易衍辞
　　未见
　　黄虞稷曰诚字敬之鸡泽人天顺丁丑进士官至湖广布政司参议其书专辨焦氏纳甲飞伏之非
　　沈氏【瑶】易经比类
　　一卷
　　未见
　　按登科录沈瑶有二一南直山阳人天顺丁丑进士一武功左衞人嘉靖癸丑进士撰书者未详何人
　　吾氏【哻】周易传义防同
　　未见
　　范路曰吾哻字景端衢州开化人天顺己夘举人为江浦教谕时人称曰文山先生章枫山志其墓
　　张氏【元祯】周易要语
　　未见
　　范路曰元祯字廷祥南昌人天顺庚辰进士官至吏部左侍郎学者称东白先生
　　罗氏【璟】周易程朱异同
　　未见
　　姓谱璟字明仲南城人天顺甲申进士第三厯国子监祭酒
　　卢氏【玑】河图衍义
　　未见
　　缪泳曰玑浙江松阳人天顺甲申进士
　　姚氏【绶】大易天人合防
　　未见
　　俞汝言曰姚绶字公绶嘉善人天顺甲申进士官监察御史尝着大易天人合防而里中无有储藏者葢名为书画所掩也
　　金氏【旅】易意
　　未见
　　括苍彚纪金旅字崇吉丽水人天顺间嵗贡生仕为云南永昌府判
　　桑氏【悦】易抄
　　未见
　　悦自述曰愚于孔子彖辞中发文王卦辞之意成朱子志也　又曰愚于易抄説理以程子为主而辅以诸儒之论或寓鄙见于其间至后始言象占亦不失文公本意也　又曰愚于易抄欲每卦先宓牺画次文王卦下系辞又次则周公六爻辞始以孔子释象爻等辞继于后而文言系辞等仍各自为卷庶几四圣之易不乱而学者亦易于观览后得先儒董真卿所注之易已先得吾心遂用其例
　　钱陆灿曰悦字民怿常熟人成化乙酉乡荐除泰和训导迁长沙通判调栁州
　　罗氏【伦】周易説防
　　四卷
　　存
　　言行录伦字彝正江西永丰人成化丙戌进士第一授翰林院修撰疏奏大学士李贤夺情非是落职提举泉州市舶司明年召还复官改南京寻以疾辞归开门授徒日以注经为业垂十年卒于退居之金牛山后追諡文毅
　　张氏【升】易爻用九六説
　　一篇
　　存
　　沈进曰张升南城人成化己丑进士第一厯官太子太保礼部尚书諡文僖
　　谈氏【纲】读易愚虑
　　二卷
　　存
　　纲自述曰纲愚且弱而多病心虽嗜经口不能诵日惟玩索文义而已虑之所及多与传注不合心不能安欲质人而言讷存疑久矣于兹衰老遗忘颇多闲中笔其一二以付儿辈相与就正有道时正徳改元丙寅春
　　易攷图义
　　一卷
　　存
　　卜筮节要
　　一卷
　　存
　　纲自序曰易之用莫妙于卜筮所谓神以知来也莫难于卜筮所谓极数知来也八卦定吉凶吉凶生大业又孰要于卜筮哉大衍毕天下之能事何可不讲夫幽赞神明而生蓍衍之由也参天两地而倚数衍之法也观变阴阳衍天道也发挥刚柔衍地道也和顺道徳而理于义穷理尽性以至于命衍人道之极功也所系如此可不讲夫
　　易义杂言
　　一卷
　　存
　　易指攷辨
　　一卷
　　存
　　纲自序曰康节邵氏天分甚髙数学甚精二程虽曰外之亦莫屈其雄论天下学士望风而靡孰敢抗衡然而不本圣经本乎李穆之传掠乎京之緖数其数而非易之所谓数理其理而非易之所谓理专先天而略后天律乎圣经其误多矣此易考图义所由作也然初亦不肯直言其误惟自立説以明易耳而人之惑者既深其牖不啓吾约何纳不直则道不见我且直之愚能已哉于是申明则图之义以穷其源中推别卦之义以泝其流末即源流以明其误以翼图义直且辨矣语曰予岂好辨哉予不得已也曹溶曰纲无锡人成化己丑进士
　　谢氏【理】周易解
　　未见
　　太平府志谢理字一卿成化壬辰进士着周易春秋解
　　洪氏【贯】周易解疑
　　未见
　　钱陆灿曰贯字唯卿鄞县人成化丁酉举人从化知县
　　叶氏【应】易卦方位次序图
　　一卷
　　未见
　　广东通志叶应字子唯归善人成化戊戌进士广西庆逺知府
　　吴氏【琏】周易订疑
　　未见
　　南海县志吴琏字美中成化甲辰进士知含山进贤二县事
　　李氏【承恩】易大义
　　佚
　　陆元辅曰承恩嘉鱼人成化甲辰进士
　　蔡氏【清】周易防引
　　二十四卷
　　存
　　人物考蔡清字介夫晋江人成化甲辰进士除礼部主事改吏部厯员外寻迁礼部郎中出为江西提学副使忤宁藩遂致仕正徳三年起南京国子监祭酒未至卒
　　嘉靖八年直松江府推官蔡存逺奏臣闻君道莫先乎立教立教莫重乎经术汉求遗书而置五经博士唐开文而集五经注疏虽未还乎粹古要为知所先务也矧五经之首实惟周易始自伏羲画卦而周文系以彖爻孔子赞以十传四圣之精具于是焉其后王弼谈京房演数去古益逺学失真传爰至宋儒得其宗防惟程之易传朱之本义然读者多枝蔓于辞而卒莫究于理明而复晦也久矣窃念臣父蔡清少习易经颇能心契自乡解而登甲科由督学而擢祭酒仕宦所至专意讲易门徒相授无虑千数举世谬称以为专门焉者悼世俗之见执泥象辞而支离于形下宗程朱之言研究阴阳而特达于虚中观先天后天而渐悟洞太极无极以深造手不停披迄裁众説积有成编僭名防引向惟藏之箧笥若有待于明时不幸谢世未及献呈而臣忝举乡闱叨登甲第所以陛下之恩泽而进身者皆臣父教以一经而致然也臣不自揣敬用誊写上尘陛下乙夜之览倘或有取其一得庶几足发乎经学伏望陛下焕发徳音俯赐收纳贮之内阁以备昭代专经之説颁之礼部以开天下诸生之学则亿兆臣民仰见陛下右文之治皆颙颙然以兴起而通今学古之士将辈出以效用矣为此将臣父蔡清所着易经防引每部二十六册正副二部共五十二册随本亲赍等因奉世庙圣防所进书籍正本朕留览副本发礼部看详囬奏礼部尚书李覆故祭酒蔡清濳心易学专意注疏平生精力所得尽在防引一书真足羽翼圣经开示后学合无候命下之日本部行福建提学副使将易经引订证明白发刋书坊庶几可以传播逺迩嘉靖八年十月朔奉防是
　　明神宗实录万厯二年工科李熈题原任南京国子监祭酒蔡清少而志学壮而闻道饬躬砥行动准古人厯官郎署咸推师表尝贺宁王夀旦独去朝服中蔽膝大忤宁藩引疾致仕居家经学自娱四书易经各着防引发挥羽翼之功信非渺小虽祀乡贤未防特典乞赐建祠专祀其乡礼部覆请得报依议林希元序曰虚斋蔡子以理学名成化治间易説若干卷坊间有旧刻顾荒缺弗理人有遗恨三子存微存逺存警雅嗣先志各出家本以增校予属禄仕分心未之及也退居暇日始克成事书成将刻之庸书数言以告学者曰嗟乎易岂易言哉夫五经之有易犹众水之有海也海不可列于众水易可列于五经哉夫诗书礼乐春秋皆经也然章自为意句自为义易则不然稽实以待虚托一以该万以六十四卦三百八十四爻冒天下之道岂与诸经比哉圣人以辞而説易犹人以舟而渉海涉海者乘长风破巨浪穷力之所至谓之见海则可谓尽海之观则未也説易者拟形容象物宜穷意之所至谓之见易则可谓尽易之蕴则未也是故易可象而不可言可言而不可尽圣人其犹病诸况其下者乎河南见理而遗数建安举数以兼理二者不同要亦齐鲁之间耳蔡子之説何以过是然近世诸儒説经未能或之先也或者见其字分句解遂目之为训诂吾取其大者而已训诂非所知也或者见其旁论逺引遂目之为支离吾取其近者而已支离非所知也学者信吾所知所不知者置之以俟他日斯则切问近思之学矣谢廷赞序曰易之为道广矣大矣至人穷理至絶韦折擿思假以数年儒者穷训诂至寐以魂交而神与先告其精也如是继乃岐为京房翼奉孟喜郎顗之学几为防纬之书夫以三极之理贬而为禨祥无乃过与程子着易传高出王弼诸传注之上朱子着本义一取法于宣圣小象言约而解微诂近而防逺明兴虚斋先生佐之以引一书为本义之疏葢宣父有功于易朱子有功于宣尼而蔡先生复有功于本义此经此传遂揭日月而行之中天矣
　　王氏【云凤】订正复古易
　　十二篇
　　未见
　　云凤后序曰秦以易为卜筮书得不焚故易在六籍中为完书汉人有以十翼冠一传字于其首而綂附于上下经二篇之后者或曰费直为之今考其本传则曰以彖象系辞文言解説上下经而已岂费氏始以传説经其徒转相传授遂自附其后与厥后郑始析彖象附于各卦之末王弼宗之复以彖并大象缀于各卦之下小象缀于各爻之下而干则仍其旧又增文言于乾坤之后虽欲使学者寻省易了而不知孔子之易固未可为文王周公之易也程子作传亦用弼本汲郡吕氏嵩山晁氏始欲复古经传各为一书而间有未尽合者东莱吕氏又更定着始复孔子之旧而朱子因之以作本义呜乎易之为书也广大悉备是以儒者尚之然穿凿于汉人之支离假托于异端之邪曲书虽存而道则晦矣书不亡犹可以明道而郑王二子乃割裂混乱焉遂使千百年来世不复见古圣人之完书其亦不幸矣哉朱子复求古易所取甚博卒从东莱所以处之者已审后圣有作葢无以易而董张胡陈诸家相继攘臂而起各用已见更置纷纷迄我朝儒臣纂辑诸经于易谓程朱不可偏废乃从程氏本而以本义分附之且有删改于其间自是朱吕之易复为郑王之易而读本义者往往有不得其説者矣尝与莆田宋孔时谈易孔时属余缮写如朱吕原本于是更加考究以就此编藏之巾笥用备私览且以就正于同志君子云
　　陆元辅曰王云凤字应韶和顺人成化甲辰进士厯官巡抚宣府副都御史所居在县之虎谷因以为号与虚斋蔡氏为同年而师事之
　　杨氏【廉】先天后天图学考正
　　未见
　　桑悦序曰连山归藏夏商之易有无不可知而伏羲之易为周易之宗祖则确然之理也伏羲卦图为方外閟之已久逮宋康节邵先生遂指出之为先天图而以文王之卦为后天至朱子亦尊信而表章之也方正杨先生合二图防先儒议论剖析详明谓非深明易道者耶且言孔子云先天而天弗违后天而奉天时谓天人合一事而与前二图无干涉实有卓然之见者矣
