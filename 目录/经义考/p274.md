<!-- { "loadSidebar": true } -->
　　栁贯跋曰説春秋者知圣人经世之法寓于一笔一削之间而不知假鲁史以着侯国之行事其盛衰离合之端其成败是非之迹有不可掩夫子鲁人而鲁实周之宗国幽厉伤之舍鲁奚适拳拳是心夫岂得已然而王必曰天王正必曰王正所谓托始于兹以深示拨乱反正之道盖常若文武成康之临乎前而典礼命讨有其宗非止于详内畧外而已也经之所书有常有变常者固不可变而变者则所以为常首王人次封爵此常也主会主兵谋从谋逆则几于变矣先后之伦或殊名号之实不异以宋齐晋衞而偶秦楚吴越则柏翳鬻熊之宗太伯仲雍之夏后氏之槩之狄道何少防哉道在中国分义犹存故能遏乱畧于其始及其既散则大权下偪外奰日侵誓盟征伐彼得专制进而序列抑以志变圣人一心皦如天日造化权舆见于特书屡书将使万世之远临之而惧谓其班王室于侯邦荐衣冠于左袵不知言者也贯自受读窃疑列国之事岂皆史官承告所载要之举实立文各有其本而贵贱荣辱夷考不诬春秋在天地间视周犹鲁视鲁犹列国以为为鲁而作则始隐终哀而原于典礼命讨者果为天下乎抑私一鲁乎艰难离索不幸学未成而废矣比来京师常愿求之大方以祛夫惑见而沙鹿齐先生之言则曰春秋以同会异以一统万盖始鲁终吴合二十国之史记而为之者也间尝叙类成书曰诸国统纪降周于鲁尊为内屈也先齐于晋以霸易亲也系荆及吴惩僭以正也其道名分之意所以经纬乎书法义例之中者则亦先儒引而未发之奥云耳予何言焉贯既得而诵绎之复次其单陋质之先生以自厉谓予尝知春秋几何不为孔门游夏之罪人哉
　　潘氏【廸】春秋述解
　　佚
　　安氏【熙】春秋左氏纲目
　　佚
　　苏天爵状曰先生深于六经病近世治春秋者第知读左氏不考正经因节左氏传文议论叙事始末依仿通鉴纲目作小字分注经文之下以类相从凡左氏浮夸乖戾之语悉去之秦汉以来大儒先生之言及诸家之説可取者附注其后庶观春秋者可以考传读左氏者亦知有经其大防一以朱子为本而达于程张以求圣人之意絶笔于庄公十二年
　　刘氏【彭夀】春秋正经句释
　　佚
　　春秋泽存
　　佚
　　欧阳原功志曰彭夀字夀翁辟衡山县教谕乐士习之美遂留居焉以春秋登第赐同进士出身终淳安县尹
　　按夀翁为象环先生渊之子其曰春秋泽存者衍父书而作也
　　臧氏【梦解】春秋发微
　　一卷
　　佚
　　吴氏【迂】左传义例
　　佚
　　左传分记
　　佚
　　李氏【应龙】春秋纂例
　　佚
　　闽书李应龙字玉林光泽人至元中荐为白鹿洞书院山长及漳州路儒学教授俱不赴
　　尹氏【用和】春秋通防
　　佚
　　江西通志尹用和安福人有春秋通防传于世
　　黄氏【琢】春秋举要
　　佚
　　江西通志黄字玉润吉水人以春秋教授乡里
　　蒋氏【宗简】春秋三传要义
　　佚
　　许氏【谦】春秋温故管闚
　　未见
　　陆元辅曰先生于春秋有温故管闚又着三传义例义例未成
　　黄氏【景昌】春秋公谷举传
　　佚
　　吴莱序曰黄子读春秋者四十年老而不倦尝着春秋举传论一编屏除专门摉剔传疏使之一归于是然后止盖昔者圣人之作春秋也笔则笔削则削咸断之于圣心高弟如游夏且不能以一辞赞焉公羊谷梁乃谓得之子夏文多琐碎语又龃龉要之二氏皆未成书特相授受于一时讲师之口説者谓孔子当定哀世多微婉其辞复秘不以教人故诸弟子言人人殊异然自孔子后一废于战国嬴秦之乱汉初学者区区収补意其焚残亡脱之余不藏之屋壁必载之简册非徒出口入耳而已又况春秋之文数万独以口相授受庸讵知不有讹谬者乎济南伏生治尚书上使掌故晁错往受之仅一女子述其老耄之语世谓生齐人齐语多艰涩故今书文亦难属读然古人之作书者非齐人也奈何若是是则公羊齐学谷梁鲁学非二氏误也学二氏者误也且孔子又何尝当定哀世多微辞哉苟曰微辞以辟祸春秋不必作矣况定哀又孔子所见之世也自所闻所传闻之世一切褒之贬之且及其父祖当世而辄微之吾恐非圣人意也圣人岂避嫌者哉不然乱臣贼子仅诛其既死簒弑攘夺无惧于当世是又岂吾圣人之意哉必也春秋之作未始秘不以示人西狩之二年孔子卒矣论语礼记诸弟子之问答殆无一言以及之得其义者盖寡矣然而左氏约经以作传下讫鲁悼知伯之诛在春秋后孔子卒已乆或曰左氏鲁人也或曰左氏楚左史倚相后也若其説晋王接则谓别是一书意者当西汉末与公谷二家争立博士故又杂立凡例广采他説以附于经是岂左氏旧哉今黄子举之皆是也昔者晋刘兆尝以春秋一经而三家殊涂乃取周官调人之义作春秋调人七万余言夫调人之职掌司万民之讐而谐和之为春秋者亦欲令三家勿讐将天下之理不协于克一而后世之议且容其潜藏隐伏于胸中也何以调人为哉故唐啖助赵匡近世刘敞于传有所去取咸自作书而今黄子又嗣为之可谓闻风而兴起者矣非必曰此有所短彼有所长去其所短则见其所长者固可取也不然尽去三家之传而独抱圣人之经且自以为必得圣人之心者吾又不信也此则黄子之意也　又曰黄隐君讳景昌字明远世为婺之浦江人每言春秋一书自公谷口説相传至汉然后着之竹帛是故经有脱编有错简学者上畏圣经下避贤传讹舛诬漏不敢较也其春秋公谷举传论及三代用正日夜食之辨凛凛不可屈后得巴川阳恪春秋考正一卷言三代悉用夏时不改月数出入经史无虑数百千言隐君明其不然乃作周正如传考章分条晰文极多此最其善持论者
　　张氏【君立】春秋集议
　　佚
　　许有壬序曰春秋由三传而下世之存者可考也范氏探经而为集解啖赵考三家短长为统例伊川以传考经之事迹以经别传之眞伪皆号精当而世之读者无几及胡氏传出学者翕然宗之圣朝设科遂与三传并用诸家之説几无闻焉向会试以五经发策至有不知各家名氏者况有考其短长而折为书者乎且圣人之意当时门人有所不知世传左氏时代不一要非亲受于圣人者宜其辞胜而失诬也公羊谷梁传闻逾远诸家之説各尊所闻其能尽合圣人之意乎朱子谓春秋大防诛乱臣讨贼子内中国外夷狄贵王贱霸而已未必如先儒所言字字有义也如此则传注之説可泥于一偏乎豫章张君立择诸家之论或全或畧疏于三传胡氏之后名曰集议撷众长萃于一厯厯精至观其自序盖欲学者因是以求诸家之全戒其厌烦务简而取足于此则君立所得与夫所以教人者可见矣欲观君立之集议当先观君立之自序徧取诸家优游涵泳交畅旁通一旦有得自知去取廻观集议心目了然与闻人之説袭而取之者异矣康节云春秋尽性之书传注而已乎
　　杨氏【如山】春秋旨要
　　十卷
　　佚
　　鎭江府志杨如山字少游蜀嘉定州人宋末游江南四请漕举宋亡不仕大德间起为淮海书院山长因家京口着春秋旨要十卷
　　经义考卷一百九十四
　　钦定四库全书
　　经义考卷一百九十五
　　翰林院检讨朱彝尊撰
　　春秋【二十八】
　　程氏【端学】春秋本义
　　三十卷
　　存
　　春秋三传辨疑
　　二十卷
　　存
　　春秋或问
　　十卷
　　存
　　端学自序本义曰孔子何爲修春秋明礼义正名分辨王霸定夷夏防微慎始断疑诛意其书皆天下国家之事其要使人克己复礼而已三代盛时礼义明名分正上明下顺内修外附民志既安奸僞不作孔子生于此时春秋无作也周纲堕诸侯纵大夫专陪臣窃命四夷内侵人道悖于下天运错于上灾异荐臻民生不遂孔子既不得出而正之则定诗书正礼乐赞周易而常道着矣复修春秋即事以立教而其所书皆非常之事人知其事之非常则常道有在夫知非常则知己之所当克知常道有在则知礼之所可复故春秋不书常事属辞比事使人自见其义而已孟子曰其文则史孔子曰其义则丘窃取之此之谓也若邵子谓录实事而善恶形于其中朱子谓直书其事而善恶自见者盖有以识夫笔削之意若董子谓正其谊不谋其利明其道不计其功者又此经之大旨也三传者之作固不可谓无补于经也然而攻其细而捐其大泥一字而遗一事之义以日月爵氏名字爲襃贬以抑扬予夺诛赏爲大用执彼以例此持此以方彼少不合则辗转生意穿凿附会何范杜氏又从而附益之圣人经世之志泯矣后此诸儒虽多训释大抵不出三家之绪积习生常同然一辞使圣人明白正大之经反若晦昧谲怪之説可叹也已幸而啖叔佐赵伯循陆伯冲孙泰山刘原父叶石林陈岳氏者出而有以辨三传之非至其所自爲説又不免襃贬凡例之敝复得吕居仁郑夹漈吕朴乡李秀巗戴岷隐赵木讷黄东发赵浚南诸儒杰然欲扫陋习而未暇致详也端学之愚病此久矣窃尝采辑诸传之合于经者曰本义而闲附已意于其末复作辨疑以订三传之疑似作或问以较诸儒之异同廿年始就犹未敢取正于人盖以此经之大积敝之久非浅见末学所能究也尝谓读春秋者但取经文平易其心研穷其归则二百四十二年之事之义小大相维首尾相应支离破碎刻巧变诈之説自不能惑圣人恻怛之诚克己复礼之旨粲然具见而鉴戒昭矣则是编也虽于经济心法不能窥测然知本君子或有取焉耳
　　张天祐序曰四明时叔程先生以春秋一经诸儒议论不一未有能尽合圣人作经之初意于是本程朱之论殚平生心力辑诸説之合经旨者爲本义以发之订三传之不合于经者爲辨疑以正之又推本所以去取诸家之説者作或问以明之书成而先生卒翰苑诸公欲进于朝由是移文浙东宪司俾锓梓以传远遂牒本道帅府于槩管七路儒学出帑以助之至正三年夏五月命工因循未克就五年冬十一月佥宪索公士巗巡厯至郡久知是书能折衷诸説辨析精详深得圣人之旨不可缓也委自监郡与天祐提督刊梓愚不敏仰承所托朝夕视事不一月而工毕实是年之十二月甲子也天祐备员府幕与先生之兄敬叔父交且久今又获见此书之成故乐而道之也然此特记其岁月云尔若夫此书之发挥圣经嘉惠后学则亦不待赘述
　　张萱曰元至正闲四明程端学本程子之学折衷百家而爲之説
　　宁波府志程端学字时叔庆元人至治元年进士官国子助教迁翰林国史院编修官在国学时慨春秋在六籍中未有一定之论乃取前代百三十家折衷异同着春秋本义三十卷三传辨疑二十卷或问十卷用经筵官请命有司取其书板行天下
　　黄虞稷曰端学慨春秋一经未有归一之説徧索前代説春秋凡百三十家折衷同异湛思二十余年作本义以发圣人之经旨复作辨疑以订三传之疑似作或问以较诸儒之异同又纲领一卷所以著作之意也
　　黄氏【清老】春秋经旨
　　未见
　　闽书黄清老字子肃邵武人累官应奉翰林文字同知制诰国史院编修官出爲湖广行省儒学提举学者号爲樵水先生
　　苏天爵作碑曰闽有名士黄清老由进士起家累迁奉训大夫湖广等处儒学提举着春秋经旨若干卷四书一贯若干卷学者争传习之
　　俞氏【师鲁】春秋説
　　未见
　　徽州府志俞师鲁字唯道婺源人至治中荐授广德路学教授改松江府知事
　　戚氏【崇僧】春秋纂例原旨
