<!-- { "loadSidebar": true } -->
　　滁孙自序曰子曰道之不行也我知之矣知者过之愚者不及也滁孙下愚不移学易不得其津年逾五十探索先天图忽得中天景中天者非他是即天也由其运用合一居中故曰中天由其在生两之后用九之前故曰中天适夫时位徳之称也其象藏于互体其义发见于文王周公孔子之辞习焉者察弗精语弗详迷其主宰之眞惑于分别之变嘻其久矣时方辑周易记玩韵语入其大槩后十年北方舘下无事得以贯穿源委爲述考等篇因触前闻康节邵先生有曰气一而已主之者干也神一而已乗气出入乎有无生死之间无方而不测者也不知干无以知性命之理文公朱先生有曰一隂一阳此是天地之理如大哉乾元万物资始乃继之者善也乾道变化各正性命此成之者性也系辞所谓一隂一阳之谓道继之者善成之者性此是中天时位徳业之大纲领文公举以归之于乾元归之于乾道所言造化岂有异趋二先生之语皆中天之防也于是始信蠡窥确然用力以卒其业归老旧隐疾病有间自河图洛书伏羲始画先天图以及后天图重加掇拾爲大易法象通赞颇觉简明回首旧作呻毕可愧私窃惟念羲文太逺孔孟辙遐康节文公天禀超卓三才之学百世犹将頼之如前所云已若到钧天闻广乐使其陟降庭止见帝亲的畅明道妙发于经世观物啓本义诸书者奚啻所传夫何大音稀声飘忽别调殆苍苍爱道犹未释耶孟子没千有余年先天图去今未五百年时则近然而造物乃择愚鲁者授之殆不可晓也夫两仪生而隂阳分八卦定而吉凶见气机之变所以不可乱不可恶者飞龙在天上治之力也恭惟圣朝龙兴四海防同普天率土同一庆頼自开物以来皇极一元于今爲盛中天景至此示现岂偶然也易之丰曰丰亨王假之勿忧宜日中夫子彖之曰王假之尚大也勿忧宜日中宜照天下也此言干之入大过也大过者雷电之互体也系辞曰显诸仁藏诸用鼓万物而不与圣人同忧盛徳大业至矣哉亦言干既歴姤也姤者天地之相遇也此为中天乾元作用之境也消息盈虚作易者其有忧患乎造物于此何爲不与圣人同忧也圣人于此何爲使人勿忧也乾元有御天之道圣人体干有御世之法是故知易之数不可不知易之理也中天者易理之宏纲大用悉偹于此圣人之崇徳广业无出于此爲人上不知中天则不知所以治世爲臣子不知中天则不知所以事君事父爲人不知中天则不知所以诚意正心修身于是承先圣所以体天地之撰通神明之徳补中天图象防绎大义于久湮未坠之际使见天徳隆盛前乎弗违太极之根柢后乎弗先太极之流行庻几天下后世举悟性命一源古今一日修者不怠悖者能驯正人心息邪说距诐行当有取于斯大徳十年长至日
　　又进中天图表曰臣窃惟圣人之道与天地凖易有圣人之道亦与天地凖未有画也庖牺氏仰观象于天俯观法于地观鸟兽之文与地之宜近取诸身逺取诸物于是始作八卦以通神明之徳以类万物之情及既有画也黄帝尧舜垂衣裳而天下治葢取诸乾坤天地者万物父母也乾坤者则天地性情也坎离者乾坤妙用也震防艮兑隂阳上下进退之序也恭惟帝王之盛早朝听政清燕頥神宜有图书以昭法象谨按今世所传伏羲始画八卦图廼易袓也蕐山陈抟传至邵雍所谓有极图者以二气消长爲乾坤之限者也可开学者推测之端未偹帝王观省之要臣愚幸叨涵育获事钻研因画穷象因象窥千歳之日可指诸掌有非臣愚能及葢因昌运所召也有显象焉有藏象焉内贞外悔上下三画重爲六画卦者显象也徃过来续中四画递成六画画者藏象也今图显象内外相逺各以单卦取义藏象先后相御合以重卦取义按图次第观之干究午半君之仁也坤究子半臣之敬也又爲男女居室外内宾主之齐焉干专乎午君享乎成也坤专乎子臣服其劳也又爲男正位外女正位内私不害公宫不干朝之度焉廼若天宫布左地宫布右君须乎臣臣须乎君者也天旋而上地转而下君尊綂臣臣卑奉君也四象皆八天道下济地道上行上下交也八卦皆八隂中有阳阳中有隂隂阳赜也升不极髙降不极深上交不诏下交不凟也愈推愈广愈分愈宻不行而至不疾而速也于是布二十四气晦朔望晨昏之次焉冬至之日坤主之阳气萌资慈母育之也夏至之日干主之隂气兆倚严父御之也二分啓闭门也四立终始际也左规坤干而接坤健也右规乾坤而遇干顺也他月初中坎离值之时中之义也望依乎干君与先也晦伏乎坤臣韬光也朔日月防也上下规也上规干中左右皆兑者兑重干而消长二用也下规坤中左右皆艮者艮重坤而消长二用也规之半其上东西皆复者震重坤而消长二用也规之半其下东西皆姤者防重干而消长二用也复以上頥相对頥肖离也阳气消长皆当致飬也又上而对者既济始吉终乱也又上曰睽曰归妹中藏既济者也曰家人藏未济者也既济生于未济未济生于既济者也姤以下大过相对大过肖坎也阳气消长皆当自强也又下而对者未济虽不当位刚柔应也又下曰蹇曰渐中藏未济者也曰解藏既济者也未济生于既济既济生于未济也升降之运系之天者也治乱之理存乎人者也易有太极于坎离之际见之圣人御极于礼乐之制作象之隂阳得中而寒暑平制作造极而刑赏当故易曰知变化之道者其知神之所爲乎易偹三才之道畧举人爻之见于藏象者言之人爻主之以帝王者也帝王诚能体乾元御极之理则与天地合其徳日月合其明四时合其序鬼神合其吉凶先天而天弗违后天而奉天时天且弗违况于人乎九防幸甚三才幸甚臣谨布中天盛徳大业图画画成轴捧诣阙庭仰千圣览臣不胜拳拳瞻天仰圣激切屏营之至至元二十年十一月
　　元史郑滁孙字景欧处州人宋景定间登进士第知温州乐清县歴宗正丞礼部郎官至元三十年以荐召见授集贤直学士寻陞侍讲学士又陞学士乞致仕归田里
　　胡氏【一桂】周易附录纂疏
　　十五卷
　　存
　　易学啓防翼传
　　四卷
　　存
　　元史胡一桂字庭芳徽州婺源人精于易初饶州徳兴沈贵寳受易于董梦桂梦桂受朱熹之易于黄干而一桂之父方平及从贵寳梦桂学一桂之学出于方平得朱子源委之正宗景定甲子领乡荐试礼部不第退而讲学逺近师之号防湖先生
　　一桂自序翼传曰朱子于易有本义有啓防其书则古经其训解则主卜筮所以发明四圣人作经之初防至于专论卦画蓍防则本图书以首之攷变占以终之所以开啓昧而爲本义之阶梯大抵皆易经之传也先君子惧愚不敏既爲啓防通释以诲之愚不量浅陋复爲本义附录纂疏以承先志今重加增纂之余又成翼传四篇者诚以去朱子才百余年而承学浸失其眞如图书已厘正矣复仍刘牧之谬者有之卜筮之数灼如丹青矣复祖尚防者又有之若是者讵容于得已也哉故日月图书之象数明天地自然之易彰矣卦爻十翼之经传分羲文周孔之易辨矣夏商周之易虽殊而所主同于卜筮古易之变复虽艰而终不可逾于古传授传注虽纷纷不一而专主理义勿若卜筮上推理义之爲实夫然后举要以发其义而辞变象占尤所当讲明筮以稽其法而左传诸书皆所当备辨疑以审其是而河图洛书当务爲急凡此者固将以羽翼朱子之易由朱子之易以参透夫羲文周孔之易也若夫易纬京焦虚以至经世皇极内篇等作自邵子专用先天卦外余皆易之支流余裔苟知其槩则其列诸外篇固宜而朱子之易卓然不可及者又可见矣抑又有说朱子尝曰易只是卜筮之书本非以设教然今凡读一卦一爻便如筮所得观象玩辞观变玩占而又求其理之所以然者而施之身心家国天下皆有所用方爲善读是故于乾坤当识君臣父子之分于咸恒当识夫妇之别于震坎艮防离兑当识长幼之序于丽泽兑当识朋友之讲习以至谨言语节饮食当有得于頥惩忿窒欲迁善改过当有得于损益不谄不渎以谨上下之交安其身而后动易其心而后语定其交而后求以爲全身之道当有得于大传即此而推随读而受用焉是则君平依忠依孝之微意也虽曰端策而筮其根柢所在亦何以尚此
　　黄虞稷曰双湖取朱子文集语录之及于易者附于本义下谓之附录取诸儒易说之发明本义者纂之谓之纂疏
　　程氏【时登】周易啓防辑录
　　未见
　　许瑶状曰先生讳时登字登庸饶之乐平人徳兴盘涧董先生铢得考亭夫子之传其乡隣有程正则先生亦私淑考亭之学先生从之游博极经传之奥探赜性命之原斟酌羣言一以其归于易则确守程朱传义而不惑于虚之论书则备读诸家而求其疏通知逺之实诗则要性情之发而验其兴观羣怨之机礼则审于节文度数之宜而略其繁文缛节之末乐则攷于蔡氏之书而求夫声气之元春秋则厌夫括例之拘而直探夫圣人笔削之防着大学本末图说自尧即位甲辰迄周显徳己未贯穿经史于纲条之内着中庸中和说集朱子论述答问之语审未发已发之机而探索性情体用之全太极图通书西铭则错综爲之互解诸葛武侯八阵图则解駮而爲之通释他著述如周易啓辑录律吕新书赘述臣鉴图孔子世系图深衣翼感兴诗讲义古诗订义闰法赘语文章原委等书不一又六经义若干篇藏于家
　　胡氏【炳文】周易本义通释
　　十二卷
　　存
　　董眞卿曰炳文字仲虎徽州婺源人着易本义通释延祐丙辰大梁郭郁序
　　新安文献志先生笃志朱子之学上遡伊洛凡诸子百氏隂阳医卜星厯术数靡不推究尝爲信州道一书院山长再调兰谿州学正不赴卒学者称云峰先生
　　炳文自序曰宇宙间皆自然之易易皆自然之天天不能画假伏羲之画天不能言假文王周孔以言然则羲文周孔之画之言皆天也易言于象数而天者具焉易作于卜筮而天者寓焉善乎子朱子之言曰伏羲易自是伏羲易文王周公易自是文王周公易孔子易自是孔子易呜呼此其所以爲羲文周孔之天也必欲比而同之非天也易解凡几百家支离文义者不足道附防取象者尤失之葢凡可见者皆谓之象其或巧或拙或密或疎皆天也易之取象一是巧且密焉非天矣惟邵子于先天而明其画程子于后天而演其辞朱子本义又合邵程而一之于是羲文周孔之易防其天者也学必有綂道必有传遡其传羲文周孔之易非朱子不能明要其綂凡诸家讲易非本义不能一然其綂其传非人之所能爲也亦天也予此书融诸家之格言释本义之要防后之学者或由是而有得于本义则亦将有得于羲文周孔之天矣延祐丙辰
