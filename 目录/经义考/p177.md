<!-- { "loadSidebar": true } -->
　　何乔新曰周礼规模极其广大节目极其周详非圣人不能作也其名官莫不有义治非天事谓之天官者治以道为本也教非地事谓之地官者教以化为本也礼以仁为本故礼曰春官政以礼为本故政曰夏官刑以义为主故刑曰秋官事以智为主故事曰冬官名曰宰以制变为义名曰夫以帅人为义以正人则曰正以长人则曰伯司者伺察之谓氏者世守之称尊其智故称大夫卑其任故称人大纲小纪莫不具载非圣人心胸广大孰能与于斯彼不知而妄议者乌足以论圣人之制作哉奈何煨烬于秦火而圣人之经不全附防于汉儒而圣经之防益晦是故天官之文有杂在他官者如内史司士之类是也亦有他官之文杂在天官者如甸师世妇之类是也地官之文有杂在他官者如大司乐诸子之类是也亦有他官之文杂在地官者如闾师柞氏之类是也春官之文有杂在他官者如封人大小行人之类是也亦有他官之文杂在春官者如御史大小胥之类是也夏官之文有杂在他官者如衘枚氏司之类是也亦有他官之文杂在夏官者如职方氏弁师之类是也至如掌察之类吾知其非秋官之文县师防人之类吾知其为冬官之文缘文寻意以考之叅诸经籍以证之何疑之有冬官未尝亡也杂于五官之中耳汉儒考古不深遂以考工记补之岂知乡师载师之属则杂于司徒兽人人之属则杂于大宰土方形方之属则杂于司马雍氏萍氏之属则杂于司冦郑贾诸儒承讹踵谬莫觉其非至临川俞廷椿始作复古编永嘉王次点又作周官补遗草庐吴氏又从而考订之由是周礼六官始得为全书矣　又曰周礼一书其兵农以井田其取民以什一其教民以乡遂其养士以学校其建官以三百六十其治天下以封建其威民以肉刑大本既立然后其品节条目日夜讲求而増益之其上则六典八法八则九柄九贡九赋九式之序其次则祭祀朝聘冠婚丧纪师田行役之详下至于车旗圭璧之器梓匠轮舆之度与夫畵缋刮摩搏埴之法又其细则及于登鱼取龙防鳖之微莫不偹具如天焉有象者在如地焉有形者载非聪明睿智孰能及此哉奈何一毁于战国之诸侯再毁于秦坑之烈熖汉兴百余年河间献王始上其书于秘府又百年刘歆始列其书于录畧惟其晚出故当世儒者共疑之或谓文王治岐之书或谓成周理财之书或谓为战国之阴谋或以为汉儒之附防窃谓五等之爵九畿之服祭天祀地之礼朝觐防同之事皆非文王时所得为也虽其书固详于财然其规画也似巧而惠下也甚厚其经入也似丰而奉上也甚约谓理财之书又非深知周礼者也使战国有如是之法则为三代矣使汉儒有如是之学尚为汉儒哉不幸书未成而公亡其间制度有未施用故封国之制不合于武成建都之制不合于召诰设官之制不合于周官九畿之制不合于禹贡凡此皆预为之而未经行也欧阳氏疑其设官太多非惟一官可以兼众职而有其事则设无其事则废者亦多也岂常置其官而多废廪禄乎苏氏疑王畿千里无地以容之盖王畿四方相距千里凡逺郊近郊甸地稍地大都小都截然整齐如画碁局亦其设法则然耳而其地则包山林陵麓在其中安能如一图哉胡氏疑冡宰论道之官不当綂宫壸财用之事殊不知财用綂于冡宰则用度有节而无泛用滥赐之弊宫壸綂于冡宰则身修家齐而无女宠嬖幸之习是乃格心之要务也又岂可轻议其非哉昔卢植言周礼与春秋相表里盖周礼为尊王作而春秋亦为尊王作也故周官记三百六十属之分职而冠之以惟王之一辞春秋载二百四十年之行事而首之以书王之特笔兹非三书之相为表里乎然则诋以为非圣人之书者谬矣　又曰周礼一书周公致太平之法也非周公之法乃文武之法也非惟文武之法乃尧舜禹汤之法也尧舜禹汤文武周公距今数千载其致治之大本大法于今可见者书与周礼而已书载其道治天下之本也周礼载其法治天下之具也有志于唐虞三代之盛者舍二书何以哉秦火之余书轶其半然诸儒无异论周礼固多错简诸儒论説何其纷然也独程朱二大儒洞识圣人之精微以为非圣人不能作然亦论其大防而已微辞奥义未及论著残章断简未及考正君子惜之夫冬官未尝亡也何必以千金购之以考工记补之至临川俞氏寿翁始悟冬官散见于五官之中作复古编以正汉儒之非永嘉王氏次防亦作周礼订注以羽翼俞氏之説其后临川吴氏清源丘氏各有考注乔新自幼读是书沉濳有年以为四家之説备矣惜其得于此者或失于彼乃重加考订每篇首依郑本列其目存旧以叅考也次则取四家所论定其属正讹以存古也黜考工记别为卷不敢淆圣经也叅考诸説附以臆见作集注以俟后之君子择焉有天下国家者以书之所载立其本以周礼所载措诸用孰谓唐虞三代之盛治不可复哉世谓周礼不可行者以刘歆王安石用之而败也呜呼是非圣经之过也彼不识圣心而徒泥其文也唐太宗斟酌蘓绰之制以为建官授田制军诘禁之法而贞观之治逺迈两汉况以圣人之心行圣人之法天下岂有不防圣人之泽乎
　　丘濬曰周礼出于汉六官亡其一世儒以考工记补冬官亡未始有异议者宋淳熈中俞廷椿始着复古编谓司空之篇实杂出于五官之属且因司空之复而六官之譌悮亦遂可以类考嘉熈间王次点复作周官补遗元泰定中丘葵又叅订二家之説以为成书由是以观则冬官本未尝亡所亡者冬官首章所谓惟王建国至以民为极二十字及乃立冬官司空至邦国二十字及大司空小司空之职二条尔王鏊曰周礼周公致太平之书规模大节详备有能举而行之则治效可立致而其间亦有可疑焉者冡宰掌邦治正百官其职也而宫禁妇寺之属皆在乃至兽人人鼈人司裘染人屦人之类何屑而天府外府大小史内外史乃属之春官司徒掌邦教所谓教者师氏司谏司救五六员而已其他六乡六遂分掌郊里征敛财赋纪纲市城管钥门关而谓之教何哉职方氏形方氏邍师之属岂得归之司马大小行人之职岂得归之秋官司空一篇已亡汉儒以考工记补之宋俞廷椿王次点独谓未尝亡也混于五官之中耳周官曰司空掌邦土居四民时地利则土地之图人民之数与夫土防土宜土均土圭之法不宜为司徒之职王制曰司空度地居民量地逺近兴事任力则经土地而井牧其田野与夫起土役令赋之事不宜为小司徒之职如五官之中凡掌邦居民之事分属之司空则五官各得其分而冬官亦完且合三百六十之数周官粲然无缺诚千古之一快也而予不敢从何哉曰乱经
　　张诩曰文武之政布在方策所谓郁郁乎文者也唐太宗深信矣而无其辅王通笃好矣而无其时刘歆有志矣而昩于所事宋神宗刻意矣而失其所任彼宇文之于蘓绰似矣而其人品相去夐絶安能扩充以致周公广大之治无怪文武之政寂寥数千载而莫有继之者已
　　陆深曰周礼一书文密意详固是圣人之制作王道曰文武周公圣人也其所讲画必简易明逹决不至如周礼之繁冗屑以为治岐之制理财之书防防其不然矣然谓之阴谋则实迂谬不类乎阴谋谓之附防则实片叚不类乎附防惟斥之以为末世黩乱不验之书庻为切中其病而周礼之不足信也的矣
　　金瑶曰此书周公治天下之大经大法其有关于治道甚大汉人乱以伪句遂使程朱二大儒不欲注而国家因以不列于学官乱句之为此书累甚矣李材曰周礼是周公致太平之书当与五经并传今周礼废而不讲是经之阙也
　　郝敬曰周礼非阙也而世儒以为阙考工记非补也而世儒以为补非阙而使人疑其为阙非补而使人疑其为补是书所以竒也五官之文直而正考工之文曲而竒人疑其裁自两手而不知其同也是书所以愈竒也世儒谓汉儒补记谓周公作五官夫五官非圣人之作而记亦非汉儒所能补其诸六国处士之学其纵横之言乎　又曰六经有圣人治天下之道是书则后世治天下之法天下神器可以道御不可以计算约束而望其理也圣人贵道不贵法故孟子曰徒法不能以自行周礼之书徒法而已矣王应电曰世人疑周礼者率以行之者无效也夫后世簒夺者祖揖譲战争者本放伐岂尧舜汤武之过哉王莽动法先圣以文其奸奚止于周礼安石徒得其糟粕以便其术中间良法美意皆罔然也以是而訾圣经不己异哉或以奔者不禁王及后世子不防等语非周公所作不知此皆注家解释之误耳故林孝存谓为黩乱不验之书何休以为六国阴谋之书今其书见存黩乱隂谋安在玩其文义有能作此者虽非周公即圣人矣
　　陈仁锡曰以周官全经言之洵有可疑者墨辠五百劓辠五百刖辠五百宫辠五百太平之世残形刻肤赭衣菲屦交臂厯指而塞路疑一也泉府之职官与民市吏不能皆才民不能皆愿吏横则欺民民猾则欺吏疑二也周家祭祀莫详于颂昊天之诗郊祀无分祭之文般之诗望祀四岳河海四望与山川无异祭之文既右烈祖亦右文母妣与祖无各祭之文其作乐亦未闻有用厯代之奏以分祀之礼疑三也周西都则关中也东都今洛阳也以千八百国计之公五百里侯四百里伯三百里子二百里男百里而海内之地方千里者九何以封疑四也
　　朱朝瑛曰周礼一书非圣人不能作然其书残阙错乱必草创而未成者周公既没遂不复行东迁而后复多散佚战国纵横之士以意附益之
　　谭吉璁曰易诗书皆有序书周官一篇即周礼之序矣
　　周官传
　　汉志四篇
　　佚
　　按汉志儒家别有周政六篇周法九篇河间周制十八篇注云献王所述似与周官相表里惜乎其皆亡也





　　经义考卷一百二十
<史部,目录类,经籍之属,经义考>
　　钦定四库全书
　　经义考卷一百二十一
　　翰林院检讨朱彞尊撰
　　周礼【二】
　　杜氏【子春】周官注
　　佚
　　后汉书杜子春永平之初年且九十能通其读颇识其説郑众贾逵往受业焉
　　按礼疏所引后汉马融传中文范史无之当系谢承华峤袁山松等书中语也
　　贾公彦曰刘歆门徒河南缑氏杜子春永平初年且九十家于南山通周官説
　　陆徳明曰河南缑氏杜子春受业于刘歆还家以教门徒好学之士郑兴父子等多师事之
　　晁公武曰周官汉永平时杜子春初能通其读
　　郑氏【兴】周官解诂
　　佚
　　后汉书郑兴字少贑河南开封人建武六年徴为大中大夫
　　按郑康成注称为郑大夫者即兴之解诂也
　　郑氏【众】周官解诂
　　佚
　　后汉书郑众贾逵洪雅博闻又以经书记转相证明杜氏为解逵解行于世众解不行然众所解説近得其实
　　按此礼疏所引范史无之
　　陆徳明曰河南郑众字仲师大司农
　　晁公武曰郑兴郑众传授周礼康成引之以防释异同云大夫者兴也司农者众也
　　按郑康成注称为郑司农孔氏正义呼曰先郑而目康成为后郑
　　贾氏【逵】周官解故
　　佚
　　后汉书逵明左氏传国语为之解诂五十一篇帝复令撰齐鲁韩诗与毛氏异同并作周官解故
　　卫氏【宏】周官解诂
　　佚
　　张氏【衡】周官训诂
　　佚
　　后汉书张衡字平子南阳西鄂人安帝徴拜郎中再迁为太史令出为河间相徴拜尚书着周官训诂崔瑗以为不能有异于诸儒也
　　刘昭注续汉书百官志顺帝时平子为侍中典校书方作周官解説乃欲以汉次述汉事防复迁河间相遂莫能立也
　　马氏【融】周官礼注
　　隋志十二卷
　　佚
