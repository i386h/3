<!-- { "loadSidebar": true } -->
　　维贤自序曰周易本义着于朱子而非朱子之私言也义训则本义之所有者加之训释焉尔理备而辞约言浅而意深朱子之着本义也葢引而不发欲令天下后世之学易者皆会之以心而自得之也然泥于其辞而不达乎理者传讹袭误耳目渐移莫知是非之所在至以屯坎蹇震卦材为时事艰难以干体在大小畜者为彊梁弗顺以深藏速避言君子剥遯明夷之见机以分野授时言圣人裁成左右之功化臣罪当诛天王圣明文王事殷之小心也称名杂而不越系辞危而不发要亦卦之情伪使然耳或以为羑里寓言抒写其忧患之虑易为君子谋不为小人谋占法视事之可否而决也如其象者应之非其象即谓之不应矣或值凶占而当为不为吉则不当为者亦将为之也若此之类棼乱舛错不可彊通岂隂阳变化之道天地万物之情羲文周孔通志定业之本然者哉愚生两程子诞育之乡易传遗书家珍人诵每从父兄师友説易于望鲁山之双鳯亭或涵虚亭推一卦而极之六十四卦括三百八十四爻而归之一爻辨惑觧疑期在至当然后已二十余年庶防窥本义之要防而勉斋黄氏节斋蔡氏云峰胡氏诸儒之説亦择而取之集成此书因训本义不觉其言之多也嘉靖乙夘
　　髙世泰曰任惟贤字功懋黄陂人嘉靖庚子举于乡谒选知茌平县寻知廪延中蜚语谪嘉兴儒学教谕着五经注释以传乡人私諡曰防毅先生
　　张氏【献翼】读易纪闻
　　六卷
　　周易约説
　　三卷
　　易杂説
　　二卷
　　读易臆説
　　二卷
　　俱未见
　　读易韵考
　　七卷
　　存
　　王世贞序曰治周易者伊川传理紫阳传数而他注疏尽废余友张幼于独能于二传注疏之外援故发微而为三易説业已行矣幼于复谓古卜筮之书未尝不韵其为者如懿氏之卜妻楚丘之卜子晋献之卜姬秦徒父之卜战而为易者若晋史之筮成王东方朔管辂之射覆京房焦赣之系繇皆沨沨可诵何独至于文周为不然于是订其韵之正者尽搜他史籍而援其韵之古者与可叶者则文周之卦繇辞且十九而吾夫子之彖象亦且得十之六名之曰周易韵考而属序于余余谓古之通于诗者宁独易也惟书辞亦然以尧舜禹之相禅受少者数言多者数十言又与益稷臯陶相训戒皆有韵而竟以赓歌终之故乐记云歌者长言之也説之故言之言之不足故长言之夫易以道隂阳隂阳之用通于五音十二律而圣人之系言有不可讽咏者耶世之名治易居恒守训故为文辞取仕宦其最上者玩消息盈虚之理以自成其徳凡二端尽之矣何暇考韵虽然余窃悯幼于之意而稍着其用世毋以之例覆瓿可也献翼自序曰昔人谓古之文章自合律度未主音韵然音韵之正皆本之谐声有不可易者尚书赓歌五子之歌仲虺之诰佑贤辅徳伊训圣谟洋洋洪范嵗日月时皆韵周礼量铭祭侯文郑注如某之言某也之类皆韵礼记曲礼将即席礼运后圣有作乐记子夏对乐孔子闲居五起皆韵郑注寓韵与周礼注同然则周易象小象杂卦爻辞孰非韵耶信乎圣人之声为律也余所记忆为易音者三人王肃李轨徐邈音谱则沈熊是易未尝无韵惜其书不存无由考证焦赣易林法古爻辞无不韵者扬雄太拟易亦韵以此言易韵可征矣韩愈元和圣徳诗与此日足可惜皆止用一韵拟史记防传而作论者谓能读防则能读此诗能读此诗则能读张籍祭愈诗韵可弗知哉至朱子注易有云叶韵可见又云今以韵读之良是又云考上下韵亦不叶魏了翁云易经皆韵然则宋儒读易又何尝无韵耶余学一先生之言所専羲经窃注三易以解此经而未得其读也再考毛氏之学如弋言加之加叶时孤二音其新孔嘉嘉叶宜俄二音女反收之収叶守狩寥三音亨以骍牺牺叶移俄二音何疑易韵之纷纷也且秦汉以来字书未备既多假借而音无反切平仄皆通用如庆云卿云臯陶咎繇之类庻可以读易矣予稍定其韵广引证之门举胸臆之论所未喻者以待来兹噫安得如沈约者而赏王筠之辨雌霓哉
　　杨时乔曰读易韵考以一部易皆有韵每举汉唐宋史书及释书诗赋等书叶韵谐韵以实之谓句句皆韵或有强通有未尽通易韵赖以传矣
　　张云章曰献翼字幼于昆山人太学生读易纪闻羲经三义及此书皇甫汸王世贞钱有威皆为之序
　　叶氏【素】易经羡记
　　佚
　　两浙名贤录叶素字尚文青田人由选贡生任训导
　　许氏【闻至】易经微言
　　未见
　　两浙名贤录许闻至字长圣海盐人学官弟子以孝友闻及卒祀乡贤祠
　　呉氏【道升】易义臆解
　　未见
　　长沙府志醴陵人
　　周氏【循】周易童答
　　未见
　　长沙府志湘潭贡士
　　沈氏【亨】易学啓蒙防　卦画图
　　佚
　　闽书沈亨字体敬晋江人嘉靖中以贡授新防训导迁宜山教授作卦画图论孟辨太极解啓蒙疏以发先贤之蕴士尊尚之
　　章氏【文禄】周易啓蒙通释正误
　　未见
　　台州府志章文禄字秉道黄岩人嘉靖初贡士
　　曽氏【士传】正易学啓蒙
　　一卷
　　存
　　士传自序略曰元晦啓蒙之作明白而渊深精密而疏畅有非太洞极濳虚之所能及者不揣庸昩防者阐之阙者补之庻乎由辞以得意观象以明理而天地之化圣贤之心亦或可见矣
　　张云章曰曽氏书仅见抄本又有洪范皇极内篇俱嘉靖己酉自序
　　叶氏【山】八白易传
　　十六卷
　　存
　　山自序曰八白易传成十越月又易藁初説几略尽焉夫圣人之画确定不易而天地之变化无穷圣人之言自古以宣而吾心之感应万起温由故用则知以时新心同化感故神随精入庄生之言曰其应于化而解于物也其理不竭其来不蜕芒乎昧乎未之尽者岂不信哉追感韦编之絶以为叹息
　　张云章曰山号八白嘉靖间人作此传屡易藁自序凡四其言出入子史殊多踳駮大要以杨诚斋为宗者八白本末无所考见详其自序当是一老诸生
　　金氏【瑶】六爻原意
　　一卷
　　存
　　瑶自序曰周公作爻辞説者谓公因爻之吉凶以示意斯言也犹未尽得公系爻之情也夫爻固有吉有凶而数止于六爻之意则吉凶悔吝杂糅不可数公之系之也必先得一卦之意然后因爻而布之此爻是此意则以此意属此爻彼意合彼爻则以彼爻系彼意吉则系以吉意凶则系以凶意吉凶半则以吉凶悔吝意杂系之意盈则一爻而两意不为赘意尽则两爻而一意不为歉是故意与爻相匝而易道成后世乃有谓辞不尽爻意者而公系爻之意病矣作六爻原意万厯辛巳五月
　　陆元辅曰金瑶字徳温别字栗斋休宁人嘉靖辛夘贡士授防稽县丞再补庐陵丞迁桂林中卫经歴以母老不赴教授乡里卒年九十有七
　　朱氏【自强】易经破愚
　　四卷
　　未见
　　括苍彚纪朱自强字体干遂昌人以贡授莆田县学训导
　　王氏【埜】周易衍义
　　佚
　　绍兴府志王埜字贞翁山隂人絶意仕进筑室卧龙山南教授自给太守洪珠屡造其庐扁其堂曰逸士晚自号蜕岩道人垒石为生矿于亭山之麓题曰小芙蓉城着有周易衍义
　　谢氏【宪】周易竹书
　　未见
　　黄虞稷曰宪字汝慎归善人嘉靖中嵗贡尝于郡之西湖台畔折竹枝濡赤土注易叶春及受而录之故名
　　徐氏【防】周易通解
　　八卷
　　未见
　　黄虞稷曰闽县人嘉靖中贡士官永宁知县
　　厐氏【嵩】图书解
　　未见
　　姓谱嵩字振卿南海人嘉靖间官应天府治中
　　张氏【纶】图书考
　　一卷
　　揲蓍考
　　一卷
　　易谈
　　一卷
　　未见
　　陆元辅曰纶字宣甫汶上人以嵗举训秀水诸生官终肃府长史纶生平于书无所不读而尤深于易尝着三图説诸书多前人所未发
　　周氏【聪】周易讲义
　　二十四卷
　　未见
　　黄虞稷曰周聪乐平人嘉靖中贡士官英山教谕
　　毛氏【仲】易经辨疑
　　未见
　　括苍彚纪毛仲字时正松阳人以贡授海阳知县
　　龚氏【持宪】易象影
　　一卷
　　未见
　　太仓州志龚持宪字行素州学生
　　陈氏【中州】易意
　　未见
　　括苍彚纪陈中州字洛夫青田人庐江教谕
　　顾氏【起经】易呓语
　　佚
　　严绳孙曰顾起经字长济无锡人荣僖公可学嗣子以国子生谒选除广东盐课司副提举兼署市舶所撰著甚多凡六十八部共四百余卷
　　袁氏【仁】大易心法
　　未见
　　仁自序曰天壤间品物流形新新非故靡一时无易也学者仰而观俯而察逺而稽近而取孰非易理哉若必挟策玩爻寻文索象则其于易也浅矣吾祖吾父世精易演吉凶谈休咎时时中窽俗人心异口哗之然而非其至也至者乃在神防机手握造化终身用易而天地鬼神有不能测不能违焉宋儒谈易谓有交易变易之义而以隂阳爻象当之陋矣大父尝语余曰养吾之真任彼之假守吾之正砺彼之邪而交相化焉此交易之义也凶者转而为吉咎者转而为祥此变易之义也是故易者圣人有忧患而作君子履之讵可一日废哉余自十五受易取先世遗文熟究之茫然若秦越之不相识也二十而仅逹其词又十年始通其意偶有所得笔记之嵗乆成帙命之曰大易心法巵言靡当诠叙无伦而蠡测管窥时有至者如曰善易者不言易则主臣不敏皇恐死矣
　　李氏【逢期】易经随笔
　　三卷
　　存
　　按易经随笔三卷晋江李逢期维征撰从孙伯元仲元叔元校而刋行之其论杂卦传大过以下卦不反对谓大过与頥一为四阳在内二隂在外一为四隂在内二阳在外与坎离中孚小过同皆两卦对待而相反者其义则一颠一正亦相反也姤与夬渐与归妹既济与未济皆以一卦反覆而成两卦者其义则柔遇刚与刚决柔反女之终与女之待反定与穷反盖此八卦虽不反对而反对之义未尝不存若以为错简则女之终男之穷又似交互之辞而归妹为震兑合体之卦未济为离坎合体之卦亦颇相反似非误者要之圣人读易至于韦编三絶见得易道无穷分看合看横看直看方看圆看序看错看莫不各有至理存焉圣人固觉其意味之深长不以一定求之读易者诚得其意则亦不必妄生议论也其辞颇辨伯元兄弟皆万厯中举人
　　甯氏【威】易象四编
　　未见
　　黄虞稷曰威衡阳布衣讲学学者称太虚先生
　　任氏【庆云】易略
　　二卷
　　易图集览
　　一卷
　　俱未见
　　邓氏【韨】易解
　　一卷
　　未见
　　黄虞稷曰韨常熟人
　　王氏【梦麟】北山读易记
　　十卷
　　未见
　　黄虞稷曰梦麟字维振闽县人官广西桂林通判
　　洪氏【受】易经从正录
　　未见
　　高兆曰受同安人嘉靖乙丑以贡歴国子助教终防州府通判
　　金氏【隆】图书定则
　　七卷
　　图书易指
　　一卷
　　俱未见
　　阮氏【琳】图书纪愚
　　未见
　　黄虞稷曰莆田人官教谕
　　屠氏【本畯】卦玩【或作卦疏】
　　二卷
　　未见
　　陈子龙曰本畯字田叔鄞县人尚书大山之子以父任官太常典簿官至运使
　　方氏【社昌】周易指要
　　三卷
　　存
