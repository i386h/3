<!-- { "loadSidebar": true } -->
　　邦奇自序曰昔者上天式教出书于洛大禹因书以第畴箕子因畴以衍义九以纲之五十以纪之治天下之大经大法粲然明备古今所谓洪范者也有宋蔡九峯氏因律吕之变悟洛书之旨乃推数而赞之辞由占以致其用泄大禹之神藏发箕子之妙蕴而范之为范緫于稽疑矣大哉范乎上配周易洪纤脗合无毫发爽其为占也蓍皆五十用皆四十有九洛书体方而用圆圆者用三故揲以三河图体圆而用方方者用四故揲以四奇以三乘三三为九九九八十一而六千五百六十一之数具矣偶以四乘二四为八八八六十四而四千九十六之数具矣至于分挂揲分终始皆同自然配合若天地隂阳不可少其一虽康节之经世亦别为机轴太潜虚之属安能渉其波流乎夫羲文之学见于易禹箕之学见于范孔子作十翼而易以传箕子既没不得而传焉九峯生于二千余年之后始绍其絶理由心得业匪师传其功懋矣数辞未备而蔡子卒乃又絶矣鳌峯氏补其缺辞而训释之其后复明然棊有隂阳蓍有奇偶而考占未备至于今其殆将又絶矣乎洪范传曰象以偶为用者也有应则吉范以奇为用者也有对则凶又曰正数者天地之正气也其吉凶也确闲数者天地之闲气也其吉凶者杂此范学相传之秘也着之篇末以示读范之士云
　　曹溶曰苑洛韩氏洪范图解亦释九峯蔡氏书而作
　　程氏【宗舜】洪范内篇释
　　九卷
　　存
　　宗舜自序曰蔡氏着洪范皇极八十一数始于原终于终不越乎吉凶悔吝灾祥休咎而已是故天地之所以肇人物之所以生万事之所以得失皆数也皆数则皆理也数之体着乎形数之用妙乎理九峯因体而象其形于书因用而阐其理于文其深有志于穷神知化者也视之洞极潜虚之作相去大迳庭矣惜乎每数虽与月令相应而未言所以应之者毎数有与上同功而未言所以同功者或有阙文而未暇语者或有遗数而未及详载者天台谢氏以其享数弗遐释数未备尚不能无俟于后之君子予深玩性学之余不揣妄臆慨然言其所以应所以同功所以阙文遗数者庻几天地之肇昭此也人物之生别此也万事之得失辨此也遂成全书为有志性学者一考证焉
　　苏氏【绰】拟大诰
　　一篇
　　存
　　后周书苏绰字令绰武功人爵美阳伯授大行台度支尚书领著作兼司农卿自有晋之季文章竞为浮华遂成风俗太祖欲革其因魏帝祭庙羣臣毕至乃命绰为大诰奏行之自是之后文笔皆依此体王应麟曰苏绰大诰近于莽矣太所谓童牛角马不今不古者与












　　经义考卷二百七十三
<史部,目录类,经籍之属,经义考>
　　钦定四库全书
　　经义考卷二百七十四
　　翰林院检讨朱彝尊撰
　　拟经【七】
　　王氏【通】续诗
　　十卷
　　佚
　　杜淹曰文中子续诗三百六十篇列为十卷
　　黄氏【省曾】拟诗外传
　　二卷
　　存
　　夏侯氏【湛】周诗
　　佚
　　晋书夏侯湛字孝若谯国谯人少为太尉掾防始中举贤良对策中第拜郎中后选补太子舎人转尚书郎出为野王令居邑累年除中书侍郎出补南阳相迁太子仆惠帝即位以为散骑常侍初湛作周诗成以示潘岳岳曰此文非徒温雅乃别见孝弟之性湛自序曰周诗者南陔白华华黍由庚崇丘由仪六篇有其义而亡其辞湛续其亡故云周诗也
　　世説夏侯湛作周诗成示潘安仁安仁曰此非徒温雅乃别见孝弟之性
　　潘氏【岳】补亡诗
　　佚
　　葛洪曰近者夏侯湛潘安仁并作补亡诗
　　晋书潘岳字安仁荥阳中牟人早辟司空太尉府举秀才出为河阳令转怀令调补尚书度支郎迁廷尉评杨骏引为太傅主簿骏诛除名未几选为长安令征为博士寻为著作郎转散骑侍郎迁给事黄门侍郎
　　按潘黄门集祗有家风诗即葛稚川所云补亡诗也
　　束氏【晳】补亡诗
　　六首
　　存
　　晳自序曰晳与同业畴人肄修乡饮之礼然所咏之诗或有义无辞音乐取节阙而不备于是遥想既往存思在昔补着其文以缀旧制
　　王隐晋书束晳字广微阳平人贾谧请为著作郎尝览周成王诗有其义亡其辞惜其不备故作辞而补之
　　董説曰广微补亡不过规摩二雅傅会小序于古笙诗之理未有当也
　　荀氏【朂】拟诗
　　六篇
　　存
　　宋书乐志晋荀朂造正旦大会行礼歌四篇其一曰于皇其二曰明明食举乐东西厢歌十二篇其二曰宾之初筵其五曰烈文六曰猗与八曰振鹭
　　沈氏【朗】新添毛诗
　　四篇
　　阙
　　邱光庭序曰大中年中毛诗博士沈朗进新添毛诗四篇云关雎后妃之德不可为三百篇之首盖先儒编次不当尔今别撰二篇为尧舜诗取虞人之箴为禹诗取大雅文王之篇为文王诗请以此四诗置关雎之前所以先帝王而后后妃尊卑之义也朝廷嘉之夫沈朗论诗一何狂谬新添四诗为风乎为雅乎为风也则不宜歌帝王之道为雅也则不可置关雎之前非惟首尾乖张实亦自相矛盾其为妄作毋乃甚乎
　　丘氏【光庭】补新宫诗
　　三章
　　存
　　光庭序曰新宫成室也宫室毕乃祭而落之又与羣臣宾客燕饮谓之成也　又曰昭二十五年左传叔孙昭子聘于宋公享之赋新宫又燕礼升歌鹿鸣下管新宫今诗序无此篇盖孔子反鲁之后其诗散逸采之不得故也三百之篇孔子既已删定子夏从而序之其序不冠诸篇别为编简纵其辞寻逸则厥义犹存若南陔白华之类故束晳得以补之惟此新宫则辞义俱失茍非精考难究根原按新者有旧之辞也新作南门新作延廐是也宫者居处燕游宗庙之总称也士蒍城绛以新其宫梁伯沟其公宫居处之宫也楚之章华晋之虒祁燕游之宫也成三年新宫灾祢庙之宫也然则正言新宫居处之宫也盖文王作丰之时新建宫室宫室初成而祭之因之以燕宾客谓之为考考成也若宣王斯干考成室之类是也亦谓之落落者以酒浇落之也若楚子成章华之台愿与诸侯落之类是也因此之时诗人歌咏其美以成篇章故周公采之以燕享歌焉必知此新宫为文王诗者以燕礼云下管新宫下管者堂下以笙奏诗也乡饮酒礼云工升而歌鹿鸣四牡皇皇者华歌讫笙入立于堂下奏南陔白华华黍笙之所奏例皆小雅皆是文王之诗新宫既为下管所奏正与南陔事同故知为文王诗也知非天子诗者以天子之诗非宋公所赋下管所奏故也知非诸侯诗者以诸侯之诗不得入雅当在国风故也知非祢庙诗者以祢庙之诗不可享宾故也知非燕游之宫诗者以燕游之宫多不如礼其诗必当规刺规刺之作是为变雅享宾不用变雅故也由此而论则新宫为文王之诗亦已明矣或问曰文王既非天子又非诸侯为何事也答曰周室本为诸侯文王身有圣德当殷纣之代三分天下之众二分归周而文王犹服事纣武王克殷之后諡之曰文追尊为王其诗有风焉周召南是也有小雅焉鹿鸣南陔之类是也有大雅焉大明棫朴之类是也有颂焉清庙我将之类是也四始之中皆有诗者以其国为诸侯身行王道薨后追尊故也新宫既为小雅今依其体以补之云尔
　　补茅鸱诗
　　四章
　　存
　　光庭序曰茅鸱刺食禄而无礼也在位之人有重禄而无礼度君子以为茅鸱之不若作诗以刺之　又曰襄二十八年左传齐庆封奔鲁叔孙穆子食庆封庆封泛祭穆子不説使工为之诵茅鸱杜元凯曰茅鸱逸诗刺不敬也凡诗先儒所不见者皆谓之逸不分其旧亡与删去也臣以茅鸱非旧亡盖孔子删去耳何以明之按襄二十八年孔子时年八岁记曰男子十年出就外傅学书记十有三年学乐诵诗舞勺论语曰吾十有五而志于学则庆封奔鲁之日与孔子就学之年其间相去不远其诗未至流散况诗礼尽在鲁国孔子贤于叔孙岂叔孙尚得见之而孔子反不得见也由此而论茅鸱之诗不合礼又为依孔子删去亦已明矣或曰安知新宫不为删去耶答曰新宫为周公所收燕礼所用不与茅鸱同也曰茅鸱为风乎为雅乎曰非雅也风也何以言之以叔孙大夫所赋多是国风故也今之所补亦体风焉
　　胡震亨曰邱光庭呉兴人国子太学博士
　　淳化乡饮酒诗
　　三十三章
　　存
　　按淳化中乡饮酒礼歌诗三十三章鹿鸣六章南陔二章嘉鱼八章崇丘二章关雎十章鹊巢六章其辞皆别撰见宋史乐志
　　郑氏【刚中】补南陔诗
　　五章
　　存【载北山集】
　　郑氏【僖】补白华诗
　　三章
　　存【载铁网瑚】
　　潘耒曰元饶州路总管王都中父闽国忠愍公以至元甲申使日本殁于难讣闻于京都中时七龄母张普贵以守节自誓祝髪于京之净垢寺及卒像设之筵缾簪丹茶两旬浃矣其花半萎中有一蕚天然融结状类桃实非花非果玉质縠章宛分三脉日渐以腴内外映彻如净琉璃乃命工写为图国史编修章嚞为之作传一时题识赞咏者二十人而东嘉郑僖补白华三章以美都中之孝感焉
　　朱氏【载堉】补笙诗
　　六篇
　　存
　　载堉自序曰笙诗六篇虽亡推之于理亦可补焉譬如冬官之篇亡而以考工记补之格致之传亡而以程子之意补之夫考工记之与程子之意皆与本文不类而补之亦未为害何独于诗靳之不敢补哉南陔等篇前贤多补之者如夏侯湛之作今存一章可考而不见其全文惟束广微之作备载于文选者是也裴耀卿守宜州歌此诗观者感泣岂即束氏所补者欤抑夏侯氏所补者欤夏作见刘孝标世説注其辞曰既殷斯防仰説洪恩夕定晨省奉朝侍昏宵中告退鸡鸣在门孳孳恭诲夙夜是敦潘岳见是诗曰此非徒温雅乃别见孝悌之性以今观之其意固善矣其语颇重复晨昏夙夜只是一义束诗亦无甚动人处岂能令感泣乎闲尝效颦为之
　　陆氏【世仪】诗鉴
　　十卷
　　未见
　　卢氏【辩】六官述
　　阙
　　后周书初太祖欲行周官命苏绰专掌其事未几而绰卒乃令辩成之于是依周礼建六官置公卿大夫士并撰次朝仪车服器用多依古礼革汉魏之法事并施行今录辩所述六官着之于篇天官府地官府春官府夏官府秋官府冬官府史虽具载文多不录
　　皮氏【日休】补周礼九夏歌
　　九篇
　　存
　　日休自序曰周礼钟师掌金奏凡乐事以钟鼓奏九夏按郑康成注云夏者大也乐之大者歌有九也九夏者皆诗篇名颂之类也此歌之大者载在乐章乐崩亦从而亡是以颂不能具也呜呼吾观之鲁颂其古也亦已久矣九夏亡者吾能颂乎夫大乐既去至音不嗣颂于古不足以补亡颂于今不足以入用庸何颂乎颂之亡者俾千古之下郑卫之内防防不独有大卷之一章乎
　　王氏【韶之】拟肆夏诗
　　存
　　宋书乐志王韶之造四厢乐歌五篇一曰肆夏南齐书乐志元会大飨四厢乐齐微改革多仍宋旧辞其临轩乐亦奏肆夏
　　隋书乐志北齐元会大飨宾入门四厢奏肆夏古今乐录曰周礼王出入奏王夏宾出入奏肆夏肆夏本施之于宾王出入不应奏肆夏也
　　王氏【彦威】续曲台礼
　　唐志三十卷
　　佚
　　按绍兴续到阙书目亦有之
　　程氏【荣秀】翼礼
　　佚
　　徽州府志程荣秀字孟敷休宁人延祐中嘉兴路儒学教授以家礼出文公殁后复取文公言行有渉于礼者为翼礼以传后仕至江浙提举副提举
　　张氏【一栋】居家仪礼
　　未见
