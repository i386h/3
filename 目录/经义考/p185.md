<!-- { "loadSidebar": true } -->
　　悦自序曰天官之属凡六十有三俞廷椿删出兽人鳖人人兽医司裘掌皮典枲染人追师十一官而王次补以春官天府内宗外宗大史小史内史外史御史八官丘吉甫因定其官为六十艸庐三礼考注则复进以典丝典枲兽人人鳖人掌皮六官而退以甸师幂人宫人掌舎幕人掌次职嵗世妇内司服追师屦人夏采十二官而复补以地官司禄司勲司士三官春官内史外史御史冯相氏太卜人菙人占人簭人占梦眡祲十二官共为官者六十六地官之属凡七十有七俞廷椿王次删出封人鼔人舞师牧人牛人充人载师均人土均艸人稻人山虞林衡川衡泽虞丱人角人羽人掌葛掌染艸囿人场人二十二官丘吉甫因定其官为五十七考注于七十七官中止用大司徒小司徒乡大夫州长党正族师闾师比长闾胥调人媒氏司谏司救等十三官删去六十九官而补以夏官训方氏匡人撢人三官春官大司乐乐师大胥小胥大师小师瞽眡了典同磬师钟师笙师镈师韎师旄人籥师籥章鞮鞻氏典庸器十九官共为官者三十五春官之属凡七十丘吉甫以为六十九者遗失乐章一官也俞廷椿王次防删出鸡人天府典瑞司服世妇内宗外宗冡人墓大夫典同大史小史内史外史御史巾车典路车仆司常十九官补以地官鼔人舞师二官秋官大行人小行人司仪行夫掌客掌讶掌交七官丘吉甫因定其官为六十考注于俞王所删十八官中进以鸡人世妇内宗外宗巾车天府典瑞典同司服车仆司常十一官又用旧大宗伯小宗伯肆师太史小史典命司尊彞郁人鬯人典祀都宗人家宗人守祧职丧冢人太祝小祝丧祝甸祝诅祝司巫男女巫司几筵二十五官而补以地官封人牧人充人四官秋官大行人小行人司仪行夫环人掌交掌讶司烜氏象胥九官天官司裘内司服追师夏师屦人夏采掌舎幕人掌次女祝甸师幂人十二官夏官节服氏弁师祭仆小臣御仆司爟六官共为官六十六夏官之属六十有九俞廷椿删出职方氏土方氏形方氏山师川师邍师弁师司弓矢槀人九官王次又删出量人一官丘吉甫因定其官为五十有九考注则进以司弓矢一官而删出小子羊人司爟掌畜诸子节服氏小臣祭仆御仆弁师职方氏土方氏训方氏形方氏山师川师邍师匡人撢人家司马二十二官而补以秋官衔枚氏司罪闽夷貉七官共为官者五十五秋官之属六十有六俞廷椿删出大行人小行人司仪行夫掌客掌讶掌交七官王次防谓犬人一官当属冬官环人一官当与夏官环人合而为一丘吉甫因定其官为五十有七考注又删出衔枚氏司罪蛮貉夷司烜氏雍氏萍氏伊耆氏大行人小行人司仪行夫环人象胥掌客掌讶掌交十官而补以地官胥师司虣司稽胥四官共为官者五十七冬官旧亡俞王以为不亡丘吉甫因定其官为五十四除大司空小司空外曰鳖人兽人人兽医司裘典丝典枲染人追师屦人掌皮十一官则取之天官者也曰封人均人土均稻人山虞林衡川衡泽虞丱人角人羽人掌葛掌染艸囿人人牧人牛人充人载师艸人二十八官则取之地官者也曰鸡人司服典瑞典同巾车典路车仆司常冡人墓大夫十官则取之春官者也曰职方氏土方氏形方氏山师川师邍师司弓矢弁师槀人量人十官则取之夏官者也犬人一官则取之秋官者也考注又定冬官之属为五十七除大小司空外取之地官者曰乡师载师县师闾师遂师遂大夫遂人均人司市质人防人贾师肆长泉府司门司关掌节县正鄙师酂长里宰邻长旅师稍人委人土均艸人稻人土训迹人丱人角人羽人掌葛掌染艸掌炭掌荼掌蜃囿人塲人廪人舎人仓人司稼凡四十四官取之夏官者曰职方氏土方氏形方氏山师川师邍师凡六官取之秋官者曰司民雍氏萍氏柞氏薙氏凡五官大抵官总三百六十之数出之于此者入之于彼以愚观之诸儒进退六官意见不同如此复有艸庐者出而定之又不知某官之入于某官也将何以为定论哉呜呼周礼之设六官散之则各专其事合之则各有所联杂説所谓丧纪之事宰夫与职丧帅官有司而治之天官联夏官也防人皮毛筋角入于王府地官联天官也量人与郁人受盏歴而皆饮之春官联夏官也乡师攷司空之辟又涖匠师地官联冬官也大司徒教民附于刑者归于士地官联秋官也司常赞司马县师以司马之法作之春官联夏官也巾车入赍于职币春官聨天官也稍人听于司马县师以司马之法作之地官聨夏官也由是观之凡聨于某官者即可删入为某官耶若夫汉儒以冬官之阙而补入考工记正如龙失其尾粘以蜃脊多见其不似也故予所注五官但因其旧仍阙冬官不敢选官以补而退考工记自为一卷虽有真似冬官者亦略辨论其下庶遵吾夫子史阙文之遗意云
　　陈氏【凤梧】周礼合训
　　六卷
　　存
　　凤梧自序曰书周官曰惟周王抚万邦廵侯甸四征弗庭绥厥兆民六服羣辟罔不承徳归于宗周董正治官此周礼所由作也葢周公以经天纬地之才制礼作乐之学笃棐成王以成至治其建官也稽唐虞参三代斟酌损益咸得其中统以六官而分于各属天下之治如运诸掌故曰周公致太平之书也孔子传周公之道以周礼列于六经战国诸侯恶其害己而欲去之而冬官独缺已非全经矣汉人购以千金弗得以考工记补之虽有郑康成之注贾公彦之疏莫有是正者宋元诸儒如王次呉草庐乃择冬官之文误入五官者悉取而归之冬官我朝方正学何椒丘复加考订有正误暨集注传于世益加宻矣然尚有未尽合者某蚤嵗有志礼经及仕访先儒订注周礼诸书反覆考究久之若有得焉再加校正以类相从间有未莹则参以舒国裳所着图释而采择之于是六卿率属如身使臂如臂使指庶几周公建官之初意矣仍以考工记附于其后而注则存康成之旧不忘古也方今圣朝稽古制治动循六典学者潜心于是而讲究焉则所谓如有用我执此以徃其庶几乎
　　呉氏【昂】周礼音释
　　未见
　　陆元辅曰呉昂字徳翼号南溪海盐人治乙丑进士官至福建布政司
　　魏氏【挍】周礼沿革传
　　六卷
　　存
　　挍自序曰夫周官何为者也圣人代天而立政为生民开太平也其稽古而集厥大成者乎吾由是而得圣人之心法焉是故其綂纪安在曰在王心诸所建置孰重格王为重也其条贯何摄曰三百六十属一六官也六官一太宰也太宰一天也行之则奚先厥亦先建六官大纲定矣乃万目次第以举三百六十属备矣吾由是而得圣人心法焉圣人之心何心也纯乎天心也浑乎天地万物一体罔有不仁也故其法为天下公不敢少以其私病民也是故由其道可使天地奠位万物各止其所兹谓尽善古之极也秦暴以颠实始弃古典则惟厥私意便安命之曰法肆一人于民上天乎为民立君之意荒矣后有作者莫知其朔乃规规袭秦故常创业甫定与民休息哉稽古则不暇暨于守成旧章是因则莫之敢更虽以天挺英才未能或之度越也故曰古一宇宙也今一宇宙也自秦限之圣人至公秦以其私圣人大明秦以其苛太平之典曷日其兴耶天将有待耶古经简奥儒者颇为发明挍不敏因其典礼以求其防通僣为沿革传推古可行于今吁迂远而濶于事情与都乃言底可绩与愚皆罔敢知惟曰吾皇先公厥心廼克正事敢献圣学惟治乱匪自他一惟心造皇尚作圣母或自圣徳之下衰久矣皇卓有立曰予一念公对越上帝曰予一念或私帝震怒之一民弗获其所痌瘝予身丕逺惟古帝王是师曰予徳弗类终身惟耻予非古训弗以学别求闻昔之先民是程惟师保是隆惟耉老成人是询惟法家拂士是亲招我髦士于四方其彚于朝曰汝其师师惟圣学是明以保我祖宗黎民兹惟太平之基
　　官职防通
　　二卷
　　存



　　经义考卷一百二十六
　　钦定四库全书
　　经义考卷一百二十七
　　翰林院检讨朱彞尊撰
　　周礼【八】
　　韩氏【邦竒】魏氏【挍】周礼义疏
　　未见
　　沈懋孝序曰周礼义疏者苑洛韩先生庄渠魏先生所手定驾部郎韩君凝甫得其槀挍而传焉叙之曰周礼之传旧矣是之者以为周之书疑之者以为汉氏之书有缺者补者删正者疏其义而发之者亦各一家之説耳如欲用之宜何从请衷以孔子之论孔子告鲁公曰文武之政布在方策夫方策者非周礼而何又曰吾学周礼今用之灼然有此书矣如有用我我其东周梦寐如将见之当时与门人雅言有不先执此者乎故其孙伋称经礼曲礼三千三百者非周之礼又何称焉后之儒者不遡其源乃欲取古遗事施设方今窃尝深思而微哂之夫周公兼三王者也公去禹汤未逺也文武是其父兄家法也以公才敏犹有行之不合思以继日坐以待旦况欲追述周礼于三数千年之前求其一一必合而必行之可谓不达于论矣孔子曰乐则韶舞此不用周乐明矣郁郁文哉取一冕而可焉此不纯用周礼矣故能知周公孔子之微意者必有待于凖今酌古之才因时设教而后可也
　　杨民【慎】周官音诂
　　一卷
　　存
　　慎自序曰周礼凟乱不经之书也前人论之详矣其中多竒字古音葢刘歆受学于扬雄其训纂之遗有在于是者存而论之固可以补天禄挍文之缺为召陵公乘之裨矣其书不用于科举不列于学官幸未经学究金根之谬改麻沙俗字之讹刋亦古典之岿然灵光也顾未有表出之者亦学山一篑之亏乎乃手録之为周官音诂一篇
　　余氏【本】周礼考误
　　未见
　　马氏【理】周礼注解
　　未见
　　舒氏【芬】周礼定本
　　十三卷
　　存
　　芬自序曰夫周礼者周公监夏商之礼而损益之郁郁乎其文也仲尼曰吾说夏礼杞不足征也吾説殷礼宋不足征也吾学周礼今用之吾从周葢善之也又曰甚矣吾衰也久矣吾不复梦见周公葢善其制作而思见其人也东汉而下是书与仪礼戴记并行宋兴大儒辈作表章遗经于此盖阙如也予自弱冠即好是书迄今班白惧魄气衰而诵记之不逮也乃随所窥测作为五官叙辨五卷六官图释一卷剔伪一卷既乃録成正经重加挍订其有逸于他书者取而附之错于他官者编而正之仍分六卷总之十有三卷题曰周礼定本庶防奉以周旋不负习学之初心也若夫进讲经筵请立学官以传弟子则斯文之兴厥有防也
　　季氏【本】读礼疑图
　　六卷
　　存
　　本自序曰孟子曰有布缕之征粟米之征力役之征君子用其一缓其二三者之外别无征焉周礼之征则不止此盖其书成于战国之士中间多襍邪世之制迂儒之谈而非由大本以行达道者也当汉武时其书始出众儒共排其非至林孝存则曰末世凟乱不验之书何休则曰六国阴谋之书惟刘歆郑以为周公致太平之迹而朱子深信之亦以为周公遗典又以为圣人所作必不曾差又谓周礼一书亦是起草未曽得行又谓周公晚年作此小处或未及改则以周礼为未定之书也孔子删述六经以正人心岂其存未定之礼以惑世乎知周礼之不可通而强以一説通之亦近于遁辞矣子故即平日之所疑者为图旁引以辨证之而一以孟子为主书凡六卷其前三卷疑图具在见礼意焉其后三卷则上叙孟子之言以明本原下评歴代之事以备参攷云
　　陈氏【深】周礼训隽
　　十卷
　　存
　　周礼训注
　　十八卷
　　存
　　黄虞稷曰深字子渊长兴人嘉靖乙酉举人任雷州府推官
