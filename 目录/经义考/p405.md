<!-- { "loadSidebar": true } -->
　　册府元长兴三年四月近以编注石经雕刻印板委国学每经差専知业博士儒徒五六人勘读并注今更于朝官内别差五人充详勘官太子賔客马镐太常丞陈观祠部员外郎兼太常博士段颙太常博士路航屯田员外郎田敏等朕以正经事大不同诸书虽以委国学差官勘注盖縁文字极多尚恐偶有差悮马镐以下皆是硕儒各専经业更令详勘贵必精研兼宜委国子监于诸色选人中召能书人谨楷写出旋付匠人镂刻每五百纸与减一选所减等第优与迁转官资时宰相冯道以诸经舛谬与同列李愚委学官等取西京郑覃所刻石经雕为印板流布天下后进頼之　广顺三年六月田敏献印板九经五经文字九经字様各二部奏曰臣等自长兴三年挍勘雕印九经书籍经注繁多年代殊邈传写纰缪渐失根源臣守官胶庠职司挍定旁求援据上备雕镌幸遇圣朝克终盛事播文德于有截传世教以无穷谨具陈进先是后唐宰相冯道李愚重经学因言汉时崇儒有三字石经唐朝亦于国学刋刻今朝廷日不暇给无能别有刋立常见吴蜀之人鬻印板文字色类絶多终不及经典如经典挍定雕摹流行深益于文教矣乃奏闻下儒官田敏等考挍经注敏于经注长于诗传攷订刋正援引证据联为篇卷先经奏定而后雕刻乃分政事堂防钱及诸司公用钱又纳及第举人礼钱以给工人赐敏袭衣缯防银器并赐司业赵铢袭衣缯防　樊伦为国子司业太祖广顺末尚书左丞田敏判国子监献印板九经书流行而儒官数多是非伦掇拾舛误讼于执政又言敏擅用卖书钱千万请下吏讯诘枢宻使王峻素闻敏大儒左右之密讯其事搆致无状然于其书至今是非未悉
　　玉海端拱元年三月司业孔维等奉勅挍勘孔頴逹五经正义百八十卷诏国子监镂板行之易则维等四人挍勘李説等六人详勘又再挍十月板成以献书亦如之二年十月以献春秋则维等二人挍王炳等三人详挍邵世隆再挍淳化元年十月板成诗则李觉等五人再挍毕道升等五人详勘孔维等五人挍勘淳化三年壬辰四月以献礼记则胡廸等五人挍勘纪自成等七人再挍李至等详定淳化五年五月以献咸平元年正月刘可名上言诸经板本多误上令崔頣正详挍可名奏诗书正义差误事二月孙奭等改正九十四字二年命祭酒邢昺领其事舒雅李维李慕清王涣刘士元与焉五经正义始毕三年三月命邢昺等挍定周礼仪礼公羊谷梁传正义又重定孝经论语尔雅正义四年九月翰林侍讲学士邢昺等及直讲崔偓佺表上重挍定周礼仪礼公谷传孝经论语尔雅七经疏义凡一百六十五卷赐宴国子监昺加一阶余迁秩十月命摹印颁行于是九经疏义备矣景德二年五月幸国子监歴览书库观羣书漆板问祭酒邢昺曰板数几何昺曰国初印板止及四千今至十万经史义疏悉备帝曰非四方无事何以臻此因益书库十歩以广所藏又诏褒之九月命侍讲学士邢昺与两制详定尚书论语孝经尔雅文字先是国子监言羣经摹印岁深字体讹缺请重刻板因命崇文检讨杜镐诸王侍讲孙奭详挍至是毕又诏昺与两制详定而刋正之祥符七年九月又并易诗重刋板本仍命陈彭年冯元挍定自后九经及释文有讹缺皆重挍刋板天禧元年九月诏国子监羣书更不增价五年五月令国子监重刻经书印板以岁乆刓损也
　　宋史艺文志曰周显德中始有经籍刻板学者无笔札之劳获覩古人全书
　　又李至传雍熈中判监李至上言本监先挍定诸经音疏其间文字讹谬尚多深虑未副仁君好古诲人之意盖前所遣官多専经之士或通春秋者未习礼记或习周易者不通尚书至于旁引经史皆非素所传习以是之故未得周详伏见国子博士杜镐直讲崔颐正孙奭皆苦心彊学博贯九经问义质疑有所依据望令重加刋正冀除舛谬从之咸平初又有学究刘可名言诸经板本多舛谬真宗命择官详正又邢昺传景德二年夏上幸国子监阅库书问昺经板几何昺曰国初不及四千今十余万经传正义皆具臣少从师业儒时经典有疏者百无一二盖力不能传写今板本大备士庻家皆有之斯乃儒者逢辰之幸也
　　又赵安仁传国子监刋五经正义板以安仁善楷遂奏留书之
　　长编咸平四年先是诏国子祭酒邢昺等挍定周礼仪礼公羊谷梁传正义九月丁亥昺等上其书凡一百六十五卷命摸印颁行赐宴国子监并加阶勲于是九经疏义悉具矣
　　国史志唐末益州始有墨板多术数字学小书后唐诏儒臣田敏挍九经镂板于国子监国初广诸义疏音释令孔维邢昺雠定颁布于是经书大备
　　杨亿曰雍熙中太宗以板行九经尚多譌谬俾学官重加刋挍史馆先有宋臧荣绪梁岑之敬所检左传诸儒引以为证祭酒孔维上言其书来自南朝不可案据章下有司检讨杜镐引贞观四年经籍讹舛今后并以六朝旧本为正持以语维维不能对孔平仲曰昔时文字未有印板多是写本齐宗室传衡阳王钧尝手自细写五经置于巾箱中巾箱五经自此始也至后唐明宗长兴三年宰相冯道李愚请令判国子监田敏挍正九经刻板印卖朝廷从之是虽在乱世九经传播甚广至周广顺中蜀毋昭裔又请刻印板九经于是蜀中文字复盛
　　叶梦得曰唐以前凡书籍皆写本未有摸印之法人以藏书为贵人不多有而藏者精于雠对故往往皆有善本学者以传録之艰故其诵读亦精详五代时冯道始奏请官镂板印行国朝淳化中复以史记前后汉书付有司摹印自是书籍刋镂者益多士大夫不复以藏书为意学者易于得书其诵读亦因灭裂然板本初不是正不无讹误世既一以板本为正而藏本日亡其讹谬者遂不可正甚可惜也　又曰今天下印书以杭州为上蜀本次之福建最下京师比岁印板殆不减杭州但纸不佳蜀与福建多以柔木刻之取其易成而速售故不能工福建本几徧天下正以其易成故也
　　江少虞曰板印书籍唐人尚未盛为之自冯瀛王始印五经之后典籍皆为板本庆厯中有布衣毕升又为活板其法用漆泥刻字薄如钱每字为一印火烧令坚先设一鐡板其上以松脂蜡和纸灰之类冒之欲印则以银范置鐡板上乃密布字印满鐡为一板持就火炀之药稍镕则以一平板按其面则字平如砥若止印三二本未为易若印数十百千本则极为神速常作二鐡板一板印刷一板已用布字此印者才毕则第二板已具更互用之瞬息可就每一字皆有数印如之也等字每字有一十余印以备一板内有重者不用则以纸贴之每韵为一贴木格贮之有竒字素无备者旋刻之以草火烧瞬息可成不以木为者木理有疎密沾水则高下不平兼与药相粘不可取不若燔土用讫载火令药镕以手拂之其印自落殊不沾污升死其印为予羣从所得至今保藏之
　　洪迈曰予家有旧监本周礼其末云大周广顺三年癸丑五月雕造九经书毕前乡贡三礼郭嵠书列宰相李谷范质判监田敏等衔于后旧五代史汉隠帝时国子监奏周礼仪礼公羊谷梁四经未有印板欲集学官考挍雕造从之
　　王明清曰毋邱俭贫贱时尝借文选于交游闲其人有难色发愤异日若贵当板以镂之遗学者后仕王蜀为宰遂践其言刋之印行书籍创见于此事载陶岳五代史补后唐平蜀明宗命太学博士李锷书五经仿其制作刋板于国子监监中印书之始今则盛行于天下蜀中为最明清家有锷书五经印本存焉后题长兴二年也
　　朱子曰建阳板本书籍上自六经下及训传行四方者无逺不至
　　朱翌曰雕印文字唐以前无之唐末益州始有墨板后唐方镂九经悉收人闲所有经史以镂板为正戴埴曰今之刋印小册谓巾箱本起于南齐衡阳王钧手写五经置巾箱中贺玠曰家有坟素何须蝇头细书答曰检阅既易且手写不忘诸王从而效之古未有刋本虽亲王亦手自抄録今巾箱刋本无所不备嘉定闲从学官杨璘之奏禁毁小板近又盛行第挟书非备巾箱之蔵也
　　岳珂曰九经本行于世多矣率以见行监本为宗而不能无譌谬脱畧之患【监中大小本凡三岁乆磨灭防落未有能修补之者】盖京师曺监经史多仍五季之旧今故家往往有之实与俗本无大相逺【晁公武云公武守三荣尝对国子监所摸长兴板本读之其差误盖多昔议者谓太和石本授写非真时人弗之许而以长兴板本为便宋朝初遂颁布天下收向日民闲窃本不用然有讹舛无由参挍判知其谬犹以为官既刋定难于独改由是而观石经固脱错而监本亦难尽从】绍兴初仅取刻板于江南诸州视京师承平监本又相逺甚与潭抚闽蜀诸本互为异同柯山毛居正谊父以其父晃所增注礼部韵干淳闲进之朝后又挍订增益申明于嘉定之初其于经传亦既博揽精择辛巳春朝廷命胄监刋正经籍司成谓无以易谊父遂取六经三传诸本参以子史字书选粹文集研究异同凡字义音切毫厘必挍儒官称叹莫有异词刋修仅及四经犹以工人惮烦诡窜墨本以绐有司而误字实未尝改者什二三继欲修礼记春秋三传谊父以病目移告事遂中辍自时厥后无复以为意矣予每惜之誓欲修刋有所未暇且以世所传本互有得失难于取正前辈谓兴国于氏及建余氏本为最善逮详考之亦此善于彼尔又于本音义不列于本文下率隔数叶始一聚见不便防索且经之与注遗脱滋多余本闲不免误舛要皆不足以言善也今以家塾所蔵　唐石刻本　晋天福铜板本　京师大字旧本　绍兴初监本　监中见行本　蜀大字旧本　蜀学重刋大字本　中字本　又中字有句读附音本　潭州旧本　抚州旧本　建大字本【俗谓无比九经】　俞绍卿家本　又中字凡四本　婺州旧本并兴国于氏建余仁仲凡二十本　又以越中旧
　　本注疏　建本有音释注疏　蜀注疏　合二十三本専属本经名士反覆参订始命良工入梓固自信以为尽善正恐扫尘随生亦或有之也
　　李心传曰监本书籍者绍兴末年所刋也国家艰难以来固未暇及九年九月张彦实待制为尚书郎始请下诸道州学取旧监本书籍镂板颁行从之然所取者多残阙故胄监刋六经无礼记正史无汉唐二十一年五月辅臣复以为言上谓秦益公曰监中其他阙书亦令次第镂板虽重有所费不惜也由是经籍复全先是王瞻叔为学官尝请摹印诸经义疏及经典释文许郡学以赡学或系省钱各市一本置之于学上许之令士大夫仕于朝者率费纸墨钱千余缗而得书于监云
　　李焘曰前代经史皆以纸素传写虽有舛误然尚可参雠至五代官始用墨板摹印六经诚欲一其文字使学者不惑太宗朝又摹印迁固诸史与六经并传于是世之写本悉不用然墨板讹驳初不是正而后学者更无他本可以勘騐矣
　　祝穆曰建寜麻沙崇化两坊产书号为图书之府洪咨防曰前代书皆楮素传抄至五季始有六经墨板今则靡书不板矣
　　罗壁曰蔡氏有云古书自篆籀变而为竹变而为缣素缣素变而为纸纸变而为摹印摹印便而书反轻后生童子习见以为常与器物等蔵之者秖观美而已予谓书少而世不知读固可恨书多而不知重尤可恨也唐末书犹未有摸印多是传写故古人书不多而精审作册亦不解线缝只叠纸成卷后以幅纸槩粘之犹今佛老经然其后稍作册子后唐明宗长兴二年宰相冯道李愚始令国子监田敏挍六经板行之世方知镌本甚便宋兴治平以前犹禁擅镌必须申请国子监熙寜后乃尽弛此禁然则士生于后世者何其幸也
