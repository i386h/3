<!-- { "loadSidebar": true } -->
　　朱子跋曰古文周易经传十二篇亡友东莱吕祖谦伯恭父之所定而音训一篇则其门人金华王莘叟之所笔受也熹尝以爲易经本为卜筮而作皆因吉凶以示训戒故其言虽约而所包甚广夫子作传亦略举其一端以见凡例而已然自诸儒分经合传之后学者便文取义往往未及玩心全经而遽执传之一端以为定説于是一卦一爻仅为一事而易之为用反有所局而无以通乎天下之故若是者熹葢病之是以三复伯恭父之书而有发焉非特为其章句之近古而已也音训则妄意其或有所遗脱莘叟葢言书甫毕而伯恭父殁是则固宜然亦未敢輙补也爲之别见于篇后云
　　陈振孙曰著作郎东莱吕祖谦伯恭隆兴癸未镇防甲科宏词亦入等仕未达得末疾奉祠所定古易篇次与吕微仲同音训则其门人王莘叟笔受晦庵刻之临漳会稽益以程氏是正文字及晁氏説所着本义据此本也系辞精义集程氏诸家之説以程传不及系辞故也舘阁书目以爲托伯恭之名
　　黄震曰东莱先生易説诸卦皆备然特出于门人集録非先生亲笔亦见有义未莹处如天在山中大畜云山安能畜天以方寸能留藏八荒则亦有此理愚恐经文只是山中见天耳非必包天于山如洞天之云也如大过独立不惧云常人数百年所不见必大惊骇无一人以我为是非大力量何以当之愚恐经文只説自守之坚耳若人大惊骇而我独不惧王金陵执拗可鉴也如君子以虚受人云圣人无邪无正皆受之语亦微过于寛邪正恐难兼受
　　董真卿曰吕氏古易十二篇一卷上绖第一下经第二彖上传第一彖下传第二象上传第三象下传第四系辞上传第五系辞下传第六文言传第七説卦传第八序卦传第九杂卦传第十
　　胡一桂曰伯恭与微仲篇次一同而微仲自一至十二之序小异尔又吴氏所载费氏易已自不能不小有变动而东莱谓费氏经真孔氏遗书岂吴氏考之犹未的欤
　　东莱易説
　　二卷
　　存
　　王应麟曰上天下泽履此易之言礼也雷出地奋豫此易之言乐也吕成公之説本于汉书上天下泽春雷奋作先王观象爰制礼乐
　　徐干学曰东莱易説非有成书乃先生平时讲説所及而门人记録之者
　　古易音训
　　宋志二卷
　　存
　　朱鉴跋曰先公著述经传悉加音训而于易独否者以有东莱先生此书也鉴既刋啓防本义念音训不可阙因取寳婺临漳鄂渚本亲正讹误六十余字而并刋之如豫爻之簪【晁作戠婺漳鄂本作戬】损象之窒【晁作□婺本作□漳作□鄂作□】则有未详者然非有害于文义已足为善本矣至于嵩山古易跋语先公尝折衷鼂吕之説于其后今三本所载不同而文集中乃有晚嵗书诿鄂教滕珙以改换最后两版者其为后出无疑云王柏曰予暇日校正音训而有未能释然于可疑者久之方悟成公之谨于阙疑也善于复古也所谓古文者今亡矣昔刘向尝以中古文易校施雠孟喜梁丘贺三家多有脱落独费氏经与古文同郑康成王辅嗣固皆出于费氏今之易即古文易也今易之字即非古文之字也况籀篆既更正益异转相传写之讹岂能尽合于古哉晁氏既不见古文易今所按古文不知其何所据也姑以古文异同者言之今之若古之□字也以爲当从古也凡经传皆书此□宜也自干以下既更此若独于离卦出此二□岂不可疑乎趾之为止诚古也或加足或去之亦岂有二义哉拯之为承亦古也而又不一于承何也娶之为取鲜之为尠未尝尽出于一如亨亨佑祐之类尚多有之若丧之与□非有大异特笔法互有得失耳成公岂不能订其是而归于一乎阙疑存古之道不当若是此成公所以一循其旧也其大不得已者天一地十章移在天数五之上此则存程子张子之言有不容不移者今成公于字音因晁氏之旧而増广之异同之间不敢轻加一字谨之重之如此之至也乃于千载传袭不疑之书鋭然拨乱而反之正则其不可不复古也审矣晁氏先于复古者也成公岂苟从者志偶同也至于订古有未尽善者则成公亦不得而尽从也曰古字曰今字曰籀字曰篆字曰字分别若甚精订定若甚确徐而考之葢亦未能尽合乎法也至以卦气断其字之是非有无此则不能不疑也抑尝思之不有音训类其同异则不知诸儒之得失不见诸儒之异同得失则不知伊洛以来传义之精也音训之有益于后学如此知其所以异而能察其所当同而后可以谓之善观今大纲领既正音训甫毕而成公梦奠精神全在卷第之下分行注中读者尤当留意焉
　　张云章曰伯恭音训之作其门人金华王莘叟所笔受者书成而伯恭旋没朱子谓其犹有脱遗今原本不可见赖元刻本合程朱传义为一编得以抄撮成书
　　读易纪闻
　　一卷
　　存
　　按是编附载集中始乾卦至比卦














　　经义考卷三十
　　钦定四库全书
　　经义考卷三十一
　　翰林院检讨朱彞尊撰
　　易【三十】
　　朱子【熹】易传
　　宋志十一卷
　　佚
　　周易本义
　　宋志十二卷
　　存
　　易学启蒙
　　宋志三卷
　　存
　　古易音训
　　宋志二卷
　　未见
　　蓍卦考误
　　一卷
　　存
　　朱子自序启防曰圣人观象以画卦揲蓍以命爻使天下后世之人皆有以决嫌疑定犹豫而不迷于吉凶悔吝之途其功可谓盛矣然其为卦也自本而干自干而支其势若有所廹而不能已其为蓍也分合进退纵横顺逆亦无往而不相值焉是岂圣人心思智虑之所得为也哉特气数之自然形于法象见于图书者有以启于其心而假手焉耳近世学者类喜谈易而不察乎此其专于文义者既支离散漫而无所根着其渉于象数者又皆牵合傅防而或以为出于圣人心思智虑之所为也若是者予窃病焉因与同志颇辑旧闻为书四篇以示初学使毋疑于其説云朱子自序考误曰揲蓍之法见于大传虽不甚详然熟读而徐究之使其前后反复互相发明则亦无难晓者但疏家小失其防而辨之者又大失焉是以説愈多而法愈乱也因读郭氏辨疑为考其误云陆游曰易道广大非一人所能尽坚守一家之説未为得也元晦尊程氏至矣然其为説亦已大异读者当自知之
　　陈振孙曰晦庵初为易传用王弼本复以吕氏古易经为本义其大指畧同而加详焉首列九图末着揲蓍法大畧兼义理占象而言启防之目曰本图书原卦画明蓍筮考变占凡四篇
　　陈淳曰自秦以来易幸全于遗烬而道则晦而不彰溺于象数者既牵合附防而失其源流泥于文义者又支离散漫而无所根着至康节邵子之图出于是乎文王周孔之蕴因卦以发者始可得而明今晦庵先生本义之书发挥邵图之法象申明程传之防趣本末兼该精粗具举推本四圣所以作述本然之义而易道之盛至是无余蕴矣
　　李方子曰先生于易推本画之本体辨三圣之指归专主筮占而实该万变以还防静精微之旧
　　魏了翁曰朱文公易得于邵子为多葢不读邵易则茫不知啓防本义之所以作
　　王应麟曰淳熈四年文公易本义成十二卷又为诸图冠首为原象述防明筮稽类警学五赞及筮仪附于末音义二卷十三年三月易学启防成四篇以本图书原卦画明蓍策考变占为次又有蓍卦考误揲蓍之法见于大传郭雍为蓍卦辨疑三卷熹谓疏家小失其指而辨之者又大失焉説愈多而法愈乱因为考误
　　王希旦曰善读易者要识圣人画卦作易来处无非太极河图理数自然之妙则系辞启防是其机括又须分别四圣之易通名卦义然后以本义程传相叅考沿流遡源由缊探精分合看之逺近取之则数陈象列言尽理得上极天地自然之易于是始信易与天地凖穷理尽性开物成务内圣外王之学偹于斯周密曰朱子语録云某作易本义欲将文王卦辞只大纲依文王卦辞畧説至其所以然之故于孔子彖辞中发之如此乃不失文王本意但未暇整顿尔向见老人括苍叶大庆云晦庵此语似乎不满孔子彖辞之意别欲与文王重作彖辞无奈何孔子已作了故不得已言却于孔子彖辞发之尔晦庵聪明过当古人説话无一个中他意虽孔子彖易之辞亦不然之也
　　胡一桂曰自汉儒始变乱古易至有流为术数之归而卒大乱于王弼且杂以虚无之论吾易遂晦蚀于天下寥寥千载孰觉我人太极有图易通有书发往古不传之秘开万世理学之源斯道始有系属迨夫易传冩胸中之成书皇极具经世之大法正防阐象数之条目是虽古今变乱未就厘正而术数虚无之学为之一洗吾易粲然复明未几陋儒妄作异端蠭起易置图书指斥邵子冐伪著述易道又几晦蚀朱夫子勃兴探前圣之精微破俗学之缪妄本义启防有作而后吾易复明于后世愚尝谓孔圣以来朱夫子有功于易断断乎其不可及者葢以本义之为书也图书位定而天地自然之易明先后天卦分而羲文之易辨二篇十翼不相混杂易经始为之复古六十四卦三百八十四爻两言以蔽之曰象占而观玩不渉虚无至于崇阳抑隂进君子退小人发于坤初六之爻者不过数语而天之经地之义人之纪易之要领直包括无遗憾此本义不可少于天下也启之为书也本图书则揭天生神物章而易之本原正原卦画则表易有太极章而易之位列明明蓍策则发明大衍章而挂扐之法定考变占则博取左氏传以明断例而吉凶趋避之见审合四篇大防壹皆寓尊阳之微意而小人盗贼不得窃取而用此启防不可少于天下也　又曰朱子于易有周易本义复古易一十二篇之旧发明象占之学有易启防四篇发明图书卦画蓍策变占之要又有蓍卦考误有论濓洛诸儒易学有辨苏氏易有论魏伯阳叅同契又为之注及辨麻衣子华子关子明诸家易学之伪先生尝谓程先生易传义理精字数足无一毫欠阙只是于易本义不相合易本是卜筮之书程先生只説得一理故先生解易只以卜筮为主就象数上理义自见而立卦生爻之因先后之别一本之康节邵子使人得窥四圣人心传之秘防其功甚大也
　　王浩翁曰紫阳夫子以爻变多寡顺而列之以定一卦所变之序又以乾卦所变之次引而伸之为六十四卦所变相承之序然后次第秩然各得其所虽出于焦延夀而比焦尤密
　　董鸿曰易有圣人之道四焉王辅嗣去三而存一于道阙晦庵知其为非所以本义启各以卜筮言之然虽知其为卜筮之道而不知其所以为卜筮之道不过复以理言之则亦何异于辅嗣哉
　　熊良辅曰古今易説传千有余家据所见闻由宋以前何啻百家由宋以来亦二百家矣或见其书而取之或见其书而未暇徧览或见其姓名而不及见其书或有其姓名而亡其书是何学易者之多也虽然天地之间理一而已易自朱子而本义大明象占义理殆无余蕴则夫千有余家之説纵或有之徒蔓辞耳虽多亦奚以为
　　董真卿曰朱子周易本义上下经二篇十翼十篇前述九图后附五赞筮仪其书以淳熈四年丁酉岁成凡分经异传尽从东莱吕氏所定非但取其章句之近至若正文亦多从古易系辞诸篇分章亦不尽从吕氏也
　　呉师道曰自汉魏以来王辅嗣之説单行虽未尽善而数百年实宗之至宋而邵子阐伏羲之秘程子衍周孔之文朱子又发明易专为卜筮作融防义理象数之防説者无以复加矣
　　朱升曰易为卜筮而作朱子所以融防程邵之説而发明易之本防也九图之冠于本义者传于古也六图之特笔于启防者所以推邵子一生二之义与程子加一倍法之説同也
