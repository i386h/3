<!-- { "loadSidebar": true } -->
　　黄震曰孔安国作书序明言孔子去三坟而断自唐虞二典为书今信安毛渐正仲乃称元丰七年奉使京西得古三坟书于唐州比阳道民间为伪固不待辨而知特其所以为伪有不容不辨者夫三坟虽不可复知槩以今之二典则载事之书后世所谓史册之类也今其书乃以山坟为第一而指为天皇伏羲氏连山之易以气坟次之而指为人皇神农氏归藏之易以形坟又次之而指为地皇轩辕氏坤干之易愚按伏羲画八卦歴文王孔子而成今之易三才之道偹焉此外无余蕴周礼六典晚出于王莽刘歆始有连山归藏周易三者之名意谓夏商之世各自有易于义无稽而好异者喜言之自谓愽古已成空谈况于窃取其名为三坟之书然乎否耶山坟言君臣民物隂阳兵象气坟言归藏生动长育止杀形坟言天地日月山川云气一字各释为一事实皆无理山坟缀以姓纪之篇气坟缀以皇防之篇形坟缀以政典之篇亦皆无理毛渐乃以征尝引政典指为证据不知政典夏氏国法非三坟书也
　　马端临曰按夫子所定之书其亡于秦火而汉世所不复见者盖杳不知其为何语矣况三坟已见削于夫子而谓其书忽出于元丰间其为缪妄可知夹漈好竒而尊信之过矣况又详孔安国书序所言则坟典书也盖百篇之类也八索易也盖彖象文言之类也今所谓三坟者曰山坟气坟形坟而以为连山归藏坤干之所由作而又各有所谓大象六十四卦则亦是易书而与百篇之义不类矣岂得与五典并称乎
　　金履祥曰周官外史固有三皇五帝之书未闻坟典之名也左氏称三坟五典八索九丘之书未知何书也或当时别有异书倚相读之以为愽耳书序以尧舜有二典遂引三坟五典以配三皇五帝之数证定书之原反滋纷纷近世有三坟书云得于青城山其书始出于张天觉家有山坟气坟形坟之名古易既有六十四卦安得又有三坟龟山尝辨其非今婺有版本盖书序说啓其伪也
　　呉莱曰三坟书近出伪书也文鄙而义陋其言伏羲本山坟而作连山神农本气坟而作归藏黄帝本形坟而作坤干与周官太卜所掌三易异焉又周官外史掌三皇五帝之书楚左史倚相能读三坟五典太史公所谓缙绅先生难言之者也孔安国书序始以伏羲神农黄帝之书谓之三坟坟者大也言大道也茍言大道孔子不删孔子删之此其文诚不雅驯矣且三坟自三坟三易自三易亦无縁合而为一也外有纪姓者叙上古帝王之世襄阳罗泌颇加采用以着路史莆田郑樵谓东汉诸儒尚喜谶三坟书虽近出庸不愈于谶乎乃引柴霖之传而上寘诸古易经之列以为非后世所可及终不能掩其伪也
　　呉师道曰外史掌三皇之书不言三坟也左史倚相能读三坟不云三皇也孔氏以三坟五典合之三皇五帝书序之文先儒颇疑之遂以是为一定不可易之论可也　又曰古三坟书宋元丰中毛渐得之唐州比阳民家绍兴中沈斐刻于婺学近歳火板不存予从张子长假其书读之所谓三坟以山气形为别以伏羲连山神农归藏轩辕坤干易合其目坟各有传又有姓纪皇防政典之篇后序称天复中青城山裂石中所得不云何人亦可疑矣按三坟汉艺文志已无传隋史载刘撰书百数卷题曰连山易子长谓此书卷题不同亦非炫所撰者天复乃唐末号去之二千年一旦复出裂石所得尤涉怪诞按晁公武云张商英伪撰盖得其实矣既明其伪固不足深辨略举一二以见撰者之谬大传曰易有太极是生两仪两仪生四象四象生八卦先儒不知先天之义故多误解今其言曰混沌为太始其数一一为太极天地之父母天髙明而清地博厚而浊谓之太易为天地之变太易之数二二为两仪隂阳之形谓之太初为天地之交太初之数四四为易四象变而成万物谓之太素为三才之始太素之数三三为易天地孕而生男女谓之三才三才者天地之偹也其言顚倒错戾漫无纪綂而自比于易可乎夏书政典云云先儒皆以为指羲和林氏独谓上文邦有常刑干先王之诛文意已足此乃戒吏士之辞故金先生表注因之其说正矣岂区区摹拟傅会者所能知哉且诸儒皆不信其书而毛渐沈斐独信之亦好竒之过尔吾丘衍曰三坟书此伪本大不可信言辞俗缪字法非古尚书无也字此书有之
　　盛熈明曰三坟乃伪书必字合从入戈此从心加一笔走之合从辵此随俗作之字引脚其谬甚多方孝孺曰书之名眞而实伪者多矣何从而信之哉亦在愼辨之尔辨之法有三味其辞以望其世之先后正其名以求其事之是非质诸道以索其防之浅深而眞伪无所匿矣吾尝执是以观天下之书盖十不失一焉若世传三坟书者则又凡鄙而易见者也孔安国称伏羲神农黄帝之书谓之三坟其言大道今此书以山坟为伏羲之书言君臣民物隂阳兵象谓之连山易而姓纪皇防之篇附焉以气坟为神农之书言归藏生动长育止杀谓之归藏易以形坟为黄帝之书言其目而传以申之考其辞则不类正其名则不合质诸道则浅陋而无稽其姓纪篇曰太始者元胎之萌太极者天地之父母太易者天地之变太初者天地之交太素者三才之始天地孕而生男女谓之三才颇剽庄列之余言而造为异说此其道之浅陋无稽者也其论物则曰木为金所尅服阳臣十干此后世厯生之常谈伏羲之时曽有之乎论民曰四民之物以货为本伏羲之时曷有四民之名乎谓封拜之辞曰防防始于汉而谓伏羲氏有防辞可乎祭天地于圜丘大夫之妻曰命妇周礼始有之而谓天地圜丘恩及命妇为黄帝之事可乎相人之术起于衰世而谓圣人以形辨贵贱正贤否为神农氏之书可乎此其名之不合者也其辞皆后世俚野之谈而其尤谬者曰山月升腾川月专浮山云叠峰川云散彩山气笼烟川气浮光云气流霞皆唐人为诗之语其政典篇往往窃取书易而损益之如曰惟天生民惟君奉天民惟邦本食惟民天出言惟辞制器惟象动作惟变卜筮惟占先时者杀不及时者杀皆是也或者未之察顾谓书所谓政典正本诸此而定为上古之书其亦异哉然世之伪书众矣如内经称黄帝汲冢书称周皆出于战国秦汉之人故其书虽伪而其文近古有可取者此书则又伪于近代者也其后有序不着其姓名自谓天复中隐于青城之西因风雨石裂中有石匣得此书于匣中其文絶与此书类天复唐昭宗时也岂即青城隐者所伪耶虽然圣人之经犹日月然其道犹天地然使孔子时有三坟书孔子固不得而删存其名而亡其书孔子犹尝言之今孔子之系易但云伏羲氏画八卦神农氏为耒耜黄帝垂衣裳未尝言三皇有所谓三坟书也孔子不言安国何据而言之耶然则安国之言亦妄矣彼伪为书者因其言而复僭袭周礼三易连山归藏之名以为伏羲神农之书周易不可袭则以归藏先坤后干名黄帝者故曰坤干其亦妄之妄者耶以区区俚野之文而欲托于三代唐虞之上是犹瞽夫悬破镜于空中而欲自比于日月也其亦惑之甚耶于乎世之拟经者亦可以知愧矣
　　胡应麟曰仲尼赞易序书删诗而三坟不经见则春秋倚相所尝读已属可疑况刘炫所上毛渐所传浅陋弗根恶覩所谓三坟者乎
　　按外史所掌三皇五帝之书若许行为神农之言列子称黄帝之书皆是岂必三坟五典哉以三坟五典实三皇五帝之书本于伪孔安国书序也观杜氏注左传坟典丘索苐云皆古书名未尝定为三皇五帝之书足以证其非矣至于三坟伪书人知其谬以郑渔仲之愽洽独信之不疑毋乃过与

　　经义考卷七十二
　　钦定四库全书
　　经义考卷七十三
　　翰林院检讨朱彞尊撰
　　书【二】
　　百篇尚书
　　阙
　　卜商曰书之论事也昭昭然若日月之代明离离然若星辰之错行上有尧舜之道下有三王之义墨翟曰昔周公旦朝读书百篇
　　孔臧曰时人惟闻尚书二十八篇取象二十八宿谓为信然不知其有百篇也
　　昜雄曰昔之说书者序以百虞夏之书浑浑尔商书灏灏尔周书噩噩尔
　　刘歆曰尚书直言也始欧阳氏先名之　又曰书以决好【或作断下同】好者义之证也
　　郑康成曰虞夏书二十篇商书四十篇周书四十篇春秋说题辞曰尚书者二帝之迹三王之义所以推其期运明授命之际书之言信而明天地之情帝王之功凡百二十篇第次委曲尚者上也上世帝王之遗书也
　　尚书璇玑钤曰孔子求书得黄帝孙帝魁之书迄于秦穆公凡三千二百四十篇断逺取近定可以为世法者百二十篇以百二篇为尚书十八篇为中候去三千一百二十篇　又曰尚书篇题号尚者上也上天垂文象布节度书也如天行也
　　王肃曰上所言下为史所书曰尚书也
　　刘熈曰尚书尚上也以尧为上始而书其时事也葛洪曰尚书者政事之集也
　　刘勰曰书实纪言而训诰茫昧通乎尔雅则文意晓然故子夏叹书昭昭若日月之明离离如星辰之行言昭灼也　又曰尚书览文如诡而寻理则畅孔頴达曰尚者上也言此上代以来之书故曰尚书书之体例有十一曰典二曰谟三曰贡四曰歌五曰誓六曰诰七曰训八曰命九曰征十曰范尧典舜典二篇典也大禹谟臯陶谟二篇谟也禹贡一篇贡也五子之歌一篇歌也甘誓防誓三篇汤誓牧誓费誓秦誓八篇誓也仲虺之诰汤诰大诰康诰酒诰召诰洛诰康王之诰八篇诰也伊训一篇训也说命三篇微子之命蔡仲之命顾命毕命冏命文侯之命九篇命也征一篇征也洪范一篇范也此各随事而言益稷亦谟也因其人称言以别之其太甲咸有一徳伊尹训道王亦训之类盘庚亦诰也故王肃云不言诰何也取其徙而立功非但録其诰高宗肜日与训序连文亦训辞可知也西伯戡黎云祖伊恐奔告于受亦诰也武成云识其政事亦诰也旅獒戒王亦训也金縢自为一体祝亦诰辞也梓材酒诰分出亦诰也多士以王命诰自然诰也无逸戒王亦训也君奭周公诰召公亦诰也多方周官上诰于下亦诰也君陈君牙与毕公之类亦命也吕刑陈刑告王亦诰也书篇之名因事而立既无体例随便为文
　　陆徳明曰典凡十五篇正典二摄十三十一篇亡谟凡三篇正二摄一训凡十六篇正二一篇亡摄十四三篇亡诰凡三十八篇正八摄三十十八篇亡誓凡十篇正八摄二一篇亡命凡十八篇正十二三篇亡摄六四篇亡
　　刘知几曰孔子观书于周室得虞夏商周四代之典乃删其善者定为尚书百篇尚书者七经之冠冕百氏之襟袖学者必先精此书次览羣籍譬夫行不由径非所闻焉
　　呉秘曰书百篇汉存者二十九篇得古文又多十六篇其亡过半孔子序书存百篇之义而其书亡不可复知
　　司马光曰尚书者二帝三王嘉言要道尽在其中为政之成规稽古之先务也
　　朱子曰尚书有不必解者有须着意解者有略须解者有不可解者如仲虺之诰太甲诸篇只是熟读义理自明何竢于解如洪范则须着意解如典谟诸篇辞稍雅奥亦须略解如盘庚诸篇已难解康诰之属则不可解矣　又曰盘庚五诰之类实是难晓若要添减字硬説将去尽得然只是穿凿终恐无益尔　又曰书且看易晓处其不可晓者不要强说得出恐未必是当时本意　又曰书中不可晓处先儒既如此解且只得从他说
　　柴中行曰唐虞三代圣帝明王与其良臣硕辅精神心术之妙推之天下以为大经大法者尽在于书程去华曰读尚书当识唐虞三代气象唐虞君臣交相儆戒夏商以后则惟臣戒君尔禹臯戒君儆于未然夏商以后则事形而后救正之汤之伐夏自汤誓汤诰外未尝数桀之恶武王伐纣则歴歴陈布惟恐纣恶不白已心不明畧无回防意矣
