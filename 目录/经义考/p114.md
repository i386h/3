<!-- { "loadSidebar": true } -->
　　刘克庄曰汲冡书十卷七十篇与艺文志周书七十一篇合但少一篇晁子止谓其纪録失实李仁甫谓书多駮辞按中间所载武王征四方馘亿有十万七百七十有九俘三亿万二百三十暴于秦皇汉武矣狩擒虎二十【有二云云】纣囿虽大安得熊罴如是之众又谓凡俘商寳玉亿有百万荒唐夸诞不近人情非止于駮而已
　　王应麟曰汉艺文志周书七十一篇刘向云周时誓诰号令盖孔子所论百篇之余隋唐志系之汲冡然汲冢得竹简书在晋咸宁五年而两汉已有周书矣太史公引克殷度邑郑康成注周礼云周书王会偹焉注仪礼云周书北唐以闾许叔重说文引逸周书大翰若翚雉又引豲有爪而不敢以撅马融注论语引周书月令皆在汉世杜元凯解左传时汲冢书未出也千里百县辔之柔矣皆以周书为据则此书非始出于汲冢也按晋束晳传太康二年汲郡得竹书七十五篇其目不言周书【纪云咸宁五年左传后序云太康元年当考】左传正义引王隐晋书云竹书七十五卷六十八卷有名题七卷不可名题其目録亦无周书然则系周书于汲冢则误明矣　又曰周书谥法惟三月既生魄周公旦太师望相嗣王发既赋宪受胪于牧之野将葬乃制作諡今所传周书云维周公旦太公望开嗣王业建功于牧之野终葬乃制谥所载不同盖今本阙误文心雕龙云赋宪之谥出于此　又曰周书史记篇穆王召左史戎夫取遂事之要戒言皮氏华氏夏后殷商有虞氏平林质沙三苗扈氏义渠平州林氏曲集有巢有郐共工上衡氏南氏有果氏毕程氏阳氏谷平阪泉县宗都西夏绩阳有洛之亡国名多传记所未见　又曰王会曰堂下之右唐公虞公南面立焉堂下之左殷公夏公立焉唐公虞公乐记所谓祝陈也殷公夏公乐记所谓宋也然则郊特牲云尊贤不过二代其说非矣
　　黄震曰汲冢周书七十篇自度训至小开解凡二十三篇皆载文王遇纣事多类兵书而文涩难晓自文儆至五权二十三篇载文王薨武王继之代商事其文间有明白者或类周诰自成开解至王会解十三篇载武王崩周公相成王事间亦有明白者多类周诰自是有蔡公解史记解穆王警戒之书也职方氏继之与今周礼之职方氏相类芮良夫解训王暨政臣之书也王佩解亦相类自周祝解至铨法解不知其所指终之以器服解而器服之名多不可句方孝儒曰汲冢周书十卷七十解或谓晋太康中出于汲郡魏安厘王冢故曰汲冢以论载周事故曰周书宋李焘以汉司马迁刘向尝称之谓晋时始出者非也此固是矣刘向谓其书为周书即孔子删定之余者则非也何者其事有可疑也畧举其大者言之武王之伐殷诛其君吊其民而已其世俘篇乃曰馘魔亿有十万七千七百七十有九俘人三亿万有二百三十夫杀人之多若是虽楚汉之际乱贼之暴不若是之酷而谓武王有是乎所诛以亿万计天下尚有人乎周公之用人不求偹于一人其官人篇乃曰醉之以酒以观其恭纵之以色以观其常临之以利以观其不贪滥之以乐以观其不荒以诈术防人而责人以正虽战国之世纵横权数之徒所不为曾谓周公而以此取人乎王者之师禁乱除暴以仁义为本其大武篇则曰春违其农夏食其谷秋取其刈冬冻其葆不仁孰甚焉其大明篇则曰委以淫乐赂以美女不义孰甚焉此后世稍有良心者所不忍为曾谓王者之用兵乃若是乎其为文王之言曰利维生痛痛维生乐乐维生礼礼维生义义维生仁此稍知道者所不言曾谓大王大圣人而为是言乎其文传篇曰有十年之积者王有三年之积者霸霸之名起于衰世周初未尝有之谓王者不以道徳而在乎积谷之多是商鞅之徒所不言而以为文王之言可乎其他若是者甚众及载武王伐商之事往往谬诞与书不合由此观之决非周书谓孔子删定之余者非也其中若谥法周月时训职方之篇又与尔雅月令间有合者窃意汉初书亡隐士缙绅之流所伪着以为周书而司马迁不察故引而用之刘向因以为古书耳其中芮良夫篇最雅驯其曰后除民害不惟民害害民非后惟其讐民至亿兆后一而已寡不敌众后其危哉呜呼君子之言三复其篇为之出涕周洪谟曰汲冢周书文体浅露词意踈迂无百篇浑厚沉雄气象刘向谓是周时誓诰号令孔子删録之余愚则以为文武之道未坠于地贤者识其大者不贤者识其小者盖周东迁之后史官随王室以东而西土逸民私为此书以识周先王之事固非常时左右史之所记者也其最害理者如武王伐商之日纣既自燔武王乃射之而击以轻吕斩以黄钺悬诸太白之旗二女既缢王又射之而击以轻吕斩以钺悬诸小白之旗又以先馘入燎于周庙夫商之与周非世讐也武王奉行天罚为民除暴其前徒有倒戈之势其士女有黄之迎而其君又已自燔矣乃击其尸枭其首以燔于庙虽伍员执仇于楚不如是之也而谓武王为之乎昔司马迁之作周纪不取泰誓武成之言而乃有取乎其说亦可谓陋矣孟子于武成惟取二三防耳使其见此则将何如取之哉又王会篇言成周之会四夷贡献异物甚多夫西旅贡獒未为竒也而召公犹以为非所当受今乃殚四表八荒珍恠之产毕集于庭而是时召公犹在乃无一言以及之乎至于篇末又谓成汤命伊尹为四方献令使夷戎蛮貊悉以方物致贡此何理也学者以其先秦古书而偹观览可也若取之以实先王之事则不可也
　　杨愼序曰晋太康二年汲郡人不【音彪】凖私发魏安厘王冢得竹书数十车其纪年十三篇易经二篇易繇隂阳卦二篇下易经一篇公孙叚二篇公孙叚与邵陟论易国语三篇言晋楚事名三篇似尔雅论语又似礼记师春一篇语十一篇诸国梦卜妖相书也梁丘藏一篇先叙魏之世数次言丘藏金玉事缴书二篇论弋射法生封一篇帝王所封大歴二篇邹生谈天类也穆天子传五篇图诗一篇又杂书十九篇凡七十五篇七篇简书折壊名题漆书皆科斗文字多烬简断札文既残缺不复铨次武帝诏荀朂撰次之以为中经列在秘书著作郎束晳得观竹书随疑分释皆有义证此晋书武帝纪及荀朂束晳传文也又杜预春秋集解后序亦云汲冢古文七十五卷多不可训周易及纪年最为分了周易上下篇与今正同别有隂阳说而无彖象文言系辞其纪年起自夏殷周皆三代王事无诸国别也惟特记晋国起自殇叔皆用夏正建寅之月为歳首编年相次晋灭独纪魏事至魏哀王之二十年盖魏国之史记也文大似春秋经又称伊尹放太甲七年太甲濳出自桐杀伊尹乃立其子伊陟伊奋令复其父之田宅而中分之师春一卷则纯集左氏传卜筮事合此观之汲冢所得书虽不可见而其目悉具于此曾无一语及所谓周书者也按汉艺文志有逸周书七十一篇以今所谓汲冢周书校之止缺四篇盖汉以来元有此书不因发冢始得也李善注文选日月逺在晋后而其所引亦称逸周书不曰汲冢书也惟宋太宗时修太平御览首卷引目始有汲冢周书之名盖当时儒臣求汲冢七十五篇而不得遂以逸周书七十一篇充之矣晁氏公武陈氏振孙洪氏适高氏似孙黄氏震李氏焘呉氏澄周氏洪谟号通知古今者皆未睱深考余故述晋书及左传后序文于此则此书也当复其旧名题曰逸周书可也嘉靖壬午八月望日
　　郭棐曰古书自六籍外传者盖少矣刘向班固所録则有周书七十篇晋太康中盗发汲郡魏安厘王冢得之所言皆文武周公及穆宣幽灵之事度训篇曰天生民而制其度度小大以正权轻重以极明本末以立中武称篇曰美男破老美女破舌淫图破国淫巧破时淫乐破正淫言破义大开武篇曰其惟天命王其敬命祭公篇汝无以小谋改大作汝无以嬖御士疾大夫卿士汝无以家相辞王室而莫防于外尚以时中乂万国芮良夫篇曰民归于徳徳则民戴否则民讐民至亿兆后一而已寡不胜众后其危哉王佩篇曰王者所佩在徳徳在利民不过在敬施予在平心不幸在不闻过福在受諌基在爱民固在亲贤至哉斯数言者即壁中书奚加焉諡法解则周公之所制时训明堂乃礼记所采王防解愽于鸟兽草木之名史记解明于治乱兴亡之迹卓有可观他篇盖多夸诩诡谲如利维生痛痛维生哀哀维生礼礼维生义义维生仁则非文王之谟也射之三发击之轻吕斩之黄钺悬之太白则非武王之烈也六则四守五示三极则非周公之训也春违其农秋伐其穑夏取其麦冬寒其衣服则非司马之法也世俘解言凡憝国九十有九馘魔亿有十万七千七百七十有九俘人三亿万有二百三十则嬴秦之暴不酷于此也官人解言设之谋以观其智示之难以观其勇烦之事以观其治临之利以观其不贪滥之乐以观其不荒醉之酒以观其恭从之色以观其常则仪衍之诈不深于此也又奚谬盭若是故或谓战国时纂辑出逸民隐士之手然阅其云智勇害上不登于明堂则晋狼瞫称之绵绵不絶蔓蔓若何毫末不掇将成斧柯则苏秦引之夷羊在牧蜚鸿满野则史迁周纪引之其书似出春秋战国之前抑周之野史与未可知也谓为周之诰誓号令经孔子删定之余则吾不敢信胡应麟曰逸周书七十篇汉时仅存四十五篇今周书十卷其七十篇之目并存而阙程寤秦隂九政九开刘法文开保开八繁箕子耆徳月令十一篇之文所存五十九篇并后序一篇共六十篇盖非完书也又曰周书多论纪纲制度叙事之文极少克殷数
　　篇外惟王会职方二解皆典则有法而王会杂以怪诞之文职方叙述严整过王会其规模体制足以置之夏商也　又曰汲冢周书所载克殷度邑等篇采于史迁时训明堂等篇録于礼记盖或仲尼删削之余战国文士缀辑遗亡益以纵横夸诞而成此书汉艺文志七十一篇注引刘向云今存者四十五篇则当时脱佚几半若子长所采盖存于四十五篇之中者而其余篇至汲冢之发而复完也　又曰周书卷首十数篇后序皆以为文王作而本解絶无明据且语与书体不合盖战国纂集此书者所作搀入之冠于篇首也至大武武称等篇尤为乖谬近于孙呉变诈矣考周官终太子晋实当灵王之世其为周末防士之言毋惑也
　　刘大谟曰若度训命训常训文酌允文大武等解而尽谓之周书可乎若和寤克寤商誓度邑时训明堂等解而尽谓之非周书可乎六经而下求其文字近古而有裨于性命道徳文武政教者恐无以逾于此姜士昌曰周书七十一篇自刘歆七畧班史艺文志已有之而汲冢发自晋太康二年得书七十五篇其目具在无所谓周书此书当仍旧名不得系之汲冢其文辞湛深质古出左氏上若酆谋世俘诸篇记武王谋伐殷与克殷俘馘甚众往往夸诞不雅驯疑衰周战国之士以意参入之然吾观文传柔武和寤大聚度邑时训官人王会职方诸篇其陈典常垂法戒辨析几微铨叙名物亦有非叔季之主浅闻之士所能彷佛者盖文武周公所为政教号令防见此书固不徒以事与辞胜而已也说者谓尚书篹自孔子而此逸书者刘向以为孔子所论之余若不足存嗟乎是书不知当孔子删与否其指诚不得与经并然其事则文武周公其文辞则东周以后作者不逮也盖不离属辞纪事而道法犹有存者谓尚书百篇而外是书无一语足传于经吾犹疑之安得以一二驳辞尽疑其为孔子所诎遂寘不复道哉自六艺以下文辞最质古者无如是书与周髀穆天子传诸篇而是书深逺矣
　　按周书篇目七十合以序一篇适如汉志李仁父刘后村谓阙其一误也













　　经义考卷七十五
　　钦定四库全书
　　经义考卷七十六
　　翰林院检讨朱彛尊撰
　　书【五】
