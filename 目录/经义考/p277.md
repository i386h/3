<!-- { "loadSidebar": true } -->
　　干文传序曰圣人达天德而语王道春秋爲万世立王法敦典庸礼命德讨罪本原于天其用则王者之事也周德既衰王者弗克若天人欲横流纲沦法斁乱亦极矣夫子生于斯时慨圣王之不作虑斯道之将坠岂不曰文王既没文不在兹乎于是假鲁史以修春秋示襃贬以寓王法其义则总摄万事大本始于尊王盖尊卑之分明纲常之道立然后有以定其是非而不舛春秋者王道之日月也曲礼隳臣下僭春秋定尊卑而王道明春秋者王道之权衡也刑罚滥法度差春秋明贵贱而臣道立易曰天尊地卑乾坤定矣髙卑以陈贵贱位矣经书元年加王于正圣人系易之始辞作经之大法也故其词约而深其旨微而远深有不言之意微有不形之道圣人之心见于经犹元气之妙赋于物大而化之之谓也于一草一木以求化工之神于一语一言以窥圣人之用亦云难矣然圣人行事本于心事有万变之不同理无万殊之或异大公至正之道贯万事于一心百王异世而同心万象异形而同体圣人赞易以尽事物之变其理一也作春秋以行法度之权着其事也文王作易于殷世之末夫子作春秋于周德之衰有其理则有其事体用一原也有其事则有其理显微无间也由辞以达理因理以见事天下之变故尽矣前乎千百世之已往后乎千百世之未来此理此心未尝外于语言文字闲也河洛二程紫阳朱子续正学于千载之上易礼诗书俱着训辞独于是经未闻着释中呉王元杰子英氏家世业儒有志经学考求易经本义诗传训辞礼经制度四书集注集义语录紫阳宗旨凡释经引证之言师友讲明之论其有发明春秋之旨者具载本经证以胡氏释词目曰春秋谳义旁搜取证竭虑穷思甫及成书几二十载学者引而伸之触类而长之则知圣经贤传并行而不悖矣若夫天人相与之言古今事物之变微辞奥义何敢仰窥圣人之精微其余尊君父之大伦正人心之大义典章法度之正是非善恶之公举而措之未必无涓埃之助云尔
　　黄虞稷曰元杰字子英呉江人至正间领荐值兵兴不复仕教授于乡















　　经义考卷一百九十六
<史部,目录类,经籍之属,经义考>
　　钦定四库全书
　　经义考卷一百九十七
　　翰林院检讨朱彝尊撰
　　春秋【三十】
　　郑氏【玉】春秋经传阙疑
　　三十卷
　　存
　　玉自序曰呜呼夫子集羣圣之大成春秋见夫子之大用盖体天地之道而无遗具帝王之法而有征其于事也可以因则因可以革则革其于人也可以襃则襃可以贬则贬其爲纲也则尊王而贱霸内夏而外夷其爲目也则因讲信修睦救灾恤患之事而爲朝觐聘问会盟侵伐之文其主意也则在于诛乱臣讨贼子其成功也则遏人欲于横流存天理于既灭拨乱世反之正损益四代之制着爲不刊之典也故曰知我者其惟春秋乎罪我者其惟春秋乎知之者知其与天爲一罪之者罪其以匹夫而行天子之事又曰我欲托之空言不如见之行事之深切着明也故易诗书言其理春秋载其事有易诗书而无春秋则皆空言而已矣是以明之者尧舜禹汤之治可复昧之者桀纣幽厉之祸立至有天下国家而不知春秋之道其亦何以爲天下国家也哉然在当时游夏已不能赞一辞至于三家之传左氏虽若详于事其失也夸公谷虽或明于理其失也鄙及观其著作之意则若故爲异同之辞而非有一定不可易之説两汉专门名家之学则又泥于灾祥征应而不知经之大用唐宋诸儒人自爲説家自爲书纷如聚讼互有得失程子虽得经之本旨惜无全书朱子间论事之是非又无著述爲今之计宜博采诸儒之论发明圣人之旨经有残缺则考诸传以补其遗传有舛谬则稽诸经以证其谬使经之大旨粲然复明于世昭百王之大法开万世之太平然后足以尽斯经之用而某也非其人也间不自揆尝因朱子通鉴纲目之例以经爲纲大字揭之于上复以传爲目而小字疏之于下叙事则专于左氏而附以公谷合于经者则取之立论则先于公谷而参以厯代诸儒之説合于理者则取之其或经有脱误无从质证则宁阙之以俟知者而不敢强爲训解传有不同无所考据则宁两存之而不敢妄爲去取至于诛讨之事尤不敢轻信传文曲爲附会必欲狱得其情事得其实则以经之所作由于斯也其他常事则直书而义自见大事须变文而义始明盖春秋有鲁史之旧文有圣人之特笔固不可字求其义如酷吏之刑书亦不可谓全无其义如史官之实录也圣人之经辞简意奥固非浅见臆説所能窥测所以岁月滋久残阙惟多又岂悬空想像所能补缀与其强通其所不可通以取讥于当世孰若阙其所当阙以俟知于后人程子谓春秋大义数十炳如日星岂无可明之义朱子谓起头一句春王正月便不可解固有当阙之疑某之爲是书也折衷二説而爲之义例所以辞语重复不避繁芜者盖以常人之心窥测圣人之意反覆推明犹惧不得其旨也况敢吝于言乎然亦姑以便检阅备遗忘而已非敢谓明经旨传后世也观者幸恕其僭焉徐尊生曰读春秋经传阙疑序知先生所以著述之意甚公且平只阙疑二字可见已自过人世儒説春秋其病皆在不能阙疑而欲凿空杜撰是以説愈巧而圣人之心愈不可见也
　　裔孙献文后序曰阙疑者先世祖师山公所集也公覃思理学发明经旨于春秋有阙疑于易有附注从徒数百教化大行至正中征爲翰林待制至上都遇疾而还时四方犬乱我太祖起兵淮左自称呉公丁酉秋命邓愈取徽州明年强致先生从政弗屈临卒以阙疑属门人王友直播行之而不克荷又遭族氏内相搆怨其书日晦虽有达者亦不爲意呜呼丰城之剑非雷焕不能知荆山之璞遇卞和而后爲宝自公至今二百余年始一见之家居不啻如获拱璧然遗亡数卷搜求半载偶于宗人笥中得录爲全书噫亦难矣顾以传写脱误字意舛讹文也不肖尝窃病之趋庭之暇参互考正求合义焉或难曰春秋于宗国率多婉辞今子先哲纂是书也将以继往开来而是非无隐得无戾乎予曰不然春秋襃贬之书也尊王贱霸归于中道耳所以经明大义传阐幽微若夫袭陋承讹胶于偏见致经本旨黯然弗彰其咎滋甚且伸臆説以害公议回德以误后人爲有识者所诋又何以揄先烈而垂法将来难者唯唯而退于是厯叙此书显晦之迹以见继述之艰云
　　陆元辅曰春秋阙疑师山集羣儒之説而略参己意爲之予尝得抄本于张庶常溥家凡十四册板心有师山书院四字因久客京师家人移居失去至今思之如丧良朋也
　　李氏【廉】春秋诸传会通
　　二十四卷【万厯书目二十卷】
　　存
　　廉自序曰传春秋者三家左氏事详而义疎公谷义精而事略有不能相通两汉专门各守师説至唐啖赵氏始合三家所长务以通经爲主陆氏纂集已爲小成宋河南程夫子始以广大精微之学发明奥义真有以得笔削之心而深有取于啖赵良有以也髙宗绍兴初武夷胡氏进讲笃意此经于是承诏作传事案左氏义取公谷之精大纲本孟子主程氏而集大成矣方今取士用三传及胡氏诚不易之法也然四家之外如陈氏后传张氏集注皆爲全书学者所当考而孙氏之发微刘氏之意林权衡吕氏之集解与其余诸家之绪论亦不可以不究但汗漫纷杂有非初学所能备阅者予读经三十年窃第南归叨录剧司心劳力耗旧所记忆大惧荒落而又窃观近来书肆所刊此经类传所多或源委之不备或去取之莫别不能无憾于是不揣谫陋尽取诸传会萃成编先左氏事之案也次公谷传经之始也次杜氏何氏范氏三传专门也次疏义释所疑也总之以胡氏贵乎断也陈张并列择所长也而又备采诸儒成説及诸传记略加梳剔于异同是非始末之际每究心焉谓之春秋诸传会通藏之家塾以备遗忘训子弟耳非敢与学者道也迩年颇有传写者弗克禁而丰城揭恭乃取而刻之梓亟欲止之则已成功矣书来求序拒之弗可且念其力之勤而费之重也姑识于篇端与我同志尚加订正焉
　　梁寅曰安成李君廉行简举于乡以春秋冠江西之士及再举遂登进士第授豫章郡录事
　　杨士竒曰春秋会通二十四卷予家所藏者分爲四册吾郡安福李廉先生所辑先生字行简元至正壬午以是经举擢陈祖仁榜第三甲进士官至贑州路信丰县尹后遇冦乱战败守节死江西行省上其事属南北道梗不能达故当时旌襃之泽不及国朝修元史时先生相知者无在当路有司又不知采录以闻故不得列诸史传于是世之知先生益少矣夫士君子所爲求安于其心而已岂计其在外者然先贤后学所取正也曷可泯而弗着哉今世所传先生死事者见于元江西廉访使赵准求赠諡咨文予近得于翰林庶吉士周忱家谨录置此书之后使后之学者知先生于春秋不徒能明之盖炜然于科目有光也
　　张萱曰元至正闲庐陵李廉编先左氏次公谷次杜氏何氏范氏次疏义总之以胡氏爲主而陈氏之后传张氏之集传皆并列之
　　王氏【庄】春秋释疑
　　佚
　　朱善序曰春秋圣人经世之书也其辞严其义精当时髙弟若游夏之徒尚不能赞一辞况去圣既远公谷左氏互有得失专门之学各尊所闻而不能以相通甲是乙非纷如聚讼学者莫知适从非夫博雅君子卓然远识者孰能会众説而一之哉惟南昌守王侯庄当昔未仕之时潜心是书圣经贤传靡不贯通乃取诸家之説反覆寻究参互考订设爲问答以释羣疑袪众惑间尝出以示予伏而读之若网之在纲粲然有条而不紊若珠之在贯绎乎相属而无间可谓明白简要者矣侯因请予序诸卷端予惟昔殷侍御注公羊春秋既成而以序文属诸韩子韩子之学不可谓不博矣而犹自视歉然愿得先执经以传所学然后秉笔以序其注其不敢苟也如此若善者孤陋草疎虽尝习读然于圣人拨乱反正之大法襃善贬恶之微旨则茫乎其未有闻也虽欲挂名卷端自托不朽得无犯不韪之罪欤然近年以来经学寥寥学者无所师承是编若出使诸生习而通之岂不足以辨疑解惑开发聪明故承侯之命不复辞谨识之卷端俾习是经者得而览焉庶亦知趋向取舎之正云
　　曹氏【元博】左氏本末
　　未见
　　杨维桢序曰左丘明受经于仲尼故作春秋传以爲圣经之案后之传左氏者有铎椒尝作钞撮八卷虞卿作钞撮九卷是又有功于左氏者也惜其文无传矣至汉张苍贾谊复传左氏河间王进于武帝至成帝时刘歆挍秘书见而好之始立左氏春秋和帝时遂立其学而左传大着又其后晋杜预复表章之而传有注释夫左氏爲圣门弟子又身爲国史纂记本末考索惟精其文或先经以始事或后经以终义大抵有以原始而要终也后之言经者舍左氏无以爲之统绪故止斋陈氏谓着其所不书以见经之所书者皆左氏之功此章指之所由作也云间曹元博氏复案经以证传索传以合经爲左氏叙事本末若干卷类之精订之审以惠学者之观览其用心亦勤矣论者以左氏作传爲仲尼素臣杜征南作注爲左氏顺臣非忠臣今元博序其本末抑爲左氏顺臣乎忠臣乎盖左氏之失工于言而拙于理好以成败论人妖祥计事往往驳过于诬元博既序其本传复能权衡其是非合乎笔削之大义是又爱而知其恶谓爲邱明之忠臣也岂不伟哉元博尚以吾言勉诸
　　魏氏【德刚】春秋左氏传类编
　　未见
