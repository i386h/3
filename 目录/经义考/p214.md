<!-- { "loadSidebar": true } -->
　　耿章光序曰黄岳张先生以学行负重望登甲第秉文衡读礼归林壑二十年惟以纂述为事暇出所辑檀弓问示予揆文审义句酌字斟上自注疏以逮诸家之説增修其未备进退其未安学者得是而玩之治檀弓即可以治全经即可以治诸经先生于是有辨志一书于诸子有近思录传尤闳博渊邃予家以礼为专经故先序此将由此而进观先生之全书焉杜濬序曰文中子心醉六经岂苐以其理之精粹道之纯正效之博大而已哉盖亦并其文而好之是以有醇醪之喻也礼记之有檀弓犹醇醪之最防者乎其言不离乎礼而味在礼外若讥若评似可似否意渊如也行文简练宕折古趣盎然虽左氏不能及无论其他矣新安黄岳张先生笃好之盖亦不啻心醉尝语余大学中庸之理檀弓之文为礼记中二絶又见陈注旧説于理时有所未安于是讨论厘正析疑补阙然后文从理顺粲然明备矣余家世受礼见近世业是经者惟节取塲屋命题者钩纂肄习之于檀弓及丧礼诸篇未尝寓目思一矫其失耑肆力于举业家之所割弃者具训一书不谓黄岳先生之导我先路也
　　刘氏【敞】小功不税解
　　一篇
　　存
　　君临臣丧辨
　　一篇
　　存
　　阮氏逸三制井田图
　　通志一卷
　　佚
　　余氏【希文】王制井田图
　　宋志一卷【佚】
　　朱子【熹】井田类説
　　一篇
　　存
　　邵氏【囦】王制解
　　一卷
　　佚
　　陈氏【埴】王制章句
　　一卷
　　未见
　　李氏黼王制考
　　一卷
　　未见
　　陈氏【际泰】王制説
　　一卷
　　存
　　钱氏【】王制説
　　一卷
　　存
　　沈皥日曰其大指谓汉文时博士杂取虞夏旧文并集秦汉之事总四代而为説不独存周人一代之经








　　经义考卷一百四十八
　　钦定四库全书
　　经义考卷一百四十九
　　翰林院检讨朱彞尊撰
　　礼记【十二】
　　汉月令记
　　佚
　　郑康成曰三王之官有司马无太尉秦官则有太尉今俗人皆云周公作月令未通于古　又曰吕氏説月令而谓之春秋事类相近焉
　　孔頴达曰贾逵马融之徒皆曰月令周公所作按蔡邕明堂论引之文曰明堂者所以明天气綂万物明堂上通于天象日辰故下十二宫象日辰也水环四周言王者动作发天地德广及四海方此水也名曰辟雍盖逸礼文
　　景氏【鸾】月令章句
　　佚
　　后汉书景鸾撰礼内外记号曰礼略又作月令章句凡所著述五十余万言
　　髙氏【诱】明堂月令
　　四卷
　　存
　　王应麟曰刘向别录有古文明堂礼王居明堂礼明堂图明堂大图明堂隂阳并説古明堂之事其书皆亡唐防要引礼记明堂隂阳录牛亦引明堂隂阳录今礼记月令于别录中明堂隂阳记故谓之明堂月令
　　按髙诱注礼隋唐宋经籍艺文志俱不载近代藏书家目录亦无惟艺文类聚曾引之月令四卷题曰明堂月令乙亥二月忽获之呉兴书贾舟中乃旧本读之其字句与今本月令颇有不同如季春行冬令及孟夏行秋令前均有行之是令而甘雨至三旬十字季夏行春令前有行之是令是月甘雨至三旬二日十三字孟秋行冬令前有行之是令而凉风至三旬十字仲秋行春令前有行之是令白露降三旬九字季冬行秋令前有行之是令此谓一终三旬二日一十二字注行之是令行是之令也甘雨至三旬十日一雨三旬三雨也二日者隂晦朔也月十日一雨又二十日一雨一月中得二日尔故曰三旬二日终一嵗十二月终也三旬二日者十日一旬二十日为二旬后一旬在新月故曰三旬二日也较之吕覧其文正同盖好事者以诱所注吕覧钞出成书
　　蔡氏【邕】月令章句
　　隋志十二卷
　　佚
　　邕自述曰予幼读记以为月令体大经同不宜与记书杂录并行而记家记之又略及前儒特为章句者皆用其意传非其本防光和元年予被谤章罹重罪徙朔方危险凛凛死亡无日过被学者闻家就而考之亦自有所觉悟庶几颇得事情而讫未有注记着于文字也窃诚思之书有隂阳升降天文厯数事物制度可假以为本敦辞托説审求厯象其要者莫大于月令故遂于忧怖之中昼夜密勿昧之成之旁贯五注叅互群书至及国家律令制度遂定厯数尽天地三光之情辞繁多而蔓衍非所谓理约而达也道长日短危殆兢惕取其心尽而已故不能复加删省盖所以探辨物庶几多识前言往行之流苟便学者以为可覧则予死而不朽也
　　梁月令图
　　七录一卷
　　佚
　　唐明皇御刋定礼记月令
　　唐志一卷
　　存【李林甫等注未见】
　　李林甫等上表曰臣闻昔在唐尧则厯象日月敬授人时降及虞舜则璿机玉衡以齐七政夏后则更置小正周公则别为时训斯皆月令之宗防也逮夫吕氏纂辑旧仪定以孟春日在营室有拘恒检无适变通不知气逐闰移节随斗建洎乎月朔差异日星见殊乃令雩祀愆期百工作沴事资革弊允属宜更昭代敬天勤民顺时设教是以有皇极之敷言亲降圣谟重有删定乃依杓建爰凖摄提举正于中匪乖期于积闰履端于始不爽于上元节气由是合宜刑政以之咸序遂使金木各得其性水火无相夺伦盖所谓顺乎天而应乎人者也乃命集贤院学士尚书左仆射兼右相吏部尚书李林甫门下侍郎陈希烈中书侍郎徐安贞直学士起居舎人刘光谦宣城大司马齐光又河南府仓曹叅军陆善经修撰官家令寺丞兼知太史监事史元晏待制官安定郡别驾梁令瓒等为之注解臣等防奉纶音极思何有愧无演畅之能谬承载笔之寄义深罕测学浅无能莫副天心空尘圣意谨上
　　新唐书集贤院学士李林甫陈希烈徐安贞直学士刘光谦齐光又陆善经修撰官史元晏待制官梁令瓒等注解自第五易为第一
　　册府元龟包佶为秘书监贞元七年上言开元中删定礼记月令改为时令其音及疏并开元有相渉者未刋正请选通儒详定从之防佶卒其事不行长编大中祥符八年七月己未龙图阁待制孙奭上言伏以礼记旧月令一篇后汉司农郑康成卢马之徒本而为注又作周官及仪礼注并列学官故三礼俱以郑为主而月令一篇卷第五篇第六汉魏而下传授不絶唐陆德明撰释文孔頴达撰正义篇卷第次皆仍旧贯洎唐李林甫作相乃抉擿微瑕篾弃先典明皇因附益时事改易旧文谓之御删定月令林甫等为之注解仍升其篇卷冠于礼记诚非古也当今大兴儒业博考前经宜复旧规式昭先训臣谨缮写郑注月令一本伏望付国子监雕印颁行诏礼仪院与两制详定以闻既而翰林学士晁逈等言若废林甫之新文用康成之旧注则国家四时之祭祀并湏更改详究事理故难轻议伏请依旧用李林甫所注月令从之景祐二年春正月乙巳直集贤院贾昌朝请以郑司农所注月令复入礼记第五其李林甫所注自为唐月令别行从之仍诏唐月令以备四孟月宣读
　　宋三朝国史艺文志初礼记月令篇第五即郑注唐明皇改黜旧文附益时事号御删月令升为首篇集贤院别为之注厥后学者传之而释文义疏皆本郑注遂有别注小疏者词颇卑鄙淳化初判国子监李至请复行郑注诏两制三舘秘阁集议史舘修撰韩丕张佖胡旦条陈唐本之失请如至奏余皆请且如旧以宣读时令大中祥符中龙图阁待制孙奭又言其事羣论复以改作为难遂罢
　　晁公武曰唐明皇删定李林甫等注序谓吕氏定以孟春日在营室不知气逐闰移节随斗建于是重有删定俾林甫同陈希烈等八人为之解国朝景祐初改从旧文由是别行
　　叶梦得曰监本礼记月令唐明皇删本李林甫所注也端拱中李至判国子监尝请复古本下两制舘职议胡旦等皆以为然独王元之不同遂寝后复数有言者终以朝廷祭祀仪制等多本唐注故至今不能改而私本则用郑注也
　　罗泌曰唐刻五经礼记以月令冠篇曲礼次之月令之篇则于毎月分节与中气而异言之谓吕氏定以孟春日在营室无适变通不知气逐闰移节随斗建洎乎月朔差异中星见殊乃令雩祀愆期水星作沴事资革于是定以杓建凖摄提而删之命集贤殿学士尚书左仆射兼右相吏部尚书李林甫门下侍郎陈希烈为之注
　　按诸经垂世礼记间杂秦汉之文然一入小戴记中羣儒恪守其説虽以天子之尊大防讲殿议有异同文无更易迨唐明皇始命李林甫等刋定月令乱其篇次增益其文沿及宋元説经者逞其私智移易尚书离析大学笔削孝经变置周官出入风雅皆唐之君臣为之作俑也当不韦作吕覧时悬之国门人莫敢增损一字岂意数百年后突有弄麞杖杜不识字之李哥奴逢君之恶肆行改窜几无完文亦可谓无忌惮之尤者已今其改本唐开成中石经具存
