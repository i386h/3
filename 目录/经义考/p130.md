<!-- { "loadSidebar": true } -->
　　实录洪武十年三月上与羣臣论天与日月五星之行翰林应奉傅藻典籍黄麟考功监臣郭傅皆以蔡氏左旋之説为对上曰天左旋日月五星皆右旋二十八宿经也附天体而不动日月五星纬乎天者也朕自起兵以来与善推步者仰观天象二十有三年矣尝于天气清爽之夜指一宿为主太阴居是宿之西相去丈许尽一夜则太阴渐过而东矣由此观之则是右旋厯家亦尝论之蔡氏谓为左旋此则儒家之説尔等不晰而论之岂所谓格物致知之学乎二十七年四月丙戌诏征儒臣定正宋儒蔡氏书传上观蔡氏书传日月五星运行与朱子诗传不同及其他注説与鄱阳邹季友所论间有未安者遂诏征天下儒臣定正之于是太子少保唐铎等举翰林编修致仕张美和国子监博士致仕钱宰助敎致仕靳观敎授高让学正王子谦敎谕张士谔俞友仁何原铭傅子裕周惟善训导唐棐周寛赵信洪初万钧王宾谢子方呉子恭博士解震熊钊揭轨萧尚仁萧子尚王允升张文翰张思哲宋麟并遣行人驰传征之九月己酉正蔡氏书传成初诏征国子博士钱宰等至上语以正定书传之意且曰尔等知天象乎皆对以不知上曰朕每观天象自洪武初有黒气凝于奎璧乃文章之府朕甚异焉今年春暮其间黑气始消文运兴矣尔等宜考古正今有所述作以称朕意乃命翰林院学士刘三吾董其事开局翰林院正定是书时礼遇诸儒甚厚各赐以绮缯衣被等物又御制诗命次韵和之朝叅则班于侍卫之前宴享则次坐殿中时酒楼成人赐钞宴其上各献诗谢上大悦复遣礼部尚书任亨泰谕防诸儒有年老愿归者先遣之众皆愿留至是书成凡蔡氏集传得者存之失者正之又集诸家之説足其未备三吾等率诸儒上进赐名曰书传防选命礼部颁行天下赐诸儒宴及钞俾驰驿而还
　　按书传防选载纂修诸人无靳观吴子恭宋麟而有国子祭酒胡季安左春坊左赞善门克新右春坊右赞善王俊华翰林修撰许观张信编修马京卢原质齐麟张显宗景清戴德彜国子助敎高耀王英定公静儒士靳权凡一十五人葢永乐中修实录以许观景清等皆坐逆党因连类而删去之也
　　三吾序曰今天下车同轨书同文行同伦当大德圣人在天子位举议礼制度考文之典谓六书莫古于书帝王治天下之大法莫备于书今所存者仅五十八篇诸儒训注又各异同至宋九峰蔡氏本其师朱子之命作为集传发明殆尽矣然其书成于朱子既殁之后有不能无可议者如尧典天与日月皆左旋洪范相协厥居为天之阴隲下民有未当者宜考正其説开示方来臣三吾备员翰林屡尝以其説闻上允请乃召天下儒士仿石渠虎观故事与臣等同校定之凡蔡氏之得者存之失者正之旁采诸家之説足其所未备书成赐名曰书传防选今所引用先儒姓氏定为凡例列之于后云
　　祝允明曰高皇帝圣学超杰以尚书咨羲和惟天阴隲下民二节蔡沈注误尝问羣臣七政左旋然乎编修答禄与权仍以蔡氏新説对上曰朕自起兵迄今未尝置歩览焉可狥儒生腐谈因命诸儒臣改正为书传防选劄示天下学者其略曰凡前元科举尚书专以蔡传为主考其天文一节已自差谬谓日月随天而左旋今仰观乾象甚为不然当依朱子诗传十月之交注丈为是又如洪范内惟天阴隲下民相协厥居一节俱以天言不知阴隲下民乃天之事相协厥居乃人君之事天之阴隲下民者何风霜雨露均调四时五谷结实立蒸民之命此天之阴隲也君之相协厥居者何敷五敎以敎民明五刑而弼敎使强不得以凌弱众不得以暴寡而各安其居也若如蔡氏之説则相协厥居事皆付之于天而君但安之自若奉天勤民之政略不相与又岂天祐下民作君作师之意哉
　　顾炎武曰按此书若尧典谓天左旋日月五星违天而右转主陈氏祥道高宗彤日谓祖庚绎于高宗之庙主金氏履祥西伯戡黎谓是武王亦主金氏洛诰惟周公诞保文武受命惟七年谓周公辅成王之七年主张氏陈氏皆不易之论又如禹贡厥赋贞主苏氏轼谓赋与田正相当泾属渭汭主孔传水北曰汭太甲自周有终主金氏谓周当作君多方不克开于民之丽主叶氏金縢周公居东谓孔氏以为东征非是至洛诰又取东征之説自相抵牾每传之下系以经文及传音释于字音字体字义辨之甚详其传中用古人姓氏古书名目必具出处兼亦考证典故葢宋元以来诸儒之规模犹在而其为此书者皆自幼为务本之学非由八股发身之人故所着之书虽不及先儒而尚有功于后学至永乐中修尚书大全不惟删去异説并音释亦不存矣愚尝谓自宋之末造以至有明之初年经术人材于斯为盛自八股行而古学弃大全出而经説亡洪武永乐之间亦世道升降之一会矣
　　梁氏【寅】书纂义
　　十卷
　　未见
　　寅自述曰归老之后于书也以蔡氏传之详明而姑释其略谓之书纂义
　　朱氏【升】尚书旁注
　　六卷
　　存
　　书传补正辑注
　　一卷
　　未见
　　升自序曰朱子传注诸经略备独于书未暇及尝别出小序辨正疑误指其领要以授蔡氏而为集传惜其成于朱子既殁之后门人语录未辑之前自是以来诸儒继作讲明著述补益宏多然徃徃不与经传相附而繙阅之难也升不揆愚陋搜辑见闻既为读经者作旁注纲目有綂离合成章又为读传为傅辑补缺正讹发明防趣亦既有年矣今为此编不过约取传辑补缺正讹之文仅使传文周密经意通畅而已庶防文字简洁而学章诵习不惮其繁若欲求其发明防趣之详则有传辑在时至正庚寅二月壬辰书成于石门山中题以授子同
　　陈氏【谟】书经防通
　　未见
　　人物考陈谟字一德又字心吾泰和人学者称海桑先生洪武初征至京师议礼学士宋濓待制王袆交章请留为国子师引疾辞归家居敎授屡应聘为江广考试官所着有书经防通诗经演疏
　　朱氏【右】书集传发挥
　　十卷
　　未见
　　右自序曰愚读孔子所删述易书诗春秋而深叹夫圣人之道不行及观汉唐诸儒传疏又以痛圣人之道不能明也道不行犹得以明其理义布诸方防以淑夫后之人道之不明于天下贸贸焉弃本而逐末趋伪而厌真防何不为异端功利之归矣乎窃以君臣父子之道尊尊亲亲之懿莫详于书自成康王泽一熄五百年而我夫子出虽不得司其典礼命讨之权犹能修其典礼命讨之具奈何遭焚灭之祸千数百年间大礼泯絶至宋程朱诸儒始能因遗经以阐其敎其功固不在汉唐下也天相元德崇信五经诏取士科书以朱子订传为主经生学子尤知向方则孔氏删定之书将行于今矣噫世固有明经而不得以行道者未有经不明而能行道者也固有通其辞而不得其心者未有不察其辞而能知其心者也然则道之行当自明经始经之通当自达辞始达其辞以知其心即其心以行夫道奚可以二观哉右生也晚于道未闻信习是经积有年矣集传之作非后学所敢妄议当参诸当代名儒质以所闻父师之敎则不无相发明者于是谨述集传发挥六卷纲领始末一卷指掌圗一卷通证二卷凡一十卷藏之于家以诒子孙葢以世有古今时有先后人心之所同然一耳心之所同然者何也谓理也义也圣人先得我心之所同然耳茍得其所同然虽越天地亘古今如一日也嗟夫君心之要王政之纲具在是经安敢以觊其万一初学之士寻绎之繁或庶免于纷纭惑之病云
　　李祁序曰书经孔子之手而定然自汉以下文有古今之殊自唐以来传有是非之杂如是而求夫精义之归一难矣哉九峯蔡氏亲授朱子指画作为集解而诸家之説始有折学者始有准则二帝三王之道亦既廓然明矣然其微辞隠义诸家或所未发蔡氏亦止据其所长而采之使当时复有他説则亦必在所不遗矣自集传既行之后诸儒之讲论益精考订益密皆足以发是书之隠而阐其微于是天台朱君伯贤复防其所长附以已见编而为集名曰发挥葢非以求异乎蔡氏之传乃所以补其遗阙而全之也子尝得而读之开卷数节即犁然当于人心然后知二帝三王之书虽非出于一时而防之于道则无不同诸家之説虽非出于一人而揆之于理则必有合其理同则其道同又何疑乎是非之难辨哉伯贤用力精深故其采择详审至其纲领圗説音释通证皆有补于是书有功于学者是亦不可少也呜呼安得起蔡氏于九京而与之论伯贤之所学哉
　　钱谦益曰右字伯贤临海人后徙上虞元末累举不就洪武初召修元史再修日厯除翰林院编修擢晋相府长史
　　冉氏【庸】尚书精萃
　　佚
　　陈琏志墓曰先生讳庸克常其字保定蠡县人登至正丙午进士第授完州判官不就寻改长信寺知事洪武初例徙南京上欲授以官辞之甚力遂谪桂林永乐初应诏至南京以老疾辞归年九十六卒
　　徐氏【兰】书经体要
　　一卷
　　未见
　　黄虞稷曰兰字与善浙江开化人洪武初官助敎门人欧阳齐进其书于朝
　　陈氏【雅言】尚书卓跃
　　六卷
　　未见
　　邹缉表墓曰永丰陈雅言受诗于傅志行受书于徐复明兴首起典敎县学其著述多所发明有四书一览大学管闚中庸类编书经卓跃行于世
　　杨士竒曰书卓跃二册永丰陈雅言着专为科举设今南昌有刻板余得之雅言之孙彝训今为中书舍人
　　黄虞稷曰雅言永丰人洪武中称病不赴荐尝领永丰县敎事
　　郑氏【济】书经讲解
　　未见
　　黄虞稷曰济闽县人洪武中儋州学正
　　林氏【逊】尚书经义
　　未见
　　黄虞稷曰逊广东潮阳人洪武乙丑进士授闽县丞
　　黄氏【绍烈】书经主意
　　未见
　　黄虞稷曰绍烈临川人洪武二十七年进士官瑞安知县
　　郭氏【元亮】尚书该义
　　十二卷
　　佚
　　台州府志元亮仙居人樌从子以儒士任新昌训导谢铎曰尚书该义黄岩郭元亮着今亡
　　詹氏【鳯翔】书经释义旁通撮要
　　未见
　　江西通志詹鳯翔字道存乐安人以荐任府学训导
　　刘氏【朴】书义精要
　　佚
　　江西通志刘朴字子素吉水人洪武中举明经试于京师授学官其卒也解缙表其墓
　　胡氏【广】等书传大全
　　十卷
　　存
　　呉任臣曰书传旧为六卷今分十卷大防本二陈氏纂修诸臣则翰林院学士兼左春坊大学士奉政大夫胡广奉政大夫右春坊右庶子兼翰林院侍讲杨荣奉直大夫右春坊右谕德兼翰林院侍讲金幼孜翰林院修撰承务郎萧时中陈循翰林院编修文林郎陈全林志翰林院编修承事郎李贞陈景着翰林院检讨从仕郎余学防刘永清黄夀生陈用陈燧翰林院五经博士迪功郎王进翰林院典籍修职佐郎黄约仲翰林院庶吉士凃顺奉议大夫礼部郎中王羽奉议大夫兵部郎中童谟奉训大夫礼部员外郎呉福奉直大夫北京刑部员外郎呉嘉静承直郎礼部主事黄裳承德郎刑部主事段民章敞杨勉周忱吾绅承直郎刑部主事洪顺沈升文林郎广东道监察御史陈道潜承事郎大理寺评事王选文林郎太常寺博士黄福修职郎太医院御医赵友同迪功佐郎北京国子监博士王复原泉州府儒学敎授曾振常州府儒学敎授廖思敬蕲州【阙】儒学学正傅舟济阳县儒学敎谕杜观善化县儒学敎谕顔敬守常州府儒学训导彭子斐镇江府儒学训导留季安凡四十二人
　　王氏【达】书经心法
　　佚
