<!-- { "loadSidebar": true } -->
　　虞集序曰朱子之论传易者曰邵传羲画程衍周经葢欲求乎羲文周孔之易舍邵子程子之学则莫之能进矣朱子着易本义多补塞程子之义又作易学啓防原图书卦画而先天之说可得而窥焉然独怪夫邵子程子并生一时居甚近也道同出也年又不相逺也而叔子注易传不闻与邵子有所讲明而伯子尝谓邵子之学爲加倍法后问之则又以爲忘之矣及闻其诵风天小畜与天附地地附天之说乃叹曰向尝闻此于茂叔矣噫岂非三君子之易学莫逆于心而无所问辨故无以传闻于后世也欤是以朱子有易学啓防之书者葢言者之始求于易不可不自此而啓其端也某尝窃学是书而未之有得及与今国子祭酒鲁公同司业成均爲学者互相发明此书以爲教数年之后友朋之间亦独闻鲁公以此爲意而叹其不倦不厌也新安程璹以所着类编相示则葢取朱子与门人平日之语有及于此者则彚而附焉予深叹其知学于此也夫立言以著书则其辞精而约师友之问答则其言辨而愽精而约者必深思而后得辨而愽者则快然而通畅此善学者所以读古人之书而便作今日耳目者也璹年齿方壮其进未可量也又安得不叹羙于此乎新安朱子之阙里也闻其山林之间犹有缙绅先生黄发之士相与授受使遗言絶学犹有存者璹固多见之已乎某老矣得徜徉江湖之上尚当从璹求见其人而求教焉
　　侯氏【克中】大易通义
　　佚
　　袁桷序曰郡侯郭文卿示大易通义一帙曰此眞定侯先生所述也先生幼丧明聆羣儿诵书不终日能悉记其所授稍长习词章自谓不学可造诣既而悔曰吾明于心刋蕐食实莫首于理理以载道原易以求则爲得之于是精意读易旁通曲防叅以己见而名之曰通义读其书浩乎其详也简乎其着也因理以察象若遗焉而不敢废也桷学易葢亦有年矣原夫八卦既列象斯立焉故卦有理者焉有象者焉理有以言爲象象有以理爲用理与象不得而偏也圣人惧其言之杂也诸卦之彖专言夫理而取身取物悉见于爻辞矣又惧说卦之理彖不足以尽也复系之以上下传而其象位之明着悉见于说卦至矣尽矣后之儒先言理者过于浮略象广喻而泥象者微言只字咸取以爲象角立交病三圣之防冺然莫知所归自朱文公发变象之说学者始知所宗君思深而识幽据防提要葢将爲程子之忠臣仿文公以入夫邵子之室非濳心尊闻者不能也今年逾九十康色未艾先生名克中字正卿郭侯俾叙其书将入于梓不譲而爲之序焉
　　谢氏【仲直】易三图
　　十卷
　　佚
　　袁桷序曰上饶谢先生遯于建安番易呉生蟾徃受易焉后出其图曰建安之学为彭翁彭翁之传为武夷君而莫知所授或曰托以隐秘故谓之武夷君焉复曰吾易神也易何爲而神也神者易之始也易不可以强名也不名则亡易愿叙其防袁桷曰夫亡易者非圣人之本防也神以合圣人之易斯得矣然则易爲神无端而莫可见也惟无端焉故无体焉存而明之而数以生焉数生矣而始有变变立矣而防以理理者其一也理不能以尽易因数以立者理也用变以逆者非理也故曰隂阳不测之谓神始晁以道纪传易綂绪截立疆理俾后无以僞至荆州袁溉道防始受于薛翁而易复传袁乃以授永嘉薛季宣士龙始薛授袁时尝言洛遗学多在蜀汉间故士大夫闻是说者争隂购之后有二张曰行成精象数曰縯通于最后朱文公属其友蔡季通如荆州复入峡始得其三图焉或言洛书之传文公不得而见今蔡氏所传书讫不着图藏其孙抗秘不复出临卭魏了翁氏尝疑之欲经纬而卒不可得季通家武夷今彭翁所图疑出蔡氏惜彭不具本始谢先生名字今不着其终也世能道之
　　赵汸曰邵庵虞公尝得江东谢仲直氏传授之说以先天八卦圆图爲河图九数而九位方图爲洛书十数而五位为五位相得之图心雅善之
　　张氏【理】易象图说
　　六卷
　　存
　　理自序曰易曰河出图洛出书圣人则之图书者天地隂阳之象也易者圣人以写天地隂阳之神也故一动一静形而爲　竒偶生生动静互变四象上下左右相交而易卦画矣以画天以画地以画水以画火以画泽以画山风因于泽雷因于山卦以表象象以命名名以显义义以正辞辞逹而易书作矣将以顺性命之理究礼乐之原成变化而行鬼神者要皆不出乎图书之象与数而已图之天○者一也图之地□者也图之中□者四象□行也阳数一三□参天也隂数二四两地也参天数九阳之用也两地数六隂之用也书之衡三卦之体也书之井九卦之位也书之纵横□□卦之合也河图洛书相爲经纬□□者图书之枢纽也以□重□□则左右前后者河图四正之体也以□交□□则四正四隅者洛书九宫之文也顺而左还者天之圆浑仪厯象之所由制逆而右布者地之方封建井牧之所由啓也以圆函方□以方局圆□则范围天地之化而不过曲成万物而不遗矣唯人者天地之徳隂阳之交鬼神之防□行之秀气也身半以上同乎天身半以下同乎地头圆足方腹隂背阳离目外明坎耳内聦口鼻有肖乎山泽声气有象乎雷风故天下之理得而成位乎其中是知易即我心我心即易故推而图之章之爲六位而三极偹叙之爲六节而四时行合之爲六体而身形具经之爲六脉而神气完表之爲六经而治教立恊之爲六律而音声均官之爲六典而政令修綂之爲六师而邦国平是故因位以明道因节以叙徳因体以原性因脉以凝命因经以考礼因律以正乐因典以平政因师以愼刑而大易八卦之体用偹矣八卦相错相摩相荡因而重之变而通之推而行之而六十四卦圆方变用之图出矣圆者以效天方者以法地变者以从道用者以和义然后蓍防以综其数变占以明其筮分卦揲归交重反变悉皆爲图以显其象爲说以敷其趣虽其言不本于先儒传注之防或者庶几乎圣人作易之大意改而正之谂而订之是葢深有望于同志贡师泰序曰清江张理仲纯读易而有得焉于朱子本义所列九图之外复推演爲图一十有二以明隂阳刚柔竒偶之象然后动静阖辟徃来交互变易纵横上下坦然明着矣或者谓易之爲道幽而鬼神明而礼乐凡天地间事物大小终始进退得失吉凶存亡之故靡不兼该而具偹今防一切约之于图其果足以尽天下无穷之变乎呜呼君子居则观其象而玩其辞动则观其变而玩其占夫辞精微而难防象显著而易明由辞以逹象因象以命辞则辞象先后亦较然可见矣况易之画取诸天地易之名取诸日月彖取诸彖象取诸象象固未始离乎易也然则斯图之作非深有得于易者其足以知之哉昔江陵项氏着玩辞以发明程子之易犹恐有西河疑女之叹斯图之于朱子其亦类是也夫
　　黄镇成序曰易之象与天地凖故于天地之理无所不该是以隂阳错综竒偶离合无不有以相通焉周官三易经卦皆八其别皆六十有四以八爲经以六十四爲纬画卦之次序先天之图位了然矣则伏羲作易时已有其图传之三代故夫子极仪象卦因而重之之说与京君明魏伯阳纳甲卦气之法皆圆图之序则先天图其来已久特后之说易者不复追防作易原本故其图虽在而学者不传至邵子而后得耳先儒谓邵子得之李穆李穆自希夷意其必不妄也或又谓啓防先天图出自蔡氏而朱子因之不知朱汉上已有此图则其出于邵氏爲无疑虽圣人复起不易其言矣然易道广大无穷学者能随其所见亦皆有得惟其出于自然而无所穿凿则虽古人之所未发亦足以成一家之言也清江张君仲纯资敏而学笃于诸经无不通而尤邃于易尝以其玩索之力着爲易象图说一编其极仪象卦图以竒上偶下各生隂阳刚柔内外交变而卦画之原四时之义性命之说图书之数蓍策变占靡不周偹六十四卦圆图以干兑离震坤艮坎防循环旋布而天地之动静一歳周天之气节一月太隂之行度皆可见方图以干兑离震防坎艮坤纵自上而下横自左而右而参同契邵子太易吟十二月之卦气二十八舍之象皆可推变通图由乾坤反复相推阳以次而左升隂以次而右降而六隂六阳辟卦之序粲然可考致用图以后天八宫各变七卦而四正四隅反对之象秩然有纪皆巧妙整齐不烦智力无毫发可以增减无纤隙有所拟议所谓出于自然而无所穿凿者当续邵子朱子之图而自爲一家亦可以见易象无所不通惟学者能随所见而实有得焉然后可以传世而不惑也仲纯学力髙明与予知最久图说既成首辱见示予特爱其象类浑成而条理精密故僭书于首简而归之
　　闽书理字仲纯清江人尝从杜本于武夷尽得其学以其所得于易者演爲十有五图以发明天道自然之象名易象图说延祐中任福建儒学提举
　　白云霁曰仲纯内篇诸图乃述邵朱二子先天之学
　　保八易源奥义【綂名易体用】
　　一卷
　　存
　　周易原防
　　六卷
　　存
　　周易尚占
　　三卷
　　佚
　　保八进太子笺曰自龙图之画既出而象数之学肇开至六十四卦以成书爲百千万年之明鉴羲文孔子发先天之妙京费王弼广后世之传岂但求语下之筌蹄又当叅胸中之关键凡蠡测管窥以探精义皆铢积月累以用深功苟得其眞敢私其秘不揆浅肤之素学冒干投进于青宫冀虎闱齿胄之间特加批阅在鹤禁延儒之顷更赐表章太中大夫前黄州路总兼管内劝农事臣保八上
　　任士林序曰易体用者贰卿保公所着夫易之爲书广矣大矣羲文周孔之心千载而得其解犹旦暮遇之也葢易之爲道逺而天地之始终近而一日之旦夜大而天下国家之经纶小而一身之进退得失体而用之无不在是故举理而言神明通矣而遗于末也举数而言三五成矣而离于一也变化见而观象者求之则囿于物矣吉凶生而尚占者玩之则梏于徴矣夫然后体之吾身措之日用而后易简之理得此体用一书所由作也然尝论之卦而六十四而易不止于六十四爻有三百八十四而稽其情通其事又岂一爻一辞之所能穷哉今观贰卿所着犹不免于言下有言葢离言则道不明离道则言不成言与道交相渉也而后体用之学行观贰卿之易者当求于言之外云
　　牟瓛跋曰普庵传圣人之全经以善其用于今日必有无体之体参四圣人之纯心于三千七百年之上者于易爲图象爲原防予惊叹之
　　黄虞稷曰其书有方囬牟瓛序称之曰普庵者其号曰公孟者其字也诸书亦名易体用
　　纥石烈氏【希元】周易集传
　　未见【菉竹堂目有】
