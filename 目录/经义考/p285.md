<!-- { "loadSidebar": true } -->
　　私考驳正近代之经学凿空杜撰纰缪不经未有甚于季本者也本着春秋私考于惠公仲子则曰隐公之母盗杀郑三卿则曰戍虎牢之诸侯使刺客杀之此何异于中风病鬼而世儒犹传道之不亦悲乎传春秋者三家杜预出而左氏几孤行于世自韩愈之称卢仝以爲春秋三传束髙阁独抱遗经究终始世远言湮譌以承譌而季氏之徒出焉孟子曰始作俑者其无后乎太和添丁之祸其殆髙阁三传之报与季于诗经三礼皆有书其鄙倍略同有志于经学者见即当焚弃之勿令缪种流传贻祸后生也
　　周氏【臣】春秋心传
　　佚
　　陆氏【釴】春秋辑略
　　未见
　　黄虞稷曰鄞县人正德辛巳第二人及第
　　黄氏【佐】续春秋明经
　　十二卷
　　未见
　　汤氏【虺】春秋易简发明
　　二十卷
　　未见
　　黄虞稷曰潼川州人正德十四年进士除溧阳知县父没庐墓次遂不仕
　　梅氏【鷟】春秋指要【一曰读经律】
　　一卷
　　存
　　胡氏【居仁】春秋通解
　　未见
　　袁氏【祥】春秋或问【一作疑问】
　　四卷
　　未见
　　子仁状曰吾父讳祥字文瑞怡杏其别号也以大父菊泉所着春秋传有独得其奥而人不易明者因着春秋疑问四卷以发其微旨
　　李氏【舜臣】春秋左传考例
　　未见
　　舜臣自序曰孔子作春秋至矣而何説者索其言于例乎盖方之于天苟求其故寸短则尺长此善则彼恶春秋所以有例尔然又有非左氏所及至杜氏而始见者亦通曰例能不失其指不必亲出之左氏可矣
　　左氏读
　　未见
　　舜臣自序曰孟子曰诗亡然后春秋作诗亡者雅亡也若风自以下作者尚多隐公以来风实未亡尔吾往读诗因考之左传遂读左氏传四岁而毕所得凡若干条
　　谷梁三例
　　未见
　　舜臣自序曰三例者时月日也谷梁与公羊氏説春秋皆以时月日起例然譬之组织谷梁氏爲益精尔夫日详于月月详于时今考之经其或日者果非无以是故或例时而月或例月而日毫发之察非谷梁氏其孰能与于此乎
　　丰氏【坊】春秋世学
　　三十八卷
　　未见
　　黄氏【干行】春秋日录
　　未见
　　徐氏【献忠】春秋稽传录
　　未见
　　献忠自序曰庚申冬予自呉兴抵还浦南村舎计浃月无自遣也假籍于叔皮氏得春秋诸传往予见其精义读之三四过至是再卒业始见其説有所未安者数条又左氏微琐不入传者弗櫽括则弗着遂以臆説辅论之名稽传录夫传春秋其大者三家至胡氏始折其衷故胡氏传独立于学官博士弟子无不讽诵焉至科士帖括则有陈同父属辞发其义甚备然则又何待予言也然师友相问辨虽仲尼睿圣不能无待于游夏之徒至于传义杂出左氏综其迹公谷申其辞后来诸所撰论亦甚广公谷自以辅左氏所不及旨意尽矣胡氏折衷其説亦多所罢黜然则春秋之义辞简而意深其有穷尽耶敢以是説并质之何子
　　陈氏【深】春秋然疑
　　未见
　　唐氏【枢】春秋读意
　　一卷
　　存
　　潘季驯跋曰春秋读意者何一庵唐夫子读春秋而得其意也孔子曰吾志在春秋孔子之志遏人欲存天理教天下兴起其久汨之良心触动其暂萌之天觉由此而察识之由此而扩充之则欲可遏理可存矣或者不察乃曰春秋意在襃贬夫窃襃贬之权以赏罚天下是僭也正孔子所谓罪我者其惟春秋也此春秋读意所由作也知其意则防盟征伐之迹创霸绍霸之由托始絶笔之故皆可指掌而得之矣驯于是经童而习之白首而未得其旨聩聩然者逾三十年读此重有省焉若濯热之清风苏蛰之迅霆也隆庆庚午
　　陆氏【粲】左传附注
　　五卷
　　存
　　春秋左氏镌
　　二卷
　　未见
　　粲自序曰太史迁言仲尼成春秋鲁君子左邱明受之爲着传余以爲非也左氏之文闳丽钜衍爲百代取则然其指意所存乃往往卑贱不中于道或爲竒言怪説颇骛乎末流矣盖战国之初有私淑于七十子之徒者不得与仲尼并时又其书遭秦伏隐及汉世晚立于学官自刘歆始定其章句吾疑歆辈以意附益之者多也作左氏春秋镌以晓初学者令观择焉
　　春秋胡传辨疑
　　四卷
　　未见
　　粲自序曰昔仲尼作春秋旨微而显至胡氏説经庶几得之惜其或失之过求辞不厌繁委而圣人之意愈晦矣余尝欲着之论辨而未能也今谪居多暇复披诵其传遇有疑处辄书焉久而成帙以示从游之士多有骇而问者余语之曰吾爲此非敢异于胡氏也实不敢异于孔子耳虽然余敢遽以爲是哉当质诸深于春秋者傥取二三策乎否则无惑乎诸君病吾言也嘉靖辛夘春二月朔日
　　冯氏【良亨】春秋解
　　未见
　　台州府志冯良亨字子通临海人嘉靖戊子举人庆远府同知
　　施氏【仁】左粹类纂
　　十二卷
　　存
　　黄省曾序略曰近世好左氏者若呉郡守溪王公无锡二泉邵公河南空同李公皆游渉二传乐而忘疲予友施宏济博古敦行潜心下帷以春秋举乃析别二传之文自制命至于梦卜定爲十有五目以辖萃其言凡十二卷命曰类纂于其隐而难通者务酌诸家而曲畅其义使学者不劳披观可以因类而求沿文以讨若八音殊奏听之者易入而领也其心可谓勤矣
　　陆元辅曰施仁字宏济长洲人嘉靖戊子举人
　　廖氏【暹】春秋测
　　未见
　　瑞州府志廖暹字曰佳髙安人嘉靖戊子举人除知武康县调诏安归与邹东郭讲学着春秋四书测









　　经义考卷二百一
　　钦定四库全书
　　经义考卷二百二
　　翰林院检讨朱彝尊撰
　　春秋【三十五】
　　唐氏【顺之】春秋论
　　一卷
　　存
　　左氏始末
　　十二卷
　　存
　　徐鉴序曰左氏始末者毘陵荆川唐先生所手编也起自后妃终乎礼乐方技人系其事事归其彚盖取左氏所传春秋二百四十二年行事与夫国语史记外传所错出者悉连属而比合之凡十四目为卷十二呜呼前事之不忘后事之师也尼父裁其义左氏核其事先生辑其全善虽小不遗言无微不采周之所以王周之所以衰华衮之所由荣斧钺之所由辱上下千载洞若观火是左氏羽翼乎圣经而先生又羽翼乎左氏也功顾不伟与余既探先生之大旨而挍讐以广其传间出管见用资扬扢庶几不失先生编次之意云尔万厯甲寅
　　族孙一麐序曰族大父荆川先生治春秋谓圣人有是非无毁誉一本之人心直道之自然其于左氏务使学者反覆参究融防联络以得乎所以见乎行事之实且夫先经以起义与后经以终事是左氏之所以善于考证也而事或错出文或别见则执经以求其断案者每病于条理之难寻而属辞比事之旨因以不白于世于是乃合其始末而次序之以爲一书然后事归其类人系其事首尾血脉通贯若一而圣人善善恶恶之大法所以荣黼衮而威斧钺者不待考之义例之纷然一开卷而了然如在目中矣岂非读春秋者之一大快也哉始末以左氏内传为主而纎悉委曲有逸出于外传史记者亦入焉君子之于经籍之遗文与其过而废也宁过而存之在读者慎取之而已先生之弟应礼甫尝预闻纂辑之大意而谓是书不可以无传也故刻之家塾而命一麐序其首嘉靖壬戌
　　黄氏【光升】春秋本义
　　未见
　　熊氏【过】春秋明志录
　　十二卷
　　存
　　卓尔康曰南沙熊过春秋明志录一书颇出新裁时多微中亦春秋之警策者然于左氏抵牾实有未安俞汝言曰南沙熊氏明志录自为之序未免冗长
　　许氏【应元】春秋内传列国语
　　未见
　　杭州府志应元字子仁钱唐人嘉靖壬辰进士
　　皇甫氏【涍】春秋书法纪原
　　未见
　　江南通志涍字子安长洲人顺庆太守录之第二子也嘉靖壬辰进士除工部虞衡主事改主客厯仪制郎中以贵溪荐补右春坊司直兼翰林检讨左迁广平府通判量移南刑部主事进员外陞浙江按察佥事
　　石氏【琚】左传叙畧
　　三卷
　　未见
　　黄虞稷曰琚字仲芳益都人嘉靖甲午举人
　　马氏【森】春秋伸义
　　二十九卷
　　未见
　　蒋垣曰森字孔养怀安人与欧阳德邹守益罗洪先讲学相质正
　　春秋辨疑
　　二卷
　　存
　　森自序曰春秋之学虽因诸传以明春秋之义亦因诸传以晦胡氏之説愚窃惑之九江黄楚望氏固极其辨析之详矣新安赵子常氏又师其説而分爲属辞八体自谓能得圣人之旨愚亦不敢以为尽然也愚本浅陋上不能遡圣人之渊源下不能究诸儒之详説疑之阙也久矣近获乞身养疴林下因日记所见异同而录之积有岁月彚萃凡二十有九卷窃不自量而存之名曰春秋伸义复撮其大相抵牾于胡传者录为辨説以证其必非改鲁史之旧文以求正于四方之贤冀一参驳之俾有所考订而不陷于妄诞之罪则庶几可存以补一家之言而所以説经者于此未必无少补云尔
　　杨氏【时秀】春秋集传
　　三十卷
　　存
　　时秀自序曰今世之业春秋者皆宗胡氏盖遵明制也穷乡下邑之士读胡传矣而鲜能复读左传一或诘之则茫然不知事之本末谓之通经可乎哉予录是编先之以经继之以左传俾欲通经者得以见事之本末然必与经相发明者录之否则不录也至于左氏不备者然后公谷得兼录左传难训者亦参用杜解于下而胡传前后属比及旁引诸经初学或未遽通者亦畧注之庶一开卷间大义晓然于诵习之余矣嘉靖乙巳司农留都诸寮宷见之辄手录焉且劝之以共诸四方同志者因镂板行之
　　李腾鹏曰时秀怀远人号禹峯嘉靖乙未进士厯官按察佥事
　　陈氏【言】春秋疑
　　未见
　　言自序曰春秋圣人之史也而曰经者文史而义经也经之为义原于圣心将以赏罚之衡寄之笔削礼乐之典代乎天王吾无疑焉尔吾独疑乎圣人之言如日星而何其文之隐迄于今而犹莫之裁也吾又疑乎孔氏一私书耳例不得与鲁之史并行于时安在其爲见诸行事而明周公之志于天下也吾又疑乎非其位而托之乎南面以诛夺之不少让也彼谓左氏受经作传者吾无据焉而吾又疑乎其言之实相表里也公谷之义例非经也然而经亦自有义例也而吾又疑其何所祖也不宁惟是其他以字以事以日以月参错而互异焉者吾又不能无疑也呜呼圣典之湮传疏爲之也专门者固名家者凿同异驳糅説者徒欲取调人之义以平之此不然吾信吾是而已吾所是者经而已圣人之经紫阳所云直书其事而美恶自见是已吾惟据经以説经而已经者经也不得已而救世立法者其权也权而不失其爲经也尼父曰斯民也三代之所以直道而行也由是观之谓春秋爲圣人直道之书可也作春秋疑
　　赵氏【恒】春秋录疑
　　十七卷
　　未见
　　黄虞稷曰恒字志贞晋江人嘉靖戊戌进士官姚安知府著书时以纩塞耳者三年书成去纩而耳已聋其专心如是
　　魏氏【谦吉】春秋大旨
　　十卷
　　未见
　　春秋备览
　　二卷
　　存
