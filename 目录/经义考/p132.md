<!-- { "loadSidebar": true } -->
　　鷟自序曰甚矣儒之好怪也不论其世不稽其人惟怪之从当伏生传经廿有八篇序一篇共二十九篇以敎于齐鲁之间如日月之行天人皆仰之是圣经之正也若乃孔壁所藏高祖过鲁祀孔子时不言古文惠帝除挟书令时不言古文文帝求能治尚书时不言古文虽景帝时亦无一人言孔氏有古文者至孝武世延七八十年间圣孙孔安国者专治古文谓以今文读之因以起其家降及东晋有高士曰皇甫谧者见安国书摧弃人不省惜造书二十五篇大序及传冐称安国古文以授外弟梁柳柳授臧曹曹授梅颐遂献上而施行焉人遂信为真安国书前此诸儒如王肃杜预晋初人郑冲何晏韦昭三国人郑赵岐马融班固后汉人刘向歆张霸前汉人皆未见不曰逸书则曰今亡史汉所载絶无二十五篇影响其曰郑冲苏愉皆诬之耳又舜典篇首慎徽突出好事者遂造为南齐建武四年呉兴姚方兴于金陵大航头偶见二十八字伏法未上隋开皇时始购求得之朱子曰古文东晋时始出前此诸儒皆未之见岂不痛切而明快哉无而为有将以谁欺安国不言史记不载使圣人正经反附伪书以行世隋唐以来千余年自呉先生纂言之外曾无一人为圣经之忠臣义士者岂不痛哉予在严陵时已作此谱草创未备今加修饰使古文废兴之由先后义僭之辨如指诸掌庶防裨纂言之所未备以承呉先生之志云陈第曰近世旌川梅鷟诪张立论其断古文谓皇甫谧伪作集合诸传记所引而补缀为之不知文本于意意达而文成若彼此瞻顾勉强牵合则词必有所不畅今如禹谟克艰二语谓本论语之为君难为臣不易不矜不伐谓本老子之夫惟不争故天下莫能与争满招损谦受益谓本易之谦尊而光卑而不可逾不知宇宙殊时而一理圣贤异世而同心安得以其词之相近也而遽谓其相袭乎又如人心道心则谓本之道经尝考荀子曰舜之治天下不以事治而万物成故道经曰人心之危道心之微诳者曰此虞书语而云道经葢有道之经即虞书也今鷟指为道经岂别有所据耶又如五子之歌郁陶乎余心顔厚有忸怩谓郁陶取诸诗征之火炎昆冈玉石俱焚取诸三国志仲虺之惭德取诸季札曰圣人之也而犹有惭德口实取诸王孙圉曰以寡君为口实汤诰之降取诸夫差曰天降于呉伊训从谏弗咈取诸班彪之从谏如流太甲升高陟遐取诸中庸之行远自迩登高自卑咸有一德之观德观政取诸吕氏春秋之引曰五世之庙可以观怪万夫之长可以生谋説命建邦设都取诸墨子尚同之篇泰誓离心离德取诸子太叔曰弃同即异是谓离德武成归马放牛取诸乐记旅獒为山九仞谓为山取诸论语九仞取诸孟子微子之命余嘉乃德取诸左氏王命管仲曰余嘉乃勲应乃懿德蔡仲之命致辟管叔于商囚蔡叔于郭邻取诸祝鮀云管蔡惎间王室王于是乎杀管叔而蔡蔡叔周官致治于未乱保邦于未危取诸老子为之未有圗之于未乱君陈勿辟勿宥取诸文王世子公曰宥之有司曰在辟毕命收放心取诸孟子求其放心而已矣君牙思其艰以圗其易取诸老子圗艰于其易伯冏交修不逮取诸楚语卫武公曰朝夕交戒我诸如此类难以悉数句疵其攘字剥其窃无非欲二十五篇古文尽废之而后已然由君子观之不可废也何者二十五篇其防奥其文词卑而高近而远幽通鬼神明合礼乐故味道之士见则书书则玩防绎而浸渍叹息而咏歌拟议之以身化裁之以政定事功而成亹亹矣孰是书也而可以伪疑之乎
　　马氏【理】尚书疏义
　　未见
　　霍氏【韬】书解
　　未见
　　舒氏【芬】书论
　　一卷
　　存
　　王氏【渐逵】读书记
　　未见
　　渐逵自序曰予读书至尧舜禹之相授受曰允执其中人心惟危道心惟微惟精惟一然后知圣学之大要也夫心也者天人相禅之机也而学也者又所以维持此心令其自作主宰无间断而不息焉者也三代盛王如汤之圣敬日跻文王之缉熙敬止武王之敬义警戒得于此者也太甲之仁义惩艾高宗之始终典学成王之缉熙光明勉乎此者也下至桀纣幽厉昧乎此者也故得此学然后能大其心大其心然后能崇其德崇其德然后能广其业广其业然后能成其治帝王而非此则无以同乎天地学者而非此则无以齐乎圣贤此读书者之首务也外此而今文古文之异孔壁伪书之辨平易艰澁之证残篇断简之考此其末焉而已矣予之所深惜者孔安国不以科斗之字遍求译于四方而刘歆校书之时秘府之藏犹在也而皆未尝注意焉其能已于予之感乎












　　经义考卷八十八
　　钦定四库全书
　　经义考卷八十九
　　翰林院检讨朱彛尊撰
　　书【十八】
　　郑公【晓】尚书考
　　二卷
　　阙
　　徐文贞公志墓曰公讳晓字窒甫别号淡泉海盐人嘉靖壬午举浙江乡试第一明年中防试授兵部职方主事以议大礼杖阙下起考功郎中严世蕃以治中求为尚寳丞公谓非故事不聴贬和州判入为太仆丞迁为考功郎中又迁南尚寳卿厯南太仆少卿鸿胪光禄太常卿迁刑部右侍郎改兵部出抚鳯阳选民兵集盐场壮勇御倭于通泰袭之于如臯击之于海门捣之于吕泗围之于狼山斩首九百余级入为吏部左侍郎寻迁南京吏部尚书世宗以公知兵留为右都御史协理戎政改刑部尚书分宜谮公自专落公职及公卒分宜得罪去世宗诏复公职今皇帝嗣綂赐祭塟赠太子少保諡端简
　　按书考一册彛尊得之公家失其上卷中多辨证古文之非盖公自撰也
　　林氏【云同】尚书正宗
　　未见
　　盛子邺曰林云同号退斋莆田人嘉靖癸未进士改庶吉士累官南京刑部尚书赠太子少保諡端简
　　叶氏【良佩】读书记
　　未见
　　丰氏【坊】古书世学
　　六卷
　　存
　　顾炎武曰五经得于秦火之余其中固不能无错误学者不幸而生乎二千余载之后信而阙疑乃其分也近世之説经者莫病乎好异以其説之异于人而不足以取信于是舍本经之训诂而求之诸子百家之书犹未足也则舍近代之文而求之逺古又不足则舍中国之文而求之四海之外如丰熈之古书世本尤可怪焉鄞人言出其子坊伪撰曰箕子朝鲜本者箕子封于朝鲜传书古文自帝典至防子止后附洪范一篇曰徐市倭国本者徐市为秦博士因李斯坑杀儒生托言入海求仙尽载古书至岛上立倭国即今日本是也二国所译书其曽大父河南布政使庆録得之以藏于家按宋欧阳永叔日本刀歌徐福行时书未焚逸书百篇今尚存葢昔时已有是説而叶少蕴固已疑之夫诗人寄兴之词岂必眞有其事哉日本之职贡于唐久矣自唐及宋厯代求书之诏不能得而二千载之后庆乃得之其得之又不以献之朝廷而藏之家何也至曰箕子传书古文自帝典至微子则不应别无一篇逸书而一一尽同于伏生孔安国之所传其曰后附洪范一篇者葢徒见左氏传三引洪范皆谓之商书而不知王者周人之称十有三者周史之记不得谓商人之书也禹贡以道山道水移于九州之前此不知古人先经后纬之义也五子之歌为人上者奈何不敬以其不叶而改之曰可不敬乎谓本之鸿都石经据正义言蔡邕所书石经尚书止今文三十四篇无五子之歌熈又何以不考而妄言之也夫天子失官学在四夷使果有残编断简可以裨经文而助圣道固君子之所求之而惟恐不得者也若乃无益于经而徒为异以惑人则其于学也亦谓之异端而已愚因叹夫昔之君子遵守经文虽章句先后之间犹不敢輙改故元行冲奉明皇之防用魏征所着类礼撰为疏义成书上进而为张説所駮谓章句隔絶有乖旧本竟不得立于学官夫礼记二戴所録非夫子所删况其篇目之次元无深义而魏征所着则又本之孙炎以累代名儒之作申之以诏防而不能夺经生之所守葢唐人之于经传其严也如此故啖助之于春秋卓越三家多有独得而史氏犹讥其一本所承自用名学谓后生诡辨为助所阶乃近代之人其于读经卤莽灭裂不及昔人逺甚又无先儒为之据依而师心妄作刋传记未已也进而议圣经矣更章句未已也进而改文字矣此陆游所致慨于宋人而今且弥甚徐防有言今不依章句妄生穿凿以遵师为非义意説为得理轻侮道术寖以成俗呜呼此学者所宜深戒若丰坊之徒又不足论也
　　陆元辅曰古书云者以今文古文石经列于前而后以楷书释之且采朝鲜倭国二本以合于古本故曰古书也世学云者丰氏自宋迄明四世学古书稷为正音庆为续音熈为集説道生为考补故曰世学也续音中多异闻新説其序云正綂六年庆官京师朝鲜使臣妫文卿日本使臣徐睿入贡因召与语二人皆读书能文辞议论六经亹亹出人意表因以尚书质之文卿曰吾先王箕子所传起神农政典至洪范而止睿曰吾先王徐市所传起虞书帝典至秦誓而止又笑官本错误甚多孔安国伪序皆非古经之旧如虞书帝告纪尧舜禅授之事汩作纪四凶之过九共纪四岳九官十二牧考绩之事稾饫纪后稷种植之法序皆不知吾国之法有传古经一字入中国者夷九族使臣将行摉检再三遣兵卫之出境则六一翁令严不许传中国者不信然欤固请订其错误仅録一典二谟禹贡盘庚泰誓武成康诰酒诰洛诰顾命见示谨録附先清敏公正音之下俾读是经者尚有考于麟角凤毛之遗隽云又曰梁姚方兴妄分尧典舜典为二篇伏生今文孔安国古文鸿都古经魏三体石经合为一篇止名尧典箕子朝鲜本徐市倭国本总作帝典与子思大学合王鲁斋王深寕皆以为最是今从之考补云姚方兴本齐簒主萧【道成】之臣伪増曰若稽古帝舜曰七字于重华之上变乱其文分为二典于建武二年上之后事簒主萧衍以罪见诛箕子封于朝鲜传书古文自政典至防子而止后附洪范一篇徐市为秦博士因李斯坑杀儒生托言入海求仙尽载古书至岛上立倭国即今日本是也二国所绎书经先曽祖通奉府君与杨文懿公皆尝録得以藏于家观其序説依托之迹显然鄞人万斯大曰此吾乡丰礼部废弃于家穷愁著书而伪托者名为世学其实一手所为五经皆有伪撰不独古书也吁可怪哉
　　黄氏【光升】读书愚管
　　未见
　　姓谱黄光升字明举晋江人嘉靖己丑进士歴刑部尚书
　　黄氏【靉】书经便注
　　十三卷【万卷堂目十卷】
　　未见
　　姓谱靉字天章寜晋人嘉靖己丑进士授行人选御史以言事与杨爵等系狱罢归教授乡里人称洨濵先生
　　沈氏【朝宣】书经发隠
　　未见
　　缪泳曰朝宣字三吾仁和人嘉靖辛邜举人
　　钱氏【应扬】尚书説意
　　未见
　　蒋方馨曰后枫钱氏应余姚人嘉靖壬辰进士
　　王氏【问】书经日抄
　　未见
　　蘓州府志问字子裕无锡人嘉靖壬辰进士归里六年然后殿试除户部主事歴广东按察司佥事
　　蒋氏【腾蛟】书传折
　　六卷
　　未见
　　李因笃曰渭南人嘉靖乙未进士
　　胡氏【賔】书经全图
　　一卷
　　未见
　　按賔光州人嘉靖乙未进士书载山隂祁氏澹生堂目
　　马氏【森】书传敷言
　　十卷
　　存
