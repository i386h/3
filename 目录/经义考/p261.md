<!-- { "loadSidebar": true } -->
　　安国自序曰古者列国各有史官掌记时事春秋鲁史尔仲尼就加笔削乃史外传心之要典也而孟氏发明宗旨目为天子之事者周道衰微乾纲解纽乱臣贼子接迹当世人欲肆而天理灭矣仲尼天理之所在不以为己任而谁可五典弗惇已所当叙五礼弗庸已所当秩五服弗章已所当命五刑弗用已所当讨故曰文王既没文不在兹乎天之将丧斯文也后死者不得与于斯文也天之未丧斯文也匡人其如予何圣人以天自处斯文之兴丧在已而由人乎哉故曰我欲载之空言不如见诸行事之深切着明也空言独能载其理行事然后见其用是故假鲁史以寓王法拨乱世反之正叙先后之伦而典自此可惇秩上下之分而礼自此可庸有德者必襃而善自此可劝有罪者必贬而恶自此可惩其志存乎经世其功配乎抑洪水膺戎狄放龙蛇驱虎豹其大要则皆天子之事也故曰知我者其惟春秋乎罪我者其惟春秋乎知孔子者谓此书之作遏人欲于横流存天理于既灭为后世虑至深远也罪孔子者谓无其位而托二百四十二年南面之权使乱臣贼子禁其欲而不得肆则戚矣是故春秋见诸行事非空言比也公好恶则发乎诗之情酌古今则贯乎书之事兴常典则体乎礼之经本忠恕则导乎乐之和着权制则尽乎易之变百王之法度万世之准防皆在此书故君子以谓五经之有春秋犹法律之有断例也学是经者信穷理之要矣不学是经而处大事决大疑能不惑者鲜矣自先圣门人以文学名科如游夏尚不能赞一辞盖立义之精如此去圣既远欲因遗经窥测圣人之用岂易能乎然世有先后人心之所同然一尔苟得其所同然者虽越宇宙若见圣人亲炙之也而春秋之权度在我矣近世推隆王氏新説按为国是独于春秋贡举不以取士庠序不以设官经筵不以进读断国论者无所折衷天下不知所适人欲日长天理日消其效使夷狄乱华莫之遏也噫至此极矣仲尼亲手笔削拨乱反正之书亦可以行矣天纵圣学崇信是经乃于斯时奉承诏旨辄不自揆谨述所闻为之説以献虽微辞奥义或未贯通然尊君父讨乱贼辟邪説正人心用夏变夷大法略具庶几圣王经世之志小有补云
　　张九成曰近世春秋之学伊川开其端刘质夫广其意至胡文定而其説大明
　　晁公武曰皇朝胡安国被旨撰安国师程颐其传春秋事按左氏义取公谷之精者采孟子庄周董仲舒王通邵尧夫程明道张横渠程正叔之説以润色之朱子曰胡氏春秋传有牵强处然议论有开阖精神又曰春秋是鲁史合作时王之月　又曰夫子周
　　之臣子不改周正朔
　　中兴国史志安国书与孙觉合者十六七
　　陈振孙曰绍兴中经筵所进大纲本孟子而微旨多以程氏之説为据近世学春秋者皆宗之通旨者所与其徒问答及其他议论条例凡二百余章其子宁辑为一书
　　黄仲炎曰孔子虽因顔渊之问有取于夏时不应修春秋而遽有所改定也胡安国氏谓春秋以夏时冠月而朱熹氏非之当矣孔子之于春秋述旧礼者也如恶诸侯之强而尊天子疾大夫之偪而存诸侯愤呉楚之横而贵中国此皆臣子所得为者孔子不敢辞焉若夫更革当代之王制如所谓夏时冠周月窃用天子之赏罚决非孔子意也夫孔子修春秋方将以律当世之僭其可自为僭哉　又曰説元年曰体元所谓体元者春秋以一为元示大始而欲正本也王者即位必体元以立极使如其説则春秋果黜周而王鲁矣
　　黄震曰文定説春秋以春为夏正之春建寅而非建子可也以月为周之月则时与月异又存疑而未决也故晦庵先生以为若如胡氏学则月与时事常差两月恐圣人作经不若是之纷更也
　　黄渊曰胡文定潜心三十年而传始成然夏时冠周月之论至今可疑
　　宋鉴绍兴四年夏四月新除徽猷阁待制知永州胡安国乞以本官奉祠诏安国经筵旧臣以疾辞郡重悯劳之可从其请提举江州太平观令纂修春秋传俟书成进入以称朕崇儒重道之意
　　玉海绍兴五年四月诏徽猷阁待制胡安国经筵旧臣令以所着春秋传纂述成书进入十年三月书成上之诏奬谕除宝文直学士赐银币传凡三十卷十万余言载孟氏而下七家发明纲领之辞于首传外复有总贯条例与证据史传及学徒问答二百余章子宁集录名曰通旨一卷
　　熊朋来曰孔子所谓行夏之时见于答顔渊问为邦者然也至于因鲁史作春秋乃当时诸侯奉时王正朔以为国史所书之月为周正所书之时亦周正经传日月自可互证而儒者犹欲执夏时之説以弃之譬如孔子言车岂必止言殷辂哉
　　陈栎曰月数于周而改春随正而易证以春秋左传孟子后汉书陈宠传极为明着成十年六月丙午晋侯使甸人献麦六月乃夏四月也僖五年十二月丙子朔晋灭虢先是卜偃言克虢之期其九月十月之交乎丙子朔必是时也偃以夏正言而春秋以周正书可见十二月丙子为夏十月也僖五年春王正月辛亥朔日南至王正月冬至岂非夏十一月乎经有只书时者僖十年冬大雨雪盖以酉戌为冬也使夏时之冬而大雪何足以为异而记之襄二十八年春无冰盖以子丑月为春也使夏时之春而无冰何足以为异而记之春秋祥瑞不录灾异乃载惟夏时八九月而大雪不当严寒而严寒夏时十一月十二月而无冰当严寒而不严寒故异而书之耳春搜夏苗秋狝冬狩四时田猎定名也桓四年春正月公狩于郎杜氏注曰冬猎曰狩周之春夏之冬也鲁虽按夏时之冬而于子月行冬田之狩夫子即书曰春狩于郎此所谓春非周之春而何哀十四年春西狩获麟亦然定十三年夏大搜于比蒲鲁虽按夏时之春于夘辰之月行春田之搜夫子只书曰夏搜于比蒲此所谓夏非周之夏而何以次年又书五月搜于比蒲亦然也陈宠传尤明白曰天以为正周以为春注曰今十一月也地以为正殷以为春注云今十二月也人以为正夏以为春注云今正月也孟子七八月之间旱等不待多言而明是三代之正子丑寅三阳月皆可以春言也胡氏春秋传不敢谓王正月为非子月而于春王正月之春字谓以夏时冠周月皆考之不审安有隔两月而以夏时冠周月之理
　　盛如梓曰春王正月胡文定谓以夏时冠月以周正纪事晦庵以为不如此然宗之者众
　　黄泽曰诸家説春秋于经不合则屈传以伸经于传不合亦屈经以伸传屈经伸传者杜预辈是也屈传伸经者胡文定诸公是也如谓夫子用夏时冠周月其为圣经之害者莫此为甚　又曰春秋遵用周正理明义正无可疑者胡文定公始有夏时冠周月之説蔡氏虽自谓晦庵门人而其书传乃直主不改月之説亦引商秦为证是不改月之説开端于文定而遂成于蔡氏按胡氏云以夏时冠月垂法后世以周正纪事示无其位不敢自专据此所谓以夏时冠周月最害大义于圣经之累不小据所引商秦不改月为证是周亦未尝改月据夏时冠周月是孔子始改时又云仲尼无其位而改正朔则是正月亦皆孔子所改其舛误益甚盖由所见实未明而欲含糊两端故虽主周正而又疑于时之不可改既主夏时而亦疑于建子之非春是以徒费心思而进退无据其误在于兼取用夏从周是欲两可而不知理实不通古人注释纵谬却不至此晦庵先生曰某亲见文定家説文定春秋説夫子以夏时冠周月以周正纪事谓如公即位依旧是十一月只是孔子改正作春正月某便不敢信恁地时二百四十二年夫子只证得个行夏之时四个字据今周礼有正月有正岁则周实是元改作春正月夫子所谓行夏之时只是为他不顺欲改从建寅如孟子説七八月之间旱这断然是五六月十一月徒杠成十二月舆梁成这分明是九月十月晦庵之説明白如此而不能救学者之惑可胜叹哉　又曰春王正月此不过周之时周之正月而据文定则春字是夫子特笔故曰以夏时冠周月又谓孔子有圣德无其位而改正朔如此则正月亦是夫子所改蔡九峯则谓周未尝改月引史记冬十月为证如此则时或是夫子所移易以此説夫子岂不误哉泽之愚见只是依据三传及汉儒之説定以夫子春秋是奉王者正朔以建子为正此是尊王第一义决无改易其答顔子行夏之时乃是为万世通行之法非遂以之作春秋也
　　蒋悌生曰近世明经取士专用胡氏传盖取其议论正大若曰一一合乎笔削之初意则未敢必其然也梁寅曰信公谷之过求襃贬之详未免蹈先儒之谬此胡康侯之失也
　　刘永之曰胡康侯之学术正矣其论议辨而严矣其失则承乎前儒而甚之者也朱子尝曰有程子之易可自为一书谓其言理之精而非经之本旨也若胡氏之春秋自为一书焉可也
　　何乔新曰宋之论春秋而有成书者无如胡文定公文定之传精白而博赡忼而精切然所失者信公谷太过求襃贬太详多非本旨
　　彭时曰先生平生著述皆有关名教而发明春秋之功为尤大盖春秋孔子之亲笔圣人经世之志在焉非若他经可以训诂通自左公谷以来传注之行无虑百家文舛辞烦卒无定説圣人之宏纲大旨往往郁而不明致使王安石诋以为断烂朝报直废弃之不列于学官庸非圣经以众説晦而安石无独见之明故耶先生自壮年即服膺是经心领神悟独得圣人之精微当宋南渡时执经进讲深见奬重及承诏作传乃参考百家一折衷之以至理推阐微辞发明奥义其于抉三纲叙九法抑邪説正人心与夫尊王内夏之意尤惓惓焉自是春秋之大义复明矣于戏周东迁而春秋作宋南渡而传义明先圣后贤千古一心岂斯文之兴固自有其时与向使安石幸而生先生之后得闻其説将崇信是经之不暇而何诋弃之耶惟其不幸出于先生之前不能超众説以有见是以得罪于圣人取讥于后世也然则先生之于是经诚可谓继往圣于既絶开来学于无穷其衞道息邪之功于是为大矣
　　胡居仁曰胡氏春秋传多穿凿文定既学于谢显道不应不取程子传而自作传虽有祖程子者又不当不表程子而以为巳説也
　　李蓘曰宋儒病汉儒好言灾异而胡康侯传春秋往往引用其説如文公十四年有星孛入于北斗昭公十七年有星孛于大辰康侯之传何尝不全用董仲舒刘向之説耶然又不明言也
　　卓尔康曰胡文定当南渡时发愤著书志固有在中间词旨激扬或有所过而昭大义明大法炳如日星不可磨灭也
　　罗喻义曰胡氏误认天子之事为春秋赏人黜人作许大举措及问所黜则滕杞而已此岂天子事耶尤侗曰胡传专以复讐为义割经义以从已説此宋之春秋非鲁之春秋也
　　俞汝言曰胡氏之传借经以抒已志非仲尼之本旨何其伟曰春秋晋荀吴帅师伐陆浑之戎书以大之也胡氏乃曰举其名氏非襃辞也犹厪厪以戒穷兵于远者夫胡氏当建炎间以春秋入侍此何时也而犹厪厪焉以戒穷兵于远者金人之起海角也远者也宋未尝穷兵也胡为而徽钦北胡为而康王南寻则奔明州走温州胡氏以春秋进而辄戒穷兵其君复诩诩曰安国所讲春秋吾率二十四日读一遍嗟夫惟熟于胡氏之春秋而戒穷兵戒穷兵而厌兵厌兵而后和议决矣吾不知所谓因事而进规者其义安在
