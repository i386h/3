<!-- { "loadSidebar": true } -->
　　李氏【植】三礼音义
　　佚
　　【旧】唐书李植受三礼于贾公彦撰三礼音义行于
　　代贞观中累迁太子文学文舘直学士
　　王氏【防】三礼义证
　　佚
　　唐书王恭贞观初为太学博士讲三礼爲义证甚精博葢文懿文达每讲徧举先儒义而必畅恭所说
　　韦氏【叔夏】三礼要记
　　三十卷
　　佚
　　旧唐书韦叔夏尚书左仆射安石兄也神龙中拜国子祭酒撰三礼要记三十巻行于代
　　张氏【镒】三礼图
　　唐志九卷
　　佚
　　旧唐书张镒爲亳州刺史撰三礼图九巻
　　梁氏【正】三礼图
　　九巻
　　佚
　　崇文总目三礼图九巻梁正撰
　　张昭曰四部书目有三礼图十三卷题曰梁氏郑氏今书府有三礼图亦题梁郑梁氏集前代图记更加评议
　　聂氏【崇义】三礼图集注
　　宋志二十巻
　　存
　　窦俨序曰昔者秦始皇之重法术而天下贵刑名魏文帝之恶方严而人间尚通变上之化下下必从焉是以双剑崇节飞白成俗挟琴饰容赴曲增抃自然之道也周世宗暨今皇帝恢尧舜之典则总夏商之礼文思隆大猷崇正旧物仪形作范旁诏四方常恨近代以来不能慕逺无所厘正溺于因循传积世之渐讹爲千载之絶轨去圣辽夐名实谬乖朱紫混淆郑雅交杂痛心疾首求以正之而名儒向风适如所愿国子司业兼太常博士聂崇义垂髦之岁笃志于礼礼经之内防刃其间每谓春秋不经仲尼耻是关雎既乱师挚悯之今吉凶之容礼乐之噐制度舛错失之甚焉施之于家犹曰不可朝廷之大宁容滥凟欲正失于得返邪于正潜访同志定其礼图而所学有浅深所见有差异作舎道侧三年不成众口云云何所不至防国朝创制彛噐迨于车服乃究其轨量亲自规模举之措之或沿或革从理以变惟适其本时之学者晓然服义于是博采三礼旧图凡得六本大同小异其犹面焉至当归一之言岂容如是吾谁适从之叹葢起于斯何以光隆于一时垂裕于千古遂钻研寻绎推较详求原始以要终体本以正末躬命缋素不差毫厘率文而行恐迷其形范以图爲正则应若宫商凡旧图之是者则率由旧章顺考古典否者则当理弹射以实裁量通者则惠朔用其互闻吕望存其两说非其学无以臻其极非其明无以宣其象遵其文绎其噐文象推合略无差较作程立制昭示无穷匪哲匪勤理无攸济既勤且哲何滞不通有以见临事尽心当官御物官不同事人不同能得其能则成失其能则败礼图至此能事尽焉国之礼事之体既尽美矣物之纪文之理义尽善矣其新图凡二十巻附于古今通礼之中是书纂述之初诏俨总领其事故作序焉
　　崇义自序曰旧图十巻形制阙漏文字省略名数法式上下差违既无所从难以取象葢久传俗不知所自也臣崇义先于显徳三年冬奉命差定郊庙噐玉因敢删改其或名数虽殊制度不别则存其名而略其制者瑚簋车辂之类是也其名义多而旧图略振其纲而目不举者则就而増之射侯防服之类是也有其名而无其制者亦略而不图仍别序目录共爲二十巻凡所集注皆周公正经仲尼所定康成所注傍依防义事有未达则引汉法以况之或图有未周则于目録内详证以补其阙又按详近礼周知沿革至大宋建隆二年四月辛丑第叙既迄冠冕衣服见吉凶之象焉宫室车旗见古今之制焉弓矢射侯见尊卑之别焉钟鼓管磬见法度之均焉祭噐祭玉见大小之数焉圭璧缫借见君臣之序焉防葬饰具见上下之纪焉举而行之易于详览
　　陈伯广跋曰三礼图始熊君子复得蜀本欲以刻于学而予至因属予刻之予观其图度未必尽如古昔苟得而考之不犹愈于求诸野乎淳熈乙未闰月三日
　　崇文总目三礼图二十巻聂崇义周显徳中参定郊庙噐玉因博采先儒三礼旧图凡得六本考正是否缋素而申释之每篇自叙其凡参以近世沿革之说建隆二年五月丙寅表上之窦俨爲序诏太子詹事尹拙集儒学三五人更同参议拙多所駮正崇义复引经以释之其駮义及答义各四卷率列于注释诏颁行之又画于国子监讲堂之壁
　　晁公武曰聂崇义周世宗时被旨纂集以郑康成阮谌等六家图刋定皇朝建隆二年奏之赐紫绶犀带奬其志学窦俨为之序有云周世宗暨今皇帝恢尧舜之典则总夏商之礼文命崇义着此书不以世代迁改有所抑扬近古云
　　林光朝曰聂崇义三礼图全无来歴谷璧即畵谷蒲璧即畵蒲皆以意爲之不知谷璧只如今腰带夸上粟文耳
　　陈振孙曰盖用旧图本六家参定故题集注诏国学图于先圣殿后北轩之屋壁至道中改作于论堂之上以牋代壁判监李至爲之记吾郷郡庠安定胡先生所创论堂缋三礼图当是依仿京监今堂壊不存矣
　　宋史聂崇义河南洛阳人少举三礼善礼学通经旨汉干祐中累官至国子礼记博士校定公羊春秋刋板于国学周显徳中累官国子司业兼太常博士世宗诏崇义叅定郊庙祭玉又诏翰林学士窦俨统领之崇义因取三礼图再加考正建隆三年四月表上之俨爲序太祖览而嘉之诏曰礼噐礼图相承传用寖歴年祀宁免差违聂崇义典事国庠服膺儒业讨寻故实刋正疑误奉职效官有足嘉者崇义宜量与酬奬所进三礼图宜令太子詹事尹拙集儒学三五人更同参议所冀精详苟有异同善爲商确五月赐崇义紫袍犀带银噐缯帛以奬之拙多所駮正崇义复引经以释之悉以下工部尚书窦仪俾之裁定仪上奏曰伏以圣人制礼垂之无穷儒者据经所传或异年祀寖逺图绘缺然舛駮弥深丹青靡据聂崇义研求师说耽味礼经较于旧图良有新意尹拙爰承制旨能整所闻尹拙駮议及聂崇义答义各四卷臣再加详阅随而裁置率用增损列于注释共分爲十五卷以闻诏颁行之拙崇义复陈祭玉鼎釜异同之说诏下中书省集议吏部尚书张昭等奏议曰按聂崇义称祭天苍璧九寸圆好祭地黄琮八寸无好圭璋琥并长九寸自言周显徳三年与田敏等按周官玉人之职及阮谌郑旧图载其制度臣等按周礼玉人之职只有璧琮九寸瑑琮八寸及璧羡度尺好三寸以爲度之文即无苍璧黄琮之制兼引注有尔雅肉倍好之说此即是注璧羡度之文又非苍璧之制又详郑自注周礼不载尺寸岂复别作畵图违经立异四部书目内有三礼图十二卷是隋开皇中勅礼官修撰其图第一第二题云梁氏第十后题云郑氏又称不知梁氏郑氏名位所出今书府有三礼图亦题梁氏郑氏不言名位厥后有梁正者集前代图记更加详议题三礼图曰陈留阮士信受礼学于頴川綦毋君取其说爲图三巻多不按礼文而引汉事与郑君之文违错正删爲二巻其阮士信即谌也如梁正之言可知谌之纰谬兼三卷礼图删爲二卷应在今礼图之内亦无改祭玉之说臣等参详自周公制礼之后叔孙通重定以来礼有纬书汉代诸儒颇多著述讨寻祭玉并无尺寸之说魏晋之后郑王肃之学各有生徒三礼六经无不论说检其书亦不言祭玉尺寸臣等参验畵图本书周公所说正经不言尺寸设使后人谬爲之说安得使入周图如崇义等以诸侯入朝献天子夫人之琮璧以爲祭玉又配合羡度肉好之言彊爲尺寸古今大礼顺非改非于理未通又据尹拙所述礼神之六玉称取梁桂州刺史崔灵恩所撰三礼义宗内昊天及五精帝圭璧琮璜皆长尺二寸以法十二时祭地之琮长十寸以效地之数又引白虎通云方中圆外曰璧圆中方外曰琮崇义非之以为灵恩非周公之才无周公之位一朝撰述便补六玉阙文尤不合礼臣等窃以刘向之论洪范王通之作元经非必挺圣人之姿而居上公之位有益于教不爲斐然臣等以灵恩所撰之书聿稽古训祭玉以十二爲数者盖天有十二次地有十二辰日有十二时封山之玉牒十二寸圆丘之笾豆十二列天子以鎭圭外守宗后以大琮内守皆长尺有二寸又祼圭尺二寸王者以祀宗庙若人君亲行之郊祭登坛酌献服大裘搢大圭行稽奠而手秉尺二之圭神献九寸之璧不及礼宗庙祼圭之数父天母地情亦奚安则灵恩议论理未爲失所以自义宗之出歴梁陈隋唐垂四百年言礼者引爲师法今五礼精义开元礼郊祀録皆引义宗爲标凖近代晋汉两朝仍依旧制周显徳中田敏等妄作穿凿輙有更改自唐贞观之后凡三次大修五礼并因隋朝典故或节奏繁简之间稍有厘革亦无改祭玉之説伏望依白虎通义宗唐礼之制以爲定式又尹拙依旧图畵釡聂崇义去釡畵镬臣等参详旧图皆有釡无镬按易说卦云坤爲釡诗云惟锜及釡又云溉之釡鬵春秋传云锜釡之噐礼记云燔豕捭豚觧云古未有甑釜所以燔捭而祭即釜之爲用其来尚矣故入于礼图今崇义以周官祭祀有省鼎镬供鼎镬文以仪礼有羊镬豕镬之文乃云畵釜不如畵镬今诸经皆载釜之用诚不可去又周仪礼皆有镬之文请两图之又若观诸家祭祀之畵今代见行之礼于大祭前一日光禄卿省视鼎镬伏请图镬于鼎下诏从之未几崇义卒三礼图遂行于世并畵于国子监讲堂之壁崇义爲学官兼掌礼仅二十年世推其该博钱陆灿曰周显徳中聂崇义新定三礼图二十巻援据经典考译噐象由唐虞迄建隆粲然可徴然如彞尊图中牺象二尊并图阮氏郑氏二义而不主王肃之説先是太和中鲁郡地中得齐大夫子尾送女噐有牺尊以牺牛爲尊而聂氏考犹未覈南宋人谓观其图度未必尽如古者有由然也
　　杨氏【杰】补正三礼图
　　三十八卷
　　未见
　　自序曰周礼六篇首曰建国国建而其所重者天地之丘坛祖宗之庙貌也三者既安则不可无宫室庠序之教衣冠车旂之饰寳货物用之利物物得正和乐生焉有所未和和之以乐有所未正正之以威物正于国则歴象顺于天则灾咎不形于物格灾咎于一时传简书于万世故礼图之次一曰地利【八巻】二曰丘坛【三卷】三曰宗庙【二巻】四曰宫室五曰庠序【共一卷】六曰衣冠【三卷】七曰车旂【三卷】八曰寳货【一卷】九曰物用【三巻】十曰乐制【一卷】十一曰武制【二卷】十二曰厯象【二卷】十三曰失利灾应【共二卷通图议三卷序目三卷爲三十八卷】伏惟圣王览其所图鉴其所次法其所大法行其所未行致休祥爲简书之传无灾咎爲号令之应厯象得而顺礼得而正乐得而和寳货物用得而利衣冠车旂得而饰宫室庠序得而严丘坛宗庙得而安天下之地得而制然后圣神宗支传亿万载此愚臣次篇之意也
　　欧阳氏【丙】三礼名义
　　宋志五巻
　　佚
　　鲁氏【有开】三礼通义
　　宋志五巻
　　佚
　　胡氏【铨】二礼讲义
　　宋志一巻
　　未见
　　赵氏【汝谈】二礼注
　　未见
　　陆元辅曰无仪礼
　　王氏【宗道】二礼说
　　七巻
　　佚
　　赵氏【敦临】三礼发微
　　四巻
　　未见
　　王圻曰敦临奉化人绍兴进士官承议郎
　　按连江陈氏书目有之
　　李氏【心传】丁丑三礼辨
　　宋志二十三巻
　　佚
　　中兴艺文志李心传撰以仪礼之说与郑氏辨者八十四周礼之说与郑氏辨者二百二十六皆有据大戴之书疑者三十小戴之书疑者一百九十八郑氏之注疑者三百七十五亦各辨其所以疑而详识之
　　熊氏【庆胄】三礼通议【庆建宁府志作梦】
　　佚
　　闽书熊庆胄字竹谷建阳人少受业于蔡渊后游眞徳秀刘垕之门
　　练氏【耒】三礼疑释
　　佚
　　熊氏【禾】三礼考异
　　佚




