<!-- { "loadSidebar": true } -->
　　深自序曰荀卿有言欲观圣王之迹则于粲然者矣后王是也舎后王而道上古是犹舎已之君而事人之君也及观孔子之告子张殷因于夏礼所损益可知也周因于殷礼所损益可知也其或继周者虽百世可知也乃知荀卿之言孔子之意也且夫道莫盛于五帝五帝莫盛于唐虞夫子乃近取诸夏殷而损益之不视唐虞而视夏殷者以见闻为师也夫髙曽之事杳而难寻以宗父为之语则子弟不期而自喻故髙曽之事宗父能道之唐虞者髙曾也而夏殷宗父也举唐虞则失夏殷举夏殷则见唐虞矣故夏殷者吾之前行也周礼周公监夏殷而作也凡其所因所损益以治民临诸侯者皆夏殷之遗典也自周公六百余年至孔子而周礼犹在鲁也孔子乃称曰我欲观夏道是故之杞而不足征也我欲观殷道是故之宋而不足征也当是时夏殷之礼已不可考而夫子欲从周矣不从夏殷而从周者孔子所以法后王也夏殷之礼备于周从周所以从夏殷也春秋孔子从周而作也凡其所因所损益以绳当世之诸侯者皆周公之遗典也禹合涂山玉帛万国及汤之黜夏而诸侯归商者三千禹之诸侯已失其十九周葢千八百国而防孟津者止于八百汤之诸侯又失其半及春秋而冠带之国仅十有二未几而合为七国卒并于秦而周之诸侯尽失矣所失者岂独其诸侯并与其治诸侯之法而失之周亡而礼亦亡即周公仲尼复起不能使之返也岂圣人作礼不知其祸之至此与奚而不知也执今之法以御今之人圣人固曰如是而宜于治斯已矣固不为后世虑变而为后王制变也事未形而意之势未极而先之圣人弗为也周之天下可谓极治矣以有周礼也周礼周之圣人作也以周之礼治周之天下故其书名曰周礼而非世世之礼也有王者起而损益之何世而不周之治乎故孔子曰虽百世可知也今去周公二千五百年而周官之遗意未尝不存乎歴世相沿之内循而举之有余师矣今之视周礼犹周之视唐虞也世远而莫稽义深而难竟一不当则弊随之其所因其所损益当自宗父而得之矣乃有儒者之言曰不封建不井田不肉刑终不足以治天下呜呼此如锲舟而求剑舟已行矣而剑不可得也
　　唐氏【枢】周礼因论
　　一卷
　　存
　　罗氏【洪先】周礼疑
　　一卷
　　存
　　王氏【樵】周官私録
　　未见
　　王氏【圻】续定周礼全经集注
　　十四卷
　　存
　　黄虞稷曰因柯尚迁之书而重为更定凡五官所载有关于工者四十有二则撷而彚之为冬官以考工记三十一条附于冬官之后杨鹤许乐善钱龙锡为之序
　　圻自序曰冬官杂见五官之説所从来逺矣自临川俞夀翁永嘉王次倡之而呉公澄丘公葵何公乔新柯公尚迁各以己意考司空职事杂在他官者裒而归之冬官似亦详矣惜其更张太过决择未精如改五物为五典并二世妇二环人为一目司士司禄实古夏官专职而移属天官诸如此类十有二三而司徒一官几成缺典余为此惧复就诸家所去取重加订正官序悉依注疏章句仍本圣经其五官所载断断乎有关邦土者四十有二则撷而彚之为冬官上卷而考工记三十一条又皆造作营缮所系仍附于冬官之后列为下卷庶几可称六典全书至于经文之下系以注释则又全宗郑贾而歴代诸儒论説各以类附不敢慿臆见而淆圣经也迨明设官分职多与周官脗合乃采琼山丘氏所条奏者互见篇末俾后之用礼者得有所稽据而取则焉即孔子从周之遗意也弱水杨公奉命来按两浙偶阅是编谓足以信今而传后因属有司付之制劂氏不惟圻补葺微劳借以表见而俞王丘何诸君子删定之功亦不致湮没无闻一何幸哉
　　何氏【廷矩】礼意大全
　　三卷
　　未见
　　存羊録
　　十卷
　　未见
　　黄虞稷曰廷矩字时振番禺诸生陈公甫弟子二书皆本之周礼
　　李氏如【玉】周礼防注
　　十五卷
　　存
　　黄虞稷曰如玉同安县儒士嘉靖八年遣其子诣阙进书诏有司以礼奬之给冠带
　　柯氏【尚】迁周礼全经释原
　　十四卷【内源流叙论一卷通论一卷】
　　存
　　尚迁自序曰周礼晦蚀于战国毁弃于秦渐出于汉惟存五官而补以考工记刘歆传之杜子春训之郑众郑更相发明圣王之制复见于后世而卒不明不行者何哉其不明也简札淆乱司空错于他官未之分也封建乡遂井田格于悖説未之正也其不行也心与政离既荒其原不明不行固其所也况于假而用者王莽误而用之者安石乎汉唐之儒固有以为战国阴谋之书又有以为汉儒附防之説则又均为不明而果于非圣矣独程朱大儒洞识圣心之渊微断之以为周公遗典而明道横渠又决欲行之以复三代有志不就故微辞奥义未及论著君子惜焉夫冬官未尝亡也何必购以千金又何为补以考工记宋俞廷椿氏始谓冬官不亡散于五官之中作复古编以伸其説永嘉王氏临川呉氏清源丘氏椒丘何氏咸宗之各于五官之中襍取诸职以补冬官人持所见各自为编则周礼虽存纷纭舛错防不可读矣今观遂人以下地官之半实冬官也不知何人次于掌节之后而大司空之职举而杂于大司徒之中遂起千古不决之疑无乃战国诸侯之所乱乎迁不自度乃分遂人以下为冬官而证其序官之同乎六十取地官土地之事为大司空之职则冬官复矣又以乡遂大夫以下皆无府史胥徒而知其在民之官大端既明则封建井田与夫贤能征税之属俱可类见矣乃敢集诸儒之训以释之发鄙见以原之庶防圣人作经以开万世太平者为不亡矣哉嘉靖乙巳二月　又曰周礼是周公之遗典也古今相传汉本犹在不敢移易至临川俞廷椿氏以为冬官未尝亡实杂出于五官之中于是取四十九官以补冬官之阙又分大司徒之半以为大司空之职着复古编以伸其说嘉熈间永嘉王次防又作周礼订义以补俞氏之遗至元泰定间清源丘吉甫又以序官置各职之首大加更定名以全书而临川呉氏又于大司徒补孟子五典于十二教之上并去序官之文始以遂人入司空至本朝椒丘何氏又复序官于诸职之前以大司乐为司徒之教而司勋司士太史之属皆入天官工作之事皆入冬官则略仿我朝制度矣至于近时有周礼剔伪之作又于诸职之文逐句删合分别真伪夺彼与此矣夫周礼圣王经世大典其诸职之文诸官之序亲出于周公之所裁定岂容一毫移易哉一坏于诸侯害已之恶遂合冬官于地官使大典淆阙幸而汉儒传习尚存古本也至宋俞氏再乱矣王丘呉何虽各自为书然诸职之文则未尝更也至于剔伪图释之书则逐句逐字皆可去取更易矣是今之周礼虽存不过古人之事料随人意见皆可为书也岂先王经世之典哉愚研精覃思为日既久似有得其要领乃敢防众説而折其衷洗千年之晦蚀决诸儒之壅塞是故复遂人以下为冬官而六典备攷乡遂以下为乡官而位职明发在位之职与在职之位而封建定推师保谏救之教而学校举表宰夫乡师遂师肆师士师以下为六十属而三百六十之数定取司马法以明井牧之制简稽之法而军制复辨九功非九职之税而赋敛之法明以九比为九等之稽上中下地有三类而授田征役之施舎审至于辨天地分合祀之非以明郊社禘尝之义则质之胡氏之论推司乐三宫之制为古云门大韶之乐则闻之师説此皆周礼之大纲周公之精意所在后世所未明者敢竭鄙见作原以发明之其他先儒之论有可采如叶氏丘氏李氏郑氏之类能推明大义者俱书于所释之后与鄙原相错非敢繁也俾圣经之大防敷畅阐明焉嘉靖丙午
　　陆元辅曰晋安柯尚迁撰周礼全经释原前列序二篇源流序论一篇六官目问四篇全经纲领十二条释原凡例七条及先儒姓氏考天官二卷地官二卷春官三卷夏官秋官共三卷冬官一卷末附周礼通论周礼通今续论各一卷
　　黄虞稷曰尚迁字乔可长乐阳石山人
　　金氏【瑶】周礼述注
　　六卷
　　存
　　瑶自序曰周礼周之礼乎曰非也因于殷殷之礼乎曰非也因于夏然则夏之礼矣曰虞之伯夷已典礼夷之礼又必有所因求其端其天之所秩而性有之乎人之初生也蠢蠢蠕蠕若不见所谓礼者而礼之全体大用已含于中葢生不能无性性不能无情情不能无亲疎厚薄贵贼而礼从生焉其既也文生焉又其既也文盛焉卒至于三百三千而犹莫可已是皆情之发有不容已者如是説者谓周尚文非也周焉能尚之也质敝而文兴欲不尚之不可得也今观之周礼上自王后公孤大夫士而下及众庶莫非人也而莫不有礼也大而祭祀朝觐防同賔客军旅丧纪田役燕射献贡頫聘小而交际辞令送迎进止揖让登降授受拜答问对莫非事也而莫不有礼也近而宫寝殿庭国中四郊都鄙远而六服又远而四裔莫非王家所治地也而莫不有礼也广大如天地而无所不包周匝如泰和元气流行而无微不被纵横曲折不相参涉如春夏秋冬错行而各有所归明着易简如日月之悬象造化之显设而人皆可知可从大纲正于上万目举于下如乾坤定位而山川人物鸟兽草木各适其性各足其分而莫知为之者浩乎其无畔岸茫乎其无端绪混乎其无渗漏而究其所归不外乎立极一言而五典之教乃为之本其他若设官职叙礼治兵明刑兴事攘攘籍籍杂然而有事者皆所以经纶其间以翼其至者也当是时也君臣上下合为一心王畿列国聨为一体中国要荒混为一家古人谓泰和在成周宇宙间猗与盛哉猗与盛哉此孔子所以有郁郁乎文之叹而梦寐见焉卒不得一小试有遗恨也予蚤嵗为博士弟子尝剽五经之文以资进取而不説于礼记又求之仪礼亦然于是索周礼诵之见其首维王建国数句六官不易耸然异之曰大圣人之制作固如是其有本乎及省其中之所列则见其官有定职事有定制不袭于古而亦不悖于古不狥于时而亦不逆于时不溺乎情而亦不拂乎情复掩卷叹曰至哉文乎体备文周义正辞严非其胸中蕴有天下古今之度者曷足以及此亟欲叩其门而入而阻于举业未能也晚在林下时与诸子姓谭礼事慨然复有志焉检之旧笥仅得汉郑氏元呉氏明何氏三疏而二疏大抵袭郑遂沿郑疏求之日复一日渐觉有见与郑别者因念曰是不可以不存乃随其所见日纪之积十有三载遂成此编嗟夫周礼周公为周之书也虽封建郡县井田税亩古今不同而大经大法千古一日周礼不列于学官何也汉人之附防累之也夫附防而为文正犹剪裁而为花质与色虽肖而生理必别周礼之文流自心胸随物而赋浓淡繁简浑然天成附防之句悉出摹窃不乖于体则乖于义不乖于义则乖于情不乖于情则乖于辞予虽非作者然而揣摩之久防绎之深遂觉此礼若自已出而外有所附真如赘疣一经吾目便可指摘如之何可以乱周礼方今圣天子在上以礼治天下天下方翘首盛周之治瑶不揣僭以是编请正于君子倘因是而得使此礼焕然复明于世则岂惟吾道之幸而于国家之治亦未必无小补云
　　黄虞稷曰瑶字徳温休寜人嘉靖中选贡生官广西卫经歴
　　王氏【应电】周礼传
　　十卷
　　存
