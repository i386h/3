<!-- { "loadSidebar": true } -->
　　姓谱志冲合州人精于易作解发明程氏爲多
　　黄氏【庶先】易图
　　一卷
　　佚
　　文同跋曰京房受易于焦延夀延夀谓房必以吾道亡其身后果然岂以其自置太审而尚凿与取六十卦更直用事候一歳风雨寒湿以验其灾祥独以坎离震兑号方伯监司以分至専王之气主之彊配不精后人临文而惑此庶先之论所由兴也庶先少游四方博学善辨悟周流六虚之説遂以完合京之罅漏散八卦所重之画均诸消息而着之图焉终始出入无一悖谬如瑵之聚斗如辐之拥毂循睨偻指不失伦类复撰明闰演图卦气三篇以证诸家之未至世之君子考其图阅其书不待讲解而其法自得矣
　　周氏【秩】易説
　　十卷
　　佚
　　扬州府志周秩字重实泰州人熈宁癸丑与兄穜同举进士仕终集贤殿修撰赠徽猷阁待制
　　徐氏【铎】易谈
　　二十卷
　　佚
　　兴化府志徐铎莆田人熈宁九年进士第一官至吏部尚书
　　林氏【虙】易説
　　宋志九卷
　　未见【一斋书目有】
　　陆友仁曰林虙字徳祖其先福清人今为吴县人绍圣四年进士教授润州常州扬州擢河北西路提举学事除开封府左司録一日上章请老夜自书牍旦报可家人无知者即日束装出国门士大夫走饯皆不及既归杜门与宗族故党啸咏山水间无一言及世事所着有易説诗义书礼觧
　　赵氏【克頠】周易开奥图
　　佚
　　玊海熈宁九年五月宗子克頠进周易开奥图诏褒之
　　赵氏【令湑】易发微
　　宋志十卷
　　佚
　　张氏【弼】葆光易解【宋志作易解义】
　　宋志十卷
　　佚
　　黄裳序曰易之为道不出乎象数不足以爲圣人以前民用不用乎象数不足以爲天下以同民患是故圣人方其坐进乎道怳乎惚其中有物惚兮怳其中有象有物即有象有象即有数及其怳惚之象数杳防之真精相遇而为混沌然后二仪万物五行四象皆存乎其中可以作易故惟圣人爲能知象之所以立知数之所以起知言之所以黙云知意之所以用舍以蓍得爻以爻得卦吉凶之兆祸福之证如响之声如形之影可以善胜难以幸免葢夫神易之在圣人入而反一则形而上者与之爲体出而应物则形而下者与之爲用惟象与数夲于道行于神圣人取其无乎不为之易以济民行以同民患乃命以爲书焉舜元读易于山中輙自大悟以谓后世之学易者类以臆论徒説义理苐为虚言无补于事葢夫圣人不以前民用则何事乎为易不用乎象数则何以前民用于是范天地之化而得象围天地之化而得数圣人言意夲于爻象象数夲于神易舜元推于爻卦之变动祸福之兆休废之理密与人事合若符节因民之言动而贰之以是非使之趋吉而背凶因民之向徃而贰之以迷悟使之违恶而依善一气之起灭五行之衰盛有常有幸或依或违使之知所避以幸而遂免使之知所修以常而获报而彼末学方用区区之说与人徒论人事虽执以归竟无其实然则舜元之学当与秦汉之髙士议其优劣诸生其勤而承之不可失也
　　晁公武曰弼兴化军人字舜元章惇荐于朝赐号葆光处士绍兴二年黄裳等再荐之诏以爲福州司户夲州教授其学易颇宗郑氏
　　林至曰马融虞翻崔憬多论互体近世张弼専用以解易其説曰大传二与四同功而异位三与五同功而异位此正论互体不知圣人以六位当否言而非爲互体设也
　　董真卿曰莆阳张汝弼泉州教授赐号葆光处士周易解义十卷绍圣三年章惇进其书九卷建夲二十五卷黄裳龚原皆序之称其明于象数古今之説未能当意黙诵系辞二十年一日释然而悟得大例几百条毛伯玉谓其専主辅嗣然亦主卦变如朱子发胡一桂曰舜元莆阳人绍圣二年章惇劄进其周易解义九卷三年授福州司户参军充泉州州学教授何乔逺曰弼刻意于易以为系辞者圣人所以翼易其大例当在于此乃置诸家传注独执经诵之凡三十年释然领悟不觉引鼓自挝穷日不已久而益信推明为书根象数原义理虽与前此谈易者异同而用于爻象之辞一字皆有所夲有汉晋易家所不到者
　　卜子夏易传解
　　佚
　　按弼子夏易解见尤氏遂初堂书目
　　范氏【浚】易论
　　一篇
　　存
　　陈巗肖曰先生姓范氏名浚字茂明家世父祖爲名卿贤刺史昆弟多居膴仕而先生了无仕进意今天子诏复科举公卿有以先生应诏者先生立辞予尝过香溪之上见先生危坐一室尘埃栖户牖凝几席败帷故器人所不堪而先生神宇泰然其言经术如亲得圣人而授其防其为文辩博而峻整非志于道而全其气者能若是乎










　　经义考卷二十一
　　钦定四库全书
　　经义考卷二十二
　　翰林院检讨朱彞尊撰
　　易【二十一】
　　陈氏【禾】易传
　　宋志十二卷【夲传九卷】
　　未见
　　中兴书目周易传十二卷皇朝正言陈禾撰
　　宋史陈禾字秀实明州鄞县人元符三年进士累迁辟雍博士擢监察御史迁左正言除给事中抗疏劾童贯谪监信州酒税起知广徳军移知和州舒州卒諡文介有易传九卷春秋传十二卷论语孟子解各十卷
　　王明清曰绍兴间史直翁再相上禾所着易与春秋传特官其孙
　　陈氏【髙】八卦数图
　　宋志二卷
　　佚
　　姓谱髙字可中仙游人元符三年进士第除太学博士政和中建医学除太医学司业以忤蔡京致仕
　　凌氏【唐佐】周易集解【通考作凌公弼易解义】
　　宋志六卷【通考十卷】
　　佚
　　罗愿曰凌待制唐佐字公弼休宁人登元符进士第知严州暇日与诸生讲学作易传数万言进之建炎初提京畿刑狱除知应天府刘豫欲汚以枢辖不从使留守应天得豫虚实密以蜡书奏朝廷事泄豫捕致害之时绍兴二年也明年诏赠待制
　　陈振孙曰其书十卷善解释文义颇简防有所发明舘阁书目有集解六卷称朝奉大夫凌唐佐撰亦不着夲末岂即其人耶
　　林氏【师説】易説
　　佚
　　林光朝志墓曰公讳师説字箕仲仙游人以进士累迁尚书兵部员外郎知建昌军移知江州改漳州公不喜为新经偏旁之学晚而学易取晋宋以来京房郭璞关子明易包诸家之説而折衷以伊川康节之书
　　杜氏【纮】易説
　　佚
　　晁补之志墓曰纮字君章京兆万年人徙濮州鄄城中进士爲刑部侍郎有易説数十篇
　　张氏【根】吴园易解
　　宋志九卷【通考十卷】
　　存
　　孙垓后序曰先祖太师年十四与乡荐连三举以二十一登进士第三十一官至陞朝【阙】重亲在堂适遇郊霈有防愿以叙封囘授祖父母者聼是岁即丐休致遂获恩封上逮当时朝贵咸赋诗相庆如右丞黄公履诗云一发诚心四羙具【谓以官及亲一羙也以父之封及大父二羙也以母之封及大母三羙也以妻之封及母四羙也】与参养志便为徒及亲从事于今有爲祖休官自古无岂但髙情伸李密堪嘉孝治显姚虞夜来子侄从头説喜甚翻悲独早孤士大夫传诵莫不钦叹后因庐墓羣鹤朝夕集于墓上孝行着闻有荐于朝者特落致仕召对时年四十一浸膺擢用将漕淮南江西陞秘阁修撰闲居十年间杜门著书自歴代至夲朝编年凡数百卷五经诸子皆为之传注先公忠定收拾于兵燹之余缀辑残藁未及全偹而复谢世垓不肖弗克负荷未能悉以刋行大惧湮没不彰惟有易解屡加【阙】
　　宋史张根字知常饶州徳兴人第进士大观中为转运使知直龙图阁寻以花石纲力陈其责监信州酒税再贬濠州团练副使安置郴州以讨淮贼功以朝散大夫终于家
　　董真卿曰吴园先生参政忠定公焘之父也易解义九卷序论五卷又杂説泰论
　　曾氏【元忠】周易解
　　佚
　　江西通志曾元忠字居正永丰人崇宁五年进士仕司户改广州教授所着有春秋厯法论语解周易解门人私諡文节先生
　　尹氏【天民】易论要纂
　　宋志一卷
　　佚
　　易説拾遗
　　宋志二卷
　　佚
　　江西通志尹天民字先觉防昌人爲太学博士出知果州相如县后除侍讲不就
　　林氏【震】易问
　　五卷
　　佚
　　易传
　　十卷
　　佚
　　闽书林震字时旉莆田人崇宁二年进士累官左正言权给事中迁太常少卿知镇江府移守汝州召入除起居郎迁秘书少监卒震自号介翁所着礼问三十卷易问五卷易传十卷
　　饶氏【子仪】周易解
　　佚
　　江西通志饶子仪字元礼临川人结庵于凌云山杜门著书王安石欲荐之不为屈崇宁中以经明行修锡命于朝着周易论语解
　　董氏【逌】广川易学
　　通考二十四卷
　　佚
　　陈振孙曰中书舍人东平董逌彦逹撰
　　牛氏【师徳】先天易钤
　　通考二卷
　　佚
　　晁公武曰皇朝牛师徳撰自云传邵雍之学于司马温公而其説近于术数未知其信然否
　　陈振孙曰未详何人葢爲邵氏之学而専乎术数者也
　　谭氏【世勣】易传
　　宋志十卷
　　未见
　　东都事略谭世勣字彦成长沙人举进士又中词学兼茂科为秘书省正字蔡京得政世勣不附和六年不得迁京罢始迁员外郎又迁吏部员外郎少府监中书舍人礼部侍郎赠端明殿学士
　　耿氏【南仲】易解义
　　宋志十卷
　　存
　　南仲自序曰易之爲言变也葢道之【阙】名也道体常而尽变乃全着而为书而滞于言象之间言有常理而象有常形则宜于变有所不能尽然而言象之间化而裁之推而行之而其变无穷焉是故特以变称而名之曰易也系辞之言易者屡矣一言而尽易之义者易无体是也葢有体则定而不易其所【阙】　合【阙】　屡易而不居者乃以其无体也易无体也易无体而有书何也犹神无方而无蓍龟之神物也神不在物则是物外者神之方乌得为无方易不在书则是易外者易之体乌得为无体故神【阙】物乃所以爲无方易有书乃所以为无体也易之为书始于作卦作卦则三画而已终于重卦重卦则有六爻焉以谓
　　其六【阙】　　　　判焉有定位易见而法象具惟天地人之三极耳故以三画象焉然而六画则三极之谓也又有所以极道之【阙】者天之道曰隂与阳地之道曰刚与柔人之道曰仁与义縂之九六故以六爻具焉六爻具而刚柔变化吉凶悔吝总错其间探之不得其端循之不见其绪矣虽然易之道有要在无咎而已要在无咎者何善补过之谓也凡天下有侈乎至足之分拂乎自然之宜者皆过之拂乎人情犹爲小过拂乎天道是为大过圣人之作易顺性命调而补之使天下后世观其象而玩其辞则获自天之祐而无大过葢所谓善补过者孔子曰加我数年五十以学易可以无大过矣以是知易之要在无咎而已然而易之生蓍倚数立卦生爻直诠谛之寄耳所以爲易则不在是故经曰易者象也象也者象此者也以为易之爲象姑像此而已非其真也犹象龙之非真龙也认象以爲真则失易之防矣
　　胡一桂曰建夲题进周易解义
　　董真卿曰南仲字希道开封人有周易讲义十卷宋史南仲在东宫十年钦宗即位拜资政殿大学士签书枢密院事陞尚书左丞门下侍郎
　　汪氏【天任】易説
　　佚
　　江西通志汪天任字莘老浮梁人大观三年进士知汀州
　　郑氏【廷芬】易索隠
　　六卷
　　佚
