<!-- { "loadSidebar": true } -->
　　尚迁自序曰仪礼曲礼俱出于古淹中并行于世故传曰经礼三百曲礼三千自后苍説礼为曲台记约二百四篇以经为记自是而始戴徳传于后苍删繁集要为八十三篇戴圣又取德之书删为四十五篇更名礼记马融加以王制月令儒行郑学于融为之注汉魏以来传习尊为经矣唐魏郑公读而疑之着类礼二十卷后世先传宋朱子则以仪礼为经礼记为传而去礼记之名著学礼十五篇于乡礼之后曲礼存焉元呉幼清氏着礼记纂言虽分事类而不动戴氏篇目晚年欲以曲礼为正经以配周礼仪礼而不及为临殁授其意于孙当曲礼之后添入盛德入官等篇今三礼考注是也注释浅陋立例无防杨东里考验为晏彦文璧伪为书然呉文正表章曲礼为经之意具存也明甘泉湛文简公表曲礼为上经仪礼为下经作二礼经传训测上于朝廷行于天下虽依旧本然发明新义非前儒所及但少仪并入曲礼而去其名内则玊藻文王世子皆古今所存贬为曲礼杂传有遗虑焉尚迁窃详戴记诸篇曲礼内则少仪实古礼经篇名玉藻则皆曲礼之文散逸者聚而为篇文王世子则古教太子世子事亲与公族大学之礼经传具存汉儒取首句名篇古经之幸存者此五篇而已曲礼毋不敬四言实古帝王相传格语则曲礼为全经之名内则少仪而下皆其条理节目宜统于曲礼也尚迁旣考定周礼仪礼以成全经敬以戴记五篇正经所存类成曲礼分其记传以全圣王垂世大典欲复三代此首务也是故曲礼古言修身也齐治平以修身为本故立敬身之礼继古经之后端其源也内则本古经次敬身者孝为百行之先故始之以事亲之礼子道也以男女夫妇生児教子继之父道也内则之教先王所以立父子夫妇之大伦矣教子之道必有少仪之礼外傅之教始详亦古经也而孝弟教本推及于长幼朋友二伦皆立于少仪之中矣出而交乎乡焉国焉敬立通礼之篇则交际之文所以举郷礼之要丧祭之礼所以终事生之节立庙祭享所以理天下之幽者而吉凶常变之理毕备皆所以达五伦之用焉由郷国以及天下则臣之事君犹子之事父也故立仕礼以尽为臣之节君道綂乎天下人伦之本也故立朝礼以举为君之务则虞廷所敬敷之五教其礼不全具于此也耶然国有治法家有宗法二者并行于天下不相悖也公刘立国必先君之宗之乃立宗礼于朝礼之后重生人之本也凡此皆所以为教也然不建学立师则施教无地矣故补学礼以尽德行之教明六艺以敷达才之法则曲礼为经不于是而全耶为篇凡十有二大而天子诸侯大夫士修齐治平之略细而民生日用彜伦庶事之变靡不毕具礼从其纲事归其纪有若自然而不可易者至于训释之文繁而不杀者欲详明之以便初学而已
　　长乐县志柯尚迁县之下屿人嘉靖中贡士官邢台县丞








　　经义考卷一百四十四
　　钦定四库全书
　　经义考卷一百四十五
　　翰林院检讨朱彝尊撰
　　礼记【八】
　　黄氏【干行】礼记日录
　　四十九卷【一本三十卷】
　　存
　　干行自序曰礼记仪礼之疏也故伏氏谓二戴因习仪礼而录礼记朱子尝欲取戴记中有关于仪礼者附之经其不系于仪礼者仍别为记盖以仪礼为经礼记为传今则记与易书诗春秋并行矣其间或传古来圣贤文字至为纯粹如大学中庸乐记是也或记小学之仪如曲礼少仪内则是也或言大学之义如学记是也或释古礼之义如冠义昏义乡饮酒义射义燕义聘义是也或专记丧葬之仪如奔丧丧大记杂记丧服小记服问大传间传问丧三年问丧服四制是也或专言祭礼如郊特牲祭法祭义祭綂是也或错存经礼如投壶是也或独详变礼如檀弓曾子问是也或记圣王之制如王制月令文王世子玉藻是也或记圣贤之言如礼运礼器经解哀公问仲尼燕居孔子闲居坊记表记缁衣儒行是也虽考其言辞间出附会详其意义时自抵牾然圣贤余绪頼以不坠脩已治人之方借以有传学者能取其纯而去其谬得其大意而忘其小疵则全书所载皆格致诚正脩齐治平之矩矣干行用是取凡经史诸儒议论之有及于记者采缉而载编之其或义理未安不敢妄为之説参互考订为书凡若干万言以俟就正四方有道之士虽未敢谓于先王制作精微之义有所发明然窃慕乎先儒考究之心而平生精力尽在此书庶几其免于记诵词章之陋以不负圣朝建学明经之意云
　　黄虞稷曰干行字玊岩福寜州人嘉靖癸未进士官四川重庆知府读小戴记有所得则录其端故曰日录初仅三十三卷此更定本也
　　陈氏【襃】礼记正防
　　未见
　　薛应旂序曰礼记一书説者虽谓戴圣所集本仪礼之传然而三千三百之仪纲目具举究而论之是书之作多出自孔氏之门七十二子共撰所闻或录旧礼之仪或录变礼所由编而录之以为记故汉唐以降代有表章迨明兴学校立官科目取士其于是礼尤致重焉御史陈公某自为诸生时即研穷是经博取约会究其指归继又集海内名贤相与反覆是正积以嵗月遂盈卷册据经合传不事凿説诚有得于礼者也既出按江右乃命某挍对刋示学校题曰正谓可以训防士示不自任也
　　徐阶序略曰侍御骝山陈先生刻礼记正防成阶读而叹曰呜呼先王没而三物之教废士能通经即众以为贤而舎实猎华诵言忘味其有得于圣人之道盖浅降及近世于圣人之书且犹不能尽读拘拘焉各专其经以自安于蔽陋而又溺于偷惰之习惑于虚之论并其所谓专经者亦复不能究知其防盖凡三变而去盛世之学益逺矣是书析义精引类详祛羣疑而一折衷之以圣人之论自昔言礼未有能先之者乃其志则欲学者通其辞因以践其实举凡修已治人范世轨物之具口诵而身体之达之五经皆然将以使圣人之德行文章炳然见于世也先生之谋道于是乎勤矣是书初名浅説后乃更正
　　何氏【维柏】礼经辨
　　未见
　　呉氏【性】读礼备忘
　　二卷
　　未见
　　徐文贞公志墓曰公讳性字定甫宜兴人嘉靖乙未进士歴官尚寳司丞
　　陈氏【言】礼疑
　　未见
　　言自序曰昔仲晦朱氏以仪礼为经礼记为传而编类之幼清呉氏此类诠次犹或惜其紊乱前人礼之难言如此余何人哉敢以言礼虽然二君子崇礼经而附戴记余也缘戴记以覈礼经僣不自揆上下于三礼之异同参伍于二戴之纯驳不敢妄为纷更惟经自为经记自为记而于陈氏所注有可纷系者有可互发者取裁于程朱博采于郑孔旁研曲证救偏补遗数年以来分条属草创曰礼疑他日就绪不妨为陈氏一忠臣已尔
　　濮阳氏【涞】礼记贞义
　　佚
　　李铠曰濮阳涞字致乐广德州人嘉靖丁酉举人官南昌府通判
　　闻人氏【德润】礼记要防补
　　十六卷
　　存
　　吕本序曰余友闻人越望氏举进士列衔翰林居禁近竟以遭谗搆外补越望氏于学无所不闚而尤邃于三礼余在京师每过之则见其键关下帷以著述为事以经术自任不与俗相为依阿越望氏殁而所着礼记要防出为四方学者缮写传诵呉子昆泉学于越望氏为入室弟子虑师説之久而讹也乃命工以广其传因识其端万厯丙子十月
　　李铠曰余姚人嘉靖戊戌进士
　　汪氏【镗】礼记资记
　　十八卷
　　未见
　　李邺嗣曰汪公镗字振宗嘉靖丁未进士改庻吉士授编修迁谕德歴祭酒陞南京工部侍郎进礼部尚书兼翰林学士
　　阎氏【绳芳】礼经通防
　　佚
　　祁县志阎绳芳字世武嘉靖丁未进士
　　丘氏【橓】礼记摘训
　　十卷
　　存
　　刘应节志墓曰公讳橓字懋实别号月林夀光人嘉靖庚戌进士累官南京吏部尚书赠太子少保谥简肃所着四书礼记摘训皆精絶足以翼经而传后陆元辅曰其书本为帖括而作有金学曾刘应节两序
　　徐氏【师曾】礼记集注
　　三十卷
　　存
　　师曾自序曰今之礼记戴圣马融之所定也后儒谓仪礼为经礼记为传似矣然仪礼为周礼而作则此书盖二礼之传不独传仪礼也顾其间或出后儒之附会不免有倍戻者存读者但当阙其疑刋其谬由此书以达二礼豁如矣然非通其文义终莫能入此注疏所以不可废也郑氏而下亡虑五十余家舛譌虽多切当时有是在择之而已宋有陈可大氏集诸説之大成为世所宗厥功不细惜其取舎失衷章句错杂殊不满乎识者之意曾潜心三十余年輙不自量稍为删改参以愚得命曰集注使读者通畅大防而因以求先王象天地制礼乐之心或未必无少助也
　　黄虞稷曰徐氏集注删改陈澔集説而叅以自得多所发明
　　戈氏【九畴】礼记要防
　　十六卷
　　存
　　李铠曰雨泉戈氏九畴锦衣卫嘉靖乙未进士
　　李氏【文纉】礼记庭説
　　未见
　　黄虞稷曰文纉南安人嘉靖辛酉举人官岷府长史
　　李氏【天植】王氏【圻】古氏【之贤】礼记裒言
　　十六卷
　　存
　　郑明曰天植广德州人隆庆辛未进士圻上海人之贤梁山人俱嘉靖乙丑进士三君同官于楚又聘教谕廖自伸等诸生叶维祯等合辑此书然苐为举子塲屋揣摩计其于经义初无大发明也
　　黄氏【洪宪】读礼日抄
　　未见
　　章氏【潢】礼记劄言
　　未见
　　姚氏【舜牧】礼记疑问
　　十二卷
　　存
　　舜牧自序曰礼记自大学中庸外如礼运礼器乐记学记皆出于圣贤之口而他所载者类多繁文缛节似不可不一为删正然而制度品节之详声容音律之奥具载于斯又未可遽为删定也训诂之功乌可已哉鄱阳陈氏澔集众説以开羣防其综覈之勤亦既劳矣乃所裒集其中有大谬不然者亦混存而不削此何以解也余向读是书有疑思问而尚未悉也加以数年搜求考正凡出圣贤之口者务探其所从来以究其所归宿而出于诸儒之记述为世所必用者亦深求其义以为叅订之资其间训诂家附会穿凿纰谬其説以误传于世者必为删之正之必求其至当而后已使礼乐二书昭然为经于天下与大学中庸并垂不朽云
　　冯氏【子咸】读礼抄
　　未见
　　李澂中曰子咸字受甫临朐人万厯癸酉举人再试不第退隐冶原之上自号本轩卒友人私谥曰贞静先生
　　马氏【翰如】礼记中説
　　未见
　　黄虞稷曰翰如字抒之陈人万厯甲戌进士歴官山西按察副使
　　汪氏【应蛟】礼略
　　未见
　　邹氏【元标】礼记正义
　　六卷
　　未见
　　沈氏【一中】礼记课儿述注
　　十八卷
　　存
