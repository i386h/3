<!-- { "loadSidebar": true } -->
　　明文渊阁书目易七百六册书二百八十二册诗三百八十八册春秋一千一百四十一册礼一千四百二十九册经解二百七十四册四书八百五十册按古书着録未有不详其篇卷及撰人姓氏者故其卷帙寜详无略殷淳四部书目三十九卷毋煚古今书録四十卷王拱辰等崇文总目六十六卷陈骙中兴馆阁书目七十卷而殷践猷等羣书四録多至二百卷昔之人岂好骋其繁富哉盖以述作者之意俾论世者知其槩焉尔迨明正统六年少师杨士竒学士马愉侍讲曺鼐编定文渊阁书目有册无卷兼多不着撰人姓氏致揽者茫然自失其后蔵书之家徃徃效之虽以叶文庄之该洽而菉竹堂目都不分卷鄞县范氏天一阁目亦然惟涿州高氏百川书志连江陈氏一斋书目山隂祁氏澹生堂蔵书周藩西亭宗正聚乐堂艺文目録皆详列篇卷姓名而祁氏于类书説部文集中遇有经解悉行列出差足法也
　　万厯重编内阁书目易一十九册书五十册诗七十二册春秋七百一十九册礼一千三百二十五册孝经一十九册论语一百册孟子六十七册尔雅四十九册经解二百四十五册四书三百九十一册按宋靖康二年金人索秘书监文籍节次解发见丁特起孤臣泣血録而洪容斋随笔亦云宣和殿太清楼龙图阁所储书籍靖康荡析之余尽归于燕迨元之平金也杨中书惟中于军前次伊洛诸书载送燕都及平宋王承防构首请辇宋三馆图籍至元中又徙平阳经籍所于京师且括西江诸郡书板又遣使杭州悉取在官书籍板刻至大都明永乐闲勅翰林院凡南内所储书各取一部于时修撰陈循督舟十艘载书百椟送北京又尝命礼部尚书郑赐择通知典籍者四出购求遗书皆储之文渊阁相传雕本十三抄本十七盖不特合宋金元之所遗而滙于一且奉使者复命必纳书于库缥缃之富古未有也惟因着録者不详篇卷不着撰人故逺逊崇文中兴馆阁诸目攷唐宋元蔵书咸极其慎重献书有赉储书有库勘书有员曝书有防至明以百万卷秘书顾责之典籍一官守视其人皆赀生不知爱重而又设科専尚帖括四子书易诗第宗朱子书遵蔡氏春秋用胡氏礼主陈氏其有稍别于学官所颁者辄获罪戾以是爱博者窥大全而止不敢旁及诸家秘省所蔵土苴视之盗窃听之百年之后无完书矣迄万厯乙巳辅臣谕内阁勅房办事大理寺左寺副孙能传中书舍人张萱秦焜郭安民吴大山挍理遗籍惟地志仅存经典散失寥寥无几萱等略述作者之防较正统书目大为过之惜已残阙无足观有识者惟有抚卷浩叹而已
　　王圻续文献通考易一百七十四家书八十七家诗六十二家春秋一百二十八家礼九十六家论语五十六家孟子二十一家四书六十二家孝经一十二家经解四十三家
　　按王氏续通考本以续鄱阳马氏之书乃中间有卷帙者仅十之一二而已兼之世次之后先紊乱名字之称谓错杂典籍之篇目重复其牵率为已甚矣亡友嘉定陆元辅翼王毅然欲别撰续经籍攷一书以洗王氏之陋穷年抄撮积至数十册未经删定而殁然元明遗籍索隐抉微不少又晋江黄虞稷俞邰在明史馆分撰艺文志摭采特详二子皆功崇稽古者也
　　朱睦防授经图诸儒经解周汉而下至金元作者凡一千一百三十二人国朝三十九人经解凡一千七百九十八部二万一千七十一卷
　　按西亭王孙授经图原本所载如右钱塘龚御史翔麟未仕时刋于白门俾黄徴君虞稷増益之凡増入古今作者二百五十五人经解凡七百四十一部六千二百一十八卷
　　焦竑国史经籍志易二千二百一十八卷书一千二百四十九卷诗一千五百七十八卷春秋三千二百五十九卷三礼四千一百三十九卷孝经一百九十九卷论语一千三百七十四卷孟子四百三十九卷尔雅三百九卷羣经一千一百六十三卷四书六百五十一卷
　　按焦氏经籍志万厯中分撰明史而作故曰国史经籍志既非据见存之书而厯代史所载又重复録且考证未详方诸郑氏通志又逊之矣
　　经义考卷二百九十四
<史部,目录类,经籍之属,经义考>
　　钦定四库全书
　　经义考卷二百九十五
　　翰林院检讨朱尊撰
　　通说【一　説经上】
　　经解孔子曰入其国其教可知也其为人也温柔敦厚诗教也疏通知逺书教也广博易良乐教也洁静精微易教也恭俭庄敬礼教也属辞比事春秋教也故诗之失愚书之失诬乐之失奢易之失贼礼之失烦春秋之失乱其为人也温柔敦厚而不愚则深于诗者也疏通知逺而不诬则深于书者也广博易良而不奢则深于乐者也洁静精微而不贼则深于易者也恭俭庄敬而不烦则深于礼者也属辞比事而不乱则深于春秋者也
　　大戴礼春秋之元诗之关睢礼之冠昏易之乾坤皆慎始敬终云尔
　　论语子所雅言诗书执礼皆雅言也
　　春秋演孔图曰孔子作法五经运之天地稽之图象质于三王施之四海
　　春秋説题辞曰六经所以明君父之尊
　　管仲曰内不考孝弟外不正忠信泽其四经而诵学者是亡其身者也
　　赵衰曰诗书义之府也礼乐德之则也
　　齐太史子与曰孔子生于衰周先王典籍错乱无纪而乃论百家之遗记攷正其义祖述尧舜宪章文武删诗述书定礼理乐制作春秋赞明易道垂训后嗣以为法式何甚盛也
　　子思子曰夫子之教必始于诗书而终于礼乐杂説不与焉
　　庄周曰诗以道志书以道事礼以道行乐以道和易以道隂阳春秋以道名分
　　尸佼曰孔子云诵诗读书与古人居读诗诵书与古人谋
　　慎到曰诗往志也书往诰也春秋往事也至于易则吾心隂阳消息之理备焉
　　荀卿曰学恶乎始恶乎终曰其数则始乎诵经终乎读礼故书者政事之纪也诗者中声之所止也礼者法之大分羣类之纲纪也故学至乎礼而止矣夫是之谓道德之极礼之敬文也乐之中和也诗书之博也春秋之微也在天地之间者毕矣　又曰圣人也者道之管也天下之道管是矣百王之道一是矣故诗书礼乐之归是矣诗言是其志也书言是其事也礼言是其行也乐言是其和也春秋言是其微也又曰善为诗者不説善为易者不占善为礼者不相孔鲋曰不读诗书易春秋则不知圣人之心
　　按孔丛子此为孔子语子张之辞然实不类
　　陆贾曰天生万物以地养之圣人成之定五经明六艺鹿鸣以仁求其羣关睢以义鸣其雄春秋以仁义贬絶诗以仁义存亡乾坤以仁和合八卦以义相承书以仁叙九族君臣以义制忠礼以仁尽节乐以礼升降学之者明失之者昏背之者亡
　　韩婴曰千举万变其道不穷六经是也
　　贾谊曰书者着德之理于竹帛而陈之令人观焉以着所从事诗者志德之理而明其指令人缘之以自成易者察人之精德之理与弗循而占其吉凶春秋者守徃事之合德之理与不合而纪其成败以为来事师法礼者体德理而为之节文成人事乐者书诗易春秋礼五者之道备则合于徳矣合则讙然大乐矣
　　刘安曰五行异气而皆和六艺异科而皆道温惠柔【或作淳】良者诗之风也纯厐敦厚者书之教也清明【一作静】条逹者易之义也恭俭尊【一作揖】让者礼之为也寛裕【一作和】易者乐之化也刺讥辨议者春秋之靡也故易之失鬼乐之失淫诗之失愚书之失拘礼之失忮春秋之失訾　又曰易之失也卦书之失也敷乐之失也淫诗之失也辟礼之失也责春秋之失也刺董仲舒曰诗无逹诂易无逹防春秋无逹辞【説苑作诗无通故易无通占春秋无通义】　又曰诗书序其志礼乐纯其养易春秋明其知六学皆大而各有所长诗道志故长于质礼制节故长于文乐咏徳故长于风书着功故长于事易本天地故长于数春秋是非故长于治
　　司马迁曰易着天地隂阳四时五行故长于变礼经纪人伦故长于行书纪先王之事故长于政诗纪山川谿谷禽兽草木牝牡雌雄故长于风乐乐所以立故长于和春秋辨是非故长于治人是故礼以节人乐以发和书以道事诗以逹意易以道化春秋以道义
　　按赵防长短经注谓为司马谈之言恐误
　　夏侯胜曰学经不明不如归耕
　　匡衡曰六经者圣人所以统天地之心着善恶之归明吉凶之分通人道之正使不悖于其本性者也及论语孝经圣人言行之要宜究其意
　　翼奉曰圣人见道知王治之象以视贤者名之曰经贤者见经知人道之务则诗书易春秋礼乐是也史游曰宦学讽诗孝经论春秋尚书律令文治礼掌故砥砺身智能通逹多见闻名显絶殊异等伦积学所致非鬼神
　　王鳯曰五经圣人所制万事靡不毕载
　　扬雄曰诗书礼春秋或因或作而成于仲尼　又曰大哉天地之为万物郭五经之为众説郛书不经非书也言不经非言也　又曰説天者莫辩乎易説事者莫辩乎书説体者莫辩乎礼説志者莫辩乎诗説理者莫辩乎春秋　又曰古者之学耕且养三年通一经　又曰或问天地易而圣人法之何五经之支离曰支离葢其所以为易也已已易焉支焉离　又曰五经括矩　又曰舍五经而济乎道者末矣
　　范升曰五经之本自孔子始
　　桓谭曰经与传犹衣表里相待而成
　　牟子传曰孔子不以五经之备复作春秋孝经欲博逺术恣人意尔
　　班固曰古者以易书诗礼乐春秋为六经至秦燔书乐经亡今以易书诗礼春秋为五经　又曰孔子以圣徳遭季世知言之不用而道不行防观古今之篇籍叙书则断尧典称乐则法韶舞论诗则首周南缀周之礼因鲁春秋举十二公行事绳之以文武之道成一王法至获麟而止盖晚而好易读之韦编三絶而为之传皆因近圣之事以立先王之教仲尼既没七十子之徒防防诸侯子张居陈澹台子羽居楚子夏居西河子贡终于齐如田子方叚干木呉起禽滑之属皆受业于子夏之伦至于威宣之际孟子孙卿之列咸遵夫子之业而润色之及秦燔诗书杀术士六学从此阙矣汉兴言易自淄川田生言书自济南伏生言诗于鲁则申培公于齐则辕固生燕则韩太傅言礼则鲁高堂生言春秋于齐则胡毋生于赵则董仲舒天下学士靡然乡风矣　又曰六艺之文乐以和神仁之表也诗以正言义之用也礼以明体明者着见故无训也书以广听知之术也春秋以断事信之符也五者葢五常之道相须而备而易为之原古之学者耕且养三年而通一艺存其大体玩经文而已是故用日少而蓄徳多三十而五经立　又曰经常也有五常之道故曰五经乐仁书义礼礼易知诗信也
　　王符曰圣人之制经以遗后贤也譬犹巧倕之为规矩准绳以遗后工也
　　王充曰圣人作其经贤者造其传述作者之意采圣人之志故经须传也　又曰孔子之门讲习五经五经皆习庶几之才也　又曰鲁恭王壊孔子宅以为宫得佚尚书百篇礼三百春秋三百篇论语二十一篇　又曰王莽之时省五经章句皆为二十万博士弟子郭路夜定旧説死于烛下　又曰著作者为文儒説经者为世儒　又曰儒者説五经多失其实前儒不见本末空生虚説后儒信前师之言随旧述故滑习辞语苟名一师之学趋为师教授及时蚤仕汲汲竞进不暇精用心考实根核故虚説传而不絶实事没而不见五经并失其实　又曰夫经熟讲者要妙乃见　又曰知屋漏者在宇下知政失者在草野知经误者在诸子秦虽无道不焚诸子诸子之文具在可观读以正説
　　牟融曰珠玉少而贵凡属多而贱圣人七经而已佛遂万亿言烦而无当也
