<!-- { "loadSidebar": true } -->
　　马端临曰按春秋古经虽汉艺文志有之然夫子所修之春秋其本文世所不见而自汉以来所编古经则俱自三传中取出经文名之曰正经耳然三传所载经文多有异同则学者何所折衷如公及邾仪父盟于蔑左氏以为蔑公谷以为眛则不知夫子所书者曰蔑乎曰眛乎筑郿左氏以为郿公谷以为微则不知夫子所书曰郿乎曰微乎会于厥憖公谷以为屈银则不知夫子所书曰厥憖乎曰屈银乎若是者殆不可胜数盖不特亥豕鲁鱼之偶误其一二而已然此特名字之讹耳其事未尝背驰于大义尚无所关也至于君氏卒则以为声子鲁之夫人也尹氏卒则以为师尹周之卿士也然则夫子所书隐三年夏四月辛卯之死者竟为何人乎不宁惟是公羊谷梁于襄公二十一年皆书孔子生按春秋惟国君世子生则书之子同生是也其余虽世擅国政如季氏之徒其生亦未尝书之于册夫子万世帝王之师然其始生乃鄹邑大夫之子耳鲁史未必书也鲁史所不书而谓夫子自纪其生之年于所修之经决无是理也而左于哀公十四年获麟之后又复引经以至十六年四月书仲尼卒杜征南亦以为近诬然则春秋本文其附见于三传者不特乖异未可尽信而三子以其意增损者有之矣盖襄二十一年所书者公谷尊其师授而增书之也哀十六年所书者左氏痛其师亡而增书之也俱非春秋之本文也三子者以当时口耳所传授者各自为传又以其意之所欲增益者搀入之后世诸儒复据其见于三子之书者互有所左右而发明之而以为得圣人笔削之意于千载之上吾未之能信也
　　赵孟何曰春秋天子之事乃继天立极之事后世以褒贬赏罚为天子之事者失之
　　袁桷曰以褒贬论春秋解经者失之作史者祖之则益失其防矣
　　黄泽曰孔子删诗书正礼乐系易是述惟春秋可以言作　又曰春秋凡例本周公之遗法故韩宣子适鲁见易象与鲁春秋曰周礼尽在鲁矣吾乃今知周公之德与周之所以王此时未经夫子笔削而韩宣子乃如此称赞见得鲁之史与诸国迥不同也　又曰杜氏云凡策书皆有君命谓如诸国之事应书于策须先禀命于君然后书如此则应登策书事体甚重又书则皆在太庙如孟献子书劳于庙亦其例也据策书事体如此孔子非史官何由得见国史策文与其简牍本末考见得失而加之笔削盖当时史法错乱鲁之史官以孔子是圣人欲乘此机托之以正书法使后之作史者有所依据如此则若无君命安可修改史官若不禀之君命安敢以国史示人据夫子正乐须与太师师襄之属讨论详悉然后可为不然则所正之乐如师摰之始关雎之乱洋洋乎盈耳时君时相谓之全不闻知可乎又哀公使孺悲学士丧礼于孔子士丧礼于是乎书则其余可知也盖当时鲁君虽不能用孔子至于托圣人以正礼乐正书法则决然有之如此则春秋一经出于史官先禀命于君而后赞成其事也　又曰史记事从实而是非自见虽隐讳而是非亦终在夫子春秋多因旧史则是非亦与史同但有隐微及改旧史处始是圣人用意然亦有止用旧文而亦自有意义者大抵圣人未尝无褒贬而不至屑屑焉事事求详若后世诸儒之论也　又曰鲁史春秋有例夫子春秋无例非无例也以义为例隐而不彰也惟其隐而不彰所以三传各自为説　又曰春秋所以难看乃是失却不修春秋若有不修春秋互相比证则史官记载仲尼所以笔削者正自显然易见
　　梁寅曰六经惟春秋以书事而寓王法徃徃多微防非有所授受罕能灼知其意者
　　郑公晓曰杜氏谓获麟而作春秋范氏言作春秋而麟至杜説是也司马公言春秋文成数万张晏数之才得万八千字李氏数之更阙一千四百二十八字公谷书孔子生左氏书仲尼卒皆非春秋本文王守仁曰春秋其实皆鲁史旧文也笔者笔其旧削者削其烦也
　　陆深曰春秋比诸经尤难读简严而闳大惟其简严故立论易刻惟其闳大故诸説皆通圣人笔削之防隐矣事按左氏之的义取公谷之精此两言乃读春秋之要法
　　陆树声曰孟子曰春秋天子之事盖以春秋所载礼乐征伐大率皆天子之事而説者遂以为孔子作春秋擅二百四十二年南靣之权是以匹夫而僭天子爵赏刑罚之柄矣夫臣无有作福作威孔子尝述之书矣而乃身自犯之乎
　　郝敬曰春秋一书千古不决之疑案也非春秋可疑世儒疑之也仲尼原笔之旧史不传矣左氏摭拾遗文阙略未备可据才半耳公谷袭左而加例胡氏袭三传而加凿説春秋者几同射覆矣
　　徐三重曰春秋者万世理义是非之权衡诗书之法律也先儒以为须先识理义方可看春秋而王介甫目为断烂朝报不以列于学官其不识理义可知顾炎武曰春秋不始于隐公晋韩宣子聘鲁观书于太史氏见易象与鲁春秋曰周礼尽在鲁矣吾乃今知周公之德与周之所以王也盖必起自伯禽之封以洎于中世当周之盛朝觐会同征伐之事皆在焉故曰周礼而成之者古之良史也自隐公以下世衰道微史失其官于是孔子惧而修之自惠公以上之文无所改焉所谓述而不作者也自隐公以下则孔子以己意修之所谓作春秋也然则自惠公以上之春秋固夫子所善而从之者也惜乎其书之不存也毛竒龄曰曩时春秋纪事而已夫子之春秋则但志其名而不记其事盖志简而记烦简则书之于简谓之简书烦则书之于策谓之策书夫子修春秋第修简书而左丘明作传则取策书而修之　又曰春秋始鲁隐公竝无义例或曰以平王东迁而王室卑也夫平王东迁在鲁孝公二十七年又一年而鲁惠公立是鲁惠之立正当平王迁洛之际且在位四十六年正与平王之五十一年相表里乃舍惠公不始而反始于平王四十九年垂尽之隐公无是理也若曰春秋本据乱而作则乱不自隐始也以为王室乱邪则戎狄弑王当始孝公以为本国乱邪则伯御弑君当始懿公以为列国乱邪则晋人连弑其君当始惠公乃舍懿孝惠三公不始而始隐公何也至于公羊以隐公譲位为贤曰春秋善善长当从善始谷梁以隐成父之恶为恶曰春秋恶恶之书当从恶始则又谁得而定之盖春秋鲁史也或隐以前亡其书则不修隐以后有其书则修之尔若夫夫子作春秋之年则司马迁谓孔子厄陈蔡时作在哀六年左氏説谓孔子自卫反鲁遂作春秋则在哀十一年而公羊説则谓孔子西狩获麟得端门之命乃作春秋则又在哀十四年緫是揣摹之言不足据者若其云受端门之命则见戴宏解疑论此后世纬学不足信夫获麟作书本属不幸而反以为夫子受命之符瑞无稽之言吾不取焉
　　百国春秋
　　佚
　　墨翟曰吾见百国春秋　又曰周宣王杀其臣杜伯而不辜杜伯曰吾君杀我而不辜若以死者为无知则止矣若死而有知不出三年必使吾君知之其三年周宣王合诸侯而舍于圃田车数百乘从数千人满野日中杜伯乘白马素车朱衣冠执朱弓挟朱矢追周宣王射入车上中心拆脊殪车中伏弢而死当是之时周人从者莫不见远者莫不闻着在周之春秋燕简公杀其臣庄子仪而不辜庄子仪曰吾君杀我而不辜死人无知亦已死人有知不出三年必使吾君知之期年燕将驰祖燕之有祖当齐之社稷宋之有桑林楚之有云梦也此男女之所属而观也日中燕简公方将驰于祖涂庄子仪荷朱杖而击之殪之车上当是时燕人从者莫不见远者莫不闻着在燕之春秋宋文君鲍之时有臣曰观辜固尝从事于厉株子杖揖出与言曰观辜是何陆璧之不满度量酒醴粢盛之不浄洁也牺牲之不全肥春夏秋冬选失时岂汝为之与意鲍为之与观辜曰鲍防弱在荷襁之中鲍何与识焉官臣观辜特为之株子举揖而稾之殪之坛上当是时宋人从者莫不见远者莫不闻着在宋之春秋齐庄君之时有所谓王里国中里徼者此二子者讼三年而狱不断齐君由谦杀之恐不辜犹谦释之恐释有罪乃使之人共一羊盟齐之神社二子许诺于是泏血羊而漉其血读王里国之辞既已终矣读中里徼之辞未半也羊起而触之折其脚祧神而稾之殪之盟所当是时齐人从者莫不见远者莫不闻着在齐之春秋
　　按公羊传有不修春秋则鲁之春秋也周燕齐宋皆有春秋载在墨子合以晋乘楚梼杌郑志百国春秋之名仅存其八而已

　　经义考卷一百六十八
　　钦定四库全书
　　经义考卷一百六十九
　　翰林院检讨朱彛尊撰
　　春秋【二】
　　左丘子【明】春秋传
　　汉志三十巻
　　存
　　论语注左丘明鲁太史
　　汉书汉兴北平侯张苍及梁太傅贾谊京兆尹张敞太中大夫刘公子皆修春秋左氏传
　　严彭祖曰孔子将修春秋与左丘明乘如周观书于周史归而修春秋之经丘明为之传共为表里刘向曰左丘明授曾申申授吴起起授其子期期授楚人铎椒椒作抄撮八巻授虞卿卿作抄撮九卷授荀卿卿授张苍
　　刘歆曰左丘明好恶与圣人同亲见夫子而公谷在七十子之后传闻之与亲见其详略不同也
　　桓谭曰左氏传世后百余年鲁谷梁赤为春秋传多所遗失又齐人公羊髙縁经文作传弥离其本事矣左氏经之与传犹衣之表里相待而成经而无传使圣人闭门思之十年不能知也　又曰刘子政子骏伯玉三人尤珍重左氏下至妇女读诵
　　班固曰仲尼思存前圣之业乃称曰夏礼吾能言之杞不足徴也殷礼吾能言之宋不足徴也文献不足故也足则吾能徴之矣以鲁周公之国礼文备物史官有法故与左丘明观其史记据行事仍人道因兴以立功就败以成罚假日月以定歴数借朝聘以正礼乐有所褒讳贬损不可书见口授弟子弟子退而异言丘明恐弟子各安其意以失其眞故论本事而作传明夫子不以空言説经也
　　王充曰春秋左氏传盖出孔子壁中孝武皇帝时鲁共王壊孔子教授堂以为宫得佚春秋三十篇左氏传也公羊髙谷梁寘胡母氏皆传春秋各门异户独左氏传为近得实何以验之礼记造于孔子之堂太史公汉之通人也左氏之言与二书合公羊髙谷梁寘胡母氏不相合乂诸家去孔子远远不如近闻不如见刘子政玩弄左氏童仆妻子皆呻吟之光武皇帝之时陈元范叔上书连属条事是非左氏遂立范叔寻因罪罢元叔天下极才讲论是非有余力矣陈元言纳范叔章绌左氏得实明矣
　　贾逵曰左氏崇君父卑臣子强干弱枝劝善戒恶至明至切至直至顺
　　郑康成曰左氏善于礼
　　卢植曰丘明之传春秋博物尽变囊括古今表里人事
　　髙祐曰左氏属辞比事两致竝书可谓存史意而非全史体
　　张曜曰左氏之书备序言事恶者可以自戒善者可以庶几
　　杜预曰左丘明受经于仲尼以为经者不刋之书也故传或先经以始事或后经以终义或依经以辨理或错经以合异随义而发
　　王接曰左氏辞义赡富自是一家书不主为经发荀崧曰孔子作春秋微辞妙防义不显明时左丘明子夏造膝亲受无不精究孔子既没微言将絶于是丘明退撰所闻而为之传其书善礼多膏腴美辞张本继末以发明经意信多竒伟学者好之
　　贺循曰左氏之传史之极也文采若云月髙深若山海
　　范寗曰左氏艳而富其失也巫
　　陆德明曰孔子书六经左丘明述春秋传皆以古文又曰孔子作春秋终于获麟之一句公羊谷梁经
　　是也弟子欲记圣师之卒故采鲁史记以续夫子之经而终于孔丘卒丘明因随而作传终于哀公从此以下无复经矣
