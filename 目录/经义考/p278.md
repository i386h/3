<!-- { "loadSidebar": true } -->
　　杨维桢序曰三传有功于圣经者首推左氏以其所载先经而始事后经以终义圣人之经断也左氏之传案也欲观经之所断必求传之所纪事之本末而后是非见褒贬白也然考经者欲于寸晷之际会其事之本末不无繙阅之厌于是类编者出焉钜鹿魏生德刚初授春秋经学于应君之邵应君殁又执经于吾吾于三传有所考索必生焉是资其暇日以左氏所记本末不相贯穿者每一事各爲始终而类编之名曰春秋左氏传类编昔铎椒虞卿辈各作左氏钞撮其书盖约言之编耳未知求经统要也生之是编岂钞撮可以较小大哉予念其用功之勤俾缮写成帙传于同门之士生且求言以爲序予于春秋诸家有定是之录凡十有二卷未敢传于世也盖经有不待传而明者有因传而蔽者学者通其明袪其蔽而后圣人之经如日月之杲杲焉故协于经者虽科举小生之义在所不遗而其不协者虽三家大儒之言亦黜也生尚以予言有以定是于传家经之如日月者不患不明矣生勉之哉生勉之哉
　　陈氏【植】春秋玉钥匙
　　一卷
　　存
　　黄虞稷曰永丰人元李齐榜进士官翰林待制
　　陈氏【大伦】春秋手镜
　　佚
　　绍兴府志陈大伦字彦理诸暨人学于呉渊颖絶意仕进以教授爲业
　　鲁氏【真】春秋案断
　　佚
　　杨氏【维桢】春秋定是录【或作春秋大意】
　　未见
　　维桢自序曰栁子曰春秋如日月不可赞也然则髙自立论者皆诞也欧阳子曰春秋如日月然不爲盲者明而有物蔽之者亦不得见然则将以制盲而袪蔽则亦不能不假于词也经不待传而明者十七八因传而蔽者十五六明目者袪其蔽而通其明则其如日月者杲杲矣予怪三家既有蔽焉而诸子又于其蔽者析宗而植党争角是非不异讼牒使求经者必由传而求传者又必由诸子是非纷纷莫适所从经之杲杲者晦矣世之君子既晦于求经复于诸子求异其説是添讼于纷争之中恶物蔽目而又自投以翳者也维桢自幼习春秋不敢建一新论以立名氏谨会诸儒之説而辄自去取之爲定是录説协于经虽科举小生之义在所不遗其不协者虽三家大儒之言亦黜也吁予又何人敢以一人之见与夺千载之是非何僭日甚亦从其杲杲者决之焉耳后之君子傥以录犹未是敢改而正诸岂敢讳乎
　　左氏君子议
　　未见
　　春秋胡传补正
　　未见
　　王氏【相】春秋主意
　　十卷
　　佚
　　刘三吾表墓曰相字吾素吉水人元延祐中宋本榜进士以呉当余阙荐官国子助教寻擢翰林修撰兼国史编修官
　　鲁氏【渊】春秋节传
　　佚
　　浙江通志鲁渊字道源淳安人至正辛夘举进士爲华亭丞入明聘不起学者称岐山先生
　　蔡氏【深】春秋纂
　　十卷
　　佚
　　黄虞稷曰深字渊仲江西乐平人元徽州路学教授明初陶安荐其学以老疾辞不赴
　　张氏【失名】春秋经説
　　佚
　　张以宁序曰诗有序乎古无有也春秋有传乎古无有也曷爲无有也诗有序春秋有传则定于一矣四诗三传何其言人人若是殊乎古者诗以诵不以读以声不以文义其无序故也史记曰鲁哀公十四年西狩获麟孔子作春秋十六年壬戌孔子卒春秋者圣人晚年之书乎定哀之际多微辞游夏之徒不能赞一词当其时传宜未之有也当其时未之有则传之者后之人也春秋者圣人之心也圣人天地之心也生杀万物天地之心无心也至仁焉耳矣赏罚万世圣人之心无情也至公焉耳矣天地也圣人也惟圣人能知之能言之游夏且不能与而谓后之人若左氏若公谷氏能尽知且言之乎后之学焉者弗据经以説经顾任传而疑经噫其亦惑矣由唐宋以来能不惑乎传而尊经者啖赵孙刘欧阳发其端河南邵子徽国朱文公阐其微至我朝草庐呉文正之纂言集而大之今参政大梁张先生之经説翼而备之而后圣人之心庶其白乎且圣人之作春秋岂徒托之空言将以见诸行事拨乱世反之正耳先生难进而易退其仕也以道其言于当世一皆深明治乱之源欲爲国家建万世不拔之基君子以爲深知春秋善学孔子以宁忝以是经第有司而用世实甚迂恐终湮没而无闻也读先生之书惕然愧以思惟当弃去微官以相从毕力于羣经庶其可以附所见而或有传乎
　　陈氏【失名】春秋类编传集
　　佚
　　呉澂序曰析轮舆盖轸而求车然后有以识完车之体指栋梁桷杗而求室然后有以识全室之功车室非有假于分而求其所以爲完车全室不若是其详不可也子朱子曰析之有以极其精而不乱然后合之有以尽其大而无余噫读春秋者其亦可以是求之矣春秋化工也化工随物而赋形春秋山岳也山岳徙歩而异状持一槩之説专一曲之见恶足与论圣人作经之旨哉进贤陈君某示予所着春秋类编析经以主传分传以属经创意广例伦类粲然盖有得于子朱子之教者也春秋非有假分合于人也如是而求之庶几有以得其全耳夫属辞比事春秋教也属辞所以合比事所以析不知比事是舎轮舆盖轸而言车离栋梁桷杗而求室也知比事而不知属辞则车与室具亡矧于化工山岳乎何有陈君其有以识是乎夫极其精所以尽其大也不尽其大无以得其全体陈君其有以识是矣
　　费氏春秋归
　　佚
　　按贡师泰有题费秀才所着春秋归诗云云满青山雪满头一生辛苦着春秋抱书不向公车献遣使须烦谒者求翁子行年当富贵虞卿终老岂穷愁玉杯繁露应非旧更请先生爲挍讐今其书不复可得并名字亦无攷矣
　　亡名氏春秋通天窍
　　一卷
　　未见
　　春秋透天关
　　二卷
　　未见
　　按叶氏菉竹堂目有之









　　经义考卷一百九十七
　　钦定四库全书
　　经义考卷一百九十八
　　翰林院检讨朱彝尊撰
　　春秋【三十一】
　　赵氏【汸】春秋集传
　　十五卷
　　存
