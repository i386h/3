<!-- { "loadSidebar": true } -->
　　震自序曰孟子生于周末周室班爵禄之制己不可得而闻刘歆生于汉末乃反得今所谓周礼六官之书故后世疑信相半如张横渠则最尊敬之如胡五峰则最摈抑之至晦庵朱先生折衷其説则意周公曾立下规模而未及用近世赵汝腾按维王建国以为民极数语意周公作洛后所为然亦不可考矣惟程子谓有关睢麟趾之意然后可以行周官之法度此为于其本而言之学者明乎此则不必泥其纷纷者然窃意周官法度在尚书周官一篇而未必在此书六典尔今以先儒攷订聊笔其一二云
　　陈氏【普】周礼讲义
　　三篇
　　存
　　丘氏【葵】周礼全书【一曰周礼补亡】
　　六卷
　　存
　　葵自序曰周礼一书周公为天地立心为生民立命为万世开太平之书也后世之君臣每病于难行也何居叶水心谓周礼晚出而刘歆遽行之大坏矣蘓绰又坏矣王安石又坏矣千四百年更三大坏此后君臣病于难行然则其终不可行乎善乎真西山之言曰有周公之心然后能行周礼无周公之心而行之则悖矣周公之心何心也尧舜禹汤文武之心也以是为书故能为天地立心为生民立命爲万世开太平也歆也绰也安石也无周公之心而欲行之适所以坏之也有能洗涤三坏之腥秽而一以性命道徳起天下之公也则是书无不可行矣郑贾诸儒析名物辨制度不为无功而圣人微指终莫之睹惟洛之程氏闗中之张氏新安之朱氏其所论説不过数条独得圣经精微之蕴葢程张朱氏之学周公之学也故能得周公之心而是书实赖以明矣今圣朝新制以六经取士乃置周官于不用使天下之士习周礼者皆弃而习他经毋乃以各官之缺为不全书耶夫冬官未尝缺也杂出于五官之中汉儒考古不深逺以考工记补之至宋淳熈间临川俞廷椿始着复古编新安朱氏一见以为冬官不亡考索甚当郑贾以来皆当敛袵退三舍也嘉熈间永嘉王次防又作周官补遗由是周礼之六官始得为全书矣葵承二先生讨论之后加之叅订的知冬官错见于五官中实未尝亡而太平大典浑然无失欲刋之梓木以广其传是亦吾夫子存羊爱礼之意万一有观民风者转而上达使此经得入取士之科而周公之心得暴白于天下后世则是区区之愿也同志之士其亦思所以赞襄哉　又曰余生苦晚得俞寿翁王次防两家之説始知冬官未尝亡又参以诸家之説订定天官之属六十地官之属五十有七春官之属六十夏官之属五十有九秋官之属五十有七冬官之属五十有四于是六官始为全书　又曰唐虞建官惟百夏商官倍而周官至于三百六十今观成王时周公以公兼太宰召公以公兼宗伯蘓忿生以公兼司宼成王将崩有召太保奭芮伯彤伯毕公卫侯毛公则是六卿中召公毕公毛公亦上兼三公矣由是推之先王之制其职虽不废其官未必一一皆有举其大略如掌葛徴絺绤掌染草征染草掌荼徴荼掌炭征炭角人征齿角羽人掌毛羽每官掌一事无是事未必有是官也军司马行司马戎仆戎右有军旅则用之甸祝田仆有田猎则用之有丧纪则用夏采丧祝有盟防则用诅祝建邦国则用土方氏来逺方之民则用懐方氏先王岂能以禄食养无用之官待有事然后用哉亦临事兼摄耳故周官虽曰三百六十者亦举大数而言不必皆六十也今天官六十有三地官七十有九春官七十夏官六十有九秋官六十有六冬官全无秦火后经籍多残阙礼尤甚汉儒以考工记补冬官今据每官其属六十而天官羡三地官羡十九春官羡十夏官羡九秋官羡六计其所羡者四十七官此岂非司空之属官杂在五官乎秦火后不无阙残冬官岂得全无五官岂得有羡夫自伯禹作司空平水土以来至周官之书皆曰司空掌邦土岂得以任土地之职归之司徒职方氏形方氏山师川师邍师之属岂得归之司马大小行人之职岂得归之春官似此之类颇多俞廷椿王次皆以为冬官未尝亡错见于五官中余细考之果未尝亡也真西山赵庸齐皆以为次防之订义有先儒之所未发谓冬官未尝亡诸儒不能辨自汉以来强以考工记补之未有言其非者予今以五官之属其本文列于前以庭椿次防二先生之所删补者叅订定为六官之属书于后则周官三百六十粲然在目而冬官未尝亡信然矣
　　张萱曰清源丘葵谓周礼冬官故未尝阙汉儒考古不深以考工记补之至宋临川俞庭椿始着复古编永嘉王次防又作周官补遗葵承其意加以叅订的知周官错见于五官中悉采出以补冬官之属而考工记不録
　　按丘氏更定周礼天官之属六十太宰小宰宰夫宫正宫伯宫人内宰九嫔世妇女御内宗外宗女祝女史内司服典妇功缝人夏采内小臣阍人寺人内监膳夫庖人内饔外饔亨人甸师酒正酒人浆人凌人笾人醢人醯人盐人幂人腊人医师食医疾医疡医掌舍幕人掌次天府太府玉府内府外府司防司书职内职歳职币太史小史内史外史御史地官之属五十七大司徒小司徒乡师乡老乡大夫州长党正族师闾胥比长遂人遂师遂大夫县正鄙师酂长里宰邻长师氏保氏司谏司救调人媒氏司市质人廛人胥师贾师司虣司稽胥肆长泉府司门司关掌节闾师县师稍人土训诵训遗人旅师委人迹人廪人舍人仓人司禄司稼舂人饎人稁人掌炭掌荼掌蜃春官之属六十大宗伯小宗伯肆师郁人鬯人司尊彝司几筵典命典祀守祧职丧大司乐乐师大胥小胥大师小师瞽蒙眡了磬师钟师笙师鏄师韎师旄人籥师籥章司干鼓人舞师鞮鞻氏典庸器冯相氏保章氏大卜卜师卜人龟人菙氏占人簭人占梦眡祲大祝小祝丧祝甸祝诅祝司巫男巫女巫都宗人家宗人大行人小行人司仪行夫掌客掌讶掌交夏官之属六十大司马小司马军司马舆司马行司马都司马家司马诸子虎贲氏旅贲氏司甲司兵司戈盾缮人环人挈壶氏掌固司险掌疆司右戎右齐右道右大驭戎仆齐仆道仆田仆驭夫马质校人趣马巫马牧师廋人圉师圉人射人司士司勳怀方氏合方氏训方氏匡人撢人大仆小臣祭仆御仆仆服不氏射鸟氏罗氏掌畜节服氏小子羊人方相氏司爟候人秋官之属五十七大司宼小司宼士师乡士遂士县士方士讶士朝士司民司刑司刺司约司盟职金司厉司圜掌囚掌戮司罪蛮闽夷貉布宪禁杀戮禁暴氏野庐氏蜡氏雍氏萍氏司寤氏司烜氏条狠氏修闾氏防氏庶氏穴氏翨氏柞氏薙氏硩簇氏翦氏赤友氏蝈氏壸涿氏庭氏衘枚氏伊耆氏象胥掌察掌货贿朝大夫都则都士家士冬官补亡五十四大司空小司空载师封人量人均人土均草人稻人山虞林衡川衡泽虞丱人角人羽人掌葛掌染艸囿人场人牧人牛人充人兽人人鼈人鸡人犬人兽医司裘掌皮司服典丝典枲染人弁师追师屦人典瑞典同巾车典路车仆司常司弓矢稁人冡人墓大夫职方氏土方氏形方氏山师川师邍师葢合前俞寿翁王次防两家之説而损益之
　　胡氏【一桂】古周礼补正
　　一百卷
　　佚
　　王瓒温州府志胡一桂字徳夫永嘉人咸淳庚午领乡荐研究姬公经国制度叅订互考六官错简一旦贯通遂成补正古周礼一百卷林干之为之序学者称人斋先生
　　王氏【失名】周礼详説
　　未见
　　王与之曰未详其名建阳刋行王状元详説
　　亡名氏周礼类例义断
　　宋志二卷
　　未见
　　周礼图説
　　佚
　　王与之曰图説未详谁氏所编得自闽中大槩用三礼图礼象图或立新説攷证最明
　　礼库
　　未见
　　王与之曰礼库未详何氏
　　周礼集説
　　十二卷
　　阙
　　陈友仁序曰周官六典周公经制之书也画井田立封建大而军国调度礼乐刑赏微而服御饮食医卜工艺毫介纤悉靡不备载六官之属各从其长其要则统于天官大纲小目截然有纪万世有国者之龟镜也周家太平气象不可复见愚于此书窃有志焉然而诸儒训释甲是乙非无所折衷学者病之余友云山沈则正谓余曰近得集説于霅手泽尚新编节条理与东莱诗记东斋书传相类其博雅君子之所为与名氏则未闻也取而阅之如得古罍洗把玩不忍释癸未秋与长乐髙君载酒往请焉则正乐善人也俞其请且止宿乃曰风雨潇潇子之志固善矣时异事殊礼经焉用折皇华未必不贻笑于时人也余复之曰执此以往固非所望居家读之是亦志文中之所志也于是防以归训诂未详者益以贾氏王氏之疏説辨析未明者则附以前辈诸老之论议书成非特以广其传亦余之夙志也姑叙梗槩于卷末黄虞稷曰周礼集説不知何人所辑元吴兴陈友仁得之于沈则正因传之内地官二卷亡明闗中刘储秀补注以行
　　杨氏【云翼】周礼辨
　　一篇
　　未见
　　金史杨云翼字之美家平定之乐平县登明昌五年进士第一拜翰林学士礼部尚书卒諡文献
　　呉氏【澂】周礼考注
　　十五卷
　　存
　　澂自述曰周公相成王建六官分六职礼乐政事粲然大备即其设位言之则曰周官即其制作言之则曰周礼周衰诸侯恶其害已灭去其籍秦孝公用商鞅政与周官背驰始皇又恶而焚之至汉河间献王好古学购得周官五篇武帝求遗书得之藏于秘府哀帝时刘歆校理秘书始着于録畧然冬官久亡以考工记补之考工记乃前世能识古制者所作先儒皆以为非惟刘歆独识之而五官亦错杂传至于今莫敢是正澄何自而考之乎本之尚书以考之也周官一篇成王董正治官之全书也执此以考周礼之六官则不全者可坐而判也夫冡宰掌邦治统百官均四海执此以考天官之文则其所载非綂百官均四海之事可以知其非冡宰之职也司徒掌邦敎敷五典扰兆民执此以考地官之文则其所载非敷五典扰兆民之事可以知其非司徒之职也宗伯掌邦礼治神人和上下司马掌邦政统六师平邦国执此以考春夏二官则凡掌邦礼邦政者皆其职也舍此则非其职也司宼掌邦禁诘奸慝刑暴乱司空掌邦土居四民时地利执此以考秋冬二官则凡掌邦禁邦土者皆其职也舍此则非其职焉是故天官之文有杂在他官者如内史司士之类是也亦有他官之文杂在天官者如甸师世妇之类是也地官之文有杂在他官者如大司乐诸子之类是也亦有他官之文杂在地官者如闾师柞氏之类是也春官之文有杂在他官者如封人大小行人之类是也亦有他官之文杂在春官者如御史大小胥之类是也夏官之文有杂在他官者如衔枚氏司之类是也亦有他官之文杂在夏官者如职方氏弁师之类是也至如掌察之类吾知其非秋官之文县师防人之类吾知其为冬官之文縁文寻意以考之叅诸经籍以证之何疑之有此欧蘓氏之所未悉也可不着之
　　按艸庐吴氏诸经皆有纂言惟诗及周礼未就周礼则其孙当补之今世所传三礼攷注非公书也江西书坊专刋周礼考注十五卷以行吴兴闵氏复为镂版葢晏壁所为也
　　周礼经传
　　十卷
　　存
　　按艸庐吴氏著书不闻有周礼经传康熙丁丑五月之望西吴书贾以抄本求售纸墨甚旧题曰吴澄着中间多有改削又有黏签其议论序次均不同于考注疑是其孙伯尚之书然无先公字様但有闻之师曰之文不审为谁所撰姑附于此
　　汤氏【弥昌】周礼讲义
　　佚
　　卢熊曰弥昌字师言号碧山咸淳丁卯进士由昆山教谕歴瑞安州判官
　　何氏【梦中】等周礼义
　　一卷
　　佚
　　王圻曰周礼义一卷元东阳内舍生何梦中与弟参知政事梦然所作五世孙观光装池成卷宋潜溪题而藏之
