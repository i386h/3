<!-- { "loadSidebar": true } -->
　　郑瑗曰扬子云拟论语作法言其言曰圣人之经不可使易知其意以为圣经亦只是欲使人难知尔殊不知圣经明白易简初岂有意为艰深之辞哉论语无意为文而自粲然成文乃法言故为艰险至不可属读自识者观之不独太可覆瓿矣
　　侯氏【芭】法言注
　　七录六卷
　　佚
　　宋氏【衷】法言注
　　隋志十三卷
　　存
　　李氏【轨】法言解
　　隋志一卷
　　存
　　陈振孙曰李轨注本歴景祐嘉祐治平三降诏更监学馆阁两制挍定然后板行与建宁四注本不同
　　辛氏【德源】法言注
　　二十三卷
　　佚
　　柳氏【宗元】扬子新注
　　五条
　　存
　　蒋之翘曰法言东晋李轨已为之注甚畧子厚删定虽增释一二而亦不能尽补其亡误故宋咸云中有义易决者反疏之理尚秘者则虚焉阙文者弗能正譌字者乃无辨至于言不诂而事不属议失旨而举失类则其言无足取也
　　宋氏【咸】扬子法言广注
　　十卷
　　存
　　咸序曰太仪之体浑沦无穷者也非夫周服诸家之论则度舎之纪兹或罔焉欲明纬象不可得也羣经之文支离寡要者也非夫孔传众氏之解则章趣之会无乃隐焉欲辨纲常不可得也故先儒于圣人之书所以亹亹而为己任者盖此尔惟西京博士毛苌传诗颇号太畧郑康成大惧夫泯之弗行思觉于后故增之笺言而三百廓如也自凤德云衰诸子继作亚圣之譔独扬孟而已七篇有赵台卿为之题颇详真经有范叔明为之解甚悉惟法言者盖时有请问子云用圣人之法以应答之也凡有十三篇东晋李轨虽为之注然愈畧于毛公之为唐栁宗元删定虽释二三而不能尽补其亡误故中有义易决者反疏之理尚秘者则虚焉阙文者弗能正譌字者乃无辨至于言不诂而事不属议失旨而举失类己什其手是使扬氏之意尚有所晦弟子不能无犹豫也故康成之志咸敢窃而取焉凡禆其阙纠其失五百余条且署咸曰以别旧贯观夫诗书小序并冠诸篇之前盖所以见作者之意也法言每篇之序皆子云亲旨反列于卷末甚非圣贤之法今升之于章首取合经义第次之由随篇具析其有艰字音切来理尽谱于后仍条其旧以为十卷虽不能广翼贤业庶充巾笥为贻谋之具云景祐三年二月　又进表曰臣闻鲁堂诸子皆宗圣以宣猷汉室羣儒多著书而显氏矧遘防昌之旦敢忘释诂之勤愿尘典学之明庶补传疑之阙臣诚惶诚恐顿首顿首臣窃以前圣既没微言即沦竝行者非先王之流横议者皆处士之辈儒纲尽弛民极都棼惟邹国孟轲兰陵荀况下及刘世复生扬雄咸能著书更相树道辟王基于絶代振天爵于羣伦若赵岐之释孟篇如杨倞之笺荀旨大决宧奥靡留洞疑惟彼法言准夫论语文髙而絶意秘而渊虽李郁亭解之于前栁宗元裁之于后然多疏畧犹或误遗凡坦然易别之条则五行俱下而诠释洎卓尔难明之意则一辞不措而阙亡遂使十三篇之旨趣未融数百年之驾説犹昧唐陆德明云注既释经经由注显若读注不晓则经义难明诚此之谓也臣爰自効官未尝废学因念子云之业盖绍仲尼之纲比缘从政之余辄恣讨论之究增加剖理庶所详明然圣人之门诚难言而是戒况愚夫之虑或有得而可收恭惟景祐体天法道钦文聪武圣神孝德皇帝陛下道冠先天业恢长世若唐虞之稽古监商周而右文虽秘藏之多俾加于采正在小説之异罔忽于弃遗臣是敢前冐邦刑仰干天听终篇称善傥垂衡石之观以文化成愿广鸿都之教臣所重广注扬子法言一十卷谨缮写成三策随表昧死诣东上閤门投进以闻臣黩犯宸严无任屏营激切之至臣诚惶诚恐顿首顿首谨言景祐四年十月十六日给事郎守秘书著作佐郎
　　陈振孙曰法言十三篇篇各有序本在卷末如班固叙传今本分冠篇首自宋咸始
　　司马氏【光】集注扬子
　　十卷
　　存
　　晁公武曰温公集晋李轨唐栁宗元国朝宋咸呉秘注公自言少好此书歴年已多今辄采诸家所长附以己意名集注李祠部注本及音义最为精详宋呉亦据李本而文多异同今参以汉书取其通者以为定本先审其音乃解其义云
　　刘氏【绛】扬子大义
　　一卷
　　佚
　　徐氏【君平】扬子义
　　佚
　　张氏【敷】扬子法言义
　　十三卷
　　佚
　　赵氏【秉文】法言微旨
　　佚
　　秉文自序曰扬子圣人之徒与其法言太汉二百年之书也汉兴贾谊明申韩司马迁好黄老董仲舒溺灾异刘向铸黄金独扬子得其正传非诸子流也予既整辑太旧闻法言有宋衷注亡之今世传四注栁李二注十释一二宋呉二注颇有抵牾其十二注中数家大抵祖临川王氏无甚发明又多诋忤而不中其失独温公集解徧采诸本微辨四家之得失断以己意十得七八矣其终篇详辨扬子得圣人之行藏为得其正实百世之通论也故今断以集解为定然法言之作虽拟论语不同门人问答先后无次乃扬子自着之书也不应辞意不相连属其命名自序思过半矣或先义而后问或后答以终义或离章以发微或终篇以明数旁钩远引微显志晦川属脉贯会归正道今所谓分章微旨者非敢有异于先儒也但使一篇之义自相连属穿凿之罪予何敢逃万一有得微旨于言辞之表者或有助于发机云经义考卷二百七十八
　　钦定四库全书
　　经义考卷二百七十九
　　翰林院检讨朱彝尊撰
　　拟经【十二】
　　王氏【通】中説
　　唐志五卷【或作十卷】
　　存
　　李翊曰理有是者而辞章不能工王氏中説是也阮逸序曰周公圣人之治者也后王不能举则仲尼述之而周公之道明仲尼圣人之备者也后儒不能达则孟轲尊之而仲尼之道明文中子圣人之修者也孟轲之徒欤非诸子流矣盖万章公孙丑不能极师之奥尽录其言故孟氏章句畧而多阙房杜诸公不能臻师之美大宣其教故王氏续经抑而不振中説者子之门人对问之书也薛收姚义集而明之唐太宗正观初精修治具文经武畧髙出近古若房杜李魏二温王陈辈迭为将相实永三百年之业斯门人之功过半矣正观二年御史大夫杜淹始序中説及文中子世家未及进用为长孙无忌所抑而淹寻卒故王氏经书散在诸孤之家代莫得闻焉二十三年太宗没子之门人尽矣惟福畤兄弟传授中説于仲父凝始为十篇今世所传本文多残阙误以杜淹所撰世家为中説之序又福畤于仲父凝得关子明传凝因言关氏卜筮之验且记房魏与太宗论道之美亦非中説后序也盖同藏缃帙卷目相乱遂误为序焉逸家藏古编尤得精备亦列十篇实无二序以意详测文中子世家乃杜淹授与尚书陈叔达编诸隋书而亡矣关子明事具于裴晞先贤传今亦无存故王氏诸孤痛其将坠也因附于中説两间且曰同志沦殂帝阍悠邈文中子之教郁而不行吁可悲矣此有以知杜淹见抑而续经不传诸王自悲而遗事必录后人责房魏不能扬师之道亦有由焉夫道之深者固当年不能穷功之远者必异代而后显方当圣时人文复古则周孔至治大备得以隆之昔荀卿扬雄二书尚有韩愈栁宗元删定李轨杨倞注释况文中子非茍扬比也因为引注以翼斯文夫前圣为后圣之备古文乃今文之修未有离圣而异驱捐古而近习而能格于治者也皇宋御天下尊儒尚文道大淳矣修王削霸政无杂矣抑又跨唐之盛而使文中之徒遇焉彼韩愈氏力排异端儒之功者也故称孟子能拒杨墨而功不在禹下孟轲氏儒之道者也故称顔回能与禹稷同道愈不称文中子其先功而后道欤犹文中子不称孟轲道存而功在其中矣唐末司空图嗟功废道衰乃明文中子圣矣五季经乱逮乎削平则栁仲涂宗之于前孙汉公广之于后皆云圣人也然未及盛行其教噫知天之髙必辨其所以髙也子之道其天乎天道则简而功宻矣门人对问如日星丽焉虽环周万变不出乎天中令推策揆影庶髣髴其端乎大哉中之为义在易为二五在春秋为权衡在书为皇极在礼为中庸谓乎无形非中也谓乎有象非中也上不荡乎虚无下不局于器用惟变所适惟义所在此中之大畧也中説者如是而已李靖问圣人之道子曰无所由亦不至于彼又问彼之説曰彼道之方也必也无至乎魏征问圣人忧疑子曰天下皆忧疑吾独不忧疑乎退谓董常曰乐天知命吾何忧穷理尽性吾何疑举是深趣可以类知焉或有执文昧理以模范论语为病此皮肤之见非心解也逸才微志勤曷究其极中存疑阙庸俟后贤仍其旧篇分为十卷
　　宋咸曰文中子乃后人所假托实无其人
　　李觏曰文中子之言圣人之徒也而传之者非其人吾观中説谓所传者奸诈无礼之人也世诮房魏辈不称师顾诸公何如人也窃人之财犹谓之盗学焉而不知所由来固小人矣然其佐唐命基太平行事灼见非小人也非小人而不称师未尝以为师也明矣隋书魏公所述常人或得一传而无王通云者岂躬为弟子而忽忘如是乎或谓以长孙无忌怒故夫魏公引义谏诤不为天子屈岂惮一无忌而削其师哉盖文中子教授河汾间迹未甚显没后门人欲尊宠之故扳太宗时公卿以欺后世耳惧其语之泄乃溢辞以求媚孔子之时周王鲁公非有遗也至修春秋尊京师别内外恋恋不能已江都弑炀帝而文中子曰天其或者将启尧舜之道吾不与焉命也其如君臣之礼何孔子于孟防子季康子称对称名杨素苏夔李德林隋之大臣且非弟子而谓之请见又名之其如上下之礼何吾故谓传者奸诈无礼之人也郑獬曰中説李德林请见援琴鼔荡之什又问礼于关子明是二者其妄不疑
　　晁公武曰右隋王通之门人共集其师之语为是书通行事于史无考独隋唐通录称其有秽行为史臣所削今观中説其迹往往僭圣人摸拟窜窃有深可怪笑者独贞观时诸将相若房杜李魏二温王陈皆其门人予尝以此为疑及见李德林关朗薛道衡事然后知其皆妄也通生于开皇四年而德林卒以十一年通适八岁固未有门人通仁寿四年尝一到长安时德林卒已九载矣其书乃有子在长安德林请见归援琴鼔荡之什门人皆沾襟关朗在太和中见魏孝文自太和丁巳至通生之年甲辰盖一百七年矣而其书有问礼于关子明隋书薛道衡传称道衡仁寿中出为襄州总管至炀帝即位召还本纪仁寿二年九月襄州总管周揺卒道衡之出当在此年矣通仁寿四年始到长安是年髙祖崩盖仁寿末也又隋书称道衡子収初生即出继族父儒养于儒宅至于长成不识本生其书有内史薛公见子于长安语子收曰汝往事之用此三事推焉则以房杜辈为门人抑又可知已
