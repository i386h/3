<!-- { "loadSidebar": true } -->
　　按孔安国书序昭明文选録之世皆笃信惟朱子谓其不类西汉文字疑后人所托而鲁斋王氏仁山金氏亦疑之攷之汉书司马迁尝从安国问故迁葢与都尉朝同受书于安国者也然迁述孔子世家称安国为今皇帝博士至临淮太守早卒自序则云予述黄帝以来至太初而讫是安国之卒本在太初以前若巫蛊事发乃征和二年距安国之殁当已乆矣班固叙艺文志于古文尚书云遭巫蛊事未列于学官乃史氏追述古文所以不列学官之故尔而伪作安国序者乃云防国有巫蛊事经籍道息竟出自安国口中不亦刺谬甚乎或曰刘歆遗书让太常博士其文载于汉书文选称古文书十六篇天汉之后孔安国献之此不足信耶曰荀悦汉纪于孝成帝三年备述刘向典校经传考集异同于古文尚书论语孝经云武帝时孔安国家献之防巫蛊事未列于学官则知安国已逝而其家献之汉书文选锓本流传脱去家字尔按其本末安国书序之伪不待攻而自破矣或曰史记虽云讫于太初然自序又云论次其文七年而遭李陵之祸实天汉三年也故荀悦汉纪亦云司马迁据左氏春秋国语采世家战国策逮楚汉春秋接其后事迄于天汉【汉书或作大汉】今于李广传附载陵事于大宛传载李广利事又如卫将军骠骑列传载公孙贺公孙敖韩説赵破奴皆直书巫蛊狱多系征和年事安见孔安国不卒于天汉之后乎曰家语附録安国传称安国受书于伏生生故秦博士至文帝时年已九十安国从而问业最幼年已十五六矣司马迁谓安国早卒家语后序称安国年六十卒于家今就文帝末年安国年十五计之则其卒当在元鼎间若天汉之后改元太始安国年已七十二迨征和二年巫蛊事发安国年七十有七矣尚得谓之早卒乎当依汉纪増家字为是又按论语虽有周亲不如仁人孔氏注云亲而不贤不忠则诛之管蔡是也仁人谓箕子防子来则用之于尚书传则云纣至亲虽多不如周家之少仁人一人而两处説经互异又论语予小子履一节云此伐桀告天之文墨子引汤誓若此亦与书传相戾此一疑也又按司马迁殷本纪云纣淫乱不止防子数谏不聴与太师少师谋遂去比干曰为人臣者不得不以死争乃强諌纣剖比干心箕子惧乃佯狂为奴纣又囚之殷之太师少师乃持其祭噐奔周周本纪云纣杀比干囚箕子太师疵少师强抱其乐器奔周宋世家云防子数諌纣弗聴欲死之及去末能自决乃问于太师少师箕子被发佯狂为奴比干諌纣剖其心太师少师乃劝防子去遂行则今文尚书防子篇所云父师少师者自有其人迁受书于安国其説必本于安国也乃今安国传云父师太师三公箕子也少师孤卿比干也夫三仁皆殷王子父师若系箕子殷人尚质其语兄之子必呼其名惟出于疵之口故称防子曰王子也班氏古今人表亦书太师疵少师强姓名流传有自梅赜昩史公説书本于安国不加质验而巧为之辞伪托之迹毕露矣
　　又按安国书传于贿肃慎之命注云东海驹骊扶余馯貊之属武王克商皆通道焉攷周书王防篇北有稷慎东则濊良而已此时未必即有驹骊扶余之名且驹骊主朱防以汉元帝建昭二年始建国号载东国史畧安国承诏作书传时恐驹骊扶余之称尚未通于上国况武王克商之日乎此又一疑也又按古文之存于今者惟岣嵝禹碑竒古难识余如坛山石岐阳猎碣皆与大小篆不甚相逺窃意孔子雅言者书当时诵习授受未必用蝌蚪之文何独孔壁所藏书与论语孝经悉蝌蚪文字安国书序作伪者借此欺人鲁斋王氏疑之当矣
　　又按西汉之古文孔安国家献之未列于学官者也东汉之古文杜林得之西州贾逵卫宏马融郑康成辈为之作训传注解者也当时止有杜林漆书若孔氏増多之书终汉之世下及魏西晋莫有见之者故赵岐注孟子髙诱注吕览杜预释左传凡孔氏増多篇内文皆曰逸书惟许氏説文序者谓其易称孟氏书孔氏诗毛氏夫以贾卫马郑诸大儒均未之见许氏何由独得之今考説文中所引尚书字句异者如格于上下格作假宅嵎夷嵎作堣平秩东作秩作豑鸟兽氄毛作防髦朞三百有六旬朞作稘帝曰畴咨畴作共工方鸠僝功作防逑孱功鸠又作救有能俾又作防防肆类于上帝肆作窜三苖窜作防暨臯陶作臮咎繇五品不逊作愻教胄子胄作育刚而塞塞作防濬畎浍濬作藻火粉米藻作璪粉作黺挞以记之挞作迟无若丹朱傲朱作絑傲作奡朋淫于家朋作堋元首丛脞哉脞作睉随山刋木刋作栞厥草惟繇作蘨草木渐包作蔪苞瑶琨篠簜篠作筱惟箘簵楛作簬又作辂枯天用勦絶其命剿作劋若颠木之有由蘖作防蘖又作枿王播告之播作譒今汝聒聒作懖懖予亦拙谋拙作炪西伯既戡黎戡作戡黎作大命不摰摰作予颠隮隮作跻我兴受其败作防朂哉夫子朂作勖尚桓柦作狟狟篚厥黄作实黄于匪彛伦攸斁作无有作好好作妞七稽疑稽作卟庶草繁庑作无王有疾弗豫作不悆我之弗辟作不哉生魄作霸罔弗憝作罔不憝上有凡民字同孟子句尽执拘作抲至于属妇属作媰惟其涂丹雘涂作丕能諴于小民丕作不乃惟孺子颁作惟兹四人昭武王惟冒作亦惟有夏之民叨懫夏字下有氏字懫作常伯常任伯作其在受德暋作忞尔尚不忌于凶徳忌作諅灼见三有俊心灼作焯勿以憸人憸作譣用劢相我国家作邦家陈寳作棠一人冕执鋭作鈗三咤作防劓刵椓黥作刖劓黥惟貌有稽貌作緢报以庶尤作訧扞我于艰扞作峙乃糗粮作歭乃糇粻截截善谝言作断断猗作防防邦之杌陧杌作阢凡此所引皆在伏生口传二十八篇使许氏果得见孔氏古文则于増多篇内亦必及之矣至于若药不眄一句虽属説命之文殆因孟子所引而及之尔又如圛圛升云半有半无洪水浩浩在夏后之诇师乃搯来就惎惎宫中之冗食豲有爪而不敢以撅以相陵懱祖甲返孜孜无怠戋戋巧言我有于西则孔氏传亦无之又以防子为周书洪范为商书不知许氏何所本也
　　又按许氏説文序云易称孟氏书孔氏诗毛氏似乎见孔氏古文者然其撰五经异义恒取诸家之説折衷之其于舜典禋于六宗一云六宗者上不谓天下不谓地旁不谓四方居中恍惚助隂阳变化此欧阳生大小夏侯氏説也一云古尚书説六宗者谓天宗三地宗三天宗日月北辰也地宗岱山河海也日月为隂阳宗北辰为星宗岱山为山宗河海为水宗所谓古尚书説者贾逵之説也使叔重学孔氏书则四时寒署日月星水旱之义亦必举之矣乃仅述欧阳夏侯贾氏之説则叔重实未见孔氏古文也谯允南五经然否论援古文书説以证成王冠期攷今孔传无之则允南亦未见孔氏古文也正义谓王肃注书始似窃见孔传故注乱其纪纲为夏太康时然攷陆氏尚书释文所引王注不一并无及于増多篇内只字则子邕亦未见孔氏古文也正义又引晋书皇甫谧从姑子外弟梁柳得古文尚书故作帝王世纪往往载孔传五十八篇之书夫士安既得五十八篇之书而笃信之宜于帝王世纪均用其説乃孔传谓尧年十六即位七十载求禅试舜三载自正月上日至尧崩二十八载尧死寿一百一十七歳而世纪则云尧年百一十八歳孔传谓舜三十始见试用歴试二年摄位二十八年即位五十年升道南方巡守死于苍梧之野而葬焉寿百一十二歳而世纪则云舜年八十一即真八十三而荐禹九十五而使禹摄政摄五年有苖氏叛南征崩于鸣条年百歳孔传释文命谓外布文德教命而世纪则云足文履已故名文命字髙密孔传释伯禹谓禹代鲧为崇伯而世纪则云尧封为夏伯故谓之伯禹孔传释吕刑吕侯为天子司冦而世纪则云吕侯为相所述与孔传多不同窃疑士安亦未必真见孔氏古文也正义又云古文尚书郑冲所授冲在髙贵乡公时业拜司空髙贵乡公讲尚书冲执经亲授与郑小同俱被赐使得孔氏増多之书何难经进其后官至太傅禄比郡公几杖安车备极荣遇其与孔邕曹羲荀顗何晏共集论语训注则奏之于朝何独孔书止以授苏愉秘而不进又论语解虽列何晏之名冲实主之若孔书既得则或谓孔子章引书即应证以君陈之句不当复用包咸之説谓孝乎惟孝美大孝之辞矣窃疑冲亦未必真见孔氏古文也
　　尚书音
　　七録一卷
　　佚
　　陆德明曰为尚书音者四人孔安国郑康成李轨徐邈案汉人不作音后人所托
　　欧阳氏【地余】等尚书议奏
　　汉志四十二篇

　　汉书注宣帝时石渠论
　　王应麟曰论石渠者欧阳地余林尊周堪张山拊假仓
　　牟氏【卿】尚书章句
　　佚
　　汉书周堪字少卿与孔霸俱事大夏侯胜堪论于石渠经为最髙堪授牟卿及长安许商长伯牟卿为博士霸传子光亦事牟卿由是大夏侯有孔许之学后汉书牟氏章句浮辞繁多有四十五万余言张奂减为九万言
　　后汉书注年卿受书于周堪为博士故有牟氏章句
　　秦氏【恭】尚书説
　　佚
　　汉书张山拊长宾平陵人事小夏侯建为博士论石渠授同县李寻郑寛中少君山阳张无故子儒信都秦恭延君陈留假仓子骄无故善修章句守小夏侯説文恭増师法至百万言由是小夏侯有郑张秦假李氏之学寛中授东郡赵无故授沛唐尊恭授鲁冯宾
　　柦谭曰秦延君能説尧典篇目两字之説至十余万言但説曰若稽古三万言






　　经义考卷七十六
　　钦定四库全书
　　经义考卷七十七
　　翰林院检讨朱彛尊撰
　　书【六】
　　桓君【荣】大小太常章句
　　佚
　　后汉书桓荣字春卿沛郡龙亢人少学长安习欧阳尚书事博士九江朱普卒荣奔丧九江负土成坟因留教授莽败天下乱荣抱其经书与弟子逃匿山谷虽常饥困而讲论不辍后复客授江淮间建武十九年年六十余始辟大司徒府时显宗始立为皇太子擢荣弟子豫章何汤为虎贲中郎将以尚书授太子世祖从容问汤本师为谁对曰沛国桓荣帝即召荣令说尚书甚善之拜议郎显宗即位尊以师礼亲自执业永平二年三雍成拜为五更封闗内侯子郁字仲恩传父业以尚书教授门徒常数百人永平十五年入授皇太子经父子给事禁省永元四年为太常初荣受朱普学章句四十万言浮辞繁长多过其实及荣入授显宗减为二十三万言郁复删省定成十二万言由是有桓君大小太常章句　又曰灵帝当受学诏太傅三公选通尚书桓君章句宿有重名者三公举杨赐乃侍讲于华光殿中　又曰中兴北海牟融习大夏侯尚书东海王良习小夏侯尚书沛国桓荣习欧阳尚书荣世习相传授东京最盛
　　牟氏【长】尚书章句
　　佚
　　后汉书牟长字君髙乐安临济人少习欧阳尚书不仕王莽建武二年拜博士迁河内太守诸生讲学者常千余人着録前后万人着尚书章句皆本之欧阳氏俗号为牟氏章句
　　周氏【防】尚书杂记
　　三十二篇
　　佚
　　后汉书周防字伟公汝南汝阳人师事徐州刺史葢豫受古文尚书建武时以明经举孝廉拜郎中撰尚书杂记三十二篇四十万言太尉张禹荐补博士稍迁陈留太守
　　杜氏【林】漆书古文尚书
　　一卷
　　佚
