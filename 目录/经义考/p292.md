<!-- { "loadSidebar": true } -->
　　陈氏【士芳】春秋四传通辞
　　十二卷
　　存








　　经义考卷二百六
　　钦定四库全书
　　经义考卷二百七
　　翰林院检讨朱彝尊撰
　　春秋【四十】
　　王氏【道焜】等春秋杜林合注
　　五十卷
　　存
　　陆元辅曰道焜杭人中天啓辛酉乡试与里人赵如源濬之共辑此书
　　陈氏【肇曾】春秋四传辨疑
　　未见
　　林伟曰陈肇曾字昌箕福州人天啓辛酉举人官礼部司务辨疑一书曹学佺序之
　　华氏【允诚】春秋説
　　未见
　　严绳孙曰先生字汝立天啓壬戌进士除工部都水司主事见邹元标辈以讲学去位遂拂衣归久之补工部营膳司主事进兵部职方员外郎劾大学士温体仁吏部尚书闵洪学寻乞终养归里
　　张光家曰先生説春秋义多主公羊传
　　倪氏【元璐】春秋鞠説
　　未见
　　黄氏【道周】春秋表正
　　未见
　　春秋撰
　　一卷
　　存
　　邓氏【来鸾】春秋实录
　　十二卷
　　存
　　刘芳喆曰来鸾字绣青宜黄人天啓壬戌进士武昌知府其书呉兴沈演序之
　　林氏【昌】春秋易义
　　十二卷
　　未见
　　黄虞稷曰晋江人天啓壬戌进士官吏部郎中
　　张氏【国经】春秋比事
　　七卷
　　未见
　　黄虞稷曰漳浦人天啓壬戌进士四川布政司参政
　　黎氏【遂球】春秋兵法
　　未见
　　遂球自序曰兵事着于黄帝不可得而考矣世之传者不过与阴阳时日之书等予无取焉其可稽据者则无如春秋予少即受左氏于先髙士然其时海内平治不过以爲词令之式廿年来四方多事予以书生遨游诸公间羽檄飞至间辄以意谈兵时多竒中然不敢自信爲能也防以省母从呉归粤舟中无事因取左氏诸兵事别爲端委手自写记时以己意附于其末适友人有以书籍见质者始知昔人久已有是编予甚自笑其劳然颇觉其泛引无当则又不容自废以精切而明着盖无如予本也
　　张氏【溥】春秋三书
　　三十一卷
　　存【阙】
　　张采序曰三书者我友张子读春秋所作也曷云三书一曰列国论是则张子分之以明经一曰诸传断是则张子合之以明经一曰书法解是则张子分合一致以明经此三书者左右往贤纲领来训使天假之年尅期可竟不幸短折张子于经没身已矣今就所属稾列国论已完传断中缺文公复缺襄公以下其僖公间缺十余年书法解爲目多端而仅成一则窃谓以此行世亦可羽翼经传而贾人不知强予续之复不自量辄许其请但病中多废不克即竟因先完僖公出正同志其他所缺亦小有条绪随容续布嗟夫朋友一伦于今凉薄两人相期二十余年颇着海内未了后补岂止文章正不欲漫计工拙殊观生死云尔
　　呉氏【希哲】春秋明微
　　未见
　　罗喻义序曰淳安睿卿呉公世授春秋起家成进士以治行第一擢居掖垣天子知其能特命督赋江南暇手一编据案呻吟援笔涂乙若唐人所谓兔园册者则其所着春秋明微也给谏承借家学专精覃思于是经注疏集解以及宿儒讲论经生经义穷其指归疏其芜秽穷年尽岁彚爲是书昔者汉世治春秋用以折大狱断国论董仲舒作春秋决事比朝廷有大议使使者就其家问之其对皆有明法何休以春秋驳汉事服防又以左传驳何休所驳汉事六十条故曰属辞比事春秋教也胡文定生当南渡之时惩荆舒之新学闵靖康之遗祸敷陈进御拳拳以大义摩切人主今春秋取士断以文定爲准士子射策决科朝而释褐日中而弃之矣给谏于是经童而习之进取不忘其初箧衍纵横朱墨狼藉诚欲使天下学者通经学古以董子胡氏爲的也给谏之意远矣刘芳喆曰希哲字睿卿淳安人崇祯辛未进士除惠州府推官擢刑科给事中
　　孙氏【承泽】春秋程传补
　　十二卷
　　存
　　呉氏【主一】春秋定衡
　　未见
　　金华府新志呉主一字协一义乌人崇祯癸酉举人署防稽教谕着春秋定衡
　　堵氏【锡】春秋泽书
　　未见
　　陆元辅曰牧游先生籍本无锡家于宜兴中崇祯丁丑进士授南京户部主事陞长沙知府
　　夏氏【允彝】春秋四传合论
　　佚
　　余氏【光】弟【飏】春秋存俟
　　十二卷
　　存
　　李世熊曰吾友余希之赓之之治春秋也始辟诸儒之陋继辟四传之迷究乃举辟四传辟诸儒者而并辟之考世知人据情得实务合笔削之初意而止陆元辅曰余光字希之飏字赓之莆田人飏中崇祯丁丑进士官上虞知县
　　来氏【集之】春秋志在
　　十二卷
　　存
　　孙廷铨序曰説春秋如説诗皆以意逆志之书也诗之志在乎美刺衞宏毛郑説人人殊春秋之志存乎襃讥左氏公谷説人人殊要无违乎美刺襃贬之正而止尔汉置春秋博学之士左氏独后世爲公羊谷梁者从而非之然公谷去圣人差远爲左氏者亦非之膏肓墨守废疾盖交讥也至宋儒削断三传胡氏遂尽废其书创爲新例然立乎赵宋以指春秋其于隐桓加远矣则未知圣人之志果在彼欤在此欤我友来子初独成一书其意颇异乎四家盖以诸儒之説可以理裁圣人之旨断难例拘其或经有微文前后互见爲传所未见者则表而出之其有经意显白本无义例而传好爲曲説以致失实滋疑者则辨而正之其有此传所引而彼传或殊此传所进而彼传或退之排诋纷纭樊然淆乱则折衷而求其必合皆比经发义错传成文缀以世史附以新意着爲百有八篇号曰春秋志在盖言圣人之志之所在也来子之书盖不失襃讥之正者矣
　　四传权衡
　　一卷
　　存
　　集之自序曰予向者作春秋志在固已举其大端兹又取四传而权衡之权衡之者将以准其是非也不权衡春秋而权衡四传者以今日之是非准千古以上之是非将有所不确以吾小儒之是非准大圣人之是非终有所不敢亦曰取四传而铢之两之以酌其平云尔
　　林氏【尊宾】春秋传
　　十二卷
　　存
　　张溥序曰制义盛而絶学微五经之义终世不能明也其尤病者莫甚于春秋春秋之书左氏公谷三传竝立文定晚出其学反贵非南宋之文髙于前人也其用法也严其持説也峻意主于复讐以儆和议之非论归于自强以发忘亲之痛主构相桧怫然恶之而抗辞无避天理人欲反覆深切虽其间少襃多贬文近深刻然遏邪防乱与其过而纵之无宁过而闲之也莆田林燕公通春秋防绎诸家更出新义自成一书曰林氏传窥其意将以陈君举赵子常自命给谏凌茗柯先生出辖闽海搜扬多士首得燕公延致上座今涖吾禾燕公不远数千里褐衣上谒以春秋传见给谏爲梓以传予方补葺春秋有三书之役以编年叙事以列国叙人以书法叙义例更喜得林书笔之简端无异班荆道旧也
　　尊宾自序曰春秋何以有传也孔子之心不能徧天下万世而口授之爲孔子徒取其所不能口授者代爲传之遂使天下万世无不若自孔子口授之者而春秋传矣传自左氏有之公羊氏谷梁氏有之迄今惟胡氏独尊独信一氏兴而诸氏废虽然孔子尚未能徧天下万世而口授之则孔子之心又岂一氏所能代爲之传也哉此林氏之所以继而有传也郑玥曰莆田林尊宾字燕公撰尊宾以崇祯壬午举于乡林氏传十二卷成于崇祯辛未凌侍御义渠张吉士溥夏吏部允彝皆爲之序
　　宋氏【征璧】左氏兵法测要
　　二十二卷
　　存
　　方岳贡序曰今天下多事缓急少依赖之人或以爲文武之途分故不尽人材之用而实非也洪武中有司请立武成王庙圣祖谕之以文武之道本出于一合则人才盛分则人才衰遂罢武成庙不立岂不以养成于学校渐之以经术如罴如虎之士惟我所用之哉不观于春秋之事乎晋文之择帅也爰举却縠以其説礼乐而敦诗书也故入则爲卿出则爲帅至于司马军尉之属皆慎其选于是魏绛羊舌父子终身其间故军无秕政所向成功及至后世别流以处之分铨以序之文事武备离而爲二而古意衰矣尚木宋子着左氏测要一书援古证今不私其所见不避其所难其书断然不可废矣使国家异日收文武之用者其在斯欤
　　李雯序曰往者春秋之世天下五十余国霸莫如齐晋强莫如秦楚固尝仗师武之力借战胜之威矣其他小国之师以衞之弱而可以胜于齐以小邾之微而可以胜于鲁以鲁之衰而可以胜于宋以越之败而可以复于呉是皆当时士大夫习于兵嫺于法也至于今天下一统天子之威行于万里天下胜兵无虑数百万而自戊午用兵以来二十余年盗日益多兵日益弱求其一矢相加遗不可得反不若于春秋之小国者其士大夫不习于兵不嫺于法也嗟乎是安得司马穰苴孙武呉起者而后可用兵哉尚木少爲左氏之学乐观其治兵行师攻谋交伐之术因裒集其事通其流畧至于挽近皆较量而筹画之爲左氏兵法测要二十卷此真救时之书也今天下多故圣人宵衣苟有百里之寄不能必其一日之无事则不能必其不用兵不能必其不用兵则不可以不知兵官长爲将帅子弟爲徒众出才智以进退用爪牙以角拒此犹筐箧簿书之事不可以爲非常之举不意之变也古之人盖尝行之于樽俎之间出之于袵席之上矣读是书者其勉之哉
　　陈子龙序曰左氏兵法测要者我友宋子尚木因旧史论得失审形势观世变以穷兵械之本乃引经立政之书非特权谋之用也春秋以来言兵之家不可胜数然大要虚设机势以爲无方之应未尝栉比以验之于事曰彼固无常形与常説也至唐杜君卿始依孙呉证往事而其后则宋仁宗之秘畧以至曾公亮丁度杨肃之徒咸集史册之遗文爲权家之鉴可谓备矣然其体每以类相从而未能旁引曲譬推见未然以极于变化异同之际是故存焉而弗尊今观尚木之书其立本也正其释义也详其设虑也微其触类也广或古人所已成之事而代爲之胜算或古人所未及之思而推之于必然使人读其书虽天下之至懦弱者莫不欣然思一奋其智则世之知兵而善用孰有逾此者乎然则何以必左氏也世称左氏好谈兵非左氏之好谈兵而春秋之贤士大夫皆能爲兵也且兵法之变春秋始也夫十二国竝立五霸迭兴鬬智角力则于兵制不得不有所变故鲁之丘甲齐之参国晋之六军楚之二广秦之三军凡此皆非古制也而各有善用之道春秋之君欲知人之贤否而决其胜负必验之于治兵于命将则国之三卿与诸大夫而已是故大者以强小者以存然则不倍先王之教而可爲后世之用者舎左氏谁与归哉今国家休德累叶上继周汉而内讧外决莫知所措何哉拥兵百万而不能设法以治之士大夫不能专将而属于麤悍之人也尚木慨然发愤以兵爲必可用故其爲书于得失详着焉旨哉言乎读其书而憬然有志于斯者予愿爲执鞭矣
