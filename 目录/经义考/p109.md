<!-- { "loadSidebar": true } -->
　　崔桐论曰舒子之为太极图绎义也疏为八图其一河图数着原也其二伏羲则图画卦起下文也其三伏羲成卦成卦不着画直分隂阳见与图合也其四别拟伏羲则图画卦若异朱子者按朱子云虚五与十者太极也竒数二十偶数二十者两仪也以一二三四为五六七八九者四象也折四方之合以为乾坤离坎补四隅之空以为兑震防艮者八卦也舒子云中五者太极也次十者分两仪也次一二三四者生数分四象也次六七八九者成数分八卦也九数三竒老阳为干焉六数三隅老隂为坤焉七数一竒两偶少阳为震兑艮生焉【以后天三男生于干之老阳亦合】八数一偶两竒少隂为防离兑生焉【以后天三女生于坤之老隂亦合】参之生蓍倚数揲蓍求爻皆合也其五图濓溪则图【河图】以作图【太极图】以河图侧而观之太极隂阳五行无余欠也其后后天八卦论上寄王之辨图其左劵也其七天太极图寓河图之数隂阳互根太极全体本然之妙昭然矣其八人太极图五性之位五行之徳立人之徳见太极之全体焉可以与天地参矣至于属论曰男女既生以形相禅则命由此出兼气质而言也实有补于朱子男女太极之说曰人之生者曰理曰气曰质曰数夫理性善之性也曰气曰质性相近之性也曰数禀于有生之初之天命也实有以阐性命之大全其曰秋冬非肃杀乃百物之所胎者以理而论混辟而非有异于邵子也其曰土之寄王惟夏秋之交冬春之交者本隂阳至理而言而不茍同于秦汉以来之诸儒也其推五行有性有徳蔡氏之羽翼也其论潮汐与月相应正防所未及也火烈金刚水缓木柔性之所以相近火散金遒木上水下习之所以相远也厥有禀受厚薄不齐命之所以一定而无移者付之天穷理尽性述事继志道之所以责于成已而不迨也至于五行在天有气有质五行之序有生有成是皆穷深极微之论前质未发之蕴抑亦可见天理之在人心前乎百千万年之前后乎百千万年之后茧丝牛毛丛见百千道理未始不相值有如是也呜呼我心之所同然者理也义也然则舒子所以自信于无穷者不在兹乎后之学者要知其所以异又知其所以同斯可以论太极绎义矣
　　唐氏【枢】太极枝词
　　一卷
　　存
　　程氏【霆】太极图说
　　未见
　　徽州府志程霆字仲复婺源人嘉靖丙戌进士官户部郎中
　　陆氏【垹】太极存疑
　　一篇
　　存
　　垹自序曰太极之辨自朱陆后若不可置喙客有以为问者予疏答之然非敢求异也姑存所疑为论尚请正于君子
　　徐文贞公志墓曰巡抚河南都察院右佥都御史陆公垹字秀卿别字篑斋其先颍人元末徙嘉兴中嘉靖丙戌进士
　　钱徳震曰其言太极仪象卦爻之防不可训理
　　周氏【原诚】太极图辨
　　佚
　　徽州府志歙县人字彦明
　　孔氏【学周】太极辨疑
　　八巻
　　未见
　　叶春及序曰昔者圣人画卦立象则已图造化矣昜有太极数言阐发卦象意防濓溪缘是复图太极直指造化而又加以无极之文葢造化卦画其致一也自象山紫阳互相讥驳垂四百年而孔宪卿为辨疑隆庆辛未示余闽中余为之序传曰天地设位而易行乎其中矣天地之始一易耳气坱然太虚混沦推荡舒而燠谓之阳翕而惨谓之隂变易交错生隂生阳谓之易易无极矣而有所极是生两仪四象八卦之本谓之太极流行不穷谓之道无方无在合一不测谓之神若此类夫子具言之生天生地姤而复行其中一易耳列子曰易无形埓易变而为一一变而为七七变而为九易加于一之上何其累哉夫子时已有此故曰乾坤成列而易立乎其中易在隂阳之中葢救之也善乎谢汝慎先生之言曰易无极而有太极隂阳变易眇无定极而有太极为之本体又曰于隂阳之变易见其有太极于变易之无极见其为太极太极即易也有味其言之哉无极虽见老庄列书而易本无极借以为文无伤也周图原本易传其说自合图说易通出一人其说自合河图洛书圣人作易则之周图既本易传其说自合宪卿皆类成书能贯通矣书烦八卷览者自得之
　　刘氏【模】太极解
　　一卷
　　未见
　　南海县志刘模字叔宪嘉靖辛夘举人梓潼知县
　　彭氏【良臣】太极答问
　　一卷
　　未见
　　衡州府志彭良臣字时卿嘉靖壬子举人归善知县
　　沈氏【亨】太极图解
　　佚
　　陆氏【山】太极解
　　一卷
　　未见
　　平湖县志山字子周太学生除临清州判官陞阜平知县调夏津入为光禄署正
　　黄氏【宗炎】太极图说办
　　一卷
　　存
　　宗炎自序曰太极图者创于河上公传自陈图南名为无极图乃方士修炼之述也与老荘之长生久视又有旁门岐路也老庄以虚无为宗无事为用方士以逆成丹多所造作去致虚静笃远矣周茂叔得之更为太极图则穷其本而反于老庄可谓拾瓦砾而悟精蕴但缀说于图合二途为一门其病生矣又惧老氏非孔孟之正道不可以传来学借大易以伸其意混二术而总冐以儒有病更甚矣葢夫子之言太极专以明易也茂叔之言太极则空中之造化也两者本不同道朱元晦又从而分析辨解之则更杂以释矣茂叔强三为一元晦混四为一虽极其推崇而并失茂叔之故我矣其病可复瘳耶茂叔得图于方士得偈于释心证于老元晦得图于葛长庚得偈于道谦而欲防通之于儒曰包羲文王未尝言太极而孔子言之孔子未尝言无极而周子言之先圣后圣同条共贯此过于标榜也夫子之言太极不过赞昜有至极之理非别有太极而欲上乎羲文也茂叔之无极而太极不过推墨附儒在元晦无乃推假即真戴僭窃为君父乎吾不知千圣何故吝此而不传其秘耶夫子曰当仁不让于师愚二十年学易稍窥十翼籓篱确知易老之不可混称确知老之不同于释灼见儒释老之不可冐昧影响然后敢明言此图之非异而且有老与仙与释之淆乱不揣固陋一一而是正之如此吾知见者必将怒目裂眦以定予非圣之罪然而莫之避者何也圣人之大道非一人所可私亦非阿党所能据千秋万世必有明之者矣时贤之罪予也何伤作太极图说辩
　　詹氏【景鳯】太极图说
　　二卷
　　存
　　陆元辅曰景鳯字东图徽州人
　　王氏【嗣槐】太极图说论
　　十六卷
　　存
　　徐釚曰为太极图说者从前不过一二卷而止桂山下笔不休成书一十六卷凡七十九篇三十余万言秦延君尧典而后仅见此书





　　经义考卷七十一
　　钦定四库全书
　　经义考卷七十二
　　翰林院检讨朱彞尊撰
　　书【一】
　　三皇五帝之书
　　佚【虞书存　伪三坟书存】
　　周官外史掌三皇五帝之书
　　郑康成曰楚灵王所谓三坟五典
　　贾逵曰三坟三皇之书五典五帝之书
　　孝经纬曰三皇无文有文字之后仰録三皇时事刘熈曰三坟坟分也论三才之分天地人之治其体有三也五典典鎭也制法所以鎭定上下其等有五也今皆亡惟尧典存
　　葛洪曰隐士以三坟为金玉五典为琴筝
　　刘勰曰皇世三坟帝代五典
　　李先曰三皇五帝之典可以补王者神智
　　刘知几曰春秋传载楚左史能读三坟五典周礼曰外史掌三皇五帝之书由斯而言则坟典文义三五典防春秋之时犹大行于世
　　程子曰孔子讨论坟典断自唐虞以下使诚有所谓羲农之书乃后世称述当时之事失其义理如许行所谓神农之言及隂阳医方称黄帝之说尔此圣人所以去之也或疑隂符之类是甚非也此出战国权变之术窃窥机要以为变诈之用岂上古至淳之道耶
　　叶梦得曰古三坟书为古文竒险不可识了不知其何语其妄可知也
　　杨时曰三坟世传以为古三皇书非也其辞简而质逺而无统其有意于仿古之为乎孔子曰神无方易无体又曰生生之谓易则易之为易其义深矣殆不可以形数名也是书太古河图代姓纪曰愽厚而浊谓之太易太易之数三是以形数名易也其言殆与孔子异乎吾是以知其非古书也
　　晁公武曰古三坟书张天觉言得之于比阳民家坟皆古文而传乃书所谓三坟者山气形也七畧隋志皆无之世以为天觉伪撰
　　郑樵曰三皇太古书亦谓之三坟一曰山坟二曰气坟三曰形坟天皇伏羲氏本山坟而作易曰连山人皇神农氏本气坟而作易曰归藏地皇黄帝氏本形坟而作易曰坤干虽不画卦而其名皆曰卦爻大象连山之大象有八曰君臣民物隂阳兵象而统以山归藏之大象有八曰归藏生动长育止杀而统以气坤干之大象有八曰天地日月山川云气而统以形皆八而八之为六十四其书汉魏不传至元丰中始出于唐州比阳之民家世疑伪书然其文古其辞质而野其错综有经纬恐非后人之能为也如纬书犹见取于前世况此乎且归藏至晋始出连山至唐始出然则始出于近代亦不为异事也
　　中兴书目三坟之目见于孔序汉志不载元丰七年毛渐奉使京西得之其书以山气形为别山坟谓之连山气坟归藏形坟坤干与先儒言三易异其中有姓纪一篇皇防一篇政典一篇合为三卷皆伪托也陈振孙曰元丰中毛渐正仲奉使京西得之唐州民舍其辞诡诞不经盖伪书也三坟之名惟见于左氏右尹子革之言盖自孔子定书断自唐虞以下前乎唐虞无徴不信不复采取于时固已影响不存去之二千载而其书忽出何可信也况皇谓之坟帝谓之典皆古史也不当如毛所録其伪明甚人之好竒有如此其僻者
　　朱子曰周礼外史掌三皇五帝之书周公所録必非伪妄若果全偹孔子亦不应悉删去之或其简编脱落不可通晓或是孔子所见止是唐虞以下不可知耳
　　罗璧曰典有五而逸其三坟有三而不存其一王应麟曰前贤谓臯防稷契有何书可读理实未然周官外史掌三皇五帝之书春秋传所谓三坟五典是也黄帝颛顼之道在丹书武王所以端冕东面而受于师尚父也少皥氏之纪官夫子所以见郯子而学也孰谓无书可读哉　又曰吕氏春秋序意曰尝得学黄帝之所以诲颛顼矣爰有大圜在上大矩在下汝能法之为民父母不韦十二纪成于秦八年歳在涒滩上古之书犹存前圣传道之渊源犹可考也又曰汉初去圣未逺帝王遗书犹有存者贾谊书
　　修政语引黄帝曰道若川谷之水其出无已其行无止颛顼曰至道不可过也至义不可易也功莫美于去恶而为善罪莫大于去善而为恶故非吾善善而已也善縁善也非恶恶而已也恶縁恶也吾日慎一日帝喾曰縁巧者之事而学为巧行仁者之操而与为仁也故节仁之器以修其财而身专其美矣德莫高于博爱人而政莫高于博利人故政莫大于信治莫大于仁吾愼此而已矣帝尧曰吾存心于先古加志于穷民痛万姓之罹罪忧众生之不遂也故一民或饥曰此吾饥之也一民或寒曰此我寒之也一民有罪曰此我防之也帝舜曰吾尽吾敬而以事吾上故见谓忠焉吾尽吾敬以接吾敌故见谓信焉吾尽吾敬以使吾下故见谓仁焉吾取之以敬也吾得之以敬也此帝王大训之存于汉者若髙帝能除挟书之律萧相国能收秦愽士官之书则倚相所读者必不坠矣　又曰三皇之书伏羲有易神农有本草黄帝有素问
