<!-- { "loadSidebar": true } -->
　　齐维籓曰先生于易静观动玩故其言浑而辨泽而精约而有本标曰一得得其一万斯毕矣
　　陆元辅曰集之字元成崇祯庚辰进士安庆府推官
　　钱氏【棻】读易绪言
　　二卷
　　存
　　钱澂之序曰庄子曰易以道隂阳隂阳二气迭为消长其不容有赢诎于其间明矣而圣人之作易也毎欲扶阳而抑隂何也圣人深知夫阳不能敌隂君子不能敌小人治日少而乱日多故于隂之长也为君子危焉于阳之长也亦为君子危焉彼小人者不惟道长之时以众小人制一君子而有余即道消之日亦以一小人制众君子而有余也盖小人之计常密君子之计常疎君子之遇小人也以刚小人之遇君子也以柔以柔制刚以密制疎毋怪乎小人常胜而君子常败夬以五阳决一隂其词曰刚决柔也剥以五隂剥一阳其词曰柔变刚也夫决者孚号变者黙夺虽胜败各有天焉要其工拙难易之数未可同日语矣以是三易圣人于十二辟卦隂阳消长之防于阳多危辞焉于隂多戒辞焉而其意常主于庇阳以是为扶抑之义而已然岂能使一毫有赢于阳有诎于隂哉我家仲芳更歴世变卓然于古今治乱之故着周易绪言上以明隂阳消长之数下以审君子小人进退之几而殷殷扶抑之义情见乎词则犹之作易者之苦心也仲芳之论曰独阳在上必至于剥独阳在下犹可以复世道之丧皆由有君无臣吾道不亡所恃圣人在野伤哉其言也此有见于三十年前朝野之事而言之也夫剥复之交不有坤乎坤之时有隂而无阳虽一阳之复未始不复于十月之坤然当其为坤疑阳必战而犹欲使斯世指为贤人伏处在野以幸吾道之不亡呜呼其亡也可立待矣故仲芳之论剥复之事非坤之事也传曰天地闭贤人隠隠非直隠其身也将使世亡其贤贤亡其道其亡也乃以不亡是説也仲芳得之而不言焉
　　陆元辅曰棻字仲芳嘉善人崇祯壬午举人
　　张氏【家玉】大易纂义
　　未见
　　陆元辅曰字子东筦人崇祯癸未进士改庶吉士后死于难
　　刁氏【包】易酌
　　未见
　　陆元辅曰伊祁刁包字防吉举人讲学畿辅间包自序曰易何昉乎自庖牺氏一画始也由一画而加之至三百八十有四变易交易妙有权衡故用酌或仰酌诸天或俯酌诸地或中酌诸人文王作于前酌羲之画而为彖周公酌羲之画而为爻孔子画酌羲彖酌文爻酌周公用成十翼易由此为古今第一完书虽秦火不能焚已嗣是而后言易若焦延寿若京房若郭璞皆相传为卜筮之书以自神其术数惟韩康伯之注王辅嗣之疏粗知义理惜其旁注老庄未免影响支离揣摩其皮肤而无由洞贯其腠理也伊川程子以周元公为师既有以酌其源流以明道为兄又有以酌其体用行年七十有三尚冀少进不轻以其书示人竭终身之力破除术数小技原本孔翼发挥三圣之蕴以教天下来世于无穷诚十翼功臣也国家以制科取士其始程之传朱之本义盖尝并列学官其既也厌博而就约避难而趋易于是专主本义程传不得而与焉义理之存焉者盖寥寥也包也有忧之窃以为学易者学画学彖学爻功夫固有次第使非肆力于孔子之翼以求作易者于忧患之中则羲之画文之彖周公之爻懵如也使非肆力于程子之传以求赞易者之心于韦编之外则孔子之翼懵如也夫是以矻矻穷年纂辑成书大都以孔子十翼为三圣之阶梯以程子传为孔子之阶梯或録其辞而表章之或述其辞而推广之而亦间以朱义补程所未备而亦间以诸儒及己意补程朱所未备总之酌朱以合于程酌程以合于孔酌孔以合于羲文周公统四圣二贤之易于一心极而至于家国天下何莫非一易之洋溢也哉




　　经义考卷六十四
<史部,目录类,经籍之属,经义考>
　　钦定四库全书
　　经义考卷六十五
　　翰林院检讨朱彛尊撰
　　易【六十四】
　　蔡氏【鼎】易蔡
　　六卷
　　存
　　曹学佺曰无能诠释皆有依据不为茍见
　　陈子龙序曰无能先生学本经济识探象爻其易蔡一书五十万言闳深精确皆昔贤所未发先生壮时曽居髙阳帷幄弃南归留心著述戊寅见国患日深杖策叩阍于时枘凿竟为所抑激论一书旁观咋舌先生曰我非时人所能用亦非时人所能杀所以为此者将以明天下未尝无人也先生之学在天人性命之际经济文章直绪余耳读震艮渐归妺诸解可以知其养读蹇解损益诸解可以知其识而骨性坚凝天姿笃挚壮不求仕贫不问资澹泊宁静若将终身则先生之得于易深也
　　鼎发凡曰卦彖爻传分羲文周孔以次为书卦画下重注二五移夫子大象于彖前六十四卦毎两卦合解后各加以反对并为训释系传采附卦内注疏传诸家间采入惟本义全録己意附诸家之后于荀九家后更为广象传后附揲蓍事仪并録春秋以来诸占筮凡五十万言
　　陆元辅曰鼎字无能闽人
　　汪氏【于沚】周易剰义
　　十二卷
　　未见
　　黄虞稷曰崇祯中婺源诸生
　　易氏【道暹】易传
　　佚
　　三楚文献録易道暹字曦侯黄冈人家居教授崇祯乙亥贼从西陵来入永宁乡被不屈遂见杀着有易传未行于世
　　唐氏【元竑】易通
　　二卷
　　存
　　元竑自序曰易通何为而作也我观象玩辞而辞与象不能尽通也非辞与象之故传义之故也本义盖因乎程传程传之言曰予所传者辞也于观象畧矣然既立象以尽意观象以求而不得然后读爻彖之辞以证之读彖爻之辞又不得然后读孔子之辞并读传注之辞以防考之始知象如是彖爻之辞不如是者有之象与彖爻之辞如是孔子不如是者有矣四圣人之意之言如是传注不如是者有矣然而象如是彖爻之辞不如是文周意别有在也象与彖爻之辞如是孔子不如是孔子意别有在也四圣人之意之言如是传义不如是未必程朱之意别有在也直求四圣人之意而未得耳求之未得者玩辞不观象也彼焦氏之易林杨氏之太其人不必圣人也乃悉屏先圣之辞而别为之辞者得诸象也夫先圣之辞尚可悉屏而别为之而我乃唯其言而莫违不已卑哉故我非敢与传注为异也不欲异四圣人也钟立曰元竑字逺生乌程人
　　赵氏【鳯翔】易学指掌
　　四卷
　　未见
　　鹿化麟曰羽伯就蓍言蓍考证古昔参以己见可谓明悉
　　陆元辅曰易学指掌四卷崇祯中雄县赵鳯翔羽伯所辑依古本以上下经居前而次以孔子十传一图説二传义三筮法四占法鹿化麟仁卿为之序
　　邹氏【期相】周易笔防
　　未见
　　严绳孙曰期相字公寅无锡人崇祯中以贤良徴授广西州通判转卫经歴
　　乔氏【中和】焦氏易林补【一名大易通变】
　　四卷
　　存
　　曹溶曰中和内邱人崇祯中官太原府通判
　　顾氏【□】经正堂易阐
　　四卷
　　存
　　张云章曰字泰民呉人以太极説易崇祯丙子七月自序
　　厐氏【承頴】文兹堂易解
　　六卷
　　存
　　沈进曰承頴字念潜呉江人
　　舒氏【士谔】易经去疑
　　十二卷
　　存
　　李延昰曰士谔字士一
　　程氏【观生】易内三图注
　　三卷
　　佚
　　俞汝言曰歙人程观生仲孚崇祯中江浙未乱弃诸生以青乌之术自晦毎出游担书两大簏皆先儒易説所注易内三图三卷秘不示人尝强之登讲席説山火贲一卦多出新义没后其遗书不可得见矣
　　严氏【福孙】考正古易
　　十三篇
　　存
　　陆元辅曰处士无锡严福孙祺先着其言曰易之为书主明隂阳之象有交易变易之义故名易古文易从日从月盖隂阳之象莫着于日月也其卦伏羲所画歴夏为连山商为归藏至周则为周易其辞则以文王系卦之彖周公系爻之象及孔子系卦之象各上下二篇为经以孔子所作彖上下传象上下传系辞上下传及文言説卦序卦杂卦凡十篇名十翼者为传古本三经十翼卷帙各分学者遡流穷源当求之古易庶几乃尽先圣作者之意又曰干天坤地震雷防风坎水离火艮山兑泽经八卦之象也象辞凡上下二篇夫子系卦之辞盖于文周彖象之外别取乎卦上下二象合卦名义以明君子用易之方自成为孔子之易其体非传而经不在十翼之例愚按自汉以来但以文王彖辞周公爻辞为经二篇以孔子彖传上下大小象传上下系辞传上下及文言説卦序卦杂卦传为十翼祺先独以孔子大象辞亦自为经不列十翼之数与诸儒异也
　　周易通义
　　九卷
　　存
　　福孙自序曰圣人之心欲尽天下万世之人各顺其性命之理而惧其从入之无门也于是始作之易而教之以穷理之一法其初也则有羲皇卦爻之画而隂阳之象以昭其既也则有文周彖象之辞而吉凶之情以着其究也则有夫子之大象而君子体易之用以备又有夫子之十翼而前圣作易之防以明方其分而为六十四卦散而为三百八十四爻皆形而下之器也然因辞以得其象因象以得其意则莫非形而上之道也是故以言者尚其辞而理即存乎辞矣以动者尚其变而理即存乎变矣以制器者尚其象而理即存乎象矣以卜筮者尚其占而理即存乎占矣以动之贞夫一而有以挈乎易简之要以生生之不易而有以彻乎继善之初仁义中正动静一源圣人所为尽性以立人极也穷神知化广大不测圣人所为至命以参天地也圣人之道所以下学而上达行之终身而不尽通之万世而无者未有加于易者也福孙不敏幸生理学之名邦窃闻长者之绪论始知大学之先格物中庸之先明善无非大易穷理尽性之防非独可严异物似是而非之辨兼可是正先儒择而不精之失自愧学谢博文功亏居敬于性命之原末由少窥万一惟是穷理为初学入德之始事未之逮也窃有志焉是敢不辞固陋考正经翼之源流折衷羣言之得失辞必本诸象而黜其浮象必归诸画而并其襍不敢泥象而生穿凿不敢狥臆而滋附防不敢过畧以疏于义类不敢过详以障其光明义有两可不厌俱存疑有未析宁从阙畧积十余歳始克成编取便玩辞例从今本名曰通义分为九卷别撰图説以附其后虽其间象数之赜时防一得之愚诂训之余或异耑家之旧然微言必宗乎雒闽正脉一禀于东林借明理之筌蹄为言性之砥柱庶几质诸先觉可弗畔于大义传诸来学期勿误于指南云尔
　　易象图説
　　五卷
　　存
　　福孙自述曰象数之学自辅嗣伊川廓清之后至今日复纷然不可致诘矣愚玩三圣之辞于诸家附会之説一切屏去不敢搀入正解以失易简之理惟是启防所载衍策画卦之源流实为易学之要领有不容以不详者因据蠡测僭为论次举其五事撰成五卷图书之数已错见大衍先后説中不复标出卦变非作易本防故亦置之观象之余或有一得尚拟续书其后　又曰易言太极书言执中有中非象无极非空削伪存真析异归同周邵朱陆敢折其衷述太极篇第一天地数定龙马图呈圣人则之大衍以成地数从天蓍德圆神騐诸厯法厥算有程述大衍篇第二先天象立二气乘除以象从仪名正数符横列河图图归洛书太卜三易序传不虚述先天篇第三至哉文易实本羲传八卦相错是成后天往来顺逆变化神焉爰合图书五行用全述后天篇第四天地同符方圆等观乃正厥位南北永奠序卦反易中爻杂撰咸出是图稽古弗畔述先天方图第五
　　倪氏【晋卿】周易大全纂附
　　十二卷
　　存
　　陆元辅曰晋卿字伯昭钱唐人
