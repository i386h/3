<!-- { "loadSidebar": true } -->
　　王祎曰纬书汉儒以为孔子所演七经之纬凡三十六篇及河图九篇洛书六篇又别有三十篇与七纬合八十一篇而尚书中候论语谶又不与焉大抵纬书之说以谓孔子既叙六经以明天人之道知后世不能稽同其意故别立纬谶以遗来世其书出于汉哀平之世葢夏贺良之徒为之以为有经则有纬故曰纬书其言诞谩诡谲不可致诘是时王莽好符命将以此济其簒逆而公孙述效之至光武亦以赤伏自命笃好而推崇焉当世儒者习为内学贾逵以此论左氏学曹褎以此定汉礼乐大儒如郑軰专以谶言经而何休之徒又不足言矣然惟桓谭张衡力非之而不能回也先是孔安国毛公以来皆相承以为妖妄乱中庸之典因鲁共王河间献王所得古文参而攷之以成其义谓之古学而世儒惑于谶纬毁之至魏王肃推引古学王弼杜预从而明之自是古学稍立而谶纬之学寖防逮宋大明中始禁谶纬之书及隋末遣使搜天下书籍与谶纬相渉者悉焚之唐以来其学遂熄矣然考之唐志犹存九部四十八卷而孔頴达作九经正义往往援引纬书之说宋欧阳公尝欲删而去之以絶伪妄使学者不为其所乱惑然后经义纯一其言不果行迨鹤山魏氏作九经要义始加黜削而其言絶焉
　　张九韶曰谶纬之说秦以前未之闻也始皇时方士卢生入海还秦録图书此图谶之所始乎其后王莽以金匮符命而簒汉遣五威将师颁符命四十二篇于天下光武即位以赤伏符之文信用图谶终汉之世儒者鲜不传习至引之以释经先儒欧阳子尝议取九经注疏删去谶纬之文惜乎当时未之能行也胡应麟曰谶纬之说葢起于河洛图书当西汉末符命盛行俗儒增益舛讹日繁其学自隋代二主禁絶世不复传稍可见者惟类书一二援引及诸家书目具名而已易则稽览图干凿度坤灵图通卦验是类谋辨终备乾坤凿度乾元序制书则中候璇玑钤考灵曜帝命验运期授诗则含神雾推度灾汜厯枢礼则含文嘉稽命徴斗威仪礼记黙房乐则动声仪稽曜嘉叶图徴春秋则元命包演孔图文曜钩运斗枢感精符合诚图考异邮保干图汉含孳佐助期握诚图潜潭巴说题辞论语则摘辅象撰考谶孝经则孝经杂纬孝经内事句命决援神契元命包左右握左右契雌雄图分野图弟子图口授图应瑞图太平御览又有书帝騐期礼稽命曜春秋命厯序孝经威嬉拒等然隋世所存仅十之三马氏通考止易纬数种晁陈俱斥为伪书今惟乾坤凿度行世葢易纬又几尽矣又曰太平御览又有易卦统通图尚书钩命决礼
　　记稽命曜春秋命厯序又河图括地象河图稽命曜河图挺佐辅河图帝通纪河图録运法河图真钩河图着命河图矩起河图天灵河图秘徴河图玉版洛书録运法洛书稽命曜等寻其命名亦易纬之类第御览所引用亦甚希而诸史艺文志马郑经籍畧并其名亦无之葢自唐已亡高士亷等编文思博要或掇拾于宋齐诸类书中御览又得之博要诸书决非宋初所有也　又曰乾坤凿度所载纬书太古文目有元皇介次万形经次干文纬次干凿度坤凿度次考灵经次制灵图次河图八文次希夷名次含文嘉次稽命图次坟文次八文次元命包共一十四纬今见于类书者惟含文嘉元命包乾坤二凿度而已皇防干文纬乾坤二凿度说易者也含文嘉则礼而元命包春秋孝经皆有之不知何者在先而卫元嵩易元包则又因是命名者也今乾坤凿度全书存其理欲深而甚浅其文欲怪而甚庸其他杂见类书者往往不相逺也　又曰坤凿度又有地灵母经含灵孕易灵纬经又洛书有灵凖听又地形经又制灵经甚矣其名之众也葢此又宋世伪撰乾坤凿度者依仿御览所存诸目创立新题故尤可笑　又曰世率以谶纬并论二书虽相表里而实不同纬之名所以配经故自六经语孝而外无复别出河图洛书等纬皆易也谶之依附六经者但论语有谶八卷余不槩见以为仅此一种偶阅隋经籍志注附见十余家乃知凡谶皆托古圣贤以名其书与纬体制迥别葢其说尤诞妄故隋禁之后永絶类书亦无从援引而唐宋诸藏书家絶口不谈以世所少知附其目于此孔老谶十二卷老子河洛谶一卷尹公谶四卷刘向谶一卷杂谶书二十九卷尧戒舜禹一卷孔子王明镜一卷郭文金雄记一卷王子年歌一卷嵩山道士歌一卷又有以纬候并称者今惟尚书中候见目中他不可攷云
　　朱载堉曰俗谓纬书出于哀平之世王莽好谶乃有妄人撰作诸纬兹说不然葢纬书之文未必尽出妄人之手其间缪妄虽亦不无要在学者择焉而已一切皆以为妄而弃之则过矣太史公大小戴皆在哀平之前已有通卦验之书而引差之毫厘缪以千里之文岂待王莽而后有哉大抵纬书起自前汉去古未逺彼时学者多见古书凡为著述必有所本不可以其不经而忽之也
　　徐常吉曰纬书八十一篇然干凿度外又有乾坤凿度魏伯阳参同契亦易纬也而说者以其入道家遂不列于纬书之目尚书中候论语谶亦不与八十一篇之数则汉之纬书何啻八十一篇已也
　　顾起元曰易纬六篇书纬五篇诗纬三篇礼纬三篇乐纬三篇孝经纬二篇春秋纬十三篇是为七纬共三十五篇【目与前章懐太子所举同】诸书所载又有论语纬及河图九篇洛书六篇共八十一篇其书实不出于孔子葢汉武购求遗书当时儒者多伪作以应命孔安国毛公軰皆目以为妖妄哀平之世夏贺良之徒又增为之王莽谋簒汉因符命以济其奸光武中兴复以赤伏为援于是其书始行当时张衡桓谭力争之而不能也贾逵以此论左氏曹褎以此定礼乐京房翼奉以此言易郑何休又以此谈经末流既滥不可复障先是毛公孔安国诸人因鲁恭王河间献王所献表而章之谓之古学至魏王肃注释孝经推引古学王弼杜预从而和之宋大明中始禁谶纬之书及隋末搜天下书籍与谶纬相渉者悉焚之而纬书稍戢至唐以来则李淳风軰专明谶学而孔頴达作九经正义亦多引纬书以证其说是时唐志所存纬书尚有九部四十八卷葢亦不能障其流也至宋欧阳公魏鹤山軰删而正之而纬学始息然鹤山所作九经要义多引孔頴达正义之说则亦岂能尽斥而逺之哉本朝王子充以为纬书尽亡今所存者惟易纬干凿度不知六经纬书世尚有缮写之者不止一干凿度已也　又曰谶纬前记之外易又有坤凿度运期谶乾元序制记书有期中候洛罪级春秋有演义图玉版谶孝经有中黄谶论语有素王受命谶比考谶河图有防昌符括地象稽曜钩握拒起帝通纪叶光篇着命篇揆命篇洛书有甄曜度寳号命録运期共二十一种大都此等多系汉人伪作东汉人所着録如参同契之名皆三字其为假托者多难可断决也
　　谭浚曰从曰经横曰纬四方南北曰经东西曰纬天象定者为经动者为纬文心曰经显圣训也纬隐神教也纬之成经犹丝麻不襍布帛乃成若谶纬乃书之曲说桓谭尹敏张衡荀悦论之详矣
　　项徳棻曰秦火六经隋火七纬
　　黄秉石曰汉好谶纬极为不经佥谓起于哀平之世然公孙卿称黄帝鼎书其作俑者也史记天官书曰虽有明天子必视荧惑所在注言春秋文曜钩有此语是则谶纬之说久矣
　　孙防曰纬候之兴其生于河出图一语乎自前汉世有河图九篇洛书六篇云自黄帝至周文王所受本文又别三十篇云自初起至于孔子九圣增演以广其意葢七纬之祖也其録有曰括地象曰绛象曰始开图皆以钩山河之赜曰帝览嬉曰稽曜钩皆以抉星象之曰挺佐辅曰握矩记皆以阐运厯之要而又有帝通纪真纪钩着命秘征要元考曜视诸纬为富云
　　顾炎武曰史记赵世家扁鹊言秦穆公寤而述上帝之言公孙支书而藏之秦谶于是出矣秦本纪燕人卢生使入海还以鬼神事因奏録图书曰亡秦者胡也然则谶记之兴实始于秦人而盛于西汉之末也又曰自汉以后凡世人所传帝王易姓受命之说
　　一切附之孔子如沙丘之亡卯金之兴皆谓夫子前知而预为之谶其书葢不一矣魏高祖太和九年诏自今图谶秘纬及名为孔子闭房记者一皆焚之留者以大辟论旧唐书王世充传世充将谋簒位有道士桓法嗣者自言解图谶乃上孔子闭房记画作丈夫持一竿以驱羊释云隋杨姓也干一者王字也王居羊后明相国代隋为帝也世充大悦详此乃似今人所云推背图者今则托之李淳风而不言孔子胡渭曰图谶之术自战国时已有之汉武帝表章圣籍诸不在六艺之科者皆不得进及其衰也哀平之际纬候繁兴显附于六艺而无所忌惮王莽矫用符命光武尤信谶言郑兴贾逵以附同称显桓谭尹敏以乖忤沦败自是习为内学实六经之稂莠也按纬谶之书相传始于西汉哀平之际而小黄门谯敏碑称其先故国师谯赣深明典奥谶録图纬能精微天意传道与京君明则是纬谶逺本于谯氏京氏也徴之于史如亡秦者胡明年祖龙死楚虽三户亡秦必楚已为纬谶兆其端矣迨新莽之簒丹书白石金匮铜符海内四出于是刘京谢嚣臧洪哀章甄寻西门君惠等争言符命遂遣五威将军王竒等乘干文车驾坤六马将军持节称天一之使帅持幢称五帝之使颁符命四十二篇于天下不过借以愚一时之耳目尔廼光武笃信不疑至读之庑下终东汉之世以通七纬者为内学通五经者为外学葢自桓谭张衡而外鲜不为所惑焉其见于范史者无论谢承后汉书称姚浚尤明图纬秘奥又称姜肱博通五经兼明星纬载稽之碑碣于有道先生郭泰则云考览六经探综图纬于太傅胡广则云探孔子之房奥于琅邪王傅蔡朗则云包洞典籍刋摘沉秘于郎中周勰则云緫六经之要括河洛之机于大鸿胪李休则云既综七籍又精羣纬于国三老袁良则云亲执经纬櫽括在手于太尉杨震则云明河洛纬度穷神知变于山阳太守祝睦则云七典并立又云该洞七典探赜穷神于成阳令唐扶则云综纬河洛咀嚼七经于酸枣令刘熊则云敦五经之纬图兼古业覈其妙七业勃然而兴于高阳令杨着则云穷七道之奥于郃阳令曹全则云甄极毖纬靡文不综于藳长蔡湛则云少耽七典于从事武梁则云兼通河洛于冀州从事张表则云该览羣纬靡不究穷于广汉属国都尉丁鲂则云兼究秘纬于广汉属国候李翊则云通经综纬至于颂孔子之圣称其钩河摘雒葢当时之论咸以内学为重及昭烈即位羣臣劝进广引洛书孝经纬文萧绮所云谶辞烦于汉末不诬也然郑康成注周官目孝经纬为说贾公彦疏以汉时禁纬故则又未始不禁之矣自晋以降其学寖微然释慧皎作高僧传称法防博览六经游心七籍沈约作宋书于天文五行符瑞亦备引纬候之说萧子显南齐书志亦然而周续之兼通五经五纬号为十经直至隋焚禁之后流传渐罕乃孔氏贾氏徐氏犹援以释经杜氏欧阳氏虞氏徐氏编辑类书间亦引证今则樊英传注所载隋唐经籍志所録太平御览所采学士大夫能举其名者寡矣








　　经义考卷二百九十八
　　钦定四库全书
　　经义考卷二百九十九
　　翰林院检讨朱彞尊撰
　　家学【阙】
　　【阙】










　　经义考卷二百九十九
　　钦定四库全书
　　经义考卷三百
　　翰林院检讨朱尊撰
　　自述【阙】
　　【阙】










　　经义考卷三百
