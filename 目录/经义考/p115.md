<!-- { "loadSidebar": true } -->
　　伏氏【胜】尚书大传
　　汉志传四十一篇【隋志三卷】
　　佚
　　尚书畅训
　　旧唐书志三卷【新唐书志一卷】
　　佚
　　郑康成序曰伏生至孝文时年且百歳欧阳生张生从学焉伏生终后数子各论所闻以已意弥缝其阙而别作章句又特撰其大义因经属指名之曰传刘子政校中书奏此目録凡四十一篇
　　晋书五行志汉文帝时虙生创纪大传
　　郦道元曰文帝撰五经尚书大传
　　顔之推曰孔子弟子虙子贱为单父宰即虙牺之后兖州永昌郡城旧单父地也东门有子贱碑汉世所立云济南伏生即子贱之后是知虙之与伏古来通字
　　隋志伏生作尚书传授同郡张生张生授千乗欧阳生
　　洞防记李克者冯翊人也自言三百歳从秦始皇登防稽山以望江汉之流也少而好学为秦博士门徒万人伏生时十歳就克石壁山中受尚书乃以口传授伏子四代之事畧无遗脱伏子因而诵之常以细绳十余寻以缚腰诵一遍则结绳一结十寻之绳皆成结矣计诵尚书可数万遍但食谷损人精慧有遗失伏子今所传百卷得其一二尔故尧舜二典阙漏尤多
　　陆德明曰尚书大传三卷伏生作西伯戡黎作耆叶梦得曰伏生大传首尾不伦言不雅驯至以天地人四时为七政谓金縢作于周公殁后何可尽据其流为刘向五行传夏侯氏灾异之説失孔子本意益逺
　　晁公武曰胜至孝文时年且百歳欧阳生张生从学焉音声犹有譌误先后犹有差舛重以篆之殊不能无失胜终之后数子各论所闻以已意弥缝其阙别作章句又特撰大义因经属指名之曰传后刘向校书得而上之目録凡四十一篇康成铨次为八十三篇今本四卷首尾不伦陈振孙曰凡八十有三篇当是其徒欧阳张生之徒杂记所闻然亦未必当时本书也
　　王楙曰尚书大传与古文尚书所载不同大传谓周公死王诵欲葬于成周天乃雷电以风禾尽偃大木斯拔国人大恐王乃葬周公于毕示不敢臣也梅福张奂等皆引以为言据今尚书言大雷电以风见于周公居东之日而非其死葬之时以此一事观之则知大传与经抵牾多矣
　　王应麟曰大传説尧典谓之唐传则伏生不以是为虞书　又曰书大传虞传有九共篇引书曰予辩下土使民平平使民无傲殷传有帝告篇引书曰施章乃服明上下岂伏生亦见古文逸篇邪　又曰大传以西伯戡黎为耆冏命为防命费誓为肹誓吕刑为甫刑
　　按大传引经文异者大诰民献有十夫献作仪康诰惟乃丕显考文王克明德德上有俊字无逸作毋逸又引盘庚云若德明哉引酒诰云王曰封惟曰若圭璧今无其文
　　欧阳生尚书章句
　　汉志三十一卷
　　佚
　　汉书欧阳生字和伯干乗人事伏生授倪寛寛又受业孔安国欧阳大小夏侯氏学皆出于寛寛授欧阳生子世世相传至曽孙髙子阳为博士林尊长宾济南人事髙为博士论石渠授平陵平当梁陈翁生由是欧阳有平陈之学翁生授琅琊殷崇楚国龚胜当授九江朱普公文上党鲍宣子都
　　尚书説义
　　汉志二篇
　　佚
　　叶适曰自汉迄西晋言书者惟袓欧阳氏
　　按汉欧阳氏世传书学説义二篇未经前儒注明不知作者
　　大小夏侯氏章句
　　汉志各二十九卷
　　佚
　　大小夏侯解故
　　汉志二十九篇
　　佚
　　汉书夏侯胜字长公东平人其先夏侯都尉从济南张生受尚书以传族子始昌胜从始昌受尚书及洪范五行传説灾异后事蕳卿又从欧阳氏问为学精熟所问非一师也徴为博士光禄大夫迁长信少府赐爵关内侯迁太子太傅受诏撰尚书论语説赐黄金百斤胜从父子建字长卿自师事胜及欧阳髙左右采获又从五经诸儒问与尚书相出入者牵引以次章句具文饰説胜非之曰建所谓章句小儒破碎大道建亦非胜为学疏畧建卒自颛门名经为议郎博士至太子少傅
　　班固曰刘向以中古文校欧阳大小夏侯三家经文酒诰脱简一召诰脱简二率简二十五字者脱亦二十五字简二十二字者脱亦二十二字文字异者七百有余脱字数十
　　后汉书曰孝明皇帝永平二年诏有司采周官礼记尚书臯陶篇乗舆服从欧阳氏説公卿以下从大小夏侯氏説
　　葛洪曰昔汉太后从夏侯胜受尚书赐胜黄金百斤及胜死又送胜家钱三百万为胜素服一百日隋志晋永嘉之乱欧阳大小夏侯尚书并亡
　　吕祖谦曰夏侯胜守所学不茍合为可重其言灾异汉儒皆有此患
　　孔氏【安国】尚书传
　　隋志十三卷
　　存
　　安国序曰古者伏羲氏之王天下也始画八卦造书契以代结绳之政由是文籍生焉伏羲神农黄帝之书谓之三坟言大道也少昊颛顼髙辛唐虞之书谓之五典言常道也至于夏商周之书虽设教不伦雅诰奥义其归一揆是故歴代寳之以为大训八卦之説谓之八索求其义也九州之志谓之九邱邱聚也言九州所有土地所生风气所宜皆聚此书也春秋左氏传曰楚左史倚相能读三坟五典八索九邱即谓上世帝王遗书也先君孔子生于周末覩史籍之烦文惧览者之不一遂乃定礼乐明旧章删诗为三百篇约史记而修春秋赞易道以黜八索述职方以除九邱讨论坟典断自唐虞以下讫于周芟夷烦乱翦截浮辞举其宏纲撮其机要足以垂世立教典谟训诰誓命之文凡百篇所以恢至道示人主以轨范也帝王之制坦然明白可举而行三千之徒并受其义及秦始皇灭先代典籍焚书坑儒天下学士逃难解散我先人用藏其家书于屋壁汉室龙兴开设学校旁求儒雅以阐大猷济南伏生年过九十失其本经口以传授裁二十余篇以其上古之书谓之尚书百篇之义世莫得闻至鲁恭王好治宫室壊孔子旧宅以广其居于壁中得先人所藏古文虞夏商周之书及传论语孝经皆科斗文字王又升孔子堂闻金石丝竹之音乃不壊宅悉以书还孔氏科斗书废已乆时人无能知者以所闻伏生之书考论文义定其可知者为古定更以竹简写之増多伏生二十五篇伏生又以舜典合于尧典益稷合于臯陶谟盘庚三篇合为一康王之诰合于顾命复出此篇并序凡五十九篇为四十六卷其余错乱摩灭弗复可知悉上送官藏之书府以待能者承诏为五十九篇作传于是遂研精覃思博考经籍采摭羣言以立训传约文申义敷畅厥防庶几有补于将来书序序所以为作者之意昭然义见宜相附近故引之各冠其篇首定五十八篇既毕防国有巫蛊事经籍道息用不复以闻传之子孙以贻后世若好古博雅君子与我同志亦所不隠也
　　隋志安国为五十八篇作传防巫蛊事起不得奏上私传其业于都尉朝朝授胶东庸生谓之尚书古文之学
　　孔頴达曰孔传三十三篇与郑注同二十五篇増多郑注陆德明曰江左中兴元帝时豫章内史梅赜奏上孔传古文尚书亡舜典一篇购不能得乃取王肃注尧典从慎徽五典以下分为舜典篇以续之学徒遂盛
　　册府元孔安国为临淮太守传古文尚书十三卷今字尚书十四卷
　　欧阳修曰陈隋之间伏生之学废绝而孔传独行洪迈曰孔安国古文尚书自汉以来不列于学官故左氏传所引者杜预辄注为逸书刘向説苑臣术篇一章云泰誓曰附下而罔上者死附上而罔下者刑与闻国政而无益于民者退在上位而不能进贤者逐此所以劝善而黜恶也汉武帝元朔元年诏责中外不兴廉举孝有司奏议曰夫附下罔上者死附上罔下者刑与闻国政而无益于民者斥在上位而不能进贤者退此所以劝善黜恶也其语与説苑所载正同而诸家注释至于顔师古皆不能援以为证今之泰誓初未尝有此语也汉宣帝时河内女子得泰誓一篇献之然年月不与序相应又不与左传国语孟子众书所引泰誓同故马郑王肃诸儒皆疑之又曰逸书虽篇名或存既亡其辞则其义不可复考而孔安国注必欲强为之説汨作注云言其治民之功咎单作明居注云咎单作土地之官作明居民法林少頴言知之为知之尧典舜典之所以可言也不知为不知九共藳饫畧之可也其説最纯明可喜朱子曰安国书传恐是魏晋间人作托安国为名汉儒训释文字有疑则阙今此却尽释之　又曰孔安国解经最乱道看得只是孔丛子等做出来　又曰孔氏书序不类汉文疑是晋宋间文章
　　叶适曰安国书序言典坟至夏商周诰义奥雅歴代以为大训旋复言讨论坟典芟繁翦浮则是孔子并大训亦去取也岂有是哉
　　陈振孙曰孔注歴汉末无传而晋初犹得存者虽不列学官而散在民间故邪然终有可疑者
　　王柏曰古文尚书序可疑者三一曰三坟言大道五典言常道夫大与常何自而分别也如其言则坟之道不可常典之道未至于大岂不悖哉二曰孔壁之书皆科斗文字以世所传夏商鬴鬲盘匜之类举无所谓科斗之形序者之言不过欲耀孔壁所藏之古耳不计其説之不可通也既曰科斗书废已乆时人无能知者又不知何以参伍画考验偏旁而更为古哉于是遁其辞曰以所闻伏生之书考论文义定其可知者则是古文之书初无补于今文反赖今文而成书本欲尊古文而不知实陋古文也且孔氏遗书如周易十翼论语大学中庸之属皆流传至今初不闻有科斗之字于他书而独纪载于书大序其张皇妄诞欺惑后世无疑三曰増多伏生之书二十五篇其所増之篇固伏生之所无也然伏生之所有恐孔壁亦未必尽存若以有无互相较数窃意所増者未必果二十五篇也何以言之伏生之书最艰涩而不可解者惟盘庚三篇与周书大诰以下十篇而已今古文乃亦有之古文之所以异于伏生者以其所载之平易也今亦从而艰涩之如此则是原本已如此之艰涩而非伏生之讹也以愚观之伏生于此十三篇之外未尝不平易安国于此十三篇之中未尝不艰涩也若论其实伏生之耄口授之讹自不能免窃恐此十三篇之艰涩孔壁未必有也是故无所防正而艰涩自若安国但欲増多伏生之数掩今文而尽有之反有以累古文也
　　金履祥曰朱子曰安国之序絶不类西汉文字履祥疑东汉之人为之不惟文体可见而所谓闻金石丝竹之音端为后汉人语无疑也盖后汉之时防纬盛行其言孔子旧居事多涉怪如阙里草自除张伯藏璧一之类若此附防多有之则此为东汉传古文者托之可知也如论语序魏人所作亦言壊宅事即不言金石之异矣
　　熊朋来曰孔壁二十五篇东汉诸儒解经者皆未见故先儒疑孔安国传亦伪也
