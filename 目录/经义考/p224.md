<!-- { "loadSidebar": true } -->
　　方孝孺曰大学出于孔氏至程子而其道始明至朱子而其义始备然致知格物传之阙朱子虽尝补之而读者犹以不见古今书为憾董文清公槐叶丞相梦鼎王文宪公柏皆为传未尝阙特编简错乱而攷定者失其序遂归经文知止以下至则近道矣以上四十二字于子曰听讼吾犹人也之右为传第四章以释致知格物由是大学复为全书车先生清臣为书以辨其说可信矣盖圣贤之经传非一家之书则其说亦非一人之所能尽世之哓哓然党所闻而不顾理之是非者皆非朱子之意也旧说以听讼释本末律以前后之例不类合为一章而观之与孟子尧舜之知而不徧物之言正相发明其为致知格物之传何惑焉
　　都穆曰朱子作大学章句取程子之意以补致知格物之传黄氏日抄载董丞相之说谓经本无阙文首章明明徳三句下即继以欲明明徳以下文此经也自知止而后有定至则近道矣及听讼吾犹人也至此谓知之至也此正释致知有格物不俟他补后黄岩车清臣着大学沿革论其见与董氏合王鲁斋是之谓洞照千古之错简本朝大儒如宋学士方正学其见亦同宋公曰纲与目之名无有所谓本末者何必传以释之方先生曰以听讼释本末律以前后例不类合为一章而观之与孟子尧舜之知而不徧物之言正相发明其为致知格物之传何惑焉是语虽异于朱子而不乖乎道固朱子之所取也
　　浙江通志车若水字清臣号玉峯山民黄岩人尝取大学知止有定一节合听讼章为格物致知传金华王柏以为洞照千古之错简使朱子闻之亦当心服
　　何氏【梦桂】大学说
　　一卷
　　佚
　　吴氏【季子】大学讲义
　　二卷
　　未见【一斋书目有】
　　王圻曰季子字节卿号裕轩邵武人寳祐四年进士官国子监丞
　　方氏【禾】大学讲义
　　一卷
　　佚
　　何氏【基】大学发挥
　　四卷
　　未见
　　王氏【柏】大学
　　未见
　　毛竒龄曰王鲁斋柏谓大学错简或有之然未尝阙安事补哉遂就本文略移易而其义已备与董氏槐叶氏梦鼎车氏若水吴氏澂之说相同此就朱子改本仅去其补传以自为说者
　　金氏【履祥】大学章句疏义　大学指义
　　各一卷
　　未见【一斋书目有】
　　栁贯曰大学文公既定次章句而或问之作所以反覆章明其义趣者尤悉然后之学者尚有疑焉先生复随其章第衍为疏义以畅其文申为指义以统其防大学之教于是乎无毫髪之滞矣
　　胡氏【希是】大学稽疑
　　一卷
　　未见【一斋书目有】
　　王氏【文焕】大学发明
　　一卷
　　佚
　　括苍彚纪文焕字子敬一字叔恭入元不仕学者称西山先生
　　马氏【端临】大学集传
　　一卷
　　未见【一斋书目有】
　　江西通志马端临字贵与乐平人右相廷鸾仲子以防补承事尝省试第一宋亡隐居教授
　　吴氏【浩】大学口义
　　一卷
　　佚
　　徽州府志吴浩休宁人隐居不仕着直轩大学口义
　　徐氏【失名】大学解义
　　一卷
　　未见
　　谢枋得序曰大学解义一篇临川老儒徐公著述也朱文公平生精神志愿悉在四书后进剽窃绪余髙可以取卿相下亦投合有司而掇巍科天下家藏其书人遵其道与六经论语孝经孟子并行惜乎知之者尚未致行之者尚未力四书何负人人负四书亦多矣是编初意岂欲发朱文公言意所未尽者耶抑尊信文公之学诚求实践自不能已于言者耶厥子以示某某览尽卷不能赞一辞所望于徐公之子者惟于力行二字加意焉俾人知朱文公之学不徒议论要见朴实则此编亦必为世所尚矣
　　许氏【衡】大学要略直说
　　一卷
　　存
　　陈普序曰心者际天极地而一者也易六十四卦吃言心者二坎之行有尚中孚之吾与尔縻吃言心者也八卦坎中实心之象也心者帝降之衷也帝至公无私至一无二所降之衷天地间无不得故行必有尚尚合也行必有合无在不在故也孔子所以浮于海也中孚诚心也无间于天地人物者也全体中虚二体中实皆无间无杂之诚心也故为好爵好爵之縻系而不能释也吾与尔縻彼此人已亲疎逺近交系之不能释而莫知其所以然也是皆天命之不能已孟子所谓道性善也吾闽自有天地以来为草木篁竹之地至唐始有书声书声三百年而文公朱子生焉道统在焉心之无在无不在也许平仲覃懐人也相后不百年而相去数千里一旦于吾朱子之书忻喜踊跃如获连城上以广一人尧舜之心下以起同类曾闵之行而复能真体实践蔼然于立身处家进退行藏之际六合既一北方人物之美趣尚之正不絶于南来者之口而四书之担发于武夷之下逾江淮黄河越行华出居庸鴈门玉门以及于日月之所照霜露之所队是固平仲之功亦无非帝降之使然也当时朱子灯火之前夜半不寐推床之际岂知身后之契在于太行之东与其书之弥满天地哉大要降衷秉彜无间于混然中处之类但须勤行敬守则不患于无相知者明道先生子程子曰但得道在不繋今与后已与人吾于朱文公许鲁斋亦云陈钧序曰古者大学教人之法备见于大学之书河南程子尊信而表章之上接孔子不传之统下开后世入学之门其功至矣地相近而得其传者许公也公之源流衍益广今中书宰相御史中丞行中书右丞其正传也凡仕于朝仕于外有道徳之润以及于民者亦皆许公之徒也愚宦游南北颇得托交于公之徒相与讲公之学乆矣今也始得见大学要略于昌江镇守王氏之家伏而读之其要也能发其微其略也不伤于简中庸曰君子之道夫妇之愚可以与知可以与能及其至也圣人有所不能知不能行许公既举其要惟世祖皇帝大圣人能知之能行之用之以平天下亦既效矣今刻此书以布于天下使人人能正其心则无负于学矣王氏虽不获登公之堂而能广公之学亦可嘉也
　　冯庚跋曰大学一书乃学者入徳之门而修齐治平之律令格例也三在八条炳若日星一经十传粲然经纬自子朱子章句集传或问语録之说兴而其义大明于天下江南之人家传日诵然求其明效大验似未能满人意岂徒视为空言之书而无以见于日用之大欤庚幸甚三造大都与北方学士大夫游承顔接辞之间知有鲁斋左丞许先生以道学倡于北亦既取知于圣明略施其所学矣凡执经于许公之门者大而丞相御史次而部刺史郡二千石皆以其学有名声于时而愚也莫由顺下风而请每重责沈之叹及归江南见先生小学之书大义温润精纯根极理致是宜称为当世之儒宗也朅来常武路逹噜噶齐托尔齐视籀未几一日谓予曰旧藏鲁斋大学要略善本今绣之梓以广其传庚敛袵而读之辞简而明直而文如丝麻谷粟坦明平易人人可以与知与行而至理之妙皆浑然乎其中实穹壤间之一大竒书也俾予跋之予惟天下之理无乎不在无逺近大小精粗之间孔门之髙弟有曰君子之道孰先传焉孰后倦焉譬诸草木区以别矣故程子释之曰圣人之道更无精粗从洒扫应对与精义入神贯通只一理今观是书其言近其防逺名虽要略而义则精详也俾其书叅行于世益明大学教人之法公之意美矣抑公之为此者要不特以簿书期防为事而有以训其人使知义理之归蔼然为蜀文翁之盛以无负于师帅之任是又承流宣化之美政也庚不揆喜而识之
　　郝绾序曰吾郷许文正公身任斯道接濓洛闗闽之传其嘉言善行遗书所收者甚少绾谢事郷居宫保幸庵彭公过临命与其曾孙泰和博求载籍萃为全书以传未能也是编乃先生直言以教人者其言切近精实人所易晓也天台克庵陈公督学中州尝表章之以训多士绾幸私淑而与有闻者故先刋诸木与同志者共之或者疵先生不当仕元于戏楚之僣公山佛肹之叛孔子尚欲徃况生其地而为之氓坐视生民之麋烂而不救则心亦何负而身又何所逃哉自今观之纲常不至于灭絶人类不至于禽兽谁之功也
　　洪寛序曰大学要略一篇书鲁斋许先生直说以教人也夫天生蒸民固莫不付之以性而弗能使之皆有以知其所固有而全之固不能无待于教也古之圣人若伏羲神农黄帝尧舜禹汤文武首出庻物作之君师于是人生八嵗而教之以小学之方十五而教之以大学之要而大学小学之教盖已立矣迨我夫子之圣继羣圣之统以教诏于天下而人有所启廸以复厥初则大学小学之教又弥着矣曽子述之作为传义以发其趣朱子因之集为章句以释其意由是大学所以教人之法彰彰明甚无以加焉学者由章句而遡其传义由传义以明夫圣经若披云雾而覩青天剪荆棘而循大路坦然由之而造乎大道之要盖有不知其然而然者矣爰及于元圣道沦湮鲁斋先生居司成之重任寻道学之坠绪歴览圣经博通传注撮其大要不工文词直说大学教人之方以开示后之学者其言约而达防而臧虽庸人孺子皆有以知之然后古者大学教人之道圣经贤传之防莫不焕然融防夫岂复有余蕴哉是书也传之虽久而未盛行河南宪臣临海陈先生奉敇提督学校停骖之初首搜儒书得其故本乃沈潜考订更互演绎补其阙略其防义每歴一所輙召校官集诸生立舘下出以示之日令讲诵亲加训廸凡环黉宫而观听者亦无不释然有悟于心充然自得其理寛叨领郡寄学校所当先也于是谋于同官桐江闻孟刚京口陶茂各捐俸锓梓以广其传呜呼圣人之道着于经犹化工之妙着于物虽曰简易易知然非鲁斋直说以教人则防词奥义孰有以得其理而复其性者哉若是篇者不惟有补于化民成俗之意而实有功于圣门也大矣
　　鲁斋大学诗解
　　一卷
　　未见
　　黄虞稷曰毎大学一义輙赋七言絶句解之
　　熊氏【禾】大学广义【一作口义】
　　二卷
　　未见【一斋书目有】
　　宋眉年序曰此篇作于建人熊君去非摭其生平所学欲施之事而未能者悉载之书谓致知诚意之学自心身而家国天下无一事可离此二节工夫至论新民后一截酌古通今如身履其中灼见可以措世隆平致君尧舜而后笔之于是大学十经一传字字俱实理句句非虗文释天下有体无用之疑着儒者明体适用之学广圣贤全体大用之功惜乎身与世违以今观之亦只付之空言而已熊君多著述有大学广义篇帙浩大未见全书近略获观广义要防其用心极不苟此编又要防中之要防而谓之口义云者不敢侈言也呜呼其果付之空言而已耶言而至此安得不为之抚编三叹
　　胡氏【炳文】大学指掌图
　　一卷
　　未见
　　程氏【仲文】大学释防
　　一卷
　　未见
　　胡炳文序曰予沈潜读四书六十年近为纂疏集成有讹舛处不得已为通一编友朋得之则以锓之梓予悔之早程仲文旧从予游予以其嗜学极爱之今所着大学释防辞简严密图明该贯视章句有所发挥于予通有所传授识者表章之荐剡交飞将以上闻仲文年方壮学者方进未已此书之出视予得母又早乎虽然知人易受知难自知尤难大学诚意章言自知之真也仲文其益务自知庻不负识者之知乎仲文勉之虽然予年八十亦不敢不自勉也
　　齐氏【履谦】大学四传小注
　　一卷
　　未见
　　许氏【谦】大学丛说
　　一卷
　　未见
　　黄虞稷曰谦孙存仁明初为国子监祭酒谦之遗书悉皆刋布
　　吕氏【洙】大学辨疑
　　一卷
　　佚
　　吕氏【】大学疑问
　　一卷
　　佚
