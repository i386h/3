<!-- { "loadSidebar": true } -->
　　胡一中序曰四书之防自汉以来晦蚀于训诂迨朱子而大明朗如日星然其广大精微殆有如象纬之有躔次气候之有步推读者茫乎未易窥测也夫苟差于句读则章之防杌陧矣讹于音释则字之义怗懘矣经传之援据名物之本末或昩焉则卤莽而灭裂矣理何自而明哉朱子尝言不用圣贤许多工夫则无以见圣贤之意然则学者可不用朱子之功而求朱子之意乎临川詹君道传用鲁斋先生所定之句读防近代诸儒之笺释而参订之名曰四书纂笺藏于家塾以授其徒建阳陈君子善锓而行之乃求为之序焉是书也亦既羽翼朱子而有功于圣门矣其于读者之用力又岂不易易然也哉
　　张氏【存中】四书通证
　　六巻
　　存
　　胡炳文序曰北方杜缑山有语孟旁通平水薛夀之有四书引证皆失之太繁且其中各有未完处观者病焉今友人张徳庸精加讐校删冗而从简去非而存是又能完其所未完者合而名之曰四书通证以附余通之后学者于余之通知四书用意之深于通证知四书用事之审徳庸此书诚有补云
　　存中自述曰四书集注明理用事简明为尚至集成而理愈晦矣云峯胡先生去其晦而取其明则理通矣今赵氏笺义出而事益繁存中不揆僣越去其繁而存其简则事亦通矣
　　按存中新安人
　　王氏【充耘】四书经疑贯通
　　八卷
　　未见
　　林氏【处恭】四书指掌圗
　　佚
　　赤城新志林处恭临海人受业于舒阆风隠居教授着四书指掌圗
　　汪氏【九成】四书类编
　　二十四巻
　　未见
　　邓文原序曰四书类编者新安汪君又善之所辑也四书之学始明于河南二程先生而大阐于考亭朱夫子今家有其书学者博词诵以熟其于进道也有涯矣然河南诸弟子之论未能无醇疵学者不遡源而求则亦莫知乎朱子取舍之意况后于此曷従而折衷之今汪君博采先徳之所纪着区分彚列纯而不杂简而不疏既以自淑且以朂夫人又善之用心亦勤矣又善体易者也吾为君举易以明其畧萃之彖曰萃聚也观其所聚而天地万物之情可见矣夫复可以见天地之心而不及其情大壮见天地而不及万物维咸恒萃则天地万物之情皆可见而萃又统咸恒之万即归于一者也其象泽上于地若陂水以濡其盈以沛厥施与丽泽讲习之义可以类观故学之有资于萃聚又如此吾夫子之言曰既会通以行其典礼惟会故通不会不通也后世始为类书以便学者喜其便而研索不精适以资肤剽凌躐之病故吾于汪君既嘉有讲学之益而爱是书复虑学者因是书而废讲学之益则非汪君成是书意也观吾言者其亦有所警也夫
　　解氏【观】四书大义
　　佚
　　江西通志观吉水人预修宋史
　　邵氏【大椿】四书讲义
　　佚
　　李徳恢曰大椿字春叟夀昌人宋景定甲子年十二领乡荐至元中为晦庵书院山长【严州府志作龙游教谕】
　　包氏【希鲁】四书凡例
　　未见
　　黄虞稷曰字鲁伯进贤人吴草庐弟子
　　许氏【谦】读四书丛说
　　二十卷【一斋书目有】
　　未见
　　吴师道序曰读四书丛说者金华白云先生许君益之为其徒讲说而其徒记之之编也君师仁山金先生履祥仁山师鲁斋王先生柏従登北山何先生基之门北山则学于勉斋黄公而得朱子之传者也四书自二程子表章肇明其防至朱子章句集注之出折衷羣言集厥大成说者固蔑以加矣门人髙第不为不多然一再之后不泯灭而就微则泮涣而离真其能的然久而不失传授之正则未有如吾乡诸先生也葢自北山取语录精义以为发挥与章句集注相发鲁斋为标注抹提挈开示仁山于大学有疏义指义论孟有考证中庸有标抹又推所得于何王者与其已意并载之君上承渊源之懿虽见仁山甚晚而契谊最深天资纯明而又加以坚苦笃实之功妙理融于言表成说具于胸中问难开陈无少疑滞抑扬反覆使人竦聴深思随其浅深而有得焉故自逺方来从学者至数百人遂为一时之盛今观丛说之编其于章句集注也奥者白之约者畅之要者提之异者通之画圗以形其妙析段以显其义至于训诂名物之缺考证补而未备者又详着焉其或异义微牾则曰自我言之则为忠臣自他人言之则为防贼金先生有是言也此可以见其志之所存矣呜呼欲通四书之防者必读朱子之书欲读朱子之书者必由许君之说兹非适道之津梁示学者之标的欤先是君未没时西州人有得其书而欲刋之者君闻亟使人止之且恐记录之差也则自取以视因得遂为善本诸生谓予尝辱君之知俾序其所以然窃独惟念昔闻北山首见勉斋临川将别授以但熟读四书之训晚年悉屏诸家所录直以本书深玩葢不忘付属之意自是以来诸先生守为家法其推明演绎者将以反朱子之约而已故能传绪不差闳大光明式克至于今日也又念某识君之初尝以持敬致知之说质于君君是之复举朱子见延平时其言好恶同异喜大耻小延平语以吾儒之学理不患其不一所难不殊耳朱子感其言精察妙契著书数十万言莫不由此学者于朱子之书当句读字求必若朱子之用功而后足以得其心此君之拳拳为人言者也然则得君之丛说而读之者其于君教人读书之法尤不可以不知也故因并着之君名谦其世系履行与凡他经论著详具友人张枢子长所为行述兹不复赘云
　　黄溍作墓志曰先生丛说敷绎义理惟务平实尝曰圣贤之心尽在四书四书之义备于朱子顾其立言辞约义广读者或不能悉究其义以一偏之致自异初不知未离其范围其可以易心求之哉
　　安氏【熙】四书精要考异
　　佚















　　经义考卷二百五十四
　　钦定四库全书
　　经义考卷二百五十五
　　翰林院检讨朱彛尊撰
　　四书【四】
　　程氏【复心】四书章圗
　　二十二巻
　　存
　　程钜夫序曰夹漈郑氏谓古者书必有圗然稍见于六经传注之家惟车服名数而已余少学于临川见双峯饶氏大学中庸圗始识古人立圗之意去今又五十余年乃得吾宗子见四书圗章为之圗圗为之释有本有末有终有始如天之文地之理莫不合于自然非深得古人之意不能也世之谭神仙学金鼎者犹必假圗说以达其防况为圣人之道者哉此圗之与书必不可已者也子见书既成上之朝将畀之秩慨然曰凡吾所以至此者非以进取为也欲俾天下知有吾书也吾亲老矣吾归养吾亲复何求哉即以为乡郡教授致仕呜呼此所以为古人之学也余既不能为子见留乃序以送之延祐改元嵗在甲寅王约序曰集贤待制周君南翁持诸君所作四书圗引见示且曰圗乃吾乡士程子见进于有司者子见年逾耳顺以亲老授新安教授致仕归养敢丏子言予因告南翁曰道学之称肇于河南二程子四书之目起于考亭朱文公在宋有川洛之党互为诋訾莫能相尚要其归但视主之者势力隆替耳而公是公非殆有不可掩者逮我朝鲁斋先生许公出道学四书复盛然従之者多而真知者寡坐谈者易而行之者难道也四书也皆吾夫子天包地载范世立极千万禩不易之良法也葢人人得而知人人得而有人人得而用同育而不相害并行而不相悖固不可标榜曰道学分别曰四书拘拘然纡纡然徒事虚文而已顾言行相副表里一致而后可真知笃行之效也噫发源者初未必然濬流者激而至此予观子见撰述如此之富去就如此之眀质诸所学而不诡庶几服膺吾夫子之训者欤南翁愕曰异哉子之说请书以为子见南辕序
　　赵孟頫序曰古今类书多矣大而天地日月山岳河海微而昆虫草木以至人事之成败兴废言语文字之等莫不防萃捃拾人夸多而家竞富其用也不过为词章而已其于道徳仁义则无有也新安程子见白首穷理于朱子之学若饥之于食渇之于饮寒暑之于裘葛昼不舍而夜不辍贯穿精熟于是类而为书列而为圗道徳性命仁义各以类従使学者一览而尽得之其有补于理学甚大岂古今类书所能望也予既读之知其用心之笃而子见引年而归予甚髙之故书其篇首以致意云延祐改元春三月十三日
　　元眀善序曰理学至宋九大儒言之可谓详且眀矣苟潜心于四书发之以近思录而后进于易书诗春秋何理不穷以之修身治人圣贤事业不外乎是然理自难眀言之易差非眀师良友讲授之真几何不有千里之缪哉新安程君复心四书章圗取朱子章句集注一一为之圗观者了然即晓大义深有补于初学虽然四书之防深矣有非圗所能尽者学者因是以求章句集注因章句集注以得圣贤之心圣贤之事业为可企及也欤延祐改元清明后二日邓文原序曰书之有圗犹天之厯象象本于自然虽圣智不能加毫末厯则为之乗除赢缩以求合乎天者也故治厯而不得其理嵗久必差象则昭晰烜着凡有目者皆可睹而定书自六经而下众言淆乱有戾于圣人之道者矣而圗不能以强为譬诸山川草木宫室器物日与人接绘者一有讹谬辄为众讪笑夫圗之难如此四书始表章于濓洛而大盛于考亭朱子发幽阐微防义炳焕使习其读者可以遡圣贤于数千载之上若身列诸门弟子而授受焉也新安程君子见复为之圗以惠学者章分句析钜细不遗吾独惜君之生也后不得亲取正于朱子也又幸学者因圗以求朱子之意而有得于四书者其效未有止也虽然吾独有说焉自四书之学行家传而人诵之矣求诸致知而力行者率千百不一二更世之论儒者常以是相诟病凡道必有对待自隂阳刚柔仁义引而伸之不可殚尽学者每有所偏或举一而遗其二従其易而不究其所难故去道日逺聴言视行圣人犹为宰予而改矧去圣人若是其逺也哉夫圗也书也致知之事也而未及乎力行也传之书者可圗也传之心者不可圗也必得传心之妙而后可与学道子见年才六十朝廷旌用为郡博士而子见以亲老乞致仕其于进退出处不亢不污庶几乎力行之士矣故予为序其编首而归之
　　虞集序曰右四书章圗纂要者新安程君复心之所着也其为书也葢取朱子论语孟子集注大学中庸章句之说有对待者若体用知行之类有相反者若君子小人义利之类有成列者若学问辨思行之类随义立例章为之图以究朱子为书之防其意可谓勤且切矣皇庆二年有司以君与书荐于朝眀年以徽州路儒学教授致仕而归年才六十耳闲出其书以示集使集识之集曰昔之为圗者葢未始有书也姑假夫竒偶之画以拟其不测之迹而着可见之象引其方圆逆顺之体而极夫消息变化之妙简奥微妙未易知也后圣后贤有作然后推以立言而天地人之蕴尽矣则书固所以眀图者也今君之图则又以眀夫书者也葢孔门诸子叙述夫子所言与曾子子思孟子之所述焕乎大哉昭如日星又有周子二程子张子与其门人弟子相与讲眀之圣贤之微言大义岂复有不尽者哉及朱子为之集注章句然后防众说而归于一其所以极博约之功者千古所未有也凡终始本末之说内外精麤之辨条分缕析粲然有序今其书家藏而人读之然而习之而不察者犹众也夫舍朱子之言则何以知四书之防然非有以贯通其条理而分别其节目则朱子立言之意又何以得之也哉然则君之为图也可谓有功于考亭有补于同志者矣集不敏三复三叹敬识而归之虽然集尝闻之曰书不尽言圗不尽意又曰体用一原显微无间呜呼安得因子之圗以得言而忘圗因言以得意而忘言者而与之共论此乎延祐元年三月甲午
