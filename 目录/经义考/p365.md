<!-- { "loadSidebar": true } -->
　　晁公武曰太经十卷汉扬雄子云撰雄作此书当时以诮其艰深其后字读多异予尝以诸家本参挍不同者疏于其上且发筞以问诸生云扬雄准易作太经其自序称盛矣而诸儒或以为犹呉楚僭王当诛絶之罪或以为度越老子之书大抵誉之者过其实毁之者失其眞皆未可信然譬夫听讼曾未究其意乌能决其曲直哉今欲论之得失必先窥其奥然后可得而议也夫虽准易然托始高辛大初二厯而为之故有方州部家凡四重而为一首九赞通七百二十九赞有奇分主昼夜以应三百六旬有六日之度首准一卦始于中准中孚而终于养准颐二十四气七十二候与夫二十八宿错居其闲先后之序盖不可得而少差也夫易卦之直日起于汉儒之学舍四正卦取六十卦之爻三百六十各直一日此之所准者也然易之卦直日其亦如之首有序乎抑无也若亦有之则雄之为不亦善乎不然则之序亦赘矣自复姤而为乾坤十有二卦皆以隂阳之消长分居十二月谓之辟卦固有序矣其余一月而四卦之序云何耳如中孚颐何以为一日之卦也曰公卿大夫侯者何谓也其所谓屯正于丑间时而左行蒙正于寅闲时而右行者其旨可得而闻欤又一阳一隂者相错之法也然养为阳而中不为隂水火木金土者相传之法也然为金而羡不为土其自相戾类如此岂得无説也哉呉仁杰曰太以方州部家为首仿易六画而成卦也以初一至上九为赞仿易六位而成章也首之数綦少而四綦多而十二而定为九位焉老苏先生所谓二者并行而其用各异者也
　　唐仲友曰雄最知大衍数者故数曰三八为木四九为金二七为火一六为水五五为土图曰一与六共宗二与七共朋三与八成友四与九同道五与五相守不言五十为土五与十相守者知藏十之为大衍也
　　郑东卿曰扬雄之太子明之洞极仿易为书泥于文字后世忽之以为屋下架屋头上安头也
　　王炎曰扬子以言语求道故为法言曰吾以拟论语也为太曰吾以准易也无西子之美而效其颦亦增其丑而已
　　陈淳曰太本为拟易而作也而又参之易纬以序卦气准之太初厯以考星度盖襍乎为书而不纯于易密于数而道则未也夫易以八为数而以九为数易数始于一一重之而为二二重之而为四四重之而为八八重之至于六十四而八八之数立焉故自太极生两仪两仪生四象四象生八卦八卦生六十四卦数始于一一转之而为三三转之而为九九转之而为二十七二十七转之而为八十一而九九之数具焉故自一元分而为天地人之三方方各有三州三其三方而为九州州各有三部三其九州而为二十七部部各有三家三其二十七部而为八十一家易以六画成卦而拟以方州部家之四位四位立而首成焉自中至事为天元二十七自更至昆为地元二十七自减至养为人元二十七合三二十七为八十一首以拟易之六十四卦首下有辞以拟卦之彖首为有九赞以拟卦之六爻九其八十一首则为七百二十九赞赞下有测以拟爻之象为七百二十九测测赞之外又有冲以拟序卦错以拟杂卦数以拟説卦攡莹掜图告以拟上下系至于筮防又以拟易之大衍虚其一而用四十有九则虚其三而用三十有三大衍以干之防二百一十有六坤之防百四十有四合三百六十以当期之日积为万有一千五百二十以当万物之数而则以天数十有八地数十有八合三十六防以律七百二十有九赞以当一岁之日积为二万六千二百四十四防以配万物之数大衍揲以四而则揲以三大衍以七八九六定六爻而辨吉凶则以七八九六定四位而别休咎与夫三摹之拟三索三表之拟四象一一与易相准而犹以为未也何氏易纬稽览图创为卦气之説以为起于中孚而终于颐六十卦别以坎离震兑为四卦各主一方卦中二十四爻各主二十四气其余六十卦有三百六十爻主三百六十日余有五日毎日分为八十分合四百分又四分日之一为二十分是有四百二十分以六十卦分之六七四十二卦各得七分毎卦得六日七分以当期三百六十五日四分日之一之数而则又从而参之始于中首以配中孚而终于养首以配颐凡八十一首皆法卦气之次序首以二赞当一日凡七百二十九赞当三百六十四日有半又增踦赢二赞为闰余之数以足之太初上元十一月甲子朔旦冬至无余分后千五百三十九岁甲辰朔旦冬至又无余分又千五百三十九岁甲申朔旦冬至又无余分又千五百三十九岁复甲子朔旦冬至无余分而则又从而准之始于中首冬至之节初一日起牵牛一度而终于养首之上九以周二十八宿之行而为一岁十九岁为一章二十七章凡五百一十三岁为一防八十一章则三防凡千五百三十九岁为一綂自子至辰自辰至申自申复子凡三綂九防二百四十三章有四千六百一十七岁为一元一章则闰分尽一防则月分尽一綂则朔分尽一元则六甲尽与太初厯相应是之为数密矣然密于其数而道则未也吾观其书有如中首曰阳气濳萌于黄宫信无不在其中而养首又曰藏心于渊美厥灵根则天理始终循环无间之义似亦察矣然于攡有曰其上也悬天下也沦渊纎也入薉广也包畛其道游防而挹盈又曰虚形万物所道之谓道因循无革天下之理得之谓德理生昆羣兼爱之谓仁列敌度宜之谓义又未能根极乎理义之大本而不免乎老墨之指归于易之宏纲大义亦何所发明哉况乎以周配复以戾配暌以上配升以差配小过以童配蒙以增配益以达配泰以从配随以进配晋以释配解以乐配豫以争配讼以更配革以断配夬以装配旅以众配师以亲配比以盛配大有以居配家人以灶配鼎以大配丰以逃配遯以永配恒以度配节以减配损以聚配萃以饰配贲以视配观以晦配明夷以穷配困以割配剥以止配艮以成配既济以失配大过以难配蹇以养配颐徒区区为字训之模仿而复拘拘于句法之循袭易曰幽赞神明而生蓍而则曰昆仑天地而产蓍易曰云从龙风从虎圣人作而万物覩而则曰风识虎云知龙贤人作而万类同易曰辟户谓之干阖户谓之坤而则曰阖天谓之宇辟宇谓之宙易曰干确然示人易坤隤然示人简而则曰天宙然示人神地他然示人明易之元亨利贞万化之原也故君子行此四者曰乾元亨利贞而配之以君子能此五者曰罔直蒙酋防愚不知罔直蒙酋防于元亨利贞之义何得哉易之隂阳刚柔仁义三才之本也故立天之道曰隂与阳立地之道曰柔与刚立人之道曰仁与义而配之以立天之经曰隂与阳形地之纬曰纵与横表人之行曰晦与明愚不知纵横晦明与刚柔仁义之旨何有哉其他效为天为圜等语则有为雷为鼓之辞效革去故鼎取新等语则有更造新常因故之説效十三卦所取则有衣裳圭璧掜拟之论若此之类不可胜数而于易道初无一补前不足以发徃圣之心后不足以开来哲之耳目子思氏之中庸孟氏之七篇所以与尧孔心传千载若合符契者何尝必为如是之配仿哉抑又多为夸张自赞之语曰知隂知阳知止知行知晦知明者惟乎又曰晓天下之暝暝莹天下之晦晦者惟乎又曰夫卓然示人远矣旷然开人大矣渊然引人深矣然絶人眇矣殊非圣贤气象此当时如刘歆者所以有空自苦覆酱瓿之讥而近世如东坡如伊川所以谓其道不足与屋上架屋之诮是虽侯芭之受桓谭之传张衡比之五经陆绩推之为圣人宋衷之训诂范望之解释王涯之纂述司马温公之作书与拟类皆随己之好而终不足厌服千万世学者同然之见也
　　陈埴曰太模仿周易只起数不同先儒谓将易变作十部太亦得但无用耳
　　陈振孙曰按汉志扬雄所序三十八篇太十九本传二方九州二十七部八十一家七百二十九赞分为三卷有首冲错测攡莹数文掜图告十一篇皆以解剥体盖与本经三巻共为十四今志云十九未详初宋陆二家各依旧本解释范望折衷长短或加新意既成此注乃以首一篇加经赞之上测一篇附赞之下为九篇列为四卷首测二序载之第一卷之首盖犹王弼离合古易之类也巻首有陆绩述一篇
　　叶适曰太虽云幽深然既枝叶扶疎独说十万余言侯芭又受其辞则是雄所以作之意固尝晓然号于人使皆可识不为甚难明也至宋衷陆绩范望乃皆创立注释若昔未尝闻知者如首名以节气起止赞义以五行胜尅最为此书要防不知自雄及芭亲相传授已如此耶或旧语果零落而衷绩等方以意自为参测也以位当卦以卦当日出于汉人若夫节候晷刻推其五行所寄而吉凶祸福生之至而益详盖农工小人所教以避就趋舍者雄为孔氏之学其书将经纬大道奈何俛首效之且未有求其小而能得其大者惜乎其未讲矣
　　高似孙曰易可准乎曰难矣何为其难也曰天地人之理混沦于未画之前二三圣人察天之微窥地之奥以神明天人之用文王因伏羲孔子因羲文而易道极矣文王非舍伏羲孔子非舍羲文而自为之书也易经三圣以经天地人之道是道也吉凶悔吝消息盈虚虽天地鬼神无所藏其蕴而匹夫匹妇可与知者也扬雄氏欲以一人之力而规三圣所成之功是为难乎子云岂不知此者然则子云亦有得于易之学而欲自神其用其曰天以不见为地以不形为人以腹心为此子云之所以神者也子云之意其疾莽而作者乎哀平失道莽辄乱常子云酌天时行运盈缩消长之数推人事进退存亡成败之端存之于三方象三公九州象九卿二十七部象大夫八十一家象元士而者君象也总而治之起牛宿之一度终牛宿之二十二度而成八十一首七百二十九赞二万六千二百四十四防明天人终始逆顺之理正君臣上下去就之分顺之者吉逆之者凶以为违天咈人贼臣盗国之戒子云之意也子云敢以此准易言者盖以卦气起于中孚震离兑坎分配四方六十四卦各主六日七分以周一岁三百六十五日四分日之一据此言之窒矣桓谭曰与大易准班固曰经莫大乎易故作太是知子云者乎不知子云者乎
　　林希逸曰子云之书一而三三而九九而二十七二十七而八十一是或一数也黄钟之长八十一分则是法盖始于律河图之数藏十用九则是法亦得于河图使雄自为一书谁敢轻议凡其抵牾者皆雄自为拙也请试言之説卦杂卦乃圣人防绎其所未尽者何必仿乎则冲可去也错亦可去也文言大传乃当时议论之所及者何必仿乎则攡可去也莹亦可去也文亦可去也无干之四德则何必为罔直酋防无十三卦创物之义则何必为掜无八卦自然之象则何必取五行之常论而及形色声味之繁且碎也故其数可存其图可存若此则不必存者也
　　赵汝楳曰扬子云拟易以作太而主于厯魏伯阳假爻象以作参同契而主于养生他如洞极元包皆依仿卜筮而作又何害于易哉
