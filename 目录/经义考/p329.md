<!-- { "loadSidebar": true } -->
　　晁公武曰旧有孙炎髙琏疏皇朝以其浅略命邢昺杜镐等别着此书
　　陈傅良跋曰古者重小学尔雅所以作也汉兴除秦之禁尝置博士列于学官至今汉儒书行于世如毛氏诗训许氏説文扬氏方言之类盖皆有所本云隋唐以来以科目取士此书不课于举子由是寖废韩退之以古文名世尚以注虫鱼为不切则知诵习者寡矣国初诸儒独追古依郭氏注为之疏尔雅稍稍出比于熙丰三经行学者非字説不学自先儒注疏皆罢绌而尔雅亦废予忆为儿时入乡校有以尔雅问题者予用能辨豹鼠不识蟛蜞为对其事至浅诸老先生往往惊叹以为博也郡有刋疏并音释若干卷以久不就字画多残阙金华赵君子良来为推官缮补之始颇可读赵徴余言因叙此书之所以废且见子良之志子良学于东莱吕伯恭氏于余为同年进士名善珍
　　程敏政曰尔雅疏序在舒馆直雅集中题曰代邢昺作
　　王氏【雱】尔雅
　　佚
　　项安世跋曰予读王元泽尔雅为之永叹曰呜呼以王氏父子之学之苦即其比物引类之博分章析句之工其用力也久其属辞也精以此名家自足垂世视扬子云许叔重何至多逊而必欲用此説也咸五帝而登三王缚颉利而臣髙昌则已疏矣度不能胜而乃济之以愎辅之以狡招合一时之羣小尽逐累世之旧臣以慼吾国而覆之以遗防流毒至使后之擅国者世师焉以享上祗辟之説悦人主以邦朋国是之説空廷臣则王氏父子实为津梁可不痛哉
　　陆氏【佃】尔雅新义
　　宋志二十巻
　　未见
　　陈振孙曰陆佃撰其于是书用力勤矣自序以为虽使郭璞拥篲清道跂望尘躅可也以愚观之大率不出王氏之学与刘贡父所谓不彻姜食三牛三鹿戏笑之语殆无以大相过也书曰玩物丧志斯其为丧志也矣顷在南城传写凡十八巻其曽孙子遹刻于严州为二十巻
　　郑氏【樵】尔雅注
　　三卷
　　存
　　樵自序曰大道失而后有六经六经失而后有尔雅尔雅失而后有笺注尔雅与笺注俱奔走六经者也但尔雅逸笺注劳尔雅者约六经而归尔雅故逸笺注者散尔雅以投六经故劳有诗书而后有尔雅尔雅冯诗书以作往往出自汉代笺注未行之前其孰以为周公哉尔雅释六经者也尔雅明百家笺注皆可废尔雅应释者也笺注不应释者也人所不识者当释而释之曰应释人所不识者当释而不释所释者不当释而释之曰不应释古人语言于今有变生今之世何由识古人语此释诂所由作五方言语不同生于夷何由识华语此释言所由作物有可以理言者以理言之有不可以理言但喻其形容而已形容不可明故借言之训以为证此释训所由作宗族婚姻称谓不同宫室器乐命名亦异此释亲释宫释器释乐所由作人之所用者人之事耳何由知天之物此释天所由作生于此土识此土而已九州之逺山川丘陵之异何由歴此释地释丘释山释水所由作动物植物五方所产各有名古今所名亦异谓此释草释木释虫释鱼释鸟释兽释畜所由作何物为六经集言语称谓宫室器服礼乐天地山川草木虫鱼鸟兽而谓经以义理行乎其间而为纬一经一纬错综而成文故曰六经之文尔雅谓言语称谓宫室器服礼乐天地山川草木虫鱼鸟兽之所命不同人生不应识者也故为之训释义理者人之本有人生应识者也故婴儿知好瞽者聋者知信义不冯文字而后显不借训释而后知六经所言早为长物何况言下复有言哉故尔雅则不释焉后之笺注家反是于人不应识者则略应识者则详舎经而从纬背实以应虚致后学昧其所不识而妄其所识也盖人所不应识者经也实也不得释则惑得释则明若曰关闗睢鸠在河之洲不得释则人知雎鸠为何禽河洲为何地哉人所应识者纬也虚也释则不显不释则显董遇有言读百遍理自见者为此也若雎鸠河洲不得防言虽千诵何益哉何谓释则不显且如论语所谓学而时习之不亦説乎无笺注人岂不识孟子所谓亦有仁义而已矣何必曰利无笺注人岂不识中庸所谓天命之谓性率性之谓道无笺注人岂不识此皆义理之言可详而知无待注释有注释则人必生疑疑则曰此语不徒然也乃舎经之言而泥注解之言或者复舎注解之意而泥已之意以为经意故去经愈逺正犹人夜必寝旦必食不须告人也忽而告人曰吾夜已寝矣旦已食矣闻之者岂信其直如此耳必曰是言不徒发也若夜寝旦食又何须告人先儒笺解虚言致后人疑惑正类此因疑而求因求而迷因迷而妄指南为北俾日作月欣欣然以为自得之学其实沈沦转徙可哀也哉此患无他生于疑耳其疑无他生于本来识者而作不识者解耳尔雅训释六经极有条理然只是一家之见又多狥于理而不达乎情状故其所释六经者六经本意未必皆然樵酷爱其书得法度今之所注只得据尔雅意防所在因采经以为证不可叛之也其于物之名大有拘碍处亦畧为之摭正云尔
　　陈振孙曰郑樵撰其言尔雅出自汉代笺注未行之前盖凭诗书以作尔雅尔雅明则百家笺注皆可废尔雅应释者也笺注不应释者也言语称谓宫室器服草木虫鱼鸟兽之所命不同人所不能识者故为之训释义理人之所本有无待注释有注释则人必生疑反舎经之言而泥注解之言或者复舎注解之意而泥已之意以为经意此其为説虽偏而论注释之害则名言也
　　潘氏【翼】尔雅释
　　佚
　　王瓒曰翼字雄飞青田人建炎中徙居乐清王十朋之师也
　　罗氏【愿】尔雅翼
　　三十二卷
　　存
　　愿自序曰惟宋十一世淳熙改元罗子次尔雅翼定着五万余言乃论古初造化始耑万彚芒芴并生其间民生如标枝鹿豕为羣自以为一物不自贵珍有圣人者立杰出其伦使同类相收异类区分正名百物毛羽介鳞圜首方趾自别为民乃佃乃渔乃刋乃焚选百羞百谷以为常珍味其辛毒俾相君臣灵智以为畜猛服循异物着之鼎别奸与神遂超万物莫之与邻号名三才与天地均裁制万品皆由乎人物患既去其利毕陈智者用其实因既其文有所著作假之而论故诗首关雎春秋感麟易八卦始画仰天俯地穷鸟兽之文书契因之是生典坟礼观象作服贽死生之物以明卑尊吹竹聴鳯为乐本原鲁论贵多识讥五谷不分圣有所不语亦有所常言至王防纪逺物则多异闻离骚志洁惟掇其芳芬不若尔雅博洽雅驯起于汉世学者自为专门欲辅成诗道广摭旁穿万物异名始着于篇先师説之义多不鲜由古学废絶説者无所旁縁风土不同各据所偏江南之产逾北而迁至其语音亦不相沿郑人命死鼠儗于璵璠六书之相假鱓则为鳣物亦固有难识不可泛观恶莠乱苖豫章须七年非好古博雅身履薮泽孰能究宣野人能别之不能见于传至谓鸮女匠鱼罟为荃六駮以为马不可驾牵谓芍药无香説芳艸者初不识蕙与兰罗子疾之乃探其原因尔雅为资畧其训诂山川星辰研究动植不为因循观实于秋玩华于春俯瞯渊鱼仰察鸟云山林臯壤遇物而欣有不解者谋及刍薪农圃以为师钓弋是亲用相参伍必得其真此书之成为雅羽翰其涵如海其负如山其称物小义炳而寛不强所不知义无不安宇中所有目击而存指毛命兽见末知根可用闳览虞悦性情玩化无穷以观我生率是佐时人主以裁成通之于六籍疑义以明千世之下与雅并行后有子云君山之俦乃知其精雅道复显功斯亦宏矣王应麟后序曰尔雅翼三十有二巻歙罗公愿端良譔惟大学始教格物致知万物备于我广大精微一草木皆有理可以类推卓尔先觉即物精思体用相涵本末靡遗水华庭草玩生意以自怡鸡雏观仁乾坤具梅枝钜而包万彚乎观物纤而析众芳乎楚辞约不肤陋博不支离蓄徳致用一原同归彼謏闻者误荔挺杜若不识蟹蜝驺牙重常徒语怪而麃鳻售欺矧编絶简脱之余舄虎鱼豕栁卯荄兹至于菉緑桋荑薠苹荠茨苹蓱莱枣熊能螭离鹄鹤鷻鹑杂糅而纷披谖藼导防夆蜂嘤鸎训义之参差芑有菜草粟之别有梓栁檵之殊名之相混兽则蛭蜩虾蛤草则鼈蝱虉鵻女挚之亲与榛异鸣垤之雚与鹳异校诸经而多违小大同称有鲲有麑新雉之木以为草类苑纪鸒斯王防芣苢伊尹书卢橘荒异物其谁咨娵隅以音变乌啄以字迷尭韭舜荣俪句为嬉豆逼莫解荇莼曰苋葵问稻何草而谓羊蹲鸱候气废葭莩议乐昧秬秠或有能辨蒲卢表枸杞别象胆与驳而问天鸡指不勉之善取驺虞窃脂然洽通之彦犹蒟酱失对谬剥枣于豳诗盖骛逺略近躐髙忽卑孰知尔雅附于经多识是资诸儒笺释角立墨畦歆炎樊李文学犍为景纯之后顾谢沈施陆音邢疏分辔并驰鲋演以小累矩叠规揖广宪博刘续陆埤斟酌羣言哜醇擩醨理无穷书有赜未窥夫浩仓槃物化育亡厓益不殚名首难徧稽山经所有恢诡谲竒地贠九十物草十二衰考工记却行纡行之属鸿烈庶鸟庶鱼之类万耑千岐物物而察必研其几匪淹综沈潜贯玑组丝鱻克钩索幼甄剖是非渊哉若人如五緫笔为鉏耒廼芸廼菑览故考新揆叙物宜根极六艺氷涣昔疑囊括百家抉廋擿玼岂惟传骚説诗亦解颐篹次有典则班马可追为雅忠臣翼之以飞本立言之志欲率是佐时陶冶旁薄卬赞范围中和位育与物春熙匪豹鼠之辩以贻虫鱼讥入国问乔木诵其文为师昔者朱子称经纬缜密惜其先萎小集仅传知此者希岁甲午书成迨庚午九十七载出若有期自今显行式永厥垂繇是进大学之道学者葆之先是公之从曽孙裳録藏家楹访求得其书则前太学博士方君回也识卷后而刋于郡者浚仪王应麟也
　　方回跋曰宋兴二百一十五年淳熙甲午新安存斋罗公愿字端良次尔雅翼成又九十六年咸淳庚午浚仪王侯应麟为守始刋布之回闻之先生君子南渡后文章有先秦西汉风惟罗鄂州一人甫七岁能为青草赋以夀其先尚书少长落笔万言既冠乃数月不妄下一语其精思如此以南劔州守陛辞孝庙大赏异俾易鄂州明年淳熙乙巳卒今新安志行于世与马班等小集仅文之十一刘公清之子澄所刋晦翁谓文有经纬尝欲附名集后又谓罗端良止此可惜盖年四十余使老夀进未艾也尔雅翼者序见小集世未见其书囬访求得公之从孙裳手抄副本三十二卷侯躬自挍讐虽廋闻隐説具能知所自来可谓后世子云矣回窃谓后世学者于天下书钻研少而剽窃多靡劳余力意义暁然古人有终身不能通者或开卷顷刻而得之道徳性命之类有北溪字义而真西山读书记为尤精车冕器服之类有三礼图而陈祥道礼书为尢博考论经传草木鸟兽虫鱼则许慎陆玑张揖曹宪邢昺陆佃不如此翼之为尤悉是书皆前代所无挟是以求为儒易易矣虽然学陋俗壊承踵讹以无言道以气言性以知觉言仁以诈谋言智以反经言权以姑息言恕以轮廻言生死以祠庙言鬼神诐淫邪遁先儒辟之非不至而士之陷溺者犹不自知也以误注本草为世之害而不以误注易为世之大害识者患焉侯贤父子有徳吾州尝以右螭直北门是将推所学陶天下俾本末精麤将无不一归于是云
