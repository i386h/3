<!-- { "loadSidebar": true } -->
　　李日华六研斋笔记曰杭州邵皇亲坟吴越时法因寺基也后山壁上有司马温公篆家人卦遒劲可观按篆书家人卦今在净慈寺之西嵗在辛丑予与同里曹侍郎秋岳山行见之其旁题名尚多惜未克摹搨卦后书乐记篇礼乐不可斯须去身至举而措之一段又中庸道不逺人至无入而不自得焉一段泗水潜夫谓非洓水书然以宋鉴证之似属公所书矣
　　宋休阳县磨崖兑卦
　　未见
　　曹学佺曰休阳县治古城淳熙中县令邹补之磨崖隶兑卦本文于山上因名兑卦峰
　　朱子【熹】石刻易系辤
　　未见
　　王佐续格古要论曰朱子书易系辤自易有太极至易逆数也末有朱熹书蔡元定刋字正统三年旧刻漫灭知府周鼎重刋
　　程敏政书后曰有晦庵先生书系辤易有太极以下百十有二字西山蔡氏刻石在常徳府学字有小失眞处殆翻刻本也今先生八世孙婺源司训贞复以镌梓惓惓手泽不忘可谓贤矣此乃圣人微言经世啓防所从出而西山皆与讨论焉固宜其得之深也体用一原显微无间学者岂可自安于凡近而不沈心于此哉
　　宋昌州石刻六十四卦象碑
　　佚
　　王象之舆地碑目曰六十四卦象碑在昌元县
　　宋道州石刻太极图
　　未见
　　曹昭曰周子太极图说石刻一在南安府学一在抚州府学一在道州
　　明凌云山石刻易图
　　五篇
　　未见
　　杜应芳续全蜀艺文志曰嘉州凌云山注易洞主事安佑读易于此知州梅羮题额陈嘉言作序铭袁子让刻注易五碑一图龙马象河洛数羲文卦序二图卦位及先后天三图直曰及大小父母四图外循环内变通浑天六位卦纳甲五图圆倍乗方因重及卦气运世配方司化洞正方可坐数十人
　　按安佑四川嘉定州人治壬戌进士
　　张氏【】古文尚书石刻
　　佚
　　晁公武曰予抵少城作石经考异之余因得此古文全编于学官乃进【或作延】士张仿吕氏所镂本书丹刻诸石是不徒文字足以贻世若二典曰若奥□之类学者可不知与今其石当已不存而摹本亦未见传之人间也世无好古之人虽金石其能保与盛熙明书法考曰古文尚书乃后人不知篆者以夏竦韵集成全不合古
　　明太仆寺石刻冏命
　　一篇
　　存
　　王世贞跋曰周礼太仆秩下大夫孔氏以下大夫无称太者定为中大夫要之非甚贵倨也乃穆王于冏而特命之至嫓于大司徒而俾之绳愆纠谬格其非心又戒以慎简乃寮毋昵匪人则亦重矣第读其词则若后世所谓奉车驸马都尉职耳其于攻埶抚和禁驱防之责无与也夫以穆王之贤一侈心啓而七萃之士高奔戎辇应之八骏之迹徧天下而莫顾返是时伯冋者无论其人在否躬命之而躬与之左甚可慨哉夫子所以删书而不废者非特以其文也按冏命石刻在太仆寺廨吴人周天球所书勒石在万厯甲戌四月
　　石刻鲁颂駉篇
　　四章
　　未见
　　魏正始石经大学伪本
　　一卷
　　存
　　许孚逺曰余观石经大学编次殊不可晓二千余年忽有此本多出好事者为之也
　　毛竒龄曰大学石经今世所行系唐开成间所镂石虽非汉熹平蔡邕旧迹然与郑注礼记原文竝无异同至明嘉靖间忽有魏正始本石经出于甬东丰考功坊家其文但有变纂不分章节増顔渊问仁二十二字删此谓知本此谓知之至也此谓修身在正其心一十八字其时海盐郑端简晓从同邑许黄门相卿宅得其书极为表章其言曰魏政和中诏诸儒虞松等为正五经卫觊邯郸淳钟防等以小篆八分刻之于石始行礼记而大学中庸传焉考魏史正始中诸儒虞松等挍过石经魏邯郸淳钟防以古文小篆八分书之于石在汉碑之西则魏正始中原有五经书石之事其云政和则宋徽宗年号系政始笔误第是时无卫觊名卫觊者卫瓘之父经典稽疑据传谓觊当以太和三年死死时虞松年十五钟防方五嵗断不能同时作书且钟防母张氏传称防十三颂周礼礼记则礼记之行断不俟防之书而始传于世其言之纰漏不辨自明至万厯甲申南戸曹唐氏伯元得其书于吉安邹氏遽疏请颁布学官防其疏以别事与中贵忤遂驳奏不行然其疏词则有云石经大学魏虞松受之贾逵逵父徽与其师杜子春俱受业刘歆当汉武时周礼出岩屋间归秘府五家之儒皆不可得见至成帝朝歆始表而出之其后逵官中秘又注礼记传义诂及论难百万余言为学者所宗于时友人郑众与逵各有解而马融推逵独精故逵解独行于世众解不行考汉史贾逵传逵但受春秋为春秋五家说并周官传竝不受礼记为礼记传义此皆借逵传旧文影射立说如周礼出岩屋间即周官也五家之儒即春秋五家也其为传义诂即春秋之传义也唐氏不明五家为何家周礼何礼谬加礼记二字于传义之上固属可笑且当时有两贾逵一在熹平间受春秋者一在政始与虞松等同挍石经若前贾逵则去松等逺不及授受而在后贾逵则又焉得有马融相推逵解独行之事此真呓语也又其言曰若注疏大学则东汉郑受之摰恂马融而传自小戴圣圣出自后苍孟卿萧奋奋本之髙堂生是为髙堂古文当时以非秘府蔵不得与録夫礼记出自髙堂固自可据然竝无髙堂刘歆两本兼行之事且庆戴三家皆立博士而小戴所传当时已着为经其曰非秘府不录何以称焉
　　毛先舒曰石经大学出于嘉靖时丰道生自谓家蔵魏政和中石搨古文云其本传自贾逵复有虞松述贾逵之言曰孔伋穷居于宋惧先圣之学不明而帝王之道坠故作大学以经之中庸以纬之此本是也方石经大学本出一时诸公尊信之者管登之着其八不可易唐伯元奏请欲以易天下学者所习朱子章句本王元羙则谓其不可信杨时乔刻大学三书以驳其伪周从龙亦着遵古编谓大学当复注疏古本以王文成守仁之论为归考魏无政和年号断石经为妄且谓其有四大拙以攻管说第石经本食而不知其味下有顔渊问仁二十二字则从龙更从之谓旧原有之为唐宗削去者今自应补入又以诚意章有曾子曰则从贾逵定以为是子思之书道生并有石经中庸民鲜能久矣句后便接道其不行矣夫通为一章辟如行逺章在费隐章后鬼神为徳章在达孝章后则从龙又尽宗其本且自谓幸得闻之若寐而醒盖未免自相矛盾焉丰道生初名坊字存礼尝官考功后废人故目为狂生者也
　　南京国子监石刻大学
　　未见
　　安世鳯墨林快事曰樗寮子书大学首简祭酒程公刻之南雍之东序
　　韩氏【滉】石刻春秋通例
　　一卷
　　佚
　　陆防曰贞元中韩晋公尝进春秋通例刻之于石王象之曰韩晋公春秋通例石刻今在润州文宣王庙
　　唐石台孝经
　　四卷
　　存
　　张昔孝经台赋曰孝惟行先教实理本故宗探宣尼之防为圣理之阃爰索隐以钩深或词约而意逺然后勒睿防于他山之石树崇台为儒林之苑天文焕发知孝道之克宣微防髙悬示仁风之已返上崇君德下达人情王猷玉润帝典金清谊虽刑于子道理实畅于家声施之于人风俗可移于孝理悬之于教日月方比于贞明不然何以倬尔孤标介然守正金字累累以条贯银钩歴歴而交映故向之者修睦就之者起敬斯乃示生民之大端仰高山之景行至哉圣化本本元元酌其旨而薄俗可厚毗于政而理道可敦故政以肃教为尊非无诗书始务陈其行本非无贵贱心愿宗其化源且高而不危者尚乎台磨而不磷者莫如石揭贞质于庠序殊秘府之竹帛谅乃侔天地而始终岂特垂载祀于千百静而绎思文固在兹一人有作比屋允厘览君君臣臣之间则心乎爱矣于尊尊卑卑之道则学而知之矧乎雕琢成章区分式序方隅而不失其正篇次而各得其所三千子之鼓箧邈矣具瞻十八章之箴规揭之备举乃知孝理馨香有时而彰不坏不朽化被无疆所以播休于玉叶表嗣子于明王故曰孝者天之经也宜乎配地久而天长
　　赵明诚曰明皇注孝经四卷天宝四载九月八分书陈振孙曰明皇孝经注今世所行本也始刻石太学御八分书末有祭酒李齐古所上表及答诏且具宰相等名衔实天宝四载号为石台孝经乾道中蔡洸知镇江以其本授教授沈必豫熊克使刻石学宫云欧阳公集古录无之岂偶未之见邪家有此刻为四大轴以为书阁之镇按唐志作孝经制防
　　曹昭曰唐宗八分书孝经注作小隶字末有御跋草书字方三四寸碑凡四大片末具列廷臣官勳王世贞曰唐宗书孝经后有太子亨右相林甫左相适之等题名韦郇公陟称彭城县男盖自吏部侍郎出为河南采访始袭公爵此本封尔韦斌封平乐郡公可补本传之阙书法丰妍匀适与太山铭同行押亦雄俊可喜当其时为林甫所蛊极矣犹知有是经邪
　　赵崡曰此碑四面以蟠螭为首凿嵌精工故非后世所能开元帝书法与太山铭同润色史惟则老劲丰妍如泉吐鳯为海吞鲸非虚语也后有李齐古表行书亦佳同勒诸臣名字字不草草至如行押数十字尤豪爽可喜乃知前代帝王留心翰墨如此
　　李应祥曰天宝四载唐宗八分书孝经在文庙碑洞中
　　顾炎武曰石刻孝经今在西安府儒学前第二行题曰御制序并注及书其下小字曰皇太子臣亨奉勅题额后有天宝四载九月一日银青光禄大夫国子祭酒上柱国臣李齐古上表及宗御批大字草书三十八字其下有特进行尚书左仆射兼右相吏部尚书集贤院学士修国史上柱国晋国公臣林甫光禄大夫行左相兼兵部尚书文馆学士上柱国渭源县开国公臣李适之等四十五人姓名惟林甫以左仆射不书姓【旧唐书王璠传载李绛疏云左右仆射师长庶僚开元中名之宰相表状之中不署其姓】经序注俱八分书其额曰大唐开元天宝圣文神武皇帝注孝经台中间人名下搀入丁酉嵗八月卄六日纪九字是后人所添是嵗乙酉非丁酉也又末二人官衔不书臣亦可疑
　　唐御注孝经双石幢记
　　赵明诚曰在莫州唐杨谏撰刘景廉八分书开元二十二年十二月
　　宋石刻草书孝经
　　一卷
　　佚
　　江少虞曰淳化三年十月遣中使李怀节以御草书千字文一卷付秘阁李至请于御制秘阁赞碑阴勒石帝谓近臣曰千字文盖梁武帝得钟繇书破碑千余字俾周兴嗣以韵次之词理固无可取非垂世立教之文孝经乃百行之本朕尝亲书勒之碑隂可也因赐李至
　　玉海太宗御草孝经一卷刻石秘阁
　　宋建康府学御书孝经
　　一卷
　　未见
　　张铉金陵新志曰高宗御书孝经赐秦桧眞草相间守臣晁谦之刻石郡学桧及谦之跋于下今存经火不全
　　湖州学御书孝经
　　一卷
　　未见
　　徐献忠吴兴掌故曰高宗御书孝经绍兴十四年太守张宇立石在州学
　　常州学御书孝经
　　一卷
　　未见
　　毘陵志宋高宗御书孝经石刻淳熙中守臣林祖洽立在州学御书阁
　　句氏【中正】石刻三体孝经
　　宋志一卷
　　佚
　　宋史新编句中正尝以大小篆八分三体书孝经摹石咸平三年表上之真宗召见便殿赐坐问所书几许时曰臣写此书十五年方成上嘉叹赐金紫命蔵于秘阁
　　虞淳熙曰中正受诏以三体书孝经摹石
　　杨氏【南仲】三体孝经
　　宋志一卷
　　佚
　　昌州石刻古文孝经
　　一卷
　　佚
