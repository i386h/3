<!-- { "loadSidebar": true } -->
　　序曰成王既伐东夷肃慎来贺王俾荣伯作贿肃慎之命【肃马融作息】
　　孔安国曰海东驹丽扶余馯貊之属武王克商皆通道焉成王即政而叛王伐而服之故肃慎氏来贺吕祖谦曰贿之之命意其必有警戒不自满假之辞惜乎其逸也
　　亳姑
　　序曰周公在丰将没欲葬成周公薨成王葬于毕告周公作亳姑
　　苏轼曰亳姑蒲姑也
　　吕祖谦曰公欲葬成周盖宗臣垂死忧国之心以邦之安危惟兹殷士致不忘之意意不在葬也成王领其意不从其葬使祔于文武也
　　薛季宣曰周公反葬不忍去周室也太公封于亳姑而反葬于周岂以太公之事告之于周公耶
　　罗敦仁曰沃丁葬伊尹作沃丁成王葬周公作亳姑君子观于二书君臣终始之义亦可见矣
　　林之竒曰自汨作至亳姑凡四十有六篇皆逸书也其书既逸则其序之义不可以强通近王氏解经善为凿説凡义理所不通者必曲为凿説以通之而于逸书未尝措一辞皆阙而不论此又王氏之所长而可为近世法者也
　　右百篇之序
　　伯禽之命
　　祝佗曰昔武王克商成王定之分鲁公以大路大旂夏后氏之璜封父之繁弱因商奄之民命以伯禽而封于少皥之虚
　　唐诰
　　祝佗曰分唐叔以大路密须之鼔阙巩姑洗命以唐诰而封于夏虚
　　杜预曰唐诰诰命篇名也
　　王应麟曰命以伯禽唐诰皆策命篇名
　　右春秋左氏传
　　揜诰
　　王应麟曰大传篇目有九共帝告嘉禾揜诰之类
　　右伏胜尚书大传
　　舜典之叙
　　赵岐曰孟子时尚书凡百二十篇逸书有舜典之叙亡失其文
　　右赵岐孟子注
　　月采
　　三日曰朏
　　班固曰古文月采篇
　　顔师古曰月采説月之光采其书则亡
　　朱子曰疑月令之误
　　丰刑
　　维十有二年六月庚午朏王命作策丰刑
　　孟康曰逸书篇名
　　竹书纪年成王十九年王巡狩侯甸方岳黜丰侯阮谌曰丰国名也坐酒亡国
　　崔骃酒箴曰丰侯沈湎荷罂负缶自戮于世图形戒后
　　李尤丰侯铭曰丰侯荒缪醉乱迷逸乃象其形为礼戒式后世传之固无正説
　　右汉书律厯志
　　总德
　　允不着惟天民不而葆既防凶心天加之咎不慎厥德天命焉葆
　　墨翟曰禹之总德有之
　　武观
　　啓乃淫溢康乐野于饮食将铭苋磬以力湛浊于酒渝食于野万舞翼翼章闻于天大用弗式
　　古【下有阙文】
　　吉日丁夘周代祝社方岁于社考以延年寿
　　按墨子明鬼篇引甘誓下文云故尚书夏书其次商周之书语数鬼神之有则此乃周书也篇名不应止一古字当有阙文
　　禽艾
　　得玑无小灭宗无大
　　竪年
　　晞夫圣武知人以屏辅而身
　　大明
　　纣越厥夷居不肯事上帝弃厥先神祗不祀乃曰吾有命无廖务天下天亦纵弃纣而不葆
　　去发
　　恶乎君子天有显德则行甚章为鉴不远在彼殷王谓人有命谓敬不可行谓祭无益谓暴无伤上帝不常九有以亡上帝不顺祝降其丧惟我有周受之大帝按墨子非命篇云太誓之言也于去发曰【云
　　云】下接以昔者纣执有命而行武王为太誓
　　去发以非之又天志篇大明之道之曰【云云】而非命篇复引其文则云先王之书太誓之言然下接以此言纣之执有命也武王以太誓非之然则去发也大明也皆太誓之篇分而名之者也古文太誓三篇上篇乃夷居弗事上帝神祗遗厥先宗庙弗祀乃曰吾有民有命此大明之文也中篇谓已有天命谓敬不足行谓祭无益谓暴无伤厥鉴惟不远在彼夏王下篇天有显道厥类惟彰上帝弗顺祝降时丧此去发之文也梅赜未详其义遂以去发一篇之辞分窜两篇之内不知墨子所述秦火以前之书太誓大明去发初不相紊也
　　右墨子
　　汤诰
　　维三月王自至于东郊告诸侯羣后毋不有功于民勤力乃事予乃大罚殛女毋予怨曰古禹臯陶久劳于外其有功于民民乃有安东为江北为济西为河南为淮四渎已修万民乃有居后稷降播农殖百谷三公咸有功于民故后有土昔蚩尤与其大夫作乱百姓帝乃弗予有状先王言不可不勉曰不道毋之在国女无我怨以令诸侯
　　太誓
　　十一年十二月戊午师毕渡盟津诸侯咸会曰孳孳无怠王乃作誓告于众庶曰今殷王纣乃用其妇人之言自絶于天毁坏其三正离逷其王父母弟乃断弃其先祖之乐乃为淫声用变乱正声怡悦妇人故今予发维共行天罚勉哉夫子不可再不可三
　　右史记
　　以上二篇史公从孔安国问故而得之者此真古文也
　　遗句
　　予小子履敢用牡敢昭告于皇皇后帝有罪不敢赦帝臣不蔽简在帝心朕躬有罪无以万方万方有罪罪在朕躬
　　孔安国曰此伐桀告天之文　又曰墨子引汤誓其辞若此
　　右论语
　　按国语引余一人有罪无以万夫万夫有罪在余一人文虽与鲁经小异然亦谓汤誓其为汤誓逸句无疑也梅赜不察误入诸汤诰篇又从而修饰之过矣
　　昏墨贼杀【夏书】
　　帅彼天常【五子之歌】
　　亡者侮之乱者取之推亡固存国之道也【襄十四年中行献子引仲虺有言曰云云又襄三十年子皮引仲虺之志曰乱者取之亡者侮之推亡固存国之利也文小异】恶之易也【隐六年庄十四年两引商书皆有是句在如火之燎于原句上】父不慈子不祗兄不友弟不共不相及也【僖三十三年臼季引康诰文云云又昭二十年苑何忌引之则曰父子兄弟罪不相及】慎始而敬终终以不困
　　居安思危思则有备有备无患
　　圣作则
　　右左传
　　民立而正事纯而祭祀是为不敬【兑命】
　　右礼记
　　念兹在兹顺事恕施
　　右家语
　　欲常常而见之故源源而来不及贡以政接于有庳赵岐曰常常以下皆尚书逸篇之辞
　　呉棫曰自汉以下书之逸者已不复见虽闲出既所未读必不能知其为书如所谓先其算命髙宗报上甲微不及贡以政接于有庳之类先儒指以为逸书世方知之不然孰知其为书也
　　无畏宁尔也
　　右孟子
　　今予与有扈氏争一日之命且尔卿大夫庶人予非尔田野葆士之欲也予恭行天之罚也【甘誓】
　　我闻有夏人矫天命布命于下帝式是恶【一作憎】用爽厥师【一作用阙师　仲虺之诰】
　　呜呼古者有夏方未有祸之时百兽贞虫允及飞鸟莫不比方矧住【疑伊字】人面何敢异心山川鬼神亦莫敢不宁【伊训】
　　其桓舞于宫是谓巫风其刑君子出丝二衞小人否【仝上】乃言曰呜呼舞洋洋黄【当是譌字】言孔章上帝弗常九有以亡上帝不顺降之百殃其家必怀丧【仝上】
　　禹七年水【夏书】
　　汤五年旱【殷书】
　　小人见奸巧乃闻不言也发罪均
　　敬哉无天命惟予二人而无造
　　女毋崇天之有命也
　　福不可请祸不可讳
　　右墨子
　　诸侯自为得师者王得友者霸得疑者存自为谋而莫已若者亡【中蘬】
　　从命而不拂微谏而不倦为上则明为下则逊【伊训】惟文王敬忌一人以择【康诰】
　　右荀子
　　五世之庙可以观怪万夫之长可以生谋
　　髙诱曰庙者鬼神之所在五世久远故于其庙观物之怪异也
　　刑三百罪莫重于不孝
　　民善之则畜也不善则讐也
　　惟予一人营居于成周予一人有善易得而见也有不善易得而诛也
　　允哉允哉
　　右吕氏春秋
　　民可近也而不可上也
　　右国语
　　载孚在亳【伊训】
　　右郑康成书序注
　　天将有立父母民之有政有居【太誓】
　　右毛诗笺
　　大荒有祷无祀【周书】
　　右范寗谷梁传注
　　惟髙宗报上甲微
　　右孔丛子
　　大道亶亶其去身不远人皆有之舜独以之
　　右贾谊新书
　　若德明哉【盘庚】
　　王曰封惟曰若圭璧【酒诰】
　　右书大传
　　恃德者昌恃力者亡
　　右史记
　　先其算命
　　毋为权首将受其咎
　　正稽古立功立事可以永年丕天之大律【太誓】
　　右汉书
　　前车覆后车戒
　　附下而罔上者死附上而罔下者刑与闻国政而无益于民者退在上位而不能进贤者逐【泰誓】
　　右説苑
　　太社惟松东社惟柏南社惟梓西社惟栗北社惟槐厥兆天子爵
　　前歌后舞假于上下
　　右白虎通
　　仁闵覆下则称旻天
　　圛圛升云半有半无
　　祖甲返
　　以相陵懱
　　师乃搯捾【广韵搯土刀切捾乌活切】
　　来就惎惎
　　宫中之冗食
　　豲有爪而不敢以撅
　　在夏后之詷
　　朕实不明以俒伯父
　　戋戋巧言
　　我有于西
　　右许慎説文
　　惟太甲元年十有二月乙丑朔伊尹祀于先王诞资有牧方明【伊训】
　　丙午逮师【太誓】
　　粤若来三月既死霸粤五月甲子咸刘商王受【武成】惟四月既旁生霸粤六日庚戌武王燎于周庙翌日辛亥祀于天位粤五日乙夘乃以庶国祀馘于周庙【仝上】
　　右三统厯谱
　　师乃鼓噪前歌后舞格于上天下地咸曰孜孜无怠【太誓】司马在前【仝上】
　　右诗疏
　　呜呼汝何敬非时何择非德德枳维大人大人枳维公公枳维卿卿枳维大夫大夫枳维士登登皇皇维在国枳维都都枳维邑邑枳维家家枳维欲无疆
　　右章怀太子后汉书注周书吕刑篇文
　　曰若稽古帝舜曰重华建皇授政改朔
　　右沈约宋书礼志
　　按今文尚书祗有尧典而无舜典古文自帝曰钦哉下析而为二后于慎徽五典之上取姚方兴大航头所得奏上十二字又濬哲文明等十六字冠于篇首予友萧山毛竒龄持论宜自四海遏密八音以上断为尧典月正元日以下断为舜典其言是也尝读宋书礼志魏明帝即位思改正朔朝议多异同侍中髙堂隆建议引尚书文首九字与方兴文同方兴二十八字上于南齐时不若隆一十五字近古鄙意谓宜删去方兴之文自月正元日舜格于文祖上断为尧典冠髙堂隆所引一十五字于前至篇终为舜典则辞既相属义亦明畅盖百篇之序原有舜典不必定复今文之旧也
　　尧典舜让于德弗嗣【次以】帝曰咨尔舜天之厯数在尔躬允执其中四海困穷天禄永终
　　王柏曰昔尧试舜如此之详而逊位之际止一二语而已此非小事也以天下与人而畧无丁宁告戒之意何与愚读论语终篇乃见尧曰咨尔舜二十有四字书中脱此以夫子言补之
　　敬敷五教在寛【次以】劳之来之匡之直之辅之翼之使自得之又从而振德之
　　王柏曰舜之命契也曰敬敷五教在寛语意未尽疑有阙文劳之来之数语孟子既曰命契之辞朱子集注亦曰命契之辞则是出于尧典矣宜次尚书命契之下
　　右王氏书疑
　　洪范八曰师【下有】食曰生货曰节祀曰敬司空曰时司徒曰德司宼曰慎宾曰礼师曰律生乃蕃节乃裕敬乃【阙】时乃悦德乃化慎乃仁礼乃嘉律乃有功【五十二字】孙承泽曰朝鲜本有此文是箕子传
　　右孙氏洪范经传集义





　　经义考卷二百六十
<史部,目录类,经籍之属,经义考>
　　钦定四库全书
　　经义考卷二百六十一
　　翰林院检讨朱彝尊撰
　　逸经【中】
　　诗
　　逸篇
　　南陔　白华　华黍
