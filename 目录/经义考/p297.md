<!-- { "loadSidebar": true } -->
　　黄伯思曰晋太康二年汲郡民不准盗发魏襄王冢得古竹书凡七十五篇晋征南将军杜预云别有一卷纯集左传卜筮事上下次第及其文义皆与左传同名曰师春师春似是钞集人名也今观中秘所藏师春乃与预説全异预云纯集卜筮事而此乃记诸国世次及十二公岁星所在并律吕諡法等末乃书易象变卦又非专载左氏传卜筮事由是知此非预所见师春之全也然预记汲冢他书中有易阴阳説而无彖系又有纪年三代并晋魏事疑今师春盖后人杂钞纪年篇耳然预云纪年起自夏商周而此自唐虞以降皆录之预云纪年皆三代王事无诸国别而此皆有诸国预云纪年特记晋国起殇叔次文侯昭侯而此记晋国世次自唐叔始是三者又与纪年异矣及观其纪岁星事有杜征南洞晓阴阳之语由是知此书亦西晋人集录而未必尽出汲冢也然臣近考辨秘阁古宝器有宋公防餗鼎稽之此书防乃宋景公名与鼎名合而太史公记及他书皆弗同由是知此书尚多古事可备考证固不可废云
　　陈振孙曰晋汲郡魏安厘王冢所得古简杜预得其纪年知为魏国史记以考证春秋别有一卷纯集疏左氏传卜筮事上下次第及其文义皆与左传同名曰师春似是钞集者人名也今此书首叙周及诸国世系又论分野律吕爲图又杂录諡法卦变与杜预所言纯集卜筮者不同似非当时本书也
　　方以智曰黄长睿挍讐师春五篇乃汲冢古文杜预言别有一卷集左氏卜筮事而长睿所见全异纪诸国世次及十二公岁星所在并律吕諡法等末乃书易象变卦则预所见非全书也师春乃钞集人名也其书防乃宋景公名与宋公防餗鼎合当是西晋人集录

　　经义考卷二百九
　　钦定四库全书
　　经义考卷二百十
　　翰林院检讨朱彝尊撰
　　春秋【四十三】
　　洪氏【名未详】春秋始隐公説
　　一篇
　　存【载山堂考索】
　　苏氏【轼】隐公是摄论
　　一篇
　　存【载志林】
　　周氏【孚】春王正月説
　　一篇
　　存【载蠧斋铅刀编】
　　罗氏【泌】春秋周正论
　　一篇
　　存【载路史发挥】
　　杨氏【简】春王正月説
　　一篇
　　存【载慈湖遗书】
　　章氏【如愚】春秋用周正辨
　　一篇
　　存
　　阳氏【恪】春秋夏时考正
　　二卷
　　佚
　　程端学曰巴川人号以斋
　　张以宁曰以斋阳氏恪有春秋夏时考正一编凡三十四条其説谓是尧典定时成岁之后四时十二月之序一定不移虞夏商周皆因之春秋时皆夏正之时月皆夏正之月谓夏时冠周月之説非是阳氏蜀人理宗三十九年爲蜀举首其父存斋之学得之朱子髙弟涪陵防氏渊
　　牟氏【楷】春秋建正辨
　　一卷
　　存
　　商氏【季文】春秋正朔辨
　　一卷
　　佚
　　家铉翁曰天台商季文正朔辨谓夫子作春秋特出新意以子丑寅爲春以建子月爲正月诸儒有取其説爲之序其首愚窃惑焉夫变易四时以从二代之正朔此孔郑释经既往之误前辈辨之审矣季文果何所见更谓夫子作春秋特出新意而爲此然则顔渊爲邦之问夫子夏时之训皆虚语乎季文谓夫子将作编年史以一岁不可爲两冬故特出圣意以子丑寅爲春以建子月爲正月吁有是哉古之史虞夏商周是也纪年纪月纪日者有之而年之下不皆纪时也或有书时者槩一时而言如秋大熟未获之类未详其月故止书时惟春秋以行夏之时故特于年之下纪春而后纪月以见正必在寅而后爲正夫岂爲两冬之避乎季文又谓鲁旧史以元年十一月书公即位孔子作春秋以公即位之书不可系之前公之末兼一岁不可两冬故不得不改正朔是又不然春秋书元年者国君即位之次年因鲁史之旧文也书公即位者春秋所以垂王法也礼国君始立称子不称君必先君既葬请命于王王命之爲君然后始君其国周之既东此义顿废父死子立即以国君自居甚者以簒弑得国天子不能讨方伯不敢问而人伦几于扫地故圣人明王法以正之于元年春王正月之下而特书即位或不书即位以见其得国之正否故有上不禀命于天王内不承国于先君则不书即位以正之亦有弑君贼自立与爲弑贼所立则书即位以絶之春秋十二公书即位而无贬者五公耳春之与正固皆夏时斯乃春秋垂世之法夫岂爲即位之事不可系之前公而革冬爲春以循之乎季文又指左传书事在冬而春秋书于正月者以证其革冬爲春之説不思经传之相符者千百其不同者二三岂得以二三之不同而致疑于千百之同乎今以经后于传者爲圣人革冬爲春之证其有经先于传者又将何説以处之乎此乃传疑传信之有异或诸国来告之迟速故书有先后岂得据此小疑遂谓圣人革冬爲春冬之不可爲春犹寒之不可爲暑传注考之未精先儒辨者已众而季文更谓夫子特出新意以冬爲春其诬经也岂不甚哉其説本无深解专取杜厯以爲据依谓其间有与春秋命厯序相符者厯之爲艺解者絶少然亦未有久而不差之厯命厯序者术家以爲孔子修春秋用殷厯使其数可传于后明厯者考其蚀朔不与殷厯合以爲汉哀平间治甲寅元厯者托之非舌也季文亦未尝精通厯术学僻而论怪初不必爲之辨以一二老学爲之序引若有取焉恐其浸传易以惑人故复着之
　　陈氏【普】春王正月説
　　一篇
　　存【载石堂集】
　　黄氏【景昌】周正如传考
　　二卷
　　佚
　　呉莱序曰予每观左氏春秋王周正月释者曰言周以别夏殷也及寻公羊谷梁二传又杂引诸经谶纬孔子初无明説后之儒者颇用黄帝以来七厯求春秋时厯卒不尽合杜征南长厯反谓经必有误经未尝有误也是岂夏正周正之果异哉盖曰王者受命受之于天不受之于人故徙居处易服色殊徽号变牺牲异器械而改正朔其一也此固然也董仲舒曰道之大原出于天天不变道亦不变尧舜禹本一揆也何独至于汤武而遽革之哉世之説者尝谓当周之世春秋必用周正春秋尊王之书也隐公元年之正月是即平王四十九年之正月也然而前征乎商则元祀爲十二月而月不改后据乎秦则元年爲冬十月而时不易春王正月似乎冬十有一月也而圣人易之以证其行夏之言程子所谓正月非春假天时以立义也自程子之意则曰夏正寅春也周正子非春也是改正者必改月也故曰假天时而已自今説者之説则改正者又不改月不独假天时也虽王月亦假矣当又自异于程子也至其所自爲説且谓夏数得天百王所同商周革命特示不相沿袭巡守祭享兵农田猎犹自夏焉果是则圣人又何必以是爲顔渊告哉或者又谓古之改正者必改月商周之正月非春也伊训元祀太甲三祀下不纪时泰誓一月召诰二月上亦不系时将以时自天时月自王月故也然而秦汉之际每年之首必以冬书十月之上顔师古汉书注且以爲孝武时改太初厯后乃追正前代正月爲冬十月者抑难信矣至若孔安国之于书郑康成之于诗礼且言古之改正改月者年首必系之以正正月必系之于春天开于子地辟于丑人生于寅三代盖迭建之皆可以爲正则皆可以爲春矣岂不以子丑二月阳气萌动虽谓之爲春也亦可矣魏景初时杨伟造新厯请复用商正且以是年十二月爲孟春次年三月爲孟夏本郑説也然则奉若天道敬授民时又不常有一月二月之参差哉今之説书者蔡氏父子亦谓如孔郑之説则四时改易尤爲无艺三代之改正者必不改月商周之革命者特不过用其子丑之月以爲岁首耳周官正岁周正建子岁首也正月夏正建寅月数也春秋之正虽用周正而月数不改每年之首截前两月以属之上年之尾诚若是则隐公之元年鲁史必书之曰冬十有一月而圣人自削之也蔡氏父子以之言书则或可从以之言春秋则犹未可从也或者又谓三代之世三正之通于民俗尚矣鲁用周正吾于春秋鲁史见之曲沃用夏正吾于汲冢竹书见之是故左氏杂采诸国之史以爲传或用夏正或用周正互有不同昭公之三十三年十月晋人防诸侯之大夫于狄泉定公之元年正月又防于狄泉是重出也鲁太史辨火出之候亦曰于夏爲三月于商爲四月于周爲五月又一证也虽然王者之大政必叶时月而正日是岂容以一代之间而三正之竝用者哉世之説者或曰易有之帝出乎震自伏羲神农之世盖异建矣次而数之尧建子舜建丑夏建寅而甘誓且载其怠弃三正之文者本此也然自颛顼以来始以民事命官而岁月自当以人爲纪先王爲是推箧迎日治厯明时民之析因夷隩鸟兽之孳革毨无一不得其居之宜与其气之顺者尧舜禹三圣辄因之而不敢变也意者秦汉之际邹衍张苍五德相生相胜之绪论欤或又曰天地人三统子丑寅三正古无有圣人所不道三代之改正特改人君即位之初年爲元而已虽然此谓改元非改正也而改元者又非春秋之重事也将是数语吾亦孰信而孰从之哉番阳董生始出夏时考正二卷云此巴川阳恪先生作也恪之先君从涪陵防渊而渊又受业于朱子盖尝举朱子之言曰三王之正不同周用天正豳风之诗又皆以人爲纪是则改正者改岁首也未尝改月数也上卷专论春秋下卷杂论他经及传一切附着已説最爲明了考正之作实朱子意也然而朱子四书集注诗集传自用周正周月临江张洽朱门髙弟春秋集注且谓周正建子即以爲春圣人虽欲行夏之时而春秋因史作经方尊周而一天下不可遽改之也朱子之意岂果考正之意哉予盖归而质之黄君景昌君则曰左氏鲁人也使其不与孔子同时亦当近在孔子后左氏信矣若夫豳风之诗周公所作是固追述公刘居豳之事当夏正者也未可以説春秋乃作周正如传考二卷以辨考正之不然今两书具在予故并识异説者以复于董生爲何如
　　刘氏【渊】周正释经
　　佚
　　黄氏【泽】元年春王正月辨
　　一卷
　　存
　　张氏【以宁】春王正月考
　　二卷
　　存
　　以宁自序曰道学至宋氏而上接孔孟之传何传尔其世异其理同也儒先依经而言理有功于经甚大也而独于春秋之书春王正月未能无疑之也何疑尔曰夏正得天百王所同也是以有冬不可爲春之疑也曰夫子尝以行夏之时告顔子也是以有夏时冠周月之疑也曰自汉武帝之用夏时首寅月逮于今莫之能改也是以传书者有改正朔不改月数之疑而又有春秋用夏之时夏之月之疑也疑愈甚则説愈多而莫之能一也以宁蚤学是经以叨一第亦尝有疑于此而未能决也间读鲁论夫子之言行夏之时若恍然而有省也因之厯稽经史传记及古注疏之説同也乃知春王正月之春爲周之时由汉逮唐诸儒举无异説也而刘向周春夏冬之説陈宠天以爲正周以爲春之説最其明著者也而犹未敢自信也比观子朱子语录晚年之三説亦同也其门人张氏集传之説又同也于是涣然冰释而无疑也窃尝欲笔于书而夺于世故未遑也兹因忝使安南假馆俟命之暇始克防萃而成编也本之于孔孟朱子征之于经史而下而汉儒之説爲多以其去古未远有据而足征朱子之著书多因其説也若易诗书之用夏建寅之月以爲説则朱子于孟子之集注既主改月之説而于此未及更定之也今亦窃取朱子之义求朱子未尽之意以成朱子未竟之説次于春秋经传之后以尊经也仍辨羣疑悉具于右非以宁之敢爲私言也尚其与我同志之君子恕其狂僭之罪而是正之也
