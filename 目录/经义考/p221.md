<!-- { "loadSidebar": true } -->
　　守陈自序曰古书皆刻以竹简而编之编断则简错在当时盖已有然矣况乎秦人焚禁之余汉儒掇拾传写之后岂复有完正如古者哉大学中庸二篇皆杂之戴记之中至宋程子始表章之以大学简编杂乱而为之更定中庸则仍旧编无所更也朱子继之乃重定大学之简而分为经传十一章中庸亦仍其旧而分为三十三章各为章句或问并传于世然愚以为大学之错简未尽正而中庸之间亦多错大学之章可分而中庸难以章分也戴记四十篇错简者过半矣大学言三纲八目既整且明故其章可分而错简易见其错有未尽正者复更定而私抄为一帙矣中庸之言若散而无綂乱而无伦故虽有错简而卒未易见人未始有疑之者朱子之为章句亦不疑其简之错而惟病其言之散且乱也故为説以连贯之自第六章至十一章则连之以知仁勇自十二章则连之以费隐自二十一章至三十二章则连之以天道人道然亦牵强后儒或疑或信辨説纷起而世滋惑卒莫能定于一焉防自少诵经及章句或问长而味之不能无疑及味诵弥久犹未能一一信也侪辈有自谓无疑者但据章句或问而执以为信亦非卓然有见而灼然无疑者愚疑久而不释乃姑置章句或问独取经文复诵深味继日以夜久而若有所悟始信其言之所以散而乱者但由简之错耳既移正其简又欲更定其章则文义皆已连属更无少断有难以章分者且姑巳之而又诵深味则前疑尽疑但见文辞精详而不紊义理奥博而无穷信非子思不能作也然非朱子章句亦不能明乃复以经文依今所正之简而妙之乃取章句分抄其下而防之妄説亦窃附其后焉先儒尝戒人不可以脱简疑经诚如其説则虽如大学之错简者皆必强信固执曲解迂説寜失圣贤之本防而不更耶今一新学小生乃于先儒之所未尝疑者亦过疑以为错简而更之或疑章句而附以己见可谓僣妄之极矣然千虑或有一得今迷尚待后悟姑抄而藏之未敢以示人也
　　白氏【良辅】中庸肤见
　　一卷
　　未见
　　黄虞稷曰字尧佐洛阳人景泰辛未进士
　　罗氏【伦】中庸解
　　一卷
　　未见
　　姚氏【文灏】中庸本义
　　一卷
　　未见
　　江西通志姚文灏字秀夫贵谿人或作弋成化甲辰进士歴湖广提学佥事
　　黄氏【瓒】中庸讲义
　　一卷
　　未见
　　扬州府志黄瓒字公献仪真人成化甲辰进士官至南京兵部右侍郎
　　许氏【天锡】中庸析义
　　一卷
　　未见
　　黄虞稷曰闽县人治癸丑进士
　　许氏【诰】中庸本义
　　一卷
　　未见
　　崔氏【铣】中庸凡
　　一卷
　　未见
　　湛氏【若水】中庸测
　　一卷【又难语】一【卷】
　　存
　　若水自序曰夫中庸何为者也作者之志其有忧乎夫子没而异端起矣是故子思忧之忧夫道学之不明也语用者之离夫体也语本者之离夫用而本非其本于天者也本于天者性也故中庸者本诸性而道具焉本诸体而用具焉本诸中而和生焉是故君子愼独飬其中而已也中立而和生焉修道致中和而位育成焉是故一体也夫中庸者自天而推之人者也自人而复乎天者也斯理也其执中建中之传博约之教一贯之防也子程子曰体用一原显微无间其有以默识此矣故中庸者一干而四支者也夫天下之支未有不原于干者矣天下之干未有不因支焉以发明者矣是故以明乎慎独之功者莫大乎一支以言乎体道而致之中和位育者莫大乎二支以言乎体道之极功而放之中和位育之极致者莫大乎三支以言乎反本而约之其功密其为效逺其体用一者莫大乎四支是故一干本根纯粹精矣四支发挥旁通情矣大哉道也斯其至矣予忧夫世逺言湮作者之精殆不可见而道或几乎晦也为之作测正德戊寅九月
　　方氏【献夫】中庸原
　　一卷
　　未见
　　张氏【邦奇】中庸传
　　一卷
　　存
　　倪氏【复】中庸解
　　一卷
　　未见
　　夏氏【良胜】中庸衍义
　　十七卷
　　未见
　　良胜进表曰盖闻帝王之学先识其大圣贤之道一归于中惟万世之綂纪有传而千载之遭逢不偶臣窃观圣贤经传之宗防独存大学中庸为全书道出一原世无偏重大学衍义早年间歩于西山中庸补遗末路效嚬于东海原受性之命降衷于天率体道之诚敷寛于教三德居要五道达于一理而行九经有章三重放乎四海而准诚明之功兼尽中和之效毕臻探究渊源执中而精一惟允兼综条贯笃恭而天下咸平尧舜禹之授受攸归孔曾思之防趣如见臣早嚅糟粕滥叨一第之荣晚析毛已负生平之志心有慕而力不克时与驰而业俱废顷罹三至之谤幸逃两观之诛自知质薄秋蒲殆恐身先朝露执干戈敢忘爼豆近海岳益切涓涘三军无随行之书四壁置纪闻之笔经史妙奥敢谓提其要而钩其嵗月编摩亦欲循其纲而列其目会协于一无由得全既慙诠次乏伦抑且闻见有限图狗马衰龄之报毕畆余力之忠秘燕石以自珍食野芹而待献兹盖恭遇皇帝陛下德合乾坤明并日月典学无忘于终始取善更及于刍荛道粹大全恒曰望之未见治休隆盛犹云行之维艰制刑初期于无刑命徳终归于有德即如臣罪魑魅魍魉自甘四裔之投际若主防上下左右大开三面之网将期死报如结草之无从幸遂生还如汗竹之有待平生心力何知尽在是编末学师资亦谓偶有所得櫽括方就楮墨维新今而冐昧以上书尤出表章之下策伏愿成已成物知人知天俟百世而考三王尊德性而道问学时中建极九围仰日之方中则天难名万古颂天之为大臣谨以所编中庸衍义一十七卷并序目录缮写一十七帙随表上进以闻
　　黄虞稷曰江西南城人正徳戊辰进士
　　洪氏【鼐】中庸通防
　　一卷
　　未见
　　黄虞稷曰鼐寿昌人正德庚午举人国子监助教
　　夏氏【尚朴】中庸説
　　一卷
　　未见
　　黄虞稷曰江西永丰人正德辛未进士歴官太仆寺少卿
　　施氏【儒】中庸臆説
　　未见
　　徐献忠序曰中庸一书人自为説或失则禅或失则俗党同伐异其失均焉至乃朱陆交辨有如聚讼嗟乎孔父不作孰知是非苟其大义无乖细目稍异亦何舛谬而互相诋訾一至于是良可嘅巳呉兴施先生聘之挺豪杰之才希圣贤之学尝从游余姚王公之门惧微言之将絶忧后学之靡宗着中庸臆説一编脱略前闻防绎新得既不苟同亦不苟异诚圣学之枢钥古经之羽翼也
　　黄氏【焯】中庸读法
　　一卷
　　佚
　　徐文贞公志墓曰君讳焯字子昭南平人正德甲戌进士歴湖广左叅政
　　王氏【渐逵】中庸义略
　　一卷
　　未见
　　渐逵自序曰言中庸者莫善于程子程子曰其书始言一理中散为万事末复合为一理噫中庸之义其尽于此乎中庸者尽性之书也首之以天命性之原也次之道性之着也教者所以成性也中者性之蕴也和者性之达也天地万物者性之实体也中庸者性之实行知愚贤不肖不能尽其性者也南北风气之偏性之杂揉而不齐者也费者其散殊也隐者其统会也天地之憾圣人之不知不能性之变化而不可测也鸢飞鱼跃性之生意也示人易矣忠恕者存性之事也素位而行性斯立矣鬼神者造化之功用性之良能也大舜文武周公孔子五圣人者能尽其性天下至诚者也达道性之同也三德性之通也九经三重礼乐性之用大本之所出也知者知此者也行者行此者也及其成功一也诚者天之道性之自也成已成物性之德也合内外之道也是故贯动静一内外合人已莫大乎性大德敦化小德川流举天地之大所以明吾性之大也至于配天尽性极矣夫焉有所倚也肫肫以仁言渊渊以性言浩浩以心言仁也心也性也一也学非为己性不可得而存也故戒惧慎独不愧屋漏所以存其心养其性也此复性之学也上天之载无声无臭虚也性之神也夫天地之道化育行焉万物生焉其旣也敛于无迹莫知其然归于虚也圣人之性畅于四支发于事业其既也求之无迹亦莫知其然本于虗也故虚而神无而有性之所以为大也此中庸之作所以为尽性之书也此程子之善言中庸者也
　　黄氏【绾】中庸古今注
　　一卷
　　未见
　　陆元辅曰绾息县人正德丁丑进士
　　经义考卷一百五十四
<史部,目录类,经籍之属,经义考>
　　钦定四库全书
　　经义考卷一百五十五
　　翰林院检讨朱彞尊撰
　　礼记【十】
　　应氏【廷育】中庸本义
　　一卷
　　未见
　　金华府新志应廷育字仁卿永康人嘉靖癸未进士歴官福建按察司佥事
　　杨氏【爵】中庸解
　　一卷
　　未见
　　谢氏【东山】中庸集説啓
　　一卷
　　未见
　　髙氏【拱】中庸直讲
　　一卷
　　存
　　万氏【思谦】中庸述微
　　一卷
　　未见
　　黄虞稷曰南昌人字益甫嘉靖丁未进士万厯初官南京太常寺卿
　　许氏【孚逺】中庸述
　　一卷
　　未见
　　杨氏【时乔】中庸古今四体文
　　一卷
　　未见
　　李氏【槃】中庸臆説
　　一卷
　　未见
　　按登科录李槃有二一沣州人嘉靖乙未进士一余姚人万厯庚辰进士未审著书谁是
　　李氏【栻】中庸庸言
　　二卷
　　未见
　　按登科录李栻亦有二一丰城人嘉靖壬戌进士一安谿人万厯甲辰进士未审著书谁是
　　王氏【尊贤】中庸衍义
　　未见
　　黄虞稷曰阆中人国子监生嘉靖中上其书于朝
　　宗氏【珝】中庸一助
　　一卷
　　未见
　　扬州府志兴化人
　　张氏【邦治】中庸传
　　一卷
　　未见
　　右载聚乐堂目
　　朱氏元辅中庸通注
　　一卷
　　存
　　缪泳曰海盐人
　　海盐图经元弼字良叔学者称为武原先生
　　呉氏【三极】中庸测
　　一卷
　　存
　　管氏【志道】中庸测义
　　一卷
　　存
　　中庸订释
　　二卷
　　存
　　志道自序曰中庸一篇朱子分为三十三章孔丛子説有四十九篇皆子思居宋解围后所作而今不可考矣世儒类知大学之简多错中庸无错则愚尚有疑焉幼读朱子章句即疑哀公问政章礼所生也之下有在下位三句而遗全文据朱子述郑氏之解曰此句在下误重在此夫何以辨下文之非错简而此处之非阙文也又考家语子曰三近之上有伪撰寡人实固不足以成之二语则又疑章句中岂无误混孔氏祖孙言语而强为分章之处尝先订此章其他章句亦有分其合而合其分者藏箧数年不敢出迩得南大司马孙文融书促予作中庸辑略予为心动欣然从之乃取十二年前章本叅互考订修饰其文其章句无大改于朱子之旧而分合间有所裁其注释亦多存原文而与时説相违亦有之要亦不诡于中庸之道已耳
