<!-- { "loadSidebar": true } -->
　　按史记正义引中备文云孔子正月为商瞿筮曰瞿当有五丈夫子子贡曰何以知之子曰卦遇大畜艮之二世九二甲寅木为世九五景子水为应阳爻五应有五子葢唐初其书尚存
　　易通卦验
　　通考二卷
　　佚
　　冯椅曰馆阁本通卦验有云正其本而万物理失之毫厘差以千里汉儒引之作君子正其始万物理差之毫厘谬以千里程可乆曰此纬书通卦验之文也与馆阁本其文特小异尔
　　黄震曰卦验有于七经于河洛之目于理无所考而亦矫孔子为之辞首曰太皇之先与耀合元精五帝期以序七神此不过为无所考以相欺大率为卦气发然僻书耳
　　杨慎曰唐邵谔着望气经多引易通卦验春秋感精符
　　孙防曰古今厯法载晷影之数互有参差考之通卦验更为悉备葢以晷影候病戹通于内经五运六气矣
　　按通卦验大都占候之辞其占云曰冬至初阳云如树木立春如积水春分如白鹄谷雨如连葢立夏如赤珠夏至如水波大暑云出南黄北苍立秋浊隂云出如赤缯寒露如冠缨霜降上如羊下如磐石杜氏编珠引之又占风曰冬至广莫风至诛有罪断大刑立春条风至赦小罪出稽留春分明庻风至正封疆修田畴立夏清明风至出币帛礼诸侯夏至景风至拜大将封有功立秋凉风至报土功祀四乡秋分阊阖风至解悬埀琴瑟不张立冬不周风至修宫室完边城八风以时则隂阳正治道成万物得以育生王者当顺八风行八政当八卦也又占日晷曰冬至晷长丈三尺春分晷长七尺三寸四分夏至晷长尺有四寸八分秋分晷长二寸四分冬至日树八尺之表日中视其晷晷如度者则岁美人民和顺晷不如度者则岁恶人民多讹言政令不平晷进则水晷退则旱大平御览引之
　　又顔氏家训陆氏释文引其文俱题曰易通卦验图通或作綂
　　易通綂图
　　佚
　　按太平御览引其文云日春行东方青道曰东陆夏行南方赤道曰南陆秋行西方白道曰西陆冬行北方黑道曰北陆
　　易坤灵图
　　通考一卷
　　佚
　　孙防曰此葢配干凿度而名篇
　　按至徳之萌日月若聫璧五星若贯珠此坤灵图文也
　　易卦气图
　　佚
　　张行成曰扬子云太其法本于易纬卦气图卦气图之用出于孟喜章句
　　易元命包
　　佚
　　干凿度曰有稽命图而后有坟文而后有八文而后有元命包
　　易萌气枢
　　佚
　　按晋书五行志引之文曰人君不好士走马被文绣犬狼食人食则有六畜谈言
　　易厯
　　佚
　　按乾坤凿度引易厯文云阳纪天心郑康成注曰孔子以厯説易名曰象今易象四篇是纪古説又易厯文云别序圣人题録兴亡州土名号姓辅叐符郑注曰言孔子将此应之而作谶三十六卷
　　易运期
　　佚
　　按魏志云鬼在山禾女连王太下又云言居东西有午两日并光主友为辅
　　易内戒
　　佚
　　右见抱朴子微防篇
　　易状图
　　一卷
　　佚
　　右见张彦远名畵记当亦纬书也
　　乾元序制记
　　通考一巻
　　佚
　　陈振孙曰其间推隂阳卦直至唐元和中葢后世术士所附益也按七纬之名无乾元序制记
　　易传太初篇
　　佚
　　按易传太初篇蔡邕明堂论引之文曰太子旦入东学昼入南学暮入西学在中央曰太学天子之所自学也当亦是纬书














　　经义考巻二百六十三
　　钦定四库全书
　　经义考卷二百六十四
　　翰林院检讨朱彞尊撰
　　毖纬【二】
　　河图洛书
　　隋志二十卷【七録二十四卷目録一卷】
　　佚
　　礼含文嘉曰伏羲德合上下天应以鸟兽文章地应以河图洛书则而象之乃作八卦
　　挺佐辅曰天老告黄帝曰河有龙图洛有书帝游翠妫之川有大鱼出鱼没而图见
　　握河纪曰尧即政七十年受河图
　　春秋説题辞曰河以通干出天苞洛以流坤吐地符河龙图发洛书感王者沉礼焉故图有九篇书有六篇
　　春秋命厯序曰河图帝王之阶图载江河山川州界之分野
　　管仲曰昔人受命者龙假河出图洛出书地出乘黄
　　刘安曰至德之世河出丹书洛出緑图
　　扬雄曰大易之始河序龙马洛贡书
　　宋均曰尧省河洛得龙之图书
　　王充曰河神故出图洛灵故出书
　　班固曰河图命庖雒书赐禹河图洛书相为经纬又曰河洛图书之渊
　　张衡曰龙图授羲书畀姒
　　郑康成曰太平嘉瑞图书之出必龙衔负焉蔡邕曰洛书皆言存亡之事览之以验祸福也　又曰河图洛书至信至明
　　左思曰河洛开奥符命用出
　　潘徽曰龙防授河威出洛
　　隋书河图洛书自黄帝至周文王所受本文
　　孔頴达曰河图由天洛书自地
　　刘牧曰龙图书经所不载然前贤相传授数与象合位将卦偶不盈不缩符于自然故古今隂阳之书靡不宗之
　　车若水曰易六经之祖河图易之祖
　　图书秘记
　　汉志十七篇
　　佚
　　河洛内记
　　七巻
　　佚
　　右见抱朴子遐览篇
　　河图
　　十二卷又八巻
　　佚
　　右见张彦远名画记又法苑珠林引其文曰元气无形匈匈防防偃者为地伏者为天又郭茂倩乐府诗集引其文曰黄河出昆仑山北流千里折西而行至于蒲山南流千里至于华山之隂东流千里至于桓雍北流千里至于下津河水九曲长九千里入于渤海
　　河图括地象
　　佚
　　尚书刑德仿曰禹长于地理水泉九州得括象图故尧以为司空
　　尚书中候曰伯禹观于河有长人鱼身出曰吾河精也授禹河图防入渊
　　郑注曰即括地象也
　　罗泌曰始禹治水七年矣伤功未就悠然沈思于是上观河河精受图
　　孙防曰昔禹治水得括地象此其传之最古也按河图括地象其言虽夸然大抵本邹衍大九州之説今节録之文云易有太极是生两仪两仪未分其气混沌清浊既形伏者为天偃者为地天不足西北地不足东南西北为天门东南为地户天门无上地户无下天有五行地有五岳天有七星地有七表天有四维地有四渎天有八气地有八风天有九道地有九州东南神州曰晨土正南卭州曰深土西南戎州曰滔土正西弇州曰开土正中冀州曰白土西北柱州曰肥土北方州曰成土东北咸州曰隐土正东扬州曰信土八极之广东西二亿三万三千里南北二亿三万一千五百里夏禹所治四海内地东西二万八千里南北二万六千里昆仑者地之中也有柱焉其高入天即所谓天柱也高万一千里围三千里有五城十二楼出五色云五色流水其泉南流入中国名曰河也东南地方五千里名神州中有五山帝王居之地下有八柱柱广十万里有三千六百轴互相牵制名山大川孔穴相通昆仑之山为地首岐山为地乳桐柏为地穴熊耳地之门也鸟鼠同穴地之干也汶山井络也太行天下之脊也
　　又按禹受地綂书攷礼正义天子祭天地山川文疏曰案地綂书括地象云昆仑者地之中央东南地方五千里名曰神州此即括地象之文然则括地象又名地綂书也
　　河图括地象图
　　十一卷
　　佚
　　右见张彦远名画记
　　河图録运法
　　佚
　　罗苹曰黄帝坐扈阁与大司马容光左右辅将周昌二十二人临观凤图此出河图録运法而春秋合诚图则云百二十二人也
　　河图赤伏符
　　佚
　　按建武封禅刻石援河图赤伏符防昌符提刘合古篇文
　　河图挺佐辅
　　佚
　　孙防曰挺佐辅其符命之祖乎
　　按挺佐辅文百世之后地高天下山陵消去不风不雨不寒不暑民复食土皆知其母不知其父如此千载之后天可倚杵汹汹隆隆曾莫知其始终亦用韵语颇与易是谋相似
　　河图帝览嬉
　　佚
　　孙防曰帝览嬉者犹云览德辉而喜悦尔
　　按郑康成注尚书考灵曜引河图帝览嬉文云黄道一青道二出黄道东赤道二出黄道南白道二出黄道西黑道二出黄道北日春东从青道夏南从赤道秋西从白道冬北从黒道
　　河图握矩起
　　佚
　　孙瑴曰五运三正安有常期谓之握矩者明乎皇帝王之迭兴各有祯符若春防夏准秋矩冬权可象鉴而不谬也
　　按易通卦验有云遂皇始出握机矩或作握拒传写误尔宋均有注
　　河图稽命曜【或作稽命征】
　　佚
　　河图稽曜钩
　　佚
　　孙瑴曰稽曜曰钩以言乎象之窈矞无不睹也按稽曜钩其説妖占其文曰五星散为五色之彗岁星之精流为国皇太白散为天狗辰星散为枉矢荧惑散为蚩尤旗鎭星散为狱汉又为五残又为旬始攷晋书天文志彗有五色各依五行本精所主蚩尤旗彗而后曲象旗国皇大而赤南极老人星五残一名五鏠状类辰星出角狱汉一名咸汉大而赤旬始出北斗旁如雄鸡其怒有青黒象伏鼈枉矢流星色苍黒蛇行天狗状如犬奔色黄有声其名义学者所宜知故节録之
　　河图防昌符
　　佚
　　司马彪曰建武三十二年上斋读河图防昌符言九叶封禅
　　河图记命符
　　佚
　　右见抱朴子微旨篇
　　河图説征示
　　佚
　　河图帝视萌
　　佚
　　皇甫谧曰黄帝出游洛水之上见大鱼杀五能牲以醮之天乃甚雨七日七夜鱼流于海始得图书今河图帝视萌之篇是也
　　河图期运授
　　佚
　　太平御览引之
　　河图帝纪通【或作帝通纪】
　　佚
　　按诸书所引云者天地之本也风者天地之使也雨者天地之施也雷者天之鼓也彗星者天之旗也皆帝通纪之文也
　　河图皇参持
　　佚
　　按皇参持文云皇辟出承干讫道无为治【阙】率被遂矩戯作术开皇邑握神日投辅提象不絶立皇后翼不格道终始德优劣帝任政河曲出叶辅嬉烂可述王劭以为隋受命之符以有开皇字也
　　河图闿苞受
　　佚
　　河图考曜文
　　佚
　　河图内元经
　　佚
　　右见陶景眞诰稽神枢篇
　　龙鱼河图
　　一卷
　　佚
　　顾野王曰龙鱼负图从河中出付黄帝从洛水出诣舜
　　孙防曰河图篇目已繁矣类书所録有以龙鱼命者岂非以其玉石杂糅椒艾纷汨而衍其牍欤
　　按龙鱼河图贾思勰齐民要术屡引之有云有两鼻者杀人羊有一角食之杀人鸡白头食之病人此服食家言尔又云各以腊月鼠断尾正月旦日未出时家长斩鼠着屋中祝云付勅屋吏制断鼠虫三时言功鼠不敢行又云埋蚕沙于宅亥地大富得蚕丝吉利以一斛二斗甲子日鎭宅大吉财致千万又云岁暮夕四更中取二七豆子二七麻子家人头髪少许合麻豆着井中咒勅井使其家竟年不遭伤寒辟五方疫鬼又太平御览引其文云妇人无以夫衣合浣之使不利又云以卖马钱娶妇令多恶疾夫妻离别又云悬艾虎鼻门上宜官子孙带印绶悬虎鼻门中周一年取烧作屑与妇饮之二月中便有娠生贵子勿令人知之泄则不验也亦勿令妇见之又云七月七日取小赤豆男吞一七女吞二七令人毕岁无病是日取乌鸡血和三月三日桃花末涂面及身三日后肌白如玉观其大畧无异道家厌胜之术与经义何禆至谓蚩尤兄弟八十一人皆铜头铁额食砂石子尤属不伦诸毖纬中邪説诬民葢未有甚于此书者已
　　河图龙文
　　隋志一卷
　　佚
　　王应麟曰文选注引之
　　河图八文
　　佚
