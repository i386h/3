<!-- { "loadSidebar": true } -->
　　绩自序曰汉初高堂生为博士传仪礼十七篇至武帝末鲁恭王壊孔子宅得亡仪礼五十六篇字皆篆书古文其十七篇与髙堂生所传者同其余三十九篇絶无师説在于秘舘先儒以为周公作按记哀公使孺悲之孔子学士丧礼士丧礼于是乎书则中晦而孔子述之者也独丧服子夏为传岂以通上下兼经权难知与汉末郑为十七篇注唐贾公彦为疏其他皆亡矣宋朱子为通解门人杨复为图至敖继公为集説呜呼去周孔数千年习者不知几何人传者尚有此数家然皆精不知蕴奥粗并亡制度礼亦难言矣我朝太祖有意于是而儒臣近蹈前讹惜哉绩承乏吏部治甲子太皇太后丧因倡古反吉端为凶衰服制无汉以后附会説诸大臣从之寻守镇江治官三月即归杜门成初志以内外徴不起忘饮食宠辱死生加百倍功然后知祢祖上杀子孙下杀兄弟旁杀以泽皆五世而斩也天子诸侯絶旁亲以其皆臣也公卿大夫降旁亲以其尊不同也为人后者女子出嫁降旁亲而正体父母期持重大宗不二斩也然庶子不为长子斩宗子不为出母服无父则祖亦斩无子则孙亦期诸侯以下男女尊同则仍本服公卿以下女出嫁无主则仍本服臣不食禄则同民三月君已传位则从服期年从有服而无服从无服而有服从重而轻从轻而重随时随人取中无一定之法乃行经之权也孔子曰可与立未可与权岂易知哉是故兼前代之制作莫如周公定百王之大法莫如孔子是篇师徒述习孔子既不易则今日必不可易今日必不可易则后世又安能易哉故绩特为训又图以该之使九族有等而不容毫髪差使五服皆同而但有粗细异一本始乎父子旁亲始乎兄弟乱而有条殊而可一简易之道如指掌非妄作也正德癸酉秋七月
　　王氏【廷相】丧礼备纂
　　二卷
　　存
　　毛氏【先舒】丧礼杂记
　　一卷
　　存
　　汪氏【琬】丧服或问
　　一卷
　　存
　　徐氏【干学】读礼通考
　　一百二十卷
　　存
　　彝尊序曰礼有五丧祭重矣曲台之记石渠之论议于丧礼尤详焉晋人崇尚庄老宜其自放礼法之外而于丧礼变除假寜之同异独龂龂辨难若杜预卫瓘袁准孔伦陈铨刘逵贺循环济蔡谟刘德明葛洪孔衍之徒均有撰述宋齐以降言凶礼者不乏自唐徙五礼之名置凶礼第五于时许敬宗李义府上显庆新礼以为凶礼非臣子所宜言去国恤一篇自是天子凶礼遂阙此柳宗元以不学讪之也迨宋讲学日繁而言礼者寡于凶事少专书朱子家礼盛行于民间而世之儒者于国恤不复措意其仅存可稽者杜氏通典马氏通考已焉呜呼愼终追逺之义辍而不讲斯民德之日归于薄矣刑部尚书昆山徐公居母忧读丧礼撰通考一书再期而成寻于休沐之暇浏览载籍又增益之凡一百二十卷摭采之博而择之也精考据之详而执之有要此天壤间必不可少之书也当
　　孝庄太皇太后崩公时由礼部侍郎迁都察院左都御史
　　仍直史舘自初丧至启殡礼无纤钜
　　天子惟公是咨公斟酌古今之宜附中使入奏悉中条理葢公于是书黙识于心宜其折衷靡不当上结
　　主知诚稽古之效矣公归田后开雕是书余因劝公并修吉军宾嘉四礼庶成完书公喜剧即编定体例分授诸子方事排纂而公逝又二年先以刋完丧礼行世彝尊夙承公命作序至是乃书其大略若是书纲要公之发凡已详言之后之览者可以见公用力之勤也已
　　毛氏【竒龄】丧礼吾説篇
　　十卷
　　存
　　竒龄自序略曰三代之礼至春秋已亡孔子能説夏殷礼而杞宋无徴韩宣子聘鲁见易象春秋即叹为周礼在鲁夫易象何与于礼秪春秋记事多按典制为是非而即以为一代之礼尽在于是然则周礼之亡也久矣是以孟子在滕其国不知有三年之丧而至于棺椁衣衾厚薄何等即门人如充虞乐正子辈
　　亦不能为之解也特汉传三礼一录官政而其一则但谱士礼又阙轶未备一则散辑诸议礼之文彼我叅错全然无可为纪要者少时与先仲兄相订纂丧祭二礼以正末俗而丁年避讐老以一官还乡里胸腹既不足恃而奔走隠匿何能著书往往偶记一礼但默会其意以为之説纵不之考据而疑即阙之初还里时先辑祭礼通考谱借以问世而衰疾顿至急取丧礼所为説因陋就简缀成帙间较胸臆所未备者纵或原文难稽多以已意相疏校而一往审慎并不敢抄易其辞而变反其义而至于武断则务絶焉子不云乎吾学周礼今用之则但从先古所传与习俗所误而较论其间是亦夫子吾説之遗意也因编缀将讫而题以为篇
　　寗氏【成】为人后者三十六难
　　未见
　　黄虞稷曰衡阳人
　　薛氏【蕙】为人后解
　　存
　　赵氏【彦肃】馈食礼图
　　未见
　　杨复曰严陵赵彦肃尝作特牲少牢二礼图质诸先师文公先师喜曰更得冠昏图及堂室制度并考之乃为佳








　　经义考卷一百三十七
<史部,目录类,经籍之属,经义考>
　　钦定四库全书
　　经义考卷一百三十八
　　翰林院检讨朱彞尊撰
　　礼记【一】
　　后氏【苍】曲台记
　　汉志九篇
　　佚
　　七畧宣帝时行射礼博士后苍为之辞至今记之曰曲台记
　　汉书鲁髙堂生传士礼十七篇讫孝宣世后苍最明戴德戴圣庆普皆其弟子三家立于学官　又曰瑕丘萧奋以礼至淮阳太守东海孟卿事奋以授后苍鲁闾丘乡苍説礼数万言号曰后氏曲台记
　　如淳曰行射礼于曲台后苍为记
　　晋灼曰曲台天子射宫也西亰无太学于此行礼服防曰在曲台校书着记因以为名
　　张晏曰曲台在长安台临道上
　　孙惠蔚曰曲台之记戴氏所述然多载尸灌之义牲献之数而行事之法备物之体蔑有具焉
　　顔师古曰曲台殿在未央宫
　　王应麟曰大戴记公符篇载孝昭冠辞其后氏曲台所记与
　　庆氏【普】礼记
　　佚
　　汉书后苍授沛闻人通汉子方梁戴德延君戴圣次君沛庆普孝公由是礼有大戴小戴之学
　　后汉书董钧习庆氏礼永平初为博士
　　按后氏之礼分为四家闻人通汉虽未立于学官而石渠礼论其议奏独多庆氏亦必有书顾未详篇目东汉之世曹充父子尚传其学窃怪班史志艺文独不及之何欤
　　曹氏【充】礼章句辨难
　　佚
　　后汉书曹裦父充持庆氏礼建武中为士显宗即位拜侍中作章句辨难于是遂有庆氏学
　　曹氏【裦】礼通义
　　十二篇
　　佚
　　演经杂论
　　百二十篇
　　佚
　　后汉书曹裦字叔通鲁国薛人举孝廉拜士迁侍中物识古为儒者宗作通义十二篇演经杂论百二十篇又传礼记四十九篇教授诸生千余人庆氏学遂行于世
　　隋书大戴小戴庆氏三家并立后汉帷曹充传庆氏以授其子裦然三家虽存并微相传不絶
　　通典汉顺帝以初月景子加元服于髙庙时兼用曹裦新礼
　　吕祖谦曰一代合有一代之礼与其阙而不制毋寜制而未善曹裦礼即未善亦不可因噎废食但褒专学谶纬所论皆谶纬之言此为未善耳
　　叶适曰曹褒制汉礼虽不行然恨当时史官疎濶不能畧序其所以制作之意
　　戴氏【德】礼记
　　隋唐志十三卷【隋志夏小正别为卷唐志无小正之别】
　　阙
　　汉书德号大戴为信都太傅大戴授琅琊徐良斿乡由是大戴有徐氏之学
　　刘向曰孔子三见哀公作三朝记七篇今在大戴礼司马贞曰大戴礼合八十五篇其四十七篇亡存三十八篇
　　孔頴达曰大戴礼遗逸之书文多假托不立学官世无传者
　　崇文緫目大戴礼记十卷三十五篇又一本三十三篇
　　中兴书目今所存止四十篇其篇第始三十九编次不伦也
　　晁公武曰大戴礼十三卷汉戴德纂亦河间王所献百三十一篇刘向校定又得明堂隂阳记三十三篇德删其烦重为八十五篇今书止四十篇其篇目自三十九篇始无四十三四十四四十五六十一四篇有两七十四盖因旧阙录之每卷称今卷第几题曰九江太守戴德撰按九江太守圣也德为信都王太傅盖后人误题云
　　朱子曰大戴礼无头其篇目缺处皆是元无非小戴所去取其间多杂伪亦有最好处然多误难读　又曰大戴礼本文多错注尤舛误或有注或无注皆不可晓　又曰大戴礼冗杂其好处已被小戴采摘来做礼记了然尚有零碎好处在
　　韩元吉曰大戴礼十三卷总四十篇隋志所载亦十三卷而夏小正别为卷唐志但云十三卷而无夏小正之别矣崇文总目则十卷而云三十五篇无诸本可正定也盖自汉兴得先儒所记礼书凡二百四篇戴德删之为八十五篇谓之大戴礼戴圣又删德之书为四十九篇谓之小戴礼今立之学官者小戴书也然大戴篇始三十九终八十一当为四十三篇中间缺者四篇而重出者一篇其上不见者犹三十八篇复不能合于八十五篇之数岂但当为八十一耶其缺者或既逸其不见者抑圣所取者也然哀公问投壶二篇与小戴书无甚异礼察篇与经解亦同曾子大孝篇与祭义相似则圣已取之篇岂其文无所删者也劝学礼三本见于荀卿子至取舎之説及保傅则见于贾谊疏间与经子同者尚多有之按儒林传德事孝宣尝为信都太傅圣则为九江太守今德书乃题九江太守未知何所防也大抵汉儒所传皆出于七十子之徒后之学者仅习小戴记不知大戴书多矣其探索隂阳穷析物理推本性命杂言礼乐之辨噐数之详必有自来以是知圣门之学无不偹也予家旧传此书尝得范太史家一本校之篇卷悉同其讹缺谬误则不敢改益惧其寖久而传又加舛也乃刋置建安郡斋庶可考焉
　　史绳祖曰大戴记一书虽列之十四经然其书大抵杂取家语之书分析而为篇目又劝学一篇全是荀子之辞保傅一篇全是贾谊疏以子史杂之于经固可议矣其公符篇载成王冠祝曰成王冠周公使祝雍祝王曰达而勿多也祝雍曰使王近于民逺于年啬于时惠于财亲贤使能陛下离显先帝之光耀以承皇天嘉禄钦顺仲夏之吉日遵并大道邠或秉集万福之休灵始加昭明之元服推逺稚免之幼志崇积文武之宠德肃勤髙祖清庙六合之内靡不息陛下永永与天无极然予考之家语冠颂则大戴所取前后文皆同惟家语云周公冠成王而朝于祖命祝雍作颂曰祝王达而未幼祝雍辞曰使王近于民逺于年啬于时惠于财亲贤而任能其颂曰令月吉日王始加元服去王幼志服衮职钦若昊天六合是式率尔祖考永永无极此周公之制也大戴所载辞冗长视此典雅固不类矣而祝辞内有先帝及陛下字皆秦始皇方定皇帝及陛下之称周初岂曽有此可谓不经之甚家语止称王字辞达而义明当以家语为正按大戴礼记本无甚踳駮自小戴之书单行而大戴记遂束之髙阁世儒明知月令为吕不韦作乃甘弃夏小正篇不用殊不可解学斋史氏其论説亦不取大戴然由其説推之则大戴记在宋日曾列之于经故有十四经之目此亦学者所当知也
