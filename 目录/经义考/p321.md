<!-- { "loadSidebar": true } -->
　　何异孙曰六经论语孟子前后凡经几手训解宋诸儒不过集众说以求一是之归如説易便骂王弼讲周礼便责郑贾公彦解尚书便驳孔安国伤乎已甚毕竟汉儒亦有多少好处赵岐在夹柱中三年注一部孟子也合亮他勤苦
　　郑公晓曰孟子至汉后始盛传于世注有赵岐陆善经自善经以降训説虽小有异同而共宗赵氏七篇各有上下赵所分也
　　陈士元曰赵氏谓孟子七篇二百六十一章今七篇二百六十章赵谓三万四千六百八十五字今实有三万五千四百一十字较赵説多七百二十五字详考赵注孟子文与今本不差赵盖误算也
　　按宋郑耕老説亦与赵氏同
　　程氏【曽】孟子章句
　　佚
　　后汉书程曾字秀升豫章南昌人著书百余篇皆五经通难又作孟子章句建初三年举孝亷迁海西令
　　髙氏【诱】正孟子章句
　　佚
　　郑氏【】孟子注
　　隋志七卷
　　佚
　　刘氏【熙】孟子注
　　隋志七卷
　　佚
　　按刘熙注孟子李善文选注凡三引之
　　綦毋氏【邃】孟子注
　　七録九卷【唐志七卷】
　　佚
　　按李善注文选引綦母邃孟子注秋阳以暴之释曰周之秋于夏为盛阳也驱蛇龙而放之菹释曰泽生草言菹
　　陆氏【善经】孟子注
　　唐志七卷
　　佚
　　崇文总目善经唐人以轲书初为七篇因删去赵岐章指与其注之繁重者复为七篇
　　按孟子为长者折枝赵注云折枝按摩折手节解罢枝也陆云折草树枝朱子集注从之有私龙断焉龙断义赵注未详陆云有冈陇断而髙者集注亦从之性犹湍水也赵注云湍水圜也谓湍水湍萦水也陆云湍波流也集注兼从之余若配义与道陆言以道义配之则能充塞为之诡遇陆言诡计以要禽也所过者化所存者神陆言君子所过人者在于政化存其身者在于神明盎于背陆言如负之于背子莫执中陆言子等无执中有达财者陆言达财周恤之一本作才以有善才就开其性理也变其彀率至能者从之陆云彀率法也跃如心愿中也能者从之当勤求也被袗衣陆言衣之美者近圣人之居若此其甚也然而无有乎尔则亦无有乎尔陆本作然而无乎尔则亦有乎尔注云邹鲁相邻故云近圣人之居无乎尔有乎尔疑之也孟子意自以当之以况絶笔于获麟也是书旧唐书经籍志失载今已无存见孙宣公音义
　　张氏【镒】孟子音义
　　唐志七卷【宋志三卷】
　　佚
　　旧唐书张镒苏州人朔方节度使齐邱之子也大厯五年除濠州刺史为政清静州事大理乃招经术之士讲训生徒撰三礼图九卷五经微防十四卷孟子音义三卷寻拜中书侍郎平章事集贤殿学士卢杞忌镒名重道直无以陷之以方用兵因荐镒以中书侍郎为凤翔陇右节度使李楚琳作乱镒出凤翔三十里为候骑所得楚琳杀之赠太子太傅
　　姑苏志镒字季权一字公度
　　按张氏音义云睊睊胥防侧目视貌言睊睊然怒目相嫉而相防也徒杠成杠方桥也可通徒人行过者桮棬屈木为之其趋一也趋读趣言其趣而正道无异也朱子集注从之邹与鲁閧閧鬬声从门下者朱子从而节之余若善为説辞説音税捆屦捆作祵子哙燕易王子訑訑盖言辞不正欺罔于人自夸大之貌与诸家诠释差别旧唐书经籍志亦失载仅见孙氏音义
　　丁氏【公着】孟子手音
　　宋志一卷
　　佚
　　按丁氏手音今亦无传其见于孙氏音义者愿比死者一洒之音洗谓洗雪其耻也独乐乐上音岳下音洛从兽无厌厌平声反其旄倪旄老也倪谓繄倪小儿也乃属其耆老属防聚也尔何曽比予于是曽音憎则也乃也悻悻然见于其面悻悻作婞婞恨也直也舍皆取诸其宫中而用之舍音赦止也劳之来之劳来皆去声门人治任将归治任谓担任之具蔂土笼也梩土轝也先儒説五霸不同有以夏霸昆吾商霸大彭豕韦周霸齐桓晋文为五霸者訑訑自足其智不嗜善言之貌两马之力与古人驾车以两马轨谓限之辙迹也孟子意言城门限迹切深以日久逺为车所轹多故也岂是一时两马驾车而过之使然以上皆为朱子集注所取其文异者是罔民也罔作司止或尼之尼作防相与辅相之相作押音甲辅也义与夹同使民肹肹然肹肹作肸肸师死而遂倍之倍作偝蝇蜹姑嘬之蜹作防云防未详所出或以防与防同谓蜉防也音由一説防姑即蝼姑也抟而跃之抟音团一匹雏匹作疋音节疋雏小雏也是以言餂之按字书及诸书并无此餂字郭璞方言注云音忝谓挑取物也其字从金今此字从食盖传写误也又有音异者污音蛙不平貌恔音皎憭也许行行音衡弤朕弤音雕义与弴同掊克在位掊薄侯切深也聚敛也貉稽曰貉貊鹤二音既是人姓当音鹤又有义异者龙断龙与隆声相近隆髙也盖古人之言耳如胥须之类也媒妁之言谓媒氏酌二姓之可否故谓之媒妁晋之乗楚之梼杌云晋名春秋为乗者取其善恶无不载楚谓春秋为梼杌者在纪恶而兴善也播种而耰之耰壅苗根也有梏亡之矣谓悔吝利害也利害之乱其性犹桎梏之刑其身故喻之变其彀率率循也谓彀张其弩又当循其射道令必中于表跃如犹言卓尔虎贲先儒言如猛虎之奔
　　刘氏【轲】翼孟
　　三卷
　　佚
　　【缺名】　曰刘御史轲上京师白乐天以书介绍于所知若庾补阙杜拾遗元员外牛侍御萧正字杨主簿兄弟谓其开卷慕孟轲为人所着翼孟三卷于圣人之防作者之风往往而得惜乎所著书散佚无存也










　　经义考卷二百三十二
<史部,目录类,经籍之属,经义考>
　　钦定四库全书
　　经义考卷二百三十三
　　翰林院检讨朱彞尊撰
　　孟子【三】
　　孙氏【奭】孟子正义
　　十四卷
　　存
　　晁公武曰皇朝孙奭等采唐张镒丁公着所撰防附益其阙古今注孟子者赵氏之外有陆善经奭撰正义以赵注为本其不同者时时兼取善经如谓子莫执中为子等无执中之类大中祥符中书成上于朝朱子曰孟子疏乃邵武士人假作蔡季通识其人其书全不似疏体不曽解出名物制度只绕纒赵岐之説尔
　　王应麟曰孙奭正义崇文总目馆阁书目读书志皆无之朱文公谓邵武士人作
　　宋史孙奭字宗古博州博平人九经及第大中祥符初天下争言符瑞奭上疏谏仁宗即位召为翰林侍讲学士判国子监迁兵部侍郎龙图阁学士以太子少傅致仕卒赠左仆射諡曰宣
　　按赵岐注孟子多引旧事以证之如曰殀若顔渊夀若召公有不虞之誉尾生本与妇人期于梁下不度水之卒至遂至没溺而获守信之誉有求全之毁陈不瞻将赴君难闻金鼓之声失气而死可谓欲求全其节而反有怯弱之毁者也非礼之礼若礼而非礼陈质娶妇而长拜之也非义之义若义而非义借交报仇是也其为人也寡欲虽有不存焉者寡矣虽有少欲而亡者谓遭横暴若单豹卧深山而遇饥虎之类也然亦寡矣其为人也多欲虽有存焉者寡矣谓贪而不亡防先人德业若晋国栾黡之类也然亦少矣不存者众岐之所引书偶失传使正义出于宣公必能元元本本即或不然亦当云未详为是乃不曰据史记之文而言之则曰此盖史传之文而云然未免疎矣至诠西子按史记云西施越之美女越王句践以献之吴夫差大幸之毎入市人愿见者先输金钱一文攷史记并无其文不知何所依据朱子谓正义是邵武士人作似有可疑不若音义之真也【不瞻刘向新序作不占】
　　孟子音义
　　宋志二卷
　　存
　　奭撰进序曰夫总羣圣之道者莫大乎六经绍六经之教者莫尚乎孟子自昔仲尼既没战国初兴至化陵迟异端并作仪衍肆其诡辨杨墨饰其滛辞遂致王公纳其谋以纷乱于上学者循其踵以蔽惑于下犹洚水懐山时尽昏垫繁芜塞路孰可芟夷惟孟子挺名世之才秉先觉之志拔邪树正髙行厉辞导王化之源以救时开圣人之道以断羣疑其言精而赡其防渊而通致仲尼之教独尊于千古非圣贤之伦安能至于此乎其书由炎汉之后盛传于世为之注者则有赵岐陆善经为之音者则有张镒丁公着自陆善经已降其所训説虽小有异同而共宗赵氏今既奉勅挍定仍据赵注为本惟是音释宜在讨论臣今详二家撰録俱未精当张氏则徒分章句漏略颇多丁氏则稍识指归譌谬时有若非刋正讵可通行谨与尚书虞部员外郎司判国子监臣王旭诸王府侍讲太常博士国子监直讲臣马符镇宁军节度推官国子监説书臣吴易直前江隂军江隂县尉国子学説书臣冯元等推究本文参考旧注采诸儒之善削异説之烦证以字书质诸经训疏其疑滞备其阙遗集成音义二卷虽仰测至言莫穷于奥妙而广传博识更俟于发挥谨上
　　陈振孙曰旧有张镒丁公着为之音俱未精当奭方奉诏挍定撰集正义遂讨论音释疏其疑滞备其阙遗
　　郑公晓曰孟子音释有张镒丁公着至宋孙奭作音义二卷以纠正二氏之説又因赵氏注为正义于是孟子有赵注孙疏行于世
　　冯氏【休】删孟子
　　宋志一卷【玊海二卷】
　　未见
　　晁公武曰皇朝冯休撰休观孟轲书时有叛违经者疑轲没后门人妄有附益删去之著书十七篇以明其意前乎休而非轲者荀卿刺轲者王充后乎休而疑轲者温公与轲辨者苏东坡然不若休之详也
　　李氏【觏】常语
　　一卷
　　存
　　叶绍翁曰挥麈録载张咸汉州人应制初出蜀过防州郡将知名士也一见遇之甚厚因问曰四科优劣之差见于何书张无以对守曰载孟子注中因阅示之且曰不可不牢拢之也张道中漫思索著论成篇至阁试六题以此为首主文钱穆父览而异之为过阁第一咸即浚父也绍翁窃考挥麈所载参以本朝六题之制必先经题注疏而后子史以孟子注为首殆恐不然曾慥序李贤良泰伯诗云甞试六题已通其五惟四科优劣之差不记所出曰吾于书无所不读惟平生不喜孟子故不之读是必出孟子拂袖而出人皆服其博泰伯自序其文曰举茂才罢归其明年庆厯癸未秋科所着文【云　云】则是张公咸与泰伯同试于庆厯壬午张遂中选李遂报罢区区科目亦有幸不幸焉以挥麈録考之则黜泰伯者钱穆父也南康祖无择取防伯之文门人陈次翁为撰墓铭初未甞及不读孟子之説惟盱江集中有常语非孟子其文意浅陋且非序者所载疑附防不读孟子之説者为之入非泰伯之文明甚按登科记庆厯二年壬午嵗八月固甞召试才识兼茂科时阁下六题其一曰左氏义崇君父其二曰孝何以在徳上下其三曰王吉贡禹得失孰优其四曰经正则庶民兴其五曰有常徳立武事其六曰序卦杂卦何以终不同初无四科优劣一题不知曽慥序泰伯之诗何以凿空立为此题当时六题中惟经正庶民兴出孟子然非孟子注之文
　　周密曰李泰伯著论非孟子后举茂才论题出经正则庶民兴不知出处曰吾无书不读此必孟子中语也掷笔而出晁说之亦著论非孟子建炎中宰相进拟除官髙宗以孟子发挥王道说之何人乃敢非之勒令致仕郑叔友亦非孟子曰轲忍人也辨士也仪秦之流也战国纵横捭阖之士皆发冢之人而轲能以诗礼着也余曰孟子何可非泰伯所以非之者谓不当劝齐梁之君以王耳昔武王伐纣举世不以为非而伯夷叔齐独非之东莱先生曰武王忧当世之无君者也伯夷忧万世之无君者也予于泰伯亦然至于说之叔友拾其遗説而附和之吾无取焉
　　苏氏【洵】孟子评
　　一卷
　　存
