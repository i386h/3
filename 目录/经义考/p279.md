<!-- { "loadSidebar": true } -->
　　汸自序曰春秋圣人经世之书也书成而孔子卒当时弟子盖仅有得其传者厯战国秦汉以及近代説者殆数十百家其深知圣人制作之原者孟氏而已孟氏之言曰王者之迹熄而诗亡诗亡然后春秋作其事则齐桓晋文其文则史孔子曰其义则丘窃取之矣此孔门传春秋学者之微言而制作之原也自孟氏以来鲜有能推是説以论春秋者左氏有见于史故常主史以释经公羊谷梁有见于经故据经以生义后世舎三传无所师承故主左氏则非公谷主公谷则非左氏二者莫能相一其有兼取三传者则臆决无据流遁失中其厌于寻绎者则欲尽舎三传直究遗经分异乖离莫知统纪使圣人经世之道闇而不明郁而不发则其来久矣至永嘉陈君举始用二家之説参之左氏以其所不书实其所书以其所书推见其所不书爲得学春秋之要在三传后卓然名家然其所蔽则遂以左氏所录爲鲁史旧文而不知策书有体夫子所据以加笔削者左氏亦未之见也左氏书首所载不书之例皆史法也非笔削之旨公羊谷梁每难疑以不书发义实与左氏异师陈氏合而求之失其本矣故于左氏所录而经不书者皆以爲夫子所削则其不合于圣人者亦多矣由不考于孟氏而昧夫制作之原故也盖尝论而列之策书之例十有五一曰君举必书非君命不书二曰公即位不行其礼不书三曰纳币逆夫人夫人至夫人归皆书之四曰君夫人薨不成丧不书葬不用夫人礼则书卒君见弑则讳而书薨五曰适子生则书之公子大夫在位书卒六曰公嫁女爲诸侯夫人纳币来逆女归娣归来媵致女卒葬来归皆书爲大夫妻书来逆而已七曰时祀时田苟过时越礼则书之军赋改作逾制亦书于策此史氏之录乎内者也八曰诸侯有命告则书崩卒不赴则不书祸福不告亦不书虽及灭国灭不告败胜不告克不书于策九曰虽霸主之役令不及鲁亦不书十曰凡诸侯之女行惟王后书适诸侯虽告不书十一曰诸侯之大夫奔有玉帛之使则告告则书此史氏之录乎外者也十二曰凡天子之命无不书王臣有事爲诸侯则以内辞书之十三曰大夫已命书名氏未命书名微者名氏不书书其事而已外微者书人十四曰将尊师少称将将卑师众称师将尊师众称某帅师君将不言帅师十五曰凡天灾物异无不书外灾告则书之此史氏之通录乎内外者也笔削之义有八一曰存策书之大体凡策书之大体曰天道曰王事曰土功曰公即位曰逆夫人夫人至世子生曰公夫人外如曰薨葬曰孙曰夫人归曰内女卒葬曰来归曰大夫公子卒曰公大夫出疆曰盟防曰出师曰国受兵曰祭祀搜狩越礼军赋改作逾制外诸侯卒葬曰两君之好曰玉帛之使凡此之类其书于策者皆不削也春秋鲁史也策书之大体吾不与易焉以爲犹鲁春秋也二曰假笔削以行权春秋拨乱经世而国史有恒体无辞可以寄文于是有书有不书以互显其义书者笔之不书者削之其笔削大凡有五或畧同以存异公行不书致之类也或畧常以明变释不朝正内女归宁之类也或畧彼以见此以来归爲义则不书归以出奔爲义则杀之不书之类也或畧是以着非诸侯有罪及勤王复辟不书之类也或畧轻以明重非有关于天下之故不悉书是也三曰变文以示义春秋虽有笔有削而所书者皆从主人之辞然有事同而文异者有文同而事异者则予夺无章而是非不着于是有变文之法焉将使学者即其文之异同详畧以求之则可别嫌疑明是非矣四曰辨名实之际亦变文也正必书王诸侯称爵大夫称名氏四裔大者称子此春秋之名也诸侯不王而霸者兴中国无霸而呉楚横大夫专兵而诸侯散此春秋之实也春秋之名实如此可无辨乎于是有去名以全实者征伐在诸侯则大夫将不称名氏中国有霸则楚君侵伐不称君又有去名以责实者诸侯无王则正不书王中国无霸则诸侯不序君大夫将畧其恒称则称人五曰谨内外之辨亦变文也楚至东周僭王猾夏故霸者之兴以攘却爲功然则自晋霸中衰楚益侵陵中国俄而入陈围郑平宋盟于蜀盟于宋会于申甚至伐呉灭陈灭蔡假讨贼之义号于天下天下知有楚而已故春秋书楚事无不一致其严者而书呉越与徐亦必与中国异辞所以信大义于天下也六曰特笔以正名笔削不足以尽义而后有变文然祸乱既极大分不明事有非常情有特异虽变文犹不足以尽义而后圣人特笔是正之所以正其名分也夫变文虽有损益犹曰史氏恒辞若特笔则辞旨卓异非复史氏恒辞矣七曰因日月以明类上下内外之无别天道人事之反常六者尚不能尽见则又假日月之法区而别之大抵以日爲详则以不日爲畧以月爲详则以不月爲畧其以日爲恒则以不日爲变以不日爲恒则以日爲变甚则以不月爲异其以月爲恒则以不月爲变以不月爲恒则以月爲变甚则以日爲异将使属辞比事以求之则笔削变文特笔既各以类明而日月又相爲经纬无微不显矣八曰辞从主人主人谓鲁君也春秋本鲁史成书夫子作经唯以笔削见义自非有所是正皆从史氏旧文而所是正亦不多见故曰辞从主人此八者实制作之权衡也然圣人议而弗辨是非之心人皆有之善而见录则爲襃恶而见录则爲贬其襃贬以千万世人心之公而已圣人何容心哉辞足以明义斯已矣故曰知我者其惟春秋乎罪我者其惟春秋乎是故知春秋存策书之大体而治乎内者恒异乎外也则谓之夫子法书者不足以言春秋矣知春秋假笔削以行权而治乎外者恒异乎内也则谓之实录者不足以言春秋矣知一经之体要议而弗辨则凡谓春秋赏人之功罚人之过去人之族黜人之爵褒而字之贬而名之者亦不足以论圣人矣故学者必知策书之例然后笔削之义可求笔削之义既明则凡以虚辞説经者其刻深辨急之説皆不攻而自破苟知虚辞説经之无益而刻深辨急果不足以论圣人也然后春秋经世之道可得而明矣虽然使非孟氏之遗言尚在则亦安能追求圣人之意于千数百年之上也哉汸自早岁获闻资中黄楚望先生论五经旨要于春秋以求书法爲先谓有鲁史书法有圣人书法而妙在学者自思而得之乃爲善也于是思之者十有余载卒有得于孟氏之言因其説以考三传及诸家陈氏之书而具知其得失异同之故反覆推明又复数载然后一经之义始完属辞比事莫不灿然各有条理洊经离乱深恐失坠乃辑录爲书以谓后世学春秋稍知本末者赖有左氏而已故取左氏传爲之补注欲学者必以考事爲先其文与义则三传而后诸家之説苟得其本真者皆以己意畅而通之名曰春秋集传凡十五卷尚意学者溺于所闻不能无惑别撰属辞八篇发其隐蔽传诸同志以俟君子或有取焉
　　倪尚谊后序曰春秋集传有序东山先生所着初稾始于至正戊子一再删削迄丁酉岁成编既而复着属辞义精例宻乃知集传初稾更须讨论而序文中所列史法经义犹有未至且谓属辞时推笔削之权而集传大明经世之志必二书相表里而后春秋之旨方完岁在壬寅重着集传方草创至昭公二十七年乃疾疢难危阁笔未续序文亦不及改洪武己酉仲冬先生遽谢世矣尚谊受教门墙颇久获窥先生著述精思妙契之勤尝俾其挍对编抄间有千虑一得先生不以其愚妄或俯从是正者有之窃惟先生于是经所谓一生精力尽于此者诚足以破聚讼未决之疑而发千载不传之秘顾乃功亏一篑集传未及成书所幸初稾具全其义例之精有属辞可据尚谊愚暗然执经有年是以不避僭逾始自昭公二十八年讫于获麟并序中条陈义例一节輙加挍定其全书有讹误疎遗者就用考正庶几与属辞归一而前后详畧相因其义例文辞悉据先生成説特施櫽括而已初未敢以臆见傅会其间也谨遵治命分爲一十五卷既脱稾藏之东山精舎以俟君子修饰焉汪元锡后序曰东山赵先生着春秋集传属辞左氏注解共若干卷属辞左氏注解左丞刻之东山书院惟集传无闻治闲篁墩先生尝徧求不获正德戊辰予偶知是书藏于程文富氏屡借抄不获嘉靖戊子提学御史东阿刘君按徽下令求是书予语有司就文富氏索之而后是书始出然则斯文之显晦固有时耶刘君以原本藏之学宫休邑刘判簿时济恐其抄录日久不免鲁鱼亥豕之譌属夏司训镗重加挍正捐俸刻之俾与属辞并行于世呜呼春秋者圣人之刑书也夫子生丁季世有德无位于是假鲁史以修经襃善贬恶垂法万世东山先生圣人之徒也愤元之乱甚于春秋筑居东山集传诸书之作固吾夫子修经之意也先生一出与左丞起兵保捍乡井十有余年一郡晏然此吾夫子相鲁会齐夹谷却莱兵之时也先生其善学夫子者乎世人读先生之书与先生之文者知其问学不在宋潜溪诸公下而不知先生平生慷慨大节亦且卓卓如是予忝先生郡人恨生也晚不得供洒埽之役判簿君以刻书之故相谂遂不辞而爲之序
　　春秋属辞
　　十五卷
　　存
