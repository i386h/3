<!-- { "loadSidebar": true } -->
　　按子贡诗传自汉迄宋志艺文者不着于録嘉靖中忽出于鄞人丰道生之家取子夏所序三百十一篇悉紊其次以鹤鸣先鹿鸣于是四始乱矣何彼秾矣南也而入之风黄鸟我行其野无将大车采菉渐渐之石苕之华何草不黄雅也而入之风小弁抑大雅也而入之小雅定之方中风也而入之颂于是六义乱矣至于列国之风移易错杂雅颂亦然又删去笙诗六篇之目而且更野有死麏曰野麏简兮曰柬兮东门之墠曰唐棣还曰营卢令令曰卢遵大路曰大路大叔于田曰太叔山有扶蘓曰扶胥出其东门曰东门爰曰有菁菁者莪曰菁莪皇皇者华曰煌华圻父曰圻招大东曰小东信南山曰南山此亦有何闗系曾是子贡之传必求异于子夏所序之诗乎尤可怪者邶卫诗虽分爲三然延州来季子观乐曰我闻康叔武公之德如是是其卫风乎则同爲卫诗矣而乃以邶爲管叔时诗爲霍叔时诗又以小雅爲小正大雅爲大正中庸子思所作而子贡反袭其言窃凡爲天下国家有九经修身则道立以下十句以説小正窃大学心正而身修四句以传闗睢陋矣哉本欲伸已之诐辞邪説而厚诬先贤可谓妄人也已矣无稽之言君子弗信乃乌程凌蒙初取子贡诗传与子夏诗序合刻之目曰圣门传诗嫡冡眞堪失笑近萧山毛大可作诗传诗説驳义力辨其诬可谓助我张目者也
　　汉楚王【交】诗传
　　佚
　　汉书楚元王交字游高祖同父少弟也少时尝与鲁穆生白生申公俱受诗于浮丘伯伯者孙卿门人也高后时浮丘伯在长安元王遣子郢客与申公俱卒业元王好诗诸子皆读诗申公始爲诗传号鲁诗元王亦次之诗传号曰元王诗世或有之
　　王应麟曰刘向列女传称诗芣苢柏舟大车之类与今序诗者之説尤乖异汝坟谓周南大夫妻作行露谓申女作式微一篇谓二人之作硕人之诗谓庄姜始至操作衰惰傅母作之新序谓卫宣公子伋方乗舟时伋傅母恐其死也闵而作诗二子乗舟之诗是也寿闵其兄兄且见害作忧思之诗黍离之诗是也封事引饴我厘麰説苑引蔽芾甘棠传曰舎于甘棠之下而听断焉鸤鸠在桑传曰鸤鸠之所以养七子者一心也君子之所以理万物者一仪也向乃元王之孙所着葢鲁诗也
　　刘城曰楚元王高祖同父兄弟也秦汉间急攻战燔坟籍一家之内仲则力田治生产矣季则好酒及色嫚骂儒生矣交何所见而早毅然学古独与穆生白生申公辈游同受诗于浮丘伯岂非豪杰之士无待而兴者哉然则交固汉儒林之首也
　　诗经鲁齐韩三家
　　汉志二十八卷
　　佚
　　应劭曰申公作鲁诗后苍作齐诗韩婴作韩诗隋经籍志汉初鲁人申公受诗于浮丘伯作训诂是爲鲁诗齐人辕固生亦传诗是爲齐诗燕人韩婴亦传诗是爲韩诗终于后汉三家并立齐诗魏代已亡鲁诗亡于西晋韩诗虽存无传之者
　　王应麟曰白虎通谏诤篇妻得谏夫者夫妇荣耻共之相鼠妻谏夫之诗也其齐鲁韩之説与
　　朱倬曰鲁诗起于申公而盛于韦贤齐诗始于辕固而盛于匡衡韩诗始于韩婴而盛于王吉
　　彭俊民曰申公得诗之约者也辕固得诗之直者也以约穷理而以直行已观其言以察其所行信有异于毛公韩婴之所闻也
　　陆釴曰三家之诗至唐已失其传虽有存焉者譌矣按鲁诗源于浮丘伯齐诗源于辕固生然如定之方中注仲梁子曰初立楚宫也正义郑志张逸问仲梁子何时人答曰先师鲁人当六国时在毛公前又维天之命注孟仲子曰大哉天命之无极而美周之礼也赵岐云孟仲子孟子之从昆弟从学于孟子者则鲁之説诗者不始于浮丘伯也丝衣序高子曰灵星之尸也赵岐注孟子以爲齐人则齐之説诗者不始于辕固生也
　　申公【培】鲁故
　　汉志二十五卷
　　佚
　　汉书汉兴鲁申公爲诗训故而齐辕固燕韩生皆爲之传或取春秋采杂説咸非其本义与不得已鲁最爲近之　又曰申公鲁人少从楚元王交俱事齐人浮丘伯受诗汉兴高祖过鲁申公以弟子从师入见于鲁南宫武帝初使使束帛加璧安车以蒲裹轮驾驷迎申公至时已八十余以爲大中大夫病免归数年卒弟子爲博士十余人孔安国周霸夏寛砀鲁赐兰陵缪生徐偃邹人阙门庆忌申公卒以诗春秋授而瑕丘江公尽能传之及鲁许生免中徐公皆守学教授韦贤治诗至丞相子元成以淮阳中尉论石渠后亦至丞相由是鲁诗有韦氏学王式翁思事免中徐公及许生爲昌邑王师山阳张长安防君先事式后东平唐长宾沛褚少孙亦来事式皆爲博士由是鲁诗有张唐褚氏之学张生兄子游卿爲谏大夫其门人琅琊王扶陈留许晏由是张家有许氏学陆德明曰鲁人申公受诗于浮丘伯以诗经爲训故以教无传疑者则阙不传号曰鲁诗弟子爲博士者十余人郎中令王臧御史大夫赵绾临淮太守孔安国胶西内史周霸城阳内史夏寛东海太守鲁赐长沙内史缪生胶西中尉徐偃胶东内史阙门庆忌皆申公弟子也
　　诗説僞本
　　一卷
　　存
　　陈绪跋曰诗説一卷汉鲁人申培着取豳风鸱鸮诸篇与鲁颂缀于周南召南之后取曹桧列于郑齐之前取豳风七月置之小雅而以秦风殿于十五国于大小雅曰大小正于变雅曰小正续曰大正续有周颂商颂无鲁颂其説多与韩毛抵牾按隋经籍志云汉初有鲁人申公受诗于浮丘伯作训诂是爲鲁诗鲁诗亡于西晋此本不知传自何人疑爲后代僞笔或曰宋董逌谓班固言鲁诗最近今徒于他书时得之是则申公之诗虽亡犹散见杂出于羣帙后人辑録而稍补足之未可知是亦一説也鲁之不应有颂朱子固尝致疑近高邑赵公南星曰关睢文王之诗犹称风焉以其未爲天子也周自东迁后且降而爲风矣鲁安得有颂毅然降鲁颂于国风学士大夫闻而共爲骇愕不知实本申公之説也然风雅颂之体不同譬如黔晢之不容混駉与駜置之卫诸篇尚相彷佛泮水閟宫国风安得有此体耶是不可以不辨
　　按申公鲁故至晋已亡今所存诗説及子贡诗传皆出于鄞人丰坊僞譔世遂惑之争爲镂版君子可欺以其方难罔以非其道也
　　鲁説
　　汉志二十八卷
　　佚
　　辕氏【固】齐诗传
　　佚
　　汉纪齐人辕固生爲景帝博士作诗外内传
　　陆德明曰齐人辕固生作诗传号齐诗
　　后氏【苍】齐故
　　汉志二十卷
　　佚
　　汉书辕固齐人以治诗孝景时爲博士诸齐以诗显贵者皆固之弟子也夏侯始昌最明传后苍苍字近君东海郯人通诗礼爲博士至少府授翼奉萧望之匡衡衡授琅琊师丹伏理斿君頴川满昌君都由是齐诗有翼匡师伏之学
　　齐诗传
　　汉志三十九卷
　　佚
　　孙氏【失名】齐故
　　汉志二十七卷
　　佚
　　齐诗传
　　汉志二十八卷
　　佚
　　齐杂记
　　汉志十八卷
　　佚
　　郑樵曰后孙之传其亡已久今存其名使学者知传注之门戸也
　　韩氏【婴】韩故
　　汉志三十六卷【新唐书志韩诗卜商序韩婴注二十二卷】
　　诗内传
　　汉志四卷
　　佚
　　诗外传
　　汉志六卷【隋唐志十卷】
　　存
　　韩诗説
　　汉志四十一卷
　　佚
　　汉书婴推诗人之意而作内外传数万言其语颇与齐鲁间殊然归一也淮南贲生受之燕赵间言诗者由韩生河内赵子事生授同郡蔡谊谊授同郡食子公与王吉食生授防山栗丰栗丰授山阳张就吉授淄川长孙顺顺授东海发福由是韩诗有王食长孙之学
　　欧阳修曰韩婴之书至唐犹在今其存者十篇而已汉志婴书五十篇今但存其外传非婴传诗之详者而其遗説时见于他书与毛之议絶异而人亦不信去圣旣逺诵习各殊至于考风雅之正变以知王政之兴衰其善恶美刺不可不察焉
　　刘安世曰尝记少年读韩诗有雨无极篇序云正大夫刺幽王也首云雨无其极伤我稼穑浩浩昊天不骏其德诗中云正大夫离居岂非序所谓正大夫乎范处义曰雨无正韩氏作雨无极正大夫刺幽王也篇首多雨无其极伤我稼穑八字窃谓韩诗世罕有之未必其眞或后人见诗中有正大夫离居之语故加二句且牵合以爲正大夫刺幽王似不可信　又曰史克作颂见之诗序韩氏乃曰奚斯作鲁颂而班固西都赋序王延寿鲁灵光殿赋序皆云奚斯颂鲁杨雄法言亦曰正考父尝晞尹吉甫公子奚斯尝晞正考父意谓尹吉甫颂周正考父奚斯效之殊不考是诗曰新庙奕奕奚斯所作是奚斯作新庙非作鲁颂也韩氏之传授妄矣
　　晁公武曰汉志十篇内传四外传六隋止存外传析十篇其及于经葢寡而其遗説徃徃见于他书如逶迤郁夷之类其义与毛诗不同此称外传虽非解经之深者然文辞清婉有先秦风
　　洪迈曰汉艺文志有韩家诗经韩故内传外传韩説五书今惟存外传十卷庆厯中将作监主簿李用章序之命工刋刻于杭
　　陈振孙曰外传多于旧葢多杂説不专解诗不知果当时本书否也
　　王应麟曰韩诗序云黍离伯封作陈思王植令禽恶鸟论曰昔尹吉甫信后妻之谗而杀孝子伯竒其弟伯封求而不得作黍离之诗其韩诗之説与　又曰申毛之诗皆出于荀卿子而韩诗外传多引荀书又曰荀卿非十二子韩诗外传引之止云十子而无子思孟子愚谓荀卿非子思孟子葢其门人如韩非李斯之流托其师以毁圣贤当以韩诗爲正
　　薛应旂曰韩婴外传虽未尽能以意逆志而变动不居犹有古之遗焉
　　王世贞曰韩诗外传杂记夫子之绪言与诸春秋战国之説大抵引诗以证事而非引事以明诗故多浮泛不切牵合可笑之语葢驰骋胜而説诗之防微矣董斯张曰世所传韩诗外传亦非全书文选李善注引外传文云孔子升防山观易姓而王可得而数者七十余人不得而数者万数也又郑交甫将南适楚遵彼汉臯台下乃遇二女佩两珠大如荆鸡之卵艺文类聚引外传文云凡草木花多五出雪花独六出者隂极之数雪花曰霙雪云曰同云又曰自上而下曰雨雪又曰溱与洧谓郑国之俗三月上已于两水之上招魂续魄拂不祥也太平御覧引外传文云精气归于天肉归于土膏归于露发归于草佛典引外传文云老筐爲萑老蒲爲苇今本皆无之
　　按韩诗惟外传仅存若白虎通所引曰太子生以桑弧蓬矢六射上下四方又曰师臣者帝交友受臣者王臣臣者霸鲁臣者亡又曰诸侯世子三年防毕上受爵命于天子乃归卽位又曰孔子爲鲁司冦先诛少正卯风俗通所引舜渔雷泽三礼义宗所引曰天子奉玉升柴周礼注所引曰佩玉上有葱衡下有防璜大戴礼注所引鸧鸽胎生孔子渡江见而异之礼记注所引曰鸾在衡和在轼初学记所引曰夫饮之礼不脱屦而卽序者谓之礼跣而上坐者谓之宴能饮者饮之不能饮者已谓之醧齐顔色均众寡谓之沉闭门不出者谓之湎故君子可以宴可以醧不可以沉不可以湎杜佑通典所引曰禘取毁庙之主皆升合食于太祖祫则羣庙之主悉升于太祖庙凡此皆内传之文也
　　毛氏【亨】诗故训传
　　汉志三十【阙】卷【释文序録二十卷】
　　佚
　　郑康成曰鲁人大毛公爲诂训传于其家河间献王得而献之
　　徐整曰子夏授诗于高行子高行子授薛苍子薛苍子授帛妙子帛妙子授河间大毛公爲诗故训传于家以授赵人小毛公
　　陆德明曰子夏授曾申曾申授李克李克授孟仲子孟仲子授根牟子根牟子授孙卿卿传毛亨亨授毛苌
