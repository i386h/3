<!-- { "loadSidebar": true } -->













　　经义考卷二百八十八
　　钦定四库全书
　　经义考卷二百八十九
　　翰林院检讨朱尊撰
　　刋石【三】
　　后蜀石经
　　易十卷【畧例一卷】　书十三卷　诗二十卷　周礼十二卷　仪礼十七卷　礼记二十卷　春秋左氏传三十卷　公羊传十二卷　谷梁传十二卷论语十卷　孝经一卷　尔雅三卷
　　俱佚
　　吕陶曰五代之乱疆宇割裂孟氏有剑南百度草创犹能取易书诗春秋礼记周礼刻于石以资学者国朝皇祐中枢密直学士京兆田公加意文治附以仪礼公羊谷梁传所谓九经者备焉
　　张俞曰唐之衰侯王怙乱崩裂区宇荡削典法惟孟氏踵有蜀汉以文为事凡草创制度多袭唐轨绍汉学遂勒石书九经
　　席益记畧曰蜀儒文章冠天下其学校之盛汉称石室礼殿近世则石壁九经今皆存焉自孝景帝时太守文翁始作石室至东汉兴平元年太守高防作周公礼殿于石室东图画邃古以来君臣圣贤然亦有魏晋名流以故世传西晋太康中刺史张收始画非也殿有画自高防始收殆尝增易之今壁间又有东晋人士葢收之后继有画者不知谁氏也齐永明十年刺史刘悛益以礼家器服制度伪蜀广政七年其相毋昭裔按雍都旧本九经命平泉令张徳钊书而刻诸石本朝因礼殿以祀孔子为宫其旁置学官弟子讲习传授故蜀帅尚书右丞胡公宗愈作堂于殿之东南隅以贮石经葢自东汉兴平元年嵗在甲戌始作礼殿逮我宋绍兴六年丙辰歴年六百七十有三其间伪蜀刻石经之嵗是为晋开运甲辰至是一百九十有三年矣
　　洪迈曰孟昶时所刻石本九经其书渊世民字皆缺画犹避唐讳
　　雷叔闻曰僞蜀广政七年其相母丘裔按雍都旧本九经命平泉令张徳钊书而刻诸石是嵗实晋开运甲辰也蜀守胡宗愈作堂以贮石经席益増葺为记晁公武曰石经周易并畧例十一卷【曾宏父石刻铺叙作十二卷又畧例一卷】伪蜀广政辛亥孙逢吉书广政孟昶年号也说卦干健也以下有韩康伯注畧例有邢璹注此与国子监本不同者也以蜀中印本挍邢璹注畧例不同者又百余字详其意义似石经误而无他本订正姑两存焉尚书十三卷伪蜀周徳贞书经文有祥字皆缺其画亦缺民字之类葢孟氏未叛唐时所刋也以监本挍之禹贡云土梦作乂倒土梦字盘庚若网在纲皆作网字按沈括笔谈云云土梦作乂太宗时得古本因改正以纲为网未知孰是毛诗二十卷伪蜀张绍文书与礼记同时刋石周礼十二卷伪蜀孙朋吉书以监本是正其注或羡或脱或不同至千数礼记二十卷伪蜀张绍文书不载年月经文不缺唐讳当是孟知祥僭位之后也首之以月令题云御删定葢明皇也林甫等注葢李林甫也其余篇第仍旧议者谓经礼三百曲礼三千毋不敬一言足以蔽之故先儒以为首孝明肆情变乱甚无谓也左氏传三十卷不题所书人姓名亦无年月按文不缺唐讳及国朝讳而缺祥字当是孟知祥僭位后刋石也公羊传十二卷皇朝田况皇祐初知成都日刋石国史艺文志云伪蜀刻五经备注传为世所称以此言观之不应无公谷岂初有之后散毁耶谷梁传十二卷其后不载年月及所书人姓氏按文不缺唐及僞蜀讳而缺恒字以故知刋石当在眞宗以后意者是田况乎论语十卷伪蜀张徳钊书缺唐讳立石当在孟知祥未叛之前其文脱两字误一字又述而第七举一隅下有而示之三字三人行必有我师焉上又有我字卫灵公第十五敬其事而后其食作后食其禄与李鹗本不同者此也　又曰鸿都石经自迁徙邺雍遂茫昧于人间唐太和中复刻十二经立石国学后唐长兴中诏国子博士田敏与其僚挍诸经镂之板故今世太学之传独此二本尔按赵清献公成都记伪蜀相毋昭裔捐俸取九经琢石于学宫而或又云毌丘裔依太和旧本令张徳钊书皇祐中田元均补刻公羊谷梁二传然后十二经始全至宣和间席升献又刻孟子参焉今考之伪相实毋昭裔也孝经论语尔雅广政甲辰嵗张徳钊书周易辛亥嵗杨钧孙逢吉书尚书周徳贞书周礼孙朋吉书毛诗礼记仪礼张绍文书左氏传不志何人书而祥字缺其画亦必爲蜀人所书然则蜀人立石葢十经其书者不独徳钊而能尽用太和本固已可嘉凡歴八年其石千数昭裔独辨之尤伟然也公武异时守三营尝对国子监所摸长兴板本读之其差误葢多矣昔议者谓太和石本授写非精时人弗之许而世以长兴板本为便国初遂颁布天下收向日民间写本不用然有舛误无由参挍判知其谬犹以为官既刋定难以独改由是而观石经固脱错而监本亦难尽从公武至少城寒暑一再易节暇日因命学官讐挍之石本周易说卦干健也以下有韩康伯注畧例有邢璹注礼记月令从唐李林甫改定者监本皆不取外周易经文不同者五科尚书十科毛诗四十七科周礼四十二科仪礼三十一科礼记三十二科春秋左氏传四十六科公羊传三十一科【石刻铺叙作二十二】谷梁传一十三科【石刻铺叙作二十三】孝经四科论语八科尔雅五科孟子二十七科其传注不同者尤多不可胜纪独计经文犹三百二科迹其文理虽石本多误然如尚书禹贡篇梦土作乂毛诗日月篇以至困穷而作是诗也左氏传昭公十七年六物之占在宋卫陈郑乎论语述而篇举一隅而示之卫灵公篇敬其事而后食其禄之类未知孰是先儒有改尚书无颇为无陂改春秋郭公为郭亡者世皆讥之此不敢决之以臆姑两存焉亦镌诸乐石附于经后将必有考而正之者
　　赵希弁曰石经周易十卷经注六万六千八百四十四字【石刻铺叙经二万四千五十二字注四万二千七百九十二字】将仕郎守国子助教【臣】杨钧朝议郎守国子毛诗博士柱国臣孙逢吉书尚书十三卷经注并序八万一千九百四十四字【石刻铺叙经二万六千二百八十六字注四万八千九百八十二字共七万五千二百六十八字】将仕郎试袐书郎臣周徳贞书镌玉册官陈徳超镌毛诗二十卷经注一十四万六千七百四十字【石刻铺叙经四万一千二十一字注十万五千七百一十九字共十四万六千八百十二字】将仕郎试秘书省挍书郎张绍文书周礼十二卷经注一十六万三千一百三字【石刻铺叙经五万五百八字注十一万二千五百九十五字】将仕郎试秘书省挍书郎孙朋吉书仪礼十七卷经注一十六万五百七十三字【石刻铺叙经五万二千八百二字注七万七千八百九十一字共十三万六百九十三字】将仕郎试秘书省挍书郎张绍文书礼记二十卷经注一十九万六千七百五十一字【石刻铺叙经九万八千五百四十五字注十万六千四十九字共二十万四千五百九十四字】卷首题曰御删定礼记月令第一集贤院学士尚书左仆射兼右相吏部尚书修国史上柱国晋国公臣林甫奉勅注曲礼为第二葢唐明皇删定之本也将仕郎试秘书省挍书郎张绍文书春秋经传集解三十卷经注并序三十四万五千八百四十四字【石刻铺叙序一千六百一十七字经传十九万七千二百六十五字注四万六千九百六十二字共二十四万五千八百四十四字】不题所书人姓氏公羊传十二卷经注一十三万一千五百一十四字【石刻铺叙传四万四千七百三十八字注七万七千三十七字共十二万一千七百七十五字】不题所书人姓氏谷梁传十二卷经注八万一千六百二十字【石刻铺叙传四万一千八百九十字注三万九千七百三十字】不题所书人姓氏论语十卷经注并序三万五千三百六十八字【石刻铺叙序三百七十二字经一万五千九百十三字注一万九千四百五十四字共三万五千七百三十九字】将仕郎前守简州平泉县令兼殿中侍御史赐绯鱼袋张徳钊书颍川郡陈徳谦镌字孝经一卷【石刻铺叙作二卷】经注并序四千九百八十五字【石刻铺叙序四百三十九字经一千七百九十八字注二千七百四十八字】不题所书人姓氏【石刻铺叙简州平泉令张徳钊书】但题颍川郡陈徳谦镌字尔雅三卷【石刻铺叙作二卷】将仕郎前守简州平泉县令赐绯鱼袋张徳钊书武令升镌不题经注字数若干以上石室十三经葢孟昶时所镌故周易后书广政十四年嵗次辛亥五月二十日惟三传至皇祐初方毕故公羊传后书大宋皇祐元年嵗次己丑九月辛卯朔十五日乙巳工毕又书将仕郎试国子四门助教州学讲说何维翰将仕郎试秘书省挍书郎州学説书黄柬儒林郎试秘书省挍书郎守华阳县尉州学勾当王尚喆朝奉郎秘书省著作佐郎签署节度判官防公事武骑尉管勾州学华参奉直郎尚书屯田员外郎通判军州兼管内桥道劝农事及提举渠堰骑都尉借绯提举州学解程朝奉郎尚书屯田员外郎通判军州兼管内劝农事及提举渠堰轻车都尉借绯提举州学聂世卿提防益州路诸州军刑狱兼本路劝农提举渠堰公事朝奉郎尚书比部员外郎防军借紫孙长卿益州路诸州水陆计度转运使兼本路劝农使朝奉郎尚书刑部员外郎直史馆上骑都尉赐绯鱼袋借紫曹颍叔枢密直学士朝防大夫右谏议大夫知益州军州事兼管内桥道劝农使充益利路屯驻驻泊本城兵马钤辖提举益利路诸州军兵甲巡检贼盗公事上骑都尉京兆郡开国侯食邑一千户赐紫金鱼袋田况
　　曾宏父曰古文尚书三册三卷葢唐天宝未废古书前传本中汲郡吕大防得之宋次道王仲至家乃元丰五年壬戌镂板乾道六年庚寅帅晁公武取以入石教官张大固等监刋　又曰益郡石经肇于孟蜀广政悉选士大夫善书者模丹入石七年甲辰孝经论语尔雅先成时晋出帝改元开运至十四年辛亥周易继之实周太祖广顺元年诗书三礼不书嵗月逮春秋三传则皇祐元年九月讫工时我宋有天下已九十九年矣通蜀广政元年肇始之日凡一百一十二禩成之若是其艰又七十五年宣和五年癸卯益帅席贡始凑镌孟子运判彭慥继其成【凡十二卷】乾道六年庚寅晁公武又镌古文尚书暨诸经考略洪文敏公迈谓孟蜀所镌字体清谨有贞观遗风续补经传殊不逮前且引魏征虞世南相继为秘书监日请选五品以上子孙工书者为书手盖欲字画清婉可以传久是以自经传以后非士夫所书皆不着姓氏若汉石经今不易得好古者所藏仅十数页蜀中又以翻刻入石黄长睿谓开元中藏拓本于御府以开元二字小印印之是宗时已罕得况今又六百年后耶
　　王应麟曰伪蜀相毋昭裔取唐太和本琢石于成都学官与后唐板本不无小异乾道中晁公武参挍二本取经文不同者三百二科着石经考异亦刻于石张又挍注文同异为石经注文考异四十卷　又曰成都石经孟蜀所刻于唐高祖太宗之讳皆缺画唐之泽深矣
　　陶宗仪曰张德钊孙逢吉张绍文周德贞孙朋吉五人皆善书后蜀广政七年被选以右仆射毋昭裔所挍勘定孝经论语尔雅毛诗尚书仪礼礼记周礼模丹入石镌置益部德钊简州平泉令逢吉国子毛诗博士绍文德贞朋吉俱秘书省秘书郎
　　杨愼曰五代僭伪诸君惟吴蜀二主有文学然李昪不过作小词工画竹而已孟昶乃能表章六经立石成都洵有功于经学矣　又云蜀刻九经最为精确是时僭据之主惟防有文学而蜀不受兵又饶文士故其所制尤善朱子论语注引石经者谓孟蜀石经也
　　吴任臣曰蜀广政十四年诏勒诸经于石秘书郎张绍文写毛诗仪礼礼记秘书省校书郎孙朋吉写周礼国子博士孙逢吉写周易校书郎周徳贞写尚书简州平泉令张德钊写尔雅字皆精谨
