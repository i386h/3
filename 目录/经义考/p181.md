<!-- { "loadSidebar": true } -->
　　伯谦自序曰先王无自私之心安家者所以宁天下也存我者所以厚苍生也三代以还人主始自私矣以天下遗其子孙故不得不为久恃无恐之计然天下犹因其自私之心而获少安于其间至于秦隋魏晋南北之君淫荒狂惑则并与其自私之计而弗念矣夫有天下而至于不爱已固无望其爱民矣而独惜夫爱已者之所以及民亦褊迫浅陋足以跻时于小康而不足以凭藉维持于无穷也三代圣人之纪纲法度宪章文物所以本诸身而布诸天下者甚设也而尤周密详备于成王周公之时彼其处心积虑上彻乎尧舜下及乎万世者也外不惧天下之谤而私其迹曰必使我子孙相承而宗祀不絶也内实达天下之道而公其心曰必使我君臣相安而祸患不作也是故兼三王施四事夜以继日尽我精神心力而为之其兵农以井田其取民以什一其教民以乡遂其养士以学校其建官以三百六十其治天下以封建其威民以肉刑大本既立然后其品节条目日夜讲求而增益之其上则六典八法八则九柄九贡九赋九式之序其次则祭祀朝聘冠昏丧纪师田行役之详下至于车旂圭璧之器梓匠轮舆之度与夫畵缋刮摩塼埴之法又其细者则及于登鱼取龙擉鼈之微毕公所谓克勤小物者周公尤尽心焉葢一而再三申复之贻谋燕翼后世岂无辟王而皆赖前哲以免流彘之难共和摄政而天下复如故龙漦作孽宗周灭矣犹能挟鼎玺而东当战国之相吞噬周块然而处其中天下犹百余年而宗主之至于垂亡临絶之际自分而为东西其子孙益谬戾乖忤而弗念厥绍故天下始去周而为秦法亡则周亡天下后世苟有下泉之思治匪风之思周道则陈淫桧乱之极一变而复见豳风之正圣人序诗所以寓其意于十五国风之末也秦人变古不道不足深恨汉氏去三代甚近而去周为尤近不能因其自私之心而讲求周公致太平之迹惴惴然徒惟得失之重而操心之危苦智虑而尽防范大抵不过为握持天下之术耳苟简目前未能深长之思经久之虑也封君古也止于行推恩之令井田古也止于议名田之法刑法止于定棰令军旅止于京师之南北军郡国之都尉建官则仿秦旧制礼则杂秦仪学校则太常而选举则数路乡里则烟火万里其浅近功利己略足以随世而及民矣然乍安而忽危几亡而仅存终不足以垂裕而传后其当世敏秀奇杰之士深见逺识而有志于先王之治者或则请定经制或欲退而更化或愿建万世之长策每观王符论汉家失业之民歳至三十万则田赋乡里刑法等制益知其苟然而已仲长统欲定吏禄重三公之权改税法更官制沛然思惟善道而有易乱为治之意论甚美矣至于请废封建复井田肉刑亦复讲之未精也唐承八代之衰太宗之所以造唐者亦慨然欲庶几先王之治而补汉氏之缺收召豪杰相与修废起坠于正观一二十年间税为租庸调田为口分世业兵为府选士为明经进士官为七百三十员天下为袭封刺史然亦杂乱而不纯粹疏略而无统纪未几兼并不禁课役不均更租调为两税变府兵而为彍骑停世袭而为州县不爱名器而为墨勅斜封唐之子孙固非善守法者而立法之初亦不得不分任其咎当其弊端未见天下因其自私而亦得以获苟安之利一旦利尽害形罅隙呈露则遂以大坏而不得支持矣宋之元嘉元魏之泰和隋之开皇仁寿夫岂不为治安而言治者不之数功利在人及身而止汉唐之事何以异此虽然汉承亡秦絶学之后不独二帝三王之法度无复余脉虽五霸七雄区区富强之事亦一埽而无遗草创之初大臣无学方用秦吏治秦律令图书固难责以先王之制度也唐自元魏北齐以来授民以田分民以乡先王之制十已用其一二继以苏绰之在周约六典以定官制而府兵之法亦微有端绪先王之制十已用其五六又继以隋文帝之富盛蘓威髙顃之损益而先王之制十已用其七八太宗蹑其后而行之使其深观详酌纤悉委曲有以补前世之未备则以唐之治为周之治日月可冀也而仅以若此此岂无所自哉世变不古功利之蟠结于人心而此书之宏博浩瀚读之难晓而説之易惑也彼其煨烬于秦火贬驳于汉儒好古如武帝反谓之末世凟乱不验之书伏藏冺灭于山巗屋壁之间汉之末年虽入秘府竟未尝一出而试之于治其后刘歆取以辅王莽五均六干列肆里区皆有征天下骚然受其弊其余杜氏不过能通其句读马郑诸儒亦止于作为训诂而已隋唐之间文中子讲道河汾颇深识其本末以为经制大备后世有所持循然徒载之空言不及见之行事也唐太宗尝与羣臣语及周礼而房杜魏徴虽出王氏之门然本无素业留宿中书聚议数日竟不能定问及礼乐竟不能对大本既失他何望焉宋朝王氏以儒学起相熈丰又尝一用周礼而计利太卑求民太甚其祸甚于刘歆伊洛老师横渠张夫子固习周公者矣而又不及究其志葢自有周礼以来若孔子文中子及伊洛横渠诸子则恨不及用房龄杜如晦魏徴则愧不能用汉之刘氏宋朝之王氏则又悔不善用自汉唐以至今日天下之治所以驳杂而难考弊坏而不可收者大抵出于是三者之间也是以时君世主厌薄儒生姗笑王制悉意于浅功近利就其自私之心而姑为是目前苟简之谋倘可以维持一世足矣不暇及此宏濶之谈也嗟乎千载之下有能起周公之治者学者所不能而见也有能讲明周公之制者学者所不能而辞也
　　髙叔嗣序曰正徳十四年余以增广生被试策问周礼疑信相半之由余方少窃闻其槩因以意对曰昔孔子之时周徳方衰而对鲁哀公以文武之政布在方策人存政举之説及周益衰孟轲氏始言诸侯去先王之籍不得闻其详彼所称方册与籍岂谓周礼耶孔子尚思兴东周孟子则直劝齐梁以王当是时不但其籍亡虽有之固不可为耶至荀卿之徒李斯佐秦遂取经籍一切焚去之后世以为罪然使始皇并天下为周武王李斯有周公之圣其时欲行周礼能乎周之兴也深仁厚泽垂十余世圣后继作礼乐法度莫不讲明国以为教家以为学渐被陶融非一日也故周立为天子颁其政式放于四海靡然信从事若画一不俟强勉其来逺矣秦则不然以战鬭为功以干戈为业法令已成习俗已定方其吞灭诸侯而六合为一也虽有周礼将安施之而况后秦者乎何也先王之法至周始备至秦始灭去此其防也后世直用秦为古耳秦不复行周礼明后世之不可行必矣然则是书可尽废耶何为其然也三礼莫古于仪礼周公所亲定者説文云礼之字从豆从曲从古神祗字盖先王于笾豆神祗之间曲尽其意于是乎録其升降等其隆杀故谓之礼此其迹也先王之意有不在是者周易观之彖曰盥而不荐有孚颙若先王以其诚敬之心事神故下观而化故传曰圣人以神道设教而天下服矣今夫官名之设内外之辨崇卑之度多寡之数成周致治之具也而所以致治岂尽于是耶故善为治者师其意而已若周礼者存之以考可也其略云耳是时南原王先生督学优之其年叔嗣举于乡后三年得进士为考功主事始好是书闻人有异本不惮求之同县人按察副使田勤甫氏刋周礼集説读其中往往引太平经国书可观取恨不见其全他日翰林学士姚维东氏云有之传以眎叔嗣録藏于家后十年而为嘉靖丙申上冬朔日刋于山西布政司
　　魏氏【了翁】周礼要义
　　三十卷
　　未见
　　包氏【恢】六官疑辨
　　佚
　　刘克庄曰宏斋包公着六官疑辨葢先儒疑是书者非一人至宏斋始确然以为国师之书一日克庄于缉熈殿进讲天官至人奏曰周礼一用于新室再用于后周三用于熈宁皆为天下之祸臣旧疑其书近见恢疑辨豁然与臣意合陛下试取其书观之便见其人识见髙非世儒所及上颔之是日贵主将下降讲退见箱荚塞殿庑窃意所奏未必留圣虑矣及还舍坐未定得宏斋柬谓有防宣谕刘某奏卿有周礼解义可録进呈宏斋既奉诏遂抄其书奏御吴澂曰毁周礼非圣经在前固有其人不若吾乡宏斋包恢之甚毫分缕析逐节诋排如法吏定罪卒难解释观者必为所惑近年科举不用周礼亦由包説惑之也然愚尝细观深叹其无识而已
　　江西通志包恢南城人嘉定十三年进士歴官佥书枢密院事卒赠少保諡文肃
　　王氏【与之】周礼订义
　　宋志八十卷
　　存
　　淳祐二年十二月朝奉郎直焕章阁权知温州军州兼管内劝农事赵汝腾奏右臣凖秘省公移索臣所领乐清县管下士人王与之周礼订义以俟圣览臣即命工匠就其家印写二本缴纳讫臣窃详诸经训解皆有先儒折衷彚集成书独二礼阙周礼又不幸遭王安石不善用以祸天下学者望而疑之虽程颢颐张载三先生尊信此书仅有绪言见于语録近世大儒朱熹辨明甚至皆有意表章之然亦未尝作为训义以行于世与之以山泽臞儒乃能编营天下前后儒先讲解或一説之精或一义之当搜猎无遗间亦自附己见剖析微眇是非审确故参预真徳秀击节是书为之序徳秀没与之益加意删繁取要由博得约今其书益精粹无疵矣上可以禆圣明之治下可以释学者之惑有功于六典甚多缙绅韦布争欲得之与之刋于家臣尝识其人近来假守益得之于旦评履践无玷节守不渝皓首著书数种周官特其一也真经明行修之士臣职在师帅每欲荐之于朝适防秘省取其著书臣用敢以姓名闻欲望圣防下秘省索与之订义以备乙夜之观仍少加旌异以风厉天下学者幸甚谨録奏闻伏候勅防三年正月初六日奉圣防下秘书省宣入十八日奉圣防降付尚书省送检正都司都司拟上照得温州布衣王与之皓首穷经其书满家若周礼订义最为精粹与之守志厉行无求于世今秘省取其书守臣上其名与献书自鬻者不同欲特补一官以示旌异四月二十六日奉圣防王与之勅授宾州文学其周礼订义付秘书省
