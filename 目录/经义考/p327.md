<!-- { "loadSidebar": true } -->
　　谭氏【贞黙】孟子编年略
　　一卷
　　存
　　贞黙自述曰孟子行事欲编次歳月要在不见诸侯与见诸侯两端或问人曰孟子不见诸侯因何开卷便见梁恵王人无以对也盖孟子不见诸侯是四十以前居鲁教授弟子时事非在齐梁间语也礼士居本国必君先就见然后往见异国君不以礼先亦不得越境而见故曰在国曰市井之臣在野曰草莽之臣庶人不委质为臣不敢见于诸侯礼也往役义也往见不义也皆就本国言也此谓不见诸侯也见诸侯自齐宣王始四十不动心之年也后适梁见梁恵王恵王寻卒见梁襄王去梁适宋受宋餽时值宋王偃滕文公过宋见孟子适薛受薛餽时值薛孟甞君复适齐见齐湣王久于齐去齐见邹穆公之滕复见滕文公始归鲁鲁平公欲往见不果此孟子往来齐梁间见诸侯事也不见在隠居求志之日见在行义达道之时本前后两截事曰迫斯可以见曰古之人未甞不欲仕也又恶不由其道由其道固可往见也如是则见不见乃并行不悖其不可不编年者一史传本云孟子邹人不云邹国人如云子路弁人曽子武城人不言鲁明乎弁武城邹皆鲁下邑也孟子书云自齐葬于鲁不云葬于邹因其时邾国亦改为邹虑混鲁邹邑名又书中往来齐境见邹穆公时客邾邹与然友之邹孟子居邹异虑邹国邹邑后人失考者或疑为一故葬母大事特书自齐葬于鲁明鲁为父母之邦也赵岐注误云孟子时邾改为邹后人遂信邾邹为一夫邾鲁在春秋世敌仇也三桓孟孙氏居鲁不居邾明矣孟子为孟孙氏后在春秋时季孟屡伐邾安得为邾人且邾在兖北青境邹在兖南徐境道里甚逺安得云近圣人之居如此其甚说文云邹孔子乡即叔梁纥所治地所谓鄹人之子也孔子所生名故邹城去孟子所居五十里以邑则孔孟皆邹人以国则孔孟皆鲁人邹鲁可合孔孟而称不可分孔孟而称是以孟子去齐曰致为臣而归归鲁也孟子对齐王称臣爲卿也梁王不称臣不为卿也对邹穆公不称臣而其语倨曰君之民曰夫民今而后得反之视对滕文公尤不同以此知其为异邦非本国即如邹人与楚人战一语明乎邹非本国也乐正子语鲁平公则曰君奚为不见孟轲君前臣名也曰后丧逾前丧棺椁衣衾之美専议孟子家事也明乎父母国之义也孟子曰臧氏之子臧氏臧文仲后与孟子同姬姓各氏者也曰吾之不遇鲁侯天也如孔子云吾舍鲁何适深以不遇本国之君老而更无可遇故曰天也鲁欲使慎子为将军欲使乐正子为政非居鲁而何以遂知也孟子居邹邑即是居鲁明乎父母之邦也书有二邹为故邾故鄹之别千古殽讹其不可不编年者二所见诸侯先孟子而卒者齐宣王梁恵王梁襄王邹穆公滕文公鲁平公书中俱称諡后孟子而死者齐湣王宋王偃不称諡止称王因书中无湣王諡遂混齐两王为一王两伐燕为一伐燕幸史记列传世家互载甚明去齐乃适梁去梁乃适齐久于齐不久于梁久于湣不久于宣曰此则寡人之罪曰今又弃寡人而归是王由足用为善也今又弃云者前后两去齐也书史参伍自见其不可不编年者三滕出自周文王第十四子叔绣之后见春秋者滕侯縠宣公婴齐孝侯辄昭公元文侯夀成公原悼公宁顷公结隠侯虞母再传战国有定公文公见孟子俱失名古纪世本诸侯之世滕国有考公麋元公则文公后也或云周赧王二十九年滕为宋所灭则去孟子卒三年误也传记滕文公卒再传二十一年灭于宋春秋释例云滕国春秋后七世为齐所灭又云滕自叔绣以下至公邱二十一世为秦所灭互异公邱亡国故无諡也小国得延至秦并丧礼井田之效畧可见于兹矣不得编年则滕文公为世子滕定公薨越在后而文公问事齐楚问筑薛问不得免越前矣薛在春秋时自薛伯毂至薛恵公凡六传黄帝之苖裔奚仲后也至战国为齐威王所灭以封其少子田婴婴传子田文即孟甞君当孟子时滕犹论语之滕薛非论语之薛矣不得编年则在薛受餽不知其为何人既云齐人莫如我敬王又云说大人则藐之其言自左更不知大人为何人矣孟子见梁襄王谓望之不似人君就之不见可畏厥后魏襄之年屡困秦楚孟子自范之齐望见齐王之子谓其居移气养移体王子若彼云云有先几叹羡之意厥后湣王走死法章复国为齐襄王不得编年则不知孟子立湣王朝将以齐王之子为宣王子则孟子于齐梁二王子何无故轩轾如此也其不可不编年者四孟子编年悉本史记世家列传参以皇极经世竹书纪年若通鉴所载歳月殽讹殊甚不足凭也孟母三迁断织诸事不见史记韩诗外传所载在史记前刘向列女传所载尤详征之孟子书自齐葬于鲁充虞木若以美之说及臧仓后丧逾前丧之説则贤母在齐归葬与母氏罔极之思隠跃七篇内矣传首必称母氏传中复述母语非稗说也孟子愿学孔子诵诗读书教授弟子必在博学无方强立不反之日如公孙丑万章之徒悉自鲁而从游齐梁间者也后车数十乗从者数百人所过必传食所处必馆宫齐以雪宫始以授室终滕以上宫馆皆师宾之道也其不可不编年者五孟子为孟孙氏后学者或疑之愚独以为信也左传昭公七年公至自楚孟僖子病不能相礼及将死属説与何忌于夫子使事之而学礼焉故孟懿子与南宫敬叔师事仲尼观孟子书不侵及鲁三桓一语独称孟献子百乗之家友徳不挟以比于小国费恵公之师子思大国晋平公之尊亥唐上遡尧舜以天下友匹夫其所以述祖徳者不亦渊逺哉然则孟子之为孟孙氏后信也编年以母氏始以仲子季子终孟子书中自齐葬鲁对王使人问疾问公都子义内皆着意语略见于句字间者也若父名激公宜母仉氏妻田氏仲子名泽杂见他书不妄载此其不可不编年者六也
　　阎氏【若璩】孟子生卒年月考
　　一卷
　　存
　　若璩自述曰孔子生卒出处年月具见史记孔子世家而孟子独略于是説者纷纭余甞以七篇为主参以史记等书然后厯厯可考盖生为邹人晚始游梁继仕齐为卿久之归邹又如宋以乐正子故至鲁终之滕道不行归而作书七篇卒当在赧王之世卒后书爲门人所叙定故诸侯王皆加諡焉
　　吴氏【迂】孟子冢记
　　一卷
　　佚
　　吴氏【莱】孟子弟子列传
　　三卷
　　佚
　　莱自序曰太史公孟子列传首孟轲继邹衍奭淳于髠慎到荀卿墨翟尸佼长卢子曰皆在孔子后荀卿可言也彼数子者不同道奈何同传将以孟子寘诸战国辨士之流乎是又非不知孟子者也一则曰述唐虞三代之徳二则曰述仲尼之意彼数子者亦有一于此乎当战国之时士多以游説纵横攻战刑法之说行而时君犹欲好儒自饰吴起战士也乃以儒服见魏武侯武侯之子恵王与齐宣王皆卑辞厚币以聘孟子然徒切于事功卒以迂缓不合人且谓其好辩而已儒墨并称百家杂说浑殽之矣岂太史公狃见而溺闻若是乎方其叙孔子世家进之与十二诸侯同列周本纪十二诸侯世家则又皆书曰孔防卒尊之也至矣及所载多左氏国语杂事欲以明圣人多能圣人岂果以多能称哉又作七十弟子列传则徒分裂论语问荅以实之余征家语弟子解他悉无所征是亦孟子列传类也东汉赵岐始注孟子其序曰孟子幼被慈母三迁之教史不载今犹见故列女传且言孟子将去齐母老拥楹而叹有忧色母乃引诗易诏之似与充虞路问时意同岐又曰有外书四篇文不能深今犹略见刘向说苑所谓人知粪其田而不知粪其心者疑即性善辨中语若他事之逸者虽太史公不能具知况后世乎盖战国以儒自名者八家而四家最显子游氏子夏氏荀氏孟氏孟子学出于曽子子思荀卿犹从而讥之曰世俗之沟愚瞀儒嚾嚾然略法先王案往旧造说而不知其统我则异焉治则法后王而已矣至于子游子夏亦曰是儒之贱者所重必仲尼子弓子弓未审何人韩子曰仲尼弟子有馯臂子弓汉儒林传商瞿受易仲尼瞿传鲁桥疵子庸子庸传江东馯臂子弓子弓与仲尼不同时又行事无大卓卓不足以配孔子邢昺论语疏引王弼说逸民朱张字子弓然弼说又不见有他据也要之孔子甞称冉雍可使南面且在徳行之科雍字仲弓盖与子弓同是一人如季路又称子路然也将荀卿之学实出于子弓之门人故尊其师之所自出与圣人同列亦已浸滛于异端矣于是孟子之没者久所谓沟愚瞀儒正指万章公孙丑之徒也荀卿在战国号称大儒犹同门异户者如此又况邹衍奭淳于髠墨翟以下诸子违离怪诞者甚矣何可与同传哉荀卿既死李斯用事孟子之徒党尽矣悲夫予故本太史公孟子列传删去诸子且益以髙弟子万章公孙丑之徒凡十有九人云
　　宋濓曰先生谓孟子乃亚圣之大才司马迁不当使与邹衍淳于髠慎到荀卿墨翟尸佼长卢同传因删去诸子益以万章公孙丑之徒作孟子弟子列传顾炎武曰赵岐注孟子以季孙子叔二人为孟子弟子又曰告子名不害兼治儒墨之道者甞学于孟子而不能纯彻性命之理又曰髙子齐人也学于孟子乡道而未明去而学他术又曰盆成括甞欲学于孟子问道未达而去宋徽宗政和五年封告子不害东阿伯髙子泗水伯盆成括莱阳伯季孙丰城伯子叔承阳伯皆以孟子弟子故也史记索隠曰孟子有万章公明髙等并轲之门人广韵又云离娄孟子门人不知其何所本元吴莱着孟子弟子列传惜乎今不传也
　　按宋政和五年太常寺言兖州邹学孟子庙诏以乐正子配享公孙丑以下从祀定其封爵内季孙赠丰城伯子叔赠承阳伯凡配享一人从祀一十七人而渊颖吴氏孟子弟子列传序称一十九人盖益以滕更也














　　经义考卷二百三十六
<史部,目录类,经籍之属,经义考>
　　钦定四库全书
　　经义考卷二百三十七
　　翰林院检讨朱彞尊撰
　　尔雅【一】
　　尔雅
　　汉志三卷二十篇【今本十九篇】

　　扬雄曰孔子门徒防夏之俦所记以解释六艺者也郭威曰尔雅周公所制而文有张仲孝友张仲宣王时人非周公之制明矣
　　王充曰尔雅之书五经之训故
　　张晏曰尔近也雅正也
　　张揖曰昔在周公缵述唐虞宗翼文武克定四海勤相成王六年制礼以导天下着尔雅一篇以释其义今俗所传三篇或言仲尼所増或言子夏所益或言叔孙通所补或言沛郡梁文所考皆解家所説先师口传疑莫能明也
　　刘熙曰尔雅尔昵也昵近也雅义也义正也五方之言不同皆以近正为主也
　　葛洪曰史佚教其子以尔雅尔雅小学也又孔子教鲁哀公学尔雅尔雅之出逺矣学者皆云周公所记张仲孝友之类后人所足耳
　　刘勰曰尔雅者孔徒之所纂而诗书之襟带也晋书蔡谟传谟初渡江见蟛蜞大喜曰蟹有八足加以二螯令烹之既食吐下委顿方知非蟹后诣谢尚而説之尚曰卿读尔雅不熟几为劝学死
　　陆徳明曰尔雅所以训释五经辨章同异多识鸟兽草木之名博览而不惑者也尔近也雅正也言可近而取正也释诂一篇盖周公所作释言以下或言仲尼所増子夏所足叔孙通所益梁文所补张揖论之详矣
　　贾公彦曰尔雅者孔子门人作以释六艺之文张懐瓘曰周公相成王申明礼乐以加朝祭服色尊卑之节又造尔雅宣尼卜商増益润色释言畅物畧尽训诂
　　裴肃曰尔雅博通诂训纲维六经为文字之楷范作诗人之兴咏备详六亲九族之礼多识鸟兽草木之名今古习传儒林遵式
　　欧阳修曰尔雅非圣人之书不能无失考其文理乃是秦汉之间学诗者纂集説诗博士解诂
