<!-- { "loadSidebar": true } -->
　　谦吉自序曰春秋以左传为案经为断而诸家注疏大全斯备焉予初读是经茫无旨趣及取左传大全与文定注解互相考订始喟然叹曰縁是而求圣人之心思过半矣复惧久而遗忘也乃手录其有关于经要且切者积久成帖命儿辈藏之巾笥总名之曰春秋备览盖恐经未易窥俾览是编而有得也及督学曹君纪山请梓春秋大旨予曰大旨既不敢私是编宜并付诸梓以翼大旨因引诸简端以见是编之所以梓云
　　黄虞稷曰柏乡人嘉靖戊戌进士厯官兵部右侍郎赠都察院右都御史
　　髙氏【拱】春秋正旨
　　一卷
　　存
　　拱自序曰莫大乎君臣之义而天子天下之大君也莫大乎圣人之道而孔子天下之至圣也则尊王之义无或如孔子者是故惧乱贼之有作而春秋作焉以植天经以扶人纪正所以尊王也而后儒不察以爲孔子托南面之权以赏罚天下其説既成乃沿袭至今无复能辨之者然此何所始哉孟子云春秋天子之事也孔子曰知我者其惟春秋乎罪我者其惟春秋乎夫天子之事云者谓其明文武之宪章率诸侯以尊王室非谓其假天子之权也知我者谓我尊周也罪我者文武之法明则僭乱之罪着诸侯恶其害己也如此夫而后乱臣贼子惧也其言固在其理自明而乃谓孔子自爲天子命德讨罪以是知之亦以是罪之其亦误矣予昔也读诸家之説实有不安于心者既乃以君臣之义而逆孟子称述之旨遂有以得其大意顾方从宦莫能笔之书也岁壬申归田之暇乃稍为之叙其理以正君臣之义以明圣人之道嗟乎春秋果假天子之权即孔子之书吾不敢谓然也而况出于后人之误乎谓春秋假天子之权即孟子之言吾不敢谓然也而况出于后人之误乎尊王也而与窃柄同则窃柄者何诛明法也而与干纪同则干纪者何责兹实万古纲常攸系予岂好辨哉予不得已也
　　严氏【讷】春秋国华
　　十八卷
　　存
　　陆元辅曰尝熟严公讷中嘉靖辛丑进士累官太子太保吏部尚书武英殿大学士赠少保諡文靖其书分国凡十八卷
　　黄虞稷曰万厯乙亥徐栻陈瓒爲序
　　王氏【崇俭】春秋笔意
　　未见
　　陆元辅曰崇俭山东曹县人嘉靖辛丑进士
　　李氏【攀龙】春秋孔义
　　十二卷
　　未见
　　山东通志攀龙字子鳞厯城人嘉靖甲辰进士官至河南按察使
　　王氏【樵】春秋辑传
　　十五卷
　　存
　　春秋凡例
　　二卷
　　未见
　　樵自序曰孔子因鲁史而作春秋孔子未之言也而孟子言之春秋之要非孟子不能知也传之者三家左氏见国史多得其事公谷经生讲授多得其义虽各纪其近闻时有舛驳要皆去孔门未远今居千载之下谓三传可束髙阁欲以己意立説者非通见也三传之后惟啖氏赵氏陆氏可谓通经不泥于专门之陋爲辑传辨疑纂例各若干卷条理灿然其有功于春秋多矣程子尝作传而未成朱子以此经未易言故未暇为书而其平日讲论所及皆阐春秋大义至其因通鉴而修纲目纲仿春秋目依左氏纲以着道法目以备事辞其书法之义固皆春秋之旨也然则朱子虽未为书而于圣人窃取之义可谓继程子而得其心者矣其未为书之意亦以胡文定公作传谓事按左氏义采公羊谷梁之精者大纲本孟子而微辞多取征程氏其言当矣虽然理明义精如程子固犹谓其微辞隐义时措从宜者爲难知其闲多所阙而未言与夫言而尚略者盖难之也则文定其肯自谓皆已得圣人之意乎此非一家之学也故愚自三传以下采辑异同以资研讨颇不主一家其有未合不敢臆决大槩皆本朱子之意朱子之意固即程子之意也夫不缪于程朱而有禆于文定则愚区区私录之意乎又因文定纲领七家之説而广爲之宗旨三篇附论一篇因陆氏纂例而修之爲凡例二十篇虽于圣人笔削之意先王经世之法不敢妄议然程子曰善者求言必自近易于近非知言者也今言则备矣诚不以其近而忽之岂无有因言而得之者乎虽非所及愿与同志者共之
　　李氏【先芳】春秋辨疑
　　未见
　　王氏【世贞】春秋论
　　四篇
　　存
　　江南通志世贞字元美太仓人嘉靖丁未进士除刑部主事厯郎中出为青州兵备副使厯山西按察使入爲太仆卿以右副都御史抚治郧阳迁南大理卿应天府尹乞归起南刑兵两部侍郎拜刑部尚书
　　汪氏【道昆】春秋左传节文
　　十五卷
　　存
　　江南通志道昆字伯玉歙县人嘉靖丁未进士仕至兵部左侍郎
　　呉氏【国伦】春秋世谱
　　十卷
　　未见
　　谷应泰曰国伦字明卿兴国人嘉靖庚戌进士授中书舎人迁兵科给事中左迁南康府推官调归德起知建宁邵武二府又调髙州擢贵州提学副使河南参政
　　陆元辅曰其书以春秋列国事实见于史记及他书者分国爲诸侯世家予得其手写本尚未刊行
　　徐氏【学谟】春秋亿
　　六卷
　　存
　　学谟自序曰説经者宜莫难于春秋非説之难能明圣人之意之难也今之説春秋者类以左氏爲之证而参以公谷二家彼其因事以属辞縁辞以命例事同则辞同辞同则命例宜无不同然而正变相错权衡互异若继弑一也或书即位或不书即位纪元一也或书王正月或不书王正月或单书春王而不书正月伐国一也或名或不名或爵或不爵专将帅师一也或去其公子或不去公子弑君一也或明其爲弑或不明其爲弑乃三家各就其词而爲之説求之春秋之本文而其説皆无有也以春秋之本文独行于世千载之下虽圣人复起不能指其词之所之也故学者不得不据传以求经夫经之爲言常也简易明达之谓也圣人作之将以垂宪于无穷而乃欲爲微暧难明之词若置覆焉而湏传以爲之射则何异于日月之借光于爝火乎必不然矣按班固艺文志云仲尼伤杞宋之亡征以鲁周公之国礼文备物与左邱明共观史记而修春秋当其时秪以口授弟子左氏惧其异言失真乃因本事以作传信斯言也则经与传有辅车之倚焉不当独推尊孔氏矣即令附春秋而作其事词已无不可信而又何有于公谷二家乃汉初鼎列于学宫而尹氏君氏盟蔑盟昧筑筑微厥憖屈银之文又辄与左氏相龃龉者不可胜纪夫经文一也然且彼亦一是非此亦一是非况其有无疑似微暧难明者乎故知三家各受师承以口説流行即左氏亦孔子以后之书自汉以来经从传出马端临以意增损之疑不爲无谓而南宋大儒顾复取其以意增损之词爲之悬想臆度断以圣人之特笔在是以其可解者谓之正例而以其不可解者强名之曰变例至谓仲尼见诸行事之实以天自处削天于王夺位于国去氏族于卿大夫略无顾忌虽一时进御之言意在纳约然谓之説传则可谓之説经则不可亦何怪乎求之愈深而失之愈远也圣人之意其尚可得而见耶圣人之意简易明达要以仍人道正王法善善恶恶是是非非删繁举要据事直书如斯而已故系王于天则文武之威灵犹在托笔于史则周公之衮钺具存即有襃讳贬损皆天子之事史官之职也而举不以已与焉夫是以二百四十二年诸侯卿大夫之功罪不必屑屑焉衡较于爵氏名族之予夺而其情固莫之遁矣故曰其事则齐桓晋文其文则史其义则防窃取之説春秋者孰有深切着明于孟氏者哉愚不自揆填郧之隙因感杜征南在襄阳时笺释左氏乃重掇三传并范杨何孔诸家疏解与胡氏之传猥加裒辑稍略其正变之例缺其有无疑似之文秪采其説之不诡于理者以符防孔子窃取之义而彚爲一书名之曰春秋亿凡如干卷亦知其不可以幸中第无敢狗传蔑经随人射覆以坐失圣人之意云尔万厯丁丑夏




　　经义考卷二百二
　　钦定四库全书
　　经义考卷二百三
　　翰林院检讨朱彝尊撰
　　春秋【三十六】
　　姜氏【宝】春秋事义考
　　二十卷
　　存
　　春秋读传解畧
　　二十卷
　　未见
　　宝自序曰春秋爲圣人传心之要典百王不易之大法皆在此书而胡氏传乃本朝所主以课士子何敢有可否于其闲哉闻之程子云以传考经之事迹以经别传之真僞朱子云左氏史学也记事者取焉公谷经学也穷理者取焉予尝据是以求之以爲学是经者不当于一句一字求圣人之襃贬第观其所书之实以求是非善恶之至当考之诗所由亡由成周政治之衰而爲春秋之所由作考之左之所以史公谷之所以经又考之经于以别传之真僞于以求圣人所谓知我罪我者在因笔削以寓褒贬嫌于天子之赏善而罚恶爲圣人所不敢当故自于其义爲窃取而非胡氏所谓托二百四十二年南面之权圣人自以其褒贬敢于代天子赏善而罚恶也如是以求庶可以得圣人之心乎胡氏自成襄而后多无传今悉纂着之庶几未明者明未备者备因名之曰事义全考云万厯乙酉冬
　　黄虞稷曰疏胡传之义以便学者
　　孙氏【应鳌】春秋节要
　　未见
　　林氏【命】春秋订疑
　　十二卷
　　未见
　　黄虞稷曰命字子顺建安人嘉靖二十三年进士广东按察司副使
　　方氏一【木】春秋要旨
　　未见
　　休宁名族志一木字近仁嘉靖乙夘举人官台州府同知
　　顔氏【鲸】春秋贯玉
　　六卷
　　存
　　鲸自序曰嘉靖己酉冬读礼山中检阅遗经至春秋左氏患其博记错陈得刘芦泉左传类解深有契于衷又取公羊谷梁胡氏采其文古而义美者又取诸家注疏得其事核而意明者手抄之凡三阅寒暑始就名之曰春秋贯玉藏之巾笥
　　陈氏【锡】春秋辨疑
　　一卷
　　存
　　锡自序曰春秋有三道焉曰天道则厯法也灾异也化气也于是乎考曰地道则分野也设险也则壤也于是乎寓曰人道则礼乐也刑政也防微杜渐也于是乎正尝自言曰吾志在春秋又曰义则窃取之又曰知我者其惟春秋乎知其志也罪我者其惟春秋乎罪其立义也其不得已之故畧可想矣后世传者务以己意説理于笔削二字妄以改时易岁黜周王鲁与贬爵削地自操无位之权反使孔子冒不韪之罪焉知我之谓何若陈傅良氏爲之推原圣意独爲有见然世未通知而胡氏之传遂用以取士举世莫敢不遵焉但古今一理圣愚一心于心有未释理有未定即如朱子盖尝言之愚亦置其喙焉谨订天地人三道以俟观者
　　王氏【锡爵】春秋日录
　　三十卷
　　存
　　左氏释义评苑
　　二十卷
　　存
　　许氏【孚远】春秋详节
　　八卷
　　未见
　　穆氏【文熙】春秋左传评林测义
　　三十卷
　　存
　　任氏【桂】春秋质疑
　　四卷
　　存
