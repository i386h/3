<!-- { "loadSidebar": true } -->
　　孔頴逹曰汉初爲传训者皆与经别行故石经书公羊传并无经文毛亨爲故训亦与经别至马融注周礼欲省学者两读故具载本文焉
　　魏了翁曰大毛公学于荀卿
　　王应麟曰徐整谓子夏授高行子卽诗序及孟子所谓高子也赵岐云高子齐人　又曰陆玑以曾申爲申公误
　　按大毛公诗故训传二十卷崇文总目载之则宋初犹存也
　　毛氏【苌】诗传
　　汉志二十九卷【唐志十卷】
　　存
　　汉书毛公之学自谓子夏所传而河间献王好之又曰毛公赵人治诗爲河间献王博士授同国贯长卿长卿授解延年延年授徐敖言毛诗者本之敖陆德明曰敖授九江陈侠侠传谢曼卿
　　孔頴逹曰申公腾芳于鄢郢毛氏光价于河间贯长卿传之于前郑康成笺之于后
　　李清臣曰释诗者莫若毛郑毛之説简而深此河间献王所以髙其学也
　　欧阳修曰毛公当汉初兴去诗犹近后二百年而郑氏出使其説有可据而推理爲得从之可矣若其説无据而推理不然又以似是之疑爲必然之论则吾不得不舎郑而从毛也
　　叶梦得曰汉武帝时毛诗始出自以源流出于子夏时齐鲁韩三家皆立于学官独毛氏不得立惟河间献王好古博见异书深知其精中兴后谢曼卿卫宏贾逵马融郑众郑康成之徒皆宗毛公学者翕然称之今观其书所释鸱鸮与金縢合释北山烝民与孟子合释昊天有成命与国语合释硕人清人皇矣黄鸟与左氏合而序由庚六篇与仪礼合当毛公时左氏传未出孟子国语仪礼未甚行而毛公之説先与之合不谓之源流子夏可乎汉兴三家盛行毛最后出世人未知毛公之宻其説多从齐鲁韩迨至魏晋有左氏孟子国语诸书证之然后学者舎三家而从毛氏故齐诗亡于魏鲁诗亡于晋韩诗虽存无传之者从韩氏之説则二南商颂皆非治世之音从毛氏之説则礼记左氏无徃而不合此所以毛诗独存于世也
　　郑畊老曰毛诗三万九千二百二十四字
　　李樗曰毛诗所传非成于一人之手如鱼丽之诗曰文武以天保以上治内采薇以下治外旣以爲文武之诗矣而常棣之诗又曰宴兄弟也闵管蔡之失道故作常棣焉此又成王之诗也非一人所作甚明范处义曰昔河间献王德修学好古事惟其实理求其是独立诗毛氏春秋左氏博士其去取诸家可谓审矣汉初传诗者齐鲁韩三家毛最晚出毛传旣行三氏俱废先儒谓毛氏诗出于子夏渊源有自得圣人之宗防断可识矣
　　吕祖谦曰鲁齐韩毛师读异义亦不同以齐鲁韩之义尚可见者较之独毛诗适与经传合关睢正风之首三家者乃以爲刺余可知矣是则毛诗之义最得其眞也
　　王柏曰陆玑虽撰毛公相传之序上接子夏而与释文无一人合其僞可知
　　陆釴曰毛传行而三家废君子旣已惜之集传出而毛氏之学寖微又奚爲莫之慨也
　　郝敬曰子贡子夏之后善言诗者莫如孟子孟子之后知其解者莫如毛公
　　吕氏【叔玉】诗説
　　佚
　　按吕氏于诗不知主何家之説杜子春注周官引之其説曰肆夏繁遏渠皆周颂也肆夏时迈也繁遏执竞也渠思文也颇见新义惜乎其不传
　　伏氏【黯】齐诗章句解説
　　九篇
　　佚
　　后汉书黯字稚文琅琊东武人以明齐诗改定章句作解説九篇位至光禄勲
　　薛氏【汉】韩诗章句
　　隋志二十二卷
　　佚
　　后汉书薛汉字公子淮阳人世习韩诗父子以章句著名汉少传父业尤善説灾异防纬教授常数百人建武初爲博士受诏校定图防当世言诗者推汉爲长永平中爲千乗太守弟子犍爲杜抚防稽澹台敬伯钜鹿韩伯高最知名
　　王应麟曰薛汉世习韩诗父子以章句著名冯衍传注引薛夫子韩诗章句卽汉也
　　韦氏【贤】鲁诗章句
　　佚
　　按鲁诗有韦氏学而章句不载于汉志考执金吾武荣碑云治鲁诗经韦君章句则当时韦氏父子亦有章句授弟子矣













　　经义考卷一百
　　钦定四库全书
　　经义考卷一百一
　　翰林院检讨朱彞尊撰
　　诗【四】
　　景氏【鸾】齐诗解
　　佚
　　伏氏【恭】齐诗章句
　　佚
　　后汉书伏恭字叔齐建武四年除剧令迁常山太守永平四年拜司空初父黯章句繁多恭乃省减浮词定爲二十万言
　　杜氏【抚】诗题约义通
　　佚
　　后汉书杜抚字叔和犍爲武阳人受业于薛汉定韩诗章句后归乡里教授弟子千余人东平王苍辟爲大夫建初中爲公车令其所作诗题约义通学者传之曰杜君法
　　贾氏【逵】毛诗杂义难
　　七録十卷
　　佚
　　后汉书永平中帝令逵撰齐鲁韩诗与毛氏异同八年廼诏诸儒各选高才生受左氏谷梁春秋古文尚书毛诗由是四经遂行于世
　　赵氏【】诗细【七録作诗谱】
　　七録二卷
　　佚
　　歴神泉【后汉书作神渊】
　　七録一卷
　　佚
　　后汉书赵字长君防稽山隂人诣杜抚受韩诗卒业廼归州召补从事不就举有道卒于家着吴越春秋诗细歴神渊蔡邕至防稽读诗细而叹息以爲长于论衡邕还京师传之学者咸诵习焉
　　虞翻曰有道山隂赵征士上虞王充各洪才渊懿学究道源著书垂藻络绎百篇释经传之宿疑解当世之盘结上穷隂阳之奥秘下据人情之归极
　　张氏【匡】韩诗章句
　　佚
　　后汉书山阳张匡字文通习韩诗作章句后举有道博士征不就卒于家
　　马氏【融】毛诗注
　　七録十卷
　　佚
　　陆德明曰无下帙
　　郑氏【元】毛诗笺
　　隋志二十卷
　　存
　　陆德明曰郑氏作笺申明毛义以难三家于是三家遂废曰郑氏笺者非毛公马郑王肃等题相传云是雷次宗题承用旣久未敢爲异又按周续之与雷次宗同受慧逺法师诗义而续之释题已如此又恐非雷之题也
　　柳开曰郑氏笺诗务异毛公徒欲强已一时之名非能通先师之防
　　欧阳修曰郑氏于诗其失非一或不取序文致乖诗义或逺弃诗义专泥序文或序与诗皆所无者时时自爲之説　又曰诗三百五篇皆据序以爲义惟鸱鸮一篇见于书之金縢其作诗之本意最可据而易明乃康成之笺与金縢之书特异此失其大义也李清臣曰郑氏之学长于礼而深于经制至于训诗乃以经制言之夫诗性情也礼制迹也彼以礼训诗是按迹以求性情也此其所以繁塞而多失者与蘓辙曰诗至于汉儒者之传容有不知其世者然犹欲必知焉其出于毛氏者其传之也其出于郑氏者其意之也传之犹可信也意之踈矣
　　朱子曰诗自齐鲁韩之説不得传而天下之学者尽宗毛氏毛氏之学传者亦众而今皆不存则推衍其説者独郑氏之笺而已
　　王应麟曰郑康成注礼记以于嗟乎驺虞爲叹仁人以燕燕爲定姜之诗以生甫及申爲仲山甫申伯以商爲宋诗康成从张恭祖受韩诗注礼之时未得毛传所述皆韩诗也
　　黄震曰毛诗注释简古郑氏虽以礼説诗于人情或不通及多改字之弊然亦有足以禆毛诗之所未及者
　　王柏曰汉初齐鲁韩三家之诗并列学官惟毛苌最后出郑康成爲之笺学者笃信康成毛诗假康成爲重盛行于世毛郑旣孤行而三家遂絶不得参伍错综以订其是非学者惑于同而忘其异矣
　　按毛诗经文久而滋误者因郑笺可证其非若小旻如彼泉流今误流泉郑笺云如原泉之流则流泉非矣旱麓延于条枚延今作施郑笺云延蔓于木之枚木而茂盛则当作延矣【吕览韩诗外传亦作延】思齐厉假不瑕厉今作烈郑笺云厉假皆病也又古人无择择今作斁郑笺云口无择言身无择行以身化其臣下卷阿嗣先公尔酋矣今作似先公酋矣郑笺云嗣先公之功而终成之荡殷鉴不逺近在夏后之世今本失近字郑笺云近在夏后之世谓汤诛桀也凡此可补王伯厚诗考之阙
　　毛诗谱
　　新唐志三卷
　　存
　　晁公武曰郑康成撰欧阳永叔补完之
　　康成自序曰【或作宋均】曰诗之兴也谅不于上皇之世大庭轩辕逮于高辛其时有亡载籍亦蔑云焉虞书曰诗言志歌永言声依永律和声然则诗【之道】昉于此乎有夏承之【篇章】冺弃靡有孑遗迩及商王不风不雅何者论功颂德所以将顺其美刺过讥失所以匡救其恶各于其党则爲法者彰显爲戒者着明周自后稷播种百谷黎民阻饥兹时乃粒自传于此名也陶唐之末中叶公刘亦世修其业以明民共财至于太王王季克堪顾天文武之德光熈前绪以集大命于厥身遂爲天下父母使民有政有居其时诗风有周南召南雅有鹿鸣文王之属及成王周公致太平制礼作乐而有颂声兴焉盛之至也本之由此风雅而来故皆録之谓之诗之正经后王稍更陵迟懿王始受谮亨齐哀公夷身失礼之后不尊贤自是而下厉也幽也政教尤衰周室大坏十月之交民劳板荡勃尔俱作众国纷然刺怨相寻五霸之末上无天子下无方伯善者谁赏恶者谁罚纪纲絶矣故【孔子】録懿王夷王时诗讫于陈灵公滛乱之事谓之变风变雅以爲勤民恤功昭事上帝则受颂声宏福如彼若违而弗用则被刼杀大祸如此吉凶之所由忧娱之萌渐昭昭在斯足作后王之鉴于是止矣【夷厉】已上嵗数不明太史年表自共和始歴宣幽平王而得春秋次第以立斯谱欲知源流清浊之所处则循其上下而省之欲知风化芳臭气泽之所及则傍行而观之此诗之大纲也举一纲而万目张解一卷而众篇明于力则鲜于思则寡其诸君子亦有乐于是与
