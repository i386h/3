<!-- { "loadSidebar": true } -->
　　按合沙郑氏尚书圗宋刻不着撰人名圗凡七十有七一书篇名二逸书篇名三作书时世四君臣名号五唐虞夏啇周谱系圗六厯象授时圗七尧典四仲中星圗八日永日短圗九闰月定时成岁圗十七政十一五辰十二璿玑玉衡十三律度量衡十四时月日圗十五明魄朔望圗十六日月冬夏圗十七箕毕风雨圗十八九族圗十九六宗圗二十尧制五服圗二十一弼成五服圗二十二疏家弼五服説二十三歴代九州封域二十四六年五服朝圗二十五诸侯玉帛圗二十六十二章服圗二十七五声八音圗二十八六律六吕圗二十九韶乐器圗三十东坡禹迹圗三十一随山濬川圗三十二九州境圗三十三郑氏别州圗三十四别州圗説三十五导山圗三十六导山圗説三十七导水圗三十八导江圗三十九导江圗説四十导河圗四十一导淮圗四十二导济圗四十三通冀圗四十四任土圗四十五任土圗説四十六诸篇内地名四十七九州山名四十八九州川名四十九禹乘四载圗五十东坡辨水五十一舜十二州説五十二三条五岳説五十三聂氏河议五十四濬畎浍距川圗五十五洛书自然数五十六九畴本河圗数五十七洛书本文圗五十八皇极本数图五十九九畴本大衍数圗六十九畴相乘得数圗六十一洪范九畴总圗六十二刘向洪范传圗六十三老泉先生洪范圗六十四老泉先生洪范论六十五颍滨洪范五事圗六十六颍滨洪范五事説六十七啇迁都圗六十八啇七庙圗六十九周营洛邑圗七十召诰土中圗七十一干羽圗七十二周彝圗七十三太常圗七十四圭瓒圗七十五牧誓兵器七十六费誓兵器七十七诸儒传授书学圗所称聂氏谓麟也合沙渔父郑东卿自号当即其所著书
　　陈氏【知柔】尚书古学并圗
　　二卷
　　佚
　　李氏【经】尚书解
　　佚
　　朱子曰李经叔异伯纪丞相弟解书甚好亦善考证
　　孙氏【惩】书解
　　佚
　　右见朱子语类

　　经义考卷八十
　　钦定四库全书
　　经义考卷八十一
　　翰林院检讨朱彝尊撰
　　书【十】
　　王氏【十朋】尚书解
　　未见【一斋书目有】
　　黄淮曰梅溪先生以斯道自任绍兴间对策大廷日盈万言援经证据切中时病高宗亲擢首选试以民事佥判绍兴府自后歴官侍从台谏出知饶防湖泉四大郡入为太子詹事以龙圗阁学士致仕
　　何文渊曰少时读王先生注释辑五瑞昭德之致于异姓之邦诸篇而知先生之学邃于经宣德庚戌出守温郡求得先生文集而缺注释经传之言
　　浙江通志王十朋字龄乐清人绍兴中举进士第一
　　何氏【逢原】书解
　　佚
　　樊氏【光远】尚书解
　　三卷
　　佚
　　汪逢辰曰光远字茂实钱唐人绍兴五年进士官福建路转运副使
　　王氏【大宝】书解
　　佚
　　张氏【淑坚】尚书解
　　佚
　　吕祖谦作墓志曰淑坚字正卿其先自开封迁于衢官止承节郎有诗书解合三十卷
　　陈氏【舜申】浑灏发防
　　宋志一卷
　　佚
　　唐氏【仲友】书解
　　三十卷
　　佚
　　苏伯衡曰説斋唐公与其父侍御史尧封其兄饶州敎授仲温乐平主簿仲义皆绍兴名进士家庭之间自相师授不惟史学絶精而尤邃于诸经自谓不专主一説不务为苟同隠之于心稽之于圣人合者取之疑者阙之又谓三代治法悉载于经灼然可见诸行事后世以空言视之所以治不如古此其志为何如哉天文地理王霸兵农礼乐刑政阴阳术数郊庙学校井野畿甸莫不穷探力索于遗编之中而防通其故不啻若身亲见之上下古今和齐斟酌之以综世数精麄本末兼该并举其所造又何如哉使得志而大行焉举帝王之大经大法于千载之后辅成一王之治俾天下之人复覩唐虞三代之盛夫何难之有然天性亷直利不能囘势不能挠忤物既多谤讟攸归仕未通显而遽自引退其欲发而措诸事业者仅推而托之论述此君子之所以追恨而深惜者也所著书六经解百五十卷九经发题经史难答孝经解愚书各一卷诸史精义百卷帝王经世圗谱十卷乾道秘府羣书新录八十三卷天文地理详辨各三卷故事偹要词科杂录各四卷陆宣公奏议详解十卷説斋文集四十卷今去公垂二百年行乎世者惟经世圗谱诸史精义耳其他传者葢亦无防矣雄有言存则人亡则书欲求公于公之书而其书又如此不愈大可惜哉
　　金华志仲友字与政金华人绍兴中登进士第复中宏词科仕至江西提刑
　　王氏【炎】尚书小传
　　宋志十八卷
　　未见
　　炎自序曰夫子定书始自尧舜讫于平王凡百篇秦火煨烬之后伏生口所传授才二十余篇汉壁腐坏之余孔安国手所校定止于五十八篇老翁幼弱齐语之讹脱简蝌蚪秦之变必有失其真者西汉诸儒经学各自名家其训注行于今者惟毛氏诗孔氏尚书昔人有言孔安国説书不如毛公説诗毛公时发大义孔安国章句而已其説诚然然章句所以训故不可畧也炎不足以知书之大义古语有曰天下无粹白之狐而有粹白之裘为其缉众腋而成之也今所解亦不过防缉先儒之遗论间有未安者或以己意发之既终篇因序其大畧曰四代之书尧舜言动载于二典禹之治水见于禹贡武王武功其畧见于武成周公遭变其要见于金縢其余皆君臣之格言至论葢古今之所记也尧舜禹启盘庚高宗成康穆王之为君臯陶益傅説召公君牙之徒之为臣正也汤武征伐与尧舜不同伊尹箕子周公进退去就与臯陶益傅説不同变之正也正者道之经变者道之权正权举而圣贤之道尽矣
　　戴表元序曰古之君子欲明道于天下者不能使人无异而尝恶人之茍同以为异则道可因人而明茍同之情虽一时懽然无失而初不能以相发故以仲尼百世师西家之邻夫犹不知其贤而郷国之人至以为不知礼故旧交游门弟子之徒虽达如原壤贤如晏婴亲且久如仲由陈亢犹或愕而疑之及乎事久论定则亘古之远穷天地之广家传其书而人习其道此岂人情眉睫旦暮之所可期哉徽士大夫尝为余言朱文公无恙时同里闬有双溪王先生炎字晦叔亦以学行为诸儒宗两家议论时相纠切文公既殁而诸公方脱党祸起而【原阙】先説非朱氏者皆废格不用王先生之书与其为人后生辈不及尽知以为惜余不暇论其何如也己亥之夏有王君传自京口来以尚书小传五十八卷相示葢双溪先生所着而于君为四世矣曰自吾先君子遭丧乱迁徙不一旧物皆不得存而此书俨然独存窃自喜幸余以余隙稍取【阙】习其发防之义破的之辞大抵训诂家所未及文公居闲多于诸经厘正不遗余力而独尚书及春秋逊避若有所待先生此书稿脱于开禧末而板行于嘉定初于时文公易箦之日既久假令尚在必相与绸缪桑梓雅旧相乐当有莫逆于言辞文字之间者殊乡晚出各立名字骤公门户遂生异同之论岂复一一尽出其师意耶且经师自汉以来专门尚不相一惟其不相一而真是出焉而今人谓独视单听可以尽天下之耳目无是理也王先生又有易上下经解六卷易系辞总説若干卷余次第将尽求而学之
　　张氏【栻】书説
　　佚
　　叶绍翁曰南轩书説解酒诰曰酒之为物本以奉祭祀供宾客此即天之降命也而人以酒之故至于失德丧身即天之降威也释氏本恶天降威者乃并天之降命者去之吾儒则不然去其降威者而已降威者去而天之降命者自在如饮食而至于暴殄天物释氏恶之而必欲食蔬茹果吾儒则不至于暴殄而已衣服而至于穷极奢侈释氏恶之必欲衣坏色之衣吾儒则去其奢侈而已至于恶淫慝而絶夫妇吾儒则去其淫慝而已释氏本恶人欲并与天理之公者而去之吾儒去人欲所谓天理者昭然矣譬如水焉释氏恶其泥沙之浊而窒之以土不知土既窒则无水可饮矣吾儒不然澄其泥沙而水之清者可酌此儒释之分也考亭先生谓是解千百年儒者所不及
　　夏氏【僎】尚书解
　　宋志十六卷
　　存
　　时澜序曰有唐虞三代之议论有叔季之议论居叔季之世而求译于唐虞三代之书难乎而得其蕴也夫书之为书断自唐虞迄于秦穆凡尧舜之典谟夏启汤武之誓命周公成康之训诰悉偹于是读是书而其可以后世肤见而臆度之哉要必深究详绎求见于唐虞三代之用心而后可故读二典三谟之书当思尧舜授受于上臯防稷契接武于下都俞吁咈者何味读三盘五诰之书当思人君布告于上臣民听命于下叮咛委曲通其话言而制其心腹开其利益以柔其不服者何旨读九命七誓之书当思命诸侯命大臣者何道誓师旅誓悔悟者何见以是心读是书则唐虞三代之用心庶乎其有得而唐虞三代之议论可以心通而意解矣柯山夏先生僎少业是经妙年撷其英以掇巍第平居暇日又研精覃思而为之释今观其议论渊深辞气超迈唐虞三代之深意奥防皆有以发其机而启其秘于千载之下不谓先生居今之世而言论风防蔼乎唐虞三代之气象也呜呼书説之行于世自二孔而下无虑数十家而其中显著者不过河南程氏眉山苏氏与夫陈氏少南林氏少頴张氏子韶而已然程氏温而邃苏氏竒而当陈氏简而明林氏博而赡张氏该而华皆近世学者之所酷嗜今先生继此而释是书观其议论叅于前则有光而顾于后则絶配夫岂茍作云乎哉麻沙刘君智明得其缮本不欲秘为己私命工镌木以与学者共之余既喜柯山之学有传于世而嘉刘氏之用心非私心町畦者之比也求予为叙故书以归之
　　陈振孙曰柯山夏僎撰集二孔王苏陈林程颐张九成及诸儒之説便于举子
　　杨慎曰伏读高皇帝科举之诏书从夏氏蔡氏两传两浙名贤录夏僎字元肃龙游人
　　罗氏【惟一】尚书集説
　　佚
　　杨万里序略曰吾友罗惟一允中撰尚书集説集説者集诸家之説也自孔氏疏义而下八九家与焉大抵存其大槩而通其精微去其抵牾而合其通达至于文义自相矛盾者则又出已见以补其缺易其説以达其意如论正错之説谓赋之有九等者以九州相推比言也赋之有错者以四州相推比言也如论九畴之説谓天下之物皆五行也五行一阴阳也阴阳防于五行五行散于万物其本一也其本既一其末岂有不合哉如论伊尹放太甲之説谓伊尹初未尝放其君曰放者使君居忧于外古无是礼以明天下之大法也葢太甲之纵欲败度女子小人之道也居忧于桐女子小人不得以荧惑之矣三年丧毕则奉之以归故夫子序书不曰思庸复归于亳而曰复归于亳思庸如论有一于此未或不亡之説谓譬之一身五脏六腑其一受病则五六相传五六皆传则死一心之病亦犹是焉爱身者不可以一脏之病为未必死而不惧爱国者不可以一事之失为未必亡而不忧此説余尤爱之可以为有国者之上药已是皆先儒所未有之説而允中之所自得者也允中自序谓去古虽远前圣贤虽不可作而受中秉彝根于心者不可冺也惟一岂敢多逊哉士友皆谓其言信而非矜云
　　李氏焘尚书大传杂説
　　佚
　　尚书百篇圗
　　宋志一卷
　　佚
　　吕氏【祖谦】书説
　　宋志三十五卷【通考十卷赵氏读书附志六卷】
　　存
　　朱子曰伯恭直是説得书好但周诰中有解説不通处只须阙疑伯恭却一向解去故微有尖巧之病赵希弁曰书説六卷吕成公祖谦之説自洛诰至秦誓凡一十七篇或説先生之説始于秦誓上至洛诰而止
