<!-- { "loadSidebar": true } -->
　　杨一清记曰监察御史朝郡宋君廷佐奉命按治浙江之暇尝求所谓石经者曰在仁和学因往视之多斥弃瓦砾中曰噫嘻此南宋太学中故物也胡倾斥至是哉乃进杭州府知府晋江留君志淑问其故留君稽阅志籍盖宋髙宗初渡江都临安即诏建学养士绍兴二年手书易书诗春秋论孟中庸儒行诸篇刻石于学京兆尹赵磻老建尊经阁以储之二十四年复制宣圣洎顔曾以下七十二贤赞并李伯时旧所绘像皆刻石置之学理宗绍定五年又以所制伏羲以来道统赞刻之附诸石经之末宋亡学废元西僧杨琏眞伽谋运致诸石为寺塔址赖廉访经歴申屠致逺之力而止国朝洪武十二年即书院建仁和学宣徳二年巡按御史海虞吴公讷慨石经残缺属知府卢玉润收集之得全刻及断毁者若干分丽其中天顺三年改建县学于今所其诸石悉徙以从四十年于兹宋君曰嵗久而废物理固然惟兹盛典废莫之兴则有由矣岂不以学宫专崇于郡莅兹土者朔望庙谒春秋释奠亦惟知有郡学县虽有学槩莫之至焉知所谓石经者而葺之乃檄府命移置诸石于府学焉属留君理其事又命通判咸宁乔迁董工役因徙图像于尊经阁下甃以瓴甓石经及表忠观诸碑则徙于櫺星门北之两偏周廊覆之旣甃旣坚其屋之数左二十有二楹右如之石之数图像十有五赞八易二书七诗十春秋四十有八论孟中庸十有九表忠观诸碑十有四旣讫工留君具书肃使者谒予记慨惟经书之在世犹日丽天水行地不假形器而存与天地同悠久者也顾秦燔汉凿之余不絶如线非常之变或出于意料之所不及有斯文之责者不得不忧托诸贞石以夀于无穷亦维持世道计耳汉中郎笔迹已不可见唐长安石经实与临安后先竝羙今长安故无恙而仁和学宫独委弃至此凡吏于兹士于兹者将不均有责哉夫髙宗之为君复仇拨乱慙徳多矣史称其博学强记继体守文有足嘉者理宗之嗣统无足齿録然能表章先贤崇正学变士习功不可少观其所以图不朽者而其所存可知己古书家李斯钟繇虽畔道君子犹取其长欧虞以降残碑裂石至一宫观一浮图之微世宝之如金玉矧兹文教所关非崇长异端游心末技者比是固可重而髙宗之书精丽有法置之名家中亦乌可弃哉抑又闻长安古石刻尚多散漫不一往往为都民镵凿以至磨灭宋韩缜修霸桥督工急民磨碑石以供之经此二厄存者遂鲜后直移至西安郡庠保全至今夫寺塔之厄略同霸桥而郡学之迁其设心行事正相类虽物之兴废有数然振厉修改每存乎其人必有儒者之心而后能及此其他非惟不肯为亦固有不暇为者矣宋君读书好古其所猷为务关风教留君志足以承上才足以济心而任劳于下又有通判乔君故一指画之间而百年之废坠以集是固可书而谓后之人有复不能嗣守而保厥成者则非今日之所知矣正徳十二年秋七月
　　文徴明曰小字石经残本百叶约万有五千言前后断缺无书人名氏余考之盖宋思陵书也按绍兴二年帝宣示御书孝经继书易诗书春秋左传论孟及中庸大学乐记儒行经解緫数千万言刻石太学后孝宗建阁奉安名曰光尧石经之阁即此是也盖思陵平时极留意字学尤喜写经尝曰写字当写经书不惟学字又得经书不忘此书楷法端重结搆浑成正思陵之笔但所书惟易春秋左传又皆不全视全本百分之一耳又按元初杨琏真伽发宋诸陵造塔取故经石为塔址为路官申屠致逺所遏而止然石经竟亦散落国朝宣徳初吴文恪公按浙命有司追访所存无几矣此本虽残缺要不易得况纸墨佳好犹是当时搨本又可多得哉唐君伯虎宝蔵此帖余借留斋中累月因疏其本末定为思陵书无疑正徳十二年
　　郎瑛曰宋绍兴二年高宗宣示御书孝经易诗书春秋左传论语孟子中庸大学学记儒行经解五篇刻石太学淳熙中孝宗建阁藏之亲书扁曰光尧石经之阁朱子修白鹿书院奏请石经本即此是也元初西僧杨琏眞伽造塔于行宫故址欲取碑石垒塔时杭州路官申屠致逺力争止之幸而获免后更学为西湖书院碑阁俱废国朝改为仁和学洪武末徙仁和学于城隅之贡院而石经亦舁致焉嵗深零落踣卧草莽间而趺螭首十缺其半宣徳元年侍御史吴讷属郡县收缉凡得百片置之大成殿后两庑已为不全之器矣近于正徳十三年宋侍御复移至杭州府学之庑
　　于愼行曰元人破宋用杨琏眞伽之言将宋宫殿郊庙悉毁为寺复欲取高宗所书九经石刻为浮屠台为杭州推官申屠致逺所拒而止此亦秦火之再见者也致逺夀张人素有文名蓄书甚富号为墨庄按南宋太学石经碑为元僧杨琏眞伽取其材建白塔寺其仅存者明宣徳二年常熟呉公讷于杭州府儒学筑廊先师庙仪门外贮之崇祯甲申后廊圮乃嵌壁中左壁易二碑书六碑诗十二碑礼记惟中庸一碑论语七碑孟子十一碑右壁春秋左传四十八碑共八十七碑东壁南有理宗御制序四碑当时臣寮如洪迈等记跋皆遗失不可复问矣
　　宋吴郡石刻御书六经
　　佚
　　范成大吴郡志御书阁淳熙十四年郡守秘阁修撰赵彦操卽六经阁旧址为之以奉高宗皇帝所赐御书石刻六经为郡庠壮观洪迈为记
　　洪迈记略曰苏为吴盛府故有六经阁燬于兵绍兴中守臣宝文阁学士王防始改建学室置石经于大成殿淳熙十四年秘阁修撰赵彦操即旧址为三楹两翼三其檐为高六十尺为广七十有五尺写其制以告当涂守迈使识本末刋表乐石以志不朽
　　杨氏【甲】六经图碑
　　佚
　　王象之曰六经图碑在昌州郡学郡人杨甲鼎卿所着也
　　金太学石经
　　佚
　　王恽修理大都南京石经事状曰窃见大都南京庙学所有九经石刻刋琢极精近年以来旧制既废举皆散乱于荒烟草棘中日就摧圮甚可惋惜且经之遗制自汉唐至今歴代圣王无不尊崇修理盖重夫经世大法故也今海宇混一方息马论道之时据上项石经理合修立以彰国容
　　明一统志金国子学碑二在旧燕城南
　　于奕正曰金石经碑在旧燕城南金国子学碑刻春秋礼记今磨灭不完
　　安世鳯曰石经自东汉以蔡邕名今并其搨本亦不存唐序注孝经始刻石立台而表章之功不足偿离经之罪惟文宗以羣经刻于碑院至今嘉惠学者乃经宋中叶之乱沦于燕几不能存迨正隆四年方为耶律隆所修则石经之所以长至今日者皆其功也其记字仿石经亦稍形似夫以金人之凶猛宜不知经为何如物而能树立如此亦可嘉也
　　按金时石经未审何年所刻殆移自汴京与石鼓同也
　　元汴梁学修复石经
　　佚
　　李师圣记曰宇宙之为宇宙造化之为造化皆一实理主之理之所寓则斯文而已矣文之所布则六经而已矣凡天之所以命圣人圣人之所以代天言者方防具在迨我夫子出从而删之正之赞之修之集羣圣之大成而万世之标准于此乎定其见而知之者若顔若曽若思若孟述夫子之微旨而六经之蕴奥于此乎明所谓贤于尧舜而不在禹下者其以垂世立教有功于斯文而为言欤夫文之有六经也尚矣或以五数之盖合礼与乐而撙其一也或以九数之盖兼周礼论语孝经而附其三也独大学中庸则混于礼记诸篇之中孟子一书则杂于荀卿诸子之列于是表里经纬不相连属卒使学者不得其门而入于圣贤之域亦独何哉惟汴梁旧有六经论语孝经石本乃近代辟雝之所树者陵谷变迁修而复毁其残缺漫剥者盖不啻十之五六前政巨寮之贤而有文者亦不遑防将七十余年于兹矣今参政公额森特穆尔一见而病之慨然以完复为己任义声所激附和者众不数月而复还旧观奈何孟子七篇犹阙遗焉公习读四书而明于大义者也亟欲增置而期防拘廹有司请为后图公默然盖有待于后举也惟四书之著名于世程子朱子之前未之有也无乃为异议乎噫此正斯文之绪所以絶而复续也何则六经成于夫子之手四书出于夫子之徒其同然之与自然殆所谓至精至妙者欤我世祖皇帝聦明睿知高出前古雅知崇尚四书以其圣学精要在是故也尝语一后生之不检者曰曾读四书否又尝谓侍臣曰孔子之道三纲也五常也彼缀缉诗赋者皆浮词耳大哉言乎真与二帝三王异世而同心于六经之大法可谓一言以蔽之矣惜乎不刋之典为业雕虫者磔裂而腐烂之也相臣大儒许衡亦曰小学四书吾敬信如神明其推尊如此亦犹夫子有从周之语初非外夫二代而不之取也石经既完复学士大夫咸谓是役也所关甚重诚不可以无纪且因而发挥诸经之大义亦不为无益乃以记文属之不肖窃惟六经与四书之为教不过去人欲以复天理而已夫一气运行乎天地之间清者居上浊者居下明者居内暗者居外芳者居先臭者居后一则主乎生一则主乎杀天理人欲各有攸属阴阳淑慝之大分然也天以生道而福斯民人以生道而福其身姑即日用而观之如理发颒面而弹冠振衣洒扫室堂涤濯器用凡以致新致洁附于阳明之防而养之以福耳物之有滓顾所必去而况神明之府得容私欲之僞而为蛊于中邪苟为去之去之卒尽去之则天命之性率性之道不逺复而实有诸已矣是理也中庸一序备言之斯文正传之统顾不在兹乎此不肖之所与闻者葢如此覃思累日于是乎书



　　经义考卷二百九十
<史部,目录类,经籍之属,经义考>
　　钦定四库全书
　　经义考卷二百九十一
　　翰林院检讨朱尊撰
　　刋石【五】
　　宋髙宗御书乾卦
　　未见
　　张金陵新志髙宗书乾卦并羣臣书诸卦系辞秦梓刻在溧阳
　　唐芜湖县篆书易谦卦
　　存
　　陶宗仪曰李阳冰字少温赵郡人官至将作少监唐三百年以篆称者惟阳冰独歩
　　曹昭格古要论曰唐李阳冰篆书谦卦爻辤字方三寸大四扇板门在太平府芜湖县民家
　　杨愼曰阳冰唐人以小篆著者也其书谦卦爻辤谦字二十余多搆别体乃以代谦按说文多言也从言冉声地名有邯县汝阎切谦敬也苦兼切音义不同相去千里乃以充乏奇徒以此学人所罕习是以欺人如此岂知千载而下为识者所勘邪于奕正天下金石志曰唐谦卦篆刻李阳冰书大小三种在芜湖民家
　　按叶氏菉竹堂书目载之
　　宋临安府磨崖家人卦
　　一卷
　　存
　　宋鉴绍兴六年十一月庚辰上谕大臣曰司马光隶字眞似汉人近时米芾辈所不能彷佛朕有光隶字五卷日夕置之座右每取展玩又所书乃中庸与家人卦皆修身治国之道不特玩其字而已赵鼎曰如光所谓动容周旋中礼而无纤毫遗憾者也
　　叶绍翁曰南屏山兴教寺磨崖家人卦中庸大学篇司马温公书新图经不载钱唐自五季以来无干戈之祸其民富丽多淫靡之尚其于齐家之道或阙焉故司马公书此以助风教非偶然为之也
　　周密武林旧事曰南屏兴教寺旧名善庆有齐云亭清旷楼米元章书琴台及唐人磨崖八分家人卦中庸乐记篇后人于石傍刋右司马温公书六字其实非也
　　吴自牧梦粱录曰南屏山怪石耸秀中穽一洞上有石壁如屏幛可爱司马温公书家人卦刻之石见存其迹矣
