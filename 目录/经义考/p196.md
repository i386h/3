<!-- { "loadSidebar": true } -->
　　澂自序曰仪礼逸经八篇澂所纂次汉兴高堂生得仪礼十七篇后鲁恭王壊孔子宅得古文礼经于孔氏壁中凡五十六篇河间献王得而上之其十七篇与仪礼正同余三十九篇藏在秘府谓之逸礼哀帝初刘歆欲以列之学官而诸博士不肯置对竟不得立孔郑所引中霤礼禘于太庙礼王居明堂礼皆其篇也唐初犹存诸儒曾不以为意遂至于亡惜哉今所彚八篇其二取之小戴记其三取之大戴记其三取之郑氏注奔丧也中霤也禘于太庙也王居明堂也固得逸礼三十九篇之四而投壶之类未有考焉疑古礼逸者甚多不止于三十九篇也投壶奔丧篇首与仪礼诸篇之体如一公冠等三篇虽已不存此例盖作记者删取其要以入记非复正经全篇矣投壶大小戴不同奔丧与逸礼亦异则知此二篇亦经刋削但未至如公冠等篇之甚耳五篇之经文殆皆不完然实为礼经之正篇则不可以其不完而摈之于记云特纂为逸经以续十七篇之末至若中霤以下三篇其经亡矣而篇题仅仅见于注家片言只字之未泯者犹必收拾而不敢遗亦我爱其礼之意也
　　李俊民序曰仪礼逸经八篇传十篇草卢呉先生之所纂次也先生易书春秋小戴记纂言大戴记订正经文悉行于世独此十有八篇学者未之见也先生之孙今礼部郎中当伯尚高第弟子兵部员外郎危素太朴乡与俊民同官学者乃请而得之缮写甚谨校讐甚精于是一时僚友谓宜刋布以淑来学遂命工绣梓既毕前大司成王公致道以集贤侍讲学士复兼祭酒见而嘉叹俾序其槩俊民泰定初尝拜先生于翰苑先生之学虽不敢妄议姑即礼经而论之秦焰既熄掇拾遗余兼收并蓄得传于后汉儒之力也依稀论著以传其旧唐贤之学也会通经传洞啓门庭以袪千载之惑朱子之特见也若夫造诣室奥疏剔户牖各有归趣则至先生始无遗憾焉世有好礼之士先观注疏旧本次考朱子通解然后取先生所次所释而深研之乃知俊民之言为不妄也集贤公以为然遂书于其端云
　　杨士竒曰此书刻板在北京国学彭士为典籍搜阅崇文阁不完书板而此独完即日印惠亲友盖已废弃六十余年其显晦固有时哉
　　程敏政跋曰右元呉文正公仪礼逸经一卷当时刻于国子监崇文阁国朝宣德中尚存见杨文贞公圗籍志舘阁书目亦有之天顺初予被命读中秘书已无其本而国监本亡久矣大司宼何公廷秀亦思见此书与予约寻访必得为期余二十年竟无所闻也成化甲辰春过吴门知杨仪曹君谦喜蓄书诹之云家有藏本猝寻不获舣舟候数日得之亟以书报何公何公复书曰斯礼之不坠天也然欲谋重刻以传未有应者治丁巳冬予服阕将入京而县学重作明伦堂师生奉金帛以记请辞勿获则念学校礼之所从出也受以举斯役且记是书得之之难及予之癖而凡系礼之大者有文正公序及李庄静先生之引不容复賛云
　　何乔新曰临川呉文正公校正仪礼既因郑氏序而诠次其篇章凡经文散见于戴礼郑注者则表而出之为逸经八篇礼必有义又取戴记所存与清江刘原父所补者为传十篇若士相见义公食大夫义则原父所补也予近读原父文集又得投壶一篇盖释礼经投壶之义也故録于朝事之后以补逸经之传焉正经十七篇有传者十逸经八篇有传者一其余缺焉崇礼君子虽追而补之可也或曰束晳补南陔诸诗白居易补汤征皆见非于君子原父所补亦南陔汤征之类耳岂可取以为训哉予以为不然南陔汤征经也经出于圣人所删补之僭也冠昏诸义传也传出于周末汉初诸儒所作补之奚不可耶且朱子尝补格物致知之传矣今与曾子之传并列于学官未有非之者茍以补传为不韪则朱子岂为之哉又曰元呉文正公仪礼逸经一卷刻在太学杨文
　　贞三礼考注跋称文正之书为其乡人晏璧所窃乂私加删改走当时即求其书而太学刻本已亡搜访十余年无所得友人罗太史伦校三礼考注梓行而篇目注疏悉用晏本舛驳之迹居然可见而恨无文正原本可正也成化癸夘始得于杨循吉家以付司业费君訚就国学残本刋足之呜呼葩藻之书板刻徧天下先王典礼徃徃无徴幸大儒君子者出每拳拳于斯而书之行世显晦不常者如此此古道之不复而俗之所以不淳也费君方职教化首葺此编以不废先正复古垂教之心其嘉惠后学岂浅也哉罗伦曰河南监察御史何廷秀谓予曰沅州刘有年永乐初守太平府进仪礼逸经十八篇逸经唐初已亡宋元诸儒皆未之见有年何从而得之然廷秀之言非妄也好古君子上请逸经继类成编传以戴记其不入传者从纂言所类别为记以附焉则先王之典庶乎无遗矣
　　焦竑曰汉初礼经出鲁淹中河间献王得而奏之乃高堂生独传十有七篇即今之仪礼也后苍从高堂讲业寻以授戴德兄弟及沛人庆普后三家并微郑明小戴之学自为之注书乃盛行丧服一篇相传出于子夏而献王又从李氏得周官书以冬官缺取考工记足成之顾不知冬官未尝缺也盖冡宰六属属六十今冬官之属才二十八而五官数各有羡天官六十有三地官七十八春官七十夏官六十九秋官六十六遗编断简错出乃尔取其羡数还之冬官不独百工得归其部而六官譌舛因可类考亦足快矣仪礼多轶永乐中御史刘有年献逸经十有八篇时未加表章旋就湮没夫以古经出于千百世之后而不为寳惜刘歆所谓杜道余灭微学宁独汉人而已予深慨特附着于篇令好古者有所闻焉
　　张采曰别书载沅州刘有年洪武中为监察御史永乐中上仪礼逸经十八篇一云永乐初太平守刘有年进逸礼则知唐初所亡之书国初犹有表献者而今问之中秘复云无有然则古礼之兴废岂人所能主哉
　　仪礼传
　　十篇
　　存
　　澂自序曰仪礼传十篇澂所纂次按仪礼有士冠礼士昏礼戴记则有冠义昏义仪礼有乡饮酒礼乡射礼大射礼戴记则有乡饮酒义射义以至燕聘皆然盖周末汉初之人作以释仪礼而戴氏抄以入记者也今以此诸篇正为仪礼之传故不以入记依仪礼篇次萃为一编文有不次者颇为更定射义一篇迭陈天子诸侯卿大夫之射杂然无伦厘之为乡射义大射义二篇士相见义公食大夫义则用清江刘氏原父所补并因朱子而加考详焉于是仪礼之经自一至九经各有其传矣惟觐义缺然大戴朝事一篇实释诸侯朝觐天子及相朝之礼故以备觐礼之义而为传十篇云
　　按呉氏仪礼逸经八篇投壶一奔丧二公冠三诸侯迁庙四诸侯衅庙五中霤六禘于太庙七王居明堂八传十篇冠义一昏义二士相见义三乡饮酒义四乡射义五燕义六大射义七聘义八公食大夫义九朝事义十方诸朱子通解目録文简而伦序秩然以之颁学官可也
　　顾氏【谅】仪礼注
　　未见
　　黄虞稷曰谅字季友呉江人王行为作传
　　周氏【昌】礼经纂要
　　佚
　　按周昌未详何人见王氏续文献通考










　　经义考卷一百三十三
　　钦定四库全书
　　经义考卷一百三十四
　　翰林院检讨朱彞尊撰
　　仪礼【五】
　　汪氏【寛】经礼补逸
　　九卷【焦氏经籍志作十卷】
　　存
　　克寛自序曰自乐亡而经行于世惟五易诗书春秋虽中不无残阙而未若礼经甚焉然三百三千不传盖十之八九矣朱子尝考定四经谓三礼体大未易绪正晚年惓惓是书未就而没遂为万世缺典克寛伏读而加惋惜焉世之三礼所传曰周礼曰仪礼曰礼记其实礼记乃仪礼之传仪礼乃周礼之节文而三礼之要则在乎吉凶军宾嘉五礼之别也何则吉礼之别十有二以禋祀祀昊天上帝以实柴祀日月星辰以樮燎祀司中司命飌师雨师以血祭祭社稷五祀五岳以貍沈祭山林川泽以疈辜祭四方百物以肆献祼享先王以馈食享先王以祀春享先王以禴夏享先王以尝秋享先王以烝冬享先王凶礼之别有五以丧礼哀死亡以荒礼哀凶札以吊礼哀祸烖以禬礼哀围败以恤礼哀防乱宾礼之别有八春见曰朝夏见曰宗秋见曰觐冬见曰遇时见曰会殷见曰同时聘曰问殷頫曰视军礼之别有五以大师之礼用众以大均之礼恤众以大田之礼简众以大役之礼任众以大封之礼合众嘉礼之别有六以饮食之礼亲宗族兄弟以昏冠之礼亲成男女以宾射之礼亲故旧朋友以飨燕之礼亲四方之宾客以赈膰之礼亲兄弟之国以贺庆之礼亲异姓之国此其大较也然仪礼十有七篇吉礼之存惟特牲馈食篇乃诸侯国之士祭祖庙之礼少牢馈食及有司彻篇乃诸侯卿大夫祭祖祢庙之礼凶礼之存惟丧服篇乃制尊卑亲踈冠绖衣服之礼士丧礼篇乃士丧其亲自始死至既殡之礼士虞礼篇乃士既葬其亲迎精而反日中而祭于殡宫之礼宾礼之存惟士相见礼篇乃士以职位相亲始承贽相见之礼聘礼篇乃诸侯相交久无事使相问之礼觐礼篇乃诸侯秋朝天子之篇嘉礼之存惟冠礼篇乃士之子始加冠之礼士昏礼篇乃士娶妻之礼乡饮酒礼乃乡大夫宾兴贤能饮酒之礼乡射礼篇乃士为州长会民射于州序之礼燕礼篇乃诸侯燕飨其臣之礼大射义篇乃诸侯将有祭祀之事与羣臣宴饮之礼公食大夫礼篇乃诸侯以礼食邻国小聘大夫之礼自此之外如朝觐会同郊祀大飨帝大丧之礼盖皆亡逸况军礼无存非关细故此岂散轶已在于夫子正礼之前哉是以当时吉礼之失如鲁君之郊僭天子之礼孟献子之禘七月而为之夏父弗綦跻僖公而逆祀三桓大夫立公庙于私家管仲镂簋朱纮晏平仲豚肩不掩豆至于太庙説笏与燔柴于奥诸侯宫悬而祭以白牡之类是也凶礼之失如伯鱼丧出母期而犹哭子路姊丧过而弗除子上母死而不丧成人兄死不为衰有为慈母练冠为妾齐衰者有居丧沐浴佩玊与浴于爨室者有朝祥而暮歌与既祥而丝屦组缨者以至小殓而奠于西方既祖而反柩受吊有以大夫而遣车一乘有葬其夫人而醯醢百瓮之类是也宾礼之失如天子下堂而见诸侯诸侯朝觐而私觌主国王臣以私好而朝诸侯者有焉诸侯以强大而盟天子之三公者有焉庭燎之百侯国用之绣黼丹朱中衣大夫用之者又有焉嘉礼之失如鲁昭公娶于呉则不告天子鲁哀公为重肆夏以享宾天子以丧宾燕者有之夫人出境而飨诸侯者有之大夫反玷与不识殽烝者又有之军礼之失如齐桓公亟举兵作伪主以行鲁庄公及宋战以失御而败战而复矢始于升陉败而髽吊始于台骀以至搜田不时丘甲始作之类可考也又况出师专征习视故常争地黩武嵗无虚日使礼经旧典具存于当时则五礼之失岂至如是之甚哉由是知周之叔世典礼已多散逸盖不特火于秦而亡于汉也今考于仪礼周官大小戴记易诗书春秋传孝经家语及汉儒纪録凡有合于礼者各着其目列为五礼之篇名曰经礼补逸是编也于周公经世之典虽未能极意象之微然五礼之大体盖已包举无遗庶几学者于此俾由得失以观其会通而天之所秩与造化之运不容息者卒归于性命之正则三代可复也明时制作之盛或有择焉亦区区爱礼之一得云
