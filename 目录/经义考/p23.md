<!-- { "loadSidebar": true } -->
　　牧自序曰夫易者隂阳气交之谓也若夫隂阳未交则四象未立八卦未分则万物安从而生哉是故两仪变易而生四象四象变易而生八卦重卦六十四于是乎天下之能事毕矣夫卦者圣人设之观于象也象者形上之应原其本则形由象生象由数设舍数则无以见四象所由之宗矣是故仲尼之赞易也必举天地之极数以明成变化而行鬼神则知易之书必极数以知其本也详夫注疏之家至于分经析义妙尽精研及乎解释天地错综之数则语惟简畧与繋辞不偶所以学者难晓其义也今夫摭天地竒偶之数自太极生两仪而下至于复卦凡五十五位之成图于逐图下各释其义庻览之者易晓耳夫易道渊邈虽徃哲难闚于至微牧也蕞生祖述诚愧其狂简然则象有实位变有定数不能妄为之穿凿者博雅君子试为详焉
　　朱震曰刘牧画图为干者四为坤者四干天左旋坤地右转乾坤上下自然相交而成六子则夫数防之义也
　　晁公武曰皇朝刘牧长民撰仁宗时言数者皆宗之庆厯初吴秘献其书于朝优诏奨之田况为序又有钩图三卷皆易之数也凡四十八图并遗事九有欧阳永叔序而文殊不类
　　陈振孙曰黄黎献为之序又为畧例图亦黎献所序又有三衢刘敏士刻于浙右庾司者有欧公序文浅俚决非公作其书三卷与前本大同小异牧易学盛行庆厯时
　　林千之曰孔安国马融郑康成闗子明诸儒皆谓自一至十为河图自一至九为洛书惟刘牧反是牧非无见而然也按春秋纬河图之篇有九洛书之篇有六河以通干出天苞洛以流坤吐地符河图本于天宜得竒数而居先洛书本于地宜得偶数而居后此其所据依以为左验者也
　　王应麟曰牧撰易数钩图黄黎献受于牧摭为畧例一卷诀一卷吴秘受于黎献作通神一卷以释钩奏之凡三十四篇
　　胡一桂曰钩一篇自易至河图洛书二图外余皆破碎穿凿
　　雷思齐曰自图南五传而至刘长民増至五十五图名以钩师友自相推许更为唱述各于易间有注释曰卦徳论曰室中语曰记师説曰指归曰精微曰通神亦总谓周易新注每欲自神其事及迹而究之未见其真能有所神竒也
　　黄瑞节曰杨鼎卿彚六经为图唐仲友辑经世图谱并守刘牧之説
　　王道曰牧以九为图十为书朱蔡不能辨倒仍为两可之辞以支吾可见牧之所执者是也
　　按刘长民河图数九洛书数十此受于师者然尔西山蔡氏乃更之非长民易置也
　　宋氏【咸】易训
　　宋志三卷
　　佚
　　易补注
　　宋志十卷
　　佚
　　王刘易辨
　　一卷【绍兴书目二卷】
　　佚
　　闽书宋咸字贯之建阳人天圣二年进士庆厯初知尤溪县移知韶州转职方员外郎官至都官郎中所着有易注毛诗正纪外义论语増注所注易大为欧阳文忠所称赏咸自序易训曰予既以补注易奏御而男亿请余义凡百余篇端因以易训名之盖言不敢以传世特教其子而己
　　咸自序易辨曰近世刘牧既为钩图以画象数尽刋王文直以己意代之业刘者实繁谓刘可専门王可焚窜咸闻骇之摘乾坤二卦中王刘义及钩图以辨之也凡二十篇为二卷题曰王刘易辨云余靖序补注曰易之道深矣自汉兴有施孟梁丘京氏费高诸家之学列于庠序而传异端师异説徃徃入于五行谶纬之术故其学中絶焉王氏之学传自魏晋盛于隋唐之际大都言隂阳变化人事得失不悖于三圣不荡于术数故独为学者所宗近世言易者复以竒文诡説相尚自成一家之言考之卦繇爻象彖系之微有所不通矣今广平宋君贯之补注周易盖惩诸儒之失而摘去异端志在通王氏之説合圣人之经字有未安意有未贯必引而伸之用明文王周公之防初着易明数十篇后得唐郭京举正之説意与己合遂采郭氏举正与易明相叅缀于经注之下辨坠简之所缺啓后人之未悟朱墨发端粲然可观其自叙详矣于戯古之儒者以明经为本两汉名臣未尝不以经进自儒林文苑派分以来缙绅之士视经为蘧庐耳贯之学必稽古言必贯通以词章取科第以通博副名实皇祐元年岁在荒落补注既成闻于旒扆俄颁中防附邮投进其明年蛮事平息因谈经义遂得副本为示廼周而研之尝观刘氏钩图言宓羲氏因龙图龟书之文以画八卦又言天五地五大衍之用其深于数者及观贯之之释以为宓羲稽象于天取法于地观鸟兽之文通万物之情以画卦奚独取于龙马之文耶又其言乾坤之防生于四象其于尼父之经辅嗣之注亡所戾而有所明焉固可秘之藏室流之学官宁止是正文字而已哉叹其言近防逺故题而序之
　　胡旦曰咸读易疏恶易纬之学而并废消息之卦岂得为善观书者乎
　　晁公武曰易训凡三卷颇论陆希声刘牧鲜于侁得失云
　　陈振孙曰咸尝撰易明凡一百九十三条以正亡误及得郭京举正于欧阳公遂叅验为补注十卷皇祐五年表上之别有易训未见易辨凡二十篇为一卷刘牧之学大抵求异先儒穿凿破碎故李宋或删之或辨之
　　玉海至和元年十二月宋咸上注周易十卷诏褒谕胡一桂曰咸以既补注易以其余百余篇大可疑者三十有六题曰易训谓训其子而已易辨康定元年自序宣和四年蔡攸上其书曰咸引正义以辨然頴逹专以弼为宗非所以辨二家之得失至谓孔子不繋小象于乾卦以尊文王周公不知易本各自为篇岂孔子防哉咸尝注扬子法言纠李轨之误五百余义盖亦工于诃人者
　　李氏【见】易枢
　　十卷【蜀中著作记五卷】
　　佚
　　玉海天禧二年七月戊寅富顺监言李见撰易枢十卷诏附驿以闻
　　曹学佺曰江阳李见读易于神龟山着易枢五卷天禧中令附驿以闻不起乃终焉
　　邵氏【古】周易解
　　通考五卷
　　未见【一斋书目有】
　　晁公武曰古字天叟雍之父也世本范阳而卒于洛其学先正音文云
　　古孙伯温曰大父伊川丈人年七十有九以治平四年正月一日捐馆先公谋大父与正叔程先生同卜地于伊川神隂原
　　纵氏【康乂】周易防通正义
　　宋志三十二卷
　　佚
　　按绍兴书目有之
　　林氏【防】易范
　　八篇
　　佚
　　姓谱林防字防之海阳人天圣中应才识兼茂明于体用科庆厯中投匦论事仁宗异之除徐州仪曹不就南归读易著书八篇曰卦元卦经卦纬丛辞起律吹管范余叙和总名曰易范人称为草范先生陈淳曰林贤良草范之书度越流俗恨学无本原用心良苦无加损于易
　　孙氏【坦】周易析蕴
　　十卷
　　佚
　　玉海皇祐三年九月评事孙坦上周易析蕴十卷帝嘉其勤博
　　陈振孙曰坦不知何人国史志及中兴书目皆不着
　　代氏【渊】周易指要
　　宋志二十卷
　　佚
　　隆平集代渊字仲顔永康军人天圣二年登进士第累迁至太常丞知益州田况表其所着周易指要二十卷朝廷特授祠部员外郎
　　长编皇祐四年五月太常丞致仕代渊为祠部员外郎渊江人举进士甲科得清水主簿叹曰禄不及亲何所为耶还家教授着周易指要翰林学士田况上其书诏优加两官渊晚年日菜食巾褐山水间自号虚一子
　　陆氏【秉】周易意学
　　宋志十卷
　　佚
　　晁公武曰秉字端夫旧名东寳元二年以此书奏御勑书嘉奨秉尝通判蜀州首篇论易之名颇采叅同契之説
　　陈振孙曰其説多异先儒穿凿无据
　　胡一桂曰秉周易意学十卷云欲撰易决緼难就今秪成此书亦如前代传易之法自题曰齐鲁后人
　　吴氏【秘】周易通神
　　宋志一卷【闽书作五卷】
　　佚
　　闽书吴秘字君谟瓯宁人景祐元年登第歴侍御史知谏院以言事出知濠州提京东路刑狱因乞闲郡除守同安
　　黄氏【黎献】续钩图
　　一卷
　　佚
　　略例义
　　一卷
　　佚
　　室中记师诀
　　宋志一卷
　　佚
　　胡一桂曰黎献学于刘牧采摘其纲宗以为略例又笔其诀目为室中记
　　按宋志载黎献钩图略例一卷绍兴书目分载续钩图略例义各一卷今从之

　　经义考卷十六
　　钦定四库全书
　　经义考卷十七
　　翰林院检讨朱彞尊撰
　　易【十六】
　　李氏【觏】易论
　　集一卷
　　存
　　删定易图序论
　　宋志六卷【通考一卷】
　　存
　　东都事略李觏字泰伯盱江人有富国强兵之学着礼论易论行于世以海门簿召赴太学説书以卒觏自序曰觏尝着易论十三篇援辅嗣之注以解义盖急乎天下国家之用毫析幽微所未暇也世有治易根于刘牧者其説日不同因购牧所为易图五十五首观之则甚复重假令其説之善犹不出乎河图洛书八卦三者之内彼五十二皆疣赘也而况力穿凿以从傀异考之破碎鲜可信用大惧诖误学子壊隳世教乃删其图而存之者三焉所谓河图也洛书也八卦也于其序解之中撮举而是正之诸所触类亦复详説成六论庻乎人事修而王道明也其小得失不足喜愠者不尽纠割别有一本黄黎献为之序者颇増多诞谩自郐以下可无讥焉牧又注易所以为新意者合牵象数而已其余则攘辅嗣之指而改其辞不攻自破矣先代诸儒各自为家好同恶异有甚宼讐吾岂斯人之徒哉忧伤后学不得已焉耳范仲淹进状曰伏见建昌军草泽李觏前应制科首被召试有司失之遂退而竭力养亲不复干禄乡曲俊异从而师之善讲论六经博辨明逹释然见圣人之防著书立言有孟轲扬雄之风义实无愧于天下之士而朝廷未赐采收识者嗟惜可谓遗逸者矣臣窃见徃年处州草泽周啓明攻于词藻又江寜府草泽张元用及近年益州草泽龙昌期并老于经术此三人者皆防朝廷特除京官以示奨劝臣观李觏于经术文章实能兼富今草泽中未见其比臣今取到本人所业礼论七篇明堂定制图一篇平土书三篇易论十三篇共二十四篇为十卷谨缮写上进状望圣慈当乙夜之勤一赐御览则知斯人之才之学非常儒也其人以母老不愿仕伏乞朝廷优赐就除一官许令侍养亦可光其道业荣于闾里
　　胡一桂曰宋志不载其説与钩图同刋不过文义之学象数槩乎其未闻也
　　雷思齐曰李泰伯着六论以駮刘长民非是至谓愳其诖误学子壊隳世教而删其图之重复存之者三焉河图也洛书也八卦也夫长民之多为图画固未知其是而泰伯亦元未识此图之三本之则一耳
　　徐氏【庸】周易意蕴凡例总论
　　宋志一卷
　　佚
　　卦变解
　　宋志二卷
　　佚
　　庸自序卦变解曰皇祐初述周易凡例觕验彖辞然未罄万事之变阅唐李氏所集诸儒易注遂成周易卦变解二卷益明卦有意象爻有变通以矫汉魏诸儒旁通互体推致之失云
　　晁公武曰皇朝徐庸以春秋凡例易亦有之故著书九篇号意蕴凡例总论其学祖刘牧陆秉云
　　陈振孙曰庸皇祐时人凡为论九篇舘阁书又有卦变解未见
　　胡一桂曰庸东海人皇祐初撰以注疏漶漫故著论九篇始于易緼终于大衍
　　赵镗衢州府志徐庸其先汴人有名链者仕钱氏官于衢因家焉庸直集贤院尝表上周易意蕴
　　李氏【之才】变卦反对图
　　八篇
　　阙
　　六十四卦相生图
　　一篇
　　存
　　东都事略之才字挺之青州人举进士后为殿中丞佥书泽州判官初华山陈搏读易以数学授穆修修授之才之才授邵雍
