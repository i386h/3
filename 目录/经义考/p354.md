<!-- { "loadSidebar": true } -->
　　干为天【至】为木果【下有】为龙为直为衣为言【八字】朱震曰干其动也直在上为衣在下为裳为言者震声兑口声出于口也所以能言者出于干阳也项安世曰为龙震之健也为直巽之躁也为言兑之决也震之龙巽之防直兑之口舌皆以干爻故也干为衣上服也坤为裳下服也
　　坤为地【至】为黒【下有】为牝为迷为方为囊为裳为黄为帛为浆【一十六字】
　　朱震曰坤变干为牝马离变坤为牝牛阴阳之中复有阴阳也为迷者坤防晦待阳而后明也为方者坤静而德方也为囊者坤虚有容也为裳为黄地之中色为帛为浆不足于阳也
　　项安世曰曰牝曰迷曰方曰囊曰裳曰黄皆见本卦繇辞干为蚕精而出于震至巽离而为丝至坤而成帛也酒主阳浆主阴故坤为浆
　　震为雷【至】为蕃鲜【下有】为王为鹄为鼔【六字】
　　朱震曰为王当在干为天以下错文也
　　项安世曰为王者帝出乎震也与长子同为鹄为鼓皆声之远闻者也与雷同
　　巽为木【至】为躁卦【下有】为扬为鹳【四字】
　　朱震曰为扬者巽为风轻扬震为鹄阳鸟也巽为鹳阴鸟也
　　项安世曰巽称而隐称即扬也扬子曰巽以扬之
　　坎为水【至】为坚多心【下有】为宫为律为可为栋为丛棘为狐为蒺藜为桎梏【一十九字】
　　朱震曰水可动而动可止而止故为可
　　项安世曰宫与穴同象皆外围土而内居人陷也隐伏也阳在中也五声之宫亦阳在中也律者法也水能平准故为法楝字疑当为栋栋在屋中有阳之象焉大过肖坎故为栋逸象多出于繇辞之文恐取于大过也
　　离为火【至】为科上槁【下有】为牝牛【三字】
　　朱震曰为牧牛王洙本作牝牛
　　艮为山【至】为坚多节【下有】为鼻为虎为狐【六字】
　　朱震曰为鼻者传曰鼻者面之山
　　项安世曰艮为山鼻者天中之山也艮主寅虎寅兽也故艮为狗虎之子亦为狗坎为狐取其心之险也艮为狐取其喙之黔也
　　兑为泽【至】为羊【下有】为常为辅颊【五字】
　　项安世曰晁以道古易常即古文裳字若然坤之逸象既有裳矣兑之为常意者其为商之误与
　　右九家易解
　　离者丽也【下有】丽必有所感故受之以咸咸者感也【一十四字】
　　右王昭素易论
　　故受之以遯【下有】遯者退也【四字】
　　右易举正
　　书
　　逸篇
　　汨作　九共　稾饫
　　序曰帝厘下土方设居方别生分类作汨作九共九篇稾饫
　　刘敞曰九共九篇共当作丘古文丘作亚与共相近故误传以为共耳九丘者即所谓八索九丘案小序帝厘下土方设居方别生分类作汨作九共及稾饫然则汨作之篇言所以厘下土兴功致治之道耳九丘者乃所谓方设居方别生分类者也九州殊土异俗各因其性顺其旧而教扰之故为九篇篇言一州也舜肇十有二州而今但九者幽并之俗与冀州类营州之俗与青州类但疆土广大故分之至于人物自如旧也孔安国为隶古定书不知丘字误为共遂肆臆説云述职方以除九丘案职方氏之书一官所守耳周礼出于周公仲尼未尝删述而云除九丘可乎则此云九共当为九丘必也禹贡虽载九州之地形乃是治水之书亦无方设居方别生分类之事是禹贡所言者形质也九丘所言者情性也惜哉此书之亡不及见有虞氏之明德也
　　林之竒曰知之为知之尧典舜典之所以可言也不知为不知九共槀饫畧之可也
　　朱子曰方设居方逐方各设其居方之道
　　薛季宣曰鲧湮洪水而谓之汨陈舜厘下土而谓之汨作鲧乱之而舜治之水治而后民可作也伏生称九共以诸侯来朝各述其土地所生美恶人民好恶为之贡赋政教纪其语曰予辨下土使民平平使民无傲然则贡赋之书禹贡盖其畧耳舜典肇十有二州而九共止于九篇治水之后州复合为九州矣
　　帝告【史记作俈】　厘沃
　　序曰自契至于成汤八迁汤始居亳从先王居作帝告厘沃
　　陆德明曰帝告厘沃等五亡篇旧解是夏书马郑之徒以为商书两义俱通
　　陈栎曰契帝喾子舜封之商赐姓子喾元都亳帝告即帝喾
　　章施乃服明上下
　　王应麟曰书大传引帝告篇
　　汤征
　　序曰汤征诸侯葛伯不祀汤始征之作汤征
　　孔颖逹曰汤伐诸侯始于葛伯仲虺之诰云初征自葛是也
　　汤曰予有言人视水见形视民知治不伊尹曰明哉言能听道乃进君国子民为善者皆在王官勉哉勉哉汤曰汝不能敬命予大罚殛之无有攸赦【见史记】
　　金履祥曰史迁载汤征之辞而不类盖非汤征之旧也孟子引亳众往耕之事疑出此书
　　汝鸠　汝方【史记作房】
　　序曰伊尹去亳适夏既丑有夏复归于亳入自北门乃遇汝鸠汝方作汝鸠汝方
　　竹书纪年帝癸十七年商使伊尹来朝二十年伊尹归于商及汝鸠汝方防于北门
　　孔安国曰言所以丑夏而还之意
　　薛季宣曰伊尹之五就汤五就桀其盛德之至乎不以桀之不能不以汤之齐圣废其君臣之义期于克正乃已不得已而至于伐岂汤伊尹之心哉二篇之告惜哉其不存焉
　　郑伯熊曰伊尹适夏犹武王观政于商伊尹复归于亳则桀无悛改之理矣然后汤师兴焉盖汤之伐桀必俟伊尹之归伊尹未归则桀犹可改也
　　金履祥曰孟子所云五就汤五就桀之事意者于鸠方之书得之
　　罗敦仁曰伊尹曰何事非君何使非民天之生斯民也使先知觉后知使先觉觉后觉也予天民之先觉者也予将以斯道觉斯民也非予觉之而谁也知此是语汝鸠汝方者
　　夏社　疑至　臣扈
　　序曰汤既胜夏欲迁其社不可作夏社疑至臣扈孔安国曰言夏社不可迁之义
　　孔颖达曰疑至臣扈当是二臣名马融云圣人不可自专复用二臣自明也
　　程子曰不可者汤不可之也
　　薛季宣曰古者征伐之主必改制度以新民之视听变置社稷其事之大者故为胜夏首政
　　郑伯熊曰胜夏之后欲迁其社汤独不可特屋之以示戒若曰是其君之罪非神之责耳此作夏社之意也伊川曰屋社之制计必始于汤理或然与
　　陈栎曰初欲迁夏社作夏社篇继以二臣之议而止故又作疑至臣扈篇
　　典宝
　　序曰夏师败绩汤遂从之遂伐三艐【史记作防】俘厥宝玉谊【史记作义】伯仲伯作典宝
　　竹书纪年帝癸三十一年商自陑征夏邑克昆吾大雷雨战于鸣条夏师败绩桀出奔三艐战于郕获桀于焦门放之南巢
　　孔安国曰三艐国名桀走保之今定陶也
　　孔颖达曰桀必载宝而行弃于三艐取其宝玉取其所弃者也
　　薛季宣曰典宝之作其明守器之道乎
　　郑伯熊曰三艐桀所奔也宝玉夏之器璜之类是也典宝之作其以祖宗之物所当常宝而无德则失亦不可常乎
　　明居
　　序曰咎单作明居
　　马融曰咎单为汤司空
　　薛季宣曰孟子称大哉居乎此明居所以作也
　　肆命　徂后
　　序曰成汤既殁太甲元年伊尹作伊训肆命徂后孔安国曰肆命陈天命以戒太甲也徂后陈往古明君以戒也
　　沃丁
　　序曰沃丁既葬伊尹于亳咎单遂训伊尹事作沃丁皇甫谧曰沃丁八年伊尹卒卒年百有余岁大雾三日沃丁葬之以天子礼祀以太牢亲临丧以报大德李舜臣曰稷契以下尽臣道者代不乏人伊尹周公之葬独纪于书
　　咸乂【史记作艾】
　　序曰伊陟相太戊亳有祥桑谷共生于朝伊陟赞于巫咸作咸乂四篇
　　孔颖达曰桑谷七日大拱伏生书传有其文皇甫谧云太戊问于伊陟伊陟曰臣闻妖不胜德帝之政事有阙白帝修德太戊退而占之曰桑谷野木而不合生于朝意者朝亡乎太戊惧修先王之政明养老之礼三年而远方重译而至七十六国是妖不胜德也陈栎曰意此臣下相警戒之书咸乂以巫咸能乂王家也
　　按史记作咸乂下有作太戊三字是太戊亦篇名盖四篇中之一矣
　　伊陟　原命
　　序曰太戊赞于伊陟作伊陟原命
　　史记曰帝太戊赞伊陟于庙言弗臣伊陟让作原命孔颖达曰俱以桑谷事告
　　仲丁
　　序曰仲丁迁于嚻【史记作敖】作仲丁
　　竹书纪年仲丁元年辛丑王即位自亳迁于嚻于河上
　　孔安国曰陈迁都之义
　　李颙曰嚻在陈留浚仪县
　　皇甫谧曰仲丁自亳徙嚻在河北也
　　河亶甲
　　序曰河亶甲居相作河亶甲
　　竹书纪年河亶甲元年庚申王即位自嚻迁于相胡一桂曰河亶甲仲丁弟相今相州
　　祖乙
　　序曰祖乙圮于耿作祖乙
　　竹书纪年祖乙元年己巳王即位自相迁于耿二年圮于耿自耿迁于庇八年城庇
　　孔颖达曰孔传以为圮于相乃迁都于耿据文圮于耿祖乙居耿为水所毁更迁他处非既毁乃迁耿也盘庚云不常厥邑于今五邦及其数之惟有亳嚻相耿四处而已知此既毁于耿更迁他处殷本纪云祖乙迁于邢汲冢古文云盘庚自奄迁于殷盖祖乙圮于耿迁于奄盘庚自奄迁于殷亳嚻相耿奄为五邦也
　　髙宗之训
　　序曰髙宗祭成汤有飞雉升鼎耳而雊祖乙训诸王作高宗肜日髙宗之训
　　分器
　　序曰武王既胜殷邦诸侯班宗彝作分器
　　孔安国曰赋宗庙彝器酒尊赐诸侯言诸侯尊卑各有分也
　　薛季宣曰冇虞氏之班瑞周人之分器皆一天下之道
　　胡伸曰分鲁以夏后氏之璜分陈以肃慎氏之矢皆分器也秬鬯二卣周公得之成洛之后秬鬯一卣文侯得之东迁之初乃知宗彝重器也
　　罗敦仁曰诗序赉大封于庙也彝者酒尊庙中之器传曰周有大赉分器也
　　旅巢命
　　序曰巢伯来朝芮伯作旅巢命
　　顔师古曰巢伯南方远国武王克商而来芮伯周同姓之国在圻内者
　　李杞曰巢今无为军巢县即其地也汤放桀于南巢巢人纳之意者终商之世义不朝商乎诚如是亦足见巢之忠矣商亡而周兴于是巢始来朝夫子录其书盖有所感也
　　归【史记作餽】禾
　　序曰唐叔得禾异亩同颖献诸天子王命唐叔归周公于东作归禾
　　孔安国曰周公东征未还故命唐叔以禾归周公薛季宣曰唐叔得禾君臣悦而相让可谓无暌间之迹矣
　　陈经曰书虽亡君臣和气蔼然犹可想见当王之疑也禾为之偃金縢之啓也禾为之起及君臣之和同也禾又为之异亩同穗周公之忠诚上通于天矣
　　嘉禾
　　序曰周公既得命禾旅天子之命作嘉禾
　　孔颖达曰成王归禾之命必归美周公周公陈归禾之命又推美成王
　　周公奉鬯立于阼阶延登赞曰假王莅政勤和天下王应麟曰王莽传引逸嘉禾篇
　　成王政
　　序曰成王东伐淮夷遂践奄作成王政
　　孔安国曰成王即政淮夷奄国又叛王亲征之遂灭奄而徙之以其数反覆为平淮徙奄之政令
　　薛季宣曰司马掌兵谓之政典成王大正淮夷之乱因其有政以名篇
　　将蒲【史记作薄】姑
　　序曰成王既践【史记作残】奄将迁其君于蒲姑周公告召公作将蒲姑
　　竹书纪年成王三年伐奄灭蒲姑四年王师伐淮夷遂入奄五年春正月王在奄迁其君于蒲姑
　　孔安国曰巳灭奄而徙其君于蒲姑告召公使作册书
　　李杞曰青州千乘县有薄姑城迁奄君臣于薄姑迁奄民于鲁祝鮀所谓因商奄之民而命伯禽是也
　　贿肃慎之命
