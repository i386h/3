<!-- { "loadSidebar": true } -->
　　徐孚远序曰今天下盖多事矣然其时尚可爲失今不爲后且有什伯难于此者顾时之所急无甚于兵尚木乃取左氏之言系兵事者博以古验参以今指予受而次之时亦以己意相出入也既成尚木请予序言焉予惟子瞻之论孙子也谓其书十三篇杂然言之而听用者之自择也今尚木之书其亦杂然言之者乎夫兵家之言其变无方制胜于两陈之间者随其势而导之耳若夫当今所急谈者以兵力不足爲忧议欲期月宿粮聚十余万甲士一鼓而殄羣宼夫粮非可卒办甲士非可卒聚此期月以前能使吾民忍死以待天兵之来乎且将之能者不必用众用众者未必能办事然则用众非良将法也贼宼所在纵横我兵尾而衞之恣取掠耳纵贼不击其弊坐此如使严爲约束曰行省自守至折使宼得入境有诛将帅各率其卒伍掠一物者有诛如此有纵贼之罚无缓宼之利以此治盗度可不日平也京营之卒内以备御外以讨伐我朝固尝用之矣沿习至今汰之不可练之不能一旦有事何以待之且其爲制或合而分或分而合所以便简阅也可不爲之变计乎曩时三衞爲我藩篱时以警告我我得爲备今不抚之爲我用而拒之爲我敌岂完策乎今试于宣云之间招携其族类以爲我屏蔽效可睹也丽人之奉正朔无防于此者今者受攻而我未有以爲援也盖以少出师不足以爲重而多出师则非力所及也然亦当事者之失计矣汉武不惮封侯之赏以募使絶域者何也伐交之策也我纵未有以爲援且当募博望定远之流与之一节以朝命慰劳其君臣而因监其军使彼犹有所系而不至折而他降昔者呉至弱国也巫臣通吴于晋而楚人始罢于奔命故通丽者所以制絶域也行前之三言以治内行后之二言以制外天下其庶可爲乎若夫竒正之方变合之用心知其然而不能道也尚木能言之亦惟尚木能用之尔朱一是曰华亭宋尚木未第日成左氏兵法测要一书予同年友徐孚远闇公实讨论润色之时大学士方公知松江府事首爲之序而同里何刚慤人周立勲勒卣李雯舒章陈子龙卧子及孚远皆序之









　　经义考卷二百七
　　钦定四库全书
　　经义考卷二百八
　　翰林院检讨朱彝尊撰
　　春秋【四十一】
　　刘氏【城】春秋左传地名录
　　二卷
　　存
　　城自序曰五经志地理者禹贡而外诗亦颇着然无若春秋之专且多矣少读左氏传苦繁多欲小撮之便记识也已按文献通考及国史经籍志汉严彭祖晋裴秀杜预宋杨湜张洽郑樵元杜瑛明杨慎各有春秋地名图谱书私拟得其本综同异覈事情画方舆纪因革可判若列睂矣而藏书弗广载籍亦湮每以爲憾兹者消夏九华参观三传辄有疏议与诸家相出入因以其余别录地名二卷此在经义最爲麤末然可备遗忘云顾不知于诸图谱爲何如也崇祯癸酉
　　左传人名录
　　一卷
　　存
　　城自序曰予既爲春秋地名录矣复录人名焉盖春秋中人自天王世辟而外氏或以地以官以祖父载笔者或名之字之諡之一人数称前后贸易类聚而系之一身然后无错惑也焦氏经籍志有春秋宗族名氏谱五卷春秋諡族谱一卷春秋名号归一图二卷春秋名字异同录五卷今惟归一图盛传则予录之亦未可少矣抑有感焉诸人什三见经什七见左传按左本以氏行汉儒以降遂定爲丘明或疑丘明耻之丘亦耻之其辞气近于窃比恐丘明未爲受业弟子予至今思之亦无确据是即左氏一人已有疑义况左氏所传之人哉又乌知人之果有无而名之果是否也录成爲一叹云
　　顾氏【炎武】左传杜解补正
　　三卷
　　存
　　炎武自序曰北史言周乐逊着春秋序义通贾服説发杜氏违今杜氏单行而贾服之书不传矣呉之先达邵氏宝有左觽百五十余条又陆氏粲有左传附注傅氏逊本之爲辨误一书今多取之参以鄙见名曰补正凡三卷若经文大义左氏不能尽得而公谷得之公谷不能尽得而啖赵及宋儒得之者则别记之于书而此不具也
　　孙氏【和鼎】春秋名系彚谱
　　四卷
　　未见
　　和鼎自序曰读春秋者以深求义理爲务名系非所急也然二百四十余年之间事关礼乐刑政者屈指可数而诛赏之变难以言穷要不越国爵名氏以爲之差而已特圣经有案无断不得不借诸传以折衷乃经文先自异三传又互异左氏更争竒博变换文辞以成其异每当寻绎义理亹亹忘倦之时忽以称谓异同滋疑殆而沮其説以小害大何可胜道而能不爲之所乎先君少时尝爲之谱爲友人借钞失去后复增新例而辑之惜脱稾者十不逮三未便行世而国门所悬异名考姓氏表名号归一图等书虽根株略具而散漫无统仍费推求不类先君所辑能兼总条贯洞人心目和鼎乃遵原式踵而成之题曰春秋名系彚谱上溯三皇原其始以察则也下讫吕秦者究其终以观变也生名终讳胙土命氏之典皆废于秦后世虽或举行而空文徒具实意已非难云复古故以秦爲终也仍系之春秋者原其所自作也征异求同不嫌烦聒岂曰仅成先君之志亦欲观者捐疑殆而专寻绎其于圣经未必无涓滴之助云尔刘芳喆曰和鼎嘉定县人巡抚都御史元化之子今翰林致弥之父也尝撰石鼔文考据左氏传定爲成王之鼔辨甚确春秋名系彚谱一书惜未之见
　　秦氏【沅】春秋纲
　　三卷
　　存
　　沅自序曰孟子以春秋之作始于诗亡观其大矣夫子删诗王风始于黍离考之于史黍离之作在平王二十四年而春秋之始隐公则平王四十九年也夫子何取乎隐公而始修之耶盖善乎旧史之不书即位也夫子爲政必也正名隐公不正其名故不即位而国史不书隐以摄位自居故王职不共王葬不防嗣王不朝居然自以爲得计矣而下之应之者无骇入极矣翚帅师矣身弑矣迄于襄昭定哀卒成尾大不掉之祸不可复振夫子伤宗国之陵夷上下于二百余年之间而知其所以致此者实隐公啓之也非名不正之明验欤夫子曰吾犹及史之阙文也盖善乎其不书即位也此正名之先得我心者也此修春秋所爲托始也诗亡而春秋作春秋之作始于隐公殆谓是乎殆谓是乎于是参之以列国之聘问防盟征伐兴衰治乱之效行其襃贬着之爲一国之书垂之爲万世之训而夫子治国平天下之道贤于尧舜而其大要归于正名余揣摹其旨窃窥其道摘其纲而爲之目约其事而比次之以见一字之同一言之异一文之详略而是非遂可以寻情事尽能划见信非圣人莫能修之余岂敢谓遂能明圣人之微哉盖以经解经或当无舛寻其旨趣与后之君子商之耳
　　朱氏【鹤龄】左氏春秋集説
　　十二卷
　　未见
　　鹤龄自序曰记曰属辞比事而不乱深于春秋者也今之説春秋何其乱与则凡例之説爲之也自左氏立例公谷二氏又有例啖赵以下亦皆有例言人人殊学者将安所适从如称爵者褒也而防盂何以书楚子则非尽褒也称人者贬也或将卑师少也而僖公之前何以君大夫将皆称人则非尽贬与将卑师少也称字者贵之也而邾仪父许叔萧叔有何可贵乎杀大夫称名者罪之也而陈泄冶蔡公子燮有何可罪乎诸侯失国名而夔子莱子不名灭同姓名而楚灭夔齐灭莱不名则其説穷矣不书公子爲削其属也而弑君如楚商臣齐商人反称公子则其説又穷矣卿卒必记日月公至必告于庙益师不日薄之也而成公以后皆书日桓防不致安之也而公行大半不书至则其説又穷矣不得已有变例之説夫所贵乎例者正取其一成而不可易若前后游移彼此乖忤何以示万世之绳准呜呼夫子作春秋上明天道下正人事变化从心安得有例例特史家之説耳自隐桓至定哀二百四十二年间载笔者既非一人则或详或略不免异辞所见所闻难于一槩就史法言之尚无一成之例而乃欲执后人之例以按经又欲屈圣人之经以从例其可乎哉然则如之何亦曰求之春秋之所以作而已矣夫子曰吾志在春秋又曰其义则丘窃取之何谓志尊天子内中国讨乱臣贼子尊王贱霸是也何谓义善者吾进之予之恶者吾退之夺之彼善此者吾犹进之予之纯乎恶者吾急退之夺之是也志以义明义以时立春秋之始诸侯骤强则绌诸侯以扶天子春秋之中大夫专政则绌大夫以扶诸侯春秋之季陪臣乱国则又绌陪臣以扶大夫而前之治楚后之治呉越往往示其意于奬桓文爱宗国爵齐晋宋衞诸君之中若此者凡以尊天子也明王道也一笔一削盖皆随世变而爲之权世变异则书法亦异而岂有变例正例之可求哉后之説者乃曰圣人有贬无襃或又曰圣人初无襃贬夫有贬无襃则春秋爲司空城旦之书圣人宅心不应如是刻覈若无襃无贬则全录旧史是非不明何以有知我罪我之言而能使乱臣贼子惧耶吾故专以圣人之志与义爲断不能得乎圣人之志与义则随事生説辨愈繁而不可立教能得乎圣人之志与义则凡例诸説何尝不可与圣经之微文奥旨相爲发明而近世儒者著论乃欲尽举夫例而废之其亦固而不可通也已予爲此书主以左氏传取杜注孔疏及公谷啖赵数十家之论聚而观之参互权衡稾凡数易疢疾寒暑腕不停书虽未知于圣人之志与义若何而古今诸儒支离胶固之説刊剟无余少以资学者经术经世之用庶几于属辞比事而不乱之旨或有当云
　　读左日抄
　　【阙】卷
　　未见
　　鹤龄序曰春秋三传并立公谷乃经师之学左氏独详于史事盖古者史世其官左氏必世爲鲁史如晋之董狐齐之南史楚之倚相能尊信圣经而爲之作传广求列国诸史乘管仲晏婴子产叔向诸名卿佐之行事无不详以及卜筮梦占小説杂家之言无不采大事策书小事简牍闳稽逖览综贯秩然故其文章最爲典则华赡而后之儒者或病其巫或病其浮夸或病其立论多违理伤教则何也夫子感获麟而作春秋去梦楹不三载其旨趣未及显以示人左氏之游圣门也晚又未必与游夏之徒上下其议论则其踳駮而不纯者固宜有之且左氏所称书不书先书故书之类皆本之旧典爲史家成法圣经则不可以史法拘或事同而义异或事异而义同夫子盖有特笔存焉自不修春秋既亡不知何者爲笔何者爲削各信胸臆穿凿繁兴至于绍兴之进讲而説之殽杂极矣虽然笔削所据惟事与文左氏即间有舛讹而胪陈二百四十二年史事则十得八九杜元凯推挍经传亦极精详学者诚淹通此书研究事情因以推求书法一切刻深碎琐之见勿横据于胸中而以义理折衷之安在笔削之精意不可寻绎而得乎今左氏之书家传户习特其笔法简古文之难涩者义之隐伏者往往费人推索元凯注既多未备而孔仲达疏复卷帙繁重学士家罕闚其书东山赵子常特申不书之旨辑爲补注多与经义相证发予珍秘有年复广演而博通之疏瀹幽滞辨正譌舛自孔疏而下弋获于刘原父吕东莱陈止斋王伯厚陆贞山邵国贤傅士凯者居多又取春秋人物引绳墨而论断之使学者知古今人材之盛莫过于春秋兵法之精亦莫过于春秋应变出竒益人神智读史者当有取焉至于左氏全文明晓易见者则槩不之及自愧谀陋此不过备遗忘资讨论而已若欲从事圣经成一家之学必如黄楚望所云先以经证经次引他经证又次以经证传又次以传证经展转相证更复出入羣书此非予力所能任也姑存其説以俟后世之述作君子
　　陆氏【圻】春秋论
　　九篇
　　存
　　缪泳曰陆圻字丽京又字景宣钱塘贡士甲申后隐于医寻入丹崖爲僧不知所终
　　魏氏【禧】左传经世
　　三十卷
