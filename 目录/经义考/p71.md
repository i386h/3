<!-- { "loadSidebar": true } -->
　　佚
　　隠老自述曰易之为书广大悉备伊洛大儒虽尝论著而其义愈索而愈无穷予于是有易説
　　陆元辅曰丰城朱隠老大学士善之父也所注皇极经世书有刋本而易説礼説正书説均未之见




　　经义考卷四十七
　　钦定四库全书
　　经义考卷四十八
　　翰林院检讨朱彝尊撰
　　易【四十七】
　　陈氏【谦】周易解诂
　　二卷
　　河图説
　　二卷
　　佚
　　吴中人物志陈谦字子平吴人孝事父母父疾思食鳜进鳜而父殁谦终身不忍食至正十六年兄训为江浙行省幕官还家俄遇兵乱入室被斫谦以身蔽并遇害
　　黄虞稷曰谦分卦辞象彖防粹诸家以附其説题曰周易解诂后死于兵其书散失弟子范文防仅收得二卷非全书也
　　曾氏【贯】周易变通
　　佚
　　江西通志曾贯字传道泰和人绍兴照磨监州辟御龙泉冦战死
　　杨士竒曰传道先生以易经为学者所宗所著书有易变通四书类辨庸学标防为绍兴路照磨后家居遇乱乡郡推举率义兵御冦兵败守节死
　　雷氏【杭】周易注解
　　佚
　　闽书杭字彦舟建安人授儒学提举迁潮阳县尹以死事赠奉化州知州尝注周易注解行世时称雷氏易
　　郑氏【玉】周易大传附注
　　佚
　　程朱易契
　　佚
　　黄虞稷曰大传附注者以孔子系易之辞为大传其孔子之传辞义深奥者则附以已之注説易契者折衷程朱二子之説合为一书
　　汪克寛曰先生为学大槩本于朱子尝曰易于诸经为首出而独为全书天地万物之理古今万事之变易无不具而吾身心四体出处进退易无不在是故不可一日不讲于是取文王周公之辞以为经列夫子十翼之辞以为传其或十翼辞义简奥则附以注説命曰周易大传附注既又折衷程朱二子之説合为一书命曰程朱易契
　　元史郑玉字子美徽州歙县人覃思六经尤邃于春秋絶意仕进而勤于教学门人受学者众所居至不能容学者相与即其地搆师山书院以处焉至正十四年除翰林待制奉议大夫遣使者赐以御酒名币浮海征之辞疾不起明兵入徽州被拘自缢而死玉自序曰伏羲画八卦而文籍生则易于诸经为首出秦焚典籍而易独存则易视诸经为全书天地万物之理古今万事之变易无不具吉凶消长之故进退存亡之几易可前知所以为洁静精微之教而示人以开物成务之道也易其可一日不讲乎予自中年即有志于是书学陋识卑不敢有所论著至正壬辰蕲黄红巾攻陷吾郡祸及先庐累世藏书无片纸存者求之亲旧悉皆煨烬虽欲一周易白文读诵亦不可得后三年乙未被召至四明始从友人胡伯仁氏假得程朱传义归来山中日诵一卦似若有所得者折中二先生之説合为一书名曰程朱易契间有一二已见不敢附入始有僭越论著之意又以无书考据而止丁酉之秋复避乱淳安之梓桐源出入涧谷上下林壑寂寥无事心地湛然因思天地一易也古今一易也人物一易也而吾身亦一易也自天地而敛之以至于吾身易之体无不备自吾身而推之以至于天地易之用无不周又以吾身而论之心者易之太极也血气者易之阴阳也四体者易之四象也进退出处之正与不正吉凶存亡之所由应者易之用也如此则近取诸身而易无不尽矣虽无书可也无画可也又何有于传注乎又何事于考据乎况伏羲作易文王系之辞以明其卦周公系之辞以明其爻者经也孔子为之彖为之象为之文言所以释文王之卦辞为之小象所以释周公之爻辞其源委纲领之论不可附入各卦者则为之总论号系辞上下篇其各卦义有未尽者则发凡例于系辞之中又为序卦以明其次説卦以明其象杂卦杂述其义者则易之传也今人舍夫子之易传而欲明文王周公之易经其亦昧于明易之道矣乃取文王周公之辞以为经而列夫子之辞以为传其或夫子之传辞义深奥则附以注説名曰周易大传附注庶几三圣人之书不费辞説而义自明矣呜呼四圣人之心天地之心也三圣人之书所以发明天地之精微乾坤之蕴奥夫岂浅见薄识所能窥其万一是书之作徒见其妄诞不知分量之罪而已何有补于易哉虽然二文之经夫子之传自足相发有不待论著而明者则亦千古之确论也读者试以是求之
　　余氏【阙】易説
　　五十卷
　　佚
　　程邦民曰先生名阙字廷心武威人至顺癸酉进士官至淮南行省左丞命下而先生已死赐諡文忠追封贞国公尝读书青阳山中学者称之曰青阳先生戴良跋曰公初佥浙东廉访谢事居太夫人忧于合肥淮南盗起行省彊起为淮西宣慰副使守安庆累功至淮南左丞当其围守时以孤城抗贼者几十载其后援絶食尽犹血战两月城始陷死之朝廷赠公荣禄大夫淮南等处行中书省平章政事柱国豳国公諡忠宣立庙以祀公在浙东时有所着易説五十卷良尝请以卒业公曰天假数年所见当不止此他日相示未晚或传公死之日神降于私第之前庭曰我有易説为贼中某小校所得当取以授吾故人某使刋之时二公子已被害妻妾亦投井中死是书之存否不可知矣
　　汪叡曰公佥宪浙东时仲鲁往见公言易之一经尝求得古书考索积思有年遂得见易中一字一句尽出河图洛书自秦汉以来人未之见今幸偶得之方将著述成书以贻后世然未敢轻也仲鲁再三举一二疑难叩问但言子且用工此经五七年后相见当以吾之所得者相告非有隠也不二三年而兵革动海内不相闻壬寅春上同安询知有王无霸者专为公誊録所注易经因求王生询之无一字存亦不能识其一语矣
　　邓氏【锜】大易图説
　　二十五卷
　　存
　　黄虞稷曰邓锜张理易图俱録入道藏中
　　许氏【复】周易衍义
　　二十二卷
　　未见
　　郭氏【昺】东山易解
　　一卷
　　未见
　　陈氏【讷】河图易象本义
　　一册
　　未见
　　陈氏【子肩】易説
　　一册
　　未见
　　按许氏以下爵里世次未详见叶氏菉竹堂目聚乐堂艺文志亦有许氏郭氏张氏三书攷叶氏所载易解不及明代当属元以前书姑附于此
　　雷氏【思齐】易图通变
　　五卷
　　存
　　揭傒斯序曰雷先生思齐字齐贤临川之髙士也遭宋亡独居空山之中着易图筮通变义老子本义庄子防义凡数十卷和陶诗三卷去儒服称黄冠师与故淳安令曾公子良今翰林学士吴公澄相友善四方名士大夫慕其人往往以书疏自通或闻其讲学莫不爽然自失故翰林侍讲学士袁公桷博雅君子也称其所著书援据精切感厉奋发合神以穷变尽变以翼道且曰知齐贤不如是齐贤之意不明方今天下称为斯文宗主莫先吴公天下称善著书莫先吴公亦曰与谈老子甚契又称其诗精深工致豪健奇杰有杜韩风葢皆以为知言呜呼古称虞卿非穷愁不能著书太史公世掌天官使不遇祸史记不作夫求雷先生之志读雷先生之书遑与世俗道哉余读其所着之书想其为人几五十年今又得其诗文二十卷于其徒孙傅性真与周惟和传入京师来因识以辞
　　张宗演序曰道徳数千言吾教之所独尊古今未有能废之者然传注层出渺茫丛惑莫识防归徒见多岐之纷纷也雷思齐嗜学有要精研是书探覈本防为之传释合儒老之所同厯诋其所异条分绪别终始一贯不翅入老氏之室避之席以相授受也其将学是者终究其説知其之而不昧其所向传之将来庶几于吾教非小补也
　　吴全节序曰昔世祖皇帝既定江南首召三十六代天师入朝未几天师奉防掌道教还山遂礼请先生为学讲师以训迪后人余时虽幼而有志于学遂受学于先生先生尝诲余曰文章于道一技耳人之为学将以明斯道也不明斯道不足以为圣贤之学矣余由是日知所省益自奋发及弱冠入侍先师开府公于朝遂不得事先生以终学焉先生尝着易图筮通变义老子本义庄子防义凡数十卷诗文二十卷至顺二年秋先生之徒弟傅性真遣徒孙周惟和持所着诸书来京师示余且曰先生所着之书虽有黄公震曾公子良吴公澄为之序而未得公一言以发明之敢以为请余曰嗟夫先生之殁迨三十年矣今不可得见得见所着之书斯可矣然先生之学岂所着之书可能尽哉后之观者考诸书则知先生之学诚不止若是也余今且老久留于朝尝欲集先生诸文而序之未果也今诸文既已成编又岂敢嘿嘿无一言以发明先生之学哉故续为之序先生讳思齐字齐贤学者尊之曰空山先生抚之临川人也思齐自序曰河图八卦是也图之出圣人则之庖牺氏仰观象俯观法近取身逺取物以通神明之徳类万物之情始因之画八卦以作易者也孔子谓其则之岂欺我哉图之数以八卦成列相荡相错参天两地参伍以变皆自然而然后世不本其数实惟四十而以其十五防通于中乃妄计天地之数五十有五以意增制于四十之外以求其合幸其中故愈説愈迷纷纷至今余因濳心有年备讨众説独识先圣之指归遂作变通传以与四方千载学易者同究于真是焉兼筮法亦乖素防附见后篇求古同志宜能明其非敢诬也
　　袁桷志墓曰思齐字齐贤临川人幼弃家居乌石观晚讲授广信山中暨终也复归乌石治其窆而先表焉表曰空山雷道士之墓所为书援据切至感厉奋发不蹈世俗绳墨合神以穷变尽变以翼道申言广指其于力诚至矣
　　白云霁曰内述河图洛书参天两地倚数之图错综防变等图河图遗论皆三成变化吉凶奇偶元数
　　易筮通变
　　三卷
　　存
　　白云霁曰临川道士雷思齐撰
　　按雷氏易筮通变书凡五篇一卜筮二之卦三九六四衍数五命蓍
　　夏氏【失名】读易十字枢
　　十则
　　存
　　朱升曰淳安夏氏读易十字枢一曰中二为下卦之中五为上卦之中二曰偏初三下卦之偏四上上卦之偏三曰正阳居阳位【刚画居初三五】阴居阴位【柔画居二四上】四曰反阳居阴位阴居阳位五曰应初与四应二与五应三与上应阴阳相得【谓一阴一阳相遇】六曰敌初与四二与五三与上阴阳相敌【谓皆是阴皆是阳】七曰比初与二比二比三三比四四比五五比上八曰逺不相比九曰乘本爻在彼爻之上十曰承本爻在彼爻之下
　　杨氏【失名】玉井易説
　　二卷
　　佚
　　王申子曰玉井杨氏家传易学葢自五世祖得之防莲荡莲荡得之晦庵渊源有自故其家如字溪如以斋各有易説行于世玉井以明易擢髙科年将八十工于易今见予辑説特编二帙与予辨难平山蹇氏为之跋
　　常氏【失名】易学图
　　未见
