<!-- { "loadSidebar": true } -->
　　方孝孺曰五经者天地之心三才之纪道徳之本也善学者学诸易以通隂阳之故性命之理学诸诗以求事物之情伦理之懿学诸礼以识中和之极节文之变学诸书以逹治乱之由政事之序学诸春秋以参天人之际君臣内外之分而学之大统得矣然不可骤而进也葢有渐焉先之大学以正其本次之孟子之书以振其气则之论语以观其中约之中庸以逢其原然后六经有所措矣　又曰三五之道具六经乎六经委弃曷作程乎易辨治乱政之祯乎书着训谟道之英乎礼以范俗乐和以成乎诗以荡邪善之萌乎春秋赏罸人伦之城乎措之孔易施之孔明乎　又曰圣人尝言诵诗三百不逹于政虽多亦奚以为是学诗可以为政也岂惟诗为然传称书以道政事汉儒春秋断大政则书与春秋亦政事所自出也易以冒天下之道举而措之民谓之事业则可为政者莫大乎易记礼者谓班朝治军涖官行法教训正俗分争辨讼非礼皆不可则礼又政之本也　又曰圣人之言不可及上足以发天地之心次足以道性命之原陈治乱之理而可法于天下后世垂之愈乆而无是故谓之经　又曰尧舜禹汤文武周公孔子八圣人之言行文章具在六经故后之学圣人者舍六经无以为也　又曰经者治天下之具也岂直文辞云尔哉　又曰齐桓公欲取鲁仲孙湫曰鲁犹秉周礼未可伐也则古者以治经与否观国之兴废也周原伯鲁不悦学闵子马曰学犹殖也不学将落原氏其亡乎则以学经与否观家之存亡也经之于人其重也如此　又曰明乎春秋者得其断明乎易衍者得其中明乎诗书者得其正明乎礼乐者得其文　又曰法时乎易取政乎书主敬乎礼体和于乐雅言以诗制事以春秋
　　练子寜曰经所以载道士之欲明圣贤之道者必急于治经经既治则天下之理有不足明而天下之事有不足识者矣
　　王逹曰古者作为六经以教后世易以通幽明开物成务书以纪政事着道统之传诗以道性情俾人知感创春秋示法戒严内外之辨礼以正行乐以和心緫而计之不过数十卷简易精切莫逾于兹君子诚欲求道舍此而他求可乎
　　胡俨曰经者常行之典所以载道也尧舜禹汤文武周公孔子之法言大训存焉曰易诗书礼乐此五经之见于白虎通者曰易书礼诗春秋此五经之见于法言者曰诗书礼乐春秋此五经之见于艺文志者其见于经解者曰诗书乐易礼春秋为六经曰七经者于易书诗春秋而益以三礼曰九经者于七经而益以孝经论语至于十经则又于五经而加以五纬也夫经之名与数虽不一所以载道则一耳君子穷理以逹道力学以致用必以读书为本读书者必以经为之本
　　林文曰自夫子之删述顔曽思孟之授受六经之道焕然大明如日中天有志于学者诵其经而究其心则圣人之道不可胜用矣
　　叶仪曰圣贤言行尽于六经四书其防辞奥义则近世先儒之説备矣由其言以求其心涵泳从容乆自得之不可先立己意而妄有是非也
　　薛瑄曰六经四书皆圣贤之言也由其言以得其心则在人焉尔　又曰圣贤之书其中必有体要如明徳为大学之体要诚为中庸之体要仁为论语之体要性善为孟子之体要以至五经各有体要体要者何一理而足以该万殊也荀扬诸子之书辞亦竒矣论亦博矣其中果有体要如圣贤之书乎　又曰舍五经四书与周程张朱之书不读而读他书是犹恶覩泰山而喜丘垤也
　　彭朂曰尧舜禹汤文武周公之道非孔子删述六经垂宪万世则其道无传所谓集羣圣之大成也濓洛关闽之学非朱子裒集诸子之言而注释六经则其学不明所谓集羣贤之大成也
　　曹端曰六经四子书天下万世言行之绳墨也不可不使之先入于心
　　刘定之曰羣经皆仲尼删述垂训然诗书礼尤切实故雅言之观夫孝经每章之末以诗语结焉论语全篇之终以书事证焉上而至于一拱手之尚左尚右下而至于一动足之蹜如躩如既切切执其礼又孜孜言其故信乎雅言之在诗书礼也后之学者苟非心维其义口诵其文用功无间其何以得温柔敦厚之仁于国风雅颂之辞广疏通知逺之智于虞夏殷周之载成恭俭庄敬之礼于制度品节之间内以淑身外以用世哉
　　杨守陈曰古者卜筮也而有易歌咏也而有诗纪载也而有书有春秋行有礼奏有乐皆烝民日用之常皇帝王治世之典而天下之道自一而万无弗载于是矣
　　张寜曰六经四书其言皆妙而渊懿周宻而精纯浑浑焉噩噩焉而相为备具未始致意于文字也何乔新曰经以载道道本于心夫子祖述宪章垂六经以诏万世易作而吉凶祸福之验该矣书作而治乱存亡之戒明矣诗作而吟咏性情之美极矣动荡天地之中和而为礼乐斧衮二百四十年之善恶而为春秋由是二帝三王之道益明于天下然六经心学也是故説天莫辨于易由吾心即太极也説事莫辨乎书由吾心政之府也説志莫辨乎诗由吾心统性情也説理莫辨乎春秋由吾心分善恶也説体莫辨乎礼由吾心有天序也导民莫过乎乐由吾心备人和也圣人因其心之所有而以六经教之秦汉以来心学不传京房溺于名数世岂复有易孔郑专于训诂世岂复有书诗董仲舒流于灾异世岂复有春秋乐固亡矣至于大小戴氏之所记亦多未纯世岂复有全礼哉经既不明心则不正国家安得而善治乡闾安得有善俗乎　又曰汉宣帝诏诸儒讲经于石渠章帝防诸儒讲五经于白虎观如萧望之之经术刘向之精忠则讲论于石渠者也如丁鸿之至行贾逵之博学则讲论于白虎观者也宋之经筵尤重择人文彦博以三朝元老而与经筵程伊川以一代大儒而为讲官他如贾昌朝范祖禹无非端人正士其所以发圣人之经穷典籍之奥者班班可考以水喻政得之小旻烹鲜喻治得之匪风此学诗也薄刑缓征荒政讲之修徳承天视防论之此学礼也上承下施葢取诸鼎乱极生治葢取诸萃易学明也説命三篇特诵三句五子之歌再诵六句书学深也论鲁封疆讲郑铸刑此明春秋而知之大学修身中庸入徳此讲礼记而知之得人如此其有禆于君徳岂浅也哉
　　程敏政曰道原于天性于人具于圣人之六经经也者圣人修道之教而人所以为穷理尽性明善诚身之学者也自性学既防六经常为空言于天下凡师之所以授徒上之所以取士者亦徒曰明经而经反晦者千余年至宋两程夫子始得圣学于遗经紫阳夫子实嗣其传其説经以诏来学于易于诗皆手笔也于书于礼于乐则指授其及门之士而学庸论孟四书所以为治经之阶梯者又皆焕乎炳如无复遗憾夫然后天下后世之人知明经将以复性而足致夫体用一原隠防无间之极功嗟夫六经明晦世道之汚隆系焉必穷理明善以求经之明尽性诚身以求经之所以明则有功于世教岂不盛哉　又曰宋末元盛之时学者于六经四书纂订编缀曰集义曰附録曰纂防曰集成曰讲义曰通考曰发明曰纪闻曰管窥曰辑释曰章图曰音考曰口义曰通防棼起猬兴不可数计六经注脚抑又倍之
　　章懋曰圣贤之道载诸经具之吾心而着于日用事物人伦之间若大学之敬中庸之诚论语之操存涵养孟子之体验扩充一一反之身心实践而力行之求之吾心而无慊斯考之圣贤而不谬验之内外而无怨矣
　　黄諌曰书之可信者经焉耳矣经之外未足尽信也桑悦曰易始于皇书始于帝诗始于王春秋始于伯礼之与乐所以经纬皇帝王伯者也由伯而下弃礼絶乐有不可胜言者矣圣人因作春秋以闲世变明王道抑霸功以逹易书诗礼乐之事业是故存乎易以全春秋之变存乎书以全春秋之恒存乎诗以全春秋之蕴存乎礼以全春秋之序存乎乐以全春秋之和而易书诗礼乐又所以存乎春秋者也六经各一其体用论其大分五经者春秋之体春秋者五经之用　又曰孔孟既没六经七篇之传所以续其亡以施教也苟读孔孟之书而不潜心其为人不为徒读也邪
　　王鏊曰世谓六经无文法不知万古义理万古文字皆从经出也即如七月一篇叙农桑稼圃内则叙家人寝兴烹饪之细禹贡叙山川脉络原委如在目前论语记夫子在乡在朝使傧等容宛然画出一个圣人孰谓六经无文法　又曰汉初六经皆出秦火煨烬之末孔壁剥蚀之余然去古未逺尚遗孔门之旧诸儒掇拾补葺专门名家各守其师之説其后郑之徒笺注训释不遗余力虽未尽得圣经防防而其功不可诬也宋儒性理之学行汉儒之説尽废然其间有不可得而废者好古者不可不考也
　　张吉曰学者不读五经遇事便觉窒碍今士子业一经岂圣人之言亦有当去取者耶
　　石珤曰圣人之道载在六经王者用之以定四海其臣用之以弼其治其民用之以亲亲长长幼幼养生送死而无憾何莫非六经之功哉
　　王啓曰自夫子删述六经而伏羲尧舜禹汤文武周公之道寓于易书诗春秋礼乐如天之不可阶而升夫子恐人好髙而反失之也故其为教博文约礼之外性与天道罕言而论语一书不出问答思辨之间当时曽子传其学耑用心于内其作大学则曰格物致知犹吾夫子也曽子传之子思其作中庸则曰择善思诚犹吾曽子也子思传之孟子其作七篇则曰知言明善犹吾子思也惜乎其书存其人亡异端之説始炽猥以百家之言厠于其间学者莫知所宗幸而四子之泽未泯汉董子思所以禁之首请罢黜百家以尊孔子其后始置五经博士四子得列讲师而百家不致与六经抗衡矣
　　杨亷曰先六经而后诸子百氏此读书之要也　又曰大学以格物为先格物以读书为先所读之书五经四书其本领也
　　杨廷和曰六经自古圣贤正学之心法在焉诸贤之所谓学者不出乎是
　　顾璘曰六经者礼义之统纪文章之准绳也学者不根六经无以成学　又曰孔孟所引诗书多断章取义不拘拘于章句葢义理乃其精防文辞特糟粕耳至宋儒泥章句立主意虽于文字之际有所发明卒使六经之防拘牵执滞而无曲畅旁通之趣实训诂之学为之害也　又曰六经之文非仕与学者限于禁而不得为也奈何排其戸不歴其奥乎　又曰六经道之纲也苟举其纲万目咸正
　　何瑭曰圣贤之道昭在六籍如日星后学愧不能知而行之自宋以来儒者之论太多此吾之所深惧也王廷相曰六经者道之所寓故仲尼取以训世八索九丘连山归藏非不古也道不足以训仲尼则弃之故后世无闻
　　崔铣曰先王之道存乎经学者倦于行于是乎深性命之谈亡其本矣夫慕父母者孝子之行也履六经者醇士之学也是故经明而习同习同而徳立徳立而化行化行而后天下国家可从而理矣　又曰图象繁而易荒矣小序废而诗芜且浅矣左氏轻而春秋虚矣喜新变古君子无乐乎斯焉尔
　　方鹏曰五经四书一也汉人读之为训诂之学唐人读之为辞章之学今人读之为科举之学葢读之者同而用之者异也
　　邵鋭曰经也者天地之心圣贤之精蕴皆于是乎在故经明则道明道明则天极以立地维以张人纪以定而天下之能事于是乎毕矣
　　王道曰学者读圣人之经于千载之下求圣人之意于千载之前必须虚懐观理以求至当归一之趋不可横立偏见而反牵引圣言以狥己意也
　　薛蕙曰易之言有不同乎书者矣书之言有不同乎诗者矣各经之言或先或后或彼或此何必一一强同乎直要其归观其所以同可耳
　　桂蕚曰读大学必如亲见孔子曽子读中庸必如亲见子思读论语必如亲问孔子于洙泗之上读孟子必如亲事孟子于齐梁之间
