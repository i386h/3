<!-- { "loadSidebar": true } -->
　　汸自序曰六经同出于圣人易诗书礼乐之旨近代説者皆得其宗春秋独未定于一何也学者知不足以知圣人而又不由春秋之教也昔者圣人既作六经以成教于天下而春秋教有其法独与五经不同所谓属辞比事是也盖诗书礼乐者帝王盛德成功已然之迹易观阴阳消息以见吉凶圣人皆述而传之而已春秋断截鲁史有笔有削以寓其拨乱之权与述而不作者事异自髙弟如游夏尚不能赞一辞苟非圣人爲法以教人使考其异同之故以求之则笔削之意何由可见乎此属辞比事所以爲春秋之教不得与五经同也然而圣人之志则有未易知者或属焉而不精比焉而不详则义类弗伦而春秋之旨乱故曰属辞比事而不乱深于春秋者也有志是经者其可舎此而他求乎左氏去七十子之徒未远而不得闻此故虽博览遗文畧见本末而于笔削之旨无所发明此所谓知不足以知圣人而又不由春秋之教者也公羊谷梁以不书发义啖赵二氏纂例以释经犹有属辞遗意而陈君举得之爲多庶几知有春秋之教者然皆泥于襃贬不能推见始终则圣人之志岂易知乎若夫程张邵朱四君子者可谓知足以知圣人矣而于属辞比事有未暇数数焉者此五经微旨所以闇而复明春秋独郁而不发也自是以来説者虽众而君子谓之虚辞夫文义虽隽而不合于经则谓之虚辞可也而亦何疑于众説之纷纷乎善乎庄周氏之言曰春秋经世先王之志圣人议而弗辨此制作之本意也微言既絶教义弗彰于是自议而爲讥刺自讥刺而爲襃贬自襃贬而爲赏罚厌其深刻者又爲实录之説以矫之而先王经世之志荒矣此君子所谓虚辞者也故曰春秋之义不明学者知不足以知圣人而又不由春秋之教也岂不然哉间尝窃用其法以求之而得笔削之大凡有八盖制作之原也春秋鲁史也虽有笔有削而一国之纪纲本末未尝不具盖有有笔而无削者以爲犹鲁春秋也故其一曰存策书之大体圣人拨乱以经世而国书有定体非假笔削无以寄文故其二曰假笔削以行权然事有非常情有特异虽笔削有不足以尽其义者于是有变文有特笔而变文之别爲类者曰辨名实曰谨华裔故其三曰变文以示义其四曰辨名实之际其五曰谨内外之辨其六曰特笔以正名上下内外之殊分轻重浅深之弗齐虽六者不能自见则以日月之法区而别之然后六义皆成无微不显故其七曰因日月以明类自非有所是正皆从史文然特笔亦不过数简故其八曰辞从主人是皆所谓议而弗辨者也虽然使非是经有孔门遗教则亦何以得圣人之意于千载之上哉乃离经辨类析类爲凡发其隐蔽辨而释之爲八篇曰春秋属辞将使学者由春秋之教以求制作之原制作之原既得而后圣人经世之义可言矣安得属辞比事而不乱者相与订其説哉
　　宋濂序曰春秋古史记也夏商周皆有焉至吾孔子则因鲁国之史修之遂爲万代不刊之经其名虽同其实则异也盖在鲁史则有史官一定之法在圣经则有孔子笔削之旨自鲁史云亡学者不复得见以验圣经之所书往往混爲一途莫能致辨所幸左氏传尚存鲁史遗法公羊谷梁二家多举书不书以见义圣经笔削麤若可寻然其所蔽者左氏则以史法爲经文之书法公谷虽详于经义而不知有史例之当言是以两失焉尔左氏之学既盛行杜预氏爲之注其于史例推之颇详杜氏之后惟陈傅良氏因公谷所举之书法以考正左传笔削大义最爲有征斯固读春秋者之所当宗而可憾者二氏各滞夫一偏未免如前之蔽有能防而同之区以别之则春秋之义昭若日星矣奈何习者多忽焉而弗之察其有致力于此而发千古不传之秘者则赵君子常其人乎子常蚤受春秋于九江黄先生楚望先生之志以六经明晦爲已任其学以积思自悟必得圣人之心爲本尝语子常曰有鲁史之春秋则自伯禽至于顷公是已有孔子之春秋则起隐公元年至于哀公十四年是已必先考史法然后圣人之笔削可得而求矣子常受其説以归昼夜以思忽有所得稽之左传杜注备见鲁史旧法粲然可举亟往质诸先生而先生殁已久矣子常益竭精毕虑几废寝食如是者二十年一旦豁然有所悟入且谓春秋之法在乎属辞比事而已于是离析部居分别义例立爲八体以布列之集杜陈二氏之所长而弃其所短有未及者辨而补之何者爲史策旧文何者是圣人之笔削悉有所附丽凡暗昧难通厯数百年而弗决者亦皆迎刃而解矣遂勒成一十五卷而名之曰春秋属辞云呜呼世之説春秋者至是亦可以定矣濂颇观简策所载説春秋者多至数十百家求其大槩凡五变焉其始变也三家竞爲专门各守师説故有墨守膏肓废疾之论至其后也或觉其胶固已深而不能行远乃仿周官调人之义而和解之是再变也又其后也有恶其是非淆乱而不本诸经择其可者存之其不可者舎之是三变也又其后也解者众多实有溢于三家之外有志之士会萃成编而集传集义之书愈盛焉是四变也又其后也患恒説不足耸人视听争以立异相雄破碎书法牵合条类哗然自以爲髙甚者分配易象逐事而实之是五变也五变之纷扰不定者盖无他焉由不知经文史法之殊此其説愈滋而其旨愈晦也欤子常生于五变之后独能别白二者直探圣人之心于千载之上自非出类之才絶伦之识不足以与于斯呜呼世之説春秋者至是亦可以定矣如濂不敏窃尝从事是经辛勤钻摩不爲不久卒众説不得其门而入近获缔交于子常子常不我鄙夷俾题其书之首简濂何足以知春秋间与一二友生啓而诵之见其义精例宻咸有据依多发前贤之所未发子常可谓深有功于圣经者矣濂何足以知春秋辄忘僭逾而序其作者之意如此子常姓赵氏名汸歙休宁人隐居东山虽疾病不忘著书四方学子尊之爲东山先生
　　卓尔康曰子常集传属辞文赡事核体大思精真可谓集春秋之大成成一经之钜制矣中间亦有穿凿稍过琐屑难名而日月诸义尤无是理然白璧微瑕不足玷也
　　春秋左氏传补注
　　十卷
　　存
　　汸自序曰黄先生论春秋学以左丘明杜元凯爲主所谓鲁史遗法既于左氏传注中得之而笔削微旨殊未能潜窥其罅隙后思礼记经解始悟春秋之学只是属辞比事法公谷所发书不书之义陈止斋因之以考左传正是暗合此法故其笔削义例独有根据所可惜者偏于公谷与杜元凯正是合得一边乃以陈合杜举经正史以章指附入左传集解中属辞比事以考之今属辞书中八体由此得其六七后考日月之法传中事实钜细往往脗合爲益甚多其他傅会处与凡例之谬爲先儒所攻者并论之然前辈知左氏义例之背谬而不知其事实之可据知后传论世变之可取而不知其以书法解经在三传后独能发笔削之权此补注所以不能已也
　　春秋师説
　　三卷
　　存
　　汸序曰黄先生所着经説曰六经辨释补注曰翼经罪言曰经学复古枢要等凡十余书所举六经疑义共千有余条其篇目虽殊而反覆辨难使人致思以求失传之旨则一而已盖先生中岁尝爲易春秋二经作传既又以去古益远典籍残阙传注家率多傅会故必积诚研精有所契悟而后可以窥见圣人本真若所得未完而亟爲成书恐蹈前人故辙遂阁笔不续务爲覃思久之乃稍出诸经説以示学者欲其各以所示疑义反求诸经因已成之功而益致其力涂辙既正户庭不差而学者日众则何患乎经旨之不大明也呜呼先生于经学所以待天下后世之士者如此吾党小子其可勿勉乎汸自弱冠即往拜先生于九江时先生年已七十有九口授学易春秋致思之要具有端绪而颛愚不敏往来馆下数岁无千虑之一得焉既而于春秋大旨一旦若发蒙蔽急往请益比至则先生捐馆矣乃即前诸书中取凡爲春秋説者参以平日耳闻去其重复类次爲十有一篇分三卷题曰春秋师説汸诚愚不敏其敢自画于斯慨思微言盖将没身而已岁至正戊子八月　又自述曰黄先生于春秋只令熟读三传于三传内自有向上工夫谓二百四十二年之外自伯禽至鲁国亡之春秋史官相承之法也二百四十二年之中隐公元年至获麟之春秋圣人之法也先生既捐馆春秋微言颇有可思乃摭取诸书中説春秋处参以所闻辑爲春秋师説三卷
　　李腾鹏曰子常受业于黄楚望作春秋集传以明圣人经世之志左氏补注春秋师説以爲学者用力之阶
