<!-- { "loadSidebar": true } -->
　　曾鲁序曰六籍之阙也久矣而礼为甚汉兴区区掇拾于秦火之余而淹中古经旋复散失所存者十有七篇而已周官虽后出而司空之篇竟莫得补二戴所传又徃徃杂以秦汉之记然则学者之欲观夫成周三千三百之目之全固亦难矣宜乎其学之寥寥而莫讲也虽以韩子之贤尚苦难读而谓于今诚无所用矧他人哉至宋庆厯元祐诸儒先后慨然有志于复古及朱子乃始断然谓周礼为礼之纲仪礼其本经而礼记其义疏于是创为条目科分胪列出入经传补其遗阙以为王朝邦国家乡学礼而丧祭二礼则以属门人黄氏其有功于学者甚大然其书浩博穷乡晚进有未易以遽究者祁门汪先生德辅父间尝因其成法别为义例以吉凶军宾嘉五礼之目会梓成书名曰经礼补逸辞约而事备读者便焉学礼之士诚能因汪氏之所缉以达于朱子之书则三千三百之目虽不可复覩其全然郁郁乎文之盛岂不若身歴而目击之矣乎昔者窃闻之礼乐之在天下有君无臣则不能以明制作之本臣能而君不之好则议论无益于当时必有大有为之君而复有善制作之臣因治定功成之余以明中和之化而后礼乐之兴可必然则其时也惜乎先生老且病矣明良在上宁不有徴于斯文矣乎先生生朱子之乡尝游番易呉公可翁之门笃志古学老而弥厉著书满家真古所谓乡先生者也间出是书以相视且谓先人与呉公为同志友故俾序焉鲁于先生无能为役然承命不敢辞之也
　　程敏政书后曰乡先正环谷汪先生著书凡十余种惟春秋胡传纂疏刋行余多不传盖闻先生既没悉被一人窃去攘为已书矣经礼补逸一编尤号精确不可得见可见者侍郎曾公之序耳予族孙恕保每语及之恒切愤恚思尽复其书之亡者未能也其子儒学生啓从予游知予之惓惓于是乃百计购得之其原本虽被改窜然有附丽而无刓补真赝之迹皦然甚明使其人重録一过则先生之故书不可厘正矣此天不坠斯文而后学之幸也先生孙文彚从孙仁知等与恕保力图刋布祁门令武昌韩君伯清实助之予因为手校且摹先生之像于编首别为附録一卷使学者得以致高山景行之思焉
　　黄氏【润玊】仪礼戴记附注
　　五卷
　　未见
　　杨守陈曰先生以朱子尝欲编礼记附仪礼乃取仪礼析为四卷而以礼记比类附之不类者附之卷首末亦各有意义又以五礼独阙军礼因取周官大田礼补之而以礼记诸篇载田事者附焉别为一卷通五卷皆为之注释总曰仪礼戴记附注
　　何氏【乔新】仪礼叙録
　　十七卷
　　未见
　　乔新序曰仪礼十七篇有礼有记礼则其正经先儒以为周公所作记则述其仪节之详盖周末诸儒所记以补正经之未备者也每篇正经居首而记附焉自高堂生所传及唐石经皆如此紫阳朱子作仪礼经传通解始以记文附于正经各章之末临川呉文正公疑其经传混淆为朱子未定之藳乃重加考订一仍高堂之旧而为之诠次焉先王之制度粗可见矣元季兵火其书散亡深可痛惜乔新弱冠尝读仪礼注疏而爱之方研究其奥防寻以科举之学中辍登第以来读文正公三礼叙録又知公尝考定是经锐意求之庶得以尽心焉徧访藏书之家无有也三礼考注近刻于吾旴庐陵杨文贞公以为此文正公所考定而晏璧彦文掩为已作者也窃尝考之文正公考定仪礼正经与记一仍其旧今考注仍于朱子经传通解杂然无伦其所注释徒取郑贾公彦之说而缀辑焉亦与易书戴记纂言之文不类决非出于公手岂晏氏不见公本而以已意为之耶乔新不揣固陋輙因唐人石经兼考叙録详加校定经自为经记自为记不相杂糅其章次则依朱子所定亦不敢妄为纷更冠昏二篇宾主问对冠字醴醮之辞石本在经文之后今因朱子移置各章之末盖欲便于读者也于是仪礼十七篇复为完书嗟夫秦火之后先王典礼十亡八九其存于世者惟此十七篇而已炎汉以来虽未能举行然犹列之学官师弟子讲习焉自王安石废经用传士大夫知此经者鲜矣乔新少尝读之而不能无韩昌黎之患每欲采摭诸儒之说为之注以成紫阳临川二大儒之志今学殖荒落不能为己姑校正遗经藏之家塾传之同志庶几有好古之士为吾所欲为者岂非旷世之一快哉
　　程氏【敏政】仪礼注
　　未见
　　丁氏【玑】仪礼注
　　佚
　　湛氏【若水】仪礼补逸经传测
　　一卷
　　未见
　　若水自序曰仪逸经篇名者何曰经之逸也多矣有士冠而天子诸侯阙有士昏士丧而天子诸侯大夫阙有士大夫祭而天子诸侯阙之四礼者其见于公符杂见于昏义诸记则有之矣王居明堂也中霤也投壶也奔丧也诸经亡者则有之矣存者其传足徴也予沿是补逸经名凡十有五庶几存羊之意而诸记或存其传者耳
　　胡氏【纉宗】仪礼郑注附逸礼
　　二十五卷
　　未见
　　李氏【舜臣】礼经读
　　佚
　　舜臣自序曰余读冠礼筮于庿门释者曰庿古文庙字也盖十七篇本古文尔而承以秦至于今则多俗笔甲乙或易如昏礼下达纳采用鴈纳本补紩而鴈鵞也酢酸浆也读酬酢之酢岂不远哉不揣弇陋正以大篆用其边旁以为楷书兼以周礼戴记正焉
　　何氏【澄】刋正仪礼纂疏
　　未见
　　黄虞稷曰澄字应清歙人有孝行
　　阮氏【琳】仪礼经解
　　未见
　　王氏【樵】校録古礼
　　未见
　　李氏【黼】仪礼集解
　　十卷
　　存
　　黄虞稷曰黼嘉靖间无锡人
　　王氏【志长】仪礼注疏羽翼
　　十七卷
　　存
　　郝氏【敬】仪礼节解
　　十七卷
　　存
　　敬自述曰仪礼较周礼切近周礼悬空铺张仪礼周旋裼袭合下有实地虽止于十七篇推而演之三千三百皆可义起内乡射即乡饮酒礼大射即燕礼既夕即士丧礼有司彻即少牢馈食礼其实止十有二篇然不啻详已昔之作者举所尝闻润色补缀使后世知礼之仪文如是古人陈迹如是非责后世一一拘守亦非士大夫礼存天子诸侯礼亡之谓也大抵冠昏丧祭朝聘燕飨礼之大端止此饮食男女养生送死人生日用止此升降进退周旋规矩行礼节文止此天子诸侯同此人伦同此仪则隆杀多寡因时制宜此皆行礼节目朱仲晦欲以仪礼为经夫仪之不可为经犹经之不可为仪也经者万世常行仪者随时损益父子君臣夫妇长幼朋友经也礼仪三百威仪三千仪也皆以节文斯五者五者三代相因而仪者所损益世儒耳食朱说欲以仪礼为经割诸礼附之嗟夫诸礼家言虽圣人复生不能尽合矣虞夏殷周因革损益尚不相袭乃世儒欲弥缝新故不同之迹以通之百世就使补辑完备能必一一可用之今日乎学礼者所以贵达也
　　刘氏【宗周】仪礼经传考次
　　未见
　　陈氏【林】仪礼会通图
　　二卷
　　未见
　　胡氏【宾】礼经图
　　一卷
　　未见
　　谭氏【贞良】仪礼名物考
　　八卷
　　佚
　　贞良自序曰仪礼之难读也由于名物度数之未晰故觉其辞义之艰深也使名物度数之既辨则其艰深者且文从字顺矣崇祯丙子秋试摈落意不自聊爰合郑氏之注贾氏之疏陆氏之释文聂氏杨氏之图以及诸家之说考其名物度数而诠释之呜呼尚书百篇伏生止记忆二十八篇学者每致憾于古书之散佚然使其尽存嗸牙诘曲当无异是书之难读纵颁诸学官以取士士必畏难而习焉者寡矣高堂生之礼仅存一十七篇而士子罕肯诵习司学校者宁以小戴之记传为经可为长太息也吾故释其名物度数俾吾后之人不以难读废之斯幸甚矣按仪礼虽存治举子业者不讲久矣谭公欲便学者诵习诠其名物度数立意甚厚惜也避地漳州之琯溪失于冦亦古经之不幸也
　　赵氏【魏史】仪礼本义
　　十七卷
　　存
　　魏史自序曰仪礼者周公监二代而制之以经世者也中庸云优优大哉礼仪三百威仪三千大经小曲皆谓之仪是三百仪礼之纲领三千仪礼之条件礼经之大全登孔门者犹及见之而孟氏以后残缺多矣汉兴河间献王得孔壁礼经五十六篇自十七篇与高堂生所传同外余三十九篇在秘府谓之逸礼继以新莽之乱亡焉故迄今所存止此而已其篇次二戴与刘氏别録叅差不同而郑本一依刘氏其注疏朱子盖尝以浮芜病焉欲力为厘正而不果近代呉氏亦尝嗣为考定焉而未尽值世圣明文运綦盛史且贱老不自揆其迂腐尽心诠次其间为之本义如其篇庶几私淑前脩竟其未竟之志云
　　钱氏【】仪礼说
　　一卷
　　存
　　张氏【睿卿】仪礼考
　　一卷
　　存
　　万氏【斯大】仪礼商
　　二卷
　　存
　　亡名氏仪礼解诂
　　四卷
　　未见
　　按山隂祁氏书目有之
　　仪礼节要
　　三卷
　　佚
　　张萱曰抄本莫详撰集姓氏


　　经义考卷一百二十四
　　钦定四库全书
　　经义考卷一百三十五
　　翰林院检讨朱彞尊撰
　　仪礼【六】
　　冯氏【翼翁】士礼考正
　　佚
　　吉安府志冯翼翁字子羽永新人登第授汉阳县丞歴官抚州守刘岳申志其墓以其父鲁山先生暨弟奬翁谓为三冯
　　何氏【休】冠仪约制
　　一篇
　　存
　　王氏【堪】冠礼仪
　　一篇
　　存
　　杜佑曰晋惠帝时人
　　杨氏【简】冠记　昏记
　　各一篇
　　佚
　　钱氏【时】冠昏礼
　　佚
　　陈氏【普】士冠礼说
　　一篇
　　存【载石堂集】
　　陈氏【选】冠仪
　　一卷
　　未见
　　范路曰陈选字士贤临海人天顺庚辰进士广东左布政使
　　郑氏【若曾】士冠礼解
　　一卷
　　未见
　　罗氏【愿】昏问
　　一篇
　　存
　　隂氏【秉衡】昏礼节要
　　未见
　　李铠曰秉衡字振平内江人隐居著述乡人呼之曰隂孟子
　　王氏【承裕】昏礼用中
　　未见
　　李因笃曰王承裕字天宇三原人端毅公恕少子中治癸丑进士官至南京戸部尚书卒諡康僖
　　王氏【廷相】昏礼图
　　一卷
　　存
　　毛氏【竒龄】昏礼辨正
　　一卷
　　存
