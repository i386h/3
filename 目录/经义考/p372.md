<!-- { "loadSidebar": true } -->
　　栻自序曰太史迁作十二国世表始纪甲子起于成周共和庚申之岁庚申而上则莫纪焉歴代浸远其事杂见于诸书靡适折衷则亦传疑而已本朝嘉祐中康节邵先生雍出于河南穷徃知来精极于数作皇极经世书上稽唐尧受命甲辰之元为编年谱如去外丙仲壬之纪康节以数知之乃合于尚书成汤既殁太甲元年之説成汤之后盖实传孙孟子所説特以太丁未立而卒方是时外丙生二年仲壬生四年耳又正武王代商之年盖武王嗣位十一年矣故书序称十有一年而复称十有三年者字之误也是类皆自史迁以来传习之谬一旦使学者晓然得其眞万世不可改者也某不自揆辄因先生之歴考自尧甲辰至皇上乾道改元之岁凡三千五百二十有二年列为六图命之曰经世纪年以便观览闲有鄙见则因而明之其大节目有六如孟子谓尧舜三年之丧毕舜禹避尧舜之子而天下归之然后践天子位此乃见帝王奉天命之大旨其可闇而弗彰故于甲申书服尧之丧乙酉书践位之实丙戌书元载格于文祖自乙酉至丁巳是践位三十有三载也则书荐禹于天与尚书命禹之辞合自丁巳至癸酉是荐禹十有七年也与孟子之説合于禹受命之际书法亦然然而书称舜在位五十载陟方乃死则是史官自尧崩之明年通数之耳夏后相二十有八载寒浞弑相明年少康始生于有仍氏凡四十年而后祀夏配天不失旧物寒浞岂可使闲有夏之綂故缺此四十载不书独书少康出处而纪元载于复国之岁以见少康四十年经营宗祀絶而复续足以为万代中兴之冠冕于新莽之簒缺其年亦足以表光武之中兴也汉吕太后称制既不得系年而所立他人子名为少帝者又安得承綂故复缺此数年独书曰吕太后临朝称制亦范太史祖禹系嗣圣纪年之意也汉献之末曹丕虽称帝而昭烈以正义立于蜀不改汉号则汉綂乌得为絶故献帝之后即系昭烈年号书曰蜀汉迨后主亡国而始系魏凡此皆节目之大者妄意明微扶正不自知其愚也其他如夏以上称载商称祀周始称年皆考之书可见而周书洪范独称祀者是武王不欲臣箕子尚存商立箕子之志也由魏以降南北分裂如元魏北齐后周皆夷狄也故綂独系于江南五代迭揉则都中原者不得不系之陈振孙曰侍讲广汉张栻敬夫撰用皇极经世谱编有所发明则着之其言邵氏以数推知去外丙仲壬之年乃合于尚书成汤既没太甲元年之説今按孔氏正义正谓刘歆班固不见古文谬从史记而张衡通载乃云以纪年推之外丙仲壬合于岁次尚书残阙而正义之説误盖三代而上帝王歴年远而难考类如此刘道原所谓疑年者也
　　马廷鸾曰愚按张氏本皇极经世书作经世纪年图愚之所述盖亦本此然尝疑尧之前标甲子者六而不载世代与事迹意者黄帝命大挠作甲子则甲子纪年自黄帝始以前无甲子则亦不可得而书也王应麟曰栻因经世之歴攷自尧甲辰至乾道改元之岁凡三千五百二十二年列为六图曰经世纪年
　　蔡氏【元定】皇极经世指要
　　三卷
　　存
　　元定自序曰龙马负图伏羲因之以画八卦重之为六十四卦初未有文字但阳奇隂偶卦画次序而已今世所传伏羲八卦图以圆函方者是也康节曰上古圣人皆有易但作用不同今之易文王之易也故谓之周易若然则所谓三易者皆本于伏羲之图而取象系辞以定吉凶者名不同耳连山首艮归藏首坤周易首干连山归藏虽不传意其作用必与周易大异然作用虽异其为道则同一太极也皇极经世之书命数定象自为一家古所未有学者所未见然亦皆出于伏羲卦画奇偶之序其为道则亦同一太极也今以伏羲卦图列之于前而以皇极经世疏之于后则大畧可见矣
　　朱子曰康节书固好季通推得来又甚缜密
　　王撰曰邵子之学当时惟传王天悦而后之得其传者无过蔡氏
　　周氏【奭】经世节要
　　未见
　　朱氏【中】经世补遗
　　佚
　　丘氏【富国】经世补遗
　　三卷
　　未见
　　祝氏【泌】皇极经世书钤
　　十二卷
　　存
　　泌自序曰易系曰天生神物圣人则之天地变化圣人效之天埀象见吉凶圣人象之河出图洛出书圣人则之制法埀教祖道钩是极也先高厚而肇始运万有而不遗推其动静得两仪之本沿其始交得四象之元循其变化识卦位之分得河图洛书而证其拟议形容之实传十四图而悟布卦用卦之旨今探赜索隐傥不明其所由肇是康节之学且入于术矣不揣其本而齐其末可乎粤疏造物之图达于取卦之妙而后备列先天之所由运行动植之所以感应而要之以折衷之法庻几览者由门及序升堂入室识其条贯是编也尚少禆好古博雅之君子若郑夬所谓泄天之蕴岂无祸福不可谓之知言今但虞絶学之无传亦何暇防跋乎祸福之闲哉世有觉者幸相与发明之端平乙未
　　杨时乔曰泌以邵子意注经世盖多折衷于伯温曲详其辞
　　呉任臣曰泌字泾甫鄱阳人自称观物老人
　　马氏【廷鸾】皇极观物外篇解
　　佚
　　方氏【回】皇极经世攷
　　佚
　　郑氏【松】皇极经世书续
　　未见
　　江西通志郑松字特立亦名复乐安人三预进士贡不第以邵子经世书止于周显徳乃自庚申宋兴至甲午金亡续二百七十五年于邵子所纪三千三百一十六年闲颇有更定书法视昔尤谨论国綂絶续离合谓兴国无所承亡国无所授者各为系汉魏晋宋齐梁陈为一系魏齐周隋唐梁唐晋汉周为一系辽金元为一系松入元隐居布水谷
　　耶律氏【楚材】皇极经世义
　　未见
　　杜氏【瑛】皇极引用
　　八卷
　　佚
　　皇极疑事
　　四卷
　　佚
　　极学
　　十卷
　　佚
　　蔡氏【仁】皇极经世衍数
　　一百五十四卷
　　未见
　　张萱曰元至元中饶州布衣蔡仁和仲撰前集五十五卷因张行成祝泾甫之书复考订以成帙编卦各有图图各有説后集五十三卷因蔡季通续正邵氏厯数衍其数防发其义条陈其类例凡古今证应皆备载焉内阙十五卷至十八卷别集十五卷续集十六卷皆卦变爻象及揲蓍之説支集十五卷又因麻衣道人心法而衍之皆占卜书也
　　齐氏【履谦】经世书义式
　　佚
　　经世外篇微旨
　　一卷
　　佚
　　安氏【熙】续皇极经世书
　　佚
　　徐氏【骧】皇极经世发微
　　佚
　　徽州府志徐骧字伯冀婺源人学于程直方深造邵氏之学
　　朱氏【本】皇极经世解
　　存
　　黄虞稷曰本字致其丰城人元福州路儒学提举明初以贤良召至京固辞安置和州后放归卒
　　朱氏【隐老】皇极经世书解
　　十八卷
　　存
　　隐老自序曰先天之学心学也本无文字然而非有文字则亦无以验其所学之为何如矣翼之十也夫子之所以教也其自十翼以上有出自于周公者焉系于爻者是也有出自于文王者焉系于卦者是也教之所兴止是已乎未也其自二系以上有出自于羲皇者焉自一奇以至于百九十二奇自一耦以至于百九十二耦凡着焉而有象滋焉而有数者皆是也不啻足矣虽然求之天地则又有未画之易存焉自无画而有画则羲皇是也自无言而有言则文王周公孔子是也既已有言矣可得无言乎此邵子之书所以有作也然其言自为一家骤而观之有莫知其所以然者予病之久矣童而习之乃至于白发纷如也若有得焉上下古今跋渉经史凡邵子之所不甚致意者皆以管窥之所及妄是非而折衷焉若夫邵子之所自为説者深也而浅言之远也而近言之源也而姑述其流本也而姑述其末非能造乎其极也而亦以书説为言此无他自海外而来者必重三译然后可达于中国夫自学者而言其于道也何啻由海外而望中国也哉得吾説而读之譬之一译虽未至于再译三译然自是而毎一进焉不患乎不造其极矣且夫宠荣声利人之所奔而赴焉者也已得则夸未得则毗及其既得而复失则又怅然而悲不能自遣于其怀未深于道者也然而从事于斯恍不知得之为在彼欤失之为在此欤此与彼不相及也虽然极天下之纷华不足以战吾道战则吾道其胜矣夫然故悲莫足悲喜莫足喜付得失于两忘则庻几其心无所累者欤噫先天之学未易言也姑以其心言之即文字而泥焉者非也离文字而块焉者亦非也吾以文字洗吾之心焉则夫文字也者有之未必为非无之未必为是此吾所以因是书而为是説也
　　黄虞稷曰隐老字子方号灊峯明大学士朱善之父
　　刘氏【诚】补注皇极经世
　　未见
　　周氏【瑛】皇极经世管钥
　　未见
　　黄虞稷曰瑛字梁石别字翠渠又号防中子莆田人成化己丑进士歴四川右布政使
　　杨氏【防】皇极经世啓钥
　　未见
　　倪氏【复】皇极经世通解
　　未见
　　童氏【品】皇极经世书内篇注
　　未见
　　黄氏【畿】皇极经世书传
　　八卷
　　存
　　畿自序曰夫有画无言庖牺之易也彖后斯有言矣予欲无言象帝之先故曰四时行焉百物生焉天道变化道之显也鳯鸟不至河不出图天地否塞道之晦也立象尽意而律吕声音岂能外哉自画前观之太极分二先得一为一以綂四时后得一为二以奠四维加倍则一与十二相乘终于六十皇极之心天地之心也两倍为四元防运世以弥纶耳天下之物管是矣故夫仰则观物于天日月星辰也俯则观法于地水火土石也近取诸身性情形体也远取诸物走飞草木也幽明之故死生之説鬼神之情状其一动一静之间乎是穷理之事也三皇象春五帝象夏三王象秋五霸象冬与天地相似而道济天下矣赞易以祖三皇序书以宗五帝删诗以子三王修春秋以孙五霸防行不流而乐天安土矣是尽性之事也生长收藏以尽物一元犹一日也化教劝率以尽民古今犹旦暮也权变事业其神用矣乎故曰范围天地之化而不过曲成万物而不遗通乎昼夜之道而知故神无方而易无体是至命之事也昊天四府而隂阳以升降焉圣人四府而礼乐以污隆焉厯居阳治隂而象数以礼行焉律居隂治阳而声音以乐和焉故河出图则天数五地数五象数也鳯鸟至则雄鸣六雌鸣六律吕也倍而四之皆以为用焉天道之用隂始乎阳矣地道之用柔成乎刚矣先天之用圆唱乎方矣皇极之用羲兼乎皇矣厯以藏闰乾坤坎离所以不用也律以显闰日星水土所以必用也邵子之学其仲尼之学乎仲尼之道其庖羲之道乎邵伯温子也不能受之于父张防王豫徒也不能尽之于师而牛无邪张行成祝泌廖应淮朱隐老五家臆凿纷如不有九六之键曷啓乾坤之门乎畿也不揣固陋为管窥十有三篇以订之而日加注释以为之传凡八卷云治甲子
