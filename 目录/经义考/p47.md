<!-- { "loadSidebar": true } -->
　　宗传自序曰易不可以易言也葢自汉魏以来世之言易者特多于他经而其失也比之言他经者亦多此其故何也易而言之之故也夫人之情有所难乎此也则必有所畏谨乎此而后获免轻议乎此之失苟惟有所易也则将争竒竞巧而不知中庸之为至徳骋私任臆而不知正直之为王道如是则择焉不精语焉不详贸贸然不知朱紫苖莠之固有其辨而吠声觇影之流始受其误矣昔者夫子葢尝致谨乎此也观其言曰加我数年五十以学易可以无大过矣夫学易而可以无易之过此岂童心浅识者之所能为也故圣如夫子亦曰吾犹有待焉耳圣人之心其不敢有所易如此也而客有注易与本草孰先之问为陶隐居者则告之曰易先其説曰注易误不至杀人本草误人有不得其死者呜呼自斯人不至杀人之言一发而易之误自此始矣世之轻议是经者始纷纷矣夫岂知本草误误人命注易误误人心人心一误则形存性亡为鬼蜮为禽兽将无所不至其误不亦惨于杀人矣乎隐居之言曰本草误人有不得其死者殊不知注易误人有不得其生者可谓智乎或曰若之何而可以无易之过如吾圣人之学易矣乎曰窃尝闻之纲一举而目张领一挈而裘顺天下之有是物也孰从而然欤是故有所谓形而上者之制乎命而后是物也得以肇其长短大小之形吉凶消长之变世之言易者孰不曰舍是数不可以言易也舍是象不可以言易也以圣如夫子亦必曰是数与象易所不废也然所以为是象与数者或不知其説焉则自一以往而有不可胜计之数自形色貌象以往而有不可胜计之象虽夫子亦末如之何也圣人之于易徒知据乎其防而已矣据其防则凡憧憧于吾前者莫吾也圣人之于易也徒知立乎其颠而已矣立其颠则凡纷纷乎吾下者莫吾廋也然则是数也是象也不知务其所以然之説也而可乎夫苟舍是而役役于不可胜计之地此夫子所谓易之过也然则舍数与象不可以为易而其过也乃数与象也则金石草木所以为本草也而其杀人也乃金石草木也天下同知本草误误人命而不知易误误人心吁亦异哉余不敏一经之敎奉以周旋有日矣然学愈久而心愈杂故虽疲神剔思于此非不勤且至也而未尝敢下轻议之笔虽然抑尝思之加我之年亦行甫及矣进无用于时退无补于身不于此时也而有所勉焉岂其志欤若夫所谓大过亦不敢自谓果可无也愿就有道而正焉
　　林焞序曰性本无説圣人本无言童溪之论性然也易尽性书也而何至于多言我知之矣六丁勑易在天三爻吞易在人天而人之易其显乎余与童溪生同方学同学同及辛丑第知其出处甚详公性能酒饮已輙论易尝曰吾逺祖文中不善辨为负苓者诎使与我遇当瞠目张胆灭其苓而讥之曰尔不有于人又何有于身自是与人言易不倦而于二系为详出其门者十九青紫既第之三年敎授曲江越二年而书成大书其影曰三十之卷易书自谓无愧三圣其笃于自信者欤公姓王讳宗传字景孟世谓天下王景孟则其人也开禧更元族子駉客武陵以书来曰刘君日新将以童溪易传膏馥天下后世叔大夫父当序是以序
　　潜説友曰宗传淳熈八年进士
　　董真卿曰宗传字景孟临安人太学上舍易传三十二卷淳熈丙午林焞作序
　　闽书王宗传宁徳人敎授韶州有易传行世
　　按林焞亦宁徳人淳熈八年与宗传并举进士焞序称与童溪生同方学同学同及辛丑第则宗传为宁徳人无疑鄱阳董氏以为临安人误矣
　　陈氏【舜申】易鉴
　　佚
　　闽书舜申字宗谟连江人举淳熈十一年进士歴衡阳秭归敎授累迁知漳浦入为著作郎叅议淮阃未赴卒
　　邹氏【安道】易解发题
　　佚
　　江西通志邹安道临川人淳熈进士官止金坛丞深于易作易解发题立词精切学者宗之
　　薛氏【绂】易则
　　十卷
　　佚
　　中兴馆阁续録薛绂字仲章嘉定府龙游人淳熈十一年进士嘉定四年除秘书郎
　　曹学佺曰绂廷对极言韩侂胄之奸坐劾去与魏了翁讲明易学号符谿子
　　赵氏【汝谈】周易説
　　宋志三卷
　　佚
　　宋史赵汝谈字履常淳熈十一年进士宗正少卿权吏部侍郎陞侍读兼直学士院国史修撰以所注易进讲其论易以为为占者作书尧舜二典宜合为一禹功只施于河洛洪范非箕子之作诗不以小序为信礼记杂出诸生之手周礼傅防女主之书要亦卓絶特立之见所着有易书诗论语孟子周礼礼记注陈振孙曰南塘易説专辨十翼非夫子作其説多自得之见
　　易氏【祓】周易总义
　　二十卷
　　未见
　　易学举隅
　　四卷
　　未见
　　馆阁续録易祓字彦章潭州宁郷人淳熈十一年上舍释褐出身庆元六年八月除著作郎九月知江州陈章序曰易以总义名者总卦爻之义而为之説也昔者圣人作易得于仰观俯察者八卦之画而已后有圣人者作重之以爻系之以辞贯天理于人事之中而后知有显必有微有体必有用惟能识义理之总防然后卦爻之指归可得而明也山斋易公先生蚤岁读易讲明是理久矣尝举大纲以示学者曰大易者元气之管辖也圣人者大易之权衡也先生之学其梗槩见于乾坤盖一隂一阳之谓道干则自元而至于贞坤则自贞而反于元此天道所以流行而不息先生于二卦首发二理然则濓溪周子谓元亨诚之通利贞诚之复者先生固已黙防之矣元亨利贞至理无妄于是乎始万善于是乎出天下之事于是乎标凖易之六十四卦皆是物也先生侍经筵日尝以是经进讲燕居之暇复取是而研究之阅二十余年优柔厌饫涣然氷释于是畧训诂而明大义合诸家之异而归之于一每卦各列爻义总为一説标于卦首欲其伦类贯通而学者有所考明焉既又为举隅四卷裒象与数为之图説盖与此书可以参攷云赵希弁曰右山斋易祓彦章所着也陈章季为之序易学举隅亦袚所着传疑之説附于后
　　胡一桂曰易学举隅四卷嘉定四年三月朔自题其书总义绍定间侍经筵日尝以是编陪讲
　　盛如梓曰长沙易公着易举隅于先儒所未言发明尤多董真卿曰山斋周易总义门人陈章序之
　　按舂陵乐雷发谒山斋诗云淳熈人物到嘉熙聴説山斋亦白髭细嚼梅花看总义只聴姬老是相知葢山斋于易周礼皆有总义也二书储藏家多着于録特予未之见耳
　　郑氏【鉴】周易注
　　佚
　　郑思孝曰先髙叔祖讳鉴字自明号植斋赘于丞相陈止献之家遂居于莆事孝宗朝忠荩极諌当时晦庵南轩东莱艾轩诸公深敬之三十岁释褐三十八即世今所存者惟经易一部
　　丁氏【锬】易通释
　　佚
　　南昌府志丁锬字仲熊新建人领淳熈庆元嘉定三举官曲江县簿与陆子静为友朱元晦知南康军聘掌教白鹿书院不就时号瓮天先生着易通释书辨疑春秋要辨
　　朱氏【质】易説举要
　　佚
　　金华志朱质字仲文义乌人受学于吕祖谦唐仲友中绍熈四年进士第二人累官左正言左司谏兼侍读权吏部侍郎
　　陈氏【徳一】易传发微
　　未见【一斋目有之】
　　闽书徳一字长明连江人舜申子绍熈四年进士终朝请郎知宜州所着有易传发微
　　袁氏【聘儒】述释叶氏易説
　　宋志一卷
　　佚
　　陈振孙曰叶正则为习学记言易居其首门人建安袁聘儒述而释焉聘儒绍熈进士












　　经义考卷三十二
　　钦定四库全书
　　经义考卷三十三
　　翰林院检讨朱彞尊撰
　　易【三十二】
　　叶氏【秀发】易说
　　佚
　　金华志叶秀发字茂叔金华人师事吕祖谦唐仲友中庆元丙辰进士知髙邮军
　　叶氏【皆】易解
　　佚
　　赤城志叶皆字孟我临海人庆元二年特科终宁国主簿
　　李氏【起渭】易説
　　佚
　　真徳秀志墓曰同年李肖望名起渭擢庆元五年第歴澧州户曹教授辰州安丰令就知县事改宣教郎丐崇道祠官以归改奉仙都祠有易说中庸大学要语春秋集解与杂论著合百余卷
　　苏氏【竦】易解
　　佚
　　闽书苏竦字廷仪海澄人庆元五年进士肇庆推官集先儒诗易三礼传以已见折衷之
　　李氏【过】西溪易说
　　十二卷
　　存
　　冯椅曰西溪易说多所发明然以毛渐三坟为信误矣
　　胡一桂曰西溪易说于乾卦彖辞下便掇入彖传彖传内便掇入文言释彖处继以大象又分爻辞附于小象又附入文言今姑载初九一爻于此初九濳龙勿用阳在下也文言曰濳龙勿用下也潜龙勿用阳气濳藏初九曰濳龙勿用何谓也子曰龙徳而隠者也【至】是以君子勿用也坤文言亦然古易至此汨乱无余矣
　　董真卿曰过字季辨兴化人易说十二卷庆元戊午自序谓几二十年而成
　　张云章曰过晚丧明弃科举授徒其易说多有可采书成时有自序今抄本失去
　　魏氏【了翁】周易集义
　　宋志六十四卷
　　存
　　中兴舘阁续录魏了翁字华父卭州蒲江人庆元五年进士及第
