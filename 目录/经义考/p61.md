<!-- { "loadSidebar": true } -->
　　金史雷渊父思名进士仕至同知北京转运使注易行于世
　　元好问曰思字西仲浑源人天徳三年进士仕至同知北京转运使事有易解行于世
　　冯氏【延登】学易记
　　佚
　　元好问志墓曰延登字子骏吉州人国子祭酒权刑部尚书平生以易爲业及安置丰州止以易一编自随日夕研防大有所得既归集前人章句爲一书曰学易记藏于家
　　吕氏【豫】易说
　　佚
　　元好问志墓曰豫字彦先修武人自号南山人
　　单氏【沨】三十家易解
　　佚
　　李简曰平原人
　　王氏【天铎】易学集说
　　佚
　　子恽家传曰先君讳天铎字振之开兴初用入粟例补满授户部主事自号思渊老人日以经史自娯尤嗜春秋左氏传晚年一洗心于易集歴代诸儒易说爲一书题曰王氏易纂遇朔例一占玩辞明变其应如响
　　子恽序曰先君思渊子昔掾民部时尚书张公正伦日引一叟连榻坐与之问辨甚欵察之葢讲易经防也毎叅署已辄抱牍旁侍张公曰汝亦乐闻斯乎曰唯自是日熟所闻遂濳玩焉造次顚沛乐之而不释也北渡后遇玉蕐王先生复得窥其门墙而覃思焉既而有问答理乱之说玉蕐子防然曰推是而进何忧乎不造夫窔奥也然专静之功不可以不至藏徃知来实本于此吾子其志之既而家居屏逺人事取历代诸儒所传探微赜妙日一卦爲业眞积既久静见之心遂大而肆曰吾老矣非述无以见于后示子孙以大受也乃组节羣言使如出一手辞约而意贯诸家之善葢无余蕴矣呜呼易之爲书三圣人忧世而作也其道有四互爲之用然身外无可论之道道外无可谈之理天理人事不出乎日用行已之间而已是书之集四者具列要以近人情爲本使学者切身以求用易知而不杂其于易道庻彬彬然有炜矣不肖今亦向髦先世庭训坠泆无绪大惧夫不学而衰也乃沉濳是编冠修述之意于篇首乃题曰王氏易学集说使后之来者知先君学道立世其愽文约礼有如此者小子恽复续所得以缀于后葢先君所未见也庶几五十家之说左右逄原矣
　　张氏【特立】周易集说
　　佚
　　元史张特立字文举东明人中泰和进士正大初爲洛阳令拜监察御史特立通程氏易晚教授诸生世袓赐号曰中庸先生名其读书之堂曰丽泽
　　袁氏【从义】周易释畧
　　佚
　　元好问曰从义字用之虞乡人中条山道士
　　张氏【失名】易解
　　十卷
　　佚
　　王恽序曰易之爲书广大精微范围干度经纪世道以一理而含万变辞虽有尽理则无穷故说之者吹万不同仁智各异要以修辞通变近人情关世教爲切链师李公尝爲予言监丞张君在河南爲衣冠清流多藏书得前代以易名家者数十种早治其学精占筮术北归以艺能得官如支离覆逆建除丛辰等伎有不屑爲者于是广询愽防师心自断集易解十卷于以扶圣心而明素志驸马髙唐郡王天资英明雅好经术一览伟其述作勤至发题篇端有正大纯雅本乎仁义与经防不殊其于世教大有补益命藩府板行赐观中外者无虑数百余帙用广发越以表其志尚义山来属俾序其事予谓古之君子立言垂世必借王公大人爲之主张方能信其说而传不朽如曲台礼经由献王而明遗制毛公诗传得河间而置学官今张君适遇贤王得成其美将见与大雅不羣之英异世而同谈者矣至于渊源之传授辞理之深奥读者自当知之又何竢见卖兎而设喻遇人氏而致问者耶

　　经义考卷四十一
　　钦定四库全书
　　经义考卷四十二
　　翰林院检讨朱彜尊撰
　　易【四十一】
　　郝氏【经】周易外传
　　八十卷
　　佚
　　经自序曰孔子承三圣之易爲之作传凡道徳之要性命之理幽明之故生死之说天地人物之在夫意言象数之间者莫不充周表着推致其极易于是乎集大成圣人大经大法之原而不可加损焉葢数圣人之制作孔子复以圣述圣故也后之人徳未至于圣欲以一已之见求夫数大圣人之意虽精极神不免于猜揣料量之私不能造夫眞是或有见焉而不能纯备断然自作则违戾逺甚是以纷纷借借至于今而不已也夫易圣人所以用道之书也伏羲氏按图画卦以述道造书契以开斯文綂历数千百年至于黄帝尧舜氏而法制始偹又歴夏商千有余年而文王受命作周重伏羲氏之卦系之辞而命之爲易圣子周公心传口授分其文而系之辞以断其吉凶复六百有余年而孔子出焉晚年读易而韦编三絶以求三圣之意于是退而修经推皇帝王伯之心而本乎伏羲终于五覇列爲四经而爲易作传尊之爲经以冠夫诗书春秋使天下万世共用一道举画前之固有重后之逆数造无穷之形噐壊无穷之形噐而一易之用不可胜穷矣则伏羲氏述道文王述伏羲周公述文王孔子述三圣世代相去若此其甚逺也圣人之作若此其鲜也以圣述圣若此其恭也至孔子而仅爲成书犹以爲书不尽言言不尽意加我数年五十以学易可以无大过则易之大不能一圣人当一世而爲之必数圣人数十百世而仅成以孔子之圣不敢自作曲爲之述而犹以爲未既尽而惧或有过后之人乃欲以一己之私遽述数千载之徳业四圣人之能事又辄自作爲不亦难矣哉且自孔子殁曾子子思孟子得其传而着之书虽皆易道而不及易中一言继而火于秦虽幸而以卜筮之故易之书独存天下之人秪以卜筮视之而其道不明也汉兴言易自田何求其所自谓孔子授之商瞿子木而授受及何何爲传数篇而不传自是学各专门原逺而末亦分矣扬雄之学最爲深刻凖易作而不述易道东观学者虽盛而秪爲传注之学亦各专门自私而明夫易道者亦鲜魏正始间王弼以二汉之学爲之注唐世以爲至当而孔頴逹爲之疏学者至今宗之殆亦专门之学也寥寥千载竟无圣人而述圣人家异传人异义易道不可复闻矣故王通谓九师兴而易道微三传作而春秋散恶其私而专专而分分而异卒使圣人之意不可得而见也宋兴大儒辈出莫不以阐明易道爲己任于是蕐山陈抟肇开宗綂而濂溪周敦頥西都邵雍逺探羲文周孔之业推演意言象数之本至侍讲程頥大变传注爲易作传直造先秦布武圣门其诸师友更唱迭和易道几明今二百余年矣学者复各擅其师传立论驰说求新角竒诞夸而自圣言义理者不及象数言象数者不及义理又徃徃杂入偏驳小数异端曲学周邵程氏之学复昧没而不明其诮王弼蔑正义厚诬妄訾悖理伤道者不可胜纪又甚于专门之矣反覆壊烂遂至此极世代如是之逺圣人不作如是之久蠧蚀穿凿如是之众且多又岂一人之专见臆度所能蔽之哉则圣人之意终不可得而见矣窃尝以爲后世虽无大圣人兼综诸圣以述夫圣如孔子之集大成苟不以一人自私曲学自蔽专门自圣削去畦町芟夷滋蔓排斥一我开示公道合汉魏唐宋诸儒之学顺考其徃逆徴其来积数千百年之学问数十百人之能事契其所见防其所得合天下以一心通天下以一理贯古今以一易圣一而后世百之圣十而后世千之遡流求源问津以济乎道则亦庶乎其可也故不自揆尝欲论次孔子以来述易而有合于圣人者纂为一书而未能也中綂元年诏经持节使宋宋人舘于仪真留而不遣五六年间颇得肆意经传及被刼杀出居别室益旷寂无事乃据所有书及故所记忆者自孔子以来迄于今凡训诂论说诸所注释覈其至精去其重复义理象数兼采并载巨细不遗不徴其人唯是是与各以世代第其先后凡诸经传子史百氏易之自出而不谬圣人必当关渉引用者亦各依世次编入其流入佛老异端曲说非圣人意者则尽刋黜夫汉魏传注之学则至于魏王氏唐宋论议之学则至于宋程氏故偹录二氏以爲诸家折衷经有所见闻者则弥缝其阙而要终之且徴之歴代之得失以爲易之事业穷原极委致诸道易神之本然以爲一经之纲领疑而不可固必者则存而弗论以俟能者积成八十卷又旁搜逺绍创图立说爲太极演二十卷申明列圣及诸儒余意共爲一百卷易之成俶落周世谓之周易近来或单称易及大易等以爲题而不言周有未当言者故仍称周易孔子爲经作传既谓之传矣后之人复爲传注则皆传外之传也故曰外传且示不敢自同于圣人之作也然亦未敢自爲成书后来继今别有所得当复增入云
　　苏天爵名臣事略郝文忠公名经字伯常泽州陵川人中綂元年拜翰林侍读学士充国信史奉使于宋宋人覊于眞州凡十六年始得归
　　卢挚曰公所处幽所日以立言载道爲务撰续后汉书着春秋外传易外传太极演原古录通鉴书法玉衡贞观删三子一王雅行人志各数十卷
　　黄虞稷曰经覊管眞州时所作自孔子以来诸家注释覈其至精去其重复义理象数兼采钜细不遗积成八十卷谓之外传者以孔子爲经作传后人著作皆传外之传也示不敢同于圣人之作又旁搜逺绍创图立说爲太极演二十卷申明列圣及诸儒余意
　　刘氏【肃】读易偹志
　　佚
　　名臣事略刘文献公肃字才卿威州洺水人金兴定中进士国初应名授邢州安抚使中綂元年拜眞定宣抚使明年召爲右三部尚书兼议中书省事四年致仕
　　胡氏【祗遹】易直解
　　佚
　　王恽祠记曰公讳祗遹字绍闻自号紫山磁之武安人由中书郎官歴河东山东按察使济寜总管仕至翰林学士大中大夫
　　又序曰紫山胡公年未强仕应奉翰林防居官舍者几十载致力读书防明义理期于逺大取易卦辞徧书屋壁时不肖忝在言列过而见焉询其故曰吾朝夕洗心将范模四圣人庻几言行适宜而寡尤悔焉非特说夫言竒而法也识者以通材有用许之尔后郎地官佐省幕总尹大郡提宪外台平生蕴借见诸施设其至公至大之论卓异特逹之举固不可枚数要之伸吾志行吾道不阿合取容于时不俯仰勉从于众可行即行不可即止又其晚节脱屣轩冕笑傲林泉进退两间知命随时从容中道葢棺论定皆曰紫山旷逹英迈士也稽验畴昔谂其得于易者爲多初不知其有所著述公殁之三载嗣子伯驰擕所着易解恳题其端公与仆自弱冠定交气义契合互爲知己今虽衰懒抚其遗书忍无一言发越濳辉夫易圣人忧世书也纯粹精深通贯三才理包万彚其用必须见于开物成务之实然通其变必当逹其辞逹其辞欲见诸用者不于先觉躬行实践之实迹而取法焉未见能造其窔奥也昔宋名儒刘斯立作学易堂记但序日用常行事而曰余学易矣论者以爲得体况紫山践履工夫形诸事业复推已所得纂而成书啓廸后人可谓得圣贤忠恕之道矣学者复能考公平昔操履得其端倪以之寻绎隐赜奥妙之防则思过半矣
　　按叶氏菉竹堂书目有胡祗遹紫山文集二十册
　　李氏【简】学易记
　　九卷
　　存
