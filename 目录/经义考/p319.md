<!-- { "loadSidebar": true } -->
　　许誉卿曰伯椷兼通九经其教授子弟进退以礼出其门者皆有法度近以孝经注疏未详网罗漏逸博存众説旁引曲达务合源流岂不为草莽功臣乎何万化曰吾乡蔡伯椷氏每谓易传春秋与孝经相表里春秋继易传而作孝经继春秋而成以天地之经挽人伦之变也会今上表章孝经颁布学官伯椷出所着衍义公诸同志既详择于古注之内复博采于古注之外是经无多字句移晷可毕今读衍义令人寻味累日莫竟何其纒緜宏逺洵泗水之功臣矣景黙自序曰孝经一篇孔曾传道之书文全义洽原自贯通但或引其端或广其説或申前防或发别义故并冠以子曰乃后儒武断妄列章目强分经传殊失圣贤本防忆昔万歴庚辰黙方六嵗先君子首授古孝经耳提面训朝夕被服口诵心维习与性成因着衍义三卷今上表章是经颁布学官甚盛典也然宇内承讹已久将从石台注疏恐闺门阙而遗闗雎麟趾之意将从紫阳刋误恐字句芟而非孔壁家蔵之旧谨遵司马温公秘阁古本缮写防行俾留心圣学者静叅玩自可通其意义所在时崇祯庚辰嵗春王正月
　　宫氏【伟镠】孝经绪笺
　　二卷
　　存
　　李延昰曰泰州人字紫元崇祯癸未进士
　　薛氏【正平】孝经通笺
　　未见
　　江南通志正平字更生华亭人晚以字行更字那谷少为儒长为侠老归释氏死石头城下葬于方山之阳作孝经通笺取陶靖节五孝传附焉谓靖节在晋宋间不忘留侯五世相韩之义古今之通孝不外乎此其用意之深如此
　　张氏【夏】孝经问业
　　一卷
　　存
　　梅文鼎曰夏字秋绍无锡诸生隠居讲学
　　叶氏【鉁】孝经注疏大全
　　一卷
　　存
　　钱枋曰鉁字夫嘉善人
　　姜氏【安节】孝经正义
　　一卷
　　存
　　李延昰曰莱阳人字兹山
　　王氏【复礼】孝经备考
　　二卷
　　存
　　毛竒龄曰复礼山阴人文成公五世孙人称为草堂先生
　　顾氏【兰】孝经笺注
　　一卷
　　存
　　高兆曰兰字芝侣杭州人
　　吴氏【之騄】孝经类解
　　十八卷
　　存
　　吴氏【从周】父母生之章衍义
　　一卷
　　存












　　经义考卷二百三十
　　钦定四库全书
　　经义考卷二百三十一
　　翰林院检讨朱彞尊撰
　　孟子【一】
　　孟子
　　汉志十一篇
　　存七篇
　　司马迁曰孟轲驺人也受业子思之门人道既通游事齐宣王宣王不能用适梁梁恵王不果所言则见以为迂逺而濶于事情当是之时秦用商君富国彊兵楚魏用吴起战胜弱敌齐威王宣王用孙子田忌之徒而诸侯东面朝齐天下方务于合从连衡以攻伐为贤而孟轲乃述唐虞三代之徳是以所如者不合退而与万章之徒序诗书述仲尼之意作孟子七篇
　　扬雄曰古者杨墨塞路孟子辞而辟之廓如也　又曰孟子勇于义而果于徳知言之要知徳之奥非茍知之亦允蹈之
　　应劭曰孟子作书中外十一篇
　　赵岐曰孟子幼被慈母三迁之教长师孔子之孙子思　又曰孟子以儒术游于诸侯莫能听纳其说于是退与弟子公孙丑万章之徒疑难问答又自撰法度之言著书七篇凡二百六十一章三万四千六百八十五字秦焚经籍其书号为诸子得不泯絶王肃曰学者不知孟轲字按子思书及孔丛子有孟子居则是轲也轲少居坎轲字子居也【广韵注孟子居贫轗轲故名轲字子居】
　　姚信曰孟子驱世事于仁义之域使行者步中正之途　又曰孟子之书将门人所记非自作也故其志行多见非惟教辞而已
　　韩子曰孔子之道大而能博门弟子不能徧观而尽识也故学焉而皆得其性之所近其后离散分处诸侯之国又各以其所能授弟子源逺而末益分惟孟轲师子思而子思之学出于曽子自孔子没独孟轲氏之传得其宗故求观圣人之道者必自孟子始又曰读孟轲书然后知孔子之道尊　又曰斯道也尧以是传之舜舜以是传之禹禹以是传之汤汤以是传之文武周公文武周公传之孔子孔子传之孟轲轲之死不得其传焉　又曰孟子醇乎醇者也又曰孟子之功不在禹下　又曰轲之书非自着既没其徒万章公孙丑记其言耳
　　林慎思曰孟子七篇非轲自着乃弟子共记其言皮日休曰圣人之道不过乎经经之降者不过乎史史之降者不过乎子子不异乎道者孟子也孟子之文粲若经传继乎六籍光乎百氏真圣人之微防也程晏曰孟子大达逺盗蹊而遵正路者也
　　贾同曰孟子十四篇者孟轲之述也
　　按贾氏责荀篇所云十四篇盖析七篇上下言之
　　欧阳修曰孔子之后惟孟子最知道
　　苏洵曰孟子语约而意尽不为劖刻斩絶之言而其锋不可犯
　　司马光曰荀子好礼扬子好易孟子好诗书
　　徐积曰孔子言其略孟子言其详
　　苏辙曰不观于诗无以知王道之易不观于春秋无以知王政之难若孟子可谓深于诗而长于春秋者矣
　　程伯子曰论心术无如孟子
　　程子曰孟子有大功于世以其言性善也　又曰孟子性善养气之论皆前圣所未发　又曰孟子未敢便道他是圣人然学已到至处　又曰知易者莫如孟子知春秋者亦莫如孟子
　　黄庭坚曰由孔子以来求其是非趋舍与孔子合者惟孟子一人
　　晁说之曰按此书韩愈以为弟子所防集非轲自作今攷其书则知愈之言非妄发也书载孟子所见诸侯皆称谥如齐宣王梁恵王梁襄王滕定公滕文公鲁平公是也夫死然后有諡轲著书时所见诸侯不应皆死且恵王元年至平公之卒凡七十七年孟子见恵王王目之曰叟必已老矣决不见平公之卒也故予以愈言为然
　　杨时曰孟子一书只是要正人心教人存心养性收其放心至论仁义礼知则以恻隠羞恶辞逊是非之心为之端论邪说之害则曰生于其心害于其政论事君则曰格君心之非一正君而国定千变万化只说从心上来人能正心则事无足为者矣大学之修身齐家治国平天下其本只是正心诚意而已心得其正然后知性之善故孟子遇人便道性善欧阳永叔却言圣人之教人性非所先可谓误矣
　　胡舜陟曰孔子之后深知圣人之道者孟子而已洪迈曰唐世未知尊孟子故马总意林亦列其书而有差不同如伊尹不以一介与人亦不取一介于人之类
　　施徳操曰孟子有大功四道性善一也明浩然之气二也辟杨墨三也黜五霸而尊三王四也是四者发孔氏之所未谈述六经之所不载遏邪说于横流啓人心于方炽呜呼尧舜之道自孔子传之曽子曽子传之子思子思传之孟子孟子得其传然后孔子之道益尊而曽子子思之道益着其所以发明斯人开悟后世者至深矣
　　刘昌诗曰孟子题辞又有外书四篇性善辨文说孝经为正予乡新喻谢氏多藏古书有性善辨一帙则知与文说孝经为正是谓四篇
　　朱子曰孟子七篇观其笔势如镕铸而成知非缀缉所就也　又曰孟子疑自着之书故首尾文字一体又曰孟子要熟读　又曰读孟子非惟看他义理
　　熟读之便晓作文之法首尾照应血脉通贯语意反覆明白峻洁无一字闲人若能如此作文便是第一等文章
　　张栻曰孟子当战国横流之时发挥天理遏止人欲深切着明
　　陈文蔚曰孟子每段自有一二句纲领其后只自解此一二句
　　辅广曰子思之门人无有显名于世者而孟子真得子思之传则疑亲受业于子思者为是
　　董铢曰史记谓孟子之书孟子自作赵岐谓其徒所记今观七篇文字笔势如此决是一手所成非鲁论比也然其问有如云孟子道性善言必称尧舜亦恐是其徒所记孟子或曾略加删定也
　　陈渊曰孟子七篇専发明性善
　　髙似孙曰士生战国之间其能屹主中流一扫羣异学必孔氏言必六经者孟子一人而已
　　王应麟曰孟子羽翼孔氏七篇垂训法严义精知性知天易之奥也以意逆志诗之纲也言称尧舜书之要也井田爵禄之制可以知礼王霸义利之辨可以知春秋故儒者称之曰通五经　又曰孟子学伊尹者也当今之世舍我其谁也是亦圣之任　又曰论语终于尧曰篇孟子终于尧舜汤文孔子而荀子亦终尧问其意一也　又曰孟子字未闻孔丛子云子车注一作子居居贫坎轲故名轲字子居亦称字子舆疑皆傅防
　　黄震曰孟子尊孔氏而辟杨墨明王道而黜霸功卓然有功万世而世犹或讥之夫李泰伯以富国彊兵为学其讥孟子宜也如司马公大儒亦讥之岂非孟子说诱时君变化百出温公守朴意见所不合与吁此可与权之难也　又曰晦庵谓孟子以伐燕为宣王时事与史记荀子等书不合按史记齐伐燕有二事齐宣王先甞伐燕燕文公卒易王初立齐宣王因燕丧伐之取十城是即孟子梁恵王篇所载问答称齐宣王者也此一事也称宣王者孟子作于宣王已没之后故以諡称而赵岐注亦称齐宣王也齐涽王后又伐燕燕王哙以燕与子之齐伐燕下燕七十城是即孟子公孙丑篇所载沈同问燕可伐与者也此又一事也止称齐王者作孟子时涽王尚在未有諡之可称赵岐注亦止称王也燕哙逊国在齐宣卒后九年湣王伐燕在齐宣卒后十年以此见伐燕哙非齐宣王甚明湣王在位四十年孟子不及见湣王卒故孟子书自公孙丑篇后凡涉齐事皆止称王陈贾作周公未尽仁智论终篇止说齐王近世师儒援为王留行事谓有区区齐宣不足为圣世道说者遂亦误指伐哙为齐宣王事矣此系乡人蒋监簿晓之说马端临曰前史艺文志俱以论语入经类孟子入儒家类直斋陈氏书録解题始以语孟同入经类其说曰自韩文公称孔子传之孟轲轲死不得其传天下学者咸曰孔孟孟子之书固非荀扬以降所可同日语也今国家设科语孟并列于经而程氏诸儒训解二书常相表里故合为一类今从之
　　赵徳曰孟子言书凡二十九援诗凡三十五
　　何异孙曰孟子是轲自作之书
　　薛瑄曰孟子七篇乃洙泗之正传经千余载世儒例以子书视之知孟子者韩子一人而已
　　王鸿儒曰孟子之学明在于事亲事长而幽极于知性知天上下本末一以贯之此所以为醇乎醇之儒也
