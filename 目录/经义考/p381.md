<!-- { "loadSidebar": true } -->
　　髙似孙曰孔子删诗而鲁颂居周商之中孔子定书而费誓秦誓在周书之后下僭上臣逼君礼义销微制度扫地圣人无所施其正救而犹惓惓诗书至于世日益乱分日益陵三纲五常斵丧乖紊天地之变有不可胜言者而春秋作矣春秋所书莫大于齐晋之覇齐晋之霸莫雄于管仲之谋周室法度为之荡然其为术至惨也至无道也其遗患天下后世者仲也三归反玷仲于礼也何有以此谋国国安得正而况背义违礼桓公惟甚君臣之际不亦陋乎不特是也自太公疆于齐至于宣公盖二十三传矣而弑死十有一呜呼何其甚乱也献公杀其兄襄公淫其妹防公宣公皆以淫恶而见弑当是时礼亡义隳岂复知有君臣上下之分哉在景公时齐之为齐趋于弱入于危矣公燕羣臣谓无为礼是何其言之谬法之荡也晏子蹴然进曰君言过矣羣臣固欲君之弃礼也力强足以胜其长勇多足以杀其君而礼不使也战国之汚有臣如此亦庶几焉然而田氏之宗世执齐政卖恩敛惠以怀其民民亦忘齐而归田氏礼之素荡义之素荡鱼烂氷销有不可御诵晏子之语究晏子之心岂不哀哉孟子曰一齐人傅之众楚人咻之
　　按诸家春秋不尽拟经然既托其名不容不录若葛立方之韵语阳秋崔铣之文苑春秋縁附不伦斯去之
　　虞氏【卿】春秋
　　汉志十五篇
　　佚
　　孔丛子虞卿著书名曰春秋魏齐曰无然也春秋孔圣所以名经也今子之书大抵游说而已亦以为名何答曰经者取其常事也可常则为经矣且不为孔子其无经乎
　　司马迁曰赵孝成王时其相虞卿著书上采春秋下观近世曰节义称号揣摩政谋凡八篇以刺讥国家得失世传之曰虞氏春秋
　　李氏【失名】春秋
　　汉志二篇
　　佚
　　吕氏【不韦】春秋
　　隋志二十六卷
　　存
　　司马迁曰不韦为相食客三千人是时诸侯多辩士如葛卿之徒著书布天下不韦乃使其客人人着所闻集论以为八览六论十二纪二十余万言以为备天地万物古今之事号曰吕氏春秋布咸阳市门悬千金其上延诸侯游士宾客有能增损一字者与千金
　　髙诱序畧曰不韦集儒书使着其所闻为十二纪八览六论训解各十余万言备天地万物古今之事名为吕氏春秋暴之咸阳市门悬千金其上有能增损一字者与千金时人无能增损者诱以为时人非不能也盖惮相国畏其势耳然此书所尚以道德为标的以无为为纲纪以忠义为品式以公方为检格与孟轲孙卿淮南扬雄相表里也是以着在录畧诱正孟子章句作淮南孝经解毕讫家有此书寻绎按省大出诸子之右既有脱误小儒又以私意改定犹虑传义失其本真少能详之故复依先师旧训辄乃为之解焉以述古儒之旨凡十七万三千五十四言孔颖达曰吕氏説月令而谓之春秋事类相近焉尔中兴书目是书凡百六十篇以月纪为首故以春秋名书
　　晁公武曰吕氏春秋暴之咸阳市门悬千金其上有能増损一字者予之时人无增损者髙诱以为非不能也畏其势耳昔张侯论为世所贵崔浩五经注学者尚之二人之势犹能使其书传如此况不韦权位之盛学者安能忤其意而有所更易乎诱之言是也然十二纪者本周公书后儒着于礼记尚矣而目之为吕令者非也
　　吕祖谦曰不韦春秋成于始皇八年有曰维秦八年岁在涒滩秋甲子朔朔之日良人请问十二纪此其书成之岁月也
　　韩彦直序曰士之传于天下后世者非徒以其书夫子之圣则书宜传孟子亚圣则书宜传过是而以书传者老聃以虚无传庄周以假寓传屈原以骚传荀卿以刑名传司马迁以史传扬雄以法言传班孟坚以续史迁传然槩之孔孟宜无传而皆得竝传者其人足与也吕氏春秋言天地万物之故其书最为近古今独无传焉岂不以吕不韦而因废其书耶愈久无传恐天下无有识此书者于是序而传之
　　蔡伯尹跋曰汉兴髙堂生后苍二戴之徒取此书之十二纪为月令河闲献王与其客取其大乐适音为乐记司马迁多取其説为世家律厯书孝武藏书以预九家之列刘向集书以系七畧之数今其书不得与诸子争衡者徒以不韦病也然不知不韦固无与焉者也
　　髙似孙曰淮南王尚志谋募竒士庐馆一开天下隽絶驰骋之流无不雷奋云集横议蜂起酿诡作新可谓一时杰出之作矣及观吕氏春秋则淮南王书殆出于此者乎不韦相秦盖始皇之初也始皇不好士不韦则徕英茂聚俊豪簪履充庭以至千计始皇甚恶书不韦乃极简策攻笔墨采精录异成一家言吁不韦何为若此者不亦异乎春秋之言曰十里之闲耳不能闻帷墙之外目不能见三亩之闲心不能知而欲东至开悟南抚多鷃西抚寿靡北怀靡耳何以得哉此所以讥始皇也始皇顾不察哉不韦以此书暴之咸阳门曰有能损益一字者予千金卒无一敢易者是亦愚黔首之甚矣秦之士其贱若此可不哀哉虽然是不特人可愚也虽始皇亦为之愚矣异时亡秦者又皆屠沽负贩无一知书之人呜呼
　　陈振孙曰十二纪者即今礼记之月令
　　王应麟曰吕氏春秋云老聃贵柔孔子贵仁墨翟贵廉关尹贵清子列子贵虚陈骈贵齐杨朱贵已孙膑贵势王廖贵先儿良贵后以孔子列于老氏之后秦无儒故也
　　方孝孺序曰吕氏春秋十二纪八览六论凡百六十篇吕不韦为秦相时使其宾客所著者也太史公以为不韦徙蜀乃作吕览夫不韦以见疑去国岁余即饮酖死何有宾客何暇著书哉史又称不韦书成悬之咸阳市置千金其上有易一字者辄与之不韦已徙蜀安得悬书于咸阳由此而言必为相时所着太史公之言误也不韦以大贾乘势市竒货而行不谨其功业无足道者特以宾客之书显其名于后世况乎人君任贤以致治者乎然其书诚有足取者其节丧安死篇讥厚葬之弊其勿躬篇言人君之要在任人用民篇言刑罚不如德礼达爵分职篇皆尽君人之道切中始皇之病其后秦卒以是数者偾败亡国非知几之士岂足以为之哉第其时去圣人稍远论道德皆本黄老书出于诸人之所传闻事多舛谬如以桑谷共生为成汤以鲁庄与顔阖论马与齐桓伐鲁鲁请比关内侯皆非其事而其时竟无敢易一字者岂畏不韦势而然耶予独有感焉世之谓严酷者必曰秦法而为相者乃广致宾客以著书书皆诋訾时君为俗主致数秦先王之过无所惮若是者皆后世之所甚讳而秦不以罪呜呼然则秦法犹寛也杨慎曰悬金市门莫有敢易者此秦法然耳扬雄乃谓恨不生其时手载其金而归吾家子云老不晓事如此
　　杜氏【崧】杜子春秋
　　七录一卷
　　佚
　　晋书杜夷传兄崧字行髙大志节惠帝时俗多浮伪着杜子春秋以刺之
　　皇甫氏【谧】晏春秋
　　隋志三卷
　　佚
　　臧氏【严】栖凤春秋
　　隋志五卷
　　佚
　　胡应麟曰栖凤盖以配获麟可笑也
　　王氏【道彦】百官春秋【或作王道秀】
　　隋志五十卷【唐志十三卷又宋百官春秋六卷】佚
　　按初学记引百官春秋文云大驾公卿奉引太仆执辔大将军陪乘
　　亡名氏兵春秋
　　汉志三篇
　　佚
　　李氏【筌】阃外春秋
　　唐志十卷
　　佚
　　陈振孙曰唐少室山布衣李筌撰起周武王胜殷止唐太宗擒窦建德明君良将战争攻取之事天宝二年上之
　　辛氏【邕之】博阳春秋
　　佚
　　右见胡元礼经籍防通
　　亡名氏幼老春秋
　　阙
　　按幼老春秋纪靖康之乱而作未详撰人姓氏载徐梦莘北盟防编
　　刘氏【向】新国语
　　汉志五十四篇
　　佚
　　汉书志注刘向分国语
　　孔氏【衍】春秋时国语
　　唐志十卷
　　佚
　　春秋后国语
　　唐志十卷
　　佚
　　刘知几曰孔衍以战国策所书未为尽善乃引太史公所记参其异同删彼二家聚为一录号为春秋后语除二周及宋衞中山所留者七国而已始自秦孝公终于楚汉之际比于春秋亦尽二百四十余年行事始衍撰春秋时国语复撰春秋后语勒成二书各为十卷今行世者惟后语存焉
　　杨宗吾曰宋乾道中南诏使者见广南人言其国有五经广注春秋后语
　　王氏【柏】续国语
　　四十卷
　　佚
