<!-- { "loadSidebar": true } -->
　　楼钥后序曰防稽夏君休以笃学名于乡绍兴间有防郡给笔札録其所著书以进郡出钱百万就姚江置局誊写凡千卷春秋易有解律厯有书予从其孙壻袁起宗鼎得其周礼井田谱读之井田之废乆矣林勋本政书最为有志于古然仅载田制他书亦未有如此之详且明者井邑丘甸寓兵于民凡出于井田者无不毫分缕析又皆图以示人如指诸掌孟子曰夫仁政必自经界始此先王经国之本也故为广其传思与学者共讲之刋既讫钱文季文子指其间有不合者胡太初宗亦相与讲明而黄君毅又作问答一卷皆有益于是书陈君举许以序引自湖南逺寄辞雄义浑尤为着明遂并刻之惟文子之说以俶装匆遽不及附见当俟他日夏君年八十余无一日不著书其精且博如此以上书补官一试吏而止不得少见于施用为可憾云
　　魏氏【了翁】周礼井田图说
　　佚
　　程氏【霆】周礼井田议
　　未见
　　项氏【安世】周礼丘乗图説
　　宋志一卷
　　未见
　　郑氏【景炎】周礼开方图説
　　宋志一卷
　　未见
　　吴氏【龙征】周官荒政十二解
　　一篇
　　存
　　黄虞稷曰惺初吴氏晋江人万厯癸未进士改庶吉士除浙江道御史谪通州判官歴户部主事



　　经义考卷一百二十九
　　钦定四库全书
　　经义考卷一百三十
　　翰林院检讨朱彞尊撰
　　仪礼一
　　礼古经
　　汉志五十六卷经七十篇记一百三十一篇【注七十子后学者所记也】明堂阴阳三十三篇【注古明堂之遗事】王史氏二十一篇【注七十子后学者别录云六国时人】
　　阙
　　刘歆曰鲁共王得古文于坏壁逸礼有三十九天汉之后孔安国献之
　　桓谭曰古佚礼记有四十六卷
　　汉书礼古经者出于鲁淹中及孔氏学七十篇【谓高堂生所传士礼刘敞曰当作十七】文相似多三十九篇及明堂阴阳王史氏记所见多天子诸侯卿大夫之制虽不能备犹瘉后仓等推士礼而致于天子之説
　　刘表曰礼以立体据事章条纤曲执而后显采掇片言莫非宝也
　　后汉书孔安国所献礼古经五十六篇及周官经前世传其书未有名家
　　阮孝绪曰古经出鲁淹中其书周宗伯所掌五礼威仪之事有六十六篇无敢传者后博士侍其生得十七篇郑注今之仪礼是也余篇皆亡
　　孙惠蔚曰淹中之经孔安国所得惟有卿大夫士馈食之篇而天子诸侯享庙之祭禘祫之礼尽亡贾公彦曰汉兴求録遗文有古书今文高堂生传十七篇是今文也孔子宅得古仪礼五十六篇其字皆篆书是为古文十七篇与高堂生同而字多不同余三十九篇絶无师説在于秘舘
　　朱子曰今仪礼多是士礼河间献王得古礼五十六篇乃孔壁所藏之书其中却有天子诸侯礼所以班固言愈于推士礼以知天子诸侯之礼是固作汉书时其书尚在郑康成亦及见之今注疏中有援引处不知甚时失了真可惜也
　　王应麟曰逸礼三十九其篇名颇见于他书若学礼见贾谊传天子廵狩礼见周官内宰注朝贡礼见聘礼注朝事仪见觐礼注禘尝礼见射人疏中霤礼见月令注及诗泉水疏王居明堂礼见月令礼器注古大明堂礼昭穆篇见蔡邕论本命篇见通典聘礼志见荀子又有奔丧投壶迁庙衅庙曲礼少仪内则弟子职诸篇见大小戴记及管子
　　吴澂曰鲁共王坏孔子宅得古文礼经于孔氏壁中凡五十六篇河间献王亦得而上之其十七篇与仪礼正同余三十九篇藏在秘府谓之逸礼哀帝初刘歆欲以列之学宫而诸博士不肯置对竟不得立孔郑所引逸中霤礼禘于太庙礼王居明堂礼皆其篇也唐初犹存诸儒曾不以为意遂至于亡惜哉吴师道曰礼古经者今仪礼也
　　仪礼
　　汉书十七篇
　　存
　　春秋説题辞礼者所以设容俯仰以信进退以度礼得则天下咸宜不可须防离也
　　汉书汉兴鲁高堂生传士礼十七篇
　　郑康成曰传礼者十三家惟高堂生及五传弟子戴德戴圣名世也五传弟子者高堂生萧奋孟卿后苍及戴徳戴圣为五此所传皆仪礼也
　　崔灵恩曰仪礼者周公所制吉礼惟得臣礼三篇凶礼得四篇上自天子下自庶人其礼同等余三篇皆臣礼宾礼惟存三篇军礼亡失嘉礼得七篇
　　贾公彦曰周礼仪礼发源是一理有始终分为二部并是周公摄政太平之书周礼为末仪礼为本　又曰周礼六官叙官之法事急者为先不问官之大小仪礼见其行事之法贱者为先故以士冠为先无大夫冠礼诸侯冠次之天子冠又次之其昏礼亦士为先大夫次之诸侯次之天子为后诸侯乡饮酒为先天子乡饮酒次之乡射燕礼已下皆然又以冠昏士相见为先后者以二十而冠三十而娶四十强而仕即有挚见乡大夫见已君及见来朝诸侯之等又为乡大夫州长行乡饮酒乡射之事已后先吉后凶凶尽则行祭祀吉礼次叙之法其义可知　又曰刘向别録即此十七篇之次是也大小戴皆冠礼为第一昏礼为第二士相见为第三自兹以下篇次则异大戴以士丧为第四既夕为第五士虞为第六特牲为第七少牢为第八有司彻为第九乡饮酒第十乡射第十一燕礼第十二大射为第十三聘礼第十四公食第十五觐礼第十六丧服第十七小戴于乡饮乡射燕礼大射四篇依别録次第而以士虞为第八丧服为第九特牲为第十少牢为第十一有司彻为第十二士丧为第十三既夕为第十四聘礼为第十五公食为第十六觐礼为第十七别録尊卑吉凶次第伦序故郑用之二戴尊卑吉凶杂乱故郑皆不从之孔颖达曰仪礼之别有七处而有五名一则孝经春秋説及中庸并云威仪三千二则礼器云曲礼三千三则礼説云动仪三千四则谓为仪礼五则汉书艺文志谓仪礼为古礼经凡此七处五名并承三百之下故知即仪礼也所以三千者其履行周官五礼之别其事委曲条数繁广故有三千也非谓篇有三千或一篇一卷有数条之事今行于世者惟十七篇而已
　　韩子曰余尝苦仪礼之难读又其行于今者葢寡然文王周公之法制粗在于是
　　崇文总目仪礼乃仪度委曲之书若后世仪注其初葢三千余条
　　张子曰看得仪礼则晓得周礼与礼记
　　吕大临曰冠昏射乡燕聘天下之达礼也仪礼所载谓之礼者礼之经也礼记所载谓之义者训其经之义尔
　　徐积曰仪礼粗为完书然决非尽出乎圣人何以知之夫礼者出乎人情也而仪礼有云父在母不可以为三年之服又曰嫂叔无服所以避嫌也又曰师无服此岂人情哉葢多出于汉儒喜行其私意或用其师説或利其购金而为之耳
　　张淳曰汉初未有仪礼之名疑后学者见十七篇中有仪有礼遂合而名之
　　晁公武曰高堂生传士礼十七篇为仪礼丧服传一卷子夏所谓周礼为本仪礼为末为本则重者在前故宗伯序五礼以吉凶军宾嘉为次为末则轻者在前故仪礼先冠昏后丧祭
　　朱子曰今按礼经威仪刘向作经礼曲礼而中庸以礼经为礼仪郑等皆曰经礼即周礼三百六十官曲礼即今仪礼冠昏吉凶其中事仪三千以其有委曲威仪故有二名臣瓒曰周礼三百特官名耳经礼谓冠昏吉凶葢以仪礼为经礼也而近世括苍叶梦得曰经礼制之凡也曲礼文之目也先王之世二者葢皆有书藏于有司祭祀朝觐防同则太史执之以涖事小史读之以喻众而乡大夫受之以教万民保氏掌之以教国子者亦此书也愚意礼篇三名礼器为胜诸儒之説瓒叶为长葢周礼乃制治立法设官分职之书于天下事无不该摄礼典固在其中而非专为礼设也故此志列其经传之目但曰周官而不曰周礼自不应指其官目以当礼篇之目又况其中或以一官兼掌众礼或以数官通行一事亦难计其官数以充礼篇之数至于仪礼则其中冠昏丧祭燕射朝聘自为经礼大目亦不容专以曲礼名之也但曲礼之篇未见于今何书为近而三百三千之数又将何以充之耳又尝考之经礼固今之仪礼其存者十七篇而其逸见于他书者犹有投壶奔丧迁庙中霤等篇其不可见者又有古经增多三十九篇而明堂阴阳王史氏记数十篇及河间献王所辑礼乐古事多至五百余篇傥或犹有逸在其间者大率且以春官所领五礼之目约之则其初固当有三百余篇亡疑矣所谓曲礼则皆礼之微文小节如今曲礼少仪内则玉藻弟子职篇所记事亲事长起居饮食容貌辞气之法制器备物宗庙宫室衣冠车旗之等凡所以行乎经礼之中者其篇之全数虽不可知然条而析之亦应不下三千有余矣　又曰仪礼虽难读然却多是重复伦类若通则其先后彼此辗转叅照足以互相发明久之自通贯也　又曰周官一书固为礼之纲领至其仪法度数则仪礼乃其本经而礼记是解仪礼之义　又曰仪礼尚完备如他书　又曰陈振孙説仪礼云此乃是仪更须有礼书仪礼只载行礼之威仪所谓威仪三千是也如天子七庙诸侯五庙大夫三士二之类説大经处此方是礼书陈骙曰仪礼者乃周家行礼涉于仪度委曲之书若后世所谓仪注者是也其初葢三千余条秦焚书汉访求之止得此十七篇故多亡礼云
　　叶适曰仪礼者士之礼通于大夫诸侯而天子无考焉所记有司之事以其所存逆其所不存当时举一礼必有仪仪不胜纪则何止于此
　　陈振孙曰此乃仪更须有礼书仪礼只载行礼之威仪所谓威仪三千是也礼书如云天子七庙诸侯五大夫三士二之类是説大经处方是礼须自有文字魏了翁曰仪礼一经幸存以之叅考诸经尤为有功章如愚曰大宋朝乐史谓仪礼有可疑者五汉儒传授曲台杂记后马融郑众始传周官而仪礼未尝以教授一疑也周礼缺冬官求之千金不可得使有仪礼全书诸儒宁不献之朝乎班固七略刘歆九种并不着仪礼魏晋梁陈之间是书始行二疑也聘礼篇所记宾行饔饩之物禾米刍薪之数笾豆簠簋之实铏壶鼎瓮之列考之周官掌客之説不同三疑也其中一篇丧服葢讲师设问难以相解释之辞非周公之书四疑也周官所载自王以下至公侯伯子男皆有其礼而仪礼所谓公食大夫礼及燕礼皆公与卿大夫之事不及于王其他篇所言曰主人曰宾而已似侯国之书使周公当太平之时岂不设天子之礼五疑也今攷其书犹有可疑者且吉凶宾嘉皆有其礼而军礼独阙焉自天子至士皆有冠礼而大夫独无焉乡饮酒之礼有党正以正齿位而今独不载焉宾礼之别有八燕礼之等有四冠昏之篇皆冠以士大射之礼独名曰仪朝遇之礼不録而独存觐礼其他礼食不载而独有公食大夫礼以至言本末之异同是皆考究精微者焉
　　王应麟曰韩文公读仪礼谓攷于今无所用愚谓天秩有礼小大由之冠昏丧祭必于是稽焉文公大儒以为无所用何也
　　马廷鸾曰仪礼为书于奇辞奥防中有精义妙道焉于纤悉曲折中有明辨等级焉不惟欲人之善其生且欲人之善其死不惟致严于冠昏朝聘乡射而尤致严于丧祭后世徒以其推士礼而达之天子以为残阙不可考之书徐而观之一士也天子之士与诸侯之士不同上大夫与下大夫不同等而上之固有可得而详者矣周公之经何制之备也子夏之传何文之奇也康成之注公彦之疏何学之博也
