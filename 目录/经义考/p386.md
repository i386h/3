<!-- { "loadSidebar": true } -->
　　呉鉴明序曰尧舜周孔之道至孟轲斩焉不传伸蒙子作书续孟此其自任者岂浅浅也然生值唐乱官不过令长才志不见知于时斥骂逆巢抗首白刃孟氏可作顾不谓豪杰大丈夫哉所恨事不载史徒得故老传説四五百年不休续孟子伸蒙卷目虽具艺文志今世所传者殆放失其本真矣史书果可尽信哉可传者不录所录者又将泯泯而无传伸蒙子何为其生死不遇也哉元统三年南康曹侯明源来宰长乐始访其子孙于稠岩之野为之筑室立祠表其大节而暴之天下耳目是不惟昭忠烈正人伦亦使世俗知为善之可愿虽掩抑百年犹遇仁贤君子以传其名也余既悲伸蒙之志又嘉曹侯之为政能有所建明故为之叙赞以见有善者名无不闻而循吏之化民成俗固自有道也赞曰唐室不竞以利稗政上替下陵用勦民命维闽伸蒙抗志续孟昌言仁义以药时病不能者天出宰万年巢贼称帝万乘南迁百寮鼠窜比肩从叛一人抗节羣丑骇乱蒙死则那偷生几何较其短长得丧孰多夫既殒身遑恤厥名纪录失官惟国无人邑老相传弥远弥在将五百年始遇贤宰贤宰为谁明源曹公美俗旌贤不泥簿文躬驾之野访求后昆树祠学宫风于四远匪私伸蒙忠义是劝稠岩之野青青枫阴胡晦于昔而白于今我师子舆好善是喜勒辞岩石彰其美德
　　程钜夫序曰续孟二卷唐林公慎思所作其书列于唐艺文志宋崇文总目夫以孟子才号亚圣书次六经自司马迁扬雄韩愈之徒尊信笃好以为大有功于圣门至司马光李觏辈乃著书讥毁学者固自有次第哉二书免于世俗之见亦幸矣夫然二书文深义密谆切反复不悖于圣人之道诚有补于世教也公字防中福州长乐人兄弟五人同读书于稠岩山之石室公中咸通十年第又中宏词抜萃科赐其乡曰芳桂里曰大宏由秘书省挍书郎至尚书水部郎中黄巢犯长安骂贼而死盖贤者也其几世孙崇万来京师求予序之崇万今为浮屠氏云延祐改元四月晦
　　蒲道源后序曰亚圣七篇之书谨义利之辨明王霸之分知言养气尽心知命扩善端辟邪説粹然一出于正度越诸子独列于经韩子以为功不在禹下程子以为发前圣所未发其尊之也至矣予观伸蒙子林先生续孟子二卷其自负为何如哉惜其生于唐季屈于下僚不克展其志然能不染巢贼之汚竟骂而死合乎孟子舎生取义之説良可钦仰非世之大言无实者比昔扬雄凖易王通拟经不免后世之议然皆一代儒宗也孟子曰若夫豪杰之士虽无文王犹兴伸蒙子其庶几焉
　　闽书林慎思字防中长乐人咸通十年登第自挍书郎至水部郎中万年县令黄巢冦长安迫以伪禄不屈骂贼死慎思谓孟子七篇非其所著书而弟子所记不能尽孟子意因传其説演而续之作续孟子又有伸蒙子书
　　陈英观序曰孟子称能言距杨墨者圣人之徒也夫能言未必能行孟子直以圣人之徒与之不己过乎言者既与则行者可知已伸蒙子续孟之作将以言诒天下者也予谓伸蒙方著书时未必先知其身之死于贼伸蒙既以义死续孟虽不作可也书之存亡史之得失又乌能为伸蒙子之有无立祠表义伸蒙亦何心之有抑人心之所以不死者其在是乎黄尧臣序曰孟子谈仁义数万言一以正人心为己任伸蒙子续孟其有孟子之心乎哉然伸蒙处黄巢之乱以万年令骂贼死官方其骂贼岂不知其必死哉义在于死而不利于茍生也质之孟氏非所谓真知仁义之辨者哉汉扬雄拟论语作法言既而倍汉事莽是雄非特汉罪人固圣门之罪人已即雄而视伸蒙子岂可同日语哉昔朱文公作通鉴纲目书雄为新莽大夫今南康曹侯筑室以祠伸蒙曹侯之心即文公之心者也噫使天下邑宰皆如曹之用心世道其不复古乎
　　按慎思之死甚烈而新旧唐书忠义传中俱不列其名何也续孟子十四篇一曰梁大夫二曰梁襄王三曰乐正子四曰公都子五曰髙子六曰公孙丑七曰屋庐子八曰咸丘蒙九曰齐宣王十曰万章十一曰宋臣十二曰庄暴十三曰彭更十四曰陈臻

　　经义考卷二百七十九
　　钦定四库全书
　　经义考卷二百八十
　　翰林院检讨朱彝尊撰
　　拟经【十三】
　　孔氏【鲋】小尔雅
　　隋志一卷
　　存
　　隋书李轨畧解
　　晁公武曰孔子古文也见于孔鲋书
　　王应麟曰小尔雅十三章申衍诂训
　　陈振孙曰汉志有此书亦不著名氏唐志有李轨解一卷今馆阁书目云孔鲋撰盖即孔丛子第十一篇也曰广诂广言广训广义广名广服广器广物广鸟广兽凡十章又度量衡为十三章当是好事者抄出别行
　　詹景凤曰孔鲋小尔雅广释字义旁搜名物言约而事不泛旨近而便于俗于小学尚矣
　　张氏【揖】广雅
　　唐志四卷【七录同隋志三卷】
　　存【今本十卷】
　　隋书魏博士张揖撰
　　揖进表曰臣闻昔在周公缵述唐虞宗翼文武克定四海勤相成王践阼理政日昃不食坐而待旦德化宣流越裳俫贡嘉禾贯桑六年制礼以导天下着尔雅一篇以释其义传亐后孠歴载五百坟典散惟尔雅恒存礼三朝记哀公曰寡人欲学小辩以观于政其可乎孔子曰尔雅以观于古足以辩言矣春秋元命苞言子夏问夫子作春秋不以初哉首基为始何是以知周公所造也率斯以降超絶六国越秦逾楚爰暨帝刘鲁人叔孙通撰置礼记文不违古今俗所传三篇尔雅或言仲尼所増或言子夏所益或言叔孙通所补或言郡梁文所考皆解家所説经师口传既无正验圣人所言是故疑不能明也夫尔雅之为书也文约而义固其敶道也精研而无误真七经之检度学问之阶路儒林之楷素也若其包罗天地纲纪人事权揆制度发百家之训诂未能悉备也臣揖体质蒙蔽学浅词顽言无足取窃以所识择撢羣艺文同异义音转失读八方殊语庶物异名不在尔雅者详録品覈以着于篇凡万八千一百五十文分为上中下以方徕俊哲洪秀伟彦之伦扣其两端摘其过谬令得用谞亦所企想也臣揖诚惶诚恐顿首顿首死罪死罪
　　陈振孙曰魏博士张揖撰凡不在尔雅者着于篇仍用尔雅旧目馆阁书目云今逸但存音三卷今书十卷而音附逐篇句下不别行揖又有埤苍三苍训诂杂字古今字训凡四书见唐志今皆不传
　　曹氏【宪】博雅【隋志作广雅音】
　　唐志十卷【隋志四卷】
　　存
　　隋书秘书学士曹宪撰
　　晁公武曰隋曹宪撰魏张揖尝米苍雅遗文为书名曰广雅宪因揖之説附以音解避炀帝讳更之为博云后有张揖表宪后事唐太宗尝读书有竒难字辄遣使问宪宪具为音注援验详覆帝叹赏之
　　刘氏【伯庄】续尔雅
　　唐志一卷
　　佚
　　髙似孙曰刘伯庄续尔雅艸木虫鱼该括畧尽
　　刘氏【杳】要雅
　　五卷
　　佚
　　王应麟曰梁刘杳撰要雅周礼疏刘杳要雅亦以宜成为酒名
　　李氏【商隐】蜀尔雅
　　通考三卷
　　佚
　　陈振孙曰蜀尔雅不着撰人名氏馆阁书目按李邯郸云唐李商隐采蜀语为之当必有据
　　刘氏【温润】羌尔雅
　　宋志一卷
　　佚
　　亡名氏蕃尔雅
　　通考一卷
　　佚
　　晁公武曰不载撰人姓名以夏人语依尔雅体译以华言
　　方以智曰即羌尔雅
　　梅氏【彪】石药尔雅
　　二卷
　　存
　　彪序曰尔雅者古人训释作也予家西蜀江源少攻丹术穷究经方第用药皆是隐名就于隐名之中又有多本若不备见犹画饼梦桃遇其经方与不遇无别也参同契云未能悉究当施直义今以众石异名象尔雅词句凡六篇勒为一卷令迷者寻之稍易习者诵之不难云尔元和丙戌
　　白云霁曰释诸药隐名
　　陆氏【佃】埤雅
　　宋志二十卷
　　存
　　子宰序曰嘉祐前经义之未作也先公独以説诗得名其于鸟兽草木虫鱼尤所多识熙宁后始以经术革词赋先公诗讲义遂盛传于时学校争相笔授如恐不及元丰间预修説文因进书获对神考纵言至于物性先公敷奏称旨德音称善且恨古未有着为书者先公又奏臣尝试为之未成未敢进也天意欣然便欲见之因进説鱼説木二篇自是益加笔削号物性门类编纂将终而永裕上宾矣先公旋亦补外所至以平易临民故其事简政清因得专意论譔既注尔雅乃赓此书号埤雅言为尔雅之辅也埤雅比之物性门类盖愈精详文亦简要先公作此书自初迨终仅四十年不独博极羣书而农父牧夫百工技艺下至舆防皁隶莫不诹询茍有所闻必加试验然后纪录则其深微渊防宜穷天下之理矣后有博雅君子览之当自识其美焉宣和七年六月
　　晁公武曰皇朝陆佃农师撰书载虫鱼鸟兽草木名物喜采俗説然佃王安石客也而学不专主王氏亦似特立者
　　陈振孙曰释鱼释兽以及于鸟虫马木草而终之以释天所以为尔雅之辅也此书本号物性门类其初尝以説鱼説木二篇上之朝编纂将就而永裕上宾不及再上既注尔雅遂成此书其于物性精详所援引甚博而亦多用字説
　　王应麟曰元丰中陆佃修説文因进书获对神宗论物性恨未有著书者佃进説鱼説木二篇自是益加论譔为埤雅二十卷
　　王慎中曰陆农师于名物可谓多识矣然其为书有自乱其法所引虽博而非其著书本指不足相证而反以自病者亦多矣释翚雉而释后服释马而释车释骐而释服释龙而释占释蓍而释重卦皆非其著书本指释竹而释衞武公之德已去之逺而又及于明器释仓庚摘引月令可耳而全录其文释艾则因五十曰艾之文而录礼文全篇释螽斯甘棠既不当释诗而复旁引庄子华封之祝刘歆宗庙之议释台汉其説尤迂缓谓之诗笺义可也革之为藾萧知其为在野之草而鹿之所食也顾不从笺而从毛与尔雅则水萍岂野生而亦岂鹿之所食耶白华之为菅菅其名而白华其词也乃立白华一名而释之由笺有白华于野之文而误不思毛传已明也蒲卢之为野蜂则不当为草乃两立其名而两引中庸之文羊之始生曰达小曰羔未成羊曰羜既成曰羊则羔与羜乃羊之小与未成之通名不当各立以为名也木之自毙者曰椔盖毙木之通名而非一木之名也而乃有释椔豕猪之通名彘其牝豚其牡牡之去势曰豚而其牡者曰猳今乃释豕与豚不为明也豝豵豜竝见于诗毛郑皆以为小豕惟毛以岁纪数郑以生纪数为异要之皆野猪也若为豢兽则岂狩猎之所射且虞人致兽亦不当驱家畜以待田虽有一岁豵二岁豝三岁特四岁豜与豕生三豵二师一特之异释知其当为野兽者以诗之文义推之当然也今乃释豝而遗其他而与豕聨释疑于为豢畜欤大抵所识者多而所取者博固不能无失与至其释猫引画谱小言释芍药全录花谱此无异童儿之识农师之学不宜其陋至此或其家子弟或他人误增入之也又曰予读荆国王文公集见其进字説表与其为
　　书序其义奥深以为由书契以来未有也恨不得见其书其后于杨山集中见其摘数十字驳之山所驳皆是然要以为未足以病其书也及观埤雅往往多用字説虽非山所摘其义亦往往可驳盖文公于学才艺既多尤能刻意精思故杜撰立説而以经传文词附会之虽不为无义理而于天地自然之文何啻千里陆最以善言名物有説诗之名于熙宁间亦以此为王文公所重新经之义陆多与焉故陆亦用文公以广其书也由是推之则字説全书虽不见亦未足恨而陆所为以説诗得名正不免于穿凿附会之病而以文害辞以辞害意者宜必多矣因阅埤雅漫志之
