<!-- { "loadSidebar": true } -->
　　崇文总目皇朝太子中舍陈鄂奉诏刋定始开寳中诏以德明所释乃古文尚书与唐明皇所定今文駮异令鄂删定其文改从书葢今文自晓者多故音切弥省
　　晁公武曰古文尚书孔安国以古定自汉迄唐行于学官明皇改从今文由是古文遂絶陆德明独存其一二于释文
　　王应麟曰唐陆德明释文用古文后周显德六年郭忠恕定古文尚书并释文刻板太祖命判国子监周惟简等重修开寳五年二月诏翰林学士李昉校定上之诏名开寳新定尚书释文咸平二年十月孙奭请摹印古文尚书音义与新定释文并行从之天圣八年九月雕新定释文
　　王氏【度】注尚书
　　新唐志十三卷
　　佚
　　王氏【元感】尚书紏缪
　　新唐志十巻
　　佚
　　旧唐书王元感濮州鄄城人举明经补博城县丞天授中迁左卫率府録事兼直文馆转四门博士长安三年表上其所撰尚书纠谬十巻春秋振滞二十卷礼记绳愆三十卷并所注孝经史记藳草请官给纸笔写上秘阁诏令文崇贤两馆学士及成均博士详其可否学士祝钦明郭山恽李宪等皆专守先儒章句深讥元感掎摭旧义元感随方应答竟不之屈鳯阁舍人魏知古司封郎中徐坚左史刘知几右史张思敬雅好异闻毎为元感申理其义连表荐之寻下诏曰王元感质性温敏博闻强记手不释卷老而弥笃掎前达之失究先圣之防是谓儒宗不可多得可太子司议郎兼崇贤馆学士魏知古尝称其所撰书曰信可谓五经之指南也
　　成氏【伯璵】尚书断章
　　授经图十三卷
　　佚
　　崇文总目不着撰人姓氏案其书畧序众篇大防
　　冯氏【继先】尚书广疏
　　宋志十八卷
　　佚
　　崇文总目伪蜀冯继先撰以孔颖达正义为本小加已意
　　尚书小疏
　　宋志十三卷
　　佚













　　经义考卷七十八
<史部,目录类,经籍之属,经义考>
　　钦定四库全书
　　经义考巻七十九
　　翰林院检讨朱彞尊撰
　　书【八】
　　宋眞宗皇帝尚书图诗
　　一卷
　　佚
　　玉海景徳四年崇和殿壁挂尚书图祥符七年作尚书诗三章
　　郭氏【忠恕】古今尚书
　　佚
　　姓谱忠恕字恕先洛阳人仕周为周易愽士宋太宗召为国子监主簿令刋定古今尚书
　　胡氏【且】尚书演圣通论
　　七卷
　　佚
　　王氏【曙】周书音训
　　十二卷
　　佚
　　宋史王曙字晦叔隋东臯子绩之后世居河汾后为河南人中进士第咸平中举贤良方正科后以工部尚书侍郎叅知政事进枢密使拜同中书门下平章事卒赠太保中书令諡文康
　　杨氏【绘】书九意
　　通考一巻
　　佚
　　晁公武曰皇朝杨绘元素撰其序云诗书春秋同出于史而仲尼或删或修莫不有笔法焉诗春秋先儒皆言之书独无其法耶故作断尧虞书夏书禅让稽古商书周书费誓秦誓意凡九篇
　　东都事畧杨绘字元素汉州绵竹人举进士再知諌院擢翰林学士御史中丞
　　胡氏【瑗】尚书全解
　　宋志二十八巻
　　佚
　　朱子曰胡安定书解未必是安定所注盖专破古说不似胡平日意又间引东坡说东坡不及见安定必是伪书
　　张氏【景】书说
　　未见
　　董鼎曰景字晦叔
　　姓谱公安人
　　袁氏【默】尚书解
　　佚
　　姓谱袁默字思正无锡人嘉祐进士官至湖北转运判官
　　范氏【雍】尚书四代图
　　一卷
　　佚
　　王应麟曰仁宗时枢副范雍绘尚书四代图进之以偹中览
　　东都事畧范雍字伯仁河阳人举进士官至资政殿大学士礼部尚书卒赠太子太师諡忠献
　　谢氏【景平】书传说
　　佚
　　姓谱景平皇祐中进士仕终秘书丞
　　乐氏【敦逸】尚书略义
　　通志一卷
　　佚
　　黄氏【君俞】尚书关言
　　通志三卷
　　佚
　　闽书黄君俞字廷佥莆田人治平四年进士歴官崇文院校书改馆阁校勘
　　尹氏【恭初】尚书新修义疏
　　宋志二十六卷
　　佚
　　呉氏【孜】尚书大义
　　宋志三卷
　　佚
　　浙江通志呉孜会稽人从安定胡瑗学驰名嘉祐治平间
　　按绍兴四库续到阙书目有之
　　顾氏【临】等尚书集解
　　通考十四卷
　　未见
　　晁公武曰皇朝顾临蒋之竒姚辟孔武仲刘敞王会之周范苏子才朱正夫呉孜所撰后人集之为一编然非完书也
　　姓谱顾临字子敦会稽人皇祐中为国子直讲元祐初拜天章阁待制后歴刑兵吏三部侍郎兼翰林学士
　　按是书所集相传凡二十家晁氏所未及者司马光王安石黄通杨绘陆佃李定苏洵胡瑗张晦之程頥
　　文氏【彦博】尚书解
　　一卷
　　存
　　彦愽进表曰臣伏读尚书序云孔子生于周末覩史籍之烦文惧览之者不一遂乃讨论坟典断自唐虞以下讫于周举其宏纲撮其机要典谟训诰之文凡百篇所以恢宏至道示人主以范也帝王之制坦然明白以其上古之书谓之尚书然则后代圣帝明王莫不祖述寳为大训恭以皇帝陛下聪明文思稽考古道日御迩英延访经义方命讲官讲解尚书孜孜不倦所以圣徳日新比隆尧舜臣以叨侍经筵輙于尚书三十二篇采其切于资益圣治宜于重复温故者凡十篇録进篇别有后序所以发明本篇之大防所冀便于乙夜之观
　　宋名臣言行录文彦愽字寛夫汾州人中进士第事仁宗英宗神宗哲宗位至丞相除太尉以太师致仕按潞公尚书解附载集中尧典舜典大禹谟臯陶谟益稷伊训洪范无逸立政周官凡十篇
　　范氏【镇】正书
　　佚
　　宋史范鎭字景仁成都华阳人举进士礼部奏名第一歴端明殿学士以银青光禄大夫致仕封蜀郡公諡忠文
　　按蜀公正书志传不载莫详其篇目王氏困学记闻采其一条云舜之五刑流也官也教也赎也贼也流宥五刑者舜制五流以宥三苗之劓刵剕宫大辟也胡氏皇王大纪本之而以墨劓剕宫大辟为贼刑之科目可谓精确之论
　　孔氏【武仲】书说
　　宋志十三卷
　　未见
　　东都事畧武仲字常父新淦人举进士为礼部第一歴中书舍人直学士院擢给事中迁礼部侍郎坐元祐党夺职着诗书论语说
　　按是编诸家藏书目均无之疑其佚久矣康熈乙亥三月西呉书贾目中有抄本二册亟索之云于正月鬻之松江张姓者叩其名字不知无从访获为之惘然
　　孙氏【觉】书义十述
　　通志一卷
　　佚
　　尚书解
　　通考十三卷
　　佚
　　晁公武曰觉仕元祐谓康王以丧服见诸侯为非礼苏氏之说本此
　　范氏【纯仁】尚书解
　　一卷
　　存
　　纯仁经进序曰臣近奉徳音俾将前世君臣议论谏争之言编次进呈臣以史籍浩愽采掇未能遽就而君臣之际莫盛于尧舜三代故取尚书自古君臣相饬戒之言关于治道者録为三十章仍于每章之后輙有解释或用孔氏注意或与孔说不同但取理当义通以伸禆补之诚幸陛下赦其愚而少垂采择亦圣人不以人废言之义也
　　东都事畧纯仁字尧夫以父任为太常寺太祝中进士第元祐三年拜右仆射兼中书侍郎卒赠开府仪同三司諡忠宣
　　苏氏【轼】书传
　　宋志十三卷【万巻堂目二十卷】
　　存
　　晁公武曰熈宁以后专用王氏之说进退多士此书駮异其说为多又以嗣征为羿簒位时康王之诰为失礼引左氏为证与诸儒之说不同
　　朱子语録或问诸家书解谁最好莫是东坡曰然又问但若失之太简曰亦有只消如此解者又曰于东坡书解却好他看得文势好　又曰东坡解吕刑王享国百年耄作一句荒度作刑作一句甚有理陈振孙曰传于嗣征以为羲和贰于羿而忠于夏于康王之诰以释衰服冕为非礼曰予于书见圣人之所不取而犹存者有二可谓卓然独见于千载之后者又言昭王南征不复穆王初无愤耻哀痛之语平王当倾覆祸败之极其书与平康之世无异有以知周徳之衰而东周之不复兴也呜呼其论伟矣马中锡曰东坡传书三江既入震泽底定谓三江为南江中江北江蔡九峰不取其说且谓其为味别者非是然所谓以味别水者非东坡之臆说也唐许敬宗曰古五行皆有官水官不失职则能辨味与色濳而时出合而更分皆能识之是先已有此言矣九峯未之考也至其所谓尧之洪水未治也东南皆海岂复有呉越哉及彭蠡既潴三江入于海则呉越始有可宅之土水之所钟独震泽而已斯言也百世以俟圣人可也
　　程子【頥】书说
　　宋志一卷
　　存
　　晁公武曰伊川之门人记其师所谈四十余篇
　　王氏【安石】子【雱】新经尚书义
　　通考十三巻【宋志卷同书其父安石名】
　　佚
　　安石序曰熈宁二年臣安石以尚书入侍遂与政而子雱实嗣讲事有防为之说以献八年下其说太学颁焉惟虞夏商周之遗文更秦而几亡遭汉而仅存頼学士大夫诵说以故不冺而世主莫或知其可用天纵皇帝大知实始操之以验物考之以决事又命训其义兼明天下后世而臣父子以区区所闻承乏与荣焉然言之渊懿而释以浅陋命之重大而承以轻眇兹荣也祗所以为媿与
　　长编纪事本末熈宁八年六月同修经义吕升卿言尚书有王雱所进义乞更不删改从之时升卿輙删改诗义安石雱皆不悦故有是言
　　晁公武曰王雱元泽撰熈宁六年命吕惠卿兼修国子监经义王雱兼同修撰王安石提举而雱成是经颁于学官用以取士或少为异輙不中程由是独行于世六十年而天下学者喜攻其短自开党禁世人罕称焉
　　陈振孙曰雱盖述其父之学王氏三经义此其一也熈宁六年命知制诰吕惠卿充修撰经义以安石提举修定又以安石子雱惠卿弟升卿为修撰官八年安石复入相新传乃成雱盖主是经者也王氏学独行于世者六十年科举之士熟于此乃合程度前辈谓如脱然按其形模而出之尔士习胶固更丧乱乃已
　　朱子曰王氏说伤于凿然其善亦有不可揜处荆公不解洛诰但云其间煞有不可强通处今姑择其可晓者释之今人多说荆公穿凿他却有如此处后来人解书却须尽要解　又曰荆公解聪明文思牵合洪范五事此却是穿凿如小旻诗云国虽靡止或圣或否民虽靡膴或哲或谋或肃或艾却合洪范五事又曰人说荆公穿凿只是好处亦用还他且如矧
　　惟若畴圻父薄违农父若保宏父定辟古注从父字絶句荆公则就违保辟絶句夐出诸儒之表
　　王应麟曰酒诰圻父薄违农父若保宏父定辟荆公以违保辟絶句朱文公以为夐出诸儒之表洛诰复子明辟荆公谓周公得卜复命于成王也汉儒居摄还政之说于是一洗矣
　　曾氏【肇】尚书讲义
　　宋志八卷
　　佚
　　杨时作行述曰肇字子开建昌军南丰县人举进士哲宗嗣位擢起居舍人兼权中书舍人累迁朝散大夫翰林学士知制诰兼侍读以龙图阁学士提举中太乙宫元符末汀州安置今天子即位尽还元祐贬死人官职复公龙图阁学士绍兴二年諡文昭
　　吕氏【大临】书传
　　佚
　　于氏【世封】书传
　　佚
　　金华府志世封浦江人举进士撰书易诗传共四十卷
　　张氏【庭坚】书义
　　佚
　　董鼎曰张庭坚字才叔
