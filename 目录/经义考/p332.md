<!-- { "loadSidebar": true } -->





　　经义考巻二百三十九
　　钦定四库全书
　　经义考巻二百四十
　　翰林院检讨朱尊撰
　　羣经【二】
　　何氏【晏】五经大义
　　五卷
　　佚
　　隗氏【禧】诸经解
　　佚
　　世语隗禧字子牙京兆人黄初中拜郎中年八十余以老处家就之学者甚多鱼豢尝从问左传禧答曰欲知幽微莫若易人伦之纪莫若礼多识山川草木之名莫若诗左氏直相斫书不足精意也豢因从问诗禧説齐韩鲁毛四家义不复执文有如讽诵又撰作诸经解数十万言未及缮写而得聋后数岁病亡也
　　王氏【肃】圣证论
　　隋志十二卷【唐志十一巻】
　　佚
　　魏志散骑常侍王肃着诸经传解及论定朝仪改易郑旧説时孙叔然授学郑之门人王肃集圣证论以讥短叔然驳而释之
　　谯氏【周】五经然否论
　　佚
　　蜀志谯周撰定法训五经论古史考之属百余篇辞理明通为世硕儒有董扬之规
　　杜佑曰谯周五经然否论曰小纪云庶子不为长子斩不继祖与祢也此但别庶子而下言不继祖者谓庶子身不继祢故其长子为不继祖合而言之也虞喜难之曰礼文三发二言继祖一言连祢如但继祢则应三年何縁须祖烦而失要合子于父舎经就迂非事实也然则继祖者必继祢继祢者不必继祖今连祢于祖以已继之是继祖者得三年继祢者不得也至于连祢于祖以别髙祖之祖故因祢以继祖别嫌也
　　按谯氏然否论羣书引证絶少仅缀二条于后一云古文尚书説武王崩成王年十三推武王以庚辰岁崩周公以壬午岁出居东癸未岁反礼公冠记周公冠成王命史作祝辞告是除丧冠也周公未反成王冠弁开金縢之书时十六矣是成王十五周公冠之而后出也一云汉初或云三老答天子拜遭王莽之乱汉度残阙汉中兴定礼仪羣【臣】欲令三老答拜城门校尉董钧驳曰养三老所以教事父之道也若答拜是使天下答子拜也诏从钧议谯周论之曰礼尸服上服犹以非亲之故答子拜士见异国君亦答拜是皆不得视犹子也
　　传氏【咸】七经诗
　　阙
　　晋书咸字长虞咸宁初袭父休奕爵拜太子洗马累迁尚书右丞卒赠司校尉諡曰贞
　　孔颖达曰傅咸为七经诗王羲之写
　　王应麟曰艺文类聚初学记载传咸周易毛诗周官左传孝经论语诗皆四言而阙其一
　　徐氏【苗】五经同异评
　　七録一卷
　　佚
　　晋书苖字叔胄髙密淳于人就博士济南宋均受业遂为儒宗作五经同异评郡察孝亷州辟从事治中别驾举异行公府五辟博士再徴并不就
　　束氏【晳】五经通论
　　佚
　　杨氏【方】五经钩沈【崇文总目方作芳旧唐志钩沈作钩深】
　　隋志十卷
　　佚
　　晋书杨方字公回髙梁太守在郡积年着五经钩沈崇文总目晋杨芳撰答难申畅自谓钩取五经之沈义篇第亡阙今少五篇
　　中兴书目晋髙凉太守杨方撰自序云晋太宁元年撰钩经传之沈义著论难以起滞
　　按钩沈已亡其见于羣书所引者有云夫鸟游旷泽之地而比翮者万羣虎居繁林之薮而接豪者千数又云夫霜树落叶而鸿雁南飞桃林披华而鸟深入又云东夷之人以牛骨占事呈示吉凶无往不中牛非含智之物有若此之验又云生而知之者上也问曰孰生而知之乎答曰圣人二仪既判悬象列暄八风有序四气错御览日月而达隂阳之数消摇八节俯仰黄弥纶天地之体穷竟有生之机瞻天为师用醒已心故曰生知不亦审乎
　　徐氏【邈】五经音【分见各经】
　　隋志十卷
　　佚
　　晋书徐邈博涉多闻虽不口传章句然开释文义标明指趣撰正五经音训学者宗之
　　戴氏【逵】五经大义
　　隋志三卷
　　佚
　　晋书戴逵字安道谯国人师事范宣徙居防稽之剡县孝武帝时以散骑常侍国子博士累徴不就郡县敦廹乃逃于吴王珣请徴为国子祭酒复不至
　　周氏【杨】五经咨疑【唐志周杨作杨思】
　　七録八卷
　　佚
　　梁武帝五经讲疏
　　佚
　　梁书孔子袪传髙祖撰五经讲疏及孔子正言专使子祛检阅羣书以为义证
　　按六代之主笃好儒术莫如梁武立士林馆躬御国子讲肄五经皆有讲説何佟之严植之贺玚明山宾等覆述制防朱异贺琛孔子袪等递相讲述经义多至二百余巻然自同泰舍身而后所临幸者同泰重云爱敬开善善觉等寺所开説者湼槃般若大品净名三慧诸经竺干之典日密周孔之言日疎此孟子所云下乔木而入幽谷者也
　　贺氏【防】五经异同评
　　七録一卷
　　佚
　　鲍氏【泉】六经通数
　　隋志十卷
　　佚
　　梁书鲍泉字润岳东海人少事元帝累迁至信州刺史世祖令与王僧辩率舟师东逼邵陵王于郢州郢州平元帝以长子方诸为刺史泉为长史行府州事侯景密遣将宋子仙任约率精骑袭之城陷执方诸及泉送之景所后景攻王僧辩于巴陵败还乃杀泉于江夏沈其尸于黄鹄矶泉博涉史传于仪礼尤明撰新仪四十巻
　　沈氏【文阿】经典大义
　　隋志十二卷【玉海十八巻】
　　佚
　　经典儒大义序録
　　隋志二巻【唐志十巻】
　　佚
　　王氏【元规】读经典大义
　　十四卷
　　佚
　　孙氏【畅之】五经杂义
　　隋志六巻
　　佚
　　王氏【焕】五经决録
　　五篇
　　佚
　　七世孙通曰江州府君之述曰五经决録五篇其言圣贤制述之意备矣
　　邯郸氏【绰】五经析疑
　　隋志二十八卷【唐志三十卷八法家】
　　佚
　　按析疑文见于初学记所引者有曰汉志先冬至三日昼冬至后三日昼漏四十五刻夜五十五刻先夏至三日昼夏至后三日昼漏六十五刻夜三十五刻又曰先王之制礼乐也制礼以节事修乐以导志故观其礼乐理乱自知也又曰闻角声无不恻隐而慈者闻商声无不断割而亡事也又曰夫笙者法万物始生导达隂阳之气故有长短黄钟之始象法鳯皇
　　元氏【延明】五经宗畧
　　隋志三十三卷【唐志四十巻】
　　佚
　　房氏【景先】五经疑问
　　十卷
　　佚
　　册府元魏房景先孝文时为太学博士作五经疑问百余篇符玺郎王神贵答之名曰辨疑合成十卷叶廷珪曰房景先作五经疑问百篇其语典诣山东通志景先字光宙山东武城人累官齐州中正卒赠洛州刺史諡曰文
　　王氏【神贵】五经辨疑
　　十卷
　　佚
　　后魏书房景先作五经疑问百余篇王神贵益之名为辨疑
　　常氏【爽】五经畧注
　　佚
　　爽自序曰传称立天之道曰隂与阳立地之道曰柔与刚立人之道曰仁与义然则仁义者人之性也经典者身之文也皆以陶铸神情启悟耳目未有不由学而能成其器不由习而能利其业是故季路勇士也服道以成忠烈之槩寗越庸夫也讲艺以成髙尚之节盖所由者习也所因者本也本立而道生身文而徳备焉昔者先王之训天下也莫不导以诗书教以礼乐移其风俗和其人民故恭俭庄敬而不烦者教深于礼也广博易良而不奢者教深于乐也温柔敦厚而不愚者教深于诗也疏通知逺而不诬者教深于书也洁静精微而不贼者教深于易也属辞比事而不乱者教深于春秋也夫乐以和神诗以正言礼以明体书以广聴春秋以防事五者盖五常之道相须而备而易为之源故曰易不可见则乾坤或几乎息矣由是言之六经者先王之遗烈圣人之盛事也安可不游心寓目习性文身哉顷因暇日属意艺林畧撰所闻讨论其本名曰六经畧注以训门徒焉册府元常爽字仕明河内人置学馆于温水之右门徒七百余人爽因教授之暇述六经畧注以广制作甚有条贯
　　叶廷珪曰常爽不事王侯独守闲静讲肄经典二十余年时号儒林先生
　　张氏【鳯】五经异同评
　　十巻
　　佚
　　樊氏【深】五经大义
　　隋志十卷
　　佚
　　七经义纲
　　隋志二十九巻
　　佚
　　七经论【北史本传作七经异同】
　　隋志三巻
　　佚
　　质疑
　　隋志五卷
　　佚
　　按樊氏义纲见于类书所引者有云孔子曰天子之徳感天地洞八方以化合神者称皇徳合天者称帝徳合仁义者称王又云珠母者大珠在中小珠环之又云车上五兵戈殳防酋矛牟夷步卒五兵戈殳防酋矛
　　辛氏【彦之】五经异义
　　佚
　　北史辛彦之陇西狄道人隋太常少卿封任城郡公进位开府歴国子祭酒礼部尚书撰五经异义一部行于世
　　何氏【妥】五经大义
　　五卷
　　佚
　　刘氏【】五经正名
　　隋志十二卷
　　佚
　　王氏【失名】五经通
　　隋志五巻
　　佚
　　亡名氏五经义
　　隋志六卷
　　佚
　　五经义畧
　　七録一卷
　　佚
　　五经算术
　　隋志一卷
　　佚
　　五经算术録遗
　　隋志一巻
　　佚



　　经义考巻二百四十
<史部,目录类,经籍之属,经义考>
　　钦定四库全书
　　经义考卷二百四十一
　　翰林院检讨朱彞尊撰
　　羣经【三】
　　陆氏【徳明】经典释文
　　唐志三十卷【分见诸经序录一卷】
　　存
　　徳明自序曰夫书音之作作者多矣前儒撰著光乎篇籍其来既久诚无闲然但降圣已还不免偏尚质文详畧互有不同汉魏迄今遗文可见或专出已意或祖述旧音各师成心制作如面加以楚夏声异南北语殊是非信其所闻轻重因其所习后学钻仰罕闻指要夫筌蹄所寄惟在文言差若毫厘谬便千里夫子有言必也正名乎名不正则言不顺言不顺则事不成故君子名之必可言也言之必可行也斯富哉言乎大矣盛矣无得而称矣然人禀二仪之淳和含五行之秀气虽复挺生天纵必资学以知道故唐尧师于许由周文学于虢叔上圣且犹有学而况其余乎至于处鲍居兰翫所先入染丝斵梓功在初变器成采定难复改移一薫一莸十年有臭岂可易哉岂可易哉予少爱坟典意艺文虽志懐物外而情存著述粤以癸卯之岁承乏上庠循省旧音苦其太简况微言乆絶大义愈乖攻乎异端竞生穿凿不在其位不谋其政既职司其忧寕可视成而已遂因暇景救其不逮研精六籍采摭九流搜访异同挍之苍雅辄撰集五典孝经论语及老庄尔雅等音合爲三帙三十卷号曰经典释文古今并录括其枢要经注毕详训义兼辩质而不野繁而非芜示传一家之学用贻后嗣令奉以周旋不敢坠失与我同志亦无隠焉但代匠指南取笑于博识既述而不作言其所用亦何伤乎云尔
　　旧唐书曰太宗阅陆徳明经典音义美其宏益学者叹曰徳明虽亡此书可传习赐其家布帛百匹崇文总目徳明爲国子愽士以先儒作经典音训不列注传全录文颇乖详畧又南北异区音读罕同乃集诸家之读九经论语老庄尔雅者皆着其飜语以增损之
　　晁说之曰徳明因古诸儒音韵之学着爲释文惠乎学者深矣
　　晁公武曰经典释文三十卷陆徳明撰释易书诗三礼三传孝经论语尔雅老庄颇载古文及诸家同异徳明盖博极羣书也
　　陈振孙曰唐陆徳明撰自五经三传古礼之外及孝经论语尔雅庄老兼解文义广释诸家不但音切也或言陆吴人多吴音综其实未必然按前世艺文志列于经解类中兴书目始入之小学非也
　　顔氏【师古】匡缪正俗
