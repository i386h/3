<!-- { "loadSidebar": true } -->
　　洪迈曰王氏中説所载门人多贞观时知名卿相而无一人能振师之道者故议者往往致疑其最所称髙弟曰程仇董薛考其行事程元仇璋董常无所见独薛收在唐史有列传踪迹甚为明白收以父道衡不得其死不肯仕于隋闻唐髙祖兴将应义举郡通守尧君素觉之不得去及君素东连王世充遂挺身归国正在丁丑戊寅岁中丁丑为大业十三年又为义宁元年戊寅为武德元年是年三月炀帝遇害于江都盖大业十四年也而杜淹所作文中子世家云十三年江都难作子有疾召薛收谓曰吾梦顔回称孔子归休之命乃寝疾而终殊与收事不合岁年亦不同是为大可疑者也又称李靖受诗及问圣人之道靖既云丈夫当以功名取富贵何至作章句儒恐必无此也今中説之后载文中子次子福畤所录云杜淹为御史大夫与长孙太尉有隙按淹以贞观二年卒后二十一年髙宗即位长孙无忌始拜太尉其不合于史如此故或者疑为阮逸所作如所谓薛收元经传亦非也
　　王明清曰文中子隋末大儒欧阳文忠公宋景文脩唐书房杜传中略不及其姓名或云其书阮逸伪作未必有其人然唐李习之尝有读文中子而刘禹锡作王华卿墓志序载其家世行事甚详云门多伟人则与书所言合矣何疑之有又皮日休有文中子碑见于文粹
　　陈亮曰文中子讲道河汾门人咸有记焉其髙弟若董常程元仇璋盖尝参取之矣薛收姚义始缀而名之曰中説凡一百余纸无篇目卷第藏王氏家文中子亚弟凝晚始以授福郊福畤遂次为十篇各举其端二字以冠篇首又为之序篇焉惟阮逸所着本有之至龚鼎臣得唐本于齐州李冠家则以甲乙冠篇而分篇始末皆不同又本文多与逸异然则分篇序篇未必皆福郊福畤之旧也昔者孔氏之遗言盖集而为论语其一多论学其二多论政其三多论礼乐自记载之书未尝不以类相从也此书类次无条目故读者多厌倦予以暇日参取阮氏龚氏本正其本文以类相从次为十六篇其无条目可寻与凡可略者往往不录以为王氏正书盖文中子没于隋大业十三年五月是岁十一月唐公入关其后攀龙附凤以翼成三百载之基业者大略尝往来河汾矣虽受经未必尽如所传而讲论不可谓无也然智不足以尽知其道而师友之义未成故朝论有所不及不然诸公岂遂忘其师者哉及陆蒙司空图皮日休诸人始知好其书至本朝阮氏龚氏遂各以其所得本为之训义考其始末皆不足以知之也　又曰以中説方论语以董常比顔子与门人言而名朝之执政者与老儒老将言而斥之无婉辞此读中説者之所同病也今按阮氏本则曰严子陵钓于湍石尔朱荣控勒天下故君子不贵得位龚氏本则曰严子陵钓于湍石民到于今称之尔朱荣控勒天下死之日民无得而称焉故摹仿论语者门人弟子之过也龚氏本曰出而不声隐而不没用之则成舎之则全阮氏本则因董常而言终之曰吾与尔有矣故比方顔子之迹往往多过内史薛公使遗书于子子再拜而受之推此心以往其肯退而名杨素诸公哉薛公谓子曰吾文章可谓淫溺矣子离席而拜曰敢贺丈人之知过也谓其斥刘贺若弼而不婉者过矣至于以佛为圣人以无至无迹为道以五典潜五礼错为至治此皆譔集中説者抄入之将以张大其师而不知反以为累也
　　林希逸曰通之中説模仿论语之文仿规为圆模矩作方而无一出于胸臆徒掇圣人之句法以为能将以求其工适足以露其拙耳
　　陈振孙曰唐志五卷今本第十卷有文中子世家房魏论礼乐事书关子明事及王氏家书杂录旧传以此为前后序非也又有龚鼎臣注自甲至癸为十卷而所谓前后序者在十卷之外亦颇有所删取李格非跋云龚自谓明道间得唐本于齐州李冠比阮本改正二百余处
　　王应麟曰中説前述云隋文帝坐太极殿召见因奏太平之策十有二焉按唐防要武德元年五月改隋太兴殿为太极殿隋无此名
　　潘音曰扬子云法言王仲淹中説专模仿圣人言语然道理尚未透悟
　　呉师道曰文中子书强引唐初文武名臣以为弟子然其岁月事实抵牾乖刺终不足以掩后世之耳目也
　　杨廉曰文中子作中説以拟论语孔子何人乃敢拟之宜朱子有小儿瓦屋之讥也
　　罗钦顺曰文中子议论先儒盖多取之至于大本大原殊未有见观其称佛为西方之圣人可以知其学术矣
　　郑瑗曰王氏中説或谓宋阮逸伪作陈同父类次之谓阮氏本与龚鼎臣本文各不同逸或不能无增损于其间此啓后人之疑也
　　王世贞曰昔人谓文中子之髙弟子房杜李魏诸贤皆贵为贞观将相而未有一言及其师以是为疑若予所疑固不止是孔门七十子齿莫过于顔路季路然非有过于夫子者至考房杜李魏诸贤皆北而事文中子而皆长于文中子文中子以开皇四年生以大业十三年卒寿仅三十四尔李衞公以贞观廿三年卒年七十九魏郑公以贞观十七年卒年七十三当并长文中子十六岁也房梁公以贞观二十二年卒年七十一当长文中子九岁也杜密公以贞观二年卒年四十六当长文中子四岁也文中子固十五而抗顔为人师然岂必处处作项槖哉
　　胡应麟曰王仲淹着中説唐宋以还知之者十而三罪之者十而七疑之者十而九仲淹生隋季世遁迹闾岩一时与游董常数子而外毋论房李王魏若风马牛不相及即薛收杜淹识者亦疑焉李密李靖皆英雄气吞一代刘炫生徒遍四方薛道衡李德林之才名杨处道贺若弼之干略当时声誉俱远出河汾上矧诗书礼乐槩非六朝所急一处士谈周公仲尼诸人日仆仆候其门乎仲尼大圣微生亩直斥其名叶公太宰之问率孙辞以对以炫之矜弼之愎素之钜奸道衡之轻薄彼其于文中奚有甚矣阮逸辈之过劳其心也
　　唐公文献曰文中子书所谓正礼乐赞易道以之续经者率散逸惟中説十篇传于今中述劝讲之旨出处之迹甚备其言平易而易知亦切近而易行沈深而不僻博雅而不肆于诸子中得圣人之言之似者也
　　萧云举曰文中子受书春秋于李育学诗于夏琠问礼于闗子明正乐于霍汲考三易之义于族父仲华讲道河汾所为中説其辞约其致深其议该而宏因事考类分宗辨目足以不朽彼以僭罪之者苛矣
　　王图曰仲淹中説十篇或议其拟论语为僭然当正学湮废之余独能尊推孔氏其气象似顔子而用世之志又大类孟子
　　全天叙曰王氏中説大约借孔子以自尊亦所以尊孔子也
　　按王氏中説证之隋唐国史无不纰谬故宋咸直谓无其人而昭德晁氏鄱阳洪氏弇州王氏辨之尤详黄岩戴氏着有中説辨妄一编惜其失传莫有继之者顾讲学诸公读书不论其世专尚言辞遂据无稽之言以子虚无是公岿然配食孔氏之庑而典礼家末有敢议焉者何欤
　　戴氏【良齐】中説辨妄
　　佚
　　燕君武孝经
　　佚
　　右见抱朴子有龙虎三囊辟兵符盖道书也
　　沈氏【若】广孝经【唐艺文志作徐浩】
　　广志十卷
　　佚
　　唐防要乾元二年十一月四明山人沈若进广孝经十卷制授秘书郎集贤院待诏
　　张氏【士儒】演孝经
　　唐志十二卷
　　佚
　　员氏【半千】临戎孝经
　　唐志二卷
　　佚
　　郭氏【良辅】武孝经
　　唐志一卷
　　佚
　　王应麟曰唐郭良辅设太公孙子问荅仿孝经篇第以述武事
　　李氏【远】武孝经
　　宋志一卷
　　佚
　　郑氏女孝经
　　宋志一卷
　　存
　　郑氏进表曰妾惟天地之性贵刚柔焉夫妇之道重礼义焉仁义礼智信者是谓五常五常之教其来远矣总而为主实在孝乎夫孝者感鬼神动天地精神至贯无所不达盖以夫妇之道人伦之始考其得失非细务也易着乾坤则阴阳之制有别礼标羔雁则伉俪之事实陈妾每览先圣垂言观前贤行事未尝不抚躬三复叹息久之欲想余芳遗踪可躅妾侄女特天恩策为永王妃以少长闺闱未嫺诗礼至于经诰触事面墙夙夜忧惶战惧交集今戒以为妇之道申以执巾之礼并述经史正义无复载乎浮辞緫一十八章各为篇目名曰女孝经上至皇后下及庶人不行孝而成名者未之闻也妾不敢自专因以曹大家为主虽不足以藏诸岩石亦可以少补闺庭辄不揆量敢兹闻达轻触屏扆伏待罪戾谨言宋史侯莫陈邈妻郑氏撰
　　祁承璞曰载内训全书
　　石氏【恪】女孝经像
　　一卷
　　佚
　　宣和画谱石恪字子专成都人工画道释人物孟蜀平至阙下授以画院之职不就力请还蜀诏许之今御府所藏有女孝经像八
　　李氏【公麟】女孝经相
　　二卷
　　佚
　　贾氏【元道】大农孝经
　　宋志一卷
　　佚
　　綦氏【师元】道孝经
　　宋志一卷
　　佚
　　【阙】氏【鹗】佛孝经
　　宋志一卷
　　佚
　　宋史旧题名鹗不知姓
　　刘氏【】酒孝经
　　唐志一卷
　　佚
　　刘知几曰俗所传有鸡九锡酒孝经房中志醉乡记或师范五经或规摹三史虽文皆雅正而事悉虚无
　　皇甫氏【松】酒孝经
　　宋志一卷
　　佚
　　亡名氏医孝经
　　一卷
　　未见
　　马氏【融】忠经
　　一卷
　　存
　　按忠经盖拟孝经而作攷之隋唐经籍艺文志俱不载恐是伪托扶风马氏者
　　林氏【慎思】续孟子
　　二卷
　　存
　　慎思自序曰孟子书先自其徒纪言而着予所以复著者盖以孟子久行教化言不在其徒尽矣故演作续孟
　　崇文緫目续孟子二卷唐咸通中林慎思撰慎思以孟子七篇非轲自著书而弟子共记其言不能尽轲意因传其説演而续之
　　刘希仁序曰自文中子有续经书唐水部郎林防中亦有续孟子然续经竟无传者郊畤之责而续孟今行于世者有名孙元复焉七篇之书先儒谓最有关于圣门而温国文正公乃作疑孟至谓瞽瞍杀人非孟子之言韩昌黎固谓轲之书非自着其徒万章公孙丑相与记轲所言程子遂以瞽象之事乃万章传闻之误耳续孟之作又岂以阮逸所谓万章公孙丑不能极师之奥尽录其言故孟氏章句略而多阙今观水部公出其仁义之言而善于敷演长于譬喻如曰尧之比户可封不有四凶乎纣之比屋可诛不有三仁乎以其大而举之不以其小而废之斯言盖得之矣不宁唯是孟子言必曰仁义公之治邑民怀其惠临难不求茍免仁之至义之尽可谓善学孟子者矣克斋林公称为吾闽千载不朽之士岂吾欺哉咸淳癸酉上春
