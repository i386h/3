<!-- { "loadSidebar": true } -->
　　按晁氏中庸传取孔氏正义胡氏讲义分朱黄以识之又以墨识已説其分节与今本有异附识于后天命之谓性【节】率性之谓道【节】修道之谓教【节】道也者【至】非道也【节】是故君子【至】不闻【节】莫见乎隐【至】愼其独也【节】喜怒哀乐之未发谓之中【节】发而皆中节谓之和【节】中也者【至】达道也【节】致中和【至】育焉【节】仲尼曰【至】忌惮也【节】子曰中庸【至】久矣【节】子曰道之【至】行矣夫【节】子曰舜其【至】舜乎【节】子曰人皆【至】守也【节】子曰囘之【至】失之矣【节】子曰天下【至】能也【节】子路问强【至】强哉矫【节】子曰素隐【至】费而隐【节】夫妇之愚【至】不能焉【节】天地之大【至】破焉【节】诗云鸢飞【至】察乎天地【节】子曰道不【至】勿施于人【节】君子之道四【至】先施之未能也【节】庸德之行【至】慥慥尔【节】君子素【至】自得焉【节】在上位【至】徼幸【节】子曰射有【至】自卑【节】诗曰妻子【至】顺矣乎【节】子曰鬼神【至】如此夫【节】子曰舜其【至】其寿【节】故天之【至】覆之【节】诗曰嘉乐【至】必受命【节】子曰无忧【至】子述之【节】武王缵【至】保之【节】武王末【至】一也【节】子曰武王【至】至也【节】郊社【至】掌乎【节】哀公问政【至】礼所生也【节】在下位【至】治矣【节】故君子【至】知天【节】天下之达【至】一也【节】或生而【至】一也【节】或安而【至】一也【节】子曰好学【至】国家矣【节】凡为天下【至】所以懐诸侯也【节】凡为天下【至】不穷【节】在下位【至】身矣【节】诚者天之【至】人之道也【节】诚者不勉【至】圣人也【节】诚之者【至】必强【节　自】诚明【至】明则诚矣【节】唯天下至诚【至】参矣【节】其次【至】能化【节】至诚【至】如神【节】诚者自成【至】道也【节】诚者物之【至】为贵【节】诚者非自【至】宜也【节】故至诚【至】不测【节】天地之道博也【至】纯亦不已【节】大哉圣人【至】凝焉【节】故君子尊【至】崇礼【节】是故居上【至】之谓与【节】子曰愚而【至】其身者也【节】非天子【至】亦不敢作礼乐焉【节】子曰吾説【至】寡过矣乎【节】上焉者【至】弗从【节】故君子之道【至】知人也【节】是故君子【至】天下者也【节】仲尼【至】大也【节】唯天下至圣【至】配天【节】唯天下至诚【至】之化育【节】夫焉有【至】能知之【节】诗曰衣锦【至】日亡【节】君子之道【至】入德矣【节】诗云濳虽【至】于志【节】君子之所【至】屋漏【节】故君子不动【至】有争【节】是故君子不赏【至】刑之【节】是故君子笃恭而天下平【节】诗云予懐【至】末也【节】诗曰德輶【至】至矣【节】
　　游氏【酢】中庸解义
　　宋志五卷【通考一卷】
　　未见【一斋书目有】
　　杨氏【时】中庸解
　　宋志一卷
　　未见【一斋书目有】
　　时自序曰伊川先生有言曰不偏之谓中不易之谓庸中者天下之正道庸者天下之定理中庸之书盖圣学之渊源入德之大方也孔子殁羣弟子离散分处诸侯之国虽各以其所闻授弟子然得其传者盖寡故子夏之后有田子方子方之后为庄周则其去本浸逺矣独曾子之后子思孟子之传得其宗子思之学中庸是也孟子之书其源盖出于此则道学之传有是书而已世儒知尊孟子而于中庸一书未有能尽心者则其源流可知矣予昔在元丰中尝受学明道先生之门得其绪言一二未及卒业而先生殁继又从伊川先生未几先生复以罪流窜涪陵其立言垂训为世大禁学者胶口无复敢道政和四年夏六月予得请祠馆退居余杭杜门却扫因得温寻旧学悼斯文之将坠于是追述先生之遗训着为此书以其所闻推其所未闻者虽未足尽传先生之奥亦妄意其庶几焉学者因我言而求之于圣学之门墙庶乎可窥而入也
　　陈亮序曰世所传有伊川先生易传杨龟山中庸义谢上蔡论语解语和靖孟子説胡文定春秋传谢氏之书学者知诵习之矣尹氏之书简淡不足以入世好至于是三书则非习见是经以志乎举选者盖未之读也世之儒者掲易传以与学者共之于是靡然始知所向然予以谓不由大学论语及孟子中庸以达乎春秋之用宜于易未用心之地也今语孟精义既出而谢氏尹氏之书具在杨氏中庸及胡氏春秋世尚多有之而终病其未广别刋为小本以与易传并行观者宜有取焉
　　晁公武曰时载程正叔之言曰不偏之谓中不易之谓庸盖亦犹王氏之説也
　　朱子曰龟山中庸有可疑处如论中庸不可能乃是佛老绪余决非孔子子思本意罗先生陈几叟诸人以龟山中庸语意枯燥不若吕与叔之浃洽此可见公论之不可揜矣
　　侯氏【仲良】中庸説
　　一卷
　　未见
　　罗钦顺曰侯氏説中庸以孔子问礼问官为圣人所不知似乎浅近恐未得为至也以孔子不得位为圣人所不能尤害事
　　冯从吾曰先生名仲良字师圣华阴人从二程先生游胡文定称其讲论经术贯通不穷朱文公称其清白劲直
　　郭氏【忠孝】中庸説
　　宋志一卷
　　佚
　　黎立武曰杨氏曰不偏之谓中不易之谓庸中者天下之正道庸者天下之正理游氏曰以德行言曰中庸以性情言曰中和郭氏中庸説谓中为人道之大以之用于天下国家又云极天下至正谓之中通天下至变谓之庸盖兼山深于易故得中庸之义焉兼山登程门终始中庸之道体用之説实得于心传面命者也程子尝为中庸作注至是焚稾而属兼山以书传之乃知游氏杨氏所得于师者初年之论也






　　经义考卷一百五十一
　　钦定四库全书
　　经义考卷一百五十二
　　翰林院检讨朱彞尊撰
　　礼记【十五】
　　张氏【浚】中庸解
　　一卷
　　未见
　　郭氏【雍】中庸説
　　宋志一卷
　　佚
　　关氏【注】中庸义
　　一卷
　　佚
　　张氏【九成】中庸説
　　宋志一卷【杭州志六卷】
　　未见
　　胡铨曰张子韶中庸甚佳
　　朱子曰张公始学于龟山之门而逃儒以归于释既自以为有得矣而其释之师语之曰左右既得欛柄入手开道之际当改头换面随宜説法使殊途同归则住世出世间两无遗恨矣然此语亦不可使俗辈知将谓实有恁麽事也用此之故凡张氏所论著皆阳儒而隂释其离合出入之际务在愚一时之耳目而使之恬不觉悟以入乎释氏之门虽欲复出而不可得本末指意略如其所受于师者其二本殊归盖不特庄周出于子夏李斯原于荀卿而已也窃不自揆尝欲为之论辨以晓当世之惑而大本旣殊无所不异因覧其中庸説姑掇其尤甚者什一二着于篇其他如论语孝经大学孟子之説不暇遍为之辨大扺忽遽急迫其所以为説皆此书之类也
　　晁氏【公武】中庸大传
　　宋志一卷
　　未见
　　郑氏【耕老】中庸训解
　　一卷
　　佚
　　林氏【光朝】中庸解
　　一卷
　　未见
　　徐氏【存】中庸解
　　佚
　　浙江通志徐存字诚叟江山人从杨龟山游隐居教授学者称为逸平先生
　　谭氏【惟寅】中庸义
　　佚
　　广东通志谭惟寅字子钦髙要人绍兴二年进士官至江西提刑
　　陈氏【渊】中庸解义
　　一卷
　　存【载嘿堂集】
　　石氏【】中庸集
　　二卷
　　存
　　朱熹序曰中庸一书子思子之所作也昔者曾子学于孔子而得其传矣孔子之孙子思学于曾子而得其所传于孔子者焉旣而惧夫传之久逺而或失其真也于是推本所传之意质以所闻之言更相反覆作为此书孟子之徒实受其説孟子没而不得其传焉汉之诸儒虽或传诵然旣杂乎传记之间而莫之贵又莫有能明其所传之意者至唐李翺始知尊信其书为之论説然其所谓灭情以复性者又杂乎佛老而言之则亦异于曾子子思孟子之所传矣至于本朝濂溪周夫子始得其所传之要以着于篇河南二程夫子又得其遗防而发挥之然后其学布于天下然明道不及为书今世所传陈忠肃公之所序者乃蓝田吕氏所着之别本也伊川虽尝自言中庸今已成书然亦不传于学者或以问于和靖尹公则曰先生自意不满而火之矣二夫子于此旣皆无书故今所传特出于门人所记平居问荅之辞而门人所记行于世者唯吕氏游氏杨氏侯氏为有成书若横渠先生若谢氏尹氏则亦或记其语之及此者耳又皆别自为编或颇杂出他説盖学者欲观其聚而不可得固不能有以考其异而防其同也熹之友防稽新昌石君子重乃始集而次之合为一书以便观覧名曰中庸集解复第其录如右而属熹序之熹惟圣门传授之微防见于此篇者诸先生言之详矣熹之浅陋盖有行思坐诵没世穷经而不得其所以言者尚何敢措一辞于其间然尝窃谓秦汉以来圣学不传儒者惟知章句训诂之为事而不知复求圣人之意以明夫性命道德之归至于近世先知先觉之士始发明之则学者既有以知夫前日之为陋矣然或乃徒诵其言以为髙而又初不知深求其意甚者遂至于脱略章句陵籍训诂坐谈空妙展转相迷而其为患反有甚于前日之为陋者呜呼是岂古昔圣贤相传之本意与夫近世先生君子之所以望于后人者哉熹诚不敏私窃惧焉故因子重之书特以此言题其篇首以告夫同志之读此书者使之毋跂于髙毋骇于奇必沉潜夫句读文义之间以防其归必戒惧夫不睹不闻之中以践其实庶乎优柔厌饫真积力久而于博厚髙明悠久之域忽不自知其至焉则为有以真得其传而无徒诵坐谈之矣抑子重之为此书采掇无遗条理不紊分章虽因众説然去取之间不失其当其谨密详审盖有得乎行逺自迩登髙自卑之意虽哀公问政以下六章据家语本一时问荅之言今从诸家不能复合然不害于其脉理之贯通也又以简帙重繁分为两卷亦无他义例云张栻跋曰右石子重所编集解两卷某刻于桂林郡学官子重之编此书尝从吾友朱熹元晦讲订分章去取皆有条次元晦且尝为之序矣桂林学官旧亦刻中庸解而其间杂乱以他惧其反误学者于是漫去旧版而更刻此书窃惟中庸一篇圣贤之渊源也体用显成已成物备矣虽然学者欲从事于此必知所从入而后可以驯致焉其所从入奈何子思以不睹不闻之训着于篇首又于篇中发明尚防之义且曰君子之所不可及者其惟人之所不见乎而推极夫笃恭之效其示来世可谓深切着明矣学者于此亦知所用其力哉有以用其力则于是书反复防绎将日新而无穷不然辟诸枵腹而观他人之食之羙也亦奚以益哉
　　陈振孙曰防稽石子重集录周敦頥程颢程頥张载吕大临谢良佐游酢杨时侯仲良凡十家之説晦庵为之序也
　　陈耆卿曰石字子重其祖自防稽徙临海中绍兴十五年进士补廸功郎歴将作监太常寺主簿终朝散郎
　　谢铎曰中庸辑略临海石子重着今亡
　　按克斋先生中庸辑略宋志作十先生中庸集解朱子章句实本之章句行而石氏之书流传日寡此谢鸣治赤城续志谓其已亡也近其裔孙佩玉始刻之新昌家塾
　　朱子【熹】中庸辑略
　　宋志二卷
　　存
