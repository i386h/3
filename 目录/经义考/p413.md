<!-- { "loadSidebar": true } -->
　　呉莱曰古之学者常得其师传毎因经以明道后之学者既失其师传苟非明道则不能以知经　又曰圣人之言记诸论语垂在六经其一体一用妙道精义之发昭然若掲日月而行诸天也
　　欧阳起鸣曰圣经未作吾道一天地也斯时也六经之道藏于人心圣经既作吾道一日月也斯时也人心之道藏于六经秦人累经书而畀炎火孔子周室之藏始灰吾道一晦蚀也然而六经之藏未始灰汉人嘘圣经之烬而复然孔子屋壁之藏始出吾道一吐气也然而六经之藏未始出六经之道先太极而始后太极而终无古无今无显无晦道无不在也张采曰学校庠序之设非六经无以教天下之大且众舍六经无以学见诸事物则民生日用之不可离措之天下国家则亘千万世而不可易
　　洪希文曰九经四十八万字
　　陈樵曰秦汉而下説经而善者不传传者多未善淳熙以来讲説尤与洙泗不类　又曰后世之词章乃士之脂泽时之清玩耳舎六经弗讲而事浮词绮语何与　又曰近时学经者如三尺之童观优于台下但闻台上语笑声而弗获覩其形所以不知妍媸惟人言是信
　　黄泽曰唐人考古之功如孔颖逹贾公彦最精宻陆徳明亦然宋代诸儒经学极深但考古之功却疎若以宋儒之精用汉魏晋诸儒考古之功则全美矣朱隠老曰圣人之于经也其托始有原其要终有柢其指事有情其命名有义　又曰仲尼之修经为天下计为来世计也苟有志乎为学则上自天子下至匹夫皆可以学仲尼也
　　杨维桢曰善读易者以知来善读书者以辨事善读诗者以正性善读春秋者以知往善读礼乐者以制行和徳圣人其无余蕴矣学者幸有圣人之书可读则圣人之蕴在我不在圣人也
　　郑元祐曰与天地相乆逺者圣人之道也六艺百家莫不折衷于圣人而后定观于诗而性情得其正于书而政纪得其宜于礼而敬于乐而和于易则有以验隂阳于春秋则有以定名分圣人之功与天地髙深迄于今而不坠者六经所以统天地之心也










　　经义考卷二百九十六
<史部,目录类,经籍之属,经义考>
　　钦定四库全书
　　经义考卷二百九十七
　　翰林院检讨朱尊撰
　　通説【三　説经下】
　　明孝宗曰六经载圣人之道宜讲明体行务臻实用朱升曰大哉六籍之功乎立天地之心植生民之命措斯人于至治传是道于无涯先圣后圣因时而起制作传述其事不同而此心此理则未甞异也是故诗者人情之宣也书者政事之纪也礼者列义理之序而乐者陶天地之和也易者上古圣人所以开物成务而春秋者夫子所以正王道而明大法者也圣人之道载于经圣人之心无穷经之理亦无穷也王祎曰载籍以来六经之文至矣凡其为文皆所以载道者也隂阳之变化载于易帝王之政事载于书人之情性草木鸟兽之名物载于诗君臣内外之名分人事之善恶载于春秋尊卑贵贱之等声容之美以建天地之中和载于礼乐此其为道实至着至乆与天地同化而同运者而皆托于文以见呜呼此固圣人之文也与世有作者舍圣人则无所为学其为文也苟以载夫道虽未至于圣人之文其必不谬于圣人者矣　又曰圣人之文厥有六经易以显隂阳诗以道性情书以纪政事之实春秋以示赏罸之明礼以谨节文之上下乐以着气运之亏盈凡圣贤传心之要帝王经世之具所以建天衷奠民极立天下之大本成天下之大法皆于是乎在是故世之学者本之诗以求其恒本之易以求其变本之书以求其质本之春秋以求其断本之乐以求其通本之礼以求其辨夫如是则六经之文为我之文而我之文一本于道矣　又曰六经者圣人致治之要术经世之大法措诸实用为国家天下者所不可一日或废也孔子尝曰我欲托诸空言不如载诸行事之深切着明也后世学者因以谓圣人未尝见诸行事而惟六经是作顾遂以空言视六经而训诂讲説之徒又从而浮词曲辨淆乱之于是圣人致治经世之用防矣又曰治易必自中庸始治书必自大学始治春秋
　　必自孟子始治诗及礼乐必自论语始易以明隂阳之变推性命之原然必本之于太极太极即诚也而中庸首言性命终言天道人道必推极于至诚故曰治易必始于中庸也书以纪政事之实载国家天下之故然必先之以徳峻徳一徳三徳是也而大学自修身以至治国平天下亦本原于明徳故曰治书必始于大学也春秋以贵王贱霸诛乱讨贼其要则在乎正谊不谋利明道不计功而孟子尊王道卑霸烈辟异端距邪説其与时君言每先义而后利故曰治春秋必始于孟子也诗以道性情而论语之言诗有曰关睢乐而不淫哀而不伤又曰可以兴可以观可以羣可以怨礼以谨节文而论语之言礼自乡党以至于朝廷莫不具焉乐以象功徳而论语之言乐自韶武以及翕纯皦绎之説莫不备焉故曰治诗及礼乐必始于论语也此四子六经相通然也　又曰圣人之经儒者之传诸子百家之著述歴代太史之纪録以及天文地理隂阳律厯兵谋术数字学族谱之杂出敷落旁行虞初稗官燕谈脞语之并兴其为説不同为教亦异而其为书类皆学者所当读而通之者也虽然学问无穷歳月有限诚有不能徧观而尽识者而惟圣人之经则弗可以莫之究也先王之道所以立天下之大本先王之制所以成天下之大业皆于是乎在乃厄于秦谶纬于汉圣逺言湮愈传而愈失时异事易愈变而愈非其流遂有不可胜言者矣宋河南程子关中张子者出始克实践精讨而圣贤明徳之要帝王经世之规所以垂宪后世者乃大有所发明其后朱文公张宣公吕成公一时并兴而当其时如永嘉薛氏郑氏陈氏叶氏闽中林氏永康陈氏后先迭出各以所学自成其家大抵均以先王之道为己任以先王之制为必行而所以立天下之大本成天下之大业者咸粲然方册间矣学者之于经不可徒诵其文而已也必将求其道以淑诸身明其法以用于世而所学始不徒为空言也
　　宋濓曰圣人之言曰经其言虽不皆出于圣人而为圣人所取者亦曰经经者天下之常道也易书春秋用其全诗与礼择其纯而去其伪未有不合乎道而不可行于世者也故易诗书春秋礼皆曰经五经之外论语为圣人之言孟子以大贤明圣人之道谓之经亦宜其他诸子所着正不胜谲醇不逮疵乌足以为经哉　又曰文当以圣人为宗古之立言简竒莫如易又莫如春秋序事精严莫如仪礼又莫如檀弓又莫如书书之中又莫如禹贡又莫如顾命论议浩浩而不见其涯又莫如易之大传陈情托物莫如诗诗之中反覆咏叹又莫如国风铺张王政又莫如二雅推美盛徳又莫如三颂有阖有开有变有化脉络之流通首尾之相应莫如中庸又莫如孟子孟子之中又莫如养气好辨等章人能致力于斯得之深者固与天地相始终得其浅者亦能震荡翕张与诸子较所长于一世葢文之所存道之所在也文不系道不作焉可也　又曰孔子传易孟子释诗加数言而其意炳如辞不费也辞之费经之离乎汉儒训经使人縁经以求义优柔而自得之有见乎尔也近世传文或累千言学者复求传中之传离经逺矣造端者唐之孔颖逹乎　又曰五经自孟氏后无兼通之者又曰世求圣人于人求圣人之道于经斯逺已我
　　可圣人也我言可经也弗之思耳
　　戴良曰仁义礼智皆人所固有圣人因人之所固有而为之教焉喜怒哀乐之情人之所固有也以其固有之情而美刺之于是乎有诗诗者人之情也情虽易放而辞让之心则其所固有也以其固有之心而为之节文于是乎有礼礼者敬也敬则自处卑矣以其自卑之势而又有书书者上所以通乎下之言也上下既通然后以其吉凶悔吝之机而作易焉易作而春秋继之盖至于春秋则人之固有者举亡之矣然亦以其是是非非而为之断焉圣人为教之备如此
　　朱右曰贯三才而一之者文也羲轩之文见诸图画唐虞稽诸典谟三代具诸易书诗礼春秋故易以阐象其文奥书道政事其文雅诗发性情其文婉礼辨等威其文理春秋断以义其文严然皆言近而指逺辞约而义周固千万世之常经不可尚已
　　胡翰曰六艺之文易也书也诗也春秋也礼乐也乐亡而礼仅存其三曰仪礼也周礼也礼记也汉儒槩而言之以为六艺史迁曰六艺经传以千万数穷年不能究其説累世不能通其学圣人之言岂越【阙】若是哉火于秦汨于汉加之传注日以滋蔓故习于训诂者溺于专门流于术数者拘于灾异否则辞章而已学者诚以身体之以心防之则圣人之道不在于书而在吾身吾心矣
　　刘廸简曰汉儒多分章句有破碎五经之患宋儒详衍义説有傅防五经之患
　　刘三吾曰六经载道之书也四书明理之书也易以道隂阳书以道政事诗以咏性情春秋以正名分礼以谨节文乐以宣功徳道无乎不在也大学其入道之户庭乎中庸其造道之阃奥乎论语无非教人操存涵养之要孟子无非教人体验扩充之功故求道必自六经始求六经必自四书始
　　季应期曰穷经以致其用反躬以践其实不如是读书奚益
　　王绅曰圣人垂训方来于六经尤着六经非圣人之所作因旧文而删定者也易因伏羲文王之着而述之大传所以明隂阳变化之理书因典谟训诰之文而定之所以纪帝王治乱之迹春秋因鲁史之旧而修之所以明外霸内王之分诗因列国歌謡风雅之什而删之所以陈风俗之得失礼所以着上下之宜乐所以导天地之和皆切于日用当于事情而为万世之准则也其于取舍用意之际似寛而实严若疎而极宻故学者舍六经无以为也　又曰圣人因自然之道着为自然之文故因其变化之理而成易因其训诰之体而成书因其治化之迹而成诗因其褒贬之法而成春秋因其【阙】　之【阙】而成礼因其和畅之用而成乐此六经之文所以终天地亘古今而不易者以其出于自然也
