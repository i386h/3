<!-- { "loadSidebar": true } -->
　　晋段干木
　　吕不韦曰段干木晋国之大驵也学于子夏为天下名士显人以终其夀
　　罗泌曰段干氏初邑段后邑干因邑为氏魏世家有段干子田世家有段干朋而风俗通氏姓注乃以为姓段名干木盖以吕氏春秋干木光于德与魏都赋干木之德之言误之唐百官表遂谓封段而为干木大夫疎矣幽通赋云木偃息以藩魏干木岂其名哉
　　田无择子方
　　李颐曰魏文侯师也名无择
　　韩子曰子夏之学其后有田子方子方之后流而为庄周故周之书喜称子方之为人
　　齐高行子
　　赵岐曰高子齐人
　　徐整曰子夏授诗于高行子
　　王应麟曰高行子即诗序及孟子所谓高子也
　　曾申子西
　　刘向曰左丘明授春秋于曾申
　　赵岐曰曾西曾子之孙
　　陆德明曰曾参之子受诗于子夏
　　王应麟曰曾西赵岐注以为曾子之孙集注因之经典序录曾申字子西曾参之子子夏以诗传曾申左丘明作传以授曾申曾西之学于此可考楚鬭宜申公子申皆字子西则曾西之为曾申无疑
　　按史记吴起事曾子其母死不归曾子薄之而与起絶所云曾子疑是曾申
　　齐公羊高宋赠临菑伯【详见春秋部】
　　吴兢曰公羊高乃子夏弟子
　　鲁谷梁赤宋赠龚邱伯改赠雎阳伯【详见春秋部】应劭曰子夏弟子
　　按罗长源撰路史炎帝之后不言有公羊谷梁氏罗子苍识遗云公羊谷梁自高赤作传外更不见有此姓万见春谓皆姜字切韵脚疑为姜姓假托然自高传子平平传子地地传子敢敢传子夀见于戴宏所记而班氏古今人表载有二子居第四等计刘氏宋氏世本亦必载之未必假托也
　　又按春秋为孔子所作则説春秋者必系孔氏门人若公羊传所称沈子司马子女子北宫子鲁子高子谷梁传所称尸子沈子皆是巳子言之春秋属商其皆子夏之徒与
　　子思子伋宋崇宁初赠沂水侯咸淳中加赠沂国公元至顺中赠述圣公
　　孔鲋曰子思受业于曾子
　　韩子曰子思之学盖出曾子
　　按班氏古今人表子思居第二等
　　乐正子春
　　郑康成曰曾子弟子
　　鲁檀弓
　　陆德明曰檀弓鲁人善于礼
　　胡寅曰檀弓曾子门人纂修论语
　　沈犹行
　　赵岐曰曾子弟子
　　按广韵注沈直深切汉复姓鲁有沈犹氏常朝饮其羊不当从上声读
　　阳肤
　　包咸曰阳肤曾子弟子
　　公明高
　　赵岐曰公明高曾子弟子
　　公明宣
　　刘向曰公明宣学于曾子
　　单居离
　　大戴礼记注曰单居离曾子弟子
　　公明仪
　　孔颖达曰子张之丧公明仪为志焉公明仪是其弟子仪又为曾子弟子故祭义云公明仪问于曾子曰夫子可以为孝乎是也
　　子襄
　　赵岐曰曾子弟子
　　公孙尼子
　　按汉书艺文志儒家有公孙尼子二十八篇杂家有公孙尼一篇注云七十子之弟子隋经籍志唐艺文志均载公孙尼子一卷注云似孔子弟子沈约谓乐记取公孙尼子刘瓛谓缁衣公孙尼子所作今从汉志定为孔子门人
　　世硕
　　按汉志世子二十一篇列在儒家者流注云名硕陈人七十子之弟子王充论衡本性篇周人世硕以为人性有善有恶在所养焉故作养书一篇宓子贱漆雕开公孙尼子之徒亦论性情与世子相出入志所载宓子十六篇漆雕子十二篇皆宗师仲尼以重其言者也
　　景子
　　按汉志景子三篇注云説宓子语似其弟子
　　王史氏
　　刘向曰六国时人
　　按汉志王史氏二十一篇注云七十子后学者
　　李克
　　按汉志李克七篇注云子夏弟子为魏文侯相
　　芈婴
　　按汉志子十八篇注云名婴齐人七十子之后
　　公孙段
　　韩非曰孔子之后儒分为八有子张氏子思氏顔氏孟氏漆雕氏仲良氏公孙氏乐正氏之儒
　　陶潜曰顔氏传诗为道为讽谏之儒孟氏传书为道为防通致远之儒漆雕氏传礼为道为防俭庄敬之儒仲良氏传乐为道以和阴阳为移风易俗之儒乐正氏传春秋为道为属辞比事之儒公孙氏传易为道为洁静精防之儒
　　按儒分为八其一公孙氏传易者也羣辅录有明征而未详其名攷晋书太康二年汲郡人不准发魏王冢得竹书易五篇公孙段与邵陟论易二篇此则公孙氏之易矣或疑公孙氏为龙龙字子石虽在七十子之列不闻传易若赵人名龙者字子秉故庄子谓惠子曰儒墨杨秉四与夫子为五果孰是邪所云秉者龙也诡辞数万骋坚白异同之辩初非孔氏弟子小司马史记索隐误认为一人今攷定传易者为公孙段若郑大夫字伯石者又一人也
　　县亶父【亶索隐作丰家语无父字依广韵注添】子象
　　王应麟曰县丰唐宋封爵皆不及礼记檀弓有县子岂其人与
　　按子象为孔子门人见广韵注此唐宋封爵未之及云
　　公休哀
　　公祈哀
　　广韵注孔子门人有公休哀公祈哀
　　按公祈哀疑即公晳哀以晳作祈形相类而譌也然广韵注既列孔子弟子公晳哀于前又列孔子门人公祈哀于后则别是一人未可臆决也
　　盆成适
　　按晏子春秋景公宿于路寝之宫夜分闻西方有男子哭者公悲之明日朝问于晏子晏子对曰西郭徒居布衣之士盆成适也父之孝子兄之顺弟也又尝为孔子门人今其母不幸而死祔柩未葬家贫身老子恐力不能合祔是以悲也公曰子为寡人吊之婴往吊咎公不辱临公使男子袒免女子髪笄开凶门而迎适则适乃与景公同时不当与孟子弟子之列宋配祀孟子追赠莱阳伯赵邠卿言适尝欲学于孟子亦疑辞也
　　欧阳子有言受业者为弟子受业于弟子者为门人试稽之论语所云门人皆受业于弟子者也顔渊死门人厚葬之此顔子之弟子也子出门人问此曾子之弟子也子疾病子路使门人为臣又门人不敬子路此子路之弟子也子夏之门人问交于子张此子夏之弟子也孟子云门人治任将归入揖于子贡此子贡之弟子也观洪氏释续所载东汉诸碑有弟子复有门生门人弟子固有别矣若夫弟子之子分比于门人子渊子舆本门人也而列于弟子他如季路之子子崔子舆之子元及华子游之子言思子张之子申详虽未详其所师要当互学于七十子者也又按孔子门人古今人表居第三等者乐正子春段干木田子方第四等者公羊子谷梁子公明高第五等者阳肤第六等者檀弓而子张之子申详亦置第三等
　　曾申弟子
　　李克
　　吴起
　　按曾申受诗于子夏受春秋于左丘明以授克与起焉是二人者皆子西之弟子矣
　　公明高弟子
　　长息
　　赵岐曰长息公明高弟子
　　田子方弟子
　　翟黄
　　按韩非子田子方从齐之魏望翟黄乘轩骑驾出方以为文侯也移车异路而避之则徒翟黄也是黄子方弟子也
　　公羊高子
　　公羊平
　　戴宏曰子夏传春秋于公羊高高传与其子平谷梁子弟子
　　孙卿
　　顔师古曰谷梁子受经于子夏传孙卿
　　按子夏诗四传为根牟子五传而至孙卿古今人表居二等
　　高行子弟子
　　薛仓子
　　李克弟子
　　孟仲子
　　赵岐曰孟仲子孟子之从昆弟
　　吴起子
　　吴期
　　刘向曰左丘明授曾申申授吴起起授其子期薛仓子弟子
　　帛妙子
　　孟仲子弟子
　　根牟子
　　古今人表居第六等
　　吴期弟子
　　楚太傅铎椒
　　公羊平子
　　公羊地
　　孙卿弟子
　　鲁申公
　　毛亨
　　帛妙子弟子
　　毛亨
　　按陆氏释文子夏诗五传而至孙卿卿传大毛公而徐整则云帛妙子授大毛公今并存之
　　公羊地子
　　公羊敢
　　公羊敢子
　　公羊夀
　　戴宏曰夀乃共弟子胡母子都着于竹帛
　　子思弟子
　　费惠公
　　子思门人
　　孟子轲字子居【一作车】宋元丰中赠邹国公元至顺中赠亚圣公
　　按史记孟子列传受业子思之门人而王劭疑人字为衍文韩退之亦云孟子学子思盖本赵岐孔鲋之説也详见孟子部
　　孟子弟子
　　乐正克宋政和中赠利国侯
　　赵岐曰孟子弟子为鲁臣
　　万章宋赠博兴伯
　　赵岐曰孟子弟子
　　公孙丑宋赠夀光伯
　　赵岐曰孟子弟子
　　浩生【亦作告】不害宋赠东阿伯
　　赵岐曰齐人
　　孟仲子宋赠新蔡伯
　　赵岐曰孟子之从昆弟从学于孟子者也
　　陈臻宋赠蓬莱伯
　　赵岐曰孟子弟子
　　充虞宋赠昌乐伯
　　赵岐曰孟子弟子
　　屋庐连宋赠奉符伯
　　赵岐曰孟子弟子
　　徐辟宋赠仙源伯
　　赵岐曰孟子弟子
　　陈代宋赠沂水伯
　　赵岐曰孟子弟子
　　彭更宋赠雷泽伯
　　赵岐曰孟子弟子
　　公都子宋赠平阴伯
　　赵岐曰孟子弟子
　　咸邱防宋赠须城伯
　　赵岐曰孟子弟子
　　高子宋赠泗水伯
　　赵岐曰齐人尝学于孟子
　　桃应宋赠胶水伯
　　赵岐曰孟子弟子
　　盆成括宋赠莱阳伯
　　孙奭曰盆成括尝学于孟子
　　滕更
　　赵岐曰滕君之弟来学于孟子
　　按赵岐注孟子以季孙子叔二子为孟子弟子季孙知孟子意不欲而心欲使孟子就之故曰异哉弟子之所闻也子叔心疑惑之亦以为可就之矣孙宣公奭犹因其説故政和五年从太常议赠季孙丰城伯子叔乘阳伯自朱子集注出乃使非之世莫有从赵氏之説者矣吴立夫氏撰孟子弟子列传书虽不传序称一十九人则未尝依朱子去季孙子叔二人益以滕更适合十九人之数攷尽心篇公都子曰滕更之在门也赵岐注滕更滕君之弟来学于孟子也其为弟子甚明不知宋太常之议何独赠爵不及有不可解者至于史记索隐以公明高为孟子弟子而广韵注谓离娄为孟子门人无稽之言君子不信又广韵注诠邱字引孟子齐有曼邱不择今七篇无其文弟子与其不谓之弟子与吾不得而知之矣
　　又按班氏古今人表孟子居第二等其弟子公孙丑居第三等万章乐正子告子高子居第四等徐子居第五等余不与焉
　　经义考卷二百八十二
　　钦定四库全书
　　经义考卷二百八十三
　　翰林院检讨朱彞尊撰
　　承师【三】
　　易
　　田何
　　史记孔子弟子传孔子传易于商瞿瞿传楚人馯臂子传江东人矫子庸疵疵传燕人周子家防防传淳于人光子乘羽羽传齐人田子庄何
　　汉书儒林传自鲁商瞿子木受易孔子以授鲁桥庇子庸子庸授江东馯臂子弓子弓授燕周丑子家子家授东武孙虞子乘子乘授齐田何子
　　按史记汉书所载授受不同姓名亦异未知孰是荀氏汉纪陆氏释文序录并同汉书
　　田何弟子
　　东武王同子中
　　洛阳周王孙
　　将军梁丁寛子襄
　　齐服生
　　梁项生
　　王同弟子
　　太中大夫淄川杨何叔元
　　城阳相齐即墨成
　　太子门大夫广川孟但
　　鲁周霸
　　莒衡胡
　　齐相临淄主父偃
　　周王孙弟子
　　将军梁丁寛子襄
　　丁寛弟子
　　砀田王孙【汉纪砀作槐里】
　　杨何弟子
　　太史公司马谈
　　太中大夫京房【汉书注别一京房非焦延夀弟子】田王孙弟子
　　博士沛施讐长卿
　　曲台署长兰陵孟喜长卿
　　少府琅邪梁邱贺长翁【本从太中大夫京房受易后更事田王孙】施讐弟子
