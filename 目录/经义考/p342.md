<!-- { "loadSidebar": true } -->
　　殷氏【士儋】经筵经史直解
　　六卷
　　存
　　卜氏【大有】经学要义
　　五卷
　　存
　　徐栻序曰夫作经以载道也谭经以明道也是故有作之者不可无羽翼之者谭经者有志于圣人之道之轨范也檇李益泉卜大夫辑秦汉以下诸儒之谭经者昭掲篇章剔厘渊薮嘉惠后学蒸蒸然盛矣盖道犹梁也经犹栋也作室者有栋梁室斯具矣于是为榱为题为棁为节为隠柱为深垩为屏以蔽为牖以通明骈举而杂出皆作室之要也谭经者无虑千百家人各一言言各一见非发明本防则攻击异端剔奥钩旁搜博采弗以要义谭之奚益卜大夫能辨兹矣故于经生之所谭者得其要义焉大夫与予丁未同举及予抚浙政暇出是编俾弁其端予患今之士徒谭时艺而不及经义失其本真安望其措之用乎得是编窃心喜爰序之以告穷经致用者嘉兴府志卜大有字【阙】　秀水人嘉靖丁未进士令无锡执法不挠权贵称彊项中忌者调濳山歴南仪曹郎以忤时宰出为寻甸守致仕
　　黄虞稷曰正集四卷补遗一卷
　　杨氏【豫孙】经史通谱
　　一卷
　　未见
　　詹氏【莱】七经思问
　　三卷
　　存
　　于庭序曰浙有范川先生自其束发受书勃窣理窟多所心解其言易以为四圗有功于易而诮欧阳诸人之妄訾其言诗以为太师陈诗而被之乐所云不淫不伤者声也非词也自文人之辞出而通于乐者寡矣其言书以为穆王优于宣王故孔子存君牙冏命吕刑三篇而于宣不之及其言春秋以为桓四年七年亡秋冬二时乃其传习之讹而非必如胡氏讨贼之説其言周礼以为春秋战国傅防之书其言学庸以为致曲之曲即独也如曲宴曲赦之类大抵其説旁出于百家而折衷于姬孔其造物创获于千载之后而其沈思防搜于千载之前者也先生之子兵备君献功又能绍明先生之志而为之流传不朽斯亦述作之胜事已
　　姓谱莱字时殷常山人嘉靖丁未进士歴按察佥事
　　陈氏【耀文】经典稽疑
　　二卷
　　存
　　耀文自序曰余幼业専经窃于余经有志焉若未逮也入官多暇优于典籍之塲凡其不诡于经有禆于传者咸笔识之久之遂成此编得鱼忘筌诚知遗诮然师承各异见以人殊亦起予之志也贻之同好庶几其狂斐云
　　方氏【静】千一疏
　　经説四卷
　　存
　　吴璵曰公歙县人嘉靖庚戌进士仕至南京户部右侍郎
　　罗氏【汝芳】五经一贯　五经翼注
　　俱未见
　　王氏【世懋】经子臆解
　　一卷
　　存
　　徐氏【用检】五经辨疑
　　未见
　　黄虞稷曰字克贤兰谿人嘉靖壬戌进士太常寺卿
　　李氏【材】经説萃编
　　二十九卷
　　未见
　　王氏【圻】续文献通考经籍考
　　十二卷
　　存
　　俞氏【琇】五经序
　　三卷
　　未见
　　黄虞稷曰嘉靖初清源知县
　　王氏【循吉】五经圗説
　　未见
　　黄虞稷曰开州人嘉靖中献其书于朝锡号处士
　　桑氏【介】五经问答庸言
　　未见
　　苏氏【濓】石渠意见补遗
　　六卷
　　未见
　　盛氏【祥】五经彚语
　　未见
　　邵武府志盛祥字鳯卿嘉靖间以明经授浙江新城县儒学训导再补泉州府学致仕
　　周氏【家相】五经通故
　　未见
　　广信永丰县志周家相字元忠以贡司南昌训歴临洮通判





　　经义考卷二百四十八
<史部,目录类,经籍之属,经义考>
　　钦定四库全书
　　经义考卷二百四十九
　　翰林院检讨朱彞尊撰
　　羣经【十一】
　　于氏【慎行】经筵讲章
　　未见
　　朱氏【庸】经筵讲章
　　未见
　　冯氏【时可】谈经録
　　一卷
　　存【载集中】
　　张氏【位】经筵讲义
　　二卷
　　未见
　　包氏【万冇】五经同异
　　二百卷
　　未见
　　邓氏【元锡】五经绎
　　十五卷
　　存
　　王氏【应电】经传正譌
　　一卷
　　存
　　应电自序曰予观説文所引五经字与今文絶异盖许氏当东汉时犹及见古文故所载如此今之经文不知几更翻摹之手故与许氏不同也世之习经者惟知有今文而书字者惟知趋简便谬将何极今姑据説文所载及浅近譌谬之甚者稍加订正不贤者识其小者非所重也
　　朱氏【睦防】五经稽疑
　　六卷
　　未见
　　王世贞序曰大梁周宗正灌甫氏少负异质以古文辞名中原顾意殊不屑之泛澜百氏且徧于是尽治六经取诸传疏训故无虑数十百家胪列于目而惟吾之汰苟其是则不以世之所忽遗者而废吾是苟其非则不以世之所趋沿者而废吾非其所治经文讹者正之衍者去之错者理之若礼经而非出于圣人之笔则糺之今所行六卷彬彬焉足称尔雅矣
　　授经圗
　　二十卷
　　存
　　睦防自序曰予观崇文緫目有授经圗不著作者名氏叙易书诗礼春秋三家之学求其书亡矣及阅章俊卿考索圗六经皆备间有讹舛余因考之盖自东汉以下诸儒授受尠有的云其经义或私淑或自治或受之国学俱系之为某受为某传可乎余于是稽之本传参之诸説以尝请业及家学者各为之圗以一二传而止者亦録之以备咨考旧圗俱无传圗后或録经论数条而诸儒行履弗具使览者不知其为何如人也余既为圗复捃摭其要而作传无关经学无禆世教者皆略焉传成以诸儒著述及歴代经解附之厘为四卷藏之家塾以俟同好庶斯道之不坠也
　　黄虞稷曰本崇文緫目中授经圗之意着五经授受诸儒同异及古今经解目録成编钱遵王敏求记作五卷
　　经序録
　　五卷
　　存
　　周大礼序曰予昔游梁宋识宗室西亭公公修学好古尝得唐李鼎祚周易集传椠版行于世又为诸经序録凡为经之传注训诂者皆载其叙之文使世之学者不得见其书而读其序固以知其所以为书之意庶以广其闻见而不安于孤陋实嘉惠后学之盛心也昔孔子修述先王之经以教其门人传之世世不絶遭秦焚书汉儒存亡继絶不遗余力自此六艺稍稍备具太常之所緫领凡十四博士而古文尚书毛诗谷梁左氏春秋虽不立学官犹推高第为讲郎给事近署而天子时防羣儒都讲亲制临决所以网罗遗轶博存众家其意逺矣沿至末流旋复放失则郑王之易出自费氏而贾逵马郑为古文尚书之学孔氏之传最后出三礼独存郑注春秋公谷浸微传诗者毛诗郑笺而已唐贞观间始命诸儒萃章句为义疏定为一是于是前世儒者仅存之书皆不复存如李氏易解后人仅于此见古人传注之一二至啖助以已意説春秋史氏极诋其穿凿盖唐人崇进士之科而经学几废故杨绾郑余庆郑覃之徒欲救其而未能也宋儒始以其自得之见求圣人之心于千载之下然虽有成书而多所未尽赖后人因其端以推演之而淳祐之诏其书已大行于世胜国遂用以取士本朝因之而学校科举之格不免有唐世义疏之遗非汉人宏博之规学士大夫循常守故陷于孤陋而不自知也予自屏居山林得以遍读诸经窃以意之所见常与今之传注异者至如理象之殊而圗书大衍用九用六之论未能定也古今文之别而豫章晚出之书未能厘也三百篇之全而桑间濮上之淫音未能黜也褒贬实録之乱淆而氏族名字日月地名之未能明也郊丘混而五天帝昆仑神州之一而始祖之祭不及羣庙也洪范以后金縢召洛二诰之疎脱非朱子之遗命也开庆师门之传非郑氏之奥义也绍兴进讲之书非三传之専学也则王柏金履祥吴澄黄泽赵汸卓越之见岂可以其异而废之乎欧阳子曰六经非一世之书其将与天地无终极而存也以无终极视千载于其间顷刻耳则余之待于后者无穷也嗟乎士之欲待于无穷者其不拘牵于一世之説明矣道逺不能与西亭订其疑义而序其略如此云
　　杜氏【质】明儒经翼
　　七卷
　　未见
　　贡安国序略曰吾友杜质氏壮年从学五十有闻念圣经久湮而明儒之论有契于古者采辑成编皆有本之言将以羽翼六籍俟诸百世辑既成梅守德纯父氏题曰明儒经翼予又为叙其编次大意云梅文鼎曰质宁国太平人
　　吴氏【继仕】七经圗
　　七卷
　　存
　　经原宗统
　　四卷
　　存
　　查嗣瑮曰继仕字公信徽州人
　　瞿氏【九思】六经以俟録
　　存【阙】
　　黄虞稷曰黄梅人万厯癸酉举人以进所著书授翰林院待诏
　　姚氏【舜牧】五经疑问【分见各经】
　　六十卷
　　存
　　唐氏【伯元】醉经楼经传杂解
　　一卷
　　未见
　　胡氏【应麟】六经疑义
　　二卷
　　未见
　　冯氏【琦】经筵讲义
　　一卷
　　存
　　沈氏【尧中】学弢经籍説
　　三卷
　　存
　　郭氏【正域】十三经补注
　　未见
　　谈迁曰正域字美命江夏人万厯癸未进士改庻吉士授编修歴中允谕徳庶子迁南国子祭酒陞詹事掌翰林院进吏部右侍郎卒諡文毅
　　姜氏【应麟】五经绪言
　　未见
　　周氏【应宾】九经考异
　　十二卷逸语一卷
　　存
　　应宾自序曰九经者合四书五经而名之也夫经湮于秦而复出于汉其间简编之刓缺语音之龃龉固已家异而人不同矣况夫古文变而篆篆变而变而今文其为鲁鱼亥豕之误夫岂少哉顷予读礼多暇闲取许叔重説文时披览之见其所引论语诗书多与今文不合遂取石经残碑及十三经注疏摘其同异者纂而次之已又旁采汉书史记以及唐宋诸儒论撰凡有关于经文者悉彚焉意欲备一家之言而未竟也晚乃得应城陈君五经异文读之则知昔人于此固已先得我心之同已陈君最称博洽无书不搜然其所遗尚十有二三而陈之所有者余或未之悉也乃知讨古之难有如渔猎竭泽以渔而鱼终不可尽焚林以猎而禽终不可尽也况陈君所辑止于五经而四书不备犹为缺典予遂竟成此书以示后学庶使广闻博见无専门之陋焉若曰立异帜以荧世则予乌敢
　　王治皥曰鄞县人万厯癸未进士累官太子太保礼部尚书
　　徐氏【常吉】遗经四解
　　四卷
　　未见
　　六经类雅
　　五卷
　　未见
　　唐公【文献】青宫进讲经义
　　二卷
　　佚
