<!-- { "loadSidebar": true } -->
　　应电自序曰天地之道贞观焉而变易者五行之气也日月之道贞明焉而徃来者所乘之机也帝王之道贞一焉而损益者所值之时也故五帝不同礼三王不相沿乐而其所以贞夫一者则万古如一日盖世有升降治法不与推移也周公之时何时也当殷之末造成之多难其忧患也深其防虑也周监于二代爰建六官各率其属以倡九牧六官共闻其政六职修而天下太和万物咸若今其纲条具在其人存则其政举矣至其物必有则事必有司其作止有时其措置有所君臣上下之交泰男女内外之交际礼之叙乐之和郁郁乎文前作者莫之先后作者莫之继时焉而已后之学礼者我惑焉诵其文不究其用泥其名不揆诸道类以当世之弊政而释先王之良法知其分不知其合见其异不见其同乃欲析其合同而化理者分以补冬官之缺纷纷臆见人自为书至于卤莽求之不得其义妄生诋毁窃其糟粕用济其私卒归废弛皆是书之罪人也应电既玩习有年不质之注而质之经久之若有所防通者敬为传诂先王制作幸而未坠者有是经在庶乎治有根柢得以取衷不失之太远云尔呜呼三百六十属洋洋乎广大而精宻师其意不师其迹用其意不用其名变而通之以尽利非英君硕辅孰能与于此董子有言少损周之文用夏之忠百世可知矣乃若天王后世子庙朝宫卫之秩君臣同体宇宙一家之情养氏治兵敷教治贤之方百职各正六官联事之法宻于理财而以义为利详于防考而谨终如始五常并立而不遗七教兼陈而不悖是则与天地共为贞观日月共为贞明者也征古验今推旧为新愚所传者不在兹乎
　　杨豫孙曰明斋王先生受业于魏恭简公尤嗜周礼乃以其暇作传壬子秋先生擕其书访余神鼍山中遂获纵观因以考互诸家之注疏其同异大较相半盖先生未尝泥注疏也其最要者六官之相资四民之相辖冬官之不补考工之不録及不防国服诸篇宛然覩圣人与其臣民之心相为融液而非有所狥至于六饮九谷屋粟夫征之类为时所急者皆能以百姓之欲破先儒之争盖先生之学得礼之本刘郑之所不能传者惟缺此耳嗟乎礼之不虚行也久矣周礼虽在孰得而用之哉今先生汲汲讲求若可运掌于旦暮者亦以圣人虽徃而其心犹可见也罗洪先曰昆山王君明斋病周礼旧注未尽圣人之防乃更覃研累十数寒暑凡为言三十余万其间原制度之由起究利害之所归因显而遂探其微即细而并释其大推五官离合之故黜诸家脱误之疑以为百世继周而治者必出于此虽尝称举师説而要其是非一断以已甲寅秋挟册南游俾予订正予遭多故不暇而君亦播迁戊午夏避暑莲洞始获卒业见其言如盘根樛枝附丽宛转镵镂刻绣色理敷纷即令白虎诸儒肆其巧辨固莫能煽摇于中而淩驾其上也予媿固僻时出诘难互有异同或言出旋为更易或持竟日不解凡三月而后忘言夫以王君十数寒暑之勤而予以三月之勤欲有异同宜在所不屑也其能有所订正哉然欲求圣人之防者即君所言固已近矣
　　黄虞稷曰应电字昭明昆山人师事魏挍善释经翼传者冬官补义天王防通学周礼法治地事宜握机经传非周礼辨经传正误其目有七应电又着五经绎佚不传
　　周礼图说
　　二卷
　　存
　　应电自序曰古称左图右书凡书所不能言者非图无以彰其形图所不能畵者亦非书无以尽其意此古人所以不偏废也旧尝有周礼图矣如冕服则类为男女之形而章服仍不明井邑则类为大方隔而沟洫仍不分然则奚以图为哉作者不自知其非而观者亦莫诘其弊皆不考经文之过也予因于经防中言所不能尽者述之如左理原于天文位【阙】道行于地里职方綂纪于六官分合立极于都宫朝堂郊社宗庙以萃人心闾井伍两以固邦本封土制禄以贵贵建学立师以育才命徳有冕服车旂讨罪有军旅田役复系之以説使治是经者一览而知夫言外之意呜呼昔人所载予多不録也今日所载昔皆未有也观者幸或补其未备云
　　学周礼法
　　一卷
　　存
　　非周礼辨
　　一卷
　　存
　　应电自序曰非周礼者若林孝存何休辈不下数家指摘瑕衅无如胡仁仲辨析精微无如季明徳移易周礼者若呉幼清俞夀翁王次防辈亦不下数家参互演绎集成后出莫如舒国裳以愚观之胡氏谓太宰六十属无一官完善其説浅陋未见有的然不可破才髙之人乍见不领略遂置不复思任意剖决虽欲自絶于经何损哉舒氏作序辨图释剔伪继之定本夫圣人之书本明也而人自不明各以其意见为之更定初若快意似乎可观回视作者精义其谬何啻千里季氏大防惟执孟子一书以为权度然孟子之学识其大者使之当路则其施为必不泥周家之旧章况周礼行乎王国而非侯国之所通行其籍藏于六官孟子未尝适周固不得而见其行于侯国者诸侯恶其害已而去其籍齐之姜移而为田晋之姬移而为魏旧法岂有存者哉愚既取三家之説为之辨释因述所以差失之故冠于篇章览者自知所择云







　　经义考卷一百二十七
　　钦定四库全书
　　经义考卷一百二十八
　　翰林院检讨朱彞尊撰
　　周礼【九】
　　冯氏【时可】周礼别説
　　一卷
　　存
　　施氏【天麟】周礼通义
　　二卷
　　存
　　陆嘉淑曰青阳人字振庵隆庆辛未进士
　　黄虞稷曰崇祯乙亥刋行王锡衮序之
　　徐氏【即登】周礼説
　　十四卷
　　存
　　即登自序曰周礼一书圣人治天下之大经大法而何儒者之疑信叅焉无论宇文周新莽王安石窃附之而未效即如议建都于洛诰疑列爵于周官诋理财于太宰或谓其略于大而详于细或谓其详于制度而不及道化严于职守而濶略于人主之身往往疑其非圣人之书此盖外涉其藩而未入其扄其不知无惑已昔子以众言之淆乱折诸圣而曰在则人亡则书今周公往矣周礼之书固在也冠各官之篇首不曰设官分职以为民极乎是故治教礼政刑事六典分之为各职治之法也合之为民极治之本也极也者诗所云四方之极洪范所谓皇建其有极用敷锡厥庶民者也此自尧舜执中以来圣圣相承以治天下而周公用之辅相成王以致太平是书也其公已试之成法耶若谓出于汉儒之附防岂惟非刘歆所能恐董贾亦莫之能也愚故断周礼为圣人之书不必考其六典之详而惟于为民极之一言决之也予之説非能有加于训诂之旧而推信其为周公之书则据兹经文断自已见而不敢狥诸儒疑似之论也后之欲损益周礼以复古治者其尚考信于斯
　　郝氏【敬】周礼完解
　　十二卷
　　存
　　马氏【应龙】考定古本周礼
　　六卷
　　未见
　　黄虞稷曰应龙字伯先安丘人万厯壬辰进士官礼部主事
　　周氏【京】周礼句解
　　未见
　　黄虞稷曰沂州人万厯癸丑进士
　　陈氏【林】周礼文物大全图
　　未见
　　郭氏【良翰】周礼古本订注
　　六卷
　　存
　　良翰自序曰余既辑周礼古本注成作而叹曰六经何不幸亡于秦也而周礼独不以秦而亡也不用亡用亦亡周礼之不幸也六官秦亡其一耳自汉李氏上之河间河间补以考工考工记出而冬官亡矣其后俞廷椿王次防丘葵呉澄何乔新五家或谓冬官错简于五官取其类冬官者以为冬官而五官亡矣又谓五官互有错简并取五官之肖五官者以参伍于五官而六官俱亡矣总之五官不离古文者近是或曰然则考工记在所必削乎曰节取其辞冬官无庸赘五官无加损也吾之论周礼止于此爰以弁周礼古本
　　陆元辅曰万厯间莆中郭良翰道宪辑其发凡云周礼自汉唐注疏至今无虑数十家顾五官补本椒丘何氏最后而纷割为尤甚只为缺少冬官不知冬官可以不补五官必不可淆五官自存冬官自缺何必强臆以乱成经乎
　　孙氏【攀】古周礼释评
　　六卷
　　存
　　梅鼎祚曰孙先生攀士龙获周礼古本成释评大校释以训经惟善则择评以证故有疑则阙要以整齐异同攷见得失成一家之言其用心良苦先生少游乡校声着甚于载籍靡所不博然竟穷戹以老届申公被征之年卿大夫未有论荐者可叹也
　　攀自序曰盖先王制治之法莫备于周其书则周礼也六典建官伦要章矣中若九夫经野则黄帝之井牧九畿分国则禹贡之弼服五刑丽民则虞舜之象刑大而天地幽而鬼神逺而要荒微而昆虫艸木无不为之经画即焚鞠沈橭之属亦不废焉厄经秦火周官五篇得之煨烬之余失冬官一篇遂以考工补之临川俞寿翁着复古编谓冬官不亡杂出五官之中永嘉王次防因之清源丘吉甫临川吴幼清又因之国朝旴江何司宼复加易置虽若于六官无缺而非圣经之初矣晋安柯氏又以地官遂人以下属于冬官黜秋官硩簇氏剪氏赤茇氏蝈氏壶氏庭氏六官于考工记而考工记不入其书然乡属司徒而遂属司空抑又誖矣考工记特以记语而诸君子不附于经则轮舆陶冶弓车庐梓诸人果可废耶夫周礼者郑康成谓周公致太平之迹唐太宗以为真圣人作则无论冬官之逸与否而周公之心法可覩矣王介甫误用以基宋祸胡氏父子遂力诋周礼非周公之书岂非过欤曩世宗皇帝尝允辅臣之请命天下棘闱策士用周礼一道独不可钦遵德意而究心矣乎宋朱周翰氏依郑本为句解犹有未备窃自忘固陋徧阅诸家黜者逆之还纳者送之返释而评之便考镜尔即未能备一脔于周鼎而愚者千虑或有谅焉
　　应氏【廷育】周礼辑説
　　未见
　　袁氏【表】周礼直解
　　未见
　　王氏【志长】周礼注疏删翼
　　三十卷
　　存
　　黄虞稷曰志长字平仲昆山人其书删节注疏之繁而附以后儒之论以备圣经羽翼
　　叶培恕序畧曰周公相孺子王爰辑周礼蔚然备一代之观所以显文谟承武烈者在于是葢用人理财之权宫府敎养礼乐兵农生杀之柄如身使臂臂使指百执事上之六官六官上之宰相宰相上之至尊谁有不厘之弊不播之利哉苐补亡复古补遗攷注诸家虽有弋获终等説铃鹿城王平仲先生有周礼删翼一编窃慕乎公之相孺子王也昔孔子因诸侯之去冬官籍作春秋以辅之裨左丘明布凡例而藏诸读春秋者谓周公之礼在是则周礼一书诚今日救时之筞矣
　　志长自序曰古先哲王治天下之规模莫备于周之六官今试考之太宰总掌六典其所治不出邦国官府万民天为万民而作之君君为万民而设之六官然则民事之外无王事矣古之王者以民之富为富以民之强为强民或一不帅敎而屏于乡不啻已之探汤焉推而敬天亦敬其能生万民尔敬羣臣亦敬其能安万民尔三代之所重无有过于民者矣六官之书不免纤屑然苟得其重民之意以求之则用意精而操术简全经固可以一言蔽也自经学失传古圣王之意漫灭于语言文字之中于是后有凟乱之讥甚至题以僞妄而弃之纵习其文词不过摭拾饾饤以增华借润而已矣又乌能探精意于千载之上举而措之跻斯民于成周太和间哉或曰古之人操此以祸天下者多矣夫新莽之祸于汉也金陵之祸于宋也悖其防也岐伯俞跗之书后世恒挟之以杀人而谓岐伯俞跗乃古之雄于杀人者岂可哉故曰治术之卑则经术之谬也予自甲戌废归读是编凡再録郑贾之文删之又旁及后儒诸书苟足发明重民之微意者必缀于后非是勿取也邑侯叶公见而称善书成相厘正之遂授之梓
　　孙氏【元化】周礼类编
