<!-- { "loadSidebar": true } -->
　　廉自序曰易始于伏羲止于卦图而已其后夏商周之易因之以演夏曰连山以艮为首商曰归藏以坤为首周曰周易以干为首当孔子赞周易之时伏羲夏商之易尚存孔子犹及见之观其论伏羲之易而兼取于坤藏之义吾知其有见于商之易矣论文王之易而兼取于艮始之义吾知其有见于夏之易矣至于易有太极两仪四象以及天地定位数往知来之説发明极详非以伏羲卦图日谛视之不至是也然自孔子而后仅有周易孤行其余三易遂寖以隠夫连山归藏隠而易塞其流伏羲卦图隠而易迷其源求黄河而不于昆仑求江汉而不于嶓冡岷山可乎不然孔子所赞者周易耳而何其言伏羲之易不一而足哉寥寥千载至宋邵子始得伏羲卦图而推明之以复传于世而于文王八卦亦兼明之以伏羲易为先天以文王易为后天邵子之功不其大哉自邵子之传此易如林栗袁枢辈往往诋之非朱子作啓防本义以力主其説亦未必盛传于世如今也朱子之功不其大哉予少即治易特为科举之学未能深究近于暇日取先天后天卦图濳思默玩似觉有味僭为考证以便检阅呜呼言之所防者浅象之所防者深知易君子尚其有以诲予哉
　　范路曰杨亷字方震丰城人成化丁未进士厯官南京礼部尚书諡文恪学者称月湖先生
　　王氏【啓】周易传疏
　　未见
　　台州府志王啓字景昭黄岩人成化丁未进士厯官刑部右侍郎学者称东瀛先生
　　朱氏【绶】易经精蕴
　　二十四卷
　　存
　　都穆序曰客有问穆者曰易有卜筮之道乎穆曰然主卜筮而作乎曰否请以水喻昆仑上源发而为江汉河淮以迨沟涧溪渠皆水也居溪者曰水以溪而生也滨江者曰水以涧而出也举一废百知水不亦浅乎夫易备天地之道者也莫大于天地而易备其道焉所以为开物成务之本也庖牺氏者具是道者也文王周孔阐明是道者也孔子曰假我数年卒以学易可以无大过矣夫以大成之圣欲学易以免过易之道可知矣岂卜筮所可尽哉阴阳刚柔仁义之道象辞变占之理至精至备圣人居则观其象而玩其辞动则观其变而玩其占定之以仁义中正而主静立人极焉天下事物之理千变万化皆由此出而为万世人道之准君子修之则吉小人悖之则凶惟百姓日用而不知故立卜筮之法使之因筮玩占而趋避焉是则引愚翼弱之微意耳明乎易而克体之者弗事焉夫易以河图而作畴以洛书而叙图书相为表里观畴可以知易矣夫者卜之序也负文出洛宜专主夫卜也禹乃第稽疑于六畴之末其不重卜也明矣皇极之建即人极之立也五行者阴阳刚柔之用也五事者仁义中正之器也五纪象也八政三徳变也箕畴辞也稽疑占也占居象辞变之后稽疑居八政三徳之末易畴之意槩可见矣故主卜筮而拟易者水因江溪而生也舍卜筮而言易者水流而外江溪也恶足以尚论千古而明四圣之心哉呜呼义理无穷而人心之灵可以默防穆也因本义以发身际时而忝在位曷敢妄为异同苐以义理大闲不容终嘿而著作弗遑莫能仰裨本义每用耿耿伏覩文佩朱公易经精蕴而深契焉其言推本崇正扩前哲所未发其有功于易也大矣因述所以对客者序之公名绶登丁未进士由翰林检讨出相楚藩未老而休故能深探乎易可嘉也已
　　邵宝序曰易为性命道徳之原而开物成务仲尼赞之详矣惟其道无不备故百氏宗之卜筮者伎之至微者也自朱子本义一出学者翕然从之夫方术谈于庸医聴者不能什一惟夫和扁一言虽或尽变轩岐之书人将谓其有据也朱子名冠诸儒道行今古诚吾儒之和扁矣专主卜筮之説畴不谓其有据乎哉庠序以之而教人科目因之而取士习尚成风安固而不摇矣呜呼此文佩朱公所以深惧而精蕴之书不容于不作也书凡二十四卷首原羲文作易之意继言阴阳阖辟之机以明继善成性之徳一以孔子义理之言为主至于太极理气之分无极本原之义又先儒所未发者按卦推辞随爻析义一览之间而四圣之心昭然在目其有功于斯道也大矣虽然本义无心于晦道精蕴岂有心于矫哉一念所主而得失因之紫阳有知必将感其救正之功也君曰有罪此岂然哉
　　绶自序曰易经精蕴者阐扬四圣之精蕴也周子曰圣人之精画卦以示圣人之蕴因卦以发其蕴维何凡彖传文言系辞説卦皆是若所谓各正性命继善成性始开性命之源以成天下之务其大易之源乎宋儒以周礼言太卜掌三易故专作卜筮之书厯诋大圣理义之言不少假借愚于此大惧深求其病只作太卜掌三易之一言耳不知易有理有象有数理即蕴之发象即精之寓数因一以积画卦示象之吉凶系辞论理之吉凶数之吉凶未之明故立筮人掌三易以辨九筮之吉凶也观象玩辞圣人体易君子学易以成盛徳大业至矣庸人不能故立占人筮人七八九六揲蓍求卦不过筮更筮咸尤细事耳末矣太卜所领大事卜小事筮筮短长故圣人列筮人于人之下卑之也易无不该天地有此数不立筮法以成变化则天地间缺此一艺非谓易道易象之大举在此筮专作占筮之书也夫子欲加年学易期无大过岂在占筮乎况占筮专于动而不主于静一于用而不由于体求诸神而不求诸已失无算矣使一委之卜筮而平日无玩易之功遇吉行之而已遇凶避之而已君子将何以自彊不息将何以厚徳载物学者无用辩悔吝之介无用震无咎之悔六十四卦训戒之言皆作虚文矣宋儒又谓有伏羲之易有文王之易有孔子之易愚谓伏羲生于上古故作先天易开物以后也文王生于中古故作后天易成务以后也先天易之体后天易之用孔子因先天卦而发已之蕴者即发伏羲之蕴也因后天卦而发已之蕴者即发文王之蕴也岂复更有孔子之易哉呜呼易居五经之首道为天地之先乃为一数所掩宁无害道洪惟圣朝用为首经取士崇道至矣苐经生学士只在占筮授受岂不误甚无由挽之回车就道徒抱愤耳皓首穷经积有嵗月劳无补也自知得罪于先儒取讥当世独赖圣人为之依归用以自解云










　　经义考卷五十
　　钦定四库全书
　　经义考卷五十一
　　翰林院检讨朱彝尊撰
　　易【五十】
　　刘氏【绩】周易正训
　　未见
　　绩自序曰易变易也惟其变故不滞于一其用通而不穷大事小事一时万世民咸用之故曰彰往而察来因贰以济民行伏羲画卦文王彖周公爻孔子十翼先圣后圣用心一而已矣虽然画之所示无方言之所指有限故卦六位即成系辞不一而足知幽明之故死生之説鬼神之情状体也道也尚辞尚象尚占用也器也引申触类又验之以天文地理人情物宜然后可以进徳修业居夷险处治乱消息虚盈无往无时不宜成位乎中而于易庶几焉故易非圣人不能作非君子不能用自孟轲没而失其传汉以来紊乱古经以为卜筮之书宋儒仍之晦作者之意岂足以知下学上逹洁静精微之防哉绩当道微之时固陋僻居惧斯文泯灭采程朱合经者附已意作训使学者知易道之大千万里之逺一辙千万世之久一致穷理尽性以至于命后必有知予言之不诬者湖广通志绩字懋功江夏人治庚戌进士
　　胡氏【易】易经渊源
　　佚
　　江西通志胡易字光贞宁都人治庚戌进士官吏科给事中
　　王氏【绪】易学辨疑
　　未见
　　黄虞稷曰绪字绍夫江西乐平人治壬子举人四川忠州知州
　　诸葛氏【骏】易经集説
　　未见
　　闽书骏字文敏晋江人治壬子举人除永嘉县儒学训导着有易经集説
　　何氏【孟春】易疑初筮告防约
　　十二卷
　　存
　　孟春自序曰六经去圣久逺简错文误后学类难读易为尤难史记秦焚书周易独以卜筮存汉募羣书易独完胡乃亦错误而使人难读也易自翼后五传至田何何后分为施孟梁邱并列学官而传民间者有费直学田何之易经与传十二篇易之本经也施孟梁邱同出于何大都易在汉无弗祖田氏者传言刘向以中古文校施孟梁邱或脱去无咎悔亡惟费与古文合不知所谓古文又传自谁氏先儒谓易家著书自王同始按传何授王同周王孙丁寛服生皆着传数篇何于寛有易已东矣之叹小章句不知视王所着果谁先后然则谓著书自同始吾乌敢断其然也费学传载其以彖象文言等十篇解上下经彖象文言杂入卦中实始费氏东京焉郑皆传之费学既兴施孟梁邱暨京氏学皆废欧阳公云田之学息而古十二篇之易亡矣春惟脱去无咎悔亡者其亡在文彖象文言入卦中者其亡在简简错不能无轶文误不能无阙错误轶阙于古文均之为亡而不亡者固存也朱子末年尝悔解经支离与张敬夫书有方知汉儒善説经语以汉儒只説训诂使人就此训诂玩索经防意味特深长也且夫易本义朱子著述中未尝自满而序吕伯恭音训谓其犹或有所遗脱他日答刘君房滕珙书本义有模印之戒音训有改易之属夫音训吕葢并陆徳明晁景迂书足之者徳明释文兼存别本使人得以所见去取景迂又得九十五家是正其文厥功不细吕既防梓成书朱子欲修补焉汉以来诸儒传注葢未尝敢忽也晦庵裔孙鉴音训跋云先公经传悉加音训易独否者以有东莱此书今读者乃秪知本义而不知有音训此春易疑初筮告约之所为录也此书春始名音训补从晦庵志而复标今名者晦庵自言某易简畧音训则欲补其遗脱晁景迂所谓古训诂简而全虽数十字同一训虽一字兼数用者晦庵之所甚契而春之所为取于约也呜呼今之读易君子未有不患其难者难则疑疑则筮不愤不啓不悱不发举一隅不以三隅反则不复也于防之繇辞见之矣春此书志在从古经传各卷下鄙意已悉而各章句下尤详句读字义声韵之奇诡者在我晦庵前如陆晁吕氏所辑咸在而春之所记忆及晦庵后各家注凡若此者参入焉以存其疑晦庵语录与本义不同者必具书而互约飞伏象数占验等类亦间录一二以备其例是固晦庵所谓易中无所不有苟其言推而通则亦无害于易者也呜呼传有之洁静精微易之教也荀卿子曰善为易者不占魏管辂曰善易者不论易或劝辂注易曰安可注唐刘迅作六书继六经惟易阙不叙春之始为此书也病其弗博而终为此书序也又惧其病吾约因冠数图于首以为告防者告非不自知其不可也
　　林俊曰古易数家惟吕伯防本尤善朱子本义是据而音训补有缺然者郴阳何燕泉先生是集始名音训补既又曰易疑初筮告约易复于古厘大象别之系辞合之寓不敢当作者之意附独得其间扩朱子所未备其于易深矣
　　张志淳曰今之谈易者自程传朱本义外无闻焉乃有并程传不识者矣学官之教士如是科举之取士如是况泝而上之魏晋诸家乎今观燕泉先生易疑初筮之书可谓深于道矣葢推本原始则经传分合之义不可忽也诵辞订声则音韵翻切之细不可紊也濳心默契则本义之未满于朱子者不可不究也博求约取则汉儒之论与夫飞伏象数占验之类不可不知也如是则穷理致用四圣之蕴庶无遗矣钱陆灿曰孟春字子元郴州人治癸丑进士除兵部职方主事厯郎中出补河南参政入为太仆卿以佥都御史巡抚云南召为吏部右侍郎世庙即位诏议尊亲礼子元率部院台谏跪泣于左顺门左迁南工部右侍郎无何削籍穆庙初追赠礼部尚书諡文简
　　胡氏【世宁】读易私记
　　四卷
　　未见
