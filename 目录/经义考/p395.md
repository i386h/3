<!-- { "loadSidebar": true } -->
　　儒林传党人既诛其高名善士多坐流废后遂至忿争更相告言亦有私行金货定兰台漆书经字以合其私文熹平四年灵帝乃诏诸儒正定五经刋于石碑为古文篆三体书法以相参检树之学门宦者传时宦者汝阳李巡以为诸博士试甲乙科争第高下更相告言至有行赂定兰台漆书经字以合其私文者廼白帝与诸儒共刻五经文扵石于是诏蔡邕等正其文字自后五经一定争者用息
　　谢承后汉书碑立太学门外瓦屋覆之四面防障开门于南河南郡设吏卒视之
　　袁宏后汉纪熹平四年春三月五经文字刻石立于太学之前
　　杨龙骧洛阳记太学在洛城南开阳门外讲堂长十丈广二丈【羊头山记作三丈】堂前石经四部本碑凡四十六枚西行周易尚书公羊传十六碑存十二碑毁南行礼记十五碑悉崩坏东行论语三碑二碑毁礼记碑上有谏议大夫马日防议郎蔡邕名
　　杨之洛阳伽蓝记开阳门外御道东有汉国子学堂堂前有三种字石经二十五碑表里刻之写春秋尚书二部作篆科斗三种字汉右中郎将蔡邕笔之遗迹也犹有十八碑余皆残毁复有石碑四十八枚亦表里书写周易尚书公羊礼记四部又读书碑一所并在堂前魏文帝作典论六碑至太和十七年犹有四存
　　郦道元水经注汉灵帝光和六年刻石镂碑载五经立于太学讲堂前悉在东侧蔡邕以熹平四年与五官中郎将堂谿典光禄大夫马日防议郎张驯韩说太史令单飏等奏求正定六经文字灵帝许之邕乃自书丹于碑使工镌刻立于太学门外于是后儒晚学咸取正焉及碑始立其观视及笔写者车乘日千余两塡塞街陌矣今碑上悉铭刻蔡邕等名魏正始中又立古篆三字石经魏初传古文出邯郸淳石经古文转失淳法树之于堂西石长八尺广四尺列石于其下碑石四十八枚广三十丈魏文帝又刋典论六碑附于其次陆机言太学赞别一碑在讲堂西下列石碑载蔡邕韩说高堂谿等名太学弟子赞复一碑在外中门今二碑并无石经东有一碑是汉顺帝阳嘉八年立犹存不破汉石经北有晋辟雍行礼碑是太始二年立其碑中折但世代不同物不停故石经沦缺存半毁几驾言永久谅同怃焉
　　江式曰蔡邕采李斯曹喜之法为古今杂形诏于太学立石碑刋载五经题书楷法多是邕书后开鸿都诸方献篆无出邕者
　　北史刘芳传汉世造三字石经于太学学者文字不正多往质焉芳音义明辨时号刘石经
　　隋书经籍志后汉镌刻七经着于石碑皆蔡邕所书魏正始中又立一字石经相承以为七经正字后魏之末齐神武执政自洛阳徙于邺都行至河阳值岸崩遂没于水其得至邺者不盈大半至隋开皇六年又自邺京载入长安置于袐书内省议欲补缉立于国学寻属隋乱事遂寝废营造之司因用为柱础贞观初秘书监臣魏徴始收聚之十不存一其相承传拓之本犹在秘府
　　刘焯传开皇六年运洛阳石经至京师文字磨灭莫能知者焯奉勅与刘等考定
　　韦述西京新记曰贞观中秘书监魏徴参详考騐蔡邕三字石经凡十数段请于九成宫秘书监内置之后天后移于著作院
　　窦蒙述书赋注蔡邕书今见打本三体石经四纸石旣寻毁其本最希
　　郭忠恕汗简曰后汉中郎蔡邕写三体六经邪臣矫嫉未盈一纪寻有废焉
　　林罕曰蔡邕于国学所立石经或云省者即减也少减曰省乃是书于篆书中减省点画而已非是官省之省
　　李绰曰东都顷年创造防秋馆穿掘多得蔡邕鸿都学所书石经后洛中人家往往有之
　　张舜民曰嘉祐末得石经二段于洛阳城乃蔡邕书论语
　　方匋曰石经残碑在洛阳张景元家世传蔡中郎书未知何所据汉灵帝熹平四年邕以古文篆三体书五经刻石于太学至魏正始中又为一字石经相承谓之七经正字今此所传皆一体书必魏世所立者然唐经籍志又有邕今字论语二卷岂邕五经之外复为此乎据隋经籍志凡言一字石经皆魏世所为有一字论语二卷不言作者之名而唐志遂以为蔡邕所作则又疑唐史传之之误也葢自北齐迁邕石经于邺都至河滨岸崩石没于水者几半隋开皇中又自邺运入长安未及缉理寻以兵乱废弃唐初魏郑公鸠集所余十不获一而传拓之本犹存秘府史所谓三字石经者即邕所书然当时一字石经存者犹数十卷而三字石经止数卷而已由是知汉石经之亡久矣不能若此之多也魏石经近世犹存五代湮灭殆尽往年洛阳守因阅营造司所弃碎石识而收之遂加意搜访凡得尚书仪礼论语合数十段又有公羊碑一段在长安其上有马日防等名号者魏世用日防等题名本在礼记碑而此乃在公羊碑上益知非邕所为也尚书论语之文与今多不合者非孔安国郑康成所传之本也独公羊当时无他本故其文与今文无异皆残阙已甚句读断絶一篇之中或不存数字可胜惜哉
　　欧阳棐集古目录曰古文篆三体凡八百二十九字后汉熹平中挍定五经使蔡邕以三体书今其名亡失皆尽皇祐中有苏望者得摸本左传于故相王文康家取其完者而刻之莫辨其真僞也在洛阳苏氏家
　　赵明诚金石录曰石经遗字者藏洛阳及长安人家葢灵帝熹平四年所立其字则蔡邕小字八分书也其后屡经迁徙故散落不存今所有者才数千字皆土壤埋没之余磨灭而仅存者尔按后汉书儒林传叙云为古文篆三体者非也葢邕所书乃八分而三体石经乃魏时所建也又按灵帝纪言诏诸儒正五经文字刻石立于太学门外蔡邕传乃云奏求正定六经文字既已不同而章怀太子注引洛阳记所载有尚书周易公羊传论语礼记今余所藏遗字有尚书公羊传论语又有诗仪礼然则当时所立又不止六经矣洛阳记又云礼记碑上有谏议大夫马日防议郎蔡邕等名今论语公羊后亦有堂谿典马日防等姓名尚在据邕传称邕以经籍去圣久逺文字多谬俗儒穿凿疑误后学乃奏求正定自书于碑于是后儒晚学咸取正焉今石本旣已磨灭而嵗久转写日就讹舛以世所传经书本挍此遗字其不同者已数百言又篇第亦时有小异使完本具存则其异同可胜数耶然则岂不可惜也哉而后世学者于去古数千百嵗之后尽绌前代诸儒之论欲以己之私意悉通其说难矣余旣录为三卷又取其文字不同者具列于卷末云
　　董逌广川书跋曰蔡邕镌刻七经着于石碑当时号鸿都三字才三十年兵火继遭碑亦损缺魏正始中又立一字石经相承以为七经正字后魏武定四年移洛阳汉魏石经于邺魏末齐神武自洛阳徙于邺都河阳河岸崩遂没于水其得至邺者殆不得其半周大象中诏徙邺城石经于洛时为军人破毁至有窃载还邺者壊没溺不胜其众也其后得者尽破为桥基隋开皇六年自邺京载入长安置于秘书内省议欲补缉立于国学防乱遂废营造之司用为柱础贞观初魏徴始收聚之十不一存其相承传拓之本犹在秘府当时考騐至详谓不尽为邕如马日防数辈相与成之然汉简古深于法度亦后世不及故兼存之赵绰曰唐造防秋馆时穿地多得石经故洛中人士逮今有之考当时所得已是汉世所遗没而得者国初开地唐御史府得石经十余石此又唐末沦没之所出也
　　又曰朱越石与兄书曰石经文都【阙】碑高一丈许广四尺骈罗相接太学在南明门外讲堂长十丈广三尺堂前石经四部本碑四十六枚元魏时西行尚书周易公羊传十六碑存十二碑毁南行礼记十五碑悉崩坏东行论语三碑毁礼记但存谏议大夫马日防议郎蔡邕名当是时尚有碑十八杨之谓得四十八碑误也洛阳昔得石经尚书段残破不属葢盘庚洪范无逸多士多方总二百三十六字其文与今尚书尽同间有异者才十余然则古文尚书葢已见于此或曰魏亦作石经安知此为汉所书哉余谓魏为一字汉为三字此得相乱耶且天命自度碑作亮惠鲜鳏寡碑作惠于矜寡乃逸既诞作乃宪既延治民只惧作以民肆高宗享国五十九年作百年以书考之知传受譌误不若碑之正也　又曰石经今废不存或自河南御史台发地得之葢论语第一篇并第十四篇为一碑亡其半矣其可识者字二百七十又自第十八篇至第二十篇为一碑破阙残余得五之一其存字为三百五十七以今文论语挍之其异者若抑与之与为意与之我未见好仁者恶不仁者作未见好仁恶不仁朝闻道夕死可矣作可也有三年之爱于其父母无乎字恶居下流而无流字年四十而见恶焉无焉字鳯兮鳯兮作何得之衰往者不可谏也来者犹可追也今本皆异执舆者为谁而作执车者为谁子是鲁孔丘与曰是然后曰是知津矣比今书多二字耰而不辍作辍夫子怃然植其杖作置其斯而已矣作其斯以乎子游作子斿而在萧墙之内作而在于萧墙之内凡碑所存挍其异者已十五之一矣使鸿都旧书尽存则其异可知也夫以邕之所定虽未尽善然汉儒学专其挍定众家得正譌误多矣
　　姚寛西溪丛语曰蔡中郎石经汉灵帝熹平四年邕以古文篆三体书五经刻石于太学至魏正始中又为一字石经相承谓之七经正字唐志又有今字论语二卷岂邕五经之外复有此乎隋经籍志凡言一字石经皆魏世所为有一字论语二卷不言作者之名遂以为邕所作恐唐史误北齐迁邕石经于邺都至河滨岸崩石没于水者几半隋开皇中又自邺运入长安寻兵乱废弃唐初魏郑公鸠集所余十不获一而传拓之本犹存秘府当时一字石经犹数十卷三字石经止数卷而已由是知汉石经之亡久矣魏石经近世犹存湮灭殆尽往年洛阳守因阅营造司所弃碎石识而取之凡得尚书论语仪礼合数十段又有公羊传碑一段在长安其上马日防等所正定之本据洛阳记日防等题名本在礼记而曰防乃在公羊碑益知非邕所为也尚书论语之文今多不同非孔安国郑康成所传之本也独公羊当时无他本故其文与今文无异然皆残阙已甚宋敏求洛阳记云汉灵帝诏诸儒正定五经刋石熹平四年蔡邕与五官中郎将堂谿典光禄大夫马日防议郎张驯韩说太史令单飏等奏定六经刋于碑后诸儒晚学咸取正焉及碑始立其观视及笔写者车乘日千余两塡塞街衢其碑为古文篆三体立太学门外又云魏正始中立篆古文三字石经又刋文帝典论六碑附其次于太学又非前所谓一字石经也又晋石经书至东魏孝静迁于邺世所传一字石经即晋书又非魏碑也今汉碑不存晋魏石经亦谬谓之蔡邕字矣唐秘书省内有蔡邕石经数十段后魏末自洛阳徙至东宫又移将作内坊贞观四年魏徴奏于京师秘书内省置武后复徙于秘书省未知其一字与三字也
