<!-- { "loadSidebar": true } -->
　　之竒自序曰孟子论语皆先圣之法言学者之要道也然孟子之书大抵推明论语之意故学论语者必自孟子始七篇之书赵台卿谓孟子自作其说不然论语孟子皆先圣既没之后门弟子所録不惟门弟子所録亦有出于门弟子门人者如论语称有子曰曽子曰皆门人所録也以至冉子闵子皆称子以是知其门人皆有所纪録于中如孟子之书乃公孙丑万章诸人之所録其称万子曰者则又万章门人之所録盖集众人之闻见而后成也其言则孟子之言其书则门人之手不可必也赵台卿以谓孟子当苍姬之讫録值炎刘之未奋进不得佐兴唐虞雍熙之治退不能信三代之余风耻没世而无闻是故退而垂宪言以贻后人而为此书夫既与门人答问而言之矣又耻没世而无闻退而编次其言以传后世此盖汉魏以降文人之通弊孔孟之志必不若是之狭也赵台卿既以此书为孟子所作故其论序篇则曰孟子之意以谓帝王之盛惟有尧舜尧舜之道仁义为尚故以梁恵王问利国对以仁义为首篇仁义根于心然后可以大行其政故次以公孙丑问管晏之政答以曽西之所羞以至滕文公离娄数篇莫不有説凡为篇所以七者以象七政章所以二百六十一章以象三时之日数也三万四千六百八十五字者所以法五七之数而不敢盈若此之类其说迂濶是犹相马者徒求于物色牝牡之间而失其真者逺矣以是知言辞多寡先后谓非出于一时所记此非孟子之意也大抵求孟子之意者必求其言至于文字多寡篇名先后出于一时之偶然不可泥也
　　程氏【俱】孟子讲义
　　四篇
　　存
　　叶氏【梦得】孟子通义
　　十卷
　　佚
　　上官氏【愔】孟子略解
　　佚
　　汪氏【琦】孟子说
　　五卷
　　佚
　　陈氏【禾】孟子传【本传作解】
　　宋志十四卷【本传十卷】
　　佚
　　王氏【居正】孟子疑难
　　十四卷
　　佚
　　李氏【撰】孟子讲义
　　十四卷
　　佚
　　广孟子说养气论
　　三篇
　　佚
　　罗氏【从彦】孟子师说
　　未见
　　陈渊论孟师说总跋曰予与仲素定交几四十年忆初从山山以孟子饥者甘食渴者甘饮与夫人能无以饥渴之害为心害则不及人不为忧矣令仲素思索且云此语若易知易行而有无穷之累一日疏其义以呈山曰饮食必有正味饥渴害之则不得正味而甘之犹学者必有正道不悦于小道而适正焉则尧舜人皆可为矣何不及之有哉山云此说甚善但更于心害上一着猛省留意则可以入道矣仲素一生服膺此语凡世之所嗜好一切禁止故学问日新尤不可及自非山抽闗啓钥而仲素于言下省悟何以臻此使仲素而不死则其精进此道又岂予之所能知哉今日李君愿中以其遗书质予其格言要论自为一家之书阅其学益进诵其言益可喜信乎自心害而去之也自仲素之亡传此书者絶少非愿中有志于我道其能用心如此之专乎既録一本以备玩味今归其书并以仲素之所受于山者语之以俟异日观其学之进则此语不无助焉绍兴辛酉正月
　　罗革跋曰族兄仲素笃志好学推研义理必欲到圣人止宿处以王氏解经释字虽富赡详备然终不得圣贤大学之意遂从山游抠衣侍席二十余载独闻至当得洛中横渠论说颇多乃编成语孟二解记当时对问之语不加文采録其实也廖仲辰于山门下与仲素为友得其本録之庚戌辛亥中来聚生徒于南斋授予此本廖讳衙为山之侄壻议论尤得壸奥程氏西洛人明道先生讳颢字伯淳明道其号也伊川讳颐字正叔明道先生之弟横渠先生陜西人姓张讳载字子厚与伊川兄弟同时山讳时字中立在洛中为入室髙弟仕至工部侍郎世居将乐仲素名从彦以特奏中下科盖吾族后山之裔享年六十有四嵗自广回卒于汀州之武平县绍兴壬申二月廿八日弟革因阅此书记于汀州之教授防云
　　郑氏【刚中】孟子解
　　三卷
　　佚
　　张氏【栻】孟子详说
　　宋志十七卷
　　未见
　　癸巳孟子说
　　宋志七卷
　　存
　　栻自序曰歳在戊子栻与二三学者讲诵于长沙之家塾辄不自量缀所见为孟子说明年冬防有严陵之命未及终篇辛夘歳自都司罢归秋冬行大江舟中读旧说多不满意从而删正之其存者盖鲜矣还抵故庐又二载始克缮写抚卷而叹曰嗟乎夫子之道至矣微孟子其孰能发挥之方战国之际在上者徒知以强大威力为事而在下则异端并作充塞仁义孟子独以身任道从容乎其间其见于用则进退辞受无往而不得见于言则精微曲折无一之不尽盖其笃实辉光左右逢原莫非天理之所存也使后之人知夫人皆可以为圣人而政必本于王道邪说暴行无所逃其迹而人之类免于夷狄禽兽之归其于圣门岂小补哉今七篇之广大包含至深至逺而循求有序充扩有方在学者笃信力行何如耳虽然予之于此盖将终身焉岂敢以为成説以传之人哉特将以为同志者讲论切磋之资而已题曰癸巳孟子说云者盖将断此而有考于异日也
　　程氏【迥】孟子章句
　　佚
　　郑氏【耕老】孟子训释
　　佚
　　赵氏【敦临】孟子解
　　佚
　　黄氏【开】孟子辨志
　　佚
　　徐氏时动孟子说
　　四十卷
　　佚
　　江西通志徐时动字舜邻丰城人师事胡安国绍兴五年第进士为防州教官改吉州移疾不复仕述孟子说四十卷
　　刘氏【季裴】孟子解
　　佚
　　张氏【九成】孟子解
　　通考十四卷
　　未见
　　孟子拾遗
　　宋志一卷
　　未见
　　唐肃曰先生从学山学有源本于经传多所训释而孟子书尤究心焉
　　施氏【徳操】孟子发题
　　一卷
　　存
　　潜说友曰彦执盐官人学有本末主孟子以排释氏实有强立不惑之见
　　郎煜跋曰海昌施先生隠君子也讳徳操字彦执与横浦游从颇厚文章学问亦其辈流也病发而没识者悲之生平论篹甚富未暇裒録偶得其孟子发题辄锓木以广其传使学者甞此一脔亦可以知先生之大略
　　两浙名贤録徳操学有本末主孟子排释氏学者称为持正先生
　　按张子韶祭彦执文予生平朋友不过四人姚叶先亡公继已去又与彦执书称其发于言辞粹然可録今孟子发题一篇附载横浦集后
　　陈氏【傅良】经筵孟子讲义
　　二篇
　　存【载止斋集】
　　陆氏【筠】翼孟音解
　　佚
　　周必大序曰八卦画而万象分此文字所由作也自五帝迨战国虽六书之法形制或异然篆籕犹存未失本意秦变末俗始改散后世益以为譌谬传写六经论孟间改旧文而诸儒用今字为注解因今韵立音训道随説隠义逐时晦为不少矣韩退之云凡为文辞宜略识古字故寳蓄科斗孝经及汉卫宏官书以为依据奈何后之人不复致意于斯也临川陆嘉材讳筠一字元礼博习修洁登绍兴己丑进士第不汲汲进取惟尽心于所涖初主贵溪簿辟邪说而正官防王右史洋为之记厥后魔贼焚县相戒独留簿防其感人心如此仕至朝奉大夫浙西安抚司参议官赐服金紫享年七十有六平生笃志孟子着翼孟音解九十一条择春秋左氏传庄列楚词西汉书说文之存古文者深思互考遂成此书如以折枝为磬折腰肢读乐酒若乐山乐水角招为韶眸子为牟杀三苗本作防二女果本作婐之类粲若白黒至论舜生于诸冯迁于负夏卒于鸣条视汉儒所记檀弓苍梧之语孰近孰逺孰信孰疑此古今学者议论所未及也且舜居河东厯山雷泽各有其地而越人别指厯山舜井象田仍以余姚上虞名县风土记曲为之辞人不谓然盖异端之作其来已久于舜平居附防已类此况身后乎所谓九疑之葬二妃之溺宜退之黄陵碑云皆不可信彼孔安国解书以陟方训升遐其说尤拘书固曰升髙必自下陟遐必自迩岂专训升乎然退之近舍孟子而逺引竹书纪年何也予每叹恨不得质疑于韩门而喜嘉材嗜古著书有益后觉藏其本殆三十年今嗣子新融水尉孝溥追叙先志请序卷首始为推而广之昔唐彭城刘轲慕孟子而命名著翼孟三卷白乐天记其事赖以不朽嘉材视刘何愧特予非乐天比其能使嘉材不朽乎庆元六年四月戊戌
　　江西通志陆筠字嘉材一字元礼金谿人绍兴中进士官江西帅司参议奉祠平生好孟子因着翼孟音解甞过丰城侨居南禅寺緑筠轩爱其名与已协遂留不去
　　南昌府志筠作翼孟音解凡九十一条
　　倪氏【思】孟子问答
　　十二卷
　　佚
　　朱子【熹】孟子集注
　　宋志十四卷
　　存
　　防渊曰淳熙四年文公年四十八注孟子子产听郑国之政谓成周改歳首而不改月则晚年之确论也甞欲更注而其书已行于世以时令考之戌亥之月未甚寒犹可褰裳以涉也子丑之间涸隂沍寒当此之时而以乗舆济民民能免于病涉乎桥梁道路可以观政九月成杠十月成梁戒事之辞也十一月徒杠成十二月舆梁成序事之辞也国语有戒备之意孟子就冻极之时言之皆夏时云
　　孟子集义【初名精义】
　　宋志十四卷
　　存
　　孟子或问
　　宋志十四卷
　　存
　　孟子问辨
　　十一卷
　　存
　　右见本集
　　孟子要略
　　未见
　　真徳秀序曰太守陈侯既刋文公朱先生论语详说于郡斋又得孟子要略以示学者曰先生之于孟子发明之也至矣其全在集注而其要在此编盖性者义理之本源学者必明乎此而后知天下万善皆由此出非有假乎外也故此编之首曰性善焉性果何物哉曰五常而已耳仁义者五常之纲领也故论性之次曰仁义焉心者性之主不可以无操存持养之功故论心为仁义之次事亲从兄天性之自然而本心发见之尤切者也故孝弟为论心之次仁义者人心之所同而所以贼之者利也学者必审乎义利之分然后不失其本心之正故义利为孝弟之次义利明矣推之于出处则修吾之天爵而不诱于人爵推之于政事则纯乎王道而不杂乎霸功故义利之次二者继之圣贤之学循天理之正所以尽其性也异端之学循人欲之私所以拂其性也故以是终焉先后次第之别其指岂不甚明也哉学者于集注求其全体而又于此玩其要指焉则七篇之义无复余蕴矣虽然学者之于道岂茍知而已耶昔甞闻先生与其门人论辑此书之意而诲之曰观书不可仅过目而止必时复玩味庶几忽然感悟到得义理与践履处融防乃为自得呜呼是又先生教人之要指也予之刻此书也岂茍然哉侯以序引见属退惟末学未能窥先生之门墙故于侯之命虽不敢辞而亦不敢以序自任也故论次侯本语系诸编末为朋友共讲云
　　按是序亦载刘爚云庄集
　　读余氏尊孟辨说
　　一卷
　　存
　　黄氏【干】孟子讲义
　　一卷
　　存
　　干自述曰干防恩假守汉阳每念此郡士风简质浑厚可与适道辄诵所闻以与士友讲说为孟子讲义二十章衰晚愚昧废学日久不足以发明圣贤之蕴奥然孟子之书明白切至诵其本文亦足以使人兴起于此二十章之中玩味而有得焉则七篇之指可以类推圣贤之道可以驯致惟诸友勉之庶几异日汉水之滨将有圣道为诸儒倡者矣嘉定乙亥长至
　　辅氏【广】孟子答问
　　未见
