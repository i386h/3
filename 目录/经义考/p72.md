<!-- { "loadSidebar": true } -->
　　吴澂跋曰眉山则堂家公如箕子仕周而不仕周其外孙临卭常君不肯为农为贾为胥为史以贱辱其身而寄迹于老氏清净之教公遂为言老氏所以同于吾圣人之易者而并及陈邵周子之学所望于其外孙者不其逺乎常君籍记外祖之训罔敢坠遗述一图以广羲文八卦之説可谓不羞其先世不忝其外氏者矣邵子曰老子得易之体又曰孟子得易之用进退存亡不失其正家公有焉消息盈虚与时偕行常君有焉祖孙之所得于易者如是邵周授受之次则颇与予所闻异予所据者邵子文所记陈授穆穆授李李受穆亲授于陈而非转受于种也种亦得陈学之一支传于南方刘牧仍其绪或以周子与牧同出此一支者非也周子之学乃其自得而无所师授至谓牧传之周尤非也朱子发进易传表葢踵讹而失其实何也周在南穆在北足迹不相及也何由相授受哉虽然不足深辨也予愿常君忘言而用易忘象以体易言可忘也象可忘也之琐琐者又何足道
　　范氏【失名】竹溪易説
　　佚
　　熊良辅曰竹溪范氏九江人
　　黄氏【失名】春台易图
　　佚
　　黄渊序曰理者太虚之实义数者太虚之定分未形之初因理而有数因数而有象既形之后因象而推数因数以推理论理遗数乌乎可此朱文公啓防所以作也文公易得于康节邵先生为多春台黄君之图又啓防之义疏辨析精密神智尽在是矣譬如枝头树底一一见花活处不止担头看卖桃杏岂心猛气粗者所能了了然窃有疑戴九履一之象圆五行生成之象方安知邵不以九为图十为书乎图书自图书大衍自大衍以图书而合大衍拘矣天地定位此八卦立图帝出乎震此八卦舒图或以前为羲后为文失之邵观物吟干遇防时地逢雷处天根月窟来往多春此解先天圆图大易吟否泰咸损恒益既未四象相反成六十四此解先天方图不止干一坤八也数往者顺谓天地山泽风雷水火此已往之象知来者逆谓曰雷曰日曰兑而干以君之曰风曰雨曰艮而坤以藏之此方来之事以左为顺以右为逆然乎不也四十九者蓍之体数用四十九者以其圜而神也或以五行言之何哉嵗月易迈义理无尽长江浩溔欲遡从之邈不可即何时一樽与吾春台细论此事为快敬书右方以答来辱大徳丁未清明莆四如老人黄某七十七笔也
　　赵氏【失名】读易记
　　佚
　　蘓伯衡序曰经莫古于易莫完于易莫粹于易伏羲画八卦而文籍生则经岂复有古于易者乎秦焚典籍而易以卜筮存则经岂复有完于易者乎书出于虞夏商周之史官诗多出于闾巷之小夫妇人春秋虽出于仲尼然本鲁国之史而礼皆襍出汉儒之缀缉易则伏羲画之文王演之周公重之孔子赞之皆古之圣人则经岂复有粹于易者乎嗟夫易之为书古矣完矣粹矣而汨而不明者吾祖以为诸儒之説乱之也汉室去古未逺焦费京房之流已泥于术数灾异况后世乎经学至宋而大明程子之传朱子之本义或者犹诋其各有所偏况他人乎由是观之则先儒之于易也知之有至焉有不至焉言之有至焉有不至焉亦可见矣使其知之言之而至焉吾无可言也如使其知之言之而不至焉吾无言奚可也此赵先生读易记所以不容已也与易者天地之蕴万物之奥也唯圣人能言之圣人明乎天地万物之情故也不明乎天地万物之情以言乎易者则赖有圣人之説存焉耳先生当易道汨而不明之际不专主一説不务为苟同问难以造端辨析以折衷而一本之于圣人此其志岂苟哉诸説具在如指诸掌士之处乎穷乡下邑者有志于学而力不足以致诸家之书力足致之而或不能殚其嵗月之劳一旦见先生之书岂不深有借哉顾乃谓其足以应有司之问则其知先生也抑末矣昔西山真文忠公不有读书记乎不知其书亦徒以应有司之问否也吾知其不为是也必矣文忠之书非为应有司之问而设何独至于先生之书而云云乎得之心者不可喻以言得之天者人不与力焉先生濳心于易六十年矣其所得者吾亦安敢谓其尽于是也先生读书亦有记惜已为人持去吾不得见之又焉得隠度论之
　　无名氏大易忘筌
　　一册
　　未见
　　易学变通
　　十册
　　未见
　　易疑拟题
　　一册
　　未见
　　右三书载叶氏菉竹堂目














　　经义考卷四十八
<史部,目录类,经籍之属,经义考>
　　钦定四库全书
　　经义考卷四十九
　　翰林院检讨朱彝尊撰
　　易【四十八】
　　朱氏【升】周易旁注前图
　　二卷
　　存
　　周易旁注
　　十卷
　　存
　　升自序曰愚自中年以经书授徒教子每于本文之旁着字以明其意义其有不相连属者则益之于两字之间苟又有不明不尽者则又益之于本行之外学者读本文而览旁注不见其意义之不足也惟易旁注则有前图者易之为易其本也图象而已文王周公孔子之书实为图象作注脚故明此经者不得不求其本也河出图洛出书天不爱道泄诸象数一可已二何居作河图洛书合一图第一圣人之则之也八卦成列而又因而重之其传于今也各有横图圆图而六十四卦圆图中又有方图则亦悉矣帝出乎震成于艮其方位之象又何为哉作先天后天合一图第二先天后天其始其终既各有序矣连山归藏首艮首坤今不能知而周易首乾坤终既未济经分上下其间卦序乃复如彼作周易卦序图第三卦变也卦主也互体也卦数也卦位也纳甲也之六者时杂见于经传必合着其全使人可通考焉者也作六图第四淳安夏氏有读易十字枢愚平日窃窥于易得三大义二者经传训释之机要也则以附六图之后圣人处忧患之道自履至防其传古其指深卦之名义殆未足以尽之也作三陈九卦图第五揲蓍以求卦因变而用爻比义从长宜勿拘一説作蓍卦变占图説第六夫子言蓍卦之徳曰圆曰方固非直曰七奇八偶而已作蓍七卦八图第七邵子天根月窟之吟非为今易安注脚也豫章萧氏周易卦序之学区别于三画六画之原而象意昭融玩味乎正变始终之故而教道明着前纂为图今录其全文于后而系以邵子之诗履运处身同一揆也作三十六宫图説第八八图为之前而后周易旁注可得而读矣程应明曰先生经书皆有旁注而易为最详行世已久字画糢糊今更定以先生之旁注从考亭之本义非敢师心有乖先正实欲复古以公海内云尔子同家传曰公考六书之原究制作之始参之以传注之文究极乎濓洛之説熟玩其所已明而深研乎其所未明尝曰先儒传注之意所以求经之明也而近世举业往往混诵经注既不能体味乎传注而反断裂其经文使之血脉不通首尾不应知味乐学何所自乎于是始作诸旁注离而观之则逐字为训合而诵之则文义成章纲提目举一览可知其有训而未类疑而未安者必穷研极虑不合乎圣经不止于易则有以见夫河图洛书之异也而原则同先天后天之殊也而实则一序卦之説则本乎吴澂之卦统以总其纲表章乎萧汉中之説以极其趣他如四卦从中起之故方圆往来顺逆之妙蓍七卦八之实迹用九用六之微机卦象之神奇卦变之定法贞悔元吉之大义三陈九卦之要防旁注不足以尽其蕴则列于前图以表之而千古不释之疑于是乎定矣张云章曰休宁朱允升从游陈栎黄泽之门至正中乡进士授池州学正江南北学者多从之问业号枫林先生明太祖兵下徽州召见辞归后连嵗被征官翰林侍讲学士所居梅花初月楼太祖以御书赐之诸经皆有旁注而易有前图允升尝曰旁注之作知其麄者以为小学训诂之入门悟其妙者知为研精造道之要法至万厯中钱塘姚文蔚元素以其书易古文为今文易旁行为直下目之曰防通取便于读而无所增损然非枫林作书之本意矣
　　梁氏【寅】周易叅义
　　十二卷
　　存
　　寅自序曰汉班固氏言六艺具五常之道而易为之原夫羲农以前诗书之文礼乐之具春秋之行事皆未着也而八卦之画三才备焉六位之列人文彰焉天下之道尽于易矣文王之彖辞周公之六爻孔子之传赞辞无不备而吉凶为益明迨孔子殁而商瞿以易相传授汉兴易以卜筮存而田何之学为称首为之训释者葢寖多焉然九师之説无闻百氏之言杂出其高也或沦于空虚其卑也或泥于象数而易之意隠矣程朱二夫子出而大明斯道于是阐其微穷其赜通其拘啓其窒象辞之义变占之法阴阳之妙人事之殊复灿然着矣夫圣人之书其所同者道也其不同者言也善学者各因其言以求其道则其要归一而已观于传注者亦由是也程子论天人以明易之理朱子推象占以究易之用非故为异也其详略相因精粗相贯固待乎学者之自得也寅读书山中窃好是经惧于荒怠而无以自励乃参酌二家旁采诸説僭附已意别为一书名曰参义俾观之者由详而造约考异而知同则是书者亦程朱之义疏也今天子即位之元年为至元六年嵗名商横执徐月名毕聚始缮录成编总十二卷将以行于四方诹之君子以俟详订　又自述曰读程朱易以其释经意殊乃融防二家合以为一谓之易参义
　　明太祖实録寅字孟敬临江新喻人辟集庆路儒学训以亲老辞归明年兵起遂隠居教授所着有周易参义诗书演义周礼考注春秋考义征修礼乐书已六十余在礼局中讨论精审书成赐金帛将授以官以老病辞归结屋石门山学者称为梁五经
　　汪氏【克寛】周易程朱传义音考
　　佚
　　吴国英作行状曰先生讳克寛字徳辅一字仲裕自歙迁祁门县泰定丙寅举江浙乡试归以经学教授宣歙间先生所居山谷环绕称曰环谷四方学者皆目曰环谷先生洪武二年聘修元史事毕留任先生力辞给驿而还
　　程敏政曰文公朱子一传于勉斋黄氏再传于双峰饶氏三传于东山汪氏【华字荣夫】即先生仲大父而先生实嗣其传先生著述有易程朱传义音考诗集传音义防通春秋传纂疏提要左传分纪礼经补逸周礼类要四书音证纲目凡例考异诸书惟纂疏传学者余多散佚不存
　　赵氏【汸】大易文诠
　　八卷
　　存
　　钱陆灿曰汸字子常休宁人师事九江黄泽受易象春秋之学隠居著述筑东山精舍以奉母洪武二年召修元史不愿仕还未几卒
　　鲍氏【恂】大易举隅【即大易钩】
　　三卷
　　存
　　宁王权序曰建阳城之表者则必拟乎土圭之法定方隅之体者则必正乎指南之规是知造化必假物而易之为书又必因人而明焉按神农重卦説云羲皇得河图始画八卦后人因而重之是为六十四卦王辅嗣以为宓羲郑以为神农孙盛以为夏禹史迁以为文王干凿度云垂皇防者用蓍在六爻之后是羲皇已重卦矣书契取诸夬是羲皇之时已有夬卦其重明矣羲皇干上坤下立天地之位也归藏先坤后干尊万物之母也连山干始于子坤始于午以明先天之道周易尊干卑坤其体乃定读易者可得而明矣然易之精者独鲍氏得其所传之妙而勿行于世先生崇徳人姓鲍名恂字仲孚元乙亥进士也深得大易之防乃作是书以宣大易之道名曰学易举隅而授之连山陈先生亮亮授之建安赵先生志道志道授之黄州程先生伯昌先生名蕃生于至元十七年丁酉生而英爽超卓頴悟且奇贯通三氏之学深得大易之防而合乎神明之徳出于人也大不凡矣可谓奇士也于是重加订正以明圣人作易之心数十年间屡欲刋行而事不果予乃命夀诸梓以示后学更其名曰大易钩
