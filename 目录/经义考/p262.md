<!-- { "loadSidebar": true } -->
　　毛竒龄曰胡氏传解经之中畔经尤甚胡氏传出而孔子之道熄矣　又曰三正纪云正朔三而改此三代以前皆改正也且改正必改月改月必改时亦无可拟议者而胡氏曰前乎周者以丑为正其书始即位曰惟元祀十有二月乙丑则知月不易也后乎周者以亥为正其书始建国曰元年冬十月则知时不易也不知商亦改月左传昭十七年冬有星孛于大辰梓慎曰火出于夏为三月于商为四月于周为五月是明言夏殷周之尽改月也陈宠曰十二月地以为正殷以为春是商亦改时也汉律厯志引书序及古伊训篇文云惟太甲元年十有二月朔伊尹祀于先王诞资有牧方明而班固随解之曰言虽有成汤太丁外丙之服以冬至越茀祀先王于方明以配上帝盖是年值月朔冬至故云则是十二月者乃夏之十一月正冬至郊祀之时故因祀方明奉先王以配上帝竝非新君即位改元之始月也若夫春秋之改时月可指数者庄七年秋大水无麦苗夫秋当有麦苗乎桓八年冬十月雨雪此八月雪也若十月则小雪矣而何书也隐九年三月震电此正月雷也若三月则啓蛰久矣而何足怪也桓十四年春正月无冰成元年春二月无冰此非春也冬也若果春则冰泮矣又若僖五年传春王正月日南至天下无寅月而冬至者昭二十年传二月日南至夫二月春将分矣而日始南至无是理也乃胡氏不知何据逞其武断谓以夏时冠周月致有明数百年尽为所惑夫子月称正冬月称春经传显然而云春秋用夏时不可解也至隐公不书即位胡氏自造一例曰上不禀命于天子内不承国于先君大夫扳已立而即立之则不书即位隐之不书是仲尼削之也则春秋二百四十余年凡列国立君或争或簒或出或入何尝一禀命天子至不承先君则桓不承隐宣不承文定不承昭而三君偏得书即位何也据曰隐之不书仲尼削之则桓之得书将必仲尼襃之矣夫乱贼其可襃乎乃自知难通于桓即位传则曰美恶不嫌同辞于宣即位传则曰一美一恶不嫌相同夫美恶可同是善恶混也乱莫大于善恶混乃以夫子作春秋而使善恶混则或襃或贬何所分别吾不意胡氏之学一开卷间即辞穷理屈如此
　　春秋通例
　　宋志一卷
　　存
　　胡氏【寜】春秋通旨
　　宋志一卷
　　未见
　　呉莱后序曰自宋季德安之溃有赵先生者北至燕燕赵之间学徒从者殆百人尝手出一二经传及春秋胡氏传故今胡氏之説特盛行胡氏正传三十卷传外又有总贯条例证据史传之文二百余章子宁集之名曰春秋通旨辅传而行当胡氏传春秋时光尧南渡父讐未报国歩日蹙将相大臣去战主和寖忘东京宫阙西京陵寝而不有者是故特假春秋之説进之经筵且见内夏外夷若是之严主辱臣死若是之酷冀一悟主听则长淮不至于自画江左不可以偏安此固非后世学春秋之通论也然而胡氏传文大槩本诸程氏程氏门人李参所集程説颇相出入胡氏盖多取之欲观正传又必先求之通旨故曰史文如画笔经文如化工若一以例观则化工与画笔何异惟其随事而变化则史外传心之要典圣人时中之大权也世之读春秋者自能知之固不可以昔者歆向之学而异论矣赵先生者讳复字仁甫国初南伐攻德安溃之仁甫遭掳遇姚文献公军中文献与言信竒士仁甫方以国破家残不欲北且蕲死会夜月出即逃乃亟被鞍跃马号积尸间见其解髪脱屦仰天呼泣盖欲求至水裔而未溺也文献晓以徒死无益乃还然后尽出程朱性理等书及诸经传故今文献与许文正公遂为当代儒宗仁甫为有以发之也先正有云世之去圣日远故学者惟传经最难仁甫当天下扰攘之际乃能尽发先儒传疏而传之不亦难乎上在潜邸尝召见曰我欲取宋卿可导之乎对曰宋父母国也未有引他人之兵以伐父母者故仁甫虽在燕久常有江汉之思诚若是则吾仁甫亦无媿乎胡传之学矣
　　陆元辅曰胡宁字和仲崇安人安国季子用荫补官召试馆职除敇令所删定官迁太常寺丞祠部郎出为夔州路安抚司参议官除知澧州不赴奉祠归安国之传春秋也编纂检讨多出宁手又着春秋通旨以羽翼之世称茅堂先生



　　经义考卷一百八十五
　　钦定四库全书
　　经义考卷一百八十六
　　翰林院检讨朱彝尊撰
　　春秋【十九】
　　郑氏【樵】夹漈春秋传
　　宋志十二卷
　　未见
　　春秋考
　　宋志十二卷
　　未见
　　春秋地名谱
　　宋志十卷
　　未见
　　樵自述曰按春秋之经则鲁史记也初无同异之文亦无彼此之説良由三家所传之书有异同故是非从此起臣作春秋考所以是正经文以凡有异同者皆是讹谬古者简编艰繁学者希见亲书惟以口相授左氏世为楚史亲见官书其讹差少然有所讹从文起公谷汉之经生惟是口传其讹差多然有所讹从音起以此辨之了无滞碍又有春秋传十二卷以明经之旨备见周之宪章
　　陈振孙曰其学大抵工于考究而义理多迂僻
　　石氏【公孺】春秋类例
　　宋志十二卷
　　佚
　　中兴圣政录绍兴初诏乡贡进士石公孺李郁并令赴都堂审察公孺临海人长于春秋传不事科举郁光泽人父深元祐党人母陈瓘兄弟也郁早从杨时学时以女妻之
　　程端学曰会稽石氏公孺
　　姓谱字长孺髙隐不仕髙宗诏求遗逸召对称旨命之官固辞髙宗曰卿当为朕勉受一官乃授廸功郎进其所作春秋类例命藏秘阁
　　李氏【棠】春秋时论
　　宋志一卷
　　佚
　　程端学曰蜀李氏棠子思
　　王应麟曰建炎中李棠专采时议为论一十八篇
　　任氏【续】春秋五始五礼论
　　五卷
　　佚
　　髙氏【□】息斋春秋集注
　　通考十四卷
　　未见
　　陈振孙曰礼部侍郎鄞髙闶抑崇撰其学专本程氏序文可见
　　程珌曰公之学盖欲沿伊川之书以求圣人之心者如言平王在位日久恬于頽靡无复振起之略诸侯专肆变法坏纪乱臣贼子接迹海内平王不可望矣故托始于隐公及二百四十年之后齐晋又衰政出大夫呉楚横行中国不复知有周矣故终于越入呉其志虑可谓深长而规模可谓正大惜乎排摈沮抑不使其身获安于朝廷之上书虽不废于当时而道则不行于天下愚是以读公之书悲公之志然犹幸其书之存也
　　楼钥序曰吾乡四明庆厯皇祐间杜杨二王及我髙祖正议号五先生俱以文学行谊表率于乡杜先生又继之讲明经术名公辈起儒风益振其后伊洛二程先生之门得其传以归者惟故礼部侍郎髙公公天资纯粹济以勤敏师友渊源学问精诣入上庠登舎选已有盛名诸公贵人争欲壻之拂衣而归建炎二年陞补上舎绍兴改元德音免殿试赐进士出身十三年髙宗初建太学遴择名儒为四方所推服者为少司成公实应选士子云集凡学之规则皆所裁定明年三月车驾幸学讲易泰卦于上前擢贰卿将向用矣以直道忤时卒一斥不复家居数年中寿而殁顷端明汪公登从班奏言学行出处之详始诏复次对官诸子而公之名愈显矣自顷王荆公废春秋之学公独躭玩遗经专以程氏为本又博采诸儒之説为之集注其説粹然一出于正然犹未行于世也仲子得全知黄州始取遗槀刻之而属某以序某生长外家汪氏于公有连虽生晚不及承教而犹记拜公牀下窃闻之公既投闲杜门屏居略不以事物自撄日有定课风雨弗渝此书之所以成也呜呼泰山孙公明复着尊王发微深欲明夫子襃贬之旨伊川先生则谓后世以史观春秋谓襃善贬恶而己至于经世之大法则不知也自有春秋以来未有发此秘者公亦曰仲尼惧先王经世之法坠地莫传欲立为中制俾万世可以通行故假周以立王法而托始于隐公以文武之道期后王以周公之事望鲁之子孙也以此推之春秋固非一王之法乃万世通行之法也其推明伊川之意类如此昔曾子每诵夫子之言则必曰吾闻诸夫子子夏使西河之民疑女于夫子曾子罪之説者曰言其不称师也观公之序直引伊川之序不更一词可谓称师而得其所本矣伊川有序而传未成公之书成而未有序此当属之深于春秋者某何人而敢与此黄州言之再四窃幸得托名于不腐乃勿敢辞公讳闶字抑崇子孙能守家法其兴未有艾也
　　张萱曰宋绍兴间礼部侍郎广陵髙闶着其説专以程传为本又博采诸儒之论而集为注大旨谓仲尼惧先王经世之法莫传立为中制俾万世可通行故假周以立法而托始于隐公皆推明伊川之意也浙江通志髙闶字抑崇鄞县人绍兴元年进士
　　郑氏【刚中】左氏九六编
　　三卷
　　佚
　　刚中自序曰左氏载春秋卜筮颇详筮之遇周易者之卦一十三变为二十六无变者三论卦体以明事而不由筮得者八緫三十有七卦蛊凡两书子志欲集为一书久而未暇近乃成之凡卦之见于左氏者各画其所得象具载事本与筮史之论其有疑浑可加臆説或近世推占之説似相契验者辄附会其后仍以八宫分卦并逐卦之变体先之共三卷通号曰左氏九六篇庶简而易求也所集成偶读元凯书太康元年自江陵还襄阳防汲县民有发其界内旧冢者大得古书皆科斗文字藏入秘府元凯晚得见之书多杂碎竒怪惟周易及纪年最为分了又别一卷纯集左氏传卜筮事上下次第及其文义皆与左氏同名曰师春师春似是抄集人名异哉予今所作是乃师春之意乎其人其书茫然千古之上疏集同异不可得而知矣绍兴庚午正月
　　韩氏【璜】春秋人表
　　宋志一卷
　　佚
　　王应麟曰绍兴中作
　　程端学曰璜字叔夏颍川人
　　环氏【中】左氏二十国年表
　　宋志一卷
　　佚
　　春秋列国臣子表
　　宋志十卷
　　佚
　　程端学曰环中字应仲淮阳人
　　中兴圣政录绍兴四年六月【玉海作五年五月】秘书丞环中知临江军中尝进春秋年表沈与求奏不当先鲁而后周上曰士大夫著述譌舛容有之中为人臣乃不知尊王之义岂可置之三馆
　　邓氏【名世】春秋四谱
　　宋志六卷
　　佚
　　宋鉴绍兴四年三月诏草泽邓名世引见上殿名世初以刘大中荐召赴行在献所着春秋四谱上命为迪功郎
　　玉海邓名世上春秋四谱六卷以经传国语参合援据为国谱年谱地谱人谱三月引见九月赐出身充史馆挍勘
　　姓谱邓名世字元亚临川人先是议臣禁学春秋名世独嗜之试有司屡以援春秋见黜乃益研究经旨考三传同异往往发诸儒所未及御史刘大中宣谕江南录其书以进遂以布衣上殿赐出身除勅令所删修官兼史馆挍勘又有春秋论説春秋类史春秋公子谱列国诸臣图左氏韵语
　　辨论谱説
　　宋志一卷
　　佚
　　王应麟曰辨论谱説十篇一卷辨先儒言经传之失考订明切
　　朱氏【震】春秋左氏讲义
　　三卷
　　佚
　　玉海绍兴五年三月诏侍讲朱震范冲专讲左氏传震进讲义三卷
　　范氏【冲】春秋左氏讲义
　　宋志四卷
　　佚
　　玉海绍兴中侍讲范冲进左氏讲义四卷
　　李氏【蘩】春秋至当集
　　佚
　　春秋机关
　　佚
　　春秋集解
　　佚
　　魏了翁志曰公字清叔蜀人绍兴十八年进士仓部员外郎总领四川财赋军马钱粮郎中太府少卿自号桃溪先生公讲学临篇皆探源寻流取法前古有春秋至当集春秋机关春秋集解经语提要
　　黄氏【顔莹】春秋説
　　佚
　　陈氏【长方】春秋传
　　佚
