<!-- { "loadSidebar": true } -->
　　仲炎自序曰春秋者圣人教戒天下之书非褒贬之书也何谓教所书之法是也何谓戒所书之事是也法圣人所定也故谓之教事衰乱之迹也为戒而已矣彼三传者不知其纪事皆以为戒也而曰有褒贬焉凡春秋书人书名或去氏或去族者贬恶也其书爵书字或称族或称氏者褒善也甚者如日月地名之或书或不书则皆指日是褒贬所系也质诸此而彼碍证诸前而后违或事同而爵异书或罪大而族氏不削于是褒贬之例穷矣例穷而无以通之则曲为之解焉专门师授袭陋仍讹由汉以来见谓明经者不胜众多然大抵争辨于褒贬之异究诘于类例之疑滓重烟深莫之澄扫而春秋之大义隐矣自大义既隐而或者厌焉不知归咎于传业之失而曰圣人固尔也故刘知几有虚美隐恶之谤王安石有断烂朝报之毁遂使圣人修经之志更千数百载而弗获伸于世岂不悲哉故曰春秋者圣人教戒天下之书非褒贬之书也昔之善论春秋者惟孟轲氏庄周氏为近之轲之説曰孔子作春秋而乱臣贼子惧是以戒言也周之説曰春秋以道名分是以教言也斯二者庶几孔子之志也夫人之所以异于禽兽者以其有道也如是而君臣如是而父子如是而长幼男女亲疎内外之差等不齐也叙此者为礼顺此者为乐理此者为政防此者为刑尧舜三王之治皆是物也时乎衰周王政不行物情放肆于是紊其序乖其顺废其理决其防而天下荡然矣孔子有忧之而无位以行其志不得已而即吾父母国之史以明之陈覆辙所以惧后车也遏人变所以返天常也霸图之盛王迹之熄也盟防之繁忠信之薄也虽有彼善于此者卒非治世之事也圣人何褒焉至于夷狄之陵中国臣子之奸君父鬭干戈以济贪忿之志悖天理以伤天地之和者亦何待贬而后见为恶也若夫笔削有法而训教存焉崇王而黜霸尊君而抑臣贵华而贱夷辨礼之非防乱之始畏天戒重民生为万世立治准焉呜呼使后之为君父为臣子为夫妇为兄弟为党友为中国御夷狄者由其法戒其事则彞伦正而祸乱息矣余由童至壮研思是经尝于旧説如手棼丝目暗室难于解辨盖乆而后能破之旁稽记载互参始末为书十有三卷名曰春秋通説通説者去褒贬之茅塞而通诸教戒之正途也夫春秋固有以只字垂法者矣如加王于正削吴楚僭号而从其本爵之类是也而非字字有义也亦固有所谓例者矣如书其君殁曰薨外诸侯曰卒内大夫书卒外大夫不书卒之类是也此皆通例也先儒谓左氏非左邱明邱明乃孔子前辈故孔子云左邱明耻之亦耻之先邱明而后已尊之也楚左史倚相能读三坟五典八索九邱盖今左氏传即楚左史也古者史世其官则传是书者倚相之后也故左传载楚事比他国为特详是得其实公谷亦莫明其所自来或云子夏门人要皆非亲受经于圣人者故于説经首失其义而其间亦或有得者谷梁氏耳若夫具载事实则左氏尚可考故当据事以观经事或抵牾难于尽从则以经为断上以伸仲尼之志虽以立异取讥于世而不辞也
　　李鸣复奏举状曰伏见温州布衣黄仲炎折衷是非事为之説证以后代鉴戒昭然言古验今切于治道如谓经有教戒不为褒贬只杜拟僭尤为潜心陈振孙曰永嘉黄仲炎若晦撰端平中尝进之于朝
　　缪氏【烈】春秋讲义
　　佚
　　闽书烈字允成福安人嘉熙二年进士添差福州教授迁正字授抚漕侍郎
　　徐氏【梅】春秋指掌图
　　佚
　　严州府志徐梅字臞叟夀昌人霍邱县尉嘉熙间防古兵至父子力战死赠宣教郎霍邱知县
　　傅氏【实之】春秋幼学记
　　佚
　　江西通志傅实之字庄父清江人登寳庆第调袁州分宜簿淳祐中授承事郎学者称南斋先生
　　洪氏【咨夔】春秋説
　　三卷
　　佚
　　咨夔自序曰帝王诰命讫于平王国风变于黍离圣人伤王者之不作因鲁史修春秋以奉天命而立人极夫天命流行于人极之中无一息间断人惟不知吾心有天而外求天谓吉凶祸福天未尝定终必有时而定天者定则人者屈此人极之所由立也此春秋成乱臣贼子所以惧也彼乱臣贼子惟利是计岂惧夫空言之贬身后之辱哉惧夫天者定而人者屈失其所以为利也故凡犯天下之清议冒天下之大罪能逭诸一时不能逭诸异日能逭诸其身不能逭诸其子若孙人谁无爱身爱子孙之念知天定有不可逭则欲动于恶将有所惧而戢此拨乱反正之笔所以有功于人极也且易春秋在鲁皆所以司天人之契人欲穷而天理灭其卦为剥春秋二百四十二年纯乎剥者也以齐威霸天下始末求之每四十年当一爻隂愈进则乱愈盛盟宋之后晋以天下之权授之楚而大夫专盟诸侯皆廪廪乎赘斿之危五阴之剥成矣其末又以天下之权授之吴吴楚与越参立而交横大夫各朶赜其国祸乱极矣而获麟于西狩乱极必治安知无王者作此硕果不食剥所以不终于剥也春秋以伤王者不作而始以幸王者复作而终以鲁圣贤之泽未泯一变可至道而托之以诏万世天地至教圣人至德备见于行事断断乎循之则治违之则乱得之则生失之则死信人极非春秋不立也余自考功罢归杜门深省有感于圣人以天治人之意作春秋説
　　吴任臣曰洪咨夔字舜俞于潜人嘉定二年进士累官翰林学士知制诰兼侍读修国史以端明殿学士领内祠有春秋説三卷












　　经义考卷一百九十
　　钦定四库全书
　　经义考卷一百九十一
　　翰林院检讨朱彞尊撰
　　春秋【二十四】
　　李氏【琪】春秋王霸列国世纪编
　　三卷
　　存
　　琪自序曰春秋一书事变至繁经文至约接王政之末流则可稽世道之升降备霸事之终始则具见中夏之盛衰详列国之离合则足究人心之聚散夫以二百四十二年之记一百二十四国之行事国各有史晋乘楚杌故典旧章册书浩博是非纷纠而春秋以万八千言该之国无不记之事事无不着之实自学者舍经求传事始繁而晦矣盖始读经者睹本末之宏濶而考之于训辞简严之中错陈迭见未究前后不知据经以覈传固有按传以疑经是不能比其事而观之也琪少窃妄意叙东周十有四王之统合齐晋十有三霸之目举诸侯数十大国之系皆世为之纪不失全经之文畧备各代之实每纪之后序其事变之由得失之异参诸传之纪载以明经之所书虽若详而不遗于事岂能精而有合于理初学问津或有取焉若夫春秋微防奥义则不在是深于经者固自知之也此编作于辛亥之冬列国诸纪櫽括未竟惧其修目破碎援笔辄止诸老先生每索此书无以复命犹子韶为之补续其未成猥加整比越二十年甫为全书非敢以示学经者姑存其稾于家塾云周自得序曰夫子约史记而修春秋绳以文武之法度笔削之间微辞精义虽游夏弗与于斯自隐迄哀凡二百四十二年其行事笔于春秋者一千九百二十有四该万有八千言天道人事朝聘会盟侵伐围入崩薨卒葬王霸华夷间见错出轇轕纷纠学者欲睹世变始终之防治乱得失之由非融防经传该贯首尾默识心通则未足以知春秋之要领也余童习是经初得竹湖李氏所着王霸列国世纪读之不无拆裂经文之疑既观其分王霸之行事具世系之本末于治乱兴衰之际复序而论之读者一日而洞彻原委则极叹前辈之读书不苟如此间手抄以示同志今庐陵罗中行以家藏善本梓而传之斯文必盛行于世学者由是而防经传之大全以探笔削之深意则未必非通经之一助云
　　黄虞稷曰琪字孟开吴郡人仕国子司业书成于嘉定辛未每国纪后有序论至正中渝川周自得序而行之
　　赵氏【鹏飞】春秋经筌
　　十六卷
　　存
　　鹏飞自序曰木讷子作经筌自叙其首曰鱼可以筌求而经不可以筌求圣人之道寓于经如二仪三光之不可以肖象筌何足以囿之盖吾之所谓筌心也求鱼之所谓筌器也道不可以器囿而可以心求求经当求圣人之心此吾经筌之所以作也然圣人作经之心安在哉曰圣人驭天下之柄威福而已二帝三王之道行则所谓威福者为赏为罚为黜陟吾夫子之道否则所谓威福者为褒为贬为劝惩自其赏罚而观之则贤不肖判然玉石矣故虽识一丁字者亦如黜四罪举十六相诛二叔兴十乱为二帝三王之威福也若夫仲尼则以是柄寓之空言褒而伸忠魄贬而诛奸魂其文见于片言只字之间而威福与二帝三王同其用则深辞隐义讵可臆而度哉故五经鲜异论而春秋多异説麟笔一絶而三家鼎峙董之繁露刘之调人纷然杂出几成讼矣后学何所依从邪及何休杜预之注兴则又各防所师而不知经如季氏之陪臣知有季氏而不知有鲁非所谓忠于师者彼所学者则有太官墨守之喻所不学者则兴卖饼之讥各怀私意以防私学交持矛盾以角单言片论之胜于圣经何有哉故善学春秋者当先平吾心以经明经而无惑乎异端则褒贬自见然世之説者例以为非传则经不可暁呜呼圣人作经之初岂意后世有三家者为之传邪若三传不作则经遂不可明邪圣人寓王道以示万世岂故为是不可暁之义以罔后世哉顾学者不沈濳其意而务于速得得其一家之学已为有余而经之明不明不问也愚尝谓学者当以无传明春秋不可以有传求春秋谓春秋无传之前其防安在当默与心防矣三传固无足据然公吾心而评之亦时有得圣意者若何休癖防其学吾未尝观焉惟范甯为近公至于论三家则均举其失曰失之诬失之俗失之短不私其所学也其师之失亦从而箴之故谷梁子之传实赖甯为多如经书干时之战我师败绩赤曰不讳败恶内也甯知其妄正之曰讐无时而可通恶内之言传失之经书作三军赤曰古者诸侯一军作三军非正也甯知其疎正之曰总言诸侯一军又非制也若是者盖多有之故愚以为甯之学近乎公而王通亦曰范甯有志于春秋焉愚学春秋每尚甯之志固愿视经为的以身为弓而心为矢平心而射之期必中于的鴈鹜翔于前不眴也三传纷纭之论庸能乱吾心哉庶有得于经而无负圣人之志盖春秋公天下之书学者当以公天下之心求之作经筌
