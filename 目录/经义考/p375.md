<!-- { "loadSidebar": true } -->
　　董斯张曰河内女子所献太誓一篇与古文不同按史记武王渡河中流白鱼跃入王舟中武王俯取以祭既渡有火自上复于下至于王屋流为乌其色赤其声魄索隐曰此以下至流为乌见今文太誓马融曰王屋王所居屋流行也魄然安定意也郑曰书説云乌有孝名武卒父大业故乌瑞臻赤者周之正色也索隐曰按今文太誓流为雕雕鸷鸟也然则今文太誓唐初犹有存者即河内女子本也惜无从见之又诗疏引太誓曰师乃鼓噪前歌后舞格于上天下地咸曰孜孜无怠又引太誓曰司马在前汉书引太誓云立功立事刘向三綂厯论引今文太誓云丙午逮师説苑引太誓曰附下而防上者死附上而防下者刑与闻国政而无益于民者退在上位而不能进贤者逐墨子引太誓曰小人见奸巧乃闻不言也发罪均又引太誓去发篇曰恶乎君子天有显徳其行甚章惟我有周受之上帝毛诗注疏鸿雁小序注引书曰天将有立父母民之有政有居疏云今太誓文言天将有立圣徳者为天下父母民之得有善政有安居为重也汉郊祀志引太誓曰正稽古立功立事可以永年丕天之大律注今文太誓也此皆古文不载者
　　张氏【霸】伪尚书
　　二十四篇
　　佚
　　汉书世所传百两篇者出东莱张霸分析合二十九篇以为数十又采左氏传书叙为作首尾凡百二篇篇或数简文意浅陋成帝时求其古文者霸以能为百两征以中书挍之非是霸辞受父父有子弟尉氏樊并时太中大夫平当侍御史周敞劝上存之后樊并谋反乃黜其书
　　王充曰孝成皇帝时读百篇尚书博士郎吏莫能晓知征天下能为尚书者东海张霸案百篇序造作百二篇具成奏上成帝帝出秘尚书以考挍之无一字相应者于是下霸于吏吏白霸罪当至死成帝竒霸之才赦其辜亦不灭其经故百二尚书传在民闲黄鎭成曰张霸伪书舜典汨作九共九篇大禹谟益稷五子之歌征汤诰咸有一徳典寳伊训肆命原命武成旅獒冏命凡二十四篇前汉诸儒以之附伏生二十八篇并伪太誓并行
　　王应麟曰张霸伪造尚书百两篇而为纬者附之
　　孔氏【衍】汉尚书
　　唐志十卷
　　后汉尚书
　　唐志六卷
　　后魏尚书
　　隋志八卷【唐志十四卷】
　　俱佚
　　刘知几曰晋广陵相孔衍以为国史所以表言行昭法式至于人理常事不足备列乃删汉魏诸史取其美词典言足为镜者定以篇第纂成一家由是有汉尚书后汉尚书后魏尚书凡为二十六卷夫尚书所记若君臣相对词旨可称则一时之言累篇咸载如言无足纪语无可述事虽脱畧观者不以为非爰逮中叶文籍大备必剪截今文模拟古法故舒元所撰不行于代也
　　王氏【通】续书
　　二十五卷
　　佚
　　杜淹曰文中子续书一百五十篇列为二十五卷新唐书王勃传祖通隋末居白牛溪教门人甚众起汉魏尽晋作书百二十篇以续古尚书后亡其序有録无书者十篇勃补全缺逸定着二十五篇
　　中説续书始于汉以存汉晋之实天子之义列乎范者四曰制诏志防大臣之义载乎业者七曰命训对赞议诫谏
　　王勃序曰书以记言其来尚矣越在三代左史职之百官以理万人以察扬于王庭用实大焉茍非可以爕理情性平章邦国敷彞伦而叙要道察时变而经王猷树皇极之纲维资生灵之视听皆可畧也昔者仲尼之述书也将以究事业之通而正性命之理故曰吾欲托之空言不如附之行事道徳仁义于是乎明刑政礼乐于是乎出非先王之徳行不敢传非先王之法言不敢道纪千数百岁断自唐虞迄于周汉风流所存百篇而已以此见圣人言约理举神明不劳而体时务之撰矣故能法象天地同符易简借前箸于筌蹄驱后主于轨物密而显宏而奥久而弥新用而不竭非古之聪明圣智览博达孰能为此哉孔安国曰帝王之制坦然明白可举而行嗟乎其言甚大可使南面称圣人之后矣自时以降史述陵迟人自为家标指失中陈事乱而无当制理参而不一由是大典散而人文是非繁而取舍谬与夫古先哲人制述之意不其疎乎我先君文中子实秉睿懿生于隋末覩后作之违方忧异端之害正乃喟然曰宣尼既没文不在兹乎遂约大义删旧章续诗为三百六十篇考伪乱而修元经正礼乐以旌后王之失述易赞以申先师之旨经始汉魏迄于有晋择其典物宜于教者续书为百二十篇而广大悉备嗟乎贤圣之述岂多为哉噫亦足埀训作则冐天下之道如斯而已矣当时门人百千数董薛之徒并受其义遭代丧乱未行于时歴年永久稍见残缺贞观中太原府君考诸六经之目则亡其小序其有録而无篇者又十六焉呜呼兹不可复见矣家君钦若丕烈图终休绪乃例六经次礼乐叙中説明易赞永惟保守前训大克敷遗后人勃兄弟五六冠者童子六七袛袛怡怡讲问伏渐之日久矣躬奉成训家传异闻犹恐不得门而入才之不逮至远也是用厉精激愤宵吟昼咏庻几乎学而知之者其修身愼行恐辱先也岂声禄是殉前人之不继是惧闻者承命为百二十篇作序而兼当补修其阙爰考众籍共参奥旨泉源浩然罔识攸济呜呼小子何敢以当之也其尽心力乎始自緫章二年洎乎咸亨五年刊冩文就定成百二十篇勒成二十五卷昔者文中子曰汉魏之礼乐未足称其书不可废也尚有近古之对议存焉制诏册则几乎典诰矣后之达晤者将有得于斯文乎于是龙集阉茂勉踵前修在大唐御天下之五十七祀也按是序虽见文苑英华疑亦阮逸辈伪作
　　陈氏【正卿】续尚书
　　唐志卷亡
　　佚
　　萧颖士代正卿进表曰孔子序帝王之书首唐虞之典于尧则曰钦眀文思于舜则曰诞敷文徳文之时义大矣哉夏商以后王者之风殄矣天之未丧斯文帝道复兴于汉数百年闲宪章具举夫其推歩律厯帝尧分命之典也增修封禅帝舜时巡之义也约三章之法以正臯陶之刑班四时之舞以缵后防之乐且义帝之丧三军缟服异夫汤武之放弑其君矣诸吕之乱浃辰底定异夫羿浞之骤移其祚矣中兴之盛海外率服异夫呉楚之僭窃其名矣夫如是有汉之美固可比肩虞后千载一时之运与于赫盛唐正百王之阙思文陛下光五圣之嗣啓运应期之符吊人伐罪之义制礼作乐之本郊天禅地之位万庾三登之穰河清海晏之瑞固以腾子姒而絶景挹妫祁而高议矣诚宜诏史臣敷帝载炳唐虞之故实黜商周之遗制乃汉氏已畧之于前皇唐复旷之于后臣实惜焉知而不述臣子之罪也臣窃不自揆耕牧余暇讨寻载籍一纪于兹今谨上续尚书一部凡若干篇卷始有汉二典次我唐二典以续夫前书尧虞之典也其余文景明章之后魏晋宋齐以还南讫有陈北起元魏歴周隋洎高氏以至圣朝緫一十二代诏防章疏颂歌符檄类而刊之次以年代以续夫夏商周秦鲁之篇也臣伏读贞观实録太宗因听政之暇观览尚书谓侍臣曰朕毎庻希唐虞亦欲公等齐肩稷契臣故知有汉之功业与我唐之化理俱可以继夫唐虞之盛也微臣缅述太宗之旨勒成帝典不亦宜乎
　　王应麟曰陈正卿续尚书纂汉至唐十二代诏防章疏歌颂符檄论议成书开元末上之卷亡不着録
　　明仁宗皇帝体尚书
　　二卷
　　未见
　　张萱曰择尚书中臯陶谟甘誓盘庚等十六篇以讲解语更其原文
　　刘氏【谟】典谟遗旨
　　未见
　　黄虞稷曰取汉唐宋诏诰章奏可为训者成书
　　陆氏【世仪】书鉴
　　十卷
　　未见
　　世仪自述曰五经惟易具天人之理书完无阙所不必拟亦不必续若诗书礼春秋皆所在必续今惟纲目一书为继春秋而作其余三经无敢继者一则怵于王通拟经之説一则泥于邵子删后无诗之言也不知王通续经之谬在续之而不得其正非经不当续也予于书取古今文字之有关于兴衰治乱者于诗取古今诗歌之有合于兴观羣怨者各为论以窃附于孔氏诗书之义自难免于君子之讥然而其心其志则固愿为圣人之徒而无可罪也
　　陆元辅曰书鉴诗鉴各十卷太仓遗民陆世仪道威集
　　白氏【告】纂禹元经
　　十二篇
　　佚
　　长编东鲁逸民白告着纂禹元经十二篇开寳五年因河决下诏求索习河渠之书深知疏导之防者许诣阙上书附驿条奏遂召见告询以治水之道善其对将授以官告固辞父老求归奉养诏从之
　　陈氏【黯】禹诰
　　一篇
　　存
　　黯小序曰禹贤益以天下授益采其讴谣之所归卒让于啓故啓不由父授而书无典训黯追其旨作禹诰
　　陈氏【士元】广禹贡楚絶书
　　二卷
　　存
　　士元序曰予尝着楚故畧社友见之谓予曰子述楚中遗迹太疎矣山支水委茫无脉络何补于楚纪哉予于是准禹贡荆州山水而广之窃取山海经越絶书之义题曰楚絶书絶者截也言楚域有截也楚域予未能徧履盖得之士人商旅所诵説及堪舆家所指拟者过半其闲不无谬盭聊藏笥中异时博雅君子取而裁之实厚幸也隆庆庚午三月
　　白氏【居易】补汤征
　　一篇
　　存
　　苏氏【伯衡】周书补亡
　　三篇
　　存
　　伯衡自述曰书序有归禾嘉禾篇目而亡其书窃意虽唐叔之献禾当亦有书盖俱逸矣昔白居易作汤征以补亡君子不罪也伯衡虽不敏辄敢效之作献禾归禾嘉禾凡三篇陶窳与殳丁卣父辛爵屈生敦台夫鼎比妍其眞不知量哉其亦大可哂哉
　　蔡氏【沈】洪范内外篇
　　七卷
　　存
　　沈自序曰体天地之撰者易之象纪天地之撰者范之数数者始于一象者成于二一者奇二者偶也奇者数之所以行偶者象之所以立故二四而八八者八卦之象也三三而九九者九畴之数也由是重之八八而六十四六十四而四千九十六而象备矣九九而八十一八十一而六千五百六十一而数周矣易更四圣而象已着范锡神禹而数不传后之作者昧象数之原窒变通之妙或即象以为数或反数而拟象洞极有书潜虚有图非无作也而牵合傅防自然之数益晦蚀焉嗟夫天地之所以肇人物之所以生万事之所以得失者莫非数也数之体着于形数之用妙于理非穷神知化独立物表者曷足以与于此哉然数之与象若异用也而本则一若殊途也而归则同不明乎数不足以语象不明乎象何足以知数二者可以相有而不可以相无也有如是乎先君子曰洛书与大衍详説者数之原也予读洪范而有感焉上稽天文下察地理中参人事古今之变穷义理之精微究兴亡之征兆微显阐幽彞伦攸叙秩然有天地万物各得其所之妙岁月浸久麤述所见辞虽未备而义则着矣其果有益于世教否乎皆所不敢知也然予所乐而玩者理也所言而传者数也若其所以数之妙则在乎人之自得焉耳
