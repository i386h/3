<!-- { "loadSidebar": true } -->
　　予生晚不及拜遂初先生闻储书之盛又恨不能如刘道原所以假舘于春明者寳庆初元冬得罪南迁过锡山访前广德使君则书厄于火者累月矣为之徬徨不忍去因惟国朝以来藏书之盛鲜有久而弗厄者孙长孺自唐僖宗为榜书楼三字国朝之藏书者莫先焉三百年间再燬于火江元叔合江南吴越之藏凡数万卷为臧仆窃去市人裂之以籍物其入于安陆张氏者传之未几一箧之富仅供一炊王文康季文正庐山镏壮舆南阳井氏皆以藏书名凡未久而失之宋宣献兼有毕文简杨文庄二家之书不减中秘而元符中荡为烟埃晁文元累世所藏自中原无事时已有火厄至政和甲午之灾尺素不存斯理也殆不可晓圣贤不过托之宪言以垂世示后所以共天命而植民彛也兼收并蓄博览精索以淑其身以待后之人此何辜于天而厄之尔极也使子孙不能守如江张王李诸家是固可恨若孙宋晁氏则子孙知守之矣而火攻其外矧如尤氏子孙克世厥家滋莫可晓虽然是穮是蓘虽有饥馑亦有丰年吾知有穮蓘耳丰凶非我知也尤氏子孙其尚思所以弗替先志云临卭魏了翁跋
　　李太史焘云延之于书靡不观观书靡不记毎公退则闭戸谢客日记手抄若干古书其子弟及诸女亦抄书一日谓子曰吾所抄书今若干卷将彚而目之饥读之以当肉寒读之以当裘孤寂而读之以当朋友忧而读之以当金石琴瑟也
　　右遂初堂书目一卷按直斋陈氏书録觧题曰锡山尤氏尚书袤延之淳熈名臣藏书至多法书尤富常烬于火今其存无几矣吴郡陆友仁书



　　遂初堂书目后序
