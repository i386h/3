<!-- { "loadSidebar": true } -->

　　△《嵇中散集》十卷

　　魏中散大夫谯嵇康叔夜撰。本姓奚，自会稽徙谯之铚县嵇山，家其侧，遂氏焉。取“稽”字之上，志其本也。所著文论六七万言。今存于世者，仅如此。《唐志》犹有十五卷。

　　△《张司空集》三卷

　　晋司空范阳张华茂先撰。前二卷为四言、五言诗，后一卷为祭、祝、哀、诔等文。

　　△《陆士衡集》十卷

　　晋平原内史吴郡陆机士衡撰。

　　△《陆士龙集》十卷

　　晋清河内史陆云士龙撰。太康平吴，二陆入洛，张茂先所谓“利获二俊”者也。逊、抗之后，而有机、云，可谓代不乏人矣。然皆不免其身。才者身之累也，况居乱世乎！机好游权门，抑又有以取之耶？

　　△《刘司空集》十卷

　　晋司空中山刘琨越石撰。前五卷差全可观，后五卷阙误，或一卷数行，或断续不属，殆类钞节者，末卷《刘府君诔》尤多讹，未有别本可以是正。

　　△《陶靖节集》十卷

　　晋彭泽令浔阳陶潜渊明撰。或云渊明字元亮，大司马侃曾孙，自号五柳先生，世称靖节征士。

　　△《陶靖节年谱》一卷、《年谱辨证》一卷、《杂记》一卷

　　吴郡吴仁杰斗南为《年谱》，蜀人张縯季长辨证之，又杂记前贤论靖节语。此蜀本也，卷末有阳休之、宋庠序录、私记，又有治平三年思悦题，称“永嘉示以宋丞相刊定之本”。思悦者，不知何人也。

　　△《鲍参军集》十卷

　　宋前军行参军东海鲍照明远撰。世多云鲍昭，以避唐武后讳也。沈约《宋书》、李延寿《南史》皆作鲍照。而《馆阁书目》直以为鲍昭，且云上党人，非也。

　　△《谢宣城集》五卷

　　齐中书郎陈郡谢朓玄晖撰。集本十卷，楼炤知宣州，止以上五卷赋与诗刊之，下五卷皆当时应用之文，衰世之事。可采者已见本传及《文选》。余视诗劣焉，无传可也。

　　△《孔德璋集》十卷

　　齐太子詹事山阴孔稚圭德璋撰。《北山移文》，其所作也。

　　△《沈约集》十五卷、《别集》一卷、又九卷

　　梁特进吴兴沈约休文撰。约有文集百卷，今所存惟此而已。十五卷者，前二卷为赋，余皆诗也。《别集》杂录诗文，不分卷。九卷者，皆诏草也。《馆阁书目》但有此九卷及诗一卷，凡四十八首。

　　△《昭明太子集》五卷

　　梁太子萧统德施撰。

　　△《何仲言集》三卷

　　梁水部郎何逊仲言撰。本传集八卷，《馆阁书目》同。今所传止此。

　　△《江文通集》十卷

　　梁散骑常侍江淹文通撰。

　　△《庾开府集》二十卷

　　周司宪中大夫南阳庾信子山撰。信，肩吾之子，仕梁及周。其在扬都，有集四十卷；及江陵，又有三卷，皆兵火不存。今集止自入魏以来所作，而《哀江南赋》实为首冠。

　　△《稽圣赋》三卷

　　北齐黄门侍郎琅邪颜之推撰。其孙师古注。盖拟《天问》而作。《中兴书目》称李淳风注。

　　△《唐太宗集》三卷

　　唐太宗皇帝本集四十卷。《馆阁书目》但有诗一卷六十九首而已。今此本第一卷赋四篇、诗六十五首，后二卷为碑铭、书诏之属，而讹谬颇多。世所传太宗之文见于石刻者，如《帝京篇》、《秋日效庚信体诗》、《三藏圣教序》，皆不在。又《晋书》纪、传论，称“制曰”者四，皆太宗御制也。今独载宣、武二纪论，而《陆机》、《王羲之传》论不预焉。《宣纪》论复重出，其他亦多有非太宗文者杂厕其中，非善本也。

　　△《东皋子》五卷

　　唐大乐丞太原王绩无功撰。绩，文中子王通仲淹之弟也。仕隋，为正字，嗜酒简放，不乐仕进。晚以大乐吏焦革善酿，求为其丞，不问流品，亦阮嗣宗步兵之意也。革死，乃归于所居，立杜康祠，为文祭之，以焦革配。自号东皋子。其友吕才鸠访遗文，编成五卷，为之序。有《醉乡记》传于世。其后陆淳又为后序。

　　△《卢照邻集》十卷

　　唐新都尉范阳卢照邻撰。以久病，自沈颍水。

　　△《骆宾王集》十卷

　　唐临海丞义乌骆宾王撰。宾王后为徐敬业传檄天下，罪状武后，所谓“一抔之土未乾，六尺之孤安在”者也。其首卷有鲁国郗云卿序，言宾王光宅中广陵乱伏诛，莫有收拾其文者，后有敕搜访；云卿撰焉。又有蜀本，卷数亦同，而次序先后皆异。序文视前本加详，而云广陵起义不捷，因致遁逃，文集散失，中宗朝诏令搜访。

　　△《陈拾遗集》十卷

　　唐右拾遗射洪陈子昂伯玉撰。黄门侍郎卢藏用为之序。又有《别传》系之卷末。子昂仕武后，既不过，以父丧家居。县令段简贪暴，取货弗厌，致之狱以死，年财四十二。子昂为《明堂议》、《神凤颂》，纳忠贡谀于孽后之朝，大节不足言矣。然其诗文在唐初实首起八代之衰者。韩退之《荐士诗》言“国朝盛文章，子昂始高蹈”，非虚语也。卢序亦简古清壮，非唐初文人所及。

　　△《宋之问集》十卷

　　唐越州长史河汾宋之问延清撰。

　　△《沈佺期集》十卷

　　唐中书舍人内黄沈佺期云卿撰。自沈约以来，始以音韵、对偶为诗，至之问、佺期，益加靡丽。学者宗之，号为沈宋。唐律盖本于此。二人者皆以谄附二张进，景龙中俱为修文馆学士。佺期《回波词》有所谓“齿录牙绯”者，其为人可知。之问尤反覆无行，卒以罪死。

　　△《张燕公集》三十卷

　　唐宰相范阳张说说之撰。一字道济，与苏颋号“燕许大手笔”。家未有《苏许公集》。二人名相，而以文擅天下，盛矣哉。

　　△《曲江集》二十卷

　　唐宰相曲江张九龄子寿撰。曲江本有元祐中郡人邓开序，自言得其文于公十世孙苍梧守唐辅而刊之，于末附以中书舍人樊子彦所撰《行状》、会稽公徐浩所撰《神道碑》及太常博士郑宗珍《议谥文献状》。蜀本无之。

　　△《王右丞集》十卷

　　唐尚书右丞河中王维摩诘撰，建昌本与蜀本次序皆不同，大抵蜀刻唐六十家集多异于他处本，而此集编次尤无伦。维诗清逸，追逼陶、谢。《辋川别墅图画》摹传至今。尝与裴迪同赋，各二十绝句。集中又有与迪书，略曰：“夜登华子冈，辋水沦涟，与月上下。寒山远火，明灭林外。深巷寒犬，吠声如豹。村墟夜舂，复与疏钟相间。此时独坐，僮仆静默，每思曩昔，携手赋诗。当待春中，卉木蔓发。轻鲦出水，白鸥矫翼。露湿青皋，麦雉朝雊。傥能从我游乎？”余每读之，使人有飘然独往之兴。迪诗亦佳，然他无闻于世，盖亦高人也。辋川在蓝田县西南二十里，本宋之问别圃，维后表为清源寺，终墓其西。

　　△《龙筋凤髓判》十卷

　　唐司门员外郎陆泽张鷟文成撰。鷟，调露中进士，事迹见张荐传。荐之祖也。唐以书判拔萃科选士，此集凡百题，自《省台》、《寺监》、《百司》，下及《州县》、《类事》、《属辞》，盖待选预备之具也。鷟自号浮休子。

　　△《李翰林集》三十卷

　　唐翰林供奉广汉李白撰。《唐志》有《草堂集》二十卷者，李阳冰所录也。今案：阳冰序文但言十丧其九，而无卷数。又乐史序文称《李翰林集》十卷，别收歌诗十卷，因校勘为二十卷，又于馆中得赋、序、表、书、赞、颂等，亦为十卷，号曰《别集》。然则三十卷者，乐史所定也。家所藏本，不知何处本，前二十卷为诗，后十卷为杂著，首载阳冰、史及魏颢、曾巩四序，李华、刘全白、范传正、裴敬碑志，卷末又载《新史》本传，而《姑孰十咏笑矣》、《悲来》、《草书》三歌行亦附焉，复著东坡辨证之语，其本最为完善。别有蜀刻大小二本，卷数亦同，而首卷专载碑、序，余二十三卷歌诗，而杂著止六卷。有宋敏求后序，言旧集歌诗七百七十六篇，又得王溥及唐魏万集本，因裒唐《类诗》诸编洎石刻所传，广之无虑千篇。以《别集》、杂著附其后。曾巩盖因宋本而次第之者也，以校旧藏本篇数，如其言，然则蜀本即宋本也耶？末又有元丰中毛渐题，云“以宋公编类之勤，曾公考次之详，而晏公又能镂板以传于世”，乃晏知止刻于苏州者。然则蜀本盖传苏本，而苏本不复有矣。

　　△《杜工部集》二十卷

　　唐左拾遗检校工部员外郎剑南节度参谋襄阳杜甫子美撰。王洙原叔裒中外书九十九卷，除其重复，定取千四百五篇，古诗三百九十九，近体千有六。起太平时，终湖南所作，视居行之次若岁时为先后。别录杂著为二卷，合二十卷，宝元二年记，遂为定本。王琪君玉嘉祐中刻之姑苏，且为后记。元稹《墓铭》亦附第二十卷之末。又有遗文九篇，治平中太守裴集刊，附集外。蜀本大略同。而以遗文入正集中，则非其旧也。世言子美诗集大成，而无韵者几不可读。然开、天以前文体大略皆如此。若《三大礼赋》，辞气壮伟，又非唐初余子所能及也。

　　△《校定杜工部集》二十二卷

　　秘书郎黄伯思长睿所校。既正其差误，参考岁月出处异同，古、律相间，凡一千四百十七首。杂著二十九首，别为二卷。李丞相伯纪为序之。

　　△《贾幼几集》十卷

　　唐起居舍人河南贾至幼几撰。《唐志》二十卷，别十五卷。李淑《书目》云：至集有三本，又有十卷者，有序。今本无序，《中兴馆阁》本亦同。

　　△《元次山集》十卷

　　唐容管经略使河南元结次山撰。蜀本但载自序，江州本以李商隐所作序冠其首。蜀本《拾遗》一卷，《中兴颂》、《五规》、《二恶》之属皆在焉。江本分置十卷。结自号漫叟。

　　△《颜鲁公集》十五卷、《补遗》一卷、《附录》一卷

　　唐太子太师京兆颜真卿清臣撰。之推五世孙，师古曾侄孙。案《馆阁书目》：嘉祐中宋敏求惜其文不传，乃集其刊于金石者，为十五卷。今本序文，刘敞所作，乃云吴兴沈侯编辑，而不著沈之名。刘元刚刻于永嘉，为后序，则云“刘原父所序，即宋次道集其刻于金石者也”，又不知何据？元刚复为之《年谱》，益以《拾遗》一卷，多世所传帖语，且以《行状》、《碑传》为附录。鲁公之裔孙裕，自五代时官温州，与其弟伦祥。皆徙居永嘉乐清。本朝世复其家，且时褒录，其子孙亦有登科者。

　　△《萧功曹集》十卷

　　唐扬州功曹参军萧颖士茂挺撰。门人柳并为序。颖士，梁鄱阳王之裔，敏悟夙成，负才尚气，见恶于李林甫，其后卒不遇以死，寿亦不逮中年。

　　△《毛钦一集》二卷

