<!-- { "loadSidebar": true } -->
　　左司员外郎永嘉倪涛巨济撰。其父始徙居广德。涛，大观三年进士。燕山之役，诵言其非，以沮军罢，谪衡州茶陵以死，年三十九。吕居仁志其墓，曾吉父为作集序。

　　△《竹隐畸士集》四十卷

　　右文殿修撰韦城赵鼎臣承之撰。元祐甲科，绍圣宏词。又自号苇溪翁。其孙纲立刊于复州。本百二十卷，刊止四十卷而代去，遂止。

　　△《傅忠肃集》三卷

　　待制济源傅察公晦撰。尧俞从孙也。宣和七年，以吏部郎接伴金使。金人入寇，使人不来，为敌驱去斡里布，胁使拜，不屈见杀。

　　△《丁永州集》三卷

　　知永州吴兴丁注葆光撰。元丰中余中榜进士。喜为歌词，世所传《催雪无闷》及《重午庆清朝》，皆有承平闲雅气象。有女适乐清令富春李素见素，实先妣之大父母也。

　　△《石门文字禅》三十卷

　　僧高安喻德洪觉范撰。一作惠洪。其在释门，得法于真净克文，而于士大夫，则与党人皆厚善，诵习其文，得罪不悔。为张商英、陈瓘、邹浩尤尽力。其文俊伟，不类浮屠语。韩驹子苍为塔铭云尔。


  
直斋书录解题·卷十八  
○别集类下

　　△《演山》集六十卷

　　端明殿学士延平黄裳冕仲撰。元丰二年进士第一人，贵显于崇、观，死于建炎，年八十有七。方三舍法初行，裳谓：“宜近不宜远，宜少不宜老，宜富不宜贫，不如遵祖宗科举之制。”世传以为口实。

　　△《景迂集》二十卷

　　徽猷阁待制晁说之以道撰。又本止刊前十卷。说之平生著述至多，兵火散逸。其孙子健裒其遗文，得十二卷，续广之为二十卷。别本刊前十卷而止者，不知何说也。刘跂斯立墓志，景迂所撰，见《学易集》后，而此集无之，计其逸者多矣。说之，元丰五年进士。元祐初，苏文忠、范太史、曾文昭皆荐之。坐元祐邪等，废弃，靖康末始为从官。卒于建炎三年。慕司马温公为人，自号景迂生。

　　△《龟山集》二十八卷

　　工部侍郎延平杨时中立撰。时及从明道，死当建炎四年，年八十有七，于程门最为寿考。

　　△《梁谿集》一百二十卷

　　丞相忠定公昭武李纲伯纪撰。父夔，进士起家，至右文殿修撰，黄右丞履之甥也。纲娶吴园先生张根之女，亦右丞外孙。“梁谿”名集者，修撰葬锡山，忠定尝庐墓云。

　　△《襄陵集》二十四卷

　　尚书右丞襄陵许翰崧老撰。元祐三年进士，靖康初入西府，建炎为丞辖，与黄潜善辈不合而去。

　　△《后湖集》十卷

　　丹阳苏庠养直撰。其父坚伯固，亦有诗名。庠以遗泽畀其子，而自放江湖间。东坡见其清江曲，大爱之，由是得名。僧祖可正平号癞可者，其弟也。庠中子扶，亦工诗，有清苦之节。庠，绅之后，颂之族。

　　△《初寮集》四十卷、《后集》十卷、《内外制》二十四卷

　　尚书左丞中山王安中履道撰。安中年十四荐于乡，凡四举乃登第。为中司受旨，攻蔡京，京子攸入禁中，日夕泣涕，告于上，安中亟改翰苑，事遂止。其自政府出守燕，京父子排之也。然安中之进，亦本由梁师成。始，东坡帅定武，安中未弱冠，犹及师事焉，未卒业而坡去。其后，晁以道为无极令，安中既第，修邑子礼用长笺自言以新学窃一第为亲荣，非其志也。以道曰：“为学当谨初，何患不远到？”安中筑室，榜曰“初寮”。其议论闻见，多得于以道，既贵显，遂讳晁学，但称成州使君四丈，无复先生之号矣。甚哉！籍、湜不畔之难也。

　　△《刘给事集》五卷

　　给事中刘安上元礼撰。绍圣四年登第，历台谏、掖垣、琐闼，以次对历三郡而终。集中有《弹蔡京疏》。

　　△《横塘集》三十卷

　　尚书右丞瑞安许景衡少伊撰。亦尝从程氏学。建炎初为执政，与黄、汪不合罢。建议渡江幸建康，言者以为非是，及下还京之诏，景衡以忧卒于瓜洲。未几，敌骑奄至淮扬，仓卒南渡。

　　△《章贡集》二十卷

　　秘书监章贡李朴先之撰。绍圣元年进士。坐言隆祐之贤，废二十年，蔡京欲强致之，不屈。靖康、建炎之间，半岁五迁，而病不能行以死。其教授西京国子监也，程伊川与之甚厚，然谓其太直，以洛中风波为戒。朴笑曰：“不意此言发于先生之口。”伊川为之改容愧谢，其风节可畏也。

　　△《欧阳修撰集》六卷

　　崇仁布衣赠秘阁修撰欧阳澈德明撰。澈死时年三十一。环溪吴沆裒其诗为《飘然集》三卷，而会稽胡衍晋远取其所上三书，并刻之临川倅廨。

　　△《空青遗文》十卷

　　直宝文阁南丰曾纡公卷撰。纡，布之子，有异材。建中靖国初，布在相位，奉诏为《景灵西宫碑》，纡之笔也。建炎、绍兴之际，将漕江浙，入为司农少卿，知信、衢州以卒。汪彦章志其墓，孙仲益序其文。王铚性之，其婿也。

　　△《石林总集》一百卷、《年谱》一卷

　　尚书左丞吴郡叶梦得少蕴撰。绍圣四年进士。崇观间骤贵显，三十一岁掌外制，次年遂入翰林。中废，至建炎乃执政，然财数日而罢。平生所历州镇，皆有能声。胡文定安国尝以其蔡、颍、南京之政荐于朝，谓不当以宿累废。晚两帅金陵，当乌珠临江，移三山平群寇，其功不可没也。秦桧秉政，欲令帅蜀，辞不行，忤桧意，以崇庆节度使致仕。其居在卞山，奇石森列，藏书数万卷。既没，守者不谨，屋与书俱烬于火。“石林”二字，本出《楚辞》天问。

　　△《石林建康集》十卷

　　皆帅建康时诗文。其初，以所莅官各为一集，后其家编次，总而合之，此集其一也。

　　△《石林审是集》八卷

　　其门人盛光祖子绍所录。亦已入总集。

　　△《浮溪集》六十卷

　　翰林学士婺源汪藻彦章撰。四六偶俪之文，起于齐、梁，历隋、唐之世，表章、诏、诰多用之。然令狐楚、李商隐之流号为能者，殊不工也。本朝杨、刘诸名公犹未变唐体，至欧、苏，始以博学富文，为大篇长句，叙事达意，无艰难牵强之态，而王荆公尤深厚尔雅，俪语之工，昔所未有。绍圣后置词科，习者益众，格律精严，一字不苟措，若浮溪尤其集大成者也。

　　△《翟忠惠集》三十卷

　　参政丹阳翟汝文公巽撰。汝文制诰古雅，多用全句，气格浑厚，近世罕及。夫人邢氏，恕之女。居实，其弟也。长子耆年，实邢出，好古博文，高尚不仕。忠惠者，私谥也。

　　△《鸿庆集》四十二卷

　　户部尚书晋陵孙觌仲益撰。大观三年进士，政和四年词科。《代高丽谢赐燕乐表》，脍炙人口。生元丰辛酉，卒乾道己丑，盖年八十有九，可谓耆宿矣。而其平生出处，至不足道也。尝提举鸿庆宫，故以名集。

　　△《吕忠穆集》十五卷

　　丞相济南吕颐浩元直撰。后三卷为《燕魏录》，杂记古今事。卷末言金人败盟始末甚详。

　　△《忠正德文集》十卷

　　丞相闻喜赵鼎元镇撰。四字，高庙所赐宸翰中语也。

　　△《北山小集》四十卷

　　中书舍人信安程俱致道撰。俱父祖世科，而俱乃以外祖邓润甫荫入仕，宣和中赐上舍出身，为南宫舍人，绍兴初入西掖。徐俯为谏议大夫，封还词头，罢去。后以次对修史，病不能赴而卒。

　　△《陵阳集》五十卷

　　中书舍人仙井韩驹子苍撰。自幼能诗，黄太史称其超轶绝尘，苏文定以此储光羲。游太学不第，政和初献书召试，赐出身，后入西掖。坐苏氏乡党曲学罢。

　　△《丹阳集》四十二卷、《后集》四十二卷

　　显谟阁待制江阴葛胜仲鲁卿撰。绍圣四年进士，元符三年词科。洪庆善序其文，有所谓“绝郭天信、拒朱勔、惭盛章而怒李彦”者，盖其平生出处之略也。再知湖州，后遂家焉。

　　△《尹和靖集》一卷、《附集》一卷

　　徽猷阁待制河南尹焞彦明撰。子渐之孙。年十九举进士，策问欲诛元祐党籍，不对而出，遂罢举。靖康赐号和靖处士。敌陷洛阳，阖门遇害，死而复苏，门人潜载以逃。客涪州，以范元长荐入经筵，擢列侍从。葬会稽山。

　　△《綦北海集》六十卷

　　翰林学士北海綦崈礼叔厚撰。工于四六。秦桧初罢相，崈礼当制，有御笔词头藏其家。桧再相，下台州追索，时崈礼已死，幸不及祸。

　　△《云龛草堂后集》二十六卷

　　参政钜野李邴汉老撰。明受之变，以兵部侍郎直学士院叱责凶渠，朝廷赖焉。既复辟，首擢执政。周益公作神道碑，言《前》、《后集》一百卷，今惟《后集》，盖皆南渡后所作也。朱文公为之序。汉老，乐静右史之侄。五世祖涛，五代时宰相。石晋之乱，弟澣在翰林，陷于敌。及邴立节于建炎，而其弟邺守会稽，亦随金人北去，世以为异。

　　△《龟谿集》十二卷

　　知枢密院忠敏吴兴沈与求必先撰。建炎、绍兴之间，历三院、翰苑以至执政，尝奏言王安石之罪，大者在于取杨雄、冯道，当时学者惟知有安石，丧乱之际，甘心从伪，无仗节死义之风，实安石倡之。此论前未之及也。绍兴七年终于位。

　　△《胡忠献集》六十卷

　　端明殿学士晋陵胡世将承公撰。文恭公宿之曾孙。以兵部侍郎为川陕副宣，金人败盟，继吴玠之后，经画守御，以迄和议再成，分疆未定，死于河池。世将好古博雅，有《资古绍志录》，仿《集古录》，跋尾亦见集中。谥忠献。

　　△《胡文定公武夷集》十五卷

　　给事中崇安胡安国康侯撰。绍圣四年进士第三人。仕四十年，实历不及三载。著《春秋传》，行于世。本喜为文，后笃志于学，乃不复作。其辞召试，曰：“少习艺文，不称语妙。晚捐华藻，才取理明。既觉昨非，更无余习。”故其文集止此。

　　△《毗陵集》五十卷

　　参政文靖毗陵张守全真撰。一字子固。崇宁进士、词科。绍兴执政，张魏公在相位，荐秦桧再用，守有力焉。一日，与魏公言：“某误公听，今朝夕同班列，得款曲，其人似以曩者一跌为戒，有患失心，宜自劾谢上。”魏公为作墓志，著其语。

　　△《张章简华阳集》四十卷

　　参政金坛张纲彦正撰。大观中舍法，三中首选，释褐承事郎，辟雍正，盖专于新学者。绍兴初，在琐闼忤张俊求去，复与秦隙，遂引年。秦亡乃召用。乾道初，年八十四而终。自号华阳老人，“华阳”者，茅山也。

　　△《非有斋类藁》五十卷

　　给事中吴兴刘一止行简撰。宣和三年进士。居琐闼仅百余日，忤秦桧罢去，闲居十余年，以次对致仕。桧死。被召，力辞，进杂学士而终，年八十二，实绍兴庚辰。

