<!-- { "loadSidebar": true } -->
　　乡贡进士华山李廌方叔撰。又号《月岩集》。东坡知贡举，得试卷，以为廌也，置之首选，已而不然，赋诗自咎，有“平生漫说古战场，过眼方迷日五色”之句。后竟不第。

　　△《豫章集》四十四卷、《宛丘集》七十五卷、《后山集》二十卷、《淮海集》四十六卷、《济北集》七十卷、《济南集》二十卷

　　蜀刊本，号《苏门六君子集》。

　　△《何博土备论》四卷

　　武学博士浦城何去非正通撰。去非以累举对策称旨，授左班殿直，教授武学，后以东坡荐，授承奉郎、司农寺丞，通判庐州。别有文集二十卷，未见。

　　△《呻吟集》一卷

　　原武邢居实敦夫撰。恕之长子。幼有俊才，名声藉甚，一时前辈皆爱之。年十九而卒。宣仁之诬谤，恕为之也。居实未死，或能当不义而争万一，有补于世道，是以诸贤尤痛惜焉。晁以道追为其墓表，尤反覆致意。

　　△《姑溪集》五十卷、《后集》二十卷

　　朝请大夫赵郡李之仪端叔撰。尝从东坡辟中山幕府，后代范忠宣作《遗表》，为世传诵。然坐是得罪，编置当涂，遂居焉。其弟之纯，官至尚书。

　　△《大名集》四十卷

　　签书枢密魏郡王岩叟彦霖撰。韩魏公客也。

　　△《钱塘韦先生集》十八卷

　　主客郎中钱塘韦骧子骏撰。骧，皇祐五年进士。元祐中，以近臣荐为监司数路，知阴州，以左朝议大夫致仕。崇宁中乃卒。少以辞赋有声场屋，王荆公喜其《借箸赋》，颇称道之。陈师锡志其墓。

　　△《强祠部集》四十卷

　　三司户部判官余杭强至几圣撰。亦韩魏公客也，在幕府，表章、书记多出其手。曾南丰作集序，称其文备古今体，兼人所长云。

　　△《节孝集》二十卷

　　楚州教授山阳徐积仲车撰。治平四年进士。以耳聩，不能仕。事其母极孝，行义纯笃，古所谓卓行也。东坡谓其诗文怪而放，如玉川子政和中赐谥节孝处士。

　　△《乐静集》三十卷

　　起居舍人巨野李昭玘成季撰。元丰二年甲科。所居有乐静堂，故以名集。其侄邴汉老为书其后。

　　△《学易集》二十卷

　　朝奉郎东平刘跂斯立撰。忠肃公挚之长子也，与其弟蹈同登元丰二年进士第。元祐初，以其父在言路，政府不得用。绍圣以后复坐党家，连蹇终其身，晁景迂志其墓，比孙明复、石守道之徒。为文无所不长，《宣防宫赋》、《学易堂记》，世传诵之。

　　△《田承君集》三卷

　　大宗正丞阳翟田画承君撰。画，枢密况之侄也，与邹道乡善，邹之贬，画曰：愿毋以此举自满，士所当为者，未止此也。

　　△《道乡集》四十卷

　　吏部侍郎晋陵邹浩志完撰。浩既谏立刘后坐贬，徽宗初，召还对，上首及之，奖叹再三，问：“谏草安在？”曰：“焚之矣。”分告陈瓘，瓘曰：“祸其始此乎？异时奸臣妄出一缄，则不可辨矣。”蔡京素忌之，使其党作伪疏。言刘后杀卓氏而夺其子，遂得罪。其在昭州，作青词告上帝，有“追省当时奏御之三章，初无杀母取子之一字”云。

　　△《婆娑集》三十卷

　　右正言阳翟崔鶠德符撰。鶠坐元符上书邪等，废于家，治圃号婆娑。靖康初召为谏官，力论冯澥之罪。忽得挛疾，不能行而卒。无子，其壻卫昂裒辑遗文。

　　△《潏水集》四十卷

　　集英殿修撰长安李复履中撰。元丰三年进士。博学有气节。其为熙河漕，有旨造战舰、战车，复奏斥议者之谬妄，以为儿戏。遂罢其役，时论韪之。

　　△《马子才集》八卷

　　镇南节度推官鄱阳马存子才撰。元祐三年进士第四人。

　　△《崇福集》三十五卷、《四六集》十五卷

　　朝请郎晁詠之之道撰。景迂弟也，为作集序、詠之初以荫为扬州法曹，未上，时东坡守扬，族兄无咎为倅，以其文呈东坡。及至扬，咏之具参军礼趋谒，坡走下庭，携手以上，谓坐客曰：“此奇才也。”绍圣元年登第，继中词科，坐元符邪等，罢废。后奉崇福祠，故以名集。

　　△《陶山集》二十卷

　　尚书左丞山阴陆佃农师撰。

　　△《东堂集》六卷、《诗》四卷、《书简》二卷、《乐府》二卷

　　祠部郎江山毛滂泽民撰。滂为杭州法曹，以乐府词有佳句，受知于东坡，遂有名。尝知武康县，县有东堂，集所以名也。又尝知秀州，修月波楼，为之记。其诗文视乐府颇不逮。

　　△《溪堂集》二十卷

　　临川谢逸无逸撰。

　　△《竹友集》十卷

　　临川谢薖幼槃撰。逸从弟也。吕居仁题其后曰：“逸诗似康乐，薖诗似玄晖。”

　　△《了斋集》四十二卷

　　司谏延平陈瓘莹中撰。江应辰为集序，以为出死力攻权奸者，天下一人而已矣。非虚语也。

　　△《约论》十七卷

　　陈瓘撰。起战国，至后汉安帝。盖读《通鉴》，随事有所发明者也。

　　△《浮沚先生集》十六卷、《后集》三卷

　　秘书省正字永嘉周行己恭叔撰。十七入太学，有盛名。师事程伊川。元祐六年进士。为博士太学，以亲老归，教授其乡，再入为馆职，复出作县。永嘉学问所从出也。乡人至今称周博士。集序，林越撰，言为秘书郎，则不然。先祖妣，先生之第三女，先君子其自出也，故知其本末。所居谢池坊，有浮沚书院。

　　△《斜川集》十卷

　　通直郎苏过叔党撰。世号小坡。坐党家不得仕进，终于通判中山府。晁以道志墓，称其纯孝。给事中峤，其孙也。

　　△《九峰集》四十卷

　　太常少卿眉山苏元老在廷撰。东坡从孙也。坡在海上，尝有书往来。其罢奉常归颍昌，正坐元祐邪说。未几辽卒，年四十七。

　　△《清真集》二十四卷

　　徽猷阁待制钱塘周邦彦美成撰。元丰七年，进汴都赋，自诸生命为太学正。邦彦博文多能，尤长于长短句，自度曲，其提举大晟府亦由此。既盛行于世，而他文未传。嘉泰中，四明楼钥始为之序，而太守陈杞刊之，盖其子孙家居于明故也。《汴都赋》已载文鉴。世传赋初奏御，诏李清臣读之，多古文奇字，清臣诵之如素所习熟者，乃以偏傍取之尔。钥为音释，附之卷末。

　　△《清真杂著》三卷

　　邦彦尝为溧水令，故邑有词集。其后有好事者，取其在邑所作文记诗歌，并刻之。

　　△《宝晋集》十四卷

　　礼部员外郎襄阳米芾元章撰。其母阎氏，与宣仁后在藩时有旧，故以后恩补试衔入仕。其上世皆武官，盖国初勋臣米信之后也，视芾为五世孙。酷嗜古法书，家藏二王真迹，故号宝晋斋，盖由得谢东山、二王各一帖，遂刊置无为，而名斋云。

　　△《玉池集》十二卷

　　考功郎湘阴邓忠臣慎思撰。熙宁三年进士。坐元符党，废不用。言者论其议范忠宣谥过实，又坐罚铜。崇观间卒。平生著述至多，尝和杜诗全帙，又尝献《郊祀庆成赋》及原庙诗百韵，裕陵喜之，擢为馆职。今昔轶弗传，所存一二而已。“玉池”，其所居山峰名。

　　△《橘林集》十六卷、《后集》十五卷

　　密州教授石■〈矛上心下〉敏若撰。崇宁壬午以同进士出身中词科。其文雕琢怪奇，殊乏蕴藉。压卷策问，言王金陵配飨先圣事，谓其“以百圣刍豢甘四海口，以六经河汉洗四海心，以九达夷路破四海迷，以万金良药起四海病。”读之不觉大笑。其人与文皆不足道也。集仅二册，而卷数如此，麻沙坊本往往皆然。

　　△《龙云集》三十二卷、《附录》一卷

　　著作佐郎庐陵刘弇伟明撰。元丰进士，绍圣词科。曾慥《诗选》以比石敏若，非其伦也。“龙云”，安福县乡名，弇所居也。

　　△《唐子西集》二十卷

　　宗学博士眉山唐庚子西撰。张商英拜相，庚作内前行。后坐贬惠州，归蜀而卒。其文长于论议，所著《名治》、《存旧》、《正友》、《议赏》诸论，皆精确。

　　△《东观余论》二卷

　　秘书郎昭武黄伯思长睿撰。伯思，右丞黄履之孙，吴园张根之婿，于李忠定纲为中外襟袂，故忠定志其墓。伯思元符庚辰进士，年四十而卒。好古博雅，喜神仙家言，自号云林子，别字霄宾。有集一百卷。此书止《法帖刊》误及序跋古书画器物，故名《余论》。

　　△《北湖集》十卷、《长短句》一卷

　　直秘阁知虢州富川吴则礼子副撰。其父中复，以孙抃荐为御史，不求识面台官者也。中复弟几复、嗣复、子立礼及嗣复子审礼，皆登科：有名誉。则礼以父泽入仕，晚居豫章，自号北湖居士。

　　△《刘左史集》四卷

　　起居郎永嘉刘安节元承撰。与从弟安上皆尝事二程，同游太学，号二刘。安节元符三年进士，为察官左史，晚知宣州以没。

　　△《箕颍集》二十卷

　　颍昌曹组元宠撰。组本与兄纬有声太学，亦能诗文，而以滑稽下俚之词行于世得名，良可惜也。谢克家任伯为集序，其子勋跋其后，略见其出处。盖宣和三年始登第，郊礼进《祥光赋》，有旨换武阶，阁合职，诏中书召试，仍给事殿中，未几而卒。然集中有《谢及第启》，自序云：“蚤预诸生，竟叨右列。”则未第之前，已在西班，未知何以也。曾慥《诗选》云：六举不第，宣和中诏赴廷试，赐第。《启》中所谓“特举孱微，许从俊造”，慥之言良是。序跋不著其实尔。

　　△《梅文安集》十五卷

　　户部尚书浦江梅执礼和胜撰。执礼死于靖康之祸，人固哀其不幸，而不知吴革、赵子昉之谋，执礼实主之。事既泄，范琼杀革，徐秉哲以子昉遗金，金知执礼预谋，以根括金银为罪，问谁为长官，意在执礼也。安扶恐其坐之，进曰：“皆长官也。”遂俱死。“文安”者，所封开国县也。

　　△《李忠愍集》十二卷

　　吏部侍郎临洺李若水清卿撰。后二卷为《附录》。其死事时财三十五岁。本名若冰，以靖康出使，改今名。诗文虽不多，而诗有风度，文有气概，足以知其所存矣。

　　△《夷白堂小集》二十卷、《别集》三卷

　　考功员外郎括苍鲍慎由钦止撰。元祐初以任子试吏部铨第一，复登六年进士乙科。甫脱选即为郎，然自是数坐累，官竟不进。其父粹始居吴，故葬于吴兴。

　　△《清溪集》十卷、《附录》一卷

　　楚州教授临川汪革信民撰。绍圣四年试礼部第一，遂登甲科。蔡京当国，召为宗子博士，力辞不就。年财四十卒。吕原明志其墓，晁以道为辞以哀之。革尝有言曰：“咬得菜根，则万事可做。”诚名言也。

　　△《玉溪集》二十二卷

