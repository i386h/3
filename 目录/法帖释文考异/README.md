<!-- { "loadSidebar": true } -->
　　钦定四库全书　　　　　史部十四
　　法帖释文考异　　　　　目录类二【金石之属】提要
　　【臣】等谨案法帖释文考异十卷明顾从义撰从义字汝和上海人嘉靖中诏选善书者入殿直应试称防授中书舍人直文华殿隆庆初以预修国史成擢大理评事其楷书行草宗钟王径尺大字仿顔赵甚为文徴明王世贞父子所重此乃所作淳化阁帖释文于前人音注辨其讹谬析其同异依帖本原次勒为十卷手自缮写而刋行之阁帖自米芾黄长睿秦观诸家而后踵加考订者寥寥无几从义始参彚羣説辑成一编后来评帖者每以为据而识见浅近又不得善本以相校勘故搜罗虽广而精审未臻今者恭逢我
　　皇上几暇临池折衷艺苑特取
　　内府所储阁帖遴其初搨最佳者为淳化四年赐毕士安本
　　命内廷诸臣详加校订选工摹勒复还旧观其间搜集诸家释文至为赅备凡是非得失之故仰荷
　　睿裁鉴定勘核精详洵足嘉惠觚永垂奕禩其从义所长者既已悉资采取误者亦已驳正无遗是书原不过为白茅之借特行世既久其用心之勤至亦颇有可取者故仍录而存之以不没其荟稡之功焉乾隆四十五年九月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀



　　法帖释文考异原序
　　淳化法帖以阁本为祖而后临摹传仿刻者纷纭犹子母相生孙曾相因云仍耳禾愈逺而愈防即温陵一搨乃有四十二家其他不可推乎刻者既无伏灵芝之絶技鉴者亦无欧率更之妙赏肥瘦失眞巧拙莫辨辽豕宋璞之流人自为宝相持而莫肯下几何其不为聚讼哉上海顾氏自御医公以来世以博物好古相授受江东推为文献之族迨及廷尉汝和尤钟情金石好无以尚秦宫汉之刻积案支牀每覩一碑觏一碣倾赤仄而不能偿往往捐架上图籍与室中之钗珥更或索米胡奴以益之致必获而后已既得则摩挲谛玩忘与食防于纸弊墨渝而犹不忍去手购求日广讨论日博辨析防防卓有定见审波磔而知人代防防画以分郡国美恶察之丝缕眞赝较于毫毛以为兰亭有考绛帖有评独俾是本寥寥紫可夺朱乎于是释其讹譌考厥异同勒成一家之言传诸好事之口手自缮冩以授锓人呜呼斯不可谓之癖与抑古之所谓癖者宁独一汝和哉扬雄之太杜预之左氏王济之马支遁之鹤刘伶之酒稽康之鍜与阮孚之蜡屐癖等耳其逸情髙韵足以垂照简编流响千古谈者津津至今有遗味焉盖即甘蟠虫啖指爪嗜疮痂好驴鸣亦皆使人解頥而忘倦岂非玊之有瑕胜石之无玷乎汝和此书吾益取其癖焉而已世故有同汝和之癖者庶防得免于覆瓿也夫太原王穉登序








　　钦定四库全书
　　法帖释文考异卷一　　　明　顾从义　撰汉章帝书【黄伯思刋误云凡草书分波磔者名章草似此耆但谓之草犹古之生今正书故章草当在草书先然本无章名因汉建初中杜操伯度善此书章帝称之故后世目焉今此卷首帖偶章草便以为章帝书误矣然此书亦前代作但録书者集成千文中语耳米芾径以此辩之未中其病黄庭坚云疑只是萧子云书之最得意者】
　　辰宿列张盈昃海咸河淡鳞羽翔龙师火帝鸟官人皇始制文字乃服衣遐迩壹体防谈彼短无恃已长尺璧非尚寸阴是竞孝当竭力忠兴温若思愼终宜令学优登仕摄职从政都邑二京背芒【干禄字书芒邙上俗下正】面洛浮渭既集坟典亦【米云伪帖】
　　晋武帝书【伯思云米云晋武当是孝武非也仆按省启帖与后谯王帖虽在疑録似非一家书续帖中炎报帖颇与此笔法同炎晋武名非孝武也然皆后人依放此帖末云故遣信还古者谓使为信故逸少帖云信遂不取答眞诰云公至山下又遣一信见告谢宣城传云荆州信去倚待陶隐居帖云明旦信还仍过取反凡言信者皆谓使人也近世犹有此语故虞永兴帖云事已信人口具而今之流俗遂以遣书馈沕为信故谓之书信而谓前人之语亦然不复知魏晋以还所谓信者乃使之别名耳】
　　省启知既下须防具具【施作之】扬州寒到有者比尚拟之动静更启也数遣信还【米云伪帖】
　　西晋宣帝书【伯思云阿史病转差帖云晋宣帝亦未然　按大观帖叙在一卷第二不当在武帝下此类太多】
　　之白阿史病转差【差即瘥疾愈也后放此】未皆外曹尚书云【当作之】得书法
　　东晋元帝书【伯思云安军破堽数朝三草书笔势糺绕若一其伪不疑仆防时尝观世传七贤书末有白字皆连名作防七人所作了无小异虽当时笔法传授或同然人书不同亦如面焉不应乃尔无别因疑其伪是时宿辈长者或谓不然后观窦臮书赋始知七贤帖果李怀琳伪作此三帝草书亦是类也】
　　安军未报平和之如何深可为事也
　　八月九日睿顿首【施宿大观总释文作顿首顿首】忽中秋【阙】　　怀便微冷恒何如比殊不能佳惟勿得慰抱【阙】　不多司马睿顿首【施作顿首顿首米云伪帖】
　　东晋明帝书
　　伏想【作一行】墓次安隐【隐稳古通用后放此】守视文武平安
　　东晋康帝书
　　陆女郎问谇【息醉切言也】如此可筹量之【有飞白】
　　东晋哀帝书
　　丕死罪死罪承中书郎君疢患比委瘵情以灼恒伏念垂心忧劳想得治力渐佳丕死罪死罪
　　东晋简文帝书
　　昱白所示庆赐事具具【施作乙乙】此莫大之礼【施作祀】天下大庆得率由旧章慰荅民望甚为尽善但奢则不适于时俭则陋而不典正当斟酌其宜令得防中耳【文嘉本第二三行阙上二字第四行阙上三字第五行第六行俱阙上四字】
　　东晋文孝王书【帖説既云道子白当是会稽王也】
　　异暑复何如向见云卿小苦疟不乃以为患治之不【文本已上二行各阙五字通前八半行皆白纸似阙损此方板也】遣不悉司马道子白东晋武帝书【语见晋武按米黄二公见则谯王为袭封者矣晋武帝讳炎东晋孝武讳曜大观帖为晋武帝次省啓帖下】
　　比【刘次妆释文作昨非】得谯王【名逊宣帝弟仕魏关内侯晋受禅封谯王】书有欲仙语吾荅之如别卿前云宜卿谯王叅之于众云公书卿私书君輙从众以吾观之宁当许也想所谓尔
　　宋明帝书【伯思云宋明帝帖云报休祜休范二家内人知祜晋平王也范桂阳王也宋史以祜为祐盖册牍传冩之讹当以祜为是　按诸帖俱作祜岂帖反不足信耶】
　　郑修容有兄丧今成服汝可令汝内人知之再报休祜休范二家内人知也彧【明帝讳一作感非】报
　　齐髙帝书
　　吾今至破堽在路粗可寻【潘允谅本右有银锭纹】还迟见卿不逺愿信知卿深意也【米云伪】
　　梁武帝书
　　数朝脚【庭坚谓脚字防摹转缺笔是评长沙帖也】气转动不得多有忧悬情也二谢处委曲复当有情故旧数有书问不可复有兴也知何时再言话报之【米云伪】
　　梁髙帝书【伯思云米云梁髙当是齐髙非也此帖末云萧衍正梁武名梁武庙号髙祖此书目误以祖为帝耳　按潘得袁褧之阁本顾从义所得螙损阁本标目下有小二字】
　　众军行人最今封如别曹郢州【曹景宗也】近遣樊士眞领三百人犹在渔湖其应用行合应有四千人【疑有阙此行特稀而短】故指白萧衍疏【米云伪】
　　梁简文帝书
　　知康司马卓以水浅未时发汉源冬涸理当有訜【茟云切不知也】遄舟有及具【泉州本此二字阙角】纲荅【米云伪】
　　唐太宗书
　　不审夜来胷气何似想当渐散痢复断未江叔所患竟不痊除奄然逝闻问悲痛哽咽何言想叔同气之伤故当难处今故遣使往叅具【施作乙乙】无委谘【谘字下大观帖多二日二字伯思云吊江叔帖非唐文皇书案髙宗永隆元年七月丙申江王元祥薨即此帖所谓江叔也髙宗多以国呼诸父如滕叔不须赐谓滕王元婴犹以元祥为江叔此正髙宗书也】
　　两度得大内书不见奴表耶耶忌欲【施作怕非】死少时间忽得奴手书报娘子患忧惶一时顿解欲似死而更生今日已后但头风发信【文本有阙空未补】便即报耶耶若少有疾患即一一具报今得辽东消息录状送忆奴欲死不知何计使还具耶耶勅
　　怀让患水边身肿复利形势极恶耶耶意多恐不济【潘本幷顾本俱阙齐上一防】遗爱劳发大重气候【一作复非】似少可于豆卢【覆姓也】亦似难差伤念不可言奴报其妇知也
　　叔艺韫【蕴通一误作輼】多材慈深善诲蔼夙奉趋庭之训早擅临池之工闻其比来复爱飞白昨故戱【刘与施俱释作遽非】操翰墨聊以示蔼【本文故蔼二行头上木版朽坏残阙不全】慙六文之【潘本有补防锭纹顾本有补防未下锭文本未补】丽则异五际之芳词忽枉来书谈饰过实顾惟菲迹非敢当仁披揽循环祗以增愧故斯表意余不多云谘【谘字下大观帖多十五日三字伯思云叔艺韫多材帖亦髙宗书中云聊以示蔼谓鲁王灵夔之子范阳王蔼也灵夔亦髙宗叔史称其笃学善草此帖所谓叔艺韫多材慈深善诲蔼夙奉趋庭之训早擅临池之工者以此后有荅进枇杷幷移营五桥南二帖皆髙宗书此数段并误入太宗帖中】使至得所进枇杷子良深慰【一作至非】恱嘉菓珍味独冠时新但川路既遥无劳更送今者梅炎藻夏麦气迎秋香飘兰坂之风镜转桂岩之月为善之暇想【刘作相非】足怡神延望白云载深离绪聊疏緑【一作縁非】字此不多申谘【谘字下大观多廿九日三字】
　　使至辱书知公所苦少可慰意何言不知信复更复何似时气【潘本华叔阳本已上五字少有残阙独顾本不损】渐冷善将息也所请景贤公即宜畱听追然后遣若无好药更遣拣择今为北边动静奉勅即行相去【一作知非】大近信使非遥实情欣怉【施作悦】耳遣无○【疑是乏字】李世民呈
　　比者久婴沈疾虚弊何言昨旦临朝畧无劳惙防此稍望平复未知于后何如且用慰心自怡而已昨夜痛发少觉劳弊【华本弊字行左有一卷二字】所【上有补防】以不能相见若有事进勑十一日
　　昨日来体履似渐可始闻卿不佳旦来何似勑
　　三五日来渐望平复所以不能相见恐更劳发勑雅【一作雍】州只为造船急所以如此早与书莫听急贼已至万【一作一力】发兵恐少勑
　　卿与道宗谁已得多马明当至故遣问即报勑十四日所疾者渐可不至忧耳【此行独低一字诸本皆同】
　　北边始有【华本行左有一卷十三字】表至甚无事故书相报勅八柱承天乾道由其广运四维纪地坤元所以载安是知缔搆经纶必具风云之佐燮谐枢宇咸资川岳下【潘本华本顾本失波作下字淳熈脩内司帖有波作之字】灵故轩丘御扆六相宣其景化妫水乘时五臣济其鸿业
　　数日来气发今旦服一饮子不得相见有事进状勑中书门下三【一误作六】品廿七日
　　门下中书省及侍郎给事中舍人员外郎铠曹叅军左右庶子【大观连下明日移营帖共作一帖】
　　明日移营向五桥南一二【一合二字作三非】里着勅三日数日来患痢今虽稍可犹自虚惙欲三五日将息诸司有事进状勅十一日
　　昨令今旦引髙丽人辞明日将来勅二日
　　卿昨日道服蜀葵可録方将来勅廿三日
　　唱箭处只道官号及姓不唱名不知是何人想彑应合唱名勅三日【泉本此帖二行有石裂纹】
