<!-- { "loadSidebar": true } -->
　　在今【阙】　　之故【阙】　　都也按汉纪中平三年二月江夏兵赵慈反杀南阳太守秦颉郦道元注水经云秦颉郡人以江夏都尉出为南阳太守卒于南阳还塟宜城余昔从事总幕奉饟荆楚道出古郡于荒烟落日吊所谓秦君冡者有碑岿然剥蚀殆尽徘徊其下亲视临搨仅得数十百字而止其额十大字曰汉故南阳太守秦君之碑其名字除拜俱不可攷天下碑録载秦君之碑有二一在宜城一在南阳惟碑首存欧赵二録止得碑首俱南阳本也余歴走边邮四怀南阳之机探古索隠无所不到访南阳之石无有矣惜哉【集古后録】
　　汉荆州从事苑君碑
　　汉故荆州从事苑君之碑篆额碑云君讳镇字仲弓南阳人也碑残缺不见立石年月【复斋碑録】
　　汉筑阳侯相景豹碑
　　在谷城西一里文字磨灭【访碑録】
　　汉侍中王逸碑
　　在宜城南三里【访碑録】
　　汉山阳太守碑
　　在谷城县北二十里【访碑録】
　　汉司徒掾梁君碑
　　在谷城西四里建安二十七年立文字磨灭【访碑録】司徒掾梁君碑篆额惟存録碑二字碑録云襄州谷城有司徒掾梁君碑建安二十七年立此黄初前一年也岂吴人尚用汉歴乎否则误字也梁君名休字元坚为郡五官掾歴郎中光禄主【缺一字】辟司徒府掾拜新都令有年月而缺其所终太守赵君相与諡之曰贞文子铭诗以三言为文【续】
　　汉郭先生碑
　　不见书撰人名氏碑在襄州谷城县界中其辞云先生讳辅字辅成又云年五十有二遇疾而终其文字古质盖汉碑也其用乡防字与汉娄夀碑同【集古録】书不著书撰人名氏书字甚古盖汉碑也先生名辅字甫成荆州人碑在谷城县【集古録】
　　集古録以为汉碑按后魏郦道元水经具载此碑云碑无年号不知何代人然则欧阳公何所据遂以为汉人乎余以字画騐之疑魏晋时人所为既无歳月可考姑附于汉碑之末【金石録】
　　郭先生之碑额郭君名辅无歳月时代欧阳公以为汉碑赵以为魏晋字画今碑有两昭字晋人所讳疑此是魏刻【释】
　　魏襄阳太守刘府君碑
　　魏故襄阳太守虎威将军平都亭侯刘府君碑其字甚伟髙贵乡公正元三年四月二十日辛丑建【复斋碑録】
　　魏刘熹学生冡碑并隂
　　在今谷城县界中余为干徳令时尝以公事过谷城见数荒冡在草间傍有古碑倾侧半埋土中问其村人为何人冡皆不能道而碑文磨灭不暇读而去后数年在河北始集録古文思向所见谷城碑疑为汉碑求之又数年乃获按襄州圗经云学生冡在县东北水经云魏济南刘熹字徳怡博学好古立碑载生徒百余人其不终业而卒者于此号学生冡今碑虽残缺而熹与生徒名字往往尚可见盖余昔所见乃学生冡而碑魏时碑也熹谷城令也【集古録】
　　书文字磨灭不完其间有称大魏者又曰济南刘熹字徳怡而最后有学生名百余人并列其所授诸经襄州圗经曰熹常为谷城令学者多徃从之其受业未终而没者悉之谓之学生冡此碑是也在谷城县学生冡傍【集古録目】
　　魏学生塜碑在今襄州之谷城按鲍至南雍州记谷城谷伯绥之国其东北有学生冢冢有碑据郦道元水经注乃济南刘熹字徳怡魏时宰县雅好博古教学立碑载生徒不终业而卒者乾道初元春三月余督饟谷城抚得此墨本凡授尚书者二人授礼记者七人授孝经仪礼者各一人授左传者六人授易者四人授诗者十七人各书州里姓氏字之而不名祭酒一人故吏二人生三十有八人童八人书姓字书名而不书里邑孔子作春秋视贤否为襃贬或以名或以字或书爵邑或不书岂亦春秋之法乎【集古后録】
　　晋杜预碑
　　在襄阳县东九里岘山下【访碑録】
　　梁檀溪寺禅房碑
　　梁信威主簿刘之序记室参军鲍烱铭前辅国郡都曹参军许璠书檀溪寺者东晋人张殷以宅所立咸安中沙门道安重建宋元嘉二十五年有西域浮屠又建禅房于池水之东其地逼隘梁天监四年勑别给池西之地移而立之碑于天监十一年四月立【集古録目】
　　梁三絶碑
　　刘孝仪文萧子云书普通三年立【诸道石刻録】
　　梁重立羊祜堕泪碑
　　梁大同中以旧碑残缺再书而刻之碑隂具载其事今附于次【金石录】
　　晋故使持节侍中太傅钜平城侯羊公之碑篆额正书无姓名字画亦类刘灵书年月同下碑【复斋碑録】羊公堕泪碑不著书撰人名氏襄阳耆旧传为李与初撰也梁大同十年雍州刺史以故碑阙落命别驾从事史刘伯推模立此本故碑一丈一尺开元间故碑尚无盖李翰林有头剥落生莓苔之句今不存矣【集古后録】
　　梁改堕泪碑
　　刘之遴撰刘灵正书大同十年九月【金石録】
　　梁平等刹下碑
　　梁兴业寺碑
　　庾元威撰【二碑诸道石刻録】
　　周刺史豆卢公徳政碑
　　在襄阳县东三里【访碑録】
　　周襄州司马陈府君徳政碑
　　在襄阳县西五里【访碑録】
　　后周故仪同陈毅志
　　保定五年癸未十二月辛邜朔十九日己酉立【复斋碑録】
　　后周常乐寺浮圗碑
　　周保定四年立记室曹胡达撰其辞云襄州刺史王秉字孝直建常乐寺塔七层其碑文作在开元寺塔院其文字书画无过人者特以后周时碑文少见于世故存之【南丰集古録】
　　大周钜魏君之神道字
　　在邓城县南十二里张相公墓前【访碑録】
　　隋兴国寺碑并隂
　　隋内史李徳林撰襄州祭酒从事丁道防书隋文帝父忠当魏周之际常将兵南定襄汉及文帝即位建此寺以祈福碑以开皇六年正月立【集古録目】
　　欧公常得启法寺碑列于集古録中而于大学官杨襃处见兴国寺碑以不得入録为恨今碑隂又有襄州镇副总管桞止戈以下十八人姓名字画尤完好欧阳公所未见也蔡君谟题其后云在杭州日坐客有曰小说称丁贞永草永固知名丁何人也予谓道防岂其人耶按法书要録丁觇与智永同时人善书世称丁贞永草非道防也【金石録】
　　兴国寺在望楚山今为延庆寺【南丰集古録】
　　大兴国寺铭李徳林撰丁道防书隋开皇间以襄州凤林山凤林寺为大兴国寺至唐防昌五年武宗用道士赵归贞説大毁佛寺复僧尼为民而寺废懿宗朝州刺史蒋系请复寺为延庆寺从之建炎初寺为灰烬此碑独岿然露立在今府城东南十里欧阳公顷尝见墨本于学官杨君家欲求其本不知碑所在曾南丰谓延庆寺在望楚山非也城西南三里有山耸然曰尖山者其上可以见鄢城宋元嘉中武灵王骏更名望楚余登望楚屡矣鸟覩所为延庆者哉【集古后録】
　　兴国寺碑隂有桞止戈而下十八官姓名亦丁道防书蔡君谟题其后云杭州日坐有客曰小说称丁贞永草永固知名丁何人也道防岂其人耶赵徳夫按法书要録曰非道防丁觇与智永同时世称丁贞永章徳夫之言是矣余谓丁觇在时未必得此声西台既陷简书湮散丁寻卒于维妙迹日为难得已而智永师盛以草书名江东然后人以永草配丁真也丁觇洪亭人梁孝元在荆州凡书记俱其笔当时尚为之语曰丁君十纸不敌王褒一字独顔之推爱重而寳待之萧子云问典籖惠编曰君王赐书殊为佳乎姓名为谁编以觇对子云叹曰不为世所称亦竒事事见顔氏家训恐忘之聊附于此【集古后録】
　　前陈伏波将军陈诩墓志
　　周【碑缺】撰开皇二十年十二月十八日【复斋碑録】
　　隋启法寺碑
　　隋仪同三司周彪撰襄州从事丁道防书隋开皇初诏后周所毁佛寺皆复建之州人共造此寺刺史韦世康名之曰光福禅房后又改为启法寺以仁夀二年十二月立并邑人赵励等题名【集古録目】
　　此书兼后魏遗法与杨家本微异隋唐之交善书者众皆出一法道防所得最多杨本开皇六年去此十七年书当益老亦稍纵也【蔡君谟】
　　蔡君谟博学君子也于书尤称精鉴余所藏书未有不更其品目者其谓道防所书如此有大学官杨襃者喜収书家藏道防所书兴国寺碑是梁贞明中人所藏君谟所谓杨家本者是也【集古録】
　　启法寺碑开皇中立启法寺今为龙兴寺在襄阳城西【南丰集古録】
　　启法寺碑仁夀二年建曾南丰以为开皇中立误也道防之书见于世者独兴国寺碑与此碑尔二碑俱在襄州前年春访碑于寺止得兴国寺碑而启法寺之碑无有此可珍也【集古后録】
　　隋儒学碑
　　大业二年立【诸道石刻録】
　　唐襄州刺史邹襄公张公瑾碑
　　释法琳撰苏敬稚正书贞观七年七月立襄阳圗经云碑今亡【复斋碑録】
　　唐法门寺记
　　无撰人名氏沈季范正书贞观十一年二月十五日立【复斋碑録】
　　隋处士罗靖志
　　处士以仁寿四年五月二十三日终夫人张氏于唐龙朔二十年终合于习池【复斋碑録】
　　襄阳有隋处士罗君墓志曰君讳靖字礼襄阳广昌人髙祖长卿齐饶州刺史曾祖智梁殿中将军祖养父靖学优不仕有名当代碑字画劲楷类禇河南然父子皆名靖为不可晓拓拔魏安同父名屈同之曽祖亦名屈祖孙同名常人无足言者但罗君不应尔也【容斋随笔】
　　隋处士罗君碑字画可喜而不载书人名氏初余至襄州刺史馆余于州治之东地有木龛尘网如积扫涤而视之此碑也遂抚得之去年春余复有荆襄之行访此碑则曰卒吏辈寳持不虔碎而弃之矣可谓不幸也昔林邑王杨迈死子咄立慕其父德改名杨迈昭穆两世而一名余每笑叹谓天下事何所不有今罗君之父名靖而罗君亦名靖殊不可晓罗君以仁寿四年卒夫人以龙朔二年自隋仁寿四年讫唐龙朔二年则夫人之守志盖五十有九年以寿终亦可尚矣【集古后録】
　　华严寺西德义社浮图铭
　　仪鳯二年四月初八日立在鳯林山【复斋碑録】
　　唐启法寺金铜无量夀像碑
　　唐张昌龄撰吴知礼分书永淳元年四月初八日建【复斋碑録】
　　唐孔子庙堂碑
　　唐于敬之撰正书无姓名垂拱元年立其前题鲁大司冦赠太师宣尼父孔丘庙堂碑铭春秋之法或书字或书名皆所以寓褒贬意今敬之为孔子庙碑而斥其名何哉【金石録】
　　唐襄州刺史封公碑
　　撰人姓名残缺宋之愻正书垂撰拱元年十月立字书颇佳之愻之问弟也【金石録】
　　大周静贞观碑
　　何彦光撰正书无姓名登封元年二月立【金石録】
　　唐尹仁恕妻章夫人墓志
　　正书无书撰人名氏题云三代孝子尹府君妻韦夫人墓志开元二年十一月立【复斋碑録】
　　唐遍学寺碑
　　唐黄门侍韦承庆撰太子詹事越国公钟绍京书将仕阮靖建禅院于遍学寺以开元二年立此碑【集古録目】
