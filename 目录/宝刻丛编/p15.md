<!-- { "loadSidebar": true } -->
　　唐僧道源发愿文
　　唐前恒冀等州观察判官王洽撰试金吾【缺】　曹叅军王承规集王羲之书并篆额道源恒【缺】开元寺僧也常发愿礼大佛名及诵藏经成【缺】军步军使王士良等为立此碑贞元十四年正月刻【集古録目】
　　唐范希朝谒北岳庙记
　　元和五年河东节度使范希朝讨镇州过北岳庙题记【集古録目】
　　唐鹿泉胡祠文
　　唐来复撰并书寳厯二年四月立在获鹿【复斋碑録】
　　相州
　　【春秋时属晋战国时属魏后属赵秦属邯郸二汉为魏郡曹公为魏王都此晋亦为魏郡后赵石季龙前燕慕容隽皆都之后魏置相州及魏北齐又都焉改为清都尹后周复置相州及魏郡隋初郡废大业初州废复置魏郡唐为相州天寳元年曰邺郡后属天雄军节度梁分置昭徳军而天雄军乱遂入于晋庄宗灭梁复属天雄晋高祖置彰徳军今县四　安阳　汤隂临漳　林虑】
　　魏甄皇后识坐板函
　　文昭皇后识坐板函八字绍圣丙子年邺民耕地得一绿石匣广八寸有半长倍之厚三之一鹿项笏头盖其上有此八字魏文帝甄皇氏神坐前之物也故嘉兴守林衡之父时为相之铭漳之模得之其字乃魏之工者传于世既鲜故士大夫罕见魏史黄初中塟甄夫人于邺州帝以母氏之故追上尊諡别立寝庙此乃明帝时所刻者【续】
　　魏张文商碑
　　在汤阴西百步【访碑録】
　　伪赵西门豹祠殿基记
　　记云伪赵建武六年嵗在庚子七月庚寅造西门祠殿基【金石録】
　　东魏定国寺浮图碑
　　在安阳县东魏迁邺高丞相以南台为相国寺作砖浮图极高其文即温子升撰【寰宇记】
　　东魏韩陵碑
　　在安阳县东北十七里东魏丞相高欢破尒朱兆兄弟于此山下仍立碑即温子升之词陈尚书陈陵尝北使邺读韩陵碑爱其才丽手自録之归陈士人问陵北朝人物如何曰惟韩陵片碑尔【寰宇记】
　　北齐立门君碑
　　在邺县今【临漳】邺城故事云西门豹为令造筑沟渠决漳水以溉民田因是户口丰饶天下被泽仆射魏收为立此碑【寰宇记】
　　魏文侯七年始封此地以西门豹为邺令民不敢欺至襄王时史起为邺令引漳水溉邺仍袭其用【舆地记】
　　北齐都达禅师塔铭
　　天保九年【诸道石刻録】
　　隋临漳令赵君清徳颂
　　开皇六年【金石録】
　　唐刺史许圉师徳政碑
　　正书无书撰人姓氏干封二年立【金石録】
　　唐立周太师尉迟公庙碑
　　唐前华州郑县尉阎伯璵撰序秘书省校书郎顔真卿撰铭蔡有邻书逈字居罗代人仕周为相州总管周末隋文帝秉政逈举兵不克而死唐武徳中改塟复其封爵开元二十六年相州刺史张嘉祐为之立庙建碑以开元二十八年正月立【集古録目】
　　唐尉迟公庙碑阴
　　唐孙士良撰蔡有隣八分书开元二十六年二月立【金石録】
　　唐林虑县记
　　正书无撰人姓名天寳六载【金石録】
　　铜雀防碑
　　在安阳【诸道石刻録】
　　唐林虑县造寺碑
　　总持寺碑
　　邺县修定寺碑
　　分书【三碑诸道石刻録】
　　定州
　　【中山府战国初为中山国后为魏所并后又属赵秦属上谷钜鹿二郡汉高帝置中山郡景帝三年改为国后汉晋皆因之后燕慕容垂移都于此置中山尹后魏为中山郡兼置安州唐改为定州陞义武军节度皇朝太平兴国元年改定武军政和三年改中山府中山郡今县七　安喜　无极　曲阳　唐县　望都　新乐　北平】
　　汉上谷太守张碑
　　在安喜县东六里【访碑録】
　　汉孝子王立碑
　　安喜县
　　兰亭序
　　唐何延年谓右军永和中与太原孙承公四十有一人脩禊挥毫制序用蚕茧纸鼠须笔遒媚劲健絶代更无凡三百二十四字有重者皆具别体就中之字有二十许变转悉异遂无同者如有神助及醒后他日再书数十百本终不及此余谓神助及醒后更书数十百本无如者恐此言过矣右军他书岂减禊帖但此帖字数比他书最多若千文千锦卷舒展玩无不满人意者轸在心目不可忘非若其他尺牍数行数十字如寸锦片玉玩之易尽也【高宗御制朝墨志】
　　兰亭修禊序世所传本尤多而皆不同盖唐数家所临也其转相传模实真弥逺然时时犹有可喜处岂笔法或得其一二耶想其真迹宜何如也哉世言真本塟在昭陵唐末之乱昭陵为温韬所发其所藏书画皆剔取其金玉而弃之于是魏晋以来诸贤墨迹遂复流落于人间太宗皇帝时购募所得集以为法帖十卷俾模传之数以分赐近臣今公卿家所有法帖是也然独兰亭真本亡矣故不得列于法帖以传今予所得皆人家旧所藏者虽笔画不同聊并列之以见其各有所得至于真伪优劣覧者当自择焉其前一本流俗所传不记其所得其二得于殿中丞王广渊其三得于故相王沂公家又有别本在定州民家二家各自有石较其本纎毫不异故不复録其四得于三司蔡给事君谟也所传本不出乎此其或更有所未传更俟博采【集古録】
　　右军褉帖叙草号称最得意书宋齐以来藏在秘府士大夫间未闻称述岂未经大盗兵火时盖有墨迹在兰亭右者及萧氏字文焚荡之余千不存一永师晚出所见妙迹惟有兰亭故为虞禇道之所以太宗求之百方期于必得其后公私相盗今竟失之书家晚得定武本盖彷佛存古人笔意耳
　　此文自唐明皇得真迹刻之学士院人间不得复见朱梁簒窃辇至汴都耶律徳光破石晋此刻度河契丹既归与辎重弃之杀狐林后置之州治遂人定本【碧岫野人赵秷仲古】
　　定武兰亭叙石刻世称善本宣和中从仕中山访询故老以谓石晋之末契丹自中原辇载寳货图书而北至真定徳光死汉祖起太原永康自立而归与其祖母交兵于国弃此石于中山庆厯中土人李学究者得之不以视人韩忠献之守定武也李生始以墨本献公公坚索李乃瘗之地中别刻石本以示公又一纪李生即世其子乃出石散模售人每本须钱一千由是好事者争取之其后李氏子负官缗无从取偿时景文守定乃以公帑金代输之因取其石匣藏于库非贵逰交旧不可得也熈宁间薛师正出牧其子绍彭又刻别本者留之中山易古刻携归长安大观中诏取其石置宣和殿人间不复见矣【养浩书室】定武郡斋旧有兰亭石刻为薛师正之子绍彭易去世之所传多矣宣和初其弟嗣昌献于天上徽宗命龛置睿思东阁之壁自是人间不复得靖康之乱凡尚方奇尤卓絶之珍悉为金人辇归彼国独此石弃而不取建炎初高宗驻跸广陵宗泽汝林居守东都见之迁骑疾驰进行在所曽未逾月大驾幸浙失于仓猝之际绍兴中向子固叔坚师淮南宻防令搜访之叔坚防索不获其后坚遭防评以谓穷寻窖藏金寳至于广掘地土盖由此焉叔坚之子淔端叔语余如是物之显晦有时未知何辰当复出耶绍熈壬子夏余覔官修门与顺伯剧谈偶及顺伯云此一段事世所未闻当为我识之所得旧本之左因遂书之斯碑所用纸竹岂非所谓模打者欤【王明清】
　　此帖世传以为右军得意书世间石刻无虑数十百本而共推定武本以为冠诸家辨别真赝其説不一或以为薛绍彭刻石易旧本归其家镵去湍流帯右天五字今世所存本此五字不全者薛氏旧物也又仰字如针眼殊字如蟹爪列字如丁形凡有此者皆望风以为真而未尝确然辨其帖之所以善所以不善者夫世之所以贵定武者以其镌刻精好不失右军笔意而已非以其能为针眼为蟹爪为丁形也使其能得其笔意虽无此三者不害为善本况此三者皆可以人力为而其笔意非真能者未易辨今不求其本而区区焉眭目于其末此相马而惟记其骊黄牝牡岂不为九方臯所笑乎山谷论此帖以为无一字一笔不可人意摹冩或失真意肥瘐亦自成妍要各存之以心防其妙处此能观书者也【曾槃并兰亭博议】
　　后魏刺史崔亮颂
　　不著书撰人名氏其额曰定州刺史崔使君至化之颂使君名亮字敬儒齐国磐阳人长史冯时等立此碑碑石漫灭亡其年月【集古録目】
　　题云魏镇北将军定州刺史崔使君至化之颂盖亮尝为定州既去郡人立此碑颂徳尔神龟三年正月建【金石録】
　　魏中山太守常通碑
　　在府城西北三里【访碑録】
　　隋正解寺碑
　　隋随昌刘鼎卿撰不著书人名氏寺本后魏宣武帝以七庙所立谓之七帝寺至周被废隋文帝时复兴佛法定州赞治崔子石舍以为寺赐名正解碑以开皇十二年四月立【集古録目】
　　隋高阳郡隆圣道场碑
　　隋虞世基撰并书周建徳六年隋高祖拥旄于此至大业九年伐叛海东旋师有诏改为高阳郡记王业之所兴设隆圣道塲为高祖祈福大业九年十二月立此碑【舆地碑记】
　　隋七祖堂记
　　无书撰人名氏【诸道石刻録】
　　唐正解寺碑
　　唐李伯药撰分书无姓名贞观四年正月【金石録】
　　唐施石防铭
　　唐赵僎撰并行书开元十五年立【金石録】
　　唐卢舍那珉像碑
　　唐赵僎撰蔡有隣八分书珉像定州刺史张嘉贞所造碑以开元十六年二月立【集古録目】
　　唐文宣王庙记
　　唐卢肇撰并正书大中十三年八月【金石録】
　　唐定州録事王君颂
　　无书撰人名氏【诸道石刻録】
　　隋文帝舍利塔碑
　　隋李伯药撰书人名缺不可辨文帝仁夀中所起舍利塔铭也碑以大业五年四月立【集古録目】
　　唐栢仁令郑君纪徳碑
　　唐李羲仲正书无姓名圣厯三年十一月立【金石録】
　　唐曹溪能大师碑
　　唐蔡有邻书【诸道石刻録】
　　唐能大师碑
　　唐兵部侍宋鼎撰河南阳翟县丞史惟则八分书能大师姓卢氏南海新兴人居新兴之曹溪天寳七年其弟子神防建碑于钜鹿郡之开元寺【集古録目】曹溪能大师碑天寳十一载二月立【金石録】
　　唐相宋璟碑
　　唐抚州刺史颜真卿撰并书璟字子【缺】邢州南和人官至尚书右丞相封广平公諡曰文贞碑以大厯七年九月璟孙俨追建【集古録目】
　　唐宋璟碑阴
　　唐颜真卿撰正书无姓名大厯十一年三月立附【金石】録
　　漳河神坛碑
　　在沙河县西北七十一里汤山【寰宇记】
　　怀州
　　【战国时属魏秦属山川郡项羽立司马卭为殷王都此汉初殷国寻更名河内郡郡后汉因之晋分属汲郡后魏置怀州燕置河内郡隋初郡废而怀州如故炀帝初州废置河内郡唐为怀州天寳初曰河内郡今县三　河内　武陟　修武】
　　汉李固碑
　　在山阳城内【访碑録】
　　西晋光禄勲尚凯碑
　　永康元年十二月立碑云君讳凯字士伯河内山阳人也后云累迁河西尹春秋六十有八元康九年四月甲子薨追赠光禄勲【金石録】
　　后魏孔子庙碑并祭文
　　不著书撰人名氏孔子北适赵闻鸣犊见杀而还晋人思之立庙于其地后魏太和中怀州刺史如清龙使河内太守达头素和增葺立记又有延兴四年祭文称太上皇帝告宣尼之灵者文成帝也【集古録目】文词事实皆不足采其书亦非佳独其字画多异故特録之以备广览【集古録】
