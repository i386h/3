<!-- { "loadSidebar": true } -->
　　或谓公诗不琢句不用事不链词不知公之所以为唐大家者或谓此也晴牕检遂为三叹辰翁志【沈明逺补传后】
　　右识语一作小行书用笔高古考西江志辰翁姓刘名防孟庐陵人补太学生壬戌廷试忤贾似道意而理宗嘉之寘丙第以亲老请濂溪书院山长江万里陈宜中荐居史馆又除太学博士皆固辞宋亡托方外以归着须溪集百卷书中有漱石枕流印当为辰翁托方外时所寄意者以此证之是书为元初刋本益信


　　増广注释音辩唐栁先生集【一函八册】
　　唐栁宗元着童宗説音注宋张敦頥音辩潘纬増广音义正集四十三巻别集二卷外集二卷附録一卷共四十八卷前唐刘禹锡原序宋陆之渊序并编集姓氏
　　陆之渊序作于宋孝宗乾道三年称予至灊山郡斋云间潘广文携音训数帙示予比于祝充之注昌黎集云云潘纬宋史无传考凌迪知万姓统谱载纬字仲宝华亭人绍兴中举进士甲科恬于进取工著述陆之渊无考是书亦系翻刻宋本字画犹存其概而纸质墨香则不相侔矣
　　明晋庄王钟藏本钟见前


　　増广注释音辩唐栁先生集【一函五册】
　　篇目同前阙编集姓氏
　　前书于正集外虽分别集外集附録而目録则同列于正集之首此本以末五卷目録移置别集之首版式虽仿前书而实别为刋梓橅印之工又出其下也
　　明毘陵周氏藏本良金印已见前呉防印记无考


　　増广注释音辩唐栁先生集【一函十二册】
　　篇目同前阙别集外集附録目録
　　此本较第二部又逊一筹合观三书皆非一板何开雕者如是之多而顾草草以従事耶
　　郑翼明收藏印记无考


　　陆宣公集【一函五册】
　　唐陆贽着十卷
　　陈振孙书录解题曰陆宣公集二十二卷权徳舆为之序称制诰集十三卷奏草七卷中书奏议七卷今所存者翰苑集十卷牓子集十二卷序文称别集文赋表状十五卷今不传据此则陆贽集乃四十二巻至宋已阙二十卷矣振孙所谓翰苑集即制诰集其牓子集系合奏草奏议为二书马端临文献通考専载奏议十二卷葢因制诰奏议集名既分原可各自单行不必合二十二卷始为全本此书所载皆制诰之文分以十卷即单行之翰苑集也字明纸莹洵属元刋善本
　　欧阳文忠公文集【五函四十五册】
　　宋欧阳修着居士集五十卷外集二十五卷易童子问三卷外制集三卷内制集八卷表奏书啓四六集七卷奏议集十八卷杂著述十九卷集古録跋尾十卷书简十卷共一百五十三卷总目后有宋胡柯撰年谱一卷并记书后有附録五卷及编校姓氏宋周必大序
　　胡柯记周必大序皆作于宋宁宗庆元二年必大序称郡人孙谦益丁朝佐曽三异互加编校起绍熈辛亥之春迄庆元丙辰之夏始成是书云云按陈振孙书録解题曰欧公为一代文宗其集遍行海内而无善本周益公解相印归用诸本编校定为此本且为之年谱曰居士集外集而下至于书简凡十名刋之家塾其子纶又以所得欧阳氏传家本乃公之子棐所编次者属益公旧客曽三异校正益完善无遗恨矣今以必大序考之三异本预校讐之列书中并无必大子纶重加编次之语且年谱系出胡柯之手而非必大所作岂振孙所见又为别本耶此书字法规仿鸥波深得其妙定属元时所重刋者观其橅印之精非好古家不能为此书前应有序文似是书贾欲充宋椠遂妄为割去而不知反掩其善也曽三异宋史无传凌迪知万姓统谱载三异字无疑临江新淦人少有诗名尤尊经学屡従朱子问辨因顔读书之堂曰仰高部使荐于朝授承务郎端平初以袐阁校勘召力辞年八十一卒孙谦益字彦防丁朝佐字懐忠胡柯字伯信俱吉州人其事迹无考
　　治十五年十月二日收入淮东书院一部一百五十三卷附録五卷四十五册留都人献【第四十五册末】右识语一作蝇头楷书而笔法不工乃书院中掌书籍者所识以取便于稽核耳淮东书院无考按明史地理志载淮安扬州二府元时淮东道宣慰司则书院当在此二府间也
　　明李廷相周良金俱经收藏印记见前




　　东坡集【二函十二册】
　　宋苏轼着前集四十卷后集二十卷奏议十五卷内制集十卷外制集三卷和陶诗四卷应诏集十卷共一百二卷无校刋姓氏
　　此书前后俱无序跋密行细书橅印工致系仿宋巾箱本式欲以之乱真者当属元初人所为始克有此形似惜纸质松脆不能相强耳
　　元邵桂子藏本明邵享真文征明亦经收藏翠竹斋玉兰堂诸印见前按鲍楹雪舟诗序青溪邵桂子字徳芳太学上舎登咸淳进士任处州府教授宋亡避地云间赘曹氏居泖湖之蒸溪尝濒湖构亭名雪舟著述其间有脞稿十卷脞谈二十卷皆以雪舟名之预为生圹号曰元宅着元宅七铭后七铭续七铭别七铭凡二十八事摹周易作忍黙恕退四卦又松江志载邵桂子之孙亨贞字复儒博通经史赡千文辞凡隂阳医卜佛老之学莫不究其奥洪武间为府学训导寻戍颍州后归卒年九十三着有蛾术集










　　増刋校正王状元集注分类东坡先生诗【三函三十册】宋苏轼着王十朋集注刘防孟批防二十五卷前十朋序赵防序并注诗姓氏傅溁撰东坡纪年録一卷
　　毘陵邵长蘅作王注正譌称王十朋分类苏诗注三十二卷注中引用故事谬误实多有极浅陋可为失笑者十朋为南渡名臣着梅溪集行世史称其天资頴悟廷对万余言淹通经史其所注苏诗何至纰缪乃尔又作注苏例言称永嘉王氏注本孤行其失大要有三一曰分门别类失之陋西蜀赵夔旧序自言此书分五十门金华吕氏省为三十二门而王氏因之玩其标目了无意义且就分门之中亦必颠倒次第云云是王氏所分之三十二门已不免后人訾议今观此书仅二十五卷并非王氏三十二卷之旧而所分门类多至七十有六数且不止于倍之其间篇章之割裂名目之犯复殆有甚焉而乃于标题下署十朋之名抑何妄耶注诗姓氏后有汪氏诚意斋集书堂新刋本记假名妄作必是此人特以其书规仿宋椠橅印清朗尚属元刻之善者故存之
　　元何九思藏本明项元汴
　　本朝季振宜俱经收藏印记俱见前余印皆无可考








　　栾城集【二函三十册】
　　宋苏辙着前集五十卷后集二十四卷三集十卷应诏集十二巻共成九十六卷无校刋人姓氏是书卷目次第与马端临文献通考所载悉合其版式之工纸墨之善亦与前东坡集相等葢当时本以二苏文集合刋橅印系出一手也
　　书中有文征明梅溪精舎玉兰堂二印前东坡集中亦有之而元邵氏收藏印记则为此本所无此本之任氏王氏季氏诸印又不见于东坡集中则知此二书惟归文氏时曽经合璧其前乎此后乎此者皆各自流传今离而复合同为
　　册府之珍亦是刻之幸矣王氏季氏诸印见前其云间任氏子先一印按任氏为云间望族松江志载元末有任晖者字东白其父名子文则子先或即子文之伯仲行也








　　栾城集【七函四十册】
　　宋苏辙着前集五十卷后集二十四卷三集十卷共八十四卷前集辙曽孙诩序后集宋邓光跋按前宋版栾城集后载邓光并辙曽孙诩四世孙森三跋诩森跋皆其自书用笔犹秉家法此本森跋已失诩跋并非自书且移置简端以为书序是刋刻者未覩宋椠本又安能橅印精良耶
　　阙补前集卷六【三十三】卷四十【八十三】后集卷十六【六十七】三集卷一【二十】
　　伊川击壤集【二函十册】
　　宋邵雍撰二十巻前雍自序
　　鼂公武郡斋读书志载邵尧夫击壤集二十卷称尧夫隠居洛阳熙宁中与常秩同召力辞不起邃于易数始为学至二十年不施枕而睡其精如此歌诗葢其余事亦颇切理盛行于时自为之序云云是宋时击壤集雍所自刋此本亦仿宋椠之式而标为伊川者葢据宋史雍葬亲伊水上遂为河南人也
　　黄太史精华録【一函二册】
　　宋黄庭坚着任渊选八卷前渊序后朱承爵跋陈振孙书録解题载黄山谷诗二十卷新津任渊注称其不独注事而兼注意惜宋史无任渊始末不可考渊既尝注庭坚诗则是书所録择焉必精朱承爵跋不记年月观其跋称任子渊精华録选予尝得其目録葢宋元祐间刻板而亡其文愚辑其辞而完刻之云云是承爵必非宋人以板式纸质定之当属元时刋本无疑
　　陈氏收藏诸印无考




　　屛山集【二函十二册】
　　宋刘子翚着二十卷前宋胡宪序朱子撰遗帖跋墓表后朱子屛山集跋
　　考宋史刘子翚字彦冲建州崇安人赠大师韐之仲子以父任授承务郎辟真定府幕属韐死靖康之难子翚痛愤几无以为生服除通判兴化军贼不敢犯旋以羸疾辞归武夷山不出者凡十七年与胡宪刘勉之友善而期以任重致逺者惟新安朱子而已年四十七卒学者称屛山先生胡宪字原仲亦崇安人绍兴中以乡贡入太学防伊洛学有禁归故山力田卖药以奉其亲贤士大夫髙仰之以其行义闻于朝上屡召之宪辞母老乃赐进士出身授左迪功郎添差建州教授后除秘书正字以病请归绍兴三十二年卒年七十七书中宪序作于绍兴三十年称彦冲殁后越十有三年其嗣子玶始编次其遗文得二十卷朱子后跋乃作于乾道九年距子翚作序时又越十有三载称先生启手足时玶年甚幼以故平生遗文多所散逸后十余年始复访求以补家书之阙然皆传写失真同异参错于是反复讐订又十余年始克成书云云是胡宪作序在访求散逸之后而朱子作跋系讐订已成之时也至朱子所撰遗帖跋在庆元五年距作集跋时又逾二十六载跋中皆珍惜遗墨之意与是书无闗乃刋行者借以取重耳玶宋史无传凌迪知万姓统谱载玶字平父仕为従仕郎自号七省翁毎与诸名贤唱和有诗集行世
　　云停印无考


　　象山先生集【三函十八册】
　　宋陆九渊着正集二十八卷外集五卷共三十三卷前宋杨简袁燮呉杰三序
　　马端临文献通考载象山文集二十八卷外集四卷并録袁燮序文今观此书外集系五卷其第五卷乃録孔炜丁端祖所撰諡议二篇然则九渊外集仍止四卷也文献通考不载杨简呉杰二序按简序作于宁宗开禧元年燮序作于宁宗嘉定五年相去已越八年之久呉杰序作于嘉定十三年后燮序又经八载燮序称为刋于仓司而杰序则云闻建安状元陈公子孙喜与人同其善敬送上件文集请用刋行仍以二贤諡议次于其后云云是端临所见者系袁燮刋行之本此本为陈氏所刋諡议亦呉杰补録非复袁本之旧矣外集卷五后有辛巳嵗孟冬月安正书堂重刋木记按嘉定十三年嵗在庚辰则木记所纪辛巳当为嘉定十四年但此书墨闇纸黝决非宋本当属元时翻刻之书考宋史九渊字子静抚州金谿人登乾道八年进士第歴官知荆门军卒諡文安尝与朱子论辨所学多不合门人杨简袁燮辈皆传其学焉杨简字敬仲慈谿人乾道五年登进士第授富阳主簿防九渊道过遂执弟子之礼歴官至宝谟阁直学士转朝议大夫慈溪县男继以宝谟阁学士大中大夫致仕卒袁燮字和叔鄞县人入太学登进士第调江隂尉官至宝文阁待制进直学士奉祀以卒初入太学陆九龄为学録以道义相磨切厥后见九龄之弟九渊遂师事焉学者称之曰洁斋先生呉杰江西南城人事迹无考
　　元赵孟頫藏本明陶宗仪
