<!-- { "loadSidebar": true } -->
　　周屈平撰附宋玉景差贾谊庄忌刘安拟骚诸篇共八卷宋朱子集注目録后载朱子序前有宋罗荷向文龙二序汨罗山水圗屈平朱子二像宋陈振孙书録解题谓朱子以王逸洪兴祖注或迂滞而逺于事情或迫切而害于义理遂别为之注其训诂文义之外有当考者则见于辩证所以袪前注之蔽陋而发明屈子之防意于千载之下其于九歌九章尤为明白痛快公为此注在庆元退居之时盖有感而托其篇第视旧本益贾谊二赋而去諌叹懐思屈子所着二十五篇为离骚而宋玉以下则曰续离骚考宋史宁宗庆元二年朱子草封事数万言陈奸邪蔽主明丞相赵汝愚之寃力辞职名诏仍充秘阁修撰时台谏皆韩侂胄所引有胡纮者未逹时谒朱子于建安待以脱粟饭纮不悦语人曰此非人情只鸡尊酒山中未为乏也及是乃锐然以搏击为任以疏草授御史沈继祖奏之诬论十罪诏落职罢祠振孙所谓有感而托者盖以此也是书刻于咸淳丁夘系宋度宗三年所绘汨罗山水圗中有清烈公庙及墓考宋史秘书监何志同言诸州祠庙多有封爵未正之处如屈原庙在归州者封清烈公在潭州者封忠洁侯之类宜加稽考取一髙爵为定悉改正之云云盖宋祀典封爵初封侯再封公当时既经改正潭州之庙宜亦称清烈公又按汨罗在湘隂县北宋为潭州所属施南向文龙序称学制湘隂汨罗焉欲索楚辞集注善本与邑之贤士大夫共读之则未之有乃辍俸刻梓于县斋庐陵罗荷者时为文学掾故亦为序之其刻是书盖欲求为善本宜其雕椠精良也
　　御题信是身清志犹烈允宜朱注向为刋害公有疾托萧艾正道无妨拟蕙兰论古恒明论今闇责人则易责躬难睾然惕若披芸处敢作寻芳潄润观乾隆乙未仲春御笔钤乾隆双玺
　　衡山文璧蔵【卷八末】
　　右明文征明自识蔵本其子文彭亦有印记后入檇李项氏泰兴季氏二家收蔵






　　谢宣城诗集【一函二册】
　　齐谢朓着五卷宋楼炤序序后有宋洪伋识宋史楼炤字仲晖婺州永康人登政和五年进士第歴官至佥书枢密院事兼权叅知政事为李文防詹大方所劾与祠久之除知宣州此书序中称至郡视事之暇锓版之云云盖即知宣州时所定考其年月系宋髙宗绍兴二十八年陈振孙书録解题云集本十卷楼炤知宣州止以上五卷赋与诗刋之下五卷皆当时应用之文襄世之事可采者已见本传及文选余视诗劣焉无传可也所言皆本于炤序序后有嘉定庚辰鄱阳洪伋识庚辰为宋宁宗嘉定十三年故伋称枢宻楼公锓木距今六十四年字画漫毁防不可读用再刻于郡斋又考宋周必大洪文恵公神道碑铭载适孙十人伋奉议郎荆湖南路提举茶盐司干办公事未载其知宣州盖必大为其祖适作碑铭时尚在伋守郡前耳
　　御题李杜称诗久楼洪锓版行芸香资望古藻缋足怡情讵祗摛辞丽颇多契理精欲嗤刘刺史何据五言城乾隆乙未春御笔钤乾隆双玺
　　泰兴季振宜沧苇氏珍蔵【卷五末】


　　九家集注杜诗【四函二十四册】
　　唐杜甫着宋郭知逹集九家注三十六巻前知逹序宋曽噩序
　　宋鼂公武郡斋读书志谓自王洙源叔以后学者喜观甫诗有赵次公者以古律诗杂次第之且为之注按赵次公字彦材蜀人所注杜诗名曰正误此书为成都郭知逹所辑知逹宋史未载其人而家于成都系与彦材同乡里故所辑之注首王文公而终之以彦材盖以彦材之注为尽善也按序中所载九人其一为赵彦材余八人王文公名安石临川人宋景文名祁蜀人豫章先生即黄庭坚宁州人王源叔名洙太原人薛梦符河东人杜时可名田南城人鲍文虎缙云人师民瞻名尹蜀人知逹序称属二三士友各随是非而去取之如假托名氏撰造事实皆删削不载据此则亦博采而取其至精者矣其书刻于宋孝宗淳熙八年至理宗寳庆元年曽噩为广南东路转运判官重为校刋序称蜀士赵次公为少陵忠臣蜀本引赵注防详所恨纸恶字缺不满人意兹摹蜀本刋于南海漕台防士友以正其脱误云云书后有承议郎通判韶州军州事刘镕潮州州学賔辛安中进士陈大信同校勘衔名列于噩衔之右考明凌迪知万姓统谱载噩字噩甫闽县人学问淹贯文章简古庆元间尉上髙有声后迁广东漕使镕安中大信俱无考噩之刻是书也集诸僚友精其校讐固非苟焉付剞劂者故字画端整一秉唐人而刻手印工皆为上选
　　御题平生结习防于诗老杜真堪作我师书出曽锓实郭集本仍寳庆及淳熙九家正注宜存耳余氏支辞概去之适以遗编搜四库乃斯古刻见漕司希珍际遇殊惊晚尤物闇章固有时重以琳琅续天禄防闲万遍读何辞乾隆甲午仲夏月中澣御笔钤乾隆双玺又
　　御题兑氏之戈和氏弓续増天禄吉光中浣花眉列新全帙金粟身存旧卷筒尤物宁论显与晦逢时亦有塞兮通武英弃置今方出絜矩人材黙惕衷乙未仲春月御笔钤
　　寳二曰乾隆宸翰曰防暇临池中绘
　　御容钤乾隆双玺
　　明秀水项笃夀平湖陆啓浤收蔵俱有印记考檇李诗系载啓浤字叔度平湖人后更名遯弱冠博极经史倜傥负竒类河朔壮士诗法全宗少陵有贲趾山房集史氏及笃夀见前余无考
<史部,目录类,经籍之属,钦定天禄琳琅书目,卷三>














　　阙补卷二【二十八　六十　六十五】卷二十【末叶】
　　黄氏补千家注杜工部诗史【一函十三册】
　　唐杜甫着宋黄希黄鹤补注三十六卷前载宋吴元集録传序碑铭诗记鹤自订甫年谱辨疑并集注杜诗姓氏有董居谊吴文序
　　考黄希字梦得临川人宋孝宗乾道二年进士官终永新令杨万里曰梦得之学奄有古今晚年作诗慕少陵句法有补注杜诗搜剔防皆前人所未发未成而卒子鹤续成之重定年谱名曰黄氏补注杜诗是当日此书之成已为名流所推重其于诗之有闗时事者皆于题下注明故谓之诗史所引前人注皆各标名而出于希鹤父子之手者亦书名别之董居谊字仁夫临川人孝宗淳熙间进士充贺金国生辰使悉得其国中事宜以归迁四川制置使吴文吴元无考
　　松阳氏蔵本未详其人内有红笔校正处颇为精核


　　新刋诂训唐昌黎先生文集【六函三十二册】
　　唐韩愈着宋韩醇诂训正集四十卷外集十卷遗文一卷共五十一卷前载唐李汉序
　　是书惟卷一下标临卭韩醇四字前后俱无序跋考之宋史不载醇按宋刋五百家诂训昌黎文集列诸儒名氏载醇字仲韶又诂训栁宗元集亦出醇手书后有醇记作于宋孝宗淳熙丁酉称世所传昌黎文公文虽屡经名儒手余昔校以家集其舛误尚多有之用为之训诂云云则醇为愈之裔可知其家在临卭当即为蜀中所刋宋叶梦得以蜀本在建本之上观此书字精纸洁刻印俱佳梦得所言洵不诬也
　　御题宋刋昌黎集五十一卷卷首有干学徐健庵诸印想未收入御府之先为旧臣徐氏蔵书字画精好纸墨细润非坊贾貌为旧刻者可比天禄琳琅所贮韩集当以是本为第一乾隆御题钤
　　寳三曰乾隆宸翰曰防暇临池曰几暇鉴赏之玺又御题载道惟文语不磨齐昌黎者更伊何唐家制度垂露宋氏椠铅存擘窠真是起衰空八代弗慙济溺息千波言宜长短因气盛玩味多年受益多乙未新正再题钤乾隆双玺
　　明李廷相蔵本凌迪知万姓统谱载廷相字梦弼濮州人巡抚顺天提督紫荆闗李瓒之子治壬戌进士第三歴官礼部尚书諡文敏
　　本朝尚书徐干学亦曽收蔵俱有印记余印无考书中卷二十二之卷二十七凡三册每叶有模字红印乃出俗刻斜印纸上杂出不伦故不采録




　　阙补卷三【十八】卷八【二】卷十二【一】卷二十六【六】卷三十四【一】
　　新刋诂训唐栁先生文集【六函六十六册】
　　唐栁宗元着宋韩醇诂训正集四十五卷外集上下二卷新编外集一卷共四十八卷前载唐刘禹锡序宋王咨序后醇自记并附録宋穆修后序是书与前韩愈文集体例版式相同后有醇记王咨为之序称本朝古文始自河南穆修伯长实宗韩栁韩之文定于诸钜公之手而栁集亦经伯长是正胥山沈晦复相讐正比伯长加详然其机杼源委要未呈露仲韶先注释韩集学者争其书而斯文加宻非仲韶发之孰窥其秘云云是醇注愈集既就已先版行后又注宗元集付刋悉仿愈集之式以二书合而并故宗元集后有记而愈集后无记也穆修郓州人真宗东封诏举齐鲁经行之士赐进士出身歴颍州文学叅军沈晦字光用钱塘人宣和间进士第一累官徽猷阁直学士王咨字梦得蜀人着有雪斋文集
　　云间莫氏城南精舍蔵书【后序末】
　　右识语一系莫是龙书此本歴经明文征明王世懋顾从礼莫是龙至
　　本朝季振宜徐干学收蔵俱有印记考顾从礼明嘉靖间中书舎人征明诸人竝已见前余印无





















　　阙补卷三十【二之五】卷四十四【全】
　　新刋五百家注音辨昌黎先生文集【四函三十二册】
　　唐韩愈着正集四十卷外集十卷宋魏仲举集注前载引用书目一卷评论诂训音释诸儒名氏一卷韩文类谱七巻
　　宋史艺文志及宋马端临文献通考皆不载是书书中亦无纂集人名氏惟正集目録后有木记曰庆元六禩孟春建安魏仲举刻梓于家塾应即为仲举集注当时系韩栁竝刋栁集引用书目中载仲举名懐忠按宋人刻梓家塾之书多有欵识如宋版春秋经传集解二部一曰相台岳氏刻梓家塾一曰世防廖氏刻梓家塾皆有木记亦此例也韩栁二集其所引书系合为一目标曰韩栁先生文集引用书目有后一部可证此本挖去韩栁二字改为昌黎乃书贾未得栁集因而伪为至后一部韩集书前有昌黎先生序记碑铭一卷防韩文纲目一卷后有昌黎别集一卷论语笔解十卷文集后序五篇皆此本所无此本书前载吕大防着韩吏部文公年谱一卷程俱着韩文公歴官记一卷洪兴祖着韩子年谱五卷统名之曰韩文类谱而后一部逸之盖流传既久互有散佚耳其所收诸儒评论诂训音释有名氏者一百四十八家新添逸姓氏者二百三十家合计为三百七十八家而曰五百家者未免夸大其词然采録亦可谓之博赡矣
　　御题子厚退之昔竝传论文可拟以诗诠韩如杜也栁如李此则圣而彼则仙注五百家孰窥奥垂千万代独钩元学焉有志知难到难到犹然励勉旃乾隆甲午仲秋御笔钤乾隆双玺
　　琴川毛氏蔵本有印记余无考




　　阙补卷九之卷十四【全】
　　按卷九之卷十一后一部亦系抄补而此本所抄之注较少且此本卷十二之卷十四所抄与后部刋本亦异则此系从他本采録非得于原书也
　　新刋五百家注音辨昌黎先生文集【四函二十册】
　　正集四十卷外集十卷前载昌黎先生序传碑记一卷防韩文纲目一卷引用书目一卷评论诂训音释诸儒名氏一卷后有别集一卷论语笔解十卷许渤序昌黎文集后序五篇
　　此本与前部版同纸色墨光亦复相似皆一时摹印之书
