<!-- { "loadSidebar": true } -->
　　按祝穆自序作于淳祐丙午六年而宋史艺文志不载此书似是穆虽撰成自为作序而其书仍未刋行是以宋史不为着録又按书中新集外集皆为富大用所编因其于职官一门独畧特为増辑大用为何代人虽不可考然新集别集卷首次行俱标南江富大用时可编则一创一因犂然可见且全部标题特用新编二字自与穆书原本有别其非旧刻无疑乃近时坊间通行别本俱削去大用之名竟以全书尽属之祝穆误矣考凌迪知万姓统谱祝穆字和甫其先由江陵迁歙穆従朱子受业以儒学昌其家所着有事文类聚方舆胜览诸书阙补续集巻十【三十六】新集卷十九【十二】
　　唐诗纪事【六函四十八册】
　　宋计有功着八十一卷前有功自序宋王禧序目録后载明张子立识语
　　计有功宋史无传按凌迪知万姓统谱但称有功居魏公幕府绍兴中遣诣行在奏对献所着晋鉴云云而未详其里居今观其书中自序识为临卭则知有功乃蜀人也王禧序作于嘉定甲申嵗称庆元辛酉始得是书立命数十吏传録繙阅累年手自讐校十是正其七八乃锓之于懐安郡斋是此书初刻系出于王禧之手而张子立又为重校覆刋因作识语于其后也又考朱彞尊明诗综小传张子立字原礼黄县人中嘉靖丙戌科进士官至右佥都御史巡抚延绥
　　梁澍收藏印记无考


　　阙补卷五十一【五】














　　钦定天禄琳琅书目卷九
　　钦定四库全书
　　钦定天禄琳琅书目卷十
　　明版集部
　　楚辞【二函十二册】
　　周屈平着附宋玉景差贾谊淮南王安东方朔严忌王襃刘向王逸拟骚诸篇共十七卷后汉王逸章句书首载史记屈平本传次汉班固序次梁刘勰辨骚目録后附楚辞疑字直音补一卷
　　按世传楚辞最著者一为王逸章句一为晁无咎重编一为朱子楚辞集注朱子集注止八卷已见前宋版中矣其余卷目分合互有异同考隋书经籍志楚辞十二卷注云后汉校书郎王逸注而唐书艺文志乃云王逸注楚辞十六卷已増多四卷矣其又称十七卷者据晁公武读书志言淮南王安始作离骚传刘向典校经书分为十六卷东京班固贾逵各作离骚章句余十五卷阙而不説至逸自以为南阳人与原同土悼伤之复作十六卷章句又续为九思取班固二序附之为十七篇夫十七篇即十七卷也宋时洪兴祖作补注楚辞其卷目悉遵原本然观晁氏所述王逸章句止十六卷其増多一卷者以逸续九思与班固二序合数之耳此本分十七卷而班序不入卷中又与宋时传本不同矣其卷首之载史记本传则始于晁无咎之重编无咎以东方朔严忌皆汉武帝廷臣淮南小山之辞不当先朔忌又以王逸为东汉人所作九思与刘向辈相阔且十七卷亦非旧録故删去一卷止存十六卷并于逸所着离骚其中有训释浅陋者悉为之删汰而録司马迁原冠之于首説详读书志中至于刘勰辨骚隋唐两志俱未论述惟读书志述洪兴祖补注楚辞自序言辨骚非楚辞本书不当録云云则亦古本所有而曽经兴祖删汰此本葢复存其旧而亦不入卷数也其疑字直音补一巻宋人诸簿録中俱未见着其名当又出于兴祖无咎之后此本虽无刋刻年月然以版式定之则为明代坊间所梓行者故其橅印亦复不能精善若以前宋版中集注一书较之其纸色墨香则相去逺甚矣
　　江隂徐氏印未详何人


　　曹子建集【一函四册】
　　魏曹植着十卷
　　考子建集见于隋志者称三十卷见于唐志及书録解题者皆二十卷见于读书志及宋史艺文志者则止十卷此本前后俱无序跋目録后有元丰五年万玉堂刋木记亦分十卷与读书志宋志同其书橅刻甚精印纸有金粟山印记古色可爱惟目録末叶卷一首叶纸色不同字体亦异当是先有宋本阙此二叶因为翻刻并以原书所阙重写补刋或旧有序跋俱经私汰未可知也
　　陶靖节集【一函八册】
　　晋陶潜着十卷前梁昭明太子萧统序次陶集总论次统撰陶渊明传
　　此书亦不载刋刻年月卷十未于顔延之撰陶征士诔休之序录之外凡宋人刊刻陶集诸序皆附録于卷中则此本之非宋椠无可疑矣况其橅刻本不甚工也
　　收蔵诸印无攷


　　类笺唐王右丞集【二函十二册】
　　唐王维着诗集十卷文集四卷前明顾起经序次凡例次开局氏里次王集表敕次王集列传次王氏世系并图目録未载右丞诗画评一卷后唐诸家同咏集一卷唐诸家赠题集一卷右丞年谱一卷外编一卷外编后有起经识语
　　按此书凡例称诗集旧本系六卷今析为十卷文四卷编置末册其开局氏里后标嘉靖三十四年十二月望授锓三十五年六月朔完局毎卷末俱记刋书之月并校阅诸姓氏可谓郑重经营者矣版虽不能甚工而字画清朗尚称佳本考常州志顾起经字长济无锡人以国子生谒选授广东盐课副提举兼署市舶弟起纶辑明诸家诗名国雅为世所重
　　分类补注李太白诗集【二函十六册】
　　唐李白着元杨齐贤集注萧士斌补注二十五卷前元版中有是书目録末叶版心标至大辛亥三月刋此本版式似之而目録末叶版心则称正统己巳二月印当即由前版翻出者其所载建安余氏勤有堂刋木记系仍元刻之旧然元刻尚有李阳氷乐史宋敏求曽巩毛渐诸序此则全佚之矣子谦李春阳二印未详其人


　　分类补注李太白诗集【一函六册】
　　篇目同前附文集五卷共三十卷前唐李阳氷序次宋乐史别集序次唐李华李公墓志次宋刘全白李公碣记次宋宋敏求曽巩后序各一篇此本诗集首卷标题下先列杨齐贤萧士赟名次标呉防郭云鹏校刊而文集首卷则苐标云鹏编次不列齐贤士赟葢以文集无两家注故也按云鹏自标呉防而吴中志乘不见其名书中但称校刊编次前后俱不自为序跋以后欧阳文粹一书证之亦称云鹏校刊而序跋俱无则疑云鹏者苐书肆中刻梓鬻市人耳特此本橅印精洁逺出前部之上当亦书林良贾也
　　明王时敏蔵本印记见前


　　集千家注杜工部诗集【二函二十三册】
　　唐杜甫着诗集二十卷附文集二卷前宋王洙王安石胡宗愈蔡梦弼四序后载甫墓志本传二篇前元版中有是书辗转翻刻本记互异然标题俱称集千家注分类杜工部集此则明人所梓行者删去分类二字所收序文亦与元刊不一按后一部标题次行称玉几山人校刊此本无之所空一行亦未别刊姓氏则知玉几山人者必为明人书贾欲伪作宋椠嫌其名而掩之固了然也
　　集千家注杜工部诗集【四函二十三册】
　　篇目同前阙墓志本传
　　此为前版初印之本字画较为清朗纸质之洁腻亦逺胜之
　　明米万钟蔵本按明史万钟字友石万歴二十三年进士厯官江西按察使终太仆少卿余印未详




　　杜工部全集【一函六册】
　　唐杜甫着六十六卷前明姚士麟序次杜集旧序八篇跋二篇次甫墓志次韩愈题杜子美坟诗次旧唐书本传次新唐书本传次年谱次凡例后明刘鉴序此书为明人刘世教分体编校所着凡例系合李杜二集而言刘鉴序中亦述其伯父之言谓李源风杜源雅两公之诗体従风雅出云云是鉴亦为李杜合编而作惟姚士麟一序止言杜诗不及李集或士麟别有序文载于李集之首而此则其分部单行之本而当时固为合刊也考海盐县图经称世教字少彛万歴庚子举北闱谒选授闽清令于诗好李杜尝取旧集之编年者分体次之序以行世云云据图经所言尤于此书体例隠然脗合刘鉴靖江人嘉靖三十年嵗贡官蜀府纪书见常州府志姚士麟爵里未详
　　阙补卷十二【二】卷二十三【七】
　　陆宣公集【一函十册】
　　唐陆贽着二十二卷前唐权徳舆翰苑集序此书总标二十二卷而分制诰十巻奏草六卷中书奏议六卷与陈振孙所载翰苑集十卷牓子集十二卷者正相符合前元版书中仅録制诰此方是其全本以版式较之当属明翻宋椠苐惜纸质黝厚橅印亦不能工耳
　　王后山印记未详何人


　　韩柳全集【一函六册】
　　唐韩愈柳宗元着韩集二十卷外集一卷集传一卷补遗一卷前宋朱子考异序次宋王伯大序次诸家姓氏次唐李汉序次汪季路书次凡例柳集二十卷别集一卷外集一卷附録一卷前宋陆之渊音义序次唐刘禹锡序次诸家姓氏
　　宋人合刋韩柳集者有魏仲举本前宋版书中已皆録之此本亦韩柳合刋以版式观似亦従宋本橅出纸质墨光虽不相及而已得其形似矣治卿印记未知谁氏


　　阙补韩集诸家姓氏【全】柳集卷四【十五】
　　韩柳全集【一函八册】
　　韩集四十卷外集十卷集传一卷补遗一卷柳集三十六卷韩集李汉序柳集陆之渊序俱不载此本亦仿宋椠版式与前部约畧同而刻手印工又出其下至分卷各不相谋者葢縁唐宋人文集凡经后人校刋者毎有更定系以集部之书固不必如经史子篇目各沿奉为圭臬也
　　泰兴季氏蔵本印记见前






　　昌黎先生集【四函三十六册】
　　唐韩愈着四十卷外集十卷遗文一卷前昌黎集叙説次凡例次集
　　书中凡例集之后以及各卷中皆有原刋姓氏木记而尽为割去补以别纸无复存者葢此书橅刻极精书贾遂欲逞其作伪之计而校刋苦心之人其名转不可得而矣
　　懐永堂印未知谁氏所钤


　　柳文【二函二十册】
　　唐柳宗元着四十三卷别集二卷外集二卷附録一卷前唐刘禹锡序
　　陈振孙书録解题所载柳集凡三种其称禹锡编次者系四十五卷外集二卷并云今世所行本皆四十五卷又不附志文非当时本也云云是宋时所刋柳集已非禹锡编次之旧此书卷数既不相符而卷一标题下漫署禹锡之名且系以别纸补入其字画与全书迥殊安知前后不别有序跋而亦为坊间所私汰耶
　　白氏长庆集【四函三十二册】
　　唐白居易着七十一卷前唐元稹序后载宋陶谷重修白乐天影堂记
　　此书目録后并各卷末俱有锡山兰雪堂华坚活字铜版印记考明时活版之书出于锡山安国家者流传最广华坚姓名不见郡邑志乗葢与安国同乡里因效其以活版制书其书于一行之中分列两行之字全部皆如小注遂致参错不齐则其法虽精而其制尚未尽善也按宋史陶谷字秀实新平人本姓唐避晋祖讳改焉入宋仕为翰林承防累加刑部户部尚书赠右仆射
　　御题儒雅曽闻白乐天漫将率易议前贤但従性地中流出月露风云总道诠人咸谓香山之诗伤于易不知其易处正难及也偶读其集题此甲子仲冬御笔钤寳二曰稽古右文之玺曰乾隆御笔
　　元氏长庆集【一函十四册】
　　唐元稹着六十卷前宋刘麟序后附稹集外诗一章文一篇
　　按刘麟不见宋史爵里无可考序文之末标为建安人字应礼其序作于宣和甲辰自称其父先经抄写因阅手泽摹工刋行则麟殆首刋稹集之人欤此书版式实为明椠而犹存此序者葢沿其旧也明内府蔵本有内府图书其王氏赵氏印未详


　　阙补巻十【五六】巻二十八【三四】
　　元氏长庆集【一函八册】
　　篇目同前
　　此即前版而纸墨之佳橅印之善逺出前部上矣明陆完文征明蔵本完见前征明有玉兰堂印又有春草堂印考朱彛尊明诗综小传载朱茂曙字子蘅太傅国祚之孙有春草堂遗藳此印当其所钤
