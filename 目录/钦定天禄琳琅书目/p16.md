<!-- { "loadSidebar": true } -->
　　此书规仿旧刻缩其方幅前后无序跋而每卷首行标以博古图録考正则必有其人因取是刻他本校之前有遂州郑朴序卷一总説后有朴题跋称宣和博古图録一书旧刻卷帙颇大虽庋置无妨而囊携称苦予始改册减图凡摹式花纹款识铭籀则不敢遗旧刻锱黍也至若名物之稍乖器目之不协字释之或讹剥泐之或缺具参覈元本多方订正或可以秘蔡帐而内巾箱乎云云此本卷一总説后尚有别纸接补之痕可知为后人割去第朴序自纪年月为宣和五年十月朔而序首乃云粤稽赵宋时维宣和且中多诋毁徽宗之语考徽宗本纪以宣和七年传位钦宗岂有以当时臣民敢肆然诋毁其君而并付之剞劂者况其序若作于宣和又何以粤稽时维作追述之语乎歴考宋元以来正史并各载记之书皆无所谓郑朴者似是朴有此书刻之者欲伪充宋本妄于序中题以宣和年月而获此本者阅序中所言亦知朴非宣和时人又割去以为伪充之地耳朴无可考姑附于元版博古图后以俟参订
　　元赵孟頫鲜于枢明都穆呉寛文嘉俱经收藏孟頫枢寛俱见前考苏州府志都穆字元敬呉县人治己未进士歴礼部主客郎中加太仆少卿七嵗能诗及长泛滥羣籍奉使至秦中搜访金石遗文作金薤琳琅録文嘉字休承徴明次子以贡为湖州广文善书画余印无考








　　阙补卷十二　卷二十一






　　钦定天禄琳琅书目卷五
　　钦定四库全书
　　钦定天禄琳琅书目卷六
　　元版子部
　　纂图分门类题注荀子【一函十册】
　　周荀况撰三十二篇唐杨倞注分二十卷前载杨序并新増丽泽编集荀子事实品题一卷不着纂人姓氏又宋陈傅良辑荀子门类题目一卷此当时帖括之书也其门类题目一卷于标题次行刋永嘉先生陈傅良编所分门类始曰天地终曰五常共四十门末又附拾遗并事要总类二条皆择书中之可作题目者分类摘句以取便于观览卷后别行刋麻沙刘通判宅刻梓于仰高堂十二字卷一之后亦于别行刋闗中刘旦校正所谓刘通判者当即是人第书首标题为纂图分门类题注荀子书前仍当有图葢已失之矣至所载荀子事实品题一卷观其识语称旧本荀图説不过具文今得丽泽堂编次品题凡卿云事实颠末歴歴可攷云云则是荀合刋之书非此本中所应有乃书贾割取荀子事实以冠于书首耳且书中自卷九之卷十三及卷十五共六卷标题祗称荀子卷十六卷二十两卷标题又称监本音注荀子书名既不画一板式亦复悬殊系以三刻凑成一书其标称荀子者橅印甚精纸墨俱佳实为宋椠余则元时所刋逺不相及然宋本流传者絶少今尚存吉光片羽于元刻之中虽出凑合亦可寳也
　　明文徴明毛晋藏本
　　本朝泰兴季氏亦经收藏














　　河南程氏遗书【一函八册】
　　宋朱子辑二十五卷附录一卷外书十三卷后附文集十二卷又元谭善心辑遗文一卷目录后有善心识语并朱子辩误书末载宋赵师耕麻沙本后序季袭之春陵本后序又元邹次陈虞槃序二篇
　　谭善心字元之临川人元史无传其事迹不可考所作识语称程子遗文遗事一卷善心始虑世传胡氏本犹未尽善而朱子改本惜不可见贞白虞叔近示以所得呉内翰家藏别本乃与意见脗合用锓诸梓以与学者共之其朱子与刘共父张南轩辩论所及者悉附注于目録之下且为窃考程氏世系谱于十二卷之首云云世系谱此本已阙邹次陈序称遗书外书俱出程门弟子手记朱子家藏世所刋本无不同者独二先生文集出胡文定公家颇有改削朱子定其所当改者数纸屡以书致刘张二公然承舛习讹卒莫之従谭元之因与蜀郡虞槃往复讨论以复乎朱子所改之旧焉今观李袭之舂陵本后序只言遗书外书而不及文集其赵师耕麻沙本后序则称二程先生文集宪使杨公已锓版三山学宫遗书外书则庾司旧有之后俱燬于乙未之火师耕承乏来此亟将故本易以大字与文集为一体刻之后圃明教堂云云按陈振孙书録解题载河南程氏文集十二卷谓为建宁所刻本载在集部不与遗书合録子部之中是振孙所指建宁本似为杨公所刋而以一体合刻则自师耕始也考浙江通志师耕黄岩人登宋宁宗嘉定七年进士第其序犹自署古汴者葢不忘故土之意李袭之无考元史虞槃字仲常隆州仁夀人集之弟登延祐进士授吉安永丰丞后终嘉鱼县尹西江志邹次陈字周弼一字悦道宜黄人中博学宏词科所着有遗安集十八卷史钞十卷此书校正文集虽足订别本之讹然橅印草草纸墨皆不求精在元刻中又其次者
　　书中有赵氏子昻龙门子图书记进士郡李县令三印考元史孟頫以英宗至治二年六月卒而邹次陈序作于至治二年七月谭善心识语作于至治三年九月是孟頫殁时书尚未经刋行安得其收藏印记进士郡李县令一印文义亦不可解观三印篆法俱极麤劣其为书贾伪造无疑故不采録
　　阙补文集卷八【全】
　　近思録【一函四册】
　　宋朱子吕祖谦同辑十四卷宋叶采集解前采序并进书表目録后载朱子祖谦识语二篇
　　陈振孙书録解题马端临文献通考皆载近思録十四卷而不及叶采集解明王圻续文献通考载近思録有何基发挥戴亨补注栁贯广辑黄绩义类诸书亦不载此本考宋史无叶采传凌迪知万姓统谱称采字仲圭成都人初従蔡渊受易学已而往见陈淳淳以其好躐高妙而少循序就实工夫屡折而痛砭之采自是屛敛锋铓骎趋着实淳深喜之理宗宝庆初为秘书监尝论郡守贪刻之害上嘉纳之今观书中进表系淳祐十二年表后结衔为朝奉郎监登闻鼓院兼景献府教授距作秘书监时已歴二十八载迪知乃未经考及耳集解之作葢在黜浮崇实之后序中有研思积久逾三十载义稍明备之语用心亦良苦矣此本系仿宋刋而纸质不免麤黝之病
　　阙补卷二【三十五】卷九【十六】
　　近思録【一函三册】
　　篇目同前阙叶采序
　　此本版式较大纸质亦极坚致胜于前本
　　阙补卷一【四】卷十【十一十二】卷十四【十一之十三】
　　朱子语类【八函九十六册】
　　宋黎靖徳辑一百四十卷前载宋黄干李性蔡抗呉坚黄士毅魏了翁王佖诸序并语録姓氏门目目録后靖徳识语二篇考订九条
　　马端临文献通考载李道辑晦庵语録四十六卷其弟性又辑续録四十六卷王圻续文献通考载文公语类一百三十八卷乃黄士毅所序次者今按靖徳识语称李道刋语录于池李性刋续录蔡抗刋后录皆十饶是为三录黄士毅辑语类刋于蜀王佖作续类又刋于徽是为二类凡五书靖徳合而防校之削其复者一千一百五十余条云云是靖徳所见者愽而所采者精也凌迪却万姓统谱载靖徳永嘉人为沙县主簿摄县事清谨善理繁剧博学能文尝修沙阳志此书字昼不工纸簏墨黯乃元时坊刻之本
　　檇李项氏藏本
　　本朝黄虞稷亦经收藏按虞稷字俞邰晋江人康熈间以诸生预修明史食七品俸一时以为荣


　　阙补卷三十二【六　　二十一】卷三十五【二　十七】卷八十一【三十二】卷九十四【十四十五】卷一百十【一】卷一百二十八【十】
　　朱子语类【四函二十四册】
　　篇目同前前有宋王栢序
　　此与前部同出一板橅印之时亦不相逺而此书多王栢序序作于宋咸淳乙丑称靖徳编校成书文公之遗语大备是栢序専为此书而作前部无之当属阙佚第栢序纸色与全部深浅迥殊似非一时所印或由取资于别本耳
　　道命録【一函一册】
　　宋李心辑元程荣秀厘正分十卷前心序宋朱申序荣秀序
　　考宋史李心字微之隆州井研人庆元二年荐于乡既下第絶意不复应举闭户著书晚因崔与之魏了翁等之荐为史馆校勘赐进士出身累官至工部侍郎以言去奉祠潮州淳祐三年致仕卒载所着成书甚多内有道命録五卷心自序系作于理宗嘉熈三年朱申之序乃淳祐十一年知江州时为之刻梓而作其书尚仍五卷之旧荣秀序称道命録五卷刻梓在江州燬于兵荣秀尝得而读之疑为初稿尚欲删定而未成者斋居之暇畧加厘正彚次为十卷重刋于山书院而识其后云云书中第十卷末附宋理宗淳祐以后赠防指挥二篇制词三篇标为续増又元文宗天歴以后请加封状并部议二篇赠防制词五篇标为新増乃荣秀所补録者当时刻手印工咸出上选纸洁墨莹几与宋椠无异诚元刻之佳本也荣秀序阙末数行以明万厯间丁元荐刋本校之荣秀姓程新安人序作于至顺四年结衔为奉直大夫江浙等处儒学提举惜宋史无荣秀新安志亦未载其事迹不可考序末数行今依元荐本补録
　　御题道命録十卷宋嘉熈间编次濂洛闗闽五先生进退黜陟之所由而终以諡议赠防制诏元时重刻于山书院则又续増作书后所有事实及元代追崇兴册之文也其云道命者葢言道之行与废皆命云尔此书犹是元山书院初本乾隆甲子秋日御识钤
　　寳二曰乾隆宸翰曰几暇临池
　　朱卧庵呉岫收藏诸叩无考


　　类编标注文公先生经济文衡【一函六册】
　　宋马括辑前集二十五卷后集二十五卷续集二十二卷共七十二卷前宋黄升序括自序
　　马括宋史无传宋人诸书目亦不载是书其序作于淳祐辛亥按辛亥为宋理宗淳祐十一年书中葢取朱子所著论者类而编之加以标注黄升序称括字曰季机而未详其爵里升宋史亦无传着有中兴词选字曰叔号曰玉林又号花庵胡徳方为之序称其早弃科举吟咏自适秋房楼公以泉石清士目之马括当时纂辑此书似未刻梓是本前集总目后有时泰定甲子春刋于梅溪书院木记按泰定甲子为元泰定帝御极之元年板式系仿宋巾箱本而未能如宋椠之工也
　　类编标注文公先生经济文衡【一函六册】
　　篇目同前
　　此书即前版橅印亦出一时
　　周大训印无考


　　详注东莱先生左氏博议【一函四册】
　　宋吕祖谦着二十五卷前祖谦自序
　　祖谦序以左氏博议为诸生课试而作故当时付刋仿巾箱本之式书中无刻梓年月亦不载作注人姓氏观其纸黝墨黯乃元橅宋椠而不能工者也元赵孟頫藏本明陈继儒徐渭亦经收藏孟頫见前考明史继儒字仲醇号眉公松江华亭人为诸生与董其昌齐名年甫二十九取儒衣冠焚之隠居昆山之阳后筑室东余山在门著述工诗善画年八十二卒徐渭字文长号天池生山隂人为诸生有盛名尝自言吾书第一诗次之文次之画又次之




　　胡子知言【一函一册】
　　宋胡宏着一卷后录一卷前宋张栻序
