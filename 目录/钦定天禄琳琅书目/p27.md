<!-- { "loadSidebar": true } -->
　　按此书巻数与宋时诸家所着録者互有盈缩氏读书志陈氏书録解题马氏文献通考所载子华子皆作十卷而此本止二卷氏陈氏所载尹文子并作三卷马氏作二卷宋史艺文志又作一卷而此本则亦作一卷与宋史同陈氏马氏所载公孙龙子皆三卷而此本又止一卷惟鬻子鹖冠子与诸书所载皆合此篇目异同之概也鬻子为行珪所注考凌迪知万姓统谱称行珪为隋时人而陈诸家皆谓行珪官华州郑县尉其书进于永徽四年则已在唐髙宗时矣至诸家所载尹文子皆称为仲长氏所定马氏述李献臣之言谓仲长氏统也又言传称统卒于献帝避位之年而此云黄初末到京师岂史之误乎云云葢以序中称黄初疑为非统而陈振孙又云仲长即统未知孰是书首欧阳清序作于嘉靖五年清上饶人官浙江按察司副使其序称五子向有刻本久未及校始为改误补正云云则是宋元以降虽有旧刋之版而此本乃清所别刻者矣
　　荆川稗编【六函六十册】
　　明唐顺之着一百二十卷前明茅坤序次顺之自序次茅一相序并例义
　　按顺之此书博采经史诸子百家之説凡农圃医卜方技一切小道无不备载其书为顺之门人毘陵左烝所刋后茅坤侄一相以其不载原书批防为之镵入其实仍为左氏原版观书中每卷标题之下仍各载考校门人姓氏而左烝之名列于卷首是可证也考明史顺之字应徳武进人嘉靖己丑进士累官佥都御史巡抚淮天启中追諡襄文茅坤字顺甫归安人嘉靖戊戌进士累官广西按察司副使
　　补斋印记无考


　　梁谿漫志【一函五册】
　　宋费衮着十卷前衮自序次国史院抄録梁谿漫志牒文次宋楼钥序施济跋语
　　考宋史艺文志载是书入小説家止称一巻以此本证之则史臣之误也费衮始末无考按常州志梁谿源出恵山南流入太湖古溪狭小梁大同中重浚故名梁谿则衮为常州人可知矣其自序作于绍熙三年施济识语作于嘉泰元年称衮以书属济济于为邑之暇命工刻梓云云是此书初刻系出施济之手然书前所载楼钥序文乃作于嘉定元年则距施济刻梓之时已逾七载施之刋本不应有之或钥所作序者又别为一本此则明代所刻因合前人所有序与识语而并载之耳
　　何氏语林【一函六册】
　　明何良俊着三十卷
　　是书刋刻精良橅印清朗为明版最佳之本前后不载序跋惟第一巻后有清森阁雕梓木记考朱彛尊明诗综小传良俊字元朗松江华亭人由嵗贡生授南京翰林院孔目有清森阁集则此书乃其所自刋也书分三十六门取歴代史鉴中事实依类引据止于元代自为之注
　　野客丛书【一函十册】
　　宋王楙着三十卷前楙自序并识语后宋郭绍彭撰楙圹铭陈造跋
　　按绍彭所作楙圹铭述此书考证经史百氏下至骚人墨客佚事细大不捐士大夫争先誊写欲锓木以传先生辞之据此则是书在宋时本未刋行故文献通考诸书及宋史艺文志均未着録直逮明时始有刋本而王圻续通考仍未采入则固收蔵希有之书也王楙郭绍彭宋史俱无传陈造字唐卿髙邮人淳熙进士累官朝散郎淮南安抚司参议见髙邮州志
　　书中有赵氏子昻印记篆法不工又三呉世家一印字体并多譌谬书贾伪造不足存也
　　重广补注黄帝内经素问【一函十册】
　　二十四卷唐王冰注宋林亿孙奇高保衡校正孙兆改误前亿等进书序次冰原序
　　按公武读书志陈振孙书録解题俱称王冰自号啓元子陈氏又称其为宝应中人官太仆令而王冰之名载于读书志及文献通考者并作砯惟宋史艺文志仍作冰字与此书同按集韵韵防诸书砯并音砰为水击出岩声与冰字音义迥别据此书作冰则知马二家之误也又按宋史艺文志及陈诸家着録皆第称黄帝内经素问二十四卷而无重广补注之名则此本定为明人翻刻时所加名目且书録解题但称林亿高保衡承诏校定并无孙奇之名亦不言有孙兆改误之事今本増入孙奇孙兆二人则重广补注之名当即为此二人所加矣书中凡遇宋诸庙讳皆従缺笔葢伪充宋椠之所为然橅刻特精固翻版之絶佳者林亿于宋嘉祐中官光禄卿见至元嘉禾志孙奇诸人无考
　　啸月眠云及丈夫意气相许二印未详




　　重广补注黄帝内经素问【二函十四册】
　　篇目同前
　　橅印在前部之后墨色少差而实为一版也
　　重修政和经史证类备用本草【二函二十四册】
　　宋唐慎微编辑三十卷后宋嘉祐间掌禹锡等补注本草奏勅并图经本草奏勅次政和间校刋证类本草各官衔名次宋宇文虚中元刘祁书后二篇
　　此书卷首有金泰和甲子刋书木记别无序文其自嘉祐以前所有本草诸序皆载于卷一中名为序例而嘉祐间禹锡等进书奏勅又列于书末不入卷中其体例殊不画一葢因宋金元明辗转重刋互有改易故也按马端临文献通考载证类本草三十二卷述公武读书志云慎微合两本草为一书且集书传所记单方附之于本条之下所谓两本草者一名补注神农本草一名图经本草皆掌禹锡等先后奉勅所编补注进于嘉祐之初图经进于嘉祐之末此书犹载两次奏勅于后则慎微蓝本于此可见第考慎微此书前后称名亦复不一陈氏书録解题载大观本草三十一卷称为唐慎微撰义称仁和县尉艾晟作序名曰经史证类本草是合大观本草与证类本草为一也马端临文献通考则载大观本草三十一卷于前又载证类本草三十二卷于后而于大观本下即引陈振孙所称艾晟作序名曰证类之言则名虽分列而实复混同惟宋史艺文志直载大观经史证类备急本草三十二卷两名始并为一名矣然诸书但及大观之名而总无政和之号且皆称三十二卷或称三十一卷而此本独三十卷并以重修政和标题又备用之称与宋史备急之名互异以卷首金泰和甲子刋书木记证之是明时别据泰和刋本重刻行世不以宋椠为准故卷数标题各有盈缩异同也况宇文虚中所作书后明言慎微字审元成都华阳人治病百不失一不取一钱但以名方秘録为请以此士人喜之得一药名一方论必録以告云云而文献通考所引书録解题乃云慎微不知何人考宋史虚中字叔通成都华阳人大观三年进士建炎二年应诏为祈请使使金不归受官至翰林学士知制诰兼太常卿封河内郡开国公金人号为国师据此则虚中本与慎微同乡故能详其始末又知其书复经政和间奉勅校刋在大观时者尚非定本故又题为政和而分卷则三十耳虚中使金与宋隔絶所作书后金人刻之而宋人初未之见故谓慎微不知何人也此书与后一部篇目虽同而板刻较工者按后一部为明万厯间蜀府承奉正陈瑛刋本其所载序文有成化间山东巡抚原杰刋本序又有嘉靖间山东臬使周珫刋本序则是书在明时固有三刻此或为成化嘉靖间所刋而阙其序文也考宋史掌禹锡字唐卿郾城人登进士第累官尚书工部侍郎刘祁无考
　　明内府藏本有广运之宝


　　重修政和经史证类备用本草【二函十二册】
　　篇目同前前有明周俶王积项廷吉马三才商辂序五篇
　　按商辂序为原杰刋本作王积项廷吉马三才三序为周珫刋本作周俶序则万厯五年为蜀府承奉正陈瑛校梓此书而作也慎微本蜀人蜀府为刻其书足称盛事独惜橅印不精较之前部相去不啻倍蓰矣原杰字子英阳城人正统十年进士歴官山东湖广巡抚赠太子太保周珫应城人累官右佥都御史巡抚苏松俱见明史本传周俶字初卿成都人嘉靖辛丑进士歴应天府尹见凌迪知万姓统谱马三才徳清人嘉靖丁丑进士见太学题名碑商辂见前陈瑛王积项廷吉俱未详考明史诸王表太祖子椿于洪武十一年封蜀王二十三年就藩成都其承奉正官名史中所载王府官属并无此称或系当时所暂置者
　　图绘宝鉴【一函四册】
　　元夏文彦着五卷补遗一卷前元杨维桢序文彦自序
　　考栗祁湖州志云夏文彦呉兴人后居云间精图画着有图绘宝鉴五卷行世但称五卷不云有补遗一卷今按文彦自序作于至正乙巳自谓彚而成编分为五卷其补遗后别行又标至正丙午新刋则补遗之作在文彦自序中且未之及故栗祁作志亦従其畧不知乙巳丙午仅越一年自是一时并刋非为后出栗志之疎固不足辨又按杨维桢序中称云间义门夏氏士良又称士良名文彦云云栗志仅详其名而不及其字则其未经深考可知也士良本至明时版已漫漶正徳中有锦衣衞都指挥苗増字益之取家藏本缮冩重刋又彚次当代善画者续编为六卷刻于正徳己夘司经局洗马滕霄为序是本仍止五卷及补遗并无重刋序跋系欲伪充原椠者然选纸坚致古香黟然亦佳本也杨维桢字亷夫浙江防稽人元泰定中进士
　　宣和书谱【一函二册】
　　宋徽宗御撰二十卷
　　按晁氏陈氏马氏诸书目皆不载是书则在宋时仅为内府秘籍并未流行见之者少当时有书画两谱刻梓者似应合版而此独单行犹之米芾书画史二卷载于书録解题者即为分列且宋史艺文志止存画史而不及书史可知古人书画分载之书原可析卷单行也此本橅印虽清而字画不能工整其为明代坊间所刻无疑
　　收藏印记无考


　　东观余论【一函二册】
　　宋黄伯思着二卷前总目后有伯思自序后宋楼钥序
　　此书在宋嘉定间楼钥刻之建安漕司此明时项笃夀翻刻楼本故存其序总目及上下卷标题下皆刋笃夀名而嘉禾项氏万卷堂梓方圆木记凡四见于书中第以出自翻板橅印不能工整考宋史伯思字长睿邵武人元符三年进士累官秘书郎自号云林子别字霄賔楼钥项笃夀见前
　　御题米已辟王黄斥米従来聚讼每纷如千年下议千年上几事实当几事虚笔正明言在心正古书垂法示今书重摹淳化加详订也觉斯之未信予乙未新正中澣御笔钤乾隆双玺
　　潄玉亭诸印未详其人


　　东观余论【一函六册】
　　篇目同前后有宋黄防序
　　此本虽多黄防一序而实为项氏刋版书中所有笃夀名及刋印之木记俱为书贾割去意在欲充宋椠而补纸之痕终不能掩也
　　泰兴季氏藏本内有宋本小印亦季氏所钤盖因未见项氏完书遂为所惑今有前部可证此印不复采入余印无考






　　古今法书苑【三函十八册】
　　明王世贞着七十六卷前世贞二序次王干昌序干昌序称公家藏有古今法书苑七十六卷晚年欲刋行未果友人宋宾之氏得其副墨携示重与吾乡胜流开士搜讨是正积有嵗年云云是世贞撰成此书未经付梓干昌实始刻之世贞二序一为孙孟芳书一为陆万里书考松江志万里字君羽华亭人工书于时莫云卿早逝而董文敏后起故万里称独步焉干昌孟芳亦皆自题云间人与陆氏同乡里孟芳所作书古雅有法疑皆为干昌所属其称吾乡胜流者殆谓此也王世贞见前
　　本朝大学士髙阳李霨藏本霨字景霱直髙阳人顺治三年进士改庶吉士授编修累官至保和殿大学士加太子太师諡文勤


　　初学记【五函三十册】
　　唐徐坚着三十卷前宋刘本序
　　刘本序作于绍兴四年不述刋刻始末此本上方有九洲书屋四字观其版式字体葢出明人所刋橅印颇为清朗考新唐书徐坚字元固湖州长城人举秀才及第累官秘书监左散骑常侍集贤院学士赠太子少保諡曰文刘本无考
　　收藏二印未详其人

