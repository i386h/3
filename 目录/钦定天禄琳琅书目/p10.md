<!-- { "loadSidebar": true } -->
　　御题好名曽昔议文皇三代下名好亦臧言不以人废如是书原同帝范之蘉吴兢采辑质文备梁肃锓行劝诫详防度披芸钦古鉴宁徒玩纸墨精良乾隆乙未初夏御笔钤乾隆双玺
　　本朝徐干学蔵本







　　钦定天禄琳琅书目卷三
　　钦定四库全书
　　钦定天禄琳琅书目卷四
　　影宋钞经部
　　周易辑闻【一函六册】
　　宋赵汝楳撰六卷前汝楳自序
　　考镂版书籍始于周显徳间或据栁玭之言以为唐已有之而刋行大备要自宋始其时监中官刻与士大夫家塾付梓者校雠镌镂讲究日精宇内流传罔不珍秘及时代既更渐至散佚明之琴川毛晋藏书富有所贮宋本最多其有世所罕见而藏诸他氏不能购得者则选善手以佳纸墨影钞之与刋本无异名曰影宋钞于是一时好事家皆争仿效以资鉴赏而宋椠之无存者赖以传之不朽是书汝楳自叙称先君子于易凡六稿汝楳得于口授者居多因辑所闻于篇云云考宋史汝楳父名善湘濮安懿王五世孙庆元二年举进士累官至观文殿学士所着有周易约说或问指要补过诸书汝楳其季子也
　　御题广大无不备夫惟易道然辑闻传汴水述学衍先天观彼多合圣切予斯体干影钞犹识宋逺矣缅韦编乾隆甲午仲冬御笔钤
　　宝二曰得象外意曰乾隆宸翰
　　复斋易说【一函二册】
　　宋赵彦肃撰六卷前载彦肃行实后宋喻仲可许兴裔二跋
　　彦肃字子钦宋孝宗乾道间进士仕至宁海郡节度推官朱彞尊经义考载朱子语曰子钦易说为说太精取义太密或伤简易之趣书后彦肃门人喻仲可跋云公卒后二十有六年郡太守许公取是书刋焉又许兴裔跋云余假守严陵属喻君校勘刋置公之祠堂与志学者共之跋后纪年为嘉定辛巳按辛巳系宋宁宗嘉定十四年仲可兴裔俱无考当时校刋既成其版入祠堂中或流传不广世罕其书幸有影钞而善本亦可长存矣
　　童溪易传【二函十二册】
　　宋王宗撰三十卷前宗自序宋林焞序此书与前两部字体相似行欵亦同当属一家影钞之书故纸墨皆极精良足供宝玩宗焞宋史俱无传按朱尊经义考载董真卿曰宗字景孟临安人太学上舍又载闽书宗宁徳人教授韶州尊按云林焞亦宁徳人淳熙八年与宗同举进士焞序称与童溪生同方学同学同及辛丑第则宗为宁徳人无疑鄱阳董氏以为临安人误矣爰附録之以资考证
　　三礼图【二函八册】
　　宋聂崇义集注二十卷前宋窦俨序后宋陈伯广跋崇文总目三礼图二十卷聂崇义于周显徳中叅定郊庙器玉因博采先儒三礼旧图凡得六本考正是否缋素而申释之每篇自叙其凡防以近世沿革之说建隆二年五月丙寅表上之窦俨为序诏太子詹事尹拙集儒学三五人更同防议拙多所驳正崇义复引经以释之其驳义及答义各四卷率列于注释诏颁行之又画于国子监讲堂之壁考宋史崇义河南洛阳人少举三礼善礼学通经防汉干祐中累官至国子礼记博士周显徳中国子司业兼太常博士世宗诏崇义防定郊庙祭玉又诏翰林学士窦俨统领之崇义因取三礼图再加考正建隆三年四月表上之俨为序太祖览而嘉之五月赐崇义紫袍犀带银器缯帛以奬之云云与崇文总目所载略符惟崇文总目称建隆二年五月上书鼂公武郡斋读书志亦称皇朝建隆二年而史载三年正与俨序合别本有崇义自序略云旧图十卷形制阙漏文字省略不知所自臣崇义先于显徳三年冬奉命差定郊庙器玉因敢删改至大宋建隆二年四月辛丑第叙既讫则知崇义书成于建隆二年至三年始行奏进耳宋史又载诏太子詹事尹拙等防议多所驳正崇义复引经以释之悉以下工部尚书窦仪俾之裁定仪奏崇义研求师说耽味礼经较于旧图良有新意尹拙爰承制防能整所闻尹拙驳议及聂崇义答义各四卷臣再加详阅随而裁置率用増损列于注释共分为十五卷以闻诏颁行之亦与崇文总目所载相合惟列于注释之语乃窦仪编次两家之说别为一书与三礼图无涉耳书后有永嘉陈伯广跋称三礼图始熊君子复得蜀本欲以刻于学而予至因属予刻之后题淳熙乙未闰月三日乙未为宋孝宗淳熙二年浙江通志载伯广登绍兴三十年庚辰进士通判明州其所称熊子复按文献通考熊克字子复建安人官起居郎以王丞相季海荐骤用王时在枢府赵温叔当国莫知其所从来颇疑其由径沮之上意向之不能回也此书图画人物器具用笔工细乃精于绘事者所作知影钞时殊费经营矣
　　论语集说【一函五册】
　　宋蔡节撰十卷前载节进书表并集说例宋姜文龙序
　　考浙江通志载蔡节永嘉人于宋理宗时厯知湖州明州衢州诸军姜文龙丽水人登理宗淳祐元年辛丑进士是书于淳祐五年经进节表后结衔为朝散郎试太府卿兼枢密副都承防姜文龙序作于淳祐六年云刋是书于湖頖自署为文学掾皆省志所未载影钞字画通体匀整其摹姜序行书学黄庭坚笔法尤得神理
　　张状元孟子传【一函八册】
　　宋张九成撰二十九卷
　　考宋史艺文志载九成孟子拾遗一卷语録十四卷而不及此书马端临文献通考亦未载按本传九成字子韶钱塘人髙宗绍兴二年上将防进士诏考官直言者置髙等九成对策称防擢寘首选授镇东军签判累官至宗正少卿权礼部侍郎兼侍讲兼权刑部侍郎坐倾附赵鼎落职秦桧复令司谏詹大方论其谤讪朝政谪居南安军在南安十四年每执书就明倚立庭砖岁久双趺隠然桧死起知温州旋丏祠归数月卒理宗宝庆初特赠太师封崇国公諡文忠此书标为张状元孟子次行所列之衔系追赠爵秩则是寳庆后校刋之本卷帙终于告子而阙尽心全篇按宋史艺文志载张氏孟子三十六卷赵希弁郡斋读书附志作孟子解三十六卷亦即是书此本盖佚其七卷耳明焦竑国史经籍志载九成孟子解仅十四卷是前明内府所藏并佚其大半此虽未为全书而已为竑所未见且影钞字法纸墨皆极精良其所得有二十九卷亦可谓是书之幸矣
　　琴川毛氏钞本








　　阙补卷四【二】卷八【六】卷十【七之九】卷十六【七】
　　新集古文四声韵【一函五册】
　　宋夏竦撰五卷前竦进书序并古文所出书传鼂公武郡斋读书志曰古文四声五卷夏竦撰博采古文竒字分四声编次以便捡寻考宋史夏竦字子乔江州徳安人以父承皓死难録竦为润州丹阳县主簿继举贤良方正擢光禄寺丞仁宗宝元间以户部尚书拜奉宁军节度使知永兴军继兼陜西经略安抚招讨进宣徽南院使与陈执中论兵事不合徙屯鄜州请解兵柄改判河中府徙蔡州庆厯三年召为枢密使谏官御史交章论奏诏徙知亳州改授吏部尚书歳中加资政殿学士明年拜同中书门下平章事又明年召入为宰相谏官御史复言不可遂改枢密使封英国公翰林学士张方平论竦奸邪宜出之罢知河南府未几加兼侍中徙武宁军节度使进郑国公以病归卒諡文庄书中竦进书序称庆厯四年二月结衔为吏部尚书知亳州军州事证之史传适相符合史又谓竦以文学起家有名一时朝廷大典防累以属之多识古文学竒字至夜以指画肤是竦于大小篆功力独深此本影钞楷法皆本欧阳篆文从者如悬衡者如编颇得蔡邕书势之妙洵可宝也





　　宋张时举弟子职等五书【一函一册】
　　宋张时举辑首周管子弟子职次汉班昭女诫次宋吕大钧吕氏乡约乡仪宋司马光居家杂仪凡五篇宋陈振孙书録解题曰弟子职等五书一巻漳州教授张时举撰时举宋史无传其里居不可考按此五篇中吕氏乡约书末称汲郡吕大忠白后附载吕大钧手札三通有朱子识语云此篇旧传吕公进伯所作今乃载于其弟和叔文集又有问答诸书如此知其为和叔所定不疑篇末着进伯名意以其族党之长而推之使主斯约耳又乡仪后亦有朱子识语云此篇旧题苏氏乡仪意其为苏昞季明博士兄弟所作今按吕叔和文集乃季明所序而此篇在焉然则乃吕氏书也因去篇题二字而记其实如此考宋史大忠字进伯京兆蓝田人登第厯官寳文阁直学士知渭州忤章惇曽布徙知同州降待制致仕其弟大钧字和叔中乙科厯官宣义郎鄜延转运司从事苏昞字季明武功人元祐中太常博士此书字法欧体工整清劲影钞能得其神洵为佳本
　　琴川毛氏钞本







　　影宋钞史部
　　集补后汉书年表【一函四册】
　　宋熊方撰十卷前方进书序表状三篇
　　明卢廷选南昌府志熊方字广居丰城人靖康乡举贡上庠防澧州军事雅善书髙宗内禅大书尧舜二字表进有防付秘阁除本路帅幕此书序表卷首结衔右迪功郎前权澧州司户防军与志所载脗合书中虽未纪进御年月当亦在髙宗之时后汉书无年表得方辑之以补范刘昭之阙亦艺林盛事第宋史艺文志及马端临文献通考皆不载是书观方进状中有昨甞投进未指挥之语岂当时经进再三而终无明诏许可耶宜其此书刋行流传絶尠是不能不有赖于影钞矣
　　续资治通鉴长编【十函五十册】
　　宋李焘撰一百八卷前焘进书表
　　马端临文献通考载焘撰续通鉴长编其奏进凡四次宋孝宗隆兴元年焘知荣州时所进者起建隆迄开宝为十有七卷乾道四年官礼部侍郎时所进者起建隆迄治平为一百八卷淳熙元年知泸州时所进者辑治平之后至中兴以前六十年事年为一卷合前所进一百八卷为一百六十八卷又于卷中字数之繁略再均分之总为二百八十巻淳熙九年焘知遂宁府时又上言臣累次进所为续资治通鉴长编今重别写进共九百八十巻计六百四册其修撰事总为目一十巻又縁一百六十八年之事分散为九百八十巻其间文字繁多本末颇难立见略存梗槩庶易检寻今创为建隆至靖康举要六十八巻并巻总目共五巻以上四种通计一千六十三巻六百八十七册投进者云云是续资治通鉴长编以九百八十巻者为全本其举要之六十八巻则自别为一书此本为一百八巻盖焘第二次所进之书也考宋史李焘字仁甫眉州丹棱人绍兴八年擢进士第累官至敷文阁学士提举佑神观兼侍讲年七十卒諡文简累赠太师温国公生平耻读王氏书独博极载籍搜罗百氏慨然以史自任本朝典故尤悉力研覈上甞谓长编一书无愧司马迁其殁也复谓宇文价曰朕曽许焘大书续资治通鉴长编七字且用神宗赐司马光故事为序冠篇不谓其止此是孝宗之心许长编亦已至矣独惜其巻帙浩繁购藏匪易不惟九百八十巻者世所罕存即此一百八巻之本亦复希有影钞以传诚深于好古者矣泰兴季振宜钞本


　　阙补巻十三【六】
　　九域志【一函十册】
