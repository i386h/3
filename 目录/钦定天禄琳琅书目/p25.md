<!-- { "loadSidebar": true } -->
　　按蒋序作于嘉靖七年言属掌盐司黄君景星翻刻焦竑洪世俊二序作于万厯三十一年俱言新安吴氏公宏重刻则此书当是公宏所刋縁其仿照蒋本故载旸原序也第竑序标题称为考古博古二图序且序中有以古王图附焉之语今书则仅存博古其考古图古玉图二种葢已佚矣考明史艺文志惟载程士庄博古图録三十卷而蒋呉二家所刋均不着録则此书之流传希少概可知也是本橅刻极精竑序作篆书系出欧阳序之手用笔深有古致考江宁府志欧阳序字惟礼江宁人能诗词工篆籕仕福州府幕官蒋山东乐安人正徳辛巳进士洪世俊歙县人万厯乙未进士并见太学题名碑焦竑见前呉公宏无考余庵珍藏印记未详何人


　　阙补卷五【三十】卷六【三十二】卷七【五】卷十五【二十一】卷十六【十五】卷十七【四】卷十八【十八】卷二十二【四】卷二十九【二十九】卷三十【十五】
　　大事记【二函十八册】
　　宋吕祖谦着大事记十二巻解题十二卷共二十四卷前祖谦自序后宋呉学识语
　　考祖谦既作大事记十二卷又作解题十二卷通释一卷见陈振孙书録解题马端临诸家着録皆合通释为一书而是本佚而不刋知非宋椠之旧且宋时传本亦非一板如宋史艺文志所载又作二十七卷非二十四亦非二十五也
　　按祖谦自序作于淳熙七年呉学识语称嘉定壬申锓木相去已三十余年则疑宋时初刻原合三书而呉学重刋不及通释其源流固可考而知但此本又为明人翻刻故字画益不能精整矣至书中所标校正诸人姓氏一无可考见观其结衔有免解进士及府学直学学録武义县主簿等名则皆祖谦同郡后学与呉学同为嘉定时人耳又呉学识语称学掾东阳李大有书考大有字谦仲庆元二年进士官至太常博士见浙江志则呉学疑亦东阳人未可知也
　　阙补大事记卷八【四五】卷九【六七】解题卷五【十八】卷九【七十七】卷十一【二十九三十】卷十二【四十四　五十六七十六】
　　秦汉印统【二函八册】
　　明罗王常编呉元维顾晋亨同校八卷前明王穉登黄姬水二序
　　按王穉登序作于万厯乙亥黄姬水序作于隆庆辛未穉登之序后于姬水故所序始末转従其畧但言顾呉二君同撰斯编嘉名印统姬水序则称东川御医顾公博雅嗜古厥嗣汝由光禄汝脩鸿胪汝和廷评暨光禄仲子天锡太学三世五君极搜穷购得古印章俾登诸册名曰秦汉印统以贻好事云云而罗王常之名二序俱不及之本书但刋鄣郡人余无可考呉元维亦未详其人考松江志称顾定芳字世安上海人博综典籍尤深于医以夏文愍荐授太医院御医直至济殿今黄序称御医顾公当即其人晋亨其别字也志又称顾従礼字汝由上海人以夏文愍荐修承天大志特授翰林院典籍累官光禄寺少卿顾従义字汝和嘉靖二十八年以善书应御试第一授中书舍人加大理评事顾九锡字天锡国子生万厯中以荐授詹事府主簿所言官爵世系悉与黄序符合但遗汝修鸿胪一人以前宋版汉书中王世贞跋语并收藏印记证之则汝修当名従徳也又考六馆日钞言嘉靖三十八年丁士美榜进士题名碑为中书舍人顾従礼书则汝由又歴官中书而后为光禄且素工于书者松江志又称汝由楷书逼钟尚书行草宗右军父子径尺大字仿顔平原云云据此则顾氏世工书学故于是书搜采宏富摹刻独臻妙品罗氏所编特其蓝本耳其书并以朱印古色莹然迥殊俗本阅第一卷末行刋万厯丙午春王正月望日新都呉氏树滋堂绣梓距万歴乙亥穉登作序之年又三十二载所称树滋堂是否即呉元维所居惜无可考然此书告竣实在天锡为詹事主簿之后嵗久功深概可见也
　　阙补卷六【二十四三十九】
　　读史漫録【一函四册】
　　明于慎行撰十四卷前明叶向高题辞谢肇淛黄体仁二序目録后有郭应宠识语二篇
　　按郭应宠识语二篇其一识于万厯己酉称慎行为师又称慎行子纬将图剞劂属之厘次订讹彚为十四卷其一识于万厯癸丑则言是编业已梓于闽建书林未经讐校兹公子中翰君图并笔麈锓之余深嘉其是举徧搜遗稿复得读史五十通补入始为完书云云是此书系重刋之本然橅刻不工纸墨俱劣又何説也慎行字无垢东阿人隆庆戊辰进士累官吏部尚书东阁大学士赠太子太保諡文定叶向高字进卿福清人万厯癸未进士累官少师兼太子太师吏部尚书中极殿大学士赠太师諡文忠并见明史谢肇淛字在杭长乐人万厯壬辰进士官至广西左布政使见福建通志黄体仁松江人万厯甲辰进士见太学题名碑收藏诸印记无考


　　班马字类【一函五册】
　　宋娄机撰上下二卷前宋洪迈楼钥二序后机自序二篇
　　考陈振孙书録解题及马端临文献通考宋史艺文志俱载是书篇目并同惟艺文志称为字韵则史臣之误也娄机字彦发嘉兴人乾道间进士累官参知政事赠金紫光禄大夫加赠特进见宋史本传洪迈楼钥俱见前此本明仿宋刋颇得其似选纸选墨皆不苟焉

　　钦定天禄琳琅书目卷八
<史部,目录类,经籍之属,钦定天禄琳琅书目>
　　钦定四库全书
　　钦定天禄琳琅书目卷九
　　明版子部
　　标题句解孔子家语【一函三册】
　　明何孟春补注三巻前汉孔衍魏王肃二序孟春自序林俊序
　　前影宋钞中载王肃所注孔子家语系为十巻较此三卷详备逺甚葢孟春未见肃注序中已自言之矣考明史孟春字子元彬州人登治六年进士由兵部主事歴官吏部左侍郎世宗时以议大礼屡疏力争出为南京工部左侍郎引疾归及明伦大典成削其籍卒于家隆庆初赠礼部尚书諡文简林俊明史无传按朱彛尊明诗综小传俊字待用莆田人成化戊戌进士由刑部主事累官至刑部尚书加太子太保諡贞肃
　　荀子【一函十册】
　　周荀况撰唐杨倞注二十卷前倞序
　　是书版心上方标世徳堂刋四字按世徳堂原版系以老子庄子列子荀子杨子文中子合刻行世者而此本则其分部单行之本版式印手俱工明桑氏収蔵诸印一称黎阳郡丛桂堂考黎阳即桑氏族望一称栢台世泽考明代桑氏官御史称忠直者惟嘉靖间江都桑乔为最着此或其后人耳其文峯主人子纯氏本朴氏诸印当即一人之私印也


　　荀子【二函十四册】
　　篇目同前
　　此亦前版分部单行之书
　　五臣音注子法言【一函四册】
　　汉扬雄着晋李轨唐栁宗元宋宋咸吴秘司马光五家注十卷前咸序次咸进书表次光序次篇目次浑天仪图説二篇
　　考马端临文献通考载子法言十三卷引晁公武读书志云晋祠部郎中李轨注宋史艺文志载柳宗元注子法言十三卷宋咸补注又载司马光集注四家子法言十三卷文献通考亦载温公集注法言十三卷引读书志云温公集晋李轨唐柳宗元国朝宋咸呉秘注温公自言李祠部注本及音义最为精详宋呉亦皆据李本而文多异同今参以汉书取其通者以为定本先审其音乃解其义云云据诸书所称轨及宗元秘所注者俱止名为注咸注者谓之补注光集者谓之集注明以前未尝称音注亦无五臣之目且着于録者皆十三巻不止十卷是本亦世徳堂所刋六子中之一葢仿文选注名而称为五臣因其兼及审音而称为音注又改并卷防省为十卷则皆非宋刻之旧乃书中所载咸进表亦称十卷岂改窜其原文耶咸字贯之建阳人天圣二年进士官至都官郎中秘瓯宁人官提防京东路刑狱并见凌迪知万姓统谱
　　桑氏收蔵印记见前


　　五臣音注子法言【一函四册】
　　篇目同前
　　五臣音注子法言【一函八册】
　　篇目同前
　　以上二书皆与前部同版而纸墨则以第二部为胜也
　　刘向新序【一函四册】
　　汉刘向着十卷目録后有宋曽巩序
　　此葢明翻宋椠之本而纸质则嫌麄厚橅印亦未能工
　　刘向説苑【一函八册】
　　汉刘向着二十卷首宋曽巩序目録后载向原序此与新序同时并刋之本
　　徐干中论【一函二册】
　　汉徐干着上下二卷前无名氏序次宋曽巩序后宋石邦哲元陆友识语二篇
　　考中论一书陈振孙书録解题谓唐志六巻今本二十篇有序而无名氏葢同时人所作晁氏读书志马氏通考所载俱称二十篇分上下二卷与今本篇目无异按石邦哲识语称绍兴二十八年假朱丞本校于博古堂陆友识语称邦哲字照明再世蔵书至治二年得之钱塘仇逺氏是此书乃初校于宋再刻于元而今本则又为明时翻刻者版小而字画精洁不减宋梓邦哲绍兴时官大理评事友字友仁博雅好古工汉八分尝着砚史墨史印记并见凌迪知万姓统谱仇逺字仁近自号近村又号山村见两浙名贤录
　　文中子【一函四册】
　　隋王通着宋阮逸注十卷前逸序
　　是书亦世徳堂刋本橅印并工
　　桑氏收蔵诸印记并见前惟中増瀛洲仙客一印


　　皇极经世书【四函三十册】
　　宋邵雍着十卷
　　此书前后俱无序跋考晁氏读书志陈氏书録解题马氏文献通考俱作十二卷雍子伯温为之序系其畧云其一之二则总元防运世之数三之四以防经运五之六以运经世七之十则以隂阳刚柔之数穷律吕声音之数以律吕声音之数穷动植飞潜之数十一之十二则论皇极经世之所以为书葢原书十二卷前十巻为书谓之皇极经世书末二卷为篇谓之观物篇又别见观物内篇二卷单行之本陈振孙谓即经世书之第十一第十二卷也内篇之外又有观物外篇六卷晁公武谓雍门人所记张载谓外篇亦雍所作门人第编集之引雍诗若无子天人学安有庄周内外篇之句为证近世刋行之本仅止观物内外篇而前十卷之书不可多觏此书虽阙二卷而前十卷独全洵收蔵家希有之珍也
　　心经附注【一函四册】
　　宋真徳秀心经明程敏政附注前敏政序次徳秀心经总目并賛次宋顔若愚跋次宋程复心心学图并説后敏政后序明汪祚识语末李滉心经论按敏政是书以真西山心经为纲采摭程朱以下大儒之言互有发明者附之于后故名附注第考明史艺文志仅载敏政道一编五卷而附注一书不见着録今按敏政自序汪祚识语同作于治五年而李滉论乃作于嘉靖四十五年相距又七十五载其论极言敏政道一编以朱子晚年悔悟与陆氏合之説为牵合附防而独取此书遵朱子之意賛西山之经为有益学者故为此论以发明之据此则为敏政未刋之书而滉所梓行者因明末儒林宗尚良知故道一编多所流传此书虽刻而仍未盛行史家遂独见遗也考凌迪知万姓统谱程复心婺源人仕元为徽州路教授尝着四书章图总要明史文苑程敏政字克勤休宁人成化进士累官礼部侍郎赠礼部尚书歙县志汪祚字承之着有寳经堂稿崇孝编顔若愚李滉爵里俱未详
　　天原发微【二函十册】
　　元鲍云龙着明鲍宁辨正五卷前云龙自序次元方回二序次总目次辨正凡例次图一卷次篇目名义一卷次问答节要一卷后元曹泾跋戴表元后序
