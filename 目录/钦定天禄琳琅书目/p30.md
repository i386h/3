<!-- { "loadSidebar": true } -->
　　本朝泰兴季氏亦经收蔵






　　追昔游诗集【一函三册】
　　唐李绅着三卷
　　晁公武读书志中载追昔游诗集云开成戊午八月绅自为之序此本书首不载序文葢至明时从旧本橅刊其序已佚之矣李绅字公垂亳州人元和元年进士累官中书侍郎平章事其曰追昔游者叙生平厯官及迁谪所至述懐纪游之作也泰兴县季振宜沧苇氏珍蔵【卷下】
　　右识语一作小行书絶无俗韵书首有明黄姬水印记系先为黄所蔵而后归于季者也姬水见前余印无考


　　李义山集【一函四册】
　　唐李商隠着三卷
　　陈振孙书録解题载李义山集八卷樊南甲乙集四十卷惟玉溪生集为三卷然云即前卷中赋及杂著且马端临文献通考亦秖称为二卷此本标李义山集専録其诗与振孙所载玉溪生集卷帙虽同其书各异则非宋人所刊无疑特橅刻清朗亦明椠之善本也
　　欧阳文忠公集【四函二十六册】
　　宋欧阳修着居士集五十卷外集二十五卷易童子问三卷外制集三卷内制集八卷表奏书啓四六集七卷奏议集十八卷杂著迷十九卷集古录跋尾十卷书简十卷附録五卷共一百五十八卷前宋周必大序次苏轼居士集序次修小像并宋李端叔晁悦之賛次宋胡柯撰年谱一卷并记前元版中有是书橅刻精妙实元本之最佳者其中特无欧阳修小像耳此本虽非草草剞劂然刻手印工俱逺不相逮矣李端叔名之仪沧州无棣人元丰中登第终朝请大夫自号姑溪老农晁悦之字以道清丰人元丰五年进士仕至徽猷阁待制自号景迂生俱见明一统志
　　欧阳先生文粹【二函十二册】
　　宋欧阳修着文粹二十卷遗粹十卷前宋苏轼序次宋史本传次苏辙撰神道碑次韩琦撰墓志铭次苏轼王安石祭文忠公文文粹后有宋陈亮序此与前分类补注李太白诗之第二部同为明人郭云鹏所刋文粹遗粹卷末俱有呉防郭云鹏选辑附梓木记陈亮序后亦有木记称呉防郭云鹏校勘刻于寳善堂按选辑校勘之人前后应有序跋乃仅刊木记为识则不过沿廖氏世防余氏勤有之旧其为刻梓售书而非自行操选者明矣陈亮字同父永康人绍熙中进士第二授佥书建康府判官廰公事宋史有传
　　明檇李项氏锡山安氏蔵本有子京珍蔵安氏家蔵诸印又有庸庵印考姚江逸诗传宋元僖字无逸洪武间召修元史事毕还山与桂彦良同征主考福建有庸庵集十卷此印当其所钤史树骏印无考




　　伊川击壤集【一函四册】
　　宋邵雍着二十卷前明人希古序次雍自序后附集外诗十三章并宋邢恕明毕亨二序
　　希古不载姓氏其序作于成化乙未称披阅撃壤集爱其体物切实立意髙古乃重锓梓云云夫曰重梓则先有刻本据而重梓焉耳毕亨序只标庚子嵗作不题年号以序中之言考证诸书则为成化庚子后于乙未希古之序又五年矣按明时有两毕亨皆成进士歴显官一字嘉防山东新城人成化乙未进士歴官顺天府丞终南京工部尚书见凌迪知万姓统谱一为山东单县人河南衞军籍景泰甲戌登进士第歴官应天府尹进副都御史见江宁府志今亨序后结衔为副都御史序中又有尹应夭及回洛之语则是籍河南之毕亨无疑矣序称于监察御史晋阳王濬家得撃壤集每欲夀梓而未暇及后尹应天始克刋行及今致政特取此版回洛适郡守桂林刘公尚文建先生安乐窝书院复访先生集而梓行之遂以此版授焉云云其言复访梓行者非即希古序中重锓之谓乎希古当即刘尚文之名惜无可考邢恕字和叔河东人元祐初除御史后谪随州宋史有传王濬蒲州人宣徳丁未进士见太学题名碑
　　司马太师温国文正公传家集【二函十册】
　　宋司马光着八十卷前宋刘随序
　　陈氏书录解题载传家集称一百卷马氏文献通考引晁公武之言不及卷数然云今光州有集本与陈氏语同则亦为一百卷可知且云刘峤刻版上之并不言有随序今此本仅八十卷已非宋椠之旧况随序亦不详刊刻源流则并非付梓而作也按宋史随字仲豫开封考城人进士及第歴官工部郎中知应天府迁户部副使改天章阁待制沈谷似潘汝栋二印未详其人


　　老泉先生文集【二函十二册】
　　宋苏洵着十四卷
　　宋人诸书目所载苏洵嘉祐集皆称十五卷此本标题既不仍嘉祐之名而分卷仅止十四其版虽仿宋巾箱本式然字画结体较大笔法亦不能工决非宋椠其前后无序跋者当为书贾割去无疑王执礼收蔵印记亦无考


　　东坡全集【四函二十六册】
　　宋苏轼着东坡集四十卷奏议十五卷应诏集十卷内制集十卷附乐语一卷外制集二卷后集二十卷续集十二卷共一百十卷前有序阙名次宋赠苏轼太师敕次宋史本传次年谱次苏辙撰墓志铭
　　按序称海虞程侯自刑部郎来守吉州得宋时曹训所刻旧本及仁庙所刻未完新本重加校阅仍依旧本卷帙旧本无而新本有者则为续集并刻之葢公文全集初有杭蜀吉本及建安麻沙诸本以嵗既久木朽纸弊已不复全幸程侯传刻于世使吾郡九邑之士得而观之云云葢以重刻者为明人故称曹训为宋时作序者为吉人故称吉州为吾郡也乃序后原署姓名为书贾割去补刋一行则云乾道九年闰正月望选徳殿书赐苏峤夫赐书但赐其书耳即以年月姓名标识卷中宜出手书不应刋印况曹训之名见于西江志之名宦秩官二门谓训字子序自章贡移知袁州虽所叙爵系不甚详晰而其名俱列于绍熙各守之后葢后于乾道九年又十余载序中明言据训旧本重刋此书乃谓乾道时降赐刋在后而赐在先不亦舛谬之甚乎训仕江右曽刻此书明之守吉者即于其地访其旧本重为校梓亦事理之显然者书贾无知妄作真不直一噱矣
　　阙补本传【十六之二十】内制集卷九【十六】卷十【一】后集卷十五【十三】续集卷一【十】卷七【三十五】卷十一【十二】
　　三苏先生文粹【二函二十四册】
　　宋苏洵文十一卷苏轼文三十二卷苏辙文二十七卷
　　墨黯纸疎系出明制书贾以其式似宋椠私汰序跋刻梓之人遂以不传
　　三苏先生文粹【三函二十四册】
　　篇目同前
　　此与前部同版并一时橅印之书
　　南丰先生元丰类藁【一函八册】
　　宋曽巩着五十卷附行状碑铭一卷前宋王震序按文献通考秖载南丰类藁五十卷而王偁东都事畧则称有外集十卷宋史本传与韩维所作神道碑及今西江志所载又称有续藁四十卷然近时流传惟类藁为完书而续藁外集久经散佚又按陈氏书录解题称类藁为王震所序而年谱则朱子所辑今震序尚存卷首而失列年谱则非宋时原椠可知每卷标题次行有南丰后学邵亷校刊八字未详邵亷为何人而版式纸质均系明制无可掩袭且书名类藁则必撰人已作始可编入卷数是书末卷行状碑铭宜称附录而版心标为五十一卷则编次之失宜方家必不出此宁可托为宋椠耶按宋史王震字子发以父任试铨优等赐及第元丰官制行执笔入记上语面授尚书名司员外郎使自书除目举朝荣之进起居舍人使行西边还为中书舍人迁给事中权吏部尚书拜龙图阁直学士知开封府后坐折狱滋蔓夺职知岳州收蔵诸印见前




　　临川先生文集【二函十册】
　　宋王安石着一百卷前宋黄次山序
　　考马端临文献通考载王介甫临川集一百三十卷
　　国朝查慎行作西江志又载王荆公集一百卷后集八十卷是书为卷止一百则非通考所称之本矣西江志所称一百卷疑即指是书而后集则别本单行耳黄次山爵里未详惟自署为豫章人而序中称是书为知州事詹大和甄老所校刊则知次山与安石为同郡而与大和则同时也按西江志称詹大和于乾道间以直显谟阁学士出知抚州则此书原刻于南渡孝宗之世而明时又复经翻刻者已非复大和剞劂之旧矣
　　朱文公文集【六函三十六册】
　　宋朱子着一百卷
　　按陈振孙书録解题载朱子文集一百卷紫阳年谱三卷王圻续文献通考载文公文集一百五十卷莆田黄士殷编次此本卷数虽与陈氏所録相符然不载年谱其橅印亦不工系明时坊间刋售之本故前后俱无序跋也
　　重锓文公先生奏议【一函五册】
　　宋朱子着十五卷前明叶向髙序
　　向髙序作于万歴甲辰称朱生崇沐既刻朱子语类而余为之序兹复裒奏议刻之仍属余序云云崇沐为万歴间庠生文公十三世孙即详此书所刋同校诸人姓氏之末而每卷标题下首行又称宗后学监察御史髙安朱吾弼编按崇沐有世次可考而吾弼但称后学则崇沐非吾弼同里之人已可概见乃向髙序中止言崇沐而不及吾弼岂当时编校二人实共成其事而向髙者仅与崇沐相知而遂独称其名耶考明史朱吾弼字谐卿髙安人万歴十七年进士累官南京太仆卿叶向髙见前
　　象山先生全集【一函十册】
　　宋陆九渊着三十六卷前有序阙名次宋袁燮杨简二序
　　书中所载袁燮杨简二序系沿宋本之旧其第一序署名处已为书贾割去补以别纸遂阙其名然为明人所刋即此可见序中称抚守李茂元将重刻象山文集而请予一言为序云云谓之重刻则非宋椠又显然矣考太学题名碑李茂元凡两见一为河南祥符人治乙丑进士一为河南归徳州人正徳辛巳进士官抚守者未知为谁也
　　鸿庆居士文集【一函十二册】
　　宋孙觌着十四卷前宋周必大序
　　考陈振孙书録解题载鸿庆集四十二卷称户部尚书晋陵孙觌撰按觌大观三年进士政和四年词科尝提举鸿庆宫故以名集又考马端临文献通考及宋史艺文志所载鸿庆集并四十二卷此书独十四卷者葢后人选定之本也按周必大序作于庆元五年称公子兴国太守崇以书谓必大曰先君文稿中更兵烬存者无防而闽蜀所刻复襍翟忠恵之文惧不足传信今定为四十二卷其未备者方裒次为外集为我序之云云此本仍冠周序而改四十二卷为十四卷以符所刻之目则为刻是书者所妄改也按觌生平出处无足取明嘉靖间其乡人将刻其遗集或曰觌得罪名教不得以文集流传其事遂止世所传者仅有抄本此书未知刻于何时审其雕镌纸墨自属嘉靖以前之本但非全书故其乡人欲重刻之而事未果书贾以此本充宋椠撤去序跋遂无刋刻时代可稽耳莫廷韩蔵本余印无考


　　渭南文集【一函八册】
　　宋陆游着五十卷前宋史本传后游子遹跋明毛晋识语
　　毛晋识语称马氏通考载渭南集三十卷今不传迩来呉中士大夫有抄而秘其本者亦颇无诠次绍兴郡有刋本去入蜀记溷増诗九卷近得光禄华君活字印本渭南集五十卷乃嘉定中翁幼子遹编辑也但其版多谬多遗因严加讐订并付剞劂云云按琴川毛氏尝刋渭南全集此则其分出单行之本考宋史艺文志亦别称渭南集五十卷卷帙与此正同则不必与全集并行方足以为完书所称光禄华君者前白氏长庆集书中有兰雪堂华坚活字铜版印记未知光禄即华坚否志乗中不载其人惜无所考然概称光禄则凡为光禄之丞簿皆可以光禄称之其人故无可详焉
　　漫堂刘先生文集【一函十册】
　　宋刘宰着二十二卷前宋赵葵序
