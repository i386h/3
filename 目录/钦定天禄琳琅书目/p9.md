<!-- { "loadSidebar": true } -->
　　本朝文苑汪洪度字于鼎松山里人工文词着有息庐集弟洋度字文治诗有逸致书法仿晋人竝有才名卷中亦有印记又有汪道昆印道昆字伯玉亦歙人明嘉靖进士与王世贞同年世贞称其文简而有法名大起晚年官兵部侍郎世贞亦尝贰兵部天下称两司马云余印无考








　　六臣注文选【二函十六册】
　　篇目同前
　　此书与前部系出一版而纸墨之色摹印之工亦无轩轾洵堪同寳惟书首仅有吕延祚表其萧统序及李善进表皆阙盖歴年既久流传散佚固往往有之而篇目尚全亦无损其为完书也
　　新安汪洪度蔵本有印记又清晖馆印考歙县志载吴孔嘉字元会明天启乙丑进士官编修有清晖馆集余印无考
















　　六臣注文选【二函十六册】
　　篇目同前
　　此书亦前版而摹印竝出一时古色古香竟成鼎峙观前部张鳯翼跋云穉岁购得一部与此同出一梓而刷印在后纸墨不及逺甚则是前明鉴蔵家求初印本已不可多得乃经三百载后而登册府者兼有其三缥缃之富古未之有也
　　朱氏明仲家塾【卷六十末】
　　右识语一明仲未详其人此书为宋赵孟坚蔵本有子固印考金赉画史防要载孟坚字子固号彛斋居海盐广陈镇寳庆二年进士修雅博识人比米南宫官至朝散大夫知严州府又明文征明文伯仁项笃夀王宠及
　　本朝季振宜俱经收蔵按王世贞吴中往哲像赞王宠字履仁后字履吉别号雅宜山人吴县人为邑诸生贡入太学诗好建安三谢书摹永兴大令为时所趋征明诸人见前余印无考
<史部,目录类,经籍之属,钦定天禄琳琅书目,卷三>
　　六臣注文选【六函三十册】
　　篇目同前
　　此书亦前版而摹印在后墨光少逊书中有寳庆寳应州印及官书不许借出木记按文献通考舆地考载宋理宗寳庆间以逆全之乱降淮隂郡为淮安军又以寳应县为寳应州是寳应州之名自理宗时始建故官印于州名之上冠以纪年此本系北宋时刻版印于南宋而称为官书则知为北宋官刻宜其雕椠精良甲于他版也
　　明文征明蔵本有玉兰堂印又王宠项笃夀及
　　本朝季振宜俱经收蔵余印无考




<史部,目录类,经籍之属,钦定天禄琳琅书目,卷三>
　　阙补卷六【四十二】卷十九【十八】
　　六家文选【六函六十一册】
　　篇目同前
　　此书与前四部别为一版亦未载刋刻年月惟昭明序后有此集精加校正絶无舛误见在广都县北门裴宅印卖木记考一统志四川统部表载益州蜀郡东晋分成都置懐宁始康二郡又分广都县置宁蜀郡是广都县之称得名古宋时镂版蜀称善此本字体结搆精严镌刻工整洵蜀刋之佳者木记应是当时裴姓书肆所标亦廖氏世防堂之例也
　　袁氏昌安堂珍蔵【卷六十后】
　　右识一语袁氏未详其人琴川毛氏蔵本有印记余无考




　　玉台新咏【一函二册】
　　陈徐陵撰十卷前陵序后宋陈玉父序
　　永嘉陈玉父后序称玉台新咏集十卷幼时至外家李氏于废书中得之旧京本也版有刓者欲求他本是正多不获嘉定乙亥始从人借得豫章刻本才五卷又闻有石氏所蔵録本复求观之以补亡校脱于是其书复全云云考乙亥为宋宁宗嘉定八年所云旧京本当为北宋时所遗而此乃重刋于南宋者陈玉父无考按宋永嘉陈埴陈宜中诸人或以道学称或以风节着则知永嘉陈氏系宋望族玉父之刻是书讐校周详摹刻精好亦可谓深于好古不陨家声者矣
　　钱谦益蔵本海翁印未详其人


　　玉台新咏【一函四册】
　　篇目同前
　　此书与前部系出一版宻行细字仿巾箱本式而尺寸加盈制极精雅其摹印亦属良工故清朗照人可为合璧
　　明王鏊蔵本有济之印考明史鏊字济之吴县人成化乙未进士第三授编修累官至大学士卒赠太諡文恪鏊在相位时刘司马大夏杨相一清皆刘瑾所忌将甘心焉鏊为委曲谕解人以此多之王禹声印未详或即鏊羣从也




　　唐文粹【四函四十册】
　　宋姚撰一百卷后宋施昌言序
　　鼂公武郡斋读书志曰庐州人太平兴国中进士文辞敏丽善书札蔵书至多颇有异本累迁两浙漕课吏写书采唐世文章分门编类初为五十卷后复増广之坐事斥连州卒其子以其书上献诏蔵内府命以一官又马端临文献通考载麈史云谪居连州尝冩所着文粹一百卷好事者于县建楼贮之官属多遣吏写録吏以为苦以盐水噀之冀其速壊后以火焚其楼据此则成是书时在朝在野皆欲得之而未有为刋布者此乃临安孟琪所刋为文粹一书初刻本宋仁宗寳元二年吴兴施昌言后序称卷帙浩繁人欲録未易为力临安进士孟琪代袭儒素家富文史爰事摹印以广流布观其校之是写之工镂之善勤亦至矣若夫述作之防悉于前序云云前序盖自述今已阙亦无目録而相其纸墨实为北宋初印昌言宋史无传按凌迪知万姓统谱载昌言静海人举进士知太平州上政论三十篇入为殿中侍御史
　　御题唐文粹一百卷五代姚右史所纂昔人称其用意精博世甚重之乃翻刻既繁流传互异是本字画工楷墨色如漆犹见临安孟琪原雕面目予选唐宋文醇依储欣例于唐韩栁外増李翺孙樵两家读书稽古者以文醇为専家定本而叅之文粹以博其趣庶防可乎乾隆御识钤
　　寳二曰乾隆宸翰曰防暇临池
　　兰陵萧氏敷教堂所蔵无考


　　阙补卷十三【一】卷三十下之卷三十一下【全】卷三十三卷三十四【全】卷五十二【六之十】卷五十三【全】卷六十六【三】卷一百【九十】
　　圣宋文选【二函十二册】
　　三十二卷无撰人姓氏
　　是书选集宋人文章自欧阳修以下凡十四家而三苏之文槩置不録按宋徽宗崇宁二年诏毁三苏文集而孝宗御极降敕褒至为苏轼文集作序撰是书者或因三苏本集宇内争传故不复编纂亦犹王安石选唐诗不録李白杜甫之意也书中未载刋刻年月观其小楷书笔法森严宻行中自见清朗盖亦巾箱本之佳者
　　收蔵诸印无考内如一元印元当系缁流如一庵乃其栖禅之所按元诗中有僧名元字宗海或即其人也




　　文章正宗【四函三十二册】
　　宋真徳秀撰二十四卷前徳秀自序
　　陈振孙书録解题曰真徳秀撰文章正宗其目凡四曰辞命曰议论曰叙事曰诗赋去取甚严按徳秀自序作于绍定执徐之岁乃宋理宗绍定五年序称梁昭明文选姚文粹果皆得源流之正乎今所辑以体本乎古指近乎经者然后取焉云云此振孙所以谓其去取甚严也是书寛行大字用笔整肃刻手印工亦皆精好前后无他人序似即徳秀纂辑成书时自为校刋之本
　　书史之记一印无考


　　续文章正宗【二函十八册】
　　真徳秀撰二十卷前宋倪澄郑圭序
　　咸淳丙寅倪澄序云西山文忠公晚岁所续澄倚席括山穷日夜力繙校郑君亦分其劳凡三月而藁具又四月而工毕厘为二十卷仅有其目者则虚寘于末一代之文灿然略备又郑圭序云圭分教括山偕聨事倪君锓诸梓以夀其传先生心周程张朱之学观正宗笔削可以槩见惜未脱藁天弗慭遗然大纲则备矣按丙寅为宋度宗咸淳二年澄圭二人宋史俱无传考浙江通志澄金华人宋理宗寳祐四年丙辰进士知处州军圭黄岩人理宗景定三年壬戌进士括山在处州时二人同官因有是刻观两序所云乃徳秀未完之书而澄与圭按前集四门之例因其所録而分之其有目无文者则置于二十卷以存其阙所録之文自欧阳修以下凡十四家版之尺寸与前集同而大字径围较小注字笔画稍肥系仿前集而为之非合刻之本也
　　书中亦有书史之记一印盖蔵是书者取之以成合璧亦可为有心人矣


　　选青赋笺【一函四册】
　　十卷无撰人姓氏
　　宋史艺文志及文献通考经籍考皆不载是书卷中所録尽当时省试之作目録后有建安王懋甫刻梓于桂堂木记乃书贾所辑以颁行者如陈振孙书目解题谓指南赋笺五十五卷指南赋经八卷皆书坊编集即系此类小版细书作巾箱本其制甚精亦宋时佳椠足供秘玩者也
　　御题此宋人省试诸赋选本即唐人试帖及今馆课之类盖一时坊刻也特笔法精镵为宋本中絶佳者卷首末俱有文氏停云印良可珍秘乾隆甲子秋分日御识钤
　　寳二曰乾隆宸翰曰稽古右文之玺
　　明文征明停云馆蔵本


　　阙补卷十【五】
　　兰亭考【一函四册】
　　宋桑世昌辑髙似孙删定十二卷附羣公帖跋一卷前宋髙文虎并似孙序后齐硕序
　　陈振孙书録解题载兰亭博议十五卷淮海桑世昌泽卿撰世昌居天台放翁陆氏诸甥博雅能诗又载兰亭考十二卷云即前书浙东庾司所刻视初本颇有删改初十五篇今存十三篇去其集字附见二篇其书始成本名博议髙内翰文虎炳如为之序及其刋也其子似孙重为删改去此二篇固当而其他务从省文多失事实或戾本意其甚者序文本亦条逹可观亦窜改无完篇首末阙漏文理断续于其父犹然深可怪也考宋史文虎四明人登髙宗三十年庚辰进士第闻见博洽多识典故歴官至华文阁学士知建宁府丐祠提举太平兴国宫其为世昌作兰亭博议序正在其时考浙江通志载世昌髙邮人号莫葊有文集三十卷此书乃浙江漕使齐硕属似孙订正之本按赤城志硕青社人宋宁宗嘉定十四年以宣教郎知台州似孙序作于嘉定十七年则为硕知台州时付梓与振孙所云脗合似孙字续古淳熙十一年登进士第尝着经略史略子略集略纬略诸书其诗有踈寮集三卷振孙称其少有俊声不自爱重为馆职上韩侂胄生日诗九首皆暗用锡字为清议所不齿其读书以隠僻为博作文以怪澁为竒就中诗犹可观云云然马端临文献通考经籍考中多引似孙子史诸略之言其博赡自可概见硕刻是书字法皆本欧体锓印兼出良工盖亦郑重而为之者南岳贞居记【卷三末】
　　右识语一未详何人按元顾瑛玉山草堂雅集载张雨一名天雨号贞居子明朱存理鐡网瑚载倪瓒云贞居真人诗文字画皆为本朝道品第一髙启云贞居字画清遒有唐人风格观前五字用笔瘦劲似即张雨所书
　　明文征明停云馆蔵本
　　本朝秀水朱彛尊亦经收蔵俱有印记余无考






　　金版史部
　　贞观政要【一函六册】
　　唐呉兢撰十卷前金唐公弼序兢上贞观政要表鼂公武郡斋读书志曰兢以唐之极治贞观为最故采时政之可备劝戒者上之于朝凡四十篇考唐书兢汴州浚仪人少厉志贯知经史当路荐其才堪论譔诏直史馆修国史此书当即其时所进书前有大定己丑八月进士唐公弼序称南京路都转运使梁公出公府之赀命工镂版按大定为金世宗年号己丑为世宗九年在南宋为孝宗乾道五年公弼无考所称梁公未详何人考金史梁肃奉圣州人天眷二年擢进士第大定初为中都转运副使继除河北东路迁中都都转运使是肃生平屡任是官又适在大定之时似即其人但史未载其为南京都转运使或肃曽歴未久于任而史略之耳此本字宗顔体刻印精良与宋版之佳者无异蔵书家知崇宋本而金版多未之及盖縁流传实尠耳目罕经似此吉光片羽真为希世之寳也
