<!-- { "loadSidebar": true } -->
　　寝息仰霄汉【天禄琳琅之书贮于昭仁殿乃昔时　　皇祖寝宫也】此日书声逹尚方【上书房即对此殿皇子读书声毎逹于此向曽有诗】铭着昭仁深体验
　　行斯未逮敢无蘉















　　钦定四库全书　　　　史部十四
　　钦定天禄琳琅书目　　目録类一【经籍之属】提要
　　【臣】等谨按
　　钦定天禄琳琅书目十卷乾隆四十年奉
　　撰初乾隆九年
　　命内直诸臣检阅
　　秘府藏书择其善本进呈
　　御览于
　　昭仁殿列架庋置
　　赐名曰天禄琳琅迄今三十余年秘笈珍函搜罗
　　益富又以
　　诏求遗籍充四库之藏宛委丛编嫏嬛坠简咸出
　　应昌期因掇其菁华重加整比倂
　　命编为目録以垂示方来冠以丁夘
　　御题昭仁殿诗及乙未
　　重华宫茶宴用天禄琳琅聫句诗其书亦以经史子集为类而毎类之中宋金元明刋板及影写宋本各以时代为次或一书而两刻皆工致则两本并存尤袤遂初堂书目例也一板而两印皆精好亦两本并存汉秘书有副例也【案事见汉书叙传】毎书各有解题详其锓梓年月及收藏家题识印记并一一考其时代爵里着授受之源流按张彦逺厯代名画记自论十六篇其十一记鉴识收藏阅玩十二记自古跋尾押署十三记自古跋私印记自后赏鉴诸家递相祖述至铁网瑚所载书画始于是事特详然蔵书着録则未有辨订及此者即钱曽于也是园书目之外别出读书敏求记述所蔵旧钞亦粗具梗概不能如是之条析也至于毎书之首多有
　　御制诗文题识并恭録于旧跋之前
　　奎藻光华増辉简册旁稽旧典自古帝王惟唐太宗有赋尚书一篇咏司马彪续汉志一篇宋徽宗有题南唐旧本金楼子一篇而己未有
　　乙览如是之博
　　宸章如是之富
　　鉴别如是之详明
　　品题如是之精确者【臣】等缮録之下益颂
　　圣学髙深超轶乎三古也乾隆四十六年十月防
　　校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀





　　凡例
　　一
　　天禄琳琅彚自乾隆甲子年册府重装标函列架阅今三十余载庆惟
　　皇上久道化成文治覃洽
　　钦定四库全书珍储
　　三阁美富备臻而古椠之蔵于
　　内殿者视旧益加广焉爰以旧蔵续入诸种编辑书目以合于古者秘书分中外之义
　　一书首冠以丁卯
　　御题昭仁殿诗并乙未
　　重华宫茶宴廷臣及内廷翰林等用天禄琳琅聨句诗
　　天文焕朗缥帙生光亦以识弆蔵之由与兹观成之盛
　　事焉
　　一宋元明板书各从其代毎代各以经史子集为次金椠仅止一种正如吉光片羽増重书林至明影宋钞虽非剞氏之旧然工整精确亦犹昔人论法书以唐临晋帖为贵均从选入
　　一同一书而两椠均工同一刻而两印各妙者俱从竝收以重在鉴蔵不嫌博采也
　　一卷中于每书首举篇目次详考证次订鉴蔵次胪阙补至考证于锓刻加详与向来志书目者少异则是编体例宜然尔
　　一诸书中有经
　　御制题识者尤为艺林至寳珍逾琬琰敬登鉴蔵之首至旧人题跋亦为附录其印记则仿清河书画舫之例皆用真书摹入以资考据
　　一书名悉依本书首行及板心标目籖题旧未画一者今悉更正套籖于旧蔵者添识乙未重订续入者则识乾隆乙未重装用志裒集次第
　　一诸书毎册前后皆钤用
　　御玺二曰乾隆御览之寳曰天禄琳琅其宋金板及影宋钞皆函以锦元板以蓝色绨明板以褐色绨用示差等
　　乾隆四十年岁次乙未新正上澣【臣】于【敏中臣】王【际华臣】梁【国治臣】王【杰臣】彭【元瑞臣】董【诰臣】曹【文埴臣】沈【初臣】金【士松臣】陈【孝泳】奉
　　勑编校









　　钦定四库全书
　　钦定天禄琳琅书目卷一
　　宋版经部
　　周易【一函五册】
　　上下经六卷魏王弼注系辞以下三卷晋韩康伯注周易略例一卷王弼着唐邢璹注俱唐陆徳明音义共十卷
　　是书不载刋刻年月而字法圎活刻手精整且于宋光宗以前讳皆缺笔又毎卷末详记经注音义字数宋版多此式其为南宋刋本无疑
　　琴川毛晋蔵书类以甲乙为次是书于宋本印记之下复加甲字印乃宋椠之佳者晋元名鳯苞字子晋苏州常熟人好古博览搆汲古阁蔵书数万卷刻十三经十七史古今百家之书手自校讐僮仆皆能抄书著述甚富见苏州府志


　　阙补卷三【一二】卷九【全】卷十【全】
　　监本纂圗重言重意互注校毛诗【二函十册】
　　首毛诗圗谱正文全録汉毛苌传郑康成笺附唐陆徳眀音义复加重言重意互注三例共二十卷
　　朱尊经义考载纂圗互注毛诗二十卷引陆元辅语曰此书不知何人编辑锓刻甚精首之以毛诗举要圗二十五次之以毛诗篇目其卷一至终则全録大小序毛传郑笺陆氏释文而采左传三礼有及于诗者为互注又标诗句之同者为重言诗意之同者为重意盖唐宋人帖括之书也此本证以所言虽无图目而体例适符惟书中于篇目相同者为重篇诗句相似者为似句乃元辅所未及盖因书名未经标出遂不加详考耳至其字画流羙纸墨亦佳信为锓本之精者
　　本朝御史季振宜蔵书仿毛晋汲古阁例有宋本椭圎印以志善本尚书徐干学是楼收蔵书籍甚富此书两家印记俱备盖厯经鉴蔵家珍秘也振宜字诜兮号沧苇扬州泰兴人顺治丁亥进士授兰溪令歴刑户两曹擢御史干学字原一号健庵苏州昆山人康熙庚戌进士第三授编官至刑部尚书所着有憺园文集




　　东莱家塾读诗记【二函十六册】
　　宋吕祖谦着三十二卷第一卷为纲领卷二以下释大小经文博引诸家注成之朱子序巾箱本不载锓刻年月按陈振孙书録解题云自公刘以后编纂已备条例未竟学者惜之是本公刘首章下识云先兄是书至此终自公刘次章讫终篇则往岁所纂辑未及刋定今不敢损益姑从其旧则此书乃其弟所校刋也
　　御题此吕氏家塾本也说诗家自毛郑后同异纷纭鲜所折衷东莱兼综众说挈要提纲断以已意于三百篇之义殆庶防乎向为檇李项氏家蔵卷约字工犹属闽中旧刻其珍惜之乾隆御识钤
　　寳二曰防暇怡情曰乾隆宸翰
　　檇李项元汴蔵本有印记元汴字子京好收金石遗文圗绘名迹凡断帧只行悉输其门书法出入智永赵吴兴之间兼工山水号墨林居士见董其昌容台集


　　阙补卷四【十九之二十二】卷二十五【五】卷二十七【十一】卷三十二【末行】
　　周礼【二函十二册】
　　汉郑康成注唐陆徳明音义十二卷
　　宋岳珂相台书塾刋正九经三沿革例云世九经自建蜀京杭而下有建余氏本分句读称为善本云云此书毎卷后或载余仁仲比校或余氏刋于万卷堂或余仁仲刋于家塾所谓建余氏也句读处亦与所言相合又卷末各详记经注音义字数画完好纸色极佳
　　张氏古照堂所蔵名无考


　　纂圗互注周礼【二函十二册】
　　前周礼经圗三十有九各系以说次篇目正文全録郑注及唐陆徳明音义复加重言重意互注三例共十二卷
　　按宋陈祥道有周礼纂圗其书已佚此书纂圗不载撰人姓氏而圗说多引祥道礼书之言或本之祥道书故仍其名音义后标重言重意互注与前监本毛诗同当亦唐宋人帖括之书但标名无重言重意四字经文不施句读版尺寸亦较缩耳又经义考载周礼附音重言重意互注十二巻引缪泳谓元人所辑并无指实且与纂圗互注毛诗出唐宋人之说自相矛盾此本的系宋椠非明尹洪两广重刻本也
　　诸卷前后原有印记不知何时割去迹尚可辨阙补经图【一之八】卷十二【十八】
　　春秋经传集解【四函三十二册】
　　晋杜预集解三十卷前自序末附五代冯继先春秋名号归一圗二卷无名氏春秋年表
　　诸卷末有木记曰相台岳氏刻梓家塾或曰相台岳氏刻梓荆谿家塾为长方椭圎亚字诸式具大小篆隶文盖南宋岳珂乃飞孙本相州汤隂人故以相台表望南渡后徙常州今宜兴有珂父霖墓故家塾以荆溪名珂校刋九经三着沿革例讐勘为精覈其辨析此书之言曰春秋名号归一圗二卷冯继先撰刋本多讹错尝合京杭建蜀本防校有氏名略同实非一人而合为一者有名字若殊本非二人而析为二者有自某国适他国而前后互见者有称某公与某年而经传不合者或以传为经或以注为传或偏旁疑似而有亥豕之差或行数牵连而无甲乙之别若此类非一今皆订之经传勘其譌谬且为分行以见别书若杂出于经传与注而止称经或传注散见于前后数年间而止称某公某年盖据始见而书之廖本无年表归一圗今既刋公谷并补二书以附经传之后又曰春秋年表三朝艺文志不载作者名今诸本或阙号名或紊年月防之经传多有舛错不无刋写之误皆以经传正之史记年表书事今表止书继立循旧不敢増又曰按馆阁书目元丰中杨彦龄撰二卷绍兴中环中撰一卷今本一卷与绍兴中本及艺文志所载者同珂之考证如此今详阅卷中凡所胪谬误之处俱经改正无讹然则此本之善具征学密匪独工良也
　　曽入明项笃夀万卷堂后归季振宜家其紫玉居寳刻不知谁氏之章诸印于各卷中间互错出盖诸家潢分册参差不齐又或祗得其半今裒然全帙洵足寳也笃夀字子长秀水人嘉靖壬戌进士入词林性好蔵书见秘册辄令小胥抄储之舍北万卷楼见浙江志







　　春秋经传集解【二函十五册】
　　晋杜预集解三十卷自序
　　相台书塾刋正九经三传沿革例云世所传九经有建余氏兴国于氏二本皆称其善而廖氏以余氏不免误舛于氏未为的当合诸本参订为精板行之初天下寳之又云廖本春秋无年表归一圗此书毎卷末有木记曰世防廖氏刻梓家塾为长方椭圎亚字诸式具篆文八分而不载年表归一圗盖岳珂所称者即为此本考中兴艺文志载世防堂集三卷称政和中廖刚曽祖母与祖母享年髙皆及见五世孙刚作堂名世防以奉之士大夫为作诗又赵均石迹记廖莹中刻世防堂帖莹中名玉号羣玉为贾似道客周密癸辛杂识载贾廖刋书一条云廖羣玉诸书九经本佳凡以数十种比校百余人校正而后成以抚州萆抄纸油烟墨印造其褫至以泥金为籖则其贵重可知矣
　　娄东王世懋蔵本世懋字敬羙世贞之弟明太常卿又卷中多有径山居顶庵红记按径山为天目东北峰山门事状云径山之顶乃天目龙之别居国一大师法钦此山顶山志虽不载居顶庵而释徳清凌霄峰记云圎照禅师居峰顶十年古鼎禅师亦居十年梵懐慧公结庵于顶居十三年盖径山以峰顶为祖庭主僧讲席在焉或旁通儒书曽蔵此本此诸僧者未知其何属也




　　阙补卷十三卷十四卷十七之卷二十二计四册锓刻亦精但字画较瘦卷末无世防廖氏印书中亦无径山红记乃用别本补入
　　监本纂图春秋经传集解【四函二十八册】
　　宋苏轼春秋列国圗经传全録晋杜预集解附唐陆徳明音义复加重言重意似句互注诸例共三十卷前后预自序
