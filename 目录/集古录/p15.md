<!-- { "loadSidebar": true } -->
　　右兴唐寺石经藏讃皆其作者自书而八分者数家惟蔡有隣着其姓氏有隣名重当世杜甫尝称之于诗其为苑咸所书小字与三代器铭何异可谓名实相称也余家集录有隣书颇多皆不若此讃故尤寳之余初不识书因集古著录所阅既多遂稍识之然则人其可不勉强于学也治平元年三月晦日书【右真迹】
　　唐蔡有隣卢舍那珉像碑【开元十六年】
　　右卢舍那珉像碑蔡有隣书在定州唐世名能八分者四家韩择木史惟则世传颇多而李潮及【十七字集本作韩择木等四家为最而】有隣特为难得庆厯中今昭文韩【集本作相】公在定州为余得此本余所集录自非众君子共成之不能若此之多也【右真迹】
　　唐植栢颂【天寳元年】
　　唐世八分四家而已韩择木史惟则之书见于世者颇多蔡有隣甚难得而李潮仅有亦【或作尒】皆后人莫及也不惟笔法难工亦近时学者罕复専精如前軰也【右集本】
　　唐美原夫子庙碑【天寳八年】
　　右美原夫子庙碑县令王嵒字山甫撰并书碑不知在何县嵒天寳时人字画竒怪初无笔法而老逸不覊时有可爱故不忍弃之盖书流之狂士也文字之学传自三代以来其体随时变易转相祖习遂以名家亦乌有【集本有定字】法邪至魏晋以后渐分真草而羲献父子为一时所尚后世言书者非此二人【集本有则字】皆不为法其艺诚为精絶然谓必为法则初何所据所谓【集本无此二字】天下孰知夫正法哉嵒书固自放于怪逸矣聊存之以备传览治平元年八月十一日书【右真迹】
　　唐郑预注多心经【天寳九年】
　　右郑预注多心经不著书人名氏疑预自书盖开元天寳之间书体类此者数家如捣练石韩公井记洛祠志皆一体而皆不见名氏此经字体不减三记而注尤精劲盖他处未尝有故录之而不忍弃矧释氏之书因字而见录者多矣余每着其所以录之意览者可以察也治平元年夏至日大热翫此以忘暑因书【右真迹】八都坛实录【元第三十】文云【一作曰】
　　魏载墓志铭【元第五百六十四】居甲【一作高甲】
　　乙速孤神庆碑【元第八百五十二】代祖【二字上一有五字】治平甲辰社日书【一有此七字】
　　薛仁贵碑【元第六百五十二】
　　尹氏阙文【元第一百六十二】
　　尹孝子旌表文【元附一百六十二】深矣【此下一有乎字】
　　孝子张常洧旌表碣【元第二百三十二】
　　渭南令李君碑【元第一百一十九】
　　流杯亭侍宴诗【元第二百二十二】临汝【此下一有温字】
　　同前碑亭【一无碑字】
　　司刑寺大脚迹勅【元第五百一十二】脚迹【一作佛迹】勅【一作记】若斯【此下一有时字】甚也【一作盛也】斯民【一作人】
　　幽林思【元第二十九】
　　宁照寺钟铭【元第五百九十六】
　　韦维善政论【元第八百五十】治平甲辰秋社日书【一有此八字】唐令长新戒【元第三百九】
　　华阳颂【元第二百一十七】所以贪畏【一作所贪所畏】之心【一作性】或曰彼术未至故死尔【一无此九字】于彼【此下一有其字】笑也【此下一有日字】治平元年正月四日书【一有此九字】
　　有道先生叶公碑【元第二百四十】为最【一作最为】
　　嵩岳寺碑【元第一百十七】
　　端州石室记【元第四十四】
　　独孤府君碑【元第四十七】伯谋【一作仲谋】
　　同前缺也【一无也字】
　　裴大智碑【元第四百三十五】
　　张嘉正碑【元第六百二十二至六百二十三】
　　郭知运碑【元第三十七】知者【此下一者注云莫缺云缺　第七子也今碑与唐书互见者五人尚阙其二】
　　御史台精舍记【元第三百七十三】
　　张尊师碑【元第六百七十】
　　景阳井铭【元第二百六十】皆磨【一作皆室】
　　华岳题名【元第四百二十一至四百三十】开元二十三年【真迹碑作丙午集本又作丙子其实嵗在乙亥】其无嵗月不可次第者别为一卷第【十跋后一有此十五字】
　　石台道徳经【元第三十七】
　　唐羣臣请立道徳经台奏答【元第十】玼【一作玭】庐陵欧阳某家藏【一有此七字】
　　庐奂防事讃【元第九十二】
　　鹡鸰颂【元一卷】沂公
　　唐宗谒元庙诗【元第七十九】
　　裴光庭碑【元第四百五十七】
　　万回碑【元第三百七十八】
　　安公美政颂【元第二百五十二】师立【一作来】
　　铁弥勒像颂【元第六百七十七】
　　唐郎官石记【元第九十八至一百】
　　开元圣像碑【元第二百九十七】嘉祐八年嵗在癸卯初伏日书【一有此十二字】
　　大照禅师碑【元第五十八】
　　舞阳侯祠堂碑【元第六十三】
　　崔潭龟诗【元第五百四十】
　　唐兴唐寺石经藏讃【元第二百八十六】
　　卢舍那珉像碑【元第二百三十三至二百三十四】余所集录自【五字一作所集】

　　植栢颂【元第一百三十九】植【一作桐】甚难【一作盖难】
　　美原夫子庙碑【元第九百七十七】
　　郑预注多心经【元第七百八十二】









　　集古録卷六
<史部,目录类,金石之属,集古录>
　　钦定四库全书
　　集古録卷七
　　宋　欧阳修　撰
　　唐开元金箓斋颂【天寳九年卫包书撰】
　　右开元金箓斋颂虽不著书人姓氏而字为古文实为包书也唐世华山碑刻为古文者皆包所书包以古文见称当时甚盛盖古文世俗罕通徒见其字画多竒而不知其笔法非工也余以集录所见三代以来古字尤多遂识之尔【右集夲】
　　唐龙兴七祖堂颂【天寳十年】
　　右龙兴寺七祖堂颂陈章甫撰胡霈然书霈然笔法虽未至而媚熟可喜今上党佛寺画壁有霈然所书多为流俗取去匣而藏之以为竒玩余数数于人家见之其墨迹尤工非石刻比也【右真迹】
　　唐明禅师碑【天寳十年郑灵之撰徐浩书】
　　秋暑困甚览之醒然治平丙午孟飨致斋东阁书【右真迹】
　　唐徐浩隐防铭【天寳十一年】
　　右隐防铭徐浩撰并书呜呼物有幸不幸者视其所托与其所遭如何尔诗书遭秦不免煨烬而浮图老子以托于字画之善遂见珍藏余于集録屡志此言盖虑后世以余为惑于邪説者【八字集本作之疑余】也比见当世知名士方少壮时力排异説及老病畏死则归心释老反恨得之晚者往往如此也可胜叹哉【右真迹】
　　唐顔真卿书东方朔画賛【天寳十三年】
　　右东方朔画賛晋夏侯湛撰唐顔真卿书賛在文选中今较选本二字不同而义无异也选本曰弃俗登仙而此云弃世选本曰神交造化而此云神友【右集本】
　　唐顔鲁公题名【岁月见本文】
　　右靖居寺题名唐顔真卿题按唐书纪传真卿当代宗时为检校刑部尚书为宰相元载所恶坐论祭器不修为诽谤贬硖州员外别驾抚州湖州刺史载诛复为刑部尚书而此题名云永泰二年真卿以罪佐吉州与史不同据真卿湖州放生池碑阴所序云贬硖州旬余再贬吉州盖真卿未尝至硖遂贬吉而史氏但据初贬书于纪传耳真卿大厯三年始移抚州当游靖居时犹在吉也【右集本】
　　同前
　　右鲁公题名言【五字集本作顔鲁公华岳靖居寺东西二林题名靖居寺在吉州据鲁公言】永泰二年真卿以罪贬佐吉州据旧【一字集本作按】唐书列传云真卿代宗时为刑部尚书为宰相元载所恶贬硖州员外别驾抚州湖州刺史载诛复为刑部尚书不书其贬吉州也按真卿湖州放生池碑阴自叙云贬硖州旬余再贬吉州盖真卿未尝至硖遂贬吉州【集本无此四字】而史官阙漏但书其初贬尔嘉祐八年十月二十三日书【右真迹】
　　唐顔真卿麻姑坛记【大厯六年】
　　右麻姑坛记顔真卿撰并书顔公忠义之节皎如日月其为人尊严刚劲象其笔画而不免惑于神仙之説释老之为斯民患也深矣【右集本】
　　唐顔真卿小字麻姑坛记【嵗月阙】
　　右小字麻姑坛记顔真卿撰并书或疑非鲁公书鲁公喜书大字余家所藏顔氏碑最多未尝有小字者惟干禄字书注最为小字而其体法与此记不同盖干禄之注持重舒和而不局蹙此记遒峻结尤为【集本无此字】精悍此所以或者疑之也余初亦颇以为惑及把翫久之笔画巨细皆有法愈看愈佳然后知非鲁公不能书也故聊志之以释疑者治平元年二月六日书【右真迹】
　　唐中兴颂【大厯六年】
　　右大唐中兴颂元结撰顔真卿书书字尤竒伟而文辞古雅世多模以黄绢为图障碑在永州磨崖石而刻之模打既多石亦残缺今世人所传字画完好者多是传模补足非其真者此本得自故西京留台御史李建中家盖四十年前崖石真本也尤为难得尔【右集夲】
　　又
　　右中兴颂世传顔氏书中兴颂多矣然其崖石嵗久剥裂故字多讹缺近时人家所有往徃为好事者嫌其剥缺以墨増补之多失其真余此本得自故西台李建中家盖四十年前旧本最为真尔【右真迹】
　　唐干禄字様【大厯元年】
　　右干禄字様别有模本文注完全可备检用此本刻石残缺处多直以鲁公所书真本而录之尔鲁公书刻石者多而絶少小字惟此注最小而笔力精劲可法尤宜爱惜而世俗多传模本此以残缺不传独余家藏之治平丙午九月二十九日书【右集本】
　　唐干禄字様模本【嵗月见本文】
　　右干禄字様模本顔真卿书杨汉公模真卿所书乃大厯九年刻石至开成中遽已讹缺汉公以谓一二工人用为衣食之业故摹多而速损者非也盖公笔法为世楷模而字书辨正譌缪尤为学者所资故当时盛传于世所以模多尔岂止工人为衣食业邪今世人所传乃汉公模本而大厯真本以不完遂不复传若顔公真迹今世在者得其零落之余藏之足以为寳岂问其完不完也故余并録二本竝藏之亦欲俾览者知模本之多失真也【右集本】
　　又
　　右顔鲁公干禄字书乃大厯元年刻石至开成中遽已讹缺盖由公笔法为世楷模而字书辨正譌缪尤为学者所资而当时盛传于世尔汉公谓一二工人用为衣食之业者惜其传模多而早损然岂止为工人为衣食业也今世人多传汉公模本而大厯真本以不完遂不复传若顔公真迹今世在者得其零落之余藏之尤足为寳岂问其完不完也故余并録二本竝藏之亦欲俾览者知模本之多失真也治平元年正月五日锡庆院赐夀圣节宴归书【右真迹】
　　唐欧阳琟碑【大厯十年】
