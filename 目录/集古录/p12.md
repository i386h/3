<!-- { "loadSidebar": true } -->
　　右庐山西林道场碑渤海公撰公为隋太常博士时作不著书人名氏而字法老劲疑公之书也西林道场者伪赵将竺氏舍俗出家名昙现始居于此晋太和二年光禄卿陶范始为现弟子慧永造寺而号西林按两京记隋尝更名佛寺为道场此碑大业十三年建也顔鲁公偶题碑隂百余字尤竒伟今附于碑后【右集本】
　　又
　　右西林道场碑渤海公撰公在隋为太常博士时作不著书人名氏字画遒劲世或以为公自书公时年尚少又字法与公书不同不知何人书也按【集本有韦述二字】两京记隋改佛寺为道场此碑大业中建故谓之道场也【右真迹】
　　唐孔子庙堂碑【武徳九年】
　　右孔子庙堂碑虞世南撰并书余为童见时尝得此碑以学书当时刻画完好后二十余年复得斯本则残缺如此【二字集本作矣】因感夫物之终虽金石之坚不能以自久于是始欲集录前世之遗文而藏之殆【集本作逮】今盖十有八年而得千卷可谓富哉嘉祐八年九月二十九日书【右真迹】
　　千文后虞世南书【嵗月未详】
　　右虞世南所书言不成文乃信笔偶然尔其字画精妙平生所书碑刻多矣皆莫及也岂矜持与不用意便有优劣耶【集本作也】熈宁辛亥续【右真迹】
　　唐徳州长夀寺舍利碑【武徳六年】
　　右徳州长夀寺舍利碑不著书撰人名氏碑武徳中建而所述乃隋事也其事迹文辞皆无取独录其书尔余屡叹文章至陈隋不胜其而怪唐家能臻致治之盛而不能遽革文以谓积习成俗难于骤变及读斯碑有云浮云共岭松张盖明月与岩桂分丛乃知王勃云落霞与孤骛齐飞秋水共长天一色当时士无贤愚以为警絶岂非其余习乎【右集本】
　　唐幽州昭仁寺碑【贞观三年】
　　右昭仁寺碑在幽州唐太宗与薛举战处也唐自起义与羣雄战处后皆建佛寺云为阵亡士荐福汤武之败桀纣杀人固亦多矣而商周享国各【集本作皆】数百年其荷天之祐者以其心存大公为民除害也唐之建寺外虽托为战亡之士其实自赎杀人之咎尔其拨乱开基有足壮者乃区区于此不亦陋哉碑文朱子奢撰而不著书人名氏字画甚工此余所录也治平甲辰秋分后一日书【右真迹】
　　唐吕州普济寺碑【贞观六年许敬宗撰】
　　右吕州普济寺碑吕州者霍邑也唐高祖义兵起太原始破宋老生于此义宁元年乃以霍邑赵城汾西灵石四县置霍山郡武徳元年更曰吕州太宗十七年遂废也【右集本】
　　唐卫国公李靖碑【显庆三年当载于后同是许敬宗撰附此】
　　右李靖碑许敬宗撰唐初承陈隋文章衰之时作者务以浮巧为工故多失其事实不若史传为详惟其官封颇备史云为抚慰使而碑云安抚使其义无异而后世命官多袭古号盖靖时未尝有抚慰使也由是言之不可不正又靖为刑部尚书时以本官行太子左卫率其封卫国公也授濮州刺史盖太宗以功臣为世袭刺史后虽不行皆史宜书【集本有而不书者阙也六字】其余略之可也故聊志之治平元年三月二十二日书【右真迹】
　　唐顔师古等慈寺碑【贞观二年】
　　右等慈寺碑顔师古撰其寺在郑州泛水唐太宗破王世充窦建徳乃于其战处建寺云为阵亡士荐福唐初用兵破贼处多大抵皆造寺自古创业之君其英豪智略有非常人可及者矣至其卓然信道而知义则非积学诚明之士不能到也太宗英雄智识不世之主而牵惑习俗之犹崇信浮图岂以其言浩博无穷而好尽物理为可喜耶盖自古文奸言以惑聼者虽聪明之主或不能免也惟其可喜乃能惑人故余于【集本有其字】本纪讥其牵于多爱者谓此也治平元年清明后一日书【右真迹】
　　隋郎茂碑【贞观五年】
　　右隋郎茂碑李百药撰其弟頴亦有碑在今镇府北大墓林中余为都转运使时得之隋书列传言茂卒于京师此碑云从幸江都而卒史氏之缪当以碑为正【右真迹】
　　又
　　碑在大墓林中余为都运使时得之迨今盖二十年矣嘉祐八年三月二十二日上御延和放进士许将等及第明日歇泊假闲阅遂书隋书列传言茂卒于京师此碑云从幸江都而卒史氏之缪当以碑为正焉【右真迹】
　　唐郎頴碑【贞观五年】
　　右唐郎頴碑李百药撰宋才书字画甚伟頴父名基字世业而李百药书頴世次但云父世业又书頴兄茂碑亦然考其碑文有皇基缔构之言则基字当时公私无所讳避而于书世次【四字集本作百药书頴父】字而不名不详其义也是以君子贵乎博学【集本有頴事唐为大理卿隋唐之时屡定律令盖法吏也一十九字】嘉祐八年九月二十四日书【右真迹】
　　唐郎頴碑隂题名【嵗月未详】
　　右郎頴碑隂题名柱国府僚佐三十二人常山公府国官一百七人合一百三十九人为一卷柱国府长史司马掾属各一人谘议记室司仓司功司戸司兵司铠司法司田司士参军事各一人又有参军事五人行参军十人典籖三人常山国官国令大农各一人常侍侍郎国尉各二人典卫六人舍人四人城局庙长学官各一人食官廐牧各四人典府长一人典府丞二人亲事七十五人頴以贞观四年卒此盖唐制也【右集本】
　　唐九成宫醴泉铭【贞观六年】
　　右九成宫醴泉铭唐秘书监魏徴撰欧阳率更书九成宫即隋仁夀宫也太宗避暑于宫中而乏水以杖琢地得水而甘因名醴泉焉【右集本】
　　唐欧阳率更临帖【嵗月未详同是率更书附此】
　　右率更临帖吾家率更兰台世有清徳其笔法精妙乃其余事岂止士人模楷虽海外夷狄皆知为贵而后裔所宜勉旃庻几不殒其美也【右真迹】
　　唐岑文本三龛记【贞观十五年】
　　右三龛记唐兼中书侍郎岑文本撰起居郎禇遂良书字画尤竒伟在河南龙门山山夹伊水东西可爱俗谓其东曰香山其西曰龙门龙门山壁间凿石为佛像大小数百多后魏及唐时所造惟此三龛像最大乃魏王泰为长孙皇后造也【右集本】
　　唐孟法师碑【贞观十六年】
　　右孟法师碑唐岑文本撰禇遂良书法师名静素江夏安陆人也少而好道誓志不嫁隋文帝居之京师至徳宫至唐太宗十二年卒年九十七【右集本】
　　唐皇甫忠碑【贞观十四年】
　　右皇甫忠碑著作佐郎李俨撰忠为泰州龙门令嵗满县民前左勲卫裴公隐等一千二百人申省请留八座报云公等请来迟晚县令今已替讫好人堪用县国共须岂一县士庻独懐恡【或作怯】惜所请不允忠以唐太宗时为令当时台省文字如此可爱泰州者义宁元年以河中之汾隂龙门置治汾隂武徳二年徙治龙门太宗十七年州废今碑后列县人姓名有录事乡长乡老里正县博士助教佐【缺】　今之县吏惟录事里正其名在尔右【集本】
　　唐辨法师碑【顕庆三年当载于后同是李俨撰附此】
　　右辨法师碑李俨撰薛纯陀书纯陀唐太宗时人【集本有也】字其书有笔法其遒劲精悍不减吾家兰台意其当时必为知名士而今世人无知者然其所书亦不传于后世余家集录可谓博矣所得纯陀书祗此而已如其所书必不止此而已也盖其不幸堙沉泯灭非余偶录得之则遂不见于世矣乃知士有负絶学高世之名而不幸不传于后者可胜数哉可胜叹哉治平元年闰五月晦日书【右真迹】
　　唐孔頴逹碑【贞观二十二年】
　　右孔頴逹碑于志宁撰其文磨灭然尚可读今以其可见者质于唐书列传传所缺者不载頴逹卒时年夀其与魏郑公奉勅共修隋书亦不着又其字不同传云字仲逹碑云字冲逺碑字多残缺惟其名字特完可以正传之缪不疑以冲逺为仲逹以此知文字转易失其真者何可胜数幸而因余集录所得以正其讹舛者亦不为少也乃知余家所藏非徒翫好而已其益岂不博哉【集本无此六字】治平元年端午日书【右真迹】
　　唐薛稷书【贞观永徽之间】
　　薛稷书刻石者余家集录颇多与墨迹互有不同唐世顔柳诸家刻石者字体时时不类谓由模刻人有工拙昨日见杨褒家所藏薛稷书君谟以为不类信矣凡世人于事不可一槩有知而好者有好而不知者有不好而不知者有不好而能知者褒于书画好而不知者也画之为物尤难识其精粗真伪非一言可逹得者各以其意披图所赏未必是秉笔之意也昔梅圣俞作诗独以吾为知音吾亦自谓举世之人知梅诗者莫吾若也吾尝问渠最得意处渠诵数句皆非吾赏者以此知披图所赏未必得秉笔之人本意也【右集本】
　　唐益州学馆庙堂记【永徽元年顔有意书】
　　高朕之名于义不安颇疑有意得于古碑之讹缺尔存之以俟博学者【右集本】
　　唐徐王元礼碑【咸亨三年】
　　右徐王元礼碑崔行功撰赵仙客书元礼唐高祖子也以碑考传年夀官阀悉同而碑云使持节徐谯泗三州诸军事徐州刺史又云赠太尉使持节大都督冀相贝沧徳【缺】魏博等八州诸军事冀州刺史传云为徐州都督又云赠冀州大都督传既简略又都无法而碑之所书亦失也盖刺史非兼州之官都督非一州之号碑云持节徐谯泗三州诸军而传独为徐一州刺史此其失也当如前史持节秦凉州诸军事秦凉二州刺史乃为得尔其书赠官则如碑之书是矣盖为一州刺史而兼督八州军【集本有州字】事尔都者有所兼总之名也此特小故而余区区辩之者前史失之久矣又国朝自削方镇之权而节度使都督无复兼州而旧名不除是节度都督自施于已此不可不正其失也治平甲辰中元日书【右真迹】
　　唐龙兴宫碧落碑【咸亨元年】
　　右碧落碑在绛州龙兴宫宫有碧落尊像篆文刻其背故世传为碧落碑据李璿之以为陈惟玉书李汉以为黄公譔书莫知孰是洛中纪异云碑文成而未刻有二道士来【集本无此字】请刻之闭戸三日不闻人声人怪而破戸有二白鸽飞去而篆刻宛然此説尤怪世多不信也碑文言有唐五十三祀龙集敦防乃高宗总章三年嵗在庚午也又云哀子李训谊譔谌为妣妃造石像按唐书韩王元嘉有子训谊譔而无谌又有防子讷元嘉以则天垂拱四年见杀在总章三年【集本有立碑二字】后十八年【集本有史字】有子讷不足怪而不应无谌盖史官之阙也嘉祐八年十月四日书【右真迹】
　　唐智乗寺碑【咸亨四年】
　　右智乗寺禅院【集本有碑字】者唐郑惠王所作也惠王名元懿高祖第十三子也有子十人列于碑后而第五子乐陵公阙其名按唐书宗室世系表【集本作谱】乐陵公名球不知【集本有碑字】何为独阙也今唐书年表以嗣王敬为璥乐平公珪为乐安公新平公璲为遂三者皆史家之失当以碑为正世系谱牒嵗久传失尤难考正而碑碣皆当时所刻理不得差故集古所录于前人世次是正颇多也治平元年清明前一日书【右真迹】
　　唐呉广碑【总章二年】
　　右呉广碑不著书撰人名氏而字画精劲可喜广字黒闼唐初与程知节秦叔寳等俱从太宗征伐后与杀建成有功至高宗时为洪州都督以卒然唐书不见其名氏惟会要列陪昭陵人有洪州刺史呉黒闼亦不知其名广也其名字事迹幸见于后世者以有斯碑也碑字稍磨灭世亦罕见独余集录得之遂以传者以其笔画之工也故余尝为蔡君谟言书虽学者之余事而有助于金石之传者以此也治平元年八月八日书【右真迹】
　　唐九门县西浮图碑【上元三年】
