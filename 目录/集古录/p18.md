<!-- { "loadSidebar": true } -->
　　右李憕碑李纾撰新唐书列传云憕十余子江涵沨瀛等同被害惟源彭免据李纾载憕于见于碑者实十二人曰右补阙彭汝州刺史深华隂丞沨左骁卫兵曺瀛硖石丞沆洪州别驾澥洛阳尉渭司农主簿汶又云公之薨也彭从宗南狩次公而殁深授任他郡其在洛阳者长子江第三子涵与华隂骁卫而又少子合六人皆从公殱于敌刃硖石而下与众孙之在者仅以孩提免如纾所记憕子尽于是矣未尝有源也纾但言众孙孩亦不云有未名子也然则源者史家何从而得之据史言源为司农主簿以碑考之源当为汶也又据碑方憕殁于贼也彭深沆澥渭汶六子获免而史惟云源彭此当以碑为正纾当代宗时为憕作碑自云与憕有通家之好防奉升堂之庆宜知憕事不缪也【右集本】
　　唐甘棠馆题名【嵗月见本文】
　　右甘棠馆题名自唐徳宗贞元以来止于会昌文字多已磨灭惟高元裕韦夏卿所书尚可读甚矣人之好名也其功徳之盛固己书竹帛刻金石以垂不朽矣至于登高逺望行旅往来慨然寓兴于一时亦必勒其姓名留于山石非徒徘徊俯仰以自悲其身世亦欲来者想见其风流夏卿所记留连感怆意不浅也如高韦二子皆当时知名士也史传载之详矣昔杜预沈碑汉水谓万世之后谷或为陵庻防复出以见于世其为虑深矣然预之功业不待碑而自传其区区于此者好名之也故士或勤一生以自苦或饿死空山之中甚者蹈水火赴刀锯以就后世之名为荘生所笑者有矣故余于集古每得前世题名未尝不录者闵夫人之甚好名也【右集本】
　　唐汾阳王庙碑【贞元二年】
　　右郭子仪庙碑高参文其叙子仪功业不甚详而载破墨姓处木讨沙陁处宻事则唐书列传无之盖子仪防时所厯【集本作立】其后遂立大勲宜乎史略不书也然唐书有处宻处月朱耶孤注等皆是西突厥薛延陁别部名号余于五代史为李克用求沙陁种类卒不见其本末而参谓处密为沙陁不知其何所据也按陈翃子仪家传亦云讨沙陁处墨十二姓与参所书颇同唐书转宻为蜜当以碑为正【右真迹】
　　唐郭忠武公将佐略【贞元十二年】
　　右忠武公将佐略陈翃撰忠武公者郭子仪也翃之所书亦为盛矣犹言得其六七盖其官至宰相者七人为节度使者二十八人尚书丞郎京尹者十人亷察使者五人据翃所得而书者实六十人而显名于世者盖五十人虽乔琳周智光李懐光仆固懐恩等陷于祸败然杜鸿渐黄裳李光弼光进之徒伟然名见于当时而垂称于后世者亦不为少岂惟得失相当而已哉虽汾阳功业士多喜附以成名然其亦自有以得之也其忠信之厚固出其天性至于处富贵保功名古人之所难者谋谟之际宜亦得其助也治平甲辰秋社前一日书【右真迹】
　　唐济渎庙祭器铭【贞元十三年】
　　右济渎庙祭器铭张洗撰碑云置斋郎六人唐自高宗以后官不胜其滥矣洗之所记乃开元时事州县祠庙置斋郎六人可知其滥官之然史家不能详载惟于碑刻偶见其一二尔治平甲辰秋分后一日中书东阁雨中书【右真迹】
　　唐神女庙诗【贞元十四年】
　　右神女庙诗李吉甫丘素李贻孙敬骞等作余贬夷陵令时尝泛舟黄牛峡至其祠下又饮虾蟇碚水览其江山巉絶穷僻独恨不得见巫山之竒秀每读数子之诗爱其辞翰遂录之【一有遂为　右集本佳玩字】
　　唐马寔墓志铭【贞元十四年】
　　右马寔墓志铭唐欧阳詹撰并书其文辞不工而字法不俗故录之寔之事迹亦无足纪也【右集本】
　　又
　　詹之文为韩退之所称遂传于世然其不幸早死故其传者不多刻石之文秪有此与福州佛记耳尤可惜也【右真迹】
　　唐石洪钟山林下集序【贞元二十年】
　　右钟山林下集序者石洪为浮图总悟作也石洪为处士而名重当【集本作一】时者以常为韩退之称道也唐世号处士者为不少矣洪终始无佗可称于人者而至今其名独在人耳目由韩文盛行于时也而洪之所为与韩道不同而势不相容也然韩常叹籍湜軰叛已而不絶之也岂诸子驳杂不能入于圣贤之域而韩子【集本有独字】区区诲诱思援而出于所溺欤此孔孟之用心也治平元年八月八日书是日上以霖雨不止分命羣臣祈祷余祈于太社既归而雨遂止某谨记【右真迹】
　　唐房太尉遗爱碑隂记【元和六年同是石洪撰附此】
　　石洪文字罕见于后世故特录之【右见绵本拾遗】
　　唐贺兰夫人墓志【贞元七年】
　　右贺兰夫人墓志唐陆贽撰或云贽书也题曰秘书监陆公夫人墓志铭而贽自称侄曽孙此石在常州【一有陆监名齐望　右集本五字】
　　唐陆文学传【咸通十五年】
　　右陆文学传鸿渐自撰茶之见前史盖自魏晋以来有之而后世言茶者必本陆鸿渐盖为茶著书自其始也至今俚俗卖茶肆中尝置一甆偶人于灶侧云此号陆鸿渐鸿渐以茶自名于世久矣考其传著书颇多曰君臣契三卷源解三十卷江表四姓谱十卷南北人物志十卷呉兴厯官记三卷潮州刺史记一卷茶经三卷占夣三卷其多如此岂止茶经而已哉然其他书皆不传【右集本】
　　唐辨正禅师塔院记【贞元中】
　　右辨正禅师塔院记徐岘书诚能行笔而少意思也往时石曼卿屡称岘书曼卿多得顔柳笔其书与岘不类而逺过之不知何故喜岘书也余当曼卿在时犹未见岘书但闻其所称曼卿殁已久始得此书遂录之尔【右真迹】
　　唐韩退之盘谷诗序【贞元中】
　　右韩退之送李愿归盘谷序盘谷在孟州济源县贞元中县令刻石于其侧令姓崔其名浃今已磨灭其后书云昌黎韩氏知名士也当时退之官尚未显其道未为当世所宗师故但云知名士也然当时送愿者为不少而独刻此序盖其文章已重于时也以余家集本校之或小不同疑刻石误集本世已大行刻石乃当时物存之以为佳翫尔其小失不足较也【右真迹】
　　唐韩退之题名【元和四年已下七篇皆韩文公撰故不与别碑嵗月为叙】
　　右韩退之题名二皆在洛阳其一在嵩山天封宫石柱上刻之【集本有记龙潭遇雷事六字】天圣中余为西京留守推官与梅圣俞游嵩山入天封宫裵回柱下而去遂登山顶至武后封禅处有石记戒人逰龙潭者毋妄语笑以黩神龙龙怒则有雷恐因念退之记遇雷意其有所试也其一在福先寺塔下当时所见墨迹不知其后何人模刻于石也治平元年三月二十二日书【右真迹】
　　唐田正家庙碑【元和八年】
　　右田正家庙碑昌黎先生撰余家所藏书万卷惟昌黎集是余为进士时所有最为旧物自天圣以来古学渐盛学者多读韩文而患集本讹舛惟余家本屡更校正时人共传号为善本及后集录古文得韩文之刻石者如罗池神黄陵庙碑之类以校【集本有余家二字】集本舛缪犹多若田正碑则又尤甚盖由诸本不同往往妄加改易【集本有今字】以碑校集印本与刻石多同当以为正【九字集本作初未必误多为校讐者妄改之】乃知文字之传久而转失其真者多矣则校讐之际决于取舍不可不慎也
　　印本云衔训事嗣朝夕不怠往时用他本改云衔训嗣事今碑文云衔训事嗣与印本同知其妄改也印本云以防命书用他本改为防以命书今碑文云以防命书与印本同知为妄改也
　　印本云奉我天明用他本改云奉我王明今碑文云奉我天明与印本同知为妄改也此类甚多略举三事要知改字当慎也　治平元年三月八日书【右真迹】唐韩退之南海神庙碑【元和十五年】
　　右韩退之南海神庙碑陈谏书以余家旧藏集本校之皆同惟集本云蜿蜿蜒蜒而碑为【集本作云】蜿蜿虵虵小异当以碑为正今世所行昌黎集类多讹舛惟南海碑不舛者以此刻石人家多有故也其妄意【集本无此字】改易者颇多亦赖刻石为正也治平元年七月二十日书【右真迹】
　　唐韩退之罗池庙碑【长庆中】
　　右罗池庙碑尚书吏部侍郎韩退之撰中书舎人史馆修撰沈传师书碑后题云长庆元年正月建按穆宗实录长庆二年二月传师自尚书兵部郎中翰林学士罢为中书舍人史馆修撰其九月韩自兵部侍郎迁吏部【集本有然则据建碑时韩未为吏部沈亦未为舍人字】碑言柳侯死后三年庙成明年韩为柳人书罗池事子厚以元和十四年卒至【集本有后三年字】韩作碑时当是长庆三年考二君官与此碑亦同但不应在元年正月盖后人传模者【二十三字集本作则二君官当与此碑同其书元年正月盖模者】误刻之尔今世传昌黎先生集载此碑文多同惟集本以歩有新船为渉荔子丹兮蕉黄蕉下加子【二十五字集本作此文与碑多同惟集本云渉有新船而碑以渉为歩茘子丹兮蕉子黄碑蕉下无子字】当以碑为是而碑云春与猿吟而【集本作兮】秋鹤与飞则疑碑之误也嘉祐八年六月二日书【右真迹】
　　唐韩退之黄陵庙碑【长庆元年】
　　右韩退之黄陵庙碑沈传师书昌黎【二字集本作韩】集今大行于世而患本不真余家所藏最号善本世多取以为正然时时得刻石校之犹不胜其舛缪是知刻石之文可贵也不独为翫好而已黄陵碑以家本校之不同者二十余事如家本言防小君为夫人而碑云防小水之类皆当以碑为正也嘉祐八年十月十八日书【右真迹】
　　唐胡良公碑【长庆三年】
　　右胡良公碑韩退之撰良公者名珦韩之门人张籍妻父也今以碑校余家所藏昌黎集本号为最精者文字犹多不同皆当以碑为正兹不复纪碑云珦子逞乃巡遇述迁造而集本无巡他流俗所传本【集本有又字】有云遇或为巡者皆非【集本有也字】当以碑为正治平九年七月晦日书【右真迹】
　　唐韩文公与颠师书【嵗月未详】
　　右韩文公与颠师书世所罕传余以集录古文其求之既勤且博【七字集本只作其求之博】盖久而后获其以易【集本无此字】繋辞为大传谓着山林与着城郭无异等语宜为退之之言其后书吏部侍郎潮州刺史则非也盖退之自刑部侍郎贬潮州后移袁州召为国子祭酒迁兵部侍郎久之始迁吏部而流俗相传但知为韩吏部尔颠师遗记虽云长庆中立盖并韩书皆国初重刻故缪为附益尔治平元年三月十三日书【右真迹】
　　唐高闲草书【嵗月未详】
　　高闲草书审如此则韩子之言为实录矣庐陵欧阳修【右见绵本别集二十三卷】
　　唐武侯碑隂记【开成二年】
　　右武侯碑隂记崔备撰唐剑南西川节度使武元衡及其将佐题名者二十九人杨嗣复再题及其僚属又六人并嗣复汝士诗两者合为一卷唐诸方镇以辟士相高故当时布衣韦帯之士或行着乡闾或名闻场屋者莫不为方镇所取至登朝廷位将相为时伟人者亦皆出诸侯之幕如元衡所记裴度柳公绰杨嗣复皆相继而为本朝名将相亦可谓盛矣哉治平元年初伏休假雨中书【右真迹】
　　唐卢顼祷聪明山记【永和二年】
　　右祷聪明山记卢顼撰乃卢从史祷山神之记也阅从史官属题名见孔戡与乌重俱列于后而感【集本作览】韩退之记戡事云戡屡諌从史不聼卒为重所防掩卷叹息者久之呜呼祸福成败之理甚明而先事而言则罕见从事至而言则不及矣自古败乱之国未始不如此也【右真迹】
　　唐侯喜复黄陂记【嵗月见本文】
