<!-- { "loadSidebar": true } -->
　　晋王献之法帖【岁月未详　眞迹】
　　右王献之法帖予尝喜览魏晋以来笔墨遗迹而想前人之高致也所谓法帖者其事率皆吊哀候病叙睽离通讯问施于家人朋友之间不过数行而已葢其初非用意而逸笔余兴淋漓挥洒或妍或丑百态横生披卷发函烂然在目使人骤见惊絶徐而视之其意态【集本无此三字】愈无穷尽故使后世得之以为竒翫而想见其人也至于高文大册何甞用此而今人不然至或弃百事弊精疲力以学书为事业用此终老而穷年者是眞可咲也治平甲辰秋社日书
　　又
　　献之帖葢唐人所临其笔法类顔鲁公更俟识者辨之【右眞迹】
　　晋贤法帖【眞迹】
　　右晋贤法帖太宗皇帝万几之余留精翰墨尝诏天下购募钟王眞迹集为法帖十卷模刻以赐羣臣往时故相刘公沆在长沙以官法帖镂板遂布于人间后有尚书郎潘师旦者又择其尤妙者别为卷第与刘氏本并行至余集録古文不敢輙以官本参入私集遂于师旦所传又取其尤者散入録中俾夫啓帙披卷者时一得之把翫欣然所以忘倦也治平元年五月十日书
　　晋七贤帖
　　右晋七贤帖得之李丕绪少卿【眞迹无此二字】家丕绪多藏古书然不知此为眞否七子书迹世罕传故録之【右集本】
　　宋文帝神道碑【岁月未详】
　　右宋文帝神道碑云太祖文皇帝之神道凡八大字而别无文辞惟以此为表识尔古人刻碑【一作碑刻】正当如此而后世镌刻功德爵里世系惟恐不详然自后汉以来门生故吏多相与立碑颂德矣余家集古所録三代以来钟鼎彛盘铭刻备有至后汉以后始有碑文欲求前汉时碑碣卒不可得是则冢墓碑自后汉以来始有也此碑无文疑非宋世立葢自汉以来碑文务载世德宋氏子孙未必能超然独见复古简质又南朝士人气尚卑弱字书工者率以纎劲清媚为佳未有伟然巨笔如此者益疑后世所书按宋书文帝为元凶劭所弑初諡曰景庙号中宗孝武立改諡曰文号太祖其墓曰长宁陵也【右眞迹】
　　宋宗慤母夫人墓志【岁月见本文】
　　右宗慤母夫人墓志不著书撰人名氏有志无铭其后云谨牒子孙男女次第名位婚嫁如左葢一时之制也按慤本传与此志歴官终始不同本传云宋孝武即位以慤为左卫将军累迁豫州刺史监五州诸军使讨竟陵王诞入为左卫将军废帝即位为宁蛮校尉雍州刺史卒此志乃大明六年作志云为右卫将军监交广二州湘州之始兴冠军将军平越中郎将广州刺史始迁豫州监五州军事又为散骑常侍左卫将军领太子中庶子荆州大中正而传皆畧之也慤南阳湼阳人而此志云湼阳县都乡安众里人又云于秣陵县都乡石泉里都乡之制前史不载【右集本】
　　齐镇国大铭像碑【天统三年　集本】
　　右齐鎭国大铭像碑铭像文辞固无足取所以録之者欲知愚民当南北割防之际事佛尤笃尔其字画颇异虽为讹缪亦其传习时有与今不同者其録之亦以此也
　　南齐海陵王墓铭【岁月未详】
　　右南齐海陵王墓铭长兼中书侍郎谢朓撰海陵王昭文者文惠太子次子也初明帝鸾既废郁林王昭业而立昭文又废为海陵王而杀之遂自立按谢朓传朓当海陵王时为骠骑谘议领记室又掌中书郎后迁尚书吏部郎此志题云长兼中书侍郎而据传朓未尝为中书侍郎史之阙也按南齐书刘悛为长兼侍中后魏临淮王彧为长兼御史中尉南北史多有此名葢【集本有长兼者三字】当时兼官之称如唐检校官之类也嘉祐八年九月十七日书【右眞迹】
　　梁智藏法师碑【普通三年　眞迹】
　　右梁智藏法师碑梁湘东王萧绎撰铭新安太守萧几作叙尚书殿中郎萧挹书世号三萧碑法师者姓顾氏几挹皆称弟子衰世之弊遂至于斯余于集古録而不忍遽弃者以其字画【集本作书】粗可佳舍其所短取其所长斯可矣嘉祐八年五月晦日书
　　陈张慧湛墓志铭【贞观二十三年九月】
　　右陈张慧湛墓志铭不著书撰人名氏陈隋之间字书之法极于精妙而文章頽壊至于鄙俚岂其时俗弊薄士遗其本而逐其末乎予家集録所见颇多自开皇仁寿而后至唐高宗己前碑碣所刻往往不减欧虞而多不著名氏如钳耳君清德颂或有名而其人不显如丁道防之类不可胜数也慧湛陈人至唐太宗时始改葬尔其铭刻字书遒劲有法翫之忘倦惜乎不知为何人书也治平元年四月晦日书【右眞迹】
　　陈浮屠智永书千字文【岁月未详】
　　右千字文今流俗多传此本为浮屠智永书考其字画时时有笔法不类者杂于其间疑其石有亡缺后人妄补足之虽识者览之可以自择然终汨其眞遂去其二百六十五字其文既无所取而世复多有所佳者字尔故輙去其伪者不以文不足为嫌也蔡君谟今世知书者犹云未能尽去也嘉祐八年十月十八日书【右眞迹】
　　又
　　梁书言武帝得王羲之所书千字命周兴嗣以韵次之今官【集本作观】法帖有汉章帝所书百余字其言有海咸河淡之类葢前世学书者多为此语不独始于羲之也【右眞迹】
　　大代修华岳庙碑【岁月见本文】
　　右大代修华岳庙碑按魏书文成帝兴光二年三月己亥改元为太安故魏书兴光无二年而此碑云【集本有兴光二字】二年三月甲午立者葢立碑后六日始改元也其曰阐皇风于五叶者自道武明元太武至于文成才四世尔太武之弑南安王余立不逾年亦被弑不得成君【集本无此十九字】而景穆太子文成父也追尊为帝立庙称宗故以为世也魏自道武天兴元年议定国号羣臣欲称代而道武不许乃仍称魏自是之后无改国称代之事今魏碑数数有之碑石当时所刻不应妄但史失其事尔由是言之史家阙缪可胜道哉然予于史家非长故书之以待博学君子也嘉祐八年岁在癸夘七月三十日书【昔在南谯自号醉翁　右眞迹晚又更号六一居士】
　　又
　　按魏书文成帝兴光二年三月己亥改元太安而此碑书二年三月甲午立葢立碑后六日乃改元故碑犹得称二年也其曰阐皇风于五叶者自道武明元太武至于文成才四世尔太武之弑南安王余立不逾年亦被弑不得成君为一世而景穆太子文成父也追尊为帝立庙称恭宗故以为世也魏自道武天兴元年议定国号羣臣欲称代而道武不许乃称魏自是之后无改国称代之事今魏碑数数有之碑石当时所刻不应妄误但史失其事尔由是言之史家阙缪多矣【右眞迹】
　　后魏孝文北巡碑【岁月见本文】
　　右魏孝文北巡碑云太和二十一年修省方之典北临旧京又云渉西河出平阳斜顺唐逵指游咸栎路迩龙门遂纡雕轩按后魏本纪是岁正月乙巳北巡二月次太原至平城四月幸龙门以太牢祭夏禹遂幸长安泛渭浮河乃东归与此碑所书皆合也碑无题首故依本纪为北巡碑也治平元年三月二十二日书【右眞迹】
　　后魏定鼎碑【岁月见本文】
　　右魏定鼎碑景明三年建在今懐州流俗谓之定鼎碑也景明魏宣武年号也碑云定鼎迁中之十年按魏孝文以太和十七年迁都洛阳至此景明三年葢十年矣【右集本】
　　后魏石门铭【岁月见本文】
　　右魏石门铭云此门葢汉永平中所穿自晋氏南迁斯路废矣皇魏正始元年汉中献地褎斜遂开假节龙骧将军梁秦二州刺史羊嗣开创旧路诏遣左校令贾三德共成其事起四年十月讫永平二年正月毕功其余文字尚完而其大畧如此石门在汉中所谓汉永平中所穿者乃明帝时司隷校尉杨厥所开也厥自有碑述其事甚详正始永平皆后魏宣武年号也治平元年五月十日书【右眞迹】
　　后魏神造碑像记【岁月见本文】
　　右神造碑像记魏神三年立余所集録自隋以前碑志皆未尝轻弃者以其时【集本无此字】有所取于其间也然患其文辞鄙浅又多言浮屠然独其【集本作以】字画往往工妙惟后魏北齐差劣而又字法多异不知其何从而得之遂与诸家相戻亦意其夷狄昧于学问而所传讹缪尔然録之以资广览也此碑字画时时遒劲尤可佳也神孝明年号按魏书【集本有神二字】三年七月辛夘改元正光而此碑是月十五日立不知辛夘是其月何日也当俟治歴者推之嘉祐八年七月十一日书【右集本】
　　东魏任城王造浮图记【岁月见本文】
　　右任城王造浮图记不着其名云武定四年建武定东魏孝静年号也按后魏书景穆皇帝子云云子澄【集本有子二字】相袭为任城王其后国絶不封其去孝静时差逺不知武定四年王任城者为谁也治平元年八月八日书【右眞迹】
　　东魏造石像记【岁月见本文】
　　右东魏造石像记其碑云大魏武定七年岁次己巳武定孝静年号也今世所行歴谱惟龚颍运歴图与今亳州宋退相纪年通谱为最详而以颍所书推之武定七年岁当己巳与此碑合而武定止于八年是岁庚午东魏灭其事与东魏北齐书亦合而通谱以七年为戊辰八年为己巳又有九年为庚午而东魏灭按孝静以后魏大统十六年灭是岁庚午则知宋公所记甲子不缪惟武定不当有九年而七年不得为戊辰此其失尔葢孝静始即位改元天平尽四年而五年正月改为元象今通谱天平止于三年以四年为元象葢自元象以后递差一年故以武定七年为戊辰也苟不见斯碑则运歴图与通谱二家得失其何以决【右集本】
　　魏九级塔像铭【岁月见本文　眞迹】
　　右魏九级塔像铭不见书撰人名氏葢北齐时人所作也其年号见于文者三曰眞君九年者后魏太武号也又曰武定四年者东魏孝静号也又曰天保三年者北齐文宣号也按高洋以后周大统十六年受东魏禅是岁庚午改元天保三年壬申此碑云岁在涒滩是矣碑文浅陋葢鄙俚之人所为惟其字画多异往往竒怪故録之以备广览【集本有云字】治平元年三月二十三日书
　　北齐常山义七级碑【岁月见本文】
　　右不著书撰人名氏文为声偶颇竒怪而字画亦佳往往有古法碑云常山太守六州大都督仪同三司綦连公以天保九年造浮图天保齐文宣年号也北齐书有綦连猛而不为常山太守都督仪同等官不知此所谓綦连公者何人也嘉祐八年九月二十日书【右眞迹】
　　又
　　右常山义七级碑不著书撰人名氏文辞声偶而甚怪书字颇有古法其碑首题云慕容仪同麴常山石氏诸邑义七级之碑其文云常山太守六州大都督仪同三司綦连公以天保九年为国敬造七级浮图一区至天统中使持节都督州诸军事骠骑大将军仪同三司州刺史常山太守六州大都督频阳县开国子乐平县开国男慕容乐及散骑常侍郎骠骑大将军前给事黄门侍郎缮州大中正食新市县干新除常山太守麴显贵与功曹石子和等増成之葢北齐时碑也綦连公不见其名北齐有綦连猛不为常山太守不知此何人而慕容乐官兼刺史太守并封两县不可详也食县干入官衔葢当时之制亦不可详也义者众成之名犹若今谓义井之类也【右集本】
　　永乐十六角题名【附出】
　　右永乐十六角题名不着年月列名人甚多皆无显者莫可考究不知为何时碑其字画颇怪而不精似是东魏北齐人所书十六角者庸俗所造佛塔其后又书云造十六角鎭国大浮图则知为塔矣其谓之十六角只见此碑而后魏时又有常山义七级碑葢当时俚俗语类皆如此治平元年八月八日书【右眞迹】
