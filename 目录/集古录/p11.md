<!-- { "loadSidebar": true } -->
　　鲁孔子庙碑【附出　兴和三年】
　　右鲁孔子庙碑后魏北齐时书多若此笔画不甚佳然亦不俗而往往相类疑其一时所尚【集本作传】当自有法又其防画多异故録之以备广览【右眞迹】
　　北齐石浮图记【岁月见本文】
　　右齐造石浮图记云河清二年岁在癸未河清北齐高湛年号也碑文鄙俚而镌刻讹缪时时字有完者笔画清婉可喜故録之又其前列题名甚多而名特竒怪如冯戬郎冯贵买之类皆莫晓其义若名野乂伽耶者葢出于浮图尔自中华丧乱以来中国人名如此者多矣最后有冯黑太者予谓太亦音挞意隋末有刘黑闼呉黑闼皆以此为名者太闼转写不同尔然隋去北齐不逺不知黑闼为何等语也【右集本】
　　后周大像碑【大象三年】
　　右周大像碑宇文氏之事迹无足采者惟其字画不俗亦有取焉翫物以忘忧者惟怪竒变态眞伪相杂使览者自择则可以忘倦焉故余于集古所録者博矣嘉祐八年六月二日书【右眞迹】
　　魏受禅碑【元第七十二】受禅【此下一有坛字】往返【一作反下同】
　　魏公卿上尊号表【元第七十三至七十四】钜【一作巨】
　　钟繇表【元第四百九十】小字【二字上一有而字】
　　刘熹学生冢碑【元第三百六十五】
　　贾逵碑【元第一百二十八】
　　邓艾碑【元第七百五十】或然【此下一有也字】
　　谷府君碑【元第五百九十二】
　　呉国山碑【元第三百四至三百五】
　　南乡太守颂【元第九十二】后晋武【一有帝字】隂城当魏晋时【眞迹无城时三字集本有之】
　　南乡太守碑【元第九十二】纪德【一作之德】
　　南乡太守碑隂【元第九十四】二卷【一作三卷】
　　碑隂官属何其多邪葢通从史而尽列之当时犹于其间以取士人故吏亦清修其势然耳
　　右莆阳蔡君谟书今十年矣嘉祐八年九月二十七日【一有此五十六字】
　　陆喈碑【元第一百三十七】
　　兰亭叙【元第九百九十六】数家【一作诸家】嘉祐八年六【一作八】月十日【一有此八字】
　　范文度模本兰亭叙【蔡君谟题跋附】
　　右军兰亭最着今世尚有榻本秘阁一本蘓才翁一本周越一本犹有气象存焉今观橅仿葢得之矣嘉祐壬寅五月二十六日莆阳蔡襄
　　同前
　　又唐末【眞迹作室】寂寞【眞迹作寥】唐室【眞迹作尉】于世【眞迹此于有而字】閟也【眞迹此下有嘉祐七年五月旬休日庐陵欧阳某十四字】
　　乐毅论【元第八十三】论石【此下一有本字】
　　王献之法帖【元第八百六十八】
　　又【元第三百一十九】
　　晋贤法帖【元第七百三十五】沆【眞迹无此字】
　　晋七贤帖【元第七十六】
　　宋文帝神道碑【元第四百四十九】镌刻【一作铭刻】墓碑【此下一有铭字】末世【此下一有所字】士人【一作人士】治平元年三月十六日书【一有此十字】宗慤母墓志【元第一百五十三】
　　齐镇国大铭像碑【元第一百二十】
　　南齐海陵王墓铭【元第八十五】
　　右海陵王墓铭南齐谢朓撰海陵王者齐文惠太子之次子也名昭文初明帝鸾既废郁林王昭业而立昭文又废为海陵王而杀之鸾立是为明帝按朓传朓当海陵王时为骠骑谘议领记室又掌中书郎后迁尚书吏部郎此志题云长兼中书侍郎臣谢朓立而传不书朓为侍郎也按齐书刘悛为长兼侍中魏临淮王彧为长兼御史中尉南北史多有葢长兼似当时兼官之称如唐检校官也【此与前本不同故两存之】
　　梁智藏法师碑【元第六十二】余于【一无于字】可佳【一作取】所短【一无所字】陈张慧湛墓志铭【元第六百一十三】
　　智永书千字文【元第四十六】
　　大代修华岳庙碑【元第五百二十四】兴光无【一作无兴光】元也【一作年】于史家【一作学】
　　后魏孝文北巡碑【元第八十九】
　　后魏定鼎碑【元第一百九】
　　石门铭【元第七百八至七百九】
　　神造碑像记【元第四百九】
　　任城王造浮图记【元第八百三十五】
　　东魏造石像记【元第八百三十九】退相【一作丞相】后魏【此下一有永熈三年立在位十七年十字】大统【二字上有至字】　记甲子【一作纪首尾】以决【此下一有然后知余之集録不为无益也治平元年闰五月九日书二十一字】
　　九级塔像铭【元第四百七十七】
　　常山义七级碑【元第十四】
　　永乐十六角题名【元第九百八十五】
　　鲁孔子庙碑【元第二百九十】
　　北齐石浮图记【元第九百七十六】
　　后周大像碑【元第二百九十八】









　　集古录卷四
<史部,目录类,金石之属,集古录>
　　钦定四库全书
　　集古录卷五
　　宋　欧阳修　撰
　　隋老子庙碑【开皇二年】
　　右老子庙碑隋薛道衡撰道衡文体卑弱然名重当时余所取者特得字画近古故录之唐人【二字集本作其碑后所题唐人姓名】字皆不俗亦可佳也【右真迹】
　　隋尒朱敞碑【开皇五年】
　　右尒米敞碑敞者荣从弟彦伯之子也按敞传云字干罗而此碑字天罗传云为金州总管而碑又为徐州总管碑文虽残阙然班班尚可读其述徐州事颇多事为史家不取可也不书其官盖阙缪也其字不同亦当以碑为是余于集录正前史之阙缪者多矣治平元年二月十六日书【右真迹】
　　隋龙藏寺碑【开皇六年】
　　右齐开府长兼行参军九门张公礼撰不著书人名氏字画遒劲有欧虞之体隋开皇六年建在今镇州碑云太师上柱国大威公之世子左威卫将军上开府仪同三司使持节恒州诸军事恒州刺史鄂国公金城王孝奉勅劝奨州人一万共造此寺其述孝僊云世业重于金张器识逾于许郭然北齐周隋诸史不见其父子名氏不详何人也【右集本】
　　又【开皇六年】
　　右隋龙藏寺碑齐张公礼撰龙藏【集本无此字】寺已废此碑今在常山府署之【集本无此二字】门书字颇佳第不见其人姓名尔碑以隋开皇六年立后题【二字集本作而】张公礼犹称齐按周武帝建徳六年虏齐防主高常齐遂灭后四年隋建开皇之号至六年齐灭盖【集本有已字】十年矣【集本有不知二字】公礼尚称齐官【集本无此字】何也嘉祐八年九月二十九日书【右真迹】
　　隋太平寺碑【开皇元年】
　　右太平寺碑不著书撰人名氏南北文章至于陈隋其极矣以唐太宗之致治几乎三王之盛独于文章不能少变其体岂其积习之势其来也逺非久而众胜之则不可以骤革也是以羣贤奋力垦辟芟除至于元和然后芜秽荡平嘉禾秀草争出而葩华荑实烂然在目矣此碑在隋尤为文字浅陋者疑其俚巷庸人所为然视其字画又非常俗所能盖当时流以为文章止此为佳矣文辞既尔无取而浮图固吾侪所贬【集本作鄙】所以录于此者第不忍弃其【缺】尔治平元年三月十六日书【右真迹】
　　隋李康清徳颂【开皇十一年】
　　右李康清徳颂不著书撰人名氏文为声偶而字画竒古可爱康陇西狄道人也其碑首题云大隋冠军将军太中帅都督恒州九门县令陇西李君清徳之颂予在河北时遣人于废九门县城中得此碑字多讹阙其后题十一年嵗在辛亥大将军在酉二月癸丑朔十二日甲子建年上有二字讹阙不可识按隋书开皇十一年嵗在辛亥其二字乃开皇也大将军在酉之説出于隂阳家前史不载而此碑见之【右集本】
　　隋梁洋徳政碑【开皇十一年】
　　右隋梁洋徳政碑在今蔡州新息隋开皇十一年行参军事【四字集本作参军】裴玉与州人为息州刺史梁洋建寳塔表徳政碑按隋书志后周于新息置息州至大业中州废也【右真迹】
　　隋韩擒虎碑【开皇十五年】
　　右韩擒虎碑不著书撰人名氏而以隋高祖为今上乃隋人所撰碑文屡言虎字独于名下去之若避唐讳此不可知也今以碑文考隋书列传其家世官勲大略多同惟其在齐为河长防主大都督车骑大将军开府仪同三司白超防主转洪超防主传皆无之又迁和州刺史而传为利州皆史官之阙误当以碑为是而传载阎罗王事甚怪而碑无之使其实有碑不宜【集本作应】不书以此见史家之妄也治平元年六月十日书【右真迹】
　　隋陈茂碑【开皇十八年】
　　右陈茂碑不著书撰人名氏而字画精劲可喜隋书列传载茂事尤多阙缪传云高祖为隋国公引为寮佐及受禅拜给事黄门侍郎在官十余年转益州总管司马迁太府卿后数载卒而碑厯叙为高祖寮佐时官传虽不书可也其自为黄门侍郎后又为行军元帅长孙览司马又为蜀王府长史太仆卿判黄门侍郎上开府仪同三司梁州刺史等官史氏皆不书盖其阙也又据碑茂为蜀王长史而传为益州总管司马碑为太仆卿而传云太府皆史家之缪也碑云茂字延茂史亦阙治平甲辰秋社日书【右真迹】
　　隋防州普光寺碑【仁夀元年】
　　右防州普光寺碑防州者汉南阳郡之育阳县也应劭曰育水出农卢氏南入于沔故后人于育加水为淯阳西魏置防州隋仁夀中改为淯州又为淯阳郡唐为县属金州碑仁夀元年建犹曰防州既而遂改淯州矣碑无书撰人名氏而笔画遒美翫之亡【集本作忘】倦盖开皇仁夀以来碑碣字书多妙而往往不著名氏惟丁道防所书常自着之然碑石在者尤少余毎与蔡君谟惜之自大业已后率更与虞世南书始盛既接于唐遂大显矣治平元年正月七日书【右真迹】
　　隋丁道防啓法寺碑【仁夀二年】
　　此书兼后魏遗法与杨家本防异隋唐之交善书者众皆出一法道防所得最多杨本开皇六年去此十七年书当益老亦稍纵也甲辰治平初月十日莆阳蔡襄记
　　右啓法寺碑丁道防书蔡君谟博学君子也于书尤称精鍳余所藏书未有不更其品目者其谓道防所书如此隋之晚年书学尤盛吾家率更与虞世南皆当时人也后显于唐遂为絶笔余所集录开皇仁夀大业时碑颇多其笔画率皆精劲而往往不著名氏毎执卷惘然为之叹息惟道防能自着之然碑刻在者尤少余家集录千卷止有此尔有太学官杨褒者喜收书画独得其所书兴国寺碑是梁正明中人所藏君谟所谓杨家本者是也欲求其本而不知碑所在然不难得则不足为佳物古人亦云百不为多一不为少者正谓此也治平元年立春后一日太庙斋宫书【右真迹】
　　隋钳耳君清徳颂【大业六年】
　　右不著书撰人名氏其碑首题云大隋恒山郡九门县令钳耳君清徳之颂大业六年建字画有非欧虞之学不能至也碑云君名文彻华隂朝邑人也本周王子晋之后避地西戎世为君长因以地为姓曽祖静仕魏为冯翊太守祖朗成集二州刺史父康周荆安宁邓四州总管别驾安陆龙门二郡守而前史皆不载碑在今废九门县中余为河北转运使时求得之【右集本】
　　隋庐山西林道场碑【大业十三年】
