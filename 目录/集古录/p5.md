<!-- { "loadSidebar": true } -->
　　右汉析里桥郙阁颂建宁五年立云惟斯析里处汉之右溪源漂疾横注于道渉秋霖漉稽滞商旅休谒往还常失日晷行理咨嗟郡县所苦斯溪既然郙阁尤甚临深长渊三百余丈接木相连号为万柱遭遇隤纳人物俱隋【一作隳】沉没洪渊酷列为祸于是太守阿阳李君讳防字伯都以建宁三年二月辛巳到官思惟惠利有以绥济闻此为难其日久矣乃俾府掾仇审改解危殆即便求隐析里大桥于尔乃造又醳散闗之漯徙朝阳之平减西高阁就安宁之石道禹导江河以靖四海经纪厥绩艾康万里乃作颂曰颂后又有诗皆磨灭不完其云遭遇隤纳又云醳散闗之漯徙朝阳之平刻画适完非其讹缪而莫详其义疑当时人语与今异又疑后人用字简畧假借不同尔故録之以俟博识君子治平元年六月十日书【右眞迹】
　　后汉人阙铭【岁月未详　眞迹】
　　右汉人阙铭二其一曰永乐少府贾君阙其一曰雒阳令王君阙二者皆不知为何人按汉书桓帝母孝崇匽皇后居永乐宫和平元年诏置太仆少府如长乐故事又按顔师古注地里志曰鱼豢【眞迹误作券】云汉火行忌水故去洛水加佳师古谓光武以后始改为雒然则二人者皆后汉时人也又按汉书仪长乐少府以宦者为之则贾君者葢亦宦者也治平元年九月十五日书
　　后汉文翁石柱记【岁月见本文】
　　右汉文翁石柱记云汉初平五年仓龙甲戌旻天季月修旧筑周公礼殿始自文翁开建泮宫据顔有意益州学馆庙堂记云按【一无此字】华阳国志文翁为蜀郡守造讲堂作【一无七字】石室一名玉堂安帝永初间烈火为灾堂及寺舍并皆焚燎惟石室独存至献帝兴平元年太守高朕于玉堂东复造一石室为周公礼殿有意又谓献帝无初平五年当是兴平【四字一作当如华阳志为兴平】元年葢时天下丧乱西蜀僻逺年号不通故仍称旧号也今检范晔汉书本纪初平五年正月改为兴平顔説是也治平元年六月十三日书【右眞迹】
　　后汉文翁学生题名
　　右汉文翁学生题名凡一百有八人文学祭酒典学从事各一人司仪主事各二人左生七十三人右生三十人文翁在蜀教学之盛为汉称首其弟子着籍者何止于此葢其磨灭之余所存者此尔治平元年六月二十日书【右眞迹】
　　后汉泰山都尉孔君碑【岁月见本文】
　　右汉泰山都尉孔君碑云君讳宙字季将【二字一作秀特】孔子十九世之孙也年六十一延熹四年正月乙未以疾卒【一有于家二字】其序官阀甚简又或残灭不完但见其举孝廉为郎迁元城令遂为泰山都尉尔其辞有云躬忠恕以及人兼禹汤之罪已宙人臣而引禹汤以为比在今人于文为不类葢汉世近古简质犹如此也治平元年闰五月二十一日书【右眞迹】
　　后汉孔宙碑隂题名
　　右汉孔宙碑隂题名汉世公卿多自教授聚徒常数百人其亲授业者为弟子转相传授者为门生今宙碑残缺其姓名邑里仅可见者才六十二人其称弟子者十人门生者四十三人故吏者八人故民者一人宙孔子十九世孙为泰山都尉自有録治平元年闰五月二十一日书【右眞迹】
　　后汉孔君碑【岁月见本文　眞迹】
　　右汉孔君碑其名字磨灭不可见而世次官阀粗可考云孔子十九代孙颍川君之元子也举孝廉除郎中博昌长遭太守君忧服竟拜尚书侍郎治书御史博陵太守迁下邳相河东太守建宁四年十月卒其余文字歴歴可读以其断絶处多文理难续故不复尽録然其终始畧可见矣惟其名字皆亡为可惜也治平元年五月十日书
　　后汉孔德让碑【一作　岁月见本文碣】
　　右汉孔德让碑葢其名已磨灭但云字德让者宣尼公二十世孙都尉君之子也仕歴郡诸曹史年二十永兴一年七月遭疾不禄碑在今兖州孔子墓林中永兴孝桓帝年号也【一有都尉者宙也五字】其人【二字一作德让】早卒无事迹可考余集録所藏【一有独阙二字】孔林中汉【一无此字】碑最后得此遂无遗者葢以其文字简少无事实故世人遗而不取独余家有之也治平元年闰五月二十日书【右眞迹】
　　后汉刘寛碑【中平二年】
　　右汉太尉车骑将军特进逯乡【二字一作封】昭烈侯刘公碑公讳寛有两碑皆在洛阳余家集録皆得之其一故吏李谦所【一作等】立而此碑门生殷包等所【一无此字】立其所书与李谦等【一作碑】所载不异惟汉隷难得当録【二字一作故録之】汉公卿【一有卒字】故吏门生各自立碑以伸感慕惟见于此今人家碑碣非其子孙则他人不为立也治平元年六月十四日书【右眞迹】
　　后汉太尉刘寛碑【同前】
　　右汉太尉刘寛碑汉书有传其官阀始卒与碑多同而传载迁官次序颇畧葢史之所记善恶大事官次虽小畧不足为失惟其缪误与阙其大节不可不正碑云大将军以礼脇命拜侍御史迁梁令三府并用博士徴皆不就司隷校尉举其有道公车征拜议郎司徒长史而传但云大将军辟五迁司徒长史今据碑止四迁尔博士未尝拜也碑于长史下遂云入登侍中延熹八年地震有诏询异而拜尚书迁南阳太守拜太中大夫复拜侍中屯骑尉宗正光禄勲遂授太尉传至太中大夫始云迁侍中其前自长史入登侍中史阙书也碑又云固疾逊位拜光禄大夫迁卫尉复作太尉而传云以日食免拜卫尉以日食免当从传为正而不书光禄大夫史阙也其余皆同故不复録【右集本】
　　后汉太尉刘寛碑隂题名【岁月见本文】
　　右汉太尉刘寛碑隂题名寛碑有二其故吏门生各立其一也此题名在故吏所立之碑隂其别列于后者在寛子松之碑隂也寛以汉中平二年卒至唐咸亨元年其裔孙湖【一作胡】城公爽以碑岁久皆仆于野为再立之并记其世序呜呼前世士大夫世家着之谱牒故自中平至咸亨四百余年而爽能知其世次如此之详也葢自黄帝以来子孙分国受姓歴尧舜三代数千岁间诗书所纪皆【一有各字】有次序岂非谱系源流传之百世而【一无此字】不絶欤此古人所以为重也不然则士生于世皆莫自知其所出而昧其世德逺近其所以异于禽兽者仅能识其父祖尔其可忽哉唐世谱牒尤备士大夫务以世家相高至其弊也或陷轻薄婚姻附托邀求货赂君子患之然而士子修饬喜自树立兢兢惟恐坠其世业亦以有谱牒而能知其世也今之谱学亡矣虽名臣巨族未尝有家谱者然而俗习苟简废失者非一岂止家谱而已哉嘉祐八年七月二十九日书【右眞迹】
　　后汉杨震碑【岁月未详】
　　右汉杨震碑首题云汉故太尉杨公神道碑铭文字残缺首尾不完其可见而仅成文者云圣汉龙兴神祗降祉乃生于公又云穷神知变与圣同符鸿渐衡【一作于】门羣英云集又云贻我三鱼以章懿德又云大将军辟举茂材除襄城令迁荆州刺史东莱涿郡太守又云司徒太尉立朝正色恪勤竭忠其余字存者多而不复成文矣治平元年六月十日书【右眞迹】
　　后汉杨震碑隂题名
　　右汉杨震碑隂题名者一百九十人其余磨灭不完者又十余人余家所録汉碑隂题名颇多或称故吏门生弟子或称从事曹掾之类其人皆着州县邑里名字甚详独此碑所书简畧直云河间贾伯锜博陵刘显祖之类凡百九十人者皆然疑其所书皆是字尔葢后汉时人见于史传者未尝有名两字者也汉隷世所难得幸而在者多残灭不完独此碑刻画完具而隷法尤精妙甚可喜也治平元年中伏日书【眞迹】
　　后汉沛相杨君碑【岁月见本文　眞迹】
　　右汉沛相杨君碑在阌乡杨震墓侧碑首尾不完失其名字按后汉书震及中子秉秉子赐赐子彪皆有传又云震长子牧富波相牧孙竒侍中竒子亮阳城亭侯又云少子奉奉子敷敷子众蓩亭侯又有彪子修杨氏子孙载于史传者止此尔不知沛相为何人也碑云孝顺皇帝西巡以掾史召见拜郎中迁常山长史换犍为府丞宰司累辟应于司徒州察茂才迁鲖阳侯相后拜议郎五官中郎将沛相年五十六建宁元年六月癸丑遘疾而卒其终始尚可见而惜其名字亡矣治平元年六月十日书
　　后汉繁阳令杨君碑【熹平中】
　　右汉繁阳令杨君碑首尾不完文字磨灭可识者四百三十字不可识者六十一字碑云君遭叔父太尉薨委荣轻举吏民攀辕守闗上书运谷万斛助官赈贫以乞君还又云【一作君】富波君之子按汉书杨震子牧为富波相君乃牧子也叔父太尉者秉也出米乞令前史所无惜其名字磨灭不可见矣嘉祐八年十月二十三日书【右眞迹】
　　后汉高阳令杨君碑
　　右汉高阳令杨着碑首尾不完而文字尚可识云司隷从事定颍侯相最后为善侯相善上一字磨灭不可见葢其中间尝为高阳令而碑首不书最后官者不详其义也按杨震碑高阳令着震孙也今碑在震墓侧【一有也字右眞迹】
　　后汉杨君碑隂题名【眞迹】
　　右汉杨君碑隂题名首尾不完今可见者四十余人杨震子孙葬阌乡者数世碑多残缺此不知为何人碑隂其后有云右后公门生又云右沛【二字集本作后史】君门生沛君疑是沛相者自有碑而亡其名字矣后公亦不知为何人也治平元年六月十日书
　　同前【眞迹】
　　右汉杨君碑隂题名凡一百三十一人有称故吏者故民者处士者故功曹史者故门下佐者类例不一似当时人各随意书之而文字磨灭仅可读其姓名字俱完可识者八十三人其余或在或亡葢后汉杨震墓域中碑也杨氏墓在阌乡有碑数庁皆汉世所立余家集録得其四震及沛相繁阳高阳令碑并得碑隂题名然【一有向字】得时参错不知为何碑之隂也其名氏可见者当时皆无所称述顾其人亦不足究考第以汉隷眞迹金石所传者至今类多磨灭可惜故録之尔治平元年三月晦日书
　　后汉碑隂题名
　　右汉碑隂题名在阌乡杨震墓侧文字磨灭不复可考其仅可见者曰候长汾隂赵遗子宣候上灭一字又曰故督邮曹史县功曹乡部吏柏昱等人名乡上又灭一字又曰西乡亭长柏昱子政又曰乡亭长翟国相如乡上又灭一字又曰麟都亭长隂定安定谷口亭长方文雅方上又灭一字东门亭长梁忠子孝四望亭长呉鸿子名麟武亭长常暠君宣其余缺裂不完葢杨氏子孙当时皆葬阌乡碑碣往往磨灭此不知为谁碑也治平五年五月二十日谢雨致斋于太社书【右眞迹】
　　后汉杨公碑隂题名【眞迹】
　　右汉杨公碑隂题名杨氏世葬阌乡墓侧皆有碑今其存者四余家集録皆得之乃太尉沛相高阳繁阳令也此碑隂者不知为何人碑文字残缺其仅存者十五人又灭其一其在者十四人曰懐陵圉令相蒋禧字武仲宜禄长萧刘瑞字仲祐孝廉杼秋刘旭字子明太官日丞谯曹臻字建国辞曹史郸公孙银字山根门下书佐史韩纯字子敬丰毕佩字广世郸孟纵字河洛决曹书佐郸公孙旸字元旸皆称故吏又有故吏【一无二字】賛陈俊字仲显蕲夏阳字仪公蕲儿银字伯玉杼秋刘顺字子选沛周仪字帛民凡五人皆不着职【一有但称故吏四字】而孟纵字河雒周仪字帛民文字皆完非讹缪而莫晓其义也治平元年六月十四日书
　　后汉残碑隂【岁月未详】
