<!-- { "loadSidebar": true } -->
　　【已下三篇同是李卫公撰故不与别碑嵗月为叙】
　　右平泉草木记李徳裕撰余尝读鬼谷子书见其驰説诸侯之国必视其为人材性贤愚刚柔缓急而因其好恶喜惧忧乐而捭阖之阳开隂塞变化无穷顾天下诸侯无不在其术中者惟不见其所好者不可得其説也以此知君子宜慎其所好盖泊然无欲而祸福不能动亦利害不能诱此鬼谷之术所不能为者圣贤之高致也其次简其所欲不溺于所好斯可矣若徳裕者处富贵招权利而好竒贪得之心不已至或疲精神于草木斯其所以败也其遗戒有云壊一草一木者非吾子孙此又近乎愚矣【右集本】
　　唐李文饶平泉山居诗【开成五年】
　　读山居诗见文饶夣寐不忘于平泉而终不得少偿其志者人事固多如此也余闻释子有云出家是大丈夫事盖勇决者人之所难也而文饶诗亦云自是功高临尽处祸来名灭不由人者诚哉是言也熈宁壬子正月二十九日书【右真迹】
　　唐李徳裕大孤山赋【会昌五年】
　　賛皇文辞甚可爱也其所及祸或责其不能自免然古今聪明贤智之士不能免者多矣岂独斯人也欤【右集本】
　　唐大孤山赋【嵗月未详】
　　右字画颇佳而伤于柔媚世传□工小篆此岂其笔耶【一作　右见绵本拾遗也】
　　唐辨石钟山记【大和元年】
　　右辨石钟山记并善权寺诗游灵岩记附览三子之文皆有幽人之思迹其风尚想见其人至于书画亦皆可喜盖自唐以前贤杰之士莫不工于字书其残篇断槀为世所寳传于今者何可胜数彼其事业超然高爽不当留情于此小艺岂其习俗承流家为常事抑学者犹有师法而后世媮薄渐趋苟简久而遂至于废絶欤今士大夫务以远自高忽书为不足学往往仅能执笔而间有以书自名者世亦不甚知为贵也至于荒林败塜时得埋没之余皆前世碌碌无名子然其笔画有法往往今人不及兹甚可叹也石钟山记字画在二者间颇为劣而亦不为俗态皆忘忧之佳玩也【右真迹】
　　唐法华寺诗【大和八年】
　　右法华寺诗唐越州刺史李绅撰其后自序题云大和甲寅嵗逰寺刻诗于壁详自序所言似绅自书然以端州题名较之字体殊不类甲寅大和八年也【右集本】
　　唐薛苹唱和诗【大和中】
　　右薛苹唱和诗其间冯宿冯定李绅皆唐显人灵澈以诗名后世皆人所想见者【集本有而宿元有诗名六字】然诗皆不及苹岂唱者得于自然和者牵于强作邪【右真迹】
　　唐僧灵澈诗【元和四年】
　　右灵澈诗云相逢尽道休官去林下何曽见一人世俗相传以为俚谚庆厯中天章阁待制许元为江淮发运使因修江岸得斯石于池阳江水中始知为灵澈诗也澈以诗称于唐故其与相唱和者皆当时知名之士包侍郎者佶也徐广州者浩也代宗时为岭南节度使【右集本】
　　唐李藏用碑【大和四年】
　　右李藏用碑王源中撰唐度书度以书自名于一时其笔法柔弱非复前人之体而流俗妄称借之尔故存之以俟识者【右真迹】
　　唐度十体书【嵗月未详】
　　右唐度十体书前本得于苏氏后本得于李丕绪少卿丕绪长安人名家子喜收碑文二家之本大体则同而文有得失故竝存之览者得以自择焉【右集本】
　　唐郑澣隂符经序【开成二年】
　　右隂符经序郑澣撰柳公权书唐世碑碣顔柳二家书最多而笔法往往不同虽其意趣或出于临时而模勒镌刻亦有工拙【集本无此十八字】公权书高重碑余特爱模者不失其真而锋铓皆在至【集本有于字】隂符经序则蔡君谟以为柳书之最精者云善藏笔锋与余之説正相反然君谟书擅当世其论必精故为志之治平元年二月六日书【右真迹】
　　又【已下七篇同是柳诚悬书或撰故不与别碑嵗月为叙】
　　余自皇祐中得公权所书隂符经序遂求其经云石已亡矣常意必有藏于人间者求之十余年莫可得治平三月有镌工张景儒忽以此遗余家小吏遽录之信乎余所谓物常聚于所好也【右真迹】
　　唐山南西道驿路记【开成四年】
　　公权书往往以模刻失其真虽然其体骨终在也【右见绵本拾遗】
　　唐何进滔徳政碑【开成五年】
　　右何进滔徳政碑唐翰林学士承防兼侍书柳公权撰并书进滔唐书有传开成五年立其高数丈制度甚闳伟在今河北都转运使公廨园中【右集本】
　　唐李聼神道碑【开成五年柳公权书】
　　右李聼神道碑李石撰聼父子为唐名将其勲业昭彰故以碑考传少所差异而史家当着其大节其防时所厯官多不书于体宜然惟其自安州刺史迁神武将军史不宜略而不书者盖阙也【右集本】
　　唐李石神道碑【会昌三年】
　　右李石碑柳公权书余家集录顔柳书尤多惟碑石不完者则其字尤佳非字之然也譬夫金玉埋没于泥滓时时发见其一二则粲然在目特为可喜尔熈宁三年季夏既望书【右真迹】
　　唐高重碑【防昌四年】
　　右高重碑元裕撰柳公权书唐世碑刻顔柳二公书尤多而字体笔画往往不同虽其意趣或出于临时而亦繋于模勒之工拙然其大法则常在也此碑字画锋力俱完故特为佳矧其墨迹想宜如何也治平元年正月二十五日书【右真迹】
　　唐康约言碑【大中七年】
　　右康约言碑柳公权撰并书约言宦者为河东监军唐自开元以后职官益滥始有置使之名厯五代迄今多因而不废世徒知今之使额非古官袭唐旧号而不知皆唐宦者之职【集本有也字】约言在大和开成间尝为鸿胪礼賔使又为内外客省使以此见今之使名自枢宻宣徽而下皆唐宦官职也又以见鸿胪卿寺亦以宦者为使于其间约言又为宣徽北院副使又见当时南北院宣徽皆有副使也治平甲辰秋社前一日书【右真迹】
　　唐复东林寺碑【大中十一年】
　　右唐湖州观察使崔黯撰柳公权书东林寺会昌中废之大中初黯为江州刺史而复之黯之文辞甚遒丽可爱而世罕有之【右集本】
　　唐王质神道碑【开成四年】
　　右王质神道碑唐太子賔客刘禹锡撰并书质字华卿王通之后也开成中为宣歙池等州观察使【右集本】
　　唐会昌投龙文【会昌五年】
　　右会昌投龙文余修唐本纪至武宗以谓奋然除去浮图鋭矣而躬受道家之箓服药以求长年以此知其非明智之不惑者特其好恶有所不同尔及得会昌投龙文见其自称承道继昭明三光弟子南岳炎上真人则又益以前言为不缪矣盖其所自称号者与夫所谓菩萨戒弟子者亦何以异余尝谓佛言无生老言不死二者同出于贪信矣会昌之政临事明果有足过人者至其心有所贪则其所为与庸夫何异治平元年五月五日书【右真迹】
　　唐俞珣书陈果仁告身并舍宅造寺疏【大中八年】
　　右陈果仁告身并妻轸静縁舍宅造寺疏附疏后题云明政二年按隋书炀帝本纪大业十一年十月东海贼帅李子通拥众渡淮僣称楚王建元明政则明政二年乃大业十二年也唐高祖实录武徳二年四月隋御卫将军陈棱以江都降即以棱为总管九月李子通败棱陷江都国号呉建元明政则明政二年是武徳三年矣二説不同如此吕夏卿为余言若以大业十二年为子通僣号之二年则江都方乱炀帝安得南幸而唐实录陈棱事可据则明政二年当为武徳三年也隋书缪矣果仁终始事迹不显略见于隋书云唐初为隋太仆丞元祐将炀帝已遇弑沈法兴果仁共杀祐起兵据江表法兴自称总管大司马录尚书事承制置百官以果仁为司徒其事止见此尔开元中僧徳宣为果仁记舍宅造寺载其世家颇详而其功阀官爵嵗月多缪徳宣言中毒以死而宅疏言见屠戮当以宅疏为是徳宣文辞不足录独采其世次事迹终始着之俾览者覈其真伪而少益于广闻炀帝本纪高祖实录皆唐初人所撰而不同如此何哉【右集本】
　　唐圭峯禅师碑【大中九年】
　　右圭峯禅师碑唐相裴休撰并书其文辞事迹无足采而其字法世所重也故录之云【右集本】
　　唐濠州劝民栽桑勅碑【大中十年】
　　余得刘莒修兖州文宣王庙碑见大中时中书门下牒又得此碑见大中时勅乃知平章事非署勅之官今世止见中书门下牒便呼为勅惟告身之制仅存焉【右集本】
　　唐闽迁新社记【嵗月见本文】
　　右闽迁新社记唐濮阳宁撰其辞云大中十年夏六月闗西公命迁社于州坤【或作城】凡筑四坛坛社稷其广倍丈有五尺其高倍尺有五寸主以石坛风师广丈有五尺高尺有五寸坛雨师广丈而高尺云文字古雅甚可爱呜呼唐之礼乐盛矣其遗文有足采焉州县社稷有主见于此记盖大中时其礼犹在也按唐书杨发自苏州刺史为福建观察使至大中十二年迁岭南节度以嵗月推之闗西公者杨发也【右集本】
　　又
　　唐时州县社稷有主独此碑见之开元定礼至大中时犹仅存也礼乐废壊久矣故录此记以着之【右真迹】
　　唐令狐楚登白楼赋【咸通二年】
　　右登白楼赋令狐楚撰白楼在河中至楚子绹为河中节度使乃刻于石绹父子为唐显人仍世宰相而楚尤以文章见称世传绹为文喜以语简为工常饭僧僧判斋绹于佛前跪炉谛聼而僧倡言曰令狐绹设斋佛知盖以此讥其好简楚之此赋文无他意而至千有六百余言何其繁也其父子之性相反如此信乎尧朱之善恶异也【右集本】
　　唐百岩大师懐睴碑【嵗月未详】
　　右百岩大师懐睴碑权徳舆撰文郑余庆书归登篆额又有别碑令狐楚撰文郑絪书懐睴者吾不知为何人而彼五君者皆唐世名臣其喜为之传道如此欲使愚庸之人不信不惑其可得乎民之无知惟上所好恶是从是以君子之所慎者在乎所学楚之文曰大师泥洹茶毗之六年余以门下侍郎平章事摄太尉泥洹茶毗是何等语宰相坐庙堂之上而口为斯言【集本有邪字】臯防稷契居尧舜之朝其语言尚书载之矣异乎此也治平元年七月十三日雨中书【右真迹】
　　唐孔府君神道碑【咸通十二年】
　　右孔岑父碑郑絪撰柳知防书其碑云有子五人载戣戡戢戵按新唐书宰相世系表岑父六子戵之下又有威表据孔氏谱谱其家所藏碑文郑絪撰絪自言与孔氏有世旧作碑文时戣等尚在然则谱与碑文皆不应有失而不同者何也余所集录与史传不同者多其功过难以碑碣为正者铭志所称有褒有讳疑其不实至于世系子孙官封名字无情増损故每据碑以正史惟岑父碑文及其家谱二者皆为可据故竝存之以俟来者治平元年三月二十二日侍上御崇政疎决繋囚退遂家居谢客因书【右真迹】
　　唐白敏中碑【咸通三年】
　　右白敏中碑毕诚撰其事与唐书列传多同而传载敏中碑李徳裕荐进以获用及徳裕贬诋之甚力以此为甚恶而碑云会昌中徳裕起刑狱陷五宰相窜之岭外公承是之后一年寃者皆复其位以此为能其为毁誉难信盖如此故余于碑志惟取其世次官夀乡里为正至于功过善恶未尝为据者以此也碑又言桑道茂事云桑道慕不知孰是治平元年七月二十日书【右真迹】
　　唐于僧翰尊胜经【咸通五年】
　　右尊胜经于僧翰书僧翰笔画虽遒劲然失分之法逺矣所以录者亦自成一家而为流俗所贵故聊着【集本作述】之庻知博采之不遗尔【右真迹】
　　唐张将军新庙记【龙纪元年】
