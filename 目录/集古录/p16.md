<!-- { "loadSidebar": true } -->
　　右欧阳琟碑顔真卿撰并书余自皇祐至和以来颇求欧阳氏之遗文以续家谱之阙既得顔鲁公欧阳琟碑又得郑真义欧阳谌墓志以与家所传旧谱及陈书元和姓纂诸书参较又问于吕学士夏卿夏卿世称博学精于史传因为余考正讹舛而家谱遂为定本然独琟碑所失者四顔公书穆公封山阳郡公吕学士云陈无山阳郡山阳今楚州是也当梁陈时自为南兖州而以连州为阳山郡然则陈书及旧谱皆云穆公封阳山公为是而顔公所失者一也旧谱皆云坚石子质南奔长沙顔公云自景达始南迁其所失者二也欧阳生自前汉以来诸史皆云字和伯而顔公独云字伯和二字义虽不异然当从众又顔氏独异初无所据盖其缪尔其所失者三也元和姓纂及谌铭皆云约之子而顔公独以为纥子其所失者四也琟之世次不应舛乱如此盖谌之卒在咸亨上元之间去率更未逺真义所志宜得其实琟卒大厯中唐之士族遭天寳之乱失其谱系者多顔公之失当时所传如此不足恠也治平元年夏至日书铭阙其末数句不补【右真迹】
　　唐杜济神道碑【大厯十二年】
　　右杜济神道碑顔真卿撰并书艺之至者如庖丁之刀轮扁之斵无不中也顔鲁公之书刻于石者多矣而有精有粗虽他人皆莫可及然在其一家自有优劣余意传模镌刻之有工拙也而此碑字画遒劲岂传刻不失其真者皆若是欤碑已残缺铨次不能成【集本有其字】文第录其字法尔嘉祐八年中元假日书【右真迹】
　　唐杜济墓志铭【大厯十二年】
　　右杜济墓志铭但云顔真卿撰而不云书然其笔法非鲁公不能为也盖世颇以为非顔氏书更俟识者辨之【右真迹】
　　唐顔真卿射堂记【大厯十二年】
　　右射堂记顔真卿书鲁公在湖州所书刻于石者余家集录多得之惟放生池碑字画完好如干禄字书之类今已残阙每为之叹惜若射堂记者最后得之今仆射相公笔法精妙为余称顔氏书射堂记最佳遂以此本遗余以余家素所藏诸书较之惟张敬因碑与斯记为尤精劲惜其皆残阙也【右集本】
　　唐张敬因碑【大厯十四年】
　　右张敬因碑顔真卿撰并书碑在许州临颍县民田中庆厯初有知此碑者稍稍往模之民家患其践田稼遂击碎之余在滁阳闻而遣人往求之得其残阙者为七段矣其文不可次第独其名氏存焉曰君讳敬因南阳人也乃祖乃父曰澄曰运其字画尤竒甚可惜也【右集本】
　　又
　　右鲁公之碑世所竒重此尤可珍赏也庐陵欧阳修书【右续添】
　　唐顔勤礼神道碑【大厯十四年】
　　右顔勤礼神道碑顔真卿撰并书序顔温二家之盛云思鲁大雅在隋俱仕东宫愍楚彦博同直内史省逰秦彦将皆典秘阁按唐书云温大雅字彦弟彦博字大临弟大有字彦将兄弟义当一体而名大者字彦名彦者字大不应如此盖唐世诸贤名字可疑者多封徳彛云名伦房龄云名乔高士亷云名俭顔师古云名籀而皆云以字行伦乔俭籀在唐无所讳不知何避而行字余于中书见顔氏裔孙有献其家世所藏告身三卷以求官者其一思鲁除仪同制其一勤礼除詹事府主簿制其一师古加正议大夫制思鲁制云内史令臣瑀宣者萧瑀也侍郎臣封徳彞奉舍人臣彦将行不应内史令书名而侍郎舍人书字又必不称臣而书字则徳彛彦将皆当为名师古制有尚书左仆射梁国公龄右仆射申国公士亷又有吏部尚书君集者侯君集也侍郎纂者杨纂也四人竝列于后不应二人书名二人书字也则龄士亷亦皆当为名矣又师古与令狐徳棻同制不应徳棻书名而师古书字则师古亦当为名也然余家集録有申文献公茔兆记是高宗时许敬宗撰云公讳俭字士亷敬宗与士亷同时人而为其家作记必不缪误则士亷又当为字也然告身书字在理岂安今新唐书虽云房龄字乔顔师古字籀以高俭茔兆记为名则乔籀果为字乎又按元和姓纂封氏蓚人隋通州刺史绣生四子曰徳润徳舆徳如徳彞又云徳彞更名伦亦不知果是否唐去今未逺事载文字者未甚讹舛残缺尚可考求而纷乱如此故余尝谓君子之学有所不知虽圣人犹阙其疑以待来者盖慎之至也【右集本】
　　唐顔氏家庙碑【建中元年】
　　右顔氏家庙碑顔真卿撰并书真卿父名惟真仕至薛王友真卿其第七子也述其祖祢羣从官爵甚详【右集本】
　　唐顔鲁公书残碑【嵗月阙】
　　右顔氏残碑以家庙碑考之是顔允南碑也家庙碑云允南歴殿中膳部司封郎中司业金乡男此碑云肃宗入中京迁司封寻封金乡县男又云迁国子司业此碑云二子颍颎颎好为五言诗授校书郎早卒家庙碑亦云颎好五言校书而此碑又云与弟允臧同时台省则为允南可知不疑惟书颍事家庙碑云侍郎蒋冽赏其判此碑云为崔器所赏小不同尔治平元年寒食日书【右真迹】
　　又
　　余谓顔公书如忠臣烈士道徳君子其端严尊重人初见而畏之然愈久而愈可爱也其见寳于世者不必多然虽多而不厌也故虽其残缺不忍弃之【右集本】
　　唐湖州石记【嵗月阙】
　　右湖州石记文字残缺其存者仅可识读考其所记不可详也惟其笔画竒伟非顔鲁公不能书也公忠义之节明若日月而坚若金石自可以光后世传无穷不待其书然后不朽然公所至必有遗迹故今处处有之唐人笔迹见于今者惟公为最多视其钜书深刻或托于山崖其用意未尝不为无穷计也盖亦有趣好所乐尔其在湖州所书为世所传者惟干禄字放生池碑尚多见于人家而干禄字书乃杨汉公摹本其真本以讹缺遂不复传独余集录有之惟好古之士知前人用意之深则其堙沉磨灭之余尤为可惜者也【右集本】
　　唐顔鲁公帖【嵗月阙】
　　右蔡明逺帖寒食帖附皆顔鲁公书鲁公后帖流俗多传谓之寒食帖【集本无此十三字】其【集本有后字】印文曰忠孝之家者钱文僖公自号也希圣钱公字也又曰化鹤之系者丁崖相印也润州观察使者钱惟济也【右真迹】
　　唐顔鲁公二十二字帖【嵗月阙】
　　斯人忠义出于天性故其字画刚劲独立不袭前迹挺然竒伟有似其为人【右真迹】
　　唐顔鲁公法帖【虞世南帖附嵗月阙】
　　右顔真卿书二帖并虞世南一帖合为一卷顔帖为刑部尚书时乞米于李大夫云拙于生事举家食粥来已数月今又罄乏实用忧煎盖其贫如此此本墨迹在予亡友王子野家子野出于相家而清苦甚于寒士尝模帖刻石以遗朋友故人云鲁公为尚书其贫如此吾徒安得不思守约世南书七十八字尤可爱在智永干字文后今附于此【右集本】
　　唐元次山铭【嵗月阙】
　　右元次山铭顔真卿撰并书唐自太宗致治之盛防乎三代之隆而惟文章独不能革五国【二字集本作陈隋】之既久而【集本有其字】后韩柳之徒出盖习俗难变而文章变体【集本作之】又难也次山当开元天寳时独作古文其笔力雄健意气超防不减韩之徒也【十二字集本作虽少雄健而意气不俗亦】可谓特立之士哉【右真迹】
　　唐吕諲表【上元二年】
　　右吕諲表元结撰顾诫奢八分书景祐三年余谪夷陵过荆南谒吕公祠堂见此碑立庑下碑无趺石埋地中势若将踣惜其文翰遂得斯本而入于地处字多缺灭今世传元子文编亦有此文以碑考之集本首尾不完中间时时小异当以石本为是然石本亦自多亡缺可不惜哉【右集本】
　　又
　　景祐三年余谪夷陵过荆南谒吕公祠堂见此碑立庑下碑无趺石埋地中势若将踣惜其文翰遂得斯本而入于地处字多缺灭今世传元子文编所载首尾不完中间时时小异当以石本为是集录实不为无益矣然石本亦自多亡缺可不惜哉书者顾诫奢也余得此碑三十年矣暇日因偶题之嘉祐八年五月中旬休日书【右真迹】
　　唐元结洼鐏铭【永防二年】
　　右洼鐏铭元结撰瞿令问书次山喜名之士也其所有为惟恐不异于人所以自传于后世者亦惟恐不竒而无以动人之耳目也视其辞翰可以知矣古之君子诚耻于无闻然不如是【集本有人字】之汲汲也【右真迹】
　　唐元结阳华岩铭【永防二年】
　　右阳华岩铭元结撰瞿令问书元结好竒之士也其所居山水必自名之惟恐不竒而其文章用意亦然而气力不足故少遗韵【集本无此九字】君子之欲着于不朽者有诸其内而见于外者必得于自然顔子萧然卧于陋巷人莫见其所为而名高万世所谓得之自然【集本有者字】也结之汲汲于后世之名亦已劳矣嘉祐八年十二月二十六日书【右真迹】
　　唐元结峿台铭【大厯二年】
　　右斯人之作非好古者不知为可爱也然来者安知无同好也邪【右真迹】
　　唐张中丞传【嵗月阙】
　　右张中丞传李翰撰呜呼【集本无此二字】张廵许逺之事壮矣秉笔之士皆喜为之称述也然以翰所记考唐书列传及韩退之所书皆互有得失而列传最为踈畧虽云史家当记大节然其大小数百战屡败贼兵其智谋材力亦有过人可以示后者史家皆灭而不着甚可惜也翰之所书诚为太繁然广记备言所以备史官之采也【右真迹】
　　唐李阳冰城隍神记【乾元二年】
　　右城隍神记唐李阳冰撰并书阳冰为缙云令遭旱祷雨约以七日不雨将焚其祠既而雨遂徙庙于西山阳冰所记云城隍神祀典无之呉越有尔然今非止呉越天下皆有而县则少也【右集本】
　　唐李阳冰忘归台铭【乾元二年】
　　右忘归台铭唐李阳冰撰并书铭及孔子庙城隍神记三碑竝在缙云其篆刻比阳冰平生所篆最细瘦世言此三石皆活嵗久渐生刻处防合故细尔然时有数字笔画特伟劲者乃真迹也【右集本】
　　唐缙云孔子庙记【上元二年】
　　右缙云孔子庙记李阳冰撰并书孔子庙像之制前史不载开元八年国子司业郭瓘奏云先圣孔宣父以先师顔子配其像为立侍配享宜坐弟子十哲虽得列像而不在祀享之位按祠令何休范等二十二贤犹防从祀十哲请列享在何休等上于是诏十哲皆为坐像据阳冰记云换夫子之容貎増侍立者九人盖独顔回配坐而闵损等九人为立像矣阳冰修庙在肃宗上元二年其不用开元之诏何也【右集本】
　　唐裴虬怡亭铭【永防元年】
　　右怡亭在武昌江水中小岛上武昌人谓其地为呉王散花滩亭裴鶠造李阳冰名而篆之裴虬铭李莒八分书刻于岛石【四十六字集本作怡亭铭李阳冰篆裴虬撰李莒书铭在武昌江水中有小岛亭在其上人谓其地为呉王散花滩铭刻于岛石】常为江水所没故世亦罕传鶠【集本以鶠字作亭裴公作】不知何人虬代宗时【集本有为字】道州刺史韩愈【集本作退之】为其子复墓志云虬为諌议大夫有宠代宗朝屡諌诤数命以官多辞不拜然唐史不见其事李莒华弟也治平二年正月十日孟春荐飨摄事致斋中书东阁书【右真迹】
　　唐李阳冰庻子泉铭【大厯六年】
　　右庻子泉铭李阳冰撰并书庆厯五年余自河北都转运使贬滁阳屡至阳冰刻石处未尝不裵回其下庻子泉昔为流谿今为山僧填为平地起屋于其上问其泉则指一大井示余【集本无此二字】曰此庻子泉也可不惜哉【右真迹】
　　唐李阳冰阮客旧居诗【嵗月阙】
