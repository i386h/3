<!-- { "loadSidebar": true } -->
　　季子碑【元第九百三十一】字孟【一本此下再有孟字】夏日【一作炎夏】史畧【一无此二字】谁也【一无此二字】天皇【至】有矣【十二字一本无】治平元年六月五日书【一有此九字】
　　武荣碑【元第五百三十一】南【古碑作汝南】
　　秦君碑首【元第八十一】
　　元节碑【元第六百五十一】
　　后汉残碑【元第一百三十】
　　天禄辟邪字【元第七十一】集録【一无録字】















　　集古录卷三
　　钦定四库全书
　　集古録卷四
　　宋　欧阳修　撰
　　魏受禅碑【岁月见本文】
　　右魏受禅碑世传为梁鹄书而顔眞卿又以为钟繇书莫知孰是按汉献帝纪延康元年十月乙夘皇帝逊位魏王称天子又【集本无此字】按魏志是岁十一月葬士卒死亡者犹称【集本有王字】令是月丙午【集本作寅】汉帝使张愔奉玺绶庚午王升坛受禅又是月癸酉奉汉帝为山阳公而此碑云十月辛未受禅于汉三家之説皆不同今据裴松之注魏志备列汉魏禅代诏册书令羣臣奏议甚详葢汉实以十月乙夘策诏魏王使张愔奉玺绶而魏王辞让往返三四而后受也又据侍中刘廙奏问太史令许芝今月十七日己未可治坛场又据尚书令桓阶等奏云輙下太史令择元辰今月二十九日可登坛受命葢自十七日己未至二十九日正得辛未以此推之汉魏二纪皆缪而独此碑为是也汉纪乙夘逊位者书其初命而畧其辞让往返遂失其实尔魏志十一月癸夘犹称令者当是十月衍一字尔丙午张愔奉玺绶者辞让往反容【集本作殆】有之也惟庚午升坛最为缪尔癸夘去癸酉三十一日不得同为十一月此尤缪也禅代大事也而二纪所书如此则史官之失以惑后世者可胜道哉嘉祐八年九月十七日书【右眞迹】
　　魏公卿上尊号表【黄初元年】
　　右魏公卿上尊号表唐贤多传为梁鹄书今人或谓非鹄也乃钟繇书尔未知孰是也呜呼汉魏之事读其书者可为之流涕也其钜碑伟字其意惟恐传之不逺也岂以后世为可欺欤不然不知耻者无所不为乎【右眞迹】
　　魏钟繇表【岁月见本文】
　　右钟繇法帖【一字集本作表】者曹公破闗侯贺捷表也其后书云建安二十四年闰月九日南蕃东武亭侯钟繇上集贤校理孙思恭精于歴学余问孙君建安二十四年闰在何月思恭为余以汉家所用四分乾象歴推之是岁己亥二歴皆闰十月而陈寿三国志所书时月虽为简畧然以思恭言考之则合按魏志是岁冬十月军还洛阳其下遂书孙权请讨闗公自効于呉志则书闰月权讨公以魏呉二志参较是闰十月矣呉志又书十二月权获公及其子平魏志明年正月乃书权传公首至洛阳葢二志相符乃权以闰十月方征荆至十二月获之明年正月始传首至洛【原本有阳字】理可不疑然则钟繇安得于闰十月先贺防也由是此表可疑为非眞而今世盛行复有両本字大小不同小字差类繇书然不知其果是否姑并存之以俟识者治平元年七月二十六日书【右眞迹】
　　又【集本】
　　右魏钟繇书其辞云戎路兼行履险冐寒因述曹仁徐晃破闗公事其后题云建安二十四年闰月九日南蕃东武亭侯臣繇上按建安二十四年冬曹公军于摩陂而仁等破公后未尝出征履险冐寒之役又古人牋啓不书年此二事可疑又云公已被手刃据三国志公围曹仁于樊为仁所败而走后为孙权兵斩于沮与此帖不同
　　魏刘熹学生碑【岁月未详】
　　右魏刘熹学生冢碑在襄州谷城县界中余为干德令时尝以公事过谷城见数荒冢在草间傍有古碑倾侧半埋土中问其村人为何人冢皆不能道而碑文磨灭不暇读而去后数年在河北始集録古文思向所见谷城碑疑为汉碑求之又数年乃获按襄州图经云学生冢在县东北水经注云魏济南刘熹字德怡博学好古立碑载生徒百余人其不终业而卒者葬于【集本作于】此号学生冢今碑虽残缺而熹与生徒名字往往尚可见葢余昔所见乃学生冢而碑魏时碑也熹谷城令也治平元年正月十日书【右眞迹】
　　魏贾逵碑【岁月未详】
　　右魏贾逵碑魏志逵传云逵为绛邑长为贼郭援所攻绛人与援约不害逵乃降而援欲以逵为将怒逵不肯叩头欲杀之绛人乘城呼曰负【集本作若】要杀我贤君宁俱死援义之遂不杀又按裴松之注引魏畧云援捕得逵怒不肯拜促斩之诸将覆防囚于壶闗土窖中守者祝公道释其械而逸之【集本有已字】与魏志不同而此碑但云为援所执临以白刃不屈而已不载绛人约援事如传所载不独逵有德于绛人而绛人临危能与逵生死亦可谓贤矣自古碑碣称述功德常患过实如逵与绛人德义【集本有俱隆字】碑不应畧而不着颇疑陈寿作传【集本无此二字】好竒而所得非实也松之又注魏书逵年五十五而碑云五十有四亦当以碑为正嘉祐八年十一月十四日书【右眞迹】
　　魏邓艾碑【岁月未详】
　　右邓艾碑考其事迹终始即魏【集本无此字】邓艾碑也艾尝为兖州刺史据碑云晋初尝发兖州兵讨叛羌艾降巫者传言授以用兵之法因以破羌兖人神之遂为艾立庙建碑纪其事艾于三国时为名将尝有大功其姓名闻于世甚显史与兖人皆不应误而艾乂三名不同如此此君子所以慎于传疑也余谓古人艾乂常通用汉书曰黎民艾安与惩艾创艾注皆读为乂岂非邓侯名艾音乂而书碑者从省欤后人读史无音注乃且以为蒿艾之艾而流俗转失久而讹缪遂不复正此理或然览者详之熈宁壬子正月晦日六一堂书【右眞迹】呉九眞太守谷府君碑【凤皇元年四月】
　　右谷朗者事呉为九眞太守碑无书撰人名氏其序云府君讳朗字义先桂阳耒阳人豫章府君之曽孙公府君之孙郎中君之子也其先出自颛顼益为舜虞赐姓嬴氏至于扉子封于秦谷因而氏焉谷氏在呉不显史传无所见所谓豫章府君而下三世皆莫知其名字按秦本纪非子邑于秦而此与朗子永宁侯相碑皆为扉子莫详其义也治平元年四月二十六日书【右眞迹】
　　呉国山碑【岁月见本文】
　　右呉国山碑者孙皓天册元年禅于国山改元天玺因纪其所获瑞物刋石于山隂是岁晋咸宁元年后五年晋遂灭呉以皓昬虐其国将亡而众瑞并出不可胜数后世之言祥瑞者可以鉴矣熈宁元年中元后一日书【右眞迹】
　　晋南乡太守颂【泰始中】
　　右南乡太守司马整【集本作晋南乡太守颂南乡太守者司马整也】按晋书宣帝弟曰安平献王孚孚次子曰义阳成王望望第三子曰随穆王整整先望卒后武帝分义阳之随县封整为王諡曰穆整以魏咸熈二年为南乡太守是岁晋武受禅改元泰始泰始三年徙整南阳而南乡人为整建此碑晋书地理志当魏末荆州分属三国而南乡南阳皆属魏后晋武改南乡为顺阳此碑今在光化军军即襄州谷城县之隂城鎭隂城当魏晋时为南乡属县也余贬干德县令时得此碑今二纪矣嘉祐八年九月二十六日书【眞迹】
　　晋南乡太守碑【泰始四年】
　　右南乡太守碑不著书撰人名氏题曰宣威将军南乡太守司马府君纪德颂碑云君讳整字孔修太宰安平王之孙太尉义阳王之子按晋书宣帝弟曰安平献王孚孚次子曰义阳成王望望第三子随穆王整整先望卒后武帝分义阳之随县封整为王諡曰穆整以太始三年自南乡太守徙南阳而南乡人共立此碑今在光化军军即襄州谷城县之隂城镇按晋志不列南乡郡据此碑所载县令名氏有武陵筑阳丹水隂城顺阳祈六县此葢南乡郡所治也晋志但云南乡魏时属荆州武帝平呉改为顺阳郡而不着顺阳治所兴废属县之名而独此碑可见也又整传但云整歴南中郎将封清泉侯薨赠冠军将军亦不言其为宣威将军南乡南阳二郡守皆其所漏畧也【右集本】
　　南乡太守碑隂【集本】
　　右南乡太守将吏三百五十人分为二卷其磨灭者犹有二十余人人皆有邑姓名字而无次序其名号有令有长有南閤祭酒门下督主簿部督邮监汀督邮部劝农五官掾文学掾营军掾军谋掾府门亭长主记史待事掾待事史部曲将部曲督又有贼曹功曹议曹户曹金曹水曹科曹仓曹铠曹左右兵曹曹皆有掾又有祭酒有史有书佐有修行有从掾位有从史位有史有小史等魏晋之际太守官属之制葢如此他书或时见一二不能如此之备也
　　晋陆喈碑【岁月见本文】
　　右晋陆喈碑喈为宣威内史建武元年卒碑以咸和七年立而碑后题云咸和七年岁在庚辰咸和成帝年号也成帝以泰宁三年八月即位是岁乙酉明年改元咸和据厯七年当为壬辰而此为【集本作云】庚辰者缪也陆氏有二碑余家集録皆有之据陆袆碑后题云泰宁三年岁在乙酉与今厯合则当时厯官不应至咸和而顿尔差失然则庚辰特书碑者误尔治平元年六月二十九日书【右眞迹】
　　晋兰亭修禊序【永和九年　集本】
　　右兰亭修禊序世所传本尤多而皆不同葢唐数家所临也其转相传模失眞弥逺然时时犹有可喜处岂其笔法或得其一二邪想其眞迹宜如何也哉世言眞本葬在昭陵唐末之乱昭陵为温韬所发其所藏书画皆剔取其装轴金玉而弃之于是魏晋以来诸贤墨迹遂复流落于人间太宗皇帝时购募所得集以为十卷俾模传之数以分赐近臣今公卿家所有法帖是也然独兰亭眞本亡矣故不得列于法帖以传今予所得皆人家旧所藏者虽笔画不同聊并列之以见其各有所得至于眞伪优劣览者当自择焉其前本流俗所传不记其所得其二得于殿中丞王广渊其三得于故相王沂公家又有别本在定州民家二家各自有石较其本纎毫不异故不复録其四得于三司蔡给事君谟世所传本不出乎此其或尚有所未传更俟博采
　　范文度模本兰亭序【附】
　　余尝集録前世遗文数千篇因得悉览诸贤笔迹比不识书遂稍通其学然则人之于学其可不勉哉今老矣目昏手颤虽不能挥翰而开卷临几便别精麤若范君所书在余集録实为难得也窃幸览之【一作焉】为之忘倦嘉祐七年夏五月二十八日庐陵欧阳修书【右眞迹】书虽列于六艺非如百工之艺也蔡君谟以书名当世其称范君者如此不为误矣滁山醉翁题【右眞迹】
　　又
　　自唐末干戈之乱儒学文章扫地而尽宋兴百年之间雄文硕儒比肩而出独字学久而不振未能比踪唐之【一无此字】人余每以为恨今乃获见范君笔法信乎时不乏人而患知之不博不然有于中必形于外若范君者笔迹不传于世而独传其家葢其潜光晦德非止其书閟不传也【右眞迹】
　　又【与前跋相类疑是藁本今两存之】
　　自唐末兵戈之乱儒学文章扫地而尽圣宋兴百余年间雄文硕学之士相继不絶文章之盛遂追三代之隆独字书之法寂寞不振未能比踪唐室余每以为恨今乃获见范君之书信乎时不乏人而患闻见之不博也然若君之笔法宜传于世久閟于家葢其潜光晦伏非独其书之閟也【右集本】
　　晋乐毅论【永和四年】
　　右晋乐毅论石在故高绅学士家绅死家人初不知惜好事者往往就阅或模传其本其家遂秘藏之渐为难得后其子弟以其石质钱于富人而富人家失火遂焚其石今无复有本矣益为可惜也后有【集本有此二字】甚妙二字吾亡友圣俞书也论与文选所载时时不同考其文理此本为是惜其不完也【右眞迹】
