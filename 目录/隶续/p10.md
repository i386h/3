<!-- { "loadSidebar": true } -->
　　右沛相范君阙碑録云劔州梓潼县东有沛相劔门范皮墓阙字不多记姓名而已圗经县东六里有范伯皮阙蜀人云范君有二阙周回十六字多磨灭今在鳯凰山寺前麦田中前嵗有劔州罢官归者以此郡三石阙画象相赠其一则三车四马人物九凡三段谓之范君阙其一则二车五马人物十四凡三段谓之邓君阙其一则人物五飞鸟一凡二段谓之魏君阙其上无一字收之者甲乙差紊容或有之予既编之隷续成都亦已锓木矣近得范君一阙其上横刻四字尚可认曰府君神道字之下所刻四人物乃是前所谓魏君阙者次横又有一马最下三方有白纹其中似尝刻字阙上四人皆向右行更有一石其人却向左行恐是范之右阙非身到碑下不可辨也阙旁之甎坚厚如石其重十斤田夫耕垦时或得之上有小篆韵语每甎十行行一句一在汪圣锡家其文云嗟痛明时仲治旡年结偅孳孳履践圣门知辨赐张【阙】噍孔言寛博【阙】约性能渊泉带徒千人行无遗愆予亦得其一云积徳未报曷尤乾坤茂而不实顔氏暴颠非独范子古今皆然想貌睹刑列画诸先设徃有知岂复恨焉石上姓名虽沦灭而甎文有范子可证乃知范君名皮字仲治圗经误衍伯字更得一断甎直书一行存其下千万曽羊四字却是隷文汪氏亦有之存其上日利千万四字汉代器物铭多以羊为祥

　　邓

　　君　　　　画未録

　　阙

　　右无名人墓阙画象三段三车六人皆驾一马乗马于车前者一人横旗于车后者二人始予得劔州三阙指此为范君者又有魏邓二阙皆石上横刻人物车马无一字可考近得范君一阙凡数横上有数字所刻者乃是魏阙人物岂此车马却是魏君之阙乎二阙俱是画象当入碑圗卷中姑赘于此









　　隷续卷十三
　　钦定四库全书
　　续卷十四
　　宋　洪适　撰
　　太守张景题字
　　光和六年四月太守张景【阙二字】治郡【阙二字】追念先祖【阙】徳【阙三字】早失覆【阙】门【阙三字】孤焭自悲太守【阙三字】君【阙五字】间【阙】归文学纪刋先象
　　【上阙】之少子竝早□
　　右太守张景题字四行在髙眹石室梁上磨灭鲜成章句首云光和六年四月太守张景中有追念先祖早失覆【阙】孤焭自悲纪刋先象之句相去尺许有少子早□之文前有治郡二字盖张君追逺之词也博士题字
　　【上阙】议采夫【阙三字】以诗书发【阙】京师受业春秋【阙四字】览异【阙三字】仲舒□非胡母【阙】尝祭郊【阙七字】晨【阙四字】其【阙】故悲【阙二字】之【阙】后廿年知【阙五字】盖【阙五字】不严【阙】是□□消【阙四字】询谋道为国师出典方州忠着金石【下阙】
　　【上阙】博士【下阙】
　　右博士题字七行可识者五十六字不可识者六十余字亦在髙君石室中末行有博士二字上下文皆湮没其中云以诗书发【阙】京师受业春秋【阙二字】仲舒智非胡母末云道为国师出典方州忠着金石其人受春秋业而以仲舒胡母为比盖是传公羊春秋者洪农太守张君题字
　　故孝廉【阙五字】陵相【阙】君伯髙农【下数行阙】
　　【上阙】着徳义方袭父经业春秋尚书贯【阙四字】忠【阙】宣海内题髙【阙】之苖发□【阙四字】晨所【阙】垂泽章彼【阙】言农太守张【阙】子阳张叔之子也
　　右农太守张君题字五行亦在石室中末行云洪农太守张某子阳张叔之子首行有故孝廉陵相君伯髙农十字陵之上阙五字相之下阙一字其文有着徳义方袭父经业春秋尚书海内归髙之句与前一人皆是以经学名家者
　　髙联石室六题名
　　【上阙】土成都杜宣字菅伟
　　【上阙】州大守□审长賔
　　【上阙】广都公乗伯高
　　【上阙】昌守长□审
　　武陵大守杜伯持
　　武陵令杨林仲和
　　中郎　【下阙】
　　大尉三公【下阙】
　　□州刾史河【下阙】
　　清白土【下阙】
　　娉土张【下阙】
　　【阙】张【下阙】
　　扬子云
　　司马相如
　　太守赵【下阙】
　　右髙联石室六题名与前三段题字皆刻在梁相石壁之间近嵗好事者秉烛入室而模之始传于世蜀人多未知也所题前后不同时其一杜审公乗四人其一武陵守其一武陵令其一中郎将太尉掾并州刺史三人其一清白士娉士三人其一扬子云司马相如赵太守三行卿云二公盖后人追书者字画清逸可爱【以娉为俜】
　　永平甎文
　　永平八年七月廿日作
　　右永平甎文四行九字云永平八年七月廿日作汝伯宁甎文
　　建初三年八月廿日汝伯宁【阙】万嵗舎大利善
　　右汝伯宁甎文六行十八字建初三年作末有万嵗舎大利善之文与曹叔文甎所谓万嵗署舎同或是卜筑所用者邯君篆甎亦谓之万秋宅汉人无忌讳如此
　　曹叔文甎文
　　建初七年八月十三日□叔文作千万嵗署舍命史后子孙贵昌【阙二字】未央大吉
　　右曹叔文甎文八行行四字建初七年作有千万嵗署舍子孙贵昌未央大吉之文
　　谢君墓甎文
　　元和三年五月甲戌朔谢君【阙】造此墓
　　右谢君墓甎文四行十五字云元和三年五月甲戌朔谢君造此墓
　　永初甎文
　　永初元年景师造
　　大吉阳冝侯王
　　右永初甎文直书一行云永初元年景师造又一甎云大吉阳冝侯王皆近嵗出于蜀中汉人作舎宅营墟墓甎多有字又有篆书数甎乃建武二十八年北宫卫令邯君千秋之宅者其一有冨贵昌字或云得之范皮阙旁法书要録引鼎録云蜀章武二年作二着鼎一赐鲁王铭曰冨贵昌宜侯王一赐梁王铭曰大吉祥宜公王观汉甎及器物多有此文则知蜀人鼎铭盖采用前代之语
　　定陶鼎欵识
　　髙庙
　　定陶庙容十□【斗字】非重九斤二两
　　右定陶鼎盖有髙庙二字颇大腹有都仓二字次之又有定陶小字四行恵帝令郡国立髙庙时帝子恢为梁王定陶梁所都也其后元帝子为定陶王王之子入继大统更封楚王之子于定陶北乃庙中祭器不知何王所作髙庙两字方正髙古略无篆势定陶十一字则叅杂篆之体它器亦有相类者都仓二字即是篆文此器旧藏宣和殿与九鼎齐飞矣吁延光铜壶欵识
　　延光四年铜二百斤直钱万二千
　　右铜壶安帝时作欵识二行十三字字从左起云延光四年铜二百斤直钱万二千在建康秦民
　　元嘉刀铭
　　元嘉四年五月丙午日造此铜官刀长四尺二寸【阙二字】冝侯王大吉羊
　　右元嘉刀威宗时作其文云元嘉三年五月丙午造此铜官刀长四尺二寸【阙二字】冝侯王大吉羊在张循王家【以羊为祥】
　　驺氏二镜铭
　　驺氏作竟四夷服多贺国家人民息敌仇殄灭天下复风雨时节五谷孰长保二亲得天力
　　东王公西王母
　　驺氏胡【余字同上】
　　右驺氏二镜铭七言五句云驺氐作竟四夷服多贺国家人民息敌仇殄烕天下复风雨时节五谷孰长保二亲得天力二镜虽有大小而铭文无异同小镜惟氏字笔法小变胡氏不是反文大镜又有两人相乡坐其旁小隷云东王公西王母大者藏故江阴守王直中家小者藏故司直洪藏家黄长睿审定以为汉器其説见东观余论但错认其中数字大史公书齐有三驺子范史春秋家有驺夹班史竝作邹则知二字通用説者谓校官碑亲取寳智刘熊碑寉鸣一震皆下文故贤鹤从省此铭镜省其金与娄寿碑省爵为□杨孟文碑省斜为余同非防上下文也又反胡为与唐扶碑反陜为郏郑固碑反独为同宣和博古圗有汉尚方冝子孙镜其铭首云尚方作竟四夷服末云长保二亲子孙力传吉后世乐无极中二句并同字画又切相类
　　李氏镜铭
　　李氏作竟佳且好明如日月世之保白虎辟邪主防【除】道渴饮玉泉饥食【阙】□由天下不知老
　　右李氏镜铭亦七言五句云李氏作竟佳且好明如日月世之保白虎辟邪主除道渴饮玉泉饥食【阙】浮由天下不知老又有二兽奋迅拏攫即白虎辟邪也其文镜省其金除反其邑浮反其水以保为寳以由为游颇与驺氏镜相类博古圗又有汉尚方一镜铭云尚方作竟真大好上有仙人不知老渴饮玉泉饥食□浮游天下敖四海夀比金石国之保尚方二铭与驺李所作者略同恐未必颛是宫禁中所用中平兽洗欵识
　　中平三八月造作□□
　　右中平兽洗欵识一行云中平三八月造作用冨最下两字甚野盖铸冶小失所书者兽在其左若驼非驼若麟非麟绍兴中长沙攸县刘氏浚塘获十六器家弟景卢得其一
　　脩官二铁盆欵识
　　廿五□廿年脩官作
　　廿五□
　　右脩官铁盆二乾道中陆游务观监汉嘉郡得之古人作器必铭志其轻重大小亦谨权量之一事隷释中地皇候证所云五十七斤者计其重也永平盐盆所云三百五十斗者言其容也此两盆皆有廿五石字乃龠合升斗石之石非铢两斤钧石之石也字画无篆体盖东汉初年所作其文有廿年字而无纪年之名东都惟建武建安有二十年此必建武之器所谓脩官正与永平巴官同恐是识铁官之地名未详其义
　　晋铜澡盆欵识
　　泰始元年【阙】月七日右尚方治御府故二斗五升铜□槃重九斤八两　　苐二
　　右铜□槃晋武帝时作欵识云泰始元年【阙】月七日右尚方治御府故二斗五升铜□槃重九斤八两第一字甚小而遒劲今在宜兴恵公衮家东都工于隷者未能逺过魏晋石刻今其存者邓艾彭祈母稚陆喈数碑以此比之泰山之于丘垤也
　　董氏二洗欵识
　　董氏【阙】好
　　董氏器
　　右董氏二洗一欵其右曰董氏雅好一欵其左曰董氏器中圗一鼎鼎上有禽今虽藏于二家乃一人所作者虽无年月可考却非魏晋人字画亦可证董姓之从童也






　　隷续卷十四
　　钦定四库全书
　　续卷十五
　　宋　洪适　撰
　　石经仪礼残碑
　　【上阙】郊请反【阙七十一字】以君命聘于【阙六十八字】善乎授上介币【阙六十九字】赐使者币使者【阙六十八字】上介至亦如之【阙六十八字】练冠以受聘【阙七十字】哭出袒【阙七十一字】食归【下阙】
　　【上阙】取【阙七十四字】尝【阙七十二字】佐食【阙四字】于【阙六十七字】卒【阙四字】相【阙六十五字】取【阙】坐【阙三字】兴【阙二字】俎【阙六十五字】堂复位至妇【阙】足【阙】于【阙六十五字】爵【阙六字】仪【下阙】
