<!-- { "loadSidebar": true } -->
　　今在西安府学题曰唐实际寺主怀恽奉勅赠隆阐大法师碑铭并序其下曰怀恽及书盖不可晓文中有弟子大温寺主思庄敬想清徽勒兹琰疑即其人所书【二条金石文字记】
　　唐安寺尼明空墓志
　　王鋋撰　太和八年
　　再建福田寺三门记
　　杨知新述　李少鸿书
　　道因禅师碑
　　王元美曰评者谓兰台瘦怯于父而险峻过之此碑如病维摩髙格贫士虽不饶乐而眉宇间有风霜之气可重也余谓兰台故学父书而小变为险笔时兼隶分自是南北朝流风余韵李仲璇孔庙碑赵文渊所书华岳碑可覆观也【石墨镌华】
　　偏锋古未有也小王即云滥觞而其精神筋力仍在画中未有全慿画之正背两边以棱芒见竒者有之自大欧始然亦因八分之余势稍出一二笔耳而小欧乃全用之于主笔峭厉激昂几失古人冲和浑朴之致开恶扎之端及宋人而笔笔皆偏即以长公之习顔非不厚重而大抵只于笔两边见竒右军以来之法蔑也尽矣【墨林快事】
　　欧阳通正书较信本流丽有余而严敬不足杜诗云书贵瘦硬方通神今以此视化度醴泉诸碑已自痴肥矣然学者自非求信本之迹则亦执柯伐柯取则不逺也【苍润轩帖跋】
　　范阳郡新建文宣王庙碑
　　行书　韦稔撰　张澹书　贞元五年　今在涿州【金石文字记】
　　同州澄城县郑公徳政碑
　　行书　【原缺】纂　郑云达书　贞元十四年　今在本县文多剥泐但云公字敖郑州荥阳人而不得其名【金石文字记】
　　寂照和尚碑
　　此碑在咸阳西马跑泉地中武功康子秀先生过而识之以语土人竪于道傍其后王咸阳移之咸阳城中寺以碑有安国寺字遂改名其寺为安国寺按碑段成式纂僧无可书成式文笔自竒此文为佛言尤竒无可贾岛从弟有诗集传世其书法出柳诚悬而优孟者子秀名梣太史徳涵子也【石墨镌华】
　　无可之书固一时习尚石经多此法可知也然此碑则导源二欧掩有河东清遒圆利洵可擅一时之技出诸书僧之上【墨林快事】
　　少林寺厨库记
　　正书　顾少连纂　崔溉书　贞元十四年　今在寺中【金石文字记】
　　钜鹿县时墓志
　　行书　刘通明纂　贞元二十一年
　　其文曰葬蓟县燕夏乡海王村之南原近出之土中字拙而率【金石文字记】
　　顔师古制颂
　　四言十章章八句有序
　　某府君墓铭
　　贞观元年
　　供养记
　　景龙元年
　　大智禅师碑
　　八分书　史惟则书　开元卄四年
　　此碑为唐史侍御惟则书窦臮赋述称史书古今折大小应变声价极不落莫也其行笔絶类太山铭而缜宻过之知开元帝润泽所自耳大智师北宗之铮铮者严挺之粗能其家言俱可存也【弇州山人稿】史惟则分隶书窦臮称其古今折大小应变如因髙而瞩逺俯川陆而必见今观此碑信是开元间分书第一手严挺之文亦丽则可观大智师见唐方技传传云开元二十年卒碑云二十四年【石墨镌华】



　　金石文攷畧卷九
<史部,目录类,金石之属,金石文考略>
　　钦定四库全书
　　金石文攷畧卷十
　　嘉兴李光暎撰
　　御史台精舍碑
　　八分书　崔湜撰　梁升卿书　开元十一年御史台精舍记崔湜纂梁升卿书读其文则湜于佛可谓笃信者矣唐书列传云桓彦范等当国畏武三思使湜隂伺其奸而三思恩宠日盛湜反以彦范等计告之遂劝三思速杀彦范等以絶人望因荐其外兄周利正以害彦范等又云湜贬襄州刺史以谯王事当死赖刘幽球张説救防得免后宰相陷幽球岭表讽周利正杀之不果又与太平公主逐张説其余倾邪险恶不可胜纪世言佛之徒能以祸福怖小人使不为恶又为虚语矣以斯记之言验湜所为可知也故録之于此其碑首题名多知名士小字颇佳可爱也治平元年三月九日书【集古録】
　　此梁升卿追书崔湜文湜人品殊汚人齿颊而升卿尚追书其文何也岂唐世重佞佛湜之立精舍于御史台适投时好耶但升卿分隶声动一时东封朝觐碑史册称之今观此碑名不虚耳碑隂题侍御史并内供奉殿中侍御史并内供奉监察御史名共六百余人参差不齐分书者五六人余皆正书书皆有法【石墨镌华】
　　此唐中书令崔湜为殿中侍御史日所纂盖已入相而后人追书之者分体严正自是盛唐本色【墨林快事】此书与夷齐碑结体相类唐人隶书之可观者也【苍润轩帖跋】
　　唐自贞观中李干祐为御史大夫别置台狱囚当讯就近拘系之其渐也侍御史东西推监察御史紏视刑狱各禁其囚迨武后时来俊臣侯思正皆为御史制狱之外台狱圜扉恒满崔隠甫总台务言于朝掘去于是旁列精舍以释典懴之崔湜为文梁升卿书以八分开元十一年勒诸石碑隂列侍御史殿中侍御史监察御史并内供奉衔题名仅卢怀慎崔湜陆景初三人亦升卿分书自怀慎以下正书百二十二人侍御史也自湜以下正书百八十四人殿中侍御史也自景初以下正书三百四十七人监察御史也碑额又有天寳元载以后侍御史知杂侍御史监察御史共五十人而碑之左右椎拓不及焉中有薛偘偘者二名重文碑凡三见此唐一代所仅有也升卿自监察御史厯殿中侍御史迁侍御史再迁太子右庶子【曝书亭集】
　　今在西安府儒学碑隂题名表其上格曰侍御史并内供奉列卢怀慎等名中格曰殿中侍御史并内供奉列崔湜等名下格曰监察御史下有一并字下缺不全列陆景初等名其卢崔陆三人姓名并八分书盖梁笔也余则正书乃后人续书之者其碑额空处前后皆有刻前刻监察御史及姓名后刻知杂侍御史及姓名有自天寳元载以后七字按天寳三年始改年为载不当云元载恐是追书【金石文字记】
　　凉州都督郭公神道碑
　　知运有两碑其一张説文其一苏颋纂知运传载其子二人曰英杰英乂而苏张二公所为碑书其子四人曰英杰英竒英恊英彦而无英乂欧阳公疑焉以谓英竒等三子在唐不显史家阙漏尚或有之英乂尝为西川节度使其事甚着史官不应差其世家而苏张二公作铭在知运卒后不逺亦不应缺其子孙余按代宗实録云英乂知运季子而元载所为英乂墓碑亦云陇右节度使知运公之皇考也然则英乂之为知运子无疑又按英乂碑云公以天宝二载筮仕盖知运以开元九年卒明年立碑碑之所载诸子皆以有名位英乂幼未从仕故不载尔余又尝得徐浩所为英杰碑有云移孝于忠二叶四将齐名当代同气十人然则知运诸子碑传缺漏者尚多不独此三人而已　徳宗实録又有郭英干云英乂弟也【金石録】
　　濮阳卞氏墓志
　　康熈二十年秋禁垣西偏中官刘进成宅掘地误发古墓中有瓦炉一瓦罂一墓石二方广各一尺二寸刻卞氏墓志四字环列十二辰相皆兽首人身一刻志铭而书志作鋕又无纂文人姓名第云归于我彭城刘公而已文称贞元十五年歳次己卯七月朔夫人寝疾卒于幽州蓟县以其年权窆于幽州幽都东北五里礼贤乡之平原按悯忠寺有唐人舍利记二一云寺在城东门一云大燕城内地东南隅有悯忠寺门临康衢则唐之幽州在今都城之西南合之是碑益信【曝书亭集】
　　邠国公梁守谦功徳铭
　　此碑右神策军防军中尉杨承和纂并书邠国公者内侍梁守谦也攷之唐史宦者守谦无传惟宪宗十五年书帝□崩于太极殿中尉梁守谦王守澄等共立太子杀吐突承瓘及澧王恽而韩文公平淮西碑亦载守谦在帝左右常命之往抚蔡师夫守谦以一宦者而爵至上公此可见宪宗之信任小人宜其晚节不终卒死宦者之手然则余之録此盖将为天下后世之戒非徒取其文字也【金薤琳琅】
　　此宦者梁守谦造经于兴唐寺而防军中尉杨承和为铭之书之者也书全法欧阳兰台方整老劲所不及者结构小疎耳但颂宦者功徳乃谓淮蔡之功十居其七将令裴李诸公何处生活【石墨镌华】
　　此淮蔡之役监军内侍纪功之碑也为右监军杨承和所纂并书者功则是已而其事不典是以文章家希言之即字颇可存而名不扬且更大诛中人之变书人姓名亦为铲駮后之射利者以其非名笔且姓字又漫可以作伪乃指为徐浩并其文亦先从尾装之遂不可读予乃详攷而得之行行改易一复其初遂为完壁唐碑如此全美者甚少亦此字之幸逢也【墨林快事】
　　重修孔子庙碑
　　此李北海邕纂而张庭珪书邕文不及书此碑是已庭珪名书书小史谓邕文必致珪书而评者有古木崩沙闲花暎竹语观此亦未为的然但书赵盾作赵遁何也【石墨镌华】
　　此开元七年碑也李邕制文而八分即属之张庭珪盖李多行恐其伤于不恪而然乎抑可见唐日之以八分为重也张书严整有法不为新竒之致而锋芒光焰奕奕映澈【墨林快事】
　　旧唐书张庭珪传庭珪素与陈州刺史李邕亲善屡上表荐之邕所纂碣碑之文必请庭珪八分书之庭珪既善楷隶甚为时人所重庭字作廷邕传同【金石文字记】
　　叶有道先生碑
　　北海分隶固自遒逸虽于汉人不无小逊而与梁升卿韩择木軰逐鹿未知死谁手矣又赵明诚録二碑一为邕行书一为韩择木八分书此正分书而曰邕不知何故岂后世翻本者未见邕碑而以韩书附防邕名耶书以俟攷【石墨镌华】
　　右有道先生叶公碑李邕纂并书余集古所録李邕书颇多最后得此碑于蔡君谟君谟善论书为余言邕之所书此最为佳也【集古録】
　　此碑似经重刻乃李字之瘦劲有骨力者莫过于此而始终完全如此石者更不易得叶先生种种竒行知非虚设北海记载隐而不没畧而不漏深得述二氏异端之法【墨林快事】
　　有道之子慧明孙法善三世为道士其祖若父之碑皆邕纂而书之可谓滥矣书法秀逸闲雅不见欹侧之态蔡君谟谓是邕书之最佳者良然【金石文字记补遗】
　　承天军城记
　　道士胡伯仁书　大厯元年
　　茅山紫阳观法师碑
　　静先生碑柳识纂张从申书李阳氷篆额唐世工书之士多故以书知名者难自非有以过人者不能也然而张从申以书得名于当时者何也从申每所书碑李阳氷多为之篆额时人必称为二絶其为世所重如此余以集録古文阅书既多故虽不能书而称识字法从申所书弃者多矣而时録其一二者以名取之也夫非众人之所称任独见以自信君子于是慎之故特録之以待知者【集古録】
　　从申书法出二王而与李北海仿佛昔人评其书独歩江外此碑在茅山盖唐行书之得名者【东里集】静先生碑有二本一为顔鲁公书一为张从申书昨余游三茅山时见鲁公碑乃方石断裂草野而是碑板莹然如玉壁立庑下李阳氷题额于大厯七年八月十四日建诸多为人指所画岂以此碑世为三絶故遂脍炙人口而知与不知皆爱耶【苍润轩帖跋】
　　清河郡王李公绍功载政颂
　　王士则行书　永泰二年
　　王公此碑颇竒伟有矩矱【苍润轩帖跋】
　　右成徳节度使李寳臣徳政碑寳臣降虏与田承嗣軰创藩镇之祸其人本不足道碑辞胁下为谀馁谫不文独王士则者仅见陶九成书谱中不甚着而书法遒劲潇洒有李北海张从申之笔良可寳也碑在真定御史行台不易昨夏温中丞如璋致一本装潢成帙而记于后【弇州山人稿】
　　左金吾卫将军臧希晏碑
　　碑在三原县
