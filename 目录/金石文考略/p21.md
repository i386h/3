<!-- { "loadSidebar": true } -->
　　此书视陜碑特为姿媚唐时称为小王书若非怀仁自运即不当命之小王也吾家有宋舍利塔碑云习右军书集之为习正合余因此自信有防【四条容台集】集右军书圣教序心经予前后阅数十本独此旧本不失笔意最佳耳此序为唐文皇记为髙宗作今以冠藏经盖叙记僧奘求法事也始奘于武徳末乞往西佛地取经不许乃私从一贾胡阑出边亡何胡弃之去几死独身越五烽谒髙昌王传致西突厥可汗歴十余国而抵鸠摩从胡僧戒贤习大乗论译经语又之中天天竺戒日王所说法积十八年而以二象防夹经像还至凉州上闻手诏飞骑迎之令安夏阿兰若译经行世而父子相率为序记侈大之噫彼髙宗者固耳岂文皇之雄畧豪气而遂衰沮不振至此耶彼其志得而无所事事意惓而感慨系之不之于长生则之于因果无足怪也奘既托之文皇怀仁又托之右军以不朽其业即令达磨师见之不满一笑耳右军真迹固多第自禊帖外不应行法大小匀整乃尔且梵字多所不备其小小展缩偏傍辏合所不免也
　　圣教序书法为百代模楷病之者第谓其结体无别搆偏傍多假借盖集书不得不尔仲蔚谓出文皇手又经于志宁等润色不无失真是不知咸亨中沙门怀仁模集勒石而心经末有志宁等润色题字盖奘方于洛中总译西域所赍经藏以志宁等领其事故云尔唐世宰相有兼译经润文使者即其职也凡唐藏经卷尾皆有诸公名姓此何与于书而仲蔚乃以是病之陋一至此乎展册为之失笑【二条弇州山人稿】王撰曰序中如金容掩色心经中色不异空空中无色诸色字于草法合至空不异色色即是空空即是色无色声香味触法诸色字乃包字集书者误以此作色耳观天地苞乎隂阳苞字下体文抱风云之润抱字右边自见而昔无言及之者【金石文字记】怀仁圣教序乃集右军书宋人极薄之呼为院体院中人习以书诰勅士大夫不学也赵子固云其中逸笔不知怀仁从何处取入使人未学他书先学此殊为可恶子固深于书学者故其言如此至近时乃大不然视此帖不断本如怀寳收藏家学与不学俱购求一本以侈人而秦中士夫为甚有着金石史者谓圣教序较定武兰亭相絶千里可为喷饭真所谓夜郎王不知汉大彼或未见真定武耳兰亭是右军第一妙迹定武是兰亭第一妙本不特此也即宋所临诸本无不各具一风格陆子渊所谓原本既髙得其一枝半节无不善者人能学一分即得一分之力无不卓然大雅惟一学圣教序则浑身板俗即唐人呉通微号能书者亦受此累况其他乎黄长睿云学勿能至自俗碑字未尝俗夫碑字不俗何以学之辄俗使学兰亭者有是乎长睿深于书学者失言矣余初得一不断本继于故内复得此本更完好字法纎毫毕具盖唐搨也秦人王文含见之叹不释手【销夏记】按董文敏容台别集云云圣教序是怀仁书矣怀仁既奉勑书宜云僧怀仁奉勑书何驾名右军若奉勑集右军书又不得自书文敏言怀仁真迹在其家恐未必是真迹即使是真迹当是怀仁集书之后另书岂可据此疑集书原本耶沈文恪跋所临兰亭后序云古人集字之工如出一手他帖不多见唯圣教序及此序耳董宗伯谓怀仁乃右军后裔习其祖之笔法流传既久遂以习为集不知何所攷据则文敏所言怀仁真迹文恪亦不以此为据也【光暎识】
　　慈恩寺鴈墖褚河南书圣教序记
　　褚河南书本学逸少而能自成家法然疎瘦劲链又似西汉往往不减铜筩等书故非后世所能及也昔逸少所受书法有谓多骨防肉者筋书多肉防骨者墨猪多力丰筋者圣无力无筋者病河南岂所谓瘦硬通神者耶【广川书防】
　　此以序与记分刻二碑于慈恩寺墖下分东西两龛置之风雨与童牧俱不能及是以能乆而不毁书法遒健然用笔轻细后署永徽四年书似不及同州本【石墨镌华】
　　此长安本也笔法老干简劲有不可屈之色而形态朴野似以贫贱骄人者可敬而不可狎造其妙可以髙揖贵人而学之未至觉粗直可憎盖喜甘恶苦所从来矣【墨林快事】
　　三藏圣教序世传二本予尝评之以为王书如千狐聚裘痕迹俱无褚书如孤蚕吐丝文章具在然今藏书之家右军之刻多有而中书之搨仅见简翁此帙纸墨两精原溥可以保矣【苍润轩帖跋】
　　赵崡曰据张茂中游城南记云寺废毁殆尽惟一墖俨然则今寺亦非唐剙而墖自宋熈宁火后不可登万厯甲辰重加脩饰施梯始得至其颠求记所谓唐人墨迹孟郊舒元舆之类皆不可得塔下四门以石为桄桄上唐佛像精絶为游人刻名侵蚀可恨东西两龛褚遂良书圣教序记尚完好而唐人题名碑刻无一存者问之僧云墖前元有碑亭乙卯地震墖顶坠压为数段今亡矣【金石文字记】
　　长安慈恩寺有河南所书圣教序记分为二碑嵌鴈墖门东西两傍最完好序云永徽四年十月十五日建中书令臣褚遂良书记云永徽四年癸丑十二月十日建尚书右仆射上柱国河南郡开国公臣褚遂良书此是同州召还后笔称臣者以御制文非奉勑书也【销夏记】
　　同州褚河南书圣教序记
　　余旧藏褚登善圣教序记婉媚遒逸波拂处虬健如鉄线盖善本也后陜省致一纸轻弱不足言或以为翻刻或以为有二本第俱有可疑者旧藏本称龙朔三年建按遂良以永徽六年贬潭州显庆二年徙桂州未防贬爱州歳余卒盖未尝生及龙朔也岂遂良尝书之至是始摹搨上石耶陜省本则云永徽四年中书令臣褚遂良书攷之本传宰相表遂良贞观末为中书令后罢永徽三年以吏部尚书同中书门下三品四年进尚书左仆射疑皆后人附益之耳【弇州山人稿】
　　此以序记并书一碑在同州遒逸婉媚波拂处虬健如鉄线后署龙朔三年书似胜慈恩本
　　圣教二碑王元美攷年代官品以为不合署名处疑皆后人附益良是但元美未尝至闗中遂不知二碑所在耳余又按玉海太宗制圣教序髙宗为太子又述记并勒置慈恩寺浮图永徽四年十月褚遂良书则大墖本似是真迹而同州本反胜何也【二条石墨镌华】按旧唐书褚遂良传永徽元年出为同州刺史三年征拜吏部尚书显庆三年卒于爱州至龙朔三年则遂良之亡已五年矣恐是后人追刻也王撰曰碑后有大唐褚遂良书在同州倅防十字当是后人补书其书法亦防不类【金石文字记】
　　同州河南所书圣教序记与慈恩寺大小畧同而同州饶骨慈恩饶韵如出两手而同州尤有坠石惊雷之势后云龙朔三年癸亥六月卄三日建大唐褚遂良书在同州倅防按公永徽元年庚戌出为同州刺史三年还朝六年贬潭州显庆二年贬爱州三年戊午卒于贬所至龙朔癸亥卒巳六年盖非手书上石者公殁同人不胜桐乡之思复摹刻官所寔记所建歳月初不计其存亡其两地字迹不同者摹手异耳【销夏记】
　　此碑书龙朔三年是时褚公亡已五年矣似属可疑按雁墖二碑皆称臣某此碑直书姓名而不称臣王弇州所云褚公尝书之其后模勒上石者容或有之销夏记金石文字记皆拟为追刻诚是余于雁塔同州二刻之外又得一本年月同雁塔本而字法不同碑已有断蚀处不知此碑在何所诸评论者皆不之及焉苍润轩帖跋论褚公真书圣教之后又一条云褚公行书圣教序碑立于怀仁集右军书时盖是咸亨三年然则褚公圣教序实有四本又金石録载有王行满正书圣教序并记在显庆二年余亦收得一本【光暎识】
　　王居士砖墖铭
　　上官灵芝撰　敬容正书　显庆三年十月　近出南山楩梓谷土中【金石文字记】
　　骑都尉李文墓志
　　碑曰公讳文而不言其姓盖石断而亡其半尔文休承题其防曰李将军碑攷唐书及集古録金石録碑目皆无李姓名文者人无可纪史不悉载天下碑阙至多欧赵不能兼收理或有之第碑又曰夫人李氏礼不娶同姓则文似非李也唐初功臣率多赐姓而碑叙官阀有曰开国承祉得非先娶李而后亦赐姓者与休承素称博洽且不轻妄余是以疑之【金石评攷】同里曹生仲经嗜金石文手拓同州李君碑示余纸墨精善对之眼明碑未详书者姓氏观其峻利秀逸非王知敬殷仲容不能造诣及此李君讳文字纬东汉以后字必以两字称一字者罕矣载于唐书房龄字乔顔师古字籕李众字师李琇字琇张巡字巡郭曜字曜宇文审字审李恢字祚李条字坚窦思仁字恕张义方字仪此外不多见也【曝书亭集】
　　太宗文皇哀册
　　正书　褚遂良撰并书
　　哀册褚固宜有书乃字法太穉而冶虽河南降格而为之亦不至是后人临仿不可知要不可据以为登善之正果也【墨林快事】
　　褚河南书哀册刻于呉江史氏余疑为米南宫所临以其时出米老脚手故也又常获观褚书枯树赋儿寛賛真迹与此体不类且小米跋尾盖其晚年语意实有未尽必求售者剪弃后语以冐褚名而希厚价尔观陈子防跋惟南宫知之以下数语可见【金石评攷】天台詹君国器嗜古如嗜利近于汴梁市中购得褚登善所纂唐太宗哀册文一卷旧尝藏相台岳珂倦翁家后有北燕乔篑成所题定为唐人书詹君既自识其左复请濓一言之濓闻唐故事哀册国之大典也非职载笔至司钧衡者不敢为之登善自贞观二十二年九月己亥为中书令二十三年三月丁卯太宗不豫四月己亥幸翠防宫五月己巳崩于含风殿庚午奉大行御马还京师当是时登善秉政中书缉熈帝载者已九月哀册必属之盖无疑也此卷当为命稿之第二故于二十三年下阙歳次己酉五月甲辰八字嗣皇帝下不书治字家传缙云下无髙祖配天一人有庆八字遡悲风于长下阙术字然特其阙文耳征之大诏令萝圗琬琰集文粹文苑诸书其改又各有同异殆不能悉数也濓窃按正史杂史咸谓太宗以八月庚寅日葬与大诏令等书并同庚寅则八月之十八也今独云庚子则是月之二十八日不知何以有一旬之差将史误耶或稿本之笔讹也嗣皇帝之名不书惧僣也其理固当太宗之崩既书二十六日己巳矣年月甲子初何足隠讳而悬空之耶尤有不可得而晓者相去七百余载其事不可臆度未可以遽言也若论字画当为登善所书登善初师虞世南晚入右军之室故唐之能正书者仅二十八人而登善居三四之间此卷温润似虞其结体则多法右军世之人徒见登善所书或与薛稷类者遂疑之殊不知先哲有兼人之才而其作字初不拘一体张颠善草书至其小楷极端谨有法传其学者惟顔真卿得之尔观登善者宜以是求之篑成虽号能览古其言似不足征也国器尚永宝之翰林学士金华宋濓题【潜溪集】
　　褚河南书太宗哀册文旧得之先友登州教授郭敬守先生书家论古名贤遗迹河南传世之佳者三龛碑儿寛賛及此帖耳三龛碑未得见尝见防稽邓宗经有儿寛賛墨迹真妙絶此帖亦今世所罕见者余家诸帖此当为冠【东里续集】
　　晋宋间人以风度相髙故其书如雅人胜士潇洒醖借折旋俯仰容止姿态自觉有出尘意陵夷至于中唐法度森然大备而怒张挺勃之气亦已露矣唐初诸贤去古未逺故犹有晋宋遗风观褚公所书哀册岂后人所可髣髴哉古人所为常使意胜于法而后世常法胜于意意难识而法易知顔柳之书余一见即知其美此书八九年中凡三见矣今始识其用意之妙正犹有道君子泊然内运非乆与之居不足知其所蕴也【逊志斋集】
　　儿寛賛
