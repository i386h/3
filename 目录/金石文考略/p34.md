<!-- { "loadSidebar": true } -->
　　京兆府学新移石经记一帙乃宋元祐五年黎持为文安宜之正书以纪吕公移碑之故者吕公此举真光明俊伟有功斯石余尝两观石本慨想蔡中郎遐轨然后知是记之作所闗者大【苍润轩帖防】
　　京兆府学新移石经碑记宋元祐中京兆黎持纂文河南安宜之书锓之者长安石工安民也其曰汲郡吕公者宣公大防之兄以工部郎中陜西转运副使知陜州以直龙图阁知秦州大忠也自唐郑覃等勒石壁九经一百六十卷天祐中筑新城石为韩建所弃刘鄩守长安幕吏尹玉羽请辇入城鄩谓非急务玉羽绐曰一旦敌兵临城碎为矢石亦足以助战鄩然之移置尚书旧省至大忠领漕日始克尽列于学载持记甚详方是时宣公在朝二三执政罔非正人监司长吏咸以兴起学校裒集经史为务至绍圣元符之际小人柄政诸君子咸被重罪以去宣公窜死防州未几大忠亦降官崇寜初籍党人立石端礼门侧蔡京复自书碑颁郡县彼张商英周秩杨畏之徒反覆附和恬不知耻民以一石工独能严邪正之辨不肯镌名姓于碑惟恐得罪后世匹夫之志不可夺如是夫持为京兆学官其文辞条达类南丰曾氏而宜之之书亦称入格迄今博闻之士或不能举其姓氏民则后生末学皆能道之以见立身行己不可不为后世虑苟是非得其正虽百工技能之人反有荣于当时之士大夫者呜呼可感也已玉羽者京兆长安人以孝行闻杜门隐居鄩辟为保大军节度推官仕后唐至光禄少卿晋高祖召之辞以老退归秦中尝着自然经五卷武库集五十卷其书散见于册府元惜欧阳子不为立传而其书亦不传于世也余既慨碑文之出于民所镌而题其后余友钟渊映将注五代史记并书玉羽之事告之俾附注于鄩之传焉【曝书亭集】
　　题李卫公墓
　　元祐四年　防师雄题
　　鼔塠文
　　嘉祐元年　司马光题　尹仲舒书
　　元祐党籍碑
　　元祐党籍徽宗书之立石端礼门其初九十八人尔既而蔡京复大书颁郡县以上书人及己所不喜者作附丽人添入凡三百九人碑称皇帝嗣位之五年盖崇寜四年也是时籍中曾任宰臣执政者十无一存曾任待制及余官亦已零落过半亡者毁其绘像及所著书夺其坟寺存者定为邪等降责编管荒徼禁不得同州住其子弟亦不得诣阙下小人之快意未有甚于斯时者矣岂复有所忌惮乎其后张纲防详谓王珪一名不合在籍自九十七人外益以上官均岑象求江公望范柔中邓考甫孙谔六人共一百三人皆系名徳之臣许子孙陈乞恩例次数而龚頥正遂采三百九人之事迹成元祐党籍列传谱述一书凡一百卷盖惟恐其阙然则小人之厄君子适以荣之士之自立宜审所择矣京所书刋石满天下惟桂林勒之崖壁故至今独存碑后王珪章惇姓名漫漶者为瀑泉所泐也康熙乙丑二月望日书【曝书亭集】
　　晁氏客语云绍圣初籍定元祐党止数十人世以为精选后乃泛滥人以得与为荣而议者不以为当也张文简纲华阳集有绍兴间进劄子云臣等防详党籍人姓名见于碑刻者有二本一本计九十八人一本三百九人内九十八人系崇寜初所定多得其真其后蔡京再将上书人及己所不喜者附丽添入党籍泛滥杂冗遂至三百九人防详得九十八人内除王珪不合在籍自余九十七人多是名徳之臣所有三百九人除九十七人系前石刻所载其余更有侍从上官均岑象求余官江公望范柔中孙谔邓考甫等六人名徳亦显然可见共计一百三人依得累降推官指挥许子孙陈乞恩例云云宰臣文彦博执政梁焘等十六人待制以上苏轼等三十五人余官秦观等三十九人以此攷之蔡京手定党籍原有二本南渡合二本详定为三本王伯厚小学绀珠载三百九人乃京第二本龚頥正列传谱述一百卷凡三百五人又不可详者四人亦据第二本也今此碑列章惇李清臣张商英贾易杨畏辈盖亦第二本未经南渡详定虑为诸贤之玷故详着之云【帯经堂集】余同官黄州司马于北溟成龙由粤西来赠余元祐党籍碑一本云碑在栁州之融县乃党人沈千曾孙沈暐刻也暐防云元祐党籍蔡氏当国实为之徽庙遄悟乃诏党人出籍高宗中兴复加褒赠及録其子若孙公道愈明节义凛凛所谓诎于一时而信于万世矣其行实大槩则有国史在有公议在余官第六十三人廼暐之曾祖父也后复官终提杭州集真观赠奉政大夫暐幸托名节后敬以家藏碑本镵诸玉融之真仙岩以为臣子之劝云嘉定辛未八月既望朝奉郎权知融川军州兼管内劝农事古霅沈暐谨识又周元亮先生书影亦载此碑一则附録之书影云倪文正题元祐党碑自崇寜五年毁碎遂稀传本今获见之犹钦寳箓矣当碑毁时蔡京厉声曰碑可毁名不可灭也嗟乎乌知后人之不欲毁之更甚于京乎诸贤自洓水眉山数十公外凡二百余人史无传者不赖此碑何由知其姓名哉故知择福之道莫大乎与君子同祸小人之谋无徃不福君子也余凡两见此碑各不同碎碑之后宜无可当时令郡邑各建之或尚有存者故其式弗一耳【二条筠廊偶笔】
　　元祐所立奸党碑以司马温公为首一旦为雷所霹张山人有诗昨夜风雷起击碎奸党碑若问张山人不知【事文类集】
　　余得党籍碑二本一沈暐所防者一饶祖尧所防者饶本视沈本字様较大又题额沈是正书饶是八分书按书影谓当时令郡邑各建之或尚有存者故其式弗一沈饶摹刻之不同以此故也【光暎识】
　　御制宣圣赞序
　　绍定三年制淳祐改元刻石国子监宣示诸生
　　重文宣王庙记
　　建隆二年　刘从乂譔　【缺】昭吉书并篆额
　　阿房宫赋并后序
　　元祐八年　防师雄后序　安宜之书
　　西岳题名
　　丁亥嵗程琳恭谒岳祠同于待问杨士彦陈杰留庆祖男嗣隆嗣弼嗣恭侄男嗣直从行又大观四年李傅恭诣帝祠供养又政和二年西河宋逵弟造恭谒帝祠侄仔从行又皇祐己丑程琳再经华隂恭谒岳祠同蔡挺杨士彦男嗣隆嗣弼嗣恭嗣先侍行又庆厯丁亥叶清臣恭欵神祠明年再经宇下刘纪王仲平施邈李孚佑从行又政和壬辰二月谢璘赵【缺】同谒祠下又宣和辛丑东平梁鼇弟鲲侍亲恭谒祠下又紫微吕公祈雪汶上卢讷洛阳程旨樊川王谠从熙寜癸丑谠题又政和四年杜宏钱扬柴着樊賔同拜祠下又宣和辛丑梁【缺】恭谒词下又大观四年东汶梁庆祖侍亲恭谒帝祠又杨可世可韡可升可辅可弼可晟恭拜祠下政和四年二月初三日謩题白瑛刘丁梁定史彦臣同行又书某某观者有四
　　灵岩杂题
　　苏轼诗一盛陶啓一诗二张子雍七咏任瀛诗一林泉老衲诗一傅亨诗三
　　孔林宋金元杂题
　　或纪恭谒圣祠年月姓名或序恭谒圣祠事或题诗篇咏桧居多所刻石凡十有七
　　赐孔庙书楼勅
　　大中祥符二年
　　兖州仙源县至圣文宣王庙新建讲学堂记
　　景祐四年　成昂譔　孙正已书　孔彦辅篆额
　　小学牓
　　至和元年　乡贡进士裴袗书
　　万安桥记
　　王元美云万安天下第一桥君谟此书雄伟遒丽当与桥争胜结法全自顔平原来惟防法用虞永兴耳余观此书雄伟遒丽实有之而结似平原无其宻防似永兴无其秀逸时代为之非君谟之罪也【石墨镌华】
　　郑杓子经着衍极取古今十三人谓公书起五季之衰万安为摩崖之苖裔可谓确论盖大书不难于矩矱而难于得天真趣多今以此观之只似作蝇头小楷此固其过人者【苍润轩帖跋】
　　泉州万安桥长三千六百尺费至一千四百万事亦钜矣忠惠以一太守不费公帑为之事举而民不怨此忠之所以为忠惠之所以为惠也桥成公召还朝乃大书刻石雄伟开宕堪与桥称【销夏记】
　　昼锦堂记
　　欧阳譔文　蔡襄书
　　蔡忠惠公书此记凡一字数十更存其合者才得顔碑什七耳今得宋徐季海书洺州府君碑以其意为此如黄金铸笵少伯一铸而就止以速成自喜不计工拙也【容台续集】
　　运笔柔则无芒角执手寛则多缓弱掣短则法臃肿防掣长则法离澌画促则字势横画疎则字形漫拘则乏势放或少则纯骨无媚纯肉无力少墨浮澁多墨苯【毕衮切防防草丛生也】钝书病如此其众唯积学渐成者当求摆脱入究竟三昧此宜有墨池笔塜终身于是然书法须得天然至功力亦不可弃王僧防曰宋文帝书自谓不减王子敬时议天然胜羊欣功夫不及便知学力所至不可废也蔡君谟妙得古人书法其书昼锦堂每字作一纸择其不失法度者裁截布列连城碑形当时谓百衲本故宜胜人也【广川书防】韩魏公以上相作昼锦堂于相州时欧阳文忠以叅政为之记而蔡忠惠以三司使书之时称三絶又谓忠惠每一字必冩数十赫竢合作而后用之以故书成特精絶世所谓百衲碑者是也今观其用笔特遒劲伟丽出入清臣诚悬间而不无段师琵琶之诮然自宋书家当以襄为首云【弇州山人稿】
　　泷冈阡表
　　欧阳公书如其为人外若优游中实刚劲【朱子集】欧阳公书笔势险劲字体新丽自成一家【东坡集】欧阳文忠公泷冈阡碑为龙神借观事甚竒黄鲁直檄龙文云臣黄鲁直谨言臣闻天子诏永叔以三月三日趋朝钦承皇上深宠锡以重爵推以峻位加恩三世着其褒辞以赠命石氏镌之故刻泷冈阡表世次碑乃雇舟载囬五月十三日至鄱阳湖泊舟庐山之下是夜一叟同五人青衣大来舟揖而言曰闻公之文章盖世水府愿借一观自谓龙也请碑入水遂不见焉惟隂风怒号淡月映空修惊悼不已坐以待旦黎明起谕直时知泰和令以同邦之谊命直为文以檄恭惟洞天水府之宫震泽主者润济王阙下福地隂阳龙池嵗月星斗芒寒受穹质于上界云津变化膺显号于人间庙食呉中官民均赖兹有河神之玩法敢将表石以沉沦妙画雄文自应呵防琼章玉册孰敢谁何虽龙宫之幽而雷神之慧彻巽风震雷骇蚪奔鲸地裂水竭渊泉俱灭既已各司其职胡不永保其身以汝上天功也骧首云霄徳配亭毒乾道之性厥位六焉鼎成以升实汝之神下地利也渊源潭洞养身遁性坤絶妖尘其徳焉禹舟之负实汝之功今汝不然乃罹兹禁万一株连五龙尽灭书毕投檄湖中忽空中语曰吾乃天丁也押服骊龙徃而送至永豊沙溪勅赐文儒读书堂之南龙泉坑而交也文忠公归家扫墓但见坑中云雾蒙蔽虹光烁空徃视一大负碑而出倐忽不见惟碑上龙涎宛然在焉乃起置于崇国公墓前俾垂不朽呜呼文能动龙孝足感天公之文章徳业至矣极矣天下万世谁不翕然而宗师之时熙寜三年庚戌七月望日黄鲁直谨识【筠廊偶笔】
　　石曼卿大字
　　明道二年书
　　韦苏州诗高于王维孟浩然诸人以其无声色臭味也因举石曼卿诗极有好处如仁者虽无敌王师固有征无私乃时雨不杀是天声长萹某旧于某人处见曼卿亲书此诗大字气象方严遒劲极可寳爱真所谓顔筋栁骨今人喜苏子美字以曼卿字比之子美逺不及矣某尝劝其人刻之不知今安在曼卿诗极雄豪而缜宻方严极好如筹笔驿诗意中流水逺愁外旧山青又乐意相关禽对语生香不断树交花之句极佳可惜不见其全集多于小説诗话中畧见一二尔曼卿胷次极高非诸公所及其为人豪放而诗词乃方严缜宻此便是他好处可惜不曾得用【朱子语类】
