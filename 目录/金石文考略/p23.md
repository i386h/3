<!-- { "loadSidebar": true } -->
　　中岳潘尊师碑
　　八分书　王适纂　司马承祯书　圣厯二年　今在嵩山老君洞南题云弟子中岩道士防马□□书按唐书隠逸传司马承祯字子微事潘师正传辟谷导引术无不通师正异之曰我得陶隠居正一法逮而四世矣则此碑称弟子者司马承祯也广韵防亦司字老君洞即唐之逍遥谷潘师正传云居逍遥谷髙宗诏即其庐作崇唐观及营奉天宫又勅直逍遥谷作门曰仙游曰寻真【金石文字记】
　　髙延贵造佛像賛
　　正书　长安三年【金石文字记】
　　王征君口授铭碑
　　正书　弟绍宗甄録并书　垂拱二年　今在嵩山老君洞南征君即王宗也【金石文字记】














　　金石文攷畧卷八
<史部,目录类,金石之属,金石文考略>
　　钦定四库全书
　　金石文攷畧卷九
　　嘉兴李光暎撰
　　明堂令于大猷碑
　　此碑仅存强半书法全出登善峻拔遒健可为传神而书者名氏遂不可求惜哉按大猷志宁之孙立政之子志宁之孙显于肃代朝传云休烈父黙成沛县令早卒合之正为四世但不知黙成者是大猷子否赵明诚有黙成碑今不可得见矣【石墨镌华】今在三原县碑云圣厯三年歳次庚子十一月十二日合葬于雍州三原县万夀乡之先茔而碑非此时立也盖后续为之故其书并不用武后所制字【金石文字记】
　　兴圣寺尼法澄碑
　　行书　开元十七年　今在西安马头空【金石文字记】
　　元氏令厐履温碑
　　八分书　邵混之撰　蔡有邻书　开元二十四年今在元氏县西寺内
　　碑隂有宋熈宁九年孟士龙迁碑记荥阳郑陶撰【金石文字记】
　　淄川公李孝同碑
　　孝同者淮安靖王神通之子史但附名神通传末碑亦磨泐可读者才半中有云太宗为秦公孝同焉承间启王曰秦公瞻视非常功业又大虽非储贰必膺寳厯靖王心然之云云此亦可见矣撰文姓氏已不可求书者据赵明诚为诸葛思祯今亦磨蚀但其笔法虬健波拂处大类褚河南可宝也【石墨镌华】
　　大照禅师碑
　　行书　李邕撰并书　天宝元年
　　大照名普寂大通秀之嗣去逹摩七世是名北宗门庭甚盛所谓两京法主三帝门师者也碑当在嵩岳寺今不存拓本乃翻刻者不逮云麾岳麓亚于娑罗耳【金石文字记补遗】
　　杜子美称李北海碑版照四裔余行游天下见东林岳麓诸碑皆宋以后重刻耳大照禅师碑乃唐时硬黄双钩神采焕发结构古雅宋时尚不闻其名况见其迹乎余最嗜李书晚获觏此遂摹勒上石以公同好虽谓之唐搨可也【容台续集】
　　金陵俞仲茅先生藏李泰和大照禅师碑二千余字硬黄纸笔法精整清栗有欧虞风味视他书欹侧踈豪者大不同先生云此书自唐以来即为髙丽所藏以故絶无宣和政和等玺羣玉秋壑等印与苏米等跋神庙末年一弁得之平壤将献之幕府媒进余策辽事之必败戒其母遽往已而果然此卷遂留余处稍酬之金帛不能满其意也而终无肯昂直应者故尚为余物耳世传北海石本娑罗云麾率以宕逸取竒与此絶不类乃知古人胜处初不可以一途取如菩萨神变散入诸趣在具眼者熟叅之萧然有得也【六砚斋二笔】
　　延陵季子庙记
　　萧定撰　张从申书　大厯十四年
　　丹阳城西南六十里有延陵镇去镇九里为呉季子庙有孔子十字篆碑及润州刺史萧定修庙记大理司直呉郡张从申书并识重刋篆碑歳月二碑盖同时立也欧阳公不喜从申书仅録其三碑今存者独此耳昔人评张书颉顽李北海今观遗刻挺劲有余而乏隽逸之气恐未堪肩随也【金石文字记补遗】
　　嵩山少林寺碑
　　裴漼撰并书　开元十六年
　　唐嵩岳少林寺碑吏部尚书裴漼撰并书少林寺在河南登封县少室山麓去嵩岳二十里嵩岳一称太室故有少室而此寺曰嵩岳者统于尊也余正徳癸酉常游嵩岳访少室留宿寺中见殿后有立雪堂相传达摩之徒慧可欲嗣其法雪深至腰不知即其处寺右上山三里有达摩洞洞有石达摩面之九年形宛然石上其事甚异达摩为释氏西来初祖可称二祖碑虽及其人而二事皆不之载寺复有太宗与僧教书石刻盖太宗为秦王时寺之僧禽王世充以献故太宗赐书褒美而碑云僧执世充侄仁则以归与教书不同余故书之以见古人之文不无缺误如此然非余之亲厯则亦莫能知也【金薤琳琅】
　　裴懿公漼书少林寺碑开元十六年建又在嵩山而金石録不载何也裴少时负文笔号霹手而雅不以八法名此碑辞至防拖不可读而书颇秀劲多媚态得非时代为之耶传不载阶封此书银青光禄大夫正平县子亦可补传之阙【弇州山人稿】
　　碑首太宗皇帝御书七大字分书出开元帝中刻太宗征王世充时移寺主并军民檄所谓御书即此也但其中止世民二字以渴笔草书填之余皆正书不类文皇而开元帝以为御书赐额何也下方则裴懿公漼撰述寺之始末并书漼负文笔号霹雳手不以书名而此文殊不及书书法秀劲其得意处渐升伯施之堂矣【石墨镌华】
　　唐碑遇帝号必空三字此碑所记宇文周事有明皇帝皇上空三字有隋髙祖祖上空三字而前有周武帝却不空盖缁流不通古今者之所为也
　　碑内王字俱镌去按金史海陵正隆二年二月癸卯改定亲王以下封爵等第命置局追取存亡告身公私文书但有王爵字者皆立限毁抹虽坟墓碑志并发而毁之则知前代封爵之碑有王字者多毁仆于此时而此碑以梵力独存乃其间王宫夏王王言育王等字亦从而镌去矣完顔之不通文义而肆为无道可胜叹哉【二条金石文字记】
　　赠池州刺史冯公碑
　　八分书　崔尚撰　郭谦光书　开元十一年　今在咸阳县其文曰公讳仁□字太长乐人冯文王之也仁下阙一字【金石文字记】
　　此当是道士冯道力父名仁□字太道力与刘承祖占宗当受命潜布欵诚开元中拜道力银青光禄大夫冀国公而又拜其父朝散大夫使持节池州诸军事池州刺史也开元十一年五月卒十一月壬申葬咸阳北原建碑今在长陵西碑云意得珠谋叅黄石同心戴舜以为天子盖指宗受命事也书者为国子监丞郭谦光谦光又尝书韦维碑见郑樵金石畧朱长文古碑攷则其书亦小有声者此碑分自是名家惜剥蚀不可【石墨镌华】
　　右碑在县东四十里汉长陵西下里许野中字八分书剥落过半存者尽有可玩近下半入土中北望平衍莫识墓之所在拂拭苔藓辨别形似读之如右郭监丞当时名笔又分书唐太子右庶子韦维碑古碑攷载在京兆向未搜得见是碑亦差慰想并记【金石遗文】
　　碧落碑
　　篆书
　　韩王元嘉四男为母房太妃立碑云有唐五十三祀龙集敦牂则咸亨元年也【唐书言垂拱中元嘉徙绛州刺史与此不合】今在绛州有咸通十一年郑承规释文但篆文难通者颇多而翻刻复多舛误如淮舘仪僊释僊为山贪逮余漏释逮为建注仪邻以同焕释同为洞直书心事释书为言敂心感慕释敂为叨并误
　　敂古叩字出周礼宋谢灵运山居赋卷敂舷之逸曲感江南之哀叹用此字此碑用粤若稽古作乩托字作侂宋韩侂胄字本此【三条金石文字记】
　　右碧落碑在绛州龙兴宫有碧落尊像篆文刻其背故世传为碧落碑据李璿之以为陈惟玉书李汉以为黄公譔书莫知孰是洛中纪异云碑文成而未刻有二道士请刻之闭户三日不闻人声人怪而破户有二白鸽飞去而篆刻宛然此説尤怪世多不信也碑文言有唐五十三祀龙集敦牂乃髙宗总章三年歳在庚午也又云哀子李训谊譔谌为妣妃造石像按唐书韩王元嘉有子训谊譔而无谌又有幼子讷元嘉以则天垂拱四年见杀在总章三年后十八年有子讷不足怪而不应无谌盖史官之缺也【集古録】碧落篆李肇得观中石记为陈惟玉书字奇古行笔精絶不类世篆学而惟玉于唐无书名于世不应一碑便能到古人絶处李阳氷于书未尝许人至爱其书寝卧于下数日不能去段成式谓碑有碧落字故以名之李肇谓碑在碧落观故名李汉谓终于碧落字而得名余至绛州龙兴宫考其记知旧为碧落观又篆文若未毕者终非碧落字则肇説是也其云有唐五十三禩龙集敦牂永叔谓髙宗总章三歳以唐厯攷之实咸亨元年总章者误也
　　绛州碧落篆刻天尊背州将不欲以捶击石像乃摹别石因封其旧石像今世所得皆摹本也虽横直圜方典型有稽然遁其神者众矣段成式言樊宗师作志令陈惟玉立太行山上此言险怪难知岂尝求得其当而妄戏哉世言字不攷古甚则以为邻今于古文邻字正如此便知后世不识古字而妄议者可以叹也【二条广川书跋】
　　右唐碧落碑大篆书其词则唐宗室黄公譔所述或云陈惟玉书或云譔自书皆莫可知李肇及李汉并言李阳氷见此碑裴回数日不去又言阳氷自恨其不如以槌击之今缺处是也此説恐不然阳氷尝自述其书以谓斯翁之后直至小生于他人书盖未尝有所推许唐人以大篆当时罕见故妄有称说耳其实笔法不及阳氷远甚也【金石録】
　　段成式谓此碑有碧落字故以名李肇谓此碧落观也故名李汉谓终于碧落字而名欧阳公谓其宫有碧落尊像文刻其背故名碧落碑董逌攷其地原名碧落观改龙兴宫以李肇説为是其书杂出颉籕钟鼎欵识或以为陈惟玉书或以为李譔李讙书皆不可辨洛中记异録又云刺史李谌为母房太妃追荐造像成有二道士来请书之闭户三日乃开化二白鸽飞去篆文宛然像背此説尤怪诞然李阳氷观之七日而不忍去学之十二年而不成其妙如此岂易知哉又一説阳氷毁其佳者数字而去未知然否篆文原刻像背州将以不便摹别刻置庙中今所传皆模本也其文曰有唐五十三禩龙集敦牂欧公谓为髙宗总章三年董逌谓为咸亨元年按总章三年三月始改咸亨耳
　　释文郑承规书咸通中立书法方整甚有欧虞遗意【二条石墨镌华】
　　绛州碧落碑唐髙宗咸亨元年庚午歳韩王元嘉之子训等为其妣房氏造碧落天尊像于龙兴宫而刻其文于背故以名碑然不知何人书据李旋之玉京宫记以为陈惟玉李汉黄公记以为李训弟譔殆莫能定而翠岩龚圣予则又以为宗室瓘岂或有所攷耶呉叡张天雨读【缺】为喧为曜者非当以释文邻字为是俞希卢辨叨作叩亦大家而释文则又讹矣盖此杂出于钟鼎篆籕诸文其亦戞戞乎难知哉从水从人説文中音乃厯反溺则音奴吊反释文今借防为弱亦恐非本字之义而其他可疑者甚众攷礼之冗未暇及之姑识其后俟博雅君子正焉【宋銮坡】碧落碑石本吾子行所藏自云手补首行五字及十五叶一行之阙今观补字非子行不能作也独跋语谓以籕文归小篆为妙絶恐未必然周伯琦疑其杂出诸体者得之盖其妙在笔不在体也此帖数传至陈刑部明之予尝见此刻乆不复识手临二本辄为好事者取去数月后偶捡旧藏而得之则首行故在而其中乃缺三十余字岂模搨先后互有异耶古刻寖不完此固可寳而子行之篆伯琦之隶与杨宗道之楷书宋潜溪之题跋皆不可得已明之其永寳之【怀麓堂集】
　　骑都尉薛良佐墖铭
　　正书　再从兄钧撰　弟良史书　天寳三载文言年止卄八卒于里第墖于终南山施陁林善知识之次此官而葬以僧者【金石文字记】
　　中岳永泰寺碑
