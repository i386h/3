<!-- { "loadSidebar": true } -->
　　褚书本和易妍美圣教记序可见已縁中有纷披老笔人遂目以枯澁而譌传之深可惋叹此賛用意细贴运笔轻活而一种老成尤自不可及盖褚书中之最合作者【墨林快事】
　　枯树赋
　　晋贤之后字之琤琤成名者褚枯树其一也屡经翻摹精神如在况以元美先生付之良工固已足满海内之志矣呉兴益之以圗早安蛇足况继之以临能无虎皮集为一卷弥添河南之妍此不必容賛惟深感于此赋之遇也【墨林快事】
　　枯树赋故龙图阁夀春魏公家传云褚河南书其卷末题识止云贞观四年为燕国公书而无书人姓名按徐浩书品云中宗时中书令宗楚客恩幸用事尝赐二王真迹二十轴因制为十二屏以褚遂良枯树赋为脚大防羣贤张以示之薛稷崔湜軰见之皆废食叹息验此赋河南书明矣然既用作屏而今本乃横卷岂非后之好事者重装褙以便缄藏耶抑河南书此赋自有别本耶不可复知也观其笔力遒媚颇逼二王非河南不能为也而学者多云燕公于志宁也按志宁曾祖谨仕周开国封燕志宁贞观末始袭祖封而此赋乃在未封前岂当时公卿自有封燕者而史失其传耶或志宁嗣封当在前而书传记之误耶又不可得而详也余爱玩其书因究其本末于后【苏魏公集】
　　右枯树赋世皆以夀春魏氏为真丹阳苏丞相辨识之墨帖既藏魏氏今所传苏丞相跋尾者亦模勒也至或以雍直所临仿为魏本而系苏跋其后余此本得之壻汶阳梁正夀正夀雅好笔墨且自精赏魏郑公尝云褚河南下笔遒劲甚得逸少体资此本皆兰亭笔法识者寡云开封丁禹锡毗陵胡承之以勒石大野晁无咎记【鸡肋集】
　　景龙观钟铭
　　景龙观者中宗所作景云二年睿宗为之铸钟也正书而稍兼篆竒伟可观钟今在西安府城钟楼【墨林快事】
　　睿宗景龙观钟铭楷书带有篆然文弱如书生知其靡靡不振也且书各有体不得混如大小即楷也写楷者亦惟用其法而不用其象故佳况楷岂可兼篆乎阅李仲璇孔庙碑忽楷忽分忽篆令人喷饭睿宗殆袭其迹耳【销夏记】
　　景云观在脩业坊见宋次道长安志钟铭睿宗景云二年所撰并书字体与顺陵碑文畧似犹有八分遗意间杂篆法姿态横出妙品也由唐以来厯年既久当时古迹髙台已倾曲池已平残碑断碣仅存千百之一而睿宗之书独留至今无恙钟虡不移亦事之希有者也【曝书亭集】
　　初唐人作字尚有八分遗意正书之中往往杂出篆体无论欧虞诸子即睿宗书亦如此犹之初唐律诗稍似古风平仄不尽穏顺开元以后书法日盛而古意遂亡遂以篆楷为必不相通分为两部然而蚩之从防岊之从巴黎之从勿薛之从虚之从防鼎之从析□益之从横□此见行于今代者而不察其为篆也诗篇书法日以圆熟而俗笔生焉亦世道升降之一端矣【金石文字记】
　　菩萨戒本碑
　　髙坚正书　大厯十三年
　　太宗庙碑
　　孙九鼎撰　天宝元年
　　云麾将军李思训碑
　　行书　李邕撰并书　在蒲城
　　李北海翩翩自肆乍见不使人敬而乆乃爱之如蒋子文侥健好酒骨青竟为神也呉兴习之加媚似犹未得其遒此云麾将军碑尤著者将军名思训画品在神妙间碑辞絶不之及岂古人以艺为讳耶【弇州山人稿】
　　北海书逸而遒米元章谓其屈强生疎似为未当此碑是其得意者虽剥蚀过半而存者其铓铩凛然碑在蒲城杨用修谓已断正徳中刘逺夫御史以銕束之又谓已亡朱秉器又谓良乡亦有此碑蒲城者赵文敏临书今蒲城碑尚在未断无有銕束事且蒲城李思训葬处北海真迹的非文敏所能良乡本肥媚文敏书无疑杨朱二公未尝至蒲城而朱公尤为瞽断【石墨镌华】
　　李北海书法独歩当时李阳氷评之为书中仙手赵子昂精心恳习遂亦独歩于元故模榻日广以至碑磷字削后为俗工惧其灭没重加修治谓之洗碑典则由是荡然矣【金石评攷】
　　此碑乆坏不但字之完者日少而画亦日濶殆与李他碑经重拓者相类全非公瘦硬古真本色矣【墨林快事】李思训碑为北海最妙之迹今残剥已甚余所收者止缺一二字宋以前本为赵文敏故物其题签乃手书也北海有两云麾碑一李思训一李秀官同姓又同思训碑在陜西李秀碑在良乡石墨镌华以为一碑且以北碑为赵文敏所临误矣良乡碑不知何时入都城宛平令掘地得六础洗视之乃秀碑也建古墨斋贮之不知又何时移至少京兆署中止存二础矣【销夏记】
　　云麾将军李秀碑　在良乡
　　右唐李秀碑李邕撰并书碑在幽州按明皇以天寳三年改年为载今此碑元年正月立而称元载何哉【金石録】
　　李秀碑仅存二伯许字漫漶不可读曾于海上顾氏得全本雄秀异常用其意书此论【董思白书乐志论跋】孙承泽春明梦余録曰李秀字秀范阳人以功拜云麾将军左豹韬卫翊府中郎将封辽西郡开国公开元四年卒葬范阳之福禄乡此碑为灵昌郡太守李邕文并书逸人太原郭卓然模勒并题额李北海有两云麾碑一为李思训碑在蒲城一为此碑其官同其姓同也赵子函秦人未见此碑其着石墨镌华乃以为一碑又以此碑为赵子昂所临误矣碑不知何时入都城万厯初宛平令李防署中掘地得六础洗视乃此碑存者百八十余字碑首存唐故云三字因筑室砌之壁间名曰古墨斋后移少京兆署中止二础其四础相传万厯末王京兆惟俭携之大梁【金石文字记】
　　黎民表古墨斋记云良乡县有云麾将军碑旧置官廨不知何时为校官裂为柱础墨本遂不见于世近复修学舍更以新砥置而不用推之瓦砾中过者不睨也邵生正魁董生凤元往经其地踪迹之则古础存焉规如銕鉴字尚未泐也以语宛平李侯于美侯喟然兴叹寓书县令辇致都下云云得此记乃知是碑入都之由在少京兆署中止二础匪庵呉公【涵】居是官时求之不得后忽得于蔓草间珍重异常甃之文信国祠壁盖以存官署中已经一失再失而遇好古若王某又或取之而去不若存是祠之得以无虞也呉公有记刻石【光暎识】
　　李北海千字文
　　首题云行书千字文末云开元十九年三月卄八日陇西李邕书
　　北海此书固与岳麓云麾相似而较不露筋骨法宻而神暇姿态殊胜赵松雪千字文似从此脱胎要之松雪自行其本色不必合亦不能合也此碑不知置于何所存不存不可攷顾余所见记载碑刻诸书无一及此碑则此碑乆不存可以意断矣【光暎识】
　　少林寺戒坛铭
　　李北海行楷书
　　此书初于秀餐轩帖中见之似未尽北海笔法之妙既而得原碑本一帙有倦圃曹先生鉴赏印观其笔法之妙无所不具难于形容许灵长先生跋云余见北海书数十种用笔各异唯岳麓云麾相似此帙世不概见出奇无穷抑先生晚年之笔与每作志传皆手自勒石伏灵芝黄仙鹤皆寓言也许故书家善鉴别以此碑笔妙并信其手勒其推重此碑如此按金薤琳琅记戒坛碑其云三藏法师义净制开元三年正月十五日立皆同碑本独于书人则云南舘学生张杰又注缺字凡九不似碑本之无一缺字明是李张各有一碑矣独不应立碑之同月日也是不可解也弇州续稿云少林戒坛铭开元三年为学生张杰书当是时杰应尚少且不以书名而笔法老成乃尔又时未尽习帝书故犹有瘦劲意此条与金薤琳琅俱是作张碑跋不及李碑诚无足怪而嵩山志云张杰书天下金石志云张杰八分书俱言张而不及李岂于李碑皆未之见耶【光暎识】
　　岳麓寺碑
　　余友俞仲蔚为余言李北海岳麓寺碑胜云麾余亟购得之仅可读耳其钩磔波撇虽不能复寻览其神情流放天真烂漫隠隠残楮断墨间犹足倾倒眉山呉兴也题名称前陈州刺史按邕谒上太山还献词赋上恱防有仇人发其賍者张説忌之下狱论死许昌男子孔璋救之得免谪尉遵化此其赴谪时道书也碑文颇庸陋又于杜拾遗集见其一诗穉语殆不可晓何以负干将莫邪称于世耶米元章评其书如乍富小民屈强生疎此语殊未当书故佳小佻耳邕以纎文获名以虚名获死以佳书获訾皆所不虞者因附识之【弇州山人稿】
　　是碑笔势雄健在云麾之上刻字亦出公手【苍润轩帖跋】
　　此碑俞仲蔚谓胜云麾王元美谓残楮断墨犹足倾倒眉山呉兴余初未之见一日游长安有书贾持一碑来售余知其为北海书亟伸之则岳麓寺碑也虽漫漶然笔意犹存亦不能胜云麾差伯仲耳云麾下半已无字上半存者乃如新此碑虽首尾皆可读而钩磔波撇不复可寻当是石理有坚脆也【石墨镌华】岳麓碑虽已残剥然其锋頴尚凌厉不可一世北海竒人故所书尔尔昔俞仲蔚谓此碑胜云麾必有所见也北海书宋初人不甚重之至苏米而稍袭其法又至赵文敏每作大字一意拟之北海诸碑皆手自镌所云黄仙鹤伏灵芝无其人而托名也欧阳公云李邕书余始甚不好好之最晚譬犹结交其始也难则其合也必乆全【销夏记】
　　娑罗树碑
　　娑罗树碑是北海笔遒逸丰美而不伤佻卞当是合作书也【弇州山人稿】
　　北海得意之碑今有数种惟云麾存其半其东林法华叶有道皆经再刻此亦淮上重翻者法华有其骨而此有其色皆足称尊艺苑大抵李法专以力胜一笔一画如纯刚贞玉壮士不能屈利刄不能入一切竒怪斜倾一二游戏在公原不自以为佳后世之子云自有其目宁有为其所欺而景仰之者况以为法乎【墨林快事】
　　今重刻在淮安府张弨曰其末曰一归可门可门者何门也攷説文谁何之何本单作可其从人者则为儋何之何易何校灭耳诗何蓑何笠尔雅何鼓谓之牵牛是也后借为谁何之何更以担荷为儋何字字日繁而忘其本此文以可为何可见开元时文字尚存古法【金石文字记】
　　北岳府君碑
　　行书　韦虚心撰　陈怀志书　开元九年　今在开阳县北岳庙中【金石文字记】
　　陈怀志此碑在李北海云麾之下法华之上葢以其筋骨有余而丰度微澁尔【苍润轩帖跋】
　　伯夷叔齐二公碑
　　八分书　梁升卿撰并书　开元十三年　今在蒲州首阳山二贞庙中其文书于碑之两面其侧有后唐同光元年防国军节度押衙丁约建立庙宇题字【金石文字记】
　　道安禅师碑
　　行书　宋儋撰并书　开元十五年　今在嵩山防善寺废戒坛前中断
　　宋儋字藏诸广平人髙尚不仕户部侍郎宇文融荐为秘书省校书郎字作钟体而侧戾放纵迹不副名开元中举塲中后軰多师之【述书赋志】
　　宋儋笔墨精劲子瞻尝云其人不解此狡狯书便不足观如儋书画不可弃也【黄山谷集】
　　右道安禅师碑宋儋譔并书在戒坛寺西南按志载傅梅云道安禅师碑广平宋儋撰并书文尚可读字遒劲多骨而风致超逸出李北海上末云建墖僧破灶下损一字袁中郎谓为神僧破灶堕余细辨损处下从木不似堕字岂嵩山有两称破灶者乎可疑也余谓此书虽有风致然用笔倾侧殊逊北海书史评儋书如寒鸦栖木平沙走是为似之耳至淳化阁帖误列儋书于秦程邈之后絶胜于此而黄山谷亦称儋书笔墨精劲又称儋书姿媚尤宜于简扎惜不多见则固当时名笔也今碑已于万厯时雷轰为两截为土所瘗逾二尺许掘地得之文甚糢糊不可读【叶井叔嵩山石刻记】
　　敬节法师墖铭
　　正书　开元十七年　今在西安杜永村【金石文字记】
　　李承嗣造佛像賛
　　正书　长安三年【金石文字记】
