<!-- { "loadSidebar": true } -->
　　今人读阳冰为阳凝非也文苑英华有林滋阳氷赋戴侗六书故曰説文仌冻也冰水坚也俗作凝孙氏鱼陵切説文盖以冰为凝按仌于隶楷不能独成文故后人加水焉凝之从冫水无义当从今文【二条金石文字记】
　　李辅光墓志
　　崔元畧纂　巨雅正书　元和十年　今在高陵县文称门吏晋州法叅军巨雅此辅光为河中监军所除唐时士人而出于内侍之门者盖不少矣辅光少选入内而有夫人辅氏子四人唐之宦官有权位者则得娶妇史之所载高力士娶吕晤女李辅国娶元擢女皆奉勅为之而杨复光至假子数十人又后汉书刘瑜传言常侍黄门亦广妻娶周举传言防宦之人亦复虗以形势威侮良家取女闭之至有白首殁无配偶逆于天心单超传言四侯转横多取良人美女以为姬妾则固不始于唐时也
　　唐人日曰二字同一书法惟曰字左角稍缺石经日字皆作曰此碑及装塔铭亦然故陆氏释文于九经中遇二字可疑者即加音切宋以后始以方者为曰长者为日而古意失矣
　　碑内宫掖作官践阼作祚士君子作仕皆误卢藏用书苏许公碑亦以践阼作祚【三条金石文字记】
　　杨州都督段行琛碑
　　张増正书　李同系篆额　大厯十四年　今在汧阳县
　　此碑名不着而书法遒逸丰美极是当家书者为张增增无书名亦可以知唐人能书者多矣非此碑则后世不知有増也按碑行琛者忠烈公秀实父忠烈兄弟四人长祥頴次公次秀成次同頴史传不着因为拈出碑又不署纂文者姓名岂即张増耶忠烈公汧阳人碑在汧阳完好可赵明诚金石録又有一碑云杨炎纂萧正书与此不同而却无此碑岂段公有二碑耶书之以俟攷【石墨镌华】
　　此碑人以其非名家也者少故石尚全然字固非恶可以观唐日文明之盛又何必名家后可存也【墨林快事】
　　张增无书名所书段公碑遒劲丰逸全得晋人遗法唐石之最佳者也【销夏记】
　　弥勒佛颂
　　太原府交城县石璧寺銕弥勒像颂者林鹗纂参军房嶙妻高氏书余所集録古文自周秦以下讫于显徳凡为千卷唐居其十七八其名臣显达下至山林幽隐之士所书莫不皆有而妇人之书惟此高氏一人尔然其所书刻石存于今者惟此颂与安公美政颂尔二碑笔画字体逺不相类殆非一人之书疑模刻不同亦不应相逺如此又疑好事者寓名以为竒也识者当为辨之治平元年端午日书【集古録】此房嶙妻髙氏书髙氏又书安公美政颂欧阳公谓字迹如出二手而疑好事者寓名以为竒余未见美政颂此本借自东肇商观其笔法遒劲信足名家为一经元祐火燬政和间寺主道珍重勒再经大定火燬泰和间寺主元钊又勒铓铩都无仅存形似耳金人【缺】苑跋语历历可证近吾乡人有为交城广文者为言碑今又就燬交城人犹有旧本以此观之当亦非开元刻乃防和刻也然则碑自元祐至今凡三燬于火矣何髙氏之不幸也【石墨镌华】
　　集帖中少女人书所存惟太原防军房嶙妻髙氏所书銕佛颂昔人称其字画简古笔力遒健今石虽经翻刻然简古遒健之致尚在夫男子生而冺冺者何限乃妇人借书名以传后世君子疾没世而名不称焉寜无愧此巾帼哉【销夏记】
　　华州城隍神济安侯庙记
　　济安侯庙记在华州盖昭宗自华归长安褒赏节度使韩建而及于城隍之神者也记为谏议大夫李巨川纂拾遗栁怀素书其所载七月甲午建迎上于富平丙申至华州命建与丞相叅大政固辞其年为大京兆光化元年加大傅兴徳尹与史皆合特巨川所谀建辞过当后梁兵下华州以建所为表檄书奏皆出巨川手又为建画防杀十六宅诸王逐禁旅敛藩镇赀数而僇之距碑成仅一年尔吾故记其事以戒夫文人之贰心而脂辞者【弇州山人稿】
　　记在华州唐昭宗在富平韩建迎之至华自华归长安褒建而及于城隍神记为谏议大夫李巨川纂拾遗栁怀素书文固谀词而楷则严整何如君家诚悬具眼者自知之【石墨镌华】
　　碑在州城隍庙内近日移之西安唐昭宗自华州还京改华州为兴徳府封少华山神为佑顺侯华州城隍神为济安侯此文多述韩建之功称太傅许国公而不名
　　唐文粹録房邺少华山佑顺侯颂与此同时
　　朱彛尊曰巨川为韩建掌书记譔许国勤王録以媚建方昭宗幸华建请散殿后军诛李筠围诸王十六宅皆巨川教之后为朱全忠所杀新唐书附诸叛臣之列【三条金石文字记】
　　郑太常恒暨夫人崔氏墓志
　　秦贯撰　正书　大中十二年
　　夫人即今世所传崔莺莺也年七十六有子六人与郑合此铭得之魏县土中足辨防真记之诬而志墓之功于是为不细矣【金石文字记】
　　唐郑太常恒暨夫人崔氏莺莺合祔墓在淇水之西北五十里曰旧魏县盖古之淇澳也明成化问淇水横溢土崩石出秦给事贯所纂志铭在焉犁人得之鬻诸崔氏为中亭香案石久之寻得其家有胥吏名吉者识之遂白于县令邢某置之邑治志中盛称夫人四徳咸备乃一辱于元微之防真记再辱于王实甫关汉卿西厢记歴久而志铭显出为崔氏洗氷玉之耻亦竒矣或传此志铭又于康熈初年崔氏见梦于临清州守守徃学宫自秽土中清出夫临清与淇邑道里辽逺何以墓石又在临清耶姑存以备攷【旷园杂志】
　　昔年见一书载崔莺莺有子七人客有言鳯皇一将九子者余以为喻然其书不知所出今日读郑恒为崔夫人埋志子六人曰顼佩瑾玘璿琬女一人适卢损字行甫崔七十有六而合此碑成化间出于旧魏县废塜古之淇澚也碑立于大中十二年当以防真记嵗月叅攷之【容台集】
　　李克用北岳题名
　　按宋沈括笔谈云岳祠在曲阳祠中多唐人故碑殿前一亭中有李克用题名则知此字乃当时所刻或毁于靖康之兵火而金人重刻之今石也然克用将门之子何能上于笔法乃尔岂亦如宣和书谱谓后梁太祖批荅贺表当是笔吏所书之类与【金石文字记】
　　曲阳县北岳庙有唐李克用题名一百二十八字文称中和五年二月者即光啓元年攷僖宗以是年二月至鳯翔三月还京改元之诏犹未下也克用与义成节度使王处存同破黄巢以功封陇西郡王而卢龙节度使李可举成徳节度使王镕恶处存约共灭之分其地通鉴载克用遣将康君立救之而碑文则云领蕃汉歩骑五十万众亲来救援与通鉴异又云至三月幽州请就和断遂班师取飞狐路却归河东则又史所不及载者当唐之季藩镇连兵境上各事争鬪职方不録其地朝廷号令所及仅河西山南岭南剑南十数州上下不交以至于无邦生斯世者其闻见已不能悉真况百世之下寜免传闻异词哉惟金石之文久而未泐徃徃出风霜兵火之余可以补旧史之阙此好古之士穷搜于荒厓破冡之间而不惮也克用本武人未尝以知书名而碑文楷画端劲词亦简质可诵英雄之不可量如是夫呜呼益以见金石之文为可寳也【曝书亭集】
　　华严九防之碑
　　李穆行书
　　石柱题名
　　柱八面每面为三段或四段自唐初迄宣宗诸名臣多在焉书者不知何人笔法出欧阳率更兼永兴河南虽骨力不逮而法度森然盖唐世以书判取士故人多习书而欧虞褚薛一代前茅人多用其法柱今在西安文庙门内【石墨镌华】
　　易州石浮图颂
　　王利贞文　太极元年
　　张祥师墓志
　　讳义琬字思靖　开元十九年
　　法门寺重塔庙记
　　薛昌序纂　王仁恭正书　天祐十九年　今在鳯翔府寺中
　　通鉴后唐荘宗同光二年封岐王李茂贞为秦王今此碑天祐十九年建而其文已称秦王则在同光前二年矣盖必茂贞所自称又史言茂贞奉天祐年号此碑之末亦书天祐十九年而篇中歴述前事则并以天复纪年至天复二十年止亦与史不合【金石文字记】
　　碑称天祐十九年是时唐亡已久李茂贞尚称唐年号又二年而荘宗取梁茂贞称臣又一年而茂贞死战争之时得作此佛事者以梁晋搆兵茂贞偷安故也按传茂贞先称岐王荘宗改封秦王据碑则已先称秦王矣碑王仁恭书亦精劲有法【石墨镌华】
　　后唐汾阳王真堂记
　　右后唐汾阳王真堂记李鹗之五代时仕为国子丞九经印板多其所书前辈颇贵重之余后得此记其笔法盖出欧阳率更然窘于法度而韵不能高非名书也【金石録】
　　后晋重瑶岩阁记
　　苏禹纂　苏晓书　开运二年　刘知逺立石
　　后汉不其县令童府君碑
　　孙彭年记
　　后周晋州慈云寺长讲维摩经僧普静舍身记
　　藏莹撰　云霭书　显徳二年
　　后周栖岩寺舍利塔殿记
　　李莹纂　张霭书　显徳六年
　　后周栖岩寺疆界禁约碑
　　李裕书
　　金石文考畧卷十二
　　钦定四库全书
　　金石文考畧卷十三
　　嘉兴李光暎撰
　　重脩周康王庙碑
　　宋祖葺前代帝王寝庙文武成康皆有之今碑存者独成康尔而康王碑断泐不可读开寳六年建黄逊浮纂孙崇望行书亦与唐太宗庙同时而王元美题宪宗庙碑谓宋祖注意宪宗葢未见周成康唐太宗诸碑耳崇望待诏书院者一时习尚故不离通防院体也【石墨镌华】
　　广慈禅院新脩瑞像记
　　雍熙二年　希夷先生陈搏譔　杨从乂书幷篆额
　　增脩中中天崇圣帝庙碑铭
　　干兴元年　陈知防奉敇纂邢守【缺】奉敇书幷篆额
　　篆书千文序
　　干德五年　陶糓譔　皇甫俨书
　　英公于篆书独推李监而陶承旨糓此序亦云阳冰死而梦瑛生其然乎序书出皇甫俨手可谓升率更之堂者【石墨镌华】
　　重开元寺行廊功徳碑
　　建隆四年　刘从乂譔　袁正已书并篆额
　　重孟姜庙因留古调诗
　　嘉祐戊戌　五言古二十二韵宋宗谔并书
　　真宗御书先天太后赞
　　真宗此书在亳州龙徳宫遒逸有致盖以其年正月谒龙徳耳先天太后者老子母也唐系自老子尊徽号曰元皇帝故太后之号因之乃宋亦尔耶【弇州山人稿】
　　真宗御制御书广生帝君赞
　　帝王学书自非急务然即其笔势观之亦足以知其治所在赵宋自太宗后惟真宗称良观青帝广生君刻亦足以知好生之意评者谓其书妙在全备八法右碑在泰山南麓青帝观中宋真宗御制广生帝君赞并序其文及篆额皆御书青帝即礼记月令所谓其帝太皥而史记封禅书秦宣公作宻畤于渭南祭青帝唐书王璵传请置春坛祀青帝于国东郊者也夫帝者一而已矣易传曰帝出乎震齐乎巽相见乎离致役乎坤説言乎兑战乎干劳乎坎成言乎艮是周流乎四时八卦之中而其为帝者一也家语载孔子之言曰某也闻诸老聃曰天有五行水火金木土分时化育以成万物其神谓之五帝古之王者易代而改号取法五行五行更王终始相生亦象其义故其生为明王者死而配五行是以太皥配木炎帝配火黄帝配土少皥配金颛顼配水于是有五天帝五人帝之説汉儒因之遂立感生帝之名谓帝王先祖皆感太微五帝之精以生郑康成述春秋纬説苍帝灵威仰赤帝赤熛怒黄帝含枢纽白帝白招拒黒帝叶光纪则王子雍诸儒所排驳而后世虽存五帝之祀亦不遵用其名者也岂若易传之言简而当哉若真宗之事又所不足论云【金石文字记】
　　梦英夫子庙堂碑
