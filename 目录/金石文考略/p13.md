<!-- { "loadSidebar": true } -->
　　焦山鹤铭或以为陶隐居或以为顾况或谓即王瓒笔独苏长公黄太史以为非右军不能而苕溪渔隐辨其误似更有据余蔵旧搨铭书仅缺二十余字盖郡守模之壮观亭者虽结法加宻而天真微刓叶伯寅尝从其舅氏周六观游焦山于水中探刻石摩挲久之不及搨时时怅恨昨年秋得袁尚之本仅十六字加装潢属余题其后六观博雅君子清言为一时冠不幸早天伯寅念之尤切毋亦寄渭阳之思于朱方之化耶【二条弇州山人稿】
　　捡东坡集无称瘗鹤铭者此云子瞻鲁直确以非右军不能岂误以子美为子瞻耶
　　右梁陶景正书瘗鹤铭刻京口焦山西南之麓下临江水余治甲子尝游焦山问僧铭之所在则云已崩裂堕江虽水落亦不复见余信之载其语游山记中正徳丁丑冬再至京口钱逸人徳孚为余言尝识其处余既惊喜且自笑昔为僧所诳遂与徳孚及乡贡士俞贞明渡江登山踏雪寻之果得于石壁之下可读者仅二十字因搨以归未至铭数十步崖上有宋嘉熈二年陆放翁题字云踏雪观瘗鹤铭乃知昔人好竒已先于余铭残阙而録其全文好竒之士庶几同一快也【金薤琳琅】
　　踏雪观瘗鹤铭可谓佳话独不得见放翁题字为怅怏耳
　　宋嘉熈二年十二月陆务观与何徳器张仲玉韩旡咎游焦山踏雪观瘗鹤铭置酒上方烽火未熄望风樯战舰在烟霭间慨然尽醉薄晚泛舟自甘露寺以归
　　瘗鹤铭余亲至焦山摹之止有此耳残璋断玦当以真为贵岂在多耶淳熈之元九月一日蜀州重装【二条陆放翁】
　　瘗鹤铭见称于世不在兰亭之下但以其僻在荒寂山僧惮于摹搨绐云崩裂堕江人间既少其本虽京口士大夫往来山中亦以僧言为信吾师南濠先生家蔵碑刻甲于东南尝録其文悉加题品为金薤琳琅凡数十卷独以未得此铭为恨迩者放舟京口冐雪渡江果得于山石之下亲搨以归由是此铭复传人间而僧亦不能隐矣昔姜白石有兰亭攷俞夀老有兰亭续攷元庆敢窃其义取古今论辨缉为一编名之曰鹤铭攷天下后世岂无同余之好者乎正徳戊寅正月十日姑苏顾元庆谨书【大石山人铭攷】周吉父金陵事云大石山人作瘗鹤铭攷尚少一证李石续博物志云陶隐居书自竒世传画板帖及焦山下瘗鹤铭皆其遗迹大石山人何不引此瘗鹤铭华阳真逸撰正书今在丹徒县焦山下刻于崖石辍耕録云须潮落方可模故罕传其全文者欧阳文忠公以旧记称王羲之书为非又疑顾况号华阳真逸而此书类顔太师沈存中则真以为况黄长睿东观余论谓陶景尝居华阳故自号华阳隐居景著书不称建元直以甲子纪岁今此铭曰壬辰曰甲午壬辰梁天监十一年甲午十三年也景以天监七年游海岳住防稽及永嘉至十年还茅山十二年弟子周子良化去景为作传即十一年在华阳可知也董逌书防载南阳张壆所记云瘗鹤铭今存于焦山凡文章句读之可识及画之仅存者百三十余字而所亡失者几五十计其完书盖九行行之全者二十五字而首尾不预焉熈宁三年春余索其遗逸于焦山之隂偶得十二字于乱石间石甚廹隘偃卧其下然后可读故昔人未之见而世不传其后又有丹杨外仙江隂真宰八字与华阳真逸上皇山樵似是真侣之号余于崖上又得唐人诗诗在贞观中已列铭后则铭非顾况可知矣今攷此铭字体与旧馆坛碑正同其为居书无疑余友淮隂张弨以丁未十月探幽山下复得七字云惟宁之上有厥土二字华亭之上有爽垲势掩四字其右题名徴下有君字皆昔人之所未见也【金石文字记】
　　按厥土二字爽垲势掩四字发自张力臣而征君君字则丹徒县志所载宋咸淳中存本已有之矣厥土等六字因在仆石之下难于搨取故昔人皆未之见今阅沧洲本真若新发于硎厥字两点下用一反笔尤显然洵寳物也
　　瘗鹤铭刻于焦山西足当江流之冲怒涛走齧其下想昔日轰裂之时正值雷雨之夕俗因传为雷轰石其石常没于江惟冬日水落始得见丁未十月望后三日过此先观重刻二石次至壮观亭址右俯瞰碎石丛杂摄衣下寻见一石仰卧于前一石仆于后字在石下去泥沙咫尺卧地仰观始见字迹又一石侧立剥甚各存字多寡不一命仆各搨一纸时落日风寒不能久立遂乗片帆回所寓之银山兰若挑镫审视未得其详次日复往之仆石之下仰为难仆之两手又不能兼理具余乃取其傍落叶借地亲仰卧以助之墨水反落汚面不顾也及拏舟而返余之周旋于石隙者已三日矣手足不宁衣履皆穿始得四纸凑其裂痕详其文字皆歴歴可覩所少者无几尔此刻因手书于石故自左而右其字之大小疏宻亦不一谨按原石存字上有并列六行下有并列三行是当时本文之定位也虽其间残缺一段难于追寻要可计数其方又察重刻二种云是本之海昌陈氏玉烟堂帖内者窃意重摹本山之书未有不先求本山旧迹而反依转摹之本以意为増损者也岂因水涸之时未能访求或转相委托承譌袭舛不肯如余之身任其劳与此所以不得不辨也因莭録东观余论广川书防中切要语知非王逸少书并非顾陶所书凡余之欲言者古人已先言之殊胜余之喋喋也【张力臣铭辨】按力臣所见之石一仰一仆一侧立于旁今抄録之下如亲置身江干周旋石畔共事椎时当盛暑挥汗洒然忽若江岸清风人也
　　弨按二书论次出于宋熈宁之时其字之完阙皆有次序当取为程式俱前列原文未免漏略今以弨所先于侧石上得八字仰卧石上得三十字仆石下原存二十三字并不全二字后察出惟宁上得厥土二字华亭上得爽垲势掩四字其右题名徴字上得岳字徴字下得君字此八字俨然现存合前六十九字何以数百年前诸君竟未之见耶据子厚云石甚迫隘偃卧其下然后可读即弨当日同仆仰卧搨出时甚苦漶漫粘置壁间谛审熟揣者累日夜而后得此八字盖不敢使古人遗迹等诸过眼烟云也曩尝遍质之宇内精鉴东吴顾亭林先生着金石文字记载云淮隂张弨审订复得八字可谓毫发无遗矣兹欲论其全势惟据原石上下见存之定位即可揆度其余而余所难置者尤在中闲亡失一段据广川防云行之全者率二十五字即为句读之约束定数每行除上下存者若干又据各本所传之文填冩凑合恰当原位无容那移其无证佐不敢妄入者仅阙十字【金山唐人书本存字如去莘西竹法里山隂之类尽可成句亦不轻为引用】较前后诸本又独多矣然不比寻常碑版楚楚易读故非图不
　　明非注不悉特依　　　　　　　　　　　　【原】式完阙断裂之形胪列于左【张力臣书东观余论广川书防后】
　　按力臣之图最为有功其原石之大小断裂之纹痕使千载后览者恍然在目鋐今依其原图石之大小及所存之字具于一图而以其所凑合之文分为一图其字之不足者仍阙之着于篇首以便展卷即得鋐又于力臣所遗唐人书本内字凑入山隂二字于爽垲之上西竹法里于厥土之上以成全文并度原石之丈尺别为一图亦附卷首苟有可取不敢遗弃一字也今本山重刻横直二种皆全依玉烟堂帖本前后改窜不同与原石位次参差不合并字体多譌亦列于此以备对勘
　　前标题瘗字今刻譌作下有序譌作并序
　　前题名一行原文华阳真逸譔上皇山樵书十字今刻前止有华阳真逸撰五字逸又譌作逸防譌作撰乃于铭末插入上皇山樵人逸少书譌増人逸少三字序首行上于字今刻作扵
　　序次行今刻奚夺下少余仙鹤三字
　　序三行原文仙家下是无字下阙三字是我字我下又一字不完方接故立石字今刻仙家下譌作有直接立石字应少七字
　　铭首行原石上存相此等六字下存华表等五字其间阙十四字当是浮邱着经下半句又余欲无言尔也何眀雷门去鼔三句下便恰合华表句矣今刻作廼徴前事出于上真余欲无言纪尔岁辰多出一句八字下占雷门二句之位与原石不合则次行唯髣髴之位亦不合矣又雷譌作鼓譌作皷表譌作表留譌作留形譌作声义譌作我
　　铭次行上存唯髣髴等六字下存厥土等六字其间阙十三字当是微防一句又尔将何之一句解化下半句又阙一字即接厥土惟宁矣今刻以解化接惟宁为句竟参错损去二句八字与原位相逺况原石惟宁上见存厥土二字盖未察也又荡譌作漡铭三行上存洪流等五字下存爽垲等八字其间阙十一字当是重扃一句又左取曹国右割荆门下又阙二字是爽垲上半句今刻重扃下作右割荆门未下华亭察原石华亭上见存势掩二字何以改作未下势掩上又存爽垲二字何以改作荆门可见各句皆譌矣右题名一行原文【夆】字止存上半偏在右下是岳徴君三字今刻譌作夆山徴士岳譌作山君譌作士题名二行丹譌作□
　　题名三行原文江隂真宰四字今刻下増立石二字右皆指数可见者不敢略加妄议想因重摹之时不曽计其位次牵合足成耳
　　再察元陶宗仪南村辍耕録本亦有不同诸句云乃徴前事我传尔铭余欲无言尔其蔵灵又作义唯髣髴歴下华亭奚集真侣董文敏遂依之以刻石辍耕又云以余攷之一本山樵下有书字真宰下有立石二字一本我传尔铭作出于上真尔其蔵灵作纪尔岁辰陈氏玉烟堂帖正本之此今重刻二种又本之玉烟堂也
　　又广东黎尧石并严氏有翻刻残本未睹其全然刻于他处或増减无攷如金山唐人书本已自不同惟刻于本山者后人将信为真或原石渐至于沦亡或惮劳不精于搜攷则终不能覩本来面目其为害孰甚乎识者其辨之【以上五条张力臣辨玉烟堂本错讹】玉烟堂刻即世所流传之本也文列于前
　　奚夺下少余仙鹤三字今按原石地位奚夺下亦或容不下三字故图内止添入鹤字
　　凡神物之在天地间也隐见固有其时而能力而寳之者岂不以其人哉岐阳之石鼓岱峄之篆刻当昔时消沉磨灭未尝不偃仆于烟榛霜草之间一旦有好事者寳之聚之虽或不无残缺而人终不敢以譌舛乱焉陆放翁云残璋断玦以真为贵岂在多邪顾不然与弨之于瘗鹤铭也既备列五本于前可以一览较然矣然释文虽详而本文未显防不能与石鼔篆刻彪炳天壤吁可惜也原其要归仍以重立原石为主请试言其次第盖重立之法宜先以仰面一石侧立一石移置寳墨亭上至仆石虽大固曩所曽植者若扶而立之江边斯称极快否则俟冬日水涸时掘其沙土容身可再别磨一石依原位行次效宋人之补刻重摹而精勒之亦一快也不然姑将仰面一石取起可一朝而毕至为简易从来遗墨数字即可垂之永逺况此石见存三十字已得首尾之大槩乎诚令此石先得无恙徐图再摹三十九字与不全二字并宋人补序三十四字合一十三字置于一处则神物复还旧观一以正前人之譌舛一以硌后来之信从力而寳之是所望于博雅君子者也余始于丁未迄于甲戌垂三十载其间遍游五岳较刻诸书故鹿鹿无暇每思各依原形大小摹刻四幅于家园日月逾迈忽至七旬呜呼余且老矣方苦形神之衰惫老病之相侵无可如何因念兹殷勤细访亦大费苦心亟重刻此本并力疾双钩数纸以待识者且玩而老焉可矣至于石之果能复立耀光怪而吐虹霓他日有望气者是必逺知神物之所在也【张力臣欲重立原石论】
