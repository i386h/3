<!-- { "loadSidebar": true } -->
　　右金吾卫将军臧希晏碑朝议郎守卫尉少卿淮阳县开国男赐紫金鱼袋韩秀弼八分书文多糢糊不可读所可辨者其卒以广徳二年八月五日及有怀恪怀亮语攷怀恪碑希晏其长子也书法亦清劲可喜其能不因开元帝之好而变者乎纂文为银青光禄大夫行兵部侍郎清河郡开国公而缺其名当以史证之【弇州山人稿】
　　华岳题名
　　顔鲁公大字正书　乾元元年
　　今在华岳碑之右旁王伯厚言华岳题名五百十一人再题三十一人自开元讫清泰今存者惟此与述圣颂二碑不过二十余人而已又因地震之后以碎石装砌岳庙大门墙上亦有唐人题名今王无异所得者通共九十二人有裴士淹李徳裕李商隠名【金石文字记】
　　唐人书法俱从右军禊帖中各自抽绎而成如伯施得其朗润信本得其缜栗登善得其婉逸公权得其雄迈泰和得其超卓陆柬之赵模则又全体脱出而乏其神骏其不践迹而天成者顔平原杨景度二人耳【六砚斋】
　　文宣王庙新脩三门记
　　八分书　裴孝智纂　裴平书　大厯八年　今在曲阜【金石文字记】
　　孔庙残碑
　　正书　程浩纂　顔鲁公书　今在华州
　　此文载唐文粹为扶风县文宣庙记大厯二年驾部郎中程浩文而今西安府学有僧梦英书此一记其文正同但去扶风古县也半篇其跋云此记刋石元在湖州临安县梦英爱而书之岂驾部先作此于扶风鲁公又书之于湖州而去其半篇耶又攷唐地里志临安属杭州不属湖州得非梦英之误耶今华州有此残碑数十字其文同【金石文字记】
　　嵩山圆澈禅师禅林真训
　　李邕书　开元十三年
　　铁像颂
　　王端譔　苏灵芝书　开元二十七年
　　石之坚不及銕而像之尊又过于碑当其为像时岂不欲万古长在哉宁料其后数万斤铁已灰灭而独赖此一片石使今日知此地曾为巍晬之客香花之奉可以起来兹之想忆耶【墨林快事】
　　右易州銕像碑颂开元卄七年崇文舘校书郎王端纂行易州録事苏灵芝书端此文多颂故太守卢晖徳政词猥防不复可解灵芝此书遒劲有逸气然令景龙间虚和之度埽地矣宣和谱谓其行书有二王法而成顿放当与徐浩鴈行戈脚复类世南夫季海诚有之以拟二王永兴吾未之敢信也谱又谓灵芝尝为易州刺史郭明肃书侯台记宋时堕胡中胡人每以墨本诣场需绢十端始易一本妬者竟碎之今此碑幸尚完而求其所谓十绢之直理不能得一也物完毁贵贱要自有时然亦有不可解者【弇州山人稿】
　　陶南村评苏易州书谓有二王法且于徐季海鴈行可谓知言大抵唐人书端谨有则况易州复有书名宜赵明诚之采之也此碑传世甚少岂以结字古朴不入时好耶【金石评攷】
　　苏灵芝书余所见者幽州悯忠寺宝塔颂及是碑而已今其石渐泐飞动之致已失遂不堪与北海对垒此宋人本精采具存董尚书称其遒宻宜矣册旧藏曹氏古林康熈壬午春忽见于花南水北之亭正如乆别故人相对古林金石表储藏秦汉已来至五代十国凡七百本近已散失斯碑独为识者所得幸矣【曝书亭集】
　　悯忠寺塔颂
　　此苏灵芝为史思明书乃唐之所不宜存其迹者易之人传其碑无亦以妙扎之故今观其字奄有李顔二家而视北海则加庄视太师又多隽诚足述也【墨林快事】
　　宋文惟简北庭事实曰燕京城东壁有大寺一区名曰悯忠唐太宗征髙丽回念忠臣义士没于王事者建此寺为之荐福东西有两砖塔髙可十丈是安禄山史思明所建此碑称御史大夫史思明奉为大唐光天大圣文武孝感皇帝敬无垢净光寳塔颂者是也春明梦余録曰此碑盖建于思明初归附之时其碑完好近日刘同人作帝京景物畧谓碑上半断裂不可读且苏灵芝书名甚着当时乃谓为李北海自镌名尤误之甚不知北海自镌名乃伏灵芝也此碑书丹于石故以左为前
　　按旧唐书肃宗纪至徳二载十二月己丑贼将伪范阳节度使史思明以其兵众八万与伪河东节度使髙秀岩并表送降三载正月戊寅上皇御宣政殿册皇帝尊号曰光天文武大圣孝感皇帝二月丁未大赦天下改至徳三载为乾元元年今此碑建于二载十一月而已称尊号又以大圣字移在文武之上与史书不合
　　宣和书谱苏灵芝儒生也尝为易州刺史郭明肃书侯台记灵芝行书有二王法而成就顿放当与徐浩鴈行戈脚复类世南体亦善于临仿者
　　余后至燕一日与鄞人万言同至悯忠寺谛观此碑万曰前行大唐光天大圣文武孝感皇帝及中间唐字史思明字类磨去重刻者石皆凹而首行悯忠寺上无只二字今改范阳郡三字盖思明复叛之后磨去之及思明诛后此地归唐后人重刻者也当日君臣之分殆如奕棋然非亲至其下摩挲遗石而徒搨纸上之字未有能得其情者若年月尊号之先后亦从此而无疑矣【四条金石文字记】
　　右悯忠寺寳塔颂其文张不矜纂苏灵芝书建自唐至徳二载碑称御史大夫史思明奉为大唐光天大圣文武孝感皇帝敬无垢净光寳塔颂宛平孙侍郎耳伯着春明梦余録谓碑建于思明初归附之时而昆山顾处士宁人纂金石文字记称尝偕鄞人万贞一观是碑其文陷处类磨治再刻以为思明复叛之后磨去及思明诛此地归唐后人所重刻者今年冬遇贞一于诸城李渭清所遂同往观焉碑首范阳郡三字史思明三字次行大唐等十二字文中维唐绍统及彼命启与禅虞又东宅四水西都八川暨唐祚字至徳二载字其文深陷然书法实出一人始悟侍郎处士所云犹未为定论也攷思明之降在至徳二载十二月至明年正月肃宗始加尊号二月乃赦天下改元碑既建于二载十一月不应预书尊号又思明初附肃宗授以归义王范阳节度使若碑于降后宜大书王爵不当祗称御史大夫则是碑之建葢在思明未降唐之先范阳三字其初本二字禄山僣称范阳为东都必东都也大唐一行其初必禄山父子伪号文中唐字其初必燕字而至徳二载其初必禄山父子僣号之年无疑载攷安庆绪袭位赐思明姓安名荣国迨既降附复更旧名因命灵芝改书者尔碑文以左为前宁人谓书丹于石之故疑从禄山俗尚未可定也不矜与判官耿仁智同僚思明之将复叛也表请诛李光弼不矜实为起草辞曰陛下不为臣诛光弼臣当自引兵就太原诛之及将入函为仁智削去思明知之遂执二人仁智死不矜度难独免可知已当日思明降而复叛既诛之后唐人见其碑踣之惟恐不力安有反勒其名于石者乎此又事之所必无也贞一闻余言作而曰有是哉于是人摹一本余为攷其始末书于后【曝书亭集】
　　田仁琬徳政碑
　　此苏灵芝书灵芝武功人生开元天寳间书与胡霈然齐名霈然书评者谓其格力不扬今霈然书不可见见此碑可以得其概矣大都原出圣教而肥为多尚不及王缙书王清源公碑而宣和谱拟之季海伯施季海不足论恐伯施于地下笑人【石墨镌华】
　　梦真容碑
　　苏灵芝行书　开元二十九年　今在厔县楼观是年四月宗自言梦见元皇帝云有像在京城西南百余里即命使同诸道士求得之于厔县楼观东南山阜间迎至兴庆宫大同殿宰相牛仙客李林甫拜贺【金石文字记】
　　灵芝之字纵而有体严而不局最为合作盖学褚而得其神者同时如薛稷徐浩未之或先也【墨林快事】此苏灵芝书按碑开元帝梦老子真容求得之中南之楼观博州刺史李成裕奏准诸州同勒石则此碑天下皆刻之金石畧载之云未详所在余此碑并田仁琬碑得自乡人之守易州者或在易州今中南楼观亦有此碑亦灵芝书文同而易州碑称奉勑防宰相牛仙客楼观碑称张九龄按碑此事在开元二十九年闰四月九龄自二十四年罢相二十五年左迁荆州长史二十八年薨未尝生至二十九年也似当以易州碑为是楼观碑经宋翻刻字画不及易州三舍岂但谬易其名姓耶【石墨镌华】
　　石墨镌华论此碑在易州楼观之异同可谓明确余所收一本称牛仙客不称张九龄则此碑非楼观所刻也独异真容求得之楼观而碑刻于楼观者有以牛为张之误何与余又得刻在古白鹤观一碑先是党光所书早已损坏汉干祐三年杨致柔奉命重书者【光暎识】
　　不空禅师碑
　　碑徐浩书浩传曰父峤之善书以法授浩世状其书曰怒猊抉石渴骥奔泉尤为司空图所爱又尝论书曰鹰隼乏彩而翰飞戾天者骨劲而气猛也翚翟偹色而翺翔百歩者肉丰而力沈也若藻曜而髙翔书之凤凰矣可谓夸诩之极今观此碑虽结法老劲而防少清逸在唐书中似非其至者【石墨镌华】
　　顔鲁公与季海同时同有能书之声于世今顔之传者不下数十本而徐之存者盖少故人知宗顔而季海之名遂掩余经营四十余祀始获此纸乃手自重装尽发其字之精神真态然后知二家之法度情致初似一规顔之体紧紧则乏舒扬之气徐之体适适则多冲夷之美徐更进一筹若通其行草分篆计之徐不啻后矣【墨林快事】
　　大遍觉禅师塔铭
　　奘乆居西域广释佛言唐太宗极尊崇之据史卒于显庆六年即龙朔元年铭则云卒于麟徳元年之二月史云年五十六铭云年六十九先葬浐东后移徙樊川北原即少陵原文宗开成四年刘轲纂文僧建初书行草秀劲有法而文亦粗能言师事俱可存也【石墨镌华】
　　慈恩寺基公墖铭
　　李度纂　沙门建初行书　开成四年　今在西安府城南兴教寺
　　基公者尉迟敬徳之从子也度为僧译经于慈恩寺卒于永淳中太和间始建墖李度铭之书者亦建初然其笔法不无少逊奘墖铭【石墨镌华】
　　窥基法师尉迟敬徳之子年十八有絶力每出以三车自随一载醇酒精馔一载女乐十余人一载兵器而自与壮士锦袍花防以骑从遇所欲留处纵饮至醉拥女乐遍幸之而后与壮士运矛挺槊持刺自快率以为常奘法师自西域取经回欲立慈恩宗防而难其堪授者一日请于唐文皇曰大唐国中能承我法嗣者尉迟子耳帝命敬徳令依奘剃落奘为开示数语即尽弃其习而精硏宗乗今相宗诸秘奥皆其所披析也然性廓落不知有戒律饥则恣飡饱则睡而已一日行脚买牛肉啖之而挂其余于锡端至一刹乃宣律师所住也留三宿别去宣律平日受天供不御人间食至是天供三日不至窥师行复来宣师曰日来为粗行者腥秽所触耶天人曰不然我軰岳渎小圣耳两日闻本刹有大乗菩萨四洲大力神王色欲界主咸在拥防故不敢唐突今幸其行始得展敬也宣律为之三叹乆之曰我不能也而奉律益严【此段话记海上老僧号休如者与予夜谈于龙井不知所摭出藏何函何典尔时但觉雄迈歴落之气可以壮人胆骨故特追而着之　紫桃轩杂缀】
　　尊胜陁罗尼经咒石幢
　　张少悌行书　天寳七载
　　今在西安府尊胜陀罗尼石幢天下多有不具载此以少悌之名而存之【金石文字记】
　　余所收石幢文凡十纸一张少悌书此金石文字记谓以其名而存之者也石墨镌华谓其书清圆秀逸苏灵芝軰不及曝书亭集亦称其笔法娟秀一刘镛书曝书亭集有跋一僧无可书石墨镌华称其佳无可俗贾姓岛之从弟也寂照和尚碑是其所书为鉴赏家所贵一赵信书一司马简书一髙岑书一沙门义净译其三无姓名书法要皆可观【光暎识】
　　帝庙碑
　　李经书　大厯二年
　　赠太师孔宣公碑
