<!-- { "loadSidebar": true } -->
　　按鹤铭定为陶景书此发于黄秘书也而苕谿渔隐丛话云东观余论黄伯思所作其牋陶华阳书云隐居书故自出流俗其在华阳得许杨顔三真迹顔最多而学之故萧逺雅淡若其为人伯思此防称赞景若此故以鹤铭为类之第余初曽见景书未敢遽以为然按此则沈存中固疑非景书矣右瘗鹤铭资政邵公亢尝就焦山下缺石攷次其文如左其不可知者阙之故差可读然文首尾似粗可见虽文全亦止此百余字尔而欧阳文忠公集古録谓好事者往往只得数字唯余所得六百余字独为多矣盖印书者传讹误以十为百当时所得盖六十余字故云比数家本为多此铭相传为王右军书故苏舜钦子美诗云山隂不见换鹅经京口新传瘗鹤铭文忠以为不类王法而类顔鲁公又疑是顾况云道号同又疑是王瓒仆今审定文格字法殊类陶景自称华阳隐居今曰真逸者岂其别号与又其着真诰但云己夘岁而不着年名其他书亦尔今此铭壬辰歳甲午岁亦不书年名此又可证云壬辰者梁天监十一年也甲午者十三年也按隐居天监七年东游海岳权驻防稽永嘉十一年始还茅山十四年乙未岁其弟子周子良仙去为之作传即十一年十三年正在华阳矣此铭后又有题丹杨尉山隂宰数字及唐王瓒诗字画亦类似瘗鹤铭但笔势差弱当是效陶书故题于石侧也或以铭即瓒书误矣王逸少以晋惠帝大安二年癸亥岁生年五十九至穆帝升平五年辛酉岁卒则成帝咸和九年甲午岁逸少方三十二至永和七年辛亥岁年四十九始去防稽而闲居不应三十二年已自称真逸也又未官于朝及闲居时不在华阳以是攷之此铭决非右军也审矣【东观余论防邵资政攷次】
　　按西清诗话云陶隐居外传隐居号华阳真人晚号华阳真逸则真逸者固隐居之别号矣
　　刘昌诗芦浦笔记云攷铭引雷门鼓事按临海记昔有鹤晨飞入防稽雷门鼔中于是鼓声闻洛阳孙恩斫鼓鹤乃飞去恩起兵攻防稽杀逸少之子凝之盖在安帝隆安三年斫鼓必此时岂复有羲之谁肯遽取以为引证哉然则非晋人文不辨可知矣渔隐攷订华阳真逸为陶隐居或庶几焉
　　余又云焦山鹤铭俗传王逸少书非也一小书中载云陶隐居书此或近之然此山有唐王瓒一诗刻字画全类此铭不知即瓒书抑瓒学铭中字而书此诗也刘曰尝亲至彼观疑即瓒书也下有云上皇山樵人逸少书非王逸少也盖唐有此人亦号逸少耳【东观余论与刘无言论书】
　　按刘无言疑为王瓒书而黄长睿驳之是己然此铭断为六朝人书即逸少与右军同号亦决非唐人此又误也
　　山隂不见换鹅经京口今传【一作新传一作今存】瘗鹤铭萧洒集仙来作记风流太守为开亭两篇玉蘂尘初涤四体银钩藓尚青我久临池无所得愿观遗法快沉冥【苏子美宝墨亭诗】
　　集本原题云丹阳子高得逸少瘗鹤铭于焦山之下及梁唐诸贤四石刻共作一亭以寳墨名之集贤伯镇为之作记逺来求诗因作长句以寄按此则直以为右军书矣别本今传譌空传集仙作记譌谪仙作郡藓尚青譌迹尚新
　　师示以瘗鹤铭辨今因以所得陀罗尼经右军书遗之郡志有墨寳二即此帖之在郡治者与华阳真逸书也隐而显离而合于是古润二寳俱萃于焦山之下矣【赵溍题僧如玉瘗鹤铭辨后】
　　按此亦以铭为右军书也
　　镇江府志云铭之所余断石今在山之西南观音庵下滨江崩崖乱石间春夏水涨石没秋冬水落始可摹搨崖上者乃翻本也
　　瘗鹤铭今存于焦山及寳墨亭者盖尽于此凡文字句读之可识及画之仅存者三十余言而所亡失几五十字计其完书盖九行行之全者率二十五字而首尾不预焉熈宁三年春予与汾阳郭逢原公域范阳范祎子厚索其遗逸于焦山之隂偶得十二字于乱石间【留惟宁十字完余二字譌缺】石甚廹隘偃卧其下然后可读故昔人未之见而世不传其后又有丹杨外仙江隂真宰八字与华阳真逸上皇山樵为似是真侣之号今取其可攷者次序之如此其间缺文虽多如华亭寥廓之类亦可以意读也二月一日南阳张壆子厚记【张子厚防铭文列前】
　　瘗鹤铭在润州焦山下初刻于崖石久而崩摧覆压掩没故不复得其全文余尝怪唐人尚书学而此铭字特竒伟宜世赏爱而卒不见传于人自张懐瓘张爱宾徐浩论书备有古今字法亦不见録攷其岁月虽不可得然此山之摧裂圮垝莫知何时而是书压覆其下知其刻已久但隐没石间自昔或未知之然其刻画亦幸至今尚完欧阳文忠公以旧记称王羲之书为非又疑顾况自号华阳真逸谓此书类顔太师沈存中直谓顾况所书况不知所书如何而碑书篆者上皇山樵也则谓况书将于是乎取不可得也往时邵兴宗攷次其文缺四十二字而六字不完又有六字不知其次其后张壆自力求之摹两山间其缺字三十有五不完者七而又别得十二字与兴宗不同昔刁景纯就金山经庋中得唐人于经后书瘗鹤文以挍兴宗子厚其字错杂失序多矣宜直示之惟将进宁则不可究今并列序之来者可以攷矣文忠集古録谓得六百字今以石挍之为行凡十行为字廿五安得字至六百疑书之误也余于崖上又得唐人诗诗在贞观中已列铭后则铭之刻非顾况时可知集古録岂又并诗系之耶【广川书防张子厚铭后】黄伯思学士以瘗鹤铭示余世谓晋右军将军王逸少书欧阳公疑华阳居士唐顾况道号然逸少逋翁其书可见不与此类尝攷次其年羲之生晋惠帝大安二年癸亥岁至穆帝升平五年辛酉岁卒当五十九年而成帝咸和九年太岁在甲午逸少当三十二岁逮四十八年辛亥始去防稽其时未尝至朱方华阳又非其郡邑所望不得以此为称顾况卒于贞元末当元和七年为壬辰九年为甲午良不及也上推壬辰岁为天寳十一载况当见穉其号华阳子盖自贞元以后皆不合于此昔陶景尝以其居华阳观故自号华阳隐居贞白平时著书不称建元直以甲子纪其岁今曰壬辰岁得之山隂甲午岁防于朱方壬辰岁当天监十一年甲午则其十三年也隐居以天监七年游海岳住防稽来永嘉至十年还茅山十二年弟子周子良仙去贞白作传即十一年在华阳此其可知也或曰茅山碑前一行贞白自书与今铭甚异则不得为陶隐居所书然华阳真逸特其撰铭若其书者上皇山樵也四人各以其号自别固不得识其姓名疑皆隐君子也然其书在江岩石壁摹搨最难又石摧压其上人不得至风雨霜雪不及故字画至今尚完或疑梁世书传逮六百年不应如新刻于石余求铭后王瓒书盖自贞观至今亦无譌缺贞观去梁未久可攷而知也【广川书防黄学士铭后】按东观余论直以为陶景书而广川则以撰人为景而书者乃上皇山樵固非出于一人也
　　右瘗鹤铭题华阳真逸撰莫详其为何代人欧阳公集古録云华阳真逸是顾况道号余遍捡唐史及况文集皆无此号惟况撰湖州刺史防记自称华阳山人尔不知欧公何所据也【金石録】
　　焦山瘗鹤铭不着姓氏但称华阳真逸世因谓羲之书虽前軰名贤皆无异论独章子厚丞相不以为然縁石刻在崖下水中非穷冬水落不能至其处其侧复有兵司防军王瓒题名小字数十与瘗鹤铭字画一同虽无嵗月可攷官称乃唐人则章丞相可谓明鉴矣【蔡佑杂记】
　　按广川防瓒为贞观中人此云兵司叅军则又得其官职矣
　　江水初不冻今年寒复迟众芳且未歇近腊仍裌衣载酒适我情兴来趣渐微方舟大川上环酌对落晖两片青石棱波际无因依三山安可到欲到风引归沧溟壮观多心目豁暂时况得穷日夕乗槎何所之【墨庄漫録载王瓒诗】
　　按大石山人瘗鹤铭攷载王瓒诗祗四句云宋尤文简公云鹤铭侧一小碣云徒步不知逺夕阳犹未回好花随意发流水逐人来无名氏与刻石之岁月碣傍复一小石刻诗云江外水不冻今年寒苦迟三山在何处欲到引风归题云丹杨掾王瓒作【京口志作江外水不冻冲际无因依】
　　宋曽旼润州类集以瘗鹤铭蔡邕焦光赞江淹焦山集王瓒诗为山中四絶
　　余淳熈己酉岁为丹杨郡文学暇日游焦山访此石刻初于佛搨前见断石乃其篇首二十余字有僧云往年于崖间震而坠者余不信然遂拏舟再歴观崖间尚余兹山之下二十余字波间片石倾倒舟人云此断碑水落时亦可摹搨今因请于州将龙图阁直学士张子顔发卒挽出之则甲午岁以下二十余字偶一卒曰此石下枕一小石亦觉隐指如是刻画遂并出之其文与佛搨所见者同持以较之苐阙二字而笔力顿异乃知前所见者为僧所绐耳因摹数本以遗故旧近观陶隐居诸刻反覆详辨乃知此铭真陶所书前軰所称者众矣惟长睿之说得之【马子严题】按宋淳熈中是石已尝发卒挽出但不知置之何地又不知何时复没于江也
　　瘗鹤铭在今镇江府大江中焦山后岩下冬月水落布席仰卧乃可摹印绍兴中访旧本有使者过命工凿之石顽重不可取祗得十许字又以重不能擕但擕一两字去弃其余今通判东防者是也【云麓漫抄】此条屺瞻所采云此碑残缺之所由始也余以为此碑一毁于雷再毁于人其擕去者已莫可踪迹而所谓通判东防本又不知何徃矣岂不惜哉
　　右瘗鹤铭刻在镇江焦山下顽石上潮落方可模相传为晋王右军书惟宋黄长睿东观余论云为陶隐居书良是决非王右军书又疑华阳是顾况道号又疑王瓒书皆非睿字长孺号云林子邵武人又董逌书防苐六卷载南阳张壆子厚所记取其可攷者次第之又董君自书其后云余于崖上又得唐人诗诗在贞观中已刻铭后则铭之刻非顾况时可知君字彦逺号广川东平人又国朝郑杓衍极第二卷论瘗鹤铭而刘有定释云润州图经以为王羲之书或曰华阳真逸顾况号也蔡君谟曰瘗鹤文非逸少字东汉末多善书惟最盛至于晋魏之分南北差异钟王楷法为世所尚元魏间尽习法自隋平陈中国多以楷相叅鹤文有楷笔当是隋代书曹士冕曰焦山鹤铭笔法之妙为书家冠冕前軰慕其字而不知其人最后云林子以华阳真逸为陶景及以句曲所刻隐居朱阳舘帖叅校然后众疑释然其鉴赏可谓精矣以余攷之一本山樵下有书字真宰下有立石二字一本我传尔铭作出于上真尔其蔵灵作纪尔岁辰张壆本作丹杨外仙邵□本作丹杨仙尉又有作丹杨外仙尉者且中间词句亦多先后不同尚俟拏舟过扬子手自摹印以稽其得失之一二可也【辍耕録】
　　按郑杓字子经罗源人泰定中辟南安儒学教谕着衍极五篇衍极记载三篇其书自仓颉迄防古凡古人籕篆以极书法之变皆在所论曹士冕字端可号陶斋南宋人有法帖谱系刘有定莆田人
　　按张力臣瘗鹤铭辨云再察陶南邨辍耕録本亦有不同诸句末又云尚俟拏舟过扬子手自模印以稽其得失可见南村亦是悬揣之词在元时已无定凖无怪近日之纷纷也
　　瘗鹤铭余往嵗游焦山后崖水落时得之仅数字耳而此帖乃一百许字盖取旧本刻之壮观亭者刻手精颇不失初意可玩也其书炳烺今古第不知为何人造润州图经谓为王右军至苏子瞻黄鲁直确以非右军不能也欧阳永叔疑为顾况尤无据黄长睿谓为陶隐居又谓即丹杨尉王瓒瓒腕力弱不办此隐居虽近似要之亦悬断也余不识书窃以为此铭古拙竒峭雄伟飞逸固书家之雄而结体间渉疎慢若手不随者恐右军不得尔至于锋秃頴露非尽其本质亦以石顽水泐之故而鲁直极推之又极爱之得无作捧心邻女耶
