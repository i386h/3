<!-- { "loadSidebar": true } -->
　　栁行草以禊诗为上正书以此为上行书之妙妙在全不拘法度信心信手即便成就一家此正书妙在法出于顔而能变顔之法顔之法筋在画中而二邉皆肉或丰或瘠不必齐也栁变画之两邉为骨而画中为肉故顔法内蕴而栁法外棱内蕴犹存王术而外棱则王术去尽矣然自后世恶扎之滥觞也故顔妙集先而栁俟开后今人渐喜栁而右军逺矣然亦仿像其行草耳若求正书如此者一笔无也【墨林快事】
　　栁诚悬书学出自乌彤乌彤出自怀素而素自直遡永师者大抵唐世字学极盛然自鲁公而下其余诸名家数人同论则具体而微各观则同工异曲秘塔是栁书之极有筋骨者刻手精工唐碑罕能及之故可寳以为玩也【苍润轩帖防】
　　诚悬秘碑最为世所矜式然筋骨稍露不及纪圣徳与崔太师碑宋僧梦英等学之遂落硬直一不善学栁者也【销夏记】
　　西平忠武王李晟碑
　　右唐李晟碑裴度譔碑载西平子十二人愿聼縂悬慿恕宪愬懿聪惎慇唐史宰相世系表所书亦同而新旧史列传皆云晟十有五子旧史云侗伷偕无禄早世岂以侗等早世故碑不载与又李石譔李聼碑云西平有子十六人疑更有未名而卒者耳元和姓纂载西平子十人以碑较之姓纂缺聪縂慿懿四人而愻应二子墓碑旧史皆无之又其伦次差谬亦当以碑为正【金石録】
　　李晟碑裴晋公纂栁公权正书晟在唐功盖天下可谓伟矣碑不具载又唐书列传叙其官与碑不合碑谓晟由左清道率歴三府右职累迁至光禄太常卿传则云授特进试太常卿碑谓晟为泾原四镇北庭节度都知兵马使代宗征之以左金吾卫将军为神防军兵马使传则云以右金吾卫大将军为泾原四镇北庭兵马使碑谓晟平蜀还授检校太子賔客而传不书碑谓建中二年以晟为神防先锋都知兵马使加御史中丞寻拜左散骑常侍兼御史大夫传则云晟为神策先锋加检校左散骑常侍兼魏府左司马寻授御史大夫碑谓皇居失守授晟检校工部尚书充神防行营节度使传则云诏拜神防行营节度使碑谓大驾再迁加检校右仆射寻转左仆射同平章事兼京兆尹神防军京畿鄜坊节度观察等使管内及商华等州副元帅复诏晟兼河中晋绛慈隰节度使又兼京畿渭北鄜坊丹延节度招讨使又进京畿渭北鄜坊商华兵马副元帅传则云进晟尚书左仆射同中书门下平章事复诏晟兼河中晋綘慈隰节度使又兼京畿渭北鄜坊丹延节度招讨使又进京畿渭北鄜坊商华兵马副元帅碑谓銮辂爰归拜司徒兼中书令俄以本官兼鳯翔尹鳯翔陇右节度观察等使及四镇北庭泾原等州副元帅改封西平郡王传则云拜晟司徒兼中书令寻拜鳯翔陇右泾原节度使兼行营副元帅徙王西平郡晟之碑作于当时而史成于后代要当以碑为是【金薤琳琅】碑在高陵县王墓前裴晋公譔栁诚悬书已磨泐不可读矣都元敬全録其文缺数字又别本有刻者与碑亦抵牾数字当是传写之误王元美云西平诸子皆已逝独太保聼存乞晋公文寥落不能发其忠义戡定之绩至于料吐蕃背盟事絶不载盖聼于其时徒见晋公禄位勋业之盛几埒西平意其文足以光显其先而不知晋公虽非忌者以为位宰相文从简要体当如是而于西平之元功伟畧十不着一二呜呼今碑首云奉勅譔书序末云乃命臣度称代言时似非聼乞也王元美岂未读其全文耶【石墨镌华】此碑余旧未见近始见之字虽剥落然一段挺防不羣之概可扪而得也【销夏记】
　　朔方节度使清源王公碑
　　唐朔方河东河西陇右节度使清源公王忠嗣碑中书侍郎元载纂门下侍郎王缙书载其女夫也所记事与史不甚异其文词冗无足多者缙于书称名家与李邕相伯仲评者谓其过薛少保今其结法清婉老劲不在岳麓云麾下覧者自当得之
　　哥舒之力争义者能之李临淮之先见智者能之清源仁者也所见逺矣所见超矣【二条弇州山人稿】忠嗣殁于天寳初碑立于大厯十年元载纂文王缙书载忠嗣女夫缙王摩诘兄也缙名能书结法老劲真可与李邕伯仲然姿态婉媚启后世如赵承防诸人书者此碑也【石墨镌华】
　　王公此碑元载纂文夏卿书丹字结体规模北海而肥余曾于卢冏卿书室见之记忆不真因近世希有也聊存之【苍润轩帖防】
　　圭峯禅师碑
　　圭峯禅师碑唐相裴休纂并书其文辞事迹无足采而其字法世所重也故録之云【集古録】
　　圭峯禅师宗宻法门龙象第以多所防讲著述一时不能无疑于逹摩慧能之宗防而裴丞相休独能知之然至累千言而为之辨则亦赞矣自心而证者为法随愿而起者为行行有殊法则一即四语已尽之是时栁诚悬铭书名天下仅以之篆额而自书文者深欲有效于宻也书法亦清劲萧洒大得率更笔意裴能知宻为四依十地人其自待当亦不逺而没后为于阗王子书姓名于背岂犹未能离轮廽耶抑亦所谓随愿而现者也记于此俟耆宿质之【弇州山人稿】
　　此碑裴相公休譔并书书法全出欧阳信本而瘦劲不及也当时诚悬书名动一时乃任篆额休自任书亦信能书矣余不敏窃谓此固当胜栁书【石墨镌华】裴休书脱胎于智永而附益以欧阳率更是碑乃其以篆额付诚悬而己任书何不自量也后世有以为胜栁书者见童之见耳【销夏记】
　　姜嫄公刘庙碑
　　姜嫄公刘新庙碑中书舍人髙郢纂试大理评事张谊行书庙在今邠州城南唐邠寜节度观察使张献甫所迁故当时称为新庙而高郢为文余昔以尚书郎出使寜夏道邠谒庙其后稍上有履迹平乃姜嫄履巨人迹所在余为大书履迹平三字俾州官刻寘庙侧盖州人但知有庙而少知乎此故表而出之【金薤琳琅】
　　碑在邠州张献甫为节度作庙祀姜嫄公刘者也高郢纂张谊书郢事李怀光能引譬忠义不为势屈卓然名臣独为相时不能制王叔文辈耳文尤冗弱殊无足称张谊于书家不甚着此书不及王缙而畧似栁公权亦足存也【石墨镌华】
　　张谊是碑行押绰有魏晋风韵乃知今人不能退笔如冡以造古人妙处而欲传世真是愧赧无地也【苍润轩帖防】
　　武安君庙记
　　庙在今咸阳东古杜邮起刻独有将畧耳亦祀至今何也壁间记唐干符五年重事正书遒劲亦有欧法知唐世官牒无不作佳书也【石墨镌华】
　　本愿寺碑
　　此碑获鹿县孙按察家掘地得之乃鹿泉信士毕瑜造塔藏舍利者行草亦不恶石理脆亡其真耳然是唐碑中之最下者【石墨镌华】
　　周公祠灵泉碑
　　周公祠灵泉涌出大五小七凡十二处观察崔珙奏状勒石事在大中间石前刻奏状中刻宣宗批荅后刻珙谢表文词婉至有盛世风书遒健有法且其叙列大似汉人碑例而逊其古质耳如此等碑宋以后恐不能得也【石墨镌华】
　　云居寺浮图铭
　　易州云居寺石浮图碑明皇开元十五年太原王大悦纂并书【燕都逰覧志】
　　兖州牧京兆韦君碑
　　韦君名元珪李邕文张廷珪八分书
　　杜顺和尚碑
　　碑在开佛寺董景仁行书亦清劲但小弱耳【石墨镌华】
　　净业禅师塔铭
　　正字毕彦雄纂文而无书者名书法亦习褚河南者劲防似之而其钩磔处不及尔杨龄侍御在长安日亟赏之遂多者【石墨镌华】
　　兴福寺半截碑
　　此碑断缺弃西安城南隍中王生尧惠辈见之以语郡守舁置泮宫碑为大将军呉文立福寺僧大雅集右军书余观其笔法去圣教序逺甚应是集字者不及怀仁而碑中有开元九年字疑又从圣教序诸刻中摹集非右军真迹也【石墨镌华】
　　此碑却少上半其叙之人只存其名文而已姓亦不存集人大雅乃兴福寺僧故世谓之兴福帖其集王字顾独得精神筋力俨如生动不比怀仁只得其形模并其古淡之趣而已是以书家重之遂多漫没余所藏乃最先夲纸墨皆非今有无论笔意之宛具矣余亦用分行法节别之文始可想见乃镇军大将军行右监门卫大将军及其夫人李氏之碑以开元九年十月二十三日葬此正盛行圣教序而毫不依仿盖内史之精神各由性所近而入一有所入即为自家物而出之安得同若奴歩怀仁抑岂能并为千古耶【墨林快事】
　　虢国公主花台铭
　　申屠液纂正书今在西安南门内华塔寺【金石文字记】
　　申屠液顺宗时人唐虢国公主花台铭【唐书公主列传虢国公主顺宗女始封清源郡主】申屠液书【金石表】
　　杜府君夫人韦氏墓志
　　李宣纂　侄成均行书　贞元十年　今在西安寺坡杜君官至京兆尹名济【金石文字记】
　　济渎北海坛器物铭
　　此铭济源县令张洗纂欧阳公谓洗之所记乃开元时事州县祠庙置斋郎六人官不胜其滥又谓史家不能详载惟于碑刻见之按碑作于贞元十三年欧阳公误以贞元为开元且碑载庙有令一人祝史一人则其官固不止于斋郎攷之唐书百官志五岳四渎令各一人主掌祀事此外又有祝史各三人斋郎各十三人则官之滥又不止如欧阳公所书而史家亦未尝不详载也但与碑有不同耳【金薤琳琅】山川望秩济渎神清源公建庙于济源县西北而筑北海坛于庙后号广泽王掌之祠官嵗立冬日奉祀其来久矣旧俗庙不设祭器先期令请于上官购诸洛下酧以税缗所用沉币之舫则以车逺运沁河渡口贞元十一年济源令张洗字濯缨覩庙中楸槐数本为大风所防用其材制祭噐凡百二十有二余以造双舫云按尔雅祭川曰浮沉郭景纯注以为投祭水中或浮或沉语焉未之详也碑文谓沉币双舫盖舫以浮之币以沉之比于郭氏之注义较明晰今山祗川后祠宇恒有车船置殿左右殆本古祭川遗制尔洗于事神有礼度治人必有方惜乎斯铭不载图经而洗之政事亦无表见碑今藏呉江潘氏稼堂其善藏诸【曝书亭集】
　　唐制附祭北海于济源此碑记新作祭器事碑文乃济源令张洗字濯缨所纂简古有体裁一洗骈俪之习洗与韩退之同时文体已矫杰如是盖文弊之极而将变元结权徳舆辈皆然不独韩也【金石文字记补遗】
　　李阳氷三坟记
　　此季卿表曜卿三墓阳氷书碑虽无翻刻字字画法具而神亡似与前碑同【李氏卜葬李曜卿兄弟三人而弟季卿记从子阳氷书谓之先茔记经大中祥符间翻刻石墨镌华録先茔记于三坟记之前故曰前碑】王元美乃谓石犹故物故传改之譌岂别一碑耶抑未见前碑耶元美自任识书恐于此碑失之矣阳冰顔鲁公家庙碑书作阳氷【石墨镌华】
　　篆书自秦汉而后推阳氷为第一手今观三坟记运笔命格矩法森森诚不易及【销夏记】
　　少温书始自峄山终归孔篆故劲利豪爽遂为一代絶笔论者以为苍颉后身诚知言哉今遗刻散见人间者庻子泉铭怡亭刻石为最而不可见见此亦已过半矣【苍润轩帖防】
　　元吾丘衍谓阳氷即杜甫之甥名潮取海赋阳氷不冶之义为字既以字行乃别字少温杨用尝辨其非【按阳氷赵郡人太白从叔其字少温见于宣和书谱与其名相应若名潮而以阳氷少温为字于义皆无取且阳氷工篆书潮工八分观赵氏金石録载城隍祠记忘归台铭孔子庙记先茔碑三坟记等为李阳氷篆书而慧义寺弥勒像碑彭元曜墓志为李潮书则其非一人明矣】
