<!-- { "loadSidebar": true } -->
　　汉鲁相晨谒孔子冢文
　　右汉鲁相晨谒孔子冢文已断裂阙其上一段其畧可见者云建宁元年三月十八日丙申晨又云其四月十一日戊子到官谒孔子冢其他文字虽完皆不可次第鲁相晨有两碑皆在孔子庙中其一碑云臣防恩受任符守得在奎娄周孔旧防又云臣以建宁元年到官其一碑云鲁相河南史君讳晨字伯时从越骑校尉拜以建宁元年四月十一日戊子到官然则斯碑所载名晨者盖鲁相史晨也
　　汉广汉县令王君神道
　　右汉广汉县令王君神道建宁元年十月造县令字作苓汉人淳质文字相近者多假借用之如县令字人所常用而尚假借何邪
　　汉金乡守长侯君碑
　　右汉金乡守长侯君碑载其上世云汉兴侯公纳防济太上皇于鸿沟之阨諡曰安国君曾孙酺封明统侯光武中兴孙霸为临淮太守拥兵从光武平定天下转拜执法刺奸五威司命大司徒公封于陵侯欧阳公集古録云执法左右刺奸五威司命皆王莽时官侯霸列传云霸莽时为随宰迁执法刺奸而未尝为五威司命后代伏湛为大司徒封关内侯既薨光武下诏追封则乡侯而此碑言封于陵侯未知孰是据碑言刺奸司命为光武时官盖碑之谬余按霸列传霸薨追封则乡侯至子昱改封于陵而遂以霸为于陵侯疑亦碑之误又按高祖纪侯公説项羽归太公吕后乃封侯公为平国君今此碑言安国既不同而平国君乃生时称号如娄敬为奉春君之类碑以为諡恐亦非是又酺封明统侯汉书功臣表亦不载不知碑何所据也
　　汉栁孝亷碑
　　右汉栁孝亷碑云君讳敏其先盖五行星【下缺一字】二十八舍栁宿之精也其説亦可谓怪矣自战国以来圣人不作诸子百家异端怪説纷然而起其弊至东汉而极焉自非豪杰之士卓然不为流俗所移未有不从而惑者也若此碑直以栁君得姓出于栁宿果何所据哉
　　汉衞尉卿衡方碑
　　右汉衞尉卿衡方碑有云感昔人之凯风悼蓼仪之劬劳以蓼莪为蓼仪他汉碑多如此盖汉人各以其学名家故所传时有异同也
　　汉沛相杨君碑
　　右汉沛相杨君碑欧阳公集古録云碑首尾不完失其名字余按杨震碑沛相名统震长子富波侯相牧之子也
　　汉淳于长夏承碑
　　右汉淳于长夏承碑云君讳承字仲兖东莱府君之孙太尉掾之中子中郎将弟也累叶牧守印绂典据十有余人皆徳任其位名丰其爵是故宠禄传于厯世防勲着于王室君钟其美受性渊懿含和履仁治诗尚书兼览羣蓺靡不防畼州郡更请屈已匡君为主簿督邮五官掾功曹上计掾守令冀州从事又云察孝不行太傅胡公歆其德美旌招俯就羔羊在公四府归高除淳于长又云年五十有六建宁三年六月癸巳淹疾卒官碑在今洺州元祐间因治河堤得于土壤中建宁灵帝时年号也距今千岁矣而刻画完好如新余家所藏汉碑二百余卷独此碑最完
　　汉郎中马君碑
　　右汉郎中马君碑文字残缺所可见者字元海而已又云其先赐号马服因遂氏焉又云以和平元年举孝亷除郎中谦虚接下冠名三署又云年四十元嘉三年正月卒又云夫人年五十五建宁三年十二月卒其他不可考究矣
　　汉武都太守李翕碑【汉时文字多与今隶书不合皆依石本録之】
　　右汉武都太守李翕碑文字首尾完好云汉故武都太守汉阳河阳李君讳翕字伯都其后厯叙在郡治迹云郡西狭中道危难阻峻縁崖俾阁两山壁立隆崇造云下有不测之谿阨笮促迫财容车骑进不能济息不得驻数有顚覆陨隧之害君勅衡官有秩李瑾掾仇审因常繇道徒鐉烧破析刻臽崔嵬减高就埤柙致土石坚固广大可以夜涉四方无雍行人懽悀民歌德惠穆如清风乃刋斯石其后有颂诗最后题建宁四年六月十三日壬寅造云
　　汉博陵太守孔彪碑
　　右汉博陵太守孔彪碑欧阳公集古录云孔君碑者其名字磨灭不可见而世次官阀粗可考云孔子十九代孙颍川君之元子也举孝亷除郎中博昌长拜尚书侍郎治书侍御史博陵太守迁下邳相河东太守建宁四年十月卒其终始畧可见惟其名字皆亡为可惜也今此碑虽残缺而名字尚完可识云君讳彪字元上又韩府君孔子庙碑隂载当时出钱人名亦有尚书侍郎孔彪元上与此书正同惟孔君自博陵再迁为河东太守而碑额题故博陵太守孔府君碑汉人多如此然莫晓其何谓也
　　汉成阳灵台碑
　　右汉成阳灵台碑成阳属今雷泽碑畧云尧母庆都庆都殁盖葬于兹欲人不知名曰灵台欧阳公集古録以谓自史记地志及水经诸书皆无尧母葬处余按班固西汉刘昭东汉书地理志皆曰成阳有尧冢灵台而东汉志章帝元和二年东巡狩将至泰山道使使者奉一太牢祠帝尧于济隂成阳灵台与章帝纪所载正同帝纪章懐太子注引郭縁生述征记云成阳县东南有尧母庆都墓上有祠庙尧母陵俗亦名灵台文母水经注今成阳城西二里有尧陵陵南一里有尧母庆都陵于城为西南称曰灵台盖两汉史所载似以灵台为尧冢惟此碑与述征记水经乃直指为尧母冢尔然水经云在成阳西南而述征云在东南未知孰是又集古録云诸书俗本多作城阳独此碑为成阳当以碑为正余尝考之成阳县名属济隂郡城阳乃王国名汉文帝二年以封齐悼惠王子章者汉志所载各异未尝差误也碑有廷尉某欧阳公以为姓名磨灭不可读今验其缺处姓下隐隐有定字知其名定而其后云济隂太守审晃成阳令管遵各遣大掾辅助仲君知其姓仲仲氏世为成阳人定有墓在雷泽碑尚存其额题汉故廷尉仲君碑有云表祠唐尧为汉祈福又云为廷尉卿托病乞归修尧灵台黄屋三十余上听拜太中大夫云【余为淄州同官李荛雷泽人云冢正在城西南盖述征记误】
　　汉廷尉仲定碑
　　右汉廷尉仲定碑在今濮州雷泽其额题汉故廷尉仲君之碑碑载官阀甚详虽残缺然尚可次第其畧云君讳定圣汉龙兴家于成阳父张掖广汉太守以父勲拜琅邪太守南阳隂府君察孝不行南郡胡公除济隂复举孝亷拜尚书左丞除郎中迁彭城吕长征试博士太傅下邳赵公举君高行迁豫州刺史将军从事符节令豫章太守征议郎拜大尚书逊位复征拜将军长史迁城门校尉执金吾拜太中大夫迁廷尉卿托病乞归修尧灵台黄屋三十余上听拜太中大夫台成事讫上以君先帝旧臣防请令州郡以礼特遣熹平元年孟秋上旬君遘疾不瘳于是门生养徒故吏乡党刋石勒铭树碑表道焉两汉迁拜次第史既不能详载而石刻类皆磨灭难考今此碑所载详悉故尽着之所谓南郡胡公者广也太傅下邳赵公者峻也按定汉史无传惟风俗通元和姓纂具载姓名官爵云
　　汉故民呉公碑
　　右汉呉公碑其额题汉故民呉公之碑碑云熹平元年十二月上旬呉公仲山其他刻画完好如新文词颇拙陋书亦怪而不工然汉时石刻存者渐少而此碑特完故録之以资博览
　　汉司隶校尉鲁峻碑
　　右汉司隶校尉鲁峻碑云君讳峻字仲严郦道元注水经引戴延之西征记曰焦氏山北金乡山有汉司隶校尉鲁恭冢冢前有石祠四壁皆青石隐起自书契以来忠臣孝子贞妇孔子及七十二弟子形像像邉皆刻石记之今墓与石室尚存惟此碑为人辇置任城县学矣余尝得石室所刻画像与延之所记合又其他地理书如方舆志寰宇记之类皆作峻惟水经误转冩为恭尔
　　汉桂阳太守周府君颂
　　右汉桂阳太守周府君颂欧阳公集古録云府君字君光而名已讹缺不可辨图经但云周使君而亦不着其名后汉书又无传遂不知为何人而曾子固言尝得此碑于知韶州王之才之才以书来言曲江县图经周府君名昕字君光则永叔云图经不载其名者盖考之未详也今此本虽讹缺然究其防画殊不类昕字二公所説既不同而韶州图经余家偶无有皆未可知也当考之【余后见市中印本欧阳公庐陵集别有一跋尾云周公名憬憬颇近之】
　　汉周府君碑隂
　　右汉周府君碑隂题名凡三十一人姓氏具存按郦道元注水经泷水南迳曲江县东县昔号曲红曲红山名也而东西两汉史皆作曲江今据此碑自县长区祉而下凡十七人皆书为曲红则是当时县名曲红无可疑者不知两汉史皆作曲江何也
　　汉石经遗字
　　右汉石经遗字者藏洛阳及长安人家盖灵帝熹平四年所立其字则蔡邕小字八分书也其后屡经迁徙故散落不存今所有者才数千字皆土壤埋没之余磨灭而仅存者尔按后汉书儒林传叙云为古文篆隶三体者非也盖邕所书乃八分而三体石经乃魏时所建也又按灵帝纪言诏诸儒正五经文字刻石立于太学门外蔡邕传乃云奏求正定六经文字既已不同而章懐太子注引洛阳记所载有尚书周易公羊传论语礼记今余所藏遗字有尚书公羊传论语又有诗仪礼然则当时所立又不止六经矣洛阳记又云礼记碑上有諌议大夫马日防议郎蔡邕等名今论语公羊后亦有堂谿典马日防等姓名尚在据邕传称邕以经籍去圣久逺文字多谬俗儒穿凿疑误后学乃奏求正定自书于碑于是后儒晚学咸取正焉今石本既已磨灭而岁久转写日就讹舛以世所传经书本校此遗字其不同者已数百言又篇第亦时有小异使完本具存则其异同可胜数邪然则岂不可惜也哉而后世学者于去古数千百岁之后尽绌前代诸儒之论欲以已之私意悉通其説难矣余既録为三卷又取其文字不同者具列于卷末云
　　汉堂谿典嵩高山石阙铭
　　右汉堂谿典嵩高山石阙铭云中郎将堂谿典伯并熹平四年来请雨嵩高庙按后汉书灵帝纪熹平五年复崇高山名为嵩高山章懐太子注引前汉书武帝祀中岳改嵩高为崇高东观记曰使中郎将堂谿典请雨因上言改之仍为嵩高今此文乃熹平四年可以正汉史之误又蔡邕传注引先贤行状云典字子度而延笃传注又作季度今此碑乃云字伯并亦当以碑为正
　　汉帝尧碑
　　右汉帝尧碑云帝尧者昔世之圣王也其先出自块隗翼火之精有龙神首出于常羊又云名纪见乎河雒爰嗣八九庆都与赤龙交而生伊尧又云侯伯游于河之上龙负衔投钤受与然后尧乃受命其説出于防纬可谓怪妄不经矣尧之所以为圣者岂假此而已哉
　　汉仓颉庙碑
　　右汉仓颉庙碑文字残缺其畧可辨者有云仓颉天生德于大圣四目灵光为百王作宪而其铭曰穆穆圣仓知为仓颉碑也考其岁月盖熹平六年立
　　汉彰长断碑
　　右汉彰长断碑在华隂已断裂惟存下一段故其姓名皆亡矣所可见者有云先高祖时以吏二千石自齐临淄徙充关中祖字兴先为执金吾弟防渔阳太守又云元初元年遭家不造三岁丧父事母有柴颍之行初仕为县主簿功曹郡诸曹史帐下司马刘君招命署议曹掾假除百石迁补任尉假印绶守广平下曲阳令彰长熹平二年秋七月寝疾不豫最后题熹平六年十月九日辛酉造按史记及汉书本纪高祖九年徙齐楚大族昭屈景懐田五姓关中而其四姓皆楚人自齐徙者惟田氏尔然则此碑所谓高祖时自齐临淄徙者其人必姓田氏也【按第五氏亦云自齐徙关中然本亦出于田氏也】彰东西汉史皆作斥章




　　金石録卷十六
　　钦定四库全书
　　金石録卷十七　　　　　宋　赵明诚　撰跋尾七【汉】
　　汉梁相费泛碑
　　汉堂邑令费君碑
　　汉费君碑隂
　　汉太尉陈球碑
　　汉华岳碑
　　汉太尉郭禧碑
　　汉郭禧碑隂
　　汉郭禧后碑
　　汉樊毅西岳碑
