<!-- { "loadSidebar": true } -->
　　汉禹庙碑
　　汉冀州从事郭君碑
　　汉逢童碑
　　汉逢童碑隂
　　汉三公碑
　　汉殽阬君神祠碑
　　汉殽阬君神祠碑隂
　　汉无极山碑
　　汉扬州刺史敬君碑
　　汉槀长蔡湛碑
　　汉蔡湛碑隂
　　汉安平相孙根碑
　　汉凉州刺史魏君碑
　　汉砀孔君神祠碑
　　汉梁相费泛碑
　　右汉费泛碑在湖州其额题汉故梁相费君之碑碑云梁相讳泛字仲虑此邦之人也其先季文为鲁大夫有功封费因以为姓秦项兵起避地于此遂畱家焉余家所収姓氏文字粗备以诸书参考颇多抵牾不合姓苑云费氏禹后汉有长房蜀志有丞相祎又云今琅邪亦有此姓音父位反李利涉编古命氏云费氏出自鲁桓公少子季友有勲于社稷赐汶阳之田封邑于费子孙氏焉汉有费将军其后有费忠费柔柔适蜀为宁蜀人忠之孙徙于荆州后迁江夏忠十代孙奕奕孙祎又家于蜀晋平蜀祎之子承复归江夏林宝元和姓纂云费氏亦音秘史记纣幸臣费中夏禹之后楚有无极汉有直蜀有祎晋有诗又云琅邪费氏直之后也陈湘姓林云费氏音蜚夏禹之后余尝考之此字有两姓音读不同源流亦异其一音蜚嬴姓出于伯翳史记所载费昌费中楚费无极汉费将军费直费长房蜀费祎之徒是其后也其一音秘姬姓出于鲁季友姓苑所载琅邪费氏而此碑所谓梁相费君是其后也然则姓苑姓纂姓林皆云夏禹之后姓纂又云亦音秘及谓琅邪费氏为直之后皆其差误而编古命氏以费将军费祎之徒出于鲁季友亦非也余又按春秋僖公赐季友汶阳之田及费而左传亦以谓季友有功于鲁受费以为上卿今以为季文有功封费者盖碑之误
　　汉堂邑令费君碑
　　右汉堂邑令费君碑云惟熹平六年无射之月堂邑令费君寝疾卒呜呼哀哉于是夫人元弟卜追而诔之其后有铭诗碑所述费君事不甚详悉而其名字世次官秩具载于碑隂今附于后
　　汉费君碑隂
　　右汉费君碑隂云君讳凤字伯箫梁相之元子九江太守之长兄也世德袭爵银艾相亚又云君践郡右职三贡献计汉安二年呉郡太守东海郭君以君有委蛇之节自公之操年三十一举孝亷拜郎中除陈国新平长遂宰堂邑其后为五字韵语词颇古雅而时时残缺不可次叙其前题君舅家中孙甘陵石勋字子才所述云
　　汉太尉陈球碑
　　右汉太尉陈球碑球有两碑皆在下邳其一已残缺矣此碑差完可考前代碑碣与史传多抵牾而球碑所载官阀事迹与传合东汉之末政在阍寺威福下移其势盖可畏也而一时众君子犹奋不顾身力排其奸虽遭屠戮而不悔志虽不就然亦可谓壮哉如球是已使当时士大夫能屈已以事之则富贵可长保矣然君子固未肯以彼而易此也
　　汉华岳碑
　　右汉华岳碑集古録云碑以周礼职方氏为识方氏者疑当时周礼之学自如此盖识志其义通也余按袁逢华岳碑亦引职方氏乃用识字盖汉人简质字相近者輙假借用之初无意义尔
　　汉太尉郭禧碑
　　右汉太尉郭禧碑文字残缺所存才百许字其可见者公讳禧字君房而已禧郭躬从孙也其事迹附见躬列传云少明习家业兼好儒学有名誉延熹中为延尉建宁二年代刘宠为太尉而灵帝纪亦云是年十一月禧为太尉章懐太子注云字公房扶沟人也郭氏世为阳翟人自躬以下皆葬阳翟其墓尚存今此碑缺处犹有陈畱扶沟字疑禧尝寓居是邑其卒也返葬故乡而汉书注遂以为扶沟人恐误
　　汉郭禧碑隂
　　右郭禧碑隂其首有四大字云故吏人名其下列故吏宻张立度成匽师张协子道雒阳李苍子考故民河南隂德纪信以下凡百余人又有右河南右河内郡右农郡右扶风郡字画完好者甚多笔法淳古可爱
　　汉郭禧后碑
　　右汉郭禧后碑残缺尤甚其畧可辨者云惟光和二年夏五月甲寅太中大夫故太尉郭公薨又云公之子故五原太守余不复成文而其额题汉故太尉郭公神道字画尚完云后汉书列传既不载禧所终而灵帝纪但云建宁三年夏四月太尉郭禧罢亦不言其为何官今以碑考之乃知其罢为太中大夫而卒于光和二年也五原太守名鸿后为司隶校尉封成安乡侯
　　汉樊毅西岳碑
　　右汉樊毅西岳庙碑云农太守河南樊君讳毅欧阳文忠公集古録云据此碑乃即时所立而太守生称讳者何哉按春秋左氏传周人以讳事神名终将讳之而礼卒哭乃讳郑氏以谓敬鬼神之名也讳避也生者不相避名衞侯名恶大夫有石恶君臣同名春秋不非又汉宣帝元康二年诏曰闻古天子之名难知而易讳也今上书触讳以犯罪者朕甚怜之其更讳询诸触讳在令前者赦之盖卒哭而讳其名实始于周而生死皆称讳西汉已如此矣然则生曰名死曰讳又出于近世也有以见后世忌讳愈宻如此然生而称讳见于石刻者甚众不独此碑也
　　汉禹庙碑
　　右汉禹庙碑云光和二年十二月丙子朔十九日甲子皮氏长南阳章陵刘防孝嗣丞安定乌氏樊璋元孙其后叙禹平水土之功而最后有铭文多残缺不能尽识碑在龙门禹庙
　　汉冀州从事郭君碑
　　右汉郭君碑名字已残缺其额题曰冀州从事郭君之碑碑云其先出高辛兴自于周【缺一字】蕃虞郭在河魏之间遭晋荒疆乃丧厥土奕世孳孳职思其勲子孙缨布家于乐土因国为氏又云厯郡诸曹掾史主簿督邮五官掾功曹又云光和二年终三年十月葬又云哀哀考妣追惟霣灵卜商号咷丧子失明据此乃父母生而称考妣也尔雅云父为考母为妣郭璞注引礼记生曰父母妻终曰考妣嫔今世学者从之而璞援据诸书以为非生死之异称犹今谓兄为晜妹为媦尔今此碑汉人所为已不用戴氏之説以此知璞为有据然礼经行于世久既有此论事亲者所当避也
　　汉逢童碑
　　右汉逢童碑刻画完好云童子讳盛字伯弥薄令之孙遂成君之曾孙安平君之孙五官掾之长子也又云年十有二岁在协洽五月乙巳嘘噏不反夭陨精晃于是门生东武孙理下宻王升等共刋石叙述才美以铭不朽焉其后题光和四年四月五日丁夘立碑旧在潍州昌邑县近岁移置郡中云
　　汉逢童子碑隂
　　右汉逢童碑隂题云右家门生右县中士大夫凡十三人有督邮敏宾后升司文叔盛姓字按与司文姓氏书皆不载今志于此
　　汉三公碑
　　右汉三公碑欧阳公集古録有北岳碑云文字残缺尤甚其可见者曰光和四年以此知为汉碑尔其文多言珪牲酒黍稷丰穣等事其后二人姓名偶可见云南阳冠军冯巡字季祖甘陵夏方字伯阳余尝托人于北岳访求前代刻石几尽独无汉碑今此碑所书事及二人姓名与集古所载皆同又光和四年立惟其额题曰三公之碑而集古以为北岳碑岂欧阳公未尝见其额乎三公者山名其事亦载于白石神君与无极山碑三山皆在眞定元氏云
　　汉殽阬君神祠碑
　　右汉殽阬君神祠碑欧阳公集古録云殽阬君祠今谓之五部神庙其像有石堤西戍树谷五楼先生东台御史王翦将军莫晓其义今此碑有云石堤树谷南通商雒又云前世通利吏民兴贵有御史大夫将军牧伯故为立祠以报其功乃知石堤树谷御史将军之号自汉以来有之流俗相传其所从来逺矣而水经郑县城南山北有五部神庙庙前有碑光和四年郑县令河东裴毕字君先立又知五部神自齐魏间已有此号矣裴君水经以为名毕而集古録云名今详其画颇近毕字疑集古録误
　　汉殽阬君神祠碑隂
　　右汉殽阬君神祠碑隂县吏及乡人题名其完好可识者二百余人磨灭者又百余人小字淳劲可喜欧阳公集古録所未尝有也
　　汉无极山碑
　　右汉无极山碑按顔之推家训曰诗云有渰萋萋兴云祁祁毛传云渰隂云貌萋萋云行貌祁祁徐也笺云古者隂阳和风雨时其来祁祁然不暴疾也按渰已是隂云何劳复云兴云祁祁邪云当为雨俗写误尔班固灵台诗云习习祥风祁祁甘雨此其证也据此则本作云字之推改为雨耳而陆德明经典释文又云本作兴云非也盖德明据顔氏説改之故后来本皆作雨今此碑铭文有曰兴云祁祁雨我公田遂及我私乃知汉以前本皆作兴云顔氏説初无所据特私意耳
　　汉扬州刺史敬使君碑
　　右汉敬使君碑在河东平阳其额题云汉扬州刺史敬君之铭碑已残缺其名字皆亡畧可辨者尝辟司隶从事又为治书御史最后云年五十三光和四年闰月遭疾而卒其他不复可考按姓苑载风俗通有敬歆汉末为扬州刺史元和姓纂亦云歆平阳人而后周书敬珍传唐书宰相世系表歆皆作韶余后得后魏敬曦造像碑亦作韶乃知姓苑姓纂之谬又集古録此碑凡再出其一题敬仲碑云名字已磨灭独首有敬仲字故寓其名尔疑其人姓田也其一题无名碑所载事皆同盖欧阳公未尝见其额耳
　　汉槀长蔡湛颂
　　右汉槀长蔡君颂云君讳湛字子德河内修武人也又云举孝亷辞让应司徒府除广川长复辟太尉熹平四年六月诏书其下断缺似是叙述迁槀长及在官政绩又云三年迁高邑令吏民追思于是故吏栗尹等相与合防立碑起颂刋斯石焉其后有铭最后题光和四年十二月诏书迁并州刺史其大畧如此其他文字残缺不可考矣
　　汉蔡湛碑隂
　　右汉蔡湛碑隂载出钱人名有故吏贱民议民故三老故处士义民其称故吏义民之类他汉碑多有之唯议民贱民独见于此碑然莫详其义
　　汉安平相孙根碑
　　右汉安平相孙根碑云府君讳根字元石司空公之伯子乐安太守之兄子汉阳太守侍御史之兄乗氏令之考厥先出自有殷商之系子汤之苗又云圣武定周封比干之墓裔分析避地匿轨姓曰孙焉又云迁郸长雍奴令换元氏考城令谏议大夫拜议郎谒者迁荆州刺史征拜议郎迁安平相年七十有一光和四年十二月乙巳卒碑在今高宻县所谓司空公者桓帝纪永寿三年太常孙朗为司空注云朗字代平北海人汉三公名亦云朗北海高宻人余尝观汉时碑碣载其家世皆止书官爵盖为子孙作铭不欲名其父祖尔此最为得体然非当代显人则遂莫知其为何人也又按姓苑姓纂诸书皆云孙氏周文王子衞康叔之后衞武公子尔为衞上卿因氏焉今此碑乃云出于商比干之后盖古人或因赐姓命氏或以官或以諡或以封或以居或以王父字为氏故姓氏虽同而源流或异书传阙漏不载者多矣
　　汉凉州刺史魏君碑
　　右汉凉州刺史魏君碑文字残缺族系名字皆不可考其粗可见者察孝亷除郎中尚书侍郎右丞卒于光和四年而其额题凉州刺史魏君碑云
　　汉砀孔君神祠碑
　　右汉砀孔君神祠碑其前题汉故行梁相事砀孔君之神祠文词字画皆古怪而不工又时有难晓处然刻画甚完孔君者名耽字伯本





　　金石録卷十七
　　钦定四库全书
　　金石録卷十八　　　　　宋　赵明诚　撰跋尾八【汉】
　　汉成阳令唐君颂
　　汉唐君碑隂
　　汉白石神君碑
　　汉幽州刺史朱碑
　　汉朱碑隂
　　汉都乡正街弹碑
　　汉太尉刘寛碑
　　汉刘寛碑隂
　　汉尉氏令郑君碑
　　汉赵相刘衡碑
　　汉陈君碑
　　汉陈仲弓碑
　　汉陈仲弓碑隂
　　汉陈仲弓坛碑
　　汉圉令赵君碑
　　汉周公礼殿碑
　　汉巴郡太守樊君碑
　　汉绥民校尉熊君碑
　　汉宗资墓天禄辟邪字
　　汉司空宗俱碑
　　汉冯使君墓阙铭
　　汉高阳令杨君碑隂
