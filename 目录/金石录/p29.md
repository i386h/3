<!-- { "loadSidebar": true } -->
　　右唐大云寺禅院碑李邕撰并书初武后时有僧上大云经陈述符命遂令天下立大云寺至开元二十六年诏改为开元寺此碑十一年建故犹称大云也
　　唐六公咏
　　右唐六公咏李邕撰胡履虚书初余读杜甫八哀诗云朗咏六公篇忧来豁防蔽恨不见其诗晚得石本入録其文词高古眞一代佳作也六公五王为一章狄丞相别为一章云
　　唐凉国长公主碑
　　右唐凉国长公主碑苏颋撰明皇书公主睿宗女也新唐书列传云字华庄而碑云讳防字花妆传云下嫁薛伯阳而碑云嫁温彦博曾孙曦按新史睿宗第三女荆山公主已嫁薛伯阳当以碑为正
　　唐衞尉正卿泉君碑
　　右唐泉君碑泉君者高丽苏文之孙泉男生之子也高宗时与男生同归朝仕为衞尉卿按唐书及元和姓纂皆云名献诚今此碑乃云讳寔字行于代而阙其字不书又姓纂云献诚生隐而碑但云名隐而已献诚出于夷虏事迹无足考究録之以见史传所载名字异同也
　　唐左骁卫大将军赵元礼碑
　　右唐赵元礼碑潘肃撰元礼赵丽妃之父本山东倡也明皇在潞丽妃以倡得幸后生太子瑛开元初元礼父子皆超迁显官其卒赠越州都督諡曰忠诏为立碑称述甚胜夫爵禄天下公器所以待有德与有功者虽人主不得而私焉明皇昵于内宠擢用匪人至为赐諡立碑尊宠如此使天下之士亦何所劝乎论者徒知明皇自天宝以后纲纪废弛卒致播迁之祸不知袵席无别履霜不戒所从来久矣
　　唐王方翼碑
　　右唐王方翼碑张説撰其事与唐书列传皆合以校余家所藏燕公集本不同者二十余字皆当以碑为是也
　　唐龙角山纪圣铭
　　右唐龙角山纪圣铭明皇撰按高祖实録武德三年四月辛巳晋州人吉善行于羊角山见白衣老父乗白马朱鬛谓善行曰爲吾语唐天子吾为老君汝祖也今年平贼后汝当为帝天下太平必得百年享国子孙且千岁太宗遣使者杜昻致祭须臾神复见谓昻曰归语天子我不食何烦祭为高祖异之立庙于其地授善行朝散大夫据碑称是时太宗为秦王讨宋金刚所谓贼平汝当为帝者指太宗也其事可谓怪矣然碑与实録所载语颇不同文多不能备録惟碑称善行以武德三年二月初奉神教至四月老子又见曰石出吾言实既而太宗遣昻善行乗驿表上比至长安适防郇州献瑞石如文曰天下安千万日而实録亦云郇州献瑞石有文曰天下千万其语小异又碑称善行绛州人而实録云晋州尔老子其生以清净无为为宗岂身没数千岁而区区为人称述符命哉盖太宗初起托以自神此陈胜所谓卜之鬼者也史臣既载于实録明皇又文之于碑遂以后来为眞可欺罔岂不可笑也哉
　　唐冠军大将军臧懐亮碑
　　右唐臧懐亮碑李邕撰并书臧氏世墓在耀州三原有数碑余尽得之元和姓纂云懐亮生希让为渭北节度使此具载懐亮诸子无名希让者以余家所有顔鲁公书懐恪碑考之希让盖懐恪子云
　　唐萧灌碑
　　右唐萧灌碑张説撰云灌为内直监以外艰去职当免丧不就祥缟不撤几筵者久之夫礼为可传也为可继也子路有姊之丧可以除之矣而弗除也孔子曰何弗除也子路曰吾寡兄弟而弗忍也孔子曰先王之制礼行道之人皆不忍也子路闻之遂除之灌父丧当除其母无恙而过时不释服不撤几筵岂礼也哉
　　唐杨厯碑
　　右唐杨厯碑题云义男光禄大夫前中书令上柱国越国公太子右谕德颍川钟绍京撰铭并书厯中官杨思朂父也绍京出于胥史无他才能特以夤縁附防致位宰相固无足道者然屈于阉竖至以父事之又以着之金石畧无愧耻亦甚矣书之可以为后来之戒而新旧史皆阙焉故余详録之于此者有以见小人苟可以得利无不为也
　　唐汝阳王长女墓志
　　右唐汝阳王长女墓志宁王撰唐史及诸书汝阳王名皆为璡而此志独作淳此志宁王自作不应差误按宁王诸子与宗子名皆从玉疑汝阳先名淳后改为璡唐史不载耳【宗诸子名皆初从水后改为玉也】
　　唐南岳眞君碑
　　右唐南岳眞君碑有别驾赏紫金鱼袋光大晊欧阳公云赏紫盖今借紫之比余按唐制自有借紫借绯而又有赏紫赏绯盖以军功被赏者耳
　　唐立梁宣帝明帝二陵碑
　　右唐立梁宣帝明帝二陵碑开元二十一年其裔孙嵩追建其前题银青光禄大夫黄门侍郎同中书门下平章事而姓名已残缺按唐纪开元二十一年韩休实为此官然则此碑乃休之文也碑后题金紫光禄大夫行光禄卿驸马都尉而姓名已残缺者盖嵩之子衡也
　　唐孝义寺碑隂记
　　右唐孝义寺碑隂记初陈徐陵为孝义寺碑至开元二十三年徐峤之为湖州刺史再书而刻之因记其事于碑隂峤之自云陵之十世孙按陈书陵以后主至德元年卒距开元二十三年才百五十余年不应已有十世孙又据峤之父高行先生碑云曾祖俨梁岳阳王参军则是俨与陵同时而在其前不应为陵五世孙以此碑隂所书可疑然其笔法精妙非峤之不能为特恐书碑时误耳
　　唐景阳井铭
　　右唐景阳井铭文字磨灭后有记开元中江宁县丞王震撰震所撰记其前以为序称余莫知谁也其末乃云盖隋炀帝之所制耳然则未知果炀帝之所制乎欧阳文忠公曰炀帝躬自灭陈目见叔宝事又尝自铭以为戒如此及身为淫乱则又过之岂所谓下愚不移者哉余以谓炀帝躬贼其父而夺之位其防忍狂悖人神之所愤疾死盖晚矣至于长恶不悛以亡其国乃所当然又何足议焉
　　唐代国长公主碑
　　右唐代国长公主碑云公主睿宗第四女也新唐史以为第五女盖史误碑乃公主壻郑万钧撰
　　唐赵冬曦祭仲山甫文
　　右唐赵冬曦祭仲山甫文开元二十二年冬曦为濮州刺史因明皇耕借田致祭刻此文焉按乐史寰宇记仲山甫墓在雷泽县西北一里墓前有祠堂石室而郦道元注水经成阳尧陵北二里有仲山甫墓考地验状咸为疎僻盖闻疑书疑耳余尝得其石室画像上有八分书题云君为从事时以字画及衣冠人物验之乃东汉时所为决非山甫墓汉末仲氏为成阳大族尧母碑隂题名数十人皆仲氏而廷尉定以下三碑尚存廷尉碑云圣汉龙兴家于成阳孟府君尧庙碑云惟仲氏祖统所继出本继于成周之胄苗天生仲山甫翼佐中兴宣平功遂受封于樊周道衰防失爵亡邦后嗣乖散各相土择居帝尧萌兆生长葬陵在于成阳圣化常存慕魏都之盛乐风俗之美遂安处基业属都乡高相里因仲氏盖后人因仲氏于此遂误指为仲山甫墓其实非也
　　唐解琬碑
　　右唐解琬碑琬武后中睿朝为将有功新旧史皆有传所书事迹终始与碑多合惟碑与旧史皆云琬以开元六年卒而新史以为卒于五年者误也
　　唐赠兖州都督裴守眞碑
　　右唐裴守眞碑云守眞曾祖景周富平令祖正长平郡赞持考眘鄼令新唐史宰相世系表亦云景生正隋散骑常侍正生眘字归厚为酂令而元和姓纂乃云正生归厚归厚生眘者误矣惟守眞及其子耀卿碑皆云正为长平郡赞治而世系表言为散骑常侍又云眘字归厚不知何所据也
　　唐屯畱令邢义碑
　　右唐邢义碑义邢和璞父也元和姓纂云和璞父名思孝为澧州都督而碑乃云公讳义字思义仕为屯畱令又姓纂云后魏光禄卿邢虬虬生防防生孙助助生思孝思孝生和璞而碑乃云助之祖名子良皆当以碑为据







　　金石録卷二十六
　　钦定四库全书
　　金石録卷二十七　　　　宋　赵明诚　撰跋尾十七【唐】
　　唐八马坊碑
　　唐忠武将军王暕墓志
　　唐淄州开元寺碑
　　唐吏部尚书杨仲昌碑
　　唐唐俭碑
　　唐龙门西龛石像碑
　　唐金仙长公主碑
　　唐云麾将军李秀碑
　　唐嵩阳观纪圣德碑
　　唐驸马都尉豆卢建碑
　　唐陈隐王祠堂记
　　唐崔潭诗
　　唐贞一先生庙碑
　　唐陈畱尉刘飞造像碑
　　唐棣王墓志
　　唐金城寺放生池碑
　　唐多宝塔感应碑
　　唐荥阳王妣朱氏墓志
　　唐武部尚书杨珣碑
　　唐宇文颢山阴述
　　唐永阳郡太守姚奕碑
　　唐云门山投龙诗
　　唐忘归台铭
　　唐渭南令路公遗爱表
　　唐吕諲祠庙碑
　　唐吕公表
　　唐玉眞公主墓志
　　唐京兆尹鲜于仲通碑
　　唐慧义寺弥勒像碑
　　唐八马坊碑
　　右唐八马坊碑郄昂撰开元之治盛矣监牧之制其详如此録之可以见当时之制焉
　　唐忠武将军王暕墓志
　　右唐王暕墓志父遂古官驸马都尉颍州刺史尚高安公主高宗大帝之女也按唐书高宗第二女高安公主下嫁颍州刺史王勗天授中为武后所诛今此志乃云名遂古唐初人多以字为名故名字混淆难考遂古岂非以字行乎
　　唐淄州开元寺碑
　　右唐淄州开元寺碑李邕撰并书碑初建于本寺后人移置郡廨败屋下余为是州迁于便坐用木为栏楯以防之云
　　唐吏部尚书杨仲昌碑
　　右唐杨仲昌碑席豫撰邬繇篆仲昌有两碑其一韩择木八分书刻于此碑之阴文皆同仲昌元琰子也唐书元琰列传与崔沔所撰元琰碑皆云汉太尉震十八代孙此碑乃以仲昌为二十代唐世士人谱牒犹班班可考今元琰仲昌父子碑刻不应差其世次不同如此莫可晓也
　　唐唐俭碑
　　右唐唐俭碑云俭字茂约而唐书列传云字茂系又云男尚识尚豫章公主而唐书于俭传云名善识于公主传云名茂识皆其差谬此碑开元中俭曾孙追立距俭之殁虽已逺然至名字皆不应有误可以为据也
　　唐龙门西龛石像碑
　　右唐龙门西龛石像碑礼部员外郎张九龄撰今世所有曲江集无此文惜其残缺不完也
　　唐金仙长公主碑
　　右唐金仙长公主碑徐峤之撰明皇御书据唐书本传云太极元年与玉眞公主皆为道士而碑云丙午岁度为道士盖神龙二年也此于史学不足道然唐史书事差谬多如此
　　唐云麾将军李秀碑
　　右唐李秀碑李邕撰并书碑在幽州按明皇以天宝三年改年为载今此碑元年正月立而称元载何哉
　　唐嵩阳观纪圣德颂
　　右唐嵩阳观纪圣德颂天宝中明皇命方士链丹于此观李林甫献颂称述功德焉天宝之政荒淫败度而明皇区区方链丹以蕲长生岂不可笑乎
　　唐驸马都尉豆卢建碑
　　右唐豆卢建碑云建其先慕容氏前燕枝族也九世祖苌在魏赐姓豆卢氏封北地王按元和姓纂云慕容运孙北地王精入后魏道武赐姓豆卢氏精生丑丑曾孙苌生宁而北史宁传云宁曾祖胜以燕皇始初归魏授长乐郡守赐姓焉唐距北朝未远氏族书完备士大夫人人能知其得姓之自今碑与北史姓纂所载不同如此皆莫可考
　　唐陈隐王祠堂记
　　右唐陈隐王祠堂记张谓撰按明皇以尹喜旧宅得灵符遂改元天宝此记云宝符见之二载者天宝二年也其末又云龙防甲申海宼吴令光入臣之岁者据纪年通谱天宝三载岁次甲申盖天宝二年蕲县令修完祠堂至明年谓始为记文尔又按唐书帝纪天宝二年十二月海贼呉令光冦永嘉郡明年河南尹裴敦复晋陵太守刘同升南海太守刘巨鳞讨之闰月令光伏诛今此记乃云令光入臣而明皇实録亦止言敦复等讨令光平之不言其伏诛不知唐史何所据也岂令光既降而杀之欤不然唐史误矣
　　唐崔潭诗
