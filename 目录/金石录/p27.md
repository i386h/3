<!-- { "loadSidebar": true } -->
　　唐碧落碑
　　唐兴昔亡单于阿史弥射碑
　　唐阿史那忠碑
　　唐明征君碑
　　唐黎尊师碑
　　唐李勣碑
　　唐阳翟侯夫人陆氏墓志
　　唐少姨庙碑
　　唐启母庙碑
　　唐房龄碑
　　唐高士亷茔兆记
　　唐益州学馆庙堂记
　　右唐益州学馆庙堂记成都县令顔有意书撰人题法曹陈玉文学太子詹事待诏文馆陵州长史而姓名残缺不可辨集古录直以为有意撰非也碑隂载当时官僚姓名后人题云此记贺遂亮撰未知果是否记文叙述前世遗迹考究同异文词古雅甚可喜也
　　唐万年宫碑隂题名
　　右唐万年宫碑隂者高祖自为万年宫碑然宰相而下皆题名于其隂余每览此碑见长孙无忌禇遂良许敬宗李义甫同时列名未尝不掩卷太息以为善恶如水火决不可同器惟人主能辨小人而逺之然后君子道长而天下治若俱收并用则小人必得志小人得志则君子必被其祸如无忌遂良是已然知人帝尧所难非所以责高宗也
　　唐薛收碑
　　右唐薛收碑文字残缺其可读处以唐史校之无甚异同惟收之卒諡曰懿而史不书尔又收之子元超据唐史及此碑皆云名元超而杨烱盈川集载烱所为元超行状乃云名振字元超盖唐初人多以字为名耳
　　唐崔敦礼碑
　　右唐崔敦礼碑按新唐史列传云敦礼字安上而宰相世系表则云名安上字敦礼今此碑所书与表合然旧史及碑皆言敦礼本名元礼高祖为改名焉其孙兢墓志亦云名敦礼盖疑其以字行耳又世系表其末载崔氏为宰相者二十余人而独不着敦礼乃其阙漏也
　　唐赠左仆射杨达碑
　　右唐赠左仆射杨达碑达观王雄弟也炀帝时官至纳言卒赠吏部尚书唐显庆中以武后外祖父加赠左仆射官为之立碑以隋书列传攷之时有异同传云字士达而碑云字叔壮传云年六十二而碑云年六十五皆当以碑为正又传云諡恭而碑云諡懿余集録有李峤所撰武后母墓碑亦云諡为恭与传合未知孰是也
　　唐李靖碑
　　右唐李靖碑集古録云靖之封卫国公也授濮州刺史盖太宗以功臣为世袭刺史后虽不行史宜书而不书者阙也余按新史长孙无忌传载无忌以下授世袭刺史者凡十四人姓名具存盖其事以见于他传则于本传似不必重载也
　　唐辨法师碑
　　右唐辨法师碑薛纯陁书欧阳公集古録云纯陁太宗时人其书有笔法意其当时必为知名士而今世人罕知者然亦不传于世集古所得纯陁书只此而已余按法书要録云薛纯陁学欧草防伤肥钝亦通之亚也然则纯陁当时眞知名矣余又得纯陁八分书比干碑欧阳公所未尝见也与纯陁同时有薛纯曹太宗命书砥柱铭者其笔法与纯陁絶相类疑即一人盖唐初时人姓名多如此耳
　　唐兰陵长公主碑
　　右唐兰陵长公主碑李义甫撰据唐书列传公主太宗第十二女而碑云第十九女盖传误也
　　唐清河公主碑
　　右唐清河公主碑公主太宗女也碑云下嫁程知节之子处亮知节碑及唐史知节列传元和姓纂所载皆同惟公主列传作懐亮非是唐史一书而首尾自相乖戾者甚众非特此也
　　唐赵智碑
　　右唐赵智碑云智字处仁而史不载又云自太子舍人为吏部员外郎迁国子博士检校吏部郎中防为越王府长史兼检校吏部侍郎遂转黄门侍郎旧史亦云累迁而新史直云繇太子舍人拜黄门侍郎尔又智为国子祭酒尝领东宫宾客而新旧史亦皆不载
　　唐登封纪号文
　　右唐登封纪号文凡两碑皆高宗自撰并书其一大字磨崖刻于山顶其一字差小立于山下然后世颇罕传政和初余亲至泰山得此二碑入録焉
　　唐司元太常伯窦德碑
　　右唐窦德碑以唐史本传考之其事多合惟德为御史大夫摄吏部礼部度支三尚书遂迁大司宪史皆不载又其弟德逺史云封乐安男而碑作乐平皆当以碑为正
　　唐于志宁碑
　　右唐于志宁碑以考唐史列传其防时所厯官史多不书今亦不复録録其尤著者碑云大业十年为清河县长而传云为冠氏长碑云自中书侍郎迁兵部授蒲州刺史不赴后为衞尉卿判太常卿事以本官兼雍州别驾迁礼部尚书而史皆不载史云自侍中拜尚书左仆射同中书门下三品顷之兼太子少师迁太傅显庆四年以老乞骸骨诏解仆射更拜太子太师仍同三品今以碑考之其初拜仆射也未尝领中书门下三品至罢仆射乃为同中书门下参谋朝政皆史家之误又案百官志唐初宰相有参议朝政参预朝政参知政事其后有同中书门下三品同平章事永淳中遂以平章事入衔而独无参谋朝政之名盖惟见于此耳
　　唐文馆学士顾君墓志
　　右唐顾君墓志已残缺亡其前一段以事考之盖顾也高宗朝为文馆学士司文郎中卒姓名附见唐书令狐德棻传其子琮仕武后为宰相今此志但云第六子琉等而无琮盖当时官未显故不载欤
　　唐碧落碑
　　右唐碧落碑大篆书其词则唐宗室黄公譔所述或云陈遗玉书或云譔自书皆莫可知李肇及李汉并言李阳冰见此碑徘徊数日不去又言阳冰自恨其不如以槌击之今缺处是也此説恐不然阳冰尝自述其书以谓斯翁之后直至小生于他人书盖未尝有所推许唐人以大篆当时罕见故妄有称説耳其实笔法不及阳冰逺甚也
　　唐兴昔亡单于阿史弥射碑
　　右唐阿史弥射碑弥射本西突厥尝归朝后伐兹为苏海政所杀旧唐史纪弥射事甚详多与碑合而新史所书甚畧如高宗册为昆陵都防兴昔亡单于皆不载碑云单于讳某字弥射而缺其名不书史但言名弥射岂作碑者为縁饰之乎
　　唐阿史忠碑
　　右唐阿史忠碑唐书列传云忠尚宗室女定襄县主始诏姓独着史今此碑当时所立题云阿史府君之碑而元和姓纂亦云阿史氏开元中改为史疑传误也唐太宗亲拨隋乱即位未几遂致太平其好贤乐善盖出天性故一代之豪杰皆乐为之用如忠之徒出于降虏亦皆立勲本朝著名后代虽云太宗天姿英睿絶人甚逺至于输忠尽节诸贤之助亦多矣呜呼盛哉
　　唐明征君碑
　　右唐明征君碑征君者梁人名山宾也高宗朝其裔孙崇俨以方伎进故立此碑旧唐史言高宗自制文而书之非也盖高宗撰文高正臣书耳
　　唐黎尊师碑
　　右唐黎尊师碑题云卢子升字照邻撰按唐史卢照邻字升之与此碑不合盖唐初人多以字为名尔至以子升为升之则疑史之误
　　唐李勣碑
　　右唐李勣碑按唐史太宗属疾出勣为叠州都督高宗立召授检校洛州刺史今以碑考之其除洛州乃在太宗朝高宗即位授开府仪同三司尔又新旧史皆云勣年八十六而碑云年七十六碑高宗自撰其所书官爵年寿皆可信而不疑也
　　唐阳翟侯夫人陆氏墓志
　　右唐阳翟侯夫人陆氏墓志阳翟侯者禇遂贤也元和姓纂及唐书宰相世系表载遂贤一子兼艺为永州司功今此志云二子兼善兼爱而无兼艺兼善兼爱二子姓纂唐史漏落容有之惟兼艺墓志不书者何也岂非唐表误乎
　　唐少姨庙碑
　　右唐少姨庙碑杨烱撰云少姨庙者则汉书地理志嵩高少室之庙也其神为妇人像者则故老相传云启母涂山氏之妹也余按淮南子云涂山氏化为石而生启其事不经固已难信今又以少姨为涂山氏之妹庙而祀之其为浅陋尤甚盖俚俗所立滛祀也烱既载之于碑又遂以为汉书所谓少室之庙者何其陋哉
　　唐启母庙碑
　　右唐启母庙碑崔融撰按淮南子云禹治鸿水通轘辕山化为熊涂山氏见之慙而去至嵩高山下化为石方孕启禹曰归我子石破北方而启生其説可谓怪矣然汉武帝幸缑氏至中岳见夏后启母石列于诏书则固已信之矣其后郭璞注山海经顔师古注汉书皆具载其语而融又文其事于碑流俗安得不惑乎自古荒诞之士喜为竒辞怪説以欺世俗学士大夫能卓然不惑者盖鲜如启母化为石伊尹之母化为桑事尤不经难信然繇古迄今未有非之者也呜呼此君子所以恶攻乎异端也欤
　　唐房龄碑
　　右唐房龄碑文字磨灭断续不可考究惟其名字仅存其后题修国史河南公而名姓残缺者褚遂良也按旧唐史云龄名乔字龄而新史乃云名龄字乔今碑所书与新史合惟宰相世系表又云龄字乔松者不知何所据也
　　唐高士亷茔兆记
　　右唐高士亷茔兆碑记唐史及元和姓纂皆云士亷父名励而北史作劢今此碑与北史合盖唐史及姓纂转写误尔碑许敬宗撰赵模书模字画甚工盖贞观中太宗命临兰亭序者




　　金石録卷二十四
　　钦定四库全书
　　金石録卷二十五　　　　宋　赵明诚　撰跋尾十五【唐　伪周】
　　唐禇亮碑
　　唐洛州刺史贾公清德颂
　　唐欧阳询妻徐夫人墓志
　　唐襄州刺史封公碑
　　唐襄州孔子庙堂碑
　　唐奉礼郎岑子舆墓志
　　唐醴泉县令张仁蕴德政碑
　　周武后升中述志碑
　　周武后封中岳碑
　　周升仙太子碑
　　周大云寺碑
　　周武士彠碑
　　周孔昌防碑
　　周崔敬嗣墓志
　　唐祝府君碑
　　唐秦州都督唐宗碑
　　唐工部尚书姚璹碑
　　后周宇文举碑
　　唐魏叔瑜妻王夫人墓志
　　唐兵部侍郎崔兢墓志
　　唐中兴圣教序
　　唐圣教序碑侧
　　唐徐有功碑
　　唐国子祭酒武承规墓志
　　唐陜州刺史刘延景碑
　　唐修封禅坛记
　　唐禇亮碑
　　右唐禇亮碑唐书云亮杭州钱塘人而碑云晋南迁家于丹阳按元和姓纂自有钱塘禇氏与亮族不同系唐史盖失之
　　唐洛州刺史贾公清德颂
　　右唐洛州刺史贾公清德颂按唐史循吏传贾敦頥敦实相继为洛州刺史长史有惠爱郡人皆为刻石号棠棣碑今敦实之碑亡矣此碑载初除洛州制书有云三川之境是称都防六条之寄尤属时英蒲州刺史贾敦体业强正识用优敏盖其名乃敦也又武后实録敦实传中亦作敦以此知唐史传写之误又按法书要録此碑王知敬书以知敬所书他石刻校之字画不类未知果知敬书否也
　　唐欧阳询妻徐夫人墓志
　　右唐欧阳询妻徐氏墓志云徐始以夫恩封渤海郡君防加渤海郡夫人最后以子恩封渤海太县君按本朝之制妇人既封郡君或郡夫人再以子贵加恩则直封为郡太君郡太夫人不复为县太君矣今徐既以夫贵封夫人后以子恩才封为太县君盖一时之制如此又不曰县太君而曰太县君与今名号亦异也唐世妇人封邑次叙史家不载偶见于此志耳
　　唐襄州刺史封公碑
　　右唐襄州刺史封公碑宋之愻书字画颇佳之愻之问弟也兄弟皆小人之愻奴事武三思三思五狗之愻乃其一以此知书特小技苟非其人亦何足贵哉
　　唐襄州孔子庙堂碑
　　右唐襄州孔子庙堂碑于敬之撰其前题鲁大司冦赠太师宣尼父孔丘庙堂碑铭春秋之法或书字或书名皆所以寓褒贬之意今敬之为孔子庙碑而斥其名何哉
　　唐奉礼郎岑子舆墓志
　　右唐岑子舆墓志云君讳子舆字安道南阳棘阳人也曾祖之象祖文本父曼倩按元和姓纂及新唐书宰相世系表载曼倩四子献羲仲翔仲休而无子舆今墓志云次弟献前太子典膳次弟羲前成均监主簿而无仲翔仲休墓志既云献羲等则不云仲翔仲休容有之惟子舆乃曼倩长子姓纂与世系表当书而阙者何也
