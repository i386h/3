<!-- { "loadSidebar": true } -->
　　右唐刘沔碑按旧史云沔许州牙将也少事李光顔为帐中亲将元和中讨呉元济有功随光顔入朝宪宗畱宿衞歴三将军盐州刺史天德军防御使移振武节度使而碑乃云沔北游至单于都防府谒节度使范希朝希朝署牙门将入右神防军为大将累迁大将军拜泾原节度使移振武盖沔初未尝为许州牙将从李光顔平蔡及为盐州刺史天德军防御使皆当以碑为正至新史所书悉与碑合疑新史亦尝得此碑以订旧史之失云
　　唐醉吟先生传并墓志
　　右唐醉吟先生传并墓志按旧唐史云居易以大中元年卒年七十五而新史云卒于防昌六年年六十五今碑所书与新史合又旧史书居易拜官岁月亦多差谬不合小失不足道故不録
　　唐赠太尉李固言碑
　　右唐李固言碑按新唐史列传云固言自河东节度使以疾为太子少师迁东都畱守宣宗即位还右仆射后以太子太傅分司东都卒以碑考之其初为东都畱守九月即以本官分司而史不书宣宗时为仆射再迁检校司徒东都畱守而史亦不书其卒也史云年七十八而碑云年七十六亦当以碑为正
　　唐吏部尚书高元裕碑
　　右唐高元裕碑据旧史元裕列传及此碑皆云元裕祖名甝而新史宰相世系表独作彪盖误
　　唐司徒薛平碑
　　右唐薛平碑据唐史列传平为平卢军节度使就迁检校右仆射封魏国公宝厯初入朝拜检校司空为河中节度使进检校司徒更封韩以碑考之自平卢拜仆射进封韩国公敬宗即位拜检校司空宝厯元年朝京师换仆射户部尚书逾月复为检校司空河中节度使而文宗即位就加检校司徒盖未尝封于魏而敬宗时入朝所拜官史亦不载皆其阙误也碑言平罢滑台为金吾尝见二神人自天执节临庭中呼曰薛平还汝旧节公俯伏拜受及再为滑台以为当之矣复为平卢乃验焉其事甚怪而唐史无之岂非妄欤
　　唐起居郎刘君碑
　　右唐起居郎刘君碑刘氏世墓在彭城丛亭里绍圣间故陈无已学士居彭城以书抵余曰近得柳公权所书刘君碑文字磨灭独公权姓名三字焕然余因求得之碑残缺然可识者犹十三四不忍弃故録之
　　唐礼部尚书许康佐碑
　　右唐许康佐碑康佐事文宗为翰林学士侍讲文宗尝读春秋问康佐阍寺事康佐顾望不敢对后以问李训训遂进翦除之计康佐知帝指因称疾罢为兵部侍郎甘露之祸李训实启之其狂率固有罪然康佐以儒学侍讲读顾问而喑黙不对至辞位而去亦可谓全躯保妻子之臣矣
　　唐潜溪记
　　右唐潜溪记杜宣猷撰潜溪者在洛阳龙门山侧地有谿谷之胜旧为宰相李藩别墅宣猷购得之加葺治焉唐史宦者传宣猷为福建按察使中官多闽人宣猷毎岁时遣吏上冢当时号为敕使墓户因此除宣城夫疏泉石种树蓺草穷登览游观之胜此山林独往之士遗世弃俗者之所乐也如宣猷者区区以谄防附防盗窃显荣而欲擅山林独往之乐是可笑也
　　唐赠司空孔岑父碑
　　右唐孔岑父碑郑絪撰欧阳公集古録云碑有子五人载戣戡戢戵按新唐书宰相世系表岑父六子戵之下又有威表据孔氏家谱谱其家所载碑文郑絪撰絪自言与孔氏有世旧作碑时戣等尚在然则谱与碑文皆不应有失而不同者何也余按韩退之为戣墓志云公之昆弟五人载戡戢戵公于次为第二与絪所撰碑正合然则安得复有威乎盖絪与退之皆当时人所书宜不谬而家谱乃其后裔追书容有差误不足怪也
　　千字文
　　右千字文世传智永书非也盖智永陈时人而此书虎字民字基字皆阙之以避唐讳乃明皇以后人所书不然笔法本出智永后来临摹入石尔其间二十八行字画不类盖旧本不完国初时人为补足之云
　　瘗鹤铭
　　右瘗鹤铭题华阳眞逸撰眞逸未详其为何代人欧阳公集古録云华阳眞逸是顾况道号余徧检唐史及况文集皆无此号惟况撰湖州刺史防记自称华阳山人尔不知欧阳公何所据也
　　冬日陪羣公泛舟诗
　　右冬日陪羣公泛舟诗在润州瘗鹤铭傍其字画正同盖一人所书也题谪丹阳上曹掾而不见其名诗与书皆工然世颇罕传
　　唐题阮客旧居诗
　　右题阮客旧居诗小篆书集古録以为阳冰作今騐其姓名乃缙云令李防非阳冰也其字画亦不工盖阳冰肃宗上元中尝令缙云其篆字石刻尚多有存者故欧阳公亦误以此诗为阳冰作耳
　　唐遗教经
　　右唐遗教经国初时人盛传为王右军书欧阳公识其非是余家藏金石刻二千卷独此经最为旧物盖先公为进士时所蓄耳
　　唐冰清琴铭
　　右冰清琴铭词翰皆不俗可喜题曰晋陵子而不著名氏岂非隐者欤琴藏太常寺协律郎陈沂家沂死纳于圹中云
　　唐中书舍人王无竞碑
　　右唐王无竞碑无竞事迹附见唐书陈子昂传后以碑考传颇不合传言自殿中侍御史徙太子舍人神龙初出为苏州司马贬广州讐家矫制榜杀之而碑言为中书舍人卒传言坐与张易之等交往贬而碑云两张弄权九有荡析公黜而无愠皆莫知其孰是据碑言无竞无子孙权知莱州刺史姚汭为买石立碑去无竞之殁已逺事得于传闻未足尽信也无竞东莱人墓在掖县界中云
　　后唐汾阳王眞堂记
　　右后唐汾阳王眞堂记李鹗书鹗五代时仕为国子丞九经印板多其所书前辈颇贵重之余后得此记其笔法盖出欧阳率更然窘于法度而韵不能高非名书也
　　汉重修高祖庙碑
　　右汉重修高祖庙碑郭忠恕八分书余年十七八时已喜収蓄前代石刻故正字徐人陈无已为余言丰县有此碑托人访求后数年乃得之然字画颇软弱余家有忠恕八分怀嵩楼记墨迹乃其暮年所书笔力老劲非此碑之比亦尝刻石今録于次
　　南唐紫极宫石磬铭
　　右南唐紫极宫石磬铭徐锴撰并篆书锴与其兄铉在江南以文翰著名王师南征锴卒于围城中铉随后主归朝贵显以寿终欧阳公集古録云宋兴违命侯来朝二徐皆得为王臣者误矣
　　周文宣王庙记
　　右周文宣王庙记题县令郭忠恕撰并书按国史忠恕为汉湘阴从事周祖征为周易博士国初贬干州司户太宗朝复任国子主簿流登州卒不载其尝为县令也记曰县在汝水之汭嵩山之阳不知其为何县最后题甲寅四月十五日建盖周世宗显德元年也或云此记在汝州界中
　　日本国诰
　　右日本国诰题康保五年日本在海东自汉以来见于史然与中国不常通宋莒公纪年通谱载其国年号九而独无康保其后毕仲荀见此诰録于通谱之末然不知康保是中国何年也余家集録金石刻凡二千卷外国文字着録独此而已














　　金石録卷三十
　　金石録后序
