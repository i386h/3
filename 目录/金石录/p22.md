<!-- { "loadSidebar": true } -->
　　右汉赵相雝府君碑其前厯叙家世官爵而所述雝君事甚畧云赵国相名劝孝亷成皋令赵国相又云在官五载莅政清平有甘棠之化年四十五卒于官故吏民汉中太守邯郸某等【其名残缺】慕恋恩德刋石称颂焉又有阙铭题汉故赵国相雝府君之阙云
　　汉逢府君墓石柱篆文
　　右汉逢府君墓石柱篆文云汉故博士赵傅逢府君神道唐李利涉编古命氏北海逢氏有名丝字子绣者为汉赵王傅其孙萌不仕王莽盖前汉时人今逢君北海人又为赵傅疑其是也而潍州图经北海县有逢汾墓云汾好学以德义闻征为博士赵王傅卒门人执衰绖者数百葬于寒亭南四里今此篆文既不载其名皆莫可考然图经所载逢君事首尾甚详不知何以知其名汾必别有所据又疑丝与汾两人前后皆尝为赵王傅未可知也故并载之以俟知者
　　汉永乐少府贾君阙铭
　　右汉永乐少府贾君阙铭按汉书桓帝母孝崇匽皇后居永乐宫和平元年诏置太仆少府如长乐故事其后灵帝母孝仁董皇后亦居是宫欧阳公集古録引章懐太子注云汉官仪长乐少府以宦者为之则贾君盖亦宦者也余以汉史及石刻考之当时三公如陈球刘寛皆尝为此官非独一人盖自西汉以来太后皇后官属如大长秋之类皆参用士人然则汉官仪以为止用宦者为之盖其阙漏而集古録遂以贾君为宦者亦未必然也
　　汉酸枣令刘熊碑
　　右汉刘熊碑在今酸枣县云君讳熊字孟孟下缺一字按郦道元注水经酸枣城内有汉县令刘孟阳碑今据碑熊实为此县令然则所缺一字当从水经为阳也碑又云君光武皇帝之孙广陵王之孙俞乡侯之季子也按后汉书光武子广陵思王荆以谴死显宗封其子元寿为广陵侯又封元寿弟三人皆为乡侯而李利涉编古命氏唐书宰相世系表皆云荆生俞乡元侯平平生彪袭封今据熊当为彪之弟然则于光武乃其曾孙而曰孙者疑碑误
　　汉临朐长仲君碑
　　右汉临朐长仲君碑文字磨灭其粗可见者云君讳雄又云厯郡五官掾功曹史辟从事举孝亷除郎中迁临朐长而其额题故临朐长仲君碑云
　　汉蜀郡太守任君神道
　　右汉蜀郡太守任君神道九字字画壮伟然不著名字乡里岁月莫详其为何人也
　　汉蜀郡属国都尉王君神道
　　右汉王君神道在南阳云汉故蜀郡属国都尉王君神道封陌按郦道元注水经淯水南道侧有二石楼制作精妙题言蜀郡太守姓王字子雅南阳西鄂人有三女无男而家累千金父没当葬三女各出钱五百万一女筑墓二女建楼今此碑后有唐向城令张璿之撰孝女双石楼记所书与水经注合惟水经误以都尉为太守耳璿之记天宝七载建别録于后
　　汉司空残碑
　　右汉司空残碑政和乙未岁得于洛阳天津桥之故基首尾已不完所存四十五字字画竒伟其词有云命尔司空余囘尔辅据此乃尝为三公盖当时显人惜其不见名氏也碑隂有故吏题名百余人尤完好笔法不减蔡邕石经云
　　汉益州太守杨宗墓阙铭
　　右汉杨宗墓阙铭在蜀中凡十六大字云汉故益州太守杨府君讳宗字德仲墓阙汶阳李长茂为蜀使者罢归以此本见遗长茂名公年东州善士以画山水著称者
　　汉益州刺史薛君巴郡太守刘君碑
　　右汉薛君刘君碑已断裂不完惟存上一段而其额尚全题汉故益州刺史中山相薛君巴郡太守宗正卿咸平侯相刘君碑古无两人共立一碑者惟见于此尔
　　汉巴郡太守张君碑
　　右汉巴郡太守张君碑其前题巴郡太守都亭侯张府君功德叙云君讳讷字子朗勃海南皮人也又云炎汉龙兴畱侯维干枝裔滋布并极爵秩又云察孝亷除郎中尚书侍郎迁甘陵寃句令亲病去官辟司空司徒府复辟太尉举高第拜侍御史扬州宼贼陆梁作难五府表君中丞督捕又云丙子玺书封都亭侯碑无卒葬年月其后颇叙述政绩而系以铭诗盖巴郡太守德政碑尔按汉史自安顺以来扬州宼贼屡发不知张君为中丞督捕在何年也
　　汉南阳太守秦君碑额
　　右汉南阳太守秦君碑额文字已磨灭惟其额十大字尚完好故名字岁月皆莫可考按后汉书灵帝纪中平三年二月江夏兵赵慈反杀南阳太守秦颉或云此即颉碑也然郦道元水经注载颉墓与碑皆在宜城此碑乃在南阳或是郡人所立德政颂尔
　　汉河南尹苏府君碑额
　　右汉苏府君碑额题汉故河南尹苏府君碑今宣州太守张叔夜嵇仲见寄云在许州道旁碑无文词惟此九字其额尔按东汉时苏氏最显者惟苏章尝以河南尹征不就其他无尹河南者意其为章碑也然章扶风平陵人而碑乃在许昌未知果是否
　　汉禹庙碑
　　右汉禹庙碑字画浅细故磨灭尤甚其事迹岁月皆不可考畧可见者云皮氏长安定苏而名字亦不能辨矣
　　汉禹庙碑隂
　　右汉禹庙碑隂自侯长汾隂赵遗子宣而下凡数十人姓名官爵具存又有故督邮曹史县功曹乡部吏栢昱等人名最后有龙门复民三十五户人名在今龙门禹庙残碑之隂而集古録云在阌乡杨震墓侧又云杨氏子孙当时皆阌乡碑碣徃徃磨灭此不知为谁碑者盖误也
　　汉司空掾陈君碑额
　　右汉司空掾陈君碑额碑已残缺不可辨惟其首八大字尚完字画竒伟在颍川陈太丘墓侧按后汉书太丘传载二子纪谌纪为大鸿胪谌不着其为何官惟刘孝标注世説引海内先贤传曰谌字季方寔少子也司空掾公车征不就蚤卒然则斯碑岂非陈谌碑乎
　　汉武氏石室画像
　　右汉武氏石室画像五卷武氏有数墓在今济州任城墓前有石室四壁刻古圣贤画像小字八分书题记姓名徃徃为赞于其上文词古雅字画遒劲可喜故尽録之以资博览
　　戚伯着碑
　　右戚伯着碑首尾磨灭其畧可见者有云充列王室遇谤于吕委位捐爵而其额题周末嗣戚氏袭以兴勃海君孙伯着之碑知其姓戚以文词字画验之疑东汉中叶以前人盖当时石刻见于今者多类此所谓充列王室遇谤于吕者戚夫人也
　　四皓神位刻石
　　右四皓神位神胙几刻石四在惠帝陵旁验其字画盖东汉时书按顔师古匡谬正俗引圈称陈畱风俗传自序云圈公之后圈公为秦博士避地商山汉祖聘之不就惠太子即位以圈公为司徒自圈公至称十一世按班固述四皓但有园公非圈公也云当秦之时避地入商洛深山则不为博士明矣又汉初不置司徒安得以圈公为之乎称之説实为鄙野余尝疑称著书自述其世系不应妄诞如此及得四皓刻石见其所书亦为圈公乃知称所述果非臆説盖当时所传如此尔至谓圈公为秦博士及惠帝时拜司徒者疑无所据
　　相府小史夏谌碑
　　右相府小史夏谌碑云夏谌字叔德帝禹之精苗零陵太守之根嗣也后有铭铭三字语颇古其卒年月残缺字虽不工然汉碑也其曰精苗根嗣汉末人为文喜造语多类此
　　郭先生碑
　　右郭先生碑集古録以为汉碑按后魏郦道元注水经具载此碑云碑无年号不知何代人然则欧阳公何所据遂以为汉人乎余以字画验之疑魏晋时人所为既无岁月可考姑附于汉碑之次云












　　金石録卷十九
　　钦定四库全书
　　金石録卷二十　　　　　宋　赵明诚　撰跋尾十【魏　　呉晋伪汉　伪赵】
　　魏大飨碑
　　唐重立大飨碑
　　魏孔子庙碑
　　魏范式碑
　　魏太仆荀君碑
　　魏南郡太守卞统碑
　　晋南乡太守司马整颂
　　晋南乡郡建国碑
　　魏大长秋游君碑【晋咸宁中建】
　　游君碑隂
　　呉禅国山碑
　　呉天玺元年断碑
　　晋右将军郑烈碑
　　晋太公碑
　　晋云南太守碑
　　晋防羌校尉彭祈碑
　　晋彭祈碑隂
　　晋光禄勲向凯碑
　　晋鸿胪成公重墓刻
　　伪汉司徒公刘雄碑
　　魏邓艾碑【与下两碑皆一时西晋立】
　　金乡守长薛君碑
　　张平子碑
　　赵浮图澄造释迦像碑
　　赵横山李君神碑
　　赵西门豹祠殿基记
　　晋乐毅论
　　学生题名
　　宋武帝檄谯纵文
　　魏大飨碑
　　右魏大飨碑按魏志文帝以建安二十五年嗣位为丞相魏王改元延康夏六月南征秋七月甲午军次于谯大飨六军及谯父老今以碑考之乃八月辛未盖魏志误也是时丕为丞相汉献帝犹在位虽政去王室已久然操之死才数月尔丕军次旧里初无念亲之心方与羣臣百姓置酒高防大设伎乐而臣下又相与伐石勒词夸耀功德更以夏啓周成汉高祖光武为比岂不可笑也哉
　　唐重立魏大飨碑【附】
　　右唐重立大飨碑大中五年亳州刺史李暨以旧文刓缺再刻于石旧碑既断续不可尽识而此本特完好故附于其次俾览者详焉魏之事迹虽无足取而其文词工妙亦不可废也
　　魏孔子庙碑
　　右魏孔子庙碑按魏志文帝以黄初二年正月下诏以议郎孔羡为宗圣侯奉孔子之祀及令鲁郡修起旧庙今以碑考之乃黄初元年又诏语时时小异亦当以碑为正
　　魏范式碑
　　右范式碑法书要録云蔡邕书今以碑考之乃魏青龙三年立非邕书也
　　魏太仆荀君碑
　　右魏太仆荀君碑其额题魏故太仆西阳亭成侯荀府君之碑碑已残缺其可见者尝为齐相始平太守大将军长史封西阳亭侯遂为太仆春秋五十有一正始五年夏六月丙寅薨惟其名字乡里磨灭不可考矣
　　魏南郡太守卞统碑
　　右魏南郡太守卞统碑在今曹州寃句县所叙世次官阀甚简又多残缺其畧云君讳统字建业又云惟帝念庸命以南邦又云嘉平二年十一月己亥寝疾卒官而其题魏故南郡太守卞府君之表按晋书卞壸传济隂冤句人祖统琅邪内史而元和姓纂亦云统为晋琅邪内史今此碑残缺处犹有琅邪字尚存知其尝为此官而统以魏嘉平中卒姓纂以为仕晋者误也
　　晋南乡太守司马整颂
　　右晋南乡太守司马整颂云初仕魏拜郎中中郎议郎諌议大夫骑都尉给事中转拜治书侍御史咸熈二年出临鄙郡加宣威将军又云谒者就郡拜君世子执节四让推与兄嗣固辞恳诚泰伯三美君又加焉又云防始三年十一月使者奉诏防命君南中郎将牧就统宛都按晋史整事迹附见安平献王孚传后云兄奕卒以整为世子厯南中郎将封清泉侯早卒其余官阀皆不载据史言兄奕卒以整为世子而碑言推与兄嗣二説不同当以碑为正
　　晋南乡郡建国碑
　　右晋南乡郡建国碑已断裂不完其额题南乡郡建国之碑其大畧云嘉平五年汉水滔溢毁壊旧城又云正元二年城此其余文字可识处大畧述迁郡事而铭文有与晋常存之语知其为晋碑也按晋书地理志建安十三年魏武帝尽得荆州之地分南阳县西界立南乡郡及晋武平呉太康中改南乡为顺阳而不载迁郡事此碑盖太康以前立故仍称南乡也碑有云河内司马府君者整也尝守是郡自有碑此碑既无建立年月因附于整碑之次焉
　　大长秋游君碑
　　右大长秋游君碑云君讳述字庶祖按元和姓纂云魏河南尹游述始居广平六代孙后魏尚书明根生仆射肇今碑亦云述广平人惟姓纂云述为河南尹以碑考之盖未尝为此官又按后汉书百官志大长秋承秦将行宦者景帝时更名大长秋或用士人中兴常用宦者述尝为冤句长尚书郎左丞元城令治书侍御史南安北海安平东郡太守符节令遂为大长秋皆非宦者之职然则魏制盖亦参用士人矣
　　游君碑隂
