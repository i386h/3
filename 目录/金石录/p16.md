<!-- { "loadSidebar": true } -->
　　右秦权铭今世人家所藏秦权至多铭文悉同余所得者凡四铭其二不知所从得其一藏王禹玉丞相家皆铜权也其一近岁出于济州以石为之欧阳文忠公集古録载秘阁校理文同家有二铭其一乃铜镮上有铭循环刻之不知为何器余尝考之亦权也按班固汉书律厯志五权之制圜而环之今之肉倍好者周旋无端周而复始无穷已也孟康注以谓锤之形如环也然古权亦有与今称锤相似者盖形制不一各从其便尔
　　汾隂侯鼎铭
　　右汾隂侯鼎铭旧藏刘原父家今归御府按汉书周昌以高祖六年封汾隂侯至其孙国除
　　铜釡铭
　　右铜釡铭云长信赐馆陶家按汉书外戚传窦皇后女嫖封馆陶长公主又百官公卿表长信詹事掌皇太后宫景帝中六年更名长信少府张晏注曰以太后所居宫为名也居长信则曰长信少府居长乐则曰长乐少府然则景帝时宫名长信则窦太后居是宫无疑铭虽无年月然知其为窦太后赐馆陶公主亦无疑也
　　武安侯器铭
　　右武安侯家器铭不知所从得按汉书景帝后三年封田蚡武安侯又楚思王子防元寿元始中再封武安侯铭无年月未知果谁所作又按帝纪楚懐王尝封高祖为武安侯然验其刻画欵非高祖时器
　　周阳家钟铭
　　右钟铭藏欧阳公家其器壶也铭云畔邑家今周阳家金钟容十斗重三十八斤第四十云
　　上林供官铜鼎铭
　　右上林供官铜鼎铭不知所从得铭有监工季负刍按后汉人絶无二名者此鼎盖西汉器也
　　平周金铜钲铭
　　右铜钲铭云平周金铜钲重十六斤八两背文云平定五年受圜隂士大夫颇疑前代年号无为平定者余常考之盖非年号也按西汉书地理志平周平定圜隂三县皆属西河郡圜隂汉惠帝五年置此钲先藏平周家归圜隂复以授平定故再刻铭尔所谓五年者当是景帝以前未有年号时也前世既无平定年号而三县皆西河故知其如此又汉书地理志圜隂王莽改曰方隂顔师古云圜字本作圁县在圁水之隂因以为名王莽改为方隂则是当时已误为圜今有银州银水即是旧名犹存但字变尔其説出于郦道元注水经今按兹器汉时所刻乃为圜字然则师古何所依据遂以为圁乎恐亦臆説也
　　古器物铭第十五
　　谷口铜甬铭
　　右谷口铜甬铭旧藏刘原父家一器而再刻铭始欧阳公集录金石遗文自三代以来法书皆备独无西汉文字求之累年不获防原父守长安长安故都多古物竒器原父好竒博识皆购求藏去最后得斯器及行镫博山香鼎模其铭文以遗欧阳公于是西汉之书始传于世矣盖収藏古物实始于原父而集録前代遗文亦自文忠公发之后来学者稍稍知搜抉竒古皆二公之力也
　　律管铭
　　右律管铭藏晁无咎学士家云始建国元年正月癸酉朔日制按晋书律厯志律古以竹或玉为之至平帝时王莽始易以铜又汉书莽以十二月朔癸酉为建国元年正月之朔二説皆合也


　　金石録卷十二
　　钦定四库全书
　　金石録卷十三　　　　　宋　赵明诚　撰跋尾三【三代　秦汉】
　　安州所献六器铭
　　齐钟铭
　　家藏古器物铭上【父乙彛铭　爵铭防铭】
　　家藏古器物铭下【孟姜盥匜铭　田鼎铭廪丘宫镫铭】
　　石本古器物铭
　　吉日癸巳字
　　石鼓文
　　秦诅楚文
　　玉玺文
　　秦泰山刻石
　　秦琅邪台刻石
　　秦之罘山刻石
　　秦峄山刻石
　　安州所献六器铭
　　右六器铭重和戊戌岁安州孝感县民耕地得之自言于州州以献诸朝凡方鼎三圜鼎二甗一皆形制精妙款识竒古按此铭文多者至百余字其义颇难通又称作父乙父已宝彛若非商末即周初器也
　　齐钟铭
　　右齐钟铭宣和五年青州临淄县民于齐故城耕地得古器物数十种其间钟十枚有款识尤竒最多者几五百字今世所见钟鼎铭文之多未有逾此者验其词有余一人及齐侯字盖周天子所以命赐齐侯齐侯自纪其功勲者初钟既出州以献于朝又命工图其形制及临仿此铭刻石既非善工而字有漫灭处皆以意增损之以此颇失眞今余所藏乃就钟上摹拓者最得其眞也
　　家藏古器物铭上
　　父乙彛铭
　　右父乙彛铭其器鼎也而谓之彛者按説文彛宗庙常器然以古器款识考之商以前凡器通谓之彛至周以后有六彛之名于是直以盛郁鬯之尊为彛其名与诸器始分矣此鼎盖商器云
　　爵铭
　　右爵铭大观中潍之昌乐丹水岸圯得此爵及一觚按考工记爵一升觚三升献以爵而酬以觚一献而三酬则一豆矣【郑氏云豆当读为斗】而汉儒皆以为爵一升觚二升今此二器同出以觚量之适容三爵与考工记合以此知古器不独为玩好又可以决经义之疑也
　　防铭
　　右防铭其器得于青之益都傍枝为钩形制作甚工与今世人家所藏古戈防形制不同按扬雄方言防其曲者谓之钩孑镘胡郭璞注曰即今鸡鸣句孑防也春秋左氏传栾乐车乗槐本而覆或以防钩之吕氏春秋晏子与崔杼盟直兵造匈句兵钩颈高诱注曰句防也贾谊过秦论云钩防长铩此防盖古所谓钩防也
　　家藏古器物铭下
　　孟姜盥匜铭
　　右孟姜盥匜铭余所録古器款识有叔匜铭匜字作□后又得伯公父匜铭字作□今此铭作□盖古书不必同文然三字意义皆通
　　田鼎铭
　　右田鼎铭云自作田鼎疑田猎所用也
　　汉廪丘宫镫铭
　　右汉廪丘宫镫铭得于澶渊云廪丘宫铜镫重二十斤八两甘露三年工郭从都吏李定造盖宣帝时物也所谓廪丘宫者不见于史盖秦汉离宫别馆所在有之故史家不能尽记廪丘在汉属东郡
　　石本古器物铭
　　右石本古器物铭余既集録公私所藏三代秦汉诸器款识畧尽乃除去重复取其刻画完好者得三百余铭皆模刻于石又取墨本聨为四大轴附入録中近世士大夫间有以古器铭入石者然徃徃十得一二不若余所有之富也
　　吉日癸巳字
　　右吉日癸巳字世传周穆王书按穆王时所用皆古文科斗书此字笔画反类小篆又穆天子传史记诸书皆不载以此疑其非是姑録之以待识者
　　石鼓文
　　右石鼓文世传周宣王刻石史籀书欧阳文忠公以谓今世所有汉桓灵时碑徃徃而在距今未及千载大书深刻而磨灭者十犹八九自宣王时至今实千有九百余年鼓文细而刻浅理岂得存以此为可疑余观秦以前碑刻如此鼓及诅楚文泰山秦篆皆粗石如今世以为碓臼者石性既坚顽难壊又不堪他用故能存至今汉以后碑碣石虽精好然亦易剥缺又徃徃为人取作柱础之类盖古人用意深逺事事有理类如此况此文字画竒古决非周以后人所能到文忠公亦以谓非史籀不能作此论是也
　　秦诅楚文
　　右秦诅楚文余所藏凡有三本其一祀巫咸旧在凤翔府廨今归御府此本是也其一祀大沈久湫藏于南京蔡氏其一祀亚驼藏于洛阳刘氏秦以前遗迹见于今者絶少此文皆出于近世而刻画完好文词字札竒古可喜元祐间张芸叟侍郎黄鲁直学士皆以今文训释之然小有异同今尽録二家所释于左方俾览者详焉
　　玉玺文
　　右玉玺文元符中咸阳所获传国玺也初至京师执政以示故将作监李诫诫手自摩印之凡二本以其一见遗焉
　　秦泰山刻石
　　右秦泰山刻石大中祥符岁眞宗皇帝东封此山兖州太守模本以献凡四十余字其后宋莒公模刻于石欧阳公载于集古録者皆同盖碑石为四面其三面稍磨灭故不传世所见者特二世诏书数十字而已大观间汶阳刘跂斯立亲至泰山絶顶见碑四面有字乃模以归文虽残缺然首尾完具不可识者无几于是秦篆完本复传世间矣以史记本纪考之颇多异同史云亲巡逺方黎民而碑作亲逺黎史云大义休明而碑作着明史云垂于后世而碑作陲于后嗣史云皇帝躬圣而碑作躬听史云男女礼顺而碑作体顺史云施于后嗣而碑作昆嗣史云具刻诏书刻石而碑作金石刻皆足以正史氏之误然则斯碑之可贵者岂特玩其字画而已哉碑既出斯立模其文刻石自为后序谓之泰山秦篆谱云
　　秦琅邪台刻石
　　右秦琅邪台刻石在今宻州其颂诗亡矣独从臣姓名及二世诏书尚存然亦残缺熈宁中苏翰林守宻令庐江文勋模刻石即此碑也从臣姓名五大夫作夫夫泰山秦篆亦如此或以谓古大与夫同为一字恐不然余家所藏古器款识有周大夫始鼎及秦权铭黔首大安皆用大字盖古人简质凡字防画相近及音同者多假借用之别无它义东汉时碑刻尚多如此
　　秦之罘山刻石
　　右秦之罘山刻石按史记本纪始皇二十九年登之罘山凡刻两碑今皆磨灭独二世诏二十余字仅存后人凿石取置郡廨欧阳公集古録以为非眞又云麻温故学士于登州海上得片木有此文岂杜甫所谓枣木传刻肥失眞者耶此论非是盖杜甫指峄山碑非此文明矣之罘在秦属东莱今属登州
　　秦峄山刻石
　　右秦峄山刻石者郑文宝得其摹本于徐铉刻石寘之长安此本是也唐封演闻见记载此碑云后魏太武帝登山使人排倒之然而厯代摩拓之以为楷则邑人疲于供命聚薪其下因野火焚之由是残缺不堪摹写然犹求者不已有县宰取旧文勒于石碑之上置之县廨今人间有峄山碑者皆是新刻之本而杜甫诗直以为枣木传刻者岂又有别本欤按史记本纪二十八年始皇东行郡县上邹峄山立石与鲁诸儒生议刻石颂秦德而其颂诗不载其他始皇登名山凡六刻石史记皆具载其词而独遗此文何哉然其文词简古非秦人不能为也秦时文字见于今者少此虽传摩之余然亦自可贵云







　　金石録卷十三
　　钦定四库全书
　　金石录卷十四　　　　　宋　赵明诚　撰跋尾四【汉】
　　汉阳朔塼字
　　汉居摄坟坛刻石二
　　汉巴官铁量铭
　　汉防稽东部都尉路君阙铭
　　汉南武阳功曹阙铭
　　汉王稚子阙铭
　　汉谒者景君表
　　汉谒者景君碑隂
　　汉郯令景君阙铭
　　汉麟凤赞并记
　　汉国三老袁君碑
　　汉西岳石阙铭
　　汉张平子碑
　　汉张平子残碑
　　汉北海相景君碑
　　汉北海相景君碑隂
　　汉炖煌长史武班碑
　　汉武氏石阙铭
　　汉费亭侯曹腾碑
　　汉司隶杨厥开石门颂
　　汉呉郡丞武开明碑
　　汉祝长严防碑
　　汉从事武梁碑
　　汉平都侯相蒋君碑
　　汉阳朔塼字
　　右汉阳朔塼字云尉府壶璧阳朔四年正朔始造设已所行字画竒古西汉文字世不多有此字完好可喜然所谓尉府壶璧又云已所行者莫暁其为何等语
　　汉居摄坟坛刻石二
　　右居摄坟坛刻石二其一云上谷府卿坟坛其一云祝其卿坟坛皆居摄二年三月造上谷郡名祝其县名不知所谓府卿与县卿为何官盖自王莽居摄官名日易故史家不能尽纪也其曰坟坛者古未有土木像故为坛以祀之两汉时皆如此
　　汉巴官铁量铭【此盆色类丹砂鲁直石刻云其一曰秦刀巴官三百五十戊永平七年第二十七酉余绍兴庚午岁亲见之今在巫山县治韩晖仲云】
　　右汉巴官铁量铭云巴官永平七年三百五斤第二十七前代以永平纪年者凡五汉明帝晋惠帝后魏宣武李宻伪蜀王建惟明帝至十八年其他皆无及七年者以此知为明帝时物也此铭王无竞见遗
　　汉防稽东部都尉路君阙铭
