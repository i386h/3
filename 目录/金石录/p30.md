<!-- { "loadSidebar": true } -->
　　右唐崔潭诗蔡有邻小字八分书欧阳公称之以谓与三代彛鼎铭无异而元祐间守京兆者取其石为柱础世遂不复传可惜也
　　唐贞一先生庙碑
　　右唐贞一先生庙碑贞一先生者司马承祯也按新旧唐史及诸书皆云承祯字子微今此碑乃云尊师讳子微字承祯初莫能晓后因见崔尚所撰天台桐栢观碑乃言师名承祯一名子微云
　　唐陈畱尉刘飞造像碑
　　右唐陈畱尉刘飞造像碑史惟则小字八分书按封演闻见记云宗常幸骊山登朝元阁命羣臣赋诗正字刘飞诗最清拔特防激赏右相李林甫怒飞不先呈已出为一尉而卒士子寃之今此记有云顷校文金殿赓歌栢梁叨沐锦衣之赐遂有长沙之役又云圣恩广被移官大梁如此则演所记为不诬矣林甫妬贤疾能出于天资飞以一诗之善遂遭远谪其憸愎如此记在洛阳龙门山字画甚工而世颇罕传
　　唐棣王墓志
　　右唐棣王琰墓志按唐史琰坐厌魅囚于鹰狗坊以忧卒而志云终于咸宁县兴宁里十六王之藩邸史云宝应元年诏复琰王爵而志云存王削官盖琰初未尝夺王爵疑宝应诏书特还其官尔
　　唐金城寺放生池碑
　　右唐金城寺放生池碑书撰人姓名皆已残缺据田槩京兆金石録以为韩择木书岂当槩为録时尚完好可读乎其字画竒伟非择木不能为也
　　唐多宝防感应碑
　　右唐多宝防感应碑岑勋撰顔眞卿书多宝防者僧楚金所造楚金尝冩法华经千余部置防中今犹有存者余于士大夫家数见之余亦得其一卷乃乾元二年肃宗所造卷首佛像绢素画迹尚如新也
　　唐荥阳王妣朱氏墓志
　　右唐朱氏墓志韩择木书择木以八分名家石刻存者尚多而此志独为正书笔法清劲可爱择木正书见于世者惟此耳
　　唐武部尚书杨珣碑
　　右唐杨珣碑按唐史宰相世系表以珣为友谅子今碑乃云志谦子疑史误珣杨国忠父也故宗亲为制碑其末盛称国忠之美云我有社稷尔能衞之我有廊庙尔能宰之叶和九功九功惟序平章百姓百姓昭明其语可谓褒矣岂所谓临乱之主各贤其臣者乎碑天宝十二载建盖后二年禄山起兵又一年国忠被戮矣
　　唐宇文颢山阴述
　　右唐宇文颢山阴述杜陵史怀则书怀则与史惟则同时必其晜弟也惟则以八分著名怀则之书盖不减惟则而初不见称于当时者岂非其位不显乎以此知士负其艺能或以垂名于不朽或遂湮没而无闻者盖亦有幸有不幸也若怀则之书非见録于余则遂泯没于后矣
　　唐永阳郡太守姚奕碑
　　右唐姚奕碑奕崇子也新唐史云崇諡文献而此碑及张説所撰崇碑皆云諡文贞盖崇之父懿已諡文献父子罕有同諡者当以碑为正
　　唐云门山投龙诗
　　右唐云门山投龙诗北海太守赵居贞撰序言天宝黓岁下元日居贞投金龙环璧于此山有瑞云出于洞中有声云皇帝寿一万一千一百岁盖天宝中宗方崇尚道家之説以祈长年故当时谄谀矫妄之徒皆称述竒怪以阿其所好而居贞遂刻之金石以重欺来世可谓愚矣
　　唐忘归台铭
　　右唐忘归台铭集古録云此铭及孔子庙城隍神记三碑并在缙云其篆刻阳冰平生所篆最细瘦世言此石皆活岁久稍生刻处几合故细者恐无是理果若是更加以岁月则遂无复有字矣此数碑皆阳冰在肃宗朝所书是时年尚少故字画差疎瘦至大厯以后诸碑皆暮年所篆笔法愈淳劲理应如此也
　　唐渭南令路公遗爱表
　　右唐路公遗爱表蘓源明撰新唐史列传云路嗣公字懿范今此表乃云公名嗣恭字嗣恭然则唐史以为字懿范者不知何所据也
　　唐吕諲祠庙碑
　　右唐吕諲祠庙碑衞密撰云上元纪岁之明年绍始置南都以荆州为江陵府命长史曰尹按元结所撰吕公表与肃宗实録皆云上元元年九月改荆州为南都独此碑以为二年恐误
　　唐吕公表
　　右唐吕公表元结撰前太子文学翰林院侍诏顾诫奢书杜甫集有赠顾八分文学诗即诫奢也诫奢八分不多见余所得者衞密撰吕公庙碑并此表郭英竒郭愼微碑为四耳甫诗称其最工小字而此表字画甚大尤壮伟可喜按唐书帝纪及宰相表皆云乾元二年七月辛卯諲以母丧罢十月起复上元元年五月壬子复罢为太子宾客今此表乃云乾元二年六月丁母忧上元元年七月复罢相月日小不同未知孰是
　　唐玉眞公主墓志
　　右唐玉眞公主墓志王缙撰志云公主法号无上眞字天宝中更赐号曰持盈而唐史但言字持盈尔志又云中宗时封昌兴县主睿宗时封昌兴公主后改封玉眞进为长公主唐史但云封崇昌县主而以昌兴为崇昌者皆其阙误志又云元年建辰月卒而史以为卒于宝应中亦非也此于史学皆至浅不足道然着之要见唐史多谬误耳
　　唐京兆尹鲜于仲通碑
　　右唐鲜于仲通碑顔眞卿撰并书仲通以多财结杨国忠荐为劒南节度使讨南诏蛮大败国忠为讳之再荐为京兆尹其始卒无他可称见于史者惟尝表请国忠兼领劒南节度及为国忠立碑颂功德耳鲁公为此碑称述甚盛以此知碑志所载是非褒贬果不可信虽鲁公犹尔况他人乎明皇实録称仲通以漏禁中语贬邵阳司马而碑言为国忠所忌贬小人之交初以利合终以利败理固然也
　　唐慧义寺弥勒像碑
　　右唐慧义寺弥勒像碑李潮八分书潮书初不见重于唐当时独杜甫诗盛称之以比蔡有邻韩择木今石刻在者絶少惟此碑与彭元曜墓志尔余皆得之其笔法亦不絶工非韩蔡比也








　　金石録卷二十七
<史部,目录类,金石之属,金石录>
　　钦定四库全书
　　金石録卷二十八　　　　宋　赵明诚　撰跋尾十八【唐】
　　唐严浚碑
　　唐郭英乂碑
　　唐潘孝子碑
　　唐万年县令徐昕碑
　　唐富平尉顔乔卿碣
　　唐赠太尉李憕碑
　　唐麻姑仙坛记
　　唐凉国夫人李氏碑
　　唐吕府君勅葬碑
　　唐高陵令李岘遗爱颂
　　唐宋璟碑
　　唐宋广平碑侧记
　　唐放生池碑阴记
　　唐滑台新驿记
　　唐右仆射裴遵庆碑
　　唐杜济墓志
　　唐重模延陵季子墓刻
　　唐顔勤礼碑
　　唐顔黙残碑
　　唐开元寺僧残碑
　　唐顔鲁公与郭仆射书
　　唐元结碑
　　唐张九龄碑
　　唐右神武将军史继先墓志
　　唐三藏和尚不空碑
　　唐内侍监鱼朝恩碑
　　唐康日知墓志
　　唐工部尚书辛京杲碑
　　唐茶山诗并诗述
　　唐崔淙谢广利方表
　　唐严浚碑
　　右唐严浚碑徐浩书题礼部尚书襄阳县开国子席某撰而其名残缺不可辨按天宝中席豫尝为此官而碑末有云豫平生交好知其为席豫撰也唐书列传云浚华州华阴人而碑言冯翊临晋人碑文字剥落所存无几惟其首大字十二尚完好笔法竒伟可爱云
　　唐郭英乂碑
　　右唐郭英乂碑元载撰按唐书百官志开元中增集贤待制官至永泰时勲臣罢节制无职事皆待制于集贤门凡十三人今此碑载英乂永泰元年实领此职余观韦述所撰集贤注记开元天宝间凡隷名于集贤者皆一时文学之选盖官以待制为名所以备人主顾问言语侍从之臣也今乃以武夫庸人参于其间可乎代宗之政其纪纲废弛者多矣岂特以此而已哉
　　唐潘孝子颂
　　右唐潘孝子颂崔称撰孝子字季通与其父良瑗相继有至行亲丧皆庐墓大厯中宣慰使李季卿以闻有诏褒美坟陇在今中牟县祥符中章圣皇帝西祀汾阴过之诏有司封其墓且禁樵采云
　　唐万年县令徐昕碑
　　右唐徐昕碑韩云卿撰碑云昕为并州録事参军相国姚元之为法曹笞部人部人诬上反状天后临朝方树刑威诏公先假风宪然后按诘公表直元之则天大怒将贻鼎镬终能犯顔晓辨正刑而出果如云卿所书昕可谓贤矣而唐史不载其事因为録之昕为有功从弟其忠厚之性固宜异于他人也
　　唐富平尉顔乔卿碣
　　右唐顔乔卿碣在长安世颇罕传或云其石今亡矣有朝士刘绎如者汶阳人家藏汉唐石刻四百卷以余集録阙此碣也辍以见赠宣和癸卯中秋在东莱重易装褾因为识之
　　唐赠太尉李憕碑
　　右唐李憕碑李纾撰欧阳公集古録云新唐书列传载憕十余子江沨涵瀛等同被害惟源彭免据李纾载憕子见于碑者十二人未尝有源也然则源者史家何从得见之据史言源为司农主簿以碑考之源当为汶余按穆宗实録载源事首尾甚详云憕被害源方八岁为贼所虏流浪南北展转人家凡七八年洛阳平父之故吏以金帛赎之归于近亲代宗闻之授河南府参军自司农主簿弃官寓居洛阳惠林佛寺埀五十年至长庆中御史中丞李德裕表荐拜谏议大夫时年八十余矣竟辞不受又李德裕防昌一品集载荐源表其事皆同然则史不为无据盖疑初名汶后改为源耳又唐人袁郊撰甘泽谣载源隐居拜官皆同惟书僧圆泽事颇怪诞难信然至其名亦不应谬误也
　　唐麻姑仙坛记
　　右唐麻姑仙坛记顔鲁公撰并书在抚州又有一本字絶小世亦以为鲁公书验其笔法殊不类故正字陈无已谓余尝见黄鲁直言乃庆厯中一学佛者所书鲁直犹能道其姓名无已不能记也小字本今録于后使览者详其眞伪云
　　唐凉国夫人李氏碑
　　右唐凉国夫人李氏碑李郭子仪夫人也碑韩云卿撰史惟则八分书并篆额文词颇简古而字画工妙可喜或云碑今亡矣故世罕传云卿乃退之叔父科斗书后记所谓大厯中以文词独行中朝者
　　唐吕府君勅葬碑
　　右唐吕府君勅葬碑吕府君者名惠恭僧大济之父代宗朝元载王缙用事宗尚浮图之法大济为帝常修功德使殿中监故褒赠其父为兖州刺史官为营办葬事爵赏之滥一至于此
　　唐高陵令李岘遗爱颂
　　右唐李岘遗爱颂岘尝任高陵县令后为宰相以殁殁后县令苏端刻此颂焉碑云曾祖恪封呉王祖昆嗣呉王父禧信安郡王元和姓纂所载亦同而唐书列传以为恪之孙误矣
　　唐宋璟碑
　　右唐宋璟碑顔眞卿撰并书唐书广平六子曰升尚浑恕华衡今此碑言公有七子曰复升尚浑恕延华衡乃八子也鲁公所撰广平碑侧记亦曰公之第八子衡谪官沙州盖广平实有八子唐书阙复延二人而此碑鲁公误书八字为七尔又碑云广平自吏部侍郎兼摄尚书左丞而史不载后自楚州刺史歴魏兖冀三州兼河北按察使迁幽州都督复为魏州而史但言歴兖冀魏三州刺史河北按察使进幽州都督而已史又载广平为广州都督时郡人为璟立遗爱颂璟上疏辞让有诏许停而碑乃云燕公张説尝为碑颂今燕公集中实有此文岂已为文而未尝刻石与
　　唐宋广平碑侧记
