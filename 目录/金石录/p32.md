<!-- { "loadSidebar": true } -->
　　右唐虞城令李公去思碑李白撰皇遹书碑侧题云元和四年二月重篆盖遹不与白同时此碑后来追建尔欧阳公集古録云遹在阳冰前者误也
　　唐赠吏部尚书武就碑
　　右唐武就碑就元衡父也元和姓纂载平一四子集备就登备生元衡今此碑与唐书宰相世系表皆以元衡为就子姓纂元和中修是时元衡为宰相不应差其世次岂余家所藏本偶尔脱误也当俟别本校正
　　唐弥陀和尚碑
　　右唐弥陀和尚碑柳宗元撰并书以集本校之不同者十余字皆当以碑为正
　　唐魏博田绪遗爱碑
　　右唐魏博田绪遗爱碑裴垍撰张靖书政和中与柳公权所书何进滔德政碑俱为大名尹所毁
　　唐右仆射裴耀卿碑
　　右唐裴耀卿碑许孟容撰宋次道春明退朝録载皇祐中沂公曾之弟子融侍守河中还以唐明皇所题裴耀卿碑额上之仁宗遂御篆赐沂公碑额曰旌贤今此碑元和中立文与额皆归登书非明皇所题疑子融所上乃明皇书裴光庭碑耳耀卿光庭二碑皆在绛州也又按新唐史列传云耀卿字焕之宰相世系表作涣之而碑乃字子焕传云耀卿守眞次子而碑乃为第三子皆史家之谬
　　唐刘统军碑
　　右唐刘统军碑字画虽残缺犹歴歴可辨以昌黎集本校之时有与集异同皆当以碑为是惟叙其世系不同则疑碑之误集本云公曾祖考为朔州守祖令太原再世北边乐其高寒弃楚不还逮于公身三世晋人而墓志亦云曾大父讳承庆朔州刺史大父巨敖为太原晋阳令遂着籍太原之阳曲此碑乃云考令太原又云再世晋人且碑既言阳曲之别繇公祖迁则其为晋人非再世明矣余故曰石本误也碑当时所立其诸子皆载不应差其世次而错谬如此莫可晓也
　　唐兴元节度裴玢碑
　　右唐裴玢碑晋公裴度撰碑已断裂其族姓名氏磨灭不可辨识但云公名玢字连城以事考之盖裴玢也元和中为兴元节度使以疾归朝卒新旧史皆有传旧史云五代疎勒国王绰武德中本朝授鹰扬大将军天山郡公因畱为京兆人而新史乃云名纠今碑所载与旧史同不知新史何所据而复为纠乎疑转冩误尔又新旧史皆云绰玢五世祖而碑云高祖亦当以碑为正
　　唐赠司空于夐碑
　　右唐于夐碑集古録载夐碑云卢景亮撰今此碑乃张躬撰疑夐有两碑景亮所撰余録中偶无之当候访求
　　唐左常侍薛公碑
　　右唐薛苹碑唐史列传云苹父顺为奉先尉而此碑及元和姓纂皆云名顺先盖史误
　　唐吕元膺碑
　　右唐吕元膺碑旧唐史云元膺字景文新史云字景夫而碑乃云字孟淳新旧史皆云元膺自御史中丞拜岳鄂观察使而碑乃云岳鄂观察兼中丞尔其卒也旧史云諡曰宪而碑作献皆当以碑为据
　　唐检校太子少保田公碑
　　右唐检校太子少保田公碑李宗闵撰文字残缺以事考之盖田正之兄融碑也正帅魏博诏以融为相州刺史使之相近唐史称正防孤事融甚谨军中尝分曹习射正聫中融怒杖之故当田季安猜暴时能自全及为军中拥廹融不悦曰尔竟不自晦取祸之道也其后正与其子布皆被祸如融言融兄弟父子出于军旅其智畧皆过人如正布之忠义融之先见眞一代豪杰也碑为篆字题嵩山布衣书而姓名磨灭不可识其笔迹颇佳
　　唐昭义军节度辛秘碑
　　右唐辛秘碑与新史所载事迹大畧相同惟碑与旧史皆云登五经开元礼科而新史云举明经碑云其卒赠右仆射而新旧史皆作左仆射尔又旧史云諡曰昭而新史云諡曰肃后更諡懿碑不载之其諡莫知孰是也
　　唐黄陵庙碑
　　右唐黄陵庙碑碑四面皆有字今其两面字多处已磨灭不可读此本盖七八十年前旧物字画完好可宝也今世所传退之集多为人妄加讐校而此碑人家尚时有之故讹谬为少然退之自潮移袁入为国子祭酒实三年而碑云三十年盖书者误耳
　　唐赠太保李良臣碑
　　右唐李良臣碑良臣李光顔之父也碑李宗闵撰文词尔雅可喜宗闵牛僧孺皆一代竒才而自陷朋党惜哉
　　唐绛守居园池记
　　右唐绛守居园池记樊宗师撰昔之为文者虽务为新语然未尝有意于求竒也宗师之文乃故为险怪必使人不可晓而后己此岂作者之体哉
　　唐柳州井铭
　　右唐柳州井铭柳宗元撰沈传师书字画颇不工疑后人伪为然以子厚集本校之不同者数字此本为善又恐工人模刻不甚精好尔更俟识者辨之
　　唐溵州刺史高公德政碑
　　右唐溵州刺史高公德政碑王起撰按唐书地里志元和十二年以郾城上蔡西平遂平四县置溵州长庆元年州废今碑后题长庆而其下残缺当为元年盖是年州遂废矣高公者名承简崇文之子为裴度牙将后至汾州节度唐史有传
　　唐西平王李晟碑
　　右唐李晟碑裴度撰碑载西平子十二人愿聪总愻慿恕宪愬懿听惎慇唐史宰相世系表所书亦同而新旧史列传皆云晟有十五子旧史云侗伷偕无禄蚤世岂以侗等早世故碑不载欤又李石撰李听碑云西平有子十六人疑更有未名而卒者尔元和姓纂载西平子十人以碑校之姓纂缺聪总慿懿四人而怤应二子墓碑旧史皆无之又其伦次差谬亦当以碑为正
　　唐乌重碑
　　右唐乌重碑新唐史列传云重为横海节度使讨王廷凑久不进兵穆宗以为观望诏杜叔良代之以重为太子太保长庆末以检校司徒中书门下平章事为山南西道节度使召至京师改节天平军文宗初眞拜司徒今以碑考之重为横海节度也长庆元年徙为山南西道周岁征入改天平军四年就拜太子太保文宗践极眞拜门下平章事顷之同中书为司徒余如故盖重之罢横海即移鎭兴元未尝拜太子太保而其为太保实帅天平又其帅兴元时未尝兼宰相至文宗即位乃拜尔旧史与文宗实録所书畧同皆可以正新史之失
　　唐李祐墓志
　　右唐李祐墓志庾敬休撰新唐书祐列传云祐为夏绥银节度徙泾原讨李同捷也改沧德景节度累检校尚书左仆射董重质之贬未几转太子少詹事武宁军迁左神武将军累擢左右神防行营劒南西川节度使后复云歴帅夏绥银宥终右龙武统军赠尚书右仆射其所书首尾顚倒今以墓志考之祐以平蔡功超授左神武将军从李愬平李师道迁左金吾衞将军帅绥银夏迁户部尚书兼左金吾衞大将军遂为齐德沧景等州节度使以卒其所歴官止此矣盖未尝为少詹事帅泾原领剑南节度使也不知史何所据又志云卒于沧景而传言终龙武统军志云赠司徒而传言赠仆射亦当以志为是祐之为呉元济将也据李愬传言呉秀琳之降为愬防曰必破贼非李祐不可祐贼徤将也守兴桥栅其战常易官军愬候祐防获于野遣史用诚以壮骑三百伏其旁祐果轻出遂为所擒今志乃言祐潜布款诚于愬曰某以某日归命其就执也愿得伤一支以为解不然妻子在贼城无遗类矣愬许之洎至唐州同执者十二人命斩于牙门外次至祐大呌谓愬曰公背初约邪今淮蔡未平不宜诛壮士愬乃释之自取药封其臂分衣服饮食与语终日即署为都知兵马使二説不同未知孰是也
　　唐今狐公先庙碑
　　右唐令狐公先庙碑刘禹锡撰集本云躬若奉盈而碑本躳作匔按史记周公世家云匔匔然如畏徐广曰匔匔谨敬貌也出三苍后人不知匔字所出遂改为躬误矣其他异同尚多不尽録也
　　唐殿中侍御史韦翃墓志
　　右唐韦翃墓志刘禹锡撰世所传禹锡文集无此志盖禹锡集本四十卷今亡其十卷墓志皆阙非独此一篇也翃有子询仕为湖南观察使旧史有传新史无之墓志云翃父防卿而传作君卿墓志云翃官终殿中侍御史而传作侍御史皆非也











　　金石録卷二十九
　　钦定四库全书
　　金石録卷三十　　　　　宋　赵明诚　撰跋尾二十【唐　五代】
　　唐义阳郡王苻璘碑
　　唐赠太尉王智兴碑
　　唐丞相崔羣碑
　　唐何进滔德政碑
　　唐李听碑
　　唐赠太师崔倕碑
　　唐相国李凉公碑
　　唐牛僧孺碑
　　唐太子太傅刘沔碑
　　唐醉吟先生传并墓志
　　唐赠太尉李固言碑
　　唐吏部尚书高元裕碑
　　唐赠司徒薛平碑
　　唐起居郎刘君碑
　　唐赠礼部尚书许康佐碑
　　唐潜溪记
　　唐赠司空孔岑父碑
　　千字文
　　瘗鹤铭
　　冬日陪羣公泛舟诗
　　唐题阮客旧居诗
　　唐遗教经
　　唐冰清琴铭
　　唐中书舍人王无竞碑
　　后唐汾阳王眞堂记
　　汉重修高祖庙碑
　　南唐紫极宫石磬铭
　　周文宣王庙记
　　日本国诰
　　唐义阳郡王苻璘碑
　　右唐苻璘碑按唐书列传璘姓符而碑作苻以姓氏书考之琅邪符氏出于鲁顷公之孙公雅为秦符节令因以为氏而武都苻氏出于有扈之后为启所灭犇西戎代为氐酋本姓蒲至苻坚以背有文改焉今此碑以璘为符氏又云其先琅邪人皆不可知然按璘与弟瑶皆封邑于琅邪岂书碑者误以符为苻其家出于武吏不知是正乎
　　唐赠太尉王智兴碑
　　右唐王智兴碑裴晋公撰智兴出于卒伍无他才能其为将帅虽有破李师道李防李同捷之功然在徐州跋扈难制逐崔羣侯度剽夺贡物重敛以结权幸其功不足掩过晋公为此碑可谓过其实矣
　　唐丞相崔羣碑
　　右唐丞相崔羣碑裴晋公撰刘禹锡书字画讹缺处多其可考者羣为武宁军节度使召拜检校礼部尚书而唐史本传作兵部其自荆南节度使召拜检校左仆射太常卿遂为吏部尚书以卒其传但云召拜吏部尚书而已皆当以碑为正羣在宪宗朝号称贤相时皇甫镈方有宠羣力排其奸且为宪宗陈开元天宝治乱所以分者其语激切然宪宗竟逐羣而相镈夫以羣之贤宪宗之明然谗间一入且犹不免自古君臣之际能保始终者顾不难哉
　　唐何进滔德政碑
　　右唐何进滔德政碑进滔事迹固无足取而柳公权书法为世模楷此碑尤为雄伟政和中大名尹建言磨去旧文别刋新制好古者为之叹惜也
　　唐李听碑
　　右唐李听碑与唐史所载事迹多同惟听罢魏博节度使碑言为太子太师而史作少师小误耳
　　唐赠太师崔倕碑
　　右唐崔倕碑据新唐史倕子邠传云倕位吏部侍郎今以碑考之倕仕至检校吏部尚书郎中兼御史中丞尔盖传误也
　　唐相国李凉公碑
　　右唐李凉公碑李德裕撰文字残缺不可尽识按新唐史列传载石所歴官甚畧其最著者尝兼御史中丞充巡边使自给事中迁京兆尹史皆不载其为荆南节度使也史云让中书侍郎换检校兵部尚书防昌三年检检司空徙节河东而碑云初加检校尚书武宗承统首让中书侍郎就迁检校右仆射如故皆当以碑为正
　　唐牛僧孺碑
　　右唐牛僧孺碑李珏撰据碑云僧孺自襄阳节度使降授太子少师迁检校司徒兼太子太保而传言下迁太子少保进少师碑云宣宗即位自汝州长史迁太子少保转少师分司东洛而史但云迁为少师亦不言其为分司者皆史之阙误又杜牧撰僧孺墓志云文宗朝以中书侍郎领平章事而史作门下侍郎亦非也
　　唐太子太傅刘沔碑
