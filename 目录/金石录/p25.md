<!-- { "loadSidebar": true } -->
　　右北齐郁久闾业碑郁久闾其姓本出东胡见于北朝者有后魏景穆恭皇后郁久闾氏云河东王毗之妹今魏书列传但有闾毗又有闾大肥皆云蠕蠕人盖同族也大肥道武时归国尚华隂公主以此碑考之业乃大肥之孙魏书于皇后传云姓郁久闾而于毗与大肥传止言姓闾毗于景穆皇后为兄弟其姓不应有异使后尝更姓史家亦当具载兼大肥之孙亦不当复用旧姓也盖史之阙漏又碑云祖名大泥鹊起而史作大肥碑又云业茹茹国王步浑之孙蠕蠕或称茹茹见于前史惟魏书蠕蠕列传自木骨闾以来叙其世系甚详无名步浑者亦莫知其为何人也
　　后周延寿公碑颂
　　右后周延寿公碑颂云勲州刺史延寿郡开国公万纽于实考之于史实太师燕国公于谨子也谨后魏新安公于栗防子洛拔之后余家有洛拔子烈碑述其世系甚详云逺祖之在幽州世首部落隂山之北有山号万纽于者公之奕叶居其原趾遂以为姓暨高祖孝文皇帝时始赐姓为于氏焉今此碑复称万纽于者盖后周时凡孝文赐姓者皆复改从旧云又姓纂及唐书宰相世系表皆云谨洛拔五世孙也以后魏及周书考之洛拔以太安四年卒年四十五谨以正光四年为广阳王元深长流参军年三十一洛拔之卒距谨之为参军盖六十四年矣洛拔既早世不应后六十四年已有五世孙年三十一也以此知言谨为洛拔五世孙者盖未可信又周书称谨祖名安定而唐书表作子安亦莫究其孰失也
　　后周太学生拓拔府君墓志
　　右后周太学生拓拔府君墓志陈使周正撰云君讳吐度眞魏昭成皇帝之后也夷虏以三字为名者甚众拓拔君为书生尚仍旧俗何哉盖自魏孝文帝恶夷虏姓氏尽易之至后周一切复改从旧故当时士人名字亦皆用虏语无足怪也
　　北齐华阳公主碑
　　右北齐华阳公主碑云公主讳季艶盖魏孝文帝之孙广平王懐之女北齐赵郡王叡之母也按北史叡列传其前云母华山公主而其后乃作华阳今此碑及北齐书皆止言封华阳盖北史误
　　北齐天柱山铭
　　右北齐天柱山铭在今莱州胶水县初后魏永平中郑道昭为郡守名此山为天柱刻铭其上至北齐天统元年其子述祖继守此邦复刻铭焉案后魏书道昭之父羲諡文灵而道昭所立羲碑乃云諡为文今此碑又云諡文贞皆莫可考
　　后周华岳庙碑
　　右后周华岳庙碑万纽于瑾撰赵文渊字德本书按后周书列传有赵文深字德本盖唐初史官避高祖讳故改渊为深尔万纽于瑾者唐瑾也周文帝时赐姓宇文后以于谨请与同姓更为万纽于云
　　后周河渎碑
　　右河渎碑后周天和二年建内史大夫琅邪王褒字子渊造文赵兴郡守赵文渊字德本奉勅书余尝读杨大年谈苑云千字文题勅员外散骑侍郎周兴嗣次韵勅字乃梁字传写误尔当时帝王命令尚未称勅至唐显庆中始云不经凤阁鸾台不得称勅勅之名始定于此案此碑及唐瑾撰华岳庙碑皆文渊奉勅书后周距梁时未逺又随薛道衡撰老子碑唐初虞世南撰孔子庙堂杜如晦碑欧阳询书昭陵九成宫碑皆作奉勅如此类甚众畧举一二要知不独始于显庆大年之论非也然则唐人所谓不经凤阁鸾台不谓之勅者盖言令命当繇庙堂出非谓勅之名始于此也然文渊奉勅书碑而自着其字何哉
　　后周同州刺史普六如忠墓志
　　右普六如忠墓志普六如者杨忠隋高祖父也后魏时赐姓以志考传其事皆合惟其为都督泾豳云显盐灵等六州诸军事而传以豳为幽者盖传写误尔
　　北齐陇东王感孝颂
　　右北齐陇东王感孝颂陇东王者胡长仁也武平中为齐州刺史道经平隂有古冢询访耆旧以为郭巨之墓遂命僚佐刻此颂焉墓在今平隂县东北官道旁小山顶上隧道尚存惟塞其后而空其前与杜预所见邢山上郑大夫冢无异冢上有石室制作工巧其内镌刻人物车马似是后汉时人所为余自青社如京师徃还过之屡登其上按刘向孝子图云郭巨河内温人而郦道元注水经云平隂东北巫山之上有石室世谓之孝子堂亦不指言何人之冢不知长仁何所据遂以为巨墓乎【按颂有孝子堂之语故知即水经所载也】
　　后周温州刺史乌丸僧修墓志
　　右后周乌丸僧修墓志僧修本姓王氏梁南城侯神念之子太尉僧辩之弟归后周仕为温州刺史卒元和姓纂及唐史宰相世系表皆云神念父冏为护乌丸校尉因号乌丸王氏今墓志乃云僧修归周赐姓乌丸又诸书皆云神念諡壮而墓志作庄唐表云僧修生景孝而墓志云名祥字景孝皆当以墓志为正
　　北齐长乐王尉景碑
　　右北齐长乐王尉景碑按北齐书景字士真而碑云字副羽盖传之误
　　北齐冯翊王平等寺碑
　　右北齐平等寺碑题太宰冯翊王定光像宝殿碑冯翊王者名润齐神武子也碑云寺魏广平王懐所立永平中造定光铜像一区高二丈八赤属魏季像在寺外未果移入其后齐高祖过洛始迁像入寺至润又増修殿宇焉据杨之洛阳伽蓝记云孝昌三年十二月中此像面有悲容两目垂泪三日而止其后尒朱荣北海王尔朱兆入洛阳像皆悲泣如初毎经神验朝野惶惧其事甚异而此碑不载
　　北齐临淮王像碑
　　右北齐临淮王像碑临淮王者娄定逺也按北齐书和士开传定逺与赵郡王叡谋出士开为兖州刺史未行士开纳贿定逺得畱复出定逺为青州刺史责叡以不臣之罪而杀之定逺归士开所遗加以余珍赂之乃免如史所书定逺可谓小人矣定逺本传但云封临淮郡王而不书其为青州者阙也又定逺从弟叡既附见定逺传而于外戚传又重出南北朝诸史猥并类如此可笑也
　　北齐白长命碑
　　右北齐白长命碑云公字长命而其名已残缺长命白建之父也北齐书及北史建传皆云父名长命者盖齐魏间人多以字为名耳
　　北齐大安乐寺碑
　　右北齐大安乐寺碑其额题广业王大安乐寺碑广业王者尉苌命之子破侯也碑云魏末离乱苌命尝营护此寺其后破侯与其弟兴敬复加营葺故立此碑按北史及北齐书有尉长命传今碑乃作苌命又史云其卒諡曰武壮而碑乃作武庄当以碑为正破侯尝仕为中书令尚书左仆射尚书令録尚书事封广业王官甚显而史无传
　　北齐司空赵起碑
　　右北齐赵起碑按北齐书列传云起天统二年除沧州刺史武平中卒于官今以碑考之起自沧州还阙除吏部尚书判外兵省事迁光禄大夫以本官兼尚书左仆射出行懐州事转胶州刺史封南泉郡王乃卒史皆不书而云卒于沧州误矣
　　北齐赠司空赵奉碑
　　右北齐赵奉碑奉彦深父也碑云公讳奉字奉伯而北齐书及北史但云名奉伯而已碑又云父清河府君剖符东秦著绩齐土久于其职遂即家焉今为平原贝丘人也而史乃云彦深高祖父难为清河太守遂家清河清河后改为平原二事不同皆当以碑为正惟史以谓彦深本名隐避齐庙讳故以字行而碑直书为隐何哉
　　北齐宜阳国太妃傅氏碑
　　右北齐宜阳国太妃傅氏碑其额题齐故女侍中宜阳国贞穆太妃傅氏碑碑云太妃讳华清河贝丘人也按北史后魏置女侍中视二品然本后宫嫔御之职今以宰相母为之惟见于此傅氏赵彦深之母有贤操事载于史
　　北齐赫连子悦清德颂
　　右北齐赫连子悦清德颂据北史列传子悦为郑州刺史郡人请为立碑诏许之碑所载亦同而碑乃在今许昌者按隋书地理志颍川郡旧置颍州东魏改曰郑州后周改为许州又传云子悦天保中为扬州刺史而碑作阳州者按地理志东魏于宜阳置阳州后周改为熊州云
　　隋兴国寺碑隂
　　右隋兴国寺碑隂丁道护书道护所书兴国啓法两寺碑皆在襄阳欧阳公尝得啓法寺碑列于集古録中而于大学官杨褎处见兴国寺碑以不得入録为恨今碑隂又有襄州鎭副总管栁止戈以下十八人姓名字画尤完好欧阳公所未见也蔡君谟题其后云在杭州日坐有客曰小説称丁眞永草永固知名丁何人也予谓道护岂其人耶按法书要録丁觇与智永同时人善隶书世称丁眞永草非道护也
　　隋齐国太夫人杨氏墓志
　　右隋齐国太夫人杨氏墓志云夫人字季姜仆射高颎母也隋书颎传云颎以母忧去职开皇二年伐陈诏颎节度诸军据此颎之丁内艰盖在开皇初今以墓志考之杨氏之卒乃在十年传称颎既贵其母常诫以逺祸后颎竟以危言为炀帝所诛如其言可谓贤母矣常恨不着其姓氏今乃见于此云
　　隋化善寺碑
　　右隋化善寺碑在徐州碑隂有郎余令题记云隋尹式撰余元祐间侍亲官彭门时为儿童得此碑今三十余年矣
　　隋愿力寺舍利宝塔函铭
　　右隋愿力寺舍利宝塔函铭仁寿三年相州刺史薛胄建唐刘禹锡集载僧灵澈诗有云经来白马寺僧到赤乌年禹锡称其工因读此寺铭亦以白马之寺对赤乌之年乃知前人已有此语盖隋唐间文体大率以偶俪为工虽格力卑弱然用事亲切时有可喜也
　　隋周罗睺墓志
　　右隋周罗睺墓志无书人姓名而欧阳率更在大业中所书姚辨墓志元长寿碑与此碑字体正同盖率更书也徃时书学博士米芾善书尤精于鉴裁亦以余言为然罗睺名将隋史有传今以墓志考之罗睺在陈自钟离太守迁秦郡而史不载又史云开皇中自豳州刺史转泾州母忧云职复起授豳州辽东之役征为水军总管进为上将军而墓志自豳州为水军总管进上将军然后为泾州其迁拜次第皆不同又史云拜东宫右虞候率而墓志为左监门率史云转右卫率而墓志为右监门武候率史云自右武候大将军进授上将军而墓志不载盖未尝拜此官也皆当以墓志为据
　　隋禹庙残碑
　　右隋禹庙残碑其文字磨灭十五六而其末隐隐可辨云防稽郡【下缺三字】史陵书笔法精妙不减欧虞案张懐瓘书断云禇遂良尝师史陵盖当时名笔也今此碑磨灭而仅存世之藏书者皆未尝有非余收録之富则遂不复见于世矣
　　隋黄门侍郎栁旦墓志
　　右隋栁旦墓志以考隋史列传其始终事迹皆同惟传云摄判黄门侍郎而墓志云检校黄门侍郎小异尔又墓志载旦六子燮则绰楷濬亨而元和姓纂与唐史宰相世系表皆云旦五子而阙其第五子濬亦当以墓志为是也
　　隋尚书左仆射元寿碑
　　右隋元寿碑虞世基撰欧阳询书按隋史寿开皇中为尚书主爵侍郎而碑云主爵郎碑云从晋王伐陈时兼扬州长史授行军总管长史平陈遂为扬州总管府长史迁尚书左丞而史但云自元帅府属平陈入为左丞尔又为太常少卿时兼雍州司马史亦不载其卒赠尚书左仆射光禄大夫封博平侯而史但云赠右仆射皆其阙误史云寿在周封仪陇县侯而碑作仪龙侯今按隋书地里志有仪陇县属巴西郡而无仪龙未知孰失也
　　隋西林道场碑
　　右隋西林道场碑题太常博士欧阳询撰而不著书人名氏余家藏隋姚辨墓志元寿碑皆率更在大业中为博士时所书与此碑字体絶不类知其非率更书也金石録卷二十二
　　钦定四库全书
　　金石録卷二十三　　　　宋　赵明诚　撰跋尾十三【唐】
　　唐司空窦抗墓志
　　后周黄罗刹碑
　　隋桂州总管侯莫陈颖墓志
　　唐孔子庙堂碑
　　唐杜如晦碑
　　唐房彦谦碑
　　唐房彦谦碑隂
　　隋卫尉卿窦庆墓志
　　唐大理卿郎颖碑
　　唐丹州刺史张崇碑
　　唐昭陵刻石文
　　唐昭陵六马赞
　　唐益州长史裴镜民碑
　　唐温彦博碑
