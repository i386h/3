<!-- { "loadSidebar": true } -->
　　唐醴泉县令张仁蕴德政碑
　　右唐醴泉县令张仁蕴德政碑长寿三年立醴泉尉顔眞卿书按鲁公虽尝为此官然在开元间而鲁公以贞元元年为李希烈所害年七十六上距长寿三年实九十余岁是时犹未生也又笔法与鲁公他书不类以此疑有姓名同者然碑武后时立而不用当时所制字或云碑虽建于长寿中至鲁公为尉重书而刻之未可知也【据新史纪传鲁公以贞元元年被害年七十六而旧史德宗实録皆云没于兴元元年年七十七疑新史误】
　　周武后升中述志碑
　　右周武后升中述志碑武后自撰睿宗书碑极壮伟立于嵩山之巅其隂钟绍京书字画皆工妙政和中河南尹上言请碎其碑从之
　　周武后封中岳碑
　　右周武后封中岳碑已残缺书撰人名皆不可考然验其笔迹葢薛稷书也
　　周升仙太子碑
　　右周升仙太子碑武后撰并书升仙太子者王子晋也是时张易之昌宗兄弟方有宠谄防者以昌宗为子晋后身故武后为葺其祠亲铭而书于其碑君臣宣淫无耻类如此可发万古之一笑也
　　周大云寺碑
　　右大云寺碑贾膺福撰并八分书其笔法精妙可喜按旧唐史云武后铸九鼎图冩山川物像命工书人贾膺福薛昌容李元振钟绍京等分题之绍京之书世固多有膺福笔迹虽仅存然世亦未尝有称之者如昌容等书遂不得见以此知士所以自着于不朽者果在德而不在艺也
　　周武士彠碑
　　右周武士彠碑武后时追尊士彠为无上孝明皇帝命李峤为碑文相王旦书石焉戎幕闲谈载李德裕言昔为太原从事见公牍中有文水县牒称武士彠墓碑元和年忽失头所在碑上有武字凡十一处皆镌去之碑高大非人力所及未几武元衡遇害今此碑武字最多皆刻画完好无讹缺者以此知小説所载事多荒诞不可信类如此
　　周孔昌防碑
　　右周孔昌防碑载其世系甚详云宣尼父三十六世孙也十四世祖濳呉侍中生晋豫章太守竺竺生大尚书冲冲生大司农偘偘生秘书监滔滔生江夏太守俟俟生宋尚书左丞幼幼生尚书右丞遥之遥之生中书侍郎生齐散骑常侍佩佩生梁侍中休源休源生陈黄门侍郎宗范宗范生陈散骑常侍伯鱼伯鱼生隋秘书正字德绍德绍生昌防唐以前士人以族姓为重故虽更千百年厯数十世皆可攷究自唐末五代之乱在朝者皆武夫悍卒于是谱牒散失士大夫茫然不知其族系之所自出岂不可惜也哉故余详録于此使后学论姓氏者有考焉按此碑及梁史皆云休源冲八世孙而元和姓纂独以为七代孙误矣
　　周崔敬嗣墓志
　　右周崔敬嗣墓志云祖咸考表而元和姓纂以咸为諴表为仪表又新唐书崔光逺传中宗在房州官吏皆不为礼光逺祖敬嗣为刺史独尽诚推奉帝德之及反正有与敬嗣同姓名者毎拟官帝辄超拜后召见悟非是访敬嗣已死即授其子汪五品官汪生光逺今以墓志考之敬嗣武后时实为房州刺史然墓志载敬嗣长子悦次子协而无名汪者而姓纂亦云悦生光逺然则以悦为汪盖史误也敬嗣卒于证圣元年中宗反正其殁已久屡迁他人官而不悟可谓昏矣
　　唐祝府君碑
　　右唐祝府君碑府君讳綝钦明父也碑钦明自撰今南京有汉祝睦两碑其一言君兆自重黎祝融苗胄其一言其先高辛余按诸书重黎祝融皆帝高阳之后帝尧高辛之子睦碑既云出于重黎祝融又云出于高辛自相抵牾莫可究考而此碑引世本氏姓篇云祝氏轩辕之后也史记周本纪武王克殷而封黄帝之后于祝帝尧之后于蓟乐记云封黄帝之后于蓟帝尧之后于祝盖以黄尧本【下阙一字】同出有熊由此史传相交祝蓟互举参考世本马迁近之然司马迁史记于族系多采世本不知世本果可尽信否盖君子于学有所不知阙焉可也
　　唐秦州都督唐宗碑
　　右唐宗碑云君讳宗字征仁而唐书宰相世系表云名世宗碑又云祖讳子政而世系表作二政皆当以碑为正宗宰相休璟祖也仕隋为朔方郡丞行郡守事大业末为贼梁师都所杀神龙中赠秦州都督
　　唐工部尚书姚璹碑
　　右唐姚璹碑按新唐书璹列传云为夏官侍郎坐族弟敬节叛贬桂州长史而碑云自兵部侍郎以敬节犯法改授司府少卿检校定州刺史防即眞转都督广循等二十三州诸军事广州刺史后替还仍以前累重贬桂州又璹为宰相时尝为西京畱守而史不载璹以妖妄谄防事武后其事迹皆不足取而于官秩阙漏不可不记者所以正史官之失也璹防时所厯官列传尤简畧今皆不复载云
　　后周宇文举碑
　　右后周宇文举碑卢思道撰神龙中其曾孙敞追建以后周书考之官阀事迹多同惟碑云公讳举字神举而史但言名神举而已又史云其曾祖名求男而碑止言名求史云祖名显和而碑止言名和亦皆不同其卒也史云宣帝以宿憾杀之而碑称遘疾薨疑作碑者为讳其事当以史为正
　　唐魏叔瑜妻王夫人墓志
　　右唐王夫人墓志夫人魏叔瑜妻华之母也志无书撰人姓名验其笔法盖华自书华以草隶擅名一时然石刻见于今者絶少此志世尤罕传云
　　唐兵部侍郎崔兢墓志
　　右唐崔兢墓志云公讳兢字明愼祖敦礼父守业案旧唐书敦礼列传云孙贞愼神龙初为兵部侍郎元和姓纂新史宰相世系表所书亦同今以墓志考之其家世及名位皆合惟不着其名而以明为贞者皆唐史及姓纂之阙误也
　　唐中兴圣教序
　　右唐中兴圣教序中宗为三藏法师义浄所作唐奉一书刻石在济南长清县界四禅寺寺在深山中义浄眞身塔尚存余屡徃游焉得此文入録案御史台记奉一齐州人善书翰武后时为御史后坐诛翦皇族废
　　唐圣教序碑侧
　　右圣教序碑侧云则天尝得玉册上有名十二字朝野不能识义浄能读其文曰天册神皇万岁忠辅圣母长安证圣元年五月上之诏书褒答案宋莒公纪年通谱武后以证圣元年九月授天册金轮圣人之号故大赦改元先是司饩局人于水际得石函有玉册云神皇万岁忠辅圣母长安故改元协瑞其文与义净所载小异云余尝谓义净方外之人而区区为武后称述符命可笑也然陶景号称一代高士在梁武时亦屡上图防岂独义净哉
　　唐徐有功碑
　　右唐徐有功碑徐彦伯撰以新旧唐史考之其本末皆同惟旧史云长安二年卒年六十二碑云三年卒年六十八新史亦云年六十八与碑合
　　唐国子祭酒武承规墓志
　　右唐武承规墓志苏颋撰顔鲁公家庙碑载鲁公之父名惟贞字叔坚尝为太子文学今此志题太子文学顔叔坚书岂非以字行乎家庙碑又称叔坚受笔法于舅殷仲容特以草隶擅名云
　　唐陜州刺史刘延景碑
　　右唐刘延景碑延景女为睿宗妃生让帝者碑云夫人房氏以景云元年赠沛国夫人二年岁次丁亥袝窆于延景之墓按睿宗以景云元年六月即位改元岁次庚戌明年歳在辛亥而碑作丁亥误也碑载延景四子温玉承顔璵琪而元和姓纂以璵为瑗盖姓纂之谬
　　唐修封禅坛记
　　右唐修封禅坛记贾膺福书初余得膺福八分书大云寺记爱其笔法后又得此记字为小楷尤工妙可喜云






　　金石録卷二十五
　　钦定四库全书
　　金石録卷二十六　　　　宋　赵明诚　撰跋尾十六【唐】
　　唐并州长史崔敬嗣碑
　　唐赠右仆射王洎碑
　　唐巂州都督姚懿碑
　　唐卢懐愼碑
　　唐琅邪王冲墓志
　　唐元观尹尊师碑
　　唐河侯新祠颂
　　唐郭知运碑
　　唐大云寺禅院碑
　　唐六公咏
　　唐凉国长公主碑
　　唐衞尉正卿泉君碑
　　唐左骁卫大将军赵元礼碑
　　唐王方翼碑
　　唐龙角山纪圣铭
　　唐冠军大将军臧懐亮碑
　　唐萧灌碑
　　唐杨厯碑
　　唐汝阳王长女墓志
　　唐南岳眞君碑
　　唐立梁宣帝明帝二陵碑
　　唐孝义寺碑隂记
　　唐景阳井铭
　　唐代国长公主碑
　　唐赵冬曦祭仲山甫文
　　唐解琬碑
　　唐赠兖州都督裴守眞碑
　　唐屯畱令邢义碑
　　唐并州长史崔敬嗣碑
　　右唐崔敬嗣碑按唐史崔光逺传中宗在房州光逺之祖敬嗣为刺史尽诚推奉帝德之及反正有与敬嗣同姓名者毎拟官辄超拜后召见悟非是访眞敬嗣已死乃用其子余集録有光逺祖墓志其卒在武后朝此碑敬嗣盖中宗时误迁官者也而碑乃云景龙元年有制追不时至中宗对宰相称其姓名三令使者趣之及谒见即日拜羽林将军二説不同岂中宗既见乃悟其非是欤
　　唐赠右仆射王洎碑
　　右唐王洎碑洎王仁皎父也元和姓纂唐史宰相世系表皆云名文洎而碑云名洎字文洎云
　　唐巂州都督姚懿碑
　　右唐姚懿碑懿崇父也据碑及唐书宰相世系表皆云公讳懿字善意而崇子奕碑与元和姓纂乃云名善意岂非以字行乎懿隋末唐初人仕至巂州都督开元间崇为宰相立此碑
　　唐卢懐愼碑
　　右唐卢懐愼碑苏颋撰其叙懐愼官阀甚畧云公讳懐愼字懐愼而史不载其字又云上因游鄠杜北望京阙岿然有公之别庐抵其宅室甚陋据此所书乃明皇尝亲幸其第而史云驰使问之非也史又云懐愼属疾宋璟卢从愿候之临别执二人手曰上求治切然享国久稍勌于勤将有憸人乗间而进矣盖谓杨李也果如此懐愼可谓先见然独新史有之旧史不载按懐愼以开元四年卒是时明皇新即位登用贤俊鋭于为治之时也乃曰享国久倦于勤何哉疑初无此事盖唐史喜取小説所载故事多谬误以此知是非去取秉史笔者岂不可愼
　　唐琅邪王冲墓志
　　右唐琅邪王冲墓志冲赵王贞子也中宗迁房陵贞与冲谋反正举兵未几父子皆败开元六年始诏陪昭陵武后革命毒流海内而唐之宗室被祸尤甚冲父子特畏诛翦故举兵尔非有他谋也仓卒无援卒就夷灭哀哉
　　唐元观尹尊师碑
　　右唐尹尊师碑郭谦光八分书谦光八分初不见称于唐人欧阳公独称之以为不减韩蔡史李四家余因访求之久得崔敬嗣及此碑着録焉
　　唐河侯新祠颂
　　右唐河侯新祠颂秦宗撰云河伯姓冯名夷字公子潼乡华隂人也按章懐太子张衡传注引圣贤墓冢记亦云冯夷者农华隂潼乡隄首里人服八石得水仙为河伯又引龙鱼河图曰河伯姓吕名公子夫人姓冯名夷三説虽异然其为无所稽据则同也呜呼自古荒诞之説惑人虽聪明之士犹或不免况庸人乎
　　唐郭知运碑
　　右唐郭知运碑苏颋撰知运有两碑其一张説文唐书知运传载其子二人曰英杰英乂而苏张二公所为碑书其子四人曰英杰英竒英协英彦而无英乂欧阳公疑焉以谓英竒等三子皆在唐不显史家阙漏或有之英乂尝为西川节度使其事甚着史官不应差其世家而苏张二公作铭在知运卒后不逺亦不应阙其子孙莫可究其孰失余按代宗实録云英乂知运季子而元载所为英乂墓碑亦云陇右节度使知运公之皇考也然则英乂为知运子无疑又按英乂碑云公以天宝二载筮仕盖知运以开元九年卒明年立碑碑所载诸子皆已有名位英乂时方孩幼且未从仕故碑不载尔余又尝得徐浩所为英杰碑有云移孝于忠二叶四将齐名当代同气十人然则知运诸子碑传阙漏者尚多不独此三人而已【德宗实録又有郭英干云英乂弟也】
　　唐大云寺禅院碑
