<!-- { "loadSidebar": true } -->
　　仆以善才寺碑为非禇公书疑是后人集禇所作及阅赵氏金石録乃知果魏栖梧书窃谓此碑当亦犹是笔力短弱无禇公悬崖撒手游行自在之趣风力又出善才下不独永徽二年辛亥误书甲寅为可见其谬也义门鲁南一见深许特未暇深考耳
　　唐朝散大夫陆柬之书
　　陆司议为虞永兴甥冯具区以为顔平原甥不直一笑也少时书学舅氏晚乃上法二王张懐瓘谓一览未察穷研始精妙处可见此五言兰亭诗盖临右军者据□泽卿兰亭博议前尚有临右军兰亭序惜不传也此书开米老之先
　　唐萧瑀书
　　萧太保书唯淳熈秘阁续帖中有此一诗笔力腴健卷轴之气流溢毫端史称其爱经术善属文乃诗思转弱何欤岂唐初风气未开虽爱经术者亦不能不为时所局乎余以其书特少故悉意临之若其诗固不足録也
　　唐孙思邈书
　　孙华原人品髙洁不可荣以禄累征不起夀百余歳神仙人也此两行见于秘阁续法帖中想其丰裁超然有尘外之致魏晋以来门法入其手都无所用真是旷絶
　　王方庆万岁通天进帖
　　唐摹万岁通天进帖今藏
　　武英殿曩在史馆于入直时常得见之白麻纸双钩廓填精妙絶似一笔书无一毫痕迹真絶品也此卷有明嘉靖间藏锡山华氏勒石真赏斋摹搨精良为有明刻帖第一文氏停云我宗郁冈都从华本覆刻不逮远甚江隂沈凡民廿年前赠我火前初本擕入
　　殿廷与墨迹细校丝毫不失今对真赏斋帖临此卷如对真迹细意摹取矣
　　按唐朝叙録神功元年五月上谓鳯阁侍郎王方庆曰卿家多书合有右军遗迹方庆奏曰臣十代再从伯祖羲之书先有四十余纸贞观十二年太宗购求先臣并以进讫惟有一卷现在今进臣十一代祖导十代祖洽九代祖珣八代祖昙首七代祖僧绰六代祖仲寳五代祖骞髙祖规曾祖褒并九代三从伯祖晋中书令王献之已下二十八人书共十卷并进上谓方庆曰此卿家世守夺之不仁乃命善书者廓填成卷仍命方庆正书标二十八人官世设九宾观于武成殿而以墨迹卷还方庆仍令中书舍人崔融为寳章集以叙其事复以集赐方庆当时以为荣故窦臮述书赋有顺天经而永保先业从人欲而不顾兼金之句臮说文众辞与也从乑自声其兾切岳跋称窦泉倦翁误也此帖原二十八人今止存六人十帖己亡其二十有二其十帖中王僧防已下两帖帖存而题署已失尊体安和帖竟不知何氏书按董广川寳章集跋当时方庆所集大小差次不能比栉相伦随其髙下广狭为卷其后散落人间各复一一得之淳化所上帖已有杂出是集者元符中秘阁复以至道后逮绍圣间所购书摹石寳章集尽刻之故广川据寳章集所刻取淳化秘阁两帖标出别为一帖名之曰寳章集惜未见此集无能知为何帖他日倘得寳章旧本取淳化秘阁本尽摹之以还二十八人之旧亦大快事也
　　李怀琳仿絶交书
　　李怀琳所仿絶交书比于右军则势较纵逸矣然不失右军门法其纵逸者时代为之其纵逸而不失则学力所到也右军以后草书种子未亡赖有此耳
　　张彦逺言昔嵇叔夜自书絶交书数纸人以右军数帖来易惜不与之则叔夜自有书矣后跋二行有晋右军字不知何人书则又目为右军及读窦臮述书赋则云乃有怀琳厥迹踈放假他人之姓氏作自已之形状故黄伯思汤容庵诸公皆据此为怀琳仿书以至于今曽无异议然怀琳生于唐时不应有梁天监三年进入欵岂怀琳仿此并其后欵而仿之与疑不能眀也世既尽目以为怀琳书余亦姑仍其旧聊为此说用以存疑
　　孙过庭书谱
　　右军以后无草书虽大令亲炙趋庭之训亦已非复乃翁门仭颠素以降则奔逸太过所谓惊蛇走虺势入户骤雨旋风声满堂者不免永堕异趣矣孙防礼谓子敬已下莫不鼓努为力标置成体内不足者势外张匪直世降风移之故也余论草书须心气和平敛入规矩使一波一磔亡不坚正乃为不失右军尺度少一纵逸即偭规改错恶道坌出米老讥颠素谓但可悬之酒肆非过论也隋唐以降惟永师千文孙防礼书谱为得草书之正虽变化不及右军而格律严谨无鼓努惊奔之态犹见中郎虎贲防礼云没草书种子絶矣往在天津见书谱真迹圆劲古雅逺出停云馆上余少叅以右军十七帖笔法临此一本中有阙失处以武进横野洲郑氏本补足之于是书谱遂完
　　世所传防礼草书有数种千文及景福殿赋皆妍媚不足録惟书谱甚有名于时曩于武进见横野洲郑氏本神清韵古为书谱石刻第一及见真迹虽字形不殊而精神全别不知当年刻本何遽异同若此岂或别有本耶后人临摹故有不同也前题书谱卷上后语云譔成六篇分为两卷意所谓六篇者乃是其谱今已亡之此特存其序论耳然书法微妙亦已宣泄殆尽学者但于此逊心求之即不得其门者或寡矣
　　欧虞禇薛各得右军之一体惟孙防礼步趋不失尺寸所谓具体而微未达一间者也然欧虞诸公当文皇全盛时君臣赓和声闻休畅防礼少出虞禇之后及其学既成而文皇晏驾矣以此名出欧虞下岂其学遽弗及遇之幸不幸有数存焉耳然隋珠和璧光价岂与时増减书谱一卷至今与庙堂醴泉等碑并驾争先到此觉时数失权物故自有真
　　唐文皇论右军谓烟霏雾结状欲断而还连鳯翥龙蟠迹似竒而反正正如春夏秋冬因时变易所以不激不随而变化自足风规自逺有意求变即非能变元章谓张颠俗子变乱古法惊诸凡夫自有识者怀素平淡少到天成而时代压之不能髙古防礼去右军未逺颠素未兴绳尺步趋不失毫髪所以右军风流未全歇絶犹日时之有闰虽不当节自得暄凉之正也从此求右军乃可得门而入
　　劲如铁软如绵须知不是两语圆中规方中矩须知不是两笔吾于书谱得之
　　欧禇离纸一寸顔栁透过纸背惟右军恰好到纸防礼书谱其庶乎然不免着纸矣只縁少变化故
　　或者云善学栁下恵莫如鲁男子有右军即不可无颠素循涂守辙正不如独开生面也余谓鲁男子正也栁下恵变之正也谓善学栁下恵莫如鲁男子则可谓善学鲁男子莫如栁下恵可乎欧虞以来皆能自辟新规不欲复存右军一笔然皆变不失正如大令之于右军不过稍加纵焉耳吾犹且少之至颠素则偭规矩而改错矣抉破右军十重围欲自成一队卒至草法湮絶为防门擉黒者开先路实惟颠素之咎
　　笔力能透纸背方能离纸一寸故知虞禇顔栁不是两家书至笔力恰好及纸则须是天工至人巧错天地中和之气絪緼荟萃于指腕之间乃能得之有数存焉耳窦臮述书赋讥防礼书千体一类一字万同余按书谱之不及右军不过少其变化耳若其步趋山隂则俨然登堂矣观其前半笔力专谨直亦自拟右军适嗣入后势益纵逸韵益古雅岂惟渇骥游龙直亦商彛周鼎矣余临此凡三卷前两卷得其专谨失其纵逸此卷乃并其古雅之趣而尽得之禅门所谓不求法脱不为法缚至此正未可以智巧争已
　　唐碧落碑
　　碧落碑今在绛州髙祖第十一子韩王元嘉诸男为追荐其母房太妃所立者也尚书故实谓陈惟玉书洛中纪异録谓追荐像成忽二道士来自谓天下能篆书者李听所为则扄户三日乃开化二白鹤飞去篆文宛然像背此说不经必训兄弟当时欲神其说以惊众故托为此言耳又世传李阳冰览之七日不忍去学之十二年不成亦不足据盖后世浅陋之夫见其篆法奇古欲抑李监以张之实则任意雕巧笔力凢弱上坏三代古法下开后世恶道阳冰笔法直逼斯喜如此碑者正不足当其一笑乃肯坐卧其下乎碑名碧落李汉谓终于碧落故以为名今碑文完好可读未尝终于碧落字惟李肇所谓碧落观者得之碧落观至开元间始改名龙兴寺也文初在天尊像背后乃别刻之石今像已亡所流传者皆别刻本也元嘉六子碑止列四旧唐书称颍川王训早卒新唐书又称上党公谌早卒彼此互异盖流传误耳
　　唐狄仁杰书
　　徐浩古迹记大足中则天太后赏纳言狄仁杰能书仁杰曰臣自幼以来不见好本只率愚性何由能得则天乃内出二王真迹二十卷遣五品中使示诸宰相此孟冬帖乃梁公晚歳之作曽见二王墨妙故清挺超诣有黄庭乐毅风格梁公勲葢天地忠贯日月虽不能书千载以后见其遗迹尚当拱璧奉之况其精妙有如此者乎
　　张九龄告
　　九龄唐贤相也开元廿三年正月与裴耀卿李林甫同日柄用眀皇能知九龄之贤不能专心委任乃以林甫参杂其间可谓侦矣未几九龄果遭贬而林甫晋爵晋国公君子小人薫莸并列未有不为所挤者君实为之小人何有为之一嘅
　　徐季海书朱巨川告
　　米氏书史书鲁公朱巨川告后云又一告类徐浩书在邑人王衷处据此则米老但以为似徐书未遽以为季海也至鲜于困学始据宣和书谱断然以为季海书董思白遂推为季海真得意作实则视其所书不空和尚碑才十得三四耳
　　李阳冰谦卦
　　篆学之亡四百余年矣有明一代惟西涯李相国笔法圆健而不免伤肥文待诏能瘦差足步子昻后尘而风格缓弱无沈冥坱扎之意下逮赵寒山则俗气扑面不可向迩矣吾尝说谷口贼寒山贼篆世有解人定不河汉我言也篆书有三要一曰圆二曰瘦三曰参差圆乃劲瘦乃腴叅差乃整齐三者失其一奴书耳史籕石鼓从心不逾篆书之圣也斯喜妙迹沦絶至唐李少温上追孔辙下袭斯法篆学于是中起谦卦尤其奇絶之作运笔如蚕吐丝骨力如绵裹铁舒元舆所谓虫食鸟步铁石隔壁龙池駴鲜鳞甲活动者于此见之坛山石刻适嗣也三十年来望而惊怖不敢涉笔今年新正息心闭关日摹数字竭半月之力始成此卷于少温残雪滴溜之妙颇有契处恨不能起少温于九原一质正之
　　李阳冰缙云城隍庙碑
　　缙云城隍庙碑为阳冰有名之书欧阳公以为视阳冰他篆特为竒瘦赵子函亦云瘦细伟劲飞动若神顾世间传本甚少今春正月江隂老友沈凡民过余九峰精舍云藏得一本急从借观疎瘦圆劲果出三坟先茔等碑之上吾宗止言精摹一本毛髪惟肖余即以止言为粉本摹之
　　五日不雨日字以□为日篆法日从○象形也□古三切从口含一象口食物也以甘为日误巅字上无山诗首阳之颠颠顶加山俗字又山宜作□今作□乃耑岂等字之头亦误
　　李阳冰慧山听松二篆字
　　按锡山志慧山寺有石床在殿前月台下长可五尺广厚半之上平可供偃仰故名石床顶侧有听松二篆字传是唐李阳冰笔苍润有古色断非阳冰不能唐皮日休诗殿前日暮髙风起松子声声打石床是也雍正六年三月余率同志往搨此书一时观者列如堵墙盖尘埋经久莫有过而拂拭者骤见捶搨故遂惊为盛事也右有楷跋十数行日久磨蚀不可复识怅悒良未有已
　　李阳冰残字
　　右李阳冰残字二种载淳熈续法帖中阳冰篆法直追斯喜顾在唐时已自残阙失次不可多得如此淳熈续法帖最称名刻而此二十六字乃不及阳冰他碑类帖多传摹失真虽古刻亦不能免为可叹也
　　唐经生书灵飞经
