<!-- { "loadSidebar": true } -->
　　灵飞经自宋元来不着至有明万厯中始有名于时董思白深爱此书目为钟可大每欲写法华经必凝观许时而后书之余按后欵称大洞三景弟子玉真长公主可大生平未有斯号则知非可大书余得唐经生书三弥底部论于淮隂与此经字形笔法无毫髪异其非钟可大书无疑又钟书杨厯碑称义男钟绍京铭并书厯中官杨思勗父也可大身为宰相取媚阉人至以义父事其父可谓陋矣虽果出可大吾犹削之况决非是乎思白位髙名重妄以已意题署百余年来无敢有异论余故特正其譌
　　唐明皇纪泰山铭
　　唐人书多尚方整与汉法异惟徐季海嵩阳观碑明皇纪泰山铭为得汉人遗意孝经注肉重骨柔弗及也明皇以开元十三年九月禁奏祥瑞可谓得治理矣曽未数月遽有封泰山之举先后截然如出两人侈心一萌遂以酿成天寳之祸诗云相彼雨雪先集维霰泰山一举盖唐治乱之几自此决之矣虽其铭辞未尝不兢兢于多前功閟后患然方寸一动寝寻猖獗不可复救所谓毫末不治相寻斧柯君子以为贵谨其几也是时张说创为此议导君于奢假使姚宋当国必无是举用人一不当国之兴废以之可不慎乎碑在泰山之巅御制御书字大如掌摩崖勒石盖自汉以来碑碣之雄壮未有及者曩在京时新建裘鲁青遗我一本手自剪帖装成卷册爱玩不舍下截糢糊百余字当由歳乆水土侵蚀或为樵夫牧竖所击伤王元美以为搨工恶寒篝火烧残窃意泰山髙寒冬时决不可搨必无篝火烧残之理傍有苏丞相颋东封颂闽人林防窃朱子忠孝防节四大字为己书镌刻其上以致损坏俗夫妄意留名徒博千古笑骂可恨可恨
　　唐明皇批答裴耀卿等奏状
　　按唐史开元廿二年冬十二月幽州节度使张守珪斩契丹主屈烈及可突汗上美守珪之功欲以为相张九龄谏阻之及明年裴耀卿等上状请宣付史馆勒碑作颂上顾不许岂有见于九龄之言故特加敛抑欤方是时杨氏未兴王心未荡故犹能因九龄之一言而功不自有如此此开元之治所以为盛而大臣之有益于国其功为大也
　　奏状三人衔名并列董氏戏鸿帖据状末臣耀卿上状之语独标以为耀卿书臆决之论也唐自太宗崇尚书法当时大小臣工无不皆能书者此状实兼有乐毅内景之长而于内景得之尤切何必专家即此便足名一世矣戏鸿刻本亦据淳熈续帖而字形大小不同首行五字脱失不省当年何据草率乃尔不可解也
　　明皇批答之末有桓山之颂复在于兹之语见者不省所谓按王大令有桓山之颂梁天福元年洛阳修城得之碑裂不全止存桓山颂献之铭六字刻绛帖中可按而得也明皇书出大令于桓山碑尤所攀仰曩见其孝经批答以为絶似桓山碑今见此答益信明皇行书果出桓山一一拂无不适肖当时桓山之碑已不复全此书乃大似之故不觉沾沾自喜以为桓山之颂复在于兹耳
　　汝帖唐初四家
　　宋王宷辅道守汝州杂取各帖中篆行楷为十二卷多凑集残断不具首尾故黄长睿深诋之独第十卷初唐四家首尾完具可观此又氊蜡最古比之宋渡江以后诸刻圆劲有神采信可寳玩也
　　唐李徳裕与表弟书
　　文饶相业大有可观徒以威权太盛至于天子有顾我毛髪森竪之语宜其不克令终也及贬崖州不能义命自安乃抑郁不自聊赖一至于此旋卒贬所实自为之又何尤焉东坡谪儋耳啸歌自得卒致身名俱泰竟以夀终呜呼彼独非贬斥者哉
　　颜鲁公中兴颂
　　有唐一代碑版颜鲁公最多率以雄厚胜独中兴颂及宋广平二碑浏漓顿挫态出字外临书者正未可以轻心掉之也余为此书初尚雄快及细玩原刻乃知前者矜意太胜如子路初见夫子未为升堂弟子也智过于师方名得髓凢临摹古人须令透一步翻一局乃得恰合所谓善学栁下惠莫如鲁男子也余临此碑正以不及一分为透过一步处世有解人必契余斯言
　　颜鲁公宋广平碑并碑侧记
　　顔书多以沈雄痛快为工独宋广平碑纡余佚荡以韵度胜东坡元章皆谓顔书自禇出此碑尤觉全体呈露碑侧记无意求工而规矩之外别具胜趣尤是顔书第一合作盖前碑直入神品而碑侧更居逸品矣史称宋璟刚正过于姚崇元宗素所尊惮以璟之忠直而鲁公为之碑两公人品不殊并顔书可称三絶然广平以刚正得全而鲁公竟以刚正为卢杞所忌至挤以死遇之幸不幸盖有天焉而君臣遇合之难此亦可以观矣按年谱顔公以大厯三年除抚州刺史时公年六十大厯七年九月除湖州刺史碑正书于七年九月除湖州刺史盖当书碑时未有湖州之命也又六年当大厯十三年公由刑部尚书改吏部尚书时公年七十始有广平碑侧之记先是顔公以天寳八载迁殿中侍御史于时宋公第四子浑官中丞为御史吉温所诬谪贺州欲请御制碑文縁此中止大厯五年十二月宋公第七子华之子俨以顔公尝为中丞属吏遂请制碑阅二年而公至东京除书未至居闲多暇始为书之及刺湖州复制碑侧记未及刻而宋公第八子衡复有沙州之谪至十二年十一月衡自吐蕃还朝明年春乃续书而刻之自大厯二年至十三年凢经九年而碑始完盖广平为人鲁公所特矜重故于其碑也不惮详书深考必至无有阙遗乃止非由宋公能持天下之正以佐唐中兴焉得有此功在社稷名垂古今实自致之宁有幸乎按新史宰相世系表宋公八子与顔碑同旧史仅载其六而无复延又碑文八子俱载而但称公有七子非縁笔误当由复先公而卒故碑侧亦称第三子浑不称四也而复称第八子衡者公实有八子存者乃七数之则八核之则七也然公八子皆以赃私淫秽败乃门阀广平风教无复存者名有八子实竟无后自古名臣往往而然天道不可知一至于此岂不惜夫
　　宋公有名无字新旧史皆同顔碑亦复阙如宋公为唐室名臣其孙属鲁公为之碑且碑之成在宋公之薨不过三十五年而其祖之字已不能举如此不可解已按碑与史不同处碑称父元抚赠户部尚书旧史作赠邢州刺史碑云俄拜朝散大夫新旧史俱无之碑云中宗将幸西京深云北鄙乃兼检校并州大都督府长史新史但云诏璟权检校并州长史不称将幸西京碑云四年迁吏部兼黄门监五年复兼侍中旧史则云官名改易为侍中碑云十三年驾幸东都新旧史俱作十二年又新史云东巡泰山不云驾幸东都更与旧史及碑文异碑云二十一年抗防告老新旧史俱作二十年碑云其年驾幸洛阳旧史作二十二年驾幸东都凡此皆足以证史书之误广平勲业着日月威名冠宇宙顔碑名并典籍书俪篆籕较然在人耳目之前而互有异同如此碑侧记所载三事皆于公大有关系而新旧史并阙之所未解已
　　又碑文与集中不同处碑云梦大鸟衔书吐公口中而吞之集作吞之碑云异而召还集作后异而召还碑云贵近不宜与执政通问集作不宜与执法通同碑云公实佐奇谋集作其谋碑云中宗将幸西京集作元宗将幸西蜀碑云又为洛州长史集作寻入为洛州长史碑云东宫有大功主安得异议集本大功下多宗庙社稷主也六字碑云兼黄门监监修国史集本少一监字碑云五年复兼侍中集作改号侍中碑云明年驾幸洛阳集无驾字碑云以臣言免之集无言字碑云母宠子异集作母宠子爱碑云手诏优遂集作优许碑云佴公而殁集作蹑公而殁又都穆金薤琳琅云建一言而天下倚平碑作一阳今碑正作一言欲优游自免碑作优游乡里今碑正作自免左右震悚碑作天后震悚今碑作左右震悚勅使驰救之碑作驰赦今碑正作驰救公盛气诘之碑作盛色今碑正作盛气驾幸洛阳碑作驾达东都今碑正作洛阳幸字阳字犹髣髴可见驰道险隘行不得前碑作驰道险隘车骑不得前今碑正作驰道险隘行不前勅公覆按碑无勅字今碑正有勅字丧葬官供碑作器葬今碑正作丧葬戊寅歳五月碑无歳字今碑正有歳字义形言色碑作顔色今碑正作言色既迁邺城碑迁作还今碑正作迁都氏之云皆与元碑不合按碑以宋宁宗五年范致君别刻一石都氏所见必范致君别刻本以其所见之非而转疑元碑之是无端自生疮痏良可笑也
　　顔碑云开元十三年驾幸东都以公为西京畱守新旧史本传皆在十二年明年东巡泰山驾发东都盖帝以十二年十一月幸东都十三年十月将封泰山遂发自东都耳碑盖欲约而言之故但云驾幸东都也纲目载为西京留守于开元四年十二月按是年帝未尝幸东都无用留守或以明年将幸东都故先以公为留守乎又公引年致政碑在二十一年新旧史本传皆在二十年而旧史元宗纪仍在二十一年前后自相违反宋公始终右丞相纲目误书左丞相新旧史及本传公之拜右丞相在开元十七年纲目阙而不书俱是疎忽







　　竹云题跋卷三
<史部,目录类,金石之属,竹云题跋>
　　钦定四库全书
　　竹云题跋卷四
　　吏科给事中王澍撰
　　顔鲁公东方朔画像賛
　　魏晋以来作书者多以秀勍取姿欹侧取势独至鲁公不使巧不求媚不趋简便不避重复规绳矩削而独守其拙独为其难如家庙元静等碑皆其晚歳极矜练作也此碑书于天寳十三载距贞元元年七十有七为李希烈所害尚三十有二年则此为四十五歳时所作乃其盛年书故神明焕发而时出姿态不失清逺耳东坡谓鲁公此碑字字临逸少虽大小不伦而气韵良是按右军为王脩书东方朔画賛脩死其母以其生平所爱纳之棺中则知右军书不传久矣故常挺以为伪而董广川亦谓后人为之托逸少以传今观鲁公后记云取其字大可久不复课其工拙厚自谦抑明是自书又其文字与右军所书多不同决知其非临右军书矣安世鳯墨林快事谓此碑久毁东明穆先生古搨重刻之故其斯立等字多譌据此则此碑今为重刻然较文选所载原文惟弃俗作弃世神交作神友耳此外絶无譌字不省安氏所云多譌者是何刻也或其所见是南渡后塲所市覆本亦未可知碑首两额皆鲁公所题
　　【阙】　　　　　　安氏称十二字古雅峻拔阳冰髙手所不及未免誉过其实此书方整实不及阳冰余以鲁公篆絶少故并临之
　　东坡用墨如糊云须湛湛如小儿目精乃佳古人作书未有不浓用墨者晨兴即磨墨升许以供一日之用及其用也则但取墨华而弃其滓秽故墨彩艳发气韵深厚至数百年犹黒如漆而余香不散也至董文敏以画家用墨之法作书于是始尚淡墨虽一时韵味冲胜及其久也则黯黮无色矣要其矜意之书究亦未有不浓用墨者观者未之察耳
　　按旧唐书杨国忠怒公不附已出为平原太守平原去范阳不逺为禄山东戸是时禄山反兆已萌公托霖雨修城池料丁壮储廪实乃阳会文士泛舟外池饮酒赋诗禄山以为书生易之遂不为防而竟为之所困此碑立于天寳十三载距禄山之反一载耳而斤斤为此不急之务大书深刻惟恐后时盖即当时饮酒赋诗之意明示禄山以书生所急不过如此使禄山以为不足虑而后可图大计耳盖公之用意深曲一至于此千百载后覧此碑者但赏其书法之佳岂知公之苦心有不可明言者哉余故特表而出之使览此碑者直当比于常山齿击贼笏未可但以书目之也
　　顔鲁公送蔡明逺叙
　　此书坚刚如铁而用笔一正一偏钗脚屋漏之妙宣泄殆尽山谷极力追之不能得其仿佛余何人斯乃竟放笔效之无乃太不知量也欤
