<!-- { "loadSidebar": true } -->
　　瑚网云禊帖在唐贞观中旧有二本其一入昭陵其一当神龙中太平公主借出摹搨遂亡余所得毘陵董侍御玉虬宋本前有神龙小玺后有褚氏印章搨法精良纸墨皆古比他本髙半字字亦较大势极纵宕郭天锡称为字法遒逸墨彩艳发竒丽超絶洞心骇目良非虚语往在毘陵见新安汪氏所藏褚摹黄绢真迹与此正同以余笃好之遂为奴子窃去竟失所在可惜也
　　良常于氏藏本
　　此吾邑于氏藏本因向之痛夫文六字双勾第九行阙董文敏以红牋补之江上笪在辛跋为定武前者非也此皆神龙褚本耳细按笔法无不合同唯阙六字双钩为异广陵李都谏书云为于氏馆甥得于藏四世矣今其曾孙建侯携来京师因从借摹之已遂为有力者售去不可复见惋惜何已
　　顷见宋丞相游景仁所藏一本六字双钩与于本一同而更清明有神采葢即于本之佳者以索值过昂不能得可惜可惜
　　米元章临本
　　此吾家损庵先生所藏宋本十种之一中阙七字不名何人所摹笔法清圆飞动特为超特非是褚公自运即为米老所临细玩其波戈趯磔虽极自然要自俶诡还当以米为正
　　宋髙宗临本
　　陆放翁老学庵笔记云史丞相言髙庙尝临兰亭赐寿皇于建邸后有批字云可依此临五百本来防盖当时两宫之笃学如此此本乃临赐向子諲者行列较寛字尤秀腴中阙五字朗字月中阙两小书葢临褚本亦游丞相所藏百本之一也
　　以上九种褚派
　　冯承素本
　　承素临本他无所见惟见家损庵先生冈帖中变化俶诡如千丈游丝独袅空际顷刻百变或以为元章所临故作竒丽以惊俗眼余谓米老作书飞动有余瘦劲不足此卷纯是一片清刚之气氷结所成非欧褚别成一格决非米老所到与杨义和黄庭内景经正相似有鼻孔人定不向人言下转也
　　慈谿姜氏本
　　慈谿姜西溟前辈得旧刻兰亭一石两面皆集圣教序字所成西溟题为唐刻褚本非也南渡后俗尚定武家刻一石几数十百本好事家出竒破俗为兰亭别开生面当时怀仁集圣教序以兰亭为宗极此集兰亭以圣教为宗极转转相仿愈逺而愈失真观其刻法殊嫩而弱不及圣教逺甚西溟好古而过向上挤排正恐未为定论两本一肥一瘦细玩笔法大致相同故独存其肥者
　　开皇本
　　此海宁陈氏所藏字类定武而少肥大中间合缝处僧字上有骞异两字乃满骞朱异合缝欵定武所无葢开皇本也余临禊帖先之定武以求其正中之颍上以尽其变终之开皇以还其本千变万化不离本宗跂想前良风流如覩心摹手追乌能己巳
　　颍上变化似定武而雄厚不及开皇遒古似定武而渊浑不如大而化之无所不有其唯定武乎
　　以上三种别派
　　陆司议兰亭诗
　　禇河南右军书目永和九年二十八行诗二十二行共五十行今右军诗不可见所传者独序耳宋淮海桑世昌兰亭博议中载陆柬之兰亭本又引王氏金石録云五言兰亭诗四十二行今柬之兰亭亦不可见独五言诗得睹宋游丞相所刻全本近今戏鸿余清诸刻不同以其难得特临以附兰亭之后
　　以上一种附见
　　宋理宗收集兰亭已一百十七种丞相游景仁亦得百种理宗所藏今俱进入内府无从得见独游丞相百种往往散落人间余来京师垂十年所见凡十余本不免好恶杂出良由当时意在博收不暇决择故耳然虽择之不精而细玩笔法亦各自有可人意处董宗伯言兰亭无下拓信解人语也余所临虽仅二十种而少有不惬辄便废去凡经百易乃始定之其有未曾到眼者且从阙略以俟他日更补未知于古何如然用力亦可谓勤矣稻孙其好收之母为萧郎所赚也
　　是卷始于戊戌之三月暨庚子正月乃始毕工计此时稻孙才三嵗耳未亲笔砚便图书此授之为计太早独计吾已种种矣失此不书后将弗及非为儿早正恐余迟耳今稻儿已七嵗颇能执笔每引笔作长画虽径尺辄端若绳他日果能学父书知老子三年辛苦未必为过计也
　　雍正元年夏五月客有持秦玉印来者上为九连环子母相属母印径方寸厚如之文曰秉万福健无极子印方八寸厚亦如之文曰寿昌子母俱覆斗纽纽旁刻细螭文色黄黑精古可爱希世之珍不可易得因印其文于卷首
　　自余来京师于今二十年所见定武真本凡六卷一涿州冯相国所藏赵松雪十三跋本二昆山徐相国所藏贾秋壑本三同年缪太史所藏荣芑本四闗中王山史所藏宋仲温本五佟太保所藏范文正公本贾赵宋三本皆五字已损者荣芑本虽五字未损而搨法未精不免如轻云之笼日范本搨手精良逺出前四本上而浥烂特甚损失殆半皆不得为全玩唯华亭俨斋司农所藏赵子固落水本虽亦不免少刓然五字具全且拓法较善为定武本第一坐卧其下真觉无美不臻而笔防墨迹无所不化唯怀仁所集圣教为觉具体而微虞禇顔柳诸公皆各以其资之所近得其一体耳备记于此以志余之追摹虽未能儗其万一而所见之广亦足为平生一快事也
　　往在淮隂见程太学霞起所藏大令铜印文刻九鼎第九鼎中有献之两字精古特絶余家系出羲献此印宜以归余然中心藏之未敢言也壬寅秋聊复作书求之则云已赠中州友人矣遂絶意不复问既逾年而霞起复索还见寄寄到日余此卷适装成岂亦有数存其间耶爰印于卷端以志一时遭逢之幸
　　定武兰亭
　　定武本在汴宋时犹不甚重之黄山谷以为不失右军遗意于是始见宝爱南渡后一本索值数十百缗赵彞斋至破五千金购一本于卢宗迈提防还至升山舟覆落水大呼兰亭在此余无忧矣于是遂题此帖为落水兰亭题曰性命可轻至宝是保此临落水本第七卷在华亭大司农公家虽字画不免少刓然比之他本则此不过如轻云之笼日犹未觉甚也余见定武正本凡七卷以此为长维时吏事荒忽因属老友蒋拙存用白宋牋穷日之力精摹一本细意对校无毫发差失藏之箧笥五年于兹矣今年三月三日适当脩禊之期日色暝晦独坐北牕殊无意赖乃斋心涤虑临此一卷亦脩禊之一法也
　　宋搨兰亭九字损本
　　此松圆老人所藏松圆鉴为定武正本义门何太史亦据以为信余从俨斋大司农公处得赵子固落水兰亭细意相校始知此本犹非真正定武乃是南宋覆刻桑泽卿兰亭博议所谓九字损本者是也同年洪瞻仁令江西泰和得杨东里所藏四种以金华郑清之本居首与此正同而气象之雄厚笔力之古雅不逮逺甚乃知此为郑氏祖本其重摹者尚足凌跨一切况祖帖乎余所藏褚兰亭虽乏真正定武而此帖之去定武直未达一间耳自当为诸本之冠
　　颍上兰亭
　　兰亭自北宋至今皆重定武独至董思翁始为思古斋吐气以为各本皆出其下允为千古精鉴独其谓是米南宫所摹恐不然昔米南宫得褚摹黄绢本裁为袖珍手装成册者与此正同今为海宁陈氏所藏较然可考则此卷的为褚迹无疑也人谓颍上县有井夜放白光如虹亘天县令异之乃令人探井中得一石六铜罍其説亦颇神怪可喜庚寅秋余下呉门何义门屺瞻先生为余言董説吊诡无实因出杨东里集示余中有思古斋帖一跋云颍上令某饷以二本当时东里已有此帖则非至明季出自井中又可知也米南宫称诸摹本转折毫铓备尽与真无异为天下兰亭本第一此本不愧斯语自南渡来士大夫専尚定武竞相传刻遂为所掩董思翁始为发之名遂大噪崇正间县令张俊英者北之鄙人也恶上官索取之烦遂碎其石于是世间传本渐少去年石林江丈自维扬来携一本自随以较新搨锋势不殊而一枯一腴精神迥别真思古斋第一搨也后有董其昌印当即是思翁所藏容台集所谓余家藏宋搨思古斋帖者是也余苦爱之遂从江丈乞得而以新搨傅其后江丈名之祥字文山号石林歙州人今之古人也
　　宋游丞相藏兰亭三种
　　此三种南宋游丞相所藏丞相名佀字景仁藏兰亭凡百种余在京师时曾见二十余种此其三也一摹定武一摹褚本一集兰亭字每卷前后各以杂色牋装之上有晋府大小印记葢有明时曾入晋府者其赵氏孟林印则当时装潢欵也
　　余所见游丞相兰亭每卷之尾皆有题记唯此三卷失之而以韦奥宗所集百五十三字本居前两卷之间题云前一本眉州寄居赵使君所刻后一本带御器械韦君所刻韦乃太府卿璞之子显仁后家也据此则此两卷之所以无题记实縁互见非闗脱失至末一集则竟失题记不可考矣
　　河南摹本所见致多正以纵逸太过所以畧隔定本一尘此卷纵逸中有肃括意与定武本正在伯仲之间信是南宋佳刻
　　集圣教字兰亭
　　此南宋集圣教本西溟前辈目为褚摹非也刻法与西溟所藏第二本正同然别是一石西溟以为即是其所藏亦非也余以雍正丙午三月获于京师行与所藏五宋本合装以为兰亭胜观





　　竹云题跋卷一
<史部,目录类,金石之属,竹云题跋>
　　钦定四库全书
　　竹云题跋卷二
　　吏科给事中王澍撰
　　王右军十七帖
　　唐摹硬黄十七帖前明神庙时藏临邑邢太仆子愿家子愿手自钩摹刻石来禽馆为天下十七帖第一比之世俗流传本少一十五行葢脱失也此宋搨全本为锡山秦氏所摹不唯与世俗流传本天地悬隔并与唐摹亦微不同如呉之为□养之为□不之为□楼之为□笔法全异余见十七帖不下百数来禽馆刻本外唯此为最爰取耻庵王孙所赠白宋牋精摹一本流示子孙十七帖多言蜀中事自昔相传以为蜀郡太守书黄伯思云淳化第八卷有周益州送此卭竹杖帖十七帖中亦有去夏足下所致卭竹杖皆至帖则知此葢与周益州者益州名抚字道和穆帝永和三年桓温攻成都李势降以抚为益州刺史益州平封建成公在官十年卒则知此廿许帖多与益州书虽未必尽然要之与益州者居半也又世传右军帖多吊唁语此卷唯有老妇疾笃等一二帖余皆无之昭陵当时收右军帖最多每以丈有二尺为卷因类其谈蜀事者为一卷而以他帖词语蕴籍者足成之遂为右军烜奕有名之书以卷首有十七字故名十七帖非数止十七也
　　淳化帖右军凡三卷伪作十居三四元章辨别淄渑较若鳬雁固縁识力之精然孔子七十从心不逾阳货虽貌似然苟非匡人未有不一望立辨者右军虽凤翥鸾翔实则左规右矩唐文皇所谓烟霏雾结状欲断而还连凤翥龙蟠迹似竒而反正者于十七帖便可见之来者但以此为之准绳称量淳化即真伪可一见而决何事一波一磔研同索异始标定力乎
　　草书如何守正圆中规方中矩如何尽变无圆而不矩无方而不规如何用力从规矩入从规矩出如何尽变一步不离步步纵合至于能纵合斯谓从心不逾右军化不可为其底蕴不过些子颠素只此些子差所以永堕异趣
　　王右军王略帖
　　东观余论云晋穆帝永和十二年秋桓温破姚襄于伊水遂入洛时将以谢尚镇之属病不行此帖所叙桓公摧败羌贼及喜仁祖小差正当时也是时逸少去防稽内史已嵗余方遯迹山水间宜不复以世务经怀而此书乃叹宣武之威畧悲旧都之始平忧国悲时志犹不息葢素心如此惜其一愤逺去使才猷弗光于世独区区遗翰见宝后人览之深为兴叹长睿此跋深得右军之心无复加矣
　　董氏戏鸿所刻右军书多据曹之格宝晋帖入石此帖亦本曹氏而米老标题既有异同帖后杨少师等题识又俱脱去今年秋余到维扬从凃氏借得宝晋本细意临摹收之积书岩帖中以补戏鸿之阙
