<!-- { "loadSidebar": true } -->
　　按年谱乾元二年公年五十一六月自饶州移刺升州充浙西节度使兼江宁军使升州即江宁郡也公与蔡明逺帖中及来江右中止金陵等语则知此帖当在是年公以去年十月刺饶州明逺即从趋事今来江右又复千里馈饷转输不絶公深徳之故有此序也
　　顔鲁公送刘太冲叙
　　刘太冲帖碧牋书宋时为唐坰所收其子常语米老谓与智永千文栁公权等书同葬则世间已无此帖矣而董思翁跋又谓在赵中舍士桢家当时有宻为王诜购去之语岂果为晋卿所得故流传至今耶又米氏书史称坰将才不偶命而得其无隣九字剪去今此帖九字无恙独阙首行五字不可解也盖唐人善钩摹或别有搨本亦未可定顔书多遒古钗脚屋漏之趣时时流露于行墨之间此叙独秀润有姿态为顔书最宜人之作余在京时曽临一本以未能匠意毁去更临之
　　此序不记所作之年按序中有秦淮顶潮句溪春水之语亦当在刺江宁时公以乾元二年六月自饶州移刺江宁明年二月追为刑部侍郎在江宁者仅八月则知此序与送蔡明逺叙同时皆当在乾元二年也又序中言昔在平原拒胡羯而请与从事乃知公以平原刺史拒禄山时太冲实与有功而旧史但称清河客李萼不及太冲非有此序则太冲一叚谋畧几没杀千古矣则知此序关系太冲不小非直移赠而已此序碧牋书碧牋宜墨故在顔书中独为腴润
　　顔鲁公乍奉辞帖
　　此帖疑即报蔡明逺后帖所云乍奉辞者即前帖所谓指期斯复也承已过埭者即过邵伯南埭也惘然珍重者即所谓行李之间深宜尚慎也两两相印语意正同可指而数也盖明逺于公为大有劳故于其去也丁宁反复不能自已如此鲁公作人坚刚如铁乃于朋友之间万分委至故知千古真君子未有不近人情者也
　　顔鲁公乞米帖
　　东坡谓鲁公书细筋入骨如秋鹰此乞米帖真所谓细筋入骨者也与论坐书故当是一时所作寳晋英光集谓此帖挑踢太多无平淡天成之趣笔气郁结不条畅是逆旅所书愚谓此与争坐同皆圆劲古淡有游行自得之妙比于鹿脯马病故是异流同源寳晋妄有轩轾恐非平允之论若其谓公学禇则可谓知公之深至以李太保为光顔则不直一笑矣
　　顔鲁公与李大夫乞米鹿脯马病等帖
　　寳晋英光集以李太保为光顔以穆宗初年加同中书门下平章事当公为刑部尚书时光顔名位尚微不得遽称太保今考李光弼传称代宗即位拜太子太保正在广德二年则此太保决知为光弼无疑也光弼为国元老尽力王室与鲁公为气类其从光弼乞米乞鹿脯宜其不厌于烦矣
　　又按此数帖皆当在广徳二年或永泰元年与论坐畧先后盖永泰二年二月公便贬峡州别驾不得复称刑部尚书矣
　　顔鲁公刘中使帖
　　此帖与裴将军书正同鲁公忠义之气出于天性故不觉色飞神动如此希烈丑奴乃欲屈铁可恨可惜张丑清河书画舫云顔真卿大字瀛洲帖为宋宣和御府故物元初藏张可兴家后具王芝鲜于枢等六跋乔篑成题名嘉靖壬辰归锡山华中甫文征仲为之跋后归檇李项氏康熈间锡山秦公子树沣见于京师云字大如掌纵横遒古惊欲下拜今董氏戏鸿堂所刻字形差小王芝以下诸跋皆无之戏鸿所刻既拙恶又草率不复匠心一至于此今未见他刻仅据戏鸿堂临之正未知有合否耳
　　顔鲁公论坐书稿
　　鲁公论坐书稿凡七纸北宋时在长安安师文家兄弟析产以前四纸作一分三纸及鹿脯帖作一分遂离为二黄山谷从师文借得后三纸于是仍合为一东坡称其信手自然动有姿态比公他书尤为竒特山谷亦云竒伟秀拔奄有魏晋隋唐以来风流气骨米元章云争坐位帖为顔书第一字相连属诡异飞动得于意外盖由当时义愤勃发意不在书故天真烂然自合矩度长安所摹石虽已泐然剥蚀之余风骨未减不比戏鸿堂草率荒畧全体尽失也余自幼酷好此书数十年来临写百余本畦径之外辄有合处此本尤更可意神气到来不殊我自作草也
　　学鲁公书须使尽气力至于无所用力处乃见天则鲁公争坐位帖气格当与兰亭并峙然兰亭清和醇粹风韵宜人学之为易及既入手却不许人容易写得非整束精神皎然如日初出却无一笔是处争坐奇古豪宕学之为难一旦得手即随意所之无往不是此亦两公骨格之所由分也
　　此鲁公与郭英乂书英乂为尚书右仆射封定襄郡王骄蹇泰侈隂事元戎鱼朝恩以固其权时郭子仪大破吐蕃于长安朝臣徳之为兴道之防英乂挤八座尚书坐朝恩下公移书纠正之年谱以此书在代宗广徳二年按行状公以肃宗寳应元年加上柱国广徳元年加金紫光禄大夫是年十月吐蕃冦长安上幸陜州子仪击却之十二月上还京师以鱼朝恩为天下观军容使二年正月以公检校刑部尚书三月进封鲁郡开国公观公自署衔及称朝恩为军容者与年谱正合则知此书正当在广徳二年十一月盖明年夏劔南节度使严武死英乂往代之即不复在京矣顾宁人金石文字记不知其年列此书于严书之后盖未深考耳
　　按米氏书史争坐帖是唐畿县狱状磓熟纸起草内小字是于行间添注不尽又于行下空纸边横写与刻本不同石刻麄存梗槩耳又袁清容集争坐真迹京兆安师文尝刻以传世吴中复守永兴以安氏石未尽笔法因再模刻今此二本世未之见所见惟关中刻耳如米氏言行列已非麄存梗槩不知真迹妙处何如使人神往又不知安氏呉氏所刻比今关中本又何如或曰今闗中本即安氏所刻亦未知其是否也
　　东坡初见安氏全帖手榻数十本袁清容得一本于东平王氏无纎毫失真旁用眉阳苏氏及赵郡苏轼印记米海岳少时亦临一本缝有元章戏笔字印亦为袁清容所得三十年前于金坛于氏青莲社见一本笔法大似元章与关中本不类疑即袁氏本刻石者氊蜡精妙定是古搨惜未借临为怅悒东坡本则未见附记于此亦可知坡书之与鲁公其用力精勤如此宜其落笔辄合也
　　顔鲁公祭侄季明稿
　　鲁公三稿皆奇而祭侄稿尤为竒絶盖泉明以公命购杲卿季明尸于洛阳河北杲卿仅得一足季明仅得一首鲁公痛其忠义身残哀思勃发故萦纡郁怒和血迸泪不自意其笔之所至而顿挫纵横一泻千里遂成千古絶调想尔时祭兄杲卿亦自有稿意其雄絶处正复不减惜今不传耳明季墨迹在呉太学用卿家刻余清帖中为祭侄刻本第一停云馆或云米临非鲁公笔也平生爱临鲁公三稿不惟喜其书以其可以发人忠孝之思故援豪濡墨辄觉腕底有鲁公神至所谓古钗屋漏痕峻拔一角潜虚半股诸防妙不传处笔墨之间自有契合正不足道也
　　顔鲁公告伯父稿
　　山谷老人论争坐书犹不及祭濠州刺史之妙盖一纸半书而真行草法兼备也弇州山人云此帖与祭季明侄稿法同而顿挫郁勃少似逊之然风神奕奕则祭季明侄稿小似不及也按江村髙氏销夏録此稿尚在人间余未之见所见惟淳熈续帖及吾家郁冈帖刻本笔力婉弱殊不称鲁公风骨余参取论坐祭侄两稿笔意临之但未知果与真迹合否耳
　　按留元刚年谱乾元元年公年五十歳三月除蒲州刺史先时杲卿妻妹儿女及泉明之子皆被贼拘囚流落河北至是公使泉明往求之九月得侄季眀首榇故祭侄季明文有擕尔首榇及兹同还之语寻为酷吏唐旻所诬以十月改饶州刺史至东京拜埽以骨肉归京暨一门防赠告于濠州伯父濠州名元孙杲卿之父世称祭伯者非也祭侄时刺蒲州故衔称蒲州刺史告伯时改饶州刺史又行状及新史皆称封丹阳开国子而两藁公所自署皆称开国侯乃记载所误当以公所自署为正
　　顔鲁公奉命帖
　　唐史徳宗建中四年李希烈陷汝州卢杞建议遣公往宣慰之明年希烈僣伪号问仪于公公不为屈八月希烈缢杀公于蔡公有自汝移蔡帖未之见也公幽于汝蔡凡三年几死者数矣义命自安始终不易及入龙兴寺自度必死乃作遗表自为墓志此帖所谓秪縁忠勤无有旋意中心悢悢始终不改者盖其时书以明志之语也或者议公年逾七十不肯致政难以言智当是时唐室祸乱相仍殆无虚日又林甫卢杞相继为相中外之势危若累卵公以五十年旧臣不忍坐视其亡而宁以身殉此其心迹直与日月争光者也或又议公不死于希烈僣号之时至为希烈所杀以为公惜希烈之陷汝僣号等反耳公不死于僣号之时与不死于陷汝之日一也岂谓公于此时尚复有偷生畏死之心哉一日不死或者朝廷匡复尚可留其身以有为未可知也且建议遣公者杞也从杞遣公者徳宗也以宗社柱石之臣投之乱贼是鲁公之死君相死之耳纲目大书顔真卿为李希烈所杀罪君相也
　　按留元纲年谱鲁公生于景龙元年己酉距贞元元年乙丑年七十有七因亮行状亦云贞元二年八月二十四日希烈使景臻等害公于龙兴寺年七十七令狐峘神道碑则云今上兴元二年八月三日蹈危致命而碑末复云贞元初遇害旧史则云兴元元年八月三日杀真卿然又云年七十也皆不合纲目从旧史而新史不载年月按公有自汝移蔡帖云贞元元年正月五日真卿自汝移蔡天也天之昭明其可证乎有唐之徳则不朽耳十九日书此公之自书者的的可据当以贞元元年八月李希烈害公于龙兴寺年七十七为正至或云八月二十四日或云八月三日则无须深考矣
　　卞氏所收伪鲁公帖
　　卞令之少司冦收鲁公自江淮帖仆以刘太冲蔡明逺寒食等帖细意对较字字皆同则知此为好事者集鲁公字双钩所成又其所收湖州帖笔法浮蔓少力亦属好事者仿顔面貌而为之以便售利顔书虽率尔作草无不沈劲入骨此书殊不尔决知非鲁公余此论似妄实有精鉴不虚也恐来学或未能识别聊复书之以丽于寒食帖后
　　怀素帖
　　怀素草书以小字千丈为最以其用力谨严犹不失晋人尺度次则藏真律公三帖飞动瘦劲天真烂然虽少纵于千文然谨严之意故在熊正不乏至于自叙则纵矣游丝连绵亦少顿折遂出藏真律公下然笔瘦神清狂纵中尚有肃括意下逮圣母虽规模大令故饶姿熊而体肥笔圆失其清逈故步外此今世所传苦笋真迹亦当在藏真律公之间余皆不足道矣
　　怀素藏真圣母二帖
　　素师书法出自大令而纵逸过之要其过处即其不足处凡用意外张者皆内不足而以气凌者也盖虽大令犹不能无憾况下此者乎此两帖为素师生平合作而藏真尤清矫拔俗律以右军之法诚不免如前所云要之天马脱闲游丝独袅故自神竒可爱矣
　　唐李绅告
　　公垂唐武宗相也以其短小精悍故世目之为短李防昌二年由淮南节度使拜中书门下平章事此其告也公垂分司东都厯河南尹故告有河南神明等语其尹河南政治刚严恶少逺遁故告有方严寡徒豪黠屏迹等语盖亦当时才相也然威烈之过陷于刻暴至枉杀江都尉呉湘身殁以后竟坐湘寃子孙不振固其宜矣史称进尚书右仆射门下侍郎告身无令又称封赵郡公告但如旧封賛皇县开国男耳恐史误
　　李北海少林寺戒坛铭
　　北海书法原本大令而豪迈飞动态度过之此少林寺戒坛铭腾天渊之势于分厘之间在北海碑刻中当居第一又末书伏灵芝刻乃北海所自镌记托名者为当时絶矜重之作尤可寳也二十年前于淮隂程氏见一本雍正四年从老友蒋拙存行箧中得一本平生所购惟此而已
　　唐歙州刺史叶慧明碑
