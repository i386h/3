<!-- { "loadSidebar": true } -->
　　钦定四库全书　　　　史部十四
　　竹云题跋　　　　　　目录类二金石之属提要
　　【臣】等谨案竹云题跋四卷
　　国朝王防撰皆其临摹古帖题跋裒合成编防本工书故精于鉴别而于源流同异考证尤详如论西岳华山庙碑郭香察书为校勘刻石钟繇荐季直表祝希哲误作焦季直及繇结御与史异兰亭序派别圣教序始末王羲之裹鲊帖释文误作十九字瘗鹤铭非顾况亦非陶宏景同州圣教序称龙朔三年时禇遂良卒已五年魏栖梧善才寺碑伪题遂良名遂良髙士赞误题永徽二年为甲寅岳珂防宝章集误以窦为窦泉朱巨川诰非徐浩书李阳冰缙云城隍庙碑篆文讹字灵飞经非钟绍京书裴耀卿等奏状非耀卿书唐明皇批荅中桓山之颂乃用王献之事顔真卿宋广平碑考异乞米帖所称太保是李光弼非光顔争坐位帖年月顾炎武金石文字未考祭侄文告伯父文结防与史异江淮帖为集字伪作李绅告身与史异叶慧明碑非韩择木书撰皆引据有根柢惟诸禇遂良书出于曹全碑则殊臆度此碑近代始出明以前未有言之者也又排郑簠蒋衡而自称腕有元章鬼亦未免文人相轻之习焉乾隆四十二年五月防校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀




　　钦定四库全书
　　竹云题跋卷一
　　吏科给事中王澍撰
　　比干墓铜盘铭
　　书云武王克商封比干之墓水经注云朝歌县北牧野有比干冢一统志云墓在衞城北十五里即武王所封或又云一在偃师唐开元中县人耕地得铜盘径二尺许有铭一十六字篆法竒古遂以为墓在偃师且据以为周武王封比干之铭三代文字古奥今此铭殊直遂决知非武王语又其文或则释云左林右泉前冈后道万世之灵于焉是宝或则释云左林右泉后冈前道万世之藏兹焉是宝彼此互异究竟不可识别虽有博雅君子可据何者是欤余以其字特古聊复精模以存其旧
　　比干墓题字
　　比干墓题字水经注云朝歌县牧野比干冢前有石铭云殷大夫比干之墓今石断阙止存其四而墓字复不完世传以为孔子书按始于秦孔子时不应有书故秦观以为是唐人笔愚意此四字笔力峭古唐人所不能及当是秦汉时书古人云买王得羊吾愿已足即非孔子犹得秦汉较之三代彞鼎为孰重欤
　　延陵季子墓题字
　　延陵季子墓题字世传以为孔子书故渊明季子赞有夫子戾止爰诏作铭之语张燕公谢碑额表亦云孔篆季札之坟秦存展季之垅据此则此十字信为孔子书李阳氷学峄山碑得此而后变化信不诬也但淳化所收字小而延陵石刻极大一书而大小不同如此故欧阳公谓孔子未尝至呉此十字必非孔子作然篆法敦古即非孔子亦决不是汉以后人书淳化所载一十二字乃后人因此碑缩成小字又于有呉君子之五字外妄增七字笔力短弱其非孔子书决矣张司直云旧碑湮灭宗命殷仲容模搨今此碑正仲容所模余稍加收束令就吾尺幅取便装册若其字势固不敢分毫增减也
　　刘昌诗芦浦笔记云孔子书十有三字内有呉君子之五字与此碑字画如一或者后人衍此题墓上按十字碑唐宗命殷仲容模搨大歴中萧定重刻于石张从申碑跋可证阁帖刻于宋太宗淳化中逺出十字碑后谓阁帖缩取此碑则可谓此碑衍阁帖可乎又阁帖仅十有二字此误以谓十三本不足置辨聊复书之以当一笑
　　秦诅楚文
　　诅楚文世有三石董广川云初得大沈湫文于郊又得巫咸文于渭最后得亚駞文于洛其辞尽同惟所以质于神者则随其号以异此其祀巫咸文也嵗久刓弊广川氏据旧本补完之余借得锡山秦氏所藏文待诏本与绛汝二帖所刻校勘毫发不异因据文氏本摹之笔法简古在大小篆之间其篆法将变时书欤
　　西汉五凤题字
　　金开州刺史髙徳裔题记云明昌四年诏脩孔圣庙灵光殿基西南三十步土中得此石石侧有文曰五凤二年者汉宣帝年号也曰鲁三十四年者余孙孝王时也世所传书多是东汉其在西汉仅此一十三字耳法朴古真无上太古此书中之落月晨星也
　　按徳裔题记以此书为石朱竹垞曝书亭集则云五凤二年塼一凷嵌曲阜孔庙前殿东壁篆文一行志塼埴之嵗月则又以为塼又其书极古质今虽糢糊然断是不是篆竹垞竟目为篆皆不可晓岂竹垞得之传闻故误乎然篆之不同较然可辨而亦误称何也他日有曲阜人来为塼为石当执而问之
　　娄寿碑
　　汉娄元考碑宋时在光化军干徳县欧阳公自夷陵贬所再迁干徳令以墓在谷城界中迁碑还县立于勅书楼下光化今为湖广襄阳府不知元考此碑亡自何时释云题额有儒娄先生碑六篆字碑隂可见者五十四人漫灭者四人余在京时从何义门先生借摹正文一本额与碑隂均未见也前人论书云方劲古拙斩钉截铁自谷口出而汉法大坏不可不急以此种救之
　　碑在汉中为方整与韩仁铭正相似葢已开唐之先特出唐人手时结搆更精密耳
　　西岳华山庙碑
　　碑以嘉靖二十四年地震毁去世间传本甚少曩在京师从商丘宋兰晖检讨斋头得暏漫堂冢宰所藏宋本即王征君山史所得之郭允伯者文甚完好唯末行阙一两字耳兰晖藏古甚富有皆以事质于人此碑独爱惜之弗忍去余欲从兰晖借临靳弗肯去年秋客广陵西唐髙山人双钩一本遗余余得之喜遂精意摹此本徐浩古迹记以碑为蔡中郎书汉碑多不载书者名氏徐浩之语必有据依或可信也碑末即遣书佐郭香察书欵世遂以为郭香察书顾天山云葢一人市其石一人察其书乃察涖他人之书非郭香书之也然愚意郭香书佐耳何敢察涖中郎之书所云察书犹今所云校书当时縁是中郎书特矜重故于刻时更遣一人校勘其合否耳以其矜重故载此款并勒石始末丞掾诸人名氏尽载之汉碑所未有也朱竹垞先生称此为汉第一此可信矣
　　曹全碑
　　曹全碑出自万厯间今在西安府郃阳县葢全为郃阳令时三老故吏等所为刻石纪功者也余在京师时得初断本五以其四分饷友朋而独存其一正文完好无阙唯碑隂阙一两字耳碑隂凡五十七人顾苓汉碑目仅称五十六人当由处士岐茂标列碑隂上方搨本偶未之及故仅以为五十六耳
　　汉有三种一种古雅西岳是也一种方整娄寿是也一种清瘦曹全是也西岳娄寿石刻已亡独曹全完好无阙三碑既足槩汉又皆汉碑所絶少故余所临止此三碑也
　　郑女器书絶有名于时要只学得曹全一碑耳世人耳食见女器书竟如伯喈再生一涉方整便目以为唐而厌弃之实则汉唐法体貌虽殊渊源自一要当以古劲沈痛为本笔力沈痛之极使可透入骨髓一旦渣滓尽而清虚来乃能超脱故学曹全者正当以沈痛求之不能沈痛但取描头画角未有能为曹全者也女器作书多以弱豪描其形貌其于曹全亦但得其皮毛耳仆尝説欧褚自来顔柳从篆出葢古人作书必有原本曹全碑者禇公原本也今观圣教序有一笔不似曹全碑否细意体之见古人一防一画定有据依方知下笔之不可草草也
　　钟太傅荐季直表
　　钟太傅荐季直表自唐以来未之有闻宋时博雅好古如黄伯思亦未之及至元九年分湖陆行直始得之属郑明徳袁仲长为之题记至明宏正间题句絫絫于是荐季直表遂为无上太古第一名迹矣嘉靖时归锡山华氏刻真赏斋帖中后为大吏脇取以献分宜严相国严败没入内廷后复转落人间为王弇州所得反复转徙至康熙中入真定梁相国手雍正三年双峰年太保入觐还过真定此卷遂归于年未几年败又没入矣老友蒋拙存在秦中得见真迹精摹以南自喜为平生第一希遘余未之见仅从真赏斋本摹取之复以未当意毁去今更精摹此本似畧得太傅手意太傅贺捷表幽深变化竒絶一世此表在贺捷表后益更精微益更淡古葢其晚年融释脱落渣滓尽去清虚真味有如此也祝京兆指为焦季直荐误认焦字耳不足一笑也
　　按魏志武帝建安四年遣刘备追袁绍备至邳遂杀徐州刺史举兵屯沛五年春曹公自将东征备破之表所谓王师破贼闗东者是也武帝凡三改元惟建安歴二十五年帝之征备在五年故云建安之初也八月袁绍进临官渡曹公与绍连月相拒众少粮尽士卒疲乏公谓运粮者却十五日为女破绍不复劳女矣表所谓三军馈饟朝不及夕者是也公之破绍在延津官渡之间然皆在许之东又因东征备转战而北故畧而言曰破贼闗东也志不称运粮人者当由书法所不暇及如表所称当即季直也后衔称司徒东武亭侯按钟繇传繇以説傕汜等功拜御史中丞迁侍中尚书仆射封东武亭侯寻表繇以侍中守司校尉曹公征闗中得繇为资表为前军师魏国初建为大理迁相国文帝即位改廷尉封崇髙乡侯迁太尉转封平阳乡侯终操丕两朝繇未尝为司徒疑不能明也史书往往多误失实此或史误亦未可定
　　钟繇贺捷表
　　唐摹钟太傅贺捷表后列衔名乃开元五年所题署袁昂论钟书有十二意外巧妙此表用笔一正一偏脱然畦迳之外与世所流传本不类信可谓幽深无际古雅有余钟繇意未除此又钟书之最近者欧阳公集古録谓表称戎路兼行履险冐寒曹公以建安二十四年冬军于摩陂曹仁徐晃破羽后未尝出履险冐寒之语可疑表又称闗羽已被矢刃据三国志羽围曹仁于樊为仁所败而走后为呉兵斩于沮与此帖不同按魏志是年十月曹操自汉中还洛阳孙权上书乞讨羽自效王军摩陂至正月始还操本欲十月还洛以权乞讨羽遂至正月乃还表所谓履险冐寒者是也是年闰十月曹仁徐晃破羽走之十二月权始杀羽表称闗羽已被矢刃者谓羽已为曹仁等所破乃贺其破羽非贺其杀羽也又魏志称是年九月相国钟繇免故十月贺捷有臣以无任不获扈从之语而后衔但署南蕃东武亭侯不称太傅也蕃集韵蒲麋切地名前汉地里志注邾国也读作蕃镇之蕃误凡此皆本黄长睿东观余论以其词繁而未能尽故更着之
　　魏钟繇调元表
　　世传钟太傅表凡四季直力命贺捷宣示皆絶烜赫有名者此调元表宋时潭绛等帖皆有之而潭帖刻自唐贞观摹本尤为真正太傅变为楷其书仍具法翫此尤信
　　呉天玺纪功碑
