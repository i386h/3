<!-- { "loadSidebar": true } -->
　　呉天玺元年纪功碑在今江宁府学旧在城南天禧寺门外宋元祐六年转运使胡宗师移置漕台后圃不知何时又移入学中也其石面阔旁狭文四面环之而虚其旁之一一石三段首段文五字二十一行次段文六字十五行三段文二字九行断裂不可读所存字全者一百九十一半者二十有二都二百一十三字按呉志天册元年呉郡言掘地得银玺长一尺广三分上刻有年月字于是大赦改元天玺元年开临平湖于湖边得石函中有小石青白色长四寸广二寸余上刻作皇帝字秋八月歴阳山石文理成字凡二十云楚九州渚呉九州都扬州士作天子四世治太平始又呉兴阳羡山有空石长十余丈名石室所在表为大瑞于是改元大赦以明年为天纪元年总孙皓在位一十六年凡八改元言符瑞者累累矣不数年而王濬入呉国随以灭天发神谶果何有哉人事不修而好言符瑞者此足为炯戒矣书法铦厉竒崛于秦汉外别搆一体然是篆书之变褚河南圣教序题额实学此书董广川以为本汉黄长睿以为若篆若字势雄伟至杨东里竟目为八分书朱竹垞亦以为在篆之间皆非能知皇象者也至闗中郭引伯以为牛鬼蛇神直斥为牛腹书尤妄诞可笑古人篆法为体各殊不可胜纪小篆特其中通行之一体此碑必古有是法而象则之亦犹夏承碑之于中别搆一体耳去古既逺见闻浅薄以已所未喻指訾古人不亦过乎金陵琐事谓是苏建书顾起元以为其文乃东观令华覈作皆不知何据
　　按宣和书谱皇象字休明广陵人官至侍中工八分篆草初学于杜度作章草文而不华质而不野沈着痛快世以书圣称晋葛洪曰呉之善书则有皇象刘纂岑伯然朱季平皆一时之絶今刘岑诸书皆不复可见唯象书仅有一二存者此书如龙蝮蛰起警屈腾踔一一纵横自然比于江瑶蝤蛑信为味中珍品然不可多食恐发风动气此碑亦然学之不成便堕恶道此不可不知也
　　皇象急就章
　　秦兼天下丞相斯作苍颉篇中车府令髙作爰歴篇太史令胡毋敬作博学篇汉兴司马相如作凡将篇今皆不传于世独黄门令史游急就篇在耳顔师古序所载尚有皇象钟繇衞夫人王义之等所书今亦罕有存者宋时叶梦得石林集尚载皇象索靖两家今俗流传亦复寥寥矣海宁陈氏玉烟堂所刻不名何人书玩其笔法与官帖所载皇象文武帖正同梦得所谓规模简古气象沈逺犹有蔡邕钟繇用笔意者此其近之幼安秀劲故当是一格也章草自唐以后无能工者而皇象书迹尤少故悉心临写以示后昆
　　王右军乐毅论
　　官奴大令小字右军潜于其后掣其笔不脱故书此以示之縁是庭训故笔法端谨为右军楷迹第一贞观十三年勅冯承素等勾摹六本分赐长孙无忌等诸人终宋之世唯存髙绅学士家海字不全本耳明季收藏家乃有唐摹二本一贞观六年禇遂良奉勅审定一则新安呉用卿所藏诸本在涿鹿冯伯衡家端谨有余颇乏胜槩惟呉氏本笔势精妙似柔而刚似谨而逸邢子愿所谓既纯且绵亦温而栗者信为得之宋僧希白潭帖所刻与吾家郁冈呉氏清余两刻可谓唯妙唯肖余临此风力亦正不减也
　　王右军黄庭经
　　武进唐荆川先生藏右军父子小楷两种大令十三行今尚在唐家其六世孙蓟门宗伯球图守之非好古深识人不以示也黄庭经向为庄大云襄所得云襄没其子留相贫不能存遂以质米于人汪生中立为余赎取寄至京师遂为余所得玩其笔法柔闲萧散神趣髙华迥与世俗流传本不相类自当为天下黄庭之冠余临此凡易数纸乃就稻儿观之当知老夫一段苦心也
　　王右军曹娥碑
　　孝女曹娥碑元文宗以墨迹赐鉴书博士柯九思上有宋髙宗跋但云晋贤书曹娥碑不名右军而文待诏称越州石氏所刻古雅纯质不失右军笔意则又目以为右军迄无定论余尝説论晋唐小楷于今日但须问佳恶不必辨真伪数千年来千临百模转相传刻不惟精神笔法全失并其形模亦尽易之故求大楷于唐人碑碣虽断蚀之余仅有存者犹见唐人本来面目若求晋人小楷于今之类帖腐木湿鼓了乏髙韵岂唯不得晋并不得宋如此碑正不必定目为右军但得古雅纯质如宋越州石氏本虽目为右军可也
　　曹娥碑别本
　　此与元本字迹不同文亦小异未知何人所摹或目为李北海疑未敢信也元本肃括此书纵逸故有北海之目然晋书小楷至今日百无一真者但令不失古法便足爱玩正不必硬差排一人以为证也此本廿年前曾于毘陵市上见之以贫故未能得去年九月从同年程午桥太史处再见如遇故人因借摹一本
　　兰亭二十种
　　金华王袆云兰亭自唐以后分为两派其一出于褚河南是为唐本其一则出于欧阳率更是为定武本定武唯一石至宋南渡后士大夫家有一刻遂至多不可稽禇本当时摹搨极多流传最广故古本今刻亦往往各异自欧褚盛行而赵模冯承素诸家摹本皆于是单微矣余就所见欧得八种褚得九种欧褚以外别派仅得三种兰亭变态大略已尽因用宣徳牋精心摹勒合为一卷以示儿稻孙依吾学之便是承顔顺志之孝子矣所临各种序列如左
　　定武真本
　　兰亭摹搨始于隋之开皇唐文皇见搨本求真迹真迹乃出命廷臣临摹分赐诸王大臣选逼真者得欧阳本刻置禁中所谓定武本者是也宋南渡后家刻一石真不分故朱子有聚讼之讥余来京师垂十年所见宋搨数十卷皆是南宋时覆本唯程孟阳张朴村所藏的为真本虽剥蚀已多而再三研玩妙不可寻字中有韵字外有神腴而不腻清而不浮变而不佻庄而不滞唐文皇所为烟霏雾结状若断而还连凤翥龙蟠迹似奇而反正唯此得之余临他卷往往落笔辄得独此凡五易纸犹未肖其髣髴信定武为天下妙也
　　唐文皇得辨才真迹命欧褚二公摹赐诸王大臣既称勾摹不应欧褚异同若此余以定武正本反复玩味始知欧之与褚格律不同渊源自一余尝论兰亭之有定武犹十二律之有黄钟虽互相损益以成变化要未有能过黄钟者细研定武本始知昆仑为万派之原河南妙腕犹为所葢东阳以下皆其支流矣后壬寅九月十四日从俨斋大司农借观赵子固落水兰亭始知孟阳朴村所藏犹非真正定武然益攀跻无路矣把玩竟日惝恍久之
　　东阳本
　　宋理宗所藏百十七种其一集十三刻第一为旧梅华十二为新梅华今东阳何氏本石裂为三号三段石世所称梅华本者是也但未知其新旧何居耳吾友淳安方楘如文辀云曾至东阳亲见此石质坚如玉字里涂金何氏子孙各执一片冬至祠祭已乃防为一处搨数本以传其矜重如此余谓此刻乃南宋定武覆本决非原石定武全具右军笔妙此则但有欧法定武众妙俱来仍一妙未罄此则一已无余众复何有辨定武者正须于此具眼
　　同年洪瞻仁为江西泰和令得杨东里先生所藏四种第一种为郑清之家本葢即重摹松圆老人九字损本者第二种即何氏本而尚未断裂欲取之不可得为之惘惘
　　国学本
　　国学本明初出天师庵土中比定武本短二寸许字亦差小而瘦然精神意度奕奕动人胜东阳本逺甚今在大成殿东庑余尝亲诣其下手搨数纸细玩笔意往往时露赵法定为呉兴手摹后见周锡圭上党本跋语先得我心为之拊掌
　　杨东里亦以国学本为呉兴所摹与余见正合甚快
　　上党本
　　有明熹庙时上党长治令耉海来从县治东偏土中得此石笔法圆劲风神清朗葢亦南宋佳刻的为定武之子周锡圭赞以为水流云行鸾翔凤翥信矣
　　玉枕本
　　玉枕兰亭有三本其一见太清楼帖序云唐文皇使率更令以楷法摹兰亭藏枕中名玉枕兰亭其二则宋政和间营缮洛阳宫阙内臣见后有役夫作枕小石有刻画视乃兰亭序只存数十字其三则有秋壑使廖莹中以灯影缩小刻之灵壁石者今洛阳宫本不复可见率更秋壑两种犹有存者往在淮南从友人周白民借得玉枕宋本比秋壑本髙下如一而行列较寛字亦较为清瘦岂即率更本耶又金华王祎玉枕跋云河南始缩为小本或谓率更亦尝为之今此本清和淡荡正与定武宛合不似河南还当以率更为正余曩以油牋摹得一本携来京师念不可再得将复精摹藏之箧笥
　　贾秋壑玉枕本
　　文待诏云贾氏刻有二石字画大小皆同其一有秋壑珍玩印章右军作立象而鬈心其一坐而执卷左有贾似道小印岂当时得率更遗墨而刻一石镫影缩小者又一石耶余所见闽中萧氏所藏石乃坐而执卷者所谓福州本是也此石向在金坛余曾手搨数纸今被势家所收不复易得矣
　　新安汪博山云藏有立象宋本特精妙而末由得见宝应乔分夫有一卷与秋壑本微有不同疑是立象本而失其象无从考镜亦一段恨事也
　　南宋重刻定武本
　　此本乃淮安程有怀同年所藏防字阙亭字羣字不全葢亦南宋覆刻定武本而纯用秃笔与定武又微有不同赵呉兴所云右军书兰亭是已退笔此可征也
　　赵呉兴临本
　　赵文敏喜临兰亭平生凡数百本余所见真迹唯独孤所藏定武正本后有文敏十三跋跋中临得一卷与今快雪帖中所刻字画一同今古迥絶同年缪二文子处尚有俞紫芝所临亦至佳惜被其弟武子携之而南不能借摹为之神往子昂平生得力全在兰亭故其所临独为得髓然亦不免稍纵时露我法矣
　　以上八种欧阳派
　　颍上本
　　兰亭两派一为欧阳一为褚氏欧阳独有定武褚氏首推颍上董宗伯目颍上为米所临正恐未然米虽天才超轶而一种清和广大韵度故当逺逊前良非河南妙腕焉能到此余曩时初搨视今本少肥特为精妙五年前为吾友方贞观取去惋惜至今河南摹本最多要无出此上者李伯时云柔闲萧散神趣髙华风流天成非学力可到惟此得之
　　米氏袖珍本
　　米元章得褚摹黄绢真迹对紫金浮玉裁为袖珍手装成卷者即此是也其先为苏太简所藏装于天圣丙寅用忠孝之家印钤识之后归米氏鉴定为褚摹真迹第一有明景泰间归呉中陈祭酒缉熙陈好勾摹遂搨数本乱真而分缀宋元诸跋以便售利明季董宗伯得一本后有范文正王尧臣米元章父子等跋以五百缗质于海宁陈氏掣去盛字以下六行共三十五字以示必收取之意后竟不果故玉烟堂所刻遂阙六行海宁查氏重摹一石以他本补之兰亭虽非真迹而刻犹娟秀要是时本之可观者
　　洛阳宫本
　　唐文皇以褚摹本赐髙士亷于洛阳宫前有御书两行后有臣褚遂良四小字款比河南他本笔法不殊风神又别向藏涿鹿冯相国家刻之快雪帖中格韵清朗自是近刻佳观也
　　婺女本
　　此宋丞相游景仁所藏百种之一首阙永字后有贞观八年遂良摹七大字欵葢当时奉命摹搨进御之外必有自临别本进御唯恐不似则规规摹仿法胜于意自临则心闲手敏意胜于法此卷别有法外之意格韵又微不同欵字大书又不称臣决是自临别本
　　张界奴本
　　此亦褚氏摹本比之颍上特为沈雄纵逸有明神庙间藏新安呉太学用卿家刻于余清帖中惜刻手不精全乏神采要之褚公笔妙故非凡庸所能抹杀也
　　张界奴本沧桑后入真定梁相国手刻秋碧堂帖中摹搨之工颇胜呉氏余从昆圃黄奉常处见之惜末由搨得也
　　神龙本
