<!-- { "loadSidebar": true } -->
　　按慧明叶法善之父法善三世为道士有摄养占卜之术睿宗即位称法善有防助之功故拜法善鸿胪卿封越国公又赠其父为歙州刺史碑所谓有开必先大启圣猷者是也撰文书碑名字俱泐法清瘦颇类御史台精舍碑不合东汉笔法然仆之所恶于今之为者正以不得汉人风骨徒以袭其形貌耳此碑风骨爽劲正喜其于汉人之外别树赤帜何必公相沿袭千手一同乎
　　赵徳甫金石録第五卷目叶慧明碑下注韩择木撰并八分书今此碑分书颇类择木然前欵撰文者载江夏李书碑者载国子监太学生明是两人非出一手又江夏李三字尚存决知非韩所撰书碑名姓俱泐然徳甫既误以两人为一又焉知所谓韩择木者不亦为一时率尔误书者乎
　　唐李商隐书月赋
　　率更书法多尚脩长行书为甚义山此书出自率更而比于率更尤觉长而逾制盖自魏晋来无有如此书者义山作人絶跌宕不可绳以礼法书亦犹尔余于此聊为书中増一殊观
　　杨少师神仙起居法
　　右杨景度书神仙起居法八行真迹在范一斋总制家乃其先大司马公所遗曩余在京于林笏斋出以示余摹得一本并虎儿髙宗商左山三跋皆摹之后尚有留丞相文待诏二跋则未及摹也景度甚有名于宋山谷推为散僧入圣为鲁公后一人余窃谓景度险劲有余尠明和悦畅之气盖其生当乱世气习纎仄未暇仰观先圣贤典型但以其资质所近笔力所到走入狭小一路故仅可比之散僧入圣至于典谟训诰清庙明堂气象则未或有后来王荆公全学其书宜其见诃于紫阳先生也景度书流传甚少但据所见真迹聊复临之以备五季时书法至步虚词意实不喜之故不复临也
　　宋髙宗临兰亭
　　此宋思陵所临以较颍上本无毫髪之异盖临颍本也颍本阙二十七字此仅阙五字后有思陵御押思陵行九而押为五盖取易飞龙九五之意曩在京师从俨斋大司农公借得宋本初见以为颍上观后御押知是思陵所临因絶人事摹得之
　　宋游丞相景仁藏兰亭百卷内有一卷为思陵临赐向子諲者行列比定武本为寛字亦极圆润摅适盖其自运本也此卷笔笔规模禇公不惟形似并其神韵而具得之吾尝说颍上为禇摹褉帖第一此本又思陵临颍上第一明眼人必能契余斯语
　　米临兰亭
　　此米老所摹亦拙存老友得自秦中者黄文献公称其貌不必同意无少异衡山云当求于牝牡骊黄之外董文敏公则云絶无本色乃与禇摹相类乍属目以为贞观时物三公之论不同如此余昨摹禇本定为米老所作今摹米本益信非谬盖其摹禇时意在于禇不规规求似所以神完气足无所不似故斤斤摹仿无游行自在之趣反觉未为神似盖彼则意胜于法而此则法胜于意故也此惟老于书法者知之非吾解人未易窥此语
　　米元章顔鲁公碑隂
　　老米书鲁公碑隂即学鲁公宋广平碑湥劲秀拔在米老书中别是一种风格与山谷夷齐庙碑全非二老本色故并着之
　　余曽见鲁公碑隂墨迹超妙入神以较刻本笔力十倍再四追摹不能及其万一益信古人神妙无方非后来所能彷佛跂望前良殊増惭愧
　　鲁公为卢杞所忌遣使希烈幽囚汝蔡者殆三年终不屈以死此其义烈真可与日月争光者也元章痛其死乃为仙去之语以摅其愤懑之思用意良善然吾独以为大失鲁公之心当希烈遣缢鲁公时伪传有防公神色不变徐问防自何日来京师及告言至自希烈乃云此贼耳此其志操定之已久岂复有偷生之志考鲁公平生颇溺老佛常时或从陶八八学神仙之术亦未可知及其使希烈一出一入动以义命自安盖举平时所为神仙者至此已尽付之浮云矣借使果得仙去吾犹将讳之以成公之志节况事理之所必无哉元章不识大义乃以无稽小说大书深刻诬蔑昔贤可谓侦矣若其书法深劲则吾曩时所谓学鲁公宋广平碑者得之恐来者爱其书误信其说故不可以不辨
　　米元章蜀素真迹
　　蜀素卷呉郡邵氏造于庆厯甲申阅二十五年至熈宁戊申邵子中始跋其尾又阅二十年至元祐戊辰米元章始为之书计自甲申始造至戊辰中更四十五年邵子装褫藏之特为珍重至米元章自谓腕有羲之鬼遂不复让此卷明季为呉用卿所藏董文敏以诸名迹易之戏鸿堂所刻先据摹本入石故其字迹各小分许曩在京师从俨斋大司农借观风神秀拔仙姿絶世去戏鸿堂本万倍为米老行书第一展玩旬日不能释手归来追摹其意临此一卷米老以蜀素余以呉纨且行数适合无余无欠岂亦有数存其间耶米老书此卷自谓腕有羲之鬼余临此卷亦自谓腕有元章鬼矣
　　圣教自有院体之目故有宋一代无称道者然苏米诸公往往用其笔法而米老尤多乃其平生絶未尝一字道及所谓鸳鸯绣了从教看不把金鍼度与人也此卷实笔笔从圣教来余临写之次恍然有契特为拈出不使千百世后为古人所欺亦是一适
　　祝京兆书
　　他人书千纸一同惟祝京兆纸各异态字各异势平生无有同者仆推京兆书为有明第一为此也然往往纵逸处多肃括处少不免为沿门擉黒者开先路此则京兆之病此卷圆美中有肃括意纵横驰骋而不失绳墨乃京兆书之絶矜链者中亦有一二漫笔不免带本来习气要之自是京兆合作余见京兆书以百数此故当为甲观也
　　篆书谦卦家人卦
　　卑以自牧威如以闲家所以修身齐家之道备而天下之理得矣自世教裒微道法息灭整身无检律家无则以放恣为髙明以防嫚为和顺纵心所如往而不反失身灭伦必基于此矣诗曰相彼雨雪先集维霰始之不谨渐必隳之可不戒乎余拈此二卦非以为书为整身律家者闲也其用篆者物理其本明不敢易也伊川云作字须用敬篆律尤严毛髪有忽全体具废知此义者可以语学矣一凖小篆变化自生至于参差俯仰一中矩度斯亦可为守礼自得者之一方也圎润和明仁也中规合矩礼也布分整饬义也变动不居知也凖律有恒信也五徳具备举而措之无施不当矣不止一身一家之治矣至由此而悟书法行楷草章直如驰骤康庄耳
　　仆论书法有意求变即匪能变少温书谦卦谦字数十兼用大小篆不足又以为谦虽字各异体然未免有意求变所以变尽辄穷绛云在霄化工肖物所以万古不同者无心于变也作书但因时舒卷即变化具足何事研同较异逐字推排乃始为变乎至于结体最患方整长短大小字各有态因其自然而与为俯仰一正一偏错综在手所以能尽百物之情状少温谦卦如征四等字必欲扩而大之亦未免排比有迹余为此书一用小篆字不求变然笔之所如兴与意防既定视之自无同者质之解人其谓我何如也
　　十种千文
　　按董广川书跋梁武帝得右军遗书命殷鉄石搨一千字每字一纸杂碎无序因令周兴嗣次为韵语当其成时一夕须髪尽白自谓心力竭于此书帝甚重之诏令萧子云写进今萧本世不复传惟隋僧智永所书真草八百本散施江东诸寺者至今仅存一二而宋大观间薛嗣昌所刻防烜赫有名世所传为铁门限者是也自唐以来名能书者多以字各不同体制尽备可以自见笔力故书千文者不可一二计然智永仅得真草二种赵子昻文徴仲亦仅得篆行楷四种雍正四年夏余假还二泉道经防上吾友汪君竹庐嘱书篆真行草千文各二种每种一自运一临古共十种为古今千文独开生面且曰将为余勒之石余遂欣然竭两年之力以践斯诺既成各以李少温笔法篆题其颠字各异态不欲复存永师一笔匪敢自异前规聊用取新来学耳
　　篆书第一
　　篆学絶于有明李怀麓伤肥文徴仲伤弱其余诸家纯以绵力搘柱尠有能届精华者至赵寒山父子则俗韵逼人不可向迩篆法之陵迟至斯极矣余尝说篆法有三要一曰圆二曰瘦三曰参差圆乃劲瘦乃腴参差乃整齐三者失其一奴书耳石鼓操纵在手从心不逾篆书之圣不敢仰攀斯喜遗迹亦复沦絶惟李少温上追史籕下挹斯喜足为篆法中权余学之三十年略得端绪每作一字不敢以轻心掉之必正襟危坐用志不分乃敢落笔竟此一本凡经半月心力殚瘁乃仅成之阳明言良知非白非黒乃正是赤余之所书亦当作如是观耳
　　临元呉孟思集诅楚第二
　　元呉睿字孟思濮阳人刘诚意称其篆笔初若不经意而动合矩度赵文敏吾子行不能过余在京时新建裘友人鲁青以其集诅楚千文一卷赠余笔柔如绵力劲如铁能于古人法外别开一径而规矩绳削变不失正篆之逸品也余临此卷参取太公九府圜法笔思不必尽用孟思而斟酌损益不过十存一二于孟思不传之妙笔墨之外正有水乳之契前卷守正此卷尽变合两而观亦可以得篆法已
　　书第三
　　张彦逺法书要録论书云长豪秋劲素体霜妍摧峯剑折落星悬虽变繁趋易要其用笔必沈劲痛快斩钉截铁而后可以为书故吾衍三十五举有方劲古拙如折刀头方是汉书体之语自郑谷口出举唐宋以来方整气习尽行打碎专以汉法号召天下天下靡然从之每见方整书不问佳恶便行弃掷究竟谷口书仅得汉人之一体且用笔多以弱豪描其形貌于古人秋劲霜妍星悬剑折之妙去之殊逺所谓楚则失矣齐亦未为得者也余于书未尝一二为之而心知其意略仿西岳华山碑笔法为此书以就正有道亦不欲更堕谷口五里雾耳
　　临文待诏书第四
　　有明一代书前有全室叟后推文待诏全室承赵文敏遗烈作书古淡犹有前人风韵文待诏专以觚棱斩截为工则去古法愈逺矣余稍以汉魏法临待诏使就简劲即其觚棱不烦绳削自然渊浑透过一步乃适得其正凡临古人不可不解此法
　　楷书第五
　　余尝说晋唐小楷经宋元来千临百摹不惟笔妙销亡并其形似都失惟唐人碑刻去真迹仅隔一纸虽剥蚀过半而其存者犹可见古人妙处余自少酷爱临率更醴泉铭得宋搨本悉意临仿凡千百过后得兰台道因法师碑虽觉风骨太露要自同源异流的然率更血派也此本以率更为骨参以兰亭使其结体骀宕峻而不削润而不流多力丰筋是固前人所矜尚也
　　临欧阳率更楷书第六
　　此楷书千文盖后人集率更字成者董文敏不能鉴别刻之戏鸿帖中且摹勒拙恶全乏率更手意余谓醴泉铭率更书之极轨也以醴泉笔法临率更又临率更之善则也此本取千文之形模追醴泉之风韵有契与否识者必能鉴之
　　行书第七
　　兰亭圣教行书之宗千百年来十重铁围无有一人能打碎者虽米元章自谓腕有羲之鬼卒亦莫能拔竒于前古之外余所见蜀素真迹卷为其平生第一合书然究其根株实笔笔原本圣教彼虽不言其源流所自固可覆按者也余平生学米最深于蜀素卷尤有微契此卷亦彷佛得之
　　临欧阳率更行书第八
　　往在京师曽见率更行书千文墨迹风棱峻峭有不可犯之色阅已即卷以去未能摹也丙午春老友蒋拙存自秦中摸取以来不觉抚掌称快率更楷法峻削而中具和明之韵故为唐人第一独其行书不免风骨太露如吏事帖及千文皆带本家习气仲氏雄冠终未得为升堂弟子也余以其楷法笔意临此书使其觚棱稍归平淡取其意而不袭其貌临古之善则也
　　草书第九
