<!-- { "loadSidebar": true } -->
　　凢二纸其一则乾元元年顔鲁公自蒲州刺史除饶州与监察御史王延昌穆寜评事张澹华隂令刘暠主薄郑镇同谒题鲁公真书其一则上元元年华隂令王宥前令王纾丞王沭尉李齐权领郑县簿张彬尉窦彧下邽丞李演尉邢渉处士王季友张彪著作郎孟昌原法曹参军李枢同谒题年月上方用小篆姓名下方用分皆枢书老劲不作俗笔欧阳公集华岳题名自开元至清泰五百余人今存者止此耳为之一慨
　　唐顔真卿防碑
　　华州王氏掘地得石一片云员外郎琅琊顔真卿书又有云都官郎中东海徐浩篆其余数十字则不成文不可知何碑但其字法虽严正而钩磔处不及鲁公他碑存之以俟考
　　唐云麾将军碑
　　北海书逸而遒米元章谓其屈强生踈似为未当此碑是其得意者虽剥蚀过半而存者其铓铩凛然碑在蒲城杨用修谓已防正徳中刘逺夫御史以銕束之又谓已亡朱秉器又谓良乡亦有此碑蒲城者为赵文敏临书今蒲城碑尚在未防无有铁束事且蒲城李思训葬处北海真迹的非文敏所能良乡本肥媚文敏书无疑杨朱二公未尝至蒲城而朱公尤为防
　　唐岳寺碑
　　此碑俞仲蔚谓胜云麾王元美谓残楮防墨犹足倾倒眉山吴兴余初未见一日逰长安有书贾持一碑来售余知其为北海书亟伸之则岳寺碑也虽漫漶然笔意犹存亦不能胜云麾差伯仲耳云麾下半已无字上半存者乃如新此碑虽首尾皆可读而钩磔波撇不复可寻当是石理有坚脆也
　　唐叶有道先生碑
　　北海分固自遒逸虽于汉人不无小逊而与梁升卿韩择木辈逐鹿未知死谁手矣又赵明诚录二碑一为邕行书一为韩择木八分书此正分书而曰邕不知何故岂后世翻本者未见邕碑而以韩书附防邕名耶书以俟考
　　唐淄川公李孝同碑
　　孝同者淮安靖王神通之子史但附名神通传末碑亦磨泐可读者才半中有云太宗为秦公孝同焉承间啓王曰秦公瞻视非常功业又大虽非储贰必膺寳歴靖王心然之【云　云】此亦可为先见矣撰文姓氏已不可求书者防赵明诚为诸葛思桢今亦磨蚀但其笔法虬健波拂处大类禇河南可寳也
　　唐祝府君碑
　　此祝钦明叙述其父綝之碑也綝字叔良功名不显以钦明贵故竪碑钦明仕中宗朝建议皇后助祭天地其人品殊无足称但碑书法是习伯施登善而有得者非近世能书家所及赵明诚已云姓名残缺矣
　　唐李剑州广业碑
　　广业即孝同之孙为剑州长史长子国贞为王元振所害者次子若水仕金吾衞大将军通事舍人功名俱不显以国贞子锜贵始树此碑考之史国贞原名若幽而附若水于李齐物传云齐物族弟不言为国贞亲弟又孝同碑云有子瑱此碑云云麾将军璲公之烈考则广业家世歴歴可寻至锜以叛遂亡此碑贞元二十年立后五年锜始叛也王元羙谓书撰人皆不可考今碑中有云谓云逵尝学旧史【云　云】而前署撰者官刑部侍郎当是郑云逵攷云逵正与李锜同时撰文亡疑但碑又云上柱国原武县开国男云逵传不及或史略之其书者则诚不可考书法直是徐浩敌手
　　唐于大猷碑
　　此碑仅存强半书法全出登善峻防遒健可为传神而书者名氏遂不可求惜哉按大猷志寜之孙立政之子志寜之孙休烈显于肃代朝传云休烈父黙成沛县令早卒合之正为四世但不知黙成者是大猷子否赵明诚有黙成碑今不可得见矣
　　以上四碑皆在三原北原余观其书法皆可寳藏而知者最少且四人家世明防史册间故为稍论著云
　　唐赠池州刺史冯公碑
　　此当是道士冯道力父名仁【阙】字太道力与刘成祖占宗当受命潜布欵诚开元中拜道力银青光禄大夫兾国公而又拜其父朝散大夫使持节池州诸军事池州刺史也开元十一年五月卒十一月壬申葬咸阳北原建碑今在长陵西碑云意得珠谋参黄石同心戴舜以为天子盖指宗受命事也书者为国子监丞郭谦光谦光又尝书韦维碑见郑樵金石略朱长文古碑考则其书亦小有声者此碑分自是名家惜剥蚀不可搨余与王咸阳从碑上録之王公刻入金石遗文字多舛谬攷道力与刘承祖同事承祖开元十年坐姜皎事配雷州诏百官不得与卜祝之人徃来而道力父尚尔建碑祸不及耶以道力事不显故参攷而着之
　　唐临淮武穆王李光弼碑
　　张少悌书在当时不大知名而此碑殊劲防清圆深得右军行草遗意惜残缺不完耳于李公中兴伟略不得一一证之唐史耳
　　唐西平忠武王李晟碑
　　碑在髙陵县王墓前裴晋公撰栁诚县书已磨泐不可读矣都敬全录其文止缺数字又别本有刻者与碑亦抵牾数字当是传写之误王元羙云是时西平诸子皆已逝独太保听存乞晋公文寥落不能发其忠义戡定之绩至于料吐蕃背盟事絶不载盖听于其时徒见晋公禄位勲业之盛几埓西平意其文足以光显其先而不知晋公虽非忌者自以为位宰相文崇简要体当如是而于西平之元功伟略十不着一二呜呼今碑云奉勅撰书序末云乃命臣度称代言时似非听乞也元羙岂未读全文耶都敬又录其官时与史不合者极详今抄具左
　　碑谓晟由左清道率歴三府右职累迁至光禄太常卿传则云授特进试太常卿碑谓晟为泾原四镇北庭节度都知兵马使代宗徴之以左金吾衞将军为神策军兵马使传则云以右金吾衞大将军为泾原四镇北庭兵马使碑谓晟平蜀还授检校太子賔客而传不书碑建中二年以晟为神策先锋都知兵马使加御史中丞寻拜左散骑常侍兼御史大夫传则云晟为神策先锋加检校左散骑常侍兼魏府左司马寻授御史大夫碑谓皇居失守授晟检校工部尚书充神策行营节度使传则云诏拜神策行营节度使碑谓大驾再迁加检校右仆射寻转左仆射同平章事兼京兆尹神策军京畿鄜坊节度观察等使管内及商华等州副元帅复诏晟兼河中晋绛慈隰节度使又兼京畿渭北鄜坊丹延节度招讨使又进京畿渭北鄜坊商华兵马副元帅传则云进晟尚书左仆射同中书门下平章事复诏晟兼河中晋绛慈隰节度使又兼京畿渭北鄜坊丹延节度招讨使又进京畿渭北鄜坊商华兵马副元帅碑谓銮辂爰归拜司徒兼中书令俄以本官兼凤翔尹凤翔陇右节度观察等使及四镇北庭泾原等州副元帅改封西平郡王传则云拜晟司徒兼中书令寻拜凤翔陇右泾原节度使兼行营副元帅徙王西平郡晟之碑作于当时而史成于后代要当以碑为是
　　又碑所记公子十二人史云十五人亦当从碑
　　唐苏许公碑
　　苏许公瓌武功人景云元年十一月于武功碑书剥蚀过半存者才十三书法犹有汉魏遗意金石略云卢藏用书而金石録云藏用撰书攷文苑英华藏用撰序张説撰铭今碑后犹有范阳张説字郑赵二公未见耶
　　唐契苾明碑
　　明契苾何力子也娄师德制文祚书笔法亦瘦劲可观碑中契苾何力作河力史谥曰烈碑谥曰毅疑史为误碑中叙明子前曰长男嵸后曰耸二字自相抵牾且明长子嵸袭封凉公而后云孤子息凉国公嵩立又何也明葬于万嵗通天元年碑立于先天二年仍称大周革命仍用武氏制字都不可晓
　　唐段行琛碑
　　此碑名不着而书法遒逸丰羙极是当家书者为张増増无书名亦可以知唐人能书者多矣非此碑则后世不知有増也按碑行琛者忠烈公秀实父忠烈兄弟四人长祥頴次公次秀成次同頴史传不着因为拈出碑又不署撰文者姓名岂即张増耶忠烈公汧阳人碑在汧阳完好可搨赵明诚金石録又有一碑云杨炎撰萧正书与此不同而却无此碑岂段公有二碑耶书之以俟考
　　唐尚书冯宿碑
　　此碑柳书结字小差胜秘塔碑尚不堪与薛稷雁行杨用修云亚于庙堂碑过矣大都栁书筋骨太露不免支离宜米南宫之鄙为恶扎而宣城陈氏之咲其不能用右军笔也
　　唐王忠嗣碑
　　忠嗣殁于天寳初碑立于大歴十年元载撰文王缙书载忠嗣女夫缙王摩诘兄也缙名能书结法老劲真可与李邕伯仲然恣态婉媚啓后世如赵承防诸人书者此等碑也
　　唐田仁琬徳政碑
　　此苏灵芝书灵芝武功人生开元天寳间书与胡霈然齐名霈然书评者谓其格力不扬今霈然书不可见见此碑可以得其槪矣大都源出圣教而肥媚为多尚不及王缙书王清源公碑而宣和谱拟之季海伯施季海不足论但恐伯施于地下笑人
　　唐梦真容碑【二种】
　　此苏灵芝书按碑开元帝梦老子真容求得之中南之楼观博州刺史李成裕奏准诸州同勒石则此碑天下皆刻之金石略载之云未详所在余此碑并田仁琬碑得自郷人之守易州者或在易州今中南楼观亦有此碑亦灵芝书文同而易州碑称奉勅防宰相牛仙客楼观碑称张九龄按碑此事在开元二十九年閠四月九龄自二十四年罢相二十五年左迁荆州长史二十八年薨未尝生至二十九年也似当以易州碑为是楼观碑经宋翻刻字画不及易州三舍岂亦谬易其姓名耶
　　唐姜嫄公刘庙碑
　　碑在邠州张献甫为节度作庙祀姜嫄公刘者也高郢撰张谊书郢事李懐光能引譬忠义不为势屈卓然名臣独为相时不能制王叔文辈耳文尤冗弱殊无足称张谊于书家不甚着此书不及王缙而略似栁公权亦足存也
　　唐孔子庙诏表碑
　　此高祖髙宗诏各一通祭文一通太子表一通皆分书金明昌中暴风折木碑仆趺损而碑不损刺史高德裔易趺树之行书题六十五字于后王元羙曰其行笔不甚精工而时有汉意乃知古法自开元帝始尽变也
　　唐修孔子庙墓碑
　　此李北海邕撰而张庭珪书邕文不及书此碑是已庭珪名书书小史谓邕文必致珪书而评者有古木崩沙间花映竹语观此亦未为的然但书赵盾作赵遁何也
　　唐赠太师孔宣公碑
　　此崔行功撰孙庭范书行功尝书开元寺千佛记者庭范无书名而此碑分是唐初法亦有汉魏遗意可与唐诏表碑同观
　　唐孔温裕修孔庙碑
　　温裕孔子三十九代孙能以私俸奏请葺庙宜蒙嘉奬矣碑贾防撰文聊略未称书者无名氏而亦有顔清臣栁诚悬遗意不作恶扎
　　唐兖公之颂碑
　　兖公顔回也字子渊碑避高祖讳作子泉都督李庭诲命县令张之宏撰颂包文该正书书遒劲有法石恶多泐耳
　　唐华岳精享碑
　　此唐开元帝遗苏颋祷雨华山有应而建碑也作者为主簿咸书者为御史刘升升见金石略仅二碑而遗此今观其古遒逸有汉人遗意五代以降求此一批法不可得矣
　　唐昭告华岳碑
　　韩择木以八分名昔人评之曰虽姿宇不至峻茂而严正可畏杜子羙云尚书韩择木骑曹蔡有邻开元以来数八分观此碑良是碑文韩赏为补阙祷华岳而作大要与神盟欲忘身奉国其词则余无耴焉
　　唐述圣颂碑
　　碑在华阴县岳庙中达奚珣撰序吕向撰颂并书不着年月攷吕向开元中召入翰林此碑称集贤殿直学士当是开元中立碑云藻翰自天发挥神化建碑于庙以光宠焉又云树之平地嶷若防山六龙盘薄糺其上群神离立负其下当是颂宗所建华岳碑也今其碑已裂趺尚存如山上存二字大可径四寸许分不减太山铭而吕向此书尚完在一道士院中向书昔人称其草峻巧又能一笔环写百字号连绵书又云欧钟相杂自是一调筋骨干枯精神崄峭今观此碑虽劲健自喜然不堪与登善作衙官
　　唐碧落碑
