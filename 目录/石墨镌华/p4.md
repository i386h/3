<!-- { "loadSidebar": true } -->
　　汉灵帝光和六年刻石五经文于太学讲堂此初刻也蔡邕以熹平四年与五官中郎将堂谿典议郎张训韩説太史令单飏求正定六经文字帝许之邕乃书丹刻石立于太学门外此再刻也魏正始中又立古篆三体石经古文用科斗鸟迹体篆用史籒李斯胡母敬体用程邈体此三刻也魏世宗神元年以王弥刘曜入洛石经残毁崔光之请补之此四刻也唐天宝中刻九经于长安礼记以月令爲首从李林甫之请此五刻也文宗时郑覃以经籍刓缪建言讐刋凖汉故事太和七年勑唐度覆定石经字体于国子监立石九经并论语孝经尔雅共一百五十九卷字様四十卷开成二年告成此六刻也又孟蜀亦刻九经谓之孟蜀石经朱晦翁所引石经是此
　　按六朝以前用分今石经皆正书且多用欧虞书法知其爲唐人书矣礼记首月令尊明皇纯字讳尊宪宗又知其非天宝以前人书矣然则今西安府学石经乃唐文宗时石经也旧在务本坊韩建筑新城弃之于野朱梁时刘鄩用尹玉翁请迁故唐尚书省之西隅宋元祐中汲郡吕公始迁今学嘉靖乙卯地震石经倒损西安府学生员王尧惠等按旧文集其缺字别刻小石立于碑傍以便摹补又按唐书谓文宗朝石经违弃师法不足观然其用笔虽出众人不离欧虞禇薛法恐非今人所及惟王尧惠等补字大为纰缪今华下东生文豸家有乙卯以前搨本庻几称善焉【右本乔景叔说】
　　唐晋祠之铭
　　唐得天下后太宗祠晋侯而为之铭晋侯者周唐叔后覇天下者也据碑髙祖起兵时会祷于晋侯之祠而以是报享之太宗制文并书全法圣教序兰亭而纵横自如但石理恶歴年多其铓铩之存者无几耳
　　唐李英公碑
　　公陪塟昭陵碑文高宗制并书行草神逸机流后半尤纵横自如良由文皇藏右军墨迹如兰亭之类极伙故其父子青宫万机之暇一意模仿以至此也碑首御制御书四字大类禇登善余会至碑下见碑高大过房杜诸臣岂以陛下家事之一言而为是以报之耶
　　唐万年宫铭
　　万年宫卽九成宫改名高宗幸而铭之书之也行草视英公碑尤为劲防
　　唐万年宫碑隂题名
　　碑隂云奉勑中书门下见从文武三品以上并学士并听自书官名于碑隂后列从官五十余人长孙无忌李勣禇遂良軰皆与焉书名大小不伦然皆有法卽契苾贺兰亦不草草一时之盛令人仰想其后武氏乱之而不复可观矣
　　唐景龙观钟铭
　　景龙观者中宗所作景云二年睿宗为之铸钟制铭也字正书而稍兼篆竒伟可观钟今在西安府城钟楼
　　唐纪太山铭
　　宗御制并书文词雅驯而分遒逸婉润最为得意之笔刻在太山髙崖字大六七寸石方三丈极不易搨王戸部尧年为彼中司理见饷一纸如获明珠王元羙云余尝登防山转天门见东二里许穹崕造天铭书若鸾凤翔舞于云烟之表为之色飞惜其下三尺许为搨工恶寒篝火焚蚀遂阙百余字云
　　唐宗注孝经碑
　　此碑四面以蟠螭为凿嵌精工故非后世所能开元帝书法与太山铭同润色史惟则老劲丰妍如泉吐凤为海吞鲸非虚语也后有李齐古表行书亦佳同勒诸臣名字字不草草至如行押数十字尤豪爽可喜乃知前代帝王留心翰墨如此
　　唐升仙太子碑
　　武曌滛横千古而亦假借柔翰天之生才于彼何其不靳也此文未必真出后手当是北门学士语碑首升仙太子之碑六大字飞白书作鸟形亦佳飞白书乆不传于世此其仅存者耳
　　唐述圣纪
　　碑立干陵今倒仆折为数段止存两段耳据金石录武后制中宗书字法遒健深得欧虞遗意非中唐以后所办也
　　唐集右军圣教序并记
　　此碑为百代书法模楷今时尤重搨者无虚日风骨铓铩俱无存者形似耳然其笔法隐然可寻余曽见旧搨十数本独长安一田生本为善今已为按察佥事刘公余泽索去余皆不及也余所收本乃二十年前物较之今搨犹胜真可寳惜王元羙曰右军真迹自禊帖外不应行法大小匀整乃尔且梵字多所不备小小展缩偏傍凑合所不免也又曰奘旣托之文皇懐仁又托之右军以不朽其业即令逹磨师见之不满一笑耳
　　唐三藏圣教序并记
　　此以序与记分刻二碑于慈恩寺塔下分东西两龛置之风雨与童牧俱不能及是以能乆而不毁书法遒健然用笔轻细后署永徽四年书似不及同州本
　　唐三藏圣教序并记
　　此以序记并书一碑在同州遒逸婉媚波佛处虬如铁线后署龙朔三年书似胜慈恩本
　　右二碑王元羙考年代官品以为不合署名处疑皆后人附益良是但元羙未尝至关中遂不知二碑所在耳余又按玉海太宗制圣教序髙宗为太子又述记并勒碑置慈恩寺浮图永徽四年十月褚遂良书则大塔本似是真迹而同州本反胜何也
　　唐九成宫醴泉铭
　　欧书皇甫君遒劲此碑婉润允为正书第一碑已缺残余曽见一旧搨已为贵人擕去浙中余所收乃二十年前物近复致得数纸其中被县令使石工凿三十余字则余本又为难得矣宋赵子固谓率更化度醴泉为楷法第一今岿然独存者醴泉耳化度寺在朱雀街今禾黍离离无复兰若之迹不知碑亡在何时每至其地怅然者乆之
　　唐孔子庙堂碑
　　评者谓虞永兴书如层台缓步髙谢风尘又如行人妙选罕有失词观此碑果不虚也贾躭相公云孔子庙堂碑青箱至寳今碑已经五代翻刻尚尔则当时可知但碑已断泐在西安府学余尝至其处见碑傍一片石取视之则碑之破裂者如此恐后人不复得见此书可胜慨哉
　　唐集右军残碑
　　此碑断缺弃西安城南隍中王生尧恵軰见之以语郡守舁置頖宫碑为大将军呉文立福寺僧大雅集右军书余观其笔法去圣教逺甚应是集字者不及懐仁而碑中有开元九年字疑又从圣教序诸刻中摹集非右军真迹也
　　唐昭仁寺碑
　　碑在长武县朱子奢撰无书者姓氏余观其笔法大类庙堂庙堂丰逸此稍瘦劲庙堂五代重勒此伯施真迹也欧公亦不言谁书郑樵直以为伯施都敬谓必有据而曹明仲曰欧阳通书通书道因诸碑殊与此不类按旧唐书贞观三年诏建义以来交兵处为陨身戎陈者各立一寺令虞世南朱子奢等为之碑此破薛举处也又通本传少孤母徐氏教以父书仪凤中始知名贞观三年至仪鳯元年四十八年道因碑书在龙朔三年去贞观三年亦三十五年则此非通书明甚而虞与朱同事其为虞书亡疑曹明仲又以虞恭公碑在宜禄廵检司虞恭公温彦博也陪塟昭陵碑正在醴泉宜禄廵检司即今长武县明仲盖误以昭仁为恭公耳且恭公碑亦是信本书非通也明仲之误如此据其言者可谓无目
　　唐少林寺碑
　　碑首太宗文皇帝御书七大字分书出开元帝中刻太宗征王世充时移寺主并军民檄所谓御书即此也但其中止世民二字以渇笔草书填之余皆正书不类文皇而开元帝以为御书赐额何也下方则裴懿公漼撰述寺之始末并书漼负文笔号霹雳手不以书名而此文殊不及书书法秀劲其得意处渐升伯施之堂矣
　　唐北岳庙碑
　　碑郑子春撰崔镮书镮无书名此碑分遒逸直当韩蔡雁行而无树碑年月攷其时张守珪镇幽州当在开元之末耳诸家无录者何也
　　唐元灵应颂碑
　　中南楼观宗圣观尹喜宅也宗梦老子真容得于此玉真公主为道士居于此故此碑述梦事以及玉真归美唐室仓部郎中戴璇撰序户部郎中刘同升撰颂开府仪同三司尚书右仆射曽孙戴伋书书法分颇丰润第骨力乏耳称曽孙为璇也然则碑云天寳元年建不知追成颂序之日而称乎抑亦当伋时乎伋官仆射而史不书遂无从攷
　　唐宗圣观碑
　　此与前为一碑而刻其阳隂为唐刻此则为元翻刻按碑建于武徳九年欧阳询撰序陈叔逹撰铭为神尧祀尹喜作也分书无书者姓氏书法故自佳经翻刻失其笔意耳王元羙云叔逹以黄门侍郎判纳言事而此碑云侍中盖武德三年改纳言仍为侍中宰相表则叔逹以二年正兼纳言九年十月坐事罢而传遗之当以此碑为定
　　唐房梁公龄碑
　　碑已泐仅存六百余字褚河南正书结法与圣教序同可寳也旧唐书讳乔字龄碑曰讳龄字乔当是以字行后复以名为字耳新唐书从碑
　　唐申公髙士防茔兆记
　　碑仅存三百余字攷金石录许敬宗撰赵模书碑称公讳俭字士防则公亦以字行但房公名乔字龄以字行而碑曰讳龄字乔欧阳公尝以为疑云新唐书房龄字乔以髙公茔兆记观则乔果为字乎此似未见房公碑者赵模在贞观中以书名尝与诸葛贞临兰亭刻石者此书方整秀逸大类欧虞惜不全见碑侧题字数行亦半泐其一云防昌四年五月四日六代孙尚书左丞元裕拜【云　云】茔所其一云六代孙正议大夫行给事中上柱国渤海县开国男食邑三百戸赐紫金鱼袋少逸【云　云】谨附名题于碑侧防昌四年五月十五日按唐史称元裕少逸相代兄弟迭处禁中又曰防昌中少逸为给事中然则此正兄弟相代时也而史不书少逸封爵且又不言二人为士防后唐世重氏族岂其谱逸耶二人立朝亦非没没者非此几令申公不得有其孙矣
　　唐虞公温彦博碑
　　信本此碑字比皇甫九成差小而结法严整不在二碑下王元美曰如郭林宗标格清峻而虚和近人攷温公卒贞观十一年是时信本年已八十余而楷法精妙如此虞伯施尝谓信本齐纸笔岂亦齐老少耶惜碑已残后世不复见耳
　　唐中书令崔敦礼碑
　　此碑乆仆少传于世余起而搨之有千余字于志宁撰文名氏尚存据金石录无书者姓氏而书法方整圎健与王知敬书李卫公碑如出一手或当是知敬书金石略以为子立政书未知是否崔公先名元礼髙祖改敦礼字安上金石录曰崔安礼误
　　唐祭酒孔頴逹碑
　　此碑于志宁撰不著书者名氏其书全习虞永兴而结法稍踈自非中唐以后人所办黄长睿亦云世传为永兴书非也祭酒殁后永兴十年乃学永兴法者书也碑半没土中据集古录已谓磨灭而摘其与史传不同者传字仲逹碑字冲逺碑与魏郑公同修隋书而传不着传又不着頴逹卒时年寿今碑字冲逺与修隋书事尚如新年寿字半泐隐隐可读云贞观二十二年六月十八日薨春秋七十有五然则欧公所有碑与今碑略同数百年间岂无剥蚀之灾且昭陵诸碑多不可读而孔公碑独尚如此或公有功于六经而鬼神呵防之耶
　　唐李卫公靖碑
　　碑下半磨泐上半完好考金石録为许敬宗撰王知敬书知敬书在当时固自知名评者谓与房龄殷仲容伯仲余观此碑遒羙直是欧阳率更虞永兴之匹敌也欧阳永叔谓碑云为安抚使史云为抚慰使碑靖为刑部尚书时行太子左卫率封卫国公时授濮州刺史酬其爵邑子孙承嗣后虽不行皆史宜书余考前二事诚如欧公但旧唐书传有改封卫国公授濮州刺史仍令代袭例竟不行等语宋祁修新唐书削之但曰改卫国公耳欧公正与宋公同事何得云宜书不书也且旧史云本名药师碑与新史皆作字药师公又有弟名客师岂先名药师后改曰靖而以药师为字耶
　　唐褒公段志碑
