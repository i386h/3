<!-- { "loadSidebar": true } -->
　　法师讳文雅字圆测新罗王之孙也唐太宗时人与奘同翻经论万嵗通天元年卒于龙门其徒又分骸于南山之巅政和中又改于奘公塔左贡士宋复撰书书亦是宋书之楚楚者而以复不显故无称犹恠铭首称大周岂以法师死于武后朝耶因叹武曌滛秽在唐以髙宗故不致削夺而后世犹不唾去之何也
　　唐大徳进法师塔铭
　　此太子司议陈光撰僧智详书磨泐仅存形似然其书法亦是习登善者
　　唐大徳檀法师塔铭
　　此姜立祐撰而无书者名行草笔法圆健清逸当与建初大遍觉铭并观
　　唐净业禅师塔铭
　　正字毕彦雄撰文而无书者名正书法亦习禇登善者劲防似之而其钩磔处稍不及耳杨修龄侍御在长安日亟赏之遂多搨者
　　唐张旭断碑千文
　　此云张旭书存者数十字牛鬼蛇神虽云竒怪然不堪大令一嗤
　　唐张旭肚痛帖
　　此帖殊胜断碑千文十倍当与蔵真圣母三帖同观
　　唐草书心经
　　刻后有防谓为右军书非也王元羙考以为驸马郑万钧书张説为之序者见唐文粹又云书虽遒逸而踈纵不入格不中懐素作奴况右军乎余观此书笔法不似唐人逗入宋时蹊迳而説序万钧书曰学有传癖书成草圣则万钧书自非孟浪者説深于文不应妄賛如此然则此书恐亦非万钧迹也
　　余又得心经序于报恩寺壁间唐南阳忠国师述宋九华山僧省言书书全出伯施防于乱真矣亟令摹一本装池于心经之首而藏之
　　唐懐素蔵真律公帖
　　蔵真律公共三帖宋防师雄刻之于石者所谓师防丝笔法也有惊蛇飞电之怳有挽强防山之气力最竒笔也后刻诸防太半皆宜删去李白歌赝作可咲尤为此帖之玷
　　唐懐素圣母帖
　　此帖轻逸圆转防贯王氏之垒而防其赤帜矣亦元祐年刻刻手极佳与藏真律公帖俱不失素师笔意
　　唐懐素草书千文
　　此帖明成化间余肃敏公刻于石者书故横肆以刻手不良遂使素师婉转清逸之趣十失其五所未亡者骨力耳视前二帖斯为下矣
　　唐石柱题名
　　柱八靣每靣为三段或四段曰左司郎中曰左司员外郎曰吏部郎中曰吏部员外郎曰司封郎中曰司封员外郎曰司勲郎中曰司勲员外郎曰考功郎中曰考功员外郎曰户部郎中曰户部员外郎曰度支郎中曰度支员外郎曰金部郎中曰金部员外郎曰仓部郎中曰仓部员外郎曰礼部郎中曰礼部员外郎曰祠部郎中曰祠郎员外郎曰膳部郎中曰膳部员外郎曰主客郎中曰主客员外郎按唐制二十四司以尚书左右氶领之左右司为之副此皆左丞之属也题名不及左丞者自五品以下也十二司司各百余人后题大中十二年十一月书镌上石柱故自唐初迄宣宗诸名臣多在焉唐诸司官名或改或复或省或复置今不书所改者从旧制也书者不知为何人笔法出欧阳率更兼永兴河南虽骨力不逮而法度森然盖唐世以书判取士顔元孙至以干禄命其字様故人多习书而欧虞禇薛一代前茅故人多用其法也柱今在西安府文庙门内
　　唐兠率天经石幢一
　　此书大有欧阳率更法志川宗尉掘地得之一字不损可玩也今石在志川府
　　唐燃灯功徳经石幢一
　　此书在香积寺行草亦劲逸然不中与王缙作奴
　　唐尊胜呪石幢八
　　余所收尊胜呪石幢凡八纸其一为张少悌行书清圆秀逸苏灵芝軰不及也在崇仁寺经堂前以木栅罩之一字不损其一正书无名方整森严全习信本而结法稍不如在牛头寺其六纸或正书或行书都不作恶扎然不无逊其腕力也
　　唐尊胜陀罗尼经石幢十一
　　凡石幢多书尊胜陀罗尼经余既有此癖遇必摩之而择其佳者录之凡所录十一纸所在详目录中但其书法刘慎徽僧无可书者佳余无名姓然皆与此匹敌者也闗中石幢无数或埋或断或移作他用深为可恨
　　唐石鼓经呪
　　此以石为鼓而周刻之其文尊胜经呪也书遒徤有法存者不能强半鼓下作石山山上作天王鬼神以戴之斧凿工甚竒在醒泉县赵村广济寺后疑是唐初建寺时物寺僧不知护持鼓下为溷厠可慨也









　　石墨镌华巻四
<史部,目录类,金石之属,石墨镌华>
　　钦定四库全书
　　石墨镌华卷五　　　　　　明赵　崡　撰防四十一首
　　宋蓝田县修夫子庙碑
　　孙穆之者宰是邑重修夫子庙而进士董储为之记僧嗣端书董文靡弱殊无足采嗣端分则深得唐人遗法者后署大中祥符四年皇帝祀汾隂之月攷史为二月是时契丹嵗币三十万而水发徐兖旱连江淮无为烈风金陵大火灾异之见大书不一书而帝方且侈天书之瑞寻汉武唐明之迹无怪其后世之不振也
　　宋修唐太宗庙碑
　　宋承五季文靡极矣此李莹奉勑为之者猥冗不称孙崇望书全出吴通防昔人谓之院体院体即如今所谓中书体盖诮之也余谓通微书清逸有法得圣教少许结构便足名家崇望犹是通微之亚然在宋初可谓歩趋唐法者矣据碑太祖于时修厯代陵庙而元羙题唐宪宗庙碑谓惩于藩镇故注意宪宗宪宗庙碑与此碑俱开寳六年立元羙偶未见耳
　　宋刻昭陵六马图賛
　　六马賛唐文皇御制欧阳询书石与文徳皇后碑同立陵后髙宗又诏殷仲容别题马賛于石座则賛宜有欧殷二公书也今文徳皇后碑与欧书都亡而陵上马无石座书世所传图乃游景叔所刻景叔序云得唐陵图记云然杨用修丹铅録记六马賛云在秦中殷仲容撰欧阳询书又有元学士王恽防【云　云】其説与景叔小异或用修所见乃旧石耶然一为欧书刻石一为殷书刻马座寔出太宗制非殷撰而欧书也游公刻图盛传用修不当未见何抵梧乃尔今去用修未百年岂旧石顿亡独有游公刻耶景叔亦云询书不复见独殷书存距陵北五里今石马正在陵下不数十武又无座书其非唐马无疑然则殷书宋时尚在今亦沦没不可求矣非游公刻图谁其知之公又云殷书薛仁杲作仁果以证史官之误如此类者尚多游公雅善临池李靖李勣碑隂各有题字草行甚佳而此图序乃醴泉县尉刁玠正书深得欧阳询遗意者可观也
　　宋译三蔵圣教序
　　西域僧天息灾译三蔵太宗为序云胜书天息灾无奘师之竒异太宗无唐文皇之雄才云胜无懐仁之手腕又无王逸少之残墨断楮足供其补缀时代既非不能超乘而上矣后之为不朽者难哉
　　宋北岳安天圣帝碑
　　真宗既封防山祀汾隂而褒及恒山之神也陈彭年故非端人语多容媚邢守元书亦习圣教而有得者但结体太踈倘遇王缙便当避三舍矣矧右军乎
　　宋重修北岳记碑
　　尝见王元羙称是碑云魏公书法顔平原而时时露栁骨锋距四出令人不敢正视亟慕而购求之既得再阅所谓锋距四出良是但以三公较之似不无少逊顔之方整而偏得栁之奋张居顔栁间可也何至兼二公令人不敢正视乎魏公受遗二世以身繋重轻诚不可及而于书家嫡派恐不敢过枉也
　　宋劝慎刑文碑
　　此宋晁逈述自古酷吏循吏之报应以为用刑者劝文冗似鬼而书方整劲防有欧阳率更法稍逊其遒逸耳碑无书者姓名以后慎刑箴碑证之当为卢经书
　　宋劝慎刑箴碑
　　迥既作慎刑文又为是箴刻石永兴军文宣王庙即今西安府学碑立于天圣中是时迥判西京已年八十余矣召宴太清楼既而献斧扆慎刑箴是此耶中多为长吏语似非上天子者迥为殿中丞时失入死囚夺二秩故晚年津津慎刑如此耳书碑者进士卢经大有欧法并可存也
　　宋清净防命得道经
　　此碑首清净经次消灾防命经次生天得道经书者始平厐仁显全习皇甫碑法虬健絶伦寘之唐人名书中殆不可复辨但经首乃作菩萨尽像何也
　　宋摩利支天幷隂符经
　　此碑首摩利支天经前作佛像次黄帝隂符经前作黄帝问道广成子像画俱不恶书者为汝南袁正巳亦能习欧阳率更法者因以见宋初诸人犹歩趋唐矩也
　　宋郭忠恕三体隂符经
　　忠恕三体隂符经其二大小篆其一也忠恕篆笔匹徐铉而诮英公又兼工小楷画品入妙其后又能仙去不死真异人也余不得见其小楷与画而于是碑亦足以窥其一班矣
　　宋篆书千字文序
　　英公于篆书独推李监而陶承防谷此序亦云阳氷死而梦英生其然乎序书出皇甫俨手可谓升率更之堂者
　　宋梦英篆书千字文
　　英书全学李监未似孙敖而袁正巳书方劲有欧法与隂符经同非嘉祐以后人所及也
　　宋梦英十八体书
　　黄鲁直云李龙眠得金铜防于市汉制也金六字字家不能读虫书妙绝于今诸家未见此一种乃知唐度僧梦英皆妄作耳然则今所传十八体出英公杜撰欺世非古寔有之也音释分颇有批法碑首载赠诗正书亦劲健皆是英公手耶如此公亦非孟浪者矣
　　宋梦英偏傍篆字
　　梦英在宋初自负篆书故作偏傍字源书而着防于后大要干李斯诸人皆加贬驳独推重李阳冰耳而不免为后世吾子行所讥至谓无所师承即郭忠恕与之同时英所推毂今观其报书云何人知之惟英公知之似含不足之意英岂为不解也者附其书于防后何也但其书防语书忠恕书俱正书大有信本皇甫碑法始知十八体释文幷赠诗都出其手毋疑也余合数碑观英公书似当以正书第一篆次之分又次之不知具眼者谓之何
　　宋梦英夫子庙堂碑
　　英于篆体偏傍二石皆繋防语与忠恕书皆作正书皆方劲有法而此碑忽尔蹶张全用栁诚悬秘塔法不师其遒劲而师其粗踈所谓真恶札也米南宫可作请以是质之
　　宋登太山谢天书碑
　　帝既侈言天书之妄复为太山之封而作此铭述太祖太宗以及其身语多浮夸文亦拖防正书仅能方正无少钩磔想帝亦不能办此或王旦軰为之润色而尹熈古之流握管耳碑方广防埒开元帝太山铭字减小不能强半而文笔手腕则不啻泰山之于邹峄矣
　　宋华严寺文殊阁碑
　　阁是杜顺禅师藏肉身处宋人重修英公为记何润之书英公文靡弱但公自任篆书者其正书极佳乃使润之书润之行笔亦不恶结体踈耳未足辱吾寳藏也
　　宋兴平县保寜寺碑
　　知遵铸钟建楼亦僧腊能事本不足多冉曽为碑为书盖其徒张大之耳曾文有五季之靡而真行精健大有圣教序法是宋书中之铮铮者
　　宋圣文宣王賛
　　此真宗东封还过曲阜奠孔子而作碑二方上刻御制賛下刻加号诏真行书无名氏疑亦书院待诏尹熈古軰为之虽不离院体而亦有圣教遗意据碑奉勅诸道府州监各于文宣王庙刻賛幷诏不止曲阜余所收乃曲阜碑盖他处易燬而孔林独存耳
　　宋修兖州文宣王庙碑
　　吕文穆廷试第一后为贤相此文殊弱不称白崇矩书大似孙崇望而逊其圆逸二人皆以书待诏者见一时所尚如此
　　宋玉轩记
　　吕大防緫管永兴军创轩于兴教寺陈正举为之记大防名在青史与弟大忠等考礼定约至今传蓝田吕氏乡约不替独以轩以记哉今轩已亡记犹在寺壁文与书俱不足称也
　　宋三十六赋
　　四明楼异令嵩髙赋少室赋不足道而书者为武林僧参寥极得坡公卧笔法遒劲古雅即令坡公见之亦当首肯
　　宋绛州夫子庙碑
　　圣教序盖唐文皇从右军墨迹集之而又获懐仁善手故能师法百代此碑从刻本摹集仅形似耳无论不及圣教即以较吴文断碑又隔一尘矣
