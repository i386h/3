<!-- { "loadSidebar": true } -->
　　段成式谓此碑有碧落字故以名李肇谓此碧落观也故名李汉谓终于碧落字而名欧阳公谓其宫有碧落尊像文刻其背故名碧落碑董逌攷其地原名碧落观改龙兴宫以李肇説为是其书杂出颉籕钟鼎欵识或以为陈惟玉书或以为李譔李讙书皆不可辨洛中记异录又云刺史李谌为母房太妃追荐造像成有二道士来请书之闭户三日乃开化二白鸽飞去篆文宛然像背此説尤恠诞然李阳氷观之七日而不忍去学之十二年而不成其妙如此岂易知哉又一説阳氷毁其佳者数字而去未知然否篆文原刻像背州将以不便摹搨别刻置庙中今所传皆摹本也其文曰有唐五十三龙集敦牂欧公谓为高宗緫章三年董逌谓为咸亨元年按緫章三年三月始改咸亨耳
　　唐碧落碑释文
　　释文郑承规书咸通中立书法方整甚有欧虞遗意
　　唐李元谅昭徳懋功碑
　　李元谅者骆元光赐姓名也以朱泚之乱能镇定华州将徒治陇右故华州人感之行军司马董叔经请于天子立碑述颂也张蒙撰韩秀弼分书秀弼手笔固是君家尚书公嫡而碑颂骆公词无虚溢并可重也骆公封武康郡王谥庄威旧史不収见新唐书此所谓事増于前者乎
　　唐邠国公功徳铭
　　此防者梁守谦造经于兴唐寺而防军中尉杨承和为铭之书之者也书全法欧阳兰防方整老劲所不及者结搆小踈耳但颂防者功徳乃谓淮蔡之功十居其七将令裴李诸公何处生活
　　唐嵩阳观碑
　　嵩阳观圣徳感应颂乃道士孙太冲为明皇炼丹六转而移缑氏山九转而李林甫纪其瑞徐浩书其碑者也碑于天寳三载是时开元之政已弊而林甫以奸佞为词本无足采但浩分与史惟则辈几欲伯仲矣
　　唐秘塔碑
　　塔为大达法师建者碑裴休撰栁诚悬书书虽极劲健而不免脱巾露肘之病大都源出鲁公而多踈此碑是其尤甚者
　　唐秘塔碑隂
　　碑隂僧正言买庒造经堂疏正书亦方整可录正言者大达弟子也











　　石墨镌华卷三
　　钦定四库全书
　　石墨镌华卷四　　　　　明　赵崡　撰
　　防四十七首
　　唐不空禅师碑
　　和尚不空也碑徐浩书浩传曰父峤之善书以法授浩世人贵之状其书曰怒猊抉石渇骥奔泉尤为司空图所爱又尝论书曰鹰隼乏彩而翰飞戾天者骨劲而气猛也翚翟备色而翺翔百歩者肉丰而力沉也若藻曜而髙翔是真书之鳯皇矣可谓夸诩之极今观此碑虽结法老劲而微少清逸之致此在唐人书中似非其至者
　　又癸夘嵗余过咸阳原有无畏不空禅师墓有塔记作于开元二十五年书法似顔平原已经再刋亡其笔意而叙述无畏过龙河一駞负经没水随之入龙王邀入宫讲法留三宿经不湿一字又述不空于师子国国王调象象奔逸见不空皆跪伏二事极详多与禅家所称说合又辨西域僧呪傅奕事曰此好事者曲为之词若果有是正谓邪术不足以疵吾教也又云佛制戒律生草犹不许比丘践之况说断人命呪传于世乎其文可观因幷录于此
　　唐道因禅师碑
　　王元羙曰评者谓兰台瘦怯于父而崄峻过之此碑如病维摩髙格贫士虽不饶乐而眉宇间有风霜之气可重也余谓兰台故学父书而小变为险笔时兼分自是南北朝流风余韵李仲璇孔庙碑赵文渊所书华岳碑可覆观也
　　唐楚金禅师碑
　　吴通微为学士工行草然有讥其近吏者此碑清圆婉逸虽钩磔小减而亦微有晋之丰度观者当自得之
　　唐大智禅师碑
　　史惟则分书窦臮称其古今折大小应变如因髙而瞩逺俯川陆而必见今观此碑信是开元间分书第一手严挺之文亦丽则可观大智师见唐方技传传云开元二十年卒碑云二十四年
　　唐大智禅师碑隂记
　　碑隂阳伯成撰记施净财事而惟则书书法瘦而少态与前碑异何也
　　唐圭禅师碑
　　此碑裴相公休撰并书法全出欧阳信本而瘦劲不及也当时栁诚县书名动一时乃任篆休自任书亦信能书矣余不敏窃谓此固当胜栁书
　　唐隆阐法师碑
　　此碑行书源出圣教而渐作婉媚纒绕殊乏晋人瘦劲萧踈之趣碑为懐恽立都敬云无书撰人姓名碑中有弟子思庄敬想清徽勒兹琰则碑为恽之徒所撰未知是否而王元羙乃曰僧懐恽撰及书颇亦能为其家言笔法尤圆媺有圣教遗意今碑中叙恽生死甚备明云大足元年十月二十二日神迁春秋六十有二神龙元年勑赠隆阐大法师天寳二年建碑又弟子思庄【云　云】如元羙言岂恽鬼撰书耶盖碑首后人妄增懐恽及书四字文理本不属而元羙疑于及字上当有撰字遂误耳元羙博学絶世似未见都敬金薤琳琅又似未读竟此碑然谓恽颇能为其家言又似并取其文者至人乃作梦语何也
　　唐杜顺和尚碑
　　碑在开佛寺董景仁行书亦清劲但小弱耳
　　唐寂照和尚碑
　　此碑在咸阳西马跑泉地中武功康子秀先生过而识之以语土人竪于道傍其后王咸阳移之咸阳城中寺以碑有安国寺字遂改名其寺为安国寺按碑段成式撰僧无可书成式文笔自竒此文为佛言尤竒无可贾岛从弟有诗集传世其书法出栁诚悬而优孟者子秀名梣太史徳涵子也
　　唐御史台精舍碑
　　此梁升卿追书崔湜文湜人品殊汚人齿颊而升卿尚追书其文何也岂唐世重侫佛湜之立精舍于御史台适投时好耶但升卿分声动一时东封朝觐碑史册称之今观此碑名不虚耳
　　唐御史防精舍碑隂题名
　　碑隂题侍御史并内供奉殿中侍御史并内供奉监察御史名共六百余人参差不齐分书者五六人余皆正书书皆有法不似后世胥吏书也
　　唐周公祠灵泉碑
　　周公祠灵泉涌出大五小七凡十二处观察崔珙奏状勒石事在大中间石前刻奏状中刻宣宗批答后刻珙谢表文词宛至有盛世风书亦遒健有法且其叙列大似汉人碑例而逊其古质耳如此等碑宋以后恐不能得也
　　唐济安侯庙记
　　记在华州唐昭宗在富平韩建迎之至华自华归长安褒建而及于城隍神记为谏议大夫李巨川撰拾遗栁懐素书文固谀词而楷则严整何如君家诚悬具眼者自知之
　　唐法门寺重修塔庙碑
　　碑称天祐十九年是时唐亡已久李茂贞尚称唐年号又二年而庄宗取梁茂贞称臣又一年而茂贞死战争之时得作此佛事者以梁晋搆兵茂贞偷安故也按传贞先称岐王庄宗改封秦王据碑则已先称秦王矣碑王仁防书亦精劲有法
　　唐顺陵碑
　　武三思撰相王旦书碑用武氏制字武三思称犹可而旦亦曰旦当发一笑书不知真出旦否方整遒健可录也碑已仆于乙夘之地震而亡于县令之修河余犹从故家见其搨本
　　唐本愿寺碑
　　此碑获鹿县按察家掘地得之乃鹿泉信士毕瑜造塔蔵舍利者行草亦不恶石理脆亡其真耳然是唐碑中之最下者
　　唐武安君庙记
　　庙在今咸阳东古杜邮起刻独有将略耳亦杞至今何也壁间记唐干符五年重修事正书遒劲亦有欧法知唐世官牒无不作佳书也记中所列添置物色有眺子舍一十间沙子三间一顔石押衙影等皆不可晓
　　唐令新诫碑
　　郑樵略有新诫碑二一王遹篆一刘飞书赵明诚又有三纸欧公有六纸有正书有八分书者余所获乃一王某行书盖开兀颁行时不但一州刻也碑虽泐甚然书法是深于圣教者
　　唐陈居士残碑
　　武功人有耕而获断碑首者题曰大唐颍川陈居士塔铭篆书下有数十字首云居士讳生字善庆正书俱有法居士必侫佛者唐人好佛故死而张大之为塔耳余所取则以其书法见唐之能书者多也
　　唐净住寺文贤像铭
　　此碑河东裴行纯追荐其父母而作碑之存者无防其分颇佳但瘦而不硬且刻手似出唐以后人留之以待博识者
　　唐缙云县城隍庙记
　　李阳冰为缙云县令值旱祷于城隍约五日不雨将焚其庙及期而雨乃迁庙而记其事书固竒事亦竒余观其篆瘦细而伟劲飞动若神欧阳公以为视阳冰他篆最瘦余谓佳处正在此又云世言此石与忘归防孔子庙三石俱活嵗久渐生刻处防合故细若然今去欧公又四五百年寜不为无字碑乎记云祀典无城隍神吴越有之至欧阳公云天下皆有县犹少今则无县无之矣且记云自西谷迁庙于山巅又以见城隍庙前朝不必在城中也今西安府西村落大者多有城隍是其遗意
　　唐李阳冰先茔记
　　此李氏卜李曜卿兄弟三人而弟季卿记从子阳冰书卜地人为邵权记云偏得管郭之道管谓公明郭则景纯也玉筯书经大中祥符间翻刻故不及缙云碑
　　唐李阳冰三坟记
　　此季卿表曜卿三墓阳冰书碑虽无翻刻字字画法具而神亡似与前碑同王元羙乃谓石犹故物故无传改之譌岂别一碑耶抑未见前碑耶元羙自任识书恐于此碑失之矣阳冰顔鲁公家庙碑书作阳氷
　　唐弥勒佛颂
　　此房璘妻髙氏书髙氏又书安公羙政颂欧阳公谓字迹如出二手而疑好事者寓名以为竒余未见羙政颂此本借自东肇商观其笔法遒劲信足名家而一经元祐火燬政和间寺主道珍重勒再经大定火燬防和间寺主元钊又勒铓铩都亡仅存形似耳金人【阙】苑防语厯厯可证近吾乡人有为交城广文者为言碑今又就燬交城人犹有旧榻本以此观之当亦非开元刻乃泰和刻也然则碑自元祐至今凡三燬于火矣何髙氏之不幸耶
　　唐宗圣观主尹文操碑
　　贠半千之取名谬为应运五百者碑文殊不称可咲碑叙文操游太白覩异像以为竒盖太白名山至今多见灵异不足竒也至谓老子降于坛间万众共覩则近诞矣书分遒古不着姓名且经元朝翻刻失真可惜
　　唐李靖上西岳书
　　此好事者诬卫公而为之书词可咲而唐刘餗言卫公诉神且请告以官位词色抗厉后有声曰仆射好去顾不见后果如言以此观之真有是书耶又小説载公射猎行雨事殆异人不可以常理论也书三种潞州者崇宁间刻藤县者绍兴间刻西岳庙则近刻笔亦遒逸王元羙称之当是潞州本藤县者不及近刻又下矣
　　唐李辅光墓志
　　巨雅正书清劲有圣教遗意在咸阳东北近泾万厯中泾岸崩拥水不流三日乃得兹石其铭曰水竭原迁斯文乃传适符其事可谓竒矣
　　唐刘光俊墓志
　　志髙肃撰无书者姓名光俊无殊绩可称肃文亦卑冗书行草习圣教如不能缚鸡人学扛鼎以唐物故录之
　　唐比丘圆满碑铭
　　铭石断残不能一半弃华严寺败垣中书者不知何人笔法全出禇登善波拂处虬健絶伦铭内有神龙二年并镇国太平公主等语当是中宗时人习登善书者
　　唐大遍觉禅师塔铭
　　奘久居西域广译佛言唐太宗极尊崇之据史卒于显庆六年即龙朔元年铭则云卒于麟徳元年之二月史云年五十六铭云年六十九先浐东后移徙樊川北原即少陵原文宗开成四年刘轲撰文僧建初书行草秀劲有法而文亦粗能言师事俱可存也
　　唐大法师基公塔铭
　　基公者尉遅敬徳之从子也度为僧译经于慈恩寺卒于永淳中大和间始建塔李度铭之书者亦建初然其笔法不无少逊奘塔铭
　　唐圆测法师塔铭
