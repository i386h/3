<!-- { "loadSidebar": true } -->
    右《总类国朝会要》，由建隆而至乾道也。始，仁宗命章得象编，起建隆， 止庆历，为一百五十卷。神宗又命王续编庆历四年以後至熙宁末，凡三十四年， 通前为三百卷。徽宗诏王觌、曾肇续编元丰至元符。寻，又诏，起治平四年，止 崇宁五年，凡四十二年。然二书皆弗克成。政和末，有司独上《吉礼》三类，总 一百五十卷，盖通章得象、王所编者，益以熙宁後事也。绍兴九年，诏馆职续 编，至三十一年，又降趣旨。孝宗命宰相提举，阅再岁乃成。自神宗之初，至於 靖康之末，凡六十年，总三百卷。厥後中兴、乾道踵而成之。此集则合十一庙为 一书也。然中多节略而始末不全者。
    △《会要详节》四十卷
    右御史知杂范师道所编也。《读书志》云：“《节会要》十二卷。”希弁所 藏乃四十卷，前有序云：“师道所节四十卷，先後详纟致，无异全本。绍兴小臣 王容清谨题。”
    △《皇朝大诏令》二百四十卷
    右宋宣献公家所编纂也。皆中兴以前之典故。嘉定三年，李大异刻於建宁。
    △《本朝事实》三十五卷 
    右莫详编者姓氏。祖宗世次、登极纪元诏书、圣学、御制、郊庙、道释、玉 牒、公主、官职、爵邑、勋臣配享、宰执拜罢、科目仪注、兵刑律历、籍田财用、 削平僭伪、升降州县、经略夷狄之类，具载本末，又如圣德颂、旌忠碑之类皆载 之。  
    △《绍述熙丰政事》十卷 
    右政和八年十月一日诏云：可以《绍述熙丰政事》书布告施行。此即布告之 本也。其列诏书於前，而载十一人姓名於後。今详书之，以见当时之官制云：承 务郎试明堂平朔颁朔兼礼制局校正内经检讨官臣黄次功、承奉郎守明堂总章颁朔 臣李伯全、宣教郎守明堂青阳颁朔臣严裕、朝请郎明堂颁朔臣徐秉哲、宣教郎试 明堂颁事臣蔡、朝散郎试明堂颁事臣陈公彦、朝奉郎试明堂颁政国史编修官臣 许翰、通侍大夫康州防御使提点《龙德太一宫》，提举入内医官编类《圣济经》 提举太医学明堂颁朔布政详定官臣曹孝忠、翰林学士知制诰兼侍讲同修国史明堂 颁朔布政详定官充编类御笔所礼制局详议官臣张邦昌、检校少傅护国军节度使中 太一宫使直宣和殿明堂兼在京神霄玉清万寿宫提举通领颁朔布政详定事臣梁师成、 宣和殿大学士上清宝宫使兼神霄玉清万寿宫副使兼侍读明堂颁朔布政详定官、 编类御笔详议臣蔡攸。  
    △《崇观政宣诏令章奏》二十卷
    右徽宗皇帝朝诏令章奏，分门而类次之。
    △《隆平典章》三十卷
    右建炎至乾道之诏旨，及御制之文、奏对之章诰词谥议之类，皆分门而叙之， 如《孔子七十二子赞》及《损斋记》皆在焉。
    △《高宗宝训》七十卷
    右嘉定六年十月史官所上本也。
    △《内治圣监》二十卷
    右彭忠肃公龟年为起居舍人兼皇子嘉王府直讲日所进也。上自九重后妃世子， 旁及宗藩戚里，下至官寺胥史，以类纪之，而外廷百司庶府不与焉。公字子寿， 清江人，自号止堂。 
    △《太平治迹统类》四十卷  
    △《中兴治迹统类》三十五卷
    右仿《通鉴纪事本末》条例，统而类之。事撮其纲，辞举其要，上自艺祖， 而下至於孝宗，凡二百门云。眉山彭百川编集。 
    ◎杂艺术类
    △《文房图赞》一卷
    右和靖後人林可山撰。自笔砚而下皆为之官称，图其像於前，而列其赞於後。 序谓：“唐韩愈举颖为中书，他竟无所闻。今图赞一十八人，拟以官酬之，俟异 日请於朝，罔俾黎颛美有唐。”  
    △《采选集》四卷  
    右莫详谁氏作。初，《彩选格》起於唐李，本朝踵之者有赵明远、尹师鲁。 元丰官制行，有宋保国，皆取一时官制为之。至刘黄父，独因其法取西汉官秩升 黜次第为之，又取本传所以升黜之语注其下，局终遂可类次其语为一传，博戏中 最为雅驯。此集尤详且悉，曰《阶官》，曰《职名》，曰《科目》，曰《赏格》， 曰《服色》，曰《俸给》，曰《爵邑谥法》之类，无一不备。
    ◎医家类  
    △《御制圣济经》十卷
    右徽宗皇帝所制也。政和八年五月十一日，诏颁之天下学校。九月二十四日 大司成李邦彦等言：乃者从侍臣之请，令内外学校课试，於《圣济经》出题。臣 等切谓今《内经》、《道德经》既已选博士训说，乞更以《圣济经》附二经兼讲。 从之。
    △《陆宣公经验方》二卷 
    右唐陆宣公贽在忠州时所集，而山阴陆游所跋也。或问朱文公曰：“陆宣公 既贬避谤，阖门不著书，为《古今集验方》。曰：“此亦未见陆宣公是处。岂 无圣贤经传可以玩索，可以讨论？”
    △《济世全生方指迷集》三卷
    右考城王贶字子亨所著也。吴丞相敏序之曰：“子亨当官不苟，遇世变，尝 慨然再请出疆使万里云。”
    △《本草单方》十五卷
    右龙溪林能千编。集列三十六门，疏二百七十三目。自为之序。  
    △《针炙资生经》七卷
    右王执中所编也。执中，东嘉人，尝为从政郎、沣州教授云。 
    △《四时治要》一卷
    右永嘉屠鹏字时举所著。戴文端公溪为之跋。  
    △《陈氏经验方》五卷
    右书林陈先生集。李文懿公壁为之序。
    ◎神仙类  
    △《御序集注无量度人经》二卷
    右真宗皇帝御制序，徽宗皇帝御书而注之。《会要》云：“宣和六年八月四 日，诏赐左丞范致虚《御书洞元灵宝无量度人经》二部。”想即此本也。别一本 云“建中靖国元年四月十三日，奉圣旨镂版”，而无序无注，亦不载於《会要》。 朱文公云：“此经乃杜光庭撰。”
    △《赤松子中械经》一卷 
    右序云轩辕黄帝遇赤松子，授《中械经》。希弁尝考《国朝大诏令》云：   “元符三年九月日制云：赤松真君，纪於仙，神农之师，可加号赤松凌虚真君。”  疑即此也。然张良亦封忠佑凌虚真人云。  
    △《玉皇本行集经》三卷 
    右嘉熙四年临安府承天灵应观所刻蜀本也，程公许序述为详。 
    △《九天生神章经》三卷 
    右绵州冲虚观道士王希巢隐贤解，玉局散吏程公许为之序，西蜀谯岩赵日休 跋。朱文公尝谓此经亦杜光庭所撰。
    △《西山十二真君传》一卷  
    右晋许逊、吴猛、陈勋、周广、曾亨、时荷、甘载、施岑、彭杭、盱烈、锺 离嘉、黄仁览，皆得道於西山者。政和王册诰词在其中。 
    △《皇宋拾遗仙传》一卷 
    右陈希夷、张虚静、朱观妙、徐神公、王侍宸、刘静一、赵道翁、皇甫清虚 之事迹也。其中所载御制及诰词与夫诗记之类为多。
    △《太上感应篇》八卷
    右汉嘉夹江隐者李昌龄所编也。希弁生父师尝为之序。四明史弥志跋其後 曰：“赵公所序，祸福善恶之报为尤详，可谓爱人以德者。余尝守袁，喜袁人之 乐於趋善，因阅是序，矍然起敬。”而程公许、汤中维书之。
    △《竹宫表制》一卷
    右杨至质字休文，太乙宫代言之文也。自号勿斋，圣上尝书二字以赐之。休 文谢表云：“先儒德秀，尝贻金石之文；督府了翁，复贲虫鱼之篆。”希弁云： “不若用臣真德秀、臣魏了翁。”休文以为然。 
    ◎释书类  
    △《御注四十二章经》一卷  
    右御注未详岁月。希弁尝闻朱文公云：“释氏只《四十二章经》是他古书， 其馀皆中国文士润色成之。《维摩经》亦是南北时人作。”  
    △《大方广佛华严经八十卷普贤行原品》一卷  
    右于阗国三藏沙门实义难陀译。序云“天册金轮圣皇帝制”者，唐武后也。 希弁尝考：晋义熙中六十卷，唐圣历中八十卷。《普贤行愿品》，乃正元十二年， 南天竺乌荼国王手书以进，通为八十一卷。厥後李长者制为《合论》四十卷，提 举坑冶铸钱朝奉张大夫乃以经、论合为一书云。李忠定公纲曰：“广博妙圆，极 诸经之阃奥，莫如《大方广佛华严经》；精微条畅，为《华严》之指南，莫如李 长者所制合论。”
    △《妙法莲华经》七卷
    右姚秦三藏法师鸠摩罗什译。经本十卷，後三卷朝廷所禁云。 
    △《楞严经解》十卷
    右王荆公安石所解也。
    △《圆觉经皆证论》一卷 
    右临川谢逸序。谓王荆公尝问真净文禅师曰：“一切众生，皆证《圆觉》， 而圭峰禅师易‘证’为‘具’，谓译者之讹，其义是否？”真净曰：“圭峰之说 非是。真净法子德洪述其师之说而为之论。”
    △《净土文》一卷  
    右王日休所编，历阳张孝祥为之序。日休，字虚中，龙舒人。尝为国学进士。
    △《般若精义》四卷
    右《金刚般若波罗密经》解义也。 
    △《寂感禅师法语》五卷 
    右寂感禅师印肃语也。程公许为之序。淳熙中，谢艮斋谔所作《塔铭》附。
    △《无庵法语》一卷
    右孟少保琰与公安僧法东往复之语也。陈登、赵希子为之序。  
    ●卷下 
    ◎楚辞类  
    △《楚辞集注》八卷，《後语》六卷，《辨证》一卷 
