<!-- { "loadSidebar": true } -->
日本访书志 清 杨守敬


　　●序
　　光绪庚辰之夏，守敬应大埔何公使如璋之召，赴日本充当随员。于其书肆颇得旧本。旋交其国医员森立之，见所著《经籍访古志》，遂按录索之。会遵义黎公使庶昌接任，议刻《古逸丛书》，嘱守敬极力搜访。而藏在其好古家者，不可以金币得。属有天幸，守敬所携古金石文字，乃多日本所未见者，彼此交易。于是其国著录之书麕集于箧中。每得一书，即略为考其原委，别纸记之。久之得廿馀册，拟归后与同人互相考证，为之提要。既归，赴黄冈教官任，同好者绝无其人，此稿遂束高阁。而远方妮古之士，尝以书来索观其目，因检旧稿，涂乙不易辨。时守敬又就馆省垣，原书多藏黄洲，未能一一整理，乃先以字画清晰者付书手录之，厘为十六卷。见闻之疏陋，体例之舛错，皆所不免。又其中不尽罕见之书，而惊人秘笈尚多未录出者。良以精力衰颓，襄助无人，致斯缺憾。倘天假之年，或当并出所得异本，尽以告世人也。
　　辛丑四月 宜都杨守敬自记于两湖书院之东分教堂
　　●缘起
　　余生僻陬，家鲜藏书，目录之学，素无渊源。庚辰东来日本，念欧阳公百篇尚存之语，颇有搜罗放佚之志。茫然无津涯，未知佚而存者为何本。乃日游市上。凡板已毁坏者皆购之，不一年遂有三万馀卷。其中虽无秦火不焚之籍，实有奝然未献之书。因以诸家谱录参互考订，凡有异同及罕见者，皆甄录之。夫以其所不见，遂谓人之所不见，此辽豕所以贻讥，然亦觕有秘文坠简，经余表章而出者，不可谓非采风之一助也。
　　日本旧有钞本《经籍访古志》七卷，近时涩江道纯、森立之同撰。所载今颇有不可踪迹者。然余之所得为此志之所遗，正复不少。今不相沿袭，凡非目睹者别为《待访录》。
　　《访古志》所录明刊本，彼以为罕见，而实我国通行者，如刘节之《艺文类聚》，安国、徐守铭之《初学记》，马元调之《元白集》之类，今并不载。亦有彼国习见，而中土今罕遇者，又有彼国翻刻旧本而未西渡者，兹一一录入。
　　《经义考》每书载序跋，体例最善。《爱日精庐藏书志》遂沿之。兹凡《四库》未著录者，宋元以上并载序跋，明本则择有考证者载之。行款匡廓亦详于宋元而略于明本。
　　日本古钞本以经部为最，经部之中，又以《易》、《论语》为多。大抵根原于李唐，或传钞于北宋，是皆我国所未闻。其见于《七经孟子考文》者，每经不过一二种，实未足概彼国古籍之全。
　　《考文》一书，山井鼎校之于前，物观又奉敕校之于后，宜若彼国古本不复有遗漏。不知《考文》刊于享保中，当我康熙末，其时彼国好古之士亦始萌芽，故故所传《易》单疏本，《尚书》单疏本，《毛诗》黄唐本，《左传》古抄卷子本，皆为《考文》所未见，其他遗漏何怪焉。
　　日本古钞本，经注多有虚字。阮氏《校刊记》疑是彼国人妄增。今通观其钞本，乃知实沿于隋唐之遗。（详见陆氏《释文》中。）即其原于北宋者，尚未尽删削。（如志中所载《尚书》、《毛诗》经注钞本犹多虚字。）今合校数本，其渐次铲除之迹犹可寻。阮氏所见经注本，大抵皆出于南宋，故不信彼为唐本。
　　日本文事盛于延喜、天平，当唐之中叶。厥后日寻干戈，至明启、祯间，德川氏秉政，始偃武修文。故自德川氏以前，可信其无伪作之弊。《古文孝经》固非真孔传，然亦必司马贞、刘子元所共议之本，《提要》疑是宋以后人伪作，未悉彼国情事也。
　　日本气候，固无我江南之多霉烂，亦不如我河北之少蠹蚀，何以唐人之迹存于今者不可胜计？盖其国有力之家皆有土藏，故虽屡经火灾而不毁。至于钞本皆用彼国茧纸，坚韧胜于布帛，故历千年而不碎。
　　日本收藏家除足利官学外，以金泽文库为最古，当我元、明之间。今日流传宋本大半是其所遗。次则养安院，当明之季世，亦多宋、元本，且有朝鲜古本。此下则以近世狩谷望之求古楼为最富。虽其枫山官库、昌平官学所，储亦不及也。又有市野光彦、涩江道纯、小岛尚质及森立之，皆储藏之有名者。余之所得，大抵诸家之遗。
　　日本医员多博学，藏书亦医员为多。喜多村氏，多纪氏，涩江氏，小岛氏，森氏，皆医员也。故医籍尤收罗靡遗。《跻寿馆书目》（多纪丹波元坚撰）所载，今著录家不及者不下百种，今只就余收得者录之。
　　日本崇尚佛法，凡有兵戈，例不毁坏古刹，故高山寺、法隆寺二藏所储唐经生书佛经不下万卷，即经史古本，亦多出其中。今兹所录，仿《旧唐书?艺文志》之例，收诸家之为释氏而作者。其一切经虽精妙绝伦，皆别记之。
　　日本颇多朝鲜古刻本，皆明时平秀吉之役所掠而来，如《姓解》、《草堂诗笺》等书，余询之朝鲜使臣，并称无传，且云秀吉之乱，其国典籍为之一空。然则求朝鲜逸书者，此地当得半矣。
　　日本维新之际，颇欲废汉学，故家旧藏几于论斤估值。尔时贩鬻于我土者，不下数千万卷。犹忆前数年有蔡姓者载书一船，道出宜昌。友人饶季音得南宋板《吕氏读诗记》一部，据云宋、元椠甚多。意必有秘笈孤本错杂于其中，未知流落得所否。今余收拾于残剩之后，不能不为来迟恨，亦不能不为书恨也。
　　余之初来也，书肆于旧板尚不甚珍重。及余购求不已，其国之好事者遂亦往往出重值而争之。于是旧本日稀，书估得一嘉靖本亦视为秘笈，而余力竭矣。然以余一人好尚之笃，使彼国已弃之肉复登于俎，自今以往，谅不至拉杂而摧烧之矣。则彼之视为奇货，固余所厚望也。（近日则闻什袭藏之，不以售外人矣。）
　　日本学者于四部皆有撰述，朝事丹铅，暮悬国门，颇沿明季之风。然亦有通材朴学卓然可传者，反多未授梓人。（如狩谷之《和名类钞笺》、丹波之《医籍考》。）拟别为日本著述提要，故兹皆不录入。其有采录古书不参彼国人论议者，如《医心方》、《和名类聚》之类，皆千年以上旧籍，尤为校订之资，故变例收之。至若朝鲜为我外藩，《桂苑笔耕集》已见于《唐志》，今兹亦随类载入。《医方类聚》，日本有活字本，亦医籍之渊薮也。
　　皇侃《论语疏》、《群书治要》及《佚存丛书》久已传于中土，此录似勿庸赘述。然《皇疏》有改古式之失，《治要》有钞本、活字二种，他如《古文孝经》、《唐才子传》、《臣轨》、《文馆词林》、《难经集注》（皆在《佚存丛书》中，）彼国亦别本互出，异同叠见，则亦何可略之？
　　日本收藏家，余之所交者，森立之、向山黄村、岛田重礼三人，嗜好略与余等。其有绝特之本，此录亦多采之。唯此三人之外，余罕所晋接，想必有惊人秘笈什袭于金匮石室中者，幸出以示我，当随时补入录中，亦此邦珍重古籍之雅谈也。
　　《志》中争宜刊布者，经部之《易》单疏，《书》单疏，万卷堂之《穀梁传》、十卷本之《论语疏》；小学类之蜀本《尔雅》，顾野王原本《玉篇》，宋本《隶释》；子部之台州本《荀子》，类书之杜台卿《玉烛宝典》，邵思《姓解》，医家之李英公《新修本草》，杨上善之《太素经》；集部之《文馆词林》十卷（《佚存丛书》所刻仅四卷，）是皆我久佚之籍，亦艺林最要之书，使汇刻为丛书，恐不在《士礼居》、《平津馆》下也。若释慧林《一切经音义》百卷、释希麟《续一切经音义》十卷，此小学之渊薮，一部传而汉唐宋文字、音韵之书皆得以见崖略。顾卷帙浩繁，力不能赡。世之高瞻远瞩者，或亦有取于斯。（厥后黎公使多以刻入《古逸丛书》。）
　　前人谱录之书，多尚简要。《敏求记》唯录宋本，《天禄琳琅》、《爱日精庐》、《拜经楼》藏书则兼采明本，时代不同故也。而张金吾论说尤详。余之此书又详于张氏，似颇伤繁冗。然余著录于兵燹之后，又收拾于瀛海之外，则非唯其时不同，且其地亦不同，苟不详书，将有疑其为郢书燕说者。且录中之书，他日未必一一能传，则存此崖略，亦好古者所乐观也。
　　凡习见之书，不载撰人名氏。其罕见之品，则详录姓氏，间考爵里。
　　古钞本及翻刻本多载彼国题记，其纪元名目甚繁。若必一一与中土年号比较详注，则不胜其冗，今别为一表，以便考校。
　　光绪辛巳二月 宜都杨守敬记
　　●日本访书志卷一
　　○足利活字本《七经》
　　足利学活字本《七经》，山井鼎所据以箸《七经孟子考文》者。是书印行于日本庆长时，当明万历年间。其原系据其国古钞本，或去其注末虚字，又参校宋本，故其不与宋本合者皆古钞本也。日本刻经，始见正平《论语》及翻兴国本《左传》，又有五山本《毛诗郑笺》，其全印《七经》者，自庆长活字本始。余至日本之初物色之，见一经即购存，积四年之久，乃配得全部。盖活字一时印行虽多，久即罕存，其例皆然。如吾中土兰雪堂活字本亦印于明代，今日已成星凤。山井鼎当我康熙年间，此本已非通行，惟足利侯国大学始有全部，无怪近日之更难遇也。或疑其中凡近宋本讳多缺笔，当是全翻宋本，是不然，盖其刻字时仿宋本字体摹入，故凡遇宋讳亦一例效之，实不尽据宋本，证之余所得诸古钞本而后知参合之迹显然。且《尚书》、《礼记》字体非仿宋本者即不缺笔，可以释然矣。
　　○《周易正义》十四卷（旧钞本）
　　单疏古钞本，无年月，狩谷望之求古楼旧藏，相传为弘治、永禄间钞本。首《周易正义序》，次《周易正义》第一，国子祭酒、上护军曲阜县开国子臣孔颖达奉敕撰定。第二卷以下并同，但无“定”字。凡标经注起止，并大字居中。《正义》则双行小字，每半叶八行，行二十一字以大字计，其文字大抵与明钱保孙所校宋本单疏合。《乾卦》“象曰”至“万国咸宁”，钱本总在“各以有君”之下，与十行以下分属各段者不同，此亦总疏不分属。唯钱本所据尚是宋刻，此则为唐钞之遗。如《文言》：“知至至之，可与几也。”日本古钞本皆有“言”字，自唐石经以下皆无“言”字。此《正义》覆述经文有“言”字，且前九三疏引《文言》云云，此本亦有“言”字。可知《正义》所据经文本有“言”字，后人据石经并删《正义》。钱氏所据单疏已删此字，不待注、疏合刻矣。
　　○《伊川易解》六卷《系辞精义》二卷（刻入《古逸丛书》）
