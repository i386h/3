<!-- { "loadSidebar": true } -->
　　○《方舆胜览前集》四十三卷、《后集》七卷、《续集》二十卷、《拾遗》一卷（宋椠本）
　　首吕午序，次祝穆自序，行书。序后有两浙转运司录白，盖祝氏恐人翻雕，故请官为给榜。《初集》自“浙西路”起至“海外四州”止，凡四十三卷。《后集》淮东路、淮西两路。《续集》自“成都路”起，至“利西路”止。《拾遗》则自“临安府”至“绍熙府”，每府州各补数条。此盖和父原本，其分数次开雕者，当因资费不足，随雕随印行，非别为起讫也。每半叶大字七行，小字十四行，行廿五字。每卷标题“新编四六必用方舆胜览”，盖本为备四六之用也。首卷又有引用文集目，亦分类载之。
　　吕午序（嘉熙已亥）。
　　祝穆自序（嘉熙已亥）。
　　两浙转运司录白：
　　据祝太傅宅干人吴吉状：“本宅见刊《方舆胜览》及《四六宝苑》《事文类聚》凡数书，并系本宅贡士私自编辑，积岁辛勤。今来雕板，所费浩瀚，窃恐书市嗜利之徒，辄将上件书版翻开，或改换名目，或以《节略舆地纪胜》等书为名，翻开搀夺，致本宅徒劳心力，枉费钱本，委实切害。照得雕书合经使台申明，乞行约束，庶绝翻版之患，乞给榜下衢、婺州雕书籍处张挂晓示。如有此色，容本宅陈告，乞追人毁版，断治施行。奉台判备榜须至指挥。”
　　右今出榜衢婺州雕书籍去处张挂晓示，各令知悉，如有似此之人，仰经所属陈告追究，毁版施行，故榜。
　　嘉熙贰年拾贰月 日榜。衢、婺州雕书籍去处张挂。转运副使曾台押。
　　福建路转运司状，乞给榜约束所属，不得翻开上件书版，并同前式，更不再录白。
　　是编蒐猎名贤记序、诗文及史传、稗官、杂说，殆数千篇，若非表而出之，亦几明珠之暗投。今取全篇分类，以便检阅。其一联片语不成章者，更不赘录，盖演而伸之，则为一部郡志；总而会之，则为一部文集，庶几旁通曲畅云。此木记在引用文集目之前。
　　今将每郡事要标出卷首，馀并仿此，览者切幸详鉴。
　　郡名 风俗 形胜 土产 山川
　　学馆 堂院 亭台 楼阁 轩榭
　　馆驿 桥梁 寺观 祠墓 古迹
　　名宦 人物 名贤 题咏 四六
　　（此在《前集》目录之前。）
　　今将两淮州郡作《后集》刊行。四蜀及两淮新复之境，见此纂辑，续当锓梓。引用文目，已具《前集》卷首，更不重复。仍标出每郡事要如右。（此在《后集》目录之前。）
　　是编亦既锓梓流布矣。重惟天下奇闻壮观，见于文人才士之所纪述者，浩不可穷，耳目所及，幸而得之，则亦泰山一毫芒耳。因阅群书，复抄小集，附刊于后，名以“《拾遗》”。每州各空其纸，以俟博雅君子续自笔入，或因鬻书者录以见寄，使足成此一奇书，盖所深望云。（此在《拾遗》目录之前。）
　　○《方舆胜览》七十卷（宋椠本）
　　首吕午序，次祝穆自序，楷书，通编为七十卷，不复分《前》、《后》、《续》、《拾遗》名目。标题亦去其“四六必用”四字，又去其每集告白。字体校原本稍大，行款虽同，小字则每行廿三字，（归安陆氏藏本与此同。）字多减画，盖麻沙坊本了也。此本标题于浙西之严州，改称“建德府”；浙东路之温州，改称“瑞安府”；广西路之宜州，改称“庆远府”；夔州路之忠州，改称“咸淳府”。按和父自序，书成于嘉熙已亥，而改严、温、宜、忠等州为府，在咸淳元年，相去三十六年，其为后人改编可知。书中亦多所增添，非祝王之旧。然其所增亦皆据方志旧记编入，犹有知识者所为，不似坊贾之羼乱妄作，故亦可贵。余按此书元、明以下均未重镌，故著录家只有宋本，恐再延数世，归于泯灭，余乃得两宋本，惜无好事者重雕焉。
　　○《大唐西域记》十二卷（宋藏经刊本）
　　明吴琯《古今逸史》有刊本，《四库》据以入录。其第十一卷“僧伽罗国”下有明永乐三年大监郑和见国王阿烈苦奈儿事，此校者之语，吴氏误连入正文。想吴氏所得必传钞本，故有斯误。其实此书明南北《藏》本皆有之，皆不附郑和事。此本为宋理宗嘉熙三年安吉州资福寺刊本，在“转”字号，首题《大唐西域记》，次行题“尚书左仆射燕国公制”，不署“张说”名。（宋、元、高丽《藏》本皆无之，明藏本始补名。）序后题“大唐西域记卷第一”，又下行题“三藏法师玄奘奉诏译”，又下行题“大总持寺沙门辩机撰”，再下一行题“三十四国”，再下三十四国之目，再下为总序，末有辩机后序。盖玄奘奉诏译此书，而辩机但排纂润色之也。故晁公武《读书志》谓“玄奘撰”者以此。《通志略》分玄奘、辩机为二书，则大谬矣。《读书志》又载有玄奘自序，则据其目录后总序而言，非本有而脱之也。唯余于日本三缘山所见《高丽藏》本，前有秘书著作佐郎敬播序，则宋、元、明《藏》及日本活字本皆无之。至《明藏》本之脱误，不下数百言。而吴本更不足道矣。（别详《札记》。）今附敬播序于左。
　　《大唐西域记》序
　　窃以穹仪方载之广，蕴识怀灵之异，谈天无以究其极，括地讵足辩其原。是知方志所未传，声教所不暨者，岂可胜道哉！详夫天竺之为国也，其来尚矣，圣贤以之叠轸，仁义于焉成俗。然事绝于曩代，壤隔于中土。《山经》莫之纪，《王会》所不书。博望凿空，徒寘怀于印竹。昆明道闭，谬肆力于神池。遂使瑞表恒星，郁玄、妙于千载；梦彰佩日，秘神光于万里。暨于蔡愔访道，摩腾入洛，经藏石室，未尽龙宫之奥；像画凉台，宁极鹫峰之美。自兹厥后，时政多虞。阉竖乘权，溃东京而鼎峙，母后成衅，剪中朝而幅裂。宪章泯于函洛，烽燧警于关塞，四郊因而多垒，况兹邦之绝远哉！然而钓奇之客，希世间至。颇存记注，宁尽物土之宜；徒采神经，未极真如之旨。有随一统，寔务恢疆。尚且眷西海而咨嗟，望东洛而杼轴。扬旌玉门之表，信亦多人；利涉葱岭之源，盖无足纪。曷能指雪山而长鹜，望龙池而一息哉！良由德不被物，威不及远。我大唐之有天下也，辟寰宇而创帝图，扫搀枪而清天步。功伴造化，明等照临。人荷再生，骨肉豺狼之吻；家蒙锡寿，还魂鬼域之墟。总异类于藁街，掩遐荒于舆地。菀十洲而池环海，小五帝而鄙上皇。法师幼渐法门，慨祗园之莫履；长怀真迹，仰鹿野而翘心。褰裳净境，实惟素蓄。会淳风之西偃，属候律之东归。以贞观三年杖锡遵路，资皇灵而抵殊俗，冒重险其若夷；假冥助而践畏途，几必危而已济。暄寒骤徙，展转方达。言寻真相，见不见于空有之间；博考精微，闻不闻于生灭之际。廓群疑于性海，启妙觉于迷津。于是隐括众经，无片言而不尽；傍稽圣迹，无一物而不窥。周流多载，方始旋返。十九年正月届于长安，所获经论六百五十七部，有诏译焉。亲践者一百一十国，传闻者二十八国。或事见于前典，或名始于今代，莫不餐和饮泽，顿颡而知归；请吏革音，梯山而奉赆。欢阙庭而相抃，袭冠带而成群尔。其物产风土之差，习俗山川之异，远则稽之于国典，近则详之于故老。邈矣殊方，依然在目。无劳握椠，已详油素。名为《大唐西域记》，一秩十二卷。窃惟书事记言，固已缉于微婉；琐词小道，异有补于遗阙。秘书著作佐郎敬播序之云尔。
　　《四库提要》以每卷之末附有《释音》，疑为后人所加。余所见惟古钞卷子无之，凡宋、元《藏》本皆有《释音》。余在日本，曾得钞本《随函录》三十卷，后晋释可洪撰，宋人刻《藏经》，分载入之。
　　此本第一、第六两卷原缺。日本元禄九年（当康熙三十五年，）山城州天安寺法金刚院重修整此书，乃从别本影钞此二卷补之，亦同宋本也。（日本所藏宋本不一部。）此二卷末并有“山城国缀喜郡薪村”，又有“灵瑞山酬恩巷沙门宗桂书写”之记。
　　余在日本，森立之出狩谷望之所制古书帙一具，系用竹签以丝排连如小帘，外敷以巾，可方可圆，不同今之函套，谓古者卷轴以此束之，故有数卷共一帙，十馀卷共一帙者。后见《白氏文集》目录亦标第几帙。今见敬播序云“一秩十二卷”，益恍然矣。（又《经典释文》亦云“合为三秩，三十卷”。）
　　○《释迦方志》三卷（南宋《藏》本）
　　唐释道宣撰。道宣以佛土事迹传录差互，乃作是书。凡八篇。一《封疆》，二《统摄》，三《中边》，四《遗迹》，五《游履》，六《通局》，七《时住》，八《教相》。其书与《大唐西域记》相表里。玄奘详其所历之国，此则详佛教所统摄之国，亦多计东西道里，眉目粲然，可以披览。迩来五印度迤北，为回邦所据；迤南为英吉利所摄，而所谓三千大千世界者，亦近在耳目之前。以此志校之，皆可按图而稽。然则此志当五印度古方志可也。
　　《释迦方志》序　　唐终南太一山释道宣撰。
　　惟夫大唐之有天下也将四十载，淳风洽而浇俗改，文德修而武功畅。故使青丘、丹穴之候，并入提封；龙砂、鸟塞之区，聿遵声教。膜拜稽首，显朝宗之羽仪；轮賝奉贽，表怀柔之盛德。然则八荒内外，前史具书；五竺方维，由来罕述。岂非时也？虽复周穆西狩，止届昆丘；舜禹南巡，不逾沧海。秦皇画野，近袤远洮；汉武封疆，关开铁路。厥斯以降，遐讨末详。所以崆峒问道，局在酒泉之地；昆仑谒圣，实惟玉门之侧。至于弱水、洞庭，三危、九陇，燕然、龙勒，沙障、黎河，具历夏书，咸图雍部。及博望之寻河也，创闻大夏之名；轩皇之游梦也，初述华胥之国。贰师之伐大宛，定远之开铁门，由余入秦，日磾仕汉。声荣覆于葱岭，帝德亘于耆山。赫奕皇华，其徒繁矣。而方土所记，人物所宜，风俗之沿革，山川之卓诡，虽陈之油素，略无可纪。岂不以经途辽远，游诣之者希乎！以事讨论，纵有传说，皆祖行人，信非躬睹，相从竞虚为实录，何以知其然耶？故积石河源，西瞻赤县，昆仑天柱，东顾神州，鸣砂以外，咸称胡国。安用远筹，空传缃简。是知身毒之说，重译臻焉；神异等传，断可知矣。自佛教东传，荣光烛汉。政流十代，年将六百。輶轩继接，备尽观方，百有馀国，咸归风化。莫不梯山贡职，望日来王。而前后传录差互不同，事迹罕述，称谓多惑，覆寻斯致，宗归译人。昔隋代东都上林园翻经馆沙门，彦学为先，必因文而辅教，纤微之善，罔不备书。百代之后，知斯言之可复也。
　　○《朝鲜国大典通编》六卷（朝鲜刊本）
