<!-- { "loadSidebar": true } -->
　　高祖讨司马休之，前军将军道怜留镇东府，领屯兵。冶亭群盗数百，夜袭钟垒，距击破之。时大军外讨，京邑扰惧，钟以不能镇遏，降号建威将军。平蜀功，应封四百户男，以先有封爵，减户以赐次子敬顺高昌县男，食邑百户。寻复本号龙骧将军。十二年，高祖北伐，复留镇居守，增其兵力，又命府置佐史。荆州刺史道怜献名马三匹，并精丽乘具，高祖悉以赐钟三子。十四年，迁右卫将军，龙骧将军如故。元熙元年卒，时年四十三。  
　　子敬义嗣。敬义官至马头太守，卒。子国重嗣，齐受禅，国除。钟次子高昌男敬顺，卒，子国须嗣。须卒，无子，国除。  
　　虞丘进，字豫之，东海郯人也。少时随谢玄讨苻坚，有功，封关内侯。隆安中，从高祖征孙恩，戍句章城，被围数十日，无日不战，身被数创。至余姚呵浦，破贼张骠，追至海盐故治及娄县。于蒲涛口与孙恩水战，又被重创。追恩至郁州，又至石鹿头，还海盐大柱，频战有功。元兴元年，又从高祖东征临海，于石步固与卢循相守二十余日。二年，又从高祖至东阳，破徐道覆。其年，又至临松穴破贼，追至永嘉千江，又至安固，累战皆有功。三年，从平京城，定京邑，除燕国内史。  
　　义熙二年，除龙骧将军，封龙川县五等侯。从高祖伐广固，于临朐破贼。卢循逼京邑，孟昶、诸葛长民等建议奉天子过江，进廷议不可，面折昶等，高祖甚嘉之。献计伐树，树栅石头。除鄱阳太守，将军如故。统马步十八队，于东道出鄱阳，至五亩峤。循遣将英紏为上饶令。千余人守故城，进攻破之。循又遣童敏之为鄱阳太守，据郡，进从余干步道趣鄱阳，敏之退走，追破之，斩首数百。复随刘籓至始兴，讨斩徐道覆。  
　　八年，除宁蛮护军、寻阳太守，领文武二年从征刘毅。事平，补太尉行参军，寻加振威将军。九年，以前后功封望蔡县男，食邑五百户，加龙骧将军。讨司马休之，又有战功。军还，除辅国将军、山阳太守。宋台令书除秦郡太守，督陈留郡事，将军如故。元熙二年，宋王令书以为高祖第四子义康右将军司马。永初二年，迁太子右卫率。明年，卒官。时年六十。追论讨司马休之功，进爵为子，增邑三百户。  
　　子耕嗣。耕卒，子袭祖嗣。袭祖卒，世宝嗣。齐受禅，国除。  
　　史臣曰：《诗》云：“无言不酬，无德不报。”此诸将并起自竖夫，出于皁隶刍牧之下，徒以心一乎主，故能奋其鳞翼。至于推锋转战，百死而不顾一生，盖由其心一也。遂飨封侯之报，诗人之言，信矣！  
列传第十　胡籓  刘康祖  垣护之  张兴世  
　　胡籓，字道序，豫章南昌人也。祖随，散骑常侍。父仲任，治书侍御史。籓少孤，居丧以毁称。太守韩伯见之，谓籓叔尚书少广曰：“卿此侄当以义烈成名。”州府辟召，不就。须二弟冠婚毕，乃参郗恢征虏军事。时殷仲堪为荆州刺史，籓外兄罗企生为仲堪参军，籓请假还，过江陵省企生。仲堪要籓相见，接待甚厚。籓因说仲堪曰：“桓玄意趣不常，每怏怏于失职。节下崇待太过，非将来之计也。”仲堪色不悦。籓退而谓企生曰：“倒戈授人，必至之祸。若不早规去就，后悔无及。”玄自夏口袭仲堪，籓参玄后军军事。仲堪败，企生果以附从及祸。籓转参太尉、大将军、相国军事。  
　　义旗起，玄战败将出奔，籓于南掖门捉玄马控，曰：“今羽林射手犹有八百，皆是义故西人，一旦舍此，欲归可复得乎？”玄直以马鞭指天而已，于是奔散相失。追及玄于芜湖，玄见籓，喜谓张须无曰：“卿州故为多士，今乃复见王叔治。”桑落之战，籓舰被烧，全铠入水潜行三十许步，方得登岸。义军既迫，不复得西，乃还家。  
　　高祖素闻籓直言于殷氏，又为玄尽节，召为员外散骑侍郎，参军军事。从征鲜卑，贼屯聚临朐，籓言于高祖曰：“贼屯军城外，留守必寡，今往取其城，而斩其旗帜，此韩信所以克赵也。”高祖乃遣檀韶与籓等潜往，既至，即克其城。贼见城陷，一时奔走，还保广固累月。将拔之夜，佐史并集，忽有鸟大如鹅，苍黑色，飞入高祖帐里，众皆骇愕，以为不祥。籓起贺曰：“苍黑者，胡虏之色，胡虏归我，大吉之祥也。”明旦，攻城，陷之。从讨卢循于左里，频战有功，封吴平县五等子，除正员郎。寻转宁远将军、鄱阳太守。  
　　从伐刘毅。毅初当之荆州，表求东道还京辞墓，去都数十里，不过拜阙。高祖出倪塘会之。籓劝于坐杀毅，高祖不从。至是谓籓曰：“昔从卿倪塘之谋，无今举也。”又从征司马休之。复为参军，加建武将军，领游军于江津。徐逵之败没，高祖怒甚，即日于马头岸渡江，而江津岸峭，壁立数丈，休之临岸置阵，无由可登。高祖呼籓令上，籓有疑色，高祖奋怒，命左右录来，欲斩之。籓不受命，顾曰：“籓宁前死耳！”以刀头穿岸，少容脚指，于是径上，随之者稍多。既得登岸，殊死战，贼不能当，引退。因而乘之，一时奔散。  
　　高祖伐羌，假籓宁朔将军，参太尉军事，统别军。至河东，暴风漂籓重舰渡北岸，索虏牵得此舰，取其器物。籓气厉心愤，率左右十二人，乘小船径往河北。贼骑五六百见籓来，并笑之。籓素善射，登岸射，贼应弦而倒者十许人，贼皆奔退，悉收所失而反。又遣籓及硃超石等追索虏于半城，虏骑数重，籓及超石所领皆割配新军，不盈五千，率厉力战，大破之。又与超石等击姚业于蒲坂，超石失利退还，籓收超石成舍资实，徐行而反，业不敢追。高祖还彭城，参相国军事。时卢循余党与苏淫贼大相聚结，以为始兴相。论平司马休之及广固功，封阳山县男，食邑五百户。  
　　少帝景平元年，坐守东府，开掖门，免官，寻复其职。元嘉四年，迁建武将军、江夏内史。七年，征为游击将军。到彦之北伐，南兗州刺史长沙王义欣进据彭城，籓出戍广陵，行府州事。转太子左卫率。十年，卒，时年六十二，谥曰壮侯。  
　　子隆世嗣，官至西阳太守。隆世卒，子乾秀嗣。籓庶子六十人，多不遵法度。籓第十四子遵世，为臧质宁远参军，去职还家，与孔熙先同逆谋，高祖以籓功臣，不欲显其事，使江州以他事收杀之。二十四年，籓第十六子诞世、第十七子茂世率群从二百余人攻破郡县，杀太守桓隆之、令诸葛和之，欲奉庶人义康。值交州刺史檀和之至豫章，讨平之。诞世兄车骑参军新兴太守景世、景世弟宝世，诣廷尉归罪，并徙远州。乾秀夺国。世祖初，徙者并得还。  
　　刘康祖，彭城吕人，世居京口。伯父简之，有志干，为高祖所知。高祖将谋兴复，收集才力之士，尝再造简之，值有宾客。简之悟其意，谓弟虔之曰：“刘下邳频再来，必当有意。既不得共语，汝可试往见之。”既至，高祖已克京城，虔之即便投义。简之闻之，杀耕牛，会聚徒众，率以赴高祖。简之历官至通直常侍，少府，太尉咨议参军。简之弟谦之，好学，撰《晋纪》二十卷；义熙末，为始兴相。东海人徐道期流寓广州，无士行，为侨旧所陵侮。因刺史谢欣死，合率群不逞之徒作乱，攻没州城，杀士庶素憾者百余，倾府军、招集亡命，出攻始兴。谦之破走之，进平广州，诛其党与，仍行州事。即以为振威将军、广州刺史。后为太中大夫。虔之诞节，不营产业，轻财好施。高祖西征司马休之、鲁宗之等，遣参军檀道济、硃超石步骑出襄阳，虔之时为江夏相，率府郡兵力出涢城，屯三连，立桥聚粮以待。道济等积日不至，为宗之子轨所袭，众寡不敌。参军孙长庸流涕劝还军，虔之厉色曰：“我仗顺伐罪，理无不克。如其不幸，命也。”战败见杀，追赠梁、秦二州刺史，封新康县男，食邑五百户。  
　　康祖，虔之子也，袭封，为长沙王义欣镇军参军，转员外散骑侍郎。便弓马，膂力绝人，在闾里不治士业，以浮荡扌莆酒为事。每犯法，为郡县所录，辄越屋逾墙，莫之能禽。夜入人家，为有司所围守，康祖突围而去，并莫敢追。因夜还京口，半夕便至。明旦，守门诣府州要职。俄而建康移书录之，府州执事者并证康祖其夕在京口，遂见无恙。前后屡被纠劾，太祖以勋臣子，每原贷之。为员外郎十年，再坐摴扌莆戏免。  
　　转太子左积弩将军，随射声校尉裴方明西征仇池，与方明同下廷尉，康祖免官。顷之，世祖为豫州刺史，镇历阳，以康祖为征虏中兵参军，既被委任，折节自修。转太子翊军校尉。久之，迁南平王铄安蛮府司马。元嘉二十七年春，索虏托拔焘亲率大众攻围汝南，太祖遣诸军救援，康祖总统为前驱。军次新蔡，与虏战，俱前百余里，济融水。虏众大至，奋击破之，斩伪殿中尚书任城公乞地真，去县瓠四十里，焘烧营退走。转左军将军。  
　　太祖欲大举北伐，康祖以岁月已晚，请待明年。上以河北义徒并起，若顿兵一周，沮向义之志，不许。其年秋，萧斌、王玄谟、沈庆之等入河，康祖率豫州军出许、洛。玄谟等败归，虏引大众南度。南平王铄在寿阳，上虑为所围，召康祖速反。康祖回军，未至寿阳数十里，会虏永昌王库仁真以长安之众八万骑，与康祖相及于尉武。康祖凡有八千人，军副胡盛之欲附山依险，间行取至。康祖怒曰：“吾受命本朝，清荡河洛。寇今自送，不复远劳王师，犬羊虽多，实易摧灭。吾兵精器练，去寿阳裁数十里，援军寻至，亦何患乎！”乃结车营而进。虏四面来攻，大战一日一夜，杀虏填积。虏分众为三，且休且战，以骑负草烧车营。康祖率厉将士，无不一当百，虏死者太半。会矢中颈死，于是大败，举营沦覆，为虏所杀尽，自免者裁数十人。虏传康祖首示彭城，面如生。  
　　胡盛之为虏生禽，托跋焘宠之，常在左右。盛之有勇力，初为长沙王义欣镇军参军督护，讨劫谯郡，县西劫有马步七十，逃隐深榛，盛之挺身独进，手斩五十八级。  
　　二十八年，诏曰：“康祖班师尉武，戎律靡忒。对众以寡，歼殄太半。猛气云腾，志申力屈，没世徇节，良可嘉悼。宜加甄宠，以旌忠烈。可赠益州刺史，谥曰壮男。”传国至齐受禅，国除。  
　　垣护之，字彦宗，略阳桓道人也。祖敞，仕苻氏，为长乐国郎中令。慕容德入青州，以敞为车骑长史。德兄子超袭伪位，伯父遵、父苗复见委任。遵为尚书，苗京兆太守。高祖围广固，遵、苗逾城归降，并以为太尉行参军。太祖元嘉中，遵为员外散骑常侍，苗屯骑校尉。  
