<!-- { "loadSidebar": true } -->
　　少帝景平元年正月乙卯，有星孛于东壁南，白色，长二丈余，拂天苑，二十日灭。二月，太后萧氏崩。十月戊午，有星孛于氐北，尾长四丈，西北指，贯摄提，向大角，东行，日长六七尺，十余日灭。明年五月，羡之等废帝。  
　　文帝元嘉元年十月，荧惑犯心。元嘉三年正月甲寅夜，天东南有黑气，广一丈，长十余丈。元嘉六年五月，太白昼见经天。元嘉七年三月，太白犯岁星于奎。六月，荧惑犯东井舆鬼，入轩辕。月犯岁星。十一月癸未，西南有气，上下赤，中央黑，广三尺，长三十余丈，状如旌旗。十二月丙戌，有流星头如甕，尾长二十余丈，大如数十斛船，赤色，有光照人面，从西行经奎北大星南过，至东壁止。其年，索虏寇青、司，杀刺史，掠居民。遣征南大将军檀道济讨伐，经岁乃归。  
　　元嘉八年四月辛未，太白昼见，在胃。五月，犯天关东井。六月庚午，荧惑入东井。七月壬戌夜，白虹见东方。丁丑，太白犯上将。八月癸未，太白入太微右掖门内，犯左执法。乙未，荧惑犯积尸。九月丙寅，流星大如斗，赤色，发太微西蕃，北行，未至北斗没，余光长三丈许。十月丙辰，金土相犯，在须女，月奄天关东井。十二月，月犯房钩钤。十年，仇池氐寇汉中，梁州失戍。  
　　元嘉九年正月庚午，荧惑入舆鬼。三月，月犯轩辕。四月，犯左角，岁星入羽林。月犯房钩钤。己丑，太白入积尸。五月，犯轩辕，月掩南斗第六星。辛酉，荧惑入太微右掖门，犯右执法。七月丙午，月蚀左角。八月癸未，太白犯心前星。乙酉，犯心明堂星。元嘉十年十月，有流星大如甕，尾长二十余丈。元嘉十一年二月庚子，月犯毕，入毕口而出，因晕昴、毕，西及五车，东及参。三月丙辰，太白昼见，在参。闰月戊寅，太白犯五诸侯。己丑，月入东井，犯太白。于时司徒彭城王义康专权。  
　　元嘉十二年五月壬戌，月犯右执法。七月壬戌，荧惑犯积尸，奄上将。十月丙午，月犯右执法。十二月甲申，太白犯羽林。十七年，上将执法皆被诛。  
　　元嘉十三年正月庚午，月犯荧惑。二月，月犯太微东蕃第一星。十一月辛亥，岁星犯积尸。十二月戊子，荧惑入羽林。后年，废大将军彭城王义康及其党与；凡所收掩，皆羽林兵出。  
　　元嘉十四年正月，有星晡前昼见东北维，在井左右，黄赤色，大如橘。月犯东井。四月丁未，太白犯舆鬼。五月丙子，太白昼见，在太微。七月辛卯，岁星入轩辕。八月庚申，荧惑犯上将。九月丙戌，荧惑犯左执法。其后，皇后袁氏崩，丹阳尹刘湛诛，尚书仆射殷景仁薨。  
　　元嘉十五年四月己卯，月犯氐。十月壬戌，流星大如鸭子，出文昌，入紫宫，声如雷。十一月癸未，荧惑入羽林。丁未，月犯东井钺星。其后，诛丹阳尹刘湛等。  
　　元嘉十六年二月，岁星逆行犯左执法。五月丁卯，太白昼见胃、昴间。月入羽林，太白犯毕，岁星犯左执法。七月，月会填星。八月，太白犯轩辕。明年，皇后袁氏崩。荧惑犯太微西上将，太白昼见，在翼。九月，荧惑同入太微相犯。太白犯左执法，荧惑犯右执法。十月，岁星荧惑相犯，在亢。十一月，荧惑犯房北第一星。明年，大将军义康出徙豫章，诛其党与。尚书仆射、扬州刺史殷景仁薨。  
　　元嘉十九年九月，客星见北斗，渐为彗星，至天苑末灭。元嘉二十年二月二十四日乙未，有流星大如桃，出天津，入紫宫；须臾，有细流星或五或三相续，又有一大流星从紫宫出，入北斗魁；须臾，又一大流星出，贯索中，经天市垣，诸流星并向北行，至晓不可称数。流星占并云：“天子之使。”又曰：“庶民惟星。星流，民散之象。”至二十七年，索虏残破青、冀、徐、兗、南兗、豫六州，民死太半。  
　　元嘉二十二年二月，金火木合东井。四月，月犯心，太白入轩辕。七月，太白昼见。其冬，太子詹事范晔谋反伏诛。元嘉二十三年正月，金火相烁。其月，索虏寇青州，驱略民户。元嘉二十四年正月，月犯心大星。天星并西流，多细，大不过如鸡子，尾有长短，当有数百。至旦，日光定乃止，有入北斗紫宫者。占：“流星群趋所之者，兵聚其下，有大急。”又占：“众星并流，将军并举兵。随星所之，以应天气。”又占：“流星入紫宫，有丧，水旱不调。”又占：“流星入北斗，大臣有系者。”又占：“流星为民，大星大臣流，小星小民流。”四月，太白昼见。八月，征北大将军衡阳王义季薨；豫章民胡诞世率其宗族破郡县，杀太守及县令  
　　元嘉二十五年正月，火、水入羽林。月犯岁星，太白昼见经天。元嘉二十六年十月，彗星入太微。十一月，白气贯北斗。二十七年夏，太白昼见经天。九月，太白犯岁星。十月，荧惑入太微。元嘉二十八年五月，彗星见卷舌，入太微，逼帝座，犯上相，拂屏，出端门，灭翼、轸。翼、轸，荆州分。太白昼见犯哭星。三十年，太子巫蛊咒诅事觉，遂杀害朝臣。孝建元年，荆、江二州反，皆夷灭。卷舌，咒诅之象。彗之所起，是其应也。元嘉二十九年正月，太白昼见，经天。明年，东宫弑逆。  
　　孝武孝建元年二月，有流星大如月，西行。其年，豫州刺史鲁爽反诛。孝建元年九月壬寅，荧惑犯左执法。尚书左仆射建平王宏表解职，不许。孝建元年十月乙丑，荧惑犯进贤星。吏部尚书谢庄表解职，不许。  
　　孝建二年五月乙未，荧惑入南斗。十月甲辰，又入南斗。大明元年夏，京师疾疫。  
　　孝建三年四月戊戌，太白犯舆鬼。占曰：“民多疾。”明年夏，京邑疫疾。孝建三年八月甲午，太白入心。占曰：“后九年，大饥至。”大明八年，东土大饥，民死十二三。  
　　大明元年三月癸亥，太白在奎南，犯岁星。占曰：“有灭诸侯。”三年，司空竟陵王诞反诛。大明元年六月丙申，月在东壁，掩荧惑。占曰：“将军有忧，期不出三年。”至三年，司空竟陵王诞反。  
　　大明二年三月辛未，荧惑入东井。四月己亥，荧惑在东井犯北轩辕第二星。井，雍州分。其年四月，海陵王休茂为雍州刺史，五年，休茂反诛。大明二年七月己巳，月掩轩辕第二星。十月辛卯，月掩轩辕。十一月丙戌，月又掩轩辕。轩辕，女主。时民间喧言人主帷薄不修。大明二年十一月庚戌，荧惑犯房及钩钤。壬子，荧惑又犯钩钤。占曰：“有兵。”其年，索虏寇历下，遣羽林军讨破之。  
　　大明三年春正月夜，通天薄云，四方生赤气，长三四尺，乍没乍见，寻皆消灭。占名隧星，一曰刀星，天下有兵，战斗流血。月入太微，犯次将。占曰：“有反臣死，将诛。”三月，月在房，犯钩钤，因蚀。占曰：“人主恶之，将军死。”三月，土守牵牛。占曰：“大人忧疾，兵起，大赦，奸臣贼子谋欲杀主。”四月，犯五诸侯。占曰：“诸侯诛。”金、水合西方。占曰：“兵起。”五月，岁星犯东井钺。占曰：“斧钺用，大臣诛。”六月，月入南斗。占曰：“大臣大将军诛。”南兗州刺史竟陵王诞寻据广陵反，遣车骑大将军沈庆之领羽林劲兵及豫州刺史宗悫、徐州刺史刘道隆众军攻战。及屠城，城内男女道俗，枭斩靡遗。将军宗越偏用虐刑，先刳肠决眼，或笞面鞭腹，苦酒灌创，然后方加以刀锯。大兵之应也。八月，月犯太白，太白犯房。占曰：“人君有忧，天子恶之。”荧惑守毕。占曰：“万民饥，有大兵。”九月，太白犯南斗。占曰：“大臣有反者。”九月，月在胃而蚀，既，又于昴犯荧惑。占曰：“兵起，女主当之，人主恶之。”一曰：“女主忧，国王死，民饥。”十月，太白犯哭星。占曰：“人主有哭泣之声。”自后六宫多丧，公主薨亡，天子举哀相系。岁大旱，民饥。  
　　大明四年正月，月奄氐。占曰：“大将死。”又犯房北第二星。占曰：“有乱臣谋其主。”二月，有赤气，长一尺余，在太白帝坐北。占曰：“兵起，臣欲谋其君。”五月，月入太微。占曰：“有反臣，大臣死。”六月，太白犯井钺。占曰：“兵起，斧钺用，大臣诛。”月犯心前星。占曰：“有乱臣，太子恶之。”月入南斗魁中。占曰：“大人忧，女主恶之。”七月，岁星犯积尸。占曰：“大臣诛。”十二月，月犯心中央大星。占曰：“大人忧。”十二月，通天有云，西及东北并生，合八所，并长四尺，乍没乍见，寻消尽。占曰：“天下有兵。”十二月，月犯箕东北星，女主恶之。明年，雍州刺史海陵王休茂反。太白犯东井，雍州兵乱之应也。  
　　大明五年正月，岁星犯舆鬼积尸。占曰：“大臣诛，主有忧，财宝散。”月入南斗魁中。占曰：“大人忧，天下有兵。”火、土同在须女。占曰：“女主恶之。”三月，月掩轩辕。占曰：“女主恶之。”有流星数千万，或长或短，或大或小，并西行，至晓而止。占曰：“人君恶之，民流亡。”四月，太白犯东井北辕。占曰：“大臣为乱，斧钺用。”太白犯舆鬼。占曰：“大臣诛，斧钺用，人主忧。”六月，有流星白色，大如瓯，出王良，西南行，没天市中，尾长数十丈，没后余光良久。占曰：“天下乱。”八月，荧惑入东井。占曰：“大臣当之。”十月，岁星犯太微上将星。太白入亢，犯南第二星。占曰：“上将有忧，辅臣有诛者，人君恶之。”十月，太白入氐中，荧惑入井中。占曰：“王者亡地，大赦，兵起，为饥。”月入太微，掩西蕃上将，犯岁星。占曰：“有反臣死。”大星大如斗，出柳北行，尾十余丈，入紫宫没，尾后余光良久乃灭。占曰：“天下凶，有兵丧，天下恶之。”十一月，月掩心前星，又犯大星。占曰：“大人忧，兵起，大旱。”十二月，太白犯西建中央星。占曰：“大臣相谮。”月犯左角。占曰：“天子恶之。”后三年，孝武帝、文穆皇后相系崩；嗣主即位一年，诛灭宰辅将相，虐戮朝臣，祸及宗室，因自受害。  
