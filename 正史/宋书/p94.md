<!-- { "loadSidebar": true } -->
　　宋文帝元嘉二年十月，嘉禾生颍川阳翟，太守垣苗以闻。元嘉九年三月，嘉禾生义阳，豫州刺史长沙王义欣以献。元嘉十年八月，嘉禾生汝南苞信，豫州刺史长沙王义欣以献。元嘉十一年八月，嘉禾一茎九穗生北汝阴，太守王玄谟以献。元嘉二十年六月，嘉禾一茎九穗生上庸新安，梁州刺史刘道以献。元嘉二十一年，嘉禾生新野邓县，雍州刺史萧思话以献。元嘉二十二年六月，嘉禾生籍田，一茎九穗。元嘉二十二年七月癸酉，嘉禾生平虏陵，徐州刺史臧质以献。元嘉二十二年九月，嘉禾生太尉府田，太尉江夏王义恭以闻。元嘉二十二年九月，嘉禾生扬州东耕田，刺史始兴王浚以闻。元嘉二十二年，嘉禾生华林园，百六十穗，园丞陈袭祖以闻。元嘉二十二年，嘉禾生颍川阳白，豫州刺史赵伯符以献。元嘉二十三年七月乙丑，嘉禾旅生藉田，藉田令褚熙伯以闻。元嘉二十三年七月庚午，嘉禾生丹阳椒唐里，扬州刺史始兴王浚以闻。元嘉二十三年七月庚辰，嘉禾生醴湖屯，屯主王世宗以闻。元嘉二十三年八月己酉，嘉禾生华林园，园丞陈袭祖以闻。元嘉二十三年九月庚申，嘉禾生沛郡萧，征北大将军衡阳王义季以闻。元嘉二十三年，嘉禾生江夏汝南，荆州刺史南谯王义宣以闻。  
　　元嘉二十四年七月乙卯，嘉禾旅生华林园及景阳山，园丞梅道念以闻。太尉江夏王义恭上表曰：  
　　臣闻居高听卑，上帝之功；天且弗违，圣王之德。故能影响二仪，甄陶万有。鉴观今古，采验图纬，未有道阙化亏，而祯物著明者也。自皇运受终，辰曜交和，是以卉木表灵，山渊效宝。伏惟陛下体《乾》统极，休符袭逮。若乃凤仪西郊，龙见东邑，海酋献改缁之羽，河祗开俟清之源。三代象德，不能过也。有幽必阐，无远弗届，重译岁至，休瑞月臻。前者躬藉南亩，嘉谷仍植，神明之应，在斯尤盛。四海既穆，五民乐业，思述汾阳，经始灵囿。兰林甫树，嘉露频流，板筑初就，祥穗如积。太平之符，于是乎在。臣以寡立，承乏槐铉，沐浴芳津，预睹冥庆，不胜抃舞之情。谨上《嘉禾甘露颂》一篇，不足称扬美烈，追用悚汗。其颂曰：  
　　二象攸分，三灵乐主。齐应合从，在今犹古。天道谁亲，唯仁斯辅。皇功帝绩，理冠区宇。四民均极，我后体兹。惟机惟神，敬昭文思。九族既睦，万邦允厘。德以位叙，道致雍熙。于穆不已，显允东储。生知夙睿，岳茂渊虚。因心则哲，令问弘敷。继徽下武，俪景辰居。轩制合宫，汉兴未央。矧伊圣朝，九有已康。率由旧典，思烛前王。乃造陵霄，遂作景阳。有蔼景阳，天渊之涘。清暑爽立，云堂特起。植类斯育，动类斯止。极望江波，遍对岳峙。化德惟达，休瑞惟懋。诞降嘉种，呈祥初构。甘露春凝，祯穟秋秀。于今匪烈，嗣岁仍富。昔在放勋，历荚数朝。降及重华，倚扇清庖。铄矣皇庆，比物竞昭。伦彼典策，被此风谣。资臣六蔽，任兼两司。既恧仲衮，又惭郑缁。岂忘衡泌，乐道明时。敢述休祉，愧阙令辞。  
　　中领军吉阳县侯沈演之奏上《嘉禾颂》曰：  
　　“焕炳祯图，昭晰瑞典。运倾方，时亨始显。绨状既章，鸟文斯辨。于皇圣辟，承物纪远。明两辰丽，昌辉天衍。其一  
　　理妙位崇，事神业盛。渊渥德泽，虚寂道政。协化安心，调乐移性。玉衡从体，瑶光得正。巨星垂采，景云立庆。其二  
　　极仁所被，罔幽不攘。至和所感，靡况弗彰。鸳出丹穴，鹦起西湘。白鹿逾海，素鸟越江。结响穹阴，仪形钟阳。其三  
　　治人奉天，乃勤乃格。黛耒俶载，高廪已积。嘉禾重穋，甘露流液。擢秀辰畦，扬颖角泽。离穟合豪，荣区廕斥。其四  
　　盈箱征殷，贯桑表周。今我大宋，灵贶绸缪。帝终捴谦，绎思勿休。躬荐宗庙，温恭率由。降福以诚，孝享虔羞。其五  
　　颁趾推功，登徽睿诏。恩覃隐显，赏延荒徼。河溓海夷，山华岳耀。憬琛夐赆，兼泽委效。日表地外，改服请教。其六  
　　茂对盛时，绥万屡丰。厌厌归素，秩秩大同。上藏诸用，下知所从。仰式王度，俯歌《南风》。鸿名称首，永保无穷。其七。”  
　　元嘉二十四年八月乙巳，嘉禾生鱼城内晋陵，南徐州刺史广陵王诞以闻。元嘉二十五年六月壬寅，嘉禾旅生华林园，十株七百穗，园丞梅道念以闻。元嘉二十五年六月壬子，嘉禾生藉田，藉田令褚熙伯以献。元嘉二十五年七月壬辰，嘉禾生北海，青、冀二州刺史杜坦以献。元嘉二十五年八月丙午，嘉禾生太尉江夏王义恭果园，江夏国典书令陈颖以闻。元嘉二十五年八月壬子，嘉禾生建康化义里，令丘珍孙以献。元嘉二十五年八月癸丑，嘉禾生华林园，园丞梅道念以献。元嘉二十五年十一月，嘉禾生巴东，荆州刺史南谯王义宣以闻。元嘉二十六年五月癸酉，嘉禾生建康禁中里，扬州刺史始兴王浚以献。元嘉二十六年六月甲寅，嘉禾生藉田，藉田令褚熙伯以献。元嘉二十六年七月，嘉禾生巴东朐，荆州刺史南谯王义宣以献。元嘉二十七年十月己丑，嘉禾生北海，青州刺史杜坦以闻。元嘉二十八年七月戊戌，嘉禾生广陵邵伯埭，兗州刺史江夏王义恭以闻。  
　　孝武帝孝建二年六月癸巳，嘉禾二株生江夏王义恭东田。孝建二年九月己丑朔，嘉禾异亩同颖生齐郡广饶县。孝建三年七月庚午，嘉禾生吴兴武康。  
　　孝武帝大明元年五月戊午，嘉禾一株五茎生清暑殿鸱尾中。大明元年八月甲申，嘉禾生青州，异根同穗。大明三年九月乙亥，嘉禾生北海都昌县，青州刺史颜师伯以闻。大明六年八月辛未，嘉禾生乐陵，青、冀二州刺史刘道隆以闻。  
　　明帝泰始二年七月己酉，嘉禾生会稽永兴，太守巴陵王休若以献。  
　　汉章帝元和中，嘉麦生郡国。  
　　晋武帝太康十年六月，嘉麦生扶风郡，一茎四穗。是岁收三倍。  
　　宋文帝元嘉二十三年，醴湖屯生嘉粟，一茎九穗，屯主王世宗以闻。元嘉二十五年六月壬子，嘉黍生藉田，藉田令褚熙伯以献。  
　　吴孙权黄龙三年，由拳野稻生，改由拳为禾兴。吴孙亮五凤元年，交址稗草化为稻。  
　　宋文帝元嘉二十三年，吴郡嘉兴盐官县野稻自生三十许种，扬州刺史始兴王浚以闻。元嘉二十八年七月癸卯，寻阳柴桑菽粟旅生，弥漫原野，江州刺史建平王宏以闻。  
　　汉章帝元和中，嘉瓜生郡国。  
　　汉安帝元初三年三月，东平陵有瓜异处共生，八瓜同蒂。  
　　汉桓帝建和二年七月，河东有嘉瓜，两体共蒂。  
　　晋武帝太康三年六月，嘉瓜异体同蒂，生河南洛阳辅国大将军王浚园。晋武帝太康元年十二月戊子，嘉瓠生宁州，宁州刺史费统以闻。  
　　宋文帝元嘉二十五年四月戊辰，嘉瓠生京邑新园，园丞徐道兴以献。  
　　孝武帝大明五年五月，嘉瓜生建康蒋陵里，丹阳尹王僧朗以献。  
　　明帝太始二年八月戊午，嘉瓜生南豫州，南豫州刺史山阳王休祐以献。  
　　文帝元嘉七年七月乙酉，建康頟檐湖二莲一蒂。元嘉十六年七月壬申，华林池双莲同干。元嘉十年七月己丑，华林天渊池芙蓉异花同蒂。元嘉十九年八月壬子，扬州后池二莲合华，刺史始兴王浚以献。元嘉二十年五月，庐陵郡池芙蓉二花一蒂，太守王渊以闻。元嘉二十年六月壬寅，华林天渊池芙蓉二花一蒂，园丞陈袭祖以闻。元嘉二十年夏，永嘉郡后池芙蓉二花一蒂，太守臧艺以闻。元嘉二十年七月，吴兴郡后池芙蓉二花一蒂，太守孔山士以闻。元嘉二十年，扬州后池芙蓉二花一蒂，刺史始兴王浚以献。元嘉二十一年六月丙午，华林园天渊池二莲同干，园丞陈袭祖以闻。元嘉二十二年四月，乐游苑池二莲同干，苑丞梅道念以闻。元嘉二十二年七月，东宫玄圃园池二莲同干，内监殿守舍人宫勇民以闻。元嘉二十三年六月壬寅，华林天渊池芙蓉二花一蒂，园丞陈袭祖以闻。元嘉二十三年六月辛丑，太子西池二莲共干，池统胡永祖以闻。元嘉二十三年八月己酉，鱼邑三周池二莲同干，园丞徐道兴以闻。  
　　孝武帝孝建二年六月庚寅，玄武湖二莲同干。孝武帝大明五年，藉田芙蓉二花同蒂，大司农萧邃以献。  
　　明帝太始二年八月丙辰，五城澳池二莲同干，都水使者罗僧愍以献。太始二年八月己未，豫州刺史山阳王休祐献莲，二花一蒂。太始五年六月甲子，嘉莲生湖熟，南台侍御史竺曾度以闻。太始六年六月壬子，嘉莲生东宫玄圃池，皇太子以闻。  
　　晋武帝太始二年六月壬申，嘉柰一蒂十实，生酒泉。太始七年六月己亥，东宫玄圃池芙蓉二花一蒂，皇太子以献。  
　　晋成帝咸和六年，镇西将军庾亮献嘉橘，一蒂十二实。  
　　晋安帝隆安三年，武陵临沅献安石榴，一蒂六实。  
　　云有五色，太平之应也，曰庆云。若云非云，若烟非烟，五色纷缊，谓之庆云。  
　　汉宣帝神爵四年春，斋戒之莫，神光显著。荐鬯之夕，神光交错，或降于天，或登于地，或从四方，来集于坛上。  
　　汉章帝元和三年正月，车驾北巡，以太牢祠北岳山，见黄白气。  
　　宋孝武帝大明元年五月壬子，紫气从景阳楼上层出，状如烟，回薄良久。  
　　明帝泰始二年三月丙午，黄紫云从景阳楼出，随风回，久乃消，华林园令臧延之以闻。泰始二年六月己卯，日入后，有黄白赤白气东西竟天，光明润泽，久乃消。泰始四年十一月辛未，崇宁陵令上书言，自大明八年至今四年二月，宣太后陵明堂前后数有光及五色云，又芳香四满，又五采云在松下，状如车盖。泰始七年四月戊申夜，京邑崇虚馆堂前有黄气，状如宝盖，高十许丈，渐有五色，道士陆修静以闻。  
　　白兔，王者敬耆老则见。  
　　汉光武建武十三年九月，南越献白兔。  
　　章帝元和中，白兔见郡国。  
　　魏文帝黄初中，郡国十九言白兔见。  
　　晋武泰始五年七月己亥，白兔见北海即墨，即墨长获以献。晋武帝咸宁二年十月癸亥，白兔二见河南阳翟，阳翟令华衍获以献。咸宁四年六月，白兔见天水。晋武帝太康二年八月壬子，白兔见彭城。太康二年十月，白兔见赵国平乡，赵王伦获以献。太康四年十一月癸未，白兔见北地富平。太康八年十二月庚戌，白兔见陈留酸枣，关内侯成公忠获以献。  
　　晋穆帝永和十二年九月甲申，白兔见鄱阳，太守王耆之以献，并上颂一篇。晋穆帝升平三年十二月庚申，北中郎将郗昙献白兔。  
　　晋海西公太和九年四月，阳谷献白兔。  
