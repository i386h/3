<!-- { "loadSidebar": true } -->
　　汉章帝元和二年二月，车驾东巡，柴祭岱宗。礼毕，黄鹄三十从西南来，经祠坛上东北过。  
　　汉武帝太初三年二月五日，行幸东海，获赤雁。  
　　魏文帝初，镬中生赤鱼。  
　　孙权时，神雀巢硃雀门。  
　　孙皓天玺元年，临海郡吏伍曜在海水际得石树，高三尺余，枝茎紫色，诘屈倾靡，有光采。《山海经》所载玉碧树之类也。  
　　晋武帝泰始二年六月壬申，白鸽见酒泉延寿，延寿长王音以献。  
　　晋成帝咸和九年五月癸酉，白鹅见吴国钱塘，内史虞潭以献。  
　　安帝义熙元年，南康雩都嵩山有金鸡，青黄色，飞集岩间。  
　　宋文帝元嘉二十二年，湘州刺史南平王铄献赤鹦鹉。  
　　孝武帝大明三年正月丙申，媻皇国献赤白鹦鹉各一。  
　　宋文帝元嘉二十四年十月甲午，扬州刺史始兴王浚献白鹦鹉。  
　　孝武帝大明五年正月丙子，交州刺史垣闳献白孔雀。  
　　明帝泰始三年五月乙亥，白鸲鹆见京兆，雍州刺史巴陵王休若以献。  
　　汉桓帝延熹九年四月，济阴、东郡、济北、平原河水清。  
　　宋文帝元嘉二十四年二月戊戌，河、济俱清，龙骧将军、青冀二州刺史杜坦以闻。文帝元嘉二十五年五月，征北长史、广陵太守范邈上言：“所领舆县，前有大浦，控引潮流，水常淤浊。自比以来，源流清洁，纤鳞呈形。古老相传，以为休瑞。”  
　　孝武帝孝建三年九月，济、河清，冀州刺史垣护之以闻。孝武帝大明五年九月庚戌，河、济俱清，平原太守申纂以闻。  
　　明帝泰始元年二月丙寅，扬、淮水清洁有异于常，州治中从事史张绪以闻。  
　　汉光武建武初，野茧、谷充给百姓。其后耕蚕稍广，二事渐息。  
　　吴孙权黄龙三年夏，野蚕茧大如卵。  
　　宋文帝元嘉十六年，宣城宛陵广野蚕成茧，大如雉卵，弥漫林谷，年年转盛。  
　　孝武帝大明三年五月癸巳，宣城宛陵县石亭山生野蚕，三百余里，太守张辩以闻。孝武帝大明三年十一月己巳，肃慎氏献楛矢石砮，高丽国译而至。大明五年正月戊午元日，花雪降殿庭。时右卫将军谢庄下殿，雪集衣。还白，上以为瑞。于是公卿并作花雪诗。史臣按《诗》云：“先集为霰。”《韩诗》曰：“霰，英也。”花叶谓之英。《离骚》云：“秋菊之落英。”左思云“落英飘濆”是也。然则霰为花雪矣。草木花多五出，花雪独六出。  
　　明帝泰始二年五月甲寅，赭中获石柏长三尺二寸，广三尺五寸，扬州刺史建安王休仁以献。泰始三年十一月乙卯，盱眙获石柏，宁朔将军段佛荣以献。  
　　汉和帝在位十七年，郡国言瑞应八十余品，帝让而不宣。  
志第二十　五行一  
　　昔八卦兆而天人之理著，九畴序而帝王之应明。虽可以知从德获自天之祐，违道陷神听之罪，然未详举征效，备考幽明，虽时列鼎雉庭谷之异，然而未究者众矣。至于鉴悟后王，多有所阙。故仲尼作《春秋》，具书祥眚，以验行事。是则九畴陈其义于前，《春秋》列其效于后也。逮至伏生创纪《大传》，五行之体始详；刘向广演《洪范》，休咎之文益备。故班固斟酌《经》、《传》，详纪条流，诚以一王之典，不可独阙故也。夫天道虽无声无臭，然而应若影响，天人之验，理不可诬。司马彪纂集光武以来，以究汉事；王沈《魏书》志篇阙，凡厥灾异，但编帝纪而已。自黄初以降，二百余年，览其灾妖，以考之事，常若重规沓矩，不谬前说。又高堂隆、郭景纯等，据经立辞，终皆显应。阙而不序，史体将亏。今自司马彪以后，皆撰次论序，斯亦班固远采《春秋》，举远明近之例也。又按言之不从，有介虫之孽，刘歆以为毛虫；视之不明，有蠃虫之孽，刘歆以为羽虫。按《月令》，夏虫羽，秋虫毛，宜如歆说，是以旧史从之。五行精微，非末学所究。凡已经前议者，并即其言以释之；未有旧说者，推准事理，以俟来哲。  
　　《五行传》曰：“田猎不宿，饮食不享，出入不节，夺民农时，及有奸谋，则木不曲直，谓木失其性而为灾也。”又曰：“貌之不恭，是谓不肃。厥咎狂，厥罚恆雨，厥极恶。时则有服妖，时则有龟孽，时则有鸡祸，时则有下体生上之疴，时则有青眚、青祥。惟金沴木。”班固曰：“盖工匠为轮矢者多伤败，及木为变怪。”皆为不曲直也。  
　　木不曲直：  
　　魏文帝黄初六年正月，雨，木冰。按刘歆说，木不曲直也。刘向曰：“冰者阴之盛，木者少阳，贵臣象也。此人将有害，则阴气胁木，木先寒，故得雨而冰也。”是年六月，利成郡兵蔡方等杀太守徐质，据郡反，多所胁略，并聚亡命。遣二校尉与青州刺史共讨平之。太守，古之诸侯，贵臣有害之应也。一说以木冰为甲兵之象。是岁，既讨蔡方；又八月，天子自将以舟师征吴，戎卒十余万，连旍数百里，临江观兵。  
　　晋元帝太兴三年二月辛未，雨，木冰。后二年，周顗、戴渊、刁协、刘隗皆遇害，与《春秋》同事，是其应也。一曰，是后王敦攻京师，又其象也。  
　　晋穆帝永和八年正月乙巳，雨，木冰。是年，殷浩北伐；明年，军败；十年，废黜。又曰，荀羡、殷浩北伐，桓温入关之象也。  
　　晋孝武帝太元十四年十二月乙巳，雨，木冰。明年二月，王恭为北蕃；八月，庾楷为西蕃；九月，王国宝为中书令，寻加领军将军；十七年，殷仲堪为荆州。虽邪正异规，而终同摧灭，是其应也。一曰，苻坚虽败，关、河未一，丁零鲜卑，侵略司、兗，窦扬胜扇逼梁、雍，兵役不已，又其象也。  
　　吴孙亮建兴二年，诸葛恪征淮南，行后，所坐听事栋中折。恪妄兴征役，夺民农时，作为邪谋，伤国财力，故木失其性，致毁折也。及旋师而诛灭，于《周易》又为栋桡之凶也。  
　　晋武帝太康五年五月，宣帝庙地陷梁折。八年正月，太庙殿又陷，改作庙，筑基及泉。其年九月，遂更营新庙，远致名材，杂以铜柱。陈勰为匠，作者六万人。十年四月，乃成。十一月庚寅，梁又折。按地陷者，分离之象；梁折者，木不曲直也。孙盛曰：于时后宫殿有孽火，又庙梁无故自折。先是帝多不豫，益恶之。明年，帝崩，而王室频乱，遂亡天下。  
　　晋惠帝太安二年，成都王颖使陆机率众向京师，击长沙王乂。军始引而牙竿折，俄而战败，机被诛。颖寻奔溃，卒赐死。初，河间王颙谋先诛长沙，废太子，立颖。长沙知之，诛其党卞粹等，故颖来伐。机又以颖得遐迩心，将为汉之代王，遂委质于颖，为犯从之将。此皆奸谋之罚，木不曲直也。  
　　王敦在武昌，铃下仪仗生华如莲花状，五六日而萎落，此木失其性而为变也。干宝曰：“铃合，尊贵者之仪；铃下，主威仪之官。今狂花生于枯木，又在铃合之间，言威仪之富，荣华之盛，皆如狂花之发，不可久也。”其后终以逆命，没又加戮，是其应也。一说此花孽也，于《周易》为“枯杨生华”。  
　　桓玄始篡，龙旗竿折。玄田猎出入，不绝昏夜，饮食恣奢，土水妨农，又多奸谋，故木失其性也。夫旗所以拟三辰，章著明也。旗竿之折，高明去矣。在位八十日而败。  
　　宋明帝泰始二年五月丙午，南琅邪临沂黄城山道士盛道度堂屋一柱自然，夜光照室内。此木失其性也。或云木腐自光。废帝升明元年，吴兴余杭舍亭禾蕈树生李实。禾蕈树，民间所谓胡颓树。  
　　貌不恭：  
　　魏文帝居谅暗之始，便数出游猎，体貌不重，风尚通脱。故戴凌以直谏抵罪，鲍勋以迕旨极刑。天下化之，咸贱守节，此貌之不恭也。是以享国不永，后祚短促。《春秋》鲁君居丧不哀，在戚而有嘉容，穆叔谓之不度，后终出奔。盖同事也。  
　　魏尚书邓飏，行步弛纵，筋不束体，坐起倾倚，若无手足。此貌之不恭也。管辂谓之鬼躁。鬼躁者，凶终之征。后卒诛死。  
　　晋惠帝元康中，贵游子弟相与为散发倮身之饮，对弄婢妾。逆之者伤好，非之者负讥。希世之士，耻不与焉。盖胡、翟侵中国之萌也。岂徒伊川之民，一被发而祭者乎？晋惠帝元康中，贾谧亲贵，数入二宫，与储君游戏，无降下心。又尝同弈棋争道，成都王颖厉色曰：“皇太子，国之储贰，贾谧何敢无礼！”谧犹不悛，故及于祸。  
　　齐王冏既诛赵伦，因留辅政，坐拜百官，符敕台府，淫ＦＷ专骄，不一朝觐。此狂恣不肃之容也。天下莫不高其功，而虑其亡也。冏终弗改，遂至夷灭。  
　　太元中，人不复著帩头。头者，元首；帩者，令发不垂，助元首为仪饰者也。今忽废之，若人君独立无辅，以至危亡也。其后桓玄篡位。旧为屐者，齿皆达楄上，名曰“露卯”。太元中，忽不彻，名曰：“阴卯”。其后多阴谋，遂致大乱。  
　　晋安帝义熙七年，晋朝拜授刘毅世子。毅以王命之重，当设飨宴亲，请吏佐临视。至日，国僚不重白，默拜于厩中。王人将反命，毅方知，大以为恨，免郎中令刘敬叔官。识者怪焉。此堕略嘉礼，不肃之妖也。  
　　陈郡谢灵运有逸才，每出入，自扶接者常数人。民间谣曰“四人挈衣裙，三人捉坐席”是也。此盖不肃之咎，后坐诛。  
　　宋明帝泰始中，幸臣阮佃夫势倾朝廷，室宇豪丽，车服鲜明，乘车常偏向一边，违正立执绥之体。时人多慕效。此亦貌不恭之失也。时偏左之化行，方正之道废矣。  
　　后废帝常单骑游遨，出入市里营寺，未尝御辇。终以殒灭。  
　　恆雨：  
　　魏明帝太和元年秋，数大雨，多暴雷电，非常，至杀鸟雀。案杨阜上疏，此恆雨之罚也。时帝居丧不哀，出入弋猎无度，奢侈繁兴，夺民农时，故木失其性而恆雨为灾也。太和四年八月，大雨霖三十余日，伊、洛、河、汉皆溢，岁以凶饥。  
　　孙亮太平二年二月甲寅，大雨震电；乙卯，雪，大寒。案刘歆说，此时当雨而不当大，大雨，恆雨之罚也。于始震电之明日而雪大寒，又恆寒之罚也。刘向以为既已震电，则雪不当复降，皆失时之异也。天戒若曰，为君失时，贼臣将起。先震电而后雪者，阴见间隙，起而胜阳，逆杀之祸将及也。亮不悟，寻见废。此与《春秋》鲁隐同也。  
　　晋武帝泰始六年六月，大雨霖；甲辰，河、洛、沁水同时并溢，流四千九百余家，杀二百余人，没秋稼千三百六十余顷。晋武太康五年七月，任城、梁国暴雨，害豆麦。太康五年九月，南安霖雨暴雪，折树木，害秋稼；魏郡、淮南、平原雨水，伤秋稼。是秋，魏郡、西平郡九县霖雨暴水，霜伤秋稼。  
