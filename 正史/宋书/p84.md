<!-- { "loadSidebar": true } -->
　　义熙七年四月辛丑，荧惑入舆鬼。占曰：“秦有兵。”一曰：“雍州有灾。”六月，太白昼见在翼，占同元年。己亥，填星犯天关。占曰：“臣谋主。”庚子，月犯岁星，在毕。占曰：“有边兵，且饥。”七月丁卯，岁星在参。占曰：“岁、填合为内乱。”一曰：“益州战不胜，亡地。”五虹见东方。占曰：“天子黜，圣人出。”八月乙未，月犯岁星，在参。占曰：“益州兵饥。”太白犯房南第二星。十一月丙午，太白犯哭泣星。占悉同上。七月，硃龄石克蜀，蜀民寻又反，又讨灭之。八年，诛刘籓、谢混，灭刘毅。皇后王氏崩。九年，诛诸葛长民。十一年，讨荆州刺史司马休之、雍州刺史鲁宗之破之也。  
　　义熙八年正月庚戌，月犯岁星，在毕，占同上。七月癸亥，月奄房北第二星，占同上。甲申，太白犯填星，在东井。占曰：“秦有大兵。”己未，月犯井钺。八月戊申，月犯泣星。十月辛亥，月奄天关。占曰：“有兵。”十月丁丑，填星犯东井。占曰：“大人忧。”十二月癸卯，填星犯井钺。是年八月，皇后王氏崩。九月，诛刘籓、谢混，灭刘毅。九年三月，诛诸葛长民。西虏攻羌安定戍，克之。十二月，硃龄石伐蜀。九年七月，硃龄石灭蜀。  
　　义熙九年二月丙午，荧惑、填星皆犯东井。占曰：“秦有兵。”壬辰，岁星、荧惑、填星、太白聚于东井，从岁星也。荧惑入舆鬼，太白犯南河。初，义熙三年，四星聚奎，奎、娄，徐州分。是时慕容超僭号于齐，侵略徐、兗，连岁寇抄，至于淮、泗。姚兴、谯纵僭伪秦、蜀。卢循、木末，南北交侵。五年，高祖北殄鲜卑，是四星聚奎之应也。九年，又聚东井。东井，秦分。十三年，高祖定关中，又其应也。而纵、循群凶之徒，皆己剪灭，于是天人归望，建国旧徐。元熙二年，受终纳禅，皆其征也。《星传》曰：“四星若合，是谓太阳，其国兵丧并起，君子忧，小人流。五星若合，是谓易行。有德受庆，改立王者，奄有四方；无德受罚，离其国家，灭其宗庙。”今案遗文所存，五星聚者有三：周汉以王齐以霸，周将伐殷，五星聚房。齐桓将霸，五星聚箕。汉高入秦，五星聚东井。齐则永终侯伯，卒无更纪之事。是则五星聚有不易行者矣。四星聚者有九：汉光武、晋元帝并中兴，而魏、宋并更纪。是则四星聚有以易行者矣。昔汉平帝元始四年，四星聚柳、张，各五日。柳、张，三河分。后有王莽、赤眉之乱，而光武兴复于洛。晋怀帝永嘉六年，四星聚牛、女，后有刘聪、石勒之乱，而元皇兴复扬土。汉献帝初平元年，四星聚心，又聚箕、尾。心，豫州分。后有董卓、李傕暴乱，黄巾、黑山炽扰，而魏武迎帝都许，遂以兗、豫定，是其应也。一曰：“心为天王，大兵升殿，天下大乱之兆也。”韩馥以为尾箕燕兴之祥，故奉幽州牧刘虞，虞既距之，又寻灭亡，固已非矣。尾为燕，又为吴，此非公孙度，则孙权也。度偏据僻陋，然亦郊祀备物，皆为改汉矣。建安二十二年，四星又聚。二十五年而魏文受禅，此为四星三聚而易行矣。蜀臣亦引后聚为刘备之应。案太元十九年、义熙三年九月，四星各一聚，而宋有天下，与魏同也。鱼豢云：“五星聚冀方，而魏有天下。”荧惑入舆鬼。占曰：“兵丧。”太白犯南河。占曰：“兵起。”后皆有应。  
　　五月壬辰，太白犯右执法，昼见，占同上。七月庚午，月奄钩钤。占曰：“喉舌臣忧。”九月庚午，岁星犯轩辕大星。己丑，月犯左角。十年正月丁卯，月犯毕。占曰：“将相有以家坐罪者。”二月己酉，月犯房北星。五月壬寅，月犯牵牛南星。乙丑，岁星犯轩辕大星，占悉同上。六月丙申，月奄氐。占曰：“将死之，国有诛者。”七月庚辰，月犯天关。占曰：“兵起。”荧惑犯井钺，填星犯舆鬼，遂守之。占曰：“大人忧，宗庙改。”八月丁酉，月奄牵牛南星，占同上。九月，填星犯舆鬼。占曰：“人主忧。”丁巳，太白入羽林。十二月己酉，月犯西咸。占曰：“有阴谋。”十一年三月丁巳，月入毕。占曰：“天下兵起。”一曰：“有边兵。”己卯，填星入舆鬼。闰月丙午，填星又入舆鬼。占曰：“为旱，为疫，为乱臣。”五月甲申，彗星出天市，扫帝座，在房、心。房、心，宋之分野。案占，得彗柄者兴，除旧布新，宋兴之象。癸卯，荧惑从行入太微。甲辰，犯右执法。六月己未，太白犯东井。占曰：“秦有兵。”戊寅，犯舆鬼。占曰：“国有忧。”七月辛丑，月犯异，占同上。八月壬子，月犯氐，占同上。庚申，太白从行从右掖门入太微。丁卯，奄左执法。十一月癸亥，月入毕，占同上。乙未，月入舆鬼而晕。占曰：“主忧，财宝出。”一曰：“晕，有赦。”  
　　十二年五月甲申，月犯岁星，在左角。占曰：“为饥。留房、心之间，宋之分野，与武王伐纣同，得岁者王。”于时晋始封高祖为宋公。六月壬子，太白从行入太微右掖门。己巳，月犯毕，占同上。七月，月犯牛宿。占曰：“天下有大诛。”十月丙戌，月入毕，占同上。  
　　十三年五月丙子，月犯轩辕。丁亥，犯牵牛。癸巳，荧惑犯右执法。八月己酉，月犯牵牛。丁卯，月犯太微。占曰：“人君忧。”九月壬辰，荧惑犯轩辕。十月戊申，月犯毕，占悉同上。月犯箕。占曰：“国有忧。”甲寅，月犯毕，占同上。乙卯，填星犯太微，留积七十余日。占曰：“亡君之戒。”壬戌，月犯太微，占同上。十一月，月于太微，奄填星。占曰：“王者恶之。”  
　　十四年三月癸丑，太白犯五诸侯，占同上。四月壬申，月犯填星，于张。占曰：“天下有大丧。”五月庚子，月犯太微，占同上。壬子，有星孛于北斗魁中。占曰：“有圣人受命。”七月甲辰，荧惑犯舆鬼。占曰：“秦有兵。”丁巳，月犯东井。占曰：“军将死。”癸亥，彗星出太微西，柄起上相星下，芒渐长至十余丈，进归北斗紫微中台。占曰：“彗出太微，社稷亡，天下易王。入北斗紫微，帝宫空。”一曰：“天下得圣主。”八月甲子，太白犯轩辕。癸酉，填星入太微，犯右执法，因留太微中，积二百余日乃去。占曰：“填星守太微，亡君之戒，有徙王。”九月乙未，太白入太微，犯左执法。丁巳，月入太微。占曰：“大人忧。”十月癸巳，荧惑入太微，犯西蕃上将，仍从行至左掖门内，留二十日乃逆行。至恭帝元熙元年三月五日，出西蕃上将西三尺许，又从还入太微。时填星在太微，荧惑绕填星成钩已。其年四月二十七日丙戌，从端门出。占曰：“荧惑与填星钩已，天下更纪。”甲申，月入太微，占同上。  
　　十一年正月，高祖讨司马休之、鲁宗之等，溃奔长安。五月，林邑寇交州，交州刺史杜慧度距战于九真，大为所败。十二年七月，高祖伐羌。十月，前驱定陕、洛。十三年三月，索头大众缘河为寇，高祖讨之奔退，其别帅托跋嵩交战，又大破之，嵩众歼焉。进复攻关。八月，擒姚泓，司、兗、秦、雍悉平，索头凶惧。十四年，高祖还彭城，受宋公。十一月，左仆射前将军刘穆之卒。明年，西虏寇长安，雍州刺史硃龄石诸军陷没，官军舍而东。十二月，安帝崩，母弟琅邪王践阼，是曰恭帝。  
　　晋恭帝元熙元年正月丙午，三月壬寅，月犯太微，占悉同上。乙卯，辰星犯轩辕。六月庚辰，太白犯太微。七月，月犯岁星。己卯，月犯太微，太白昼见。占悉同上。自义熙元年至是，太白经天者九，日蚀者四，皆从上始。革代更王，臣民失君之象也。是夜，太白犯哭星。十二月丁巳，月、太白俱入羽林。二年二月庚午，填星犯太微。占悉同上。元年七月，高祖受宋王。二年六月，晋帝逊位，高祖入宫。  
志第十六　天文四  
　　宋武帝永初元年十月辛丑，荧惑犯进贤。占曰：“进贤官诛。”十一月乙卯，荧惑犯填星于角。占曰：“为丧，大人恶之。”一曰：“兵起。”十二月庚子，月犯荧惑于亢。占曰：“为内乱。”一曰：“贵人忧。角为天门，亢为朝廷。”三年五月，宫车晏驾。七月，太傅长沙景王道怜薨。索头攻略青、司、兗三州。于是禁兵大出，是后司徒徐羡之、尚书令傅亮、领军谢晦等废少帝，内乱之应。  
　　永初元年十二月甲辰，月犯南斗。占曰：“大臣忧。”三年七月，长沙王薨。索虏寇青、司二州，大军出救。  
　　永初二年六月甲申，太白昼见。占：“为兵丧，为臣强。”三年五月，宫车晏驾。寻遣兵出救青、司。其后徐羡之等秉权，臣强之应也。永初二年六月乙酉，荧惑犯氐。乙巳，犯房。占曰：“氐为宿宫，房为明堂，人主有忧。房又为将相，将相有忧。氐、房又兗、豫分。”三年五月，宫车晏驾。七月，长沙王薨，王领兗州也。景平元年，庐陵王义真废，王领豫州也。永初二年十月，太白犯填星于亢。亢，兗州分，又为郑。占曰：“大星有大兵，金土合为内兵。”三年，索头攻略青、冀、兗三州，禁兵大出，兗州失守，虎牢没。  
　　永初三年正月丁卯，月犯南斗，占同元年。一曰：“女主当之。”二月辛卯，有星孛于虚危，向河津，扫河鼓。占曰：“为兵丧。”五月，宫车晏驾。明年，遣军救青、司。二月，太后萧氏崩。永初三年二月壬辰，填星犯亢。占曰：“诸侯有失国者，民多流亡。”一曰：“廷臣为乱。亢，兗州分，又为郑。”其年，索头攻围司、兗，兗州刺史徐琰委守奔败，司州刺史毛德祖距守陷没，缘河吏民，多被侵略。永初三年三月壬戌，月犯南斗，占同正月。五月丙午，犯轩辕。占曰：“女主当之。”六月辛巳，月犯房。占曰：“将相有忧，豫州有灾。”癸巳，犯岁星于昴。占曰：“赵、魏兵饥。”其年，虏攻略青、兗、司三州。庐陵王义真废，王领豫州也。二月，太后萧氏崩。元嘉三年，司徒徐羡之等伏诛。永初三年九月癸卯，荧惑经太微犯左执法。己未，犯右执法，占悉同上。十月癸酉，太白犯南斗。占曰：“国有兵事，大臣有反者。”辛巳，荧惑犯进贤。占曰：“进贤官诛。”明年，师出救青、司。景平二年，徐羡之等废帝徙王。元嘉三年，羡之及傅亮、谢晦悉诛。永初三年十一月戊午，有星孛于室壁。占曰：“为兵丧。”明年，兵救青、司。二月，太后萧氏崩。营室，内宫象也。永初三年十一月癸亥，月犯亢、氐。占曰：“国有忧。”十二月戊戌，荧惑犯房。房为明堂，王者恶之。一曰：“将相忧。”景平二年，羡之等废帝，因害之。元嘉三年，羡之等伏诛。  
