<!-- { "loadSidebar": true } -->
　　晋元帝太兴二年六月，吴郡米廪无故自坏。是岁大饥，死者数千。  
　　晋明帝太宁元年，周延自归王敦，既立宅宇，而所起五间六架，一时跃出堕地，余桁犹亘柱头。此金沴木也。明年五月，钱凤谋乱，遂族灭筵，而湖熟寻亦为墟矣。  
　　晋安帝元兴元年正月丙子，司马元显将西讨桓玄，建牙扬州南门，其东者难立，良久乃正。近沴妖也。寻为桓玄所禽。元兴三年五月，乐贤堂坏。天意若曰，安帝嚣眊，不及有乐贤之心，故此堂见沴也。晋安帝义熙九年五月乙酉，国子圣堂坏。  
　　宋文帝元嘉十七年，刘斌为吴郡，郡堂屋西头鸱尾无故落地，治之未毕，东头鸱尾复落。顷之，斌诛。  
志第二十一　五行二  
　　《五行传》曰：“好战攻，轻百姓，饰城郭，侵边境，则金不从革。谓金失其性而为灾也。”又曰：“言之不从，是谓不乂。厥咎僭，厥罚恆晹，厥极忧。时则有诗妖，时则有介虫之孽，时则有犬祸，时则有口舌之疴，时则有白眚、白祥。惟木沴金。”介虫，刘歆传以为毛虫。  
　　金不从革：  
　　魏世张掖石瑞，虽是晋氏之符命，而于魏为妖。好攻战，轻百姓，饰城郭，侵边境，魏氏三祖皆有其事。刘歆以为金石同类，石图发非常之文，此不从革之异也。晋定大业，多敝曹氏，石瑞文“大讨曹”之应也。魏明帝青龙中，盛修宫室，西取长安金狄，承露盘折，声闻数十里，金狄泣，于是因留霸城。此金失其性而为异也。  
　　吴时，历阳县有岩穿似印，咸云“石印封发，天下太平”。孙皓天玺元年印发。又阳羡山有石穴，长十余丈。皓初修武昌宫，有迁都之意。是时武昌为离宫。班固云：“离宫与城郭同占。”饰城郭之谓也。宝鼎三年，皓出东关，遣丁奉至合肥；建衡三年，皓又大举出华里。侵边境之谓也。故令金失其性，卒面缚而吴亡。  
　　晋惠帝永兴元年，成都伐长沙，每夜戈戟锋有火光如县烛。此轻民命，好攻战，金失其性而为变也。天戒若曰，兵犹火也，不戢将自焚。成都不悟，终以败亡。  
　　晋怀帝永嘉元年，项县有魏豫州刺史贾逵石碑，生金可采。此金不从革而为变也。五月，汲桑作乱，群寇飚起。  
　　晋清河王覃为世子时，所佩金铃忽生起如粟者。康王母疑不祥，毁弃之。及后为惠帝太子，不终于位，卒为司马越所杀。  
　　晋元帝永昌元年，甘卓将袭王敦，既而中止。及还家，多变怪，照镜不见其头。此金失其性而为妖也。寻为敦所袭，遂夷灭。  
　　石虎时，鄴城凤阳门上金凤凰二头，飞入漳河。  
　　晋海西太和中，会稽山阴县起仓，凿地得两大船，满中钱，钱皆轮文大形。时日向莫，凿者驰以告官。官夜遣防守甚严。至明旦，失钱所在，唯有船存，视其状，悉有钱处。  
　　晋安帝义熙初，东阳太守殷仲文照镜不见其头，寻亦诛翦。占与甘同。  
　　宋后废帝元徽四年，义熙、晋陵二郡，并有霹雳车坠地，如青石，草木燋死。  
　　言之不从：  
　　魏齐王嘉平初，东郡有讹言云，白马河出妖马，夜过官牧边鸣呼，众马皆应。明日见其迹，大如斛，行数里，还入河。楚王彪本封白马，兗州刺史令狐愚以彪有智勇，及闻此言，遂与王凌谋共立之。遣人谓曰：“天下事未可知，愿王自爱。”彪答曰：“知厚意。”事泄，凌、愚被诛，彪赐死。此言不从之罚也。诗云：“民之讹言，宁莫之惩。”  
　　刘禅嗣位，谯周引晋穆侯、汉灵帝命子事讥之曰：“先主讳备，其训具也。后主讳禅，其训授也。若言刘已具矣，当授与人，甚于穆侯、灵帝之详也。”蜀果亡，此言之不从也。  
　　刘备卒，刘禅即位，未葬，亦未逾月，而改元为建兴。此言之不从也。习凿齿曰：“礼，国君即位逾年而后改元者，缘臣子之心，不忍一年而有二君也。今可谓亟而不知礼矣。君子是以知蜀之不能东迁也。”后又降晋。吴孙亮、晋惠帝、宋元凶亦然。亮不终其位，惠帝号令非己，元凶寻诛。言不从也。魏太和中，姜维归蜀，失其母。魏人使其母手书呼维令反，并送当归以譬之。维报书曰：“良田百顷，不计一亩。但见远志，无有当归。”维卒不免。  
　　魏明帝景初元年，有司奏帝为烈祖，与太祖、高祖并为不毁之庙。从之。按宗庙之制，祖宗之号，皆身没名成，乃正其礼。故虽功赫天壤，德迈前王，未有豫定之典。此盖言之不从，失之甚者也。后二年而宫车晏驾，于是统微政逸。  
　　吴孙休世，乌程民有得困疾，及差，能以响言者，言于此而闻于彼。自其所听之，不觉其声之大也；自远听之，如人对言，不觉声之自远来也。声之所往，随其所向，远者不过十数里。其邻人有责息于外，历年不还。乃假之使为责让，惧以祸福，负物者以为鬼神，即倾倒畀之。其人亦不自知所以然也。言不从之咎也。  
　　魏世起安世殿，晋武帝后居之。安世，武帝字也。晋武帝每延群臣，多说平生常事，未尝及经国远图。此言之不从也。何曾谓子遵曰：“国家无贻厥之谋，及身而已，后嗣其殆乎，此子孙之忧也。”自永熙后，王室渐乱。永嘉中，天下大坏。及何绥以非辜被诛，皆如曾言。  
　　赵王伦废惠帝于金墉城，改号金墉为永安宫。帝寻复位而伦诛。晋惠帝永兴元年，诏废太子覃还为清河王，立成都王颖为皇太弟，犹加侍中，大都督，领丞相，备九锡，封二十郡，如魏王故事。案周礼，传国以胤不以勋，故虽公旦之圣，不易成王之嗣。所以远绝觊觎，永一宗祧。后代遵履，改之则乱。今拟非其实，僭差已甚。且既为国副，则不应复开封土，兼领庶职。此言之不从，进退乖爽。故帝既播越，颖亦不终，是其咎也。后犹不悟，又立怀帝为皇太弟。怀终流弑，不永厥祚，又其应也。语曰：“变古易常，不乱则亡。”此之谓乎？  
　　晋惠帝太安中，周于阳羡起宅，始成，而边户有声如人叹咤者。亡后，家诛灭。此近言不从也。  
　　晋元帝太兴四年，吴郡民讹言有大虫在棨中及樗树上，啮人即死。晋陵民又言曰，见一老女子居市，被发从肆人乞饮，自言：“天帝令我从水门出，而我误由虫门。若还，天帝必杀我。如何？”于是百姓共相恐动，云死者已十数也。西及京都，诸家有樗棨者，伐去之。无几自止。晋元帝永昌元年，宁州刺史王逊遣子澄入质，将渝、濮杂夷数百人。京邑民忽讹言宁州人大食人家小兒，亲有见其蒸煮满釜甑中者。又云失兒皆有主名，妇人寻道，拊心而哭。于是百姓各禁录小兒，不得出门。寻又言已得食人之主，官当大航头大杖考竟。而日有四五百人晨聚航头，以待观行刑。朝廷之士相问者，皆曰信然，或言郡县文书已上。王澄大惧，检测之，事了无形，民家亦未尝有失小兒者，然后知其讹言也。此二事，干宝云“未之能论”。  
　　永昌二年，大将军王敦下据姑熟。百姓讹言行虫病，食人大孔，数日入腹，入腹则死。治之有方，当得白犬胆以为药。自淮、泗遂及京都，数日之间，百姓惊扰，人人皆自云已得虫病。又云，始在外时，当烧铁以灼之。于是翕然被烧灼者十七八矣。而白犬暴贵，至相请夺，其价十倍。或有自云能行烧铁者，赁灼百姓，日得五六万，惫而后已。四五日渐静。说曰，夫裸虫人类，而人为之主，今云虫食人，言本同臭类而相残贼也。自下而上，斯其逆也。必入腹者，言害由中不由外也。犬有守御之性，白者金色，而胆用武之主也。帝王之运，五霸会于戌，戌主用兵。金者晋行，火烧铁以治疾者，言必去其类而来，火与金合德，共治虫害也。案中兴之际，大将军本以腹心受伊、吕之任，而元帝末年，遂攻京邑，明帝谅暗，又有异谋。是以下逆上，腹心内烂也。及钱凤、沈充等逆兵四合，而为王师所挫，逾月而不能济。北中郎将刘遐及淮陵内史苏峻率淮、泗之众以救朝廷，故其谣言首作于淮、泗也。朝廷卒以弱制强，罪人授首，是用白犬胆可救之效也。  
　　晋海西时，庾晞四五年中，喜为挽歌，自摇大铃为唱，使左右齐和。又燕会，辄令倡妓作新安人歌舞离别之辞，其声悲切。时人怪之，后亦果败。晋海西公太和以来，大家妇女，缓鬓倾髻，以为盛饰。用发既多，不恆戴。乃先作假髻，施于木上，呼曰“假头”。人欲借，名曰“借头”，遂布天下。自此以来，人士多离事故，或亡失头首，或以草木为之。假头之言，此其先兆也。  
　　晋孝武泰元中，立内殿名曰清暑，少时而崩。时人曰，“清暑”者，反言楚声也。果有哀楚之声。有人曰：“非此之谓，岂可极言乎。谶云，代晋者楚，其在兹乎？”及桓玄篡逆，自号曰楚。太元中，小兒以两铁相打于土中，名曰“斗族”。后王国宝、王孝伯一姓之中，自相攻击也。  
　　桓玄出镇南州，立斋名曰蟠龙。后刘毅居此斋。蟠龙，毅小字也。桓玄初改年为大亨，遐迩沄言曰：“二月了。”故义谋以仲春发也。玄篡立，又改年为建始，以与赵王伦同，又易为永始。永始，复是王莽受封之年也。始徙司马道子于安成，晋主逊位，出永安宫，封晋主为平固王，琅邪王德文为石阳公，并使住寻阳城。识者皆以为言不从之妖也。厥咎僭。  
　　晋兴，何曾薄太官御膳，自取私食，子劭又过之，而王恺又过劭。王恺、羊琇之畴，盛致声色，穷珍极丽。至元康中，夸恣成俗，转相高尚。石崇之侈，遂兼王、何而俪人主矣。崇既诛死，天下寻亦沦丧。僭逾之咎也。  
　　恆旸：魏明帝太和二年五月，大旱。元年以来，崇广宫府之应也。又是春，晋宣帝南禽孟达，置二郡；张郃西破诸葛亮，毙马谡。亢阳自大，又其应也。京房《易传》曰：“欲德不用，兹谓张。厥灾荒。其旱阴云不雨，变而赤烟四际。众出过时，兹谓广。其旱不生。上下皆蔽，兹谓隔。其旱天赤三月，时有雹杀飞禽。上缘求妃，兹谓僭。其旱三月大温亡云。君高台府，兹谓犯。阴侵阳，其旱万物根死，数有火灾。庶位逾节，兹谓僭。其旱泽物枯，为火所伤。”太和五年三月，自去冬十月至此月不雨，辛巳，大雩。是春，诸葛亮寇天水，晋宣王距却之，亢阳动众。又是时二隅分据，众出多过时也。《春秋》说曰：“伤二谷，谓之不雨。”  
　　魏齐王正始元年二月，自去冬十二月至此月不雨。去岁正月，明帝崩。二月，曹爽白嗣主，转晋宣王为太傅，外示尊崇，内实欲令事先由己。是时宣王功盖魏朝，欲德不用之应也。  
