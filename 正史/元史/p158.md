<!-- { "loadSidebar": true } -->
　　自封建变为郡县，有天下者，汉、隋、唐、宋为盛，然幅员之广，咸不逮元。汉梗于北狄，隋不能服东夷，唐患在西戎，宋患常在西北。若元，则起朔漠，并西域，平西夏，灭女真，臣高丽，定南诏，遂下江南，而天下为一，故其地北逾阴山，西极流沙，东尽辽左，南越海表。盖汉东西九千三百二里，南北一万三千三百六十八里，唐东西九千五百一十一里，南北一万六千九百一十八里，元东南所至不下汉、唐，而西北则过之，有难以里数限者矣。

　　初，太宗六年甲午，灭金，得中原州郡。七年乙未，下诏籍民，自燕京、顺天等三十六路，户八十七万三千七百八十一，口四百七十五万四千九百七十五。宪宗二年壬子，又籍之，增户二十余万。世祖至元七年，又籍之，又增三十余万。十三年，平宋，全有版圆。二十七年，又籍之，得户一千一百八十四万八百有奇。于是南北之户总书于策者，一千三百一十九万六千二百有六，口五千八百八十三万四千七百一十有一，而山泽溪洞之民不与焉。立中书省一，行中书省十有一：曰岭北，曰辽阳，曰河南，曰陕西，曰四川，曰甘肃，曰云南，曰江浙，曰江西，曰湖广，曰征东，分镇藩服，路一百八十五，府三十三，州三百五十九，军四，安抚司十五，县一千一百二十七。文宗至顺元年，户部钱粮户数一千三百四十万六百九十九，视前又增二十万有奇，汉、唐极盛之际，有不及焉。盖岭北、辽阳与甘肃、四川、云南、湖广之边，唐所谓羁縻之州，往往在是，今皆赋役之，比于内地；而高丽守东藩，执臣礼惟谨，亦古所未见。地大民众，后世狃于治安，而不知诘戎兵、慎封守，积习委靡，一旦有变，而天下遂至于不可为。呜呼！盛极而衰，固其理也。

　　唐以前以郡领县而已，元则有路、府、州、县四等。大率以路领州、领县，而腹里或有以路领府、府领州、州领县者，其府与州又有不隶路而直隶省者，具载于篇，而其沿革则溯唐而止焉。作《地理志》。（凡路，低于省一字。府与州直隶省者，亦低于省一字。其有宣慰司、廉访司，亦止低于省一字。各路录事司与路所亲领之县与府、州之隶路者，低于路一字。府与州所领之县，低于府与州一字。府领州、州又领县者，又低于县一字。路所亲领之县若府若州，曰领县若干、府若干、州若干；府与州所领之县，则曰若干县，所以别之也。）

　　中书省统山东西、河北之地，谓之腹里，为路二十九，州八，属府三，属州九十一，属县三百四十六。（各路立站，总计一百九十八处。）

　　大都路，唐幽州范阳郡。辽改燕京。金迁都，为大兴府。元太祖十年，克燕，初为燕京路，总管大兴府。太宗七年，置版籍。世祖至元元年，中书省臣言：“开平府阙庭所在，加号上都，燕京分立省部，亦乞正名。”遂改中都，其大兴府仍旧。四年，始于中都之东北置今城而迁都焉。（京城右拥太行，左挹沧海，枕居庸，奠朔方。城方六十里，十一门：正南曰丽正，南之右曰顺承，南之左曰文明，北之东曰安贞，北之西曰健德，正东曰崇仁，东之右曰齐化，东之左曰光熙，正西曰和义，西之右曰肃清，西之左曰平则。海子在皇城之北、万寿山之阴，旧名积水潭，聚西北诸泉之水，流入都城而汇于此，汪洋如海，都人因名焉。恣民渔采无禁，拟周之灵沼云。）九年，改大都。十九年，置留守司。二十一年，置大都路总管府。户一十四万七千五百九十，口四十万一千三百五十。（用至元七年抄籍数。）领院二、县六、州十。州领十六县。

　　右警巡院。

　　左警巡院。（初设警巡院三，至元四年，省其一，止设左右二院，分领坊市民事。）

　　县六

　　大兴，（赤。）宛平，（赤。与大兴分治郭下。金水河源出玉泉山，流入皇城，故名金水。）良乡，（下。）永清，（下。）宝坻（下。至元十六年，于县立屯田所，收子粒赴太仓及醴源仓输纳。）昌平。（下。）

　　州十

　　涿州，（下。）唐范阳县，复改涿州。宋因之。元太宗八年，为涿州路。中统四年，复为涿州。领二县：

　　范阳，（下。倚郭。）房山。（下。金奉先县，至元二十七年，改今名。）

　　霸州，（下。）唐隶幽州。周始置霸州。宋升永清郡。金置信安军。元仍为霸州。领四县：

　　益津，（下。倚郭。中统四年省，至元二年置。）文安，（下。）大城，（下。）保定。（下。至元二年，省入益津，四年置。）

　　通州，（下。）唐为潞县。金改通州，取漕运通济之义，有丰备、通济、太仓以供京师。领二县：

　　潞县，（倚郭。）三河。（下。）

　　蓟州，（下。）唐置，后改渔阳郡，仍改蓟州。宋为广川郡。金为中都。元太祖十年，定其地，仍为蓟州。领五县：

　　渔阳，（下。倚郭。）丰闰，（下。至元二年，省入玉田，四年，以路当冲要复置。二十一年，立丰闰署，领屯田八百三十七户。）玉田，（下。）遵化，（下。）平谷。（下。至元二年，省入渔阳，十三年复置。）

　　漷州，（下。）辽、金为漷阴县。元初为大兴府属邑，至元十三年，升漷州，割大兴府之武清、香河二邑来属。领二县：

　　香河，（下。）武清。

　　顺州，（下。）唐初改燕州，复为归德郡，复为顺州，复为归顺州。辽为归化军。宋为顺兴军。金仍为顺州，置温阳县。元废县存州。

　　檀州，（下。）唐改密云郡，又复为檀州。辽为武威军。宋为镇远军。金仍为檀州。元因之。

　　东安州，（下。）唐以前为安次县。辽、金因之，元初隶大兴府。太宗七年，隶霸州。中统四年，升为东安州，隶大都路。

　　固安州，（下。）唐仍隋旧为固安县，隶幽州。宋隶涿水郡。金隶涿州。元宪宗九年，隶霸州，又改隶大兴府。中统四年，升固安州。

　　龙庆州，唐为妫川县。金为缙山县。元至元三年，省入怀来县，五年复置，本属上都路宣德府奉圣州。二十二年，仁宗生于此。延祐三年，割缙山、怀来来隶大都，升缙山为龙庆州。领一县：

　　怀来。（下。）

　　上都路，唐为奚、契丹地。金平契丹，置桓州。元初为札剌儿部、兀鲁郡王营幕地。宪宗五年，命世祖居其地，为巨镇。明年，世祖命刘秉忠相宅于桓州东、滦水北之龙冈。中统元年，为开平府。五年，以阙庭所在，加号上都，岁一幸焉。至元二年，置留守司。五年，升上都路总管府。十八年，升上都留守司，兼行本路总管府事。户四万一千六十二，口一十一万八千一百九十一。领院一、县一、府一、州四，州领三县，府领三县、二州，州领六县。

　　警巡院。

　　县一

　　开平。（上。）

　　府一

　　顺宁府，唐为武州。辽为德州。金为宣德州。元初为宣宁府。太宗七年，改山东路总管府。中统四年，改宣德府，隶上都路。至元三年，以地震改顺宁府。领三县、二州。

　　三县

　　宣德，（下。倚郭。至元二年，省本府之录事司并龙门县并入焉。二十八年，又割龙门去属云州。）宣平，（下。）顺圣。（下。本隶弘州，今来属。）

　　二州

　　保安州，（下。）唐新州。辽改奉圣州。金为德兴府。元初因之。旧领永兴、缙山、怀来、矾山四县。至元二年，省矾山入永兴。三年，省缙山入怀来，仍改为奉圣州，隶宣德府。五年，复置缙山。延祐三年，以缙山、怀来仍隶大都。至元三年，以地震改保安州。领一县：永兴。（下。倚郭。）

　　蔚州，（下。）唐改为安边郡，又改为兴唐县，又仍为蔚州。辽为忠顺军。金仍为蔚州。元至元二年，省州为灵仙县，隶弘州。其年，复改为蔚州，隶宣德府。领五县：灵仙，（下。）灵丘，（下。）飞狐，（下。）定安，（下。）广灵。（下。）

　　州四

　　兴州，（下。）唐为奚地。金初为兴化军，隶北京，后为兴州。元中统三年，属上都路。领二县：

　　兴安，（下。至元二年置。）宜兴。（中。至元二年置。）

　　松州，（下。）本松林南境，辽置松山州。金为松山县，隶北京路大定府。元中统三年，升为松州，仍存县。至元二年，省县入州。

　　桓州，（下。）本上谷郡地，金置桓州。元初废，至元二年复置。

　　云州，（下。）古望云川地，契丹置望云县。金因之。元中统四年，升县为云州，治望云县。至元二年，州存县废。二十八年，复升宣德之龙门镇为望云县，隶云州。领一县：

　　望云。

　　兴和路，（上。）唐属新州。金置柔远镇，后升为县，又升抚州，属西京。元中统三年，以郡为内辅，升隆兴路总管府，建行宫。户八千九百七十三，口三万九千四百九十五。领县四、州一。

　　县四

　　高原，（下。倚郭。中统二年隶宣德府，三年来属。）怀安，（下。元初隶宣德府，中统三年来属。）天成，（下。元初隶宣德府，中统三年来属。）咸宁。（下。元初隶宣德府，中统三年来属。）

　　州一

　　宝昌州，（下。）金置昌州。元初隶宣德府，中统三年隶本路，置盐使司。延祐六年，改宝昌州。

　　永平路，（下。）唐平州。辽为卢龙军。金为兴平军。元太祖十年，改兴平府。中统元年，升平滦路，置总管府，设录事司。大德四年，以水患改永平路。户一万三千五百一十九，口三万五千三百。领司一、县四、州一。州领二县。

　　录事司。

　　县四

　　卢龙，（下。倚郭。）迁安，（下。至元二年，省入卢龙县，后复置。）抚宁，（下。至元二年，与海山俱省入昌黎。三年复置。四年，又与海山俱入昌黎。七年复置，仍省昌黎、海山入焉。十一年，复置昌黎，以属滦州，今昌黎属本县。）昌黎。（下。至元十一年复置，仍并海山入焉。详见抚宁县。）

　　州一

　　滦州，（下。）在卢龙塞南，金领义丰、马城、石城、乐亭四县。元至元二年，省义丰入州。三年复置，先以石城省入乐亭，其年改入义丰。四年，马城亦省。领二县：

　　义丰，（下。倚郭。至元二年省入州，三年复置。）乐亭。（下。）元初尝于县置漠州，寻废，复为乐亭县，隶滦州。

　　德宁路，（下。）领县一：德宁。（下。）

　　净州路，（下。）领县一：天山。（下。）

　　泰宁路，（下。）领县一：泰宁。（下。）

　　集宁路，（下。）领县一：集宁。（下。）

　　应昌路，（下。）领县一：应昌。（下。）

