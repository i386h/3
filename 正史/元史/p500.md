<!-- { "loadSidebar": true } -->
　　十四年秋，脱脱领大军讨高邮，哈麻乘间遂复入中书为平章政事。脱脱之出师也，以汝中柏为治书侍御史，俾辅也先帖木儿。汝中柏累言哈麻必当屏斥，不然必为后患，而也先帖木儿不从。哈麻知之，恐终不自保，因诉于皇后奇氏曰：“皇太子既立，而册宝及郊庙之礼不行者，脱脱兄弟之意也。”皇后既颇信之，哈麻复与汪家奴之子桑哥实里、也先帖木儿之客明理明古谮诸皇太子。会也先帖木儿移疾家居，于是监察御史袁赛因不花等即承望哈麻风指，奏劾也先帖木儿罪恶，章凡三上，而帝始允，诏收御史台印，令也先帖木儿出都门听旨。而遂以知枢密院事汪家奴为御史大夫。寻降诏数脱脱老师费财之罪，即军中夺其兵柄，安置淮安。既而脱脱、也先帖木儿皆就贬逐以死，并籍其家赀人口，而以所籍也先帖木儿者赐哈麻。十五年四月，雪雪由知枢密院事拜御史大夫。五月，哈麻遂拜中书左丞相，国家大柄，尽归其兄弟二人矣。

　　明年二月，哈麻既为相，自以前所进蕃僧为耻，告其父秃鲁曰：“我兄弟位居宰辅，宜导人主以正，今秃鲁帖木儿专媚上以淫亵，天下士大夫必讥笑我，将何面目见人，我将除之。且上日趋于昏暗，何以治天下。今皇太子年长，聪明过人，不若立以为帝，而奉上为太上皇。”其妹闻之，归告其夫。秃鲁帖木儿恐皇太子为帝，则己必先见诛，即以闻于帝，然不敢斥言淫亵事，第曰“哈麻谓陛下年老故耳”。帝大惊曰：“朕头未白，齿未落，遽谓我为老耶！”帝即与秃鲁帖木儿谋去哈麻、雪雪，计已定，秃鲁帖木儿走匿尼寺中。明日，帝遣使传旨哈麻与雪雪，毋早入朝，其家居听旨。御史大夫搠思监因劾奏哈麻与雪雪罪恶，帝曰：“哈麻、雪雪兄弟二人虽有罪，然侍朕日久，且与朕弟懿璘质班皇帝实同乳，可姑缓其罚，令其出征。”已而中书右丞相定住、平章政事桑哥失里复纠劾哈麻、雪雪之罪不已，乃命其兄弟出城受诏，遂诏哈麻于惠州安置，雪雪于肇州安置。比行，俱杖死。哈麻既死，仍籍其家财，也先帖木儿所封之库藏，其封识固未尝启也。哈麻兄弟宠幸方固，而一旦遽见废外，人皆谓帝怒其谮害脱脱兄弟之故，而不知其罪盖由于不轨。其兄弟之死，人无恤之者。

　　搠思监，怯烈氏，野先不花之孙，亦怜真之子也。早岁，性宽厚，简言语，皆以远大之器期之。泰定初，袭长宿卫，为必阇赤怯薛官。至顺二年，除内八府宰相。元统初，出为福建宣慰使都元帅。居三年，通达政治，威惠甚著。后至元三年，拜江浙行中书省参知政事。国用所倚，海运为重，是岁，搠思监被命督其役，措置有方，所漕米三百余万石，悉达京师，无耗折者。六年，擢湖北道肃政廉访使，未行，改江浙行省右丞。福建盐法久坏，诏搠思监往究其私鬻、盗鬻及出纳之弊，至则悉廉得其利病，为罢行之。

　　至正元年，改山东肃政廉访使，寻召拜中政使。明年正月，除陕西行台御史中丞。三月，复为中政使。八月，调太府卿。四年，拜中书参知政事，寻升右丞。六年，迁御史中丞，遂除翰林学士承旨，俄复为中丞。又由资政使迁宣徽使。九年，除大宗正府也可紥鲁火赤，宗王国人咸称其明果。寻复入中书为右丞。十年正月，升平章政事，阶光禄大夫。十一年十一月，拜御史大夫，进银青荣禄大夫。十二年四月，复为中书平章，从丞相脱脱平徐州有功。十三年，复拜御史大夫，寻又为中书平章。十四年九月，奉命率师讨贼淮南，身先士卒，面中流矢不为动。十五年，迁陕西行省平章，复召还，拜知枢密院事。俄复拜中书平章，兼大司农分司，提调大都留守司及屯田事。一日，入侍，帝见其面有箭瘢，深叹闵焉。进为首平章。十六年，复迁御史大夫。四月，遂拜中书左丞相，明年五月，进右丞相。十八年，加太保，诏封其曾祖孛鲁海为云王，祖也先不花为瀛王，父亦怜真为冀王。

　　是时天下多故，日已甚，外则军旅烦兴，疆宇日蹙；内则帑藏空虚，用度不给；而帝方溺于娱乐，不恤政务。于是搠思监居相位久，无所匡救，而又公受贿赂，贪声著闻，物议喧然。是年冬，监察御史燕赤不花劾奏搠思监任用私人朵列及妾弟崔完者帖木儿印造伪钞，事将败，令朵列自杀以灭口。搠思监乃请谢事，解机务，诏止收其印绶。而御史答里麻失里、王彝言不已，帝终不听也。会辽阳贼势张甚，明年，遂起为辽阳行省左丞相，未行。二十年三月，复拜中书右丞相，仍降诏谕天下。

　　时帝益厌政，而宦者资正院使朴不花乘间用事为奸利，搠思监因与结构相表里，四方警报及将臣功状，皆壅不上闻。孛罗帖木儿、扩廓帖木儿各拥强兵于外，以权势相轧，衅隙遂成。搠思监与朴不花党于扩廓帖木儿，而诬孛罗帖木儿以非罪。二十四年三月，帝因下诏削夺其官爵，且命扩廓帖木儿以兵讨之。而宗王不颜帖木儿、秃坚帖木儿等皆称兵与孛罗帖木儿合，表言其无罪。于是帝为降诏曰：“自至正十一年妖贼窃发，属尝选命将相，分任乃职，视同心膂，凡厥庶政，悉以委之。岂期搠思监、朴不花夤缘为奸，互相壅蔽，以致在外宣力之臣，因而解体；在内忠良之士，悉陷非辜。又复奋其私雠，诬构孛罗帖木儿、老的沙等同谋不轨。朕以信任之专，失于究察，遂调兵往讨。孛罗帖木儿已尝陈词，而乃寝匿不行。今宗王不颜帖木儿等，仰畏明威，远来控诉，以表其情，朕为恻然兴念，而搠思监、朴不花犹饰虚词，簧惑朕听。其以搠思监屏诸岭北，朴不花窜之甘肃，以快众愤。孛罗帖木儿等，悉与改正，复其官职。”然诏书虽下，而搠思监、朴不花仍留京师。四月，孛罗帖木儿乃遣秃坚铁木儿称兵犯阙，必得搠思监、朴不花乃已。帝不得已，缚二人畀之，遂皆为孛罗铁木儿所杀。已而监察御史复奏言：“搠思监矫杀丞相太平，盗用钞板，私家草诏，任情放选，鬻狱卖官，费耗库藏，居庙堂前后十数年，使天下八省之地，悉致沦陷。乃误国之奸臣，究其罪恶，大赦难原。曩者，奸臣阿合马之死，剖棺戮尸，搠思监之罪，视阿合马为有过。今其虽死，必剖棺戮尸为宜。”有旨从之。而台臣言犹不已，遂复没其家产，而窜其子宣徽使观音奴于远方。

　　怯烈氏四世为丞相者八人，世臣之家，鲜与比盛。而搠思监早有才望，及居相位，人皆仰其有为，遭时多事，顾乃守之以懦，济之以贪，遂使天下至于乱亡而不可为。论者谓元之亡，搠思监之罪居多云。 
 
 
 
卷二百六 列传第九十三
　
　　◎叛臣

　　李鋋，小字松寿，濰州人，李全子也。或曰鋋本衢州徐氏子，父尝为扬州司理参军，全盖养之为子云。太祖十六年，全叛宋，举山东州郡归附，太师、国王孛鲁承制拜全山东淮南楚州行省，而以其兄福为副元帅。太宗三年，全攻宋扬州，败死，鋋遂袭为益都行省，仍得专制其地。朝廷数征兵，辄诡辞不至。宪宗七年，又调其兵赴行在，鋋亲诣帝言曰：“益都乃宋航海要津，分军非便。”帝然之，命鋋归取涟海数州。鋋遂发兵攻拔涟水相连四城，大张克捷之功。

　　中统元年，世祖即位，加鋋江淮大都督。鋋言：“近获生口，知宋调兵将攻涟水。且谍见许浦、射阳湖舟舰相望，势欲出胶西，向益都，请缮城堑以备。”诏出金符十、银符五授鋋，以赏将士有功者，且赐银三百锭，降诏奖谕。蒙古、汉军之在边者，咸听节制。鋋复扬言：“宋吕文德合淮南兵七万五千，来攻涟水，且规筑堡以临我。及得贾似道、吕文德书，辞甚悖傲。知朝廷近有内顾之忧，必将肆志于我。乞选将益兵，臣当帅先渡淮，以雪慢书之辱。”执政得奏，谕以“朝廷方通和议，边将惟当固封圉。且南人用间，其诈非一，彼既不至，毋或妄动”。鋋乃上言：“臣所领益都，土旷人稀，自立海州，今八载，将士未尝释甲，转挽未尝息肩，民力凋耗，莫甚斯时。以一路之兵，抗一敌国，众寡不侔，人所共患。赖陛下神武，既克涟、海二州，复破夏贵、孙虎臣十余万之师。然臣岂敢恃此必敌人之不再至哉！且宋人今日西无掣肘，宜得并力而东。若以水陆缀涟，而遣舟师遵海以北，捣胶、莱之虚，然后帅步骑直指沂、莒、滕、峄，则山东非我有矣，岂可易视而不为备哉。臣昨追敌至淮安，非不能乘胜取扬、楚，徒以执政止臣，故臣不敢深入。若以枣阳、唐、邓、陈、蔡诸军攻荆山，取寿、泗，以亳、宿、徐、邳诸军，合臣所统兵，攻扬、楚，则两淮可定。两淮既定，则选兵以取江南，自守以宽民力，将无施不可，此上策也。”因上将校冯泰等功第状，诏以益都官银分赏之。

　　二年正月，鋋言于行中书省，以宋人聚兵粮数十万，列舰万三千艘于许浦，以侵内郡，而宣抚司转输不继，恐一旦水陆道绝，缓急莫报。请选精骑，倍道来援，表里协攻，乘机深入，江淮可图也。既而来献涟水捷，诏复奖谕，仍给金符十七、银符二十九，增赐将士。庚寅，鋋辄发兵修益都城堑，且报宋人来攻涟水。诏遣阿术、哈剌拔都、爱仙不花等悉兵赴之，仍谕度宜益兵赴调。鋋遂请节制诸道所集兵马，且请给兵器，中书议与矢三万，诏给矢十万。

　　三年四月，又以宋贾似道诱总管张元、张进等书来上。盖鋋专制山东者三十余年，其前后所奏凡数十事，皆恫疑虚喝，挟敌国以要朝廷，而自为完缮益兵计，其谋亦深矣。初以其子彦简质于朝，而潜为私驿，自益都至京师质子营。至是，彦简遂用私驿逃归。鋋遂反，以涟、海三城献于宋，歼蒙古戍兵，引麾下具舟舰，还攻益都。甲午，入之，发府库以犒其党，遂寇蒲台。民闻鋋反，皆入保城郭，或奔窜山谷，由是自益都至临淄数百里，寂无人声。

　　癸卯，帝闻鋋反，遂下诏暴其罪。甲辰，命诸军讨鋋。己酉，以鋋故，戮中书平章王文统。壬子，鋋盗据济南。癸酉，命史枢、阿术帅师赴济南。鋋帅众出掠辎重，将及城，官军邀击，大败之，斩首四千级，鋋退保济南。五月庚申，筑环城围之；甲戌，围合。鋋自是不得复出，犹日夜拒守，取城中子女赏将士，以悦其心；且分军就食民家，发其盖藏以继，不足，则家赋之盐，令以人为食。至是，人情溃散，鋋不能制，各什伯相结，缒城以出。鋋知城且破，乃手刃爱妾，乘舟入大明湖，自投水中。水浅不得死，为官军所获，缚至诸王合必赤帐前。丞相史天泽言：“宜即诛之，以安人心。”遂与蒙古军官囊家并诛焉。

