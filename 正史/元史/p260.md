<!-- { "loadSidebar": true } -->
　　嘉酝局，秩五品。至元十七年，立掌饮局。大德十一年，改掌饮司，秩升正四品。延祐六年，降掌饮司为局。至治三年罢。泰定四年复立。天历二年，改嘉酝局，提点二员，大使二员，副使二员，书史一员，书吏四人。

　　西山煤窑场，提领一员，大使一员，副使二员，俱受徽政院札。至元二十四年置。领马安山大峪寺石灰煤窑办课，奉皇太后位下。

　　保定等路打捕提领所，秩从七品，提领四员，典史一员。至元十一年，收集人户为打捕户计，及招到管丝银差发税粮等户，立提领所。

　　广平彰德课麦提领所，秩从七品。至元三十年，以二路渡江时驻跸之地，召民种佃，遂立所，置官统之。

　　广惠库，大使一员，副使一员。至元三十年，以钞本五千锭立库，放典收息，纳于备用库。

　　丰裕仓，秩从七品，掌收贮中宫位下糯米。至治二年，设提领等官。三年罢。天历二年，立储政院，复给印，置监支纳一员、仓使一员、攒典二人。

　　备物库，秩从七品，掌东宫造作颜料及杂器等物。至元二十五年置，隶詹事院。大德元年给印。十一年，置官四员。至治三年罢，泰定三年复立。大使二员，副使二员，库子二人，攒典二人。

　　管领怯怜口诸色民匠都总管府，秩正三品，达鲁花赤一员，总管一员，并正三品；同知一员，正四品；副总管二员，正五品；经历一员，从七品；知事一员，从八品；提控案牍、照磨、管勾各一员，令史十人，知印二人，通事一人，译史二人，奏差六人，典史四人，领怯怜口人匠造作等事。至大三年，立总管府。至治三年罢。天历元年复立，隶储政院。其属附见：

　　管领大都怯怜口诸色人匠提举司，秩正五品，达鲁花赤一员，提举一员，同提举、副提举各一员，首领官一员，司吏四人，部役二人。

　　管领上都怯紞口诸色人匠提举司，秩正五品，达鲁花赤一员，提举一员，同提举、副提举各一员，首领官一员，司吏四人，部役二人。

　　典制局，秩从七品，大使、副使各一员，直长二员。

　　典设署，秩从五品，令、丞各四员，书史一员，书吏四人，掌内府术剌赤二百二十户。至元二十年置。三十一年，改掌仪署，隶内宰司。泰定元年，复为典设。天历二年，隶本府。

　　杂造人匠提举司，秩从四品，达鲁花赤一员，提举一员，同提举、副提举各一员，都目一员，司吏二人，部役二人。至元八年置。初隶缮珍司，至大三年改隶章庆司。章庆罢，凡造作之事悉归之。天历二年，隶本府。

　　杂造局，秩正九品，院长一员，直长一员，管勾一员。

　　随路诸色人匠都总管府，秩正三品。中统五年，命招集析居放良还俗僧道等户，习诸色匠艺，立管领怯怜口总管府，以司其造作，秩正四品。至元九年，升正三品。大德十一年，改缮珍司。延祐六年，升徽仪使司，秩正二品。七年，仍为缮珍司，官属如旧。至治三年，复改都总管府。达鲁花赤一员，总管二员，并正三品；同知一员，正五品；副总管二员，从五品；经历、知事、照磨、提控案牍各一员，令史四人，译史一人，奏差二人，典吏一人。其属附见：

　　上都诸色民匠提举司，秩从五品，提举一员，同提举、副提举、吏目各一员。至元十九年立。至大元年，增达鲁花赤一员。至治三年，省增置之员，设官如旧。

　　金银器盒局，秩从八品，大使一员，副使一员。至元七年置。

　　染局，秩正八品，大使一员，副使一员。至元七年置。

　　杂造局，正八品，大使、副使各一员。至元七年置。

　　泥瓦局，大使、副使各一员。至元七年置。

　　铁局，大使一员，副使一员。至元七年置。

　　上都葫芦局，大使一员，副使一员。至元七年置。

　　器物局，副使一员。中统五年置。

　　砑金局，大使一员。至元二十年置。

　　鞍子局，大使一员。至元七年置。

　　云州管纳色提领所，提领一员，掌纳色人户。至元七年置。

　　大都等路诸色人匠提举司，秩从五品，提举、同提举、副提举各一员。至元十六年置。其属附见：

　　双线局，提领一员，副使一员。至元十八年置，受詹事院札。

　　大小木局，大使一员，副使一员，直长一员。至元十八年置，受詹事院札。元贞元年，并领皇后位下木局。

　　盒钵局，大使一员，副使一员，直长一员。至元七年立，受府札。

　　管纳色提领一员，受府札，管铜局、筋局、锁儿局、妆钉局、雕木局。至元三十年置。

　　成制提举司，秩从五品，达鲁花赤一员，提举一员，同提举、副提举各一员，吏目一员，司吏四人，部役二人，掌缝制之事。至元二十九年置，设官四员，受院札。大德二年，升提举司。至治三年罢，泰定四年复置。

　　上都、大都貂鼠软皮等局提领所，提领二员。至元九年置，受府札。二十七年，给从七品印，改受省札。大德十一年，给从六品印，改受敕牒。至治三年，仍改受省札。其属附见：

　　大都软皮局，使一员，副使一员。至元十三年置。

　　斜皮局，局使一员，副使一员。至元十三年置。

　　上都软皮局，局使一员，副使一员。至无十三年置。

　　牛皮局，大使一员。至元十三年置。

　　金丝子局，大使一员，副使一员，直长一员。至元十二年置，掌金丝子匠造作之事。

　　画油局，大使一员，副使一员，直长一员。至元二十年置，受詹事院札。

　　毡局，提领一员，大使一员，副使一员，直长一员。至元十三年，收集人户为毡匠。二十六年，始立局。

　　材木库，大使、副使各二员。至元十六年置，掌造作材木。

　　玛瑙玉局，大使、副使各一员，直长二员。至元十四年置。

　　大都奥鲁提领所，提领一员，掌理人匠词讼。至元十八年置，受詹事院札。

　　上都奥鲁提领所，提领一员，同提领一员，掌理人匠词讼。至元十八年置，受詹事院札。

　　上都异样毛子局，大使一员，副使一员。至元二十年置，受詹事院札。

　　上都毡局，大使一员，副使一员，直长一员。至元二十年置，受詹事院劄。

　　上都斜皮等局，大使一员，副使一员。至元二十年置，受詹事院札。

　　蔚州定安等处山场采木提领所，秩正八品，提领一员，大使一员，副使二员。至元十二年置。

　　上都隆兴等路杂造鞍子局，提领一员，大使一员，直长二员。至元二十二年置，受詹事院札。

　　真定路冀州杂造局，大使一员，副使一员，掌造作之事。至元十九年置。

　　珠翠局，大使、副使各一员，直长一员。至元三十年置。

　　管领大都等路打捕鹰房胭粉人户总管府，秩正四品。至元十四年，打捕鹰房达鲁花赤，招集平滦散逸人户。二十九年，立总管府。大德十一年，拨隶皇太后位下。延祐六年，升正四品，置达鲁花赤一员，总管一员，首领官一员，令史四人，译史一人，奏差二人。

　　管领本投下大都等路怯怜口民匠总管府，国初招集怯怜口哈赤民匠一千一百余户，中统元年，立总管府。二年，给六品印，掌户口钱帛差发等事。至元九年，拨隶安西王位下。皇庆元年，又属公主皇后位下。延祐元年，改隶章庆司。天历二年，又改隶储政院。达鲁花赤一员，总管一员，俱受御宝圣旨；同知一员，副总管一员，俱受安西王令旨；知事一员，令史二人。其属附见：

　　织染提举司，秩正七品，掌织造段匹。提举一员，受安西王令旨；同提举一员，本府拟人；副提举一员，都目一员，俱受安西王傅札；司吏一人。

　　管民提领所，凡三，大都路兼奉圣州提领六员，曹州提领二员，河间路提领三员，受本府札。

　　管地提领所，凡二，奉圣州提领三员，东安州提领三员，受本府札。

　　管领诸路怯怜口民匠都总管府，秩正三品。至元七年，招集析居从良还俗僧道，编籍人户为怯怜口，立总管府以领之。十四年，以所隶户口善造作，属中宫。十六年，立织染、杂造二局以司造作，立提领所以司徭役。二十五年，改升正三品。延祐六年，改缮用司，仍三品。七年，复改府。达鲁花赤一员，总管一员，并正三品；同知二员，正五品；副总管二员，从五品；经历、知事、提控案牍兼照磨各一员，令史五人，译史一人。其属附见：

　　各处管民提领所，秩正七品。

　　河间，益都，保定，冀宁，晋宁，大名，济宁，卫辉，宣德。

　　以上九所，提领、副提领各一员，相副官二员，典史一人，司吏二人。

　　汴梁，曹州，大同，开元，大宁，上都，济南，真定。

　　以上八所，提领、副提领、相副官各一员，典史一人，司吏一人。

　　大都，归德，鄂汉。

　　以上三所，提领、同提领、副提领各一员，相副官一员，大都增一员，典史、司吏各一人。

　　织染局，秩正七品，大使、副使、相副官各一员，典史、司吏各一人。

　　杂造局，秩正七品，大使、副使、相副官各一员，典史、司吏各一人。

　　弘州衣锦院，秩正七品，大使、副使、直长各一员，典史、司吏各一人。

　　丰州毛子局，秩正七品，大使、副使各一员，典史、司吏各一人。

　　缙山毛子旋匠局，秩正七品，大使一员，典史、司吏各一人。

　　徐邳提举司，秩正五品，提举、同提举、副提举各一员，吏目、司吏各一人。

　　广备库，大使、副使各一员，俱受院札。

　　汴梁等路管民总管府，秩正三品，达鲁花赤、总管、同知、府判各一员，经历、知事、提控案牍各一员。国初，立息州总管府，领归附六千三百余户。元贞元年，又并寿颍归附民户二千四百余户，改汴梁等路管民总管府，掌各屯佃户差发子粒，隶徽政院。泰定元年，改隶詹事院，后隶储政院，其属库一，提领所八，管佃提领十二。

　　常盈库，大使、副使各一员。

　　提领所：

　　新降户，真阳，新蔡，息州，汝宁，陈州，汴梁，郑州，真定。

　　以上八所，每所提领各一员，副提领、相副官有差。

　　管佃提领：

　　汝阳五里冈，许州郾城县，青龙宋冈，陈州项城商水等屯，分山曲堰，许州临颍屯，许州襄城屯，汝阳金乡屯，颍丰堰，遂平横山屯，上蔡浮召屯，汝阳县烟亭屯。

　　以上十有二处，各设提领二员。

