<!-- { "loadSidebar": true } -->

　　诏案，制如香案。

　　册案，制如前。

　　宝案，制如前。

　　表案，制如香案，上加矮阑，金涂铁鞠四，竿二副之，绯罗销金蒙复。

　　礼物案，制如表案。

　　交椅，银饰之，涂以黄金。

　　杌子，四脚小床，银饰之，涂以黄金。

　　鸣鞭，绿柄，鞭以梅红丝为之，梢用黄茸而渍以蜡。

　　鞭桶，制以紫絁表，白绢里，皮缘两末。

　　蒙鞍，青锦绿，绯锦复。

　　水瓶，制如汤瓶，有盖，有提，有觜，银为之，涂以黄金。

　　鹿卢，制如乂字，两头卷，涂金妆鈒，朱丝绳副之。

　　水盆，黄金涂银妆鈒为之。

　　净巾，绯罗销金云龙，有里。

　　香球，制以银，为座上插莲花炉，炉上罩以圆球，镂氤氲旋转文于上，黄金涂之。

　　香合，制以银，径七寸，涂黄金鈒云龙于上。

　　金拂，红犛牛尾为之，黄金涂龙头柄。

　　唾壶，制以银，宽缘，虚腹，有盖，黄金涂之。

　　唾盂，制以银，形圆如缶，有盖，黄金涂之。

　　外办牌，制以象牙，书国字，背书汉字，填以金。

　　外备牌，制如前。

　　中严牌，制如前。

　　时牌，制同外备而小。

　　板位，制以木，长一尺二寸，阔一尺，厚六分，白髹黑字。

　　大伞，赤质，正方，四角铜螭首，涂以黄金，紫罗表，绯绢里。诸伞盖，宋以前皆平顶，今加金浮屠。

　　紫方伞，制如大伞而表以紫罗。

　　红方伞，制如大伞而表以绯罗。

　　华盖，制如伞而圆顶隆起，赤质，绣杂花云龙，上施金浮屠。

　　曲盖，制如华盖，绯沥水，绣瑞草，曲柄，上施金浮屠。

　　导盖，制如曲盖，绯罗沥水，绣龙，朱漆直柄。

　　朱伞，制如导盖而无文。

　　黄伞，制如朱伞而色黄。

　　葆盖，金涂龙头竿，悬以缨络，销金圆裙，六角葆盖。

　　孔雀盖，朱漆，竿首建小盖，盖顶以孔雀毛，径尺许，下垂孔雀尾，檐下以青黄红沥水围之，上施金浮屠，盖居竿三之一，竿涂以黄金，书西天咒语，与火轮竿义同。

　　朱团扇，绯罗绣盘龙，朱漆柄，金铜饰，导驾团扇，蹙金线。

　　大雉扇，制稍长，下方而上撱，绯罗绣象雉尾，中有双孔雀，间以杂花，下施朱漆横木连柄，金铜装。

　　中雉扇，制如大雉扇而减小。

　　小雉扇，制如中雉扇而减小。

　　青沥水扇，制圆而青色，四周沥水以青绢。

　　ＮＶ，朱縢结网，二螭首，衔红丝拂，中有兽面，朱漆柄，金铜装。

　　巘，制形如扇，朱縢网，中有兽面，朱漆柄，金铜装。

　　旗、扇锜，即坐也。旗锜，制十字木于下，上四枝交拱，置窍于其上以树旗。扇锜，制如栀，形小，六木拱于上，而制作精于旗锜，并漆以朱。

　　风伯旗，青质，赤火焰脚，画神人，犬首，朱发，鬼形，豹汗袴袴，朱袴，负风囊，立云气中。

　　雨师旗，青质，赤火焰脚，画神人，冠五梁冠，朱衣，黄袍，黑襕，黄带，白袴，皂舄，右手仗剑，左手捧钟。

　　雷公旗，青质，赤火焰脚，画神人，犬首，鬼形，白拥项，朱犊鼻，黄带，右手持斧，左手持凿，运连鼓于火中。

　　电母旗，青质，赤火焰脚，画神人为女子形，纁衣，朱裳，白袴，两手运光。

　　金星旗，素质，赤火焰脚，画神人，冠五梁冠，素衣，皂襕，朱裳，秉圭。

　　水星旗，黑质，赤火焰脚，画神人，冠五梁冠，皂衣，皂襕，绿裳，秉圭。

　　木星旗，青质，赤火焰脚，画神人，冠五梁冠，青衣，皂襕，朱裳，秉圭。

　　火星旗，赤质，青火焰脚，画神人，冠五梁冠，朱衣，皂襕，绿裳，秉圭。

　　土星旗，黄质，赤火焰脚，画神人，冠五梁冠，黄衣，皂襕，绿裳，秉圭。

　　摄提旗，赤质，赤火焰脚，画神人，冠五梁冠，素中单，黄衣，朱蔽膝，绿裳，杖剑。

　　北斗旗，黑质，赤火焰脚，画七星。

　　角宿旗，青质，赤火焰脚，画神人为女子形，露发，朱袍，黑襕，立云气中，持莲荷，外仗角、亢以下七旗，并青质，青火焰脚。角宿绘二星，下绘蛟。

　　亢宿旗，青质，赤火焰脚，画神人，冠五梁冠，素衣，朱袍，皂襕，皂带，黄裳，持黑等子。外仗绘四星，下绘龙。

　　氐宿旗，青质，赤火焰脚，画神人，冠小冠，衣金甲，朱衣，绿包肚，朱拥项，白袴，左手杖剑，乘一鳖。外仗绘四星，下绘貉。

　　房宿旗，青质，赤火焰脚，画神人，乌巾，白中单，碧袍，黑襕，朱蔽膝，黄带，黄裙，朱舄，左手仗剑。外仗绘四星，下绘兔。

　　心宿旗，青质，赤火焰脚，画神人，冠五梁冠，朱袍，皂襕，右手持杖。外仗绘三星，下绘狐。

　　尾宿旗，青质，赤火焰脚，画神人，冠束发冠，素衣，黄袍，朱裳，青带，右手杖剑，左手持弓。外仗绘九星，下绘虎。

　　箕宿旗，青质，赤火焰脚，画神人，乌巾，衣浅朱袍，皂襕，杖剑，乘白马于火中。外仗绘四星，下绘豹。

　　斗宿旗，青质，赤火焰脚，画神人，被发，素腰裙，朱带，左手持杖。外仗斗牛以下七旗，并黑质，黑火焰脚。斗宿绘六星，下绘獬。

　　牛宿旗，青质，赤火焰脚，画神人，牛首，皂襕，黄裳，皂舄。外仗绘六星，下绘牛。

　　女宿旗，青质，赤火焰脚，画神人，乌牛首，衣朱服，皂襕，黄带，乌靴，左手持莲。外仗绘四星，下绘郤。

　　虚宿旗，青质，赤火焰脚，画神人，被发裸形，坐于瓮中，右手持一珠。外仗绘二星，下绘鼠。

　　危宿旗，青质，赤火焰脚，画神人，虎首，金甲，衣朱服，貔皮汗胯，青带，乌靴。外仗上绘三星，下绘燕。

　　室宿旗，青质，赤火焰脚，画神人，丫发，朱服，乘舟水中。外仗绘二星，下绘猪。

　　壁宿旗，青质，赤火焰脚，绘神人为女子形，被发，朱服，皂襕，绿带，白裳，乌舄。外仗绘二星，下绘貐。

　　奎宿旗，青质，赤火焰脚，画神人，狼首，朱服，金甲，绿包肚，白汗胯，黄带，乌靴，仗剑。外仗奎、娄以下七旗，并素质，素火焰脚。奎宿绘十六星，下绘狼。

　　娄宿旗，青质，赤火焰脚，绘神人，乌巾，素衣，皂袍，朱蔽膝，黄带，绿裳，乌舄，左手持乌牛角，右手持剑。外仗绘三星，下绘狗。

　　胃宿旗，青质，赤火焰脚，绘神人，被发，裸形，披豹皮白腰裙，黄带，右手持剑。外仗绘三星，下绘雉。

　　昴宿旗，青质，赤火焰脚，绘神人，黄牛首，朱服，皂襕，黄裳，朱舄，左手持如意。外仗绘七星，下绘鸡。

　　毕宿旗，青质，赤火焰脚，绘神人，作鬼形，朱裩，持黑杖，乘赤马，行于火中。外仗上绘八星，下绘乌。

　　觜宿旗，青质，赤火焰脚，绘神人，冠缁布冠，朱服，皂襕，绿裳，持一莲，坐于云气中。外仗绘三星，下绘猴。

　　参宿旗，青质，赤火焰脚，绘神人，被发，衣黄袍，绿裳，朱带，朱舄，左手持珠。外仗上绘十星，下绘猿。

　　井宿旗，青质，赤火焰脚，绘神人，乌巾，素衣，朱袍，皂襕，坐于云气中，左手持莲。外仗井、鬼以下七旗，并赤质，赤火焰脚。井宿绘八星，下绘犴。

　　鬼宿旗，青质，赤火焰脚，绘神人作女子形，被发，素衣，朱袍，黄带，黄裳，乌舄，右手持杖。外仗绘五星，下绘羊。

　　柳宿旗，青质，赤火焰脚，绘神人作女子形，露髻，朱衣，黑襕，黄裳，皂舄，抚一青龙。外仗绘八星，下绘獐。

　　星宿旗，青质，赤火焰脚，绘神人，冠五梁冠，浅朱袍，皂襕，青带，黄裳，乌舄，持黄称。外仗绘七星，下绘马。

　　张宿旗，青质，赤火焰脚，绘神人，衣豹皮，朱带，素靴，右手杖剑，坐于云气中。外仗绘六星，下绘鹿。

　　翼宿旗，青质，赤火焰脚，绘神人，冠道冠，皂袍，黄裳，朱蔽膝，仗剑，履火于云气中。外仗绘二十二星，下绘蛇。

　　轸宿旗，青质，赤火焰脚，绘神人，冠道冠，衣朱袍，黄带，黄裳，左手持书。外仗绘四星，下绘蚓。

　　日旗，青质，赤火焰脚，绘日于上，奉以云气。

　　月旗，青质，赤火焰脚，绘月于上，奉以云气。

　　祥云旗，青质，赤火焰脚，绘五色云气。

　　合璧旗，青质，赤火焰脚，绘云气日月。

　　连珠旗，青质，赤火焰脚，绘五星。

　　东岳旗，青质，赤火焰脚，绘神人，冠七梁冠，黄襕，青袍，绿裳，白中单，素蔽膝，执圭。

　　南岳旗，赤质，青火焰脚，绘神人，冠七梁冠，黑襕，绯袍，绿裳，黄中单，朱蔽膝，执圭。

　　中岳旗，黄质，青火焰脚，绘神人，冠七梁冠，皂襕，黄袍，绿裳，白中单，朱蔽膝，执圭。

　　西岳旗，白质，赤火焰脚，绘神人，冠七梁冠，青襕，白袍，绯裳，白中单，素蔽膝，执圭。

　　北岳旗，黑质，赤火焰脚，绘神人，冠七梁冠，红襕，皂袍，绿裳，白中单，素蔽膝，执圭。

　　江渎旗，赤质，青火焰脚，绘神人，冠七梁冠，青襕，朱袍，跨赤龙。

　　河渎旗，黑质，赤火焰脚，绘神人，冠七梁冠，皂襕，黄袍，跨青龙。

　　淮渎旗，素质，赤火焰脚，绘神人，冠七梁冠，皂襕，素袍，乘青鲤。

　　济渎旗，青质，赤火焰脚，绘神人，冠七梁冠，皂襕，青袍，乘一鳖。

　　天下太平旗，赤质，青火焰脚，错采为字。

　　皇帝万岁旗，赤质，青火焰脚，错采为字。

　　吏兵旗，黑质，赤火焰脚，绘神人，具甲兜鍪、绿臂鞲，杖剑。

　　力士旗，白质，赤火焰脚，绘神人，武士冠，绯袍，金甲，汗胯，皂履，执戈盾。

　　东天王旗，青质，赤火焰脚，绘神人，武士冠，衣金甲，绯裲裆，右手执戟，左手捧塔，履石。

　　南天王旗，赤质，青火焰脚，绘神人，冠服同前。

　　西天王旗，白质，赤火焰脚，绘神人，冠服同前。

　　北天王旗，黑质，赤火焰脚，绘神人，冠服同前。

　　大神旗，黄质，黄火焰脚，详见牙门旗下。

　　牙门旗，赤质，赤火焰脚，绘神人，冠武士冠，铠甲，裲裆，衬肩，包脚，汗胯，束带，长带，大口袴，执戈戟。

　　金鼓旗，黄质，黄火焰脚，书金鼓字。

　　朱雀旗，赤质，赤火焰脚，绘朱雀，其形如鸾。

　　玄武旗，黑质，黑火焰脚，绘龟蛇。

　　青龙旗，青质，赤火焰脚，绘蹲龙。

　　白虎旗，白质，赤火焰脚，绘蹲虎。

　　龙君旗，青质，赤火焰脚，绘神人，冠通真冠，服青绣衣，白裙，朱履，执戟，引青龙。
