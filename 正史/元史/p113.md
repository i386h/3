<!-- { "loadSidebar": true } -->
　　秋七月庚午，惠州路罗浮山崩。辛未，享于太庙。乙未，太阴掩太白。丁酉，太白昼见。己亥，庆远路莫八聚众反，攻陷南丹、左右两江等处，命脱脱赤颜讨平之。立司狱司于上都，比大都兵马司。是月，拂郎国贡异马，长一丈一尺三寸，高六尺四寸，身纯黑，后二蹄皆白。

　　八月庚子朔，日有食之。癸卯，罢上都事产提举司。丙午，太白昼见。戊申，祭社稷。是月，冀宁路饥，赈粜米万五千石。九月己巳，诏遣湖广行省平章政事巩卜班领河南、江浙、湖广诸军讨道州贼，平之，复平嵠峒堡寨二百余处。辛未，车驾至自上都。丁丑，太阴犯罗堰。京城强贼四起。戊子，太阴犯井宿。是月，归德府睢阳县因黄河为患，民饥，赈粜米万三千五百石。

　　冬十月己亥朔，日有食之。癸卯，太阴犯建星。陕西行省平章政事朵朵辞职侍亲，不允。丁未，享于太庙。甲寅，太阴犯天关。壬戌，诏遣官致祭孔子于曲阜。罢织染提举司。甲子，杭州、嘉兴、绍兴、温州、台州等路各立检校批验盐引所，权免两浙额盐十万引，福建余盐三万引。

　　十一月甲申，诏免云南明年差税。辛卯，岁星、荧惑、太白聚于尾宿。

　　十二月壬寅，申服色之禁。丙午，命中书右丞太平、枢密副使姚庸、御史中丞张起岩知经筵事。己酉，京师地震。辛亥，封晃火帖木儿之子彻里帖木儿为抚宁王。丙辰，赐云南行省参知政事不老三珠虎符，以兵讨死可伐。癸亥，阿鲁、秃满等以谋害宰臣，图为叛逆，伏诛。 
 
 
 
卷四十一 本纪第四十一
　
　　◎顺帝四

　　三年春正月丙子，中书左丞许有壬辞职。丁丑，享于太庙。乙酉，中书平章政事纳麟辞职。庚寅，沙汰怯薛丹名数。

　　二月戊戌，祭社稷。甲辰，太阴犯井宿，填星犯牛宿，荧惑犯罗堰。丁未，立四川省检校官。辽阳吾者野人叛。乙卯，太阴犯氐宿。是月，汴梁路新郑、密二县地震。宝庆路饥，判官文殊奴以所受敕牒贷官粮万石赈之。秦州成纪县，巩昌府宁远、伏羌县山崩，水涌，溺死人无算。

　　三月壬申，造鹿顶殿。监察御史成遵等言：“可用终场下第举人充学正、山长，国学生会试不中者，与终场举人同。”戊寅，诏：“作新风宪。在内之官有不法者，监察御史劾之；在外之官有不法者，行台监察御史劾之。岁以八月终出巡，次年四月中还司。”壬午，太阴犯氐宿。是月，诏修辽、金、宋三史，以中书右丞相脱脱为都总裁官，中书平章政事铁木儿塔识、中书右丞太平、御史中丞张起岩、翰林学士欧阳玄、侍御史吕思诚、翰林侍讲学士揭傒斯为总裁官。

　　夏四月丙申朔，日有食之。乙巳，享于太庙。是月，两都桑果叶皆生黄色龙文。车驾时巡上都。

　　五月，河决白茅口。六月壬子，命经筵官月进讲者三。是月，回回剌里五百余人渡河寇掠解、吉、隰等州。中书户部以国用不足，请撙节浮费。

　　秋七月丁卯，享于太庙。戊辰，修大都城。戊寅，立永昌等处宣慰司。庚辰，太白犯右执法。是月，兴国路大旱，河南自四月至是月霖雨不止。户部复言撙节钱粮。

　　八月甲午朔，晋宁路临汾县献嘉禾，一茎有八穗者。命朵思麻同知宣慰司事锁儿哈等讨四川上蓬琐吃贼。戊戌，祭社稷。山东有贼焚掠兖州。是月，车驾还自上都。九月甲子，湖广行省平章政事巩卜班擒道州、贺州徭贼首唐大二、蒋仁五至京，诛之。其党蒋丙，自号顺天王，攻破连、桂二州。甲申，修理太庙，遣官告祭，奉迁神主于后殿。

　　冬十月乙未，增立巡防捕盗所于永昌。丁酉，告祭太庙，奉安神主。戊戌，帝将祀南郊，告祭太庙。至宁宗室，问曰：“朕，宁宗兄也，当拜否？”太常博士刘闻对曰：“宁宗虽弟，其为帝时，陛下为之臣。春秋时，鲁闵公弟也，僖公兄也，闵公先为君，宗庙之祭，未闻僖公不拜。陛下当拜。”帝乃拜。丁未，月食。己酉，帝亲祀上帝于南郊，以太祖配。癸丑，命佥枢密院事韩元善为中书参知政事，中书参议买木丁同知宣徽院事。己未，以郊祀礼成，诏大赦天下，文官普减一资，武官升散官一等，蠲民间田租五分，赐高年帛。以湖广行省平章政事巩卜班为宣徽院使，行枢密院知院剌剌为翰林学士承旨。

　　十一月辛未，享于太庙。

　　十二月丙申，诏写金字《藏经》。丁未，以别儿怯不花为中书左丞相。是月，胶州及属邑高密地震。河南等处民饥，赈粜麦十万石。是岁，诏立常平仓，罢民间食盐。征遗逸脱因、伯颜、张瑾、杜本，本辞不至。

　　四年春正月辛未，享于太庙。辛巳，诏：“定守令黜陟之法，六事备者升一等，四事备者减一资，三事备者平迁，六事俱不备者降一等。”庚寅，河决曹州，雇夫万五千八百修筑之。是月，河又决汴梁。

　　二月戊戌，祭社稷。辛丑，四川行省立惠民药局。是月，中书右丞太平升平章政事。

　　闰月辛酉朔，永平、澧州等路饥，赈之。乙亥，月食。三月丁酉，复立武功县。壬寅，特授八秃麻朵儿只征东行省左丞相，嗣高丽国王。癸丑，以河南行省平章政事纳麟为中书平章政事，集贤大学士姚庸为中书左丞。

　　夏四月丁亥，复立广样局。是月，车驾时巡上都。

　　五月乙未，右丞相脱脱辞职，不许；甲辰，许之，以阿鲁图为中书右丞相。乙巳，封脱脱为郑王，食邑安丰，赐金印及海青、文豹等物，俱辞不受。是月，大霖雨，黄河溢，平地水二丈，决白茅堤、金堤，曹、濮、济、兖皆被灾。六月戊辰，巩昌陇西县饥，每户贷常平仓粟三斗，俟年丰还官。己巳，赐脱脱松江田，为立松江等处稻田提领所。

　　秋七月戊子朔，温州飓风大作，海水溢，地震。益都濒海盐徒郭火你赤作乱。己丑，享于太庙。是月，滦河水溢。

　　八月戊午，祭社稷。丁卯，山东霖雨，民饥相食，赈之。丙戌，赐脱脱金十锭、银五十锭、钞万锭、币帛二百匹，辞不受。是月，陕西行省立惠民药局。莒州蒙阴县地震。郭火你赤上太行，由陵川入壶关，至广平，杀兵马指挥，复还益都。车驾还自上都。九月丁亥朔，日有食之。丙午，命太平提调都水监。辛亥，以南台治书侍御史秦从德为江浙行省参知政事，提调海运。癸丑，命御史大夫也先帖木儿、平章政事铁木儿塔识知经筵事，右丞达识帖睦迩提调宣文阁、知经筵事。

　　冬十月乙酉，议修黄河、淮河堤堰。

　　十一月丁亥朔，以各郡县民饥，不许抑配食盐。复令民入粟补官，以备赈济。戊子，禁内外官民宴会不得用珠花。己亥，保定路饥，以钞八万锭、粮万石赈之。戊申，河南民饥，禁酒。

　　十二月己未，四川廉访司建言：“广元等五路，广安等三府，永宁等两宣抚司，请依内郡设置推官一员。”从之。壬戌，太阴犯外屏。癸亥，汉阳地震。戊寅，徭贼寇靖州。

　　是月，东平地震。禁淫祠。赈东昌、济南、般阳、庆元、抚州饥民。是岁，徭贼寇浔州，同知府事保童率民兵击走之。

　　五年春正月辛卯，享于太庙。是月，蓟州地震。

　　二月戊午，祭社稷。

　　三月辛卯，帝亲试进士七十有八人，赐普颜不花、张士坚进士及第，其余赐出身有差。是月，以陈思谦参议中书省事。先是，思谦建言：“所在盗起，盖由岁饥民贫，宜大发仓廪赈之，以收人心，仍分布重兵镇抚中夏。”不听。大都、永平、巩昌、兴国、安陆等处并桃温万户府各翼人民饥，赈之。

　　夏四月丁卯，大都流民，官给路粮，遣其还乡。是月，汴梁、济南、邠州、瑞州等处民饥，赈之。募富户出米五十石以上者，旌以义士之号。车驾时巡上都。

　　五月己丑，诏以军士所掠云南子女一千一百人放还乡里，仍给其行粮，不愿归者听。丁未，河间转运司灶户被水灾，诏权免余盐二万引，候年丰补还官。六月，庐州张顺兴出米五百余石赈饥，旌其门。

　　秋七月丁亥，河决济阴。己丑，享于太庙。丙午，命也先帖木儿、铁木儿塔识并为御史大夫。诏作新风纪。

　　八月戊午，祭社稷。是月，车驾还自上都。九月辛巳朔，日有食之。戊戌，开酒禁。辛丑，以中书右丞达识帖睦迩为翰林学士承旨，中书参知政事搠思监为右丞，资政院使朵儿直班为中书参知政事。是月，革罢奥鲁。

　　冬十月壬子，以中书平章政事太平为御史大夫。乙卯，享于太庙。辛酉，命奉使宣抚巡行天下，诏曰：

　　朕自践祚以来，至今十有余年，托身亿兆之上，端居九重之中，耳目所及，岂能周知？故虽夙夜忧勤，觊安黎庶，而和气未臻，灾眚时作，声教未洽，风俗未淳，吏弊未祛，民瘼滋甚。岂承宣之寄，纠劾之司，奉行有所未至欤？若稽先朝成宪，遣官分道奉使宣抚，布朕德意，询民疾苦，疏涤冤滞，蠲除烦苛。体察官吏贤否，明加黜陟，有罪者，四品以上停职申请，五品以下就便处决。民间一切兴利除害之事，悉听举行。

　　命江西行省左丞忽都不丁、吏部尚书何执礼巡两浙江东道，前云南行省右丞散散、将作院使王士弘巡江西福建道，大都路达鲁花赤拔实、江浙行省参知政事秦从德巡江南湖广道，吏部尚书定僧、宣政佥院魏景道巡河南江北道，资政院使蛮子、兵部尚书李献巡燕南山东道，兵部尚书不花、枢密院判官靳义巡河东陕西道，宣政院同知伯家奴、宣徽佥院王也速迭儿巡山北辽东道，荆湖北道宣慰使阿乞剌、两淮运使杜德远巡云南省，上都留守阿牙赤、陕西行省左丞王绅巡甘肃永昌道，大都留守答尔麻失里、河南行省参知政事王守诚巡四川省，前西台中丞定定、集贤侍讲学士苏天爵巡京畿道，平江路达鲁花赤左答纳失里、都水监贾惟贞巡海北海南广东道。黄河泛溢。辛未，辽、金、宋三史成，右丞相阿鲁图进之，帝曰：“史既成书，前人善者，朕当取以为法，恶者取以为戒，然岂止激劝为君者，为臣者亦当知之。卿等其体朕心，以前代善恶为勉。”己卯，监察御史不答失里请罢造作不急之务。是月，以吕思诚为中书参知政事。

　　十一月甲午，《至正条格》成。奉元路陈望叔伪称燕帖古思太子，伏诛。

　　十二月丁巳，诏定荐举守令法。是岁，宣徽院使笃怜铁穆迩知枢密院事，冯思温为御史中丞。

　　六年春二月庚戌朔，日有食之。辛未，兴国雨雹，大者如马首。是月，山东地震，七日乃止。

