<!-- { "loadSidebar": true } -->
　　岳璘帖穆尔，回鹘人，畏兀国相暾欲谷之裔也。其兄仳理伽普华，年十六，袭国相、答剌罕。时西契丹方强，威制畏兀，命太师僧少监来临其国，骄恣用权，奢淫自奉。畏兀王患之，谋于仳理伽普华曰：“计将安出？”对曰：“能杀少监，挈吾众归大蒙古国，彼且震骇矣。”遂率众围少监，斩之。以功加号仳理杰忽底，进授明别吉，妻号赫思迭林。左右有疾其功者，谮于其王曰：“少监珥珠，先王宝也，仳理伽普华匿之，盍急索勿失。”其王怒，索宝甚急。仳理伽普华度无以自明，乃亡附太祖，赐以金虎符、狮纽银印、金螭椅一、衣金直孙校尉四人，仍食二十三郡。继又赐银五万两。以弟岳璘帖穆尔为质。仳理伽普华以疾卒。

　　岳璘帖穆尔从太祖征讨，多战功。皇弟斡真求师傅，帝命岳璘帖穆尔往，训导诸王子以孝弟敦睦、仁厚不杀为先，帝闻而嘉之。从平河南，徙赞县民万余户入乐安。俄授河南等处军民都达鲁花赤，佩金虎符，并赐宫女四人。所得上方赏赉，悉辇归故郡，以散亲旧。且盛陈汉官仪卫以激厉之，国人羡慕。道出河西，所过榛莽，或时乏水，为之凿井置堠，居民使客相庆称便。太祖即位，以中原多盗，选充大断事官。从斡真出镇顺天等路，布德化，宽征徭，盗遁奸革，州郡清宁。寻复监河南等处军民。年六十七，卒于保定。后赠宣力保德功臣、山东宣慰使，谥庄简。子合剌普华，见《忠义传》。

　　李桢

　　李桢，字干臣。其先，西夏国族子也。金末，桢以经童中选。既长，入为质子，以文学得近侍，太宗嘉之，赐名玉出干必阇赤。从皇子阔出伐金，帝命之曰：“凡军中事，须访桢以行。”及下河南诸郡，阔出遣桢偕吉登哥往唐、邓二州数民实，兵余岁凶，流散十八九。桢至，赈恤饥寒，归者如市。十年，从大将察罕下淮甸。桢以功佩金符，授军前行中书省左右司郎中。桢奏寻访天下儒士，令所在优赡之。十三年，师围寿春，天雨不止，桢言于察罕曰：“顿师城下，暑雨疫作，将有不利。且城久拒命，破必屠之，则生灵何辜。请退舍数里，身往招之。”从之。桢遂单骑入敌垒，晓以利害，明日，与其将二人率众来降。以功赐银五千两。桢表言：“襄阳乃吴、蜀之要冲，宋之喉襟，得之则可为他日取宋之基本。”定宗嘉其言。庚戌，赐虎符，授襄阳军马万户。丙辰，宪宗命桢率师巡哨襄樊。戊午，帝亲征，召桢同议事。秋九月，卒于合州，年五十九。

　　速哥

　　速哥，蒙古怯烈氏，世传李唐外族。父怀都，事太祖，尝从饮班术尼河水。速哥为人外若质直，而内实沉勇有谋，雅为太宗所知。命使金，因俾觇其虚实，语之曰：“即不还，子孙无忧不富贵也。”速哥顿首曰：“臣死，职耳。奉陛下威命以行，可无虑也。”帝悦，赐所常御马。至河，金人闭之舟中，七日始登南岸，又三旬乃达汴。及见金主，曰：“天子念尔土地日狭，民力日疲，故遣我致命，尔能共修岁币，通好不绝，则转祸为福矣。”谒者令下拜，速哥曰：“我大国使，为尔屈乎！”金主壮之，取金卮饮之酒曰：“归语汝主，必欲加兵，敢率精锐以相周旋，岁币非所闻也。”速哥饮毕，即怀金卮以出。速哥虽佯为不智，而默识其地理厄塞、城郭人民之强弱。既复命，备以虚实告，且以所怀金卮献。帝喜曰：“我得金于汝手中矣。”复以赐之。始下令征兵南伐。兵至河北岸，方舟欲渡，金军陈于河南，帝令仪卫导速哥居中行，亲率偏师乘阵西策马沙河。会睿宗军亦由襄、邓至，两军夹攻之。及金亡，诏赐金护驾士五人，曰：“此以旌汝为使之不辱也。”昔使过崞州，崞人盗杀其良马，至是，兼以崞民赐之。岁乙未，帝从容谓速哥曰：“我将官汝，西域、中原，惟汝择之。”速哥再拜曰：“幸甚！臣意中原为便。”帝曰：“西山之境，八达以北，汝其主之。汝于城中构大楼，居其上，使人皆仰望汝，汝俯而谕之，顾不伟乎！”乃以为山西大达鲁花赤。受命方出，有回回六人讼事不实，将抵罪，遇诸途，急止监者曰：“姑缓其刑，当入奏。”复见帝曰：“此六人者，名著西域，徒以小罪尽诛之，恐非所以怀远人也。愿以赐臣，臣得困辱之，使自悔悟迁善，为他日用，杀之无益也。”帝意解，召六人谓之曰：“生汝者速哥也，其竭力事之。”至云中，皆释之。后有至大官者。其宽大爱人多类此。卒年六十二。赠推忠翊运同德功臣、太师、开府仪同三司、上柱国，追封宣宁王，谥忠襄。

　　子六人：曰长罕，曰玉吕忽都，曰撒合里都，曰忽兰，曰忽都儿不花，曰不花。长罕、玉吕忽都、撒合里都，皆从兀鲁赤太子出征，以战功显。

　　忽兰之母以后戚故，得袭职。鉏强植弱，均役平刑，阖郡赖以安辑。乙未之抄户籍也，前赐崞人已入官籍，更赐山西户三百。西方多盗，郡县捕不得，则法当计所失物直倍偿，郡县苦之。有甄军判者，率群盗往来阜平、曲阳间，杀人浑源界而夺之财。县以失捕当偿，忽兰曰：“此大盗也，县岂能制哉！”即遣千人捕甄杀之，剿捕其余党，其害乃除。忽兰性纯笃，然酷好佛，尝施千金修龙宫寺，建金轮大会，供僧万人。卒年四十二。赠太保、金紫光禄大夫、上柱国，追封云国公，谥康忠。

　　子天德于思，颖悟过人，世祖闻其贤，令袭父爵，养母完颜氏以孝闻。自中山北来，适有边衅，天德于思督造兵甲，抚循其民，无有宁息，形容尽瘁。帝闻而嘉之，赐驯豹、名鹰，使得纵猎禁地，当时眷顾最号优渥。卒年三十九。赠太傅、仪同三司、上柱国，追封云国公，谥显毅。子孙世多显贵云。

　　忙哥撒儿

　　忙哥撒儿，察哈札剌儿氏。曾祖赤老温恺赤，祖搠阿，父那海，并事烈祖。及太祖嗣位，年尚幼，所部多叛亡，搠阿独不去。皇弟槊只哈撒儿阴擿之去，亦谢不从。搠阿精骑射，帝甚爱之，号为默尔杰，华言善射之尤者也。帝尝与贼遇，将战，有二飞鹜至，帝命搠阿谢之。请曰：“射其雄乎？抑雌者乎？”帝曰：“雄者。”搠阿一发坠其雄。贼望见，惊曰：“是善射若此，飞鸟且不能逃，况人乎！”不战而去。从征乃蛮，敌率锐兵鼓而进，搠阿按兵屹不动，敌止。俄复鼓而进，搠阿亦不动，敌卒疑畏不敢前。太祖征蔑里吉，兵溃，搠阿与其弟左右力战以卫帝。会兀良罕哲里马来援，敌乃引退。那海事太祖，备历艰险，未尝形于言，帝嘉其忠，且念其世勋，诏封怀、洛阳百七十五户。

　　忙哥撒儿事睿宗，恭谨过其父。尝从攻凤翔，首立奇功。定宗升为断事官，刚明能举职。宪宗在藩邸，深知其人。从征斡罗思、阿速、钦察诸部，常身先诸将，及以所俘宝玉颁诸将，则退然一无所取。宪宗由是益重之，使治藩邸之分民。间出游猎，则长其军士，动如纪律。虽太后及诸嫔御小有过失，知无不言，以故邸中人咸敬惮之。乃以为断事官之长，其位在三公之上，犹汉之大将军也。既拜命，出帐殿外，欹橐坐熊席，其僚列坐左右者四十人。忙哥撒儿问曰：“主上以我长此官，诸公其为我言，当以何道守官？”众皆默然。又问之，有夏人和斡居下坐，进曰：“夫札鲁忽赤之道，犹宰之刲羊也，解肩者不使伤其脊，在持平而已。”忙哥撒儿闻之，即起入帐内。众不知所为，皆咎和斡失言。既入，乃为帝言和斡之言善。帝召和斡，命之步，曰：“是可用之才也。”和斡由是知名。

　　定宗崩，宗王八都罕大会宗亲，议立宪宗。畏兀八剌曰：“失烈门，皇孙也，宜立。且先帝尝言其可以君天下。”诸大臣皆莫敢言。忙哥撒儿独曰：“汝言诚是，然先皇后立定宗时，汝何不言耶？八都罕固亦遵先帝遗言也。有异议者，吾请斩之。”众乃不敢异，八都罕乃奉宪宗立之。宪宗之幼也，太宗甚重之。一日行幸，天大风，入帐殿，命宪宗坐膝下，抚其首曰：“是可以君天下。”他日，用牸按豹，皇孙失烈门尚幼，曰：“以牸按豹，则犊将安所养？”太宗以为有仁心，又曰：“是可以君天下。”其后太宗崩，六皇后摄政，竟立定宗。故至是，二人各举以为言云。

　　宪宗既立，察哈台之子及按赤台等谋作乱，刳车辕，藏兵其中以入，辕折兵见，克薛杰见之，上变。忙哥撒儿即发兵迎之。按赤台不虞事遽觉，仓卒不能战，遂悉就擒。宪宗亲简其有罪者，付之鞫治。忙哥撒儿悉诛之。帝以其奉法不阿，委任益专。有当刑者，辄以法刑之，乃入奏，帝无不报可。帝或卧未起，忙哥撒儿入奏事，至帐前，扣箭房，帝问何言，即可其奏，以所御大帐行扇赐之。其见亲宠如此。

　　癸丑冬，病酒而卒。帝以忙哥撒儿当国时，多所诛戮，及是，咸腾谤言，乃为诏谕其子，略曰：

　　汝高祖赤老温恺赤暨汝祖搠阿，事我成吉思皇帝，皆著劳绩，惟朕皇祖实褒嘉之。汝父忙哥撒儿，自其幼时，事我太宗，朝夕忠勤，罔有过咎。从我皇考，经营四方。迨事皇妣及朕兄弟，亦罔有过咎。暨朕讨定斡罗思、阿速、稳儿别里钦察之域，济大川，造方舟，伐山通道，攻城野战，功多于诸将。俘厥宝玉，大赉诸将，则退然无欲得之心。惟朕言是用，修我邦宪，治我蒐田，辑我国家，罔不咸乂。惟厥忠，虽其私亲，与朕嫔御，小有过咎，一是无有比私。故朕皇妣，迨朕昆弟，无不嘉赖。朝之老臣、宿卫耆旧，无不严畏。录其勤劳，命为札鲁忽赤，治朕皇考受民，布昭大公，以辨狱慎民，爰作朕股肱耳目，众无哗言，朕听以安。

　　自时厥后，察哈台阿哈之孙，太宗之裔定宗、阔出之子，及其民人，越有他志。赖天之灵，时则有克薛杰者，以告于朕。汝父肃将大旅，以遏乱略，按赤台等谋是用溃，悉就拘执。朕取有罪者，使辨治之，汝父体朕之公，其刑其宥，克比于法。又使治也速、不里狱，亦克比于法。

　　惟尔脱欢、脱儿赤：自朕用汝父，用法不阿，兄弟亲姻，咸丽于宪。今众罔不怨，曰“尔亦有死耶”，若有慊志。人则虽死，朕将宠之如生。肆朕训汝，尔克明时朕言，如是而有福，不如是而有祸。惟天惟君，能祸福人；惟天惟君，是敬是畏。立身正直，制行贞洁，是汝之福；反是勿思也。能用朕言，则不坠汝父之道，人亦不能间汝矣；不用朕言，则人将仇汝、伺汝、间汝。怨汝父者，必曰“汝亦与我夷矣”，汝则殆哉。汝于朕言，弗慎绎之，汝则有咎；克慎绎之，人将敬汝畏汝，无间伺汝，无慢汝怨汝者矣。又，而母而妇，有谗欺巧佞构乱之言，慎勿听之，则尽善矣。

