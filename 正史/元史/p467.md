<!-- { "loadSidebar": true } -->
　　至正四年，召为刑部员外郎，转御史台都事。五年，改中书左司都事，出为江东道肃政廉访司副使。上官一日，辞归。六年，授平江路总管，不拜。八年，复召为右司员外郎。九年，升郎中，寻迁广东道肃政廉访使，未行，还为郎中，迁福建道肃政廉访使，中道召还，参议中书省事，兼经筵官。十一年，拜治书侍御史，升中书参知政事、同知经筵事。十三年，升左丞，兼大司农卿，仍同知经筵事。时中书参用非人，事多异同，不得一一如志。会军饷不给，请与右丞悟良哈台主屯田，岁入二十万石。东宫久未建，恳恳为言，车驾幸上都，始册皇太子。立詹事院，驿召为副詹事，每直端本堂，则进正心诚意之说、亲君子远小人之道，皇太子嘉纳焉。当时盗贼蜂起，帝闻，恶之，下诏分讨，必尽诛而后已。良桢言：“平贼在收人心，以回天意，多杀非道也。”乃赦以安之。

　　十四年，迁淮南行省左丞。初，泰州贼张士诚既降复叛，杀淮南行省参知政事赵琏，进据高邮、六合，太师脱脱奉诏，总诸王军南征，而良桢洎参议龚伯璲、刑部主事庐山等从之。既平六合，垂克高邮，会诏罢脱脱兵柄，遂有上变告伯璲等劝脱脱勒兵北向者，下其事逮问，词连良桢，簿对无所验。即日还中书左丞，命分省彰德，主调军食。居半岁，还中书。十六年，进阶荣禄大夫，赐玉带一。十七年，除大司农。明年，升右丞，兼大司农，辞，不允。论罢陷贼延坐之令。有恶少年诬知宜兴州张复通贼之罪，中书将籍其孥，吏抱案请署。良桢曰：“手可断，案不可署。”同列变色，卒不署。

　　良桢自左曹登政府，多所建白。罢福建、山东食盐，浙东、西长生牛租，濒海被灾围田税，民皆德之。尝论《至正格》轻重不伦，吏得并缘为奸，举明律者数人，参酌古今，重定律书，书成而罢。家居辄训诸子曰：“吾无过人者，惟待人以诚，人亦以诚遇我，汝宜志之。”晚岁病瘠，数谒告，病益侵，遂卒。自号约斋。有诗文奏议凡若干卷，藏于家。

　　贾鲁

　　贾鲁，字友恒，河东高平人。幼负志节，既长，谋略过人。延祐、至治间，两以明经领乡贡。泰定初，恩授东平路儒学教授，辟宪史，历行省掾，除潞城县尹，选丞相东曹掾，擢户部主事，未上。一日，觉心悸，寻得父书，笔势颤缩，即辞归。比至家，父已有风疾，未几卒。

　　鲁居丧服阕，起为太医院都事。会诏修辽、金、宋三史，召鲁为《宋史》局官。书成，选鲁燕南山东道奉使宣抚幕官，考绩居最，迁中书省检校官。上言：“十八河仓，近岁沦没官粮百三十万斛，其弊由富民兼并，贫民流亡，宜合先正经界。然事体重大，非处置尽善，不可轻发。”书累数万言，切中其弊。俄拜监察御史，首言御史有封事，宜专达圣聪，不宜台臣先有所可否。升台都事，迁山北廉访副使，复召为工部郎中，言考工一十九事。

　　至正四年，河决白茅堤，又决金堤，并河郡邑，民居昏垫，壮者流离。帝甚患之，遣使体验，仍督大臣访求治河方略，特命鲁行都水监。鲁循行河道，考察地形，往复数千里，备得要害，为图上进二策：其一，议修筑北堤，以制横溃，则用工省；其一，议疏塞并举，挽河东行，使复故道，其功数倍。会迁右司郎中，议未及竟。其在右司，言时政二十一事，皆见举行。调都漕运使，复以漕事二十事言之，朝廷取其八事：一曰京畿和籴，二曰优恤漕司旧领漕户，三曰接连委官，四曰通州总治豫定委官，五曰船户困于坝夫，海运坏于坝户，六曰疏浚运河，七曰临清运粮万户府当隶漕司，八曰宣忠船户付本司节制。事未尽行。既而河水北侵安山，沦入运河，延袤济南、河间，将隳两漕司盐场，实妨国计。

　　九年，太傅、右丞相脱脱复相，论及河决，思拯民艰，以塞诏旨，乃集廷臣群议，言人人殊。鲁昌言：“河必当治。”复以前二策进，丞相取其后策，与鲁定议，且以其事属鲁。鲁固辞，丞相曰：“此事非子不可。”乃入奏，大称帝旨。十一年四月，命鲁以工部尚书、总治河防使，进秩二品，授以银章，领河南、北诸路军民，发汴梁、大名十有三路民一十五万，庐州等戍十有八翼军二万供役，一切从事大小军民官，咸禀节度，便宜兴缮。是月鸠工，七月凿河成，八月决水故河，九月舟楫通，十一月诸埽诸堤成，水土工毕，河复故道，事见《河渠志》。帝遣使报祭河伯，召鲁还京师，鲁以《河平图》献。帝适览台臣奏疏，请褒脱脱治河之绩，次论鲁功，超拜荣禄大夫、集贤大学士，赏赉金帛，敕翰林丞旨欧阳玄制《河平碑》，以旌脱脱劳绩，具载鲁功，且宣付史馆，并赠鲁先臣三世。

　　寻拜中书左丞，从脱脱平徐州。脱脱既旋师，命鲁追余党，分攻濠州，同总兵官平章月可察儿督战。鲁誓师曰：“吾奉旨统八卫汉军，顿兵于濠七日矣。尔诸将同心协力，必以今日巳、午时取城池，然后食。”鲁上马麾进，抵城下，忽头眩下马，且戒兵马弗散。病愈亟，却药不肯汗，竟卒于军中，年五十七。十三年五月壬午也。月可察儿躬为治丧，选士护柩还高平，有旨赐交钞五百锭以给葬事。子稹。

　　褾鲁曾

　　褾鲁曾，字善止，修武人。性刚介，通经术，中天历二年进士第，授翰林国史院编修官，辟御史台掾，掌机密。监察御史劾中丞史显夫简傲，鲁曾开实封于大夫前曰：“中丞素持重，不能与人周旋，御史以人情劾之，非公论。”由是皆知其直。

　　除太常博士。武宗一庙，未立后主配享，集群臣廷议之。鲁曾抗言：“先朝以武宗皇后真哥无子，不立其主。”时伯颜为右丞相，以为明宗之母亦乞列氏，可以配享。徽政院传太后旨，以文宗之母唐兀氏可以配享。伯颜问鲁曾曰：“先朝既以真哥皇后无子，不为立主，今所立者，明宗母乎？文宗母乎？”对曰：“真哥皇后在武宗朝，已膺玉册，则为武宗皇后，明宗、文宗二母后，固为妾也。今以无子之故，不为立主，以妾后为正宫，是为臣而废先君之后，为子而追封先父之妾，于礼不可。且燕王垂即位，追废其母后，而立其生母为后，以配享先王，为万世笑，岂可复蹈其失乎？”集贤大学士陈颢，素嫉鲁曾，出曰：“唐太宗册曹王明之母为后，是亦二后也，岂不可乎？”鲁曾曰：“尧之母为帝喾庶妃，尧立为帝，未闻册以为后而配喾。皇上为大元天子，不法尧、舜，而法唐太宗邪？”众服其议，而伯颜韪之，遂以真哥皇后配焉。

　　复拜监察御史，劾答失海牙、阿吉剌太尉，巩卜班右丞，兀突蛮刑部尚书，吉当普监察御史，哈剌完者、月鲁不花院使，吕思诚郎中，皆黜之。八人之中，惟思诚少过，亦变祖宗选法，余皆伯颜之党，朝廷肃然。除枢密院都事，上言：“前伯颜专杀大臣，其党利其妻女，巧诬以罪。今大小官及诸人有罪，止坐其身，不得籍其妻女。郯王为伯颜构陷，妻女流离，当雪其无辜，给复子孙。”从之。除刑部员外郎，悉辨正横罹伯颜所诬者。迁宗正府郎中，出为辽阳行省左右司郎中，除佥山北道肃政廉访司事，入为礼部郎中。

　　至正十二年，丞相脱脱讨徐州贼，以官军不习水土，募濒海盐丁为军，乃超迁鲁曾资善大夫、淮南宣慰使，领征讨事，遣其募盐丁五千人从征。徐州平，继使领所部军讨淮东，卒于军。

　　贡师泰

　　贡师泰，字泰甫，宁国之宣城人。父奎，以文学名家，延祐、至治间，官京师，为集贤直学士，卒，谥文靖。师泰早肄业国子学为诸生。泰定四年，释褐出身，授从仕郎、太和州判官。丁外艰，改徽州路歙县丞。江浙行省辟为掾，寻以土著，自劾去。大臣有以其名闻者，擢应奉翰林文字。丁内艰，服阕，除绍兴路总管府推官，郡有疑狱，悉为详谳而剖决之。山阴白洋港有大船飘近岸，史甲二十人，适取卤海滨，见其无主，因取其篙橹，而船中有二死人。有徐乙者，怪其无物而有死人，称为史等所劫。史佣作富民高丙家，事遂连高。史既诬服，高亦就逮。师泰密询之，则里中沈丁载物抵杭而回，渔者张网海中，因盗网中鱼，为渔者所杀，史实未尝杀人夺物，高亦弗知情，其冤皆白。游徼徐裕，以巡盐为名，肆暴村落间。一日，遇诸暨商，夺其所赍钱，扑杀之，投尸于水，走告县曰：“我获私盐犯人，畏罪赴水死矣。”官验视，以有伤，疑之。遂以疑狱释。师泰追询覆按之，具得裕所以杀人状，复俾待报。余姚孙国宾，以求盗，获姚甲造伪钞，受赇而释之，执高乙、鲁丙赴有司，诬以同造伪。高尝为姚行用，实非自造，孙既舍姚，因加罪于高，而鲁与孙有隙，故并连之，鲁与高未尝相识也。师泰疑高等覆造不合，以孙诘之，辞屈而情见。即释鲁而加高以本罪，姚遂处死，孙亦就法。其于冤狱详谳之明多类此。以故郡民自以不冤，治行为诸郡第一。

　　考满，复入翰林为应奉，预修后妃、功臣列传，事毕，迁宣文阁授经郎，历翰林待制、国子司业，擢礼部郎中，再迁吏部，拜监察御史。自世祖以后，省台之职，南人斥不用，及是，始复旧制，于是南士复得居省台，自师泰始，时论以为得人。至正十四年，除吏部侍郎。时江淮兵起，京师食不足，师泰奉命和籴于浙右，得粮百万石，以给京师。迁兵部侍郎。朝廷以京师至上都，驿户凋弊，命师泰巡视整饬之。至则历究其病原，验其富贫，而均其徭役，数十郡之民，赖以稍苏。豪贵以其不利于己，深嫉之，然莫能有所中伤也。会朝廷欲仍和籴浙西，因除师泰都水庸田使。

　　十五年，庸田司罢，擢江西廉访副使，未行，迁福建廉访使。居亡何，除礼部尚书。时平江缺守，廷议难其人，师泰又以选为平江路总管。其年冬，甫视事，张士诚自高邮率众渡江，直抵城下，攻围甚急。明年春，守将弗能支，斩关遁去，师泰领义兵出战，力不敌，亦怀印绶弃城遁，匿海滨者久之。士诚既纳降，江浙行省丞相达识帖睦迩以便宜授师泰两浙都转运盐使。至则剔其积蠹，通其利源，大课以集，国用资之。丞相复承制除师泰江浙行省参知政事。二十年，朝廷除户部尚书，俾分部闽中，以闽盐易粮，由海道转运给京师，凡为粮数十万石，朝廷赖焉。二十二年，召为秘书卿，行至杭之海宁，得疾而卒。

　　师泰性倜傥，状貌伟然，既以文字知名，而于政事尤长，所至绩效辄暴著。尤喜接引后进，士之贤，不问识不识，即加推毂，以故士誉翕然咸归之。有诗文若干卷，行于世。

　　周伯琦

