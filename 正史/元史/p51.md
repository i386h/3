<!-- { "loadSidebar": true } -->
　　夏四月辛巳，妖人蒙虫僣拟，及其党十三人伏诛。赐章河至苦盐贫乏驿户，钞一万二千九百余锭。丙戌，诸王也只里以兵五千人戍兀鲁思界，遣使来求马，帝不允。庚寅，太阴犯东咸。封乳母杨氏为赵国安翼夫人。癸巳，以同知乌撒乌蒙等处宣慰使司事牙那木假兵部尚书，佩虎符，使马答儿的阴。戊戌，给扈从探马赤军市马钞十二万锭。庚子，立掌谒司，掌皇太后宝，秩四品，以宦者为之。赐贵赤亲军贫乏户钞四万一千五百余锭。癸卯，以诸王出伯所统探马赤、红袄军各千人，隶西平王奥鲁赤。设各路阴阳教授，仍禁阴阳人不得游于诸王、驸马之门。以贵赤万户忽秃不花等所部为敌所掠，赐钞有差。是月，真定路之平山、灵寿等县有虫食桑。

　　闰四月丙午，为皇太后建佛寺于五台山，以前工部尚书涅只为将作院使，领工部事；燕南河北道肃政廉访使宋德柔为工部尚书，董其役；以大都、保定、真定、平阳、太原、大同、河间、大名、顺德、广平十路，应其所需。癸丑，岁星犯房。甲寅，太阴犯平道。立梭厘招讨使司，以答而忽带为使，佩虎符。乙卯，太阴犯亢。丁巳，太阴掩房。己未，罢打捕鹰房总管府，及司籍、周用、薄敛等库，及徽州路银场。各处盐使司盐场，改设司令、司丞。仍免大都今岁田租。弛甘州酒禁。庚申，河南行省亏两淮岁办盐十万引、钞五千锭，遣紥剌而带等往鞫实，命随其罪之轻重治之。陕西行省增羡盐钞一万二千五百余锭，山东都转运使司别思葛等增羡盐钞四千余锭，各赐衣以旌其能。南人洪幼学上封事，妄言五运，笞而遣之。壬戌，塔即古阿散从不法伏诛。诏禁行省、行泉府司抽分市舶船货，而固匿其珍细者。戊辰，遣爱牙赤核实高丽国储粮。平阳民诉诸王小薛、曲列失伯部曲恣横，遣官鞫之。赐安南国王陈益稷钞千锭。是月，兰州上下三百余里河清三日。

　　五月戊寅，以鲁国大长公主建佛寺于应昌，给钞千锭、金五十两。命麦术丁、何荣祖等厘正选法。己卯，窜忙兀部别阇于江西，俾从月底迷失讨贼。庚辰，诏各省止存儒学提举司一，余悉罢之。升江南平阳等县为州。以户为差，户至四万五万者为下州，五万至十万者为中州，下州官五员，中州六员。凡为中州者二十八，下州者十五。又以户不及额，降连州路为连州。增重挑补钞人罪，告捕者仍优其赏，令犯人给之。辛巳，罢行大司农司。加平章政事麦术丁为平章军国重事，中书左丞、议中书省事何荣祖为昭文馆大学士，与中书省事。甲申，诏自元贞元年五月以前逋欠钱粮者，皆罢征。丁亥，太阴犯南斗。甲午，以诸王阿只吉部贫乏，赐钞二十万锭。江浙行省臣铁木而不听诏，遣官责之。丙申，以伯颜之子买的为佥书枢密院事。太后言其父尽心王室，欲令代其父官，帝以其年尚小，故有是命。诏以农桑水利谕中外。巩昌府金州、西和州、会州雨雹，无麦禾。饶州、镇江、常州、湖州、平江、建康、太平、常德、澧州皆水。六月戊申，济南路之历城县大清河水溢，坏民居。壬子，高丽王王昛乞为太师中书令，不允。以近边役烦及水灾，免咸平府民八百户今年赋税。诏辽阳省进海东青鹘二十四驿，每驿给牛六头，使者食米五石，鹰食羊五口；又狗递十二驿，每户给钞十锭。甲寅，翰林承旨董文用等进《世祖实录》。乙卯，江西行省所辖郡大水无禾，民乏食，令有司与廉访司官赈之，仍弛江河湖泊之禁，听民采取。升沅州为路，以靖州隶之。遣使与各省官就迁调边远六品以下官，并左右两江宣慰司都元帅府、宣抚司，为广西两江道宣慰司都元帅府，以静江为治所，仍分司邕州。敕：“凡上封事者，命中书省发缄视之，然后以闻。”诏河西僧纳租税。癸亥，立蒙古军都元帅府于西川，径隶枢密院，以阿剌铁木而、岳乐罕并为都元帅，佩虎符。河西陇北道廉访司鞫张万户不法，西平王奥鲁赤沮挠其事，帝命谕之。甲子，以安西王所部出征军妻孥乏食，给粮二千石。昭、贺、藤、邕、澧、全、衡、柳、吉、赣、南安等处蛮寇窃发，以军民官备御不严，抚字不至，皆责而降之。驸马济宁王蛮子台私杀罪人，御史台臣言其专擅，有旨谕蛮子台令知之。庚午，立西域卫亲军都指挥使司，以迷而的斤为都指挥使。是月，汴梁路蝗，利州、盖州螟，泰安、曹州、济宁路水，巩昌、环州、庆阳、延安、安西旱。

　　秋七月乙亥，徙甘、凉御匠五百余户于襄阳。诏江南地税输钞。丁丑，太阴犯亢。罢追问已原逋欠。普颜怯里迷失公主等，俱以其部贫乏来告，赐钞计四十九万余锭。御史台臣言：“内地盗贼窃发者众，皆由国家赦宥所致，乞命中书立为条格，督责所属，期至尽灭。”制曰：“可。”乙卯，诏申饬中外：“有儒吏兼通者，各路举之，廉访司每道岁贡二人，省台委官立法考试，中程者用之，所贡不公，罪其举者。职官坐赃论断，再犯者加二等。仓库官吏盗所守钱粮，一贯以下笞之，至十贯杖之，二十贯加十等，一百二十贯徒一年，每三十贯加半年，二百四十贯徒三年，满三百贯者死。计赃以至元钞为则。”给江南行御史台守护军百人。减海南屯田军之半，还其元翼。诏增给诸军药饵价直。壬午，立肇州屯田万户府，以辽阳行省左丞阿散领其事。甲申，岁星犯房。给塞下贫民钞二万四千锭。己丑，赐刘国杰玉带锦衣，旌其战功。辛卯，以秃秃合所部贫乏，赐钞十万锭。戊戌，朱永福、边珍裕以妖言伏诛。紥鲁忽赤文移旧用国语，敕改从汉字。壬寅，诏易江南诸路天庆观为玄妙观，毁所奉宋太祖神主。大都、辽东、东平、常德、湖州武卫屯田大水，隆兴路雹，太原、平阳、安丰、河间等路旱。

　　八月乙酉，太阴犯牛。壬子，太阴犯垒壁阵。辛酉，缅国进驯象三。癸亥，赈辽阳民被水者粮两月。己巳，以驸马那怀知枢密院事。金、复州屯田有虫食禾，汴梁、安西、真定等路旱，平江、安丰等路大水。九月甲戌，帝至自上都。乙亥，用帝师奏，释大辟三人、杖以下四十七人。戊寅，以八撒而治私第，给盐万引。诏输米十万石于榷场故廪，以备北塞。以探马赤军士所至扰民，令合伯镇之，犯者罪其主将。乙卯，罢四川淘金户四千，还其元籍，罪初献言者。庚辰，罢宁夏路行中书省，以其事并入甘肃行省。丁亥，瓜哇遣使来献方物。己丑，给桓州甲匠粮千石。壬辰，湖州司狱郭玘诉浙西廉访司佥事张孝思多取廪饩，孝思系玘于狱。行台令监察御史杨仁往鞫，而江浙行省平章铁木而逮孝思至省讯问，又令其属官与仁同鞫玘事，仁不从，行台以闻。诏省台遣官鞫问，既引服，皆杖之。诸王小薛部众扰民，遣官按问，杖其所犯重者，余听小薛责之。甲午，太阴犯轩辕。戊戌，太阴犯平道。宣德府大水，军民乏食，给粮两月。武卫万盈屯及延安路陨霜杀禾，高邮府、泗州、贺州旱，平江、庐州等路大水。

　　冬十月癸卯，有事于太庙。中书省臣言：“去岁世祖、皇后、裕宗祔庙，以绫代玉册。今玉册、玉宝成，请纳诸各室。”帝曰：“亲享之礼，祖宗未尝行之，其奉册以来，朕躬祝之。”命献官迎导入庙。给江浙、河南巡逻私盐南军兵仗。癸丑，以西北叛王将入自土蕃，命平章军国重事答失蛮往征之，仍敕便宜总帅发兵千人从行，听其节度。甲寅，中书省、御史台臣言：“江浙行省平章明里不花陈台宪非便事，臣等议，乞自今监察御史廉访司有所按核，州县官与本路同鞫，路官与宣慰司同鞫，宣慰司官与行省同鞫。”制曰：“可。”诏诸王、驸马部民既隶军籍者，毋夺回本部。己未，赐各卫士贫乏者钞二万九千三百余锭。辛酉，辰星犯房。壬戌，辰星犯键闭。癸亥，赐诸王巴撒而、火而忽答孙、秃剌三部钞四万八千五百余锭。丁卯，以博而赤、答剌赤等贫乏，赐钞二万九千余锭。戊辰，太白昼见，太阴犯房。遣安南朝贡使陈利用等还其国，降诏谕陈日燇。

　　十一月甲戌，太白经天及犯垒壁阵。辛巳，置江浙行省检校官二员，立江浙金银洞冶转运使司。乙酉，太阴犯井。丙戌，毯阳酋长之兄脱杭捧于、法而剌酋长之弟密剌八都、阿鲁酋长之弟脱杭忽先等，各奉金表来觐。丁亥，太阴犯鬼。戊子，赐阿鲁酋长虎符。癸巳，赐安西王甲胄、枪挝、弓矢、橐鞬等十五万八千二百余事。戊戌，升赣州路之宁都、会昌二县为州，以石城县隶宁都，瑞金县隶会昌。诏江浙行省括隐漏官田及检劾富强避役之户。

　　十二月庚子朔，遣集贤院使阿里浑撒里等祭星于司天台。癸卯，以驸马阿不花所部民贫，赐钞万锭。赐诸王押忽秃、忽剌出、阿失罕等金各二百五十两、钞五百锭。丙辰，太阴犯轩辕。荆南僧普昭等伪撰佛书，有不道语，伏诛。己未，诏大都路，凡和顾和买及一切差役，以诸色户与民均当。赐诸王不颜铁木而、阿八也不干金各五百两、银五千两、钞二千锭、币帛各二百匹，其幼王减五分之一。以各道廉访司官八员，员一印，命收其三。甲子，太阴犯天江。赐帝师双龙纽玉印。也速带而之军因李璮乱去山东，其元驻之地为人所垦，岁久成业，争讼不已；命别以境内荒田给之，正军五顷，余丁二顷，已满数者不给。减海运脚价钞一贯，计每石六贯五百文，著为令。徙缙山所居乞里乞思等民于山东，以田与牛、种给之。丁卯，禁诸王辄召有司官吏。己巳，诏免军器匠门徭。是岁，断大辟三十人。 
 
 
 
卷十九 本纪第十九
　
　　◎成宗二

