<!-- { "loadSidebar": true } -->
　　十一月己酉，太阴犯垒壁阵。壬子，以那海为湖广行省平章政事，讨广西叛徭。武宗、英宗、明宗三朝皇后升祔入庙，命官致祭。丁巳，遣河南行省平章政事玥珞普华于西番为僧。己未，太阴犯垒壁阵。辛酉，赐宣让王帖木儿不花市宅钱四千锭，诏帖木儿不花王府官属，朝贺班次列于有司之右。壬戌，命同知枢密院事者燕不花兼宫相都总管府达鲁花赤，领隆镇卫、左阿速卫诸军。癸亥，安置宗王不兰奚于梧州。丁卯，太阴犯房宿。辛未，禁弹弓、弩箭、袖箭。壬申，国公买住卒，赐钞三百锭。印造至元三年钞本一百五十万锭。是月，松江府上海县饥，发义仓粮及募富人出粟赈之。安丰路饥，赈粜麦四万二千四百石。

　　十二月甲戌，日赤如赭。丙子，命兴元府凤州留坝镇及晋宁路辽山县十八盘各立巡检司。宗王也孙帖木儿进西马三匹。赐文济王蛮子金印、驿券及从卫者衣并粮五千石。诏省、院、台、翰林、集贤、奎章阁、太常礼仪院、礼部官定议宁宗皇帝尊谥、庙号。是月，江州诸县饥，总管王大中贷富人粟以赈贫民，而免富人杂徭以为息，约年丰还之，民不病饥。庆元慈溪县饥，遣官赈之。是岁，诏整治驿传。以甘肃行省白城子屯田之地赐宗王喃忽里。以燕铁木儿居第赐灌顶国师曩哥星吉，号大觉海寺，塑千佛于其内。江浙旱，自春至于八月不雨，民大饥。

　　三年春正月癸卯，广州增城县民朱光卿反，其党石昆山、钟大明率众从之，伪称大金国，改元赤符。命指挥狗札里、江西行省左丞沙的讨之。戊申，大都南北两城设赈粜米铺二十处。辛亥，升祔懿璘只班皇帝于庙，谥冲圣嗣孝皇帝，庙号宁宗。豫王阿剌忒纳失里买池州铜陵产银地一所，请用私财煅炼，输纳官课，从之。癸丑，立宣镇侍卫屯田万户府于宁夏。丙辰，月食。丁巳，日有交晕，左右珥上有白虹贯之。戊午，帝猎于柳林，凡三十五日。监察御史丑的、宋绍明进谏，帝嘉纳之，赐金、币。丑的等固辞，帝曰：“昔魏征进谏，唐太宗未尝不赏，汝其受之。”是月，临江路新淦州、新喻州，瑞州民饥，赈粜米二万石。封晋郭璞为灵应侯。

　　二月壬申朔，日有食之。棒胡反于汝宁信阳州。棒胡本陈州人，名闰儿，以烧香惑众，妄造妖言作乱，破归德府鹿邑，焚陈州，屯营于杏冈，命河南行省左丞庆童领兵讨之。绍兴路大水。丙子，立船户提举司十处，提领二十处。定船户科差，船一千料之上者，岁纳钞六锭，以下递减。壬午，以上太皇太后玉册、玉宝，恭谢太庙。甲申，定服色、器皿、舆马之制。己丑，汝宁献所获棒胡弥勒佛、小旗、伪宣敕并紫金印、量天尺。辛卯，发钞四十万锭，赈江浙等处饥民四十万户，开所在山场、河泊之禁，听民樵采。广西徭贼复反，命湖广行省平章那海、江西行省平章秃儿迷失海牙总兵捕之。丙申，太保定住薨，给赐殡葬诸物。庚子，中书参知政事纳麟等请立采珠提举司。先是，常立提举司，泰定间以其烦扰罢去，至是纳麟请复立之，且以采珠户四万赐伯颜。是月，发义仓米赈蕲州及绍兴饥民。

　　三月辛亥，太阴犯灵台。发钞一万锭，赈大都宝坻饥民。戊午，以玉宝、玉册立弘吉剌氏伯颜忽都为皇后，因雨辍贺。诏以完者帖木儿苏州之田二百顷赐郯王彻彻秃。己未，大都饥，命于南北两城赈粜糙米。癸亥，加封晋周处为英义武惠正应王。己丑，命宗王燕帖木儿为大宗正府札鲁忽赤。是月，天雨线。发义仓粮赈溧阳州饥民六万九千二百人。

　　夏四月壬申，遣使降香于龙虎、三茅、阁皂诸山。癸酉，禁汉人、南人、高丽人不得执持军器，凡有马者拘入官。甲戌，有星孛于王良，至七月壬寅没于贯索。皇后以受玉册、玉宝，恭谢太庙。命伯颜领宣镇侍卫军，赐钞三千锭，建宣镇侍卫府。以太皇太后受册、宝诏天下。己卯，车驾时巡上都。壬午，高丽王阿剌忒纳失里朝贺还国，赐金一锭、钞二千锭，从官赐与有差。辛卯，合州大足县民韩法师反，自称南朝赵王。太阴犯垒壁阵。丁酉，谥唐杜甫为文贞。己亥，惠州归善县民聂秀卿、谭景山等造军器，拜戴甲为定光佛，与朱光卿相结为乱，命江西行省左丞沙的捕之。庚子，太白昼见。是月，诏：“省、院、台、部、宣慰司、廉访司及部府幕官之长，并用蒙古、色目人。禁汉人、南人不得习学蒙古、色目文字。”以米八千石、钞二千八百锭赈哈剌奴儿饥民。龙兴路南昌、新建县饥，太皇太后发徽政院粮三万六千七百七十石赈粜之。

　　五月辛丑，民间讹言朝廷拘刷童男、童女，一时嫁娶殆尽。壬寅，太白犯鬼宿。癸卯，给平伐、都云定云二处安抚司达鲁花赤暗都剌等虎符。乙巳，以兴州、松州民饥，禁上都、兴和造酒。太阴犯轩辕。戊申，诏：“汝宁棒胡，广东朱光卿、聂秀卿等，皆系汉人。汉人有官于省、台、院及翰林、集贤者，可讲求诛捕之法以闻。”太白昼见。壬子，太阴犯心宿。甲寅，诏哈八儿秃及秃坚帖木儿为太尉，各设僚属幕官。西番贼起，杀镇西王子党兀班，立行宣政院，以也先帖木儿为院使，往讨之。戊午，太白昼见。己未，太阴犯垒壁阵。辛酉，太白昼见。壬戌，命四川行省参知政事举理等捕反贼韩法师。丁卯，彗星见于东北，大如天船星，色白，约长尺余，彗指西南，至八月庚午始灭。六月庚午，太白经天，辛未、甲戌，复如之。乙亥，太白犯灵台。戊寅，赠丞相安童推忠佐运开国元勋、东平忠宪王，于所封城内建立祠庙，官为致祭。己卯，太白经天。夜，太白犯太微垣。辛巳，大霖雨，自是日至癸巳不止。京师、河南、北水溢，御河、黄河、沁河、浑河水溢，没人畜、庐舍甚众。壬午，太白昼见，太阴犯斗宿。癸未，设醮长春宫。丁亥，太白犯太微垣。戊子，加封文始尹真人为无上太初博文文始真君，徐甲为垂玄感圣慈化应御真君，庚桑子洞灵感化超蹈混然真君，文子通玄光畅升元敏秀真君，列子冲虚至德遁世游乐真君，庄子南华至极雄文弘道真君。己丑，太白昼见，庚寅，复如之，至七月辛酉方息。壬辰，彰德大水，深一丈。立高密县濰川乡景芝社巡检司。

　　秋七月己亥，漳河泛溢至广平城下。赐巩卜班西平王印。癸卯，车驾出猎。太白经天。乙巳，复如之。丙午，车驾幸失剌斡耳朵。太白复经天。丁未，车驾幸龙冈，洒马乳以祭。戊申，召朵儿只国王入朝。庚戌，太白昼见。河南武陟县禾将熟，有蝗自东来，县尹张宽仰天祝曰：“宁杀县尹，毋伤百姓。”俄有鱼鹰群飞啄食之。壬子，车驾幸乾元寺。甲寅，太白经天。乙卯，怀庆水。庚申，诏：“除人命重事之外，凡盗贼诸罪，不须候五府官审录，有司依例决之。”辛酉，太白昼见。壬戌，赐宗王桑哥八剌七宝系腰。太白经天。癸亥、甲子，复如之。是月，狗札里、沙的擒朱光卿，寻追擒石昆山、钟大明。

　　八月戊辰，祭社稷。遣使赈济南饥民九万户。庚午，彗星不见，自五月丁卯始见，至是凡六十三日，自昴至房，凡历一十五宿而灭。甲戌，太阴犯心宿。辛巳，京畿盗起。壬午，京师地大震，太庙梁柱裂，各室墙壁皆坏，压损仪物，文宗神主及御床尽碎；西湖寺神御殿壁仆，压损祭器。自是累震，至丁亥方止，所损人民甚众。癸未，日有交晕，左右珥白虹贯之。河南地震。弛高丽执持军器之禁，仍令乘马。戊子，汉人镇遏生番处，亦开军器之禁。修理文宗神主并庙中诸物。是月，车驾至自上都。九月己亥，荧惑犯斗宿。甲辰，太阴犯斗宿。丁未，太阴犯垒壁阵。己酉，立皮货所于宁夏，设提领使、副主之。立四川、湖广江西、江浙行枢密院。文宗新主、玉册及一切神御之物皆成，诏依典礼祭告。太阴犯垒壁阵。辛亥，太阴犯轩辕。丙寅，大都南北两城添设赈粜米铺五所。

　　冬十月庚午，太白昼见。癸酉，日赤如赭。乙亥，命江浙行省丞相搠思监提调海运。丙子，太阴犯垒壁阵。壬午，太阴犯昴宿。丁亥，太白昼见，太阴犯鬼宿。庚寅，太白昼见，辛卯，亦如之，丙申，复如之。

　　十一月丁酉，太白经天。戊戌，太白犯亢宿。己亥，太白经天。壬寅，太阴犯荧惑。癸卯，太阴犯垒壁阵。丙午，立屯田于雄州。丁未，填星犯键闭。辛亥，太阴犯五车。甲寅，太阴犯鬼宿。丙辰，太阴犯轩辕。丁巳，太白经天，太阴犯太微垣。诏脱脱木儿袭脱火赤荆王位，仍命其妃忽剌灰同治兀鲁思事。戊午，太白经天。癸亥，发钞万五千锭，赈宣德等处地震死伤者。太白经天。甲子、乙丑，复如之。

　　十二月己巳，享于太庙。岁星退犯天樽，填星犯罚星。甲戌，荧惑犯垒壁阵，太白犯东咸。乙亥，吏部仍设考功郎中、员外郎、主事各一员。庚辰，命阿鲁图袭广平王爵。壬午，集贤大学士羊归等言：“太上皇、唐妃影堂在真定玉华宫，每年宜于正月二十日致祭。”从之。丙戌，命阿速卫探马赤军屯田。是月，以马札儿台为太保，分枢密院镇北边。是岁，诏赐孝子靳昺碑。伯颜请杀张、王、刘、李、赵五姓汉人，帝不从。征西域僧伽剌麻至京师，号灌顶国师，赐玉印。

　　四年春正月丙申，以地震，赦天下。诏：“内外廉能官，父母年七十无侍丁者，附近铨注，以便侍养。”以宣政院使不兰奚年七十致仕，授大司徒，给全俸终身。癸卯，太白犯建星，甲辰，复如之。丙午，太阴犯五车。辛亥，太阴犯轩辕。己未，填星犯东咸。江浙海运粮数不足，拨江西、河南五十万石补之。庚申，太阴入南斗，太白犯牛宿。辛酉，分命宗王乃马歹为知行枢密院事。癸亥，印造钞本百二十万锭。是月，诏修曲阜孔子庙。

　　二月丁卯，罢河南、江浙、湖广江西、四川等处行枢密院。戊辰，祭社稷。庚午，车驾猎于柳林。戊寅，太阴犯轩辕。己卯，太阴犯灵台。乙酉，奉圣州地震。是月，赈京师、河南、北被水灾者。龙兴路南昌州饥，以江西海运粮赈粜之。

　　三月戊申，填星退犯东咸。辛酉，命中书平章政事阿吉剌监修《至正条格》。告祭南郊。以国王朵儿只为辽阳行省左丞相，宗王玉里不花为知枢密院事，赐钞一千锭、金一锭、银十锭。

　　夏四月辛未，京师天雨红沙，昼晦。以探马赤、只儿瓦歹为中书平章政事。癸酉，以脱脱为御史大夫。乙亥，命阿吉剌为奎章大学士兼知经筵事。己卯，车驾时巡上都。河南执棒胡至京师，诛之。癸巳，车驾薄暮至八里塘，雨雹，大如拳，其状有小儿、环玦、狮、象、龟、卵之形。

