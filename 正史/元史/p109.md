<!-- { "loadSidebar": true } -->
　　八月辛亥朔，荧惑犯氐宿。戊午，祭社稷。癸亥，诏以岐阳王完者帖木儿、知枢密院事帖木儿不花并为御史大夫。甲子，加完者帖木儿太傅。戊寅，道州、永兴水灾，发米五千石及义仓粮赈之。己卯，议尊皇太后为太皇太后，许有壬谏以为非礼，不从。是月，广西徭反，命湖广行省右丞完者讨之。沅州等处民饥，赈米二万七千七百石。九月庚辰朔，车驾驻扼胡岭。丙戌，赦。丁亥，封知枢密院事阔里吉思为宜国公，太保、中书平章政事定住为宣德王。夜，太阴犯斗宿。庚寅，太阴犯垒壁阵。庚子，加中书平章政事彻里帖木儿银青荣禄大夫。命有司造太皇太后玉册、玉宝。御史台臣言：“国朝初用宦官，不过数人，今内府执事不下千余。乞依旧制，裁减冗滥，广仁爱之心，省糜费之患。”从之。丙午，诏以乌撒、乌蒙之地隶四川行省。是月，耒阳、常宁、道州民饥，以米万六千石并常平米赈粜之。车驾还自上都。以京畿盐换羊二万口。

　　冬十月甲寅，荧惑犯南斗。丙辰，以大司农塔失海牙为太尉，置僚属，商议中书省事。丁巳，以塔失帖木儿为太禧院使，议军国重事；流晃火帖木儿、答里、唐其势子孙于边地。诏海道都漕运万户府船户与民一体充役。壬戌，加御史大夫帖木儿不花银青荣禄大夫。癸亥，流御史大夫完者帖木儿于广海安置。完者帖木儿乃贼臣也先铁木儿骨肉之亲，监察御史以为言，故斥之。选省、院、台、宗正府通练刑狱之官，分行各道，与廉访司审决天下囚。甲子，太阴犯昴宿。丁卯，太阴犯斗宿。戊辰，太白昼见。以宗王亦思干儿弟撒昔袭其兄封。监察御史吕思诚等十九人劾奏彻里帖木儿之罪，不听，皆辞去，惟陈允文以不署名留。辛未，太皇太后玉册、玉宝成，遣官告祭于太庙。是月，以伯颜独任中书右丞相诏天下。

　　十一月庚辰，敕以所在儒学贡士庄田租给宿卫衣粮，诏罢科举。甲申，太白经天。乙酉，伯颜请内外官悉循资铨注，今后无得保举，涩滞选法，从之。癸巳，命知枢密院事马札儿台领武备寺。丙戌，太白经天。己丑，辰星犯房宿。甲午，以燕铁木儿、唐其势、答里所夺高丽田宅，还其王阿剌忒纳失里。丁酉，以户部尚书徐奭、吏部尚书定住参议中书省事。戊戌，召前知枢密院事福丁、失剌不花、撒儿的哥还京师。初，二人以帝未立，谋诛燕铁木儿，为所诬贬，故正之。己亥，太阴犯太微垣。庚子，太阴犯左执法。辛丑，下诏改元，诏曰：

　　朕祗绍天明，入纂丕绪，于今三年，夙夜寅畏，罔敢怠荒。兹者年谷顺成，海宇清谧，朕方增修厥德，日以敬天恤民为务，属太史上言，星文示儆。将朕德菲薄，有所未逮欤？天心仁爱，俾予以治，有所告戒欤？弭灾有道，善政为先。更号纪年，实惟旧典。惟世祖皇帝在位长久，天人协和，诸福咸至，祖述之志，良切朕怀。今特改元统三年仍为至元元年。遹遵成宪，诞布宽条，庶格祯祥，永绥景祚。赦天下。

　　立常平仓。丁未，赐知枢密院事彻里帖木儿三珠虎符。

　　十二月己酉朔，荆门州献紫芝。以廪给司属通政院。加知枢密院事阔里吉思银青荣禄大夫，兼左翊蒙古侍卫亲军都指挥使。壬子，太阴犯垒壁阵。乙卯，命云南行省造军士钱粮新旧之籍。丙辰，制省诸王、公主、驸马饮膳之费。诏征高丽王阿剌忒纳失里入朝。丁巳，诏伯颜领宫相府。戊午，日赤如赭。辛酉，太白犯垒壁阵。壬戌，拨庐州、饶州牧地一百顷，赐宣让王帖木儿不花。命四川、云南、江西行省保选蛮夷官以俟铨注。乙丑，奉玉册、玉宝，上太皇太后尊号曰赞天开圣徽懿宣昭贞文慈佑储善衍庆福元太皇太后，诏曰：“钦惟太皇太后，承九庙之托，启两朝之业，亲以大宝，付之眇躬。尚依拥佑之慈，恪遵仁让之训，爰极尊崇之典，以昭报本之忱。庸上徽称，宣告中外。”命宣政使末吉以司徒就第。太白犯轩辕夫人星。丙寅，太白经天，丁卯，复如之。夜，太阴犯右执法。庚午，太白经天，壬申，复如之。癸酉，岁星昼见。乙亥，太白、岁星皆昼见。丙子，安庆、蕲、黄地震。丁丑，西番贼起，遣兵击之。戊寅，蒙古国子监成。是日，太白经天，岁星昼见。是月，宝庆路饥，赈粜米三千石。

　　闰月乙酉，诏：“四川盐运司于盐井仍旧造盐，余井听民煮造，收其课十之三。”荧惑犯垒壁阵。丁亥，日赤如赭，凡三日。戊子，复以宗正府为大宗正府。壬辰，诏宗室脱脱木儿袭封荆王，赐金印，命掌忙来诸军，设立王府官属。丁酉，御史大夫撒的加银青荣禄大夫，领奎章阁，知经筵事。戊戌，御史台臣复劾奏中书平章政事彻里帖木儿罪，罢之。庚子，太阴犯心星。壬寅，流彻里帖木儿于南安。太阴犯箕宿。癸卯，太阴犯南斗。丙午，诏平章政事塔失海牙领都水、度支二监。是年，江西大水，民饥，赈粜米七万七千石。赐天下田租之半。凡有妻室之僧，令还俗为民，既而复听为僧。移犍为县还旧治。 
 
 
 
卷三十九 本纪第三十九
　
　　◎顺帝二

　　二年春正月壬戌，太阴犯右执法。甲子，太阴犯角宿。乙丑，宿松县地震，山裂。丁卯，太阴犯房宿。是月，置都水庸田使司于平江。

　　二月戊寅朔，祭社稷。辛巳，太阴犯昴宿。甲申，太白经天。戊子，诏以世祖所赐王积翁田八十顷还其子都中。初，积翁赍诏谕日本，死于王事，尝受赐，后收入官，故复赐之。己丑，立穆陵关巡检司。壬辰，日赤如赭，乙未、丙申，复如之。丁酉，追尊帝生母迈来迪为贞裕徽圣皇后。庚子，分衡州路衡阳县，立新城县。进封宣靖王买奴为益王。甲辰，宗王也可札鲁忽赤添孙薨，赐钞一百锭以葬。乙巳，诏赏劳广海征徭将卒，有官者升散阶，殁于王事者优加褒赠，金山甘肃兵士在逃者，听复业，免其罪。

　　三月戊申，以阿里海牙家藏书画赐伯颜。甲寅，以按灰为大宗正府也可札鲁忽赤，总掌天下奸盗诈伪。丁巳，以累朝御服朱衣、七宝项牌赐伯颜。庚申，日赤如赭，壬戌，复如之。赐征东元帅府军士冬衣及甲。诸军讨广西徭，久无功，敕行省、行台、廉访司官共督之。顺州民饥，以钞四千锭赈之。夜，太阴犯星宿。癸亥，日赤如赭。甲子，太阴犯箕宿。乙丑，太阴犯南斗。赐宗王火儿灰母答里钞一千锭。以撒敦上都居第赐太保定住，仍敕有司籍撒敦家财。甲戌，复四川盐井之禁。以按答木儿家人田宅赐太保定住。以汪家奴为宣政院使，加金紫光禄大夫。造武宗、英宗、明宗三朝皇后玉册、玉宝。是月，陕西暴风，旱，无麦。

　　夏四月丁丑朔，日赤如赭。禁民间私造格例。戊寅，封驸马孛罗帖木儿为毓德王。丙戌，太阴犯角宿。丁亥，禁服麒麟、鸾凤、白兔、灵芝、双角五爪龙、八龙、九龙、万寿、福寿字、赭黄等服。庚寅，以知枢密院事帖木儿不华为中书平章政事，撒迪为御史大夫。甲午，遣使以香、币赐武当、龙虎二山。诏以太平路为郯王彻彻秃食邑；以集庆、庐州、饶州秃秃哈民户赐伯颜，仍于句容县设长官所领之。戊戌，车驾时巡上都。拜中书左丞耿焕为侍御史，王懋德为中书左丞。赐宗室灰里王金一锭、钞一千锭，毓德王孛罗帖木儿钞三千锭，公主八八钞二千锭。

　　五月丙午朔，黄河复于故道。庚戌，太阴犯灵台。乙卯，南阳、邓州大霖雨，自是日至于六月甲申，湍河、白河大溢，水为灾。丙辰，太白昼见，丁巳，亦如之。壬申，秦州山崩。是月，婺州不雨，至于六月。

　　六月丁丑，禁诸王、驸马从卫服只孙衣，系绦环。赠宗王忽都答儿为云安王，谥忠武；罗罗歹为保宁王，谥昭勇。庚辰，命中书平章政事阿吉剌知经筵事。戊子，以铁木儿补化为江浙行省左丞相。太白犯井宿。辛卯，以汴梁、大名诸路脱别台地土赐伯颜。礼部侍郎忽里台请复科举取士之制，不听。庚子，泾水溢。辛丑，以钞五千锭赐吴王搠失江。

　　秋七月丙午，诏以公主奴伦引者思之地五千顷赐伯颜。以卫辉路赐卫王宽彻哥为食邑。己酉，太白犯鬼宿。庚戌，以定住、锁南参议中书省事。壬子，发阿鲁哈、不兰奚骆驼一百一十上供太皇太后乘舆之用。乙卯，太白犯荧惑。庚申，禁隔越中书口传敕旨，冒支钱粮。甲子，命有司以所籍撒敦宝器分赐伯颜及太保定住。乙丑，中书平章政事孛罗徙宅，赐金二锭、银十锭。庚午，敕赐上都孔子庙碑，载累朝尊崇之意。省诸王、公主、驸马从卫粮赐之数。癸酉，命宗王不兰奚，驸马月鲁不花、帖古思、教化镇薛连可、怯鲁连之地，各赐钞六百锭及银牌遣之。是月，黄州蝗，督民捕之，人日五斗。以钞二千锭赈新收阿速军扈从车驾者，每户钞二锭，死者人一锭。

　　八月甲戌朔，日有食之。高邮大雨雹。诏：“云南、广海、八番及甘肃、四川边远官死而不能归葬者，有司给粮食舟车护送还乡。去乡远者，加钞二十锭；无亲属者，官为瘗之。”命威顺王宽彻不花还镇湖广。先是，伯颜矫制召之至京，至是帝遣归藩。戊寅，祭社稷。大都至通州霖雨，大水，敕军人修道。己卯，太阴犯心宿。辛巳，太阴犯箕宿。辛卯，以徽政院、中政院财赋府田租六万三千三百石补本年海运未敷之数，令有司归其直。壬辰，立屯卫于马札罕之地。庚子，诏：“强盗皆死，盗牛马者劓，盗驴骡者黥额，再犯劓，盗羊豕者墨项，再犯黥，三犯劓；劓后再犯者死。盗诸物者，照其数估价。省、院、台、五府官三年一次审决。著为令。”辛丑，减马湖路泥溪、平夷、蛮夷、夷都、沐川、雷坡六长官司，并为三。九月庚戌，荧惑犯太微垣。癸亥，弛巩昌总帅府汉人军器之禁。戊辰，车驾还自上都。海运粮至京，遣官致祭天妃。是月，台州路饥，发义仓、募富人出粟赈之。沅州路卢阳县饥，赈粜米六千石。

　　冬十月丙子，荧惑犯左执法。己卯，享于太庙。丙申，命参知政事纳麟监绘明宗皇帝御容。丁酉，太阴犯昴宿。己亥，诏：“每日，右丞相伯颜，太保定住，中书平章政事孛罗、阿吉剌聚议于内廷。平章政事塔失海牙，右丞巩卜班，参知政事纳麟、许有壬等聚议于中书。”太阴犯进贤。是月，抚州、袁州、瑞州诸路饥，发米六万石赈粜之。

