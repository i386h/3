<!-- { "loadSidebar": true } -->
　　二月己亥，敕中外，凡汉民持铁尺、手挝及杖之藏刃者，悉输于官。辛丑，遣使以钞五千锭赈诸王小薛所部饥民。甲辰，以雪雪的斤为缅中行省左丞相，阿台董阿参知政事，兀的迷失签行中书省事。以阿里海牙仍安南行中书省左丞相，奥鲁赤平章政事，都元帅乌马儿、亦里迷失、阿里、昝顺、樊楫并参知政事。遣使谕皇子也先铁木儿，调合剌章军千人或二三千，付阿里海牙从征交趾，仍具将士姓名以闻。乙巳，廷议以东北诸王所部杂居其间，宣慰司望轻，罢山北辽东道、开元等路宣慰司，立东京等处行中书省，以阔阔你敦为左丞相，辽东道宣慰使塔出右丞，同签枢密院事杨仁风、宣慰使亦而撒合并参知政事。敕中书省：“大府监所储金银，循先朝例分赐诸王。”复立大司农司，专掌农桑。升宣徽院正二品，降镇巢府为巢州。丁未，用御史台臣言，立按察司巡行郡县法，除使二员留司，副使以下每岁二月分莅按治，十月还司。丙午，太阴犯井。戊申，枢密院奏：“前遣蒙古军万人屯田，所获除岁费之外可粜钞三千锭，乞分廪诸翼军士之贫者。”帝悦，令从便行之。调京师新附军二千立营屯田。癸丑，复置隰州大宁县。丁巳，命湖广行省造征交趾海船三百，期以八月会钦、廉州。戊午，并江南行枢密院四处入行省。命荆湖占城行省将江浙、湖广、江西三行省兵六万人伐交趾。荆湖行省平章奥鲁赤以征交趾事宜请入觐，诏乘传赴阙。集贤直学士程文海言：“省院诸司皆以南人参用，惟御史台按察司无之。江南风俗，南人所谙，宜参用之便。”帝以语玉速铁木儿，对曰：“当择贤者以闻。”帝曰：“汝汉人用事者，岂皆贤邪？”江南诸路学田昔皆隶官，诏复给本学，以便教养。封陈益稷为安南王，陈秀嵈为辅义公，仍下诏谕安南吏民。复立岳、鄂、常德、潭州、静江榷茶提举司。癸亥，太史院上《授时历经》、《历议》，敕藏于翰林国史院。甲子，复以平原郡公赵与芮江南田隶东宫，立甘州行中书省。丙寅，以编地里书，召曲阜教授陈俨、京兆萧、蜀人虞应龙，唯应龙赴京师。

　　三月己巳，御史台臣言：“近奉旨按察司参用南人，非臣等所知，宜令侍御史、行御史台事程文海与行台官博采公洁知名之士，具以名闻。”帝命赍诏以往。太阴犯娄。浚治中兴路河渠。省云和署入教坊司。辛未，降梅、循为下州。甲戌，雄、霸二州及保定诸县水泛溢，冒官民田，发军民筑河堤御之。乙亥，以麦术丁仍中书右丞，与郭佑并领钱谷，杨居宽典铨选。立钦察卫亲军都指挥使司。赐诸王脱忽帖木儿羊二万。丙子，大驾幸上都。诏行御史台按察司以八月巡行郡县。中书省臣言：“阿合马时诸王驸马往来饷给之费，悉取于万亿库，后征百官俸入以偿，最非便。”诏在籍者除之勿征。以榷茶提举李起南为江西榷茶转运使。起南尝言：“江南茶每引价三贯六百文，今宜增每引五贯。”事下中书议，因令起南为运使，置达鲁花赤处其上。丁丑，徙东京行中书省于咸平府。癸巳，岁星犯垒壁阵。以临江路为北安王分邑。

　　夏四月庚子，中书省臣请立汴梁行中书省及燕南、河东、山东宣慰司。有旨：“南京户寡盗息，不必置省，其宣慰司如所请。济南乃胜纳合儿分地，太原乃阿只吉分地，其令各卫委官一人同治之。”敕免云南从征交趾蒙古军屯田租。立乌蒙站。江南诸路财赋并隶中书省。云南省平章纳速剌丁上便宜数事：一曰弛道路之禁，通民来往；二曰禁负贩之徒，毋令从征；三曰罢丹当站赋民金为饮食之费；四曰听民伐木贸易；五曰戒使臣勿扰民居，立急递铺以省驿骑。诏议行之。辛丑，陕西行省言：“延安置屯田鹰坊总管府，其火失不花军逃散者，皆入屯田，今复供秦王阿难答所部阿黑答思饲马及输他赋。”有旨皆罢之，其不悛者罪当死。甲辰，行御史台自杭州徙建康。以山南、淮东、淮西三道按察司隶内台。增置行台色目御史员数。丁未，江东宣慰司进芝一本。庚戌，制谥法。壬子，枢密院纳速剌丁言：“前所统渐丁军五千人往征打马国，其力已疲，今诸王复籍此军征缅，宜取进止。”帝曰：“苟事力未损，即遣之。”仍谕纳速剌丁分阿剌章、蒙古军千人，以能臣将之，赴交趾助皇子脱欢。己未，遣要束木勾考荆湖行省钱谷。中书拟要束木平章政事，脱脱忽参知政事。有旨：“要束木小人，事朕方五年，授一理算官足矣。脱脱忽人奴之奴，令史、宣使才也。读卿等所进拟，令人耻之。其以朕意谕安童。”以汉民就食江南者多，又从官南方者秩满多不还，遣使尽徙北还。仍设脱脱禾孙于黄河、江、淮诸津渡，凡汉民非赍公文适南者止之，为商者听。中书省臣言：“比奉旨，凡为盗者毋释。今窃钞数贯及佩刀微物，与童幼窃物者，悉令配役。臣等议，一犯者杖释，再犯依法配役为宜。”帝曰：“朕以汉人徇私，用《泰和律》处事，致盗贼滋众，故有是言。人命至重，今后非详谳者，勿辄杀人。”

　　五月丁卯朔，枢密院臣言：“臣等与玉速帖木儿议别十八里军事，凡军行并听伯颜节制，其留务委孛栾带及诸王阿只吉官属统之为宜。”从之。己巳，荧惑犯太微西垣上将。荆湖行省阿里海牙上言：“要束木在鄂省勾考，岂无贪贿？臣亦请勾考之。”诏遣参知政事秃鲁罕、枢密院判李道、治书侍御史陈天祥偕行。甲戌，汴梁旱。徙江东按察司于宣州。庚辰，岁星犯垒壁阵。乙酉，荧惑犯太微右执法。敕遣耽罗戍兵四百人还家。庚寅，广平等路蚕灾。辛卯，霸州、漷州蝻生。安南国遣使来贡方物。癸巳，京畿旱。

　　六月丙申朔，太白犯御女。辛丑，中书省臣言：“秃鲁罕来奏，前要束木、阿里海牙互请钩考，今阿里海牙虽已死，事之是非，当令暴白。”帝曰：“卿言良是，其连引诸人，近者即彼追逮，远者宜以上闻。此事自要束木所发，当依其言究行之。”乙巳，以立大司农司诏谕中外。皇孙铁木儿不花驻营亦奚不薛，其粮饷仰于西川，远且不便，徙驻重庆府。诏以大司农司所定《农桑辑要》书颁诸路。命云南、陕西二行省籍定建都税赋。戊申，括诸路马。凡色目人有马者三取其二，汉民悉入官，敢匿与互市者罪之。辛亥，以亦马剌丹忒忽里使交趾。癸丑，湖广行省线哥言：“今用兵交趾，分本省戍兵二万八千七百人，期以七月悉会静江，今已发精锐启行，余万七千八百人，皆羸病、屯田等军，不可用。”敕今岁姑罢之。丁巳，设陕西等路诸站总管府，从三品。庚申，甘肃新招贫民百一十八户，敕廪给之。敕路、府、州、县捕盗者持弓矢，各路十副，府、州七副，县五副。以薛阇干为中书省平章政事。辛酉，封杨邦宪妻田氏为永安郡夫人，领播州安抚司事。遣镇西平缅等路招讨使怯烈招谕缅国。广元路阆中麦秀两歧。高丽国遣使来贡。

　　秋七月丙寅朔，遣必剌蛮等使瓜哇。己巳，用中书省臣言，以江南隶官之田多为强豪所据，立营田总管府，其所据田仍履亩计之。复尚酝监为光禄寺，罢辽阳等处行中书省，复北京、咸平等三道宣慰司。给铁古思合敦贫民币帛各二千、布千匹。庚午，江淮行省忙兀带言：“今置省杭州，两淮、江东诸路财赋军实，皆南输又复北上，不便。扬州地控江海，宜置省，宿重兵镇之，且转输无往返之劳，行省徙扬州便。”从之。立淮南洪泽、芍陂两处屯田。壬申，平阳饥民就食邻郡者，所在发仓赈之。置中尚监。右丞拜答儿将兵讨阿蒙，并其妻子禽之，皆伏诛。丁丑，斡脱吉思部民饥，遣就食北京，其不行者发米赈之。以雄、易二州复隶保定。给和林军储，自京师输米万石，发钞即其地籴米万石。辛巳，八都儿饥民六百户驻八剌忽思之地，给米千石赈之。壬午，总制院使桑哥具省臣姓名以上，帝曰：“右丞相安童，右丞麦术丁，参知政事郭佑、杨居宽，并仍前职。以铁木儿为左丞，其左丞相瓮吉剌带、平章政事阿必失合、都忽鲁皆别议。”仍谕中书选可代者以闻。给金齿国使臣圆符。癸巳，铨定省、院、台、部官，诏谕中外：“中书省，除中书令外，左、右丞相并一员，平章政事二员，左、右丞并一员，参知政事二员；行中书省，平章政事二员，左、右丞并一员，参知政事、签行省事并二员；枢密院，除枢密院使外，同知枢密院事一员，枢密院副使、签枢密院事并二员，枢密院判一员；御史台，御史大夫一员，中丞、侍御史、治书侍御史并二员；行台同；六部，尚书、侍郎、郎中、员外郎并二员。其余诸衙门，并委中书省斟酌裁减。”

　　八月丙申，发钞二万九千锭、盐五万引，市米赈诸王阿只吉所部饥民。己亥，敕枢密院遣侍卫军千人扈从北征。平阳路岁比不登，免贫民税赋。罢淮东、蕲黄宣慰司，以黄、蕲、寿昌隶湖广行省，安庆、六安、光州隶淮西宣慰司。招集宋盐军。以市舶司隶泉府司。乙卯，太白犯轩辕右角。辛酉，婺州永康县民陈巽四等谋反，伏诛。甘州饥，禁酒。罢德平、定昌二路，置德昌军民总管府。

　　九月乙丑朔，马八儿、须门那、僧急里、南无力、马兰丹、那旺、丁呵儿、来来、急阑亦带、苏木都剌十国，各遣子弟上表来觐，仍贡方物。以太庙雨坏，遣瓮吉剌带致告，奉安神主别殿。甲申，太阴犯天关。行辰，高丽遣使献日本俘。是月，南部县生嘉禾，一茎九穗。芝产于苍溪县。

