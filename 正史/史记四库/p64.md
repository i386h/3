<!-- { "loadSidebar": true } -->
　　中宫天极星【索隠姚氏案春秋元命包云宫之为言宣也宣气立精为神垣又文耀钩曰中宫大帝其精北极星含元出气流精生一也尔雅云北极谓之北辰又春秋合诚图云北辰其星五在紫微中杨泉物理论云北极天之中阳气之北极也极南为太阳极北为太隂日月五星行太阴则无光行太阳则能照故为昏明寒暑之限极也】其一明者太一常居也【索隠案春秋合诚图云紫微大帝室太一之精也正义泰一天帝之别名也刘伯庄云泰一天神之最尊贵者也】旁三星三公或曰子属【正义三公三星在北斗杓东又三公三星在北斗魁西并为太尉司徒司空之象主变出隂阳佐机务占以徙为不吉居常则安金火守之并为咎也】后句四星末大星正妃余三星后宫之属也【索隠句音钩句曲也援神契云辰极横后妃四星从大妃光明又按星经以后句四星名为四辅其句陈六星为六宫亦主六军与此不同也】环之匡衞十二星藩臣皆曰紫宫【索隠元命包曰紫之言此也宫之言中也言天神运动阴阳开闭皆在此中也宋均又以为十二宫中外位各定总谓之紫宫也】前列直斗口三星隋北端兑若见若不曰隂徳【索隠刘氏直音如字直当也又音值隋音他果反北一作比案汉书天文志北作比端作耑兑作鋭鋭谓星形尖邪也文耀钩曰隂徳为天下纲宋均以为隂行德者道常也正义星经云隂徳二星在紫微宫内尚书西主施徳惠者故赞隂徳遗惠周急赈抚占以不明为宜明新君践极也又云阴徳星中宫女主之象星动揺衅起宫掖贵嫔内妾恶之】或曰天一【正义天一一星疆闾阖外天帝之神主战鬭知人吉凶明而有光则隂阳和万物成人主吉不然反是太一一星次天一南亦天帝之神主使十六神知风雨水旱兵革饥馑疾疫占以不明及移为灾也星经云天一太一二星主王者即位令诸立赤子而传国位者星不欲防微则废立不当其次宗庙不享食也】紫宫左三星曰天枪右三星曰天棓【集觧苏林曰音打之索隠枪音七庚反棓音皮韦昭音剖诗纬云天枪三星天棓五星在斗杓左右主枪人棓人石氏星赞云天枪天棓八星偹非常之变也正义枪厐掌反天棓五星在女牀东北天子先驱所以御兵也占星不具国兵起也】后六星絶汉抵营室曰阁道【索隠絶度也抵属也又案乐汁图徴云阁道北斗之辅石氏云阁道六星神所乗也正义汉天河也直度曰絶抵至也营室七星天子之宫亦为宫亦为清庙主上公亦天子离宫别馆也王者道被草木营室歴九象而可观阁道六星在王良北飞阁之道天子欲逰别宫之道占一星不见则辇路不通动揺则宫掖之内起兵也】北斗七星所谓旋玑玉衡以齐七政【索隠春秋运斗枢云斗第一天枢第二旋第三玑第四权第五衡第六开阳第七揺光第一至第四为魁第五至第七为杓合而为斗文耀钩云斗者天之喉舌玉衡属杓魁为旋玑徐整长厯云北斗七星星间相去九千里其二隂星不见者相去八千里也尚书旋作璿马融云璿羙玉也玑浑天仪可转旋故曰旋玑衡其中横筩以璿为玑以玉为衡盖贵天象也郑注大传言浑仪其中筩为璿玑外规为玉衡者是也尚书大传云七政谓春秋冬夏天文地理人道所以为政也人道正而万事顺成又马融注尚书云七政者北斗七星各有所主第一曰主日法天第二曰主月法地第三曰命火谓荧惑也第四曰煞土谓填星也第五曰伐水谓辰星也第六曰危木谓嵗星也第七曰罚金谓太白也日月五星各异故名曰七政也】杓携龙角【集觧孟康曰杓北斗杓也龙角东方宿也携连也正义按角星为天闗其间天门其内天庭黄道所经七曜所行左角为理主刑其南为太阳道右角为将主兵其北为太隂道也盖天之三门故其星明大则天下太平贤人在位不然反是】衡殷南斗【集觧晋灼曰衡斗之中央殷中也索隠宋均云殷当也】魁枕参首【正义枕之禁反衡斗衡也魁斗第一星也言北宫斗斗衡直北当之魁枕于参宿之首北斗之杓连于龙角南斗六星为天庙丞相太宰之位主荐贤良授爵禄又主兵一曰天机南二星天梁中央一星天相北二星天府庭也占斗星盛明王道和平爵禄行不然反是参主斩刈又为天狱主杀罚其中三星横列者三将军东北曰左肩主左将西北曰右肩主右将东南曰左足主后将军西南曰右足主偏将军故轩辕氏占参应七将也中央三小星曰伐天之都尉也主戎狄之国不欲明若明与参等大臣谋乱兵起夷狄内战七将皆明主天下兵振芒角张王道缺参失色军散败参芒角动揺边有急参左足入玉井中及金火守皆为起兵】用昬建者杓杓自华以西南【集觧孟康曰传曰斗第七星法太白主杓斗之尾也尾为隂又其用昏昏隂位在西方故主西南索隠说文云杓斗柄音匹遥反即招揺也正义杓东北第七星也华华山也言北斗昏建用斗杓星指寅也杓华山西南之地也】夜半建者衡【集觧徐广曰第五星】衡殷中州河济之间【集觧孟康曰假令杓昬建寅衡夜半亦建寅正义衡北斗衡也言北斗夜半建用斗衡指寅殷当也斗衡黄河济水之间地也】平旦建者魁魁海岱以东北也【集觧孟康曰传曰斗第一星法于日主齐也魁斗之首首阳也又其用在明阳与明德在东方故主东北齐分正义言北斗旦建用斗魁指寅也海岱代郡也言魁星主海岱之东北地也随三时所指有三建也】斗为帝车运于中央临制四乡分隂阳建四时均五行移节度定诸纪皆系于斗【索隠姚氏案宋均云言是大帝乗车廵狩故无所不纪也】斗魁戴匡六星曰文昌宫【集觧晋灼曰似戴故曰戴匡索隠文耀钩云文昌宫为天府孝经援神契云文者精所聚昌者天纪辅拂并居以成天象故曰文昌宫】一曰上将二曰次将三曰贵相四曰司命五曰司中六曰司禄【索隠春秋元命包曰上将建威武次将正左右贵相理文绪司禄赏功进士司命主灾咎司中主左理也】在斗魁中贵人之牢【集觧孟康曰传曰天理四星在斗魁中贵人牢名曰天理索隠乐汁图徴曰天理贵人牢宋均曰以理牢狱也正义占明及其中有星此贵人下狱也】魁下六星两两相比者名曰三能【集觧苏林曰能音台】三能色齐君臣和不齐为乖戾【索隠案汉书东方朔愿陈泰阶六符孟康曰泰阶三台也台星凡六星六符六星之符验也应劭引黄帝泰阶六符经曰泰阶者天子之三阶上阶上星为男主下星为女主中阶上星为诸侯三公下星为卿大夫下阶上星为士下星为庶人三阶平则阴阳和风雨时不平则稼穑不成冬雷夏霜天行暴令好兴甲兵修宫榭广苑囿则上阶为之坼也】辅星眀近辅臣亲彊斥小疏弱【集觧孟康曰在北斗第六星旁苏林曰斥逺也正义大臣象也占欲其小而明若大而明则臣夺君政小而不明则臣不任职明大与斗合国兵暴起暗而逺斗臣不死则夺若近臣专赏排贤用佞则辅生角近臣擅国符印将谋社稷则辅生翼不然则死】杓端有两星一内为矛招揺【集觧孟康曰近北斗者招揺招揺为天矛晋灼曰梗河三星天矛天锋招揺一星耳索隠案诗汜歴枢云梗河中招揺为胡兵宋均云招揺星在梗河内乐汁图徴云梗河天矛星宋均以为梗河名天矛则梗河是星名也】一外为盾天锋【集觧晋灼曰外逺北斗也在招揺南一名戈正义星经云梗河星为防劒之星若星不见或进退不定锋镝乱起将为邉境之患也】有句圜十五星属杓【索隠句音钩圜音员其形如连环即贯索星也正义属音烛】曰贱人之牢其牢中星实则囚多虚则开出【索隠诗汜歴枢云贱人牢一曰天狱又乐汁图徴云连营贱人牢宋均以为连营贯索星也正义贯索九星在七公前一曰连索一曰连营一曰天牢主法律禁暴强故为贱人牢也牢口一星为门欲其开也九星悉见则狱事繁不见则刑务简动揺则斧钺用中虚则改元口开则有赦人主忧若闭口及星入牢中有自系死者常夜之一星不见有小喜二星不见则赐禄三星不见则人主徳令且赦逺十七日近十六日若有客星出视其小大大有大赦小亦如之】天一枪棓矛盾动揺角大兵起【集觧李竒曰角芒角】
