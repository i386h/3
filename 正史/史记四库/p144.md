<!-- { "loadSidebar": true } -->
　　公孙龙字子石少孔子五十三嵗【集解郑曰楚人正义家语云卫人孟子云赵人荘子云坚白之谈也】自子石己右三十五人颇有年名及受业闻见于书传其四十有二人无年及不见书传者纪于左【索隠家语此例唯有三十七人其公良孺秦商顔亥叔仲防四人家语有事迹史记阙然自公伯寮秦冉鄡单三人家语不载而别有琴牢陈亢县亶当此三人之数皆互有也如文翁圗所记又有林放蘧伯玉申枨申堂俱是后人以所见増益今殆不可考】
　　冉季字子产【集解郑曰鲁人正义家语云冉季字子产】
　　公祖句兹字子之【正义句音钩】
　　秦祖字子南【集解郑曰秦人】
　　漆雕哆字子敛【集解骃案哆赤者反郑曰鲁人】
　　顔髙字子骄【正义孔子在衞南子招夫子为次乗过市顔髙为御】
　　漆雕徒父
　　壤驷赤字子徒【集解郑曰秦人】
　　商泽【集解骃案家语曰字子季】
　　石作蜀字子眀
　　任不齐字选【集解郑曰楚人】
　　公良孺字子正【集解郑曰陈人贤而有勇正义孔子周游常以家车五乗从孔子孔子世家亦云语在三十五人中今在三十二人数恐太史公误也】
　　后处字子里【集解郑曰齐人】
　　秦冉字开【正义家语云无此人王肃家语此等惟三十七人其公良孺秦商顔亥仲叔防四人家语有事迹而史记阙公伯寮秦冉鄡单家语不载而别有琴牢陈亢县亶三人】
　　公夏首字乗【集解郑曰鲁人】
　　奚容蒧字子晳【正义衞人】
　　公坚定字子中【集解郑曰鲁人或曰晋人】
　　顔祖字襄【正义鲁人】
　　鄡单字子家【集解骃案鄡苦尧反单音善徐广曰一云邬单钜鹿有鄡县太原有邬县】句井彊【集解郑曰衞人正义句作钩】
　　罕父黒字子索【集解骃案家语曰罕父黒字索】
　　秦商字子丕【集解郑曰楚人正义家语云鲁人字丕兹】
　　申党字周【正义鲁人】
　　顔之仆字叔【集解郑曰鲁人】
　　荣旂字子祺
　　县成字子祺【集解郑曰鲁人正义县音】
　　左人郢字行【集解郑曰鲁人】
　　燕伋字思
　　郑国字子徒【正义家语云薛邦字徒史记作国者避髙祖讳薛字与郑字误耳】
　　秦非字子之【集解郑曰鲁人】
　　施之常字子恒
　　顔哙字子声【集解郑曰鲁人】
　　步叔乗字子车【集解郑曰齐人】
　　原亢籍【集解骃案家语曰名亢字籍正义亢作冗仁勇反】
　　乐欬字子声【正义鲁人】
　　防絜字庸【集解郑曰衞人】
　　叔仲防字子期【集解郑曰鲁人索隠家语鲁人少孔子五十四嵗与孔璇年相比二孺子俱执笔迭侍于夫子孟武伯见而访之】
　　顔何字冉【集解郑曰鲁人索隠家语字称】
　　狄黒字晳【索隠家语载本各异】
　　邽巽字子敛【集解郑曰鲁人索隠家语作选字子敛文翁圗作国选盖亦避汉讳改之刘氏作邽巽邽音圭所见各异】
　　孔忠【集解骃案家语云忠字子蔑孔子兄之子】
　　公西舆如字子上【索隠家语载亦同此】
　　公西蒧字子上【集解郑曰鲁人索隐家语作子尚也】
　　太史公曰学者多称七十子之徒誉者或过其实毁者或损其真钧之未覩厥容貌则论言弟子籍出孔氏古文近是余以弟子名姓文字悉取论语弟子问并次为篇疑者阙焉
　　【索隠述賛曰教兴阙里道在陬乡异能就列秀士升堂依仁逰艺合志同方将师宫尹爼豆琳琅惜哉不覇空臣素王】











　　史记巻六十七
　　史记卷六十七考证
　　仲尼弟子列传宰我为临菑大夫与田常作乱以夷其族孔子耻之○容斋续笔曰史记称宰我为齐临菑大夫与田常作难以夷其族孔子耻之蘓子由作古史精为辩之以为子我者阚止也与田常争齐政为常所杀以其字亦曰子我故战国之书误以为宰予此论既出圣门髙弟得免非义之谤东坡又引李斯諌书田常隂取齐国杀宰予于庭是其不从田常故为所杀也予又考之子路之死孔子曰由也死矣又曰天祝予哭于中庭使人覆醢其悲之如是不应宰我遇祸略无一言孟子所载三子论圣人贤于尧舜防语疑是夫子没后所谈不然师在而各出意见议之无复质正恐非也然则宰我不死于田常更可证矣而淮南子又有一说云将相摄威擅势私门成党而使道不行故使陈成田常鸱夷子皮得成其难使吕氏絶祀子皮谓范蠡也蠡浮海变姓名防齐时简公之难已十余年矣说苑亦云田常与宰我争宰我将攻之鸱夷子皮告田常遂残宰我此说尤为无稽是以蠡为助田氏为齐祸其不分贤逆如此
　　孔子既没子夏居西河教授为魏文侯师○容斋续笔曰按史记所书子夏少孔子四十四嵗孔子卒时子夏年二十八矣是时周敬王四十一年后一年元王立厯贞定王考王至威烈王二十三年魏始为侯去孔子卒时七十五年文侯为大夫二十二年而为侯又六年而卒姑以始侯之嵗计之则子夏已百三嵗矣方为诸侯师岂其然乎
　　孔子以为能通孝道正义堂髙九仞榱提三尺毂百乗○韩诗外传作转
　　司马耕○家语耕上有黎字
　　樊湏字子迟少孔子三十六嵗○家语作四十六嵗梁鳣字叔鱼少孔子二十九嵗○家语作三十九嵗伯防○防家语作处
　　公孙龙字子石少孔子五十三嵗○頋炎武曰按汉书注公孙龙赵人为坚白异同之说者与平原君同时去夫子近二百年殆非也且云少孔子五十三嵗则当田常伐鲁之年仅十三四嵗尔而曰子张子石请行岂甘罗外黄舎人儿之比乎
　　漆雕徒父○家语名从
　　公坚定○坚家语作肩
　　荧旂字子祺○家语旂作祈祺作顔
　　步叔乗○朱彛尊云应劭风俗通云凡氏于字伯仲叔季是也氏有太叔仲叔则有少叔无足异者子车之姓家语史记诸书皆作歩而广韵注云孔子弟子有少叔乗系复姓
　　原亢籍○亢家语作忼或作桃
　　乐欬○欬家语作欣
　　叔仲防字子期索隠家语鲁人少孔子五十四嵗○朱彛尊云鲁峻石壁画像云少孔子五十嵗















　　史记卷六十七考证
<史部,正史类,史记>
　　钦定四库全书
　　史记卷六十八
　　汉　　　太　　史　　　令司马迁　撰宋中郎外兵曹参军裴　骃集解
　　唐国子博士文馆学士司马贞索隠
　　唐诸王侍读率府长史张守节正义
　　商君列传第八
