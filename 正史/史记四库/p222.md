<!-- { "loadSidebar": true } -->
　　主父偃者齐临菑人也学长短纵横之术晩乃学易春秋百家言游齐诸生间莫能厚遇也齐诸儒生相与排摈不容于齐家贫假贷无所得廼北游燕赵中山皆莫能厚遇为客甚困孝武元光元年中以为诸侯莫足游者乃西入闗见卫将军卫将军数言上上不召资用乏留久诸公賔客多厌之乃上书阙下朝奏暮召入见所言九事其八事为律令一事谏伐匈奴其辞曰臣闻明主不恶切谏以博观忠臣不敢避重诛以直谏是故事无遗策而功流万世今臣不敢隐忠避死以效愚计愿陛下幸赦而少察之司马法曰国虽大好战必亡天下虽平忘战必危天下既平天子大凯【集解应劭曰大凯周礼还师振旅之乐】春搜秋狝诸侯春振旅秋治兵所以不忘战也【集解宋均曰春秋少阳少隂气弱未全须人功而后用士庶法之教而后成宗仁本义天子诸侯必春秋讲武简阅车徒以顺时气不忘战也】且夫怒者逆徳也兵者凶器也争者末节也古之人君一怒必伏尸流血故圣王重行之夫务战胜穷武事者未有不悔者也昔秦皇帝任战胜之威蚕食天下幷吞战国海内为一功齐三代务胜不休欲攻匈奴李斯谏曰不可夫匈奴无城郭之居委积之守迁徙鸟举难得而制也轻兵深入粮食必絶踵粮以行重不及事得其地不足以为利也遇其民不可役而守也胜必杀之非民父母也靡敝中国快心匈奴非长策也【索隐靡音縻敝犹凋敝也】秦皇帝不听遂使蒙恬将兵攻胡辟地千里以河为境地固泽【集解徐广曰一作斥】咸卤【集解瓒曰其地多水泽又有卤】不生五谷然后发天下丁男以守北河暴兵露师十有余年死者不可胜数终不能逾河而北是岂人众不足兵草不备哉其势不可也又使天下蜚刍挽粟【集解文頴曰转刍谷就战是也】起于东腄【集解徐广曰腄在东莱音缒索隐腄音逐瑞反注音缒其音同也】琅邪负海之郡转输北河率三十钟而致一石男子疾耕不足于粮饟女子纺绩不足于帷幕百姓靡敝孤寡老弱不能相养道路死者相望盖天下始畔秦也及至髙皇帝定天下略地于边闻匈奴聚于代谷之外而欲撃之御史成进谏曰不可夫匈奴之性兽聚而鸟散从之如搏影今以陛下盛徳攻匈奴臣窃危之髙帝不听遂北至于代谷果有平城之围髙皇帝盖悔之甚乃使刘敬往结和亲之约然后天下忘干戈之事故兵法曰兴师十万日费千金夫秦常积众暴兵数十万人虽有覆军杀将系虏单于之功亦适足以结怨深雠不足以偿天下之费夫上虚府库下敝百姓甘心于外国非完事也夫匈奴难得而制非一世也行盗侵驱所以为业也天性固然上及虞夏殷周固弗程督禽兽畜之不属为人夫上不观虞夏殷周之统而下脩近世之失此臣之所大忧百姓之所疾苦也且夫兵久则变生事苦则虑易乃使边境之民靡敝愁苦而有离心将吏相疑而外市【集解张晏曰与外国交求利己若章邯之比】故尉佗章邯得以成其私也夫秦政之所以不行者权分乎二子此得失之效也故周书曰安危在出令存亡在所用愿陛下详察之少加意而熟虑焉是时赵人徐乐齐人严安俱上书言世务各一事【索隐乐音岳严本姓庄明帝讳后并改姓严也安及徐乐并拜郎中乐后为中大夫】徐乐曰臣闻天下之患在于土崩不在于瓦解古今一也何谓土崩秦之末世是也陈渉无千乗之尊尺土之地身非王公大人名族之后无乡曲之誉非有孔墨曽子之贤陶朱猗顿之富也然起穷巷奋棘矜【集解骃案务音勤】偏大呼而天下从风此其故何也由民困而主不恤下怨而上不知也俗已乱而政不脩此三者陈渉之所以为资也是之谓土崩故曰天下之患在于土崩何谓瓦解吴楚齐赵之兵是也七国谋为大逆号皆称万乗之君带甲数十万威足以严其境内财足以劝其士民然不能西攘尺寸之地而身为禽于中原者此其故何也非权轻于匹夫而兵弱于陈渉也当是之时先帝之徳泽未衰而安土乐俗之民众故诸侯无境外之助此之谓瓦解故曰天下之患不在瓦解由是观之天下诚有土崩之势虽布衣穷处之士或首恶而危海内陈渉是也况三晋之君或存乎天下虽未有大治也诚能无土崩之势虽有彊国劲兵不得旋踵而身为禽矣吴楚齐赵是也况羣臣百姓能为乱乎哉此二体者安危之明要也贤主所留意而深察也间者闗东五谷不登年歳未复民多穷困重之以边境之事推数循理而观之则民且有不安其处者矣不安故易动易动者土崩之势也故贤主独观万化之原明于安危之机脩之庙堂之上而销未形之患其要期使天下无土崩之势而已矣故虽有彊国劲兵陛下逐走兽射蜚鸟游燕之囿淫纵恣之观极驰骋之乐自若也金石竹之声不絶于耳帷帐之私俳优侏儒之笑不乏于前而天下无宿忧名何必汤武俗何必成康虽然臣窃以为陛下天然之圣寛仁之资而诚以天下为务则汤武之名不难侔而成康之俗可复兴也此二体者立然后处尊安之实扬名广誉于当世亲天下而服四夷余恩遗徳为数世隆南面负扆摄袂而揖王公此陛下之所服也臣闻图王不成其敝足以安安则陛下何求而不得何为而不成何征而不服乎哉严安上书曰臣闻周有天下其治三百余歳成康其隆也刑错四十余年而不用及其衰也亦三百余歳故五伯更起五伯者常佐天子兴利除害诛暴禁邪匡正海内以尊天子五伯既没贤圣莫续天子孤弱号令不行诸侯恣行彊陵弱众暴寡田常簒齐六卿分晋并为战国此民之始苦也于是彊国务攻弱国备守合从连横驰车击毂介胄生虮虱民无所告愬及至秦王蚕食天下幷吞战国称号曰皇帝一海内之政壊诸侯之城销其兵铸以为钟虡【索隐虡音巨邹氏本作鐻音同】示不复用元元黎民得免于战国逄明天子人人自以为更生向使秦缓其刑罚薄赋敛省繇役贵仁义贱权利上笃厚下智巧【索隐上犹尚也贵也下谓以智巧为下也】变风易俗化于海内则世世必安矣秦不行是风而脩其故俗为智巧权利者进笃厚忠信者退法严政峻谄谀者众日闻其美意广心轶欲肆威海外乃使蒙恬将兵以北攻胡辟地进境戍于北河蜚刍挽粟以随其后又使尉佗屠雎【索隠案尉宫也佗赵佗也音徒何反屠雎人姓名雎音虽】将楼船之士南攻百越使监禄【集解韦昭曰监御史名禄也】凿渠运粮深入越越人遁逃旷日持久粮食絶乏越人击之秦兵大败秦乃使尉佗将卒以戍越当是时秦祸北构于胡南桂于越宿兵无用之地进而不得退行十余年丁男被甲丁女转输苦不聊生自经于道树死者相望及秦皇帝崩天下大叛陈胜吴广举陈【索隐谓胜广举兵据陈举音如字或音据恐疎也下同】武臣张耳举赵项梁举吴田儋举齐景驹举郢周市举魏韩广举燕穷山通谷豪士并起不可胜载也然皆非公侯之后非长官之吏也无尺寸之势起闾巷杖棘矜应时而皆动不谋而俱起不约而同会壤长地进【集解张晏曰壤地进益也】至于霸王时教使然也秦贵为天子富有天下灭世絶祀者穷兵之祸也故周失之弱秦失之彊不变之患也今欲招南夷朝夜郎降羌僰略濊州【集解如淳曰东夷也索隐僰音白北反又皮逼反濊州地名即古濊陌国也音纡废反】建城邑深入匈奴燔其茏城【索隐匈奴城名音龙燔音烦燔烧也】议者美之此人臣之利也非天下之长策也今中国无狗吠之惊而外累于逺方之备靡敝国家非所以子民也行无穷之欲甘心快意结怨于匈奴非所以安边也祸结而不解兵休而复起近者愁苦逺者惊骇非所以持久也今天下鍜甲砥劒桥箭累转输运粮未见休时此天下之所共忧也夫兵久而变起事烦而虑生今外郡之地或防千里列城数十形束壤制【集解服防曰言所束在郡守土壤足以専民制苏林曰言其土地形势足以束制其民也索隐案谓地形及土壤皆束制在诸侯也】旁胁诸侯非公室之利也上观齐晋之所以亡者公室卑削六卿大盛也下观秦之所以灭者严法刻深欲大无穷也今郡守之权非特六卿之重也地防千里非特闾巷之资也甲兵器械非特棘矜之用也以遭万世之变则不可称讳也书奏天子天子召见三人谓曰公等皆安在何相见之晩也【集解徐广曰佗史记本皆不见严安此旁所纂者皆取汉书耳然汉书不宜乃容大异或写史记相承阙脱也索隐纂音撰】于是上乃拜主父偃徐乐严安为郎中数见上疏言事诏拜偃为谒者迁乐为中大夫一歳中四迁偃偃説上曰古者诸侯不过百里彊弱之形易制今诸侯或连城数十地方千里缓则骄奢易为淫乱急则阻其彊而合从以逆京师今以法割削之则逆节萌起前日鼂错是也今诸侯子弟或十数而适嗣代立余虽骨肉无尺寸地封则仁孝之道不宣愿陛下令诸侯得推恩分子弟以地侯之彼人人喜得所愿上以徳施实分其国不削而稍弱矣于是上从其计【集解徐广曰元朔二年始令诸侯王分封子弟也】又説上曰茂陵初立天下豪杰幷兼之家乱众之民皆可徙茂陵内实京师外销奸猾此所谓不诛而害除上又从其计尊立卫皇后及发燕王定国隂事偃有功焉大臣皆畏其口赂遗累千金人或説偃曰太横矣主父曰臣结发游学四十余年身不得遂亲不以为子昆弟不收賔客弃我我阨日久矣且丈夫生不五鼎食死即五鼎烹耳吾日暮途逺故倒行暴施之【索隐按偃言吾日暮涂逺恐赴前涂不跌故湏倒行而逆施乃可及耳今此夲作暴暴者言已困久得申当须急暴行事以快意也暴者卒也急也】偃盛言朔方地肥饶外阻河蒙恬城之以逐匈奴内省转输戌漕广中国灭胡之本也上览其説下公卿议皆言不便公孙曰秦时常发三十万众筑北河终不可就已而弃之主父偃盛言其便上竟用主父计立朔方郡元朔二年主父言齐王内淫佚行僻上拜主父为齐相至齐遍召昆弟賔客散五百金予之数之曰始吾贫时昆弟不我衣食賔客不我内门今吾相齐诸君迎我或千里吾与诸君絶矣毋复入偃之门乃使人以王与姊姧事动王王以为终不得脱罪恐效燕王论死乃自杀有司以闻主父始为布衣时尝游燕赵及其贵发燕事赵王恐其为国患欲上书言其隂事为偃居中不敢发及为齐相出闗即使人上书告言主父偃受诸侯金以故诸侯子弟多以得封者及齐王自杀上闻大怒以为主父刼其王令自杀乃徴下吏治主父服受诸侯金实不刼王令自杀上欲勿诛是时公孙为御史大夫乃言曰齐王自杀无后国除为郡入汉主父偃本首恶陛下不诛主父偃无以谢天下乃遂族主父偃主父偃方贵幸时賔客以千数及其族死无一人收者唯独洨孔车【集解徐广曰孔车洨人也沛有洨县索隐洨户交反车尺奢反】收葬之天子后闻之以为孔车长者也太史公曰公孙行义虽修然亦遇时汉兴八十余年矣【集解徐广曰汉初至元朔二年八十年也】上方郷文学招俊乂以广儒墨为举首主父偃当路诸公皆誉之及名败身诛士争言其恶悲夫
