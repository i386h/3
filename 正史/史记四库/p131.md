<!-- { "loadSidebar": true } -->
　　中山靖王胜以孝景前三年用皇子为中山王十四年孝景帝崩胜为人乐酒【正义乐五敎反】好内有子枝属百二十余人常与兄赵王相非曰兄为王专代吏治事王者当日听音乐声色赵王亦非之曰中山王徒日淫不佐天子拊循百姓何以称为藩臣立四十二年卒【索隐汉书建元三年济川中山王等来朝闻乐而泣天子问其故对以大臣内谗肺腑日踈其言甚雄壮词切而理文天子加亲亲之好可谓汉之英藩矣】子哀王昌立一年卒子昆侈代为中山王【索隐汉书昆侈谥康王子顷王辅嗣至孙国除也】
　　右二国本王皆贾夫人之子也
　　长沙定王发发之母唐姬故程姬侍者景帝召程姬程姬有所辟不愿进【索隐姚氏按释名云天子诸侯羣妾以次进御有月事者止不御更不口说故以丹注面目的的为识令女史见之王察神女赋以为脱桂裳免簮笄施的结羽钗的即释名所云也説文云姅女汚也汉律云见姅变不得侍祠姅音半】而饰侍者唐儿使夜进上醉不知以为程姬而幸之遂有身已乃觉非程姬也及生子因命曰发以孝景前二年用皇子为长沙王以其母微无宠故王卑湿贫国【集解应劭曰景帝后二年诸王来朝有诏更前称夀歌舞定王但张袖小举手左右笑其拙上恠问之对曰臣国小地狭不足廽旋帝以武陵零陵桂阳属焉】立二十七年卒子康王庸立二十八年卒子鲋鮈立【集解服防曰鮈音拘】为长沙王
　　右一国本王唐姬之子也
　　广川惠王越以孝景中二年用皇子为广川王十二年卒子齐立为王【索隐汉书齐谥缪王谥法伤人蔽贤曰缪】齐有幸臣桑距已而有罪欲诛距距亡王因禽其宗族距怨王乃上书告王齐与同产奸自是之后王齐数上书告言汉公卿及幸臣所忠等【索隐汉书告中尉秦彭祖子去嗣坐暴虐勃乱国除也正义所忠姓名】胶东康王寄以孝景中二年用皇子为胶东王二十八年卒淮南王谋反时寄微闻其事私作楼车镞矢战守备候淮南之起【集解应劭曰楼车所以窥看敌国营垒之虚实也索隐左传云登楼车以窥宋人谓看敌国营垒之虚实也李廵注尔雅金矢以金为箭镝镞字林音子木反】及吏治淮南之事辞出之【集解如淳曰穷治其辞出此事】寄于上最亲【集解徐广曰其母武帝母妹正义寄母王夫人即王皇后之妺于上为从母故寄于诸兄弟最为亲爱也】意伤之发病而死不敢置后于是上问寄有长子者名贤母无宠少子名庆母爱幸寄常欲立之为不次因有过遂无言上怜之乃以贤为胶东王奉康王嗣而封庆于故衡山地为六安王胶东王贤立十四年卒谥为哀王子庆为王【集解徐广曰他本亦作庆字惟一本作建不宜得与叔父同名相承之误】六安王庆以元狩二年用胶东康王子为六安王
　　清河哀王乘以孝景中三年用皇子为清河王十二年卒无后国除地入于汉为清河郡
　　常山宪王舜以孝景中五年用皇子为常山王舜最亲景帝少子骄怠多淫数犯禁上常寛释之立三十二年卒太子勃代立为王初宪王舜有所不爱姬生长男棁【集解苏林曰音夺索隐邹氏音之悦反许慎説文觧字云他活反字从木】棁以母无宠故亦不得幸于王王后脩生太子勃王内多所幸姬生子平子商王王后希得幸及宪王病甚诸幸姬常侍病故王后亦以妒媢不常侍病【索隐媢音亡报反邹氏作媢郭璞注三苍云媢丈夫妒也又云妒女为媢】輙归舍医进药太子勃不自尝药又不宿留侍病及王薨王后太子乃至宪王雅不以长子棁为人数及薨又不分与财物郎或说太子王后令诸子与长子棁共分财物太子王后不听太子代立又不收恤棁棁怨王后太子汉使者视宪王丧棁自言宪王病时王后太子不侍及薨六日出舍【集觧如淳曰服舍也】太子勃私奸饮酒博戏击筑与女子载驰环城过市入牢视囚天子遣大行骞【索隐按是张骞】验王后及问王勃请逮勃所与奸诸证左王又匿之吏求捕勃大急使人致击笞掠擅出汉所疑囚者有司请诛宪王后脩及王勃上以脩素无行使棁防之罪勃无良师傅不忍诛有司请废王后脩徙王勃以家属处房陵上许之勃王数月迁于房陵国絶月余天子为最亲乃诏有司曰常山宪王蚤夭后妾不和适孽诬争陷于不义以灭国朕甚闵焉其封宪王子平三万戸为真定王封子商三万戸为泗水王【正义泗水海州】
　　真定王平元鼎四年用常山宪王子为真定王泗水思王商以元鼎四年用常山宪王子为泗水王十一年卒子哀王安世立十一年卒无子于是上怜泗水王絶乃立安世弟贺为泗水王
　　右四国本王皆王夫人儿姁子也其后汉益封其支子为六安王泗水王二国凡儿姁子孙于今为六王
　　太史公曰高祖时诸侯皆赋【集解徐广曰国所出有皆入于王也】得自除内史以下汉独为置丞相黄金印诸侯自除御史廷尉正博士拟于天子自吴楚反后五宗王世汉为置二千石去丞相曰相银印诸侯独得食租税夺之权其后诸侯贫者或乘牛车也
　　【索隠述赞曰景十三子五宗亲睦栗姬既废临江折轴阏于早薨河间儒服余好宫苑端事驰逐江都有才中山禔福长沙地小胶东造镞仁贤者代悖乱者族儿姁四王分封为六】








　　史记巻五十九
　　史记卷五十九考证
　　五宗世家入多于国经租税索隠经常也谓王家入多于国家常纳之祖税○徐孚逺曰索隠不明谓王专会之利故市租之入反多于田租也











　　史记卷五十九考证
　　钦定四库全书
　　史记卷六十
　　汉　　　太　　　史　　令司马迁　撰宋中郎外兵曹参军裴　骃集觧
　　唐国子博士文馆学士司马贞索隠
　　唐诸王侍读率府长史张守节正义
　　三王世家第三十
　　大司马臣去病【索隐姓霍】昧死再拜上疏皇帝陛下陛下过聼使臣去病待罪行间宜専邉塞之思虑暴骸中野无以报乃敢惟他议以干用事者诚见陛下忧劳天下哀怜百姓以自忘亏膳贬乐损郎员皇子頼天能胜衣趋拜至今无号位师傅官陛下恭让不恤羣臣私望不敢越职而言臣窃不胜犬马心昧死愿陛下诏有司因盛夏吉时定皇子位【索隐明堂月令云季夏月可以封诸侯立大官是也】唯陛下幸察臣去病昧死再拜以闻皇帝陛下三月乙亥御史臣光守尚书令奏未央宫制曰下御史六年三月戊申朔乙亥御史臣光守尚书令丞非【索隐奏状有尚书令官位而史阙其名耳丞非者或尚书左右丞非其名也】下御史书到言丞相臣青翟【索隐荘青翟也】御史大夫臣汤【索隐张汤】太常臣充【索隐赵充】大行令臣息【索隐李息】太子少傅臣安【索隐任安也】行宗正事昧死上言大司马去病上疏曰陛下过聼使臣去病待罪行间宜専邉塞之思虑暴骸中野无以报乃敢惟他议以干用事者诚见陛下忧劳天下哀怜百姓以自忘亏膳贬乐损郎员皇子頼天能胜衣趋拜至今无号位师傅官陛下恭让不恤羣臣私望不敢越职而言臣窃不胜犬马心昧死愿陛下诏有司因盛夏吉时定皇子位唯愿陛下幸察制曰下御史臣谨与中二千石二千石臣贺等议【正义公孙贺】古者裂地立国并建诸侯以承天子所以尊宗庙重社稷也今臣去病上疏不忘其职因以宣恩乃道天子卑让自贬以劳天下虑皇子未有号位臣青翟臣汤等宜奉义遵职愚憧而不逮事方今盛夏吉时臣青翟臣汤等昧死请立皇子臣闳【集觧徐广曰一作闗】臣旦臣胥为诸侯王昧死请所立国名制曰盖闻周封八百姬姓并列或子男附庸礼支子不祭云并建诸侯所以重社稷朕无闻焉且天非为君生民也【索隐传曰天生蒸民立君以司牧之是言生人为立君长司牧之耳非天为君而生人也】朕之不徳海内未洽乃以未教成者彊君连城即股肱何劝【集觧徐广曰一作敦一作朂一作观也索隐谓皇子等并未习教义也皇子未习教义而彊使为诸侯王君以连城之人则大臣何有所劝】其更议以列侯家之三月丙子奏未央宫丞相臣青翟御史大夫臣汤昧死言臣谨与列侯臣婴齐中二千石二千石臣贺谏大夫博士臣安等议曰伏闻周封八百姬姓并列奉承天子康叔以祖考显而伯禽以周公立咸为建国诸侯以相传为辅百官奉宪各遵其职而国统备矣窃以为并建诸侯所以重社稷者四海诸侯各以其职奉贡祭支子不得奉祭宗祖礼也封建使守藩国帝王所以扶徳施化陛下奉承天统明开圣绪尊贤显功兴灭继絶续萧文终之后扵酂【索隐萧何谥文终也萧何初封沛之酂音赞后其子续封南阳之酂音嵯也】襃厉羣臣平津侯等【索隐公孙之封平津侯也平津髙成之鄊名正义公孙所封平津乡在沧州盐山南四十一里也】昭六亲之序明天施之属使诸侯王封君得推私恩分子弟戸邑锡号尊建百有余国【索隐武帝广推恩之诏分王诸侯王子弟故有百余国】而家皇子为列侯则尊卑相逾【索隐谓诸侯王子已为列侯而今又家皇子为列侯是尊卑相逾越矣】列位失序不可以垂统于万世臣请立臣闳【索隐齐王也王夫人子】臣旦【索隐燕王也汉书云李姬之子】臣胥【索隐广陵王也】为诸侯王三月丙子奏未央官制曰康叔亲属有十而独尊者襃有徳也周公祭天命郊故鲁有白牡骍刚之牲【集觧骃案公羊传曰鲁祭周公牲用白牡鲁公用骍刚何休曰白牡殷牲也骍刚赤脊周牲也】羣公不毛【集觧何休曰不毛不纯色也】贤不肖差也高山仰止景行向之朕甚慕焉所以抑未成家以列侯可四月戊寅奏未央宫丞相臣青翟御史大夫臣汤昧死言臣青翟等与列侯吏二千石谏大夫博士臣庆等议昧死奏请立皇子为诸侯王制曰康叔亲属有十而独尊者襃有徳也周公祭天命郊故鲁有白牡骍刚之牲羣公不毛贤不肖差也高山仰之景行向之朕甚慕焉所以抑未成家以列侯可臣青翟臣汤博士臣将行等伏
