<!-- { "loadSidebar": true } -->
　　平阳侯曹参者【正义晋州城即平阳故城也】沛人也【集觧张华曰曹参字敬伯索隐地理志云平阳县属河东春秋纬及博物志并云曹参字敬伯正义按沛今徐州县也】秦时为沛狱掾而萧何为主吏居县为豪吏矣髙祖为沛公而初起也参以中涓从【集觧骃案汉书音义曰中涓如中谒者索隐涓音古反】将击胡陵【正义县名在方与南】方与【索隐地理志二县皆属山阳正义胡陵县名在方与之南方音房与音预兖州县也】攻秦监公军【集觧骃案汉书音义曰监御史监郡者公名秦一郡置守尉监三人索隐本纪泗川监名平则平是名公为相尊之称】大破之东下薛击泗水守军薛郭西复攻胡陵取之徙守方与方与反为魏击之【正义曹参击方与】丰反为魏攻之【索隐时雍齿守丰为魏反沛公】赐爵七大夫击秦司马尼【正义音夷】军砀东破之取砀狐父【集觧徐广曰伍被曰吴濞败于狐父索隐地理志砀属梁国狐父地名在梁砀之间徐氏引伍被云吴濞败于狐父是吴与梁相拒而败处正义括地志云狐父亭在宋州砀山县东南三十里】祁善置【集觧文颖曰善置置名也晋灼曰祁音坻孙检曰汉谓驿曰置善名也索隐司马彪郡国志谷熟有祁亭刘氏音迟又如字善置置名汉为驿置馆正义括地志云故祁城在宋州下邑县东北四十九里汉祁城县也言取砀狐父及祁县之善置】又攻下邑以西至虞【索隐地理志下邑虞皆属梁国正义宋州下邑县在州东百一十里汉下邑城今砀山县是虞城县在州北五十里古虞国商均所封】击章邯车骑攻爰戚及亢父【集觧徐广曰宣帝时有爰戚侯索隐苏林云爰戚县名属山阳功臣表爰戚侯赵成地理志云亢父县名属东平正义戚音寂刘音七歴反今在兖州南近亢父县括地志亢父故城在兖州任城县南五十一里】先登迁为五大夫北救东阿【索隐时章邯围田荣于东阿正义今济州东阿也】击章邯军防陈追至濮阳攻定陶取临济【正义淄州髙苑县西北二里北狄故城安帝改曰临济】南救雍丘击李由军破之杀李由虏秦侯一人秦将章邯破杀项梁也沛公与项羽引而东楚懐王以沛公为砀郡长将砀郡兵于是乃封参为执帛【集觧张晏曰孤卿也或曰楚官名】号曰建成君【索隐地理志建成县属沛郡】迁为戚公【索隐迁参为戚令正义即爰戚县也是时属沛郡】属砀郡其后从攻东郡尉军破之成武南【索隐地理志成武县属山阳】击王离军成阳南【索隐地理志县名在济阴成地名周武王封弟季戴于成其后代迁于成之阳故曰成阳正义成阳故城濮州雷泽县是】复攻之杠里大破之追北西至开封击赵贲军破之【索隐贲音奔】围赵贲开封城中西击秦将杨熊军于曲遇破之【集觧徐广曰在中牟索隐曲丘羽反遇牛凶反正义司马彪郡国志云中牟有曲遇聚按中牟郑州县也】虏秦司马及御史各一人迁为执珪【集觧张晏曰侯伯执珪以朝位比之如淳曰吕氏春秋得伍员者位执珪古爵名】从攻阳武【正义括地志云阳武故城在郑州阳武县东北十八里汉阳武县城也】下轘辕缑氏【索隐地理志阳武缑氏二县属河南轘辕道名在缑氏南正义缑氏洛州县也括地志云轘辕故闗在洛州缑氏县东南四十里十三州志云轘辕道凡十二曲险道也】絶河津【正义津济渡处括地志云平阴故津在洛州洛阳县东北五十里】还击赵贲军尸北破之【集觧徐广曰尸在偃师孟康曰尸乡北正义破赵贲军于尸乡之北也括地志云尸乡亭在洛州偃师县在洛州东南也】从南攻犨与南阳守齮战阳城郭东防陈【集觧徐广曰阳城在南阳应劭云今堵阳索隐堵阳是南阳之县正义防南阳守于阳城郭东也】取宛虏齮尽定南阳郡从西攻武闗峣闗取之【正义括地志云故武闗在商州商洛县东九十里蓝田闗在雍州蓝田县东南九十里即秦峣闗也】前攻秦军蓝田南【正义雍州蓝田县在州东南八十里因蓝田山为名】又夜击其北秦军大破遂至咸阳灭秦项羽至以沛公为汉王汉王封参为建成侯从至汉中【正义梁州本汉中郡】迁为将军从还定三秦初攻下辩故道【索隐辩音皮苋反正义括地志云成州同谷县本汉下辩道又云凤州两当县本汉故道县在州西五十里】雍斄【索隐地理志云县名正义属右扶风斄音胎一作邰音胎括地志云故雍县南七里故斄城一名武功县西南二十二里古邰国也】撃章平军于好畤南破之【正义括地志云好畤城在雍州好畤县东南十三里】围好畤取壤乡【集觧文頴曰地名】击三秦军壤东及髙栎破之【索隐栎音歴按文頴云壤乡髙栎皆地名在右扶风今其地阙正义皆村邑名壤乡今在雍州武功县东南二十余里髙壤坊是髙栎近壤乡也】复围章平章平出好畤走因击赵贲内史保军破之东取咸阳更命曰新城【索隐汉书髙帝元年咸阳名新城武帝改名曰渭城】参将兵守景陵【集觧骃案汉书音义曰县名也】二十日三秦使章平等攻参参出击大破之赐食邑于宁秦【集觧苏林曰今华阴】参以将军引兵围章邯于废丘【正义周曰犬丘秦更名废丘汉更名槐里今故城在雍州始平县东南十里】以中尉从汉王出临晋闗【正义即蒲津闗也在临晋县故言临晋闗今在同州也】至河内下脩武【正义今怀州获嘉县古修武也】渡围津【集觧徐广曰东郡白马有围津索隐顾氏按水经注白马津有韦乡韦津城围与韦同古今字变尔正义括地志云黎阳津一名白马津在滑州白马县北三十里帝王世纪云白马县南有韦城故豕韦国也续汉书郡国志云白马县有韦城】东击龙且项他定陶破之东取砀萧彭城【正义徐州二县】击项籍军汉军大败走参以中尉围取雍丘王武反于黄【集觧徐广曰内黄县有黄泽】程处反于燕【集觧徐广曰东郡燕县骃案汉书音义曰皆汉将】往撃尽破之柱天侯反于衍氏【索隐柱天侯不知其谁封衍氏魏邑地理志云柱天在庐江潜县】又进破取衍氏撃羽婴于昆阳追至叶还攻武彊【集觧瓉曰武彊城在阳武正义括地志云武彊故城在郑州管城县东北三十一里】因至荥阳参自汉中为将军中尉从【索隐才用反】撃诸侯及项羽败还至荥阳凡二嵗髙祖三年拜为假左丞相入屯兵闗中月余魏王豹反以假左丞相别与韩信东攻魏将军孙遫军东张大破之【集觧徐广曰张者地名功臣表有张侯毛泽之骃案苏林曰属河东索隐遫音速正义括地志云张阳故城一名东张城在蒲州虞乡县西北四十里】因攻安邑得魏将王襄击魏王于曲阳【正义括地志云上曲阳定州恒阳县是下曲阳在定州鼓城县西五里】追至武垣【集觧徐广曰河东有垣县正义括地志云武垣县今瀛州城是地理志云武垣县属涿郡也】生得魏王豹取平阳【正义晋州城是】得魏王母妻子尽定魏地凡五十二城赐食邑平阳因从韩信击赵相国夏説军于邬东大破之斩夏説【集觧徐广曰邬县在太原音乌古反】韩信与故常山王张耳引兵下井陉击成安君而令参还围赵别将戚将军于邬城中戚将军出走追斩之乃引兵诣敖仓汉王之所韩信已破赵为相国东击齐参以右丞相属韩信攻破齐歴下军遂取临菑还定济北郡攻着漯阴平原鬲卢【索隐地理志着县属济南卢县属泰山漯阴平原鬲三县属平原漯音吐荅反正义括地志云平原故城在徳州平原县东南十里故鬲城在徳州安徳县西北十五里卢县今济州理县是也】已而从韩信撃龙且军于上假密【集觧文頴曰或以为髙宻索隐汉书亦作假密按下定齐七十县则上假宻非髙宻亦是齐地今阙】大破之斩龙且虏其将军周兰定齐凡得七十余县得故齐王田广相田光其守相许章及故齐胶东将军田既韩信为齐王引兵诣陈与汉王共破项羽而参留平齐未服者项籍已死天下定汉王为皇帝韩信徙为楚王齐为郡参归汉相印髙帝以长子肥为齐王而以参为齐相国以髙祖六年赐爵列侯与诸侯剖符世世勿絶食邑平阳万六百三十户号曰平阳侯除前所食邑以齐相国撃陈豨将张春军破之黥布反参以齐相国从悼恵王将兵车骑十二万人与髙祖防击黥布军大破之南至蕲还定竹邑相萧留【索隐地理志蕲竹邑相萧四县属沛韦昭云留今属彭城则汉初亦属沛也正义括地志云徐州符离县城汉竹邑城也李竒云今竹邑也故相城在符离县西北九十里舆地志云宋共公自雎阳徙相子城又还睢阳萧徐州古萧叔国城也故留城在徐州沛县东南五十里张良所封】参功凡下二国县一百二十二得王二人相三人将军六人大莫敖【集觧骃案汉书音义曰楚之卿号】郡守司马御史各一人孝恵帝元年除诸侯相国法更以参为齐丞相参之相齐齐七十城天下初定悼恵王富于春秋参尽召长老诸生问所以安集百姓如齐故俗诸儒以百数言人人殊参未知所定闻胶西有葢公善治黄老言使人厚币请之既见葢公葢公为言治道贵清静而民自定推此类具言之参于是避正堂舍葢公焉其治要用黄老术故相齐九年齐国安集大称贤相恵帝二年萧何卒参闻之告含人趣治行吾将入相居无何使者果召参参去属其后相曰以齐狱市为寄慎勿扰也后相曰治无大于此者乎参曰不然夫狱市者所以并容也今君扰之奸人安所容也吾是以先之【集觧骃案汉书音义曰夫狱市兼受善恶若穷极奸人无所容窜奸人无所容窜久且为乱秦人极刑而天下畔孝武峻法而狱繁此其效也老子曰我无为而民自化我好静而民自正参欲以道化其本不欲扰其末】参始微时与萧何善及为将相有郤至何且死所推贤唯参参代何为汉相国举事无所变更一遵萧何约束择郡国吏木诎于文辞重厚长者即召除为丞相史吏之言文刻深欲务声名者輙斥去之日夜饮醇酒卿大夫已下吏及賔客见参不事事【集觧如淳曰不事丞相之事】来者皆欲有言至者参輙饮以醇酒间之欲有所言复饮之醉而后去终莫得开説以为常【集觧如淳曰开谓有所启白】相舍后园近吏舍吏舍日饮歌呼从吏恶之无如之何乃请参防园中闻吏醉歌呼从吏幸相国召按之乃反取酒张坐饮亦歌呼与相应和参见人之有细过专掩匿覆葢之府中无事参子窋【索隐音张律反】为中大夫恵帝恠相国不治事以为岂少朕与【索隐少者不足之词故胡亥亦云丞相岂少我哉葢帝以丞相岂不是嫌少于我哉小顔以为我年少非也】乃谓窋曰若归试私从容问而父曰髙帝新弃羣臣帝富于春秋君谓相日饮无所请事何以忧天下乎然无言吾告若也【索隐谓恵帝语窋无得言我告汝令諌汝父当自云是己意也】窋既洗沐归间侍自从其所諌参参怒而笞窋二百曰趣入侍天下事非若所当言也至朝时恵帝让参曰与窋胡治乎【集觧如淳曰犹言用窋为治索隐胡何也言语参何为治窋也】乃者我使諌君也参免冠谢曰陛下自察圣武孰与髙帝上曰朕乃安敢望先帝乎曰陛下观臣能孰与萧何贤上曰君似不及也参曰陛下言之是也且髙帝与萧何定天下法令既明今陛下垂拱参等守职遵而勿失不亦可乎恵帝曰善君休矣参为汉相国出入三年卒谥懿侯子窋代侯百姓歌之曰萧何为法顜若画一【集觧徐广曰顜音古项反一音较索隐汉书顜作讲画训直又训明言法明直若画一也讲亦作觏小顔云觏和也画一言其法整齐也】曹参代之守而勿失载其清净民以寜一平阳侯窋髙后时为御史大夫孝文帝立免为侯立二十九年卒谥为静侯子竒代侯立七年卒谥为简侯子时代侯时尚平阳公主生子襄时病疠归国立二十三年卒谥夷侯子襄代侯襄尚卫长公主生子宗立十六年卒谥为共侯子宗代侯征和二年中宗坐太子死国除
