<!-- { "loadSidebar": true } -->
　　大饥战败为北军军困○【臣照】按正义曰为北军北也凡军败曰北然则张守节时尚无战败为北军之文也惟无战败之字故张守节解此北字曰败若本文有之则不应为此解也疑原文系大饥战为北困六字传冩讹谬将注混入耳
　　曰西方秋司兵月行及天矢正义星是古歴星若竹彗墙星防星白雚○【臣照】按正义此文皆櫽括晋书天文志为之其数妖星名尚少三星一曰若星一曰帚星一曰若彗然则星是古歴星若六字乃若星帚星若彗之讹也
　　为八嵗二百三十日○八监本讹作百今改正
　　可以兵从天下正义晋书天文志○监本脱字甚多至不可解今以晋书天文志本文改正
　　出而留桑榆间集解凡望云气平望在桑榆上者○监本讹作正出气平正出桑榆上者今改正
　　当出不出是谓击卒○击监本讹作系今改正
　　正旗上出正义旗星名有九星言辰星上则破军杀将客胜也○辰星上句疑有脱字当作辰星出其上
　　间可椷劒○监本有正义汉书云辰星过太白间太白可椷劒明广雅是也略无文理定系传讹今删
　　七星为员官辰星庙蛮夷星也○按此三句当在夏则不长之下旧错简在翼轸荆州下今改正
　　居军不胜○军监本讹作晕今改正
　　见半日以上功大○大监本作太连下白字为太白遂不可解今改正
　　行南北河以隂阳言旱水兵防正义若月行北河以隂则水兵南河以阳则旱防也○监本讹作自行北河以隂则南河以阳则水旱兵防也今改正
　　其星状类辰星去地可六丈大集解徐广曰大一作六○【臣照】按大下疑有脱字汉书天文志云五残星大而黄下贼星大而赤司危星大而白狱汉星大而赤可证徐广一作六之说非也
　　星者金之散气本曰火集解孟康曰星石也○监本讹作星名也今改正
　　其蛪者类阙旗故○【臣照】按监本将索隐文刻于阙旗之下遂使故字连下句乍读不觉细味之故钩云句曲故字作何解耶类阙旗故断句盖言杓云之蛪者如阙旗而又色敝败也
　　而泽宓其见动人乃有占○【臣照】按宓字不可解盖密字也缺其下半传冩至今
　　天开县物○【臣照】按此节文多讹谬不可强解
　　四始者之日正义谓正月旦嵗之始时之始日之始月之始故云四始言以四时之日候嵗吉凶也○【臣照】按四始本书明指冬至腊明元旦立春四日言正义专以正月旦言又不着所本殊不可凭且谓以四时之日候嵗吉凶更不可解

　　史记卷二十七考证
<史部,正史类,史记>
　　钦定四库全书
　　史记卷二十八
　　汉　　太　　史　　令司马迁　撰
　　宋中郎外兵曹参　军裴　骃集觧
　　唐国子博士文馆学士司马贞索隐
　　唐诸王侍读率府长史张守节正义
　　封禅书第六
　　【正义泰山上筑土为坛以祭天报天之功故曰封泰山下小山上除地报地之功故曰禅言禅者神之也白虎通云或曰封者金银绳或曰古泥金绳封之印玺也五经通义云易姓而王致太平必封泰山禅梁父荷天命以为王使理羣生告太平于天报羣神之功】
