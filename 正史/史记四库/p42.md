<!-- { "loadSidebar": true } -->
　　史记卷十一
　　汉　　太　史　　令司马迁　撰
　　宋中郎外兵曹　参　军裴　骃集解
　　唐国子博士文馆学士司马贞索隐
　　唐诸王侍读率府长史张守节正义
　　孝景本纪第十一
　　孝景皇帝者【集解骃案汉书音义曰讳啓正义谥法曰繇义而济曰景】孝文之中子也母窦太后孝文在代时前后有三男及窦太后得幸前后死及三子更死故孝景得立
　　元年四月乙卯赦天下乙巳赐民爵一级五月除田半租为孝文立太宗庙令羣臣无朝贺匈奴入代与约和亲
　　二年春封故相国萧何孙系为武陵侯【集解徐广曰汉书亦作系邹诞生本作傒音奚又按汉书功臣表及萧何传皆云孙嘉疑其人有二名】男子二十而得傅【索隐音附荀恱云傅正卒也小顔云旧法二十三而傅今改也】四月壬午孝文太后崩【索隐薄后也芷阳西曰少陵也】广川长沙王皆之国【索隐广川王彭祖长沙王发皆景帝子遣就国】丞相申屠嘉卒八月以御史大夫开封侯陶青为丞相彗星出东北秋衡山雨雹【正义雨于付反】大者五寸深者二尺荧惑逆行守北辰月出北辰间岁星逆行天庭中置南陵及内史祋祤为县【集解徐广曰地理志云文帝七年置骃按地理志百官表南陵县文帝置也分内史为左右及祋祤为县皆景帝二年不得皆如徐所云索隐邹诞生祋音都会反又音丁活反祤音羽又音诩】
　　三年正月乙巳赦天下长星出西方天火燔雒阳东宫大殿城室【集解徐广曰雒一作淮索隐汉书作淮阳王宫灾故徙王于鲁也】呉王濞【正义音披备反髙祖兄仲子故汉髙祖十二年封三十三年反年表云都吴其实在江都也】楚王戊【正义髙祖弟楚王交孙嗣二十一年反都彭城】赵王遂【正义髙祖孙幽王友子嗣二十六年反都邯郸】胶西王卬【正义卬五郎反髙祖孙齐悼惠王　子故平昌侯十年反都密州髙密县】济南王辟光【正义辟音壁髙祖孙齐悼惠王子故朸侯立十一年反括地志云济南故城在淄川长山县西北三十里】菑川王贤【正义髙祖孙齐悼惠王子故武成侯立十一年反都剧括地志云菑川县也故剧城在青州夀光县南三十一里故纪国】胶东王雄渠【正义髙祖孙齐悼惠王子故白石侯立十一年反都即墨括地志云即墨故城在密州胶水县东南六十里即胶东国也】反发兵西乡天子为诛晁错遣袁盎谕告不止遂西围梁上乃遣大将军窦婴太尉周亚夫将兵诛之六月乙亥赦亡军及楚元王子蓺等【正义蓺鱼曵反字亦作艺音同】与谋反者封大将军窦婴为魏其侯【正义地理志云魏其属琅邪】立楚元王子平陆侯刘礼为楚王【索隐韦昭云平陆西河县礼即向之从曾祖王父也】立皇子端为胶西王子胜为中山王徙济北王志【正义济子礼反济北国今济州卢县即济北王所都】为菑川王淮阳王余【正义淮阳国今陈州】为鲁王【正义今兖州曲阜县】汝南王非【正义汝南国今豫州】为江都王【正义江都国今扬州也吴王濞所都反诛景帝改为江都国封皇子非也】齐王将庐【正义齐国青州临淄也将庐齐悼惠王之孙襄王之子年表云】燕王嘉皆薨【集解徐广曰表云五年薨索隐庐悼惠王孙齐王襄之子汉书作闾嘉刘泽之子】
　　四年夏立太子立皇子彻为胶东王六月甲戌赦天下后九月更以弋阳为阳陵【正义括地志云汉景帝陵也在雍州咸阳县东三十里按杜作夀陵也】复置津关用传出入【集解应劭云文帝十二年除关无用传至此复置传以七国新反备非常也张晏曰传信也若今过所也如淳曰传音檄传之传两行书缯帛分持其一出入关合之乃得过谓之传索隐传音丁恋反】冬以赵国为邯郸郡【集解骃案地理志赵国景帝以为邯郸郡】
　　五年三月作阳陵渭桥【索隐景帝豫作夀陵也按赵系家赵肃侯十五年起夀陵后代因之也】五月募徙阳陵予钱二十万江都大暴风从西方来壊城十二丈丁卯封长公主子蟜为隆虑侯【索隐音林闾避殇帝讳改之】徙广川王为赵王
　　六年春封中尉赵绾为建陵侯【正义括地志云建陵故县在沂州承县界】江都丞相嘉为建平侯【集解徐广曰姓程】陇西太守浑邪为平曲侯【正义括地志云平曲县故城在瀛州文安县北七十里】赵丞相嘉为江陵侯【集解徐广曰姓苏】故将军布为鄃侯梁楚二王皆薨后九月伐驰道树殖兰池【集解徐广曰殖一作塡】
　　七年冬废栗太子为临江王【正义临江忠州县虽王临江而都江陵】十二月晦日有食之春免徒作阳陵者丞相青免二月乙巳以太尉条侯【正义条田雕反字亦作蓧音同】周亚夫为丞相四月乙巳立胶东王太后为皇后【索隐按系家太后槐里人父仲兄信封盖侯后故金氏妻女弟儿也】姁丁巳立胶东王为太子名彻
　　中元年封故御史大夫周苛孙平为绳侯【集解徐广曰平一作应索隐苛周昌之兄】故御史大夫周昌子左军为安阳侯四月乙巳赦天下赐爵一级除禁锢地动衡山原都雨雹大者尺八寸
　　中二年二月匈奴入燕遂不和亲三月召临江王来即死中尉府中夏立皇子越为广川王子寄为胶东王封四侯【集解文颖曰楚相张尚太傅赵夷吾赵相建德内史王悍此四人各諌其王无使反不听皆杀之故封其子索隐韦昭云张尚子当居赵夷吾子周建德子横王悍子弃】九月甲戌日食中三年冬罢诸侯御史中丞春匈奴王二人率其徒来降皆封为列侯【正义汉书表云中三年安陵侯子军桓侯赐遒侯陆彊容城侯徐卢易侯仆□范阳侯代翕侯邯郸七人以匈奴王降皆封为列侯按纪言二人者是匈奴二王为首降】立皇子方乗为清河王三月彗星出西北丞相周亚夫免以御史大夫桃侯刘舎为丞相四月地动九月戊戍晦日食军东都门外【集解按三辅黄图东出北第一门曰宣平门外曰东都门】
　　中四年三月置德阳宫【集解瓒曰是景帝庙也帝自作之讳不言庙故言宫西京故事云景帝庙为德阳宫】大蝗秋赦徒作阳陵者
　　中五年夏立皇子舜为常山王封十侯【正义惠景间年表云亚谷侯卢他之隆虑侯陈蟜乘氏侯刘买桓邑侯刘明盖侯王信按其五人是中元五年封余检不获中元三年匈奴王二人降封为列侯惠景间表云匈奴王降为侯者有七人疑其五人是十侯之数】六月丁巳赦天下赐爵一级天下大潦更命诸侯丞相曰相秋地动中六年二月己卯行幸雍郊见五帝三月雹四月梁孝王城阳共王【正义城阳今濮州雷泽县古城阳也共音恭谥法严敬故事曰恭】汝南王皆薨立梁孝王子眀为济川王【正义表云分梁置也】子彭离为济东王【正义表云分梁置也】子定为山阳王【正义地理志云景帝中六年别为山阳国属兖州】子不识为济隂王【正义地理志云景帝中六年别为济隂国属兖州案今曹州是也】梁分为五封四侯更命廷尉为大理将作少府为将作大匠主爵中尉为都尉【集解骃案汉书百官表曰主爵中尉秦官掌列侯】长信詹事为长信少府【集解骃案汉书百官表曰詹事秦官掌皇后太子家应劭曰詹省也给也瓒曰茂陵书詹事秩二千石也张晏曰以太后所居宫为名长信宫则曰长信少府长乐宫则曰长乐少府】将行为大长秋【集解骃案汉书百官表曰将行秦官应劭曰长秋皇后卿】大行为行人【集解服虔曰天子死未有谥称大行晋灼曰礼有大行小行主諡官故以此名之如淳曰不反之辞也瓒曰大行是官名掌九仪之制以宾诸侯索隐郑云命者五谓公侯伯子男爵者四孤卿大夫士是九也】奉常为太常【集解骃案汉书百官表曰奉常秦官掌宗庙礼仪】典客为大行【索隐韦昭云大行官名秦时云典客景帝初改云大行后更名大鸿胪武帝因而不改故汉书景纪有大鸿胪百官表又云武帝改名大鸿胪胪附也以言其掌四夷賔客若皮胪之在外附于身也复有大行令故诸侯薨大鸿胪奏谥列侯薨则大行奏诔按大行令即鸿胪之属官也】治粟内史为大农【集解骃案汉书百官表曰治粟内史秦官掌谷货也】以大内为二千石【集解韦昭曰大内京师府藏】置左右内官属大内【索隐主天子之私财曰小内小内即属大内也】七月辛亥日食八月匈奴入上郡
　　后元年冬更命中大夫为卫尉【正义汉书百官表云卫尉秦官掌宫闱门卫屯兵景帝初更名中大夫后元年复为卫尉】三月丁酉赦天下赐爵一级中二千石诸侯相爵右庶长四月大酺五月丙戌地动【集解徐广曰丙作甲】一其蚤食时复动上庸地动二十二日坏城垣七月乙巳日食丞相刘舎免八月壬辰以御史大夫绾为丞相封为建陵侯【索隐姓卫】
　　后二年正月地一日三动郅将军撃匃奴【正义郅真栗反郅都传云匃奴刻木为郅都而射不中】酺五日令内史郡不得食马粟没入县官令徒衣七緵布【正义衣于既反緵祖工反緵八十缕也与升相似七升布用五百六十缝】止马舂【索隐止人为马舂粟为嵗不登也】为嵗不登禁天下食不造嵗省列侯遣之国【集解晋灼曰文纪遣列侯之国今又省之】三月匈奴入鴈门十月租长陵田大旱衡山国河东云中郡【正义衡山国今衡州河东今蒲州云中郡今胜州】民疫
　　后三年十月日月皆食赤五日十二月晦雷【集解徐广曰一作雷字又作图字实所未详】日如紫五星逆行守太微月贯天庭中【索隐天庭即龙星右角也按石氏星传曰龙星左角曰天田右角曰天庭】正月甲寅皇大子冠甲子孝景皇帝崩【集解皇甫谧曰帝以孝惠七年生年四十八】遗诏赐诸侯王以下至民为父后爵一级天下户百钱出宫人归其家复无所与太子即位是为孝武皇帝【集解骃案汉书云二月癸酉帝阳陵皇甫谧曰阳陵山方百二十步髙十四丈去长安四十五里】三月封皇太后弟蚡为武安侯弟胜为周阳侯置阳陵【集解苏林曰蚡音鼢索隐蚡音扶粉反按外戚世家皇太后母臧儿初嫔王氏生子信而寡更嫁长陵田氏生蚡及胜】
　　太史公曰汉兴孝文施大德天下懐安至孝景不复忧异姓而晁错刻削诸侯遂使七国俱起合从而西乡以诸侯大盛而错为之不以渐也及主父偃言之而诸侯以弱卒以安【索隐主父偃上言令天子下推恩之令令诸侯各得分邑其子弟于是遂弱卒以安也】安危之机岂不以谋哉
　　【索隐述赞曰景帝即位因修静黙勉人于农率下以德制度斯创礼法可则一朝吴楚乍起凶慝提局成亹拒轮致惑晁错虽诛梁城未克条侯出将追奔逐北坐见枭剠立翦牟贼如何太尉后卒下狱惜哉明君斯功不录】












　　史记卷十一
　　史记卷十一考证
　　孝景本纪二年春封故相国萧何孙系为武陵侯集解徐广曰汉书亦作系邹诞生本作徯音奚又按汉书功臣表及萧何传皆云孙嘉疑其人有二名○表亦作嘉与此互异表又作武阳并封邑亦不同
　　以御史大夫绾为丞相封为建陵侯○余有丁曰绾即前六年用中尉封者此复出
　　令徒隶衣七緵布正义七升布用五百六十缝○缝系缕字之误






　　史记卷十一考证
　　钦定四库全书
　　史记卷十二
　　汉　　太　　史　　令司马迁　撰
　　宋中郎外兵曹　参　军裴　骃集解
　　唐国子博士文馆学士司马贞索隐
　　唐诸王侍读率府长史张守节正义
　　孝武本纪第十二
