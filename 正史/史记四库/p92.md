<!-- { "loadSidebar": true } -->
　　衞康叔名封周武王同母少弟也【索隐康畿内国名宋忠曰康叔从康徙封卫卫即殷墟定昌之地畿内之康不知所在也】其次尚有冉季冉季最少武王已克殷纣复以殷余民封纣子武庚禄父比诸侯以奉其先祀勿絶为武庚未集【索隐集和也】恐其有贼心武王乃令其弟管叔蔡叔傅相武庚禄父以和其民武王既崩成王少周公旦代成王治当国管叔蔡叔疑周公乃与武庚禄父作乱欲攻成周【索隐成周洛阳其时周公相成王营洛邑犹居西周镐京管蔡欲搆难先攻成周于是周公东居洛邑伐管蔡】周公旦以成王命兴师伐殷杀武庚禄父管叔放蔡叔以武庚殷余民封康叔为衞君居河淇间故商墟【索隐宋忠云今定昌也】周公旦惧康叔齿少乃申告康叔曰必求殷之贤人君子长者问其先殷所以兴所以亡而务爱民告以纣所以亡者以淫于酒酒之失妇人是用故纣之乱自此始为梓材【正义若梓人为材君子观为法则也梓匠人也】示君子可法则故谓之康诰酒诰梓材以命之康叔之国既以此命能和集其民民大说成王长用事举康叔为周司寇赐衞宝祭器以章有徳【集解骃案左传曰分康叔以大路大旂少帛綪茷旃旌大吕贾逵曰大路金路也少帛杂帛也綪茷大赤也通帛为旃析羽为旌大吕钟名郑众曰綪茷斾名也】康叔卒子康伯代立【索隐系本曰康伯名髠宋忠曰即王孙牟也事周康王为大夫按左传所称王孙牟父是也牟髠声相近故不同尔谯周古史考无康伯而云子牟伯立盖以不宜父子俱谥康故因其名云牟伯也】康伯卒子孝伯立孝伯卒子嗣伯立嗣伯卒子伯立【集解骃案史记音义曰音捷索隐系本作摰伯】伯卒子靖伯立靖伯卒子贞伯立【索隐系本作箕伯】贞伯卒子顷侯立顷侯厚赂周夷王夷王命衞为侯【索隐康诰称命尔侯于东土又云孟侯朕其弟小子封则康叔初封已为侯也比子康伯即称伯者谓方伯之伯耳非至子即降爵为伯也故孔安国曰孟长也五侯之长谓方伯方伯州牧也故五代孙祖恒为方伯耳至顷侯德衰不监诸侯乃从本爵而称侯非是至子而削爵及顷侯赂夷王而称侯也】顷侯立十二年卒子厘侯立厘侯十三年周厉王出奔于彘共和行政焉二十八年周宣王立四十二年厘侯卒太子共伯余立为君共伯弟和有宠于厘侯多予之赂和以其赂赂士以袭攻共伯于墓上共伯入厘侯羡自杀【索隐羡音延延墓道又音以战反恭伯名余也】衞人因之厘侯旁諡曰共伯而立和为衞侯是为武公【索隐知杀恭伯代立此说非也按季札美康叔武公之徳又国语称武公年九十五矣犹箴诫于国恭恪于朝作抑自儆至于没身谓之叡圣又诸着衞世子恭伯早卒不云被杀若武公杀兄而代立岂可以为训而形之于国史乎盖太史公采杂说而为此记耳】武公即位修康叔之政百姓和集四十二年犬戎杀周幽王武公将兵往佐周平戎甚有功周平王命武公为公五十五年卒子庄公杨立庄公五年取齐女为夫人好而无子又取陈女为夫人生子蚤死陈女女弟亦幸于庄公而生子完【索隐女弟戴妫也子完为州吁所杀戴妫归陈诗燕燕于飞是也】完母死庄公令夫人齐女子之立为太子【索隐子之谓养之为子也齐女即庄姜也诗硕人篇闵之是也】庄公有宠妾生子州吁十八年州吁长好兵庄公使将石碏谏庄公【集解贾逵曰石碏衞上卿】曰庶子好兵使将乱自此起不听二十三年庄公卒太子完立是为桓公桓公二年弟州吁骄奢桓公绌之州吁出奔十三年郑伯弟叚攻其兄不胜亡而州吁求与之友十六年州吁收聚衞亡人以袭杀桓公州吁自立为衞君为郑伯弟叚欲伐郑请宋陈蔡与俱三国皆许州吁州吁新立好兵弑桓公衞人皆不爱石碏乃因桓公母家于陈详为善州吁至郑郊石碏与陈侯共谋使右宰丑进食因杀州吁于濮【集解服防曰右宰丑衞大夫濮陈地索隐贾逵云濮陈地按濮水首受河又受汴汴亦受河东北至离狐分为二俱东北至钜野入济则濮在曹衞之间贾言陈地非也若据地理志陈留封邱县濮水受泲当言陈留水也】而迎桓公弟晋于邢而立之【集解贾逵曰邢周公之姬姓国】是为宣公宣公七年鲁弑其君隐公九年宋督弑其君殇公及孔父十年晋曲沃庄伯弑其君哀侯十八年初宣公爱夫人夷姜夷姜生子伋以为太子而令右公子傅之右公子为太子取齐女未入室而宣公见所欲为太子妇者好说而自取之更为太子取他女宣公得齐女生子寿子朔令左公子傅之【集解杜预曰左右媵之子因以为号】太子伋母死宣公正夫人与朔共谗恶太子伋宣公自以其夺太子妻也心恶太子欲废之及闻其恶大怒乃使太子伋于齐而令盗遮界上杀之【正义左传云衞宣公使太子伋之齐使盗待诸莘将杀之杜预曰莘衞地】与太子白旄而告界盗见持白旄者杀之且行子朔之兄寿太子异母弟也知朔之恶太子而君欲杀之乃谓太子曰界盗见太子白旄即杀太子太子可毋行太子曰逆父命求生不可遂行寿见太子不止乃盗其白旄而先驰至界界盗见其验即杀之寿已死而太子伋又至谓盗曰所当杀乃我也盗并杀太子伋以报宣公宣公乃以子朔为太子十九年宣公卒太子朔立是为惠公左右公子不平朔之立也惠公四年左右公子怨惠公之谗杀前太子伋而代立乃作乱攻惠公立太子伋之弟黔牟为君惠公犇齐衞君黔牟立八年齐襄公率诸侯奉王命共伐衞纳惠公诛左右公子衞君黔牟犇于周惠公复立惠公立三年出亡亡八年复入与前通年凡十三年矣二十五年惠公怨周之容舍黔牟与燕伐周周惠王犇温衞燕立惠王弟頽为王二十九年郑复纳惠王三十一年惠公卒子懿公赤立懿公即位好鸖【正义括地志云故鹤城在滑州匡城县西南十五里左传云衞懿公好鹤有乗轩者狄伐衞公欲战国人受甲者皆曰使鹤鹤实有禄位余焉能战俗传懿公养鹤于此城因名也】淫乐奢侈九年翟伐衞衞懿公欲发兵兵或畔大臣言曰君好鸖鸖可令击翟翟于是遂入杀懿公懿公之立也百姓大臣皆不服自懿公父惠公朔之谗杀太子伋代立至于懿公常欲败之卒灭惠公之后而更立黔牟之弟昭伯顽之子申为君是为戴公戴公申元年卒齐桓公以衞数乱乃率诸侯伐翟为衞筑楚邱【正义括地志云城武县有楚邱亭】立戴公弟燬为衞君【集解骃案贾谊书曰衞侯朝于周周行人问其名答曰衞侯辟疆周行人还之曰启疆辟疆天子之号诸侯弗得用衞侯更其名曰燬然后受之正义燬音毁】是为文公文公以乱故犇齐齐人入之初翟杀懿公也衞人怜之思复立宣公前死太子伋之后伋子又死而代伋死者子寿又无子太子伋同母弟二人其一曰黔牟黔牟尝代惠公为君八年复去其二曰昭伯昭伯黔牟皆已前死故立昭伯子申为戴公戴公卒复立其弟燬为文公文公初立轻赋平罪【索隐轻赋税平断刑也平或作卒卒谓士卒也罪字连下读盖亦一家之义尔】身自劳与百姓同苦以收衞民十六年晋公子重耳过无礼十七年齐桓公卒二十五年文公卒子成公郑立成公三年晋欲假道于衞救宋成公不许晋更从南河度【集解服防曰南河济南之东南流河也杜预曰从汲郡南度出衞南】救宋征师于衞衞大夫欲许成公不肯大夫元咺攻成公成公出犇【索隐犇楚正义咺况远反】晋文公重耳伐衞分其地予宋讨前过无礼及不救宋患也衞成公遂出犇陈【索隐左传衞侯闻楚师败惧出奔楚遂适陈也】二岁如周求入与晋文公会晋使人鸩衞成公成公私于周主鸩令薄得不死【索隐按私谓赂之也】已而周为请晋文公卒入之衞而诛元咺衞君瑕出犇【索隐是元咺所立者成公入而杀之故僖三十年经云衞杀其大夫元咺及公子瑕此言奔非也】七年晋文公卒十二年成公朝晋襄公十四年秦穆公卒二十六年齐邴歜弑其君懿公【索隐邴歜与左氏同而齐系家作邴戎者盖邴歜掌御戎车故号邴戎邴音丙歜亦作】三十五年成公卒【集解骃案世本曰成公徙濮阳宋忠曰濮阳帝邱地名】子穆公遬立【正义遬音速】穆公二年楚庄王伐陈杀夏征舒三年楚庄王围郑郑降复释之十一年孙良夫救鲁伐齐复得侵地穆公卒子定公臧立定公十二年卒子献公衎立献公十三年公令师曹教宫妾鼓琴【集解贾逵曰师曹乐人】妾不善曹笞之妾以幸恶曹于公公亦笞曹三百十八年献公戒孙文子寗惠子食皆往日旰不召【集解服防曰孙文子林父也寗惠子寗殖也敇戒二子欲共晏食皆服朝衣待命旰晏也】而去射鸿于囿二子从之【集解服防曰从公于囿】公不释射服与之言【集解骃案左传曰不释皮冠】二子怒如宿【集解服防曰孙文子邑也索隐左传作戚此亦音戚】孙文子子数侍公饮【集解骃案左传曰文子子即孙蒯也】使师曹歌巧言之卒章【集解杜预曰巧言诗小雅也其卒章曰彼何人斯居河之麋无拳无勇职为乱阶公欲以譬文子居河上而为乱】师曹又怒公之尝笞三百乃歌之欲以怒孙文子报衞献公文子语蘧伯玉伯玉曰臣不知也【集解贾逵曰伯玉衞大夫】遂攻出献公献公犇齐齐置衞献公于聚邑孙文子寗惠子共立定公弟秋为衞君是为殇公【集解徐广曰班氏云献公弟焱】殇公秋立封孙文子林父于宿十二年寗喜与孙林父争宠相恶殇公使寗喜攻孙林父林父犇晋复求入故衞献公献公在齐齐景公闻之与衞献公如晋求入晋为伐衞诱与盟衞殇公会晋平公平公执殇公与寗喜而复入衞献公献公亡在外十二年而入献公后元年诛寗喜三年呉延陵季子使过衞见蘧伯玉史防曰衞多君子其国无故过宿孙林父为击磬曰不乐音大悲使衞乱乃此矣是年献公卒子襄公恶立襄公六年楚灵王会诸侯襄公称病不往九年襄公卒初襄公有贱妾幸之有身梦有人谓曰我康叔也令若子必有衞名而子曰元妾怪之问孔成子【集解服防曰衞卿孔烝鉏】成子曰康叔者衞祖也及生子男也以告襄公襄公曰天所置也名之曰元襄公夫人无子于是乃立元为嗣是为灵公灵公五年朝晋昭公六年楚公子弃疾弑灵王自立为平王十一年火三十八年孔子来禄之如鲁后有隙孔子去后复来三十九年太子蒯聩与灵公夫人南子有恶【集解贾逵曰南子宋女】欲杀南子蒯瞆与其徒戏阳遬谋朝使杀夫人【集解贾逵曰戏阳遬太子家臣正义戏音羲】戏阳后悔不果蒯聩数目之夫人觉之惧呼曰【正义呼火故反】太子欲杀我灵公怒太子蒯聩犇宋已而之晋赵氏四十二年春灵公游于郊令子郢仆【集解贾逵曰仆御也】郢灵公少子也字子南灵公怨太子出犇谓郢曰我将立若为后郢对曰郢不足以辱社稷君更图之【集解服防曰郢自谓己无徳不足立以污辱社稷】夏灵公卒夫人命子郢为太子曰此灵公命也郢曰亡人太子蒯聩之子辄在也不敢当于是衞乃以辄为君是为出公六月乙酉赵简子欲入蒯聩乃令阳虎诈命衞十余人衰绖归【集解服防曰衰绖为若从衞来迎太子也】简子送蒯聩衞人闻之发兵击蒯聩蒯聩不得入入宿而保衞人亦罢兵出公辄四年齐田乞弑其君孺子八年齐鲍子弑其君悼公孔子自陈入衞九年孔文子问兵于仲尼仲尼不对其后鲁迎仲尼仲尼反鲁十二年初孔圉文子取太子蒯聩之姊生悝孔氏之竖浑良夫美好孔文子卒良夫通于悝母太子在宿悝母使良夫于太子太子与良夫言曰茍能入我国报子以乗轩免子三死毋所与【集解杜预曰轩大夫车也三死死罪三正义杜预云三罪紫衣袒裘带劔也紫衣君服也热故偏袒不敬也卫侯求令名者与之食焉太子请使良夫良夫紫衣狐裘不释劔而食太子使牵退数之罪而杀之】与之盟许以悝母为妻閠月良夫与太子入舍孔氏之外圃【集解服防云圃园】昬二人防衣而乗【集解服防曰二人谓良夫太子防衣为妇人之服以巾防其头而共乗也】宦者罗御如孔氏孔氏之老栾寗问之【集解服防曰家臣称老问其姓名】称姻妾以告【集解贾逵曰防姻家妾也】遂入适伯姬氏【集解服防曰入孔氏家适伯姬所居】既食悝母杖戈而先【集解服防曰先至孔悝所】太子与五人介舆猳从之【集解贾逵曰介被甲也舆猳豚欲以盟故也】伯姬劫悝于厠彊盟之遂劫以登台【集解服防曰于衞台上召衞羣臣】栾寗将饮酒炙未熟闻乱使告仲由【集解服防曰季路为孔氏邑宰故告之】召护驾乗车【集解服防曰召护衞大夫驾乗车不驾兵车也言无距父之意】行爵食炙【集解服防曰栾寗使召季路乃行爵食炙】奉出公辄犇鲁【集解服防曰召护奉衞侯】仲由将入遇子羔将出【集解贾逵曰子羔衞大夫髙柴孔子弟子也将出犇】曰门已闭矣子路曰吾姑至矣【集解杜预曰且欲至门】子羔曰不及莫践其难【集解贾逵曰言家臣忧不及国不得践履其难郑众曰是时辄已出不及事不当践其难子羔言不及以为季路欲死国也】子路曰食焉不辟其难【服防曰言食悝之禄欲救悝之难此明其不死国也】子羔遂出子路入及门公孙敢阖门曰毋入为也【集解服防曰公孙敢衞大夫言輙已出无为复入】子路曰是公孙也求利而逃其难由不然利其禄必救其患有使者出子路乃得入曰太子焉用孔悝虽杀之必或继之【集解王肃曰必有继续其后攻太子】且曰太子无勇若燔台必舍孔叔太子闻之惧下石乞孟黡敌子路【集解服防曰二子蒯聩之臣敌当也正义燔音烦舍音舍黡音乙减反】以戈击之割缨子路曰君子死冠不免【集解服防曰不使冠在地】结缨而死【正义缨冠緌也】孔子闻衞乱曰嗟乎柴也其来乎由也其死矣孔悝竟立太子蒯聩是为庄公庄公蒯聩者出公父也居外怨大夫莫迎立元年即位欲尽诛大臣曰寡人居外久矣子亦尝闻之乎羣臣欲作乱乃止二年鲁孔丘卒三年庄公上城见戎州【集解贾逵曰戎州戎人之邑索隐左传云戎州人攻之是也隐二年公会戎于潜杜预云陈留济阳县东南有戎城济阳与衞近故庄公登台而望见戎州又七年云戎伐凡伯于楚邱是戎与衞相近也】曰戎虏何为是戎州病之十月戎州告赵简子简子围衞十一月庄公出犇【索隐左传庄公本由晋赵氏纳之立而背晋晋伐卫卫人出庄公立公子般师晋师退庄公复入般师出奔初公登城见戎州巳氏之妻髪美髠之以为夫人髢又欲剪戎州兼逐石圃故石圃攻庄公庄公惧逾北墙折股入巳氏巳氏杀之今系家不言庄公复入及死已氏直云出奔亦其疎也又左传云衞复立般师齐伐衞立公子起执般师明年衞石圃逐其君起起奔齐出公輙复归是左氏详而系家畧也】衞人立公子斑师为衞君【集解骃案左传曰斑师襄公之孙】齐伐衞虏斑师更立公子起为衞君【集解服防曰起灵公子】衞君起元年衞石曼专逐其君起【索隐左传作石圃此专音圃谷梁作曼姑专或音姑诸本多无曼字】起犇齐衞出公輙自齐复归立初出公立十二年亡亡在外四年复入出公后元年赏从亡者立二十一年卒【索隐按出公初立十二年亡在外四年复入九年卒是立二十一年自即位至卒凡经二十五年而卒于越】出公季父黔攻出公子而自立是为悼公悼公五年卒【索隐纪年云四年卒于越系本名防】子敬公弗立【集解骃案世本云敬公费也】敬公十九年卒子昭公纠立【索隐系本云敬公生桡公舟非也】是时三晋彊衞如小侯属之【正义属赵也】昭公六年公子亹【正义音尾】弑之代立是为怀公怀公十一年公子頽弑怀公而代立是为愼公愼公父公子适【索隐音的系本适作防防悼公也】适父敬公也慎公四十二年卒子声公训立【索隐训亦作驯同休运反系本作圣公驰】声公十一年卒子成侯遬立【索隐音速系本作不逝按上穆公已名遬不可成侯更名则系本是也】成侯十一年公孙鞅入秦【索隐秦本纪云孝公元年鞅入秦又按年表成侯与秦孝公同年然则十一年当为元年字误尔】十六年衞更贬号曰侯二十九年成侯卒子平侯立平侯八年卒子嗣君立【索隐乐资据纪年以嗣君即孝襄侯】嗣君五年更贬号曰君独有濮阳四十二年卒子怀君立怀君三十一年朝魏魏囚杀怀君魏更立嗣君弟是为元君元君为魏壻故魏立之【集解徐广曰班氏云元君者怀君之弟】元君十四年秦防魏东地秦初置东郡更徙衞野王县而并濮阳为东郡【索隐魏都大梁濮阳黎阳并是魏之东地故立郡名东郡也】二十五年元君卒子君角立【集解骃案年表云元君十一年秦置东郡十二年徙野王三十三年卒索隐年表与此不同徐注备矣】君角九年秦并天下立为始皇帝二十一年二世废君角为庶人衞絶祀
