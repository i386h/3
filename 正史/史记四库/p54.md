<!-- { "loadSidebar": true } -->
　　【索隐述赞曰髙祖初起啸命羣雄天下未定王我汉中三杰既得六竒献功章邯已破萧何筑宫周勃厚重朱虚至忠陈平作相条侯总戎丙魏立志汤尧饰躬天汉之后表述非功】





　　史记卷二十二
　　史记卷二十二考证
　　汉兴以来将相名臣年表与椘界洪渠○【臣召南】按洪渠即鸿沟也后书郡国志曰荥阳有鸿沟水即椘汉约分界处古字洪鸿通用故毎以洪范为鸿范
　　王践皇帝位定陶索在济阴沉水之阳○按沉水当作汜水各本俱误
　　立大市更名咸阳曰长安○【臣召南】按此表多可以补本纪之阙如立大市本纪所无也又按汉书地理志长安髙帝五年置此作六年更名咸阳曰长安必得其实汉志盖追书耳但咸阳自汉元年即更名新城汉志与曹参传合
　　孝恵元年除诸侯丞相为相○【臣召南】按本纪无此事至孝景本纪中五年书更命诸侯丞相曰相此汉书百官公卿表所据也且以本纪证之吕太后元年封齐丞相夀为平定侯则此事不在恵帝世明矣
　　蜀湔氐反击之○按此事本纪无
　　立太仓西市○按此事本纪无汉书纪即据此书起西市修敖仓
　　孝文四年关中侯申屠嘉为御史大夫○【臣召南】按汉表此年张苍为丞相其御史大夫名围至七年冯敬为御史大夫至十六年嘉始为御史大夫则此表误也张丞相列传曰苍已为丞相嘉迁为御史大夫盖十六年苍犹为相耳
　　七年初置南陵○【臣召南】按地理志南陵文帝七年置即据此文但孝景本纪二年又书置南陵
　　温室钟自鸣○【臣召南】按此及十年之诸侯王皆至长安后三年之置谷口邑皆本纪所无而地理志于谷口县亦不言置自文帝
　　以芷阳郷为覇陵索隐地理志有芷阳县○按索隐此句误地理志曰霸陵故芷阳文帝更名志未尝有芷阳县也
　　詹事戎奴为车骑将军侍太后○【臣召南】按本纪无此句又一时不得有两车骑将军必传冩之误也
　　孝景元年置司徒官○【臣召南】按此文不可解前汉总称丞相至哀帝元夀二年始更名大司徒汉书本纪及公卿表可徴也
　　栾布为大将军○【臣召南】按是时栾布为将军非大将军也大字疑衍
　　御史大夫阳陵侯岑迈○【臣召南】按汉表无此文于七年即曰太仆刘舎为御史大夫是也功臣侯表并无岑迈姓名而是时阳陵侯为博寛曽孙傅偃可知此文之误于后二年书岑迈卒亦误也
　　元光三年决河于瓠子○按文义当云河决于瓠子




　　史记卷二十二考证
<史部,正史类,史记>
　　钦定四库全书
　　史记卷二十三
　　汉　　太　　史　　令司马迁　撰
　　宋中郎外兵曹参军裴骃集解
　　唐国子博士文馆学士司马贞索隐
　　唐诸王侍读率府长史张守节正义
　　礼书第一
　　【索隐书者五经六籍总名也此之八书纪国家大体班氏谓之志志亦记也正义天地位日月明四时序隂阳和风雨节羣品滋茂万物宰制君臣朝仪尊卑贵贱有序咸谓之礼五经六籍咸谓之书故曲礼云道徳仁义非礼不成教训正俗非礼不备分争辨讼非礼不决云云】
　　太史公曰洋洋美徳乎【索隐洋音羊洋洋美盛貎邹诞生音翔非也】宰制万物役使羣众岂人力也哉【正义言天地宰制万物役使羣品顺四时而动咸有成功岂借人力营为哉是美善盛大众多之徳也故孔子曰四时行焉百物生焉】余至大行礼官【索隐大行秦官主礼仪汉景帝改曰大鸿胪鸿胪者掌九賔之仪也】观三代损益乃知縁人情而制礼依人性而作仪其所由来尚矣人道经纬万端规矩无所不贯诱进以仁义束缚以刑罸故徳厚者位尊禄重者宠荣所以总一海内而整齐万民也人体安驾乘【正义时证反】为之金舆错衡以繁其饰【集解骃案周礼王之五路有金路郑元曰以金饰诸木索隐错镂衡轭为文餙也诗曰约軧错衡毛云错衡文衡也正义为于伪反错作鏓七公反】目好五色为之黼黻文章以表其能耳乐钟磬为之调谐八音以荡其心口甘五味为之庶羞酸醎以致其美【集解骃案周礼曰羞用百有二十品郑元曰羞出于牲及禽兽以备其滋味谓之庶羞郑众曰羞者进也】情好珍善为之琢磨圭璧以通其意故大路越席【集解服防曰大路祀天车也越席结括草以为席也王肃曰不缘也正义按括草蒲草越戸括反】皮弁布裳【集解骃案周礼曰王视朝则皮弁之服郑元曰皮弁之服十五升白布衣素积为裳也正义以鹿子皮为弁也按襞积素布为裳也】朱洞越【集解郑元曰朱练朱丝也越瑟底孔】大元酒【集解郑元曰大肉湇不调以盐菜也元酒水也】所以防其淫侈救其雕敝【索隐雕谓雕饰也言雕饰是奢侈之也】是以君臣朝廷尊卑贵贱之序下及黎庶车舆衣服宫室饮食嫁娶丧祭之分事有宜适物有节文仲尼曰禘自既灌而往者吾不欲观之矣【集解孔安国曰禘祫之礼为序昭穆也故毁庙之主及羣庙之主皆合食于太祖灌者酌郁鬯灌于太祖以降神也旣灌之后列尊卑序昭穆而鲁逆祀跻僖公乱昭穆故不欲观之】周衰礼废乐坏大小相逾管仲之家兼备三归【集解包氏曰三归娶三姓女也妇人谓嫁曰归】循法守正者见侮于世奢溢僭差者谓之显荣自子夏门人之髙弟也【索隐言子夏是乃孔子门人之中高弟者谓才优而品第高也故论语四科有文学子游子夏也】犹云出见纷华盛丽而说入闻夫子之道而乐二者心战未能自决而况中庸以下渐渍于失教被服于成俗乎孔子曰必也正名于卫【集解骃案论语子路曰卫君待子而为政子将奚先子曰必也正名乎马融曰正百事之名】所居不合仲尼没后受业之徒沈湮而不举或适齐楚或入河海【正义论语云太师挚适齐亚饭干适楚鼓方叔入于河少师阳击磬襄入于海鲁哀公时礼乐崩人皆去也】岂不痛哉至秦有天下悉内六国礼仪采择其善虽不合圣制其尊君抑臣朝廷济济依古以来【正义秦采择六国礼仪尊君抑臣朝廷济济依古以来典法行之】至于高祖光有四海叔孙通颇有所增益减损大抵皆袭秦故【集解应劭曰抵至也臣瓒曰抵归也索隐按大抵犹大略也臣瓒以抵训为归则是大略大归其义皆通于一】自天子称号【正义称尺证反】下至佐僚及宫室官名少所变改孝文即位有司议欲定仪礼孝文好道家之学以为繁礼饰貌无益于治躬化谓何耳【正义孝文本纪云上身衣弋绨所幸慎夫人令衣不曵地帏帐不得文绣治霸陵皆以瓦器是躬化节俭谓何嫌耳不湏繁礼饰貌也】故罢去之孝景时御史大夫鼂错明于世务刑名数干谏孝景曰诸侯藩辅臣子一例古今之制也今大国専治异政不禀京师恐不可后孝景用其计而六国畔逆【正义吴楚赵菑川济南胶西为六国也齐孝王狐疑城守三国兵围齐齐使路中大夫告天子故不言七国】以错首名天子诛错以解难【正义上纪买反下乃惮反】事在袁盎语中是后官者养交安禄而已莫敢复议今上即位招致儒术之士令共定仪十余年不就或言古者太平万民和喜瑞应辨至【正义辨音遍】乃采风俗定制作上闻之制诏御史曰盖受命而王各有所由兴殊路而同归谓因民而作追俗为制也议者咸称太古百姓何望汉亦一家之事典法不谓子孙何化隆者闳博治浅者褊狭可不勉与乃以太初之元改正朔【集解应劭曰初用夏正以正月为嵗首改年为太初】易服色封泰山定宗庙百官之仪以为典常垂之于后云
