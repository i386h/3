<!-- { "loadSidebar": true } -->
　　凡嵗美恶谨依嵗始嵗始或冬至日产气始萌腊眀日人众卒嵗一会饮食发阳气故曰初嵗正月旦王者嵗首立春日四时之卒始也【索隐谓立春日是去年四时之终卒今年之始也】四始者之日【正义谓正月旦嵗之始时之始日之始月之始故云四始言以四时之日候嵗吉凶也】而汉魏鲜【集解孟康曰人姓名作占候者】集腊眀正月旦决八风风从南方来大旱西南小旱西方有兵西北戎菽为【集解孟康曰戎菽胡豆也为成也索隐韦昭云戎菽大豆也又郭璞注尔雅亦云胡豆与孟康同】小雨【集解徐广曰一无此两字】趣兵【索隐趣音促谓风从西北来则戎菽成而又有小雨则其国趣兵起也】北方为中嵗东北为上嵗【集解韦昭曰嵗大穰】东方大水东南民有疾疫嵗恶故八风各与其冲对课多者为胜多胜少久胜亟疾胜徐旦至食为麦食至日昳为稷昳至餔为黍餔至下餔为菽下餔至日入为麻欲终日有雨有云有风有日【正义正月旦欲其终一日有风有日则一嵗之中五谷丰熟无灾害也】当其时者深而多实无云有风日当其时浅而多实有云风无日当其时深而少实有日无云不风当其时者稼有败如食顷小败熟五斗米顷大败风复起有云其稼复起各以其时用云色占种其所宜其雨雪若寒嵗恶是日光眀听都邑人民之声声宫则嵗善吉商则有兵徴旱羽水角嵗恶或从正月旦比数两【索隐比音鼻律反数音疎举反谓以比数日以候一嵗之雨以知丰穰也】率日食一升至七升而极【集觧孟康曰月一日雨民有一升之食二日雨民有二升之食如此至七日】过之不占数至十二日日直其月占水旱【集解孟康曰月一日雨正月水】为其环城千里内占则其为天下竟正月【集解孟康曰月三十日周天歴二十八宿然后可占天下正义按月列宿日风云有变占其国并太嵗所在则知其嵗丰稔水旱饥馑也】月所离列宿【索隐韦昭云离歴也】日风云占其国然必察太嵗所在在金穰水毁木饥火旱此其大经也正月上甲风从东方宜蚕风从西方若旦黄云恶冬至短极县土炭【集解孟康曰先冬至三日县土炭于衡两端轻重适均冬至日阳气至则炭重夏至日阴气至则土重晋灼曰蔡邕律歴记候钟律权土炭冬至阳气应黄钟通土炭轻而衡仰夏至阴气应蕤賔通土炭重而衡低进退先后五日之中】炭动鹿解角兰根出泉水跃略以知日至要决晷景嵗星所在五谷逢昌其对为冲嵗乃有殃【正义言晷景嵗星行不失次则无灾异五谷逢其昌盛若晷景嵗星行而失舍有所冲则嵗乃有殃祸灾变也】
