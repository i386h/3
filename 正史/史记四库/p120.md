<!-- { "loadSidebar": true } -->
　　齐悼惠王刘肥者髙祖长庶男也【正义年表云都临淄】其母外妇也曰曹氏髙祖六年立肥为齐王食七十城诸民能齐言者皆予齐王【索隐谓其语音及名物异于楚魏孟康云此时人多流亡故使齐言者皆还齐王】齐王孝惠帝兄也孝惠帝二年齐王入朝惠帝与齐王燕饮亢礼如家人【索隐谓齐王是兄不为君臣礼而乃自亢敌如家人行兄弟之礼故太后怒】吕太后怒且诛齐王齐王惧不得脱乃用其内史勲计献城阳郡以为鲁元公主汤沐邑【正义括地志云濮州雷泽县本汉城阳县按后为郡也】吕太后喜乃得辞就国悼惠王即位十三年以惠帝六年卒子襄立是为哀王哀王元年孝惠帝崩吕太后称制天下事皆决于髙后二年髙后立其兄子郦侯吕台为吕王【集解徐广曰郦一作鄜索隐二字皆音孚鄜县名在冯翊郦县在南阳台音眙吕后兄子正义按郦音呈益反括地志云故郦城在登州新城县西北四十里葢此县是也】割齐之济南郡为吕王奉邑【正义括地志云济南故城在淄州长山县西北三十五里】哀王三年其弟章入宿卫于汉吕太后封为朱虚侯【索隐地理志县名属琅邪】以吕禄女妻之后四年封章弟兴居为东牟侯【索隐地理志县名属东莱】皆宿卫长安中哀王八年髙后割齐琅邪郡【正义今沂州也】立营陵侯刘泽为琅邪王其明年赵王友入朝幽死于邸三赵王皆废髙后立诸吕为三王【集解徐广曰燕赵梁】擅权用事朱虚侯年二十有气力忿刘氏不得职尝入侍髙后燕饮髙后令朱虚侯刘章为酒吏章自请曰臣将种也请得以军法行酒髙后曰可酒酣章进饮歌舞已而曰请为太后言耕田歌髙后儿子畜之笑曰顾而父知田耳若生而为王子安知田乎【索隐顾犹念也而及若皆训汝】章曰臣知之太后曰试为我言田章曰深耕穊种立苖欲疏非其种者锄而去之吕后黙然顷之诸吕有一人醉亡酒章追拔劔斩之而还报曰有亡酒一人臣谨行法斩之太后左右皆大惊业已许其军法无以罪也因罢自是之后诸吕惮朱虚侯虽大臣皆依朱虚侯刘氏为益彊其明年髙后崩赵王吕禄为上将军吕王产为相国皆居长安中聚兵以威大臣欲为乱朱虚侯章以吕禄女为妇知其谋乃使人隂出告其兄齐王欲令发兵西朱虚侯东牟侯为内应以诛诸吕因立齐王为帝齐王既闻此计乃与其舅父驷钧郎中令祝午中尉魏勃隂谋发兵【索隐舅谓舅父犹姨称姨母】齐相召平闻之【索隐广陵人召平与东陵侯召平及此召平皆似别人也功臣表平子奴以父功封黎侯也】乃发卒卫王宫魏勃绐召平曰王欲发兵非有汉虎符验也而相君围王固善勃请为君将兵卫卫王召平信之乃使魏勃将兵围王宫勃既将兵使围相府召平曰嗟乎道家之言当断不断反受其乱乃是也遂自杀于是齐王以驷钧为相魏勃为将军祝午为内史悉发国中兵使祝午东诈琅邪王曰吕氏作乱齐王发兵欲西诛之齐王自以儿子年少不习兵革之事愿举国委大王大王自髙帝将也习战事齐王不敢离兵【索隐服防云不敢离其兵而到琅邪】使臣请大王幸之临菑见齐王计事并将齐兵以西平闗中之乱琅邪王信之以为然西驰见齐王齐王与魏勃等因留琅邪王而使祝午尽发琅邪国而并将其兵琅邪王刘泽既见欺不得反国乃説齐王曰齐悼惠王髙皇帝长子推本言之而大王髙皇帝适长孙也当立今诸大臣狐疑未有所定而泽于刘氏最为长年大臣固待泽决计今大王留臣无为也不如使我入闗计事齐王以为然乃益具车送琅邪王琅邪王既行齐遂举兵西攻吕国之济南于是齐哀王遗诸侯王书曰髙帝平定天下王诸子弟悼惠王于齐悼惠王薨惠帝使留侯张良立臣为齐王恵帝崩髙后用事春秋髙听诸吕擅废髙帝所立又杀三赵王【正义隐王如意幽王友梁王恢徙燕赵并髙祖子也】灭梁燕赵【正义梁王恢燕王建梁王恢徙赵分灭无后也】以王诸吕分齐国为四【索隐谓济南琅邪城阳并齐为四也正义琅邪郡封刘泽济南郡以为吕王奉邑城阳为鲁元公主汤沐邑也】忠臣进諌上惑乱不听今髙后崩皇帝春秋富【索隐小顔云年防也比之于才方未匮竭故谓之富也】未能治天下固恃大臣诸将今诸吕又擅自尊官聚兵严威劫列侯忠臣矫制以令天下宗庙所以危今寡人率兵入诛不当为王者汉闻齐发兵而西相国吕产乃遣大将军灌婴东击之灌婴至荥阳乃谋曰诸吕将兵居闗中欲危刘氏而自立我今破齐还报是益吕氏资也乃留兵屯荥阳使使喻齐王及诸侯与连和以待吕氏之变而共诛之齐王闻之乃西取其故济南郡亦屯兵于齐西界以待约吕禄吕产欲作乱闗中朱虚侯与太尉勃丞相平等诛之朱虚侯首先斩吕产于是太尉勃等乃得尽诛诸吕而琅邪王亦从齐至长安大臣议欲立齐王而琅邪王及大臣曰齐王母家驷钧恶戻虎而冠者也【集解张晏曰言钧恶戻如虎而着冠】方以吕氏故几乱天下今又立齐王是欲复为吕氏也代王母家薄氏君子长者且代王又亲髙帝子于今见在且最为长以子则顺以善人则大臣安于是大臣乃谋迎立代王而遣朱虚侯以诛吕氏事告齐王令罢兵灌婴在荥阳闻魏勃本教齐王反既诛吕氏罢齐兵使使召责问魏勃勃曰失火之家岂暇先言大人而后救火乎【索隐此葢旧俗之言谓救火之急不暇先啓家长也亦犹国家有难不暇待诏命也】因退立股战而栗恐不能言者终无他语灌将军熟视笑曰人谓魏勃勇妄庸人耳【索隐妄庸言凡妄庸劣之人】何能为乎乃罢魏勃【索隐罢谓不罪而放遣之】魏勃父以善鼓琴见秦皇帝及魏勃少时欲求见齐相曹参家贫无以自通乃常独早夜扫齐相舍人门外相舍人恠之以为物而伺之【索隐姚氏云物恠物】得勃勃曰愿见相君无因故为子扫欲以求见于是舍人见勃曹参因以为舍人一为参御言事参以为贤言之齐悼恵王悼恵王召见则拜为内史始悼惠王得自置二千石及悼惠王卒而哀王立勃用事重于齐相王既罢兵归而代王来立是为孝文帝孝文帝元年尽以髙后时所割齐之城阳琅邪济南郡复与齐而徙琅邪王王燕益封朱虚侯东牟侯各二千户是嵗齐哀王卒太子侧立是为文王齐文王元年汉以齐之城阳郡立朱虚侯为城阳王以齐济北郡【正义今济州济北王所都】立东牟侯为济北王二年济北王反汉诛杀之地入于汉后二年孝文帝尽封齐悼惠王子罢军等七人皆为列侯【正义罢音疲】齐文王立十四年卒无子国除地入于汉后一嵗孝文帝以所封悼惠王子分齐为王齐孝王将闾以悼惠王子扬虚侯为齐王故齐别郡尽以王悼惠王子子志为济北王子辟光为济南王子贤为菑川王子卭为胶西王子雄渠为胶东王与城阳齐凡七王【索隐谓将闾为齐王志为济北王卬胶西王辟光济南王贤菑川王章城阳王雄渠为胶东王】齐孝王十一年吴王濞楚王戊反兴兵西告诸侯曰将诛汉贼臣鼂错以安宗庙胶西胶东菑川济南皆擅发兵应吴楚欲与齐齐孝王狐疑城守不听三国兵共围齐【集解张晏曰胶西菑川济南也】齐王使路中大夫告于天子【集解张晏曰姓路为中大夫索隐史失名故言姓及官頋氏按路氏谱中大夫名卭也卭五刚反】天子复令路中大夫还告齐王善坚守吾兵今破吴楚矣路中大夫至三国兵围临菑数重无从入三国将刼与路中大夫盟曰若反言汉已破矣齐趣下三国不且见屠路中大夫既许之至城下望见齐王曰汉已发兵百万使太尉周亚夫击破吴楚方引兵救齐齐必坚守无下三国将诛路中大夫齐初围急隂与三国通谋约未定防闻路中大夫从汉来喜及其大臣乃复劝王毋下三国居无何汉将栾布平阳侯等兵至齐【索隐平阳侯按表是简侯曹奇】击破三国兵觧齐围已而复闻齐初与三国有谋将欲移兵伐齐齐孝王惧乃饮药自杀景帝闻之以为齐首善以廹刼有谋非其罪也乃立孝王太子寿为齐王是为懿王续齐后而胶西胶东济南菑川王咸诛灭地入于汉徙济北王王菑川齐懿王立二十二年卒子次景立是为厉王齐厉王其母曰纪太后太后取其弟纪氏女为厉王后王不爱纪氏女太后欲其家重宠【索隐重直龙反谓欲世宠贵于王宫】令其长女纪翁主入王宫【索隐如淳云诸王女云翁主称其母姓故谓之纪翁主】正其后宫毋令得近王欲令爱纪氏女王因与其姊翁主姧齐有宦者徐甲入事汉皇太后【索隐谓王太后武帝母也】皇太后有爱女曰修成君修成君非刘氏【集解张晏曰王太后前嫁金氏所生】太后怜之修成君有女名娥太后欲嫁之于诸侯宦者甲乃请使齐必令王上书请娥皇太后喜使甲之齐是时齐人主父偃知甲之使齐以取后事亦因谓甲即事成幸言偃女愿得充王后宫甲既至齐风以此事纪太后大怒曰王有后后宫具备且甲齐贫人急【集解徐广曰一作及】乃为宦者入事汉无补益乃欲乱吾王家且主父偃何为者乃欲以女充后宫徐甲大穷还报皇太后曰王已愿尚娥然有一害恐如燕王燕王者与其子昆弟奸新坐以死亡国故以燕感太后太后曰无复言嫁女齐事事浸浔不得闻于天子主父偃由此亦与齐有郤主父偃方幸于天子用事因言齐临菑十万户市租千金【索隐市租谓所卖之物出租日得千金言齐人众而且富也】人众殷富巨于长安此非天子亲弟爱子不得王此今齐王于亲属益踈乃从容言吕太后时齐欲反吴楚时孝王几为乱今闻齐王与其姊乱于是天子乃拜主父偃为齐相且正其事主父偃既至齐乃急治王后宫宦者为王通于姊翁主所者令其辞证皆引王王年少惧大罪为吏所执诛乃饮药自杀絶无后是时赵王惧主父偃一出废齐恐其渐踈骨肉乃上书言偃受金及轻重之短【索隐谓偃挟齐不娶女之恨因言齐之短为轻重之辞葢言临菑富及吴楚孝王时事是也】天子亦既囚偃公孙言齐王以忧死毋后国入汉非诛偃无以塞天下之望遂诛偃齐厉王立五年死毋后国入于汉齐悼惠王后尚有二国城阳及菑川菑川地比齐天子怜齐为悼惠王冡园在郡割临菑东环悼惠王冡园邑尽以予菑川以奉悼惠王祭祀城阳景王章齐悼恵王子【正义年表云都莒也】以朱虚侯与大臣共诛诸吕而章身首先斩相国吕王产于未央宫孝文帝既立益封章二千户赐金千斤孝文二年以齐之城阳郡立章为城阳王立二年卒子喜立是为共王共王八年徙王淮南【索隐当孝文帝之十二年也正义年表云都陈也】四年复还王城阳凡三十三年卒子建延立是为顷王顷王二十八年卒子义立是为敬王敬王九年卒子武立是为恵王恵王十一年卒子顺立是为荒王荒王四十六年卒子恢立是为戴王【集解徐广曰甘露二年】戴王八年卒子景立至建始三年十五嵗卒【正义建始成帝年号从建始四年上至天汉四年六十七矣葢禇先生次之】济北王兴居齐悼恵王子【正义都济州也】以东牟侯助大臣诛诸吕功少及文帝从代来兴居曰请与太仆婴入清宫废少帝共与大臣尊立孝文帝孝文帝二年以齐之济北郡立兴居为济北王与城阳王俱立立二年反始大臣诛吕氏时朱虚侯功尤大许尽以赵地王朱虚侯尽以梁地王东牟侯及孝文帝立闻朱虚东牟之初欲立齐王故绌其功及二年王诸子乃割齐二郡以王章兴居章兴居自以失职夺功章死而兴居闻匈奴大入汉汉多发兵使丞相灌婴击之文帝亲幸太原以为天子自击胡遂发兵反于济北天子闻之罢丞相及行兵皆归长安使棘蒲侯柴将军击破虏济北王【集觧张晏曰柴武】王自杀地入于汉为郡后十二年文帝十六年复以齐悼恵王子安都侯志为济北王【索隐地理志安都阙正义安都故城在瀛州髙阳县西南三十九里】十一年吴楚反时志坚守不与诸侯合谋吴楚已平徙志王菑川济南王辟光齐悼恵王子【正义辟音璧都济南郡】以勒侯孝文十六年为济南王【索隐勒汉书作朸皆音力地理志县名属平原也】十一年与吴楚反汉击破杀辟光以济南为郡地入于汉菑川王贤齐悼恵王子【正义年表云菑川王都剧故城在青州寿光县西三十一里】以武城侯文帝十六年为菑川王【索隐按地里志县名属平原也正义贝州县】十一年与吴楚反汉击破杀贤天子因徙济北王志王菑川志亦齐悼恵王子以安都侯王济北菑川王反毋后乃徙济北王王菑川凡立三十五年卒諡为懿王子建代立是为靖王二十年卒子遗代立是为顷王三十六年卒子终古立是为思王二十八年卒子尚立是为孝王五年卒子横立至建始三年十一嵗卒【正义亦禇少孙次之】胶西王卭齐悼恵王子【正义卭五郎反年表云都髙苑括地志云髙苑故城在淄州长山县北四里】以昌平侯文帝十六年为胶西王【正义括地志云昌平故城在幽州东南六十里也】十一年与吴楚反汉击破杀卭地入于汉为胶西郡胶东王雄渠齐悼恵王子【正义年表云都即墨按即墨故城在莱州胶东县南六十里】以白石侯文帝十六年为胶东王【索隐地理志县名属金城正义白石古城在徳州安徳县北二十里】十一年与吴楚反汉击破杀雄渠地入于汉为胶东郡
