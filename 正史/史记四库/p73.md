<!-- { "loadSidebar": true } -->
　　赤帝行徳天牢为之空【索隐谓王者行德以应火精之帝谓举大礼封诸侯之地则是赤帝行德夏阳主舒散故天牢为之空则人主当赦过宥罪者也正义赤帝南方赤熛怒之帝也夏万物茂盛功作大兴则天施德惠天牢为之空虚也天牢六星在北斗魁下不对中台主秉禁暴亦贵人之牢也】黄帝行徳天矢为之起【正义黄帝中央含枢纽之帝季夏万物盛大则当大赦含养羣品也】风从西北来必以庚辛一秋中五至大赦三至小赦白帝行徳以正月二十日二十一日月晕围常大赦载谓有太阳也一曰白帝行徳【索隐一曰二曰谓占星之家异説太史公兼记之耳】毕昴为之围【正义白帝西方白招矩之帝也秋万物咸成则晕围毕昴三暮帝德乃成也】围三暮徳乃成不三暮及围不合徳不成二曰以辰围不出其旬
　　黑帝行徳天闗为之动【正义黑帝北方协光纪之帝也冬万物闭藏为之动为之开闭也天关一星在五车南毕西北为天门日月五星所道主边事亦为限隔内外障絶往来禁道之作违者占芒角有兵起五星守之主贵人多死也】
　　天行徳天子更立年【索隐案天谓北极紫微宫言王者当天心则北辰有光辉是行德也若北辰有光辉则天子更立年也】不徳风雨破石三能三衡者天廷也客星出天廷有竒令【索隐上云南宫朱鸟权衡衡太微三光之廷则三衡者即太微也其谓之三者日月五星也然斗星第六第五亦名衡又参三星亦名衡然并不为天廷正义晋书天文志云三台主开德宣符也所以和阴阳而理万物也三衡者北斗魁四星为璇玑杓三星为玉衡人君之象号令主也又太微天子宫庭也太微为衡衡主平也为天庭理法平辞理也按言三台三衡者皆天帝之庭号令舒散平理也故言三台三衡言若有客星出三台三衡之廷必有竒异敎令也】
　　【索隐述赞曰在天成象有同影响观文察变其来自往天官既书太史攸掌云物必记星辰可仰盈缩匪应验无爽至哉监云谁欲网】



　　史记卷二十七
　　史记卷二十七考证
　　天官书正义张衡云○此系晋书天文志所载张衡之语而正义引之监本有五列焉句有讹作育又日月运行歴示吉凶五纬纒度用告祸福四句脱去歴示吉凶五纬纒度八字今俱添改
　　中宫天极星索隐宣气立精○宣监本讹作宫今改正旁三星三公或曰子属正义主变出隂阳佐机务○出字疑化字之误
　　后宫之属也索隐辰极横后妃四星端○端一本作从【臣照】按从即纵对横而言端即耑直也端与从未审孰是姑仍监本之旧
　　隋北端兑○【臣照】按北之当为比端之当为耑兑之当为鋭索隐详之矣唯隋字但云音他果反而未申其义盖隋即椭椭比者斜相连也耑直也耑鋭者直而尖也古字通用者多加以传冩之讹遂不可晓
　　或曰天一正义主王者即位令诸立赤子而传国位者○考星经应作主王者即位及诸立太子而传国位者
　　絶汉抵营室曰阁道索隐又按乐汁图征云○乐汁图征纬书也监本脱征字今添
　　以齐七政索隐春秋运斗枢云○枢监本讹作极今改正
　　又徐整长歴云○监本脱徐字今添
　　魁枕参首正义○【臣照】按张守节此条盖引用天文志参合星经为之嵗乆传讹舛错殊甚至不可读今依晋书改正而书其原文如左【正义枕之禁反衡斗衡也魁斗第一星也言北方斗斗衡直当北之魁枕于参星之道北斗之杓连于龙角南斗六星为天庙丞相太宰之位主荐贤良授爵禄又主兵天机南二星魁天梁中央一星天相北二星天府庭也占斗星盛明王道和平爵禄行不然反是参主斩刈又为天狱主杀罚其中三星横列者三将军东主后将军西南曰右足主偏将军故轩辕氏占之以北曰左肩主左将军西北曰右肩主右将军东南曰左足应七将也中央三小星曰伐天之都尉也主戎狄之国不欲明若芒角张明与参等大臣谋乱兵起夷狄内战七将皆明天下主兵振王道缺参失色军散败动揺边有急参左足入玉井中及金火守皆为起兵】
　　斗为帝车索隐言是大帝乘车巡狩○监本脱言字今添
　　五曰司中索隐司中主左理也○左理一本作大理贵人之牢索隐乐汁图征曰○监本脱徴字今添又天理贵人牢○监本作天宝理贵人牢宝字衍今删
　　辅星明近正义排贤用佞○监本讹作用贤排佞今改正
　　杓端有两星集解更河三星○查晋书更作梗今依晋书改正
　　虚则开出索隐诗汜歴枢云○汜监本讹作纪今改正又正义九星悉见则狱事繁○九监本讹作占今改正
　　又视其火小大有大赦○视监本讹作见今改正
　　旁有两星曰钤○钤监本讹作衿今改正
　　又索隐钤音其炎反○监本脱钤字今添
　　北一星曰牵正义占不居其所则宫门不禁居则反是也○监本作占一反不居其所衍一反二字今删又则津梁不通宫门不禁今查津梁不通四字系下文东北曲十二星曰旗注文重出于此今亦删
　　故曰摄提格正义色温温不明而大者人君吉○吉监本讹作恐今改正
　　氐为天根主疫索隐氐四星为路寝○路监本讹作露今改正
　　又正义氐房心三星为火○火监本讹作灾今改正
　　尾为九子正义次三星夫人次九嫔末为妾○监本讹作次三星并为次九嫔末二星为妾今改正
　　火犯守角则有战房心王者恶之也正义荧惑犯守箕尾氐星自生芒角则有战阵之事若荧惑守房心及房心自生芒角则王者恶之也○【臣照】按正义以角为芒角之角窃谓马迁之意指角宿而言谓荧惑犯角星或守角星当有战鬭若犯房心或守房心则灾及人君也考之星占亦复如是
　　权衡正义太微之廷也○微监本讹作尾今改正门内六星诸侯正义诸侯五星在东井东北近北河主刺举戒不虞○【臣照】按旧本作东井在北河主判举东井北河两星名又相离甚远定有讹舛今据宋史及星经知在东井东北近北河也判举宋史作刺举今并改正
　　其内五星五帝坐○监本正义遗羣下从谋也五字今据本书补
　　又白招矩○招字监本误作昭以其所犯命之命字监本误作名今俱改正
　　权轩辕轩辕黄龙体前大星女主象旁小星御者后宫属正义次北一星夫人也○监本脱一字又脱右一星大民太后宗也九字又脱后族二字今据宋史天文志补
　　其西曲星曰銊正义舆鬼五星一星为质○监本误作舆鬼四星为质一星今改正
　　又占不欲明明与井齐或揺动则天子用钺于大臣○监本少一明字今添
　　钺北北河南南河正义南北置而为戒南河南戒一曰阳门亦曰越门北河北戒一曰阴门亦为胡门○监本脱南河南戒四字今添
　　中白者为质正义舆鬼五星主祠事天目也○监本五讹作四目讹作田今俱改正
　　又欲其曶曶不明○监本讹作欲其没不明今改正
　　祸成井集解火入之一星居其旁天子且以火败○火入之监本脱之字今添又一星疑应作客星
　　诛成质○【臣照】按本书云白者为质此云诛成质晋书天文志云鬼中一星名鈇锧盖质即锧也古字少后人多加偏傍以分之遂疑为两字耳
　　柳为鸟注正义星七星○七监本讹作一今改正翼为羽翮○翮监本讹作融今改正
　　又正义翼二十二星○监本讹作二十星今改正
　　轸为车主风正义辰星守之徐泗有戮者○监本作徐泗有戮之者之字衍今去
　　星星不欲明明与四星等若五星入轸星中兵大起○汉书天文志同【臣照】按上星字应作辖星星不欲明句不成文理且五星入轸即五星聚轸矣乃大吉也若五星不拘何星入轸则无嵗无之又安得兵大起考晋书天文志乃知上星字为辖字之误盖轸四星旁有辖星若辖星明与四星等即入轸中而视之若五星矣斯兵大起也索隐注宋均云五星主行使行使动兵车亦动也五星五字亦应作辖辖同主行使也
　　轸南众星曰天库○监本有正义注天库一星主太白秦也在五星中十三字查系下文五帝车舍正义文重出在此今删
　　西宫咸池索隐文耀钩云○耀钩监本讹作跃钧今改正
　　五帝车舍索隐吐秀含实主秋成○监本讹作含秀含实主秋垂今改正
　　又正义次东北曰天狱○曰监本讹作星今改正又其国絶食兵且起○且监本讹作见今改正又三柱出外兵出柱入兵入柱出一月米贵三倍期二年○监本讹作三柱入出一月米贵三倍今改正又柱倒立尤甚○监本讹柱王尤其今改正
　　奎曰封豕主沟渎正义人主爽德○监本讹作臣主其德今改正
　　又荧惑星守之○守监本讹作主今改正
　　其南众星曰廥积集解刍藁积为廥也正义刍藁六星○藁监本俱讹作蒿今改正
　　昴曰髦头正义昴七星○七监本讹作一今改正毕曰防车为边兵正义主四夷之尉也○监本脱主字今添
　　昴毕间为天街正义土金守胡兵入也○土一本作火主葆旅事正义葆旅野生之可食者○者监本讹作也今改正
　　又国易政○政监讹作正今改正
　　其南有四星曰天厠正义天厠四星在屏东○监本脱东字今据宋史天文志添
　　其东有大星曰狼狼角变色多盗贼正义金火守亦如之○旧本作金木火守亦如之【臣照】按星占木为德星守则为休祥木字乃衍文也今删
　　危为盖屋○屋监本讹作室今改
　　又正义危为盖屋盖屋自有星恐文误也○监本少下盖屋二字今添
　　虚为哭泣之事索隐姚氏按荆州占以为其宿二星南星主哭泣虚中六星不欲明明则有大丧也○【臣照】按星图虚南二星为哭哭东二星为泣荆州占既云虚中六星则是合哭泣四星言之矣又以为其宿二星南星主哭泣文必有误
　　其南有众星曰羽林天军正义羽林四十五星○监本作三十五星伏查晋书天文志及歩天歌皆作四十五星今改正
　　又正义天军也亦天宿卫主兵革不见天下乱○监本讹作亦天宿衞之兵革出今改正
　　军西为垒或曰钺正义占五星入皆兵起○监本作占之非故兵起语不可解今据晋书天文志改五星入皆兵起
　　营室为清庙○【臣照】按二十八宿列于天官书五宫者唯二十七壁不与焉尔雅亦同至分野则曰营室至东壁并州较他宿亦多一至字殆室壁本一星若曰室之壁云尔
　　旁一星曰王良正义金火守入皆兵之忧也○监本讹作皆其之忧也今改正
　　牵牛为牺牲○正义二星主关梁下脱次三星主南越六字今据宋史天文志添
　　其北河鼓索隐孙炎云河鼓之旗十二星○【臣照】按星图河鼓左右旗各九星
　　失者罚出嵗星正义岁星盈缩以其舍命国所在之国不可伐○监本脱以其舍命国五字今添
　　以十月与角亢晨出曰大章集解徐广曰一曰天皇索隐天文志亦作天皇○监本天皇俱讹作大星今改正
　　长二丈类彗○监本讹作类彗星今改正
　　荧惑荧惑为勃乱残贼疾防饥兵○【臣照】按荧惑荧惑句似复出荧惑二字
　　又正义天官占云○占监本讹作志今改
　　五星皆从而聚于一舍正义四星若合是为太阳○太阳监本误作大王今据晋书天文志改
　　谨此○此三字应在荧惑章下旧本刋于填星章首今改正下太白章谨此三字亦同
