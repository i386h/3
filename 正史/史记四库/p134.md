<!-- { "loadSidebar": true } -->
　　夫学者载籍极博犹考信于六蓻诗书虽缺然虞夏之文可知也【索隐孔子系家称古诗三千余篇孔子删三百五篇为诗今亡五篇又书纬称孔子求得黄帝孙帝魁之书迄秦穆公凡三千三百三十篇乃删以一百篇为尚书十八篇为中候今百篇之内见亡四十二篇是诗书又有缺亡者也尚书有尧典舜典大禹谟备言虞夏禅譲之亊故云虞夏之文可知也】尧将逊位譲于虞舜舜禹之间岳牧咸荐乃试之于位典职数十年【正义舜禹皆典职事二十余年然后践帝位】功用既兴然后授政示天下重器【索隐言天下者是王者之重器故荘子云天下之大器是也则大器亦谓之重器】王者大统传天下若斯之难也而説者曰尧让天下于许由【正义皇甫谧髙士传云许由字武仲尧闻致天下而让焉乃退而遁于中岳颍水之阳箕山之下隠尧又召为九州长由不欲闻之洗耳于颍水濵时有巢父牵犊欲饮之见由洗耳问其故对曰尧欲召我为九州长恶闻其声是故洗耳巢父曰子若处髙岸深谷人道不通谁能见子子故浮防欲闻求其名誉污吾犊口牵犊上流饮之许由殁葬此山亦名许由山在洛州阳城县南十三里】许由不受耻之逃隐及夏之时有卞随务光者此何以称焉【索隐説者谓诸子杂记也然尧让于许由及夏时有卞随务光等殷汤让之天下并不受而逃事具荘周譲王篇正义经史唯称伯夷叔齐不及许由卞随务光者不少槩见何以哉故言何以称焉为不称説之也】太史公曰余登箕山【索隐盖杨恽东方朔见其文称余而加太史公曰也】其上盖有许由云孔子序列古之仁圣贤人如吴太伯伯夷之伦详矣余以所闻由光义至髙【索隐谓太史公闻庄周説许由务光等也荘子尧让天下于许由由遂逃箕山洗耳于颍水卞随自投于桐水务光负石自沉于卢水是义至髙】其文辞不少概见何哉【索隠按槩是梗槩谓略也盖以由光义至髙而诗书之文辞遂不少梗槩载见何以如此哉是太史公疑于説者之言或非实也正义槩古代反】孔子曰伯夷叔齐不念旧恶怨是用希求仁得仁又何怨乎余悲伯夷之意睹轶诗可异焉【索隐谓悲其兄弟相让又义不食周粟而饿死睹音覩轶音逸谓见逸诗之文即下采薇之诗是也不编入三百篇故云逸诗也可异焉者按论语云求仁得仁又何怨乎今其诗云我安适归矣于嗟徂兮命之衰矣是怨词也故云可异焉】其传曰伯夷叔齐孤竹君之二子也【索隐其传盖韩诗外传及吕氏春秋也其传云孤竹君是殷汤三月丙寅日所封相传至夷齐之父名初字子朝伯夷名允字公信叔齐名智字公逹解者云夷齐谥也伯仲又其长少之字地理志孤竹城在辽西令支县应劭云盖伯夷之国君姓墨胎氏正义本前注丙寅作殷汤正月三日丙寅括地志云孤竹古城在卢龙县南十二里殷时诸侯孤竹国也】父欲立叔齐及父卒叔齐譲伯夷伯夷曰父命也遂逃去叔齐亦不肯立而逃之国人立其中子于是伯夷叔齐闻西伯昌善养老盍徃归焉【索隐刘氏云盍者疑词盖谓其年老归就西伯也】及至西伯卒武王载木主号为文王东伐纣伯夷叔齐叩马而谏曰父死不葬爰及干戈可谓孝乎以臣弑君可谓仁乎左右欲兵之太公曰此义人也扶而去之武王已平殷乱天下宗周而伯夷叔齐耻之义不食周粟隐于首阳山采薇而食之【集解马融曰首阳山在河东蒲坂华山之北河曲之中索隐薇蕨也尔雅云蕨鳖也正义陆玑毛诗草木疏云薇山菜也茎叶皆似小豆蔓生其味亦如小豆藿可作羮亦可生食也】及饿且死作歌其辞曰登彼西山兮采其薇矣【索隐西山即首阳山】以暴易暴兮不知其非矣【索隐以武王之暴臣易殷纣之暴主而不自知其非矣】神农虞夏忽焉没兮我安适归矣【索隐犠农虞夏敦朴禅让之道超忽乆矣终没矣今逄此君臣争夺故我安适归】于嗟徂兮命之衰矣【索隐吁嗟嗟叹之辞也徂者徃也死也言已今日饿死亦是命运之衰薄不遇大道之时至忧而饿死】遂饿死于首阳山由此观之怨邪非邪【索隐太史公言已观此诗之情似是有怨邪又疑其云非是怨邪正义曹大家注幽通赋云夷齐饿于首阳山在陇西首又戴延之西征记云洛阳东北首阳山有夷齐祠今在偃师县西北又孟子云夷齐避纣居北海之濵首阳山説文云首阳山在辽西史传及诸书夷齐饿于首阳凡五所各有案据先后不详荘子云伯夷叔齐西至岐阳见周武王伐殷曰吾闻古之士遭治世不避其任遇乱世不为茍存今天下乱周德衰其并乎周以涂吾身也不若避之以絜吾行二子北至于首阳之山遂饥饿而死又下诗登彼西山是今清源县首阳山在岐阳西北明即夷齐饿死处也】或曰天道无亲常与善人若伯夷叔齐可谓善人者非耶【索隐又白起论云若夷齐之行如此可谓善人者耶又非善人者耶亦疑也】积仁絜行如此而饿死且七十子之徒仲尼独荐顔渊为好学然回也屡空糟糠不厌【索隐厌言饫也谓不饫饱也糟糠贫者之所飡也故曰糟糠之妻是也然顔子一箪食瓢饮未见有糟糠之文】而卒蚤夭天之报施善人其何如哉盗跖日杀不辜【索隐蹠与跖同并音之石反盗跖栁下惠弟见庄子为篇名正义按蹠者黄帝时大盗之名以栁下惠弟为天下大盗故世放古号之盗蹠】肝人之肉【索隐刘氏云谓取人肉为生肝非也荘子云跖方休卒太山之阳脍人肝而餔之】暴戾恣睢【索隐暴戾谓凶暴而恶戾也邹诞生恣音资雎音千余反刘氏恣音如字睢音休季反恣睢谓恣行为睢恶之貌也正义雎仰白目怒貌也言盗蹠凶暴恶戾恣性怒白目也】聚党数千人横行天下竟以夀终【集解骃案皇覧曰盗跖冡在河东大阳临河曲直农华隂山潼乡按盗跖即柳下惠弟也索隐直音如字直者当也或音值非也潼音同按潼水名因为乡今之潼津关是亦为县正义括地志云盗跖冡在陜州河北县西二十里河北县本汉大阳县也又今齐州平陵县有盗跖冡未详也】是遵何徳哉【索隐言盗跖无道横行天下竟以夀终是其人遵行何德而致此哉】此其尤大彰明较著者也【索隐较明也言伯夷有德而饿死盗跖暴戾而夀终是贤不遇而恶道长尤大着明之证】若至近世操行不轨专犯忌讳而终身逸乐富厚累世不絶【索隐谓若鲁桓楚灵晋献齐襄之比皆是】或择地而蹈之【索隐谓不仕暗君不饮盗泉褁足髙山之顶窜迹沧洲之濵是也正义谓北郭骆鲍焦等是也】时然后出言【索隐论语夫子时然后言】行不由径【索隐澹台灭明之行】非公正不发愤而遇祸灾者不可胜数也【索隐谓人臣之节非公正之事不感激发愤或出忠言或致身命而卒遇祸灾者不可胜数谓龙逄比干屈平伍胥之比】余甚惑焉傥所谓天道是邪非邪【索隐太史公惑于不轨而逸乐公正而遇害为天道之非而又是邪深惑之也盖天道逺聪听暂遗或穷通数防不由行事所以行善未之福行恶未之祸故先达皆犹昧之也正义傥音他荡反傥未定之词也为天道不敢的言是非故云傥也】子曰道不同不相为谋亦各从其志也【正义太史公引孔子之言证前事也言天道人道不同一任其运遇亦各从其志意也】故曰富贵如可求虽执鞭之士吾亦为之【集解郑曰富贵不可求而得之当修徳以得之若于道可求而得之者虽执鞭贱职我亦为之】如不可求从吾所好【集解孔安国曰所好者古人之道】岁寒然后知松栢之后凋【集解何晏曰大寒之后众木皆死然后松栢少凋伤平歳众木亦有不死者故湏歳寒然后别之喻凡人处治世亦能自修整与君子同在浊世然后知君子之正不茍容也】举世混浊清士乃见【索隐老子曰国家昏乱有忠臣是举代混浊则士之清洁者乃彰见故上文歳寒然后知松栢之后凋先为此言张本也正义言天下冺乱清洁之士不挠不茍合于盗跖也】岂以其重若彼其轻若此哉【索隐谓伯夷让德之重若彼采薇而饿死之轻若此又一觧云操行不轨富厚累代是其重若彼公正发愤而遇祸灾是其轻若此也正义重谓盗跖等也轻谓夷齐由光等也】君子疾没世而名不称焉【索隐自此以下虽论伯夷得夫子而名彰顔回附骥尾而行着盖亦欲微见已之着撰不已亦是疾没世而名不称焉故引贾子贪夫徇财烈士徇名是也又引同明相照同类相求云从龙风从虎者言物各从类以相求太史公言己亦是操行廉直而不用于代卒防非罪与伯夷相类故寄此而发论正义君子疾没世后惧名湮没而不称若夷齐顔囬洁行立名后代称述亦太史公欲渐见已立名著述之美也】贾子曰【索隐贾也作鵩鸟赋云然故太史公引而称之也】贪夫徇财【正义徇才迅反徇求也瓒云已身从物曰徇】烈士徇名夸者死权【索隐言贪权势以矜夸者至死不休故云死权也】众庶冯生【索隐冯者恃也音凭言众庶之情盖冯恃矜其生也邹诞生作毎生毎者冒也冒即贪之义正义太史公引贾子譬作史记若贪夫徇财烈士徇名夸者死权众庶冯生乃成其史记】同明相照【索隐已下并系辞文】同类相求【正义天欲而柱础润谓同德者相应】云从龙风从虎【集解王肃曰龙举而景云属虎啸而谷风兴张璠曰犹言云从龙风从虎也】圣人作而万物覩【集解马融曰作起也索隐又引此句者谓圣人起而居位则万物之情皆得覩见故已今日又得著书言世情之轻重也正义此有识也圣人有养生之德万物有长养之情故相感应也此以上至同明相照是周易乾象辞也太史公引此等相感者欲见述作之意合万物有覩也孔子殁后五百岁而已当之故作史记使万物见覩之也太史公序传云先人有言自周公卒五百岁而有孔子孔子卒后至于今五百岁有能绍明世正易传继春秋本诗书礼乐之际意在斯乎小子何敢让焉作述六经云易着天地隂阳四时五行故长于变礼经纪人伦故长于行书记先王之事故长于政诗记山川谿谷禽兽草木牝牡雌雄故长于风乐乐所以立故长于和春秋辨是非故长于治人是故礼以节人乐以发和书以道事诗以逹意易以道化春秋以道义拨乱世反之正莫近于春秋按述作而万物睹见】伯夷叔齐虽贤得夫子而名益彰【正义伯夷叔齐虽有贤行得夫子称扬而名益彰著万物虽有生养之性得太史公作述而世事益覩见】顔渊虽笃学附骥尾而行益显【索隐苍蝇附骥尾而致千里以喻颜回因孔子而名彰】岩穴之士趋舍有时若此类名堙灭而不称悲夫【正义趋音趋舍音舍趋向也舍废也言隠处之士时有附骥尾而名晓逹若堙灭不称数者亦可悲痛】闾巷之人欲砥行立名者【正义砥音旨砺行修徳在乡闾者若不托贵大之士何得封侯爵赏而名留后代也】非附青云之士恶能施于后世哉
　　【索隠述赞曰天道平分与善徒云贤而饿死盗且聚羣吉凶倚伏报施纠纷子罕言命得自前闻嗟彼素士不附青云】











　　史记巻六十一
　　史记卷六十一考证
