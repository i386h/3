<!-- { "loadSidebar": true } -->
　　太史公曰学者多言无鬼神然言有物【索隐物谓精恠及药物也】至如留侯所见老父予书亦可恠矣【索隐诗纬云风后黄帝师又化为老子以书授张良父后化为黄石亦异説耳】髙祖离困者数矣而留侯常有功力焉岂可谓非天乎上曰夫运筹防帷帐之中决胜千里外吾不如子房余以为其人计魁梧竒伟【集觧应劭曰魁梧丘虚壮大之意索隐苏林云梧音悟萧该云今读为吾非也小顔云言其可警悟于人】至见其图状貎如妇人好女盖孔子曰以貎取人失之子羽【索隐子羽澹台灭明字也仲尼弟子传云状貎甚恶又家语云子羽有君子之容而行不称其貎与史记文同也】留侯亦云
　　【索隐述賛曰留侯倜傥志懐愤惋五代相韩一朝归汉进履宜假运筹神算横阳既立申徒作扞防上扶危固陵静乱人称三杰辩推八难赤松愿逰白驹难绊嗟彼雄畧曽非魁岸】

　　史记卷五十五
　　史记卷五十五考证
　　留侯世家留侯张良者其先韩人也索隐按王符皇甫谧并以良为韩之公族姬姓也秦索贼急乃改姓名而韩先有张去疾及张谴恐非良之先代也○困学纪闻曰张良张仲三十代孙张老十七代孙张氏谱云仲见诗老见春秋礼记
　　孺子见我济北谷城山下黄石即我矣正义孔文祥云黄石公须眉皆白状杖丹藜履赤舄○【臣照】按状字疑衍因下杖字而误
　　沛公曰鲰生○一本此下有集觧徐广曰吕静曰鲰鱼也音此垢反共十三字
　　放牛桃林之隂索隐应劭十三州记农有桃丘聚古桃林也○【臣照】按十三州记乃阚骃所作见水经注及隋唐志索隐云应劭疑误否则应劭下有一曰字
　　于是上廼置酒封雍齿为什方侯○【臣照】按王世贞云功臣年表曹参至陈平九人皆以十二月甲申封张良至陈豨十三人以正月丙午封周灶以丁未封丁复以戊申封吕青以壬子封雍齿始与郭防以戊午封而诸将陈武等以三月丙申庚子等日继封然则曹参诸公逺者先三十四日而沙中偶语之辈仅陈武辈二十余人耳此曹非有大功何敢偶语意者归美留侯之谧谈未必实也臣窃谓世贞之言过矣夫良岂与沙中偶语者共谋而知之如是晰乎亦审乎天下之大机大势而知其必有是耳匹夫匹妇一能胜予况陈武辈二十余人陈豨且反世贞又何以能保陈武辈不反且论功行赏自有次第岂尽裂土而封之不封而受赏者又岂止陈武辈二十余人且良所谓谋反者甚言之耳心所不向即为反萌良岂告人反以图己功哉书生妄疑古人所为好事之过也
　　天下有四人索隐四人四皓也云云○【臣照】按汉书王贡传序曰汉兴有园公绮里季夏黄公角里先生顔师古注曰四皓称号本起于此更无姓名可称葢隐居之人匿迹逺害不自摽显秘其氏族故史传无得而详至于后代皇甫谧之徒及诸地里书説竞为四人施安姓氏自相错互语又不经班氏不载于书诸家皆臆説今并弃略一无取焉臣谓师古之见卓矣索隐所引陈留志有姓名者又止三人无绮里季名字葢有脱文而今陈留志无其书莫可考也或云姓朱名晖字文季恐皆臆説绮里季或云当连夏字读作绮里季夏其黄公则黄为姓顾皇甫谧髙士传已作夏黄公陶潜圣贤羣辅录亦然莫定其孰是也陶潜四八目即圣贤羣辅录别名四八目葢所载如四佐四凶八元八恺之类四与八居多后人遂呼之为四八目耳



　　史记卷五十五考证
　　钦定四库全书
　　史记卷五十六
　　汉　　太　　史　　令　　司马迁　撰宋中郎外兵曹参军裴　骃集解
　　唐国子博士文馆学士司马贞索隐
　　唐诸王侍读率府长史张守节正义
　　陈丞相世家第二十六
