<!-- { "loadSidebar": true } -->
　　曹沫者鲁人也【索隠沫音亡葛反左氏谷梁并作曹刿然则沫宜音刿沫刿声相近而字异耳】以勇力事鲁庄公庄公好力曹沫为鲁将与齐战三败北鲁庄公惧乃献遂邑之地以和【索隠左传齐人灭遂杜预云遂国在济北蛇邱县东北也正义故城在兖州龚邱县西北七十六里】犹复以为将齐桓公许与鲁防于柯而盟【索隐杜预云济北东阿齐之柯邑犹祝柯今为祝阿也】桓公与庄公既盟于坛上曹沫执匕首劫齐桓公【索隠匕音比刘氏云短剑也盐铁论以为长尺八寸其头类匕故云匕首也此事约公羊为说然彼无其名直云曹子而已且左传鲁庄十年战长勺用曹刿谋败齐而无劫桓公之事十三年盟于柯公羊始论曹子谷梁此年惟云曹刿之盟信齐侯也又不记其行事之时也】桓公左右莫敢动而问曰子将何欲【索隠公羊传云管子进曰君何求何休注云桓公卒不能应管仲进为言之也】曹沫曰齐彊鲁弱而大国侵鲁亦以甚矣今鲁城坏即压齐境【索隠齐鲁隣接今齐数侵鲁鲁之城坏即压近齐之境也】君其图之桓公乃许尽归鲁之侵地既已言曹沫投其匕首下坛北面就羣臣之位顔色不变辞令如故桓公怒欲倍其约【索隠倍音佩】管仲曰不可夫贪小利以自快弃信于诸侯失天下之援不如与之于是桓公乃遂割鲁侵地曹沫三战所亡地尽复予鲁其后百六十有七年而吴有专诸之事
