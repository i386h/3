<!-- { "loadSidebar": true } -->
　　太皇太后诏大司徒大司空【集解徐广曰此诏是平帝元始中王元后诏后人写此及班固所称以续卷后索隐案广所云则又非褚先生所录也】盖闻治国之道富民为始富民之要在于节俭孝经曰安上治民莫善于礼礼与奢也宁俭昔者管仲相齐桓霸诸侯有九合一匡之功而仲尼谓之不知礼以其奢泰侈拟于君故也夏禹卑宫室恶衣服后圣不循由此言之始之盛也徳优矣莫髙于俭俭化俗民则尊卑之序得而骨肉之恩亲争讼之原息斯乃家给人足刑错之本也欤可不务哉夫三公者百寮之率万民之表也未有树直表而得曲影者也孔子不云乎子率以正孰敢不正举善而教不能则劝维汉兴以来股肱宰臣身行俭约轻财重义较然着明【索隐较音角较明也】未有若故丞相平津侯公孙者也位在丞相而为布被脱粟之饭不过一肉故人所善賔客皆分奉禄以给之无有所余诚内自克约而外从制汲黯诘之乃闻于朝此可谓减于制度【集解应劭曰礼贵有常尊衣服有常品】而可施行者也徳优则行否则止与内奢泰而外为诡服以钓虚誉者殊科以病乞骸骨孝武皇帝即制曰赏有功襃有徳善善恶恶君宜知之其省思虑存精神辅以医药赐告治病牛酒杂帛居数月有瘳视事至元狩二年竟以善终于相位夫知臣莫若君此其效也子度嗣爵后为山阳太守坐法失侯夫表徳章义所以率俗厉化圣王之制不易之道也其赐后子孙之次当为后者爵闗内侯食邑三百户徴诣公车上名尚书朕亲临拜焉
　　班固称曰公孙卜式儿寛皆以鸿渐之翼困于燕雀【集解李竒曰渐进也鸿一举而进千里者羽翼之材也等皆以大材初为俗所薄若燕雀不知鸿鹄之志也索隐案谓公孙等未遇为时所轻若飞鸿之未渐受困于燕雀也】逺迹羊豕之间【集解韦昭曰逺迹谓耕牧在于逺方索隐案公孙牧豕卜式牧羊也】非遇其时焉能致此位乎是时汉兴六十余载海内乂安【索隐乂理也】府库充实而四夷未賔制度多阙上方欲用文武求之如弗及始以蒲轮迎枚生【索隐案谓枚乗也汉始诏申公亦以蒲轮谓以蒲裹车轮恐伤草木也且蒲是草之美者故礼有蒲璧盖或画缋以为荣饰也】见主父而叹息【索隐案上文严安等上书上曰公等安在何相见之晩者是也】羣臣慕向异人并出卜式试于刍牧羊擢于贾竖卫青奋于奴仆日防出于降虏斯亦曩时版筑饭牛之朋矣汉之得人于兹为盛儒雅则公孙董仲舒儿寛笃行则石建石庆质直则汲黯卜式推贤则韩安国郑当时定令则赵禹张汤文章则司马迁相如滑稽则东方朔枚臯应对则严助朱买臣厯数则唐都落下闳协律则李延年运筹则桑羊奉使则张骞苏武将帅则卫青霍去病受遗则霍光金日防其余不可胜纪是以兴造功业制度遗文后世莫及孝宣承统纂修洪业亦讲论六艺招选茂异而萧望之梁丘贺夏侯胜韦成严彭祖尹更始以儒术进刘向王襃以文章显将相则张安世赵充国魏相邴吉于定国杜延年治民则黄霸王成龚遂郑邵信臣韩延夀尹翁归赵广汉之属皆有功迹见述于后累其名臣亦其次也【索隐述赞曰平津巨儒晩年始遇外示寛俭内懐嫉妬宠备荣爵身受肺腑主父推恩观时设度生食五鼎死非时蠧】











　　史记巻一百十二
　　史记卷一百一十二考证
　　平津侯主父列传二歳中至左内史集解徐广曰一云一歳○【臣浩】按一歳中为是以五年对策即于是年为左内史见汉书百官公卿表
　　是时赵人徐乐齐人严安俱上书言世务各一事索隐严本姓庄汉明帝讳后并改姓严也○顾炎武曰邓伯羔谓安自姓严然汉书艺文志曰主父偃二十八篇徐乐一篇庄安一篇是安本姓庄非严也汉书之称庄安班氏所未改也史记之称严安后人所追改也
　　又使尉佗屠雎将楼船之士南攻百越○【臣照】按淮南子人间训曰秦皇利越之犀角象齿翡翠珠玑乃使尉屠雎发卒五十万为五军则此佗字疑衍
　　为举首○王若虚辨惑曰举首下意似不足岂有阙文乎
　　后圣不循○董份曰后圣圣字恐当是世字言禹圣徳后世不能循也
　　始之盛也○凌稚隆曰一本始作治
　　始以蒲轮迎枚生索隐谓以蒲裹车轮恐伤草木也○徐孚逺曰封泰山用蒲轮恐伤草木也迎贤人用蒲轮欲令车安也索隐非是










　　史记卷一百一十二考证
　　钦定四库全书
　　史记卷一百十三
　　汉　　　太　　史　　　令司马迁　撰宋中郎外兵曹参军裴　骃集解
　　唐国子博士文馆学士司马贞索
　　唐诸王侍读率府长史张守节正义
　　南越尉佗列传苐五十三
