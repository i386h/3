<!-- { "loadSidebar": true } -->
　　太史公曰神农以前尚矣盖黄帝考定星歴【索隠系本及律歴志黄帝使羲和占日常仪占月臾区占星气泠纶造律吕大桡作甲子隶首作算数容成综此六术而着调歴也】建立五行起消息【正义皇侃云干者阳生为息坤者阴死为消也】正闰余【集觧骃案汉书音义曰以嵗之余为闰故曰闰余正义邓平落下闳云一月之日二十九日八十一分日之四十三按计其余分成闰故云正闰余也每一嵗三百六十六日余六日小月六月是一嵗余十二日大计三十三月则一闰之耳】于是有天地神祗物类之官是谓五官【正义应劭云黄帝受命有云瑞故以云纪官春官为青云夏官为缙云秋官为白云冬官为黒云中官为黄云按黄帝置五官各以物类名其职掌也】各司其序不相乱也民是以能有信神是以能有明徳民神异业敬而不渎故神降之嘉生【集觧应劭曰嘉谷也】民以物享【正义刘伯荘云物事也人皆顺亊而享福也】灾祸不生所求不匮少皥氏之衰也九黎乱徳【集觧骃案汉书音义曰少皥时诸侯作乱者】民神杂扰不可放物【索隠放音昉依也】祸菑荐至莫尽其气【索隠荐音在见反荐集也字或作荐古字假借用尔】颛顼受之乃命南正重司天以属神命火正黎司地以属民【集觧应劭曰黎阴官也火数二二地数也故火正司地以属万民索隠案左传重为勾芒木正黎为祝融火正此言南者刘氏以为南字误非也盖重黎二人元是木火之官兼司天地职而天是阳南是阳位故木亦是阳所以木正为南正也而火是地正亦称北正者火数二二地数地阴主北方故火正亦称北正为此故也臣瓒以为古文火字似北未为深得也】使复旧常无相侵渎其后三苖服九黎之徳【正义孔安国云三苖缙云氏之后诸侯也按服从也言九黎之君在少皥之世作乱今三苖之君从九黎乱德故南北二官皆废使暦数失序】故二官咸废所职而闰余乖次孟陬殄灭摄提无纪歴数失序【集觧骃案汉书音义曰次十二次也史推歴失闰则斗建与月名错正月为孟陬闰余乖错不与正嵗相值谓之殄灭摄提星名随斗杓所指建十二月若歴误春三月当指辰而指已是谓失序索隠案正月为陬陬音邹又作侯反楚词云摄提贞于孟陬言歴数乖误乃使孟陬殄灭不得其正也天官书云摄提三星若鼎足句直斗杓所指以建时节故为摄提格格至也言摄随月建至故云格也】尧复遂重黎之后不忘旧者使复典之而立羲和之官眀时正度则隂阳调风雨节荗气至民无夭疫年耆禅舜申戒文祖云【集解徐广曰戒一作敕正义言于文祖之庙以申戒舜也】天之歴数在尔躬【集觧何晏曰歴数谓列次也】舜亦以命禹【集觧孔安国曰舜亦以尧命已之辞命禹也】由是观之王者所重也夏正以正月殷正以十二月周正以十一月盖三王之正若循环穷则反本天下有道则不失纪序无道则正朔不行于诸侯幽厉之后周室微陪臣执政史不记时君不告朔【集觧郑曰礼人君每月告朔扵庙有祭谓之朝享】故畴人子弟分散【集觧如淳曰家业世世相传为畴律年二十三传之畴官各从其父学索隠韦昭云畴类也孟康云同类之人明歴者也乐彦云畴昔知星人也】或在诸夏或在夷狄是以其禨祥废而不统【集觧如淳曰吕氏春秋荆人鬼而越人禨今之巫祝祷祠滛祀之比也晋灼曰禨音珠玑之玑】周襄王二十六年闰三月而春秋非之先王之正时也履端于始【集解韦昭曰谓正歴必先称端始也若十一月朔旦冬至也】举正于中【集觧韦昭曰气在望中则时日昏明皆正也】归邪【集觧音余】于终【集解韦昭曰邪余分也终闰月也中气在晦则后月闰在望是其正中也】履端于始序则不愆举正于中民则不惑归邪【集觧音余】于终事则不悖其后战国并争在于彊国禽敌救急解纷而已岂遑念斯哉是时独有邹衍眀于五徳之【正义传音竹恋反五德五行也】而散消息之分以显诸侯而亦因秦灭六国兵戎极烦又升至尊之日浅未暇遑也而亦颇推五胜【集觧骃案汉书音义曰五行相胜秦以周为火用水胜之也】而自以为获水徳之瑞更名河曰徳水而正【正义音征以秦始皇名讳之故改也】以十月色上黑然歴度闰余未能睹其真也汉兴高祖曰北畤待我而起亦自以为获水徳之瑞虽明习歴及张苍等咸以为然是时天下初定方纲纪大基高后女主皆未遑故袭秦正朔服色至孝文时鲁人公孙臣以终始五徳上书言汉得土徳宜更元改正朔易服色当有瑞瑞黄龙见事下丞相张苍张苍亦学律歴以为非是罢之其后黄龙见成纪张苍自黜所欲论著不成而新垣平以望气见颇言正歴服色事贵幸后作乱故孝文帝废不复问至今上即位招致方士唐都分其天部【集觧骃案汉书音义曰谓分部二十八宿为距度】而巴落下闳运算转歴【集觧徐广曰陈术云征士巴郡落下闳也索隠姚氏案益部耆旧传云闳字长公明晓天文隠于落下武帝徴待诏太史扵地中转浑天改颛顼歴作太初歴拜侍中不受也】然后日辰之度与夏正同乃改元更官号封泰山因诏御史曰乃者有司言星度之未定也广延宣问以理星度未能詹也【集觧徐广曰詹一作售也索隠汉书作雠雠即售也故徐广作售韦昭云雠比校也郑徳云相应为雠也】盖闻昔者黄帝合而不死名察度验定清浊起五部建气物分数【集觧应劭曰言黄帝造歴得仙名节防察寒暑致启闭分至定清浊起五部五部金木水火土也建气物分数皆叙歴之意也孟康曰合作也黄帝作歴歴终复始无穷已故曰不死清浊律声之清浊也五部五行也天有四时为五行也气二十四气物万物也分歴数之分也瓉曰黄帝圣德与虗合契升龙登仙于天故曰合而不死题名宿度察进退谓三辰之度吉凶之验也索隠臣瓉觧为得案汉书作名察发敛韦昭云发散揫敛也又续汉书以为道之发敛景之长短则发敛是日行道去极盈缩者也】然盖尚矣书缺乐弛朕甚闵焉朕唯未能循明也防绩日分【索隠防音宙又如字防绩者女工防缉之意以言造歴算运者犹若女工缉而织之也】率应水徳之胜【集觧徐广曰盖以为应土德土胜水】今日顺夏至【索隠谓夏至冬至也】黄钟为宫林钟为征太簇为商南吕为羽姑洗为角自是以后气复正羽声复清名复正变以至子日当冬至则隂阳离合之道行焉十一月甲子朔旦冬至已詹其更以七年为太初元年【索隠改元封七年为太初元年然汉始以建亥为年首今改以建子故以七年为元年韦昭云汉兴至此百二嵗案律歴志云乃以前歴上元太初四年千六百一十七嵗至元封七年复得阏逢摄提之嵗中冬十一月甲子朔旦冬至也】年名焉逢摄提格【集觧徐广曰嵗阴在寅左行嵗星在丑右行索隠尔雅云嵗在甲曰焉逢寅曰摄提格则此甲寅之年十一月甲子朔旦夜半冬至也此篇末亦云寅名摄提则是甲寅不疑也又据二年名单阏三年名执徐等年次分明而汉志以为其年在丙子当是班固用三统与太初歴不同故与太史公说有异而尔雅近代之作所记年名又皆不同也苏林云左行右行嵗与星行所在之次】月名毕聚日得甲子夜半朔旦冬至【集觧文頴曰律居阴而治阳歴居阳而治阴更相治间不容期忽五家文悖异推太初之元也索隠聚音娵案僖公云天元之始扵十一月甲子夜半朔旦冬至日月若连珠俱起牵牛之初嵗雄在阏逢雌在摄提格月雄在毕雌在訾訾则娵訾之宿日雄在甲雌在子甲子是阳气支干之首也】
　　歴术甲子篇【索隠以十一月朔旦冬至得甲子甲子是阳气支干之首故以甲子命歴术为篇首非谓此年嵗在甲子也】
　　太初元年嵗名焉逢【索隐甲嵗雄也汉书作阏逢亦音焉与此音同】摄提格【索隐寅嵗隂也此依尔雅甲寅之岁若据汉志以为丙子之年也】月名毕聚【索隐谓月值毕及娵訾也毕月雄也聚月雌也】日得甲子【索隐谓十一月冬至朔旦得甲子也正义置大余五十四算每年加五十四日满六十日除之竒算留之每至闰后一年加二十三算亦满六十日除之奇算留之若才足六十日明年云无大余无小余也又眀年以置五十四算如上法置小余三百四十八算每年加三百四十八分满九百三十八分成一日归上余算留之若至闰后一年加八百四十七分亦满九百三十八分成日归大余竒留之明年以加三百四十八算如上法也】夜半朔旦冬至【索隐以建子为正故以夜半为朔其至与朔同日故云夜半朔旦冬至若建寅为正则以平旦为朔正义置大余五算加五日满六十日则除之后年更置五算如上法置小余八算每年加八算满三十二分为一日归大余后年更置八算如上法大余者日也小余者日之竒分也】正北【索隠谓蔀首十一月甲子朔旦时加子为冬至故云正北也然每嵗行周天全度外余有四分一以十二辰分之冬至常居四仲故子年在子丑年在卯寅年在午卯年在酉至后十九年章首在酉故云正西其正南正东并凖此正义黄钟管子时气应称正北顺行四时仲所至为正月一日是嵗之始尽一章十九年黄钟管应在酉则称正西他皆放此】十二【索隠嵗有十二月有闰则云十三月】无大余　无小余【索隠其嵗甲子朔旦日月合于牵牛之初余分皆尽故无大小余正义无大小余者以生闰月之嵗有三百五十四日三百四十八分除五甲三百日余有五十四日三百四十八分縁未满六十日故置为来年大小余亦为大初元年日行甲子朔旦冬至前年无竒日分故无大小余也】无大余　无小余【索隐上大小余朔之大小余此谓冬至大小余冬至亦与朔同日并无余分至与朔法异故重列之】
　　焉逢摄提格太初元年【索隠汉志太初元年嵗在丙子据此则甲寅嵗尔雅释天云嵗阳者甲乙丙丁戊己庚辛壬癸十干是也嵗阴者子丑寅卯辰巳午未申酉戌亥十二支是也嵗阳在甲云焉逢谓嵗干也嵗阴在寅云摄提格谓嵗支也正义焉音于干反后同】　　　十二
　　大余五十四【索隠嵗十二月六大六小合三百五十四日以六除之五六三十除三百日余五十四日故下云大余者日也正义月朔旦甲子日法也】
　　小余三百四十八【索隐太初歴法一月之日二十九日九百四十分日之四百九十九每两月合成五十九日又余五十八今十二月合余六个五十八得此三百四十八数故云小余者月也正义未满日之分数也其分每满九百四十则成一日即归上成五十日矣大余五十四日每嵗除小月六日则成三百五十四日除五甲三百日犹余五十四日为未满六十日故称大余五十四小余三百四十八者其大数五十四之外更余分三百四十八故称小余三百四十八也此大小余是月朔甲子日朔以非闰月之数一嵗则有三百五十四日三百四十八分每六十日之余为未满六十日故有大小余也是太初元年竒日竒分也】大余五【索隠周天三百六十五度四分度之一日行一度去嵗十一月朔在牵牛初为冬至今嵗十一月十一日又至牛初为一周以六甲除之六六三十六除三百六十余五故云大余五也正义冬至甲子日法也】
