<!-- { "loadSidebar": true } -->
　　丞相公孙者齐菑川国薛县人也【索隐案薛县本属鲁汉置菑川国后割入齐也正义表云菑川国文帝分齐置都剧括地志云故剧城在青州夀光县南三十一里故薛城在徐州滕县界地理志云薛县属鲁国按薛与剧隔兖州及太山未详公孙墓又在青州北鲁县西二十里也】字季少时为薛狱吏有辠免家贫牧豕海上年四十余乃学春秋杂説养后母孝谨建元元年天子初即位招贤良文学之士是时年六十徴以贤良为博士使匈奴还报不合上意上怒以为不能廼病免归元光五年有诏徴文学菑川国复推上公孙让谢国人曰臣已尝西应命以不能罢归愿更推选国人固推至太常太常令所徴儒士各对策百余人第居下防奏天子擢对为第一召入见状貌甚丽拜为博士是时通西南夷道置郡巴蜀民苦之诏使视之还奏事盛毁西南夷无所用上不聼为人恢竒多闻常称以为人主病不广大人臣病不俭节为布被食不重肉后母死服丧三年每朝会议开陈其端令人主自择不肯面折庭争于是天子察其行敦厚辩论有余习文法吏事而又缘饰以儒术上大説之【索隐谓以儒术饰文法如衣服之有领缘以为饰也】二歳中【集解徐广曰一云一歳】至左内史奏事有不可不庭辩之尝与主爵都尉汲黯请间汲黯先发之推其后天子常説所言皆聴以此日益亲贵常与公卿约议至上前皆倍其约以顺上旨汲黯庭诘曰齐人多诈而无情实始与臣等建此议今皆倍之不忠上问谢曰夫知臣者以臣为忠不知臣者以臣为不忠上然言左右幸臣每毁上益厚遇之元朔三年张欧免以为御史大夫是时通西南夷东置沧海北筑朔方之郡数谏以为罢敝中国以奉无用之地愿罢之于是天子乃使朱买臣等难置朔方之便发十策不得一【集解韦昭曰以之才非不能得一也以为不可不敢逆上耳正义顔师古曰言其利害十条无以应】廼谢曰山东鄙人不知其便若是愿罢西南夷沧海而専奉朔方上乃许之汲黯曰位在三公奉禄甚多然为布被此诈也上问谢曰有之夫九卿与臣善者无过黯然今日庭诘诚中之病夫以三公为布被诚饰诈欲以钓名且臣闻管仲相齐有三归侈拟于君桓公以覇亦上僣于君晏婴相景公食不重肉妾不衣丝齐国亦治此下比于民【索隐比音鼻比者近也小顔音比方之比】今臣位为御史大夫而为布被自九卿以下至于小吏无差诚如汲黯言且无汲黯忠陛下安得闻此言天子以为谦让愈益厚之卒以为丞相封平津侯【集解徐广曰大臣表曰元朔五年十一月乙丑公孙为丞相功臣表曰元朔三年十一月乙丑封平津侯骃案汉书高成之平津乡也索隐案汉书曰汉兴皆以列侯为丞相本无爵乃诏封髙成之平津郷六百五十户为平津侯丞相封侯自始也】为人意忌外寛内深【索隐谓外寛内深意多有忌害也】诸尝与有郤者虽详与善隂报其祸杀主父偃徙董仲舒于胶西皆之力也食一肉脱粟之饭【索隐案一肉言不兼味也脱粟才脱谷而已言不精凿也】故人所善賔客仰衣食奉禄皆以给之家无所余士亦以此贤之淮南衡山谋反治党与方急病甚自以为无功而封位至丞相宜佐明主填抚国家使人由臣子之道今诸侯有畔逆之计此皆宰相奉职不称恐窃病死无以塞责【索隐案人臣委质于君死生由君臣若一朝病死是窃死也】乃上书曰臣闻天下之通道五所以行之者三【索隐案此语出子思子今见礼中庸篇】曰君臣父子兄弟夫妇长防之序此五者天下之通道也智仁勇此三者天下之通徳所以行之者也故曰力行近乎仁好问近乎智知耻近乎勇知此三者则知所以自治知所以自治然后知所以治人天下未有不能自治而能治人者也此百世不易之道也今陛下躬行大孝鉴三王建周道兼文武厉贤予禄【集解徐广曰厉一作广也】量能授官今臣罢驽之质无汗马之劳陛下过意擢臣卒伍之中封为列侯致位三公臣行能不足以称素有负薪之疾恐先狗马填沟壑终无以报徳塞责愿归侯印乞骸骨避贤者路天子报曰古者赏有功襃有徳守成尚文遭遇右武【索隐小顔云右亦上也言遭遇乱时则上武也】未有易此者也朕宿昔庶防获承尊位惧不能宁惟所与共为治者君宜知之盖君子善善恶恶君宜知之君若谨行常在朕躬君不幸罹霜露之病何恙不已【集解骃案汉书音义曰何恙喻小疾不以时愈索隐恙忧也以言罹霜露寒凉之疾轻何忧于病不止礼曰疾止复初也】廼上书归侯乞骸骨是章朕之不徳也今事少间君其省思虑一精神辅以医药因赐告牛酒杂帛居数月病有瘳视事元狩二年病竟以丞相终【集解骃案汉书曰年八十索隐案凡为御史丞相六嵗年八十终】子度嗣为平津侯度为山阳太守十余歳坐法失侯【索隐汉书云坐不遣钜野令史成诣公车论为城旦元始中诏复后为闗内侯也】
