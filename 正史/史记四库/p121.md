<!-- { "loadSidebar": true } -->
　　太史公曰诸侯大国无过齐悼恵王以海内初定子弟少激秦之无尺土封故大封同姓以填万民之心及后分裂固其理也
　　【索隐述赞曰汉矫秦制树屏自彊表海大国悉封齐王吕后肆怒乃献城阳哀王嗣立其力不量朱虚仕汉功大策长东牟受赏称乱贻殃胶东济北雄渠辟光齐虽七国忠孝者昌】






　　史记卷五十二
　　史记卷五十二考证
　　齐悼惠王世家懿王子次景立是为厉王○年表作次昌
　　脩成君有女名娥太后欲嫁之于诸侯○【臣照】按禇先生补外戚世家云脩成君女一人徐广以为嫁淮南者也年表齐厉王以元朔二年薨徐甲谋请娥事自在是年以前而淮南传谢归脩成君女在元朔三五间葢娥嫁齐不售嫁淮南又离絶也







　　史记卷五十二考证
　　钦定四库全书
　　史记卷五十三
　　汉　　太　　史　　令　　司马迁　撰宋中郎外兵曹参军裴　骃隼解
　　唐国子博士文馆学士司马贞索隐
　　唐诸王侍读率府长史张守节正义
　　萧相国世家第二十三
　　【索隐萧相国曹相国留侯绛侯五宗三王六篇可合为一篇】
　　萧相国何者沛丰人也【索隐春秋纬萧何感昴精而生典狱制律】以文无害为沛主吏掾【集觧骃案汉书音义曰文无害有文无所枉害也律有无害都吏如今言公平吏一曰无害者如言无比陈留间语也索隐裴注已列数家今更引二説应劭云虽为吏而不刻害韦昭云为有文理无伤害也汉书云何为主吏主吏功曹也又云何为沛掾是何为功曹掾】髙祖为布衣时何数以吏事防髙祖【索隐説文云防救视也】髙祖为亭长常左右之髙祖以吏繇咸阳吏皆送奉钱三何独以五【集觧李竒曰或三百或五百也索隐奉音扶用反谓资俸之如字读谓奉送之也刘氏云时钱有重者一当百故有送钱三者】秦御史监郡者与从事常辨之【集觧张晏曰何与共事脩辨明何素有方畧也苏林曰辟何与从事也秦时无刺史以御史监郡索隐何与御史从事常辨明言称职也】何乃给泗水卒史【集觧徐广曰沛县有泗水亭秦以沛为泗水郡骃案文頴曰何为泗水郡卒史索隐如淳按律郡卒史书佐各十人也卒祖忽反】事第一【索隐谓课最居第一】秦御史欲入言徴何何固请得毋行及髙祖起为沛公何常为丞督事【索隐谓髙祖起沛令何为丞常监督庶事也】沛公至咸阳诸将皆争走金帛财物之府分之【索隐走音奏奏者趋向之也】何独先人收秦丞相御史律令图书藏之沛公为汉王以何为丞相项王与诸侯屠烧咸阳而去汉王所以具知天下阨塞户口多少彊弱之处民所疾苦者以何具得秦图书也何进言韩信汉王以信为大将军语在淮隂侯事中汉王引兵东定三秦何以丞相留收巴蜀填抚谕告使给军食汉二年汉王与诸侯击楚何守闗中侍太子治栎阳为法令约束立宗庙社稷宫室县邑輙奏上可许以从事即不及奏上輙以便宜施行上来以闻【集觧应劭曰上来还乃以所为闻之】闗中事计户口转漕给军【索隐转刘氏音张恋反漕水运也】汉王数失军遁去何常兴闗中卒輙补缺上以此専属任何闗中事汉三年汉王与项羽相距京索之间上数使使劳苦丞相鲍生谓丞相曰王暴衣露葢数使使劳苦君者有疑君心也为君计莫若遣君子孙昆弟能胜兵者悉诣军所上必益信君于是何从其计汉王大説汉五年既杀项羽定天下论功行封羣臣争功嵗余功不决髙祖以萧何功最盛封为鄼侯【集觧文颖曰音賛瓉曰今南阳鄼县也孙检曰有二县音字多乱其属沛郡者音嵯属南阳者音讃按茂陵书萧何国在南阳宜呼讃今多呼嵯嵯旧字作防今皆作鄼所由乱也索隐瓉云今南阳鄼县顾氏云南阳郡名也太康地理志云魏武帝建安中分南阳立南乡郡晋武帝改曰顺阳郡是也】所食邑多功臣皆曰臣等身被坚执鋭多者百余战少者数十合攻城略地大小各有差今萧何未尝有汗马之劳徒持文墨议论不战顾反居臣等上何也髙帝曰诸君知猎乎曰知之知猎狗乎曰知之髙帝曰夫猎追杀兽兎者狗也而发踪指示兽处者人也今诸君徒能得走兽耳功狗也至如萧何发踪指示功人也且诸君独以身随我多者两三人今萧何举宗数十人皆随我功不可忘也羣臣皆莫敢言列侯毕已受封及奏位次皆曰平阳侯曹参身被七十创攻城略地功最多宜第一上已挠功臣多封萧何【集觧应劭曰挠屈也索隐音女教反】至位次未有以复难之然心欲何第一闗内侯鄂君进曰【索隐功臣表鄂千秋封安平侯】羣臣议皆误夫曹参虽有野战畧地之功此特一时之事夫上与楚相距五嵗常失军亡众逃身遁者数矣然萧何常从闗中遣军补其处非上所诏令召而数万众防上之之絶者数矣夫汉与楚相守荥阳数年军无见粮萧何转漕闗中给食不之陛下虽数亡山东萧何常全闗中以待陛下此万世之功也今虽亡曹参等百数何缺于汉汉得之不必待以全奈何欲以一旦之功而加万世之功哉萧何第一曹参次之髙祖曰善于是乃令萧何赐带剑履上殿入朝不趋上曰吾闻进贤受上赏萧何功虽髙得鄂君乃益明于是因鄂君故所食闗内侯邑封为安平侯【集觧徐广曰以谒者从定诸侯有功秩举萧何功故因侯二千户封九年卒至孙但坐与淮南王安通弃市国除正义括地志云泽州安平县本汉安平县】是日悉封何父子兄弟十余人皆有食邑乃益封何二千户以帝尝繇咸阳时何送我独赢奉钱二也【索隐谓人皆三何独五所以为赢二也音盈】汉十一年陈豨反髙祖自将至邯郸未罢淮阴侯谋反闗中吕后用萧何计诛淮阴侯语在淮阴事中上已闻淮阴侯诛使使拜丞相何为相国益封五千户令卒五百人一都尉为相国卫诸君皆贺召平独吊召平者故秦东陵侯秦破为布衣贫种于长安城东美故世俗谓之东陵从召平以为名也召平谓相国曰祸自此始矣上暴露于外而君守于中非被矢石之事而益君封置卫者以今者淮阴侯新反于中疑君心矣夫置卫卫君非以宠君也愿君让封勿受悉以家私财佐军则上心説相国从其计髙帝乃大喜汉十二年秋黥布反上自将击之数使使问相国何为相国为上在军乃拊循勉力百姓悉以所有佐军如陈豨时客有説相国曰君灭族不久矣夫君位为相国功第一可复加哉然君初入闗中得百姓心十余年矣皆附君常复孳孳得民和上所为数问君者畏君倾动闗中今君胡不多买田地贱贳贷以自污【正义贳音世又食夜反赊也贷天待反】上心乃安于是相国从其计上乃大説上罢布军归民道遮行上书言相国贱彊买民田宅数千万上至相国谒上笑曰夫相国乃利民【索隐谓相国取入田宅以为己利故云乃利人也所以令相国自谢之】民所上书皆以与相国曰君自谢民相国因为民请曰长安地狭上林中多空地弃愿令民得入田毋收槀为禽兽食【索隐苗子还种田人留槀入官】上大怒曰相国多受贾人财物乃为请吾苑乃下相国廷尉械系之数日王卫尉侍【集觧如淳曰百官公卿表卫尉王氏无名字】前问曰相国何大罪陛下系之暴也上曰吾闻李斯相秦皇帝有善归主有恶自与今相国多受贾竖金而为民请吾苑以自媚于民故系治之王卫尉曰夫职事茍有便于民而请之真宰相事陛下奈何乃疑相国受贾人钱乎且陛下距楚数嵗陈豨黥布反陛下自将而往当是时相国守闗中揺足则闗以西非陛下有也相国不以此时为利今乃利贾人之金乎且秦以不闻其过亡天下李斯之分过又何足法哉【索隐李斯归恶而自予是分过也】陛下何疑宰相之浅也【集觧韦昭曰用意浅】髙帝不怿是日使使持节赦出相国相国年老素恭谨入徒跣谢髙帝曰相国休矣相国为民请苑吾不许我不过为桀纣主而相国为贤相吾故系相国欲令百姓闻吾过也何素不与曹参相能及何病孝恵自临视相国病因问曰君即百嵗后谁可代君者对曰知臣莫如主孝恵曰曹参何如何顿首曰帝得之矣臣死不恨矣何置田宅必居穷处为家不治垣屋曰后世贤师吾俭不贤毋为势家所夺孝恵二年相国何卒【集觧骃案东观汉记云萧何墓在长陵东司马门道北百歩正义括地志云萧何墓在雍州咸阳县东北三十七里】谥为文终侯【集觧徐广曰功臣表萧何以客初起从也】后嗣以罪失侯者四世絶天子輙复求何后封续鄼侯功臣莫得比焉太史公曰萧相国何于秦时为刀笔吏录录未有竒节【索隐录音禄】及汉兴依日月之末光何谨守管籥因民之疾奉法顺流与之更始淮阴黥布等皆以诛灭而何之勲烂焉位冠羣臣声施后世与闳夭散宜生等争烈矣【索隐述賛曰萧何为吏文而无害及佐兴王举宗从沛闗中既守转输是赖汉军屡疲秦兵必防约法可久収图可大指兽发踪其功实最政称画一居乃非泰继絶宠勤式旌砺带】













　　史记卷五十三
　　史记卷五十三考证
　　萧相国世家吏皆送奉钱三何独以五○【臣照】按李竒曰或三百或五百索隐则谓时有当百钱疑皆非也文明曰奉钱则是就其本奉十之三为赠而何独以奉十之五耳
　　何独先人收秦丞相御史律令图书藏之○人一本作入
　　封为鄼侯集觧文頴曰音賛瓉曰今南阳鄼县也孙检曰有二县音字多乱其属沛郡者音嵯属南阳者音讃按茂陵书萧何国在南阳宜呼讃今多呼嵯嵯旧字作防今皆作鄼所由乱也索隠瓉云今南阳鄼县顾氏云南阳郡名也太康地理志云魏武帝建安中分南阳立南乡郡晋武帝改曰顺阳郡是也○资暇录曰汉相萧何封为鄼侯举代呼为鹾有呼賛者则反掩口而咥深可讶也邹氏分明云属沛郡者音嵯属南阳者音賛又茂陵书云萧何国在南阳合二家之説音賛不音鹾明矣司马贞诚知音賛不能痛为指挥将来而但云字当音賛今多呼为嵯遂使后学见今呼为嵯字咸曰且宜从众是误也












　　史记卷五十三考证
　　钦定四库全书
　　史记卷五十四
　　汉　　太　　　史　　　令司马迁　撰宋中郎外兵曹参军裴　骃集解
　　唐国子博士文馆学士司马贞索隐
　　唐诸王侍读率府长史张守节正义
　　曹相国世家第二十四
