<!-- { "loadSidebar": true } -->
　　商君者【正义秦封于商故号商君】卫之诸庶孽公子也名鞅姓公孙氏其祖本姬姓也鞅少好刑名之学事魏相公叔痤【索隠公叔氏痤名也痤音在戈反】为中庶子【索隠官名也魏已置之非自秦也周礼夏官谓之诸子礼记文王世子谓之庶子掌公族也】公叔痤知其贤未及进防痤病魏恵王亲往问病【索隠即魏侯之子名防后徙大梁而称梁也】曰公叔病有如不可讳将奈社稷何公叔曰痤之中庶子【索隠战国防云卫庶子也】公孙鞅年虽少有竒才愿王举国而聼之王嘿然王且去痤屏人言曰王即不聼用鞅必杀之无令出境王许诺而去公叔痤召鞅谢曰今者王问可以为相者我言若王色不许我我方先君后臣因谓王即弗用鞅当杀之王许我汝可疾去矣且见禽鞅曰彼王不能用君之言任臣又安能用君之言杀臣乎卒不去恵王既去而谓左右曰公叔病甚悲乎欲令寡人以国聼公孙鞅也岂不悖哉【索隠疾重而悖乱也正义悖音背】公叔既死公孙鞅闻秦孝公下令国中求贤者将修缪公之业东复侵地廼遂西入秦因孝公宠臣景监以求见孝公【索隠景姓楚之族也监音甲彡去声平声并通】孝公既见卫鞅语事良久孝公时时睡弗聼罢而孝公怒景监曰子之客妄人耳安足用邪景监以让衞鞅衞鞅曰吾说公以帝道其志不开悟矣后五日复求见鞅鞅复见孝公益愈然而未中旨罢而孝公复让景监景监亦让鞅鞅曰吾说公以王道而未入也请复见鞅鞅复见孝公孝公善之而未用也罢而去孝公谓景监曰汝客善可与语矣鞅曰吾说公以覇道其意欲用之矣诚复见我我知之矣衞鞅复见孝公公与语不自知防之前于席也语数日不厌景监曰子何以中吾君吾君之驩甚也鞅曰吾说君以帝王之道比三代【正义比必寐反说君以五帝三王之事比至孝公以三代帝王之道方兴孝公曰太久逺吾不能】而君曰久逺吾不能待且贤君者各及其身显名天下安能邑邑待数十百年以成帝王乎故吾以彊国之术说君【索隠音税】君大说之耳【索隠音恱】然亦难以比徳于殷周矣孝公既用衞鞅鞅欲变法恐天下议已卫鞅曰疑行无名疑事无功且夫有髙人之行者固见非于世【索隠商君书非作负】有独知之虑者必见敖于民【索隠商君书作必见訾于人也正义敖五到反】愚者闇于成事知者见于未萌民不可与虑始而可与乐成论至徳者不和于俗成大功者不谋于众是以圣人茍可以彊国不法其故【索隠言救弊为政之术所为茍可以彊国则不必要湏法于故事也】茍可以利民不循其礼孝公曰善甘龙曰【索隠孝公之臣甘姓名龙也甘氏出春秋时甘昭公子带之后】不然圣人不易民而教知者不变法而治因民而教不劳而成功缘法而治者吏习而民安之衞鞅曰龙之所言世俗之言也常人安于故俗学者溺于所闻以此两者居官守法可也非所与论于法之外也三代不同礼而王五伯不同法而覇智者作法愚者制焉贤者更礼不肖者拘焉【索隠言贤智之人作法更礼而愚不肖者不眀变通而輙拘制不使之行斯亦信然矣】杜摰曰利不百不变法功不十不易器法古无过循礼无邪衞鞅曰治世不一道便国不法古故汤武不循古而王【索隠商君书作脩古】夏殷不易礼而亡【索隠指殷纣夏桀也】反古者不可非而循礼者不足多孝公曰善以衞鞅为左庶长卒定变法之令令民为什伍【索隠刘氏云五家为保十家相连也正义或为十保或为五保】而相收司连坐【索隠收司谓相纠发也一家有罪而九家连举发若不纠举则什家连坐恐变令不行故设重禁】不告奸者腰斩告奸者与斩敌首同赏【索隠谓告奸一人则得爵一级故云与斩敌首同赏也】匿奸者与降敌同罚【索隠律降敌者诛其身没其家今匿奸者言当与之同罚也】民有二男以上不分异者倍其赋【正义民有二男不别为活者一人出两课】有军功者各以率【集解骃案音律】受上爵为私鬬者各以轻重被刑大小僇力本业耕织致粟帛多者复其身事末利及怠而贫者举以为收孥【索隠末利谓工商也盖农桑为本故上云本业耕织也怠者懈也周礼谓之疲民以言解怠不事事之人而贫者即纠举而收録其妻子没为官奴婢盖其法特又重于古制也孥音奴】宗室非有军功论不得为属籍【索隠谓宗室若无军功则不得入属籍谓除其籍则虽无功不及爵秩也】眀尊卑爵秩防级各以差次名田宅臣妾衣服以家次【索隠谓各随其家爵秩之班次亦不使僣侈逾防】有功者显荣无功者虽富无所芬华令既具未布恐民之不信已乃立三丈之木于国都市南门募民有能徙置北门者予十金民怪之莫敢徙复曰能徙者予五十金有一人徙之輙予五十金以眀不欺卒下令令行于民朞年秦民之国都言初令之不便者以千数【索隠谓鞅新变之法令为初令也】于是太子犯法卫鞅曰法之不行自上犯之将法太子太子嗣君也不可施刑刑其傅公子防黥其师公孙贾眀日秦人皆趋令【索隠趋音七逾反趋者向也附也】行之十年秦民大说道不拾遗山无盗贼家给人足民勇于公战怯于私鬬乡邑大治秦民初言令不便者有来言令便者卫鞅曰此皆乱化之民也尽迁之于邉城其后民莫敢议令于是以鞅为大良造【索隠即大上造也秦之第十六爵名也今云良造者防后变其名耳】将兵围魏安邑降之居三年作为筑冀阙宫庭于咸阳【索隠冀阙即魏阙也冀记也记列教令当于此门阙】秦自雍徙都之而令民父子兄弟同室内息者为禁而集小都乡邑聚为县置令丞凡三十一县为田开阡陌封疆【正义南北曰阡东西曰陌按谓驿塍也疆音疆封聚土也疆界也谓界上封记也】而赋税平平斗桶【集解郑曰音勇今之斛也索隠音统量器名也】权衡丈尺行之四年公子防复犯约劓之居五年秦人富彊天子致胙【正义音左故反】于孝公诸侯毕贺其眀年齐败魏兵于马陵虏其太子申杀将军厐涓其眀年卫鞅说孝公曰秦之与魏譬若人之有腹心疾非魏并秦秦即并魏何者魏居岭阨之西都安邑【索隠盖安邑之东山岭险阨之地即今蒲州之中条已东连汾晋之崄嶝是也阨阻也】与秦界河而独擅山东之利利则西侵秦病则东收地今以君之贤圣国赖以盛而魏往年大破于齐诸侯畔之可因此时伐魏魏不支秦必东徙东徙秦据河山之固东乡以制诸侯此帝王之业也孝公以为然使卫鞅将而伐魏魏使公子卬将而击之军既相距卫鞅遗魏将公子印书曰吾始与公子驩今俱为两国将不忍相攻可与公子面相见盟乐饮而罢兵以安秦魏魏公子卬以为然防盟已饮而卫鞅伏甲士而袭虏魏公子卬因攻其军尽破之以归秦魏恵王兵数破于齐秦国内空日以削恐乃使使割河西之地献于秦以和而魏遂去安邑徙都大梁【索隠纪年曰梁恵王二十九年秦卫鞅伐梁西鄙则徙大梁在恵王之二十九年也正义从蒲州安邑徙汴州浚仪也】梁恵王曰寡人恨不用公叔痤之言也卫鞅既破魏还秦封之于商十五邑号为商君【集解徐广曰农商县也索隠于商二县名在农纪年云秦封商鞅在恵王三十年与此文亦同正义于商在邓州内乡县东七里古于邑也商洛县在商州东八十九里本商邑周之商国按十五邑近此三邑】商君相秦十年【索隠战国防云孝公行商君法十八年而死于此文不同者按此直云相秦十年耳而战国防乃云行商君法十八年盖连其未作相之年说也】宗室贵戚多怨望者赵良见商君商君曰鞅之得见也从孟兰臯【索隠孟兰臯人姓名也言鞅前因兰臯得与赵良相见也】今鞅请得交可乎赵良曰仆弗敢愿也孔丘有言曰推贤而戴者进聚不肖而王者退仆不肖故不敢受命仆闻之曰非其位而居之曰贪位非其名而有之曰贪名仆聼君之义则恐仆贪位贪名也故不敢闻命商君曰子不说吾治秦与【索隠说音恱与音予】赵良曰反聼之谓聪内视之谓眀自胜之谓彊【索隠谓守谦敬人目伏非是为自胜若是者乃为彊若争名得胜此非彊之道】虞舜有言曰自卑也尚矣君不若道虞舜之道无为问仆矣商君曰始秦戎翟之教父子无别同室而居今我更制其教而为其男女之别大筑冀阙营如鲁卫矣子观我视秦也孰与五羖大夫贤赵良曰千羊之皮不如一狐之掖千人之诺诺不如一士之谔谔武王谔谔以昌殷纣墨墨以亡【正义以殷纣比商君】君若不非武王乎则仆请终日正言而无诛可乎商君曰语有之矣貌言华也至言实也苦言药也甘言疾也夫子果肯终日正言鞅之药也鞅将事子子又何辞焉赵良曰夫五羖大夫荆之鄙人也【正义百里奚南阳宛人属楚故云荆】闻秦缪公之贤而愿望见行而无资自粥于秦客被褐食牛期年缪公知之举之牛口之下而加之百姓之上秦国莫敢望焉相秦六七年而东伐郑三置晋国之君【索隠谓立晋恵公懐公文公也】一救荆国之祸【索隠十二诸侯年表穆公二十八年会晋救楚朝周此云救荆未详】发教封内而巴人致贡施徳诸侯而八戎来服由余闻之欵闗请见【集解韦昭曰欵叩也】五羖大夫之相秦也劳不坐乗暑不张盖行于国中不从车乗不操干戈功名蔵于府库徳行施于后世五羖大夫死秦国男女流涕【正义音体】童子不歌謡舂者不相杵【集解郑曰相谓送杵声以音声自劝也】此五羖大夫之徳也今君之见秦王也因嬖人景监以为主非所以为名也相秦不以百姓为事而大筑冀阙非所以为功也刑黥太子之师傅残伤民以峻刑是积怨畜祸也教之化民也深于命【索隠刘氏云教谓商鞅之令也命谓秦君之命也言人畏鞅甚于秦君】民之効上也防于令【索隠上谓商鞅之处分令谓秦君之教令】今君又左建外易非所以为教也【索隠左建谓以左道建立威权也外易谓在外革易君命也】君又南面而称寡人日绳秦之贵公子诗曰相鼠有体人而无礼人而无礼何不遄死以诗观之非所以为夀也公子防杜门不出已八年矣君又杀祝懽而黥公孙贾诗曰得人者兴失人者崩此数事者非所以得人也君之出也后车十数从车载甲多力而骈脇者为骖乗持矛而操闟【集解骃案所及反】防者【集解徐广曰一作尞屈卢之劲矛干将之雄防索隠闟亦作钑同所及反邹诞音吐臈反尞音辽屈音九勿反按屈卢干将并古良匠造矛防者名正义頋野王云鋋也方言云矛呉扬江淮南楚五湖之间谓之鋋其柄谓之矜释名云防格也旁有格】旁车而趋此一物不具君固不出书曰恃徳者昌恃力者亡【索隠此是周书之言孔子所删之余】君之危若朝露尚将欲延年益夀乎则何不归十五都【索隠卫鞅所封商于二县以为国其中凡有十五都故赵良劝令归之正义公孙鞅封商于十五邑故云十五都】灌园于鄙劝秦王显岩穴之士养老存孤敬父兄序有功尊有徳可以少安君尚将贪商于之富宠秦国之教畜百姓之怨秦王一旦捐賔客而不立朝秦国之所以收君者岂其微哉【索隠谓鞅于秦无仁恩故秦国之所以将收録鞅者其效甚眀故云岂其微哉】亡可翘足而待商君弗从后五月而秦孝公卒太子立公子防之徒告商君欲反发吏捕商君商君亡至闗下欲舎客舎客人不知其是商君也曰商君之法舎人无验者坐之商君喟然叹曰嗟乎为法之敝一至此哉去之魏魏人怨其欺公子卬而破魏师弗受商君欲之他国魏人曰商君秦之贼秦彊而贼入魏弗归不可遂内秦商君既复入秦走商邑【索隠走音奏走向也】与其徒属发邑兵北出击郑【集解徐广曰京兆郑县也索隠地理志京兆有郑县秦本纪云初县杜郑按其地是郑桓公友之所封】秦发兵攻商君杀之于郑黾池【集解徐广曰黾或作彭索隠郑黾池者时渑池属郑故也而徐广云黾或作彭按盐铁论云商君困于彭池故也黾音亡忍反正义黾池去郑三百里盖秦兵至郑破商邑兵而商君东走至黾乃擒杀之】秦恵王车裂商君以徇曰莫如商鞅反者遂灭商君之家
