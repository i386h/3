<!-- { "loadSidebar": true } -->
　　曹叔世家【索隐按上文叔振铎其后为曹有系家言即曹亦合题系家今附管蔡之末而不出题者盖以曹小而少事迹因附管蔡之末不别题篇尔且又管虽无后仍是蔡曹之兄故显管蔡而畧曹】曹叔振铎者周武王弟也武王已克殷纣封叔振铎于曹【集解宋忠曰济隂定陶县】叔振铎卒子太伯脾立太伯卒子仲君平立仲君平卒子宫伯侯立宫伯侯卒子孝伯云立孝伯云卒子夷伯喜立夷伯二十三年周厉王奔于彘三十年卒弟幽伯彊立幽伯九年弟苏杀幽伯代立是为戴伯戴伯元年周宣王已立三嵗三十年戴伯卒子惠伯兕立【集解孙检曰兕音徐子反曹惠伯或名雉或名弟或复名弟兕也索隐按年表作惠公伯雉注引孙检未详何代或云齐人亦恐其人不注史记所以王俭七志阮孝绪七录并无不知裴骃何所从录】惠伯二十五年周幽王为犬戎所杀因东徙益卑诸侯畔之秦始列为诸侯三十六年惠伯卒子石甫立其弟武杀之代立是为缪公缪公三年卒子桓公终生立【集解孙检曰一作终湦湦音生】桓公三十五年鲁隐公立四十五年鲁弑其君隐公四十六年宋华父督弑其君殇公及孔父五十五年桓公卒子庄公夕姑立【索隐夕音亦即射姑也同音亦】庄公二十三年齐桓公始霸三十一年庄公卒子厘公夷立厘公九年卒子昭公班立昭公六年齐桓公败蔡遂至楚召陵九年昭公卒子共公襄立共公十六年初晋公子重耳其亡过曹曹君无礼欲观其骈胁【集解韦昭曰骈者并干也正义骈白边反胁许业反】厘负羁谏不听【正义厘音僖曹大夫】私善于重耳二十一年晋文公重耳伐曹虏共公以归令军毋入厘负羁之宗族闾或说晋文公曰昔齐桓公会诸侯复异姓今君囚曹君灭同姓何以令于诸侯晋乃复归共公二十五年晋文公卒三十五年共公卒子文公寿立文公二十三年卒子宣公彊立【索隐左传宣公名庐】宣公十七年卒弟成公负刍立成公三年晋厉公伐曹虏成公以归已复释之【索隐案左传成十五年晋厉公执负刍归于京师晋立宣公弟子臧子臧曰圣达节次守节下失节为君非吾节也遂逃奔宋曹人请于晋晋人谓子臧反国吾归而君子臧反晋于是归负刍】五年晋栾书中行偃使程滑弑其君厉公二十三年成公卒子武公胜立武公二十六年楚公子弃疾弑其君灵王代立二十七年武公卒子平公顷立平公四年卒子悼公午立是岁宋衞陈郑皆火悼公八年宋景公立九年悼公朝于宋宋囚之曹立其弟野是为声公悼公死于宋归葬声公五年平公弟通弑声公代立是为隐公【索隐谯周云春秋无其事今检系本及春秋悼伯卒弟露立谥靖公实无声公隐公盖是彼文自疎也】隐公四年声公弟露弑隐公代立是为靖公靖公四年卒子伯阳立伯阳三年国人有梦众君子立于社宫【集解贾逵曰社宫社也郑众曰社宫中有室屋者】谋欲亡曹曹叔振铎止之请待公孙彊许之旦求之曹无此人梦者戒其子曰我亡尔闻公孙彊为政必去曹无离曹祸【索隐离即罹被也】及伯阳即位好田弋之事六年曹野人公孙彊亦好田弋获白鴈而献之且言田弋之说因访政事伯阳大说之有宠使为司城以听政梦者之子乃亡去公孙彊言霸说于曹伯十四年曹伯从之乃背晋干宋【集解贾逵曰以小加大索隐干谓犯也言曹因弃晋而犯宋遂至灭也裴氏引贾逵注云以小加大者加陵也小即曹大谓晋及宋也】宋景公伐之晋人不救十五年宋灭曹执曹伯阳及公孙彊以归而杀之曹遂絶其祀
　　太史公曰【索隐检诸本或无此论】余寻曹共公之不用僖负羁乃乘轩者三百人【正义晋世家云晋师入曹数之以其不用僖负羁言而美女乘轩三百人也】知唯德之不建及振铎之梦岂不欲引曹之祀者哉如公孙彊不脩厥政叔铎之祀忽诸【正义至如公孙彊不脩霸道之政而伯阳之子立叔铎犹尚飨祭祀岂合忽絶之哉】
　　【索隐述赞曰武王之弟管蔡及霍周公居相流言是作狼跋致艰鸱鸮讨恶胡能改行克复其爵献舞执楚遇息礼薄穆侯虏齐荡舟乖谑曹共轻晋负羁先觉伯阳梦社祚倾振铎】











　　史记卷三十五
　　史记卷三十五考证
　　管蔡世家其长子曰伯邑考次曰武王发次曰管叔鲜次曰周公旦次曰蔡叔度次曰曹叔振铎次曰成叔武次曰霍叔处次曰康叔封次曰冉季载○【臣照】按十子长次各书不同毛诗疏曰左传云周公为太宰康叔为司宼季为司空通武王伯邑考为五人又曰五叔无官则其余五者皆字叔又曰曹为伯甸非尚年也则曹叔振铎是康叔季之兄夫管蔡霍为三监蔡与衞争长明其皆母弟也郕于富辰之言当在蔡霍之间五叔者曹管蔡郕霍曹应在管之上皇甫谧则曰文王娶太姒生伯邑考武王发次管叔鲜次蔡叔度次郕叔武次霍叔处次周公旦次曹叔振铎次康叔封次季载其名与史记同其次亦异左传疏曰富辰言文之昭十六国蔡在鲁上明以长幼为次贾逵等皆言蔡叔周公兄马迁之言多辟缪云今亦莫定孰是姑列其同异如此
　　余五叔皆就国索隐五叔管叔蔡叔成叔曹叔霍叔○左传杜预注云五叔管叔鲜蔡叔度成叔武霍叔处毛叔也孔頴逹疏云史记云季载杜云毛叔又不数叔振铎者杜以振铎非周公同母故不数之或杜别有所见不以管蔡世家为说
　　子宣侯措父立○春秋作考父
　　悼侯父曰隐太子友隐太子友者灵侯之太子○监本少隐太子友四字今添
　　衞使史防言康叔之功徳○左传作祝鮀此作史防隐公四十六年宋华父督弑其君殇公及孔父○年表作四十七年




　　史记卷三十五考证
<史部,正史类,史记>
　　钦定四库全书
　　史记卷三十六
　　汉　　太　　　史　　　令司马迁　撰宋中郎外兵曹参军裴　骃集解
　　唐国子博士文馆学士司马贞索隐
　　唐诸王侍读率府长史张守节正义
　　陈杞世家第六
