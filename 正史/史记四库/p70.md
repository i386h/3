<!-- { "loadSidebar": true } -->
　　两军相当日晕【集解如淳曰晕读曰运】晕等力钧厚长大有胜薄短小无胜重抱大破无抱为和背不和为分离相去直为自立立侯王指晕若曰杀将负且戴有喜圜在中中胜在外外胜青外赤中以和相去赤外青中以恶相去气晕先至而后去居军胜先至先去前利后病后至后去前病后利后至先去前后皆病居军不胜见而去其发疾虽胜无功见半日以上功大白虹屈短【集解李竒曰屈或为尾也韦昭曰短而直】上下兑有者下大流血日晕制胜近期三十日逺期六十日其食食所不利复生生所利而食益尽为主位以其直及日所宿加以日时用命其国也月行中道安宁和平隂间多水隂事外北三尺隂星北三尺【索隐案中道房室星之中间也房有四星若人之房三间有四表然故曰房南为阳间北为隂间则中道房星之中间也故房是日月五星之常行道然黄道亦经房星若月行得中道故隂阳和平若行隂间多隂事阳间则人主骄恣若歴阴星阳星之南迫太阴太阳之道则有大水若兵及大旱若防也太阳亦在阳间之南各三尺也】太隂大水兵阳间骄恣阳星多暴狱太阳大旱丧也【索隐太隂太阳皆道也月行近之故有水旱兵防也】角天门十月为四月十一月为五月十二月为六月水发近三尺远五尺【索隐谓月行入角与天门若十月犯之当为来年四月成灾十一月则主五月也】犯四辅辅臣诛【索隐案谓月犯房星也四辅房四星也房以辅心故曰四辅也】行南北河以隂阳言旱水兵丧【正义南河三星北河三星若月行北河以阴则水兵南河以阳则旱防也】月蚀嵗星其宿地饥若亡荧惑也乱填星也下犯上太白也彊国以战败辰星也女乱【正义孟康云凡星入月见月中为星蚀月月掩星星灭为月蚀星也】食大角【集解徐广曰一云食于大角正义大角一星在两摄提间人君之象也】主命者恶之心则为内贼乱也列星其宿地忧【索隐谓月蚀列星二十八宿当其分地有忧忧谓兵及丧也】月食始日五月者六六月者五五月复六六月者一而五月者凡五百一十三月而复始【索隐始日谓歴始起之日也依此文计唯有一百二十一月与元数甚为悬校既无太初歴术不可得而推定今以汉志三统歴法计则五月者七六月者一又五月者一六月者五五月者一凡一百三十五月而复始耳或术家各异或传冩错谬故此不同无以明知也】故月蚀常也日蚀为不臧也甲乙四海之外日月不占【集解晋灼曰海外逺甲乙日时不以占】丙丁江淮海岱也戊巳中州河济也庚辛华山以西壬癸恒山以北日蚀国君月蚀将相当之
　　国皇星【正义国皇星者大而赤类南极老人去地三丈如炬火见则内外有兵防之难】大而赤【集解孟康曰嵗星之精散所为也五星之精散为六十四变记不尽】状类南极【集解徐广曰南极老人星】所出其下起兵兵彊其冲不利
　　昭眀星【索隐案春秋合诚图云赤帝之精象如太白七芒释名为笔星气有一枝末锐似笔亦曰日华星也】大而白无角乍上乍下【集解孟康曰形如三足机机上有九彗上向荧惑之精】所出国起兵多变
　　五残星【索隐孟康云星表有青气如晕有毛填星之精也正义五残一名五锋出正东东方之分野状类辰星去地可六七丈见则五谷毁败之徴大臣诛亡之象】出正东东方之野其星状类辰星去地可六丈大【集解徐广曰大一作六】
　　贼星【集觧孟康曰形如彗九尺太白之精正义天贼星者一名六贼出正南南方之野星去地可六丈大而赤数动有光出则祸合天下】出正南南方之野星去地可六丈大而赤数动有光
　　司危星【集解孟康曰星大而有尾两角荧惑之精也正义司危者出正西西方分野也大如太白去地可六丈见则以天子不义失国而豪杰起】出正西西方之野星去地可六丈大而白类太白
　　狱汉星【集解孟康曰青中赤表下有三彗纵横亦填星之精汉书天文志狱汉一名咸汉】出正北北方之野星去地可六丈大而赤数动察之中青此四野星所出出非其方其下有兵冲不利
　　四镇星所出四隅去地可四丈
　　地维咸光【正义四镇星出四隅去地可四文地维咸光星亦出四隅去地可三丈若月始出所见下有乱者亡有德者昌也】亦出四隅去地可三丈若月始出所见下有乱乱者亡有徳者昌
　　烛星状如太白【集解孟康曰星上有三彗上出亦填星之精】其出也不行见则灭所烛者城邑乱
　　如星非星如云非云命曰归邪【集解李竒曰邪音蛇孟康曰星有两赤彗上向上有盖状如气下连星】归邪出必有归国者
　　星者金之散气本曰火【集解孟康曰星石也】星众国吉少则凶汉者亦金之散气【索隐案水生于金散气即水气河图括地象曰河精为天汉也】其本曰水汉星多多水少则旱【集解孟康曰汉河汉也水生于金多少谓汉中星】其大经也
　　天鼓有音如雷非雷音在地而下及地其所徃者兵发其下
　　天狗状如大奔星【集解孟康曰星有尾旁有短彗下有如狗形者亦太白之精】有声其下止地类狗所堕及炎火【索隐炎音艶】望之如火光炎炎冲天其下圜如数顷田处上兑者则有黄色千里破军杀将
　　格泽星者【索隐格泽一音鹤铎又音格泽格胡客反】如炎火之状黄白起地而上下大上兑其见也不种而获不有土功必有大害蚩尤之旗【集解孟康曰荧惑之精也晋灼曰吕氏春秋曰其色黄上白下】类彗而后曲象旗见则王者征伐四方
　　旬始出于北斗旁【集解徐广曰蚩尤也旬一作营】状如雄鸡其怒青黑象伏鼈【集解李竒曰怒当音帑晋灼曰帑雌也或曰怒色青】
　　枉矢类大流星虵行而仓黑望之如有毛羽然
　　长庚如一匹布着天【正义着音直略反】此星见兵起
　　星坠至地则石也【正义春秋云星陨如雨是也今吴郡西乡见有落星石其石天下多有也】河济之间时有坠星
　　天精而见景星景星者徳星也其状无常常出于有道之国【集解孟康曰精明也有赤方气与青方气相连赤方中有两黄星青方中一黄星凡三星合为景星索隐韦昭云精谓青朗汉书作暒亦作甠郭璞注三苍云暒雨止无云也正义景星状如半月生于晦朔助月为明见则人君有德明圣之庆也】
　　凡望云气【正义春秋元命包云阴阳聚为云气也释名云云犹云众盛也气犹饩然也有声即无形也】仰而望之三四百里平望在桑榆上余二千里登高而望之下属地者三千里云气有兽居上者胜【正义胜音升剩反云雨气相敌也兵书云云或如雄鸡临城有城必降】自华以南气下黑上赤嵩高三河之郊气正赤恒山之北气下黒上青勃碣海岱之间气皆黑江淮之间气皆白徒气白土功气黄车气乍高乍下徃徃而聚骑气卑而布卒气抟【集解如淳曰抟专也或曰抟音徒端反】前卑而后高者疾前方而高后兑而卑者防其气平者其行徐前高而后卑者不止而反气相遇者卑胜高【索隐遇音偶汉书作禺】兑胜方气来卑而循车通者【集觧车通车辙也避汉武讳故曰通】不过三四日去之五六里见气来高七八尺者不过五六日去之十余二十余里见气来高丈余二丈者不过三四十日去之五六十里见稍云精白者其将悍其士怯其大根而前絶远者当战青白其前低者战胜其前赤而仰者战不胜
　　阵云如立垣杼云类杼轴【索隐姚氏案兵书云营上云气如织勿与战也】云两端兑杓云如绳者居前亘天【索隐刘氏杓音时酌反説文音丁了反许愼注淮南云杓引也】其半半天其蛪者类阙旗故【索隐蛪音五结反亦作蜺音同】钩云句曲【正义句音古侯反】诸此云见以五色合占而泽宓【正义崔豹古今注云黄帝与蚩尤战于涿鹿之野常有五色云气金枝玉叶止于帝上有花蘤之象故因作华盖也京房易飞云视四方常有火云五色见其下贤人隠也青云润蔽日在西北为举贤良也】其见动人乃有占兵必起合鬭其直王朔所候决于日旁日旁云气人主象【正义洛书云有云象人青衣无手在日西天子之气】皆如其形以占故北夷之气如羣畜穹闾【索隐邹氏云一作弓闾天文志作弓字音穹盖谓以氊为闾崇穹然而宋均云穹兽名亦异説也】南夷之气类舟舩幡旗大水处败军破国之虚下有积钱【集解徐广曰古作泉字】金寳之上皆有气不可不察海旁蜄气象楼防广野气成宫阙然云气各象其山川人民所聚积【正义淮南子云土地各以类生人是故山气多勇泽气多瘖风气多聋林气多躄木气多伛石气多力险阻气多夀谷气多痹丘气多狂庙气多仁陵气多贪轻土多利足重土多迟清水音小浊水音大湍水人重中土多圣人皆象其气皆应其类也】故息耗者入国邑视封疆田畴之正治【集解如淳曰蔡邕云麻田曰畴】城郭室屋门户之润泽次至车服畜产精华实息者吉虚耗者凶若烟非烟若云非云郁郁纷纷萧索轮囷是谓卿云【正义卿音庆】卿云见喜气也若雾非雾【索隐雾音如字一音蒙又亡遘反尔雅云天气下地不应曰雾言防昧不明也】衣冠而不濡见则其域被甲而趋天雷电虾虹辟歴夜明者阳气之动者也春夏则发秋冬则藏故者无不司之天开县物【集解孟康曰谓天裂而见物象天开示县象】地动坼絶【正义赵世家幽缪王迁五年代地动自乐徐以西北至平隂台屋墙垣大半坏地坼东西百三十歩】山崩及徙川塞谿垘【集解徐广曰土雍曰垘音服骃案孟康曰谿谷也垘崩也苏林曰垘流也】水澹泽竭地长见象城郭门闾闺臬枯槀宫庙邸第人民所次謡俗车服观民饮食五谷草木观其所属仓府廐库四通之路六畜禽兽所产去就鱼鼈鸟防观其所处鬼哭若呼其人逢俉化言诚然【索隐俉迎也刘伯庄曰音五故反逢俉谓相逢而惊也俉亦作迕音同化当为讹字之误耳】
