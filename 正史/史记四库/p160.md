<!-- { "loadSidebar": true } -->
　　春申君者楚人也名歇姓黄氏游学博闻事楚顷襄王【索隠名横考烈王完之父】顷襄王以歇为辩使于秦秦昭王使白起攻韩魏败之于华阳禽魏将芒夘韩魏服而事秦秦昭王方令白起与韩魏共伐楚未行而楚使黄歇适至于秦闻秦之计当是之时秦已前使白起攻楚取巫黔中之郡拔鄢郢东至竟陵【正义竟陵属江夏郡也】楚顷襄王东徙治于陈县【正义今陈州也】黄歇见楚懐王之为秦所诱而入朝遂见欺留死于秦顷襄王其子也秦轻之恐壹举兵而灭楚歇乃上书説秦昭王曰天下莫彊于秦楚今闻大王欲伐楚此犹两虎相与鬬两虎相与鬬而驽犬受其弊【索隠谓两虎鬬乃受弊于驽犬刘氏云受犹承也】不如善楚臣请言其説臣闻物至则反冬夏是也【正义至极也极则反也冬至隂之极夏至阳之极】致至则危【集解徐广曰致或作安】累棊是也今大国之地徧天下有其二垂【正义言极东西】此从生民已来万乘之地未尝有也先帝文王荘王之身三世不忘接地于齐以絶从亲之要【索隠音腰以言山东从韩魏是其腰】今王使盛桥守事于韩【索隠秦使盛桥守事于韩亦如楚使召滑相赵然也并内行章义之难】盛桥以其地入秦是王不用甲不信威【索隠信音申】而得百里之地王可谓能矣王又举甲而攻魏杜大梁之门举河内拔燕酸枣虚【集解徐广曰秦始皇五年取酸枣燕虚苏代曰决宿胥之口魏无虚顿邱】桃【集解徐广曰燕县有桃城】入郉【集解徐广曰平臯有郉邱正义郉邱在懐州武徳县东南二十里】魏之兵云翔而不敢捄王之功亦多矣王休甲息众三年而后复之又幷蒲衍首垣【集解徐广曰苏秦云北有河外卷衍长垣县有蒲乡索隠此蒲在卫之长垣蒲乡也衍在河南与卷近首盖牛首垣即长垣非河东之垣也垣音圆】以临仁平邱【集解徐广曰属陈留索隠仁及平邱二县名谓以兵临此二县则黄及济阳等自婴城而守也地理志平邱县属陈留仁阙】黄济阳婴城【集解徐广曰苏代云决白马之口魏无黄济阳正义故黄城在曺州考城县东济阳故城在曺州宛句县西南婴城未详】而魏氏服王又割濮磨之北【集解徐广曰濮水北于钜野入济索隠地名近濮】注齐秦之要絶楚赵之脊【正义刘伯荘云言秦得魏地楚赵之絶从】天下五合六聚而不敢救王之威亦单矣【集解徐广曰单亦作殚索按单音丹单尽也言王之威尽行也】王若能持功守威绌攻取之心而肥仁义之地使无后患三王不足四五伯不足六也王若负人徒之众仗兵革之彊乘毁魏之威而欲以力臣天下之主臣恐其有后患也诗曰靡不有初鲜克有终易曰狐涉水濡其尾【正义言狐惜其尾每涉水举尾不令湿比至极困则濡之譬不可力臣之也】此言始之易终之难也何以知其然也昔智氏见伐赵之利而不知榆次之祸【索隠智伯败于榆次也地理志属太原有梗阳乡是也正义榆次并州县也注水经云榆次县南洞涡水侧有凿台】吴见伐齐之便而不知干隧之败【索隠干隧吴之败处地名干水边也隧道路也正义干隧吴地名也出万安山西南一里太湖即吴王夫差自刭处在苏州西北四十里】此二国者非无大功也没利于前而易患于后也【索隠谓智伯及吴王没伐赵及伐齐之利于前而自易其患于后后即榆次干隧之难也】吴之信越也从而伐齐【索隠从音絶用反刘氏云从犹领也】既胜齐人于艾陵【正义艾山在兖州博县南六十里也】还为越王禽三渚之浦【集解骃案战国防曰三江之浦正义吴俗传云越军得子胥梦从东入伐吴越王即从三江北岸立坛杀白马祭子胥杯动酒尽乃开渠由三浦入破吴王于姑苏败干隧也】智氏之信韩魏也从而伐赵攻晋阳城【正义并州城】胜有日矣韩魏叛之杀智伯瑶于凿台之下【集解徐广曰凿台在榆次】今王妒楚之不毁也而忘毁楚之彊韩魏也臣为王虑而不取也诗曰大武逺宅而不涉【正义言大军不逺跋涉攻伐】从此观之楚国援也邻国敌也诗云趯趯毚兎遇犬获之【集解骃案韩婴章句曰趯趯往来貌获得也言趯趯之毚兎谓狡兎数往来逃匿其迹有时遇犬得之毛传曰毚兎狡兎也郑曰遇犬犬之驯者谓田犬索趯音天歴反毚音谗】他人有心予忖度之今王中道而信韩魏之善王也此正吴之信越也臣闻之敌不可假时不可失臣恐韩魏卑辞除患而实欲欺大国也【索隠大国谓秦也】何则王无重世之徳于韩魏而有累世之怨焉【索隠重世犹再世也】夫韩魏父子兄弟接踵而死于秦者将十世矣本国残社稷壊宗庙毁刳腹絶肠折颈折頥【集解徐广曰一作顚索隠折音拉頥音夷】首身分离暴骸骨于草泽头颅僵仆相望于境父子老弱系脰束手为羣虏者相及于路鬼神孤伤无所血食人民不聊生族类离散流亡为仆妾者盈满海内矣故韩魏之不亡秦社稷之忧也今王资之与攻楚不亦过乎且王攻楚将恶出兵【正义恶音乌】王将借路于仇讐之韩魏乎兵出之日而王忧其不返也是王以兵资于仇讐之韩魏也王若不借路于仇讐之韩魏必攻随水右壤随水右壤此皆广川大水山林谿谷不食之地也【索楚都陈随水之右壤盖在随之西今邓州之西其地多山林者是也】王虽有之不为得地是王有毁楚之名而无得地之实也且王攻楚之日四国必悉起兵以应王秦楚之兵构而不离魏氏将出而攻留方与铚湖陵砀萧相故宋必尽【正义徐州西宋州东兖州南并故宋地】齐人南面攻楚泗上必举【正义此时徐泗属齐也】此皆平原四达膏腴之地而使独攻【索若秦楚构兵不休则魏尽故宋齐取泗上是使齐魏独攻伐而得其利者也】王破楚以肥韩魏于中国而劲齐韩魏之彊足以校于秦【索隠校音教谓足以与秦为敌也一云校者报也言力为报秦】齐南以泗水为境东负海北倚河而无后患天下之国莫彊于齐魏齐魏得地葆利而详事下吏一年之后为帝未能其于禁王之为帝有余矣【索隠言齐一年之后未即能为帝而能禁秦为帝有余力矣以禁字作楚者误也】夫以王壤土之博人徒之众兵草之彊壹举事而树怨于楚迟令韩魏归帝重于齐是王失计也【集解徐广曰迟一作还索迟音值值犹乃也令音力呈反韩魏重齐令归帝号此秦之失计也】臣为王计莫若善楚秦楚合而为一以临韩韩必敛手王施以东山之险带以曲河之利韩必为闗内之侯若是而王以十万戌郑梁氏寒心许鄢陵婴城而上蔡召陵不往来也如此而魏亦闗内侯矣王壹善楚而闗内两万乘之主注地于齐【索隠注谓以兵裁之】齐右壤可拱手而取也【正义右壤谓济州之南北也】王之地一经两海【索隠西海至东海皆是秦地正义广言横度中国东西也】要约天下是燕赵无齐楚齐楚无燕赵也然后危动燕赵直揺齐楚此四国者不待痛而服矣昭王曰善于是乃止白起而谢韩魏发使赂楚约为与国黄歇受约归楚楚使歇与太子完入质于秦秦留之数年楚顷襄王病太子不得归而楚太子与秦相应侯善于是黄歇乃説应侯曰相国诚善楚太子乎应侯曰然歇曰今楚王恐不起疾秦不如归其太子太子得立其事秦必重而徳相国无穷是亲与国而得储万乗也若不归则咸阳一布衣耳楚更立太子必不事秦夫失与国而絶万乗之和非计也愿相国孰虑之应侯以闻秦王秦王曰令楚太子之傅先往问楚王之疾返而后图之黄歇为楚太子计曰秦之留太子也欲以求利也今太子力未能有以利秦也歇忧之甚而阳文君子二人在中王若卒大命太子不在阳文君子必立为后太子不得奉宗庙矣不如亡秦与使者俱出臣请止以死当之楚太子因变衣服为楚使者御以出闗而黄歇守舎常为谢病度太子已逺秦不能追歇乃自言秦昭王曰楚太子已归出逺矣歇当死愿赐死昭王大怒欲听其自杀也应侯曰歇为人臣出身以徇其主太子立必用歇故不如无罪而归之以亲楚秦因遣黄歇歇至楚三月楚顷襄王卒【集解徐广曰三十六年】太子完立是为考烈王考烈王元年以黄歇为相封为春申君【正义然四君封邑检皆不获唯平原有地又非赵境并盖号諡而孟尝是諡】赐淮北地十二县后十五嵗黄歇言之楚王曰淮北地边齐其事急请以为郡便因并献淮北十二县请封于江东考烈王许之春申君因城故吴墟【正义墟音虚阖闾今苏州也于城内小城西北别筑城居之今圮毁也又大内北渎四从五横至今犹存又改破楚门为阊门】以自为都邑春申君既相楚是时齐有孟尝君赵有平原君魏有信陵君方争下士招致賔客以相倾夺辅国持权春申君为楚相四年秦破赵之长平军四十余万五年围邯郸邯郸告急于楚楚使春申君将兵往救之秦兵亦去春申君归春申君相楚八年为楚北伐灭鲁【索隠年表云八年取鲁封鲁君于莒十四年灭也】以荀卿为兰陵令当是时楚复彊赵平原君使人于春申君春申君舎之于上舎赵使欲夸楚为瑇瑁簪刀劒室以珠玉饰之请命春申君客春申君客三千余人其上客皆蹑珠履以见赵使赵使大慙春申君相十四年秦荘襄王立以吕不韦为相封为文信侯取东周春申君相二十二年诸侯患秦攻伐无已时乃相与合从西伐秦【集解徐广曰始皇六年】而楚王为从长春申君用事至函谷闗秦出兵攻诸侯兵皆败走楚考烈王以咎春申君春申君以此益防客有观津人朱英【正义观音馆今魏州观城县也】谓春申君曰人皆以楚为彊而君用之弱其于英不然先君时善秦二十年而不攻楚何也秦逾黾隘之塞【正义黾隘之塞在申州黾音盲也】而攻楚不便假道于两周背韩魏而攻楚不可今则不然魏旦暮亡不能爱许鄢陵其许魏割以与秦秦兵去陈百六十里【集解徐广曰在许东南】臣之所观者见秦楚之日鬬也楚于是去陈徙夀春而秦徙卫野王作置东郡【正义濮滑州兼河北置东郡濮州本衞都而徙野王也】春申君由此就封于吴行相事楚考烈王无子春申君患之求妇人宜子者进之甚众卒无子赵人李园持其女弟欲进之楚王闻其不宜子恐久毋宠李园求事春申君为舎人已而谒归故失期还谒春申君问之状对曰齐王使使求臣之女弟与其使者饮故失期春申君曰娉入乎对曰未也春申君曰可得见乎曰可于是李园乃进其女弟即幸于春申君知其有身李园乃与其女弟谋园女弟承间以説春申君曰楚王之贵幸君虽兄弟不如也今君相楚二十余年而王无子即百嵗后将更立兄弟则楚更立君后亦各贵其故所亲君又安得长有宠乎非徒然也君贵用事久多失礼于王兄弟兄弟诚立祸且及身何以保相印江东之封乎今妾自知有身矣而人莫知妾幸君未久诚以君之重而进妾于楚王王必幸妾妾赖天有子男则是君之子为王也楚国尽可得孰与身临不测之罪乎春申君大然之乃出李园女弟谨舎而言之楚王楚王召入幸之遂生子男立为太子以李园女弟为王后楚王贵李园园用事李园既入其女弟立为王后子为太子恐春申君语泄而益骄隂飬死士欲杀春申君以灭口而国人颇有知之者春申君相二十五年楚考烈王病朱英谓春申君曰世有毋望之福【正义无望犹不望而忽至也】又有毋望之祸【索隠周易有旡妄卦其义殊也】今君处毋望之世【正义谓生死无常】事毋望之王【正义谓喜怒不节】安可以无毋望之人乎【正义谓吉凶忽为】春申君曰何谓毋望之福曰君相楚二十余年矣虽名相国实楚王也今楚王病旦暮且卒卒而君相少主因而代立当国如伊尹周公王长而反政不即遂南面称孤而有楚国此所谓毋望之福也春申君曰何谓毋望之祸曰李园不治国而君之仇也【索隠言园是春申之仇也战国防作君之舅谓为王舅与此异】不为兵而飬死士之日久矣楚王卒李园必先入据权而杀君以灭口此所谓毋望之祸也春申君曰何谓毋望之人对曰君置臣郎中楚王卒李园必先入臣为君杀李园此所谓毋望之人也春申君曰足下置之李园弱人也仆又善之且又何至此朱英知言不用恐祸及身乃亡去后十七日楚考烈王卒李园果先入伏死士于棘门之内【正义夀州城门】春申君入棘门园死士侠刺春申君斩其头投之棘门外【正义楚考烈王二十五年秦始皇九年】于是遂使吏尽灭春申君之家而李园女弟初幸春申君有身而入之王所生子者遂立是为楚幽王【索隠按楚悍有母弟犹犹有庶兄负刍及昌平君是楚君完非无子而上文云考烈王无子误也】是嵗也秦始皇帝立九年矣嫪毐亦为乱于秦觉夷其三族而吕不韦废
