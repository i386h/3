<!-- { "loadSidebar": true } -->
　　王夫人者赵人也与卫夫人并幸武帝而生子闳闳且立为王时其母病武帝自临问之曰子当为王欲安所置之王夫人曰陛下在妾又何等可言者帝曰虽然意所欲欲于何所王之王夫人曰愿置之雒阳武帝曰雒阳有武库敖仓天下冲扼汉国之大都也先帝以来无子王扵雒阳者去雒阳余尽可王夫人不应武帝曰闗东之国无大于齐者齐东负海而城郭大古时独临菑中十万户天下膏腴地莫盛于齐者矣王夫人以手击头谢曰幸甚王夫人死而帝痛之使使者拜之曰皇帝谨使使太中大夫明奉璧一赐夫人为齐王太后子闳王齐年少无有子立不幸早死国絶为郡天下称齐不宜王云所谓受此土者诸侯王始封者必受土于天子之社归立之以为国社以歳时祠之春秋大传曰天子之国有泰社东方青南方赤西方白北方黑上方黄故将封于东方者取青土封于南方者取赤土封于西方者取白土封于北方者取黑土封于上方者取黄土各取其色物里以白茅封以为社此始受封扵天子者也此之为主土主土者立社而奉之也朕承祖考祖者先也考者父也维稽古维者度也念也稽者当也当顺古之道也齐地多变诈不习扵礼义故戒之曰恭朕之诏唯命不可为常人之好徳能明显光不图扵义使君子怠慢悉若心信执其中天禄长终有过不善乃凶于而国而害于若身齐王之国左右维持以礼义不幸中年早夭然全身无过如其防意传曰青采出于蓝而质青扵蓝者敎使然也逺哉贤主昭然独见诫齐王以慎内诫燕王以无作怨无俷徳诫广陵王以慎外无作威与福夫广陵在吴越之地其民精而轻故诫之曰江湖之间其人轻心扬州保彊三代之时廹要使从中国俗服不大及以政敎以意御之而已无侗好佚无迩宵人维法是则无长好佚乐驰骋弋猎滛康而近小人常念法度则无羞辱矣三江五湖有鱼盐之利铜山之富天下所仰故诫之曰臣不作福者勿使行财币厚赏赐以立声誉为四方所归也又曰臣不作威者勿使因轻以倍义也会孝武帝崩孝昭帝初立先朝广陵王胥厚赏赐金钱财币直三千余万益地百里邑万戸会昭帝崩宣帝初立縁恩行义以本始元年中裂汉地尽以封广陵王胥四子一子为朝阳侯【正义括地志云朝阳故城在邓州穰县南八十里应劭云在朝水之阳也】一子为平曲侯【正义地理志云平曲县属东海郡又云在瀛州文安县北七十里】一子为南利侯【正义括地志云南利故城在豫州上蔡县东八十五里】最爱少子立以为髙密王【正义括地志云髙宻故城在密州髙密县西南四十里】其后胥果作威福通楚王使者楚王宣言曰我先元王髙帝少弟也封三十二城今地邑益少我欲与广陵王共发兵云立广陵王为上我复王楚三十二城如元王时事发觉公卿有司请行罚诛天子以骨肉之故不忍致法于胥下诏书无治广陵王独诛首恶楚王传曰生麻中不扶自直【索隐已下并见荀卿子】白沙在泥中与之皆黑者土地敎化使之然也其后胥复祝诅谋反自杀国除燕土墝埆北廹匈奴其人民勇而少虑故诫之曰荤粥氏无有孝行而禽兽心以窃盗侵犯边民朕诏将军往征其罪万夫长千夫长三十有二君皆来降旗奔师荤粥徙域逺处北州以安矣悉若心无作怨者勿使从俗以怨望也无俷徳者勿使上背徳也无废备者无乏武备常备匈奴也非敎士不得从徴者言非习礼义不得在于侧也会武帝年老长而太子不幸薨未有所立而旦使来上书请身入宿卫于长安孝武见其书击地怒曰生子当置之齐鲁礼义之乡乃置之燕赵果有争心不让之端见矣扵是使使即斩其使者扵阙下会武帝崩昭帝初立旦果作怨而望大臣自以长子当立与齐王子刘泽等谋为叛逆出言曰我安得弟在者【索隐案昭帝钩弋夫人所生武帝崩时年才七八嵗耳胥旦早封在外实合有疑然武帝春秋髙惑于内宠诛太子而立童孺能不使胥旦疑怨亦由权臣辅政贪立幼主之利遂得钩弋子当阳斯实父徳不遂令子道不顺然犬各吠非其主太中宗正人臣之职亦当使燕喻之】今立者乃大将军子也欲发兵事发觉当诛昭帝縁恩寛忍防案不扬公卿使大臣请遣宗正与太中大夫公戸满意御史二人偕往使燕风喻之【索隐宗正官名必以宗室有徳者为之不知时何人公户姓满意名为太中大夫是使二人又有侍御史二人皆往使治燕王也】到燕各异日更见责王宗正者主宗室诸刘属籍先见王为列陈道昭帝实武帝子状侍御史乃复见王责之以正法问王欲发兵罪名明白当坐之汉家有正法王犯纎介小罪过即行法直断耳安能寛王惊动以文法王意益下心恐公戸满意习扵经术最后见王称引古今通义国家大礼文章尔雅【索隐尔近也雅正也其书于正字义训为近故云尔雅相承云周公作以教成王又云子夏作之以解诗书】谓王曰古者天子必内有异姓大夫所以正骨肉也外有同姓大夫所以正异姓也【索隐内云有异姓大夫以正骨肉盖错也内合言同姓宗正是也外合言异姓太中大夫是也】周公辅成王诛其两弟故治武帝在时尚能寛王今昭帝始立年幼富于春秋未临政委任大臣古者诛罚不阿亲戚故天下治方今大臣辅政奉法直行无敢所阿恐不能寛王王可自谨无自令身死国灭为天下笑于是燕王旦乃恐惧服罪叩头谢过大臣欲和合骨肉难伤之以法其后旦复与左将军上官桀等谋反宣言曰我次太子太子不在我当立大臣共抑我云云大将军光辅政与公卿大臣议曰燕王旦不改过悔正行恶不变于是修法直断行罚诛旦自杀国除如其防指有司请诛旦妻子孝昭以骨肉之亲不忍致法寛赦旦妻子免为庶人传曰兰根与白芷渐之滫中【集觧徐广曰滫者淅米汁也音先紏反索隐白芷香草也音止又音昌改反渐渍也滫如礼滫溲之滫谓洗也音思酒反正义言虽香草以米汁渍之无复香气君子不欲附近庶人不服者为渐渍然也以旦谋叛君子庶人皆不附近】君子不近庶人不服者所以渐然也宣帝初立推恩宣徳以本始元年中尽复封燕王旦两子一子为安定侯【正义汉表在钜鹿郡】立燕故太子建为广阳王以奉燕王祭祀【正义括地志云广阳故城今在幽州良鄊县东北三十七里】史记卷六十
　　史记卷六十考证
　　三王世家○柯维骐曰太史公书原缺三王世家独其赞语尚存故褚先生取廷臣之议及封防书补之
　　续萧文终之后于酂索隐萧何初封沛之酂音赞后其子续封南阳之赞音嵯也○【臣照】按年表酂废而绍以筑阳筑阳废而绍以武阳武阳废而绍以酂索隠于年表及萧相国世家俱只辨音赞之非音嵯并无续封南阳应音嵯之酂之説此处所云不知何本且绍封筑阳改武阳亦俱并注明
　　传曰生麻中不扶自直索隠已下并见荀卿子○【臣照】按生麻中二语见荀劝学篇下文今本荀子所无
　　偕往使燕风喻之索隠皆徃使治燕王也○燕王监本讹作广陵今改正
　　传曰兰根与白芷渐之滫中○荀中劝学篇作兰槐之根是为芷其渐之滫















　　史记卷六十考证
　　钦定四库全书
　　史记卷六十一
　　汉　　太　　　史　　　令司马迁　撰宋中郎外兵曹参军裴　骃集解
　　唐国子博士文馆学士司马贞索隠
　　唐诸王侍读率府长史张守节正义
　　伯夷列传第一
　　【索隐列传者谓叙列人臣事迹令可传于后世故曰列传正义其人行迹可序列故曰列传】
