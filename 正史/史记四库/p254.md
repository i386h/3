<!-- { "loadSidebar": true } -->
　　子虚之事大人赋说靡丽多夸然其指风谏归于无为作司马相如列传第五十七
　　黥布叛逆子长国之以填江淮之南安剽楚庻民作淮南衡山列传第五十八
　　奉法循理之吏不伐功矜能百姓无称亦无过行作循吏列传第五十九
　　正衣冠立于朝廷而羣臣莫敢言浮说长孺矜焉好荐人称长者壮有溉【集解徐广曰一作既】作汲郑列传第六十自孔子卒京师莫崇庠序唯建元元狩之间文辞粲如也作儒林列传第六十一
　　民倍夲多巧姧轨弄法善人不能化唯一切严削为能齐之作酷吏列传第六十二
　　汉既通使大夏而西极逺蛮引领内乡欲观中国作大宛列传第六十三
　　救人于戹振人不赡仁者有乎不既信【集解徐广曰一云不慨信】不倍言义者有取焉作防侠列传第六十四
　　夫事人君能说主耳目和主顔色而获亲近非独色爱能亦各有所长作佞幸列传第六十五
　　不流世俗不争势利上下无所凝滞人莫之害以道之用作滑稽列传第六十六
　　齐楚秦赵为日者各有俗【索按日者传亡无以知诸国之俗今禇先生唯记司马季主之事也】所用欲循【集解徐广曰一作总】观其大防作日者列传第六十七
　　三王不同龟四夷各异卜【索其书既亡无以知其异今禇少孙唯取太卜占龟之杂说词甚烦芜不能剪裁妄加穿凿此篇不才之甚也】然各以决吉凶畧闚其要作龟策列传第六十八
　　布衣匹夫之人不害于政不妨百姓取与以时而息财富智者有采焉作货殖列传第六十九
　　维我汉继五帝末流接三代统业周道废秦拨去古文焚灭诗书故眀堂石室金匮玉版【集解如淳曰刻玉版以为文字】图籍乱于是汉兴萧何次律令韩信申军法张苍为章程【集解如淳曰章厯数之章术也程者权衡丈尺斛斗之平法也瓒曰茂陵书丞相为工用程数其中言百工用材多少之量及制度之程品者是也】叔孙通定礼仪则文学彬彬稍进诗书徃徃间出矣自曹参荐盖公言黄老【索盖姓也音古盍反】而贾生晁错明申商公孙以儒显百年之间天下遗文古事靡不毕集太史公太史公仍父子相续纂其职曰于戏余维先人尝掌斯事显于唐虞至于周复典之故司马氏世主天官【索案此天官非周礼冡宰天官乃广知天文星厯之事天官且迁实黎之后而黎氏后亦摠称重黎以重夲司天故太史公代掌天官盖天官统太史之职言史是厯代之职恐非实事然卫宏以为司马氏周史佚之后故太史谈云余之先人周之太史盖或得其实也】至于余乎钦念哉钦念哉罔罗天下放失旧闻【索案旧闻有遗失放逸者网罗而考论之】王迹所兴原始察终见盛观衰论考之行事畧推三代録秦汉上记轩辕下至于兹着十二夲纪既科条之矣并时异世年差不眀作十表【索案并时则年歴差殊则亦畧言难以明辨故作表】礼乐损益律厯改易兵权山川鬼神【索案兵权即兵书也迁没之后亡禇少孙以律书补之今律书亦畧言兵也山川即河渠书也鬼神即封禅书也故云山川鬼神也】天人之际承敝通变作八书二十八宿环北辰三十辐共一毂【集解骃案汉书音义曰象黄帝已下三十世家老子言车三十辐运行无穷以象王者如此也正义顔云此说非也言众星共绕北辰诸辐咸归车羣臣尊辅天子也】运行无穷辅拂股肱之臣配焉忠信行道以奉主上作三十世家扶义俶傥不令已失时立功名于天下【索已音纪言扶义倜傥之士能立功名于当代不后于时也】作七十列传凡百三十篇五十二万六千五百字为太史公书序【索桓谭云迁所著书成以示东方朔朔皆署曰太史公则谓太史公是朔称亦恐其说未实盖迁自尊其父著述称之曰公或云迁外孙杨恽所称事或当尔也】畧以拾遗补蓺【集解李竒曰六蓺也索汉书作补阙此作蓺谓补六蓺之阙也】成一家之言厥协六经异传【索迁言以所撰取协于经异传诸家之说耳谦不敢比经蓺也异传者如子夏易传毛公诗及韩婴外传伏生尚书大传之流者也】整齐百家杂语【正义太史公撰史记言其协于六经异文整齐诸子百家杂说之诘谦不敢比经蓺也异传谓如丘明春秋外传国语子夏易传毛公诗传韩诗外传伏生尚书大传之流也】藏之名山副在京师【索言正夲藏之书府副夲防京师也穆天子云天子北征至于羣玉之山河平无险四彻中绳先王所谓策府郭璞云古帝王藏策之府则北谓藏之名山是也】俟后世圣人君子【索此语出公羊言失子制春秋之义以俟后圣君子以君子之为亦有乐乎此也】第七十【集解骃案衞宏汉书旧仪注曰司马迁作景帝夲纪极言其短及武帝过武帝怒而削去之后坐举李陵陵降匈奴故下迁蚕室有怨言下狱死】太史公曰余述歴黄帝以来至大初而讫百三十篇【集解骃案汉书音义曰十篇缺有録无书张晏曰迁没之后已景纪武纪礼书乐书兵书汉兴以来将相年表日者列传三王世家龟策列传傅靳蒯成列传元成间禇先生补缺作武帝纪三王世家龟策日者列传言辞鄙陋非迁夲意也索案景纪取班书补之武纪専取封禅书礼书取荀卿礼论乐书取礼乐记兵书亡不补畧述律而言兵遂分歴述以次之三王系家空取其策文以续此篇何率畧且重非当也日者不能记诸国之同异而论司马季主龟策直太卜所得占龟兆杂说而无笔削功何芜鄙也】
　　【索述赞曰太史良才实纂先徳周游歴览东西南北事覈词简是称实録报任投书申李下狱惜哉残缺非才莫续】












　　史记巻一百三十
　　史记卷一百三十考证
　　太史公自序其在卫者相中山集解徐广曰名喜也○吕氏春秋司马喜难墨者师于中山王前
　　以传劔论显集解晋灼曰史记吴起赞曰非信仁廉勇不能传劔论兵书也○序传作不能传兵论劔与晋灼所引互异必有一误
　　蒯瞆孙卭为武信君将集解徐广曰张耳传云武臣自号武信君○刘敞汉书刋误曰此言当始皇时为武信君将则武信君非武臣也项梁亦号为武信君然皆非始皇时
　　使人俭而善失真○董份曰墨者俭是矣若名家言俭似不可晓盖此乃检字因上有俭字写者遂误耳解曰检者法也又曰检者束也下文苛察缭绕即检束之意也
　　而太史公遭李陵之祸正义太史公举李陵李陵降也○董份曰李陵之祸谓陵降而太史公救之帝怒下蚕室也
　　大臣洞疑索洞是洞逹意共所疑○董份曰洞字恐是恫字盖传写之误耳今索释为洞逹既洞逹矣又何疑乎
　　间不容翲忽○困学纪闻曰出曾子天圆章阎若璩曰曾子云其间不容髪
　　申吕肖矣集解徐广曰肖音痟痟犹衰微○顾炎武曰肖乃削字脱其旁耳与孟子鲁之削也滋甚义同徐广注以为痟者非是【臣照】按古时字少或痟削俱书肖字未可定也
　　庄王之贤乃复国陈正义楚庄王都陈○余有丁曰楚庄克陈以申叔之功而复之故曰复国陈
　　壮有溉○凌稚隆曰以上文长孺推之则下壮字疑当作庄此郑名也溉字下又疑有阙文

　　史记卷一百三十考证
　　钦定四库全书
　　补史记序
　　司马贞
　　太史公古之良史也家承二正之业人当五百之运兼以代为史官亲掌图籍慨春秋之絶笔伤旧典之阙文遂乃错综古今囊括记録夲皇王之遗事采人臣之故实爰自黄帝迄于汉武歴载悠邈旧章罕补渔猎则穷于百氏笔削乃成于一家父作子述其勤至矣然其叙劝褒贬颇称折后之作者咸取则焉夫以首创者难为功因循者易为力自左氏之后未有体制而司马公补立纪传规模别为书表题目莫不夲纪十二象嵗星之一周八书有八篇法天时之八节十表放刚柔十日三十世家比月有三旬七十列传取悬车之暮齿百三十篇象闰余而成嵗其间礼乐刑政君举必书福善祸滛用垂炯诫事广而文局词质而理畅斯亦尽羙矣而有未尽善者具如后论虽意出当时而义非经逺盖先史之未备成后学之深疑借如夲纪叙五帝而阙三皇世家载列国而有外戚邾许春秋次国略而不书张吴敌国蕃王抑而不载并编録有阙窃所未安又列传所着有管晏及老子韩非管晏乃齐之贤卿即如其例则吴之延陵郑之子产晋之叔向衞之史鱼盛徳不阙何为盖阙伯阳清虚为教韩子峻刻制法静躁不同徳刑斯舛今宜柱史共漆园同传公子与商君并列可不善欤其中逺近乖张词义蹖驳或篇章倒错或赞论麤防盖由遭逢非罪有所未暇故十篇有録无书是也然其网络古今叙述惩劝异左氏之微婉有南史之典实所以扬雄班固等咸称其有良史之才盖信乎其然也后禇少孙亦颇加补缀然犹未能周备贞业谢颛门人非博古而家传是学颇事讨论思欲续成先志润色旧史辄黜陟升降改定篇目其有不备并采诸典籍以补阙遗其百三十篇之赞记非周悉并更申而述之附于众篇之末虽曰狂简必有可观其所改更具条于后至如徐广唯略出音训兼记异同未能考覈是非解释文句其裴骃实亦后进名家博采羣书専取经传训释以为集解然则时有冗长至于盘根错节残缺纰缪咸拱手而不言斯未可谓通学也今辄按古今仍以裴为夲兼自见愚管重为之注号曰小司马史记然前朝顔师古止注汉史今并谓之顔氏汉书贞虽位不逮顔公既补史旧兼下新意亦何让焉








　　补史记序
　　钦定四库全书
　　补史记
　　唐国子博士文馆学士司马贞补撰并注
　　三皇本纪
　　【太史公作史记古今君臣宜应上自开辟下迄当代以为一家之首尾今阙三皇而以五帝为首者正以大戴礼有五帝徳篇又帝系皆叙自黄帝以下故因以五帝夲纪为首其实三皇已还载籍罕备然君臣之始教化之先既论古史不合全阙近代皇甫谧作帝王世纪徐整作三五厯皆论三皇已来事斯亦近古之一证今并采而集之作三皇夲纪虽复浅近聊补阙云】
