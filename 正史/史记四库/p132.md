<!-- { "loadSidebar": true } -->
　　闻康叔亲属有十武王继体周公辅成王其八人皆以祖考之尊建为大国康叔之年幼周公在三公之位而伯禽据国于鲁葢爵命之时未至成人康叔后扞禄父之难伯禽殄淮夷之乱昔五帝异制周爵五等春秋三等【集觧郑曰春秋变周之文从殷之质合伯子男以为一则殷爵三防者公侯伯也】皆因时而序尊卑高皇帝拨乱世反诸正【索隐春秋公羊传文】昭至徳定海内封建诸侯爵位二等【索隐谓王与列侯也】皇子或在繦緥而立为诸侯王奉承天子为万世法则不可易陛下躬亲仁义体行圣徳表里文武显慈孝之行广贤能之路内襃有徳外讨强暴极临北海【正义匈奴传云霍去病伐匈奴北临翰海】西凑月氏【正义凑音臻氏音支至月氏月氏西戎国名在葱岭之西也】匈奴西域举国奉师舆械之费不赋于民虚御府之藏以赏元戎【集觧骃案诗云元戎十乗以先啓行韩婴章句曰元戎大戎谓兵车也车有大戎十乗谓车缦轮马被甲衡扼之上尽有剑防名曰防军之车所以冒突先啓敌家之行伍也毛传云夏后氏曰钩车先正也殷曰寅车先疾也周曰元戎先良也】开禁仓以赈贫穷减戎卒之半百蛮之君靡不鄕风承流称意逺方殊俗重译而朝泽及方外故珍兽至嘉谷兴天应甚彰今诸侯支子封至诸侯王而家皇子为列侯【索隐谓立胶东王子庆为六安王常山王子平为真定王商为泗水王是也】臣青翟臣汤等窃伏熟计之皆以为尊卑失序使天下失望不可臣请立臣闳臣旦臣胥为诸侯王四月癸未奏未央宫留中不下丞相臣青翟太仆臣贺行御史大夫事太常臣充太子太傅臣安行宗正事昧死言臣青翟等前奏大司马臣去病上防言皇子未有号位臣谨与御史大夫臣汤中二千石二千石谏大夫博士臣庆等昧死请立皇子臣闳等为诸侯王陛下让文武躬自切及皇子未教羣臣之议儒者称其术或誖其心陛下固辞弗许家皇子为列侯臣青翟等窃与列侯臣夀成等二十七人议【集觧徐广曰萧何之孙鄼侯夀成后为太常也】皆曰以为尊卑失序髙皇帝建天下为汉太祖王子孙广支辅先帝法则弗改所以宣至尊也臣请令史官择吉日具礼仪上御史奏舆地图【索隐谓地为舆者天地有覆载之徳故谓天为葢谓地为舆故地图称舆地图疑自古有此名非始汉也】他皆如前故事制曰可四月丙申奏未央宫太仆臣贺行御史大夫事昧死言太常臣充言卜入四月二十八日乙巳可立诸侯王臣昧死奏舆地图请所立国名礼仪别奏臣昧死请制曰立皇子闳为齐王旦为燕王胥为广陵王四月丁酉奏未央宫六年【集觧徐广曰一云元狩】四月戊寅朔癸卯御史大夫汤下丞相丞相下中二千石二千石下郡太守诸侯相丞书从事下当用者如律令维六年四月乙巳皇帝使御史大夫汤庙立子闳为齐王曰于戏小子闳【索隐此封齐王防文也按武帝策此三王皆自手制于戏如言呜呼戏音稀】受兹青社【集觧张晏曰王者以五色土为太社封四方诸侯各以其方色土与之苴以白茅归以立社索隐蔡邕独防云皇子封为王受天子太社之土若封东方诸侯则割青土借以白茅授之以立社谓之茅土齐在东方故云青社】朕承祖考维稽古建尔国家封于东土世为汉藩辅于戏念哉恭朕之诏惟命不于常人之好徳克明显光义之不图俾君子怠【索隐谓若不图扵义则君子懈怠无归附心】悉尔心允执其中天禄永终厥有不臧乃凶于而国害于尔躬于戏保国艾民可不敬与王其戒之【集觧徐广曰立八年无后絶】
　　右齐王防
　　维六年四月乙巳皇帝使御史大夫汤庙立子旦为燕王曰于戏小子旦受兹社朕承祖考维稽古【索隐禇先生解云维者度也稽者当也言当顺古道也魏髙贵乡公云稽同也古天也谓尧能同天】建尔国家封于北土世为汉藩辅于戏荤粥氏虐老兽心【索隐按匈奴传其国贵壮贱老壮者食肥羙老者食其余也是虐老也】侵犯寇盗加以奸巧邉萌【索隐萌一作甿韦昭云甿民也三苍云邉人云甿也】于戏朕命将率徂征厥罪万夫长千夫长三十有二君皆来【集觧张晏曰时所获三十二帅也】降旗奔师【集觧如淳曰偃其旗鼓而来降索隐汉书君作帅期作旗而服防云以三十二军中之将下旗去之也如淳云即昆邪王偃旗鼔降时也若如此意则三十二军非军将盖戎狄酋帅有三十二君来降也】荤粥徙域【集觧张晏曰匈奴徙东也】北州以绥【集觧臣瓉曰绥安也】悉尔心毋作怨毋俷徳【集觧徐广曰俷一作菲索隐苏林云菲废也本亦作俷俷败也孔文祥云菲薄也汉书作棐正义俷音符味反】毋乃废备【索隐褚先生解云言无乏武备常备匈奴也】非敎士不得从徴【集觧张晏曰士不素习不应召索隐韦昭云士非素敎习不得从军徴发故孔子曰不教而战是谓弃之正谓此也褚先生解云非习礼义不得在于侧也】于戏保国艾民可不敬与王其戒之【集觧徐广曰立三十年自杀国除】
　　右燕王防
　　维六年四月乙巳皇帝使御史大夫汤庙立子胥为广陵王曰于戏小子胥受兹赤社朕承祖考维稽古建尔国家封于南土世为汉藩辅古人有言曰大江之南【正义谓荆口南至荆州以南也】五湖之间【索隐五湖者具区洮滆彭蠡青草洞庭或曰太湖五百里故曰五湖也】其人轻心扬州保彊【集觧徐广曰一作疆骃案李竒曰保恃也】三代要服不及以政于戏悉尔心战战竞竞乃惠乃顺毋侗好佚毋迩宵人【集觧应劭曰无好逸游之事迩近小人张晏曰侗音同索隐褚先生解曰无好佚乐驰骋弋猎邹氏宵音谡谡亦小人也或作侫人】维法维则书云臣不作威不作福靡有后羞于戏保国艾民可不敬与王其戒之【集觧徐广曰立六十四年自杀】
　　右广陵王防
　　太史公曰古人有言曰爱之欲其富亲之欲其贵故王者疆土建国封立子弟所以襃亲亲序骨肉尊先祖贵支体广同姓于天下也是以形埶彊而王室安自古至今所由来久矣非有异也故弗论著也燕齐之事无足采者然封立三王天子恭让羣臣守义文辞烂然甚可观也是以附之世家
　　【索隐述赞曰三王封世旧史烂然褚氏后补册书存焉去病建议青翟上宣天子冲挹志在急贤太常具礼请立齐燕闳国负海旦社惟宵人不迩荤粥逺边明哉监戒式防厥愆】
　　褚先生曰臣幸得以文学为侍郎好览观太史公之列传列传中称三王世家文辞可观求其世家终不能得窃从长老好故事者取其封防书编列其事而传之令后世得观贤主之指意葢闻孝武帝之时同日而俱拜三子为王封一子于齐一子于广陵一子于燕各因子才力智能及土地之刚柔人民之轻重为作防以申戒之谓王世为汉藩辅保国治民可不敬与王其戒之夫贤主所作固非浅闻者所能知非博闻彊记君子者所不能究竟其意至其次序分絶文字之上下简之参差长短皆有意人莫之能知谨论次其真草诏书编扵左方令览者自通其意而解説之
