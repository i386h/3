<!-- { "loadSidebar": true } -->
　　伯夷列传○监本有小注云索隠本伯夷传第一老子庄子韩非同传第三索隐云二人敎迹全乖不宜同传先贤已有成説今则不可依循宜令老子尹喜庄周同为传其韩非可居商君传末正义本老子庄子伯夷居列传之首正义曰老子庄子开元二十三年奉勅并为列传首处夷齐上然汉武帝之时佛敎未兴道敎已设道则禁恶咸致正理制御邪人未有佛敎可导故列老荘于申韩之上今既佛道齐妙兴法乖流理居列传之首也盖唐崇老教谬取老子居列传首而与伯夷合为一卷甚为无谓夫奔义激世莫先伯夷而老庄法意流为申韩太史公叙述自有深意岂宜妄为轩轾今以伯夷传居首为一卷次以管晏为一卷次以老庄申韩为一卷以复太史公之旧云【臣照】按升老子于伯夷之上诚为开元时谬见而张守节韪之良可嗤笑明监本改依太史公之旧是矣但不着改之者之名不知语出何人今若仍刋卷首后人读之转生迷惑是以删去其小司马妄议史公老子韩非同传欲加改窜殊属无谓亦并删焉而着之于此
　　太史公曰余登箕山索隠盖杨恽东方见其文称余而加太史公曰也○【臣照】按史家所为史赞者自东汉后渐有其称马迁之时恶有是哉其作伯夷管晏列传全以议论行文与别传逈别何独致疑于太史公曰四字也登箕山而见许由冡者盖司马谈迁盖述父语云尔
　　岂以其重若彼其轻若此哉索隠谓伯夷譲德之重若彼采薇而饿死之轻若此又一解云操行不轨富厚累代是其重若彼公正发愤而遇祸灾是其轻若此也正义重谓盗跖等也轻谓夷齐由光等也○顾炎武曰其重若彼谓人之重富贵也其轻若此谓清士之轻富贵也















　　史记卷六十一考证
　　钦定四库全书
　　史记卷六十二
　　汉　　太　　　史　　　令司马迁　撰宋中郎外兵曹参军裴　骃集解
　　唐国子博士文馆学士司马贞索隐
　　唐诸王侍读率府长史张守节正义
　　管晏列传第二
　　管仲夷吾者颍上人也【索隐颍水名地理志颍水出阳城汉有颍阳临颍二县今有颍上县正义韦昭云管仲姬姓之后管严之子敬仲也】少时常与鲍叔牙游鲍叔知其贤管仲贫困常欺鲍叔【索隐吕氏春秋管仲与鲍叔同贾南阳及分财利而管仲常欺鲍叔多自取鲍叔知其有母不以为贪】鲍叔终善遇之不以为言已而鲍叔事齐公子小白管仲事公子纠及小白立为桓公公子纠死管仲囚焉鲍叔遂进管仲【正义齐世家云鲍叔牙曰君将治齐则髙傒与叔牙足矣君且欲覇王非管夷吾不可夷吾所居国国重不可失也于是桓公从之韦昭云鲍叔齐大夫姒姓之后鲍叔之子叔牙也】管仲既用任政于齐齐桓公以覇九合诸侯一匡天下管仲之谋也【正义管子云相齐以九惠之教一曰老二曰慈三曰孤四曰疾五曰独六曰病七曰通八曰赈九曰絶也】管仲曰吾始困时尝与鲍叔贾分财利【正义贾音古】多自与鲍叔不以我为贪知我贫也吾尝为鲍叔谋事而更穷困鲍叔不以我为愚知时有利不利也吾尝三仕三见逐于君鲍叔不以我为不肖知我不遭时也吾尝三战三走鲍叔不以我为怯知我有老母也公子纠败召忽死之吾幽囚受辱鲍叔不以我为无耻知我不羞小节而耻功名不显于天下也生我者父母知我者鲍子也鲍叔既进管仲以身下之子孙世禄于齐有封邑者十余世【索隠世本云荘仲山产敬仲夷吾夷吾产武子鸣鸣产桓子启方启方产成子孺孺产荘子卢卢产悼子其夷其夷产襄子武武产景子耐渉耐渉产防凡十代世谱同】常为名大夫天下不多管仲之贤而多鲍叔能知人也【正义国语云齐桓公使鲍叔为相辞曰臣之不若夷吾者五寛和惠民不若也治国家不失其柄不若也忠惠可结于百姓不若也制礼义可法于四方不若也执枹鼓立于军门使百姓皆加勇猛不若也】管仲既任政相齐以区区之齐在海滨【正义齐国东滨海也】通货积财富国彊兵与俗同好恶故其称曰【索隐是夷吾著书所称管子者其书有此言今举其大畧也】仓廪实而知礼节衣食足而知荣辱上服度则六亲固【正义上之服御物有制度则六亲坚固也六亲谓外祖父母一父母二姊妹三妻兄弟之子四从母之子五女之子六也王弼云父母兄弟妻子也】四维不张国乃灭亡【集解管子曰四维者礼义廉耻也】下令如流水之原令顺民心故论卑而易行【正义言为政令卑下鲜少而百姓易作行也】俗之所欲因而予之俗之所否因而去之其为政也善因祸而为福转败而为功贵轻重慎权衡【索隐轻重谓钱也管子有轻重篇正义轻重谓耻辱也权衡谓得失也有耻辱甚贵重之有得失甚戒慎之】桓公实怒少姬【索隐谓怒荡舟归而未絶蔡人嫁之】南袭蔡管仲因而伐楚责包茅不入贡于周室桓公实北征山戎而管仲因而令燕脩召公之政于柯之会【正义今济州东阿也】桓公欲背曹沬之约【索隐沫音妹左传作曹刿正义沬莫葛反】管仲因而信之【正义以劫许之归鲁侵地】诸侯由是归齐故曰知与之为取政之寳也【索隐老子曰将欲取之必固与之是知此为政之所寳也】管仲富拟于公室有三归反坫【正义三归三姓女也妇人谓嫁曰归】齐人不以为侈管仲卒齐国遵其政常彊于诸侯【正义括地志云管仲冡在青州临淄县南二十一里牛山之阿説苑云齐桓公使管仲治国管仲对曰贱不能临贵桓公以为上卿而国不治曰何故管仲对曰贫不能使富桓公赐之齐市租而国不治桓公曰何故对曰疏不能制近桓公立以为仲父齐国大安而遂霸天下孔子曰管仲之贤而不得此三权者亦不能使其君南面而称伯】后百余年而有晏子焉
　　晏平仲婴者莱之夷维人也【集解骃案刘向别録曰莱者今东莱地也索隐名婴平谥仲字父桓子名弱也正义晏子齐记云齐城三百里有夷安即晏平仲之邑汉为夷安县属髙密国应劭云故莱夷维邑】事齐灵公荘公景公【索隐世本及系本灵公名环荘公名光景公名杵臼】以节俭力行重于齐既相齐食不重肉妾不衣帛其在朝君语及之即危言【正义谓已谦让非云功能】语不及之即危行【正义行下孟反谓君不知已増修业行畏责及也】国有道即顺命无道即衡命【正义衡秤也谓国无道则制秤量之可行即行】以此三世显名于诸侯越石父贤在缧绁中【正义缧音力追反缧黒索也绁系也晏子春秋云晏子之晋至中牟覩弊冠反裘负薪息于途侧晏子问曰何者对曰我石父也茍免饥冻为人臣仆晏子解左骖赎之载与俱归案与此文小异】晏子出遭之途解左骖赎之载归弗谢入闺久之越石父请絶晏子戄然【正义戄牀缚反皇览云晏子冡在临淄城南菑水南桓公西北括地志云齐桓公墓在青州临淄县东南二十三里鼎足上又云齐晏婴冡在齐子城北门外晏子云吾生近市死岂易吾志乃葬故宅后人名曰清节里按恐皇览误乃管仲冢也】摄衣冠谢曰婴虽不仁免子于厄何子求絶之速也石父曰不然吾闻君子诎于不知己而信于知己者【索隐信读曰申周礼皆然申于知己谓以彼知我而我志获申】方吾在缧绁中彼不知我也夫子既以感寤而赎我是知己知己而无礼固不如在缧绁之中晏子于是延入为上客晏子为齐相出其御之妻从门间而闚其夫其夫为相御拥大盖防驷马意气扬扬甚自得也既而归其妻请去夫问其故妻曰晏子长不满六尺身相齐国名显诸侯今者妾观其出志念深矣常有以自下者今子长八尺乃为人仆御然子之意自以为足妾是以求去也其后夫自抑损晏子怪而问之御以实对晏子荐以为大夫
　　太史公曰吾读管氏牧民山髙乗马轻重九府【集解骃案刘向别録曰九府书民间无有山髙一名形势索隐皆管仲著书篇名九府盖钱之府藏其书论铸钱之轻重故云轻重九府余如别録之説正义七畧云管子十八篇在法家】及晏子春秋【索隐婴所著书名晏子春秋今其书有七十篇故下云其书世多有也正义七畧云晏子春秋七篇在儒家】详哉其言之也既见其著书欲观其行事故次其传至其书世有之是以不论论其轶事【正义轶音逸】管仲世所谓贤臣然孔子小之岂以为周道衰微桓公既贤而不勉之至王乃称霸哉【正义言管仲世所谓贤臣孔子所以小之者盖以为周道衰桓公贤主管仲何不劝勉辅弼至于帝王乃自称霸主哉故孔子小之云盖为前疑夫子小管仲为此】语曰将顺其美匡救其恶故上下能相亲也岂管仲之谓乎【正义言管仲相齐顺百姓之美匡救国家之恶令君臣百姓相亲者是管之能也】方晏子伏荘公尸哭之成礼然后去岂所谓见义不为无勇者邪【索隐左传崔杼弑荘公晏婴入枕荘公尸股而哭之成礼而出崔杼欲杀之是也】至其谏説犯君之颜此所谓进思尽忠退思补过者哉假令晏子而在余虽为之执鞭所忻慕焉【索隐太史公之羡慕仰企平仲之行假令晏生在世已虽与之为仆为之执鞭亦所忻慕其好贤乐善如此贤哉良史可以示人臣之烱戒也】
　　【索隐述賛曰夷吾成霸平仲称贤粟乃实廪豆不掩肩转祸为福危言获全孔頼左衽史忻执鞭成礼而去人望存焉】



　　史记卷六十二
　　史记卷六十二考证
　　管晏列传鲍叔既进管仲以身下之子孙世禄于齐有封邑者十余世索隐世本云荘仲山产敬仲夷吾夷吾产武子鸣鸣产桓子启方启方产成子孺孺产荘子卢卢产悼子其夷其夷产襄子武武产景子耐渉耐渉产微凡十代世谱同○王鏊曰此十余世是言鲍叔而索隐所注似言管氏不知何故
　　常为名大夫天下不多管仲之贤而多鲍叔能知人也正义执枹鼓立于军门使百姓皆加勇猛不若也○国语无猛字
　　慎权衡正义权衡谓得失也○徐孚逺曰权衡钧石之类盖与民取平之意正义非也
　　晏子戄然正义皇览云晏子冡在临淄城南菑水南桓公冡西北括地志云齐桓公墓在青州临淄县东南二十三里鼎足上又云齐晏婴冡在齐子城北门外晏子云吾生近市死岂易吾志乃葬故宅后人名曰清节里按恐皇览误乃管仲冡也○徐孚逺曰此注杂在越石父事中为不伦也













　　史记巻六十二考证
　　钦定四库全书
　　史记卷六十三
　　汉　　太　　史　　　　令司马迁　撰宋中郎外兵曹参军裴　骃集解
　　唐国子博士文馆学士司马贞索隐
　　唐诸王侍读率府长史张守节正义
　　老荘申韩列传第三
