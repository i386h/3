<!-- { "loadSidebar": true } -->
　　陈胡公满者虞帝舜之后也昔舜为庶人时尧妻之二女居于妫汭其后因为氏姓姓妫氏舜已崩传禹天下而舜子商均为封国【索隐按商均所封虞即今之梁国虞城是也】夏后之时或失或续【索隐按夏代犹封虞思虞遂是也】至于周武王克殷纣乃复求舜后【索隐按左传虞遏父为周陶正以服事武王杜注遏父舜之后陶正官名是生满者也】得妫满封之于陈【索隐左传曰武王以元女太姬配虞胡公而封之陈以备三恪】以奉帝舜祀是为胡公胡公卒子申公犀侯立申公卒弟相公臯羊立相公卒立申公子突是为孝公孝公卒子愼公圉戎立愼公当周厉王时愼公卒子幽公寜立幽公十二年周厉王奔于彘二十三年幽公卒子厘公孝立厘公六年周宣王即位三十六年厘公卒子武公灵立武公十五年卒子夷公说立是岁周幽王即位夷公三年卒弟平公燮立【正义燮先牒反】平公七年周幽王为犬戎所杀周东徙秦始列为诸侯二十三年平公卒子文公圉立文公元年取蔡女生子佗【正义徒何反】十年文公卒长子桓公鲍立桓公二十三年鲁隐公初立二十六年衞杀其君州吁三十三年鲁弑其君隐公三十八年正月甲戌己丑陈桓公鲍卒【索隐陈乱故再赴其日正义甲戌己丑几十六日】桓公弟佗其母蔡女故蔡人为佗杀五父及桓公太子免而立佗【集解谯周曰春秋传谓佗即五父世家与传违索隐谯周云世家与春秋传违者按左传桓公五年文公子佗杀桓公太子免而代立经六年蔡人杀陈佗立桓公子跃为厉公而左传以厉公名跃佗立未逾年故无諡文庄二十二年传云陈厉公蔡出也故蔡人杀五父而立之则佗与五父俱为蔡人所杀其事不异是一人明矣史记既以佗为厉公遂以跃为利公寻厉利声相近遂误以佗为厉公五父为别人是太史公错耳而班固又以厉公为桓公弟又误也】是为厉公桓公病而乱作国人分散故再赴【集解徐广曰班氏云厉公跃者桓公之弟也】厉公二年生子敬仲完周太史过陈陈厉公使以周易筮之卦得观之否【集解贾逵曰坤下巽上观坤下干上否观爻在六四变而之否】是为观国之光利用賔于王【集解杜预曰此周易观卦六四爻辞也易之为书六爻皆有变象又有互体圣人随其义而论之】此其代陈有国乎不在此其在异国【正义六四变内卦为中国外卦为异国】非此其身在其子孙【正义内卦为身外卦为子孙变在外故知在子孙也】若在异国必姜姓【正义六四变此爻是辛未观上体巽未为羊巽为女女乘羊故为姜姜齐姓故知在齐】姜姓太岳之后【集解杜预曰姜姓之先为尧四岳也】物莫能两大陈衰此其昌乎【正义周敬王四十一年楚惠王杀陈湣公齐简公周敬王三十九年被田常杀之】厉公取蔡女蔡女与蔡人乱厉公数如蔡淫七年厉公所杀桓公太子免之三弟长曰跃中曰林少曰杵臼共令蔡人诱厉公以好女与蔡人共杀厉公【集解骃案公羊传曰淫于蔡蔡人杀之】而立跃是为利公利公者桓公子也利公立五月卒立中弟林是为庄公庄公七年卒少弟杵臼立是为宣公宣公三年楚武王卒楚始彊十七年周惠王取陈女为后二十一年宣公后有嬖姬生子款欲立之乃杀其太子御寇御寇素爱厉公子完完惧祸及已乃奔齐齐桓公欲使陈完为卿完曰羁旅之臣【集解贾逵曰羁寄旅客也】幸得免负担君之惠也不敢当高位桓公使为工正【正义周礼云冬官为考工主器械】齐懿仲欲妻陈敬仲卜之占曰是谓鳯皇于飞和鸣锵锵【集解杜预曰雄曰鳯雌曰皇雄雌俱飞相和而鸣锵锵然也犹敬仲夫妻有声誉】有妫之后将育于姜【集解杜预曰妫陈姓齐姜姓】五世其昌并于正卿【集解服防曰言完后五世与卿并列】八世之后莫之与京【集解贾逵曰京大也正义按陈敬仲八代孙田常之子襄子磐也而杜以常为八代者以桓子无宇生武子开与厘子乞皆相继事齐故以常为八代】三十七年齐桓公伐蔡蔡败南侵楚至召陵还过陈陈大夫辕涛涂恶其过陈诈齐令出东道东道恶桓公怒执陈辕涛涂是岁晋献公杀其太子申生四十五年宣公卒子款立是为穆公穆公五年齐桓公卒十六年晋文公败楚师于城濮是岁穆公卒子共公朔立共公六年楚太子商臣弑其父成王代立是为穆王十一年秦穆公卒十八年共公卒子灵公平国立灵公元年楚庄王即位六年楚伐陈十年陈及楚平十四年灵公与其大夫孔宁仪行父皆通于夏姬【正义列女传云陈女夏姬者陈大夫夏征舒之母御叔之妻也三为王后七为夫人公侯争之莫不迷惑失意杜预云夏姬郑穆公女陈大夫御叔之妻左传云杀御叔弑灵侯戮夏南出孔仪丧陈国】其衣以戏于朝【集解骃案左传曰其衵服谷梁传曰或衣其衣或中其襦】泄冶谏曰君臣淫乱民何效焉灵公以告二子二子请杀泄冶公弗禁遂杀泄冶【集解骃案春秋陈杀其大夫泄冶】十五年灵公与二子饮于夏氏公戏二子曰征舒似汝二子曰亦似公【集解杜预曰灵公即位十五年征舒已为卿年大无嫌是公子也盖以夏姬淫枚故谓其子多似以为戏】征舒怒灵公罢酒出征舒伏弩廐门射杀灵公【集解骃案左传曰公出自其廐】孔宁仪行父皆奔楚灵公太子午奔晋征舒自立为陈侯征舒故陈大夫也夏姬御叔之妻舒之母也成公元年冬楚庄王为夏征舒杀灵公率诸侯伐陈谓陈曰无惊吾诛征舒而已巳诛征舒因县陈而有之羣臣毕贺申叔时使于齐来还独不贺【集解贾逵曰叔时楚大夫】庄王问其故对曰鄙语有之牵牛径人田田主夺之牛径则有罪矣夺之牛不亦甚乎今王以征舒为贼弑君故征兵诸侯以义伐之已而取之以利其地则后何以令于天下是以不贺庄王曰善乃迎陈灵公太子午于晋而立之复君陈如故是为成公孔子读史记至楚复陈曰贤哉楚庄王轻千乘之国而重一言【索隐谓申叔时之语正义家语云孔子读史记至楚复陈喟然曰贤哉楚庄王轻千乘之国而重一言之信非申叔时之忠弗能建其义非楚庄王之贤不能受其训也】二十八年楚庄王卒二十九年陈倍楚盟三十年楚共王伐陈是岁成公卒子哀公弱立楚以陈丧罢兵去哀公三年楚围陈复释之二十八年楚公子围弑其君郏敖自立为灵王三十四年初哀公娶郑长姬生悼太子师少姬生偃【索隐昭八年经云陈侯之弟招杀陈世子偃师左传曰陈哀公元妃郑姬生悼太子偃师今此云两姬又分偃师为二人亦恐此非】二嬖妾长妾生留少妾生胜留有宠哀公哀公属之其弟司徒招哀公病三月招杀悼太子立留为太子哀公怒欲诛招招发兵围守哀公哀公自经杀【集解徐广曰三十五年时】招卒立留为陈君四月陈使使赴楚楚灵王闻陈乱乃杀陈使者【索隐即司徒招又一名苕】使公子弃疾发兵伐陈陈君留奔郑九月楚围陈十一月灭陈使弃疾为陈公招之杀悼太子也太子之子名呉出奔晋晋平公问太史赵曰陈遂亡乎对曰陈颛顼之族【集解服防曰陈祖虞舜舜出颛顼故为颛顼之族】陈氏得政于齐乃卒亡【集解贾逵曰物莫能两盛】自幕至于瞽瞍无违命【集解贾逵曰幕舜后虞思也至于瞽瞍无闻违天命以废絶者郑众曰幕舜之先也骃案国语贾义为长索隐贾逵以幕为虞思非也傅言自幕而至瞽瞍知幕在瞽瞍之前非虞思明矣】舜重之以明德至于遂【集解杜预曰遂舜后盖殷之兴存舜之后而封遂言舜德乃至于遂也索隐重音持用反杜预以谓舜有明德乃至遂有国义亦然也且文云自幕至瞽瞍无违命舜重之以明德是言舜有明德为天子也乃云殷封遂代守之亦舜徳也宋忠云虞思之后箕伯直柄中衰殷汤封遂于陈以为舜后是也】世世守之及胡公周赐之姓【集解杜预曰胡公满遂之后也事周武王赐姓曰妫封之陈】使祀虞帝且盛德之后必百世祀虞之世未也其在齐乎楚灵王灭陈五岁楚公子弃疾弑灵王代立是为平王平王初立欲得和诸侯乃求故陈悼太子师之子呉立为陈侯是为惠公惠公立探续哀公卒时年而为元空籍五岁矣【索隐惠公探取哀公死楚陈灭之后为元年故今空经年籍五岁矣一云籍借也为借失国之后年为五年】七年陈火十五年呉王僚使公子光伐陈取胡沈而去【索隐系本云胡归姓沈姬姓沈国在汝南平舆胡亦在汝南】二十八年呉王阖闾与子胥败楚入郢是年惠公卒子怀公柳立怀公元年呉破楚在郢召陈侯陈侯欲徃大夫曰呉新得意楚王虽亡与陈有故不可倍怀公乃以疾谢呉四年呉复召怀公怀公恐如呉呉怒其前不徃留之因卒呉陈乃立怀公之子越是为湣公【索隐按左传湣公名周是史官记不同也】湣公六年孔子适陈呉王夫差伐陈取三邑而去十三年呉复来伐陈陈告急楚楚昭王来救军于城父呉师去是年楚昭王卒于城父时孔子在陈【索隐按孔子以鲁定公十四年适陈当湣公之六年上文说是此十三年孔子仍在陈凡经八年何其久也】十五年宋灭曹十六年呉王夫差伐齐败之艾陵使人召陈侯陈侯恐如呉楚伐陈二十一年齐田常弑其君简公二十三年楚之白公胜杀令尹子西子綦袭惠王叶公攻败白公白公自杀二十四年楚惠王复国以兵北伐杀陈湣公遂灭陈而有之是岁孔子卒
