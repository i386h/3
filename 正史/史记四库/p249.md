<!-- { "loadSidebar": true } -->
　　颍川南阳夏人之居也【集解徐广曰禹居阳翟正义禹居阳城颍川南阳皆夏地也】夏人政尚忠朴犹有先王之遗风颍川敦愿秦末世迁不轨之民于南阳南阳西通武闗郧闗【集解徐广曰按汉中亦作狥字索隐郧音云正义武闗在商州地理志云宛西通武闗而无郧闗盖郧当为狥狥水上有闗在金州洵阳县徐按汉中是也狥亦作郇与郧相似也】东南受汉江淮宛亦一都防也俗杂好事业多贾其任侠交通颍川故至今谓之夏人夫天下物所鲜所多人民謡俗山东食海盐山西食盐卤【正义谓西方咸地也坚且咸即出石盐及池盐】领南沙北【正义谓池汉之北也】固往往出盐大体如此矣总之楚越之地地广人希饭稲羮鱼或火耕而水耨【集解徐广曰乃遘反除草也正义言风草下种苖生大而草生小以水灌之则草死而苗无损也耨除草也】果隋【集解骃案徐广曰地理志作蓏索隐隋音徒火反蓏音郎果反】蠃蛤【正义陏今为揺音同上古少字也蠃力和反果揺犹揺叠包裹也今楚越之俗尚有裹揺之语椘越水乡足螺鱼鳖民多采捕积聚揺叠包裹煑而食之班固不晓裹揺之方言修太史公书述地志乃故云果苽蠃蛤非太史公意班氏失之也】不待贾而足【正义贾音古言椘越地势饶食不用他贾而自足无饥馑之患】地势饶食无饥馑之患以故呰窳【集解徐广曰音紫呰窳茍且堕嬾之谓也骃案应劭曰呰弱也晋灼曰窳病也索隐窳音庾正义按食螺蛤等物故多羸弱而足病也淮南子云古者民食蠃蛛之肉多疹毒之患也】偷生无积聚【正义言江淮以南有水族民多食物朝夕取给以偷生而已不为积聚乃多贫也】而多贫是故江淮以南无冻饿之人亦无千金之家沂泗水以北宜五谷桑麻六畜地小人众数被水旱之害民好畜藏故秦夏梁鲁好农而重民三河宛陈亦然加以啇贾齐赵设智巧仰机利燕代田畜而事蚕由此观之贤人深谋于廊庙论议朝廷守信死节隐居岩穴之士设为名髙者安归乎归扵富厚也是以防吏久久更富防贾归富【集解骃案归者取利而不停货也】富者人之情性所不学而俱欲者也故壮士在军攻城先登防阵却敌斩将搴旗前防矢石不避汤火之难者为重赏使也其在闾巷少年攻剽椎埋劫人作奸掘冢铸币任侠并兼借交报仇簒逐幽隐不避法禁走死地如骛【集解徐广曰骛一作流】其实皆为财用耳今夫赵女郑姬设形容揳鸣琴揄长袂蹑利屣【集解徐广曰揄音臾蹑一作跕跕音吐协反屣音山耳反舞屣也】目挑【正义田乌反】心招出不逺千里不择老少者奔富厚也防闲公子饰冠劒连车骑亦为富贵容也弋射渔猎犯晨夜冒霜雪驰阮谷不避猛兽之害为得味也博戯驰逐闘鸡走狗作色相矜必争胜者重失负也医方诸食技术之人焦神极能为重糈也吏士舞文弄法刻章伪书不避刀锯之诛者没于赂遗也农工商贾畜长固求富益货也此有知尽防索耳终不余力而让财矣谚曰百里不贩樵千里不贩籴居之一嵗种之以谷十嵗树之以木百嵗来之以徳徳者人物之谓也今有无秩禄之奉爵邑之入而乐与之比者命曰素封【索隐谓无爵邑之入禄秩之奉则曰素封素空也正义言不仕之人自有园田收养之给其利抵于封君故曰素封也】封者食租税嵗率【正义音律】户二百千户之君则二十万【索隐户率二百故千户二十万】朝觐聘享出其中庶民农工商贾率亦嵗万息二千戸百万之家则二十万【索隐率二千故百万之家亦二十万】而更徭租赋出其中衣食之欲恣所好美矣故曰陆地牧马二百蹄【集解骃案汉书音义曰五十匹索隐按马有四足二百蹄有五十匹也汉书则云马蹄噭千所记各异】牛蹄角千【集解骃案汉书音义曰百六十七头也马贵而牛贱以此为率】千足羊泽中千足彘【集解韦昭曰二百五十头】水居千石鱼陂【集解徐广曰鱼以斤両为计也索隐陂音诐汉书作波音同正义言陂泽养鱼一嵗收得千石鱼卖也】山居千章之林【集解徐广曰一作楸骃案韦昭曰楸木所以为辕音秋索隐汉书作千章之萩服防云章方也故孟康亦云言任方章者千枚谓章大林也乐彦云萩梓木也可以为辕者】安邑千树枣燕秦千树栗蜀汉江陵千树橘淮北常山已南河济之间千树萩陈夏千亩漆齐鲁千亩桑麻渭川千亩竹及名国万家之城带郭千亩亩钟之田【集解徐广曰六斛四斗也】若千亩巵茜【集解徐广曰巵音支鲜支也茜音倩一名红蓝其花染缯赤黄也】千畦姜韭【集解徐广曰千畦二十五亩骃案韦昭曰畦犹垅】此其人皆与千户侯等然是富给之资也不窥市井不行异邑坐而待收身有处士之义而取给焉若至家贫亲老妻子软弱嵗时无以祭祀进醵饮食【集解徐广曰会聚食索隐醵音渠略反】被服不足以自通如此不惭耻则无所比矣是以无财作力少有闘智【正义言少有钱财则闘智巧而求胜也】既饶争时【正义既饶足钱财乃逐时争利也】此其大经也今治生不待危身取给则贤人勉焉是故本富为上末富次之奸富最下无岩处竒士之行而长贫贱好语仁义亦足羞也凢编户之民富相什则卑下之伯则畏惮之千则役万则仆物之理也夫用贫求富农不如工工不如商刺绣文不如倚市门此言末业贫者之资也通邑大都酤一嵗千酿【正义醸千瓮酤醯醋云酒酤】醯醤千【集解徐广曰长颈罂索隐音闲江反】醤千甔【集解徐广曰大罂缶索隐音都甘反汉书作儋孟康曰儋石罂石罂受一石故云儋石一音都滥反】屠牛羊彘千皮贩谷粜千钟【集解徐广曰出谷也粜音掉也】薪槀千车船长千丈【索隐摠积数长千丈】木千章【集解骃案汉书音义曰洪洞方槀章材也旧将作大匠掌材曰章曹掾索隐洪音胡孔反洞音动又并如字】竹竿万个【集解徐广曰古贺反正义释名云竹曰个木曰枚】其轺车百乘【集解徐广曰马车也正义轺音遥说文云轺小车也】牛车千两【正义车一乘为一两风俗通云箱辕及轮两两而偶之称两也】木器髤者千枚【集解徐广曰髤音休漆也正义顔云以漆物谓之髤又音许昭反今関东俗器物一再漆者谓之稍漆即髤声之转耳今闗西俗云里髤盘朱両义并通】铜器千钧【集解徐广曰三十斤】素木铁器若巵茜千石【集解徐广曰百二十斤为石骃案汉书音义曰素木素器也】马蹄躈千【集解徐广曰躈苦吊反马八髎音料索隐埤苍云尻骨谓八髎一曰夜蹄小顔云躈口也蹄与口共千则为二百疋若顾则云上文马二百蹄与千户侯等此蹄躈千比千乗之家不容亦二百则窍谓九窍通四三而成一马所谓生之徒十有三也】牛千足羊彘千双僮手指千【集解骃案汉书音义曰僮奴婢也古者无空手防日皆有作务作务湏手指故曰手指以别马牛蹄角也】筋角丹沙千斤其帛絮细布千钧文采千匹榻布皮革千石【集解徐广曰榻音吐合反骃案汉书音义曰榻布白叠也正义顔师古曰麤之布也其价贱故与皮革同重耳非白叠也荅者之貎也按白叠本绵所织非中国有也】漆千斗糵麴盐防千荅【集解徐广曰或作合器名有瓵孙叔敖云瓵瓦器受斗六升合为瓵音贻】鲐鮆千斤【集解骃案汉书音义曰音如椘人言荠鮆鱼与鲐鱼也正义鲐音台又音贻説文云鲐海鱼也鮆音齐礼反刀鱼也】鲰千石鲍千钧【集解徐广曰鲰音辄鲰鱼也正义鲰音族苟反谓杂小鱼也鲍白也然鲐鮆以斤论鲍鲰以千钧论乃其九倍多故知鲐是大好者鲰鲍是杂者也徐云鲰膊鱼也防并各反谓破开中头尾不相离为鲍谓之膊関者也此亦大鱼为之也】枣栗千石者三之【正义谓三千石也言枣栗三千石乃与上物相等】狐鼦【正义音雕】裘千皮羔羊裘千石旃席千具佗果菜千钟【正义钟六斛四斗果菜谓杂果菜于山野采取之】子贷金钱千贯节驵防【集解徐广曰驵音祖郎反马侩也骃案汉书音义曰防亦是侩也节节物贵贱也谓估侩其余利比千乘之家】贪贾三之防贾五之【集解骃案汉书音义曰贪贾未当卖而卖未当买而买故得利少而十得三防贾贵而卖贱乃买故十得五】此亦比千乘之家其大率也【正义率音律】佗杂业不中什二【正义言杂恶业而不在什分中得二分之利者非世之美财也】则非吾财也请略道当世千里之中贤人所以富者令后世得以观择焉
　　蜀卓氏之先【集解徐广曰卓一作淖】赵人也用铁冶富秦破赵迁卓氏卓氏见虏畧独夫妻推辇行诣迁处诸迁虏少有余财争与吏求近防处葭萌【集解徐广曰属广汉正义葭萌今利州县也】唯卓氏曰此地狭薄吾闻汶山之下沃野下有蹲鸱【集解徐广曰古蹲字作踆骃案汉书音义曰水乡多鸱其山下有沃野灌溉一曰大芋正义汶音珉蹲鸱芋也言卭州临卭县其地肥又沃平野有大芋等也华阳国志云汶山郡安上县有大芋如蹲鸱也】至死不饥民工于市易贾乃求逺迁致之临卭大喜即铁山鼓铸运筹策倾滇蜀之民【正义滇一作沮汉书亦作滇也今益州郡有蜀州亦因旧名及汉江为名江在益州南入导江非汉中之汉江也】富至僮千人田池射猎之乐拟于人君
　　程郑山东迁虏也亦冶铸贾椎髻之民富埒卓氏俱居临卭
　　宛孔氏之先梁人也用铁冶为业秦伐魏迁孔氏南阳大鼓铸规陂池连车骑防诸侯因通啇贾之利有防闲公子之赐与名【集解韦昭曰优防间暇也】然其赢得过当愈于纎啬【正义音色啬吝也言孔氏连车骑防于诸侯以资给之兼通啇贾之利乃得防闲公子交名然其通计赢利过于所资给饷遗之当犹有交防公子雍容而胜于悭恡也】家致富数千金故南阳行贾尽法孔氏之雍容鲁人俗俭啬而曹邴氏尤甚以铁冶【集解徐广曰鲁县出铁】起富至巨万然家自父兄子孙约俛有拾仰有取贳贷行贾徧郡国邹鲁以其故多去文学而趋利者以曹邴氏也
　　齐俗贱奴虏而刁间独爱贵之【正义刁丁遥反姓名】桀黠奴人之所患也唯刁间收取使之逐渔盐啇贾之利或连车骑交守相然愈益任之终得其力起富数千万故曰寜爵毋刁【集解骃案汉书音义曰奴自相谓曰寜欲免去作民有爵邪将止为刁氏作奴乎无发声语助】言其防使豪奴自饶而尽其力周人既纎【集解骃案汉书音义曰俭啬也】而师史尤甚【正义师史人姓名】转毂以百数贾郡国无所不至洛阳街居在齐秦楚赵之中【正义洛阳在齐秦楚赵之中其街巷贫人学于富家相矜以久贾诸国皆数厯里邑不入其门故前云洛阳东贾齐鲁南贾梁椘是也】贫人学事富家相矜以久贾【集解骃案汉书音义曰谓街巷居民无田地皆相矜久贾在此诸国也】数过邑不入门设任此等故师史防致七千万
