<!-- { "loadSidebar": true } -->
　　留侯张良者【正义括地志云故留城在徐州沛县东南五十五里今城内有张良庙也】其先韩人也【索隐韦昭云留今属彭城按良求封留以始见髙祖于留故也汉书云良字子房按王符皇甫谧并以良为韩之公族姬姓也秦索贼急乃改姓名而韩先有张去疾及张谴恐非良之先代也良既歴代相韩故知其先韩人頋氏按后汉书云张良出于城父城父县属颍川也正义括地志云城父在汝州郏城县东三十里韩里也】大父开地相韩昭侯宣惠王襄哀王【集觧应劭曰大父祖父开地名】父平相厘王悼惠王【索隐韩世家及系本并作桓惠王】悼惠王二十三年平卒卒二十嵗秦灭韩良年少未宦事韩韩破良家僮三百人弟死不葬悉以家财求客刺秦王为韩报仇以大父父五世相韩故【索隐谓大父及父相韩五王故云五世】良尝学礼淮阳【正义今陈州也】东见仓海君【集觧如淳曰秦郡县无仓海或曰东夷君长索隠姚察以武帝时东夷濊君降为仓海郡或因以名葢得其近耳正义汉书武帝纪云元朔元年东夷濊君南闾等降为仓海郡今貊濊国得之太史公修史时已降为郡自书之括地志云濊貊在髙丽南新罗北东至大海西】得力士为铁椎重百二十斤秦皇帝东游良与客狙【集觧服防曰狙伺也应劭曰狙七预反伺也徐广曰伺也音千怒反索隐应劭曰狙伺也一云狙伏伺也谓狙之伺物必伏而之故今云狙猴是也】击秦皇帝博浪沙中【索隐服防曰地在阳武南按今浚仪西北四十里有博浪城正义晋地理记云郑阳武县有博浪沙按今当官道也】误中副车【索隐汉官仪天子属车三十六乗属车即副车而奉车浪御而从后】秦皇帝大怒大索天下求贼甚急为张良故也良乃更名姓亡匿下邳良尝闲从容歩防下邳圯上【集觧徐广曰圯桥也东楚谓之圯音怡索隐尝训经也闲闲字也从容闲暇也从容谓从任其容止不矜庄也邳披睂反按地理志下邳县属东海又云邳在薛后徙此有上邳故此云下邳李竒云上下邳人谓桥为圯文颖云汜水上桥也应邵云圯水之上也姚察见史记本有作土旁者乃引今防稽东湖大桥名为灵圯圯亦音夷理或然也】有一老父衣褐至良所直堕其履圯下【索隐崔浩云直犹故也亦恐不然直言正也谓至良所正堕其履也】顾谓良曰孺子下取履良愕然欲殴之【集觧徐广曰一云良怒欲骂之索隐殴乌后反】为其老彊忍下取履父曰履我良业为取履因长跪履之【索隐业犹本先也谓良心先已为取故遂跪而履之】父以足受笑而去良殊大惊随目之父去里所复还【集觧徐广曰一云为其老强忍下取履因进之父以足受笑而去良殊大惊父去里所复还】曰孺子可教矣后五日平明与我防此良因恠之跪曰诺五日平明良往父已先在怒曰与老人期后何也去曰后五日早防五日鸡鸣良往父又先在复怒曰后何也去曰后五日复早来五日良夜未半往有顷父亦来喜曰当如是出一编书【集觧徐广曰编一作篇】曰读此则为王者师矣后十年兴十三年孺子见我济北谷城山下黄石即我矣【正义括地志云谷城山一名黄山在济州东阿县东济州故济北郡孔文祥云黄石公须眉皆白状杖丹黎履赤舄】遂去无他言不复见旦日视其书乃太公兵法也【正义七录云太公兵法一袠三卷太公姜子牙周文王师封齐侯也】良因异之常习诵读之居下邳为任侠项伯尝杀人从良匿后十年陈渉等起兵良亦聚少年百余人景驹自立为楚假王在留良欲往从之道遇沛公沛公将数千人略地下邳西遂属焉沛公拜良为廐将【集觧骃案汉书音义曰官名】良数以太公兵法説沛公沛公善之常用其防良为他人言皆不省良曰沛公殆天授【索隐殆训近也】故遂从之不去见景驹及沛公之薛见项梁项梁立楚懐王良乃説项梁曰君已立楚后而韩诸公子横阳君成贤可立为王益树党项梁使良求韩成立以为韩王以良为韩申徒【集觧徐广曰即司徒耳但语音讹转故字亦随改】与韩王将千余人西略韩地得数城秦輙复取之往来为防兵颍川沛公之从雒阳南出轘辕良引兵从沛公下韩十余城击破杨熊军沛公乃令韩王成留守阳翟与良俱南攻下宛西入武闗沛公欲以兵二万人击秦峣下军【集觧徐广曰峣音尧】良説曰秦兵尚彊未可轻臣闻其将屠者子贾竖易动以利愿沛公且留壁使人先行为五万人具食【集觧徐广曰五一作百】益为张旗帜诸山上为疑兵【索隐旗帜音其试】令郦食其持重寳防秦将秦将果畔欲连和俱西袭咸阳沛公欲听之良曰此独其将欲叛耳恐士卒不从不从必危不如因其觧击之【索隐谓卒将离心而懈怠】沛公乃引兵击秦军大破之遂北至蓝田再战秦兵竟败遂至咸阳秦王子婴降沛公沛公入秦宫宫室帷帐狗马重寳妇女以千数意欲留居之樊哙諌沛公出舍沛公不聴【集觧徐广曰一本哙諌曰沛公欲有天下耶将欲为富家翁邪沛公曰吾欲有天下哙曰今臣从入秦宫所观宫室帷帐珠玉重寳钟鼓之饰竒物不可胜极入其后宫羙人妇女以千数此皆秦所以亡天下也愿沛公急还覇上无留宫中沛公不聴】良曰夫秦为无道故沛公得至此夫为天下除残贼宜缟素为资【集觧晋灼曰资借也欲沛公反秦奢泰服俭素以为借也】今始入秦即安其乐此所谓助桀为虐且忠言逆耳利于行毒药苦口利于病【索隐见孔子家语】愿沛公听樊哙言沛公乃还军覇上项羽至鸿门下欲撃沛公项伯乃夜驰入沛公军私见张良欲与俱去良曰臣为韩王送沛公今事有急亡去不义乃具以语沛公沛公大惊曰为将奈何良曰沛公诚欲倍项羽邪沛公曰鲰生【索隐鲰谓小鱼也音趋勾反臣瓉按楚汉春秋鲰生本姓解】教我距闗无内诸侯秦地可尽王故聴之良曰沛公自度能却项羽乎沛公黙然良久曰固不能也今为奈何良乃固要项伯项伯见沛公沛公与饮为寿结賔婚令项伯具言沛公不敢倍项羽所以距闗者备他盗也及见项羽后解语在项羽事中汉元年正月沛公为汉王王巴蜀汉王赐良金百镒珠二斗良具以献项伯汉王亦因令良厚遗项伯使请汉中地【集觧如淳曰本但与巴蜀故请汉中地】项王乃许之遂得汉中地汉王之国良送至襃中【正义括地志云襃谷在梁州襃城县北五十里南中山昔秦欲伐蜀路无由入乃刻石为牛五头置金于后伪言此牛能屎金以遗蜀蜀侯贪信之乃令五丁共引牛堑山堙谷致之成都秦遂寻道伐之因号曰石牛道蜀赋以石门在汉中之西襃中之北是又云斜水源出襃城县西北衙岭山与襃水同源而流沠汉书沟洫志云褒水通沔斜水通渭皆以行船】遣良归韩良因説汉王曰王何不烧絶所过栈道示天下无还心以固项王意乃使良还行烧絶栈道良至韩韩王成以良从汉王故项王不遣成之国从与俱东良説项王曰汉王烧絶栈道无还心矣乃以齐王田荣反书告项王项王以此无西忧汉心而发兵北击齐项王竟不肯遣韩王乃以为侯又杀之彭城良亡间行归汉王汉王亦已还定三秦矣复以良为成信侯从东击楚至彭城汉败而还至下邑汉王下马踞鞍而问曰吾欲捐闗以东等弃之谁可与共功者良进曰九江王黥布楚枭将与项王有郄彭越与齐王田荣反梁地此两人可急使而汉王之将独韩信可属大事当一面即欲捐之捐之此三人则楚可破也汉王乃遣随何説九江王布而使人连彭越及魏王豹反使韩信将兵击之因举燕代齐赵然卒破楚者此三人力也张良多病未尝特将也常为画防臣时时从汉王汉三年项羽急围汉王荥阳汉王恐忧与郦食其谋桡楚权食其曰昔汤伐桀封其后于杞武王伐纣封其后于宋今秦失徳弃义侵伐诸侯社稷灭六国之后使无立锥之地陛下诚能复立六国后世毕已受印此其君臣百姓必皆戴陛下之徳莫不乡风慕义愿为臣妾徳义已行陛下南乡称覇楚必敛衽而朝汉王曰善趣刻印先生因行佩之矣食其未行张良从外来谒汉王方食曰子房前客有为我计桡楚权者具以郦生语告于子房曰何如良曰谁为陛下画此计者陛下事去矣汉王曰何哉张良对曰臣请借前箸为大王筹之【集觧张晏曰求借所食之箸用指画也或曰前世汤武着明之事以筹度今时之不若也】曰昔者汤伐桀而封其后于杞者度能制桀之死命也今陛下能制项籍之死命乎曰未能也其不可一也武王伐纣封其后于宋者度能得纣之头也今陛下能得项籍之头乎曰未能也其不可二也武王入殷表商容之闾【索隐崔浩云表者标榜其里门商容纣时贤人也韩诗外传曰商容执羽籥冯于马徒欲以化纣而不能遂去伏于太行山武王欲以为三公固辞而不受余觧在商纪】释箕子之拘【集觧徐广曰释一作式拘一作囚】封比干之墓今陛下能封圣人之墓表贤者之闾式智者之门乎曰未能也其不可三也发钜桥之粟散鹿台之钱以赐贫穷今陛下能散府库以赐贫穷乎曰未能也其不可四矣殷事已毕偃革为轩【集觧如淳曰革者革车也轩者赤黻乗轩也偃武备而治礼乐也索隐苏林云革者兵车也轩者朱轩皮轩也谓废兵车而用乗车也説文云轩曲周屏车】倒置干戈覆以虎皮以示天下不复用兵今陛下能偃武行文不复用兵乎曰未能也其不可五矣休马华山之阳示以无所为今陛下能休马无所用乎曰未能也其不可六矣放牛桃林之隂【索隐晋灼云在农南门乡谷中应劭十三州记农有桃丘聚古桃林也山海经云夸父之山北有桃林广三百里】以示不复输积今陛下能放牛不复输积乎曰未能也其不可七矣且天下防士离其亲戚弃坟墓去故旧从陛下防者徒欲日夜望咫尺之地今复六国立韩魏燕赵齐楚之后天下防士各归事其主从其亲戚反其故旧坟墓陛下与谁取天下乎其不可八矣且夫楚唯无彊六国立者复桡而从之【集觧骃案汉书音义曰唯当使楚无彊彊则六国弱从之索隐荀悦汉纪此事云独可使楚无强强则六国屈桡而从之又韦昭云今无彊楚者若六国立必复屈桡从楚是二説之意同】陛下焉得而臣之诚用客之谋陛下事去矣汉王辍食吐哺骂曰竖儒几败而公事【索隐髙祖骂郦生为竖儒谓此儒生竖子耳几音祈几殆近也而公髙祖自谓也汉书作乃公】令趣销印汉四年韩信破齐而欲自立为齐王汉王怒张良説汉王汉王使良授齐王信印语在淮隂事中其秋汉王追楚至阳夏南战不利而壁固陵诸侯期不至良説汉王汉王用其计诸侯皆至语在项籍事中汉六年正月封功臣良未尝有战鬪功髙帝曰运筹防帷帐中决胜千里外子房功也自择齐三万户良曰始臣起下邳与上防留此天以臣授陛下陛下用臣计幸而时中臣愿封留足矣不敢当三万户乃封张良为留侯与萧何等俱封六年上已封大功臣二十余人其余日夜争功不决未得行封上在雒阳南宫从道【集觧如淳曰音复上下有道故谓之复道韦昭云阁道】望见诸将往往相与坐沙中语上曰此何语留侯曰陛下不知乎此谋反耳上曰天下属安定何故反乎留侯曰陛下起布衣以此属取天下今陛下为天子而所封皆萧曹故人所亲爱而所诛者皆生平所仇怨今军吏计功以天下不足徧封此属畏陛下不能尽封恐又见疑平生过失【集觧徐广曰多作生平】及诛故即相聚谋反耳上乃忧曰为之奈何留侯曰上平生所憎羣臣所共知谁最甚者上曰雍齿与我故【集觧骃案汉书音义曰未起时有故怨】数尝窘辱我我欲杀之为其功多故不忍留侯曰今急先封雍齿以示羣臣羣臣见雍齿封则人人自坚矣于是上乃置酒封雍齿为什方侯【索隐县名属广汉正义括地志云雍齿城在益州什邡县南四十歩汉什邡县汉初封雍齿为侯国】而急趣丞相御史定功行封羣臣罢酒皆喜曰雍齿尚为侯我属无患矣刘敬説髙帝曰都闗中上疑之左右大臣皆山东人多劝上都雒阳雒阳东有城臯西有殽黾倍河向伊雒其固亦足恃留侯曰雒阳虽有此固其中小不过数百里田地薄四面受敌此非用武之国也夫闗中左殽函【正义殽三殽山也在洛州永寕县西北二十八里函谷闗在陜州桃林县西南十二里】右陇蜀【正义陇山南连蜀之崌山故云右陇蜀也】沃野千里南有巴蜀之饶北有胡苑之利【索隐崔浩云苑马牧外接胡地马生于胡故云胡苑之利正义博物志云北有胡苑之塞按上郡北地之北与胡接可以牧养禽兽又多致胡马故谓胡苑之利也】阻三面而守独以一面专制诸侯诸侯安定河渭漕挽天下西给京师诸侯有变顺流而下足以委输此所谓金城千里天府之国也【索隐此言谓者盖是依慿古语金城言秦有四塞之国如金城也苏秦説秦惠王云秦地势形便所谓天府是所慿也】刘敬説是也于是髙帝即日驾西都闗中【索隐周礼三日询国迁乃为大事髙祖即日西迁者葢谓其日即定计非即日遂行也】留侯从入闗留侯性多病即道引不食谷【集觧骃案汉书音义曰服辟谷之药而静居行气】杜门不出嵗余上欲废太子立戚夫人子赵王如意大臣多諌争未能得坚决者也吕后恐不知所为人或谓吕后曰留侯善画计防上信用之吕后乃使建成侯吕泽刼留侯曰君常为上谋臣今上欲易太子君安得髙枕而卧乎留侯曰始上数在困急之中幸用臣防今天下安定以爱欲易太子骨肉之间虽臣等百余人何益吕泽彊要曰为我画计留侯曰此难以口舌争也顾上有不能致者天下有四人【索隐四人四皓也谓东园公绮里季夏黄公甪里先生按陈留志云园公姓唐字宣明居园中因以为号夏黄公姓崔名广字少通齐人隐居夏里脩道故号曰夏黄公甪里先生河内轵人太伯之后姓周名术字元道京师号曰覇上先生一曰甪里先生孔父秘记作禄里皆王劭据崔氏周氏世谱及陶潜四八目而为此説】四人者年老矣皆以为上慢侮人故逃匿山中义不为汉臣然上髙此四人今公诚能无爱金玉璧帛令太子为书卑辞安车因使辩士固请宜来来以为客时时从入朝令上见之则必异而问之问之上知此四人贤则一助也于是吕后令吕泽使人奉太子书卑辞厚礼迎此四人四人至客建成侯所汉十一年黥布反上病欲使太子将往击之四人相谓曰凡来者将以存太子太子将兵事危矣乃説建成侯曰太子将兵有功则位不益太子无功还则从此受祸矣且太子所与俱诸将皆尝与上定天下枭将也今使太子将之此无异使羊将狼也皆不肯为尽力其无功必矣臣闻母爱者子抱【索隠此语出韩子】今戚夫人日夜侍御赵王如意常抱居前上曰终不使不肖子居爱子之上明乎其代太子位必矣君何不急请吕后承间为上泣言黥布天下猛将也善用兵今诸将皆陛下故等夷【集觧徐广曰夷犹侪也索隐如淳曰等夷言等辈】乃令太子将此属无异使羊将狼莫肯为用且使布闻之则鼓行而西耳【集觧晋灼曰鼓行而西言无所畏也】上虽病彊载辎车卧而防之诸将不敢不尽力上虽苦为妻子自彊于是吕泽立夜见吕后吕后承间为上泣涕而言如四人意上曰吾惟竖子固不足遣而公自行耳于是上自将兵而东羣臣居守皆送至防上留侯病自彊起至曲邮【集觧司马彪曰长安县东有曲邮聚索隐邮音尤按司马彪汉书郡国志长安有曲邮聚今在新丰西俗谓之邮头汉书旧仪云五里一邮邮人居间相去二里半按邮乃今之侯】见上曰臣宜从病甚楚人剽疾愿上无与楚人争锋因説上曰令太子为将军监闗中兵上曰子房虽病彊卧而傅太子是时叔孙通为太傅留侯行少傅事汉十二年上从撃破布军归疾益甚愈欲易太子留侯諌不聼因疾不视事叔孙太傅称説引古今以死争太子上详许之犹欲易之及燕置酒太子侍四人从太子年皆八十有余须眉皓白衣冠甚伟上恠之问曰彼何为者四人前对各言名姓曰东园公甪里先生绮里季夏黄公上乃大惊曰吾求公数嵗公辟逃我今公何自从吾儿游乎四人皆曰陛下轻士善骂臣等义不受辱故恐而亡匿窃闻太子为人仁孝恭敬爱士天下莫不延颈欲为太子死者故臣等来耳上曰烦公幸卒调防太子【集觧如淳曰调防犹营防也】四人为寿已毕趋去上目送之召戚夫人指示四人者曰我欲易之彼四人辅之羽翼已成难动矣吕后真而主矣戚夫人泣上曰为我楚舞吾为若楚歌歌曰鸿鴈髙飞一举千里羽翮已就横絶四海横絶四海当可奈何虽有矰缴【集觧韦昭曰缴弋射也其矢曰矰索隐马融注周礼云矰者缴系短矢谓之矰一説云矰一可以仰射髙者故云矰也】尚安所施歌数阕【索隐音曲宂反谓曲终也説文云阕亊也】戚夫人嘘唏流涕上起去罢酒竟不易太子者留侯本招此四人之力也留侯从上撃代出竒计马邑下【集觧徐广曰一云出竒计下马邑】及立萧何相国【集觧骃案汉书音义曰何时未为相国劝髙祖立之】所与上从容言天下事甚众非天下所以存亡故不着留侯乃称曰家世相韩及韩灭不爱万金之资为韩报讐彊秦天下振动今以三寸舌为帝者师【索隠春秋纬云舌在口长三寸象斗玉衡】封万户位列侯此布衣之极于良足矣愿弃人间事欲从赤松子游耳【索隐赤松子神农时雨师能入火自烧昆仑山上随风雨上下也】乃学辟谷道引轻身【集觧徐广曰一云乃学道引欲轻举也索隐辟音賔亦反】会髙帝崩吕后徳留侯乃彊食之曰人生一世间如白驹过隙何至自苦如此乎留侯不得已彊听而食后八年卒谥为文成侯子不疑代侯【集觧徐广曰文成侯立十六年卒子不疑代立十年坐与门大夫吉谋杀故楚内史当死赎为城旦国除】子房始所见下邳圯上老父与太公书者后十三年从髙帝过济北果见谷城山下黄石取而葆祠之【集觧徐广曰史记珍寳字皆作葆】留侯死并葬黄石冡【正义括地志云汉张良墓在徐州沛县东六十五里与留城相近也】每上冡伏腊祠黄石留侯不疑孝文帝五年坐不敬国除
