<!-- { "loadSidebar": true } -->
　　曲周侯【正义故城在洛州曲周西南十五里】郦商者髙阳人【索隐郦音厯髙阳聚名属陈留正义雍州西南聚邑人也】陈胜起时商聚少年东西略人得数千沛公略地至陈留六月余【集解徐广曰月表曰二世元年九月沛公起兵二世三年二月袭陈留用郦食其策起兵至此十九月矣食其传曰既説髙帝已乃言其弟商使从沛公也索隐亊与郦生传及年表小不同盖史官意异也正义徐注非也言商先东西畧得数千人及沛公畧地至陈留商起兵乃六月余得四千人以将军从髙祖也】商以将卒四千人属沛公于岐【索隐此地名阙盖在河南陈郑之界正义髙纪云郦食其说沛公袭陈留乃以食其为广野君郦商为将将陈留兵与偕攻开封郦生传云沛公引兵随之乃下陈留为广阳君言其弟郦商使将数千人从沛公西南畧地此传云属沛公于岐从攻长社案纪传此説岐当与陈留髙阳相近也】从攻长社先登赐爵封信成君从沛公攻缑氏絶河津破秦军洛阳东从攻下宛穰定十七县别将攻旬关【集解骃案汉书音义曰汉中旬阳县音询索隐案在汉中旬阳县旬水上之关】定汉中项羽灭秦立沛公为汉王汉王赐商爵信成君以将军为陇西都尉别将定北地【正义宁州】上郡【正义鄜州】破雍将军乌氏【索隐乌音于然反氏音支县名属安定汉书云破章邯别将也正义县在泾州安定县东四十里】周类军栒邑【索隐栒邑在豳州地理志属右扶风栒音荀】苏驵军于泥阳【集解徐广曰驵一作騠索隐北地县名驵者龙马也正义故城在宁州罗川县北三十一里泥谷水源出罗川县东北泥阳源侧有泉于泥中潜流二十余歩而流入泥谷又有泥阳湫在县东北四十里】赐食邑武成六千户【正义县在华州郑县东十三里】以陇西都尉从击项籍军五月出钜野与钟离昧战疾鬬受梁相国印益食邑四千户以梁相国将从击项羽二岁三月攻胡陵项羽既已死汉王为帝其秋燕王臧荼反商以将军从击荼战龙脱【集解徐广曰在燕赵之界骃案汉书音义曰地名索隐其地阙】先登陷阵破荼军易下【正义易州易县】郤敌迁为右丞相赐爵列侯与诸侯剖符世世勿绝食邑涿五千户【正义涿幽州】号曰涿侯以右丞相别定上谷【正义妫州】因攻代受赵相国印以右丞相赵相国别与绛侯等定代鴈门得代丞相程纵守相郭同将军已下至六百石十九人还以将军为太上皇卫一岁七月以右丞相击陈豨残东垣又以右丞相从髙帝击黥布攻其前拒【集解徐广曰一作和骃谓拒方陈拒音矩索隐拒音巨邹氏引左传有左拒右拒徐云一作和和军门也汉书作前垣小顔以为攻其壁垒之垣也李竒以为前锋坚蔽若垣墙非也】陷两陈得以破布军更食曲周五千一百户除前所食凡别破军三降定郡六县七十三得丞相守相大将各一人小将二人二千石已下至六百石十九人商事考惠髙后时商病不治【集解文颖曰不能治官事】其子寄字况【索隐郦寄字也邹氏本作兄亦音况】与吕禄善及髙后崩大臣欲诛诸吕吕禄为将军军于北军太尉勃不得入北军于是乃使人刼郦商令其子况绐吕禄【索隐绐欺也诈也音待】吕禄信之故与出游而太尉勃乃得入据北军遂诛诸吕是岁商卒谥为景侯子寄代侯天下称郦况卖交也【集解班固曰夫卖交者谓见利而忘义也若寄父为功臣而又执刼虽摧吕禄以安社稷谊存君亲可也】孝景前三年呉楚齐赵反上以寄为将军围赵城十月不能下得兪侯栾布【集解骃案兪音舒索隐兪音歈县名又音输在河东】自平齐来乃下赵城灭赵王自杀除国孝景中二年寄欲取平原君为夫人【集解苏林曰景帝王皇后母臧児也】景帝怒下寄吏有罪夺侯景帝乃以商他子坚封为缪侯【集解徐广曰缪者更封邑名谥曰靖索隐缪音穆邑也汉书无谥】续郦氏后缪靖侯卒子康侯遂成立遂成卒子怀侯世宗立【集解徐广曰世一作他】世宗卒子侯终根立为太常坐法国除
　　汝隂侯【正义汝隂即今阳城】夏侯婴沛人也为沛廐司御【索隐案楚汉春秋云滕公为御也】每送使客还过沛泗上亭与髙祖语未甞不移日也婴已而试补县吏与髙祖相爱髙祖戏而伤婴人有告髙祖【集解韦昭曰告白也白髙祖伤人】髙祖时为亭长重坐伤人【集解如淳曰为吏伤人其罪重也】告故不伤婴【集解邓展曰律有故乞鞠髙祖自告不伤人索隐案晋灼云狱结竟呼囚鞠语罪状囚若称枉欲乞鞠者许之也】婴证之后狱覆【索隐案韦昭曰髙帝自言不伤婴婴证之是狱辞翻覆也】婴坐髙祖系岁余掠笞数百终以是脱髙祖髙祖之初与徒属欲攻沛也婴时以县令史为髙祖使上降沛一日【正义上为于伪反使所吏反又曰谓父老开城门迎髙祖】髙祖为沛公赐婴爵七大夫以为太仆从攻胡陵婴与萧何降泗水监平【集解张晏曰胡陵平所止县何甞给之故与降也】平以胡陵降赐婴爵五大夫从击秦军砀东攻济阳下户牖破李由军雍丘下以兵车趣攻战疾赐爵执帛常以太仆奉车从击章邯军东阿濮阳下以兵车趣攻战疾破之赐爵执珪复常奉车从击赵贲军开封杨熊军曲遇婴从捕虏六十八人降卒八百五十人得印一匮【索隐案说文云匮匣也谓得其时自相部署之印】因复常奉车从击秦军雒阳东以兵车趣攻战疾赐爵封转为滕公【集解徐广曰令也骃案邓展曰今沛郡公丘汉书曰婴为滕令奉车故号滕公正义滕即公丘故城是在徐州滕县西南十五里】因复奉车从攻南阳战于蓝田芷阳【索隐芷音止地名今霸陵也在京兆县】以兵车趣攻战疾至霸上项羽至灭秦立沛公为汉王汉王赐婴爵列侯号昭平侯复为太仆从入蜀汉还定三秦从击项籍至彭城项羽大破汉军汉王败不利驰去见孝惠鲁元载之汉王急马罢虏在后常蹶两儿欲弃之【索隐蹶音厥又巨月反一音居卫反汉书作蹳音拨】婴常收竟载之徐行面雍树乃驰【集解服虔曰髙帝欲斩之故婴围树走也靣向树也应劭曰古者皆立乘婴恐坠小儿各置一面雍持之树立也苏林曰南阳人谓抱小见为雍树面者大人以面首向临之小儿抱大人颈似悬树也索隐苏林与晋灼皆同今则无其言或当时有此说其应服之说盖疎也】汉王怒行欲斩婴者十余卒得脱而致孝惠鲁元于丰汉王旣至荥阳收散兵复振赐婴食祈阳【集解徐广曰祈一作沂索隐盖乡名也汉书作沂楚无其县】复常奉车从击项籍追至陈卒定楚至鲁益食兹氏【索隐县名也地理志属太原】汉王立为帝其秋燕王臧荼反婴以太仆从击荼明年从至陈取楚王信更食汝隂剖符世世勿絶以太仆从击代至武泉云中【索隐地理志武泉属云中正义二县在朔州善阳县界】益食千户因从击韩信军胡骑晋阳旁大破之追北至平城为胡所围七日不得通髙帝使使厚遗阏氏冐顿开围一角髙帝出欲驰婴固徐行弩皆持满外向卒得脱益食婴细阳千户【索隐地理志属汝南】复以太仆从击胡骑句注北大破之以太仆击胡骑平城南三陷陈功为多赐所夺邑五百户【集解骃案汉书音义曰时有罪过夺邑者以赐之】以太仆击陈豨黥布军陷阵郤敌益食千户定食汝隂六千九百户除前所食婴自上初起沛常为太仆竟髙祖崩以太仆事孝惠孝惠帝及髙后德婴之脱孝惠鲁元于下邑之间也【正义宋州砀山县】乃赐婴县北第第一曰近我以尊异之孝惠帝崩以太仆事髙后髙后崩代王之来婴以太仆与东牟侯入清宫废少帝以天子法驾迎代王代邸与大臣共立为孝文皇帝复为太仆八岁卒谥为文侯【索隐案姚氏云三辅故事曰滕文公墓在饮马桥东大道南俗谓之马冡博物志曰公卿送婴葬至东都门外马不行掊地悲鸣得石椁有铭曰佳城鬰郁三千年见白日吁嗟滕公居此室乃葬之】子夷侯灶立七年卒子共侯赐立三十一年卒子侯颇尚平阳公主立十九歳元鼎二年坐与父御婢奸罪自杀国除
