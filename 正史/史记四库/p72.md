<!-- { "loadSidebar": true } -->
　　太史公曰自初生民以来世主曷尝不歴日月星辰及至五家【索隠案谓五纪嵗月日星辰歴数各有一家颛学习之故曰五家也】三代【正义五家黄帝高阳高辛唐虞尧舜也三代夏殷周也言生民以来何曽不歴日月星辰及至五帝三王亦于绍继而明天数阴阳也】绍而眀之内冠带外夷狄分中国为十有二州仰则观象于天俯则法类于地天则有日月地则有隂阳天有五星地有五行天则有列宿地则有州域三光者隂阳之精气本在地而圣人统理之幽厉以往尚矣所见天变皆国殊窟穴家占物怪以合时应其文图籍禨祥不法【正义禨音机顾野王云禨祥吉凶之先见也按自古以来所见天变国皆异具所説不同及家占物怪用合时应者书其文并图籍凶吉并不可法则故孔子论六经记异事而説其所应不书变见之踪也】是以孔子论六经纪异而说不书至天道命不传传其人不待告【正义待须也言天道性命忽有志事可传授之则传其大指微妙自在天性不须深告语也】告非其人虽言不着【正义著作虑反着明也言天道性命告非其人虽为言説不得着明防妙晓其意也】昔之天数者高辛之前重黎【正义左传云蔡墨曰少昊氏之子曰黎为火正号祝融即火行之官知天数】于唐虞羲和【正义羲氏和氏掌天地四时之官也】有夏昆吾【正义昆吾陆终之子虞翻云昆吾名樊为己姓封昆吾世本云昆吾卫是也】殷商巫咸【正义巫咸殷贤臣也本呉人冡在苏州常熟海禺山上子贤亦在此也】周室史佚苌【正义史佚周武王时太史尹佚也苌周灵王时大夫也】于宋子韦郑则禆灶【正义禆灶郑大夫也】在齐甘公【集解徐广曰或曰甘公名德也本是鲁人正义七录云楚人战国时作天文星占八卷】楚唐昧【正义莫葛反】赵尹臯魏石申【正义七録云石申魏人战国时作天文八卷也】夫天运三十嵗一小变百年中变五百载大变三大变一纪三纪而大备此其大数也为国者必贵三五【索隠三五谓三十嵗一小变五百嵗一大变】上下各千嵗然后天人之际续备太史公推古天变未有可考于今者盖略以春秋二百四十二年之间【正义谓从隐公元年至哀公十四年获麟也隐公十一年桓公十八年庄公三十一年闵公二年僖公三十三年文公十八年宣公十八年成公十八年襄公三十一年昭公三十二年定公十五年哀公十四年凡二百四十二年也】日蚀三十六【正义谓隐公三年二月乙巳桓公三年七月壬辰朔十七年十月朔庄公十八年三月朔二十五年六月辛未朔二十六年十二月癸亥朔三十年九月庚午朔僖公五年九月戊申朔十二年三月庚午朔十五年五月朔文公元年二月癸亥朔十五年六月辛卯朔宣公八年七月庚子朔十年四月丙辰朔十七年六月癸卯朔成公十六年六月丙辰朔十七年七月丁巳朔襄公十四年二月乙未朔十五年八月丁巳朔二十年十月丙辰朔二十一年九月庚戌朔十月庚辰朔二十三年二月癸酉朔二十四年七月甲子朔八月癸巳朔二十七年十二月乙亥朔昭公七年四月甲辰朔十五年六月丁巳朔十七年六月甲戌朔二十一年七月壬午朔二十二年十二月癸酉朔二十四年五月乙未朔三十年十二月辛亥朔定公五年三月辛亥朔十二年十一月丙寅朔十五年八月庚辰朔凡蚀三十六也】彗星三见【正义谓文公十四年七月有星入于北斗昭公十七年冬有星孛于大辰哀公十三年有星孛于东方】宋襄公时星陨如雨【正义谓僖公十五年正月戊申朔陨石于宋五也】天子微诸侯力政【集解徐广曰一作征】五伯代兴【正义赵岐注孟子云齐桓晋文秦穆宋襄楚庄也】更为主命自是之后众暴寡大并小秦楚呉越夷狄也为彊伯【正义秦祖非子初邑于秦地在西戎楚子鬻熊始封丹阳荆蛮呉太伯居吴周章因封吴号勾吴越祖少康之子初封于越以守禹祀地称东越皆戎狄之地故言夷狄也后秦穆楚庄吴阖闾越勾践皆得封为伯也】田氏簒齐【正义周安王二十三年康公卒田和并齐而立为齐侯】三家分晋【正义周安王二十六年魏武侯韩文侯赵敬侯共灭晋静而三分其地】并为战国争于攻取兵革更起城邑数屠因以饥馑疾疫焦苦臣主共忧患其察禨祥侯星气尤急近世十二诸侯七国相王【正义王于放反谓汉孝景帝三年吴王濞楚王戊赵王遂济南王辟光淄川王贤胶东王雄渠也】言从衡者继踵而臯唐甘石因时务论其书传故其占验凌杂米盐【正义凌杂交乱也米盐细碎也言臯唐甘石等因时务论其书传中灾异所记录者故其占验交乱细碎其语在汉书五行志中也】二十八舍主十二州【正义二十八舍谓东方角亢氐房心尾箕北方斗牛女虚危室壁西方奎娄胃昴毕觜参南方井鬼柳星张翼轸星经云角亢郑之分野兖州氐房心宋之分野豫州尾箕燕之分野幽州南斗牵牛吴越之分野州须女虚齐之分野青州危室壁衞之分野并州奎娄鲁之分野徐州胃昴赵之分野冀州毕觜参魏之分野益州东井舆鬼秦之分野雍州柳星张周之分野三河翼轸楚之分野荆州也】斗秉兼之【正义言北斗所建秉十二辰兼十二州二十八宿自古所用从来乆远矣】所从来久矣秦之疆也在太白占于狼弧【正义太白狼弧皆西方之星故秦占候也】呉楚之疆在荧惑占于鸟衡【正义荧惑鸟衡皆南方之星故吴楚之占候也鸟衡柳星也一本作注张也】燕齐之疆在辰星占于虚危【正义辰星虚危皆北方之星故燕齐占候也】宋郑之疆在嵗星占于房心【正义嵗星房心皆东方之星故宋郑占候也】晋之疆亦在辰星占于参罚【正义辰星参罚皆北方西方之星故晋占候也】及秦并吞三晋燕代自河山以南者中国【正义河黄河也山华山也从华山及黄河以南为中国也】中国于四海内则在东南为阳【正义尔雅云九夷八狄七戎六蛮谓之四海之内中国从河山东南为阳也】阳则日嵗星荧惑填星【正义日人质反塡音鎭日阳也嵗星属东方荧惑属南方塡星属中央皆在南及东为阳也】占于街南毕主之【正义天街二星主毕昴主国界也街南为华夏之国街北为夷狄之国则毕星主阳也】其西北则胡狢月氏诸衣旃裘引弓之民为隂【正义狢音陌氏音支从河山西北及秦晋为隂也】隂则月太白辰星【正义月阴也太白属西方辰星属北方皆在北及西为隂也】占于街北昴主之【正义天街星北为夷狄之国则昴星主之阴也】故中国山川东北流其维首在陇蜀【正义言中国山及川东北流行若南山首在昆仑葱岭东北行连陇山至南山华山渡河东北尽碣石山黄河首起昆仑山渭水岷江发源出陇山皆东北东入渤海也】尾没于勃碣是以秦晋好用兵【集解韦昭曰秦晋西南维之北为阴犹与胡狢引弓之民同故好用兵】复占太白太白主中国而胡貉数侵掠【正义主犹领也入也星经云太白在北月在南中国败太白在南月在北中国不败也是狐貉数侵掠之也】独占辰星辰星出入躁疾常主夷狄其大经也此更为客主人【正义更格行反下同星经云辰星不出太白为客辰星出太白为主人辰星太白不相从虽有军不战辰星出东方太白出西方若辰星出西方太白出东方为格野虽有兵不战合宿乃战辰星入太白中五日及入而上出破军杀将客胜不出客亡地视旗所指】荧惑为孛外则理兵内则理政故曰虽有眀天子必视荧惑所在【索隐此案春秋纬文耀钩故云故曰也】诸侯更彊时菑异记无可录者秦始皇之时十五年彗星四见久者八十日长或竟天其后秦遂以兵灭六王并中国外攘四夷死人如乱麻因以张楚并起三十年之间【正义谓从秦始皇十六年起兵灭韩至汉高祖五年灭项羽则三十六年矣】兵相骀借【集解苏林曰骀音台登蹑也】不可胜数自蚩尤以来未尝若斯也项羽救钜鹿枉矢西流山东遂合从诸侯西坑秦人诛屠咸阳汉之兴五星聚于东井平城之围【索隐汉高祖之七年】月晕参毕七重【索隐天文志其占者毕昴间天街也街北胡也街南中国也昴为匈奴参为赵毕为边兵是嵗高祖自将兵击匈奴至平城为冒顿所围七日乃解则天象有若符契七重者主七日也】诸吕作乱日食昼晦呉楚七国叛逆彗星数丈天狗过梁野及兵起遂伏尸流血其下元光元狩蚩尤之旗再见长则半天其后京师师四出【正义元光元年太中大夫衞青等伐匈奴元狩二年冠军侯霍去病等击胡元鼎五年衞尉路博德等破南越及韩説破东越并破西南夷开十余郡元封元年楼船将军杨仆击朝鲜】诛夷狄者数十年而伐胡尤甚越之亡荧惑守斗【正义南斗为呉越之分野】朝鲜之拔星茀于河戒【索隐茀音佩即孛星也天文志武帝元封之中星孛于河戒其占曰南戒为越门北戒为胡门其后汉兵击拔朝鲜以为乐浪莵郡朝鲜在海中越之象居北方胡之域也其河戒即南河北河也】兵征大宛星茀招摇【正义招揺一星次北斗杓端主胡兵也占角变则兵革大行】此其荦荦大者【索隐荦音力卓反荦荦事之分明也】若至委曲小变不可胜道由是观之未有不先形见而应随之者也夫自汉之为天数者星则唐都气则王朔占嵗则魏鲜故甘石歴五星法唯独荧惑有反逆行逆行所守及他星逆行日月薄蚀【集解孟康曰日月无光曰薄京房易传曰日赤黄为薄或曰不交而蚀曰薄韦昭曰气往迫之为薄亏毁为蚀】皆以为占余观史记考行事百年之中五星无出而不反逆行反逆行尝盛大而变色日月薄蚀行南北有时此其大度也故紫宫【正义中宫也】房心【正义东宫也】权衡【正义南宫也】咸池【正义西宫也】虚危【正义北宫也】列宿部星【正义五宫列宿部内之星也】此天之五官坐位也为经不移徙大小有差阔狭有常【集解孟康曰阔狭若三台星相去远近】水火金木填星【集解徐广曰木火土三星若合是谓惊立絶行】此五星者天之五佐【正义言水火金木土五星佐天行德也】为经纬【正义五星行南北为经东西为纬也】见伏有时所过行赢缩有度日变脩徳月变省刑星变结和凡天变过度乃占国君彊大有徳者昌弱小饰诈者亡大上修徳其次修政其次修救其次修禳正下无之夫常星之变希见而三光之占亟用日月晕适【集解徐广曰适者灾变咎征也李斐曰适见灾于天刘向以为日月蚀及星逆行非太平之常自周衰以来人亊乱故天文应之遂变耳骃案孟康曰晕日旁气也适日之将食先有黑气之变】云风此天之客气其发见亦有大运然其与政事俯仰最近大人之符此五者天之感动为天数者必通三五【索隐三谓三辰五谓五星】终始古今深观时变察其精粗则天官备矣
　　苍帝行徳天门为之开【索隐谓王者行春令布德泽被天下则上应灵威仰之帝而天门为之开以发德化也天门即左右角间也正义为于伪反下同苍帝东方灵威仰之帝也春万物开发东作起则天发其德化天门为之开也】
