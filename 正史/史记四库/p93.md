<!-- { "loadSidebar": true } -->
　　太史公曰余读世家言至于宣公之太子以妇见诛弟寿争死以相让此与晋太子申生不敢明骊姬之过同俱恶伤父之志然卒死亡何其悲也或父子相杀兄弟相灭亦独何哉
　　【索隐述赞曰司寇受封梓材有作成锡厥噐夷加其爵暨武能修从文始约诗美归燕传矜石碏皮冠射鸿乗轩使鹤宣纵淫嬖舋生伋朔蒯聩得罪出公行恶衞祚日衰失于君角】












　　史记卷三十七
　　史记卷三十七考证
　　衞康叔世家告以纣所以亡者以淫于酒酒之失妇人是用故纣之乱自此始○王若虚辨惑曰酒诰之文曷尝有用妇人语
　　顷侯厚赂周夷王夷王命衞为侯○顾炎武曰是顷侯以前之称伯乃伯子男之伯也索隐以为方伯之伯虽有诗序毛防责衞伯之文可据郑氏笺曰衞康叔封爵称侯今曰伯者时为州伯周礼九命作伯然非太史公意也且古亦无以方伯之伯而系諡者周公召公二伯也其諡则曰文公康公【臣照】按衞始封侯见于书为方伯见于诗诗书并有文岂得复疑索隐谓史迁之误是也顾炎武申龙门而难小司马泥矣谓古无以方伯之伯而系諡者安知其无耶何不即举衞为有之騐耶
　　共伯入厘侯羡自杀○【臣照】按大事记曰武公在位五十五年国语又称武公年九十有五犹箴儆于国计其初即位其齿益己四十余矣使果弑共伯而簒立则共伯见弑之时其齿又加长于武公安得谓之蚤死乎髦者子事父母之饰诸侯既小敛则脱之史记谓厘侯已葬而共伯自杀则是时共伯已脱髦矣诗安得犹谓之髧彼两髦乎是共伯未尝有见弑之事武公未尝有簒弑之恶也
　　庄公五年取齐女为夫人好而无子又取陈女为夫人生子蚤死陈女女弟亦幸于庄公而生子完完母死○毛诗疏曰礼诸侯不再娶且庄姜仍在左传唯言又娶于陈不言为夫人世家云又娶陈女为夫人非也左传唯言戴妫生桓公庄姜养之以为己子不言其死云完母死亦非也
　　太子完立是为桓公○左传疏曰石碏言将立州吁乃定之矣请定州吁明太子之位未定衞世家言立完为太子非也
　　为郑伯弟段欲伐郑○【臣召南】按左传及宋世家郑内公子冯州吁弑君自立欲免诸侯故为公子冯而伐郑此云因州吁友于叔段为段伐郑与彼异
　　十年晋曲沃庄伯弑其君哀侯○【臣照】按庄伯卒于哀侯之二年是为衞宣之三年此庄伯二字明是武公之误观年表及晋世家自见
　　惠公立三年出亡○【臣人龙】按上文云四年此云三年又按左传鲁桓公十六年冬惠公奔齐则四年是矣
　　与前通年凡十三年矣○许应元曰左传衞朔立四年出亡八年复入通年十二此言十三年既与左传不同又与上文年数不合
　　二十九年郑复纳惠王○左传及年表俱在二十七年齐桓公以衞数乱乃率诸侯伐翟为衞作楚邱立戴公弟燬为衞君○【臣照】按左传鲁僖之二年诸侯城楚邱事在衞文之二年年表亦同此叙在文公立前与彼互异
　　十六年晋公子重耳过无礼○左传及年表俱在二十三年
　　成公出奔索隐奔楚○【臣照】按左传衞侯请盟晋人弗许衞侯欲与楚国人不欲故出其君以说于晋衞侯出于襄牛杜预曰襄牛衞地又下文索隐云楚师败惧乃出奔楚此索隐衍文
　　齐置衞献公于聚邑○【臣世骏】按左传齐人以郲寄衞侯杜预曰郲齐所灭郲国音来此作聚互异
　　孙文子寗惠子共立定公弟秋为衞君○秋左传作剽孙林父为击磬曰不乐音大悲使衞乱乃此矣○王若虚辨惑曰呉世家云季札自衞如晋将舍于宿闻钟声曰异哉吾闻之辨而不德必加于戮夫子获罪于君以在此惧犹不足而又可以畔乎夫子之在此犹燕之巢于幕也君在殡而可以乐乎遂去之文子闻之终身不听琴瑟衞世家云季子过宿孙文子为击磬曰不乐音大悲使衞乱乃此矣一以为钟一以为磬此未足深病然如前说则是文子自作乐而季子适闻之也如后说则是文子为札而作也前说则罪其不自愧惧而安于娯乐后说则以音声之悲而知其为乱之惩是何乖异而不同耶按前说本于左氏当是后说正有他据亦相矛盾而不应取也且左氏但言又何乐而史记改之云可以畔乎其义亦乖葢获罪于君即所谓畔也而何在于击钟耶司马贞既知其非矣而曰畔字读为乐亦强为之说也
　　元君十四年秦防魏东地秦初置东郡更徙衞野王县而并濮阳为东郡○六国年表作十一年






　　史记卷三十七考证
　　钦定四库全书
　　史记卷三十八
　　汉　　　太　　史　　　令司马迁　撰宋中郎外兵曹参军裴　骃集解
　　唐国子博士文馆学士司马贞索隐
　　唐诸王侍读率府长史张守节正义
　　宋微子世家第八
