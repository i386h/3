<!-- { "loadSidebar": true } -->
　　伏生者【集解张晏曰伏生名胜伏氏碑云】济南人也故为秦博士孝文帝时欲求能治尚书者天下无有乃闻伏生能治欲召之是时伏生年九十余老不能行于是乃诏太常使掌故朝错往受之秦时焚书伏生壁藏之其后兵大起流亡汉定伏生求其书亡数十篇独得二十九篇即以教于齐鲁之间学者由是颇能言尚书诸山东大师无不渉尚书以教矣伏生教济南张生及欧阳生【集解骃案汉书曰字和伯千乘人】欧阳生教千乘儿寛儿寛既通尚书以文学应郡举诣博士受业受业孔安国儿寛贫无资用常为弟子都飬【索隐谓儿寛家贫为弟子造食也何休注公羊灼烹为飬案有厮飬卒厮掌马飬造食也】及时时间行佣赁以给衣食行常带经止息则诵习之以试第次补廷尉史是时张汤方乡学以为奏谳掾以古法议决疑大狱而爱幸寛寛为人温良有亷智自持而善著书书奏敏于文口不能发明也汤以为长者数称誉之及汤为御史大夫以儿寛为掾荐之天子天子见问说之张汤死后六年儿寛位至御史大夫【集解徐广曰元狩元年】九年而以官卒寛在三公位以和良承意从容得乆然无有所匡諌于官官属易之不为尽力张生亦为博士而伏生孙以治尚书徴不能明也自此之后鲁周霸孔安国雒阳贾嘉颇能言尚书事孔氏有古文尚书而安国以今文读之因以起其家逸书得十余篇盖尚书滋多于是矣【索隐案孔臧与安国书云旧书潜于壁室歘尔复出古训复申臧惟闻尚书二十八篇取象二十八宿何图乃有百篇耶知以今文雠古篆推科斗以定五十余篇并为之传也艺文志曰安国悉得其书以考二十九篇得多十六篇起者谓起发以出也】诸学者多言礼而鲁髙堂生最本礼固自孔子时而其经不具及至秦焚书书散亡益多于今独有士礼髙堂生能言之而鲁徐生善为容【索隐汉书作颂亦音容】孝文帝时徐生以容为礼官大夫传子至孙徐延徐襄襄其天姿善为容不能通礼经延颇能未善也襄以容为汉礼官大夫至广陵内史延及徐氏弟子公户满意【索隐公戸姓满意名也案邓展云二人姓氏非也】桓生单次【索隐单音善单姓次名】皆常为汉礼官大夫而瑕丘萧奋【集解徐广曰属山阳】以礼为淮阳太守是后能言礼为容者由徐氏焉自鲁商瞿受易孔子【索隐案商姓瞿名字子木瞿音劬】孔子卒商瞿传易六世至齐人田何字子荘【索隐案汉书云商瞿授鲁桥庇子庸子庸授江东馯臂子弓子弓授燕周丑子家子家授东武孙虞子乘子乘授何六传也仲尼弟子传作瞿传馯臂子传江东人矫子庸疵疵传燕人周子家坚坚传淳于人光子乘羽羽传齐人田子荘何与汉书不同馯音寒庇音必利反疵音自移反】而汉兴田何传东武人王同子仲子仲传菑川人杨何【索隐案田何传东武王同传菑川杨何】何以易元光元年徴官至中大夫齐人即墨成以易至城阳相广川人孟但以易为太子门大夫鲁人周霸莒人衡胡【集解徐广曰莒一作吕】临菑人主父偃皆以易至二千石然要言易者本于杨何之家董仲舒广川人也以治春秋孝景时为博士下帷讲诵弟子传以乆次相受业或莫见其面盖三年董仲舒不观于舍园其精如此进退容止非礼不行学者皆师尊之今上即位为江都相【索隐案仲舒事易王王武帝兄】以春秋灾异之变推隂阳所以错行故求雨闭诸阳纵诸隂其止雨反是行之一国未尝不得所欲中废为中大夫居舍着灾异之记是时辽东髙庙灾主父偃疾之取其书奏之天子【集解徐广曰建元六年索隐案汉书以为辽东髙庙及长陵园殿灾也仲舒为灾异记草而未奏主父偃窃而奏之】天子召诸生示其书有刺讥董仲舒弟子吕歩舒【集解徐广曰舒一作荼亦音舒】不知其师书以为下愚于是下董仲舒吏当死诏赦之于是董仲舒竟不敢复言灾异董仲舒为人亷直是时方外攘四夷公孙治春秋不如董仲舒而希世用事位至公卿董仲舒以为从谀疾之乃言上曰独董仲舒可使相胶西王胶西王素闻董仲舒有行亦善待之董仲舒恐乆获罪疾免居家至卒终不治产业以修学著书为事故汉兴至于五世之间唯董仲舒名为明于春秋其传公羊氏也
　　胡母生【集解骃案汉书曰字子都】齐人也孝景时为博士以老归教授齐之言春秋者多受胡母生公孙亦颇受焉瑕丘江生为谷梁春秋自公孙得用尝集比其义卒用董仲舒仲舒弟子遂者兰陵禇大广川殷忠【集解徐广曰殷一作叚又作瑕也】温吕歩舒禇大至梁相歩舒至长史持节使决淮南狱于诸侯擅专断不报以春秋之义正之天子皆以为是弟子通者至于命大夫为郎谒者掌故者以百数而董仲舒子及孙皆以学至大官
　　【索隐迷赞曰孔氏之衰经书绪乱言诸六学始自炎汉着令立官四方扼腕曲台壊壁书礼之冠传易言诗云蒸雾散兴化致理鸿猷克赞】









　　史记巻一百二十一
　　史记卷一百二十一考证
　　儒林列传胥靡申公集解徐广曰腐刑○杨慎曰列子云胥靡登髙不惧胥也靡末也胥靡末防贱之人腐刑无据
　　安得司空城旦书乎集解骃案汉书音义曰道家以儒法为急比之于律令○杨慎曰司空城旦书盖太后怒詈辕固之言意欲入以罪条比于城旦骃谓比儒生于律令非也儒家外自有刑名家何得以律令比之
　　欲求能治尚书者○尚书疏曰尚字乃伏生所加孔氏有古文尚书○【臣照】按顔师古曰家语孔腾藏尚书孝经论语于夫子旧堂壁中汉纪尹敏传云孔鲋所藏二説不同王应麟曰隋志云武帝时鲁共王壊孔子宅得其末孙惠所藏之书皆古文也史通亦以为孔惠所藏则又非师古所引二人者矣书疏云家语序云子襄以秦法峻急壁中藏其家书则又是安国祖藏之














　　史记卷一百二十一考证
<史部,正史类,史记>
　　钦定四库全书
　　史记卷一百二十二
　　汉　　　太　　史　　　令司马迁　撰宋中郎外兵曹参军裴　骃集觧
　　唐国子博士文馆学士司马贞索隐
　　唐诸王侍读率府长史张守节正义
　　酷吏列传第六十二
　　孔子曰导之以政齐之以刑民免而无耻【集觧孔安国曰免茍免也】导之以徳齐之以礼有耻且格【集觧何晏曰格正也】老氏称上徳不徳是以有徳下徳不失徳是以无徳法令滋章盗贼多有太史公曰信哉是言也法令者治之具而非制治清浊之源也昔天下之网尝宻矣【索隠案盐鐡论云秦法密于凝脂】然奸伪萌起其极也上下相遁至于不振当是之时吏治若救火扬沸【索隠言夲弊不除则其末难止也】非武健严酷恶能胜其任而愉快乎言道徳者溺其职矣故曰聴讼吾犹人也必也使无讼乎下士闻道大笑之非虚言也汉兴破觚而为圜【集觧骃案汉书音义曰觚方索隠应劭云觚八棱有隅者髙祖反秦之政破觚为圜谓除其严法约三章耳】斵雕而为朴【索隠应劭云削雕为璞也晋灼云凋弊也斵理凋弊之俗使反质朴也】网漏于吞舟之鱼而吏治烝烝不至于奸黎民艾安由是观之在彼不在此【集觧韦昭曰在道徳不在严酷】高后时酷吏独有侯封刻轹宗室侵辱功臣吕氏已败遂禽侯封之家孝景时错以刻深颇用术辅其资而七国之乱发怒于错错卒以被戮其后有郅都寗成之属
　　郅都者杨人也【集觧徐广曰属河东索隠郅音质汉书云河东大阳人正义括地志云故杨城本秦时杨国汉杨县城也今晋州洪洞县也至隋为杨唐初改为洪洞以故洪洞镇为名也秦及汉皆属河东郡郅都墓在洪洞县东南二十里汉书云郅都河东大阳人班固失之甚也大阳今陕州河北县是亦属河东郡也】以郎事孝文帝孝景时都为中郎将敢直谏面折大臣于朝尝从入上林贾姬如厠【索隠案姬生赵王彭祖也】野彘卒入厠上目都都不行上欲自持兵救贾姬都伏上前曰亡一姬复一姬进天下所少宁贾姬等乎陛下纵自轻奈宗庙太后何上还彘亦去太后闻之赐都金百斤由此重郅都济南瞷氏【集觧骃案汉书音义曰音小儿癎病也索隠荀悦音闲邹氏刘氏音并同】宗人三百余家豪猾二千石莫能制于是景帝乃拜都为济南太守至则族灭瞷氏首恶余皆股栗【集觧徐广曰髀脚战揺也】居嵗余郡中不拾遗旁十余郡守畏都如太府都为人勇有气力公廉不发私书问遗无所受请寄无所听常自称曰已倍亲而仕身固当奉职死节官下终不顾妻子矣郅都迁为中尉丞相条侯至贵倨也而都揖丞相是时民朴畏罪自重而都独先严酷致行法不避贵戚列侯宗室见都侧目而视号曰苍鹰临江王徴诣中尉府对簿临江王欲得刀笔为书谢上而都禁吏不予魏其侯使人以间与临江王临江王既为书谢上因自杀窦太后闻之怒以危法中都【索隠案中如字读谓以法中伤之】都免归家孝景帝乃使使持节拜为鴈门太守而便道之官得以便宜从事匈奴素闻郅都节居边为引兵去竟郅都死不近鴈门匈奴至为偶人象郅都【索隠汉书作寓人象案寓即偶也谓刻木偶类人形也一云寄人形于木也】令骑驰射莫能中见惮如此匈奴患之窦太后乃竟中都以汉法景帝曰都忠臣欲释之窦太后曰临江王独非忠臣邪于是遂斩郅都寜成者【集觧徐广曰宁一作寗】穰人也【集觧徐广曰属南阳】以郎谒者事景帝好气为人小吏必陵其长吏为人上操下如束湿薪【集觧徐广曰一无此字骃案韦昭曰言急也索隠操音七刀反操执也】滑贼任威稍迁至济南都尉【正义百官表云都尉秦官掌佐守典武职甲卒秩比二千石有丞秩皆六百石景帝中二年更名都尉若周之司马】而郅都为守始前数都尉【索隠数音所注反】皆歩入府因吏谒守如县令其畏郅都如此及成往直陵都出其上都素闻其声于是善遇与结驩久之郅都死后长安左右宗室多暴犯法于是上召宁成为中尉【正义百官表云中尉秦官掌徼循京师武帝太初元年更名执金吾顔云金吾鸟名也主辟不祥天子出行职主失道以御非常故执此鸟之象因以名官】其治效郅都其廉弗如然宗室豪桀皆人人惴恐武帝即位徙为内史外戚多毁成之短抵罪髠钳是时九卿罪死即死少被刑而成极刑自以为不复收于是觧脱诈刻传出闗【索隠觧音纪买反脱音他活反谓脱钳也】归家称曰仕不至二千石贾不至千万安可比人乎乃贳贷买陂田千余顷【索隠贳音食夜反贳賖也又音势贷音天得反】假贫民役使数千家数年会赦致产数千金为任侠持吏长短出从数十骑其使民威重于郡守
