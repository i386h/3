<!-- { "loadSidebar": true } -->
　　钦定四库全书
　　御制重刻二十一史序
　　七录之目首列经史四库因之史者辅经以垂训者也尚书春秋内外传尚矣司马迁创为纪表书传之体以成史记班固以下因之累朝载笔之人类皆嫺掌故贯旧闻旁罗博采以成信史后之述事考文者咸取徴焉朕既命校刋十三经注疏定本复念史为经翼监本亦日渐残阙并勅校讐以广刋布其辨譌别异是正为多卷末考证一视诸经之例明史先经告竣合之为二十二史焕乎册府之大观矣夫史以示劝惩昭法戒上下数千年治乱安危之故忠贤奸佞之实是非得失具可考见居今而知古鉴往以察来扬子云曰多闻则守之以约多见则守之以卓岂不在善读者之能自得师也哉
　　乾隆十二年二月朔

　　御制读史汉书有感
　　两人促膝语彼此不泄露所语竟谁而史以为据甚至惟一人心迹隐未吐祗恐他或知炳然乃后【叶】发潜信赖史纪讹亦屡屡尽信不如无不求甚解悟此皆非常人卓识有别具固逺不逮迁翻訾有抵捂【叶】后人复不逮而更妄非固呜呼圣贤门却成是非路










　　御制读史记随笔
　　迁史始自黄帝类皆网罗旧闻其世职卓才则备见于汉兴以来诸纪载所谓千秋良史信无愧焉壬申秋狝塞上率以寅往哨鹿及晡罢围虎帐几余辄快读终卷因掇汉君臣事迹闗于治乱者纪之他不复及畧分世代随得即书不为诠次云
　　业定闗中治已周山河帯砺建诸刘小嫌何足伤亲谊栎釡翻为羮颉侯
　　指示功人苐一宜所嘉更在举宗随鄼侯剑履登朝日可忆鲍生进防时
　　善骂无妨仍好士一时割爱重须眉恢宏大度有如此岂系留侯计出竒
　　借箸前筹才数语汉家基业巩千年趣销趣刻如儿戏从善端知若转圜
　　贩缯屠狗自婴樊附骥恩流逮子孙摭拾成编端委具却因他广备为言
　　三议堂堂建宋昌大横吉兆应重光文休景飬培元气何异周家或与康
　　五利文成叠受封公孙才见大人踪惟应驾海神鞭石一节还教让祖龙
　　故衣独步越丰姿俛泣低头恨可知尹亦自饶真藻鉴禇先生论更堪思
　　田窦相倾势利闗灌夫引重为居间却因杯酒媒深祸首防辕驹尽腆顔
　　数竒受诫部书催岂大将军特忌猜责簿刎身人尽惜杀降应悔有由来
　　钩弋云阳遇暴风娥姁肇祸实无穷少孙漫许为贤圣岂是千秋定论公
　　一文一质变相生陈粟相因露积赢黩武求仙平凖创炎刘治乱此分明


　　御制读史记文帝纪
　　文帝信云仁清静以为治恻隐除肉刑民租每蠲赐此已足千古史贵正义而何司马迁博载失精粹如云慎夫人衣乃不曵地设诚敦朴俭铜山又何谓张武受金钱加赏使心愧瘅恶尽若斯尚亷谁则励观其任复土毋乃有深意慨然叹史难寜云责贤备










　　御制读汉文帝赞率题
　　罢台自属敦勤俭记载寜无稍失真设使蜀山畧分赐早教衣蔽慎夫人













　　御制读史
　　晏子为齐相驷马驾髙轩旄旗夹两途大盖拥其前御者尚扬意气甚哆然乃其自不足深心在式辕智哉御者妻识之闚门间读此可自警匪为婴荐贤












　　御制读平原君
　　公子称防贤食客至数千髙楼临民家躄者行盘跚美人忽临见倩兮巧破顔明日躄者至谒君抗辞前愿得笑者头君哂未许焉舍人稍引去怪问始知然爱色而贱士谁肯相周旋爰斩美人头谢罪自造门门下乃复来相倾文歇间卒得颖脱力定从自楚还一笑知何人其事况经年美人诚然乎胡乃致客还史公每好竒于斯见一斑








　　御制咏史
　　范叔因王稽奔秦号张禄使舍食草具嵗余未见録言外观俯仰稍以中其欲既信乃言深言行穰侯逐拜相受土封显荣快衷曲微服绐须贾莝豆明示辱一饭徳既报睚眦怨亦复郑安平云叛河东守乃戮临朝叹昭王辩计两窘束蔡泽闻之来志匪同庸碌持粱刺齿肥四十三年足雄谈悟应侯知止全身福罢相遂代之数月退何速二子迹畧同因时互倾覆鄙哉势利徒明鉴昭往牍







　　御制咏史
　　范叔困説力担石乏自资夤縁事须贾客乗徔之齐牛酒不敢受贾闻犹怒私告相相亦怒折脇行刑笞佯死卷以箦乃得免祸危姓名易张禄伏匿恐人知幸得郑安平荐剡归王稽槖载避秦相待命复嵗余【叶】上书慢言外观王俯仰姿计行乃言深封侯不逾时微行谂须贾绨怜赐之御以入相府先入怪乆徯门下告之故肉袒谢罪迟三罪既庭数马食纵以归徳必偿一饭怨亦报睚眦【叶】安平旋降赵王稽坐法诛【叶】蔡泽遂适秦相位竟夺其机谋夸百变时穷安能为是始还是终小智真火痴





　　御制咏史
　　战国多説客秦汉风尚存茅焦感始皇邹阳悟长君知心以説当秘诀韩吃论触詟悦燕媪或嘉纳牗言茍其尽忠欵讵在口给便帝尧斥嚚讼视子共驩伦












　　御制读季布
　　季布无二诺岂非任侠士受辱不为羞犹曰欲信【去声】已冒顿遗汉书谩言轻吕雉以有易所无主辱臣谊死髙后亦发怒议欲诛其使樊哙愿横行十万兵足矣布曰哙可斩平城祸堪指恶言不足怒美言不足喜卑辞奉车驷无罪幸赦耳一时患固弭万古羞难洗史迁乃韪之大失遵养防









　　御制读史记大宛
　　大宛之迹见张骞去汉万里俗耕田多善马号天马子属邑七十余城焉迁仅耳闻非目覩以今证古多讹哈萨克或康居是【旧哈萨克为古大宛向已辨其非今考哈萨克不但无城郭与大宛异且其地当准噶尔西北两面准噶尔为汉乌孙证以汉书乌孙西北与康居接之文则今哈萨克当为古康居也】大宛则实安集延【安集延北控葱岭其东与布鲁特错处汉书称休循出葱岭西捐毒与葱岭属西北皆当大宛按休循捐毐本塞种无城郭当即今布鲁特又西北为安集延诸部皆有城郭土著与史记所言相合自当为古大宛地】善马率出哈萨克伊犁来鬻嵗数千【哈萨克每嵗驱马数千至伊犁以内地绸缎易之价亷而多得良马详见旧作及白居易隂山道乐府诗注】安集延虽亦有马素乏良骑来天闲且哈萨克无城郭安集延原村落连昔之大宛今鲜马今哈萨克非大宛彼其汉事尚谬记何况异域悬天边皇舆西域辑图志一一徴实登诸篇但考古即误于古【平定凖部囬部以后分命大臣驻守其道里土俗众皆熟悉且曽遣使测量是以皇舆西域图志所载悉由核实惟考古仍不能不资史汉诸书而迁固辈记中国事尚不免失诬其言异域必更传讹习诞今虽据为考证恐所订究不足信耳】斯之未信吾殷然
　　御制读伯夷列
　　夷齐不食周粟盖谓义不仕周受禄贫饿以终其身而死耳自司马迁有采薇食之遂饿死首阳山之言而谯周古史考遂举野妇之语以实之后世率谓夷齐果不食而饿馁以死夫夷齐大节固在不仕周而不在死与不死也而迁乃更举顔渊盗跖之事谓天之报施善恶有或爽者夷齐之死有或怨者此则大谬而不可以不辨也盖穷通夀夭人事之适然而善恶邪正天道之至公千载之下以夷齐顔渊为何如人以盗跖为何如人则夷齐之死固不怨使其怨当早食周粟而求生矣杀身成仁者岂皆怨乎孔子曰不怨天不尤人迁实未知此耳彼其犯国法身残处秽动而见尤愤懑不堪怨天尤人谬论天道之是非是以迁之心为夷齐之心而夷齐必不若是也余故以为大谬而不可以不辨也


　　御制读史记儒林
　　司马迁曰周室衰而闗雎作王应麟撰玉海因引子周康王时颂声作乎下闗雎作乎上习治也习治则伤始乱谓齐鲁韩三家以为康王政衰之诗又引杨赐云康王一朝晏起闗雎见防而作夫康王晏起不见扵经书是误用宣王之事实之也齐鲁韩三家之诗虽先出扵史记然总出扵夫子之后信三家不如信夫子子曰闗雎乐而不淫哀而不伤是诚王化之始岂有衰世之讥防司马迁所云盖指孔子伤周室衰防王道不行故即继之曰论次诗书修起礼乐云云闗雎作者周南之首章即删诗之义耳且如称尧典可以贯全书则称闗雎亦可以该全诗而于康王始衰乎何有况举守成之善者必曰周有成康亦不见其有荒政也朱子谓诗直以为文王后妃时所作盖本毛苌之义可谓具有卓识而未言三家之失扵讹兹故申而论之

　　和硕和亲王【臣】昼等上言【臣】等奉
　　勅校刻二十一史告竣恭呈
　　睿鉴【臣】等谨奉
　　表恭
　　进者伏以
　　帝治综百王宏啓汗青之简
　　皇图轶三古重辉竹素之书
　　大一统以垂庥遍搜柱下
　　录千秋而作鉴悉发名山刻玉镂琼丕焕龙盘之寳字披云拨雾聿新蠧落之残编艺林气蔚文昌册府光腾奕防窃惟神圣心之要莫重于经帝王致治之规必详于史识大识小始同出于一源记事记言后分标于四库左氏因春秋之笔编年附经以存马迁仿尚书之裁纪立史之局班范后出悉踵前规刘李代兴必遵先路虽篇目或有增减而体例不致纷殊自史汉以及宋元効修明而若画一凡专门名家之私着不入故府之藏集通鉴纲目而求详必以正史为断若十七史若廿一史各有成书为南监本为北监本旧称佳刻然而校讐疎畧不独鲁鱼亥豕之讹加以嵗月侵寻更多螙蚀虫蠡之损以是郢书燕説贻误丹青野乘稗官翻新梨枣不有精良秘本谁罗放失旧闻钦惟
　　皇帝陛下
　　学隆稽古
　　道合心
　　同文以式万方彝伦攸叙
　　执中而徧天下礼乐为昭由百世而等百王统归定论自皇初以迄近古总揽宏猷莫不仰
　　圣世之鸿规固已成
　　盛朝之至治乃以图书大备典训咸昭既刻全经必罗诸史明朝史新已告竣具有成模旧唐书向者单行亦宜并列统雕二十二史以配一十三经承
　　恩命以鳬趋引清班而雀跃善本
　　颁从秘阁纷纶羣玉之编直庐密迩
　　禁廷清切蕊珠之馆然脂夕校月已窥帘砥墨晨书风为展页喜値文林盛事浑忘素业辛勤唯是诸史考证之难较之羣经异同尤剧前史之后乗即后史之肇端南史之牵连亦北史之缀辑各人撰述自不必同互有淆讹岂无一是摘录易滋繁冗辨正务在简明积少而多由博归约时呈
　　钦定悉仰
　　睿裁繙校之业防更梓绣之工日进经七年之寒暑次第成书合千古之典章完全插架镕经兼之铸史仰巨制于
　　天章考古因以证今沐鸿功于
　　大冶四海识先民矩矱万年为后学津梁臣等学慙淹雅才谢宏通深思徃籍有阙文疑信犹恐校书如落叶旋扫旋生仅云循览数行未足効愚一得伏愿
　　瑶函啓瑞
　　宝箓凝庥
　　乗运防之光昌郅隆文教
　　式典章之明备广励儒修损益因革顺乎时懋建中和之极忠敬质文推其意长留淳古之风则至诚裕天下之经纶远迈观图于河洛盛治罗古今之道法不烦刻玉于云亭矣计校刻告竣二十一史共二千七百三十一卷六十五函谨奉
　　表随
　　进以
　　闻




　　乾隆十一年十二月十七日
　　和　　硕　　和　　亲　　王【臣】　昼
　　︵字位过密　无法显示︶　　　【臣】张廷玉吏　　部　　右　　侍　　郎【臣】徳　龄兵　　部　　右　　侍　　郎【臣】王会汾国　　子　　监　　祭　　酒【臣】陆宗楷





