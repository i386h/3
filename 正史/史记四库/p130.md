<!-- { "loadSidebar": true } -->
　　褚先生曰臣为郎时闻之于宫殿中老郎吏好事者称道之也窃以为令梁孝王怨望欲为不善者事从中生今太后女主也以爱少子故欲令梁王为太子大臣不时正言其不可状阿意治小私说意以受赏赐非忠臣也齐如魏其侯窦婴之正言也【索隐窦婴袁盎皆言如周家立子不合立弟】何以有后祸景帝与王燕见侍太后饮景帝曰千秋万歳之后传王太后喜说窦婴在前据地言曰汉法之约传子适孙今帝何以得传弟擅乱髙帝约乎于是景帝黙然无声太后意不说故成王与小弱弟立树下取一桐叶以与之曰吾用封汝周公闻之进见曰天王封弟甚善成王曰吾直与戏耳周公曰人主无过举不当有戏言言之必行之于是乃封小弟以应县【索隐此说与晋世家不同事与封叔虞同彼云封唐此云封应应亦成王之弟或别有所见故不同正义括地志云故应城故应郷也在汝州鲁山县东四十里吕氏春秋云成王戯削桐叶为圭以封叔虞非应侯也又汲冢古文云殷时已有应国非成王所造也】是后成王没齿不敢有戏言言必行之孝经曰非法不言非道不行此圣人之法言也今主上不宜出好言于梁王梁王上有太后之重骄蹇日乆数闻景帝好言千秋万世之后传王而实不行又诸侯王朝见天子汉法凡当四见耳始到入小见到正月朔旦奉皮荐璧玉贺正月法见后三日为王置酒赐金钱财物后二日复入小见辞去凡留长安不过二十日小见者燕见于禁门内饮于省中非士人所得入也今梁王西朝因留且半歳入与人主同辇出与同车示风以大言而实不与令出怨言谋畔逆乃随而忧之不亦逺乎非大贤人不知退让今汉之仪法朝见贺正月者常一王与四侯俱朝见十余歳一至今梁王常比年入朝见久留鄙语曰骄子不孝非恶言也故诸侯王当为置良师傅相忠言之士如汲黯韩长孺等敢直言极諌安得有患害盖闻梁王西入朝谒窦太后燕见与景帝俱侍坐于太后前语言私説太后谓帝曰吾闻殷道亲亲周道尊尊其义一也【索隐殷人尚质亲亲谓亲其弟而授之周人尚文尊尊谓尊祖之正体故立其子尊其祖也】安车大驾用梁孝王为寄景帝跪席举身曰诺罢酒出帝召袁盎诸大臣通经术者曰太后言如是何谓也皆对曰太后意欲立梁王为帝太子帝问其状袁盎等曰殷道亲亲者立弟周道尊尊者立子殷道质质者法天亲其所亲故立弟周道文文者法地尊者敬也敬其本始故立长子周道太子死立适孙殷道太子死立其弟帝曰于公何如皆对曰方今汉家法周周道不得立弟当立子故春秋所以非宋宣公宋宣公死不立子而与弟弟受国死复反之与兄之子弟之子争之以为我当代父后即刺杀兄子以故国乱祸不絶故春秋曰君子大居正宋之祸宣公为之臣请见太后白之袁盎等入见太后太后言欲立梁王梁王即终欲谁立太后曰吾复立帝子袁盎等以宋宣公不立正生祸祸乱后五世不絶小不忍害大义状报太后太后乃觧说即使梁王归就国而梁王闻其议出于袁盎诸大臣所怨望使人来杀袁盎袁盎顾之曰我所谓袁将军者也公得毋误乎刺者曰是矣刺之置其剑剑着身视其剑新治问长安中削厉工工曰梁郎某子来治此剑【索隐谓梁国之郎是孝王官属某子史失其姓名也】以此知而发觉之发使者捕逐之独梁王所欲杀大臣十余人文吏穷夲之谋反端颇见太后不食日夜泣不止景帝甚忧之问公卿大臣大臣以为遣经术吏徃治之乃可觧于是遣田叔吕季主徃治之此二人皆通经术知大礼来还至霸昌廐【正义括地志云汉霸昌廐在雍州万年县东北三十八里】取火悉烧梁之反辞但空手来对景帝景帝曰何如对曰言梁王不知也造为之者独其幸臣羊胜公孙诡之属为之耳谨以伏诛死梁王无恙也景帝喜说曰急趋谒太后太后闻之立起坐飡气平复故曰不通经术知古今之大礼不可以为三公及左右近臣少见之人如从管中闚天也
　　【索隠述赞曰文帝少子徙封于梁太后钟爱广筑雎阳旌旗警跸势拟天王功扞吴楚计丑孙羊窦婴正议袁盎劫伤汉穷梁狱冠盖相望祸成骄子致此猖狂虽分五国卒亦不昌】









　　史记卷五十八
　　史记卷五十八考证
　　梁孝王世家乃使韩安国因长公主谢罪太后○归有光曰安国传因长公主谢太后事在前非为胜诡事
　　使乘布车集解张晏曰布车降服自比丧人○顾炎武曰乘布车谓微服而行使人不知耳无降服自比丧人之意









　　史记卷五十八考证
　　钦定四库全书
　　史记卷五十九
　　汉　　太　　　史　　　令司马迁　撰宋中郞外兵曹参军裴　骃集解
　　唐国子博士文馆学士司马贞索隐
　　唐诸王侍读率府长史张守节正义
　　五宗世家第二十九
　　【索隐景帝子十四人一武帝余十三人为王汉书谓之景十三王此名五宗者十三人为王其母五人同母者为宗也】
　　孝景皇帝子凡十三人为王而母五人同母者为宗亲栗姬子曰荣德阏于【索隐阏音遏汉书无于字】程姬子曰余非端贾夫人子曰彭祖胜唐姬子曰发王夫人儿姁子曰越寄乘舜【索隐姁音况羽反儿姁夫人名王皇后之妺也】
　　河间献王徳以孝景帝前二年用皇子为河间王【索隐汉书云大行令奏谥法曰聪明睿智曰献】好儒学被服造次必于儒者山东诸儒多从之游二十六年卒【集解骃案汉名臣奏杜业奏曰河间献王经术通明积徳累行天下雄俊众儒皆归之孝武帝时献王朝被服造次必于仁义问以五防献王輙对无穷孝武帝艴然难之谓献王曰汤以七十里文王百里王其勉之王知其意归即纵酒聴乐因以终索隐问以五策按汉书诏策问三十余事被服造次按小顔云被服言常居处其中造次谓所向所行皆法于儒者】子共王不害立四年卒子刚王基代立十二年卒子顷王授代立【索隐汉书云授谥顷音倾】
　　临江哀王阏于以孝景帝前二年用皇子为临江王三年卒无后国除为郡
　　临江闵王荣以孝景前四年为皇太子四歳废用故大子为临江王四年坐侵庙壖垣为宫【索隐服防云宫外之余地顾野王云墙外行马内田音人椽反又音软又音奴乱反壖垣墙外之短垣也】上征荣荣行祖于江陵北门【索隐祖者行神行而祭之故曰祖也风俗通云共工氏之子曰修好逺逰故祀为祖神又崔浩云黄帝之子嫘祖好逺游而死于道因以为行神亦不知其何据盖见其谓之祖因以为嫘祖非也据帝系及本纪皆言嫘祖黄帝妃无为行神之由也又聘礼云出祖释軷祭脯酒而已按今祭礼以軷壤土为坛于道则用黄羝或用狗以其羝血衅左轮正义荆州图副云汉临江闵王荣始都江陵城坐侵庙壖地为宫被征出城北门而车轴折父老共流涕曰吾王不反矣既而为郅都所讯惧而缢死自此后北门存而不啓盖为荣不以道终也】既已上车轴折车废江陵父老流涕窃言曰吾王不反矣荣至诣中尉府簿中尉郅都责讯王王恐自杀葬蓝田燕数万衔土置上百姓怜之荣最长死【正义顔师古云荣实最长而传居二王后者以其从太子废后乃为王也】无后国除地入于汉为南郡
　　右三国本王皆栗姬之子也
　　鲁共王余以孝景前二年用皇子为淮阳王二年吴楚反破后以孝景前三年徙为鲁王好治宫室苑囿狗马季年好音不喜辞辨为人吃二十六年卒子光代为王初好音舆马晚节啬【正义晚节犹言末年时啬贪恡也】惟恐不足于财江都易王非以孝景前二年用皇子为汝南王【索隐谥法好更故旧曰易】吴楚反时非年十五有材力上书愿击吴景帝赐非将军印击吴吴已破二歳徙为江都王治吴故国以军功赐天子旌旗元光五年匈奴大入汉为贼非上书愿击匈奴上不许非好气力治宫观招四方豪杰骄奢甚立二十六年卒子建立为王七年自杀淮南衡山谋反时建颇闻其谋自以为国近淮南恐一日发为所并即隂作兵器而时佩其父所赐将军印载天子旗以出易王死未葬建有所说易王宠美人淖姬【集解苏林曰淖音泥淖正义女孝反】夜使人迎与姧服舍中【索隐淖音女教反淖姓也齐有淖齿是也汉书云建召易王所爱淖姬等十人与奸服舍中也】及淮南事发治党与颇及江都王建建恐因使人多持金钱事絶其狱而又信巫祝使人祷祠妄言建又尽与其姊弟奸【索隐汉书云建女弟征臣为盖侯子妇以易王丧来归建复与奸也】事既闻汉公卿请捕治建天子不忍使大臣即讯王王服所犯遂自杀国除地入于汉为广陵郡胶西于王端以孝景前三年吴楚七国反破后端用皇子为胶西王【索隐按逸周书谥法云能优其徳曰于】端为人贼戾又阴痿【正义委危反不能御妇人】一近妇人病之数月而有爱幸少年为郎为郎者顷之与后宫乱端禽灭之及杀其子母数犯上法汉公卿数请诛端天子为兄弟之故不忍而端所为滋甚有司再请削其国去大半端心愠遂为无訾省【集解苏林曰为无所訾録无所省録正义颜师古云訾财也省视也言不能视録资财】府库壊漏尽腐财物以巨万计终不得收徙令吏毋得收租赋端皆去衞【索隐谓不置宿衞人】封其宫门从一门出游数变名姓为布衣之他郡国相二千石徃者奉汉法以治端輙求其罪告之无罪者诈药杀之所以设诈究变【索隐究穷也故郭璞云究谓穷】尽彊足以拒谏智足以饰非相二千石从王治则汉绳以法故胶西小国而所杀伤二千石甚众立四十七年卒竟无男代后国除地入于汉为胶西郡
　　右三国本王皆程姬之子也
　　赵王彭祖以孝景前二年用皇子为广川王赵王遂反破后彭祖王广川四年徙为赵王十五年孝景帝崩彭祖为人巧佞卑謟足恭而心刻深【索隐刻害深无仁恩】好法律持诡辩以中人【索隐谓诡诳之辩以伤中人】彭祖多内宠姬及子孙相二千石欲奉汉法以治则害于王家是以每相二千石至彭祖衣皁布衣自行迎除二千石舍【索隐谓彭祖自为二千石扫除其舍以迎之也】多设疑事以作动之得二千石失言中忌讳輙书之二千石欲治者则以此廹劫不听乃上书告及污以奸利事彭祖立五十余年相二千石无能满二歳輙以罪去大者死小者刑以故二千石莫敢治而赵王擅权使使即县为贾人会【集解韦昭曰平会两家买卖之贾也者禁他家独王家得为之索隐音角独言谓酤也会音侩古外反谓为贾人专权买卖之贾侩以取利若今之知市矣韦昭则训为平其注解亦得】入多于国经租税【索隐经常也谓王家入多于国家常纳之租税】以是赵王家多金钱然所赐姬诸子亦尽之矣彭祖取故江都易王宠姬王建所盗与奸淖姬者为姬甚爱之彭祖不好治宫室禨祥【集解服防曰求福也索隐按埤苍云禨祅祥也列子云荆人鬼越人禨谓楚信鬼神越信禨祥者也】好为吏事上书愿督国中盗贼常夜从走卒行徼【索隐上下孟反下工吊反徼是郊外路谓巡徼而伺察境界】邯郸中诸使过客以彭祖险陂莫敢留邯郸其太子丹与其女及同产姊奸与其客江充有郤充告丹丹以故废赵更立太子
