<!-- { "loadSidebar": true } -->
　　楚元王刘交者高祖之同母少弟也字游【正义年表云都彭城集解徐广曰一作父索隠汉书作同父言同父以明异母也】高祖兄弟四人长兄伯伯蚤卒始高祖微时尝辟事时时与賔客过巨嫂食【集解徐广曰汉书云丘嫂也索隠刘氏云巨一作丘应劭云丘姓也孟康云丘空也兄亡空有嫂也今此作巨巨大也谓长嫂也】嫂厌叔叔与客来嫂详为羮尽栎釜【索隠栎音歴谓以杓歴釜旁使为声汉书作轑音劳】賔客以故去已而视釜中尚有羮高祖由此怨其嫂及高祖为帝封昆弟而伯子独不得封太上皇以为言高祖曰某非忘封之也为其母不长者耳于是乃封其子信为羮颉侯【集解徐广曰羮颉侯以高祖七年封封十三年高后元年有罪削爵一级为関内侯索隠羮颉爵号非县名以其栎釜故也正义括地志云羮颉山在妫州懐戎县东南十五里按高祖取其山名为侯号者怨故也】而王次兄仲于代【集解徐广曰次兄名喜字仲以六年立为代王其年罢卒諡顷王有子曰濞】高祖六年已禽楚王韩信于陈乃以弟交为楚王都彭城【索隠汉书云楚王王薛郡东海彭城三十六县也】即位二十三年卒子夷王郢立【索隠汉书名郢客也】夷王四年卒子王戊立王戊立二十年冬坐为薄太后服私奸削东海郡【索隠汉书云私姧服舍中姚察云姧于服舍非必宫中又按集注服防云私姧中人以罪重故至削郡也】春戊与呉王合谋反其相张尚太傅赵夷吾谏不听戊则杀尚夷吾起兵与呉西攻梁破棘壁【正义括地志云大棘故城在宋州寕陵县西七十里州即梁棘壁】至昌邑南【正义括地志云有梁丘故城在曹州成武县东北三十二里也】与汉将周亚夫战汉絶呉楚粮道士卒饥呉王走楚王戊自杀军遂降汉汉已平呉楚孝景帝欲以徳侯子续呉【集解徐广曰徳侯名广呉王濞之弟也其父曰仲】以元王子礼续楚窦太后曰呉王老人也宜为宗室顺善今乃首率七国纷乱天下奈何续其后不许呉许立楚后是时礼为汉宗正乃拜礼为楚王奉元王宗庙是为楚文王文王立三年卒子安王道立安王二十二年卒子襄王经立襄王立十四年卒子王纯代立王纯立地节二年中人上书告楚王谋反王自杀国除入汉为彭城郡【集解徐广曰纯立十七年卒諡节三子延夀立十九年死索隠太史公唯记王纯为国人告反国除盖延夀后更封至十九年又谋反诛死故不同也正义汉书云王纯嗣十六年子延夀嗣与赵何齐谋反延夀自杀立三十二年国除与此不同地节是宣帝年号去天汉四年二十九年仍隔昭帝世言到地节二年以下者盖禇先生误也】赵王刘遂者其父高祖中子【正义年表云都邯郸】名友字曰幽幽王以忧死故为幽高后王吕禄于赵一嵗而高后崩大臣诛诸吕吕禄等乃立幽王子遂为赵王孝文帝即位二年立遂弟辟疆【索隠音壁疆又音辟疆】取赵之河间郡为河间王以为文王【正义河间今瀛州也】立十三年卒子哀王福立一年卒无子絶后国除入于汉遂既王赵二十六年孝景帝时坐晁错以适削赵王常山之郡呉楚反赵王遂与合谋起兵其相建徳内史王悍谏不听【索隠建徳其相名史先失姓也】遂烧杀建徳王悍发兵屯其西界欲待呉与俱西北使匈奴与连和攻汉汉使曲周侯郦寄击之赵王遂还城守邯郸相距七月呉楚败于梁不能西匈奴闻之亦止不肯入汉边栾布自破齐还乃并兵引水灌赵城赵城壊赵王自杀邯郸遂降【正义邯郸洺州县也】赵幽王絶后
　　太史公曰国之将兴必有祯祥君子用而小人退国之将亡贤人隐乱臣贵使楚王戊毋刑申公遵其言【索隠汉书申公名培王戊胥靡之】赵任防与先生【集解骃案赵尧传曰赵人防与公也索隠此及汉书虽不见赵不用防与公盖当时犹知事迹或别有所见故太史公明引以结其赞】岂有簒杀之谋为天下僇哉贤人乎贤人乎非质有其内恶能用之哉甚矣安危在出令存亡在所任诚哉是言也
　　【索隠述赞曰汉封同姓楚有令名既防韩信王失彭城穆生致醴韦孟作程王戊弃徳与呉连兵太后命礼为楚罪轻文襄继立世挺才英如何赵遂代殒厥声兴亡之兆所任宜明】




　　史记卷五十
　　史记卷五十考证
　　楚元王世家嫂详为羮尽栎釡索隠谓以杓歴釡旁使为声○杓歴釡监本讹作栒歴蚤今改正
　　戊则杀尚夷吾○徐孚逺曰则杀疑贼杀也
　　取赵之河间郡为河间王以为文王立十三年卒○【臣照】按文义似当云取赵之河间郡以为河间王文王立十三年卒








　　史记卷五十考证
<史部,正史类,史记>
　　钦定四库全书
　　史记卷五十一
　　汉　　太　　史　　令　　司马迁　撰宋中郎外兵曹参军裴　骃集解
　　唐国子博士文馆学士司马贞索隠
　　唐诸王侍读率府长史张守节正义
　　荆燕世家第二十一
　　荆王刘贾诸刘者不知其何属【集解骃案年表云都呉也汉书贾高帝从父兄索隠注引汉书则班固或别有所见也】初起时汉王元年还定三秦刘贾为将军定塞地【索隠即桃林之塞】从东击项籍汉四年汉王之败成臯北渡河得张耳韩信军军修武深沟高垒使刘贾将二万人骑数百渡白马津入楚地【正义括地志云黎阳一名白马津在滑州白马县北三十里按贾从此津南过入楚地也】烧其积聚以破其业无以给项王军食已而楚兵击刘贾贾輙壁不肯与战而与彭越相保汉五年汉王追项籍至固陵【集解徐广曰在阳夏正义括地志云固陵陵名在陈州宛丘县西北四十二里】使刘贾南渡淮围夀春【正义今夀州夀春县是也】还至使人间招楚大司马周殷周殷反楚佐刘贾举九江迎武王黥布兵皆防垓下共击项籍汉王因使刘贾将九江兵与太尉卢绾西南击临江王共尉【索隠共敖之子】共尉已死以临江为南郡【正义今荆州也】汉六年春防诸侯于陈【正义今陈州也】废楚王信囚之分其地为二国当是时也高祖子防昆弟少又不贤欲王同姓以镇天下乃诏曰将军刘贾有功及择子弟可以为王者羣臣皆曰立刘贾为荆王王淮东五十二城【索隠表云刘贾都呉又汉书以东阳郡封贾东阳即临淮故云王淮东正义括地志云西北四十里盖此县是也】高祖弟交为楚王王淮西三十六城【正义淮以西徐泗濠等州也】因立子肥为齐王始王昆弟刘氏也高祖十一年秋淮南王黥布反东击荆荆王贾与战不胜走富陵【索隠地理志县名属临淮正义括地志云富陵故城在楚州盱眙县东北六十里】为布军所杀高祖自击破布十二年立沛侯刘濞为呉王王故荆地
　　燕王刘泽者诸刘逺属也【集解骃案汉书泽高祖从祖昆弟索隠楚汉春秋田子春说张卿云刘泽宗家也按言宗家似防逺矣然则班固言从祖昆弟当别有所见】高帝三年泽为郎中高帝十一年泽以将军击陈豨得王黄为营陵侯【索隠地理志县名在北海正义括地志云营陵故城在青州北海县南三十里】高后时齐人田生游之资以画干营陵侯泽【集解晋灼曰楚汉春秋田子春服防曰以计画干之也文颖曰以工画得宠也索隠两家之义并通】泽大说之用金二百斤为田生夀田生己得金即归齐二年泽使人谓田生曰弗与矣【集解孟康曰与党与言不复与我为与也文颖曰不得与汝相知】田生如长安不见泽而假大宅令其子求事吕后所幸大谒者张子卿【集解徐广曰名泽骃案如淳曰阉人也】居数月田生子请张卿临亲修具张卿许往田生盛帷帐共具譬如列侯张卿惊酒酣乃屏人说张卿曰臣观诸侯王邸第百余皆高祖一切功臣【索隠此一切犹一例同时也非如他一切训权时也】今吕氏雅故本推毂高帝就天下【集解如淳曰吕公知高祖相贵以女妻之推毂使为长者瓒曰谓诸吕共推毂高祖征伐成帝业雅正意也索隠雅训素也谓吕氏素心奉推高祖取天下若人推毂欲前进涂然也推音昌谁反】功至大又亲戚太后之重太后春秋长诸吕弱太后欲立吕产为吕王王代太后又重发之【集解文頴曰欲发之恐大臣不听邓展曰重难发事】恐太臣不听今卿最幸大臣所敬何不风大臣以闻太后太后必喜诸吕已王万户侯亦卿之有【正义高后纪云封张卿为建陵侯】太后心欲之而卿为内臣不急发恐祸及身矣张卿大然之乃风大臣语太后太后朝因问大臣大臣请立吕产为吕王太后赐张卿千斤金张卿以其半与田生田生弗受因说之曰吕产王也诸大臣未大服今营陵侯泽诸刘为大将军独此尚觖望【索隠觖音决又音窥睡反】今卿言太后列十余县王之彼得王喜去诸吕王益固矣张卿入言太后然之乃以营陵侯刘泽为琅邪王琅邪王乃与田生之国田生劝泽急行毋留出闗太后果使人追止之已出即还及太后崩琅邪王泽乃曰帝少诸吕用事刘氏孤弱乃引兵与齐王合谋西【集解骃案汉书音义曰泽至齐为齐王所刼不得去乃说王求诣京师齐具车送之不为本与齐合谋也索隠汉书齐王传云使祝午刼琅邪王至齐因留琅邪王不得反国泽乃说求入关齐乃送之与此文不同者刘氏以为燕齐两史各言其主立功之迹太史公间疑遂各记之则所谓实录】欲诛诸吕至梁闻汉遣灌将军屯荥阳泽还兵备西界遂跳驱至长安【集解骃案汉书音义曰跳驱驰至长安也索隠跳他雕反脱独去也又音条谓疾去也】代王亦从代至诸将相与琅邪王共立代王为天子天子乃徙泽为燕王乃复以琅邪予齐复故地【集解李竒曰本齐地分以王泽今复与齐也】泽王燕二年薨諡为敬王传子嘉为康王至孙定国与父康王姬姧生子男一人夺弟妻爲姬与子女三人姧定国有所欲诛杀臣肥如令郢人【集解如淳曰定国自欲有所杀余臣肥如令郢人以告之索隠如淳意以肥如亦臣名令郢人以告定国也小顔以为定国欲有所诛杀余臣而肥如令郢人乃告定国也按地理志肥如在辽西】郢人等告定国定国使谒者以他法劾捕格杀郢人以灭口至元朔元年郢人昆弟复上书具言定国隂事以此发觉诏下公卿皆议曰定国禽兽行乱人伦逆天当诛上许之定国自杀国除为郡
　　太史公曰荆王王也由汉初定天下未集故刘贾虽属防然以策为王填淮江之间刘泽之王权激吕氏【索隠谓田子春欲王刘泽先使张卿说封吕产乃恐以大臣觖望泽卒得王故为权激诸吕也】然刘泽卒南面称孤者三世事发相重岂不为伟乎【集解晋灼曰泽以金与田生以事张卿张卿言之吕后而刘泽得王故曰事发相重或曰事起于相重也索隠谓先发吕氏令重而我亦得其功是事发相重也伟盛也盖盛其能激发也】
　　【索隠述赞曰刘贾初从首定三秦既渡白马遂围夀春始迎黥布絶间周殷赏功胙土与楚为隣营陵始爵勲由击陈田生游说受赐千斤权激诸吕事发荣身徙封传嗣亡于郢人】













　　史记巻五十一
　　史记卷五十一考证
　　荆燕世家使刘贾将二万人骑数百渡白马津入楚地烧其积聚○按高纪此事在汉三年项羽本纪与此俱作汉四年
　　汉五年汉王追项籍至固陵使刘贾南渡淮围夀春○高纪在四年
