<!-- { "loadSidebar": true } -->
　　太史公曰商君其天资刻薄人也【索隠谓天资其人为刻薄之行刻谓用刑深刻薄谓弃仁义不悃诚也】迹其欲干孝公以帝王术挟持浮说非其质矣【索隠说音如字浮说即虗说也谓鞅得用刑政深刻又欺魏将是其天资自有狙诈则初为孝公论帝王之术是浮说耳非本性也】且所因由嬖臣及得用刑公子防欺魏将卬不师赵良之言亦足发眀商君之少恩矣余尝读商君开塞耕战书与其人行事相类【索隠按商君书开谓刑严峻则政化开塞谓布恩赏则政化塞其意本于严刑少恩又为田开阡陌及言斩敌首赐爵是耕战书也】卒受恶名于秦有以也夫【集解骃案新序论曰秦孝公保崤函之固以广雍州之地东并河西北收上郡国富兵彊长雄诸侯周室归借四方来贺为战国覇君秦遂以彊六世而并诸侯亦皆商君之谋也夫商君极身无二虑尽公不頋私使民内急耕织之业以富国外重战伐之赏以劝戎士法令必行内不私贵宠外不偏防逺是以令行而禁止法出而奸息故虽书云无偏无党诗云周道如砥其直如矢司马法之励戎士周后稷之劝农业无以易此此所以并诸侯也故孙卿曰四世有胜非幸也数也然无信诸侯畏而不亲夫覇君若齐桓晋文者桓不倍柯之盟文不负原之期而诸侯畏其彊而亲信之存亡继絶四方归之此管仲舅犯之谋也今商君倍公子卬之旧恩弃交魏之眀信诈聚三军之众故诸侯畏其彊而不亲信也借使孝公遇齐桓晋文得诸侯之统将合诸侯之君驱天下之兵以伐秦秦则亡矣天下无桓文之君故秦得以兼诸侯卫鞅始自以为知霸王之徳原其事不谕也昔周召施善政及其死也后世思之蔽芾甘棠之诗是也尝舎于树下后世思其徳不忍伐其树况害其身乎管仲夺伯氏邑三百户无怨言今卫鞅内刻刀锯之刑外深鈇钺之诛步过六尺者有罚弃灰于道者被刑一日临渭而论囚七百余人渭水尽赤号哭之声动于天地畜怨积讐比于邱山所逃莫之隠所归莫之容身死车裂灭族无姓其去霸王之佐亦逺矣然恵王杀之亦非也可辅而用也使卫鞅施寛平之法加之以恩申之以信庶防霸者之佐哉索隠新序是刘歆所撰其中论商君故裴氏引之借音胙字合作胙误为借耳按本纪周归文武胙于孝公者是也说苑云秦法弃灰于道者刑是其事也索隠述賛曰卫鞅入秦景监是因王道不用霸术见亲政必改革礼岂因循既欺魏将亦怨秦人如何作法逆旅不賔】


　　史记卷六十八
　　史记卷六十八考证
　　商君列传于是以鞅为大良造将兵围魏安邑降之○頋炎武曰此必安邑字误其下文曰魏恵王使使割河西之地献于秦以和而魏遂去安邑徙都大梁乃是自安邑徙都之事耳安邑魏都其王在焉岂得围而便降秦本纪昭王二十一年魏献安邑若已降于五十年之前何烦再献乎
　　作为筑冀阙宫庭于咸阳○董份曰既云作为又云筑何也恐有衍字
　　余尝读商君开塞耕战书索隠按商君书开谓刑严峻则政化开塞谓布恩赏则政化塞其意本于严刑少恩又为田开阡陌及言斩敌首赐爵是耕战书也○焦竑曰司马贞盖未见鞅书臆为之说耳开塞乃其第七萹谓道塞久矣今欲开之必刑九而赏一刑用于将过则大邪不生赏施于告奸则细过不失大邪不生细过不失则国治矣















　　史记卷六十八考证
　　钦定四库全书
　　史记卷六十九
　　汉　　　太　　史　　　令司马迁　撰宋中郎外兵曹参军裴　骃集解
　　唐国子博士文馆学士司马贞索隠
　　唐诸王侍读率府长史张守节正义
　　苏秦列传第九
