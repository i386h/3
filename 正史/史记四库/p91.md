<!-- { "loadSidebar": true } -->
　　杞东楼公者夏后禹之后苖裔也【索隐杞国名也东楼公諡号也不名者并史先失耳宋忠曰杞今陈留雍邱县故地理志云雍邱县故杞国周武王封禹后为东楼公是也盖周封杞而居雍邱至春秋时杞已迁东国故左氏隐四年传云苕人伐杞取牟娄牟娄者东邑也僖十四年传云杞迁缘陵地理志北海有营陵淳于公之县臣瓒云即春秋缘陵淳于公所都之邑又州国名杞后改国号曰州而称淳于公故春秋桓五年经云州公如曹传曰淳于公如曹是也然杞后代又称子者以微小又僻居东夷故襄二十九年经称杞子来盟传曰书曰子贱之也】殷时或封或絶周武王克殷纣求禹之后得东楼公封之于杞【集解宋忠曰杞今陈留雍邱县也】以奉夏后氏祀东楼公生西楼公西楼公生题公题公生谋娶公【集解徐广曰谋　作谟索隐娶子臾反】谋娶公当周厉王时谋娶公生武公武公立四十七年卒子靖公立靖公二十三年卒子共公立共公八年卒子徳公立【集解徐广曰世本曰惠公索隐系本谯周并作惠公又云惠公生成公及桓公是此系家脱成公一代下云弟桓公姑容立非也且成公又见春秋经传故左氏庄二十五年云杞成公娶鲁女有婚姻之好至僖二十二年卒始赴而书左传云成公也未同盟故不书名是杞有成公必当如谯周所说也】德公十八年卒弟桓公姑容立【集解徐广曰世本曰惠公立十八年生成公及桓公成公立十八年桓公立十七年】桓公十七年卒子孝公匄立【索隐匄音盖】孝公十七年卒弟文公益姑立文公十四年卒弟平公郁立【索隐一作郁厘谯周云名郁来盖郁郁厘来声相近遂不同也】平公十八年卒子悼公成立悼公十二年卒子隐公乞立七月隐公弟遂弑隐公自立是为厘公厘公十九年卒子湣公维立湣公十五年楚惠王灭陈十六年湣公弟阏路弑湣公代立是为哀公【索隠阏音遏哀公杀兄湣公而立諡哀谯周云諡懿也】哀公立十年卒湣公子欶立【集解徐广曰欶一作速】是为出公出公十二年卒子简公春立立一年楚惠王之四十四年灭杞杞后陈亡三十四年杞小微其事不足称述舜之后周武王封之陈至楚惠王灭之有世家言禹之后周武王封之杞楚惠王灭之有世家言契之后为殷殷有本纪言殷破周封其后于宋齐湣王灭之有世家言后稷之后为周秦昭王灭之有本纪言臯陶之后或封英六【索隐本或作蓼六皆通然蓼六皆咎繇之后据系本二国皆偃姓故春秋文五年传云楚人灭六臧文仲闻六与蓼灭曰臯陶庭坚不祀忽诸杜预云蓼与六皆咎繇后地理志云六安故国臯陶后偃姓为楚所灭又僖十七年齐人徐人伐英氏杜预曰英六皆臯陶后国名是有英蓼英六实未能详或者英改号蓼】楚穆王灭之无谱伯夷之后至周武王复封于齐曰太公望陈氏灭之有世家言伯翳之后至周平王封为秦项羽灭之有本纪言【索隐秦祖伯翳解者以翳益则为一人今言十一人叙伯翳而又别言埀益则是二人也且按舜本纪叙十人无翳而有彭祖彭祖亦坟典不载未知太史公意如何恐多是误然据秦本纪叙翳之功云佐舜驯调鸟兽与舜典命益作虞若予上下草木鸟兽文同则为一人必矣今未详其所以】垂益防龙其后不知所封不见也右十一人者皆唐虞之际名有功德臣也其五人之后皆至帝王【索隐舜禹身为帝王其稷契及翳则后代皆为帝王也】余乃为显诸侯滕薛驺夏殷周之间封也小不足齿列弗论也【索隐滕不知本封盖轩辕氏之子有滕姓是其祖也后周封文王子错叔绣于滕故宋忠云今沛国公邱是滕国也薛奚仲之后任姓盖夏殷所封故春秋有滕侯薛侯邾曹姓之国陆终氏之子会人之后邾国今鲁国驺县是也然三国微小春秋时亦预会盟盖史缺无可叙列也又许太叔太岳之二邾曹姓之君并通好诸侯同盟大国不宜全没其事亦可叙其本末补许邾世家】周武王时侯伯尚千余人及幽厉之后诸侯力攻相并江黄胡沈之属不可胜数【索隐系本江黄二国并嬴姓又地理志江国在汝南安阳县】故弗采着于传上
　　太史公曰舜之德可谓至矣禅位于夏而后世血食者歴三代及楚灭陈而田常得政于齐卒为建国百世不絶苖裔兹兹有土者不乏焉至禹于周则杞微甚不足数也楚惠王灭杞其后越王勾践兴
　　【索隐述赞曰盛德之祀必及百世舜禹余烈陈杞是继妫满受封东楼纂世阏路篡逆夏姬淫嬖二国衰微或沦或替前并后虏皆亡楚惠勾践勃兴田和吞噬蝉联血食岂其苖裔】














　　史记卷三十六
　　史记卷三十六考证
　　陈杞世家其后因为氏姓姓妫氏○【臣照】按左传防曰世本帝舜姚姓又哀元年传称虞思妻少康以二姚则是自舜以下犹姓姚也昭八年传曰胡公不淫故周赐之姓是胡公之裔乃姓妫史记则以为胡公之前巳姓妫与左传异
　　厘公六年周宣王即位○年表在厘公五年
　　二十八年楚庄王卒○年表陈成公八年楚庄王薨十六年呉王夫差伐齐败之艾陵○左传及年表俱在陈湣公之八年
　　二十四年楚惠王复国以兵北伐杀陈湣公遂灭陈而有之是岁孔子卒○年表陈亡于湣公二十三年孔子亦卒于是年此作二十四年与左传合与孔子之卒差一年
　　以奉夏后氏祀○祀监本讹作杞今改正
　　滕薛驺夏殷周之间封也索隐周封文王子错叔绣于滕○世本及杜预世族本皆云周文王子错叔绣唯汉地理志以为周懿王子
　　故弗采着于传上○【臣照】按上当是云字之讹各本皆同故弗改










　　史记卷三十六考证

　　钦定四库全书
　　史记卷三十七
　　汉　　太　　　史　　　令司马迁　撰宋中郎外兵曹参军裴　骃集解
　　唐国子博士文馆学士司马贞索隐
　　唐诸王侍读率府长史张守节正义
　　衞康叔世家第七
