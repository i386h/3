<!-- { "loadSidebar": true } -->
　　义纵者河东人也为少年时尝与张次公俱攻剽为羣盗【集解徐广曰剽音扶召反索隐説文云剽刺也一云剽刧人音敷妙反】纵有姊姁【索隐李奇音吁孟康音诩】以医幸王太后王太后问有子兄弟为官者乎姊曰有弟无行不可太后乃告上拜义姁弟纵为中郎【集解骃案汉书音义曰姁音煦纵姊名也】补上党郡中令【索隐案谓补上党郡中之令史失其县名】治敢行少蕴借【集觧骃案汉书音义曰敢行暴政而少蕴借也索隐蕴音愠借音才夜反张晏云为人无所避故少所假借也】县无逋事举为第一迁为长陵及长安令直法行治不避贵戚以捕案太后外孙修成君子仲【索隐案王太后之女号修成君其子名仲】上以为能迁为河内都尉至则族灭其豪穰氏之属河内道不拾遗而张次公亦为郎以勇悍从军敢深入有功为岸头侯【集解徐广曰受封五年与淮南王女陵奸及受财物国除】寕成家居上欲以为郡守御史大夫曰臣居山东为小吏时寜成为济南都尉其治如狼牧羊成不可使治民上乃拜成为闗都尉嵗余闗东吏郡国出入闗者【集解骃案汉书音义曰阅也】号曰寜见乳虎无值寜成之怒义纵自河内迁为南阳太守闻寜成家居南阳及纵至闗寜成侧行送迎然纵气盛弗为礼至郡遂案寜氏尽破碎其家成坐有罪及孔暴之属皆犇亡【集解徐广曰孔暴二姓大族】南阳吏民重足一迹而平氏朱彊杜衍杜周为纵爪牙之吏任用迁为廷史军数出定襄定襄吏民乱败于是徙纵为定襄太守纵至掩定襄狱中重罪轻繋二百余人及賔客昆弟私入相视亦二百余人纵一捕鞫曰为死罪解脱【集解骃案汉书音义曰一切皆捕之也律诸囚徒私解脱桎梏钳赭加罪一等为人解脱与同罪纵鞫相赡饷者二百人为解脱死罪尽杀也】是日皆报杀四百余人其后郡中不寒而栗猾民佐吏为治【索隐案谓豪猾之人干预吏政故云佐吏为理也】是时赵禹张汤以深刻为九卿矣然其治尚寛辅法而行而纵以鹰击毛挚为治【集觧徐广曰鸷鸟将击必张羽毛也】后会五铢钱白金起民为奸京师尢甚乃以纵为右内史王温舒为中尉温舒至恶其所为不先言纵纵必以气凌之败壊其功其治所诛杀甚多然取为小治奸益不胜直指始出矣吏之治以斩杀缚束为务阎奉以恶用矣纵亷其治放郅都上幸鼎湖病乆已而卒起幸甘泉【索隐卒音七忽反】道多不治上怒曰纵以我为不复行此道乎嗛之【集解徐广曰嗛音衔】至冬杨可方受告缗【集解韦昭曰人有告言不出缗者可方受之索隐缗钱贯也汉氏有告缗令杨可主之谓缗钱出等人有不以钱通者令得告之也】纵以为此乱民部吏捕其为可使者【索隐谓求杨可之使】天子闻使杜式治以为废格沮事【集解骃案汉书音义曰武帝使杨可主告缗没入其财物纵捕为可使者此为废格诏书沮已成之事索隐格音阁】弃纵市后一嵗张汤亦死
　　王温舒者阳陵人也【集解徐广曰属冯翊】少时椎埋为奸【集解徐广曰椎杀人而埋之或谓发冡】已而试补县亭长数废为吏以治狱至廷史事张汤迁为御史督盗贼杀伤甚多稍迁至广平都尉择郡中豪敢任吏十余人以为爪牙皆把其隂重罪而纵使督盗贼快其意所欲得此人虽有百罪弗法即有避因其事夷之亦灭宗以其故齐赵之郊盗贼不敢近广平广平声为道不拾遗上闻迁为河内太守素居广平时皆知河内豪奸之家及往九月而至令郡具私马五十疋为驿自河内至长安部吏如居广平时方略补郡中豪猾郡中豪猾相连坐千余家上书请大者至族小者乃死家尽没入偿臧奏行不过二三日得可事论报至流血十余里河内皆怪其奏以为神速尽十二月郡中毋声毋敢夜行野无犬吠之盗其颇不得失之旁郡国梨求【索隐梨音犁梨比也】会春温舒顿足叹曰嗟乎令冬月益展一月足吾事矣其好杀伐行威不爱人如此天子闻之以为能迁为中尉其治复放河内徙诸名祸猾吏【集解徐广曰有残刻之名索隐按汉书作徒请召猜祸吏服防曰徒但也猜恶也应劭曰猜疑也取吏好猜疑人作祸败者而使之】与从事河内则杨皆麻戊【集解徐广曰一云麻成】闗中杨赣成信等义纵为内史惮未敢恣治及纵死张汤败后徙为廷尉而尹齐为中尉
　　尹齐者东郡茌平人【索隐茌音士疑反】以刀笔稍迁至御史事张汤张汤数称以为亷武使督盗贼所斩伐不
　　迁为闗内都尉声甚于寜成上以为能迁为中尉吏民益凋敝尹齐木彊少文豪恶吏伏匿而善吏不能为治以故事多废抵罪上复徙温舒为中尉而杨仆以严酷为王爵都尉
　　杨仆者宜阳人也以千夫为吏【集解骃案汉书音义曰千夫若五大夫武帝军用不足令民出钱谷为之】河南守案举以为能迁为御史使督盗贼闗东治放尹齐以为敢挚行稍迁至主爵都尉列九卿天子以为能南越反拜为楼舩将军有功封将梁侯为荀彘所缚【集觧徐广曰受封四年征朝鲜还赎为庶人索隠案汉书云与左将军荀彘俱系朝鲜为彘所缚还免为庶人病死】居乆之病死而温舒复为中尉为人少文居廷惽惽不辩【索隠惽音昬】至于中尉则心开督盗贼素习关中俗知豪恶吏豪恶吏尽复为用为方畧吏苛察盗贼恶少年投缿【集觧徐广曰音项器名也如今之投书函中索隠缿受投书之器入不可出三苍音胡江反】购告言奸置伯格长【集觧徐广曰一作落古村落字亦作格街陌屯落皆设督长也索隠伯音阡陌格音村落言阡陌村落皆置长也】以牧司奸盗贼温舒为人讇善事有势者即无势者视之如奴有势家虽有奸如山弗犯无势者贵戚必侵辱舞文攻诋下户之猾以焄大豪【集觧骃案焄音熏索隠案熏犹熏炙之谓下户之中有奸猾之人令案之以熏逐大奸也】其治中尉如此奸猾穷治大抵尽靡烂狱中行论无出者其爪牙吏虎而冠于是中尉部中中猾以下皆伏有势者为游声誉称治治数嵗其吏多以权富温舒击东越还【集觧徐广曰元鼎六年出会稽破东越】议有不中意者坐小法抵罪免是时天子方欲作通天台【正义汉书元封三年三辅旧事云起甘泉通天台高五十丈】而未有人温舒请覆中尉脱卒得数万人作上説拜为少府徙为右内史治如其故奸邪少禁坐法失官复为右辅行中尉事如故操嵗余会宛军发【集觧骃案汉书音义曰发兵伐大宛】诏征豪吏温舒匿其吏华成及人有变告温舒受员骑钱他奸利事罪至族自杀其时两弟及两婚家亦各自坐他罪而族光禄徐自为曰悲夫夫古有三族而王温舒罪至同时而五族乎温舒死家直累千金后数嵗尹齐亦以淮阳都尉病死家直不满五十金所诛灭淮阳甚多及死仇家欲烧其尸尸亡去归葬【集觧徐广曰尹齐死未及敛恐怨家欲烧之尸亦飞去】自温舒等以恶为治而郡守都尉诸侯二千石欲为治者其治大抵尽放温舒而吏民益轻犯法盗贼滋起南阳有梅免白政楚有殷中【集觧徐广曰殷一作假人亦有姓假者也】杜少齐有徐勃燕赵之间有坚卢范生之属大羣至数千人擅自号攻城邑取库兵释死罪缚辱郡太守都尉杀二千石为檄告县趣具食小羣盗以百数掠卤乡里者不可胜数也于是天子始使御史中丞丞相长史督之犹弗能禁也乃使光禄大夫范昆诸辅都尉及故九卿张徳等衣绣衣持节虎符发兵以兴击斩首大部或至万余级及以法诛通饮食坐连诸郡甚者数千人数嵗乃颇得其渠率散卒失亡复聚党阻山川者徃徃而羣居无可奈何于是作沈命法【集觧骃案汉书音义曰沈藏匿也命亡逃也索隠服防云沈匿不发觉之法韦昭曰沈没也】曰羣盗起不发觉发觉而捕弗满品者二千石以下至小吏主者皆死其后小吏畏诛虽有盗不敢发恐不能得坐课累府府亦使其不言故盗贼寖多上下相为匿以文辞避法焉【集觧徐广曰诈为虚文言无盗贼也】
　　减宣者杨人也以佐史无害给事河东守府卫将军青使买马河东见宣无害言上征为大廐丞【正义百官表云太仆属官有大廐各五丞一尉也】官事办稍迁至御史及中丞使治主父偃及治淮南反狱所以微文深诋杀者甚众称为敢决疑数废数起为御史及中丞者几二十嵗王温舒免中尉而宣为左内吏其治米盐事大小皆关其手自部署县名曹实物官吏令丞不得擅揺痛以重法绳之居官数年一切郡中为小治办然独宣以小致大能因力行之难以为经中废为右扶风坐怨成信【集觧骃案汉书曰成信宣吏】信亡藏上林中宣使郿令【正义今岐山岐县北时属右扶风】格杀信吏卒格信时射中上林苑门宣下吏抵罪以为大逆当族自杀而杜周任用
　　杜周者【正义杜氏谱云字长】南阳杜衍人【索隠地名也】义纵为南阳守以为爪牙举为廷尉史事张汤汤数言其无害至御史使案邉失亡【集觧文頴曰邉卒多亡也或曰郡县主守有所亡失也】所论杀甚众奏事中上意任用与减宣相编更为中丞十余歳其治与宣相放然重迟外寛内深次骨【集觧李奇曰其用罪深刻至骨索隠次至也】宣为左内史周为廷尉其治大放张汤而善候伺上所欲挤者因而隠之上所欲释者乆系待问而微见其寃状客有让周曰君为天子决平不循三尺法【集觧骃案汉书音义曰以三尺竹简书法律也】专以人主意指为狱狱者固如是乎周曰三尺安出哉前主所是着为律后主所是防为令当时为是何古之法乎至周为廷尉诏狱亦益多矣二千石系者新故相因不减百余人郡吏大府举之廷尉【集觧如淳曰郡吏郡太守也孟康曰举之廷尉以章劾付廷尉治之】一嵗至千余章章大者连逮证案数百小者数十人远者数千近者数百里会狱吏因责如章告劾不服以笞掠定之于是闻有逮皆亡匿狱乆者至更数赦【集觧张晏曰诏书赦或有不从此令】十有余嵗而相告言大抵尽诋以不道【索隠案大抵犹大都也尽诋者尽至也】以上廷尉及中都官诏狱逮至六七万人吏所増加十万余人周中废后为执金吾逐盗捕治桑羊卫皇后昆弟子刻深天子以为尽力无私迁为御史大夫【集觧徐广曰天汉三年为御史大夫四嵗太始三年卒】家两子夹河为守其治暴酷皆甚于王温舒等矣杜周初征为廷史有一马且不全及身乆任事至三公列子孙尊官家訾累数巨万矣
　　太史公曰自郅都杜周十人者此皆以酷烈为声然郅都伉直引是非争天下大体张汤以知隂阳人主与俱上下时数辩当否国家頼其便赵禹时据法守正杜周从谀以少言为重自张汤死后网密多诋严官事寖以耗废九卿碌碌奉其官救过不赡何暇论绳墨之外乎然此十人中其廉者足以为仪表其汚者足以为戒【集觧徐广曰一本无此四字】方畧敎导禁奸止邪一切亦皆彬彬质有其文武焉虽惨酷斯称其位矣至若蜀守冯当暴挫广汉李贞擅磔人东郡弥仆锯项天水骆璧推减【集觧徐广曰一作成索隠推音直追反减作成是也谓推系之以成狱也】河东禇广妄杀京兆无忌冯翊殷周蝮鸷【索隠蝮音蝮蛇属鸷音至鹰属以言奇酷比之蝮毒焉】水衡阎奉扑击卖请何足数哉何足数哉
　　【索隐述賛曰太上失徳法令滋起破觚为圆禁暴下止奸伪斯炽惨酷爰始乳兽扬威苍鹰侧视舞文巧诋懐生可恃】




　　史记卷一百二十二
　　史记卷一百二十二考证
　　酷吏列传遂使书狱集觧如淳曰决狱之书谓律令也○刘奉世曰谓案牍耳非律令也
　　弟系导官集解如淳曰大官之别也主酒○汉书师古注导择也以主择米故曰导官
