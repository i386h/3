<!-- { "loadSidebar": true } -->
「永叹之，淫液之，何也？」〔一〕
〔一〕集解郑玄曰：「永叹，淫液，歌迟之也。」正义此第二问也。
答曰：「恐不逮事也。」〔一〕
〔一〕集解郑玄曰：「逮，及也。事，伐事也。」正义此答亦是也。言众士望武王欲伐速，恒恐不及伐事之机，故有永叹淫液之声。
「发扬蹈厉之已蚤，何也？」〔一〕
〔一〕集解王肃曰：「厉，疾也。备戒虽久，至其发作又疾也。」正义第三问也。发，初也。扬，举袂也。蹈，顿足蹋地。厉，颜色勃然如战色也。问乐舞何意发初扬袂，又蹈顿足蹋地，勃然作色，何忽如此（何）也。
答曰：「及时事也。」〔一〕
〔一〕集解郑玄曰；「时至，武事当施也。」王肃曰：「欲令之事各及时。」正义此答非也。牟贾意言发扬蹈厉象武王一人意欲及时之事，故早为此也。郑亦随贾意注之也。
「武坐致右宪左，何也？」〔一〕
〔一〕集解王肃曰：「右膝至地，左膝去地也。」正义宪音轩。第四问也。坐，跪也。致，至也。轩，起也。问舞人何忽有时而跪也。
答曰：「非武坐也。」〔一〕
〔一〕集解郑玄曰：「言武之事无坐也。」正义此答亦非也。牟贾言武奋之士不应有坐也。
「声淫及商，何也？」〔一〕
〔一〕集解王肃曰：「声深淫贪商。」正义第五问也。
答曰：「非武音也。」〔一〕
〔一〕集解王肃曰：「言武王不获已为天下除残，非贪商也。」正义此答又非也。
子曰：「若非武音，则何音也？」〔一〕
〔一〕正义孔子评其答武音不贪，但不知其实解理，空言其非，反问也。
答曰：「有司失其传也。〔一〕如非有司失其传，则武王之志荒矣。」〔二〕
〔一〕集解郑玄曰：「有司典乐者。传犹说也。」正义传，直缘反。贾答言武王非有贪，是有司传之谬妄，故有此矣。
〔二〕集解郑玄曰：「荒，老耄也。言典乐者失其说，时人妄说也。」正义贾又云假令非传者谬妄，则是武王末年，年志荒耄之时，故有贪商之声也。
子曰：「唯丘之闻诸苌弘，亦若吾子之言是也。」〔一〕
〔一〕集解郑玄曰：「苌弘，周大夫。」索隐按：大戴礼云孔子适周，访礼于老聃，学乐于苌弘是也。正义苌音直良反。吾子，牟贾也。言我闻苌弘所言，亦如贾今所言之也。
宾牟贾起，免席而请曰：〔一〕「夫武之备戒之已久，则既闻命矣。〔二〕敢问迟之迟而又久，何也？」〔三〕
〔一〕正义免犹避也。前所答（四）〔五〕事，（五）〔四〕不被叩问，今疑不知前答之是非，故起所疑而问也。
〔二〕集解孙炎曰：「闻命谓言是。」
〔三〕集解郑玄曰：「迟之迟谓久立于缀。」
子曰：「居，吾语汝。〔一〕夫乐者，象成者也。〔二〕总干而山立，〔三〕武王之事也；〔四〕发扬蹈厉，太公之志也；〔五〕武乱皆坐，周召之治也。〔六〕且夫武，始而北出，〔七〕再成而灭商，〔八〕三成而南，〔九〕四成而南国是疆，〔一０〕五成而分陕，周公左，召公右，〔一一〕六成复缀，以崇天子，〔一二〕夹振之而四伐，盛（振）威于中国也。〔一三〕分夹而进，〔一四〕事蚤济也。〔一五〕久立于缀，以待诸侯之至也。〔一六〕且夫女独未闻牧野之语乎？〔一七〕武王克殷反商，〔一八〕未及下车，〔一九〕而封黄帝之后于蓟，封帝尧之后于祝，〔二０〕封帝舜之后于陈；〔二一〕下车而封夏后氏之后于杞，〔二二〕封殷之后于宋，封王子比干之墓，〔二三〕释箕子之囚，使之行商容而复其位。〔二四〕庶民弛政，庶士倍禄。〔二五〕济河而西，〔二六〕马散华山之阳〔二七〕而弗复乘；牛散桃林之野〔二八〕而不复服；〔二九〕车甲弢〔三０〕而藏之府库而弗复用；倒载干戈，苞之以虎皮；〔三一〕将率之士，使为诸侯，名之曰『建櫜』：〔三二〕然后天下知武王之不复用兵也。散军而郊射，〔三三〕左射狸首，右射驺虞，〔三四〕而贯革之射息也；〔三五〕裨冕搢笏，〔三六〕而虎贲之士税剑也；祀乎明堂，〔三七〕而民知孝；朝觐，然后诸侯知所以臣；耕藉，〔三八〕然后诸侯知所以敬：五者天下之大教也。食三老五更于太学，〔三九〕天子袒而割牲，执酱而馈，执爵而酳，冕而总干，〔四０〕所以教诸侯之悌也。若此，则周道四达，礼乐交通，则夫武之迟久，不亦宜乎？」〔四一〕
〔一〕集解郑玄曰：「居犹安坐也。」
〔二〕集解王肃曰：「象成功而为乐。」
〔三〕集解王肃曰：「总持干楯，山立不动。」
〔四〕正义此下明应象成之事也，答所以迟也。象武王伐纣，持楯立，以待诸侯至，故云武王之事也。
〔五〕集解王肃曰：「志在鹰扬也。」正义答迟久已竟，而牟贾前答发扬蹈厉以为象武王欲及时事，非也。言此是太公志耳。太公相武王伐纣，志愿武王之速得，自奋其威勇以助也。
〔六〕集解王肃曰：「武乱，武之治也。皆坐，以象安民无事也。」正义贾前答武坐，非也，因又为之说，言当伐纣时，士卒行伍有乱者，周召二公以治正之，使其跪敬致右轩左，以待处分，故分八佾象斗时之乱，挨相正之，则俱跪，跪乃更起以作行列，象周召之事耳，非武舞有坐之也。
〔七〕集解郑玄曰：「始奏，象观兵盟津时也。」正义说五事既竟，而迟久之意未周，故更广其象成之事。非答前五事，故云「且夫」也。始而北出者，谓奏乐象武王观兵孟津之时也。王居镐在南，纣居朝歌在河北，故舞者南来，持楯向北，尚象之也。
〔八〕集解郑玄曰：「成犹奏也。再奏，象克殷时。」正义再成谓舞者再来奏时也。舞者初始前，一向北而不舞，象武王前观孟津，不伐而反也。至再往而向北，遂奏成击刺。
〔九〕集解王肃曰「诛纣已而南。」正义舞者第三奏，往而转向南，象武王胜纣，向南还镐之时也。
〔一０〕集解王肃曰：「有南国以为疆界。」正义舞者第四奏，象周太平时，南方荆蛮并来归服，为周之疆界。
〔一一〕集解王肃曰：「分陕东西而治。」正义舞者至第五奏，而东西中分之，为左右二部，象周太平后，周公、召公分职为左右二伯之时。
〔一二〕集解郑玄曰：「六奏，象兵还振旅也。复缀，反位止也。」王肃曰：「以象尊崇天子。」
〔一三〕集解王肃曰：「振威武也。四伐者，伐四方与纣同恶者。一击一刺为一伐也。」正义夹音古合反。夹振，谓武王与大将（军）夹军而奋铎振动士卒也。言当奏武乐时，亦两人执铎夹之，为节之象也。凡四伐到一止，当伐纣时，士卒皆四伐一止也，故牧誓云「今日之事不过四伐五伐」是也。故作武乐舞者，亦以干戈伐之象也。
〔一四〕集解徐广曰：「一作『迟』。」
〔一五〕集解王肃曰：「分部而并进者，欲事早成。」
〔一六〕集解郑玄曰：「象武王伐纣待诸侯也。」
〔一七〕集解郑玄曰：「欲语以作武乐之意。」正义今卫州所理汲县，即牧野之地也。更欲语牟贾奏武乐迟久之意，其语即下所陈是也。
〔一八〕集解郑玄曰：「反，当为『及』，谓至纣都也。」
〔一九〕索隐给，礼文作「及」，盖声相近而字误耳。正义车，戎车也。军法，一车三人乘之，步卒七十二。牧誓云「戎车三百两」，则二万二千五百人也。
〔二０〕正义地理志云平原郡祝阿县也。蓟音计，幽州县是也。
〔二一〕正义陈州宛丘县故陈城是也。
〔二二〕正义汴州雍丘县，故杞国。
〔二三〕集解郑玄曰：「积土为封。封比干之墓，崇贤也。」
〔二四〕集解徐广曰：「周本纪云命召公释箕子之囚，又曰表商容之闾。」
〔二五〕集解郑玄曰：「弛政，去纣时苛役。倍禄，复其纣时薄者。」
〔二六〕正义济，渡也。河，黄河也。武王伐纣事毕，从怀州河阳县南渡河至洛州，从洛城而西归镐京也。
〔二七〕集解郑玄曰：「散犹放。」
〔二八〕集解徐广曰：「在弘农县，今曰桃丘。」
〔二九〕正义示无复用。服亦乘也。桃林在华山之旁，此二处并是牛马放生地，初伐就此取之，今事竟归之前处，故尚书武成篇序云「武王伐殷，往伐归兽」是也。
〔三０〕集解徐广曰：「音韬。」
〔三一〕集解郑玄曰：「包干戈以虎皮，明能以武服兵也。」
〔三二〕集解王肃曰：「所以能櫜弓矢而不用者，将率之士力也，故建以为诸侯，谓之建櫜也。」索隐王肃云：「将帅能櫜弓矢而不用，故建以为诸侯，因谓建櫜也。」
〔三三〕集解郑玄曰：「郊射，为射宫于郊也。」王肃曰：「郊有学宫，可以习礼也。」
〔三四〕集解郑玄曰：「左，东学；右，西学也。狸首、驺虞，所歌为节也。」
〔三五〕集解郑玄曰：「贯革，射穿甲革也。」
〔三六〕集解郑玄曰：「裨冕，衣裨衣而冠冕也。裨衣，衮之属也。搢，插也。」
〔三七〕集解郑玄曰：「文王之庙为明堂。」
〔三八〕集解郑玄曰：「耕藉，藉田也。」
〔三九〕集解郑玄曰：「老更，互言之耳，皆老人更知三德五事者也。周名太学曰东胶。」
〔四０〕集解郑玄曰：「冕而总干，在舞位。」
〔四一〕集解郑玄曰：「言武迟久，为重礼乐也。」
子贡见师乙而问焉，〔一〕曰：「赐闻声歌各有宜也，〔二〕如赐者宜何歌也？」
〔一〕集解郑玄曰：「师，乐官也。乙，名也。」
〔二〕集解郑玄曰：「气顺性。」
师乙曰：「乙，贱工也，〔一〕何足以问所宜。请诵其所闻，而吾子自执焉。〔二〕宽而静，柔而正者宜歌颂；广大而静，疏达而信者宜歌大雅；恭俭而好礼者宜歌小雅；正直清廉而谦者宜歌风；肆直而慈爱者〔三〕宜歌商；温良而能断者宜歌齐。夫歌者，直己而陈德；〔四〕动己而天地应焉，四时和焉，星辰理焉，万物育焉。〔五〕故商者，五帝之遗声也，商人志之，故谓之商；齐者，三代之遗声也，齐人志之，故谓之齐。明乎商之诗者，临事而屡断；〔六〕明乎齐之诗者，见利而让也。〔七〕临事而屡断，勇也；见利而让，义也。有勇有义，非歌孰能保此？故歌者，上如抗，下如队，曲如折，止如槁木，居中矩，句中钩，累累乎殷如贯珠。〔八〕故歌之为言也，长言之也。〔九〕说之，故言之；言之不足，故长言之；长言之不足，故嗟叹之；嗟叹之不足，故不知手之舞之足之蹈之。」〔一０〕子贡问乐。〔一一〕
〔一〕集解郑玄曰：「乐人称工也。」
〔二〕集解郑玄曰：「执犹处也。」
〔三〕集解郑玄曰：「肆，正也。」
〔四〕集解郑玄曰：「各因其德歌所宜。」
〔五〕集解郑玄曰：「育，生也。」
〔六〕集解郑玄曰：「以其肆直。」
〔七〕集解郑玄曰：「以其温良而能断也。」
