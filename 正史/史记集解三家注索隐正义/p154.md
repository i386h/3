<!-- { "loadSidebar": true } -->
李兑谓肥义曰：「公子章强壮而志骄，党众而欲大，殆有私乎？田不礼之为人也，忍杀而骄。二人相得，必有谋阴贼起，一出身徼幸。夫小人有欲，轻虑浅谋，徒见其利而不顾其害，同类相推，俱入祸门。以吾观之，必不久矣。子任重而势大，乱之所始，祸之所集也，子必先患。仁者爱万物而智者备祸于未形，不仁不智，何以为国？子奚不称疾毋出，传政于公子成？毋为怨府，毋为祸梯。」肥义曰：「
不可，昔者主父以王属义也，曰：『毋变而度，毋异而虑，坚守一心，以殁而世。』义再拜受命而籍之。〔一〕今畏不礼之难而忘吾籍，变孰大焉。进受严命，退而不全，负孰甚焉。变负之臣，不容于刑。谚曰『死者复生，生者不愧』。〔二〕吾言已在前矣，吾欲全吾言，安得全吾身！且夫贞臣也难至而节见，忠臣也累至而行明。子则有赐而忠我矣，虽然，吾有语在前者也，终不敢失。」李兑曰：「诺，子勉之矣！吾见子已今年耳。」涕泣而出。李兑数见公子成，以备田不礼之事。
〔一〕索隐籍，录也。谓当时即记录，书之于籍。
〔二〕正义肥义报李兑云：必尽〔力〕傅何为王，不可惧章及田不礼而生异心。使死者复更变生，并见在生者（并见）傅王无变，令我不愧之，若荀息也。
异日肥义谓信期〔一〕曰：「公子与田不礼甚可忧也。其于义也声善而实恶，此为人也不子不臣。吾闻之也，奸臣在朝，国之残也；谗臣在中，主之蠹也。此人贪而欲大，内得主而外为暴。矫令为慢，以擅一旦之命，不难为也，祸且逮国。今吾忧之，夜而忘寐，饥而忘食。盗贼出入不可不备。自今以来，若有召王者必见吾面，我将先以身当之，无故而王乃入。」信期曰：「善哉，吾得闻此也！」
〔一〕索隐即下文高信也。正义上音申也。
四年，朝群臣，安阳君亦来朝。主父令王听朝，而自从旁观窥群臣宗室之礼。见其长子章然也，反北面为臣，诎于其弟，心怜之，于是乃欲分赵而王章于代，计未决而辍。
主父及王游沙丘，异宫，〔一〕公子章即以其徒与田不礼作乱，诈以主父令召王。肥义先入，杀之。高信即与王战。公子成与李兑自国至，乃起四邑之兵入距难，杀公子章及田不礼，灭其党贼而定王室。公子成为相，号安平君，李兑为司寇。公子章之败，往走主父，主主开之，〔二〕成、兑因围主父宫。公子章死，公子成、李兑谋曰：「以章故围主父，即解兵，吾属夷矣。」乃遂围主父。令宫中人「后出者夷」，宫中人悉出。主父欲出不得，又不得食，探爵鷇而食之，〔三〕三月余而饿死沙丘宫。〔四〕主父定死，乃发丧赴诸侯。
〔一〕正义在邢州平乡县东北二十里（矣）也。
〔二〕索隐开谓开门而纳之。俗本亦作「闻」字者，非也。谯周及孔衍皆作「闭之」，闭谓藏之也。正义谓不责其反叛之罪，容其入宫藏也。
〔三〕集解綦毋邃曰：「鷇，爵子也。」索隐按：曹大家云「鷇，雀子也。生受哺者谓之鷇」。
〔四〕集解应劭曰：「武灵王葬代郡灵丘县。」正义括地志云：「赵武灵王墓在蔚州灵丘县东三十里。」应说是也。
是时王少，成、兑专政，畏诛，故围主父。主父初以长子章为太子，后得吴娃，爱之，为不出者数岁，生子何，乃废太子章而立何为王。吴娃死，爱弛，怜故太子，欲两王之，犹豫未决，故乱起，以至父子俱死，为天下笑，岂不痛乎！〔一〕
〔一〕集解徐广曰：「或无此十四字。」
（主父死惠文王立立）五年，与燕鄚、易。〔一〕八年，城南行唐。〔二〕九年，赵梁将，与齐合军攻韩，至鲁关下。〔三〕及十年，秦自置为西帝。十一年，董叔与魏氏伐宋，得河阳于魏。秦取梗阳。〔四〕十二年，赵梁将攻齐。十三年，韩徐为将，攻齐。公主死。〔五〕十四年，相国乐毅将赵、秦、韩、魏、燕攻齐，〔六〕取灵丘。〔七〕与秦会中阳。〔八〕十五年，燕昭王来见。赵与韩、魏、秦共击齐，齐王败走，燕独深入，取临菑。
〔一〕集解徐广曰：「皆属涿郡。鄚音莫。」
〔二〕集解徐广曰：「在常山。」正义行，寒庚反。括地志云：「行唐县属冀州。」为南行唐筑城。
〔三〕正义刘伯庄云：「盖在南阳鲁阳关。」按：汝州鲁山县，古谷阳县。
〔四〕集解杜预曰：「太原晋阳县南梗阳城也。」索隐地理志云太原榆次有梗阳乡。与杜预所据小别也。正义括地志云：「梗阳故城在并州清源县南百二十步，分晋阳县置，本汉榆次县地，春秋晋大夫祁氏邑也。」
〔五〕索隐盖吴娃女，惠文王之姊。
〔六〕按年表及韩魏等系家，五国攻齐在明年，然此下文十五年重击齐，是此文为得，盖此年同伐齐耳。
〔七〕正义蔚（丘）〔州〕县也。
〔八〕正义括地志云：「中阳故县在汾州隰城县南十里，汉中阳县也。」
十六年，秦复与赵数击齐，齐人患之。苏厉为齐遗赵王书曰：
臣闻古之贤君，其德行非布于海内也，教顺非洽于民人也，祭祀时享非数常于鬼神也。甘露降，时雨至，年谷丰孰，民不疾疫，众人善之，然而贤主图之。
今足下之贤行功力，非数加于秦也；怨毒积怒，非素深于齐也。秦赵与国，以强征兵于韩，秦诚爱赵乎？其实憎齐乎？物之甚者，贤主察之。秦非爱赵而憎齐也，欲亡韩而吞二周，故以齐餤天下。恐事之不合，故出兵以劫魏、赵。恐天下畏己也，故出质以为信。恐天下亟反也，故征兵于韩以威之。声以德与国，〔一〕实而伐空韩，臣以秦计为必出于此。夫物固有势异而患同者，楚久伐而中山亡，今齐久伐而韩必亡。破齐，王与六国分其利也。亡韩，秦独擅之。收二周，西取祭器，秦独私之。赋田计功，王之获利孰与秦多？
〔一〕索隐与国，赵也。秦赵今为与国，秦征兵于韩，帅之共赵伐齐，以威声和赵，是以德与国也。
说士之计曰：「韩亡三川，〔一〕魏亡晋国，〔二〕市朝未变而祸已及矣。」燕尽齐之北地，去沙丘、巨鹿敛三百里，〔三〕韩之上党去邯郸百里，燕、秦谋王之河山，闲三百里而通矣。秦之上郡〔四〕近挺关，至于榆中者千五百里，秦以三郡攻王之上党，〔五〕羊肠之西，〔六〕句注之南，〔七〕非王有已。踰句注，斩常山而守之，三百里而通于燕，代马胡犬不东下，〔八〕昆山之玉不出，此三宝者亦非王有已。王久伐齐，从强秦攻韩，其祸必至于此。愿王孰虑之。
〔一〕正义河南之地，两川之闲。
〔二〕正义河北之地，安邑、河内。
〔三〕正义沙丘，邢州也。巨鹿，冀州也。齐北界，贝州也。敛，减也。言破齐灭韩之后，燕之南界，秦之东界，相去减三百里，赵国在中闲也。
〔四〕正义鄜、延等州也。
〔五〕正义秦上党郡今泽、潞、仪、沁等四州之地，兼相州之半，韩总有之。至七国时，赵得仪、沁二州之地，韩犹有潞州及泽州之半，半属赵、魏。沁州在羊肠坡之西，仪、并、代三州在句注山之南。秦以三郡攻赵之泽、潞，则句注之南赵无地。然秦始皇置上党郡，此言之者，太史公郄引前书也。他皆仿此。
〔六〕正义太行山阪道名，南属怀州，北属泽州。
〔七〕正义句注山在代州西北也。
〔八〕正义言秦踰句注山，斩常山而守之，西北代马胡犬不东入赵，沙州昆山之玉亦不出至赵矣。郭璞云：「胡地野犬似狐而小。」
且齐之所以伐者，以事王也；〔一〕天下属行，〔二〕以谋王也。燕秦之约成而兵出有日矣。五国三分王之地，〔三〕齐倍五国之约而殉王之患，〔四〕西兵以禁强秦，秦废帝请服，〔五〕反高平、根柔于魏，〔六〕反巠分、〔七〕先俞于赵。〔八〕齐之事王，宜为上佼，〔九〕而今乃抵罪，〔一０〕臣恐天下后事王者之不敢自必也。愿王孰计之也。
〔一〕正义以赵王为事也，而秦必伐之也。
〔二〕正义上音烛，下胡郎反。言秦欲令齐称帝，与约五国共灭赵，三分赵地。
〔三〕正义谓秦、齐、韩、魏、燕三分赵之地也。
〔四〕正义齐王以身从赵王之患也。
〔五〕正义言秦齐相约，欲更重称帝，故言「废帝」也。
〔六〕集解徐广曰：「纪年云魏哀王四年改阳曰河雍，向曰高平。根柔，一作『沸柔』，一作『平柔』。」正义返，还也。括地志云：「高平故城在怀州河阳县西四十里。纪年云魏哀王改向曰高平也。」根柔未详。两邑，魏地也。
〔七〕集解徐广曰：「一作『王公』。巠音胡鼎反。」正义巠音邢。分字误，当作「山」字耳。括地志云：「句注山一名西陉山，在代州鴈门县西北四十里。」
〔八〕集解徐广曰：「尔雅曰西俞，鴈门是。」正义俞音戍。郭注云：「西隃即鴈门山也。」按：西先声相近，盖陉山、西隃二山之地并在代州鴈门县，皆赵地也。
〔九〕索隐佼犹行也。
〔一０〕谓共秦伐齐也。
今王毋与天下攻齐，天下必以王为义。齐抱社稷而厚事王，天下必尽重王义。王以天下善秦，秦暴，王以天下禁之，是一世之名宠制于王也。
于是赵乃辍，谢秦不击齐。
王与燕王遇。廉颇将，攻齐昔阳，〔一〕取之。〔二〕
〔一〕正义括地志云：「昔阳故城一名阳城，在并州乐平县东。春秋释地名云『昔阳，肥国所都也。乐平城沾县东〔有〕昔阳城。肥国，白狄别种也。乐平县城，汉沾县城也』。」
〔二〕集解杜预曰：「乐平沾县有昔阳城。」
十七年，乐毅将赵师攻魏伯阳。〔一〕而秦怨赵不与己击齐，伐赵，拔我两城。十八年，秦拔我石城。〔二〕王再之卫东阳，决河水，〔三〕伐魏氏。大潦，漳水出。魏冉来相赵。十九年，秦（败）〔
取〕我二城。赵与魏伯阳。赵奢将，攻齐麦丘，取之。
〔一〕正义括地志云：「伯阳故城一名邯会城，在相州邺县西五十五里，七国时魏邑，汉邯会城。」
〔二〕集解地理志云右北平有石城县。正义括地志云：「石城在相州林虑县西南九十里。」疑相州石城是。
〔三〕正义括地志云：「东阳故城在贝州历亭县界。」按：东阳先属卫，今属赵。河历贝州南，东北流，过河南岸即魏地也。故言王再之卫东阳伐魏氏也。
二十年，廉颇将，攻齐。王与秦昭王遇西河外。〔一〕
〔一〕集解徐广曰：「年表云与秦会渑池。」
二十一年，赵徙漳水武平西。〔一〕二十二年，大疫。置公子丹为太子。
〔一〕正义括地志云：「武平亭今名渭城，在瀛州文安县北七十二里。」按：二十七年又徙漳水武平南。
