<!-- { "loadSidebar": true } -->
齐地已定，韩信自立为齐王，使婴别将击楚将公杲于鲁北，破之。转南，破薛郡长，身虏骑将一人。攻（博）〔傅〕阳，前至下相以东南僮、取虑、徐。〔一〕度淮，尽降其城邑，至广陵。〔二〕项羽使项声、薛公、郯公复定淮北。婴度淮北，击破项声、郯公下邳〔三〕，斩薛公，下下邳，击破楚骑于平阳，〔四〕遂降彭城，虏柱国项佗，降留、薛、沛、酇、萧、相。攻苦、谯，〔五〕复得亚将周兰。与汉王会颐乡。〔六〕从击项籍军于陈下，破之，所将卒斩楼烦将二人，虏骑将八人。赐益食邑二千五百户。
〔一〕索隐取音秋。虑音闾。取又音趣。僮、徐是二县，取虑是一县名。
〔二〕集解汉书音义曰：「住广陵以御敌。」正义谓从下相以东南，尽降城邑，乃至广陵，皆平定也。
〔三〕正义郯音谈，东海县。
〔四〕索隐小颜云「此平阳在东郡」。地理志太山有东平阳县。正义南平阳县城，今兖州邹县也，在兖州东南六十二里。案：邹县去徐州滕县界四十余里也。
〔五〕正义户焦二音。
〔六〕集解徐广曰：「苦县有颐乡。」索隐徐广云：「苦县有颐乡。」音以之反。
项籍败垓下去也，婴以御史大夫受诏将车骑别追项籍至东城〔一〕，破之。所将卒五人共斩项籍，皆赐爵列侯。降左右司马各一人，卒万二千人，尽得其军将吏。下东城、历阳。〔二〕渡江，破吴郡长吴下，〔三〕得吴守，遂定吴、豫章、会稽郡。还定淮北，凡五十二县。
〔一〕正义县在濠州定远县东南五十五里。
〔二〕正义和州历阳县，即今州城是也。
〔三〕集解如淳曰：「『雄长』之『长』也。」索隐下有郡守，此长即令也。如淳以为雄长，非也。正义今苏州也。案：如说非也。吴郡长即吴郡守也。一破吴郡长兵于吴城下而得吴郡守身也。
汉王立为皇帝，赐益婴邑三千户。其秋，以车骑将军从击破燕王臧荼。明年，从至陈，取楚王信。还，剖符，世世勿绝，食颍阴二千五百户，号曰颍阴侯。
以车骑将军从击反韩王信于代，至马邑，受诏别降楼烦以北六县，斩代左相，破胡骑于武泉北。〔一〕复从击韩信胡骑晋阳下，所将卒斩胡白题将一人。〔二〕受诏并将燕、赵、齐、梁、楚车骑，击破胡骑于硰石。〔三〕至平城，为胡所围，从还军东垣。
〔一〕正义县名，在朔州北二百二十里。
〔二〕集解服虔曰：「胡名也。」
〔三〕集解服虔曰：「硰音沙。」索隐服虔音沙，刘氏音千卧反。
从击陈豨，受诏别攻豨丞相侯敞军曲逆下，破之，卒斩敞及特将五人。〔一〕降曲逆、卢奴、上曲阳、安国、安平。〔二〕攻下东垣。
〔一〕集解文颖曰：「『特一』之『特』也。」
〔二〕正义卢奴，定州安喜县是。曲阳，定州曲阳县是。安平，定州安平县。
黥布反，以车骑将军先出，攻布别将于相，破之，斩亚将楼烦将三人。又进击破布上柱国军及大司马军。又进破布别将肥诛。〔一〕婴身生得左司马一人，所将卒斩其小将十人，追北至淮上。益食二千五百户。布已破，高帝归，定令婴食颖阴五千户，除前所食邑。凡从得二千石二人，别破军十六，降城四十六，定国一，郡二，县五十二，得将军二人，柱国、相国各一人，二千石十人。
〔一〕集解徐广曰：「一作『铢』。」索隐案；汉书作「肥铢」。
婴自破布归，高帝崩，婴以列侯事孝惠帝及吕太后。太后崩，吕禄等以赵王自置为将军，军长安，为乱。齐哀王闻之，举兵西，且入诛不当为王者。上将军吕禄等闻之，乃遣婴为大将，将军往击之。婴行至荥阳，乃与绛侯等谋，因屯兵荥阳，风齐王以诛吕氏事，〔一〕齐兵止不前。绛侯等既诛诸吕，齐王罢兵归，婴亦罢兵自荥阳归，与绛侯、陈平共立代王为孝文皇帝。孝文皇帝于是益封婴三千户，赐黄金千斤，拜为太尉。
〔一〕正义风，方凤反。
三岁，绛侯勃免相就国，婴为丞相，罢太尉官。是岁，匈奴大入北地、上郡，令丞相婴将骑八万五千往击匈奴。匈奴去，济北王反，诏乃罢婴之兵。后岁余，婴以丞相卒，谥曰懿侯。子平侯阿代侯。二十八年卒，子强代侯。十三年，强有罪，绝二岁。元光三年，天子封灌婴孙贤为临汝侯，续灌氏后，八岁，坐行赇有罪，国除。
太史公曰：吾适丰沛，问其遗老，观故萧、曹、樊哙、滕公之家，及其素，异哉所闻！方其鼓刀屠狗卖缯之时，岂自知附骥之尾，垂名汉廷，德流子孙哉？余与他广通，为言高祖功臣之兴时若此云〔一〕。
〔一〕索隐案；他广，樊哙之孙，后失封。盖尝讶太史公序萧、曹、樊、滕之功悉具，则从他广而得其事，故备也。
【索隐述赞】圣贤影响，云蒸龙变。屠狗贩缯，攻城野战。扶义西上，受封南面。郦况卖交，舞阳内援。滕灌更王，奕叶繁衍。
史记卷九十六
张丞相列传第三十六
张丞相苍者，阳武人也。〔一〕好书律历。秦时为御史，主柱下方书。〔二〕有罪，亡归。及沛公略地过阳武，苍以客从攻南阳。苍坐法当斩，解衣伏质，〔三〕身长大，肥白如瓠，时王陵见而怪其美士，乃言沛公，赦勿斩。遂从西入武关，至咸阳。沛公立为汉王，入汉中，还定三秦。陈余击走常山王张耳，耳归汉，汉乃以张苍为常山守。从淮阴侯击赵，苍得陈余。赵地已平，汉王以苍为代相，备边寇。已而徙为赵相，相赵王耳。耳卒，相赵王敖。复徙相代王。燕王臧荼反，高祖往击之。苍以代相从攻臧荼有功，以六年中封为北平侯，食邑千二百户。
〔一〕索隐案：县名，属陈留。正义郑州阳武县也。
〔二〕集解如淳曰：「方，版也，谓书事在版上者也。秦以上置柱下史，苍为御史，主其事。或曰四方文书。」索隐周秦皆有柱下史，谓御史也。所掌及侍立恒在殿柱之下，故老子为周柱下史。今苍在秦代亦居斯职。方书者，如淳以为方板，谓小事书之于方也，或曰主四方文书也。姚氏以为下云「明习天下图书计籍，主郡上计」，则方为四方文书是也。
〔三〕索隐小颜云：「质，椹也。」
迁为计相，〔一〕一月，更以列侯为主计四岁。〔二〕是时萧何为相国，而张苍乃自秦时为柱下史，明习天下图书计籍。苍又善用算律历，故令苍以列侯居相府，领主郡国上计者。黥布反亡，汉立皇子长为淮南王，而张苍相之。十四年，迁为御史大夫。
〔一〕集解文颖曰：「能计，故号曰计相。」
〔二〕集解张晏曰：「以列侯典校郡国簿书。」如淳曰：「以其所主，因以为官号，与计相同。时所卒立，非久施也。」索隐谓改计相之名，更名主计也。此盖权时立号也。
周昌者，沛人也。其从兄曰周苛，秦时皆为泗水卒史。及高祖起沛，击破泗水守监，于是周昌、周苛自卒史从沛公，沛公以周昌为职志，〔一〕周苛为客。〔二〕从入关，破秦。沛公立为汉王，以周苛为御史大夫，周昌为中尉。
〔一〕集解徐广曰：「主旗帜之属。」索隐官名也。职，主也。志，旗帜也，谓掌旗帜之官也。音昌志反。
〔二〕集解张晏曰：「为帐下宾客，不掌官。」
汉王四年，楚围汉王荥阳急，汉王遁出去，而使周苛守荥阳城。楚破荥阳城，欲令周苛将。苛骂曰：「若趣降汉王！不然，今为虏矣！」项羽怒，亨周苛。〔一〕于是乃拜周昌为御史大夫。常从击破项籍。以六年中与萧、曹等俱封：封周昌为汾阴侯；周苛子周成以父死事，封为高景侯。〔二〕
〔一〕集解徐广曰：「四年三月也。」
〔二〕集解徐广曰：「九年封，封三十九年，文帝后元四年谋反死，国除。」
昌为人强力，敢直言，自萧、曹等皆卑下之。昌尝燕时入奏事，〔一〕高帝方拥戚姬，昌还走，高帝逐得，骑周昌项，问曰：「我何如主也？」昌仰曰：「陛下即桀纣之主也。」于是上笑之，然尤惮周昌。及帝欲废太子，而立戚姬子如意为太子，大臣固争之，莫能得；上以留侯策即止。而周昌廷争之强，上问其说，昌为人吃，又盛怒，曰：「臣口不能言，然臣期期知其不可。〔二〕陛下虽欲废太子，臣期期不奉诏。」上欣然而笑。既罢，吕后侧耳于东箱听，〔三〕见周昌，为跪谢曰：「微君，太子几废。」〔四〕
〔一〕集解汉书音义曰：「以上燕时入奏事。」
〔二〕正义昌以口吃，每语故重言期期也。
〔三〕集解韦昭曰：「殿东堂也。」索隐韦昭曰：「殿东堂也。」小颜云：「正寝之东西室，皆号曰箱，言似箱箧之形。」
〔四〕索隐几。巨依反。
是后戚姬子如意为赵王，年十岁，高祖忧即万岁之后不全也。赵尧年少，为符玺御史。赵人方与公〔一〕谓御史大夫周昌曰：「君之史赵尧，年虽少，然奇才也，君必异之，是且代君之位。」周昌笑曰；「尧年少，刀笔吏耳，〔二〕何能至是乎！」居顷之，赵尧侍高祖。高祖独心不乐，悲歌，群臣不知上之所以然。赵尧进请问曰：「陛下所为不乐，非为赵王年少而戚夫人与吕后有却邪？备万岁之后而赵王不能自全乎？」高祖曰：「然。吾私忧之，不知所出。」〔三〕尧曰：「陛下独宜为赵王置贵强相，及吕后、太子、群臣素所敬惮乃可。」高祖曰：「然。吾念之欲如是，而群臣谁可者？」尧曰：「御史大夫周昌，其人坚忍质直，且自吕后、太子及大臣皆素敬惮之。独昌可。」高祖曰：「善。」于是乃召周昌，谓曰：「吾欲固烦公，公强为我相赵王。」〔四〕周昌泣曰：「臣初起从陛下，陛下独柰何中道而弃之于诸侯乎？」高祖曰：「吾极知其左迁，〔五〕然吾私忧赵王，念非公无可者。公不得已强行！」于是徙御史大夫周昌为赵相。
〔一〕集解孟康曰：「方与，县名；公，其号。」瓒曰：「方与县令也。」
〔二〕正义古用简牍，书有错谬，以刀削之，故号曰「刀笔吏」。
〔三〕索隐谓不知其计所出也。
〔四〕正义桓谭新论云：「使周相赵，不如使取吕后家女为妃，令戚夫人善事吕后，则如意无毙也。」
〔五〕索隐按：诸侯王表有左官之律。韦昭以为「左犹下也，禁不得下仕于诸侯王也」。然地道尊右，右贵左贱，故谓贬秩为「左迁」。他皆类此。
既行久之，高祖持御史大夫印弄之，曰：「谁可以为御史大夫者？」孰视赵尧，曰：「无以易尧。」遂拜赵尧为御史大夫。〔一〕尧亦前有军功食邑，及以御史大夫从击陈豨有功，封为江邑侯。〔二〕
〔一〕集解徐广曰：「十年也。」
〔二〕集解徐广曰：「十一年〔封〕。」
