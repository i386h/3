<!-- { "loadSidebar": true } -->
当此之时，诸将之徇地者，不可胜数。周市北徇地至狄，〔一〕狄人田儋杀狄令，自立为齐王，以齐反击周市。市军散，还至魏地，欲立魏后故宁陵〔二〕君咎为魏王。〔三〕时咎在陈王所，不得之魏。魏地已定，欲相与立周市为魏王，周市不肯。使者五反，陈王乃立宁陵君咎为魏王，遣之国。周市卒为相。
〔一〕集解徐广曰：「今之临济。」
〔二〕索隐晋灼云「今在梁国也」。按：今梁国有宁陵县是也，字转异耳。正义括地志云：「宋州宁陵县城，古宁陵城也。」
〔三〕集解应劭曰：「魏之诸公子，名咎。欲立六国后以树党。」
将军田臧等相与谋曰：「周章军已破矣，秦兵旦暮至，我围荥阳城弗能下，秦军至，必大败。不如少遗兵，〔一〕足以守（荧）〔荥〕阳，悉精兵迎秦军。今假王骄，不知兵权，不可与计，非诛之，事恐败。」因相与矫王令以诛吴叔，献其首于陈王。陈王使使赐田臧楚令尹印，使为上将。田臧乃使诸将李归等守荥阳城，自以精兵西迎秦军于敖仓。与战，田臧死，军破。章邯进兵击李归等荥阳下，破之，李归等死。
〔一〕索隐按：遗谓留余也。
阳城人邓说〔一〕将兵居郯，〔二〕章邯别将击破之，邓说军散走陈。铚人伍徐〔三〕将兵居许，〔四〕章邯击破之，伍徐军皆散走陈。陈王诛邓说。
〔一〕索隐地理志阳城县属颍川。说音悦，凡人名皆音悦。
〔二〕索隐音谈。小颜云「东海之县名」，非也。按：章邯军此时未至东海，此郯别是地名。或恐「郯」当作「郏」，郏是郏鄏之地，或见下有东海郯，故误。正义属海州，疑「郯」当作「郏」，音纪洽反。郏即春秋时郏地，楚郏敖葬之，今汝州郏城县是。邓悦是阳城人，阳城河南府县，与郏城县相近，又走陈，盖「郏」字误作「郯」耳。
〔三〕集解徐广曰：「一作『逢』。」索隐地理志铚，县名，属沛。伍徐，汉书作「伍逢」也。
〔四〕正义括地志云：「许州许昌县，本汉许县。地理志云许县故国，姜姓，四岳之后，大叔所封，二十四君，为楚所灭，汉以为县。魏文帝即位，改许曰许昌也。」
陈王初立时，陵人秦嘉、〔一〕铚人董?、符离人朱鸡石、取虑〔二〕人郑布、徐人丁疾等皆特起，将兵围东海〔三〕守庆于郯。陈王闻，乃使武平君畔为将军，〔四〕监郯下军。秦嘉不受命，嘉自立为大司马，恶属武平君。告军吏曰：「武平君年少，不知兵事，勿听！」因矫以王命杀武平君畔。
〔一〕集解地理志泗水国有陵县也。
〔二〕索隐地理志县名，属临淮。音秋闾二音。取，又音子臾反。
〔三〕正义今海州。
〔四〕集解张晏曰：「畔，名也。」
章邯已破伍徐，击陈，柱国房君死。章邯又进兵击陈西张贺军。陈王出监战，军破，张贺死。
腊月，〔一〕陈王之汝阴，还至下城父，〔二〕其御庄贾杀以降秦。陈胜葬砀，〔三〕谥曰隐王。
〔一〕集解张晏曰：「秦之腊月，夏之九月。」瓒曰：「建丑之月也。」索隐臣瓒云：「建丑之月也。」颜游秦云：「按史记表『二世二年十月，诛葛婴，十一月，周文死，十二月，陈涉死』是也。」宗懔荆楚记云：「腊节在十二月，故因是谓之腊月也。」
〔二〕索隐按：旧以陈王从汝阴还至城父县，因降之，故云「还至下城父」。又顾氏按郡国志，山乘县有下城父聚，在城父县东，下读如字。其说为得之。
〔三〕正义音唐。今宋州砀山县是。
陈王故涓人将军吕臣〔一〕为仓头军，〔二〕起新阳，〔三〕攻陈下之，杀庄贾，复以陈为楚。〔四〕
〔一〕集解应劭曰：「涓人，如谒者。将军姓吕名臣也。」晋灼曰：「吕氏春秋『荆柱国庄伯令谒者驾，令涓人取冠』。」索隐涓音公玄反。服虔云：「给涓通也，如今谒者。」
〔二〕索隐韦昭云：「军皆着青帽。」
〔三〕集解徐广曰：「在汝南也。」正义括地志云：「新阳故城在豫州真阳县西南四十二里，汉新阳县城。应劭云在新水之阳也。」
〔四〕索隐为，如字读。谓又以陈地为楚国。
初，陈王至陈，令铚人宋留将兵定南阳，入武关。留已徇南阳，闻陈王死，南阳复为秦。宋留不能入武关，乃东至新蔡，遇秦军，宋留以军降秦。秦传留至咸阳，车裂留以徇。
秦嘉等闻陈王军破出走，乃立景驹为楚王，〔一〕引兵之方与，〔二〕欲击秦军定陶下。〔三〕使公孙庆使齐王，欲与并力俱进。齐王曰：「闻陈王战败，不知其死生，楚安得不请而立王！」公孙庆曰：「齐不请楚而立王，楚何故请齐而立王！且楚首事，当令于天下。」田儋诛杀公孙庆。
〔一〕集解徐广曰：「正月，嘉为上将军。」
〔二〕正义房预二音。方与，兖州县也。
〔三〕正义今曹州也。
秦左右校〔一〕复攻陈，下之。吕将军走，收兵复聚。鄱盗〔二〕当阳君黥布之兵相收，复击秦左右校，破之青波，〔三〕复以陈为楚。会项梁立怀王孙心为楚王。
〔一〕索隐按：即左右校尉军也。
〔二〕集解鄱音婆。英布居江中为群盗，陈胜之起，布归番君吴芮，故谓之「鄱盗」者也。
〔三〕集解汉书音义曰：「地名也。」
陈胜王凡六月。已为王，王陈。其故人尝与庸耕者闻之，之陈，扣宫门曰：「吾欲见涉。」宫门令欲缚之。自辩数，〔一〕乃置，不肯为通。陈王出，遮道而呼涉。陈王闻之，乃召见，载与俱归。入宫，见殿屋帷帐，客曰：「伙颐！涉之为王〔二〕沉沉者！」〔三〕楚人谓多为伙，故天下传之，伙涉为王，由陈涉始。客出入愈益发舒，言陈王故情。或说陈王曰：「客愚无知，颛妄言，轻威。」陈王斩之。诸陈王故人皆自引去，由是无亲陈王者。〔四〕陈王以朱房为中正，胡武为司过，主司群臣。诸将徇地，至，令之不是者，系而罪之，以苛察为忠。其所不善者，弗下吏，辄自治之。〔五〕陈王信用之。诸将以其故不亲附，此其所以败也。
〔一〕集解晋灼曰：「数音『朋友数，斯疏矣』。」索隐一音疏主反。谓自辩说，数与涉有故旧事验也。又音朔。数谓自辩往数与涉有故。此数犹「朋友数」之「数」也。
〔二〕索隐服虔云：「楚人谓多为伙。」按：又言「颐」者，助声之辞也。谓涉为王，宫殿帷帐庶物伙多，惊而伟之，故称伙颐也。
〔三〕集解应劭曰：「沉沉，宫室深邃之貌也。沈音长含反。」索隐应劭以为沉沉，宫室深邃貌，故音长含反。而刘伯庄以「沉沉」犹「谈谈」，谓故人呼为「沉沉」者，犹俗云「谈谈汉」是。
〔四〕索隐顾氏引孔丛子云：「陈胜为王，妻之父兄往焉。胜以众宾待之。妻父怒云：『怙强而傲长者，不能久焉。』不辞而去。」是其事类也。
〔五〕索隐谓朱房、胡武等以素所不善者，即自验问，不往下吏。
陈胜虽已死，其所置遣侯王将相竟亡秦，由涉首事也。高祖时为陈涉置守冢三十家砀，至今血食。
褚先生曰：〔一〕地形险阻，所以为固也；兵革刑法，所以为治也。犹未足恃也。夫先王以仁义为本，而以固塞文法为枝叶，岂不然哉！吾闻贾生之称曰：
〔一〕集解徐广曰：「一作『太史公』。」骃案：班固奏事云「太史迁取贾谊过秦上下篇以为秦始皇本纪、陈涉世家下赞文」，然则言「褚先生」者，非也。索隐徐广与裴骃据所见别本及班彪奏事，皆云合作「太史公」。今据此是褚先生述史记，加此赞首地形险阻数句，然后始称贾生之言，因即改太史公之目，而自题己位号也。已下义并已见始皇之本纪讫。
「秦孝公据殽函之固，〔一〕拥雍州之地，君臣固守，以窥周室。有席卷天下，包举宇内，囊括四海之意，并吞八荒之心。当是时也，商君佐之，内立法度，务耕织，修守战之备；外连衡而斗诸侯。于是秦人拱手而取西河之外。
〔一〕集解韦昭曰：「殽谓二殽。函，函谷关也。」
「孝公既没，惠文王、武王、昭王蒙故业，因遗策，南取汉中，西举巴蜀，东割膏腴之地，收要害之郡。诸侯恐惧，会盟而谋弱秦。不爱珍器重宝肥饶之地，以致天下之士。合从缔交，相与为一。当此之时，齐有孟尝，赵有平原，楚有春申，魏有信陵：此四君者，皆明知而忠信，宽厚而爱人，尊贤而重士。约从连衡，兼韩、魏、燕、赵、宋、卫、中山之众。于是六国之士有宁越、徐尚、苏秦、杜赫之属为之谋，齐明、周聚、〔一〕陈轸、邵滑、〔二〕楼缓、翟景、苏厉、乐毅之徒通其意，吴起、孙膑、带他、儿良、王廖、田忌、廉颇、赵奢之伦制其兵。尝以什倍之地，百万之师，仰关而攻秦。〔三〕秦人开关而延敌，九国之师〔四〕遁逃而不敢进。秦无亡矢遗镞之费，而天下固已困矣。于是从散约败，争割地而赂秦。秦有余力而制其獘，追亡逐北，伏尸百万，流血漂橹，〔五〕因利乘便，宰割天下，分裂山河，强国请服，弱国入朝。
〔一〕正义音聚。
〔二〕正义邵，作「昭」。
〔三〕索隐仰字亦作「卬」，并音仰。谓秦地形高，故并仰向关门而攻秦。有作「叩」字，非也。
〔四〕索隐九国者，谓六国之外，更有宋、卫、中山。
〔五〕索隐说文云：「橹，大楯也。」
「施及孝文王、庄襄王，享国之日浅，国家无事。
「及至始皇，奋六世之余烈，振长策而御宇内，吞二周而亡诸侯，履至尊而制六合，执敲朴〔一〕以鞭笞天下，威振四海。南取百越之地，以为桂林、象郡，百越之君俛首系颈，委命下吏。乃使蒙恬北筑长城而守藩篱，却匈奴七百余里，胡人不敢南下而牧马，士亦不敢贯弓〔二〕而报怨。于是废先王之道，燔百家之言，以愚黔首。堕名城，杀豪俊，收天下之兵聚之咸阳，销锋鍉，〔三〕铸以为金人十二，〔四〕以弱天下之民。然后践华为城，因河为池，据亿丈之城，临不测之溪以为固。良将劲弩，守要害之处，信臣精卒，陈利兵而谁何。〔五〕天下已定，始皇之心，自以为关中之固，金城千里，子孙帝王万世之业也。
〔一〕索隐臣瓒云：「短曰敲，长曰朴。」
〔二〕索隐贯音乌还反，又如字。贯谓上弦也。
〔三〕集解徐广曰：「一作『镝』。」
〔四〕索隐各重千石，坐高二丈，号曰「翁仲」。
〔五〕索隐音呵，亦「何」字，犹今巡更问何谁。
「始皇既没，余威振于殊俗。然而陈涉瓮牖绳枢之子，甿隶之人，〔一〕而迁徙之徒也。材能不及中人，非有仲尼、墨翟之贤，陶朱、猗顿之富也。蹑足行伍之闲，俛仰仟佰之中，〔二〕率罢散之卒，将数百之众，转而攻秦。斩木为兵，揭竿为旗，天下云会响应，赢粮而景从，山东豪俊遂并起而亡秦族矣。
〔一〕集解徐广曰：「田民曰甿。音亡更反。」
