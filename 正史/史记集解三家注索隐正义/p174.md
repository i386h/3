<!-- { "loadSidebar": true } -->
〔四〕索隐决者，别也。传音转。传舍谓邮亭传置之舍。盖窦后初入宫时，别其弟于传舍之中也。
〔五〕索隐丐音盖。丐者，乞也。沐，米潘也。谓后乞潘为弟沐。
〔六〕索隐按：公亦祖也，谓皇后同祖之昆弟，如窦婴即皇后之兄子之比，亦得家于长安。故刘氏云「公昆弟谓广国等」。
绛侯、灌将军等曰：「吾属不死，命乃且县此两人。两人所出微，不可不为择师傅宾客，又复效吕氏大事也。」于是乃选长者士之有节行者与居。窦长君、少君由此为退让君子，不敢以尊贵骄人。
窦皇后病，失明。文帝幸邯郸慎夫人、尹姬，皆毋子。孝文帝崩，孝景帝立，乃封广国为章武侯。〔一〕长君前死，封其子彭祖为南皮侯。〔二〕吴楚反时，窦太后从昆弟子窦婴，任侠自喜，将兵，以军功为魏其侯。〔三〕窦氏凡三人为侯。
〔一〕索隐地理志县名，属勃海。正义括地志云：「沧州鲁城县。」
〔二〕索隐地理志县名，属勃海。正义括地志云：「故南皮城在沧州南皮县北四里，汉南皮县也。」
〔三〕索隐地理志县名，属琅邪。
窦太后好黄帝、老子言，帝及太子诸窦不得不读黄帝、老子，尊其术。
窦太后后孝景帝六岁（建元六年）崩，〔一〕合葬霸陵。遗诏尽以东宫金钱财物赐长公主嫖。
〔一〕索隐是当武帝建元六年，此文是也。而汉书作「元光」，误。
王太后，〔一〕槐里人，〔二〕母曰臧儿。臧儿者，故燕王臧荼孙也。臧儿嫁为槐里王仲妻，生男曰信，与两女。〔三〕而仲死，臧儿更嫁长陵田氏，生男蚡、胜。臧儿长女嫁为金王孙妇，生一女矣，而臧儿卜筮之，曰两女皆当贵。因欲奇两女，〔四〕乃夺金氏。金氏怒，不肯予决，乃内之太子宫。太子幸爱之，生三女一男。男方在身时，王美人梦日入其怀。以告太子，太子曰：「此贵征也。」未生而孝文帝崩，孝景帝即位，王夫人生男。〔五〕
〔一〕索隐按：皇甫謐云名?。音志。
〔二〕索隐按：地理志右扶风槐里，本名废丘。正义括地志云：「犬丘故城一名槐里，亦曰废丘，城在雍州始平县东南十里也。」
〔三〕索隐即后及儿姁也。
〔四〕索隐奇者，异之也。汉书作「倚」。倚者，依也。
〔五〕索隐即武帝也。汉武故事云「帝以乙酉年七月七月日生于猗兰殿」。
先是臧儿又入其少女儿姁，〔一〕儿姁生四男。〔二〕
〔一〕索隐况羽反。
〔二〕索隐谓广川王越、胶东王寄、清河王乘、常山王舜也。
景帝为太子时，薄太后以薄氏女为妃。及景帝立，立妃曰薄皇后。皇后毋子，毋宠。薄太后崩，废薄皇后。
景帝长男荣，其母栗姬。栗姬，齐人也。立荣为太子。长公主嫖有女，欲予为妃。栗姬妒，而景帝诸美人皆因长公主见景帝，得贵幸，皆过栗姬，〔一〕栗姬日怨怒，谢长公主，不许。长公主欲予王夫人，王夫人许之。长公主怒，而日谗栗姬短于景帝曰：「栗姬与诸贵夫人幸姬会，常使侍者祝唾其背，挟邪媚道。」景帝以故望之。〔二〕
〔一〕索隐过音戈。谓踰之。
〔二〕索隐望犹责望，谓恨之也。
景帝尝体不安，心不乐，属诸子为王者于栗姬，曰：「百岁后，善视之。」栗姬怒，不肯应，言不逊。景帝恚，心嗛之而未发也〔一〕。
〔一〕索隐嗛音衔。衔谓恨也。
长公主日誉王夫人男之美，景帝亦贤之，又有曩者所梦日符，计未有所定。王夫人知帝望栗姬，因怒未解，阴使人趣大臣立栗姬为皇后。大行奏事〔一〕毕，曰：「『子以母贵，母以子贵』，〔二〕今太子母无号，宜立为皇后。」景帝怒曰：「是而所宜言邪！」遂案诛大行，而废太子为临江王。栗姬愈恚恨，不得见，以忧死。卒立王夫人为皇后，其男为太子，封皇后兄信为盖侯。〔三〕
〔一〕索隐大行，礼官。行音衡。
〔二〕索隐此皆公羊传文。
〔三〕索隐地理志盖县属太山。
景帝崩，太子袭号为皇帝。尊皇太后母臧儿为平原君。〔一〕封田蚡为武安侯，〔二〕胜为周阳侯。〔三〕
〔一〕正义德州县也。
〔二〕索隐地理志县名，属魏郡。正义括地志云：「武安故城在洛州武安县西南七里，六国时赵邑，汉武安县城也。」
〔三〕索隐地理志县名，属上郡。正义括地志云：「周阳故城在绛州闻喜县东二十九里也。」
景帝十三男，一男为帝，十二男皆为王。而儿姁早卒，其四子皆为王。王太后长女号日平阳公主，〔一〕次为南宫公主，〔二〕次为林虑公主。〔三〕
〔一〕正义括地志云：「平阳故城即晋州城西面，今平阳故城东面也。城记云尧筑也。」
〔二〕正义南宫，冀州县也。
〔三〕索隐县名，属河内。本名隆虑，避殇帝讳，改名林虑。虑音庐。正义林虑，相州县也。
盖侯信好酒。田蚡、胜贪，巧于文辞。王仲蚤死，葬槐里，追尊为共侯，置园邑二百家。及平原君卒，从田氏葬长陵，置园比共侯园。而王太后后孝景帝十六岁，以元朔四年崩，合葬阳陵。〔一〕王太后家凡三人为侯。
〔一〕正义括地志云：「阳陵在雍州咸阳县东四十里。」
卫皇后字子夫，生微矣。盖其家号曰卫氏，〔一〕出平阳侯邑。〔二〕子夫为平阳主讴者。武帝初即位，数岁无子。平阳主求诸良家子女十余人，饰置家。武帝祓〔三〕霸上还，因过平阳主。主见所侍美人。上弗说。既饮，讴者进，上望见，独说卫子夫。是日，武帝起更衣，子夫侍尚衣轩中，得幸。〔四〕上还坐，驩甚。赐平阳主金千斤。主因奏子夫奉送入宫。子夫上车，平阳主拊其背曰：「行矣，强饭，勉之！即贵，无相忘。」入宫岁余，竟不复幸。武帝择宫人不中用者，斥出归之。卫子夫得见，涕泣请出。上怜之，复幸，遂有身，尊宠日隆。召其兄卫长君弟青为侍中。而子夫后大幸，有宠，凡生三女〔五〕一男。男名据。〔六〕
〔一〕正义卫青传云：「父郑季为吏，给事平阳侯家，与侯妾卫媪通，生青，故冒卫氏。」
〔二〕集解徐广曰：「平阳侯曹寿尚平阳公主。」
〔三〕集解徐广曰：「三月上巳，临水祓除谓之禊。吕后本纪亦云『三月祓还过轵道』。盖与『游』字相似，故或定之也。」索隐苏林音废，今亦音拂，谓祓禊之，游水自洁，故曰祓除。
〔四〕正义尚，主也。于主衣车中得幸也。
〔五〕索隐按：谓诸邑、石邑及卫长公主后封当利公主是。
〔六〕索隐即戾太子也。
初，上为太子时，娶长公主女为妃。立为帝，妃立为皇后，姓陈氏，〔一〕无子。上之得为嗣，大长公主有力焉，〔二〕以故陈皇后骄贵。闻卫子夫大幸，恚，几死者数矣。上愈怒。陈皇后挟妇人媚道，其事颇觉，于是废陈皇后，〔三〕而立卫子夫为皇后。
〔一〕索隐汉武故事云「后名阿娇」即长公主嫖女也。曾祖父婴，堂邑侯，传至父午，尚长公主，生后。
〔二〕集解徐广曰：「即景帝姊嫖也。」
〔三〕索隐按：汉书云「女子楚服等坐为皇后咒诅，大逆无道，相连诛者三百人」，乃废后居长门宫。故司马相如赋云「陈皇后别在长门宫，怨闷悲思，奉黄金百斤为相如取酒，乃为作颂以奏，皇后复亲幸」。作颂信有之也，复亲幸之恐非实也。
陈皇后母大长公主，景帝姊也，数让武帝姊平阳公主曰：「帝非我不得立，已而弃捐吾女，壹何不自喜而倍本乎！」平阳公主曰：「
用无子故废耳。」陈皇后求子，与医钱凡九千万，然竟无子。
卫子夫已立为皇后，先是卫长君死，乃以卫青为将军，击胡有功，封为长平侯。〔一〕青三子在襁褓中，皆封为列侯。及卫皇后所谓姊卫少儿，少儿生子霍去病，以军功封冠军侯，〔二〕号骠骑将军。青号大将军。立卫皇后子据为太子。卫氏枝属以军功起家，五人为侯。
〔一〕索隐地理志县名，属汝南。
〔二〕索隐子夫姊少儿之子去病封也。地理志冠军属河阳。
及卫后色衰，赵之王夫人〔一〕幸，有子，为齐王。
〔一〕索隐生齐王闳。
王夫人蚤卒。而中山李夫人〔一〕有宠，有男一人，为昌邑王。〔二〕
〔一〕索隐生昌邑哀王髆。
〔二〕正义名贺。
李夫人蚤卒，〔一〕其兄李延年以音幸，号协律。协律者，故倡也。兄弟皆坐奸，族。是时其长兄广利为贰师将军，伐大宛，不及诛，还，而上既夷李氏，后怜其家，乃封为海西侯。〔二〕
〔一〕索隐李延年之女弟。汉书云「帝悼之，李少翁致其形，帝为作赋」。此史记以为王夫人最宠，武帝悼惜。新论亦同史记为王夫人。
〔二〕正义汉武帝令李广利征大宛，国近西海，故号海西侯也。
他姬子二人为燕王、广陵王。〔一〕其母无宠，以忧死。
〔一〕索隐汉书云李姬生广陵王胥、燕王旦也。
及李夫人卒，则有尹婕妤之属，更有宠。然皆以倡见，非王侯有土之士女，不可以配人主也。
褚先生曰：〔一〕臣为郎时，问习汉家故事者锺离生。曰：王太后在民闲时所生（子）〔一〕女者，〔二〕父为金王孙。王孙已死，景帝崩后，武帝已立，王太后独在。而韩王孙名嫣素得幸武帝，承闲白言太后有女在长陵也。武帝曰：「何不蚤言！」乃使使往先视之，在其家。武帝乃自往迎取之。跸道，先驱旄骑出横城门，〔三〕乘舆驰至长陵。当小市西入里，里门闭，暴开门，乘舆直入此里，通至金氏门外止，使武骑围其宅，为其亡走，身自往取不得也。即使左右群臣入呼求之。家人惊恐，女亡匿内中床下。扶持出门，令拜谒。武帝下车泣曰：「嚄！〔四〕大姊，何藏之深也！」诏副车载之，回车驰还，而直入长乐宫。行诏门着引籍，〔五〕通到谒太后。太后曰：「帝倦矣，何从来？」帝曰：「今者至长陵得臣姊，与俱来。」顾曰：「谒太后！」太后曰：「女某邪？」曰：「是也。」太后为下泣，女亦伏地泣。武帝奉酒前为寿，奉钱千万，奴婢三百人，公田百顷，甲第，以赐姊。太后谢曰：「为帝费焉。」于是召平阳主、南宫主、林虑主三人俱来谒见姊，因号曰修成君。有子男一人，女一人。男号为修成子仲，〔六〕女为诸侯王王后。〔七〕此二子非刘氏，以故太后怜之。修成子仲骄恣，陵折吏民，皆患苦之。
〔一〕正义疑此元成之闲褚少孙续之也。
〔二〕集解徐广曰：「名俗。」正义按：后封修成君者。
〔三〕集解如淳曰：「横音光。三辅黄图云北面西头门。」正义括地志云：「渭桥本名横桥，架渭水上，在雍州咸阳县东南二十二里。」按：此桥对门也。
〔四〕索隐乌百反。盖惊怪之辞耳。正义嚄，啧，失声惊愕貌也。
〔五〕正义武帝道上诏令通名状于门使，引入至太后所。
〔六〕索隐金氏甥，修成君之子也。而名仲者，又与大外祖王氏同字，恐非也。
〔七〕集解徐广曰：「嫁为淮南王安太子妃也。」
