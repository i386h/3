<!-- { "loadSidebar": true } -->
昭公四年，宋败长翟缘斯于长丘。〔一〕七年，楚庄王即位。
〔一〕集解鲁世家云宋武公之世，获缘斯于长丘。今云此时，未详。索隐徐广曰：「鲁系家云宋武公之代，获缘斯于长丘，今云此时未详」者，春秋文公十一年，鲁败翟于咸，获长狄缘斯于长丘，齐系家惠公二年，长翟来，王子城父攻杀之，此并取左传之说，载于诸国系家，今考其年岁亦颇相协。而鲁系家云武公，此云昭公，盖此「昭」当为「武」，然前代虽已有武公，此杵臼当亦谥武也。若将不然，岂下五系公子特为君，又合谥昭乎？
九年，昭公无道，国人不附。昭公弟鲍革〔一〕贤而下士。先，襄公夫人欲通于公子鲍，不可，〔二〕乃助之施于国，〔三〕因大夫华元为右师。〔四〕昭公出猎，夫人王姬使卫伯攻杀昭公杵臼。弟鲍革立，是为文公。
〔一〕集解徐广曰：「一无『革』字。」
〔二〕集解服虔曰：「襄公夫人，周襄王之姊王姬也。不可，鲍不肯也。」
〔三〕正义施，贰是反。襄夫人助公子鲍布施恩惠于国人也。
〔四〕正义公子鲍因华元请，得为右师。华元，戴公五代孙，华督之曾孙也。
文公元年，晋率诸侯伐宋，责以弒君。闻文公定立，乃去。二年，昭公子因文公母弟须与武、缪、戴、庄、桓之族为乱，文公尽诛之，出武、缪之族。〔一〕
〔一〕集解贾逵曰：「出，逐也。」
四年春，（郑）〔楚〕命（楚）〔郑〕伐宋。宋使华元将，郑败宋，囚华元。华元之将战，杀羊以食士，其御羊羹不及，〔一〕故怨，驰入郑军，故宋师败，得囚华元。宋以兵车百乘文马四百匹〔二〕赎华元。未尽入，华元亡归宋。
〔一〕集解左传曰御羊斟也。
〔二〕集解贾逵曰：「文，狸文也。」王肃曰：「文马，画马也。」正义按：文马者，装饰其马。四百匹，用牵车百乘，遗郑赎华元也。又云文马赤鬣缟身，目如黄金。
十四年，楚庄王围郑。郑伯降楚，楚复释之。
十六年，楚使过宋，宋有前仇，执楚使。九月，楚庄王围宋。十七年，楚以围宋五月不解，宋城中急，无食，华元乃夜私见楚将子反。子反告庄王。王问：「城中何如？」曰：「析骨而炊，〔一〕易子而食。」庄王曰：「诚哉言！我军亦有二日粮。」以信故，遂罢兵去。
〔一〕集解何休曰：「析破人骨也。」
二十二年，文公卒，子共公瑕立。始厚葬。君子讥华元不臣矣。
共公（元）〔十〕年，华元善楚将子重，又善晋将栾书，两盟晋楚。十三年，共公卒。华元为右师，鱼石为左师。司马唐山攻杀太子肥，欲杀华元，华元奔晋，鱼石止之，至河乃还，〔一〕诛唐山。乃立共公少子成，是为平公。〔二〕
〔一〕集解皇览曰：「华元冢在陈留小黄县城北。」
〔二〕集解左传曰鱼石奔楚。
平公三年，楚共王拔宋之彭城，以封宋左师鱼石。四年，诸侯共诛鱼石，而归彭城于宋。三十五年，楚公子围弒其君自立，为灵王。四十四年，平公卒，子元公佐立。
元公三年，楚公子弃疾弒灵王，自立为平王。八年，宋火。十年，元公毋信，诈杀诸公子，大夫华、向氏作乱。楚平王太子建来奔，见诸华氏相攻乱，建去如郑。十五年，元公为鲁昭公避季氏居外，为之求入鲁，行道卒，子景公头曼〔一〕立。
〔一〕索隐音万。
景公十六年，鲁阳虎来奔，已复去。二十五年，孔子过宋，宋司马桓魋恶之，欲杀孔子，孔子微服去。三十年，曹倍宋，又倍晋，宋伐曹，晋不救，遂灭曹有之。〔一〕三十六年，齐田常弒简公。
〔一〕正义宋景公灭曹在鲁哀公八年，周敬王三十三年也。
三十七年，楚惠王灭陈。荧惑守心。心，宋之分野也。景公忧之。司星子韦曰：「可移于相。」景公曰：「相，吾之股肱。」曰：「
可移于民。」景公曰：「君者待民。」曰：「可移于岁。」景公曰：「岁饥民困，吾谁为君！」子韦曰：「天高听卑。君有君人之言三，荧惑宜有动。」于是候之，果徙三度。
六十四年，景公卒。宋公子特〔一〕攻杀太子而自立，是为昭公。〔二〕昭公者，元公之曾庶孙也。昭公父公孙纠，纠父公子秦，〔三〕秦即元公少子也。景公杀昭公父纠，〔四〕故昭公怨杀太子而自立。
〔一〕索隐昭公也。左传作「德」。
〔二〕索隐按左传，景公无子，取元公庶曾孙公孙周之子德及启畜于公宫。及景公卒，先立启，后立德，是为昭公。与此全乖，未知太史公据何而为此说。
〔三〕集解徐广曰：「音端。」
〔四〕索隐左传名周。
昭公四十七年卒，子悼公购由立。〔一〕悼公八年卒，〔二〕子休公田立。休公田二十三年卒，子辟公辟兵立。〔三〕辟公三年卒，子剔成立。〔四〕剔成四十一年，剔成弟偃攻袭剔成，剔成败奔齐，偃自立为宋君。
〔一〕集解年表云四十九年。索隐购音古候反。
〔二〕索隐按纪年为十八年。
〔三〕集解徐广曰：「一云『辟公兵』。」索隐按：纪年作「桓侯璧兵」，则璧兵谥桓也。又庄子云「桓侯行，未出城门，其前驱呼辟，蒙人止之，后为狂也」。司马彪云「呼辟，使人避道。蒙人以桓侯名辟，而前驱呼『辟』，故为狂也」。
〔四〕集解年表云剔成君也。索隐王劭按：纪年云宋易城盱废其君辟而自立也。
君偃十一年，自立为王。〔一〕东败齐，取五城；南败楚，取地三百里；西败魏军，乃与齐、魏为敌国。盛血以韦囊，县而射之，命曰「射天」。淫于酒妇人。群臣谏者辄射之。于是诸侯皆曰「桀宋」。〔二〕「宋其复为纣所为，不可不诛」。告齐伐宋。王偃立四十七年，齐愍王与魏、楚伐宋，杀王偃，遂灭宋而三分其地。〔三〕
〔一〕索隐战国策、吕氏春秋皆以偃谥曰康王也。
〔二〕索隐晋太康地记言其似桀也。
〔三〕集解年表云偃立四十三年。
太史公曰：孔子称「微子去之，箕子为之奴，比干谏而死，殷有三仁焉」。〔一〕春秋讥宋之乱自宣公废太子而立弟，〔二〕国以不宁者十世。〔三〕襄公之时，修行仁义，欲为盟主。其大夫正考父美之，故追道契、汤、高宗，殷所以兴，作商颂。〔四〕襄公既败于泓，而君子或以为多，〔五〕伤中国阙礼义，褒之也，〔六〕宋襄之有礼让也。
〔一〕集解何晏曰：「仁者爱人。三人行异而同称仁者，何也？以其俱在忧乱宁民也。」夏侯玄曰：「微子，仁之穷也；箕子、比干，智之穷也。故或尽材而止，或尽心而留，皆其极也。致极，斯君子之事矣。是以三仁不同，而其归一揆也。」
〔二〕集解公羊传曰：「君子大居正。宋之祸宣公为之也。」
〔三〕索隐按：春秋公羊有此说，左氏则无讥焉。
〔四〕集解韩诗商颂章句亦美襄公。索隐按：裴骃引韩诗商颂章句亦美襄公，非也。今按：毛诗商颂序云正考父于周之太师「得商颂十二篇，以那为首」。国语亦同此说。今五篇存，皆是商家祭祀乐章，非考父追作也。又考父佐戴、武、宣，则在襄公前且百许岁，安得述而美之？斯谬说耳。
〔五〕集解公羊传曰：「君子大其不鼓不成列，临大事而不忘大礼，有君而无臣，以为虽文王之战亦不过此也。」
〔六〕索隐襄公临大事不忘大礼，而君子或以为多，且伤中国之乱，阙礼义之举，遂不嘉宋襄之盛德，故太史公褒而述之，故云褒之也。
【索隐述赞】殷有三仁，微、箕纣亲。一囚一去，不顾其身。颂美有客，书称作宾。卒传冢嗣，或叙彝伦。微仲之后，世载忠勤。穆亦能让，实为知人。伤泓之役，有君无臣。偃号「桀宋」，天之弃殷。
史记卷三十九
晋世家第九
晋唐叔虞者，〔一〕周武王子而成王弟。初，武王与叔虞母会时，〔二〕梦天谓武王曰：「余命女生子，名虞，余与之唐。」及生子，文在其手曰「虞」，故遂因命之曰虞。
〔一〕索隐按：太叔以梦及手文而名曰虞，至成王诛唐之后，因戏削桐而封之。叔，字也，故曰唐叔虞。而唐有晋水，至子燮改其国号曰晋侯。然晋初封于唐，故称晋唐叔虞也。且唐本尧后，封在夏墟，而都于鄂。鄂，今在大夏是也。及成王灭唐之后，乃分徙之于许、郢之闲，故春秋有唐成公是也，即今之唐州也。
〔二〕集解左传曰：「邑姜方娠太叔。」服虔曰：「邑姜，武王后，齐太公女也。」
武王崩，成王立，唐有乱，〔一〕周公诛灭唐。成王与叔虞戏，削桐叶为珪以与叔虞，曰：「以此封若。」史佚因请择日立叔虞。成王曰：「吾与之戏耳。」史佚曰：「天子无戏言。言则史书之，礼成之，乐歌之。」于是遂封叔虞于唐。唐在河、汾之东，方百里，故曰唐叔虞。〔二〕姓姬氏，字子于。
〔一〕正义括地志云：「故唐城在绛州翼城县西二十里，即尧裔子所封。春秋云夏孔甲时，有尧苗裔刘累者，以豢龙事孔甲，夏后嘉之，赐氏御龙，以更豕韦之后。龙一雌死，潜醢之以食夏后；既而使求之，惧而迁于鲁县。夏后（召孟）〔盖〕别封刘累之孙于大夏之墟为侯。至周成王时，唐人作乱，成王灭之，而封大叔，更迁唐人子孙于杜，谓之杜伯，即范?所云『在周为唐杜氏』。按：鲁县汝州鲁山县是。今随州枣阳县东南一百五十里上唐乡故城即〔是〕。后子孙徙于唐。」
〔二〕集解世本曰：「居鄂」。宋忠曰：「鄂地今在大夏。」正义括地志云：「故鄂城在慈州昌宁县东二里。」按：与绛州夏县相近。禹都安邑，故城在县东北十五里，故云「在大夏」也。然封于河、汾二水之东，方百里，正合在晋州平阳县，不合在鄂，未详也。
唐叔子燮，是为晋侯。〔一〕晋侯子宁族，〔二〕是为武侯。武侯之子服人，是为成侯。成侯子福，〔三〕是为厉侯。厉侯之子宜臼，是为靖侯。靖侯已来，年纪可推。自唐叔至靖侯五世，无其年数。
〔一〕正义燮，先牒反。括地志云：「故唐城在并州晋阳县北二里。城记云尧筑也。〔徐才〕宗国都城记云『唐叔虞之子燮父徙居晋水傍。今并理故唐城。唐者，即燮父所徙之处，其城南半入州城，中削为坊，城墙北半见在』。毛诗谱云『叔虞子燮父以尧墟南有晋水，改曰晋侯』。」
〔二〕索隐系本作「曼期」，谯周作「曼旗」也。
〔三〕索隐系本作「辐」字。
靖侯十七年，周厉王迷惑暴虐，国人作乱，厉王出奔于彘，大臣行政，故曰「共和」。〔一〕
〔一〕正义厉王奔彘，周、召和其百姓行政，号曰「共和」。
十八年，靖侯卒，子厘侯司徒立。厘侯十四年，周宣王初立。十八年，厘侯卒，子献侯籍〔一〕立。献侯十一年卒，子穆侯费王〔二〕立。
〔一〕索隐系本及谯周皆作「苏」。
〔二〕索隐邹诞本作「弗生」，或作「沸王」，并音秘。
