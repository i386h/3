<!-- { "loadSidebar": true } -->
〔一四〕集解郑玄曰：「遗犹余也。」王肃曰：「未尽音之极。」正义倡音唱。一唱谓一人始唱歌，三叹谓三人赞叹也。乐歌此先王之道，不极音声，故但以熟弦广孔，少唱寡和。此音有德，传于无穷，是有余音不巳。一云所重在德，本不在音，是有遗余音，念之不忘也。
〔一五〕正义大享即食享也。变「食」言「大」，崇其名故也。不尚重味，故食言大也。此言礼盛不（作）〔在〕至味之事。
〔一六〕正义祫祭之礼，则列玄尊在上，五齐在下也。
〔一七〕正义凡俎有肴生腊，（是俎）腥鱼者，生鱼也，俎虽有三牲而兼载生鱼也。
〔一八〕正义和，胡卧反。大羹，肉汁也。祫祭有肉汁为羹，无盐菜之芼和也。
〔一九〕正义遗亦余也。此（者）〔皆〕质素之食。礼，人主诚设之道不极滋味，故尚明水而腥鱼。此礼可重，流芳竹帛，传之无已，有余味。一云礼本在德，不在甘味，故用水鱼而遗味也。
〔二０〕集解郑玄曰：「教之使知好恶。」正义好，火到反。恶，一故反。平，均也。言先王制礼作乐，本是教训浇民，平于好恶之理，故去恶归善，不为口腹耳目之欲，令反归人之正道也。
人生而静，天之性也；〔一〕感于物而动，性之颂也。〔二〕物至知知，然后好恶形焉。〔三〕好恶无节于内，知诱于外，不能反己，天理灭矣。〔四〕夫物之感人无穷，而人之好恶无节，则是物至而人化物也。〔五〕人化物也者，灭天理而穷人欲者也。〔六〕于是有悖逆诈伪之心，有淫佚作乱之事。是故强者胁弱，众者暴寡，知者诈愚，勇者苦怯，疾病不养，老幼孤寡不得其所，此大乱之道也。是故先王制礼乐，人为之节：〔七〕衰麻哭泣，〔八〕所以节丧纪也；钟鼓干戚，所以和安乐也；婚姻冠笄，所以别男女也；〔九〕射乡食飨，所以正交接也。〔一０〕礼节民心，乐和民声，政以行之，刑以防之。礼乐刑政四达而不悖，则王道备矣。
〔一〕正义此第三段第二重也。人初生未有情欲，其（情欲）至静禀于自然，是天之性也。
〔二〕集解徐广曰：「颂音容。今礼作『欲』。」正义其心虽静，感于外情，因物而动，是性之贪欲也。
〔三〕集解王肃曰：「事至，能以智知之，然后情之好恶见。」正义上「知」音智。
〔四〕集解王肃曰：「内无定节，智为物所诱于外，情从之动，而失其天性。」正义言好恶不自节量于心，唯知情欲诱之于外，不能反还己躬之善，则天性灭绝矣。
〔五〕集解郑玄曰：「随物变化。」正义夫物不一，故言无穷也。若人心嗜欲无度，随好恶不能节之，则与之而化，故云人化物。
〔六〕集解郑玄曰：「言无所不为。」正义心随物化，则灭天性而恣人心之欲也。
〔七〕集解郑玄曰：「为作法度以遏其欲也。」王肃曰：「以人为之节，言得其中也。」
〔八〕正义此以下并是陈礼节人之事也。制五服哭泣，所以纪丧事之节，而不使背死忘生也。事死者难，故以哀哭为前也。
〔九〕集解郑玄曰：「男二十而冠，女许嫁而笄。」正义冠音贯。笄音鸡。
〔一０〕集解郑玄曰：「射乡，大射乡饮酒。」
乐者为同，礼者为异。〔一〕同则相亲，异则相敬。乐胜则流，〔二〕礼胜则离。〔三〕合情饰貌者，礼乐之事也。〔四〕礼义立，则贵贱等矣；〔五〕乐文同，则上下和矣；〔六〕好恶着，则贤不肖别矣；〔七〕刑禁暴，爵举贤，则政均矣。〔八〕仁以爱之，义以正之，如此则民治行矣。〔九〕
〔一〕集解郑玄曰：「同谓协好恶也，异谓别贵贱。」正义此第二章名为乐论。其中有四段，此章论礼乐同异也。夫乐使率土合和，是为同也；礼使父子殊别，是为异也。
〔二〕集解王肃曰：「流遁不能自还。」
〔三〕集解王肃曰：「离析而不亲。」正义胜，式证反。胜犹过也。礼乐虽有同异，而又相须也。若乐过和同而无礼，则流慢，无复尊卑之敬。若礼过殊隔无乐，则亲属离析，无复骨肉之爱也。
〔四〕集解郑玄曰：「欲其并行彬彬然。」正义乐和内，是合情也；礼检迹，是饰貌也。
〔五〕集解郑玄曰：「等阶级。」
〔六〕正义文谓声成文也。若作乐文采谐同，则上下并和，是乐和民声也。
〔七〕正义好恶并去声，又并如字。着，张虑反。若法律分明，善恶章着，则贤愚斯别，政化行矣。
〔八〕正义王者（为）用刑（则）〔以〕禁制暴慢，疏爵以举赏贤良，则政治均平，是刑以防之矣。既是禁暴而又言举贤者，示刑最为重，不宜独行，必须赏罚兼明也。然礼乐之用非政不行，明须四事连行也。
〔九〕正义言礼乐刑政既均，又须仁以爱民，义以正民，如此则民顺理正行矣。
乐由中出，〔一〕礼自外作。〔二〕乐由中出，故静；〔三〕礼自外作，故文。〔四〕大乐必易，〔五〕大礼必简。〔六〕乐至则无怨，礼至则不争。〔七〕揖让而治天下者，礼乐之谓也。暴民不作，诸侯宾服，兵革不试，〔八〕五刑不用，百姓无患，天子不怒，如此则乐达矣。合父子之亲，〔九〕明长幼之序，〔一０〕以敬四海之内。〔一一〕天子如此，则礼行矣。〔一二〕
〔一〕集解郑玄曰：「和在心。」正义此乐论第二段，谓乐功也。出犹生也。为人在中，和有未足，故生此乐也。
〔二〕集解郑玄曰：「敬在貌。」正义作犹起也。为人在外，敬有未足，故起此礼也。
〔三〕正义乐和心，在内，故云静。
〔四〕集解郑玄曰：「文犹动。」正义礼肃人貌，貌在外，故云动。
〔五〕正义易，以鼓反。朱弦疏越是也。
〔六〕集解郑玄曰：「易简，若于清庙大飨然。」正义玄酒腥鱼是也。
〔七〕集解郑玄曰：「至犹达也，行也。」正义乐行主和，和达则民无复怨怒也。礼行主谦，谦达则民不争竞也。
〔八〕集解郑玄曰：「宾，协也。试，用也。」
〔九〕正义前云「礼至不争」，故致天下尊卑之序也。礼使父慈子孝，是合父子之亲也。即父事三老也。
〔一０〕正义长坐幼立，是明长幼之序，即兄事五更是也。
〔一一〕正义孝经云：「教以孝，所以敬天下之为人父；教以弟，所以敬天下之为人兄；教以臣，所以敬天下之为君。」即是敬四海之内也。
〔一二〕正义言天子能躬行礼，则臣下必用礼，如此则礼行矣。「合父子」以下，悉自天子自身行之也。
大乐与天地同和，〔一〕大礼与天地同节。〔二〕和，故百物不失；〔三〕节，故祀天祭地。〔四〕明则有礼乐，〔五〕幽则有鬼神，〔六〕如此则四海之内合敬同爱矣。〔七〕礼者，殊事合敬者也；〔八〕乐者，异文合爱者也。〔九〕礼乐之情同，故明王以相沿也。〔一０〕故事与时并，〔一一〕名与功偕。〔一二〕故钟鼓管磬羽钥干戚，乐之器也；〔一三〕诎信俯仰级兆舒疾，〔一四〕乐之文也。〔一五〕簠簋俎豆制度文章，礼之器也；升降上下周旋裼袭，礼之文也。故知礼乐之情者能作，〔一六〕识礼乐之文者能术。〔一七〕作者之谓圣，〔一八〕术者之谓明。〔一九〕明圣者，术作之谓也。
〔一〕正义此乐论第三段，论礼与乐唯圣能识也。言天地以气氤氲，合生万物。大乐之理，顺阴阳律吕生养万物，是大乐与天地同和也。
〔二〕集解郑玄曰：「言顺天地之气与其数也。」正义言天有日月，地有山川，高卑殊形，生用各别。大礼辩尊卑贵贱等差异别，是大礼与天地同节。
〔三〕集解郑玄曰：「不失其性。」正义乐与天地同和，能生成万物。
〔四〕集解郑玄曰：「成物有功报焉。」正义礼与天地同节，有尊卑上下，报生成万物之功。
〔五〕集解郑玄曰：「教人者也。」正义明犹外也。言圣王能使乐与天地同和，礼与天地同节，又能显明其礼乐以教人也。
〔六〕集解郑玄曰：「助天地成物者也。易曰知鬼神之情状。然则圣人精气谓之神，贤智之精气谓之鬼也。」正义幽，内也。言圣王又能内敬鬼神，助天地生成万物。
〔七〕正义言行礼同节，故四海合敬矣。乐同和，故四海同爱矣。
〔八〕正义尊卑贵贱之别，是殊事也。施之同以庄敬，是合敬也。
〔九〕正义宫商错而成文，随事而制变，是异文；同以劝爱，是合爱也。
〔一０〕集解郑玄曰：「沿犹因述也。殷因于夏，周因于殷。」正义乐情主和，礼情主敬，致化是同。以其致化情同，故明王相因述也。
〔一一〕集解郑玄曰：「举事在其时也。」王肃曰：「有其时，然后得立其事。」正义言圣王所为之事与所当之时并行也。若尧舜揖让之事与淳和之时并行，汤武干戈之事与浇薄之时并行。此句明礼也。
〔一二〕集解郑玄曰：「为名在（于）其功也。偕犹俱也。」王肃曰：「有功，然后得受其名。」正义名谓乐名也。偕，俱也。功者，揖让干戈之功也。圣王制乐之名，与所建之功俱作也。若尧、舜乐名咸池、大韶，汤、武乐名大濩、大武也。
〔一三〕正义此陈乐事也。钟鼓之属是乐之器，有形质，故为事也。
〔一四〕集解徐广曰：「级，今礼作『缀』。」骃案：郑玄曰「兆其外营域」。索隐徐广曰：「级，今礼作『缀』。」缀舞者，酇列也。又按：下文「其舞行及远」，「及短」，礼皆作「缀」，盖是字之残缺讹变耳，故此为「级」而下又为「及」也。然并依字读，义亦俱通，恐违古记耳。
〔一五〕正义文饰之事也。
〔一六〕正义既能穷本（知末）知变，又能着诚去伪，所以能述作，故谓之圣也。
〔一七〕集解郑玄曰：「述谓训其义。」正义谓上文「屈伸俯仰」，「升降上下」也。
〔一八〕正义尧、舜、禹、汤之属是也。
〔一九〕正义游、夏之属是也。
乐者，天地之和也；礼者，天地之序也。〔一〕和，故百物皆化；序，故群物皆别。〔二〕乐由天作，礼以地制。〔三〕过制则乱，过作则暴。〔四〕明于天地，然后能兴礼乐也。〔五〕论伦无患，乐之情也；〔六〕欣喜驩爱，乐之（容）〔官〕也。〔七〕中正无邪，礼之质也；〔八〕庄敬恭顺，礼之制也。〔九〕若夫礼乐之施于金石，越于声音，用于宗庙社稷，事于山川鬼神，则此所以与民同也〔一０〕。
〔一〕正义此乐论第四段也。谓礼乐之情也。乐法天地之气，故云天地之和；礼法天地之形，故云天地之序。礼乐从天地而来，王者必明于天地，然后能兴起礼乐也。
〔二〕集解郑玄曰：「化犹生也。别谓形体异。」
〔三〕集解郑玄曰：「言法天地。」正义天用和气化物，物从气化，是由天作也。地有高下区分以生万物，礼有品节殊文，是由地制也。
〔四〕集解郑玄曰：「过犹误也。暴，失文、武意也。」
〔五〕正义礼乐既不可误，故须明天地者乃可制作也。
