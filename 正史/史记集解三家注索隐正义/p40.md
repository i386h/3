<!-- { "loadSidebar": true } -->
〔二〕集解地理志东莱有黄县、腄县。正义腄，逐瑞反。字或作「陲」。括地志云：「黄县故城在莱州黄县东南二十五里，古莱子国也。牟平县城在黄县南百三十里。十三州志云牟平县古腄县也。」
〔三〕集解地理志之罘山在腄县。正义罘音浮。括地志云：「在莱州文登县东北百八十里。成山在文登县西北百九十里。」穷犹登极也。封禅书云：「八神，五曰阳主；祠之罘；七曰日主，祠成山，成山斗入海。」又云：「之罘山在海中。文登县，古腄县也。」
南登琅邪，〔一〕大乐之，留三月。乃徙黔首三万户琅邪台下，〔二〕复十二岁。〔三〕作琅邪台，〔四〕立石刻，颂秦德，明得意。曰：〔五〕
〔一〕集解今兖州东沂州、密州，即古琅邪也。
〔二〕集解地理志越王句践尝治琅邪县，起台馆。索隐山海经琅邪台在渤海闲。盖海畔有山，形如台，在琅邪，故曰琅邪台。正义括地志云：「密州诸城县东南百七十里有琅邪台，越王句践观台也。台西北十里有琅邪故城。吴越春秋云：『越王句践二十五年，徙都琅邪，立观台以望东海，遂号令秦、晋、齐、楚，以尊辅周室，歃血盟。』即句践起台处。」括地志云：「琅邪山在密州诸城县东南百四十里。始皇立层台于山上，谓之琅邪台，孤立众山之上。秦王乐之，留三月，立石山上，颂秦德也。」
〔三〕正义复音福。复三万户徙台下者。
〔四〕正义今琅邪台。
〔五〕索隐二句为韵。
维二十八年，皇帝作始。端平法度，万物之纪。以明人事，合同父子。圣智仁义，显白道理。东抚东土，以省卒士。〔一〕事已大毕，乃临于海。皇帝之功，劝劳本事。上农除末，黔首是富。普天之下，抟心揖志。〔二〕器械一量，〔三〕同书文字。日月所照，舟舆所载。皆终其命，莫不得意。应时动事，是维皇帝。匡饬异俗，陵水经地。〔四〕忧恤黔首，朝夕不懈。除疑定法，咸知所辟。〔五〕方伯分职，诸治经易。〔六〕举错必当，莫不如画。〔七〕皇帝之明，临察四方。尊卑贵贱，不踰次行。〔八〕奸邪不容，皆务贞良。细大尽力，莫敢怠荒。远迩辟隐，〔九〕专务肃庄。端直敦忠，事业有常。皇帝之德，存定四极。诛乱除害，兴利致福。节事以时，诸产繁殖。黔首安宁，不用兵革。〔一０〕六亲相保，终无寇贼。驩欣奉教，尽知法式。六合之内，皇帝之土。西涉流沙，〔一一〕南尽北户。东有东海，北过大夏。〔一二〕人迹所至，无不臣者。功盖五帝，泽及牛马。莫不受德，各安其宇。
〔一〕正义省，山井反。卒，子忽反。
〔二〕索隐抟，古「专」字。左传云：「如琴瑟之抟壹。」揖音集。
〔三〕正义内成曰器，甲冑兜鍪之属。外成曰械，戈矛弓戟之属。壹量者，同度量也。
〔四〕正义陵作「凌」，犹历也。经，界也。
〔五〕正义音避。
〔六〕正义易音以豉反。言方伯分职治，所理常在平易。
〔七〕正义画音户卦反。谓政理齐整，分明若画，无邪恶。
〔八〕正义音胡郎反。
〔九〕正义辟，匹亦反。
〔一０〕正义协韵音棘。
〔一一〕正义解见夏纪。
〔一二〕索隐协韵音户。下「无不臣者」音渚。「泽及牛马」音姥。正义杜预云：「大夏，太原晋阳县。」按：在今并州，「迁实沈于大夏，主参」，即此也。
维秦王兼有天下，立名为皇帝，乃抚东土，至于琅邪。列侯〔一〕武城侯王离、列侯通武侯王贲、伦侯〔二〕建成侯赵亥、伦侯昌武侯成、伦侯武信侯冯毋择、丞相隗林、〔三〕丞相王绾、卿李斯、卿王戊、五大夫赵婴、五大夫杨樛〔四〕从，与〔五〕议于海上。〔六〕曰：「古之帝者，地不过千里，〔七〕诸侯各守其封域，或朝或否，相侵暴乱，残伐不止，犹刻金石，以自为纪。古之五帝三王，知教不同，法度不明，假威鬼神，〔八〕以欺远方，实不称名，〔九〕故不久长。其身未殁，诸侯倍叛，法令不行。今皇帝并一海内，以为郡县，天下和平。昭明宗庙，体道行德，尊号大成。群臣相与诵皇帝功德，刻于金石，以为表经。」
〔一〕集解张晏曰：「列侯者，见序列。」
〔二〕索隐爵卑于列侯，无封邑者。伦，类也，亦列侯之类。
〔三〕索隐隗姓，林名。有本作「状」者，非。颜之推云：「隋开皇初，京师穿地得铸秤权，有铭，云始皇时量器，丞相隗状、王绾二人列名，其作『状』貌之字，时令校写，亲所按验。」王劭亦云然。斯远古之证也。正义隗音五罪反。
〔四〕正义音居虬反。
〔五〕正义上才用反。下音预。言王离以下十人从始皇，咸与始皇议功德于海上，立石于琅邪台下，十人名字并刻颂。
〔六〕正义此颂前后序两句为韵，此三句为韵。
〔七〕正义过音戈。千里谓王畿。
〔八〕正义言五帝、三王假借鬼神之威，以欺服远方之民，若苌弘之比也。
〔九〕正义称，尺证反。
既已，齐人徐市等上书，言海中有三神山，名曰蓬莱、方丈、瀛洲，〔一〕僊人居之。请得斋戒，与童男女求之。于是遣徐市发童男女数千人，入海求僊人。〔二〕
〔一〕正义汉书郊祀志云：「此三神山者，其传在渤海中，去人不远，盖曾有至者，诸仙人及不死之药皆在焉。其物禽兽尽白，而黄金白银为宫阙。未至，望之如云；及至，三神山乃居水下；临之，患且至，风辄引船而去，终莫能至云。世主莫不甘心焉。」
〔二〕正义括地志云：「亶洲在东海中，秦始皇使徐福将童男女入海求仙人，止在此州，共数万家。至今洲上人有至会稽市易者。吴人外国图云亶洲去琅邪万里。」
始皇还，过彭城，〔一〕斋戒祷祠，欲出周鼎泗水。使千人没水求之，弗得。乃西南渡淮水，之衡山、〔二〕南郡。〔三〕浮江，至湘山祠。〔四〕逢大风，几不得渡。上问博士曰：「湘君神？」博士对曰：「闻之，尧女，舜之妻，而葬此。」〔五〕于是始皇大怒，使刑徒三千人皆伐湘山树，赭其山。〔六〕上自南郡由武关归。〔七〕
〔一〕正义彭城，徐州所理县也。州东外城，古之彭国也。搜神记云陆终弟三子曰籛铿，封于彭，为商伯。外传云殷末，灭彭祖氏。
〔二〕正义括地志云：「衡山，一名岣嵝山，在衡州湘潭县西四十一里。」岣音苟。嵝音楼。
〔三〕正义今荆州也。言欲向衡山，即西北过南郡，入武关至咸阳。
〔四〕正义括地志云：「黄陵庙在岳州湘阴县北五十七里，舜二妃之神。二妃冢在湘阴北一百六十里青草山上。盛弘之荆州记云青草湖南有青草山，湖因山名焉。列女传云舜陟方，死于苍梧。二妃死于江湘之闲，因葬焉。」按：湘山者，乃青草山。山近湘水，庙在山南，故言湘山祠。
〔五〕索隐列女传亦以湘君为尧女。按：楚词九歌有湘君、湘夫人。夫人是尧女，则湘君当是舜。今此文以湘君为尧女，是总而言之。
〔六〕正义赭音者。
〔七〕集解应劭曰：「武关，秦南关，通南阳。」文颖曰：「武关在析西百七十里弘农界。」正义括地志云：「故武关在商州商洛县东九十里，春秋时少习也。杜预云少习。商县武关也。」
二十九年，始皇东游。至阳武博狼沙中，〔一〕为盗所惊。求弗得，乃令天下大索十日。
〔一〕集解地理志河南阳武县有博狼沙。正义狼音浪。
登之罘，刻石。其辞曰：〔一〕
〔一〕索隐三句为韵，凡十二韵。
维二十九年，时在中春，〔一〕阳和方起。皇帝东游，巡登之罘，临照于海。从臣嘉观，〔二〕原念休烈，追诵本始。大圣作治，建定法度，显箸纲纪。外教诸侯，光施文惠，明以义理。六国回辟，〔三〕贪戾无厌，〔四〕虐杀不已。皇帝哀众，遂发讨师，奋扬武德。义诛信行，威燀旁达，〔五〕莫不宾服。烹灭强暴，振救黔首，周定四极。普施明法，经纬天下，永为仪则。大矣哉！宇县之中〔六〕，承顺圣意。〔七〕群臣诵功，请刻于石，表垂于例程。
〔一〕正义中音仲。古者帝王巡狩，常以中月。
〔二〕正义从，才用反。观音管。
〔三〕正义必亦反。
〔四〕正义于廉反。
〔五〕集解徐广曰：「燀，充善反。」
〔六〕集解宇，宇宙。县，赤县。
〔七〕索隐协韵音忆。
其东观曰：
维二十九年，皇帝春游，览省远方。逮于海隅，遂登之罘，昭临朝阳。观望广丽，从臣咸念，原道至明。圣法初兴，清理疆内，外诛暴强。武威旁畅，振动四极，禽灭六王。阐并天下，甾害绝息，永偃戎兵。皇帝明德，经理宇内，视听不怠。〔一〕作立大义，昭设备器，咸有章旗。职臣遵分，各知所行，事无嫌疑。黔首改化，远迩同度，临古绝尤。常职既定，后嗣循业，长承圣治。群臣嘉德，祗诵圣烈，请刻之罘。
〔一〕索隐怠，协旗、疑韵，音铜綦反。故国语范蠡曰「得时不怠，时不再来」，亦以怠与（台）〔来〕为韵。
旋，遂之琅邪，道上党入。〔一〕
〔一〕索隐道犹从也。
三十年，无事。
三十一年〔一〕十二月，更名腊曰「嘉平」。〔二〕赐黔首里六石米，二羊。始皇为微行咸阳，〔三〕与武士四人俱，夜出逢盗兰池，〔四〕见窘，武士击杀盗，关中大索二十日。米石千六百。
〔一〕集解徐广曰：「使黔首自实田也。」
〔二〕集解太原真人茅盈内纪曰：「始皇三十一年九月庚子，盈曾祖父蒙，乃于华山之中，乘云驾龙，白日升天。先是其邑谣歌曰『神仙得者茅初成，驾龙上升入泰清，时下玄洲戏赤城，继世而往在我盈，帝若学之腊嘉平』。始皇闻谣歌而问其故，父老具对此仙人之谣歌，劝帝求长生之术。于是始皇欣然，乃有寻仙之志，因改腊曰『嘉平』。」索隐广雅曰：「夏曰『清祀』，殷曰『嘉平』，周曰『大蜡』，亦曰『腊』，秦更曰『嘉平』。」盖应歌谣之词而改从殷号也。道书茅蒙字初成，今此云「茅蒙初成」者为神仙之道，其意失也。盖由裴氏所引不明，或后人增益「蒙」字，遂令七言之词有衍尔。
〔三〕集解张晏曰：「若微贱之所为，故曰微行也。」
〔四〕集解地理志渭城县有兰池宫。正义括地志云：「兰池陂即古之兰池，在咸阳县界。秦记云『始皇都长安，引渭水为池，筑为蓬、瀛，刻石为鲸，长二百丈』。逢盗之处也。」
三十二年，始皇之碣石，使燕人卢生求羡门、〔一〕高誓。〔二〕刻碣石门。〔三〕坏城郭，决通堤防。其辞曰：〔四〕
〔一〕集解韦昭曰：「古仙人。」
〔二〕正义亦古仙人。
〔三〕集解徐广曰：「一作『盟』。」
〔四〕正义此一颂三句为韵。
