<!-- { "loadSidebar": true } -->
阎乐归报赵高，赵高乃悉召诸大臣公子，告以诛二世之状。曰：「秦故王国，始皇君天下，故称帝。今六国复自立，秦地益小，乃以空名为帝，不可。宜为王如故，便。」立二世之兄子公子婴为秦王。以黔首葬二世杜南宜春苑中。令子婴斋，当庙见，受王玺。斋五日，子婴与其子二人谋曰：「丞相高杀二世望夷宫，恐群臣诛之，乃详以义立我。〔一〕我闻赵高乃与楚约，灭秦宗室而王关中。今使我斋见庙，此欲因庙中杀我。我称病不行，丞相必自来，来则杀之。」高使人请子婴数辈，子婴不行，高果自往，曰：「宗庙重事，王柰何不行？」子婴遂刺杀高于斋宫，三族高家以徇咸阳。子婴为秦王四十六日，楚将沛公破秦军入武关，遂至霸上，〔二〕使人约降子婴。子婴即系颈以组，白马素车，〔三〕奉天子玺符，降轵道旁。〔四〕沛公遂入咸阳，封宫室府库，还军霸上。居月余，诸侯兵至，项籍为从长，〔五〕杀子婴及秦诸公子宗族。遂屠咸阳，烧其宫室，虏其子女，收其珍宝货财，诸侯共分之。灭秦之后，各分其地为三，名曰雍王、塞王、翟王，号曰三秦。项羽为西楚霸王，主命分天下王诸侯，秦竟灭矣。后五年，天下定于汉。
〔一〕集解详音羊。
〔二〕集解应劭曰：「霸水上地名，在长安东三十里。古名滋水，秦穆公更名霸水。」
〔三〕集解应劭曰：「组者，天子黻也。系颈者，言欲自杀。素车白马，丧人之服也。」
〔四〕集解徐广曰：「在霸陵。」骃案：苏林曰「亭名，在长安东十三里」。
〔五〕索隐谓合关东为从长也。
太史公曰：秦之先伯翳，尝有勋于唐虞之际，受土赐姓。及殷夏之闲微散。至周之衰，秦兴，邑于西垂。自缪公以来，稍蚕食诸侯，竟成始皇。始皇自以为功过五帝，地广三王，而羞与之侔。善哉乎贾生推言之也！曰：
秦并兼诸侯山东三十余郡，缮津关，据险塞，修甲兵而守之。然陈涉以戍卒散乱之众数百，奋臂大呼，不用弓戟之兵，鉏櫌白梃，〔一〕望屋而食，〔二〕横行天下。〔三〕秦人阻险不守，关梁不阖，长戟不刺，强弩不射。楚师深入，战于鸿门，曾无藩篱之艰。于是山东大扰，诸侯并起，豪俊相立。〔四〕秦使章邯将而东征，章邯因以三军之众要市于外，〔五〕以谋其上。群臣之不信，可见于此矣。子婴立，遂不寤。藉使子婴有庸主之材，仅得中佐，山东虽乱，秦之地可全而有，宗庙之祀未当绝也。
〔一〕集解徐广曰：「櫌，田器，音忧。」索隐徐以櫌为田器，非也。孟康以櫌为鉏柄，盖得其近也。
〔二〕索隐言其兵蚕食天下，不裹粮而行。
〔三〕索隐谓轻前敌，不部伍旅进也。舞阳侯曰「横行匈奴中」是也。
〔四〕集解骃案：鹖冠子曰「德万人者谓之俊，德千人者谓之豪，德百人者谓之英」。索隐谓武臣、田儋、魏豹之属。
〔五〕索隐此评失也。章邯之降，由赵高用事，不信任军将，一则恐诛，二则楚兵既盛，王离见虏，遂以兵降耳。非三军要市于外以求封明矣。要，平声。
秦地被山带河以为固，四塞之国也。自缪公以来，至于秦王，二十余君，常为诸侯雄。岂世世贤哉？其势居然也。且天下尝同心并力而攻秦矣。当此之世，贤智并列，良将行其师，贤相通其谋，然困于阻险而不能进，秦乃延入战而为之开关，百万之徒逃北而遂坏。岂勇力智慧不足哉？形不利，势不便也。秦小邑并大城，〔一〕守险塞而军，高垒毋战，闭关据阨，荷戟而守之。诸侯起于匹夫，以利合，非有素王之行也。其交未亲，其下未附，名为亡秦，其实利之也。彼见秦阻之难犯也，必退师。安土息民，〔二〕以待其敝，收弱扶罢，以令大国之君，不患不得意于海内。贵为天子，富有天下，而身为禽者，其救败非也。
〔一〕集解徐广曰：「大，一作『小』。」
〔二〕索隐贾谊书「安」作「案」。
秦王足己不问，遂过而不变。二世受之，因而不改，暴虐以重祸。子婴孤立无亲，危弱无辅。三主惑而终身不悟，亡，不亦宜乎？当此时也，世非无深虑知化之士也，然所以不敢尽忠拂过者，秦俗多忌讳之禁，忠言未卒于口而身为戮没矣。故使天下之士，倾耳而听，重足而立，拑口而不言。是以三主失道，忠臣不敢谏，智士不敢谋，天下已乱，奸不上闻，岂不哀哉！先王知雍蔽之伤国也，故置公卿大夫士，以饰法设刑，而天下治。其强也，禁暴诛乱而天下服。其弱也，五伯征而诸侯从。其削也，内守外附而社稷存。故秦之盛也，繁法严刑而天下振；及其衰也，百姓怨望而海内畔矣。故周五序〔一〕得其道，而千余岁不绝。秦本末并失，故不长久。由此观之，安危之统相去远矣。野谚曰「前事之不忘，后事之师也」。是以君子为国，观之上古，验之当世，参以人事，察盛衰之理，审权势之宜，去就有序，变化有时，故旷日长久而社稷安矣。
〔一〕索隐贾谊书「五」作「王」。
秦孝公据殽函之固，拥雍州之地，君臣固守而窥周室，有席卷天下，〔一〕包举宇内，囊括四海之意，〔二〕并吞八荒之心。当是时，商君佐之，〔三〕内立法度，务耕织，修守战之备，外连衡而斗诸侯，〔四〕于是秦人拱手而取西河之外。
〔一〕索隐按：春秋纬曰诸侯冰散席卷也。
〔二〕集解张晏曰：「括，结囊也。言其能包含天下。」索隐注同。
〔三〕索隐商君，卫公孙鞅，仕秦为左庶长，遂为秦制法，孝公致霸，封之于商，号商君。
〔四〕索隐战国策曰：「苏秦亦为秦连衡。」高诱曰：「合关东从通之秦，故曰连衡也。」
孝公既没，惠王、武王蒙故业，因遗册，南兼汉中，西举巴、蜀，东割膏腴之地，收要害之郡。诸侯恐惧，会盟而谋弱秦，不爱珍器重宝肥美之地，以致天下之士，合从缔交，〔一〕相与为一。当是时，齐有孟尝，赵有平原，楚有春申，魏有信陵。此四君者，皆明知而忠信，宽厚而爱人，尊贤重士，约从离衡，〔二〕并韩、魏、燕、楚、齐、赵、宋、卫、中山之众。于是六国之士〔三〕有宁越、徐尚、苏秦、杜赫之属为之谋，〔四〕齐明、周最、陈轸、昭滑、楼缓、翟景、苏厉、乐毅之徒通其意，〔五〕吴起、孙膑、带佗、儿良、王廖、田忌、廉颇、赵奢之朋制其兵。〔六〕常以十倍之地，百万之众，叩关而攻秦。秦人开关延敌，九国之师逡巡遁逃而不敢进。秦无亡矢遗镞之费，而天下诸侯已困矣。于是从散约解，争割地而奉秦。秦有余力而制其敝，追亡逐北，伏尸百万，流血漂卤。〔七〕因利乘便，宰割天下，分裂河山，强国请服，弱国入朝。延及孝文王、庄襄王，享国日浅，国家无事。
〔一〕集解汉书音义曰：「缔，结也。」
〔二〕索隐言孟尝等四君皆为其国共相约结为从，以离散秦之横。
〔三〕索隐六国者，韩、魏、赵、燕、齐、楚是也。与秦为七国，亦谓之七雄。又六国与宋、卫、中山为九国。其三国盖微，又前亡。
〔四〕集解徐广曰：「越，一作『经』。或自别有此人，不必宁越也。」索隐宁越，赵人，贾谊作「宁越」。徐尚，未详。苏秦，东周洛阳人。吕氏春秋「杜赫以安天下说周昭文君」，高诱曰「杜赫，周人也」。
〔五〕索隐战国策齐明，东周臣，后仕秦、楚及韩。周最，周之公子，亦仕秦。陈轸，夏人，亦仕秦。昭滑，楚人。楼缓，魏文侯弟，所谓楼子也。苏厉，秦之弟，仕齐。乐毅本齐臣，入燕，燕昭王以客礼待之，以为亚卿。翟景，未详也。
〔六〕索隐吴起，卫人，事魏文侯为将。孙膑，孙武之后也。吕氏春秋曰「王廖贵先，儿良贵后」，二人皆天下之豪士。田忌，齐将也。廉颇，赵将也。赵奢亦赵之将。
〔七〕集解徐广曰：「卤，楯也。」
及至秦王，续六世之余烈，〔一〕振长策而御宇内，吞二周而亡诸侯，履至尊而制六合，执棰拊〔二〕以鞭笞天下，威振四海。南取百越之地，〔三〕以为桂林、象郡，百越之君俛首系颈，委命下吏。乃使蒙恬北筑长城而守藩篱，却匈奴七百余里，胡人不敢南下而牧马，士不敢弯弓而报怨。于是废先王之道，焚百家之言，以愚黔首。堕名城，〔四〕杀豪俊，收天下之兵聚之咸阳，销锋铸鐻，以为金人十二，以弱黔首之民。然后斩华为城，〔五〕因河为津，据亿丈之城，临不测之溪以为固。良将劲弩守要害之处，信臣精卒陈利兵而谁何，〔六〕天下以定。秦王之心，自以为关中之固，金城千里，〔七〕子孙帝王万世之业也。
〔一〕集解张晏曰：「孝公、惠文王、武王、昭王、孝文王、庄襄王。」
〔二〕集解徐广曰：「拊，拍也，音府。一作『槁朴』。」索隐贾本论作「槁朴」。
〔三〕集解韦昭曰：「越有百邑。」
〔四〕集解应劭曰：「坏坚城，恐人复阻以害己也。」
〔五〕集解徐广曰：「斩，一作『践』。」骃案：服虔曰「断华山为城」。索隐斩，亦作「践」，亦出贾本论。又崔浩云：「践，登也。」
〔六〕集解如淳曰：「何犹问也。」索隐崔浩云：「何或为『呵』。」汉旧仪：「宿卫郎官分五夜谁呵，呵夜行者谁也。」何呵字同。
〔七〕索隐金城，言其实且坚也。韩子曰「虽有金城汤池」，汉书张良亦曰「关中所谓金城千里，天府之国。」
秦王既没，余威振于殊俗。陈涉，瓮牖绳枢之子，〔一〕甿隶之人，〔二〕而迁徙之徒，才能不及中人，非有仲尼、墨翟之贤，陶朱、猗顿之富，蹑足行伍之闲，而倔起什伯之中，〔三〕率罢散之卒，将数百之众，而转攻秦。斩木为兵，揭竿为旗，天下云集响应，赢粮而景从，山东豪俊遂并起而亡秦族矣。
〔一〕集解服虔曰：「以绳系户枢也。」孟康曰：「瓦瓮为?也。」
〔二〕集解如淳曰：「甿，古『氓』字。氓，民也。」
〔三〕集解汉书音义曰：「首出十长百长之中。」如淳曰：「时皆辟屈在十百之中。」
且夫天下非小弱也，雍州之地，殽函之固自若也。〔一〕陈涉之位，非尊于齐、楚、燕、赵、韩、魏、宋、卫、中山之君；鉏櫌棘矜，〔二〕非锬于句戟长铩也；〔三〕适戍之众，非抗于九国之师；深谋远虑，行军用兵之道，非及乡时之士也。然而成败异变，功业相反也。试使山东之国与陈涉度长絜大，〔四〕比权量力，则不可同年而语矣。然秦以区区之地，千乘之权，招八州而朝同列，百有余年矣。然后以六合为家，殽函为宫，一夫作难而七庙堕，身死人手，为天下笑者，何也？仁义不施而攻守之势异也。
〔一〕集解韦昭曰：「殽谓二殽。函，函谷关也。」
〔二〕集解服虔曰：「以鉏柄及棘作矛槿也。」如淳曰：「櫌椎，块椎也。」
