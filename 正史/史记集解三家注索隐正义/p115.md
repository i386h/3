<!-- { "loadSidebar": true } -->
三十八年，周襄王弟带与戎、翟合谋伐周，齐使管仲平戎于周。周欲以上卿礼管仲，管仲顿首曰：「臣陪臣，安敢！」三让，乃受下卿礼以见。三十九年，周襄王弟带来奔齐。齐使仲孙请王，为带谢。襄王怒，弗听。
四十一年，秦穆公虏晋惠公，复归之。是岁，管仲、隰朋皆卒。〔一〕管仲病，桓公问曰：「群臣谁可相者？」管仲曰：「知臣莫如君。」公曰：「易牙如何？」〔二〕对曰：「杀子以适君，非人情，不可。」公曰：「开方如何？」对曰：「倍亲以适君，非人情，难近。」〔三〕公曰：「竖刀如何？」〔四〕对曰：「自宫以适君，非人情，难亲。」管仲死，而桓公不用管仲言，卒近用三子，三子专权。
〔一〕正义括地志云：「管仲冢在青州临淄县南二十一里牛山上，与桓公冢连。隰朋墓在青州临淄县东北七里也。」
〔二〕正义即雍巫也。贾逵云：「雍巫，雍人名巫，易牙也。」
〔三〕集解管仲曰：「卫公子开方去其千乘之太子而臣事君也。」
〔四〕正义刀，鸟条反。颜师古云：「竖刀、易牙皆齐桓公臣。管仲有病，桓公往问之，曰：『将何以教寡人？』管仲曰：『愿君远易牙、竖刀。』公曰：『易牙烹其子以快寡人，尚可疑邪？』对曰：『
人之情非不爱其子也，其子之忍，又将何爱于君！』公曰：『竖刀自宫以近寡人，犹尚疑邪？』对曰：『人之情非不爱其身也，其身之忍，又将何有于君！』公曰：『诺。』管仲遂尽逐之，而公食不甘心不怡者三年。公曰：『仲父不已过乎？』于是皆即召反。明年，公有病，易牙、竖刀相与作乱，塞宫门，筑高墙，不通人。有一妇人踰垣入至公所。公曰：『我欲食。』妇人曰：『吾无所得。』公曰：『我欲饮。』妇人曰：『吾无所得。』公曰：『何故？』曰：『易牙、竖刀相与作乱；塞宫门，筑高墙，不通人，故无所得。』公慨然叹，涕出，曰：『嗟乎，圣人所见岂不远哉！若死者有知，我将何面目见仲父乎？』蒙衣袂而死乎寿宫。虫流于户，盖以杨门之扇，二月不葬也。」
四十二年，戎伐周，周告急于齐，齐令诸侯各发卒戍周。是岁，晋公子重耳来，桓公妻之。
四十三年。初，齐桓公之夫人三：曰王姬、徐姬、〔一〕蔡姬，皆无子。桓公好内，〔二〕多内宠，如夫人者六人，长卫姬，生无诡；〔三〕少卫姬，生惠公元；郑姬，生孝公昭；葛嬴，生昭公潘；密姬，生懿公商人；宋华子，〔四〕生公子雍。桓公与管仲属孝公于宋襄公，以为太子。雍巫〔五〕有宠于卫共姬，因宦者竖刀以厚献于桓公，亦有宠，桓公许之立无诡。〔六〕管仲卒，五公子皆求立。冬十月乙亥，齐桓公卒。易牙入，与竖刀因内宠杀群吏，〔七〕而立公子无诡为君。太子昭奔宋。
〔一〕索隐按：系本徐，嬴姓。礼，妇人称国及姓，今此言「徐姬」者，然姬是众妾之总称，故汉禄秩令云「姬妾数百」。妇人亦总称姬，姬亦未必尽是姓也。
〔二〕集解服虔曰：「内，妇官也。」
〔三〕索隐左传作「无亏」也。
〔四〕集解贾逵曰：「宋华氏之女，子姓。」
〔五〕集解贾逵曰：「雍巫，雍人，名巫，易牙字。」索隐贾逵以雍巫为易牙，未知何据。按：管子有棠巫，恐与雍巫是一人也。
〔六〕集解杜预曰：「易牙既有宠于公，为长卫姬请立。」
〔七〕集解服虔曰：「内宠如夫人者六人。群吏，诸大夫也。」杜预曰：「内宠，内官之有权宠者。」
桓公病，五公子各树党争立。及桓公卒，遂相攻，以故宫中空，莫敢棺。〔一〕桓公尸在床上六十七日，尸虫出于户。十二月乙亥，无诡立，乃棺赴。辛巳夜，敛殡。〔二〕
〔一〕正义音古患反。
〔二〕集解徐广曰：「敛，一作『临』也。」
桓公十有余子，要其后立者五人：无诡立三月死，无谥；次孝公；次昭公；次懿公；次惠公。孝公元年三月，宋襄公率诸侯兵送齐太子昭而伐齐。齐人恐，杀其君无诡。齐人将立太子昭，四公子之徒攻太子，太子走宋，宋遂与齐人四公子战。五月，宋败齐四公子师而立太子昭，是为齐孝公。宋以桓公与管仲属之太子，故来征之。以乱故，八月乃葬齐桓公。〔一〕
〔一〕集解皇览曰：「桓公冢在临菑城南七里所菑水南。」正义括地志云：「齐桓公墓在临菑县南二十一里牛山上，亦名鼎足山，一名牛首堈，一所二坟。晋永嘉末，人发之，初得版，次得水银池，有气不得入，经数日，乃牵犬入中，得金蚕数十薄，珠襦、玉匣、缯彩、军器不可胜数。又以人殉葬，骸骨狼藉也。」
六年春，齐伐宋，以其不同盟于齐也。〔一〕夏，宋襄公卒。七年，晋文公立。
〔一〕集解服虔曰：「鲁僖公十九年，诸侯盟于齐，以无忘桓公之德。宋襄公欲行霸道，不与盟，故伐之。」
十年，孝公卒，孝公弟潘因卫公子开方杀孝公子而立潘，是为昭公。昭公，桓公子也，其母曰葛嬴。
昭公元年，晋文公败楚于城濮，〔一〕而会诸侯践土，朝周，天子使晋称伯。〔二〕六年，翟侵齐。晋文公卒。秦兵败于殽。十二年，秦穆公卒。
〔一〕正义贾逵云：「卫地也。」
〔二〕正义音霸。
十九年五月，昭公卒，子舍立为齐君。舍之母无宠于昭公，国人莫畏。昭公之弟商人以桓公死争立而不得，阴交贤士，附爱百姓，百姓说。及昭公卒，子舍立，孤弱，即与众十月即墓上弒齐君舍，而商人自立，是为懿公。懿公，桓公子也，其母曰密姬。
懿公四年春，初，懿公为公子时，与丙戎〔一〕之父猎，争获不胜，及即位，断丙戎父足，〔二〕而使丙戎仆。〔三〕庸职之妻好，〔四〕公内之宫，使庸职骖乘。五月，懿公游于申池，〔五〕二人浴，戏。职曰：「断足子！」戎曰：「夺妻者！」二人俱病此言，乃怨。谋与公游竹中，二人弒懿公交车上，弃竹中而亡去。
〔一〕索隐左传「丙」作「邴」，邴歜也。
〔二〕正义左传云「乃掘而别之」，杜预云「断其尸足也」。
〔三〕集解贾逵曰：「仆，御也。」
〔四〕索隐左传作「阎职」，此言「庸职」。不同者，传所云「阎」，姓；「职」，名也。此言「庸职」，庸非姓，盖谓受顾织之妻，史意不同，字则异耳。正义国语及左传作「阎职」。
〔五〕集解杜预曰：「齐南城西门名申门。齐城无池，唯此门左右有池，疑此是也。」左思齐都赋注曰：「申池，海滨齐薮也。」
懿公之立，骄，民不附。齐人废其子而迎公子元于卫，立之，是为惠公。惠公，桓公子也。其母卫女，曰少卫姬，避齐乱，故在卫。
惠公二年，长翟来，〔一〕王子城父攻杀之，〔二〕埋之于北门。晋赵穿弒其君灵公。
〔一〕集解谷梁传曰：「身横九亩，断其首而载之，眉见于轼。」
〔二〕集解贾逵曰：「王子城父，齐大夫。」
十年，惠公卒，子顷公无野立。〔一〕初，崔杼有宠于惠公，惠公卒，高、国畏其偪也，逐之，崔杼奔卫。
〔一〕正义顷音倾。
顷公元年，楚庄王强，伐陈；二年，围郑，郑伯降，已复国郑伯。
六年春，晋使郄克于齐，齐使夫人帷中而观之。郄克上，夫人笑之。郄克曰：「不是报，不复涉河！」归，请伐齐，晋侯弗许。齐使至晋，郄克执齐使者四人河内，杀之。八年。晋伐齐，齐以公子强质晋，晋兵去。十年春，齐伐鲁、卫。鲁、卫大夫如晋请师，皆因郄克。〔一〕晋使郄克以车八百乘〔二〕为中军将，士燮将上军，栾书将下军，以救鲁、卫，伐齐。六月壬申，与齐侯兵合靡笄下。〔三〕癸酉，陈于鞍。〔四〕逄丑父〔五〕为齐顷公右。顷公曰：「驰之，破晋军会食。」射伤郄克，流血至履。克欲还入壁，其御曰：「我始入，再伤，不敢言疾，恐惧士卒，愿子忍之。」遂复战。战，齐急，丑父恐齐侯得，乃易处，顷公为右，车絓于木而止。〔六〕晋小将韩厥伏齐侯车前，曰「寡君使臣救鲁、卫」，戏之。丑父使顷公下取饮，〔七〕因得亡，脱去，入其军。晋郄克欲杀丑父。丑父曰：「代君死而见僇，后人臣无忠其君者矣。」克舍之，丑父遂得亡归齐。于是晋军追齐至马陵。〔八〕齐侯请以宝器谢，〔九〕不听；必得笑克者萧桐叔子，〔一０〕令齐东亩。〔一一〕对曰：「叔子，齐君母。齐君母亦犹晋君母，子安置之？且子以义伐而以暴为后，其可乎？」于是乃许，令反鲁、卫之侵地。〔一二〕
〔一〕索隐成二年左传鲁臧宜叔、卫孙桓子如晋，皆主于郄克是。
〔二〕集解贾逵曰：「八百乘，六万人。」
〔三〕集解徐广曰：「靡，一作『摩』。」贾逵曰：「靡笄，山名也。」索隐靡，如字。靡笄，山名，在济南，与代地磨笄山不同。
〔四〕集解服虔曰：「鞍，齐地名也。」
〔五〕集解贾逵曰：「齐大夫。」
〔六〕正义絓，胡卦反。止也。有所碍也。
〔七〕正义左传云「及华泉，骖絓于木而止。丑父使公下，如华泉取饮。郑周父御佐车，苑茷为右，载齐侯获免」也。
〔八〕集解徐广曰：「一作『陉』。」骃案：贾逵曰「马陉，齐地也」。
〔九〕集解左传曰：「赂以纪甗、玉磬也。」
〔一０〕集解杜预曰：「桐叔，萧君之字，齐侯外祖父。子，女也。难斥言其母，故远言之。」贾逵曰：「萧，附庸，子姓。」
〔一一〕集解服虔曰：「欲令齐陇亩东行。」索隐垄亩东行，则晋车马东向齐行易也。
〔一二〕正义左传云晋师及齐国，使齐人归我汶阳之田也。
十一年，晋初置六卿，赏鞍之功。齐顷公朝晋，欲尊王晋景公，〔一〕晋景公不敢受，乃归。归而顷公弛苑囿，薄赋敛，振孤问疾，虚积聚以救民，民亦大说。厚礼诸侯。竟顷公卒，百姓附，诸侯不犯。
〔一〕索隐王劭按：张衡曰「礼，诸侯朝天子执玉，既授而反之。若诸侯自相朝，则不授玉」。齐顷公战败朝晋而授玉，是欲尊晋侯为王，太史公探其旨而言。今按：此文不云「授玉」，王氏之说复何所依，聊记异耳。
十七年，顷公卒，〔一〕子灵公环立。
〔一〕集解皇览曰：「顷公冢近吕尚冢。」
灵公九年，晋栾书弒其君厉公。十年，晋悼公伐齐，齐令公子光质晋。十九年，立子光为太子，高厚傅之，令会诸侯盟于锺离。〔一〕二十七年，晋使中行献子伐齐。〔二〕齐师败，灵公走入临菑。晏婴止灵公，灵公弗从。曰：「君亦无勇矣！」晋兵遂围临菑，临菑城守不敢出，晋焚郭中而去。
〔一〕正义括地志云：「锺离故城在沂州承县界。」
〔二〕索隐荀偃祖林父代为中行，后改姓为中行氏。献子名偃。
