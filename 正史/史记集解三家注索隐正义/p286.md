<!-- { "loadSidebar": true } -->
军臣单于立四岁，〔一〕匈奴复绝和亲，大入上郡、云中各三万骑，所杀略甚众而去。于是汉使三将军军屯北地，代屯句注，赵屯飞狐口，缘边亦各坚守以备胡寇。又置三将军，军长安西细柳、渭北棘门、霸上以备胡。胡骑入代句注边，烽火通于甘泉、长安。数月，汉兵至边，匈奴亦去远塞，汉兵亦罢。后岁余，孝文帝崩，孝景帝立，而赵王遂乃阴使人于匈奴。吴楚反，欲与赵合谋入边。汉围破赵，匈奴亦止。自是之后，孝景帝复与匈奴和亲，通关市，给遗匈奴，遣公主，如故约。终孝景时，时小入盗边，无大寇。
〔一〕集解徐广曰：「孝文后元七年崩，而二年答单于书，其闲五年。而此云『后四年』，又『立四岁』，数不容尔也。孝文后六年冬，匈奴入上郡、云中也。」
今帝即位，明和亲约束，厚遇，通关市，饶给之。匈奴自单于以下皆亲汉，往来长城下。
汉使马邑下人聂翁壹〔一〕奸兰〔二〕出物〔三〕与匈奴交〔四〕，详为卖马邑城以诱单于。单于信之，而贪马邑财物，乃以十万骑入武州塞。〔五〕汉伏兵三十余万马邑旁，御史大夫韩安国为护军，护四将军以伏单于。单于既入汉塞，未至马邑百余里，见畜布野而无人牧者，怪之，乃攻亭。是时鴈门尉史〔六〕行徼，见寇，葆此亭，知汉兵谋，单于得，欲杀之，〔七〕尉史乃告单于汉兵所居。单于大惊曰：「吾固疑之。」乃引兵还。出曰：「吾得尉史，天也，天使若言。」以尉史为「天王」。汉兵约单于入马邑而纵，单于不至，以故汉兵无所得。汉将军王恢部出代击胡辎重，闻单于还，兵多，不敢出。汉以恢本造兵谋而不进，斩恢。〔八〕自是之后，匈奴绝和亲，攻当路塞，〔九〕往往入盗于汉边，不可胜数。然匈奴贪，尚乐关市，嗜汉财物，汉亦尚关市不绝以中之。〔一０〕
〔一〕索隐按：卫青传唯称「聂壹」。顾氏云「壹，名也。老，故称翁」，义或然也。
〔二〕集解奸音干。干兰，犯禁私出物也。
〔三〕索隐上音干。干兰谓犯禁私出物也。
〔四〕集解汉书音义曰：「私出塞与匈奴交市。」
〔五〕索隐苏林云在鴈门也。
〔六〕索隐如淳云：「律，近塞郡皆置尉，百里一人，士史、尉史各二人也。」
〔七〕集解徐广曰：「一云『乃下，具告单于』。」
〔八〕集解韩长孺传曰：「恢自杀。」
〔九〕索隐苏林云：「直当道之塞。」
〔一０〕正义如淳云：「得具以利中伤之。」
自马邑军后五年之秋，汉使四将军各万骑击胡关市下。将军卫青出上谷，至茏城，得胡首虏七百人。公孙贺出云中，无所得。公孙敖出代郡，为胡所败七千余人。李广出鴈门，为胡所败，而匈奴生得广，广后得亡归。汉囚敖、广，敖、广赎为庶人。其冬，匈奴数入盗边，渔阳尤甚。汉使将军韩安国屯渔阳备胡。其明年秋，匈奴二万骑入汉，杀辽西太守，略二千余人。胡又入败渔阳太守军千余人，围汉将军安国，安国时千余骑亦且尽，会燕救至，匈奴乃去。匈奴又入鴈门，杀略千余人。于是汉使将军卫青将三万骑出鴈门，李息出代郡，击胡。得首虏数千人。其明年，卫青复出云中以西至陇西，击胡之楼烦、白羊王于河南，得胡首虏数千，牛羊百余万。于是汉遂取河南地，筑朔方，复缮故秦时蒙恬所为塞，因河为固。汉亦弃上谷之什辟县造阳地以予胡。〔一〕是岁，汉之元朔二年也。
〔一〕集解什音斗。汉书音义曰：「言县斗辟，（西）〔曲〕近胡。」索隐按：孟康云「县斗辟，（西）〔曲〕近胡」也。什音斗。辟音僻。造阳即斗辟县中地。正义按：曲幽辟县入匈奴界者造阳地弃与胡也。
其后冬，匈奴军臣单于死。军臣单于弟左谷蠡王伊稚斜〔一〕自立为单于，攻破军臣单于太子于单。〔二〕于单亡降汉，汉封于单为涉安侯，数月而死。
〔一〕索隐伊稚斜。稚音持利反。斜音士嗟反，邹诞生音直牙反。盖稚斜，胡人语，近得其实。
〔二〕索隐音丹。
伊稚斜单于既立，其夏，匈奴数万骑入杀代郡太守恭友，略千余人。其秋，匈奴又入鴈门，杀略千余人。其明年，匈奴又复复入代郡、定襄、〔一〕上郡，各三万骑，杀略数千人。匈奴右贤王怨汉夺之河南地而筑朔方，数为寇，盗边，及入河南，侵扰朔方，杀略吏民其众。
〔一〕正义括地志云：「定襄故城在朔州善阳县北三百八十里。地理志定襄郡，高帝置也。」
其明年春，汉以卫青为大将军，将六将军，十余万人，出朔方、高阙击胡。右贤王以为汉兵不能至，饮酒醉，汉兵出塞六七百里，夜围右贤王。右贤王大惊，脱身逃走，诸精骑往往随后去。汉得右贤王众男女万五千人，裨小王十余人。其秋，匈奴万骑入杀代郡都尉朱英，略千余人。
其明年春，汉复遣大将军卫青将六将军，兵十余万骑，乃再出定襄数百里击匈奴，得首虏前后凡万九千余级，而汉亦亡两将军，军三千余骑。〔一〕右将军建得以身脱，〔二〕而前将军翕侯赵信兵不利，降匈奴。赵信者，故胡小王，降汉，汉封为翕侯，以前将军与右将军并军分行，〔三〕独遇单于兵，故尽没。单于既得翕侯，以为自次王，〔四〕用其姊妻之，与谋汉。信教单于益北绝幕，〔五〕以诱罢汉兵，徼极而取之，〔六〕无近塞。单于从其计。其明年，胡骑万人入上谷，杀数百人。
〔一〕集解徐广曰：「合有三千耳。」
〔二〕正义建，苏武父也。
〔三〕正义与大军别行也。
〔四〕正义自次者，尊重次于单于。
〔五〕集解应劭曰：「幕，沙幕，匈奴之南界。」瓒曰：「沙土曰幕，直度曰绝。」
〔六〕索隐按：徼，要也。谓要其疲极而取之。正义徼音古尧反。徼，要也。要汉兵疲极则取之，无近塞居止。
其明年春，汉使骠骑将军去病将万骑出陇西，过焉支山〔一〕千余里，击匈奴，得胡首虏（骑）万八千余级，破得休屠王祭天金人。〔二〕其夏，骠骑将军复与合骑侯数万骑出陇西、北地二千里，击匈奴。过居延，〔三〕攻祁连山，〔四〕得胡首虏三万余人，裨小王以下七十余人。是时匈奴亦来入代郡、鴈门，杀略数百人。汉使博望侯及李将军广出右北平，击匈奴左贤王。左贤王围李将军，卒可四千人，且尽，杀虏亦过当。会博望侯军救至，李将军得脱。汉失亡数千人，合骑侯后骠骑将军期，及与博望侯皆当死，赎为庶人。
〔一〕正义焉音烟。括地志云：「焉支山一名删丹山，在甘州删丹县东南五十里。西河故事云『匈奴失祁连、焉支二山，乃歌曰：「亡我祁连山，使我六畜不蕃息；失我焉支山，使我妇女无颜色。」其?惜乃如此』。」
〔二〕集解汉书音义曰：「匈奴祭天处本在云阳甘泉山下，秦夺其地，后徙之休屠王右地，故休屠有祭天金人，象祭天人也。」索隐韦昭云：「作金人以为祭天主。」崔浩云：「胡祭以金人为主，今浮图金人是也。」又汉书音义称「金人祭天，本在云阳甘泉山下，秦夺其地，徙之于休屠王右地，故休屠有祭天金人，象祭天人也」。事恐不然。案：得休屠金人，后置之于甘泉也。正义括地志云：「径路神祠在雍州、云阳县西北九十里甘泉山下，本匈奴祭天处，秦夺其地，后徙休屠右地。」按：金人即今佛像，是其遗法，立以为祭天主也。
〔三〕索隐韦昭曰：「张掖县。」
〔四〕索隐按：西河旧事云「山在张掖、酒泉二界上，东西二百余里，南北百里，有松柏五木，美水草，冬温夏凉，宜畜牧。匈奴失二山，乃歌云：『亡我祁连山，使我六畜不蕃息；失我燕支山，使我嫁妇无颜色』」。祁连一名天山，亦曰白山也。
其秋，单于怒浑邪王、休屠王居西方为汉所杀虏数万人，欲召诛之。浑邪王与休屠王恐，谋降汉，〔一〕汉使骠骑将军往迎之。浑邪王杀休屠王，并将其众降汉。凡四万余人，号十万。于是汉已得浑邪王，则陇西、北地、河西益少胡寇，徙关东贫民处所夺匈奴河南、新秦中〔二〕以实之，而减北地以西戍卒半。其明年，匈奴入右北平、定襄各数万骑，杀略千余人而去。
〔一〕集解徐广曰：「元狩二年也。」
〔二〕索隐如淳云「在长安以北，朔方以南」。汉书食货志云「徙贫人充朔方以南新秦中」是也。正义服虔云：「地名，在北地，广六七百里，长安北，朔方南。史记以为秦始皇遣蒙恬斥逐北胡，得肥饶之地七百里，徙内郡人民皆往充实之，号曰新秦中也。」
其明年春，汉谋曰「翕侯信为单于计，居幕北，以为汉兵不能至」。乃粟马发十万骑，（负）私〔负〕从〔一〕马凡十四万匹，粮重不与焉。令大将军青、骠骑将军去病中分军，大将军出定襄，骠骑将军出代，咸约绝幕击匈奴。单于闻之，远其辎重，以精兵待于幕北。与汉大将军接战一日，会暮，大风起，汉兵纵左右翼围单于。单于自度战不能如汉兵，单于遂独身与壮骑数百溃汉围西北遁走。汉兵夜追不得。行斩捕匈奴首虏万九千级，北至阗颜山赵信城〔二〕而还。
〔一〕正义谓负担衣粮，私募从者，凡十四万匹。
〔二〕集解如淳曰：「信前降匈奴，匈奴筑城居之。」
单于之遁走，其兵往往与汉兵相乱而随单于。单于久不与其大众相得，其右谷蠡王以为单于死，乃自立为单于。真单于复得其众，而右谷蠡王乃去其单于号，复为右谷蠡王。
汉骠骑将军之出代二千余里，与左贤王接战，汉兵得胡首虏凡七万余级，左贤王将皆遁走。骠骑封于狼居胥山，禅姑衍，临翰海〔一〕而还。
〔一〕集解如淳曰：「翰海，北海名。」正义按：翰海自一大海名，群鸟解羽伏乳于此，因名也。
是后匈奴远遁，而幕南无王庭。汉度河自朔方以西至令居，〔一〕往往通渠置田，官吏卒五六万人，稍蚕食，地接匈奴以北。〔二〕
〔一〕集解徐广曰：「在金城。」索隐徐广云在金城。地理志云张掖令居县。姚氏令音连。小颜云音零。
〔二〕正义匈奴旧以幕为王庭。今远徙幕北，更蚕食之，汉境连接匈奴旧地以北也。
初，汉两将军大出围单于，所杀虏八九万，而汉士卒物故〔一〕亦数万，汉马死者十余万。匈奴虽病，远去，而汉亦马少，无以复往。匈奴用赵信之计，遣使于汉，好辞请和亲。天子下其议，或言和亲，或言遂臣之。丞相长史任敞曰：「匈奴新破，困，宜可使为外臣，朝请于边。」汉使任敞于单于。单于闻敞计，大怒，留之不遣。先是汉亦有所降匈奴使者，单于亦辄留汉使相当。汉方复收士马，会骠骑将军去病死，于是汉久不北击胡。
〔一〕索隐汉士物故。案：释名云「汉以来谓死为『物故』，物就朽故也」。又魏台访议高堂崇对曰「闻之先师：物，无也；故，事也。言无复所能于事者也。」
