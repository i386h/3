<!-- { "loadSidebar": true } -->
汉元年十月，〔一〕沛公兵遂先诸侯至霸上。〔二〕秦王子婴素车白马，系颈以组，封皇帝玺符节，〔三〕降轵道旁。〔四〕诸将或言诛秦王。〔五〕沛公曰：「始怀王遣我，固以能宽容；且人已服降，又杀之，不祥。」乃以秦王属吏，〔六〕遂西入咸阳。欲止宫休舍，〔七〕樊哙、张良谏，乃封秦重宝财物府库，还军霸上。召诸县父老豪桀曰：「父老苦秦苛法久矣，诽谤〔八〕者族，偶语者弃巿〔九〕。吾与诸侯约，先入关者王之，吾当王关中。与父老约，法三章耳：〔一０〕杀人者死，伤人及盗抵罪。〔一一〕余悉除去秦法。诸吏人皆案堵如故。〔一二〕凡吾所以来，为父老除害，非有所侵暴，无恐！且吾所以还军霸上，待诸侯至而定约束耳。」乃使人与秦吏行县乡邑，告谕之。秦人大喜，争持牛羊酒食献飨军士。沛公又让不受，曰：「仓粟多，非乏，不欲费人。」人又益喜，唯恐沛公不为秦王。
〔一〕集解如淳曰：「张苍传云以高祖十月至霸上，故因秦以十月为岁首。」正义沛公乙未年十月至霸上。项羽封十八诸侯，沛公封汉王，后刘项五年战斗，汉遂灭楚，天下归汉，故却书初至霸上之月。
〔二〕正义故霸陵在雍州万年县东北二十五里。汉霸陵，文帝之陵邑也，东南去霸陵十里。地理志云：「霸陵故芷阳，文帝更名。」三秦记云：「霸城，秦穆公筑为宫，因名霸城。汉于此置霸陵。」庙记云：「霸城，汉文帝筑。沛公入关，遂至霸上，即此也。」
〔三〕索隐韦昭云：「天子印称玺，又独以玉。符，发兵符也。节，使者所拥也。」说文云：「符，信也。汉制以竹，长六寸，分而相合。」释名云：「节为号令赏罚之节也。又节毛上下相重，取象竹节。」又汉官仪云：「子婴上始皇玺，因服御之，代代传受，号曰『汉传国玺』也。」正义按：天子有六玺，皇帝行玺、皇帝之玺、皇帝信玺、天子行玺、天子之玺、天子信玺。皇帝信玺凡事皆用之，玺令施行；天子信玺以迁拜封王侯；天子之玺以发兵。皆以武都紫泥封，青囊白素里，两端无缝。三秦记云紫泥水在今成州。舆地志云汉封诏玺用紫泥，则此水之泥也。
〔四〕索隐枳音只。汉宫殿疏云枳道亭东去霸城观四里，观东去霸水百步。苏林云在长安东十三里也。正义轵音纸。括地志云：「轵道在雍州万年县东北十六里苑中。」
〔五〕索隐楚汉春秋曰：「樊哙请杀之。」
〔六〕正义属，之欲反。属，付也。
〔七〕正义休，息也。言欲居止宫殿中而息也。
〔八〕索隐刘伯庄、乐彦同音方未反。
〔九〕集解应劭曰：「秦禁民聚语。偶，对也。」瓒曰：「始皇本纪曰『偶语经书者弃巿』。」索隐按：礼云「刑人于巿，与众弃之」，故今律谓绞刑为「弃巿」是也。
〔一０〕索隐杀人，伤人及盗。
〔一一〕集解应劭曰：「抵，至也，又当也。除秦酷政，但至于罪也。」李斐曰：「伤人有曲直，盗臧有多少，罪名不可豫定，故凡言抵罪，未知抵何罪也。」张晏曰：「秦法，一人犯罪，举家及邻伍坐之，今但当其身坐，合于康诰『父子兄弟罪不相及』也。」索隐韦昭云：「抵，当也。谓使各当其罪。」今按：秦法有三族之刑，汉但约法三章耳，杀人者死，伤人及盗者使之抵罪，余并不论其辜，以言省刑也。则抵训为至，杀人以外，唯伤人及盗使至罪名耳。
〔一二〕集解应劭曰：「案，案次第；堵，墙堵也。」
或说沛公〔一〕曰：「秦富十倍天下，地形强。今闻章邯降项羽，项羽乃号为雍王，王关中。今则来，沛公恐不得有此。可急使兵守函谷关，〔二〕无内诸侯军，稍征关中兵以自益，距之。」沛公然其计，从之。十一月中，项羽果率诸侯兵西，欲入关，关门闭。闻沛公已定关中，大怒，使黥布等攻破函谷关。十二月中，遂至戏。〔三〕沛公左司马曹无伤闻项王怒，欲攻沛公，使人言项羽曰：「沛公欲王关中，令子婴为相，珍宝尽有之。」欲以求封。〔四〕亚父劝项羽击沛公。〔五〕方飨士，旦日合战。是时项羽兵四十万，号百万。沛公兵十万，号二十万，力不敌。会项伯欲活张良，夜往见良，因以文谕项羽，〔六〕项羽乃止。沛公从百余骑，驱之鸿门，〔七〕见谢项羽。项羽曰：「此沛公左司马曹无伤言之。不然，籍何以生此！」沛公以樊哙、张良故，得解归。归，立诛曹无伤。
〔一〕索隐按：楚汉春秋云解先生云「遣守函谷，无内项王」，而张良系家云「鲰生说我」，则鲰生是小生，即解生。
〔二〕正义颜师古曰：「今桃林南有洪溜涧，古函谷也。其水北流入河，西岸犹有旧关余迹」。西征记云：「道形如函也。其水山原壁立数十仞，谷中容一车。」
〔三〕正义许宜反。
〔四〕正义曹无伤欲就项羽求封。
〔五〕索隐范增也。项羽得范增，号曰亚父，言尊之亚于父。犹管仲，齐谓仲父。父并音甫也。
〔六〕正义项羽本纪云项伯曰「沛父不先破关中，公岂敢入乎？今人有大功，击之不义」。此以文谕之。
〔七〕索隐按：姚察云在新丰古城东，未至戏水，道南有断原、南北洞门是也。
项羽遂西，屠烧咸阳秦宫室，所过无不残破。秦人大失望，然恐，不敢不服耳。
项羽使人还报怀王。怀王曰：「如约。」项羽怨怀王不肯令与沛公俱西入关，而北救赵，后天下约。〔一〕乃曰：「怀王者，吾家项梁所立耳，非有功伐，何以得主约！本定天下，诸将及籍也。」乃详尊怀王为义帝，实不用其命。
〔一〕正义怀王初约先入咸阳者王之，令羽北救赵，故失约在后也。
正月，〔一〕项羽自立为西楚霸王，王梁、楚地九郡，都彭城。负约，更立沛公为汉王，〔二〕王巴、蜀、汉中，〔三〕都南郑。三分关中，立秦三将：章邯为雍王，〔四〕都废丘；司马欣为塞王〔五〕，都栎阳；〔六〕董翳为翟王，〔七〕都高奴。楚将瑕丘申阳为河南王，〔八〕都洛阳。赵将司马卬为殷王，〔九〕都朝歌。赵王歇徙王代。赵相张耳为常山王，都襄国。当阳〔一０〕君黥布为九江王，都六。〔一一〕怀王柱国共敖为临江王，〔一二〕都江陵。番君吴芮为衡山王，都邾。〔一三〕燕将臧荼为燕王，都蓟。故燕王韩广徙王辽东。广不听，臧荼攻杀之无终。封成安君陈余河闲三县，居南皮。封梅鋗十万户。
〔一〕正义崔浩云：「史官以正月纪四时，故书正月也。」荀悦云：「先春后正月也。」颜师古云：「凡此诸月号，皆太初正历之后记事者追改之，非当时本称也。以十月为岁首，即以十月为正月。今此正月，当时谓之四月也。他皆放此。」
〔二〕正义梁州本汉中郡，以汉水为名。
〔三〕集解徐广曰：「三十二县。」
〔四〕正义以岐州雍县为名。
〔五〕正义塞，先代反。韦昭云：「在长安东，名桃林塞。」按：桃林塞今华州潼关也。颜师古云「取河华之固为阨塞耳，非桃林」。
〔六〕索隐因葬太上皇，改曰万年。
〔七〕正义文颖云：「本上郡，秦所置，项羽以蕫翳为王，更名曰翟也。」
〔八〕正义在黄河之南，故曰河南，即今河南府。
〔九〕正义以商帝盘庚国殷中之地，改商为殷，在相州安阳县，即北蒙殷墟，南去朝歌百三十六里，故号殷王，都朝歌。
〔一０〕索隐韦昭云：「南郡县名。」
〔一一〕索隐地理志云六县属六安国。
〔一二〕正义孟康云「本南郡，改为临江国」是也。
〔一三〕索隐太康地理志云：「楚灭邾，迁其人于江南，因名县也。」
四月，兵罢戏下，〔一〕诸侯各就国。汉王之国，项王使卒三万人从，楚与诸侯之慕从者数万人，从杜南〔二〕入蚀中。〔三〕去辄烧绝栈道，〔四〕以备诸侯盗兵袭之，亦示项羽无东意。至南郑，诸将及士卒多道亡归，士卒皆歌思东归。韩信说汉王曰：〔五〕「项羽王诸将之有功者，而王独居南郑，是迁也。〔六〕军吏士卒皆山东之人也，日夜跂而望归，〔七〕及其锋而用之，可以有大功。天下已定，人皆自宁，不可复用。不如决策东乡，争权天下。」
〔一〕正义戏音麾：许慎注淮南子云：「戏，大旗也。」
〔二〕正义韦昭云：「杜，今陵邑。」括地志云：「杜陵故城在雍州万年县东南十五里。汉杜陵县，宣帝陵邑也，北去宣帝陵五里。庙记云故杜伯国。」
〔三〕集解李奇曰：「蚀音力，在杜南。」如淳曰：「蚀，入汉中道川谷名。」索隐李奇音力，孟康音食。王劭按：说文作「」，器名也。地形似器，故名之。音力也。
〔四〕索隐按系家，是用张良计也。栈道，阁道也。音士谏反。包恺音士版反。崔浩云：「险绝之处，傍凿山岩，而施版梁为阁。」
〔五〕集解徐广曰：「韩王信，非淮阴侯信也。」
〔六〕集解韦昭曰：「若有罪见迁徙。」
〔七〕正义跂音丘赐反。说文云：「跂，举踵也。」司马彪云：「
跂，望也。」
项羽出关，使人徙义帝。曰：「古之帝者地方千里，必居上游。」〔一〕乃使使徙义帝长沙郴县，趣义帝行，〔二〕群臣稍倍叛之，乃阴令衡山王、临江王击之，杀义帝江南。项羽怨田荣，立齐将田都为齐王。田荣怒，因自立为齐王，杀田都而反楚；予彭越将军印，令反梁地。楚令萧公角击彭越，彭越大破之。陈余怨项羽之弗王己也，令夏说说〔三〕田荣，请兵击张耳。齐予陈余兵，击破常山王张耳，张耳亡归汉。迎赵王歇于代，复立为赵王。赵王因立陈余为代王。项羽大怒，北击齐。
〔一〕正义音流。
〔二〕正义趣音促。
〔三〕正义上音悦，下音税。
八月，汉王用韩信之计，从故道〔一〕还，袭雍王章邯。邯迎击汉陈仓，〔二〕雍兵败，还走；止战好畤，〔三〕又复败，走废丘。汉王遂定雍地。东至咸阳，引兵围雍王废丘，〔四〕而遣诸将略定陇西、北地、上郡。令将军薛欧、〔五〕王吸〔六〕出武关，因王陵兵南阳，〔七〕以迎太公、吕后于沛。楚闻之，发兵距之阳夏，〔八〕不得前。令故吴令郑昌为韩王，距汉兵。
〔一〕集解地理志武都有故道县。
〔二〕正义今岐州县也。
〔三〕集解孟康曰：「畤音止，神灵之所在也，县名，属右扶风。」
〔四〕索隐按荀悦汉纪，令樊哙围之。
〔五〕集解音恶后反。索隐按表，欧以舍人从，为将军，封广平侯也。
〔六〕索隐按表，吸以中涓从，为将军，封清阳侯。
〔七〕集解如淳曰：「王陵亦聚党数千人，居南阳。」正义括地志云：「王陵故城在商州上洛县南三十一里。荆州记云昔汉高祖入秦，王陵起兵丹水以应之，此城王陵所筑，因名。」
〔八〕索隐韦昭云：「县名，属淮阳，后属陈。夏音更雅反。」
