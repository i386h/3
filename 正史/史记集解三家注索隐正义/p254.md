<!-- { "loadSidebar": true } -->
信之入匈奴，与太子俱；及至颓当城，〔一〕生子，因名曰颓当。韩太子亦生子，命曰婴。至孝文十四年，颓当及婴率其众降汉。汉封颓当为弓高侯，〔二〕婴为襄城侯。〔三〕吴楚军时，弓高侯功冠诸将。〔四〕传子至孙，孙无子，失侯。婴孙以不敬失侯。〔五〕颓当孽孙韩嫣，〔六〕贵幸，名富显于当世。其弟说，再封，数称将军，卒为案道侯。子代，〔七〕岁余坐法死。后岁余，说孙曾〔八〕拜为龙侯，续说后。〔九〕
〔一〕集解汉书音义曰：「县名。」韦昭曰：「在匈奴地。」
〔二〕集解地理志河闲有弓高县也。索隐地理志属河闲，汉书功臣表属营陵。正义沧州县。
〔三〕索隐案：服虔云「县名。功臣表属魏郡」。
〔四〕集解徐广曰：「谥曰壮。」
〔五〕集解徐广曰：「表云婴子泽之，元朔四年不敬国除。」
〔六〕集解汉书音义曰：「音『鄢陵』之『鄢』。」索隐音偃，又一言反，又休延反，并通。
〔七〕集解徐广曰：「名长君。」
〔八〕集解徐广曰：「长君之子也。」索隐徐广曰「长君之子」。案博物志，字季君也。
〔九〕索隐，五格反。又作「雒」，音洛。龙，县名。正义史记表、卫青传及汉书表云韩说，元朔五年，从大将军有功，封龙侯，以酎金坐免。元封元年，击东越有功，封桉道侯。征和二年，孙子曾复封为龙侯。汉书功臣表云武后元年，说孙曾绍封龙侯。汉表是也。
卢绾者，丰人也，与高祖同里。卢绾亲与高祖太上皇相爱，〔一〕及生男，高祖、卢绾同日生，里中持羊酒贺两家。及高祖、卢绾壮，俱学书，又相爱也。里中嘉两家亲相爱，生子同日，壮又相爱，复贺两家羊酒。高祖为布衣时，有吏事辟匿，卢绾常随出入上下。及高祖初起沛，卢绾以客从，入汉中为将军，常侍中。从东击项籍，以太尉常从，出入卧内，衣被饮食赏赐，群臣莫敢望，虽萧曹等，特以事见礼，至其亲幸，莫及卢绾。绾封为长安侯。长安，故咸阳也。〔二〕
〔一〕集解如淳曰：「亲谓父也。」
〔二〕正义秦咸阳在渭北，长安在渭南，萧何起未央宫处也。
汉五年冬，以破项籍，乃使卢绾别将，与刘贾击临江王共尉〔一〕，破之。七月还，从击燕王臧荼，臧荼降。高祖已定天下，诸侯非刘氏而王者七人。欲王卢绾，为群臣觖望。〔二〕及虏臧荼，乃下诏诸将相列侯，择群臣有功者以为燕王。群臣知上欲王卢绾，皆言曰：「太尉长安侯卢绾常从平定天下，功最多，可王燕。」诏许之。汉五年八月，乃立虏绾为燕王。诸侯王得幸莫如燕王。
〔一〕集解李奇曰：「共敖子。」
〔二〕集解如淳曰：「觖音『决别』之『决』。望犹怨也。」瓒曰：「觖谓相觖而怨望也。」韦昭曰：「觖犹冀也。」索隐服虔音决。觖望犹怨望也。又音企。韦昭音冀。
汉十一年秋，陈豨反代地，高祖如邯郸击豨兵，燕王绾亦击其东北。当是时，陈豨使王黄求救匈奴。燕王绾亦使其臣张胜于匈奴，言豨等军破。张胜至胡，故燕王臧茶子衍出亡在胡，见张胜曰：「公所以重于燕者，以习胡事也。燕所以久存者，以诸侯数反，兵连不决也。今公为燕欲急灭豨等，豨等已尽，次亦至燕，公等亦且为虏矣。公何不令燕且缓陈豨而与胡和？事宽，得长王燕；即有汉急，可以安国。」张胜以为然，乃私令匈奴助豨等击燕。燕王绾疑张胜与胡反，上书请族张胜。胜还，具道所以为者。燕王寤，乃诈论它人，脱胜家属，使得为匈奴闲，而阴使范齐之陈豨所，欲令久亡，〔一〕连兵勿决。
〔一〕集解晋灼曰：「使陈豨久亡畔。」
汉十二年，东击黥布，豨常将兵居代，汉使樊哙击斩豨。其裨将降，言燕王绾使范齐通计谋于豨所。高祖使使召卢绾，绾称病。上又使辟阳侯审食其、御史大夫赵尧往迎燕王，因验问左右。绾愈恐，闭匿，谓其幸臣曰：「非刘氏而王，独我与长沙耳。往年春，汉族淮阴，夏，诛彭越，皆吕后计。今上病，属任吕后。吕后妇人，专欲以事诛异姓王者及大功臣。」乃遂称病不行。其左右皆亡匿。语颇泄，辟阳侯闻之，归具报上，上益怒。又得匈奴降者，降者言张胜亡在匈奴，为燕使。于是上曰：「卢绾果反矣！」使樊哙击燕。燕王绾悉将其宫人家属骑数千居长城下，侯伺，幸上病愈，自入谢。四月，高祖崩，卢绾遂将其众亡入匈奴，匈奴以为东胡卢王。绾为蛮夷所侵夺，常思复归。居岁余，死胡中。
高后时，卢绾妻子亡降汉，会高后病，不能见，舍燕邸，为欲置酒见之。高祖竟崩，不得见。卢绾妻亦病死。
孝景中六年，卢绾孙他之，〔一〕以东胡王降，〔二〕封为亚谷侯。〔三〕
〔一〕正义他，徒何反。
〔二〕集解如淳曰：「为东胡王来降也。汉纪东胡，乌丸也。」
〔三〕集解徐广曰：「亚，一作『恶』。」正义汉表在河内。
陈豨者，宛朐人也，〔一〕不知始所以得从。及高祖七年冬，韩王信反，入匈奴，上至平城还，乃封豨为列侯，〔二〕以赵相国将监赵、代边兵，边兵皆属焉。
〔一〕索隐地理志属济阴。下又云「梁人」，是褚先生之说异也。正义宛朐，曹州县也。太史公云「陈豨，梁人」。按：宛朐，六国时属梁。
〔二〕集解徐广曰：「功臣表曰陈豨以特将将卒五百人，前元年从起宛朐，至霸上，为侯，以游击将军别定代，已破臧荼，封豨为阳夏侯。」
豨常告归过赵，赵相周昌见豨宾客随之者千余乘，邯郸官舍皆满。豨所以待宾客布衣交，皆出客下。〔一〕豨还之代，周昌乃求入见。见上，具言豨宾客盛甚，擅兵于外数岁，恐有变。上乃令人覆案豨客居代者财物诸不法事，多连引豨。豨恐，阴令客通使王黄、曼丘臣所。〔二〕及高祖十年七月，太上皇崩，使人召豨，豨称病甚。九月，遂与王黄等反，自立为代王，劫略赵、代。
〔一〕正义言屈己礼之，不用富贵自尊大。
〔二〕正义二人韩王信将。
上闻，乃赦赵、代吏人为豨所诖误劫略者，皆赦之。上自往，至邯郸，喜曰：「豨不南据漳水，北守邯郸，知其无能为也。」赵相奏斩常山守、尉，曰：「常山二十五城，豨反，亡其二十城。」上问曰：「守、尉反乎？」对曰：「不反。」上曰：「是力不足也。」赦之，复以为常山守、尉。上问周昌曰：「赵亦有壮士可令将者乎？」对曰：「有四人。」四人谒，上谩骂曰：「竖子能为将乎？」四人惭伏。上封之各千户，以为将。左右谏曰：「从入蜀、汉，伐楚，功未遍行，今此何功而封？」上曰：「非若所知！陈豨反，邯郸以北皆豨有，吾以羽檄征天下兵，〔一〕未有至者，今唯独邯郸中兵耳。吾胡爱四千户封四人，不以慰赵子弟！」皆曰：「善。」于是上曰：「陈豨将谁？」曰：「王黄、曼丘臣，皆故贾人。」上曰：「吾知之矣。」乃各以千金购黄、臣等。
〔一〕集解魏武帝奏事曰：「今边有小警，辄露檄插羽，飞羽檄之意也。」骃案：推其言，则以鸟羽插檄书，谓之羽檄，取其急速若飞鸟也。
十一年冬，汉兵击斩陈豨将侯敞、王黄于曲逆下，〔一〕破豨将张春于聊城，〔二〕斩首万余。太尉勃入定太原、代地。十二月，上自击东垣，东垣不下，卒骂上；东垣降，卒骂者斩之，不骂者黥之。更命东垣为真定。王黄、曼丘臣其麾下受购赏之，皆生得，以故陈豨军遂败。
〔一〕正义定州北平县东南十五里蒲阴故城是也。
〔二〕正义博州县。
上还至洛阳。上曰：「代居常山北，赵乃从山南有之，远。」乃立子恒为代王，〔一〕都中都，〔二〕代、鴈门皆属代。
〔一〕集解徐广曰：「十一年正月。」
〔二〕正义中都故城在汾州平遥县西南十二里。
高祖十二年冬，樊哙军卒追斩豨于灵丘。〔一〕
〔一〕正义蔚州是。
太史公曰：韩信、卢绾非素积德累善之世，徼一时权变，以诈力成功，遭汉初定，故得列地，南面称孤。内见疑强大，外倚蛮貊以为援，是以日疏自危，事穷智困，卒赴匈奴，岂不哀哉！陈豨，梁人，其少时数称慕魏公子；及将军守边，招致宾客而下士，名声过实。周昌疑之，疵瑕颇起，惧祸及身，邪人进说，遂陷无道。于戏悲夫！夫计之生孰成败于人也深矣！
【索隐述赞】韩襄遗孽，始从汉中。剖符南面，徙邑北通。颓当归国，龙雒有功。卢绾亲爱，群臣莫同。旧燕是王，东胡计穷。
史记卷九十四
田儋列传第三十四
田儋者，狄人也，〔一〕故齐王田氏族也。儋从弟田荣，荣弟田横，皆豪，宗强，能得人。〔二〕
〔一〕集解徐广曰：「今乐安临济县也。」正义淄州高苑县西北北狄故县城。
〔二〕索隐儋子市，从弟荣，荣子广，荣弟横，各递为王。荣并王三齐。
陈涉之初起王楚也，使周市略定魏地，北至狄，狄城守。田儋详为缚其奴，从少年之廷，欲谒杀奴。〔一〕见狄令，因击杀令，而召豪吏子弟曰：「诸侯皆反秦自立，齐，古之建国，儋，田氏，当王。」遂自立为齐王，〔二〕发兵以击周市。周市军还去，田儋因率兵东略定齐地。
〔一〕集解服虔曰：「古杀奴婢皆当告官。儋欲杀令，故诈缚奴而以谒也。」
〔二〕集解徐广曰：「二世元年九月也。」
秦将章邯围魏王咎于临济，急。魏王请救于齐，齐王田儋将兵救魏。〔一〕章邯夜衔枚击，大破齐、魏军，杀田儋于临济下。儋弟田荣收儋余兵东走东阿。
〔一〕集解徐广「二年六月。」
齐人闻王田儋死，乃立故齐王建之弟田假为齐王，田角为相，田闲为将，以距诸侯。
田荣之走东阿，章邯追围之。项梁闻田荣之急，乃引兵击破章邯军东阿下。章邯走而西，项梁因追之。而田荣怒齐之立假，乃引兵归，击逐齐王假。假亡走楚。齐相角亡走赵；角弟田闲前求救赵，因留不敢归。田荣乃立田儋子市为齐王。〔一〕荣相之，田横为将，平齐地。
〔一〕集解徐广曰：「二年八月。」
项梁既追章邯，章邯兵益盛，项梁使使告赵、齐，发兵共击章邯。田荣曰：「使楚杀田假，赵杀田角、田闲，乃肯出兵。」楚怀王曰：「田假与国之王，穷而归我，杀之不义。」赵亦不杀田角、田闲以市于齐。齐曰：「蝮螫手则斩手，螫足则斩足。何者？为害于身也。〔一〕今田假、田角、田闲于楚、赵，非直手足戚也，〔二〕何故不杀？且秦复得志于天下，则齮龁用事者坟墓矣。」〔三〕楚、赵不听，齐亦怒，终不肯出兵。章邯果败杀项梁，破楚兵，楚兵东走，而章邯渡河围赵于巨鹿。项羽往救赵，由此怨田荣。
