<!-- { "loadSidebar": true } -->
〔三〕集解徐广曰：「锬，一作『铦』。」骃案：如淳曰「长刃矛也」。又曰「钩戟似矛，刃下有铁，横方上钩曲也」。铩音所拜反。
〔四〕集解汉书音义曰：「『絜东』之『絜』。」
秦并海内，兼诸侯，南面称帝，〔一〕以养四海，天下之士斐然乡风，若是者何也？曰：近古之无王者久矣。周室卑微，五霸既殁，令不行于天下，是以诸侯力政，强侵弱，众暴寡，兵革不休，士民罢敝。今秦南面而王天下，是上有天子也。既元元之民冀得安其性命，莫不虚心而仰上，当此之时，守威定功，安危之本在于此矣。
〔一〕集解徐广曰：「一本有此篇，无前者『秦孝公』已下，而又以『秦并兼诸侯山东三十余郡』继此末也。」索隐按：贾谊过秦论以「孝公」已下为上篇，「秦兼并诸侯山东三十余郡」为下篇。邹诞生云「太史公删贾谊过秦篇着此论，富其义而省其辞。褚先生增续既已混殽，而世俗小智不唯删省之旨，合写本论于此，故不同也。今颇亦不可分别」。
秦王怀贪鄙之心，行自奋之智，不信功臣，不亲士民，废王道，立私权，禁文书而酷刑法，先诈力而后仁义，以暴虐为天下始。夫并兼者高诈力，安定者贵顺权，此言取与守不同术也。秦离战国而王天下，其道不易，其政不改，是其所以取之守之者〔无〕异也。孤独而有之，故其亡可立而待。借使秦王计上世之事，并殷周之迹，以制御其政，后虽有淫骄之主而未有倾危之患也。故三王之建天下，名号显美，功业长久。
今秦二世立，天下莫不引领而观其政。夫寒者利裋褐〔一〕而饥者甘糟糠，天下之嗷嗷，新主之资也。此言劳民之易为仁也。乡使二世有庸主之行，而任忠贤，臣主一心而忧海内之患，缟素而正先帝之过，裂地分民以封功臣之后，建国立君以礼天下，虚囹圉而免刑戮，除去收帑污秽之罪，使各反其乡里，发仓廪，散财币，以振孤独穷困之士，轻赋少事，以佐百姓之急，约法省刑以持其后，使天下之人皆得自新，更节修行，各慎其身，塞万民之望，而以威德与天下，天下集矣。即四海之内，皆讙然各自安乐其处，唯恐有变，虽有狡猾之民，无离上之心，则不轨之臣无以饰其智，而暴乱之奸止矣。二世不行此术，而重之以无道，坏宗庙与民，〔二〕更始作阿房宫，繁刑严诛，吏治刻深，赏罚不当，赋敛无度，天下多事，吏弗能纪，百姓困穷而主弗收恤。然后奸伪并起，而上下相遁，蒙罪者众，刑戮相望于道，而天下苦之。自君卿以下至于众庶，人怀自危之心，亲处穷苦之实，咸不安其位，故易动也。是以陈涉不用汤武之贤，不藉公侯之尊，奋臂于大泽而天下响应者，其民危也。故先王见始终之变，知存亡之机，是以牧民之道，务在安之而已。天下虽有逆行之臣，必无响应之助矣。故曰「安民可与行义，而危民易与为非」，此之谓也。贵为天子，富有天下，身不免于戮杀者，正倾非也。是二世之过也。
〔一〕集解徐广曰：「一作『短』，小襦也，音竖。」索隐赵岐曰：「褐以毛毳织之，若马衣。或以褐编衣也。」裋，一音竖。谓褐布竖裁，为劳役之衣，短而且狭，故谓之短褐，亦曰竖褐。
〔二〕集解徐广曰：「一无此上五字。」
襄公立，享国十二年。初为西畤。葬西垂。〔一〕生文公。
〔一〕索隐此已下重序列秦之先君立年及葬处，皆当据秦纪为说，与正史小有不同，今取异说重列于后。襄公，秦仲孙，庄公子，救周，周始命为诸侯。初为西畤，祠白帝。立十三年，葬西土。
文公立，居西垂宫。五十年死，葬西垂。〔一〕生静公。
〔一〕索隐作鄜畤，又作陈宝祠。
静公不享国而死。生宪公。
宪公享国十二年，居西新邑。死，葬衙。〔一〕生武公、德公、出子。
〔一〕集解地理志云冯翊有衙县。索隐宪公灭荡社，居新邑，葬衙。本纪宪公徙居平阳，葬西山。
出子享国六年，居西陵。〔一〕庶长弗忌、威累、参父三人，率贼贼出子鄙衍，葬衙。武公立。
〔一〕索隐一云居西陂，葬衙。本纪不云。
武公享国二十年。居平阳封宫。〔一〕葬宣阳聚东南。〔二〕三庶长伏其罪。德公立。
〔一〕集解徐广曰：「一云居平封宫。」
〔二〕索隐纪云葬平阳，初以人从死。
德公享国二年。居雍大郑宫。生宣公、成公、缪公。葬阳。初伏，以御蛊。〔一〕
〔一〕索隐二年初伏。本纪此已下居葬绝不言也。
宣公享国十二年。居阳宫。葬阳。〔一〕初志闰月。
〔一〕索隐四年，作密畤。
成公享国四年，居雍之〔一〕宫。葬阳。齐伐山戎、孤竹。
〔一〕集解徐广曰：「之，一作『走』。」
缪公享国三十九年。天子致霸。葬雍。缪公学着人。〔一〕生康公。
〔一〕索隐着音宁，又音贮，着即宁也。门屏之闲曰宁，谓学于宁门之人。故诗云「俟我于着乎而」是也。
康公享国十二年。居雍高寝。葬竘社。生共公。
共公享国五年，居雍高寝。葬康公南。生桓公。
桓公享国二十七年。居雍太寝。葬义里丘北。生景公。〔一〕
〔一〕索隐一作「僖公」。系本云名后伯车。
景公享国四十年。居雍高寝，葬丘里南。〔一〕生毕公。〔二〕
〔一〕正义丘，一作「二」也。
〔二〕集解徐广曰：「春秋作『哀公』。」
毕公享国三十六年。〔一〕葬车里北。生夷公。
〔一〕正义一作「三十七年」。
夷公不享国。死，葬左宫。生惠公。〔一〕
〔一〕正义十年，葬车里。元年，孔子行鲁相事。
惠公享国十年。葬车里（康景）。生悼公。
悼公享国十五年。〔一〕葬僖公西。城雍。生剌〔二〕龚公〔三〕。
〔一〕正义（雍）本纪作「十四年」。
〔二〕正义一作「利」。
〔三〕索隐一作「厉共公」。
剌龚公享国三十四年。葬入里。〔一〕生躁公、〔二〕怀公〔三〕。其十年，彗星见。
〔一〕集解徐广曰：「一作『人』。」
〔二〕索隐又作「趮公」。正义十四年，居受寝，葬悼公南也。
〔三〕正义四年，葬栎圉氏。
躁公享国十四年。居受寝。葬悼公南。其元年，彗星见。〔一〕
〔一〕集解徐广曰：「年表云『星昼见』。」
怀公从晋来。享国四年。葬栎圉氏。生灵公。诸臣围怀公，怀公自杀。
肃灵公，昭子子也。〔一〕居泾阳。享国十年。葬悼公西。生简公。
〔一〕集解徐广曰：「怀公生昭子，昭子生灵公。」索隐纪年及系本无「肃」字。立十年，表同，纪十二年。
简公从晋来。享国十五年。葬僖公西。〔一〕生惠公。其七年。百姓初带剑。
〔一〕索隐按：本纪简公名悼子，即剌龚公之子，怀公弟也。且纪及系本皆以为然，今此文云「灵公」，谬也。立十六年，葬僖公西。
惠公享国十三年。葬陵圉。〔一〕生出公。
〔一〕索隐王劭按纪年云「简公后次敬公，敬公立十三年，乃至惠公」，辞即难凭，时参异说。
出公享国二年。〔一〕出公自杀，葬雍。
〔一〕索隐系本谓「少主」。
献公享国二十三年。〔一〕葬嚣圉。生孝公。
〔一〕集解徐广曰：「灵公子。」索隐系本称「元献公」。立二十二年，表同，纪二十四年。
孝公享国二十四年。〔一〕葬弟圉。生惠文王。其十三年，始都咸阳。〔二〕
〔一〕索隐本纪十二年。
〔二〕正义本纪云「十二年作咸阳，筑冀阙」，是十三年始都之。
惠文王享国二十七年。〔一〕葬公陵。〔二〕生悼武王。
〔一〕索隐十九而立。
〔二〕正义括地志云：「秦惠文王陵在雍州咸阳县西北一十四里。」
悼武王享国四年，葬永陵。〔一〕
〔一〕集解徐广曰：「皇甫谧曰葬毕，今按陵西毕陌。」索隐系本作「武烈王」。十九而立，立三年。本纪四年。正义括地志云：「
秦悼武王陵在雍州咸阳县西十里，俗名周武王陵，非也。」
昭襄王享国五十六年。葬茞阳。〔一〕生孝文王。
〔一〕索隐十九年而立，葬芷陵也。正义括地志云：「秦庄襄王陵在雍州新丰县西南三十五里，俗亦谓为子楚。始皇陵在北，故亦谓为见子陵。」
孝文王享国一年。葬寿陵。生庄襄王。
庄襄王享国三年。葬茞阳。生始皇帝。吕不韦相。
献公立七年，初行为市。十年，为户籍相伍。
孝公立十六年。时桃李冬华。
惠文王生十九年而立。立二年，初行钱。有新生婴儿曰「秦且王」。
悼武王生十九年而立。立三年，渭水赤三日。
昭襄王生十九年而立。立四年，初为田开阡陌。
孝文王生五十三年而立。
庄襄王生三十二年而立。立二年，取太原地。庄襄王元年，大赦，修先王功臣，施德厚骨肉，布惠于民。东周与诸侯谋秦，秦使相国不韦诛之，尽入其国。秦不绝其祀，以阳人地赐周君，奉其祭祀。
始皇享国三十七年。葬郦邑。〔一〕生二世皇帝。始皇生十三年而立。
〔一〕正义郦，力知反。
二世皇帝享国三年。葬宜春。〔一〕赵高为丞相安武侯。二世生十二年而立。〔二〕
〔一〕正义括地志云：「秦故胡亥陵在雍州万年县南三十四里。」上文「葬以黔首」也。
〔二〕集解徐广曰：「本纪云二十一。」
右秦襄公至二世，六百一十岁。〔一〕
〔一〕正义秦本纪自襄公至二世，五百七十六年矣。年表自襄公至二世，五百六十一年。三说并不同，未知孰是。
孝明皇帝十七年〔一〕十月十五日乙丑，曰：〔二〕
〔一〕正义班固典引云后汉明帝永平十七年，诏问班固：「太史迁赞语中宁有非邪？」班固上表陈秦过失及贾谊言答之。
〔二〕索隐此已下是汉孝明帝访班固评贾马赞中论秦二世亡天下之得失，后人因取其说附之此末。
周历已移，〔一〕仁不代母。秦直其位，〔二〕吕政残虐。然以诸侯十三，〔三〕并兼天下，极情纵欲，养育宗亲。三十七年，兵无所不加，制作政令，施于后王。〔四〕盖得圣人之威，河神授图，〔五〕据狼、狐，蹈参、伐，佐政驱除，〔六〕距之〔七〕称始皇。
〔一〕正义周初卜世三十，卜年七百，以五序得其道，故王至三十七，岁至八百六十七。历数既过，秦并天下，是周历已移也。
〔二〕索隐周历已移，周亡也。仁不代母，谓周得木德，木生火，周为汉母也。言历运之道，仁恩之情，子不代母而王，谓火不代木，言汉不合即代周也。秦值其闰位，得在木火之闲也。此论者之辞也。正义始皇以为周火德，秦代周从所不胜，为水德之始也。按：周木德也，秦水德也。五行之运，水生木，木生火，火生土，土生金，金生水。所生者为母，出者为子。帝王之次，子代母。秦称水是母代子，故言若有德之君相代，不母承其子。直音值。言秦并天下称帝，是秦德值帝王之位。
