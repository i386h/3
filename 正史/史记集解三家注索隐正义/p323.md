<!-- { "loadSidebar": true } -->
淳于髡〔一〕者，齐之赘婿〔二〕也。长不满七尺，滑稽多辩，数使诸侯，未尝屈辱。齐威王之时喜隐，〔三〕好为淫乐长夜之饮，沈湎不治，委政卿大夫。百官荒乱，诸侯并侵，国且危亡，在于旦暮，左右莫敢谏。淳于髡说之以隐曰：「国中有大鸟，止王之庭，三年不蜚又不鸣，不知此鸟何也？」王曰：「此鸟不飞则已，一飞冲天；不鸣则已，一鸣惊人。」于是乃朝诸县令长七十二人，赏一人，诛一人，奋兵而出。诸侯振惊，皆还齐侵地。威行三十六年。语在田完世家中。
〔一〕索隐苦魂反。
〔二〕索隐女之夫也，比于子，如人疣赘，是余剩之物也。
〔三〕索隐上许既反。喜，好也。喜隐谓好隐语。
威王八年，楚大发兵加齐。齐王使淳于髡之赵请救兵，赍金百斤，车马十驷。淳于髡仰天大笑，冠缨索绝。〔一〕王曰：「先生少之乎？」髡曰：「何敢！」王曰：「笑岂有说乎？」髡曰：「今者臣从东方来，见道傍有禳田者，〔二〕操一豚蹄，酒一盂，祝曰：『瓯窭满篝，〔三〕污邪满车，〔四〕五谷蕃熟，穰穰满家。』臣见其所持者狭而所欲者奢，故笑之。」于是齐威王乃益赍黄金千溢，白璧十双，车马百驷。髡辞而行，至赵。赵王与之精兵十万，革车千乘。楚闻之，夜引兵而去。
〔一〕索隐案：索训尽，言冠缨尽绝也。孔衍春秋后语亦作「冠缨尽绝」也。
〔二〕索隐案：谓为田求福禳。
〔三〕集解徐广曰：「篝，笼也。」索隐案：瓯窭犹杯楼也。窭音如娄，古字少耳。言丰年收掇易，可满篝笼耳。正义窭音楼。篝音沟，笼也。瓯楼谓高地狭小之区，得满篝笼也。
〔四〕集解司马彪曰：「污邪，下地田也。」索隐按：司马彪云「污邪，下地田」。即下田之中有薪，可满车。正义污音乌。
威王大说，置酒后宫，召髡赐之酒。问曰：「先生能饮几何而醉？」对曰：「臣饮一斗亦醉，一石亦醉。」威王曰：「先生饮一斗而醉，恶能饮一石哉！其说可得闻乎？」髡曰：「赐酒大王之前，执法在傍，御史在后，髡恐惧俯伏而饮，不过一斗径醉矣。若亲有严客，髡帣鞴鞠，〔一〕待酒于前，时赐余沥，奉觞上寿，数起，饮不过二斗径醉矣。若朋友交游，久不相见，卒然相睹，欢然道故，私情相语，饮可五六斗径醉矣。若乃州闾之会，男女杂坐，行酒稽留，六博投壶，相引为曹，握手无罚，目眙不禁，〔二〕前有堕珥，后有遗簪，髡窃乐此，饮可八斗而醉二参。〔三〕日暮酒阑，合尊促坐，男女同席，履舄交错，杯盘狼藉，堂上烛灭，主人留髡而送客，〔四〕罗襦襟解，微闻芗泽，当此之时，髡心最欢，能饮一石。故曰酒极则乱，乐极则悲；万事尽然，言不可极，极之而衰。」以讽谏焉。齐王曰：「善。」乃罢长夜之饮，以髡为诸侯主客。〔五〕宗室置酒，髡尝在侧。
〔一〕集解徐广曰：「帣，收衣也。，袂也。鞴，臂捍也，音沟。鞠，曲也。音其纪反，又与『跽』同，谓小诡也。」索隐帣音卷，纪免反，谓收袖也。鞴音沟，臂扞也。鞠，曲躬也。音其纪反，与「跽」同音，谓小跪。
〔二〕集解徐广曰：「眙，吐甑反，直视貌。」索隐眙音与「瞪」同，谓直视也，丑甑反，又音丑二反。
〔三〕索隐案：上云「五六斗径醉矣」，则此为乐亦甚，饮可八斗而未径醉，故云「窃乐」。二参，言十有二参醉也。
〔四〕集解徐广曰：「一本云『留髡坐，起送客』。」
〔五〕正义今鸿胪卿也。
其后百余年，楚有优孟。
优孟，〔一〕故楚之乐人也。长八尺，多辩，常以谈笑讽谏。楚庄王之时，有所爱马，衣以文绣，置之华屋之下，席以露床，啖以枣脯。马病肥死，使群臣丧之，欲以棺椁大夫礼葬之。左右争之，以为不可。王下令曰：「有敢以马谏者，罪至死。」优孟闻之，入殿门。仰天大哭。王惊而问其故。优孟曰：「马者王之所爱也，以楚国堂堂之大，何求不得，而以大夫礼葬之，薄，请以人君礼葬之。」王曰：「何如？」对曰：「臣请以雕玉为棺，文梓为椁，楩枫豫章为题凑，〔二〕发甲卒为穿圹，老弱负土，齐赵陪位于前，韩魏翼卫其后〔三〕，庙食太牢，奉以万户之邑。诸侯闻之，皆知大王贱人而贵马也。」王曰：「寡人之过一至此乎！为之柰何？」优孟曰：「请为大王六畜葬之。以垄灶为椁，〔四〕铜历为棺，〔五〕赍以姜枣，〔六〕荐以木兰，祭以粮稻，衣以火光，葬之于人腹肠。」〔七〕于是王乃使以马属太官，无令天下久闻也。
〔一〕索隐案：优者，倡优也。孟，字也。其优旃亦同，旃其字耳。优孟在楚，旃在秦者也。
〔二〕集解苏林曰：「以木累棺外，木头皆内向，故曰题凑。」正义楩，频绵反。
〔三〕集解楚庄王时，未有赵、韩、魏三国。索隐案：此辨说者之词，后人所增饰之矣。
〔四〕索隐按：皇览亦说此事，以「垄灶」为「砻突」也。
〔五〕索隐按：历即釜鬲也。
〔六〕索隐按：古者食肉用姜枣，礼内则云「实枣于其腹中，屑桂与姜，以洒诸其上而食之」是也。
〔七〕索隐皇览云：「火送之箸端，葬之肠中。」
楚相孙叔敖知其贤人也，善待之。病且死，属其子曰：「我死，汝必贫困。若往见优孟，言我孙叔敖之子也。」居数年，其子穷困负薪，逢优孟，与言曰：「我，孙叔敖子也。父且死时，属我贫困往见优孟。」优孟曰：「若无远有所之。」〔一〕即为孙叔敖衣冠，抵掌谈语。〔二〕岁余，像孙叔敖，楚王及左右不能别也。庄王置酒，优孟前为寿。庄王大惊，以为孙叔敖复生也，欲以为相。优孟曰：「请归与妇计之，三日而为相。」庄王许之。三日后，优孟复来。王曰：「妇言谓何？」孟曰：「妇言慎无为，楚相不足为也。如孙叔敖之为楚相，尽忠为廉以治楚，楚王得以霸。今死，其子无立锥之地，贫困负薪以自饮食。必如孙叔敖，不如自杀。」因歌曰：「山居耕田苦，难以得食。起而为吏，身贪鄙者余财，不顾耻辱。身死家室富，又恐受赇枉法，为奸触大罪，身死而家灭。贪吏安可为也！念为廉吏，奉法守职，竟死不敢为非。廉吏安可为也！楚相孙叔敖持廉至死，方今妻子穷困负薪而食，不足为也！」于是庄王谢优孟，乃召孙叔敖子，封之寝丘〔三〕四百户，以奉其祀。后十世不绝。此知可以言时矣。
〔一〕索隐案：谓优孟语孙叔敖之子曰「汝无远有所之，适他境，恐王后求汝不得」者也。
〔二〕集解战国策曰：「苏秦说赵王华屋之下，抵掌而言。」张载曰：「谈说之容则也。」
〔三〕集解徐广曰：「在固始。」正义今光州固始县，本寝丘邑也。吕氏春秋云：「楚孙叔敖有功于国，疾将死，戒其子曰：『王数欲封我，我辞不受。我死，必封汝。汝无受利地，荆楚闲有寝丘者，其为地不利，而前有妒谷，后有戾丘，其名恶，可长有也。』其子从之。楚功臣封二世而收，唯寝丘不夺也。」
其后二百余年，秦有优旃。
优旃者，秦倡侏儒也。善为笑言，然合于大道，秦始皇时，置酒而天雨，陛楯者皆沾寒。优旃见而哀之，谓之曰：「汝欲休乎？」陛楯者皆曰：「幸甚。」优旃曰：「我即呼汝，汝疾应曰诺。」居有顷，殿上上寿呼万岁。优旃临槛〔一〕大呼曰：「陛楯郎！」郎曰：「
诺。」优旃曰：「汝虽长，何益，幸雨立。我虽短也，幸休居。」于是始皇使陛楯者得半相代。
〔一〕正义御览反。
始皇尝议欲大苑囿，东至函谷关，西至雍、陈仓。〔一〕优旃曰：「善。多纵禽兽于其中，寇从东方来，令麋鹿触之足矣。」始皇以故辍止。
〔一〕正义今岐州雍县及陈仓县也。
二世立，又欲漆其城。优旃曰：「善。主上虽无言，臣固将请之。漆城虽于百姓愁费，然佳哉！漆城荡荡，寇来不能上。即欲就之，易为漆耳，顾难为荫室。」于是二世笑之，以其故止。居无何，二世杀死，优旃归汉，数年而卒。
太史公曰：淳于髡仰天大笑，齐威王横行。优孟摇头而歌，负薪者以封。优旃临槛疾呼，陛楯得以半更。岂不亦伟哉！
褚先生曰：臣幸得以经术为郎，而好读外家传语。〔一〕窃不逊让，复作故事滑稽〔二〕之语六章，编之于左。可以览观扬意，以示后世好事者读之，以游心骇耳，以附益上方太史公之三章。
〔一〕索隐按：东方朔亦多博观外家之语，则外家非正经，即史传杂说之书也。
〔二〕索隐楚词云：「将突梯滑稽，如脂如韦。」崔浩云：「滑音骨。滑稽，流酒器也。转注吐酒，终日不已。言出口成章，词不穷竭，若滑稽之吐酒。故杨雄酒赋云『鸱夷滑稽，腹大如壶，尽日盛酒，人复藉沽』是也。」又姚察云：「滑稽犹俳谐也。滑读如字，稽音计也。言谐语滑利，其知计疾出，故云滑稽。」
武帝时有所幸倡郭舍人者，发言陈辞虽不合大道，然令人主和说。武帝少时，东武侯母〔一〕常养帝，〔二〕帝壮时，号之曰「
大乳母」。率一月再朝。朝奏入，有诏使幸臣马游卿以帛五十匹赐乳母，又奉饮糒飧养乳母。乳母上书曰：「某所有公田，愿得假倩之。」帝曰：「乳母欲得之乎？」以赐乳母。乳母所言，未尝不听。有诏得令乳母乘车行驰道中。当此之时，公卿大臣皆敬重乳母。乳母家子孙奴从者横暴长安中，当道掣顿人车马，夺人衣服。闻于中，不忍致之法。有司请徙乳母家室，处之于边。奏可。乳母当入至前，面见辞。乳母先见郭舍人，为下泣。舍人曰：「即入见辞去，疾步数还顾。」乳母如其言，谢去，疾步数还顾。郭舍人疾言骂之曰：「咄！老女子！何不疾行！陛下已壮矣，宁尚须汝乳而活邪？尚何还顾！」于是人主怜焉悲之，乃下诏止无徙乳母，罚谪谮之者。〔三〕
〔一〕索隐案：东武，县名；侯，乳母姓。
〔二〕正义高祖功臣表云东武侯郭家，高祖六年封。子他，孝景六年弃市，国除。盖他母常养武帝。
〔三〕索隐罚适谮之者。谓武帝罚谪谮乳母之人也。
