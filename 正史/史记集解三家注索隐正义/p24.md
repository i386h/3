<!-- { "loadSidebar": true } -->
封商纣子禄父殷之余民。武王为殷初定未集，乃使其弟管叔鲜、蔡叔度相禄父治殷。〔一〕已而命召公释箕子之囚。〔二〕命毕公释百姓之囚，表商容之闾。命南宫括散鹿台之财，发巨桥之粟，以振贫弱萌隶。命南宫括、史佚展九鼎保玉。〔三〕命闳夭封比干之墓〔四〕。命宗祝享祠于军。乃罢兵西归。行狩，记政事，作武成。〔五〕封诸侯，班赐宗彝，作分殷之器物。〔六〕武王追思先圣王，乃褒封神农之后于焦，〔七〕黄帝之后于祝，〔八〕帝尧之后于蓟，〔九〕帝舜之后于陈，〔一０〕大禹之后于杞。〔一一〕于是封功臣谋士，而师尚父为首封。封尚父于营丘，曰齐。〔一二〕封弟周公旦于曲阜，曰鲁。〔一三〕封召公奭于燕。〔一四〕封弟叔鲜于管，〔一五〕弟叔度于蔡。〔一六〕余各以次受封。
〔一〕正义地理志云河内，殷之旧都。周既灭殷，分其畿内为三国，诗邶、墉、卫是。邶以封纣子武庚；墉，管叔尹之；卫，蔡叔尹之：以监殷民，谓之三监。帝王世纪云：「自殷都以东为卫，管叔监之；殷都以西为墉，蔡叔监之；殷都以北为邶，霍叔监之：是为三监。」按：二说各异，未详也。
〔二〕集解徐广曰：「释，一作『原』。」
〔三〕集解徐广曰：「保，一作『宝』。」
〔四〕正义封，谓益其土及画疆界。括地志云：「比干墓在卫州汲县北十里二百五十步。」
〔五〕集解孔安国曰：「武功成也。」
〔六〕集解郑玄曰：「宗彝，宗庙樽也。作分器，着王之命及受物。」
〔七〕集解地理志弘农陕县有焦城，故焦国也。
〔八〕正义左传云：「祝其，实夹谷。」杜预云：「夹谷即祝其也。」服虔云：「东海郡祝其县也。」
〔九〕集解地理志燕国有蓟县。
〔一０〕正义括地志云：「陈州宛丘县在陈城中，即古陈国也。帝舜后遏父为周武王陶正，武王赖其器用，封其子妫满于陈，都宛丘之侧。」
〔一一〕正义括地志云：「汴州雍丘县，古杞国。地理志云古杞国理此城。周武王封禹后于杞，号东楼公，二十一代为楚所灭。」
〔一二〕集解尔雅曰：「水出其前而左曰营丘。」郭璞曰：「今齐之营丘，淄水过其南及东。」正义水经注今临菑城中有丘云。青州临淄县古营丘之地，吕望所封齐之都也。营丘在县北百步外城中。舆地志云秦立为县，城临淄水故曰临淄也。
〔一三〕集解应劭曰：「曲阜在鲁城中，委曲长七八里。」正义帝王世纪云：「炎帝自陈营都于鲁曲阜。黄帝自穷桑登帝位，后徙曲阜。少昊邑于穷桑，以登帝位，都曲阜。颛顼始都穷桑，徙商丘。」穷桑在鲁北，或云穷桑即曲阜也。又为大庭氏之故国，又是商奄之地。皇甫谧云：「黄帝生于寿丘，在鲁城东门之北。居轩辕之丘，（于）山海经云『此地穷桑之际，西射之南』是也。」括地志云：「兖州曲阜县外城即周公旦子伯禽所筑古鲁城也。」
〔一四〕正义封帝尧之后于蓟，封召公奭于燕，观其文稍似重也。水经注云蓟城内西北隅有蓟丘，因取名焉。括地志云：「燕山在幽州渔阳县东南六十里。徐才宗国都城记云周武王封召公奭于燕，地在燕山之野，故国取名焉。」按：周封以五等之爵，蓟、燕二国俱武王立，因燕山、蓟丘为名，其地足自立国。蓟微燕盛，乃并蓟居之，蓟名遂绝焉。今幽州蓟县，古燕国也。
〔一五〕正义括地志云：「郑州管城县外城，古管国城也，周武王弟叔鲜所封。」
〔一六〕正义括地志云：「豫州北七十里上蔡县，古蔡国，武王封弟叔度于蔡是也。县东十里有蔡冈，因名也。」
武王征九牧之君，登豳之阜，以望商邑。〔一〕武王至于周，自夜不寐。〔二〕周公旦即王所，曰：「曷为不寐？」王曰：「告女：维天不飨殷，自发未生于今六十年，麋鹿在牧，〔三〕蜚鸿满野〔四〕。天不享殷，乃今有成。〔五〕维天建殷，其登名民三百六十夫，不显亦不宾灭，〔六〕以至今。我未定天保，何暇寐！」王曰：「定天保，依天室，悉求夫恶，贬从殷王受。〔七〕日夜劳来〔八〕定我西土，〔九〕我维显服，及德方明。〔一０〕自洛汭延于伊汭，居易毋固，其有夏之居。〔一一〕我南望三涂，北望岳鄙，顾詹有河〔一二〕，粤詹雒、伊，毋远天室。」〔一三〕营周居于雒邑而后去〔一四〕。纵马于华山之阳，〔一五〕放牛于桃林之虚；〔一六〕偃干戈，振兵释旅：〔一七〕示天下不复用也。
〔一〕正义括地志云：「豳州三水县西十里有豳原，周先公刘所都之地也。豳城在此原上，因公为名。」按：盖武王登此城望商邑。
〔二〕正义周，镐京也。武王伐纣，还至镐京，忧未定天之保安，故自夜不得寐也。
〔三〕集解徐广曰：「此事出周书及随巢子，云『夷羊在牧』。牧，郊也。夷羊，怪物也。」
〔四〕索隐按：高诱曰「蜚鸿，蠛蠓也」。言飞虫蔽田满野，故为灾，非是鸿鴈也。随巢子作「飞拾」，飞拾，虫也。正义蜚音飞，古「飞」字也。于今犹当今。于今六十年，从帝乙十年至伐纣年也。麋鹿在牧，喻谗佞小人在朝位也。飞鸿满野，喻忠贤君子见放弃也。言纣父帝乙立后，殷国益衰，至伐纣六十年闲，谄佞小人在于朝位，忠贤君子放迁于野。故诗云「鸿鴈于飞，肃肃其羽，之子于征，劬劳于野」。毛苌云「之子，侯伯卿士也。」郑玄云「鸿鴈知避阴阳寒暑，喻民知去无道就有道」。
〔五〕索隐言上天不歆享殷家，故见灾异，我周今乃有成王业者也。
〔六〕集解徐广曰：「一云『不顾亦不宾成』，一又云『不顾亦不恤』也。」索隐言天初建殷国，亦登进名贤之人三百六十夫，既无非大贤，未能兴化致理，故殷家不大光昭，亦不即摈灭，以至于今也。亦见周书及随巢子，颇复脱错。而刘氏音破六为古，其字义亦无所通。徐广云一本作「不顾亦不宾成」，盖是学者以周书及随巢不同，逐音改易耳。随巢子曰「天鬼不顾亦不宾灭」，天鬼即天神也。
〔七〕索隐言今悉求取夫恶人不知天命不顺周家者，咸贬责之，与纣同罪，故曰「贬从殷王受」。
〔八〕集解徐广曰：「一云『肯来』。」
〔九〕索隐八字连作一句读。
〔一０〕正义服，事也。武王答周公云，定知天之安保我位，得依天之宫室，退除殷纣之恶，日夜劳民，又安定我之西土。我维明于事，及我之德教施四方明行之，乃可至于寝寐也。自此已上至「武王至于周，自夜不寐」，周公问之，故先书。
〔一一〕集解徐广曰：「夏居河南，初在阳城，后居阳翟。」索隐言自洛汭及伊汭，其地平易无险固，是有夏之旧居。正义括地志云「自禹至太康与唐、虞皆不易都城」，然则居阳城为禹避商均时，非都之也。帝王世纪云：「禹封夏伯，今河南阳翟是。」汲冢古文云：「太康居斟寻，羿亦居之，桀又居之。」括地志云：「故鄩城在洛州巩县西南五十八里也。」
〔一二〕集解徐广曰：「周书度邑曰『武王问太公曰，吾将因有夏之居也，南望过于三涂，北詹望于有河』。」索隐杜预云三涂在陆浑县南。岳，盖河北太行山。鄙，都鄙，谓近岳之邑。度邑，周书篇名。度音徒各反。正义括地志云：「太行、恒山连延，东北接碣石，西北接岳山。」言北望太行、恒山之边鄙都邑也。又「晋州霍山一名太岳，在洛西北，恒山在洛东北」。二说皆通。
〔一三〕正义粤者，审慎之辞也。言审慎瞻雒、伊二水之阳，无远离此为天室也。
〔一四〕正义括地志云：「故王城一名河南城，本郏鄏，周公新筑，在洛州河南县北九里苑内东北隅。自平王以下十二王皆都此城，至敬王乃迁都成周，至赧王又居王城也。帝王世纪云『王城西有郏鄏陌』。左传云『成王定鼎于郏鄏』。京相璠地名云『郏，山名。鄏，邑名』。」
〔一五〕正义华山在华阴县南八里。山南曰阳也。
〔一六〕集解孔安国曰：「桃林在华山东。」正义括地志云：「桃林在陕州桃林县西。山海经云『夸父之山，其北有林焉，名曰桃林，广员三百里，中多马，湖水出焉，北流入河也』。」
〔一七〕集解公羊传曰：「入曰振旅。」
武王已克殷，后二年，问箕子殷所以亡。箕子不忍言殷恶，以存〔一〕亡国宜告。〔二〕武王亦丑，故问以天道。
〔一〕集解徐广曰：「一作『前』。」
〔二〕索隐六字连一句读。正义箕子殷人，不忍言殷恶，以周国之所宜言告武王，为洪范九类，武王以类问天道。
武王病。天下未集，群公惧，穆卜，〔一〕周公乃祓斋，〔二〕自为质，〔三〕欲代武王，武王有瘳。后而崩，〔四〕太子诵代立，是为成王。
〔一〕集解孔安国曰：「穆，敬也。」
〔二〕正义祓音废，又音拂。斋音札皆反。祓谓除不祥求福也。
〔三〕正义音至。周公祓斋，自以贽币告三王，请代武王，武王病乃瘳也。
〔四〕集解徐广曰：「封禅书曰『武王克殷二年，天下未宁而崩』。」皇甫谧曰：「武王定位年岁在乙酉，六年庚寅崩。」骃按：皇览曰「文王、武王、周公冢皆在京兆长安镐聚东社中也」。正义括地志云：「武王墓在雍州万年县西南二十八里毕原上也。」
成王少，周初定天下，周公恐诸侯畔周，公乃摄行政当国。管叔、蔡叔群弟疑周公，与武庚作乱，畔周。周公奉成王命，伐诛武庚、管叔，放蔡叔。以微子开代殷后，国于宋。〔一〕颇收殷余民，以封武王少弟封为卫康叔。〔二〕晋唐叔得嘉谷，〔三〕献之成王，成王以归周公于兵所。〔四〕周公受禾东土，鲁天子之命。〔五〕初，管、蔡畔周，周公讨之，三年而毕定，故初作大诰，次作微子之命〔六〕，次归禾，次嘉禾，次康诰、酒诰、梓材，〔七〕其事在周公之篇。周公行政七年，成王长，周公反政成王，北面就群臣之位。
〔一〕正义今宋州也。
〔二〕正义尚书洛诰云：「我卜瀍水东，亦惟洛食，以居邶、墉、卫之众。」又多士篇序云：「成周既成，迁殷顽民。」按：是为东周，古洛阳城也。括地志云：「洛阳故城在洛州洛阳县东北二十六里，周公所筑，即成周城也。舆地志云『以周地在王城东，故曰东周。敬王避子朝乱，自洛邑东居此。以其迫阨不受王都，故坏翟泉而广之』。」按：武王灭殷国为邶、墉、卫，三监尹之。武庚作乱，周公灭之，徙三监之民于成周，颇收其余众，以封康叔为卫侯，即今卫州是也。孔安国云「以三监之余民，国康叔为卫侯。周公惩其数叛，故使贤母弟主之」也。
〔三〕集解郑玄曰：「二苗同为一穗。」
〔四〕集解徐广曰：「归，一作『馈』。」
〔五〕集解徐广曰：「尚书序云『旅天子之命』。」
〔六〕集解孔安国曰：「封命之书。」
