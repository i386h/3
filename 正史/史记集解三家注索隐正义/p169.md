<!-- { "loadSidebar": true } -->
〔一〕集解服虔曰：「书，籍也。」索隐古者二十五家为里，里则各立社，则书社者，书其社之人名于籍。盖以七百里书社之人封孔子也，故下冉求云「虽累千社而夫子不利」是也。
楚狂接舆歌而过孔子，〔一〕曰：「凤兮凤兮，何德之衰！〔二〕往者不可谏兮，〔三〕来者犹可追也！〔四〕已而已而，今之从政者殆而！」〔五〕孔子下，欲与之言。〔六〕趋而去，弗得与之言。
〔一〕集解孔安国曰：「接舆，楚人也。佯狂而来歌，欲以感切孔子也。」
〔二〕集解孔安国曰：「比孔子于凤鸟，待圣君乃见。非孔子周行求合，故曰『衰』也。」
〔三〕集解孔安国曰：「已往所行，不可复谏止也。」
〔四〕集解孔安国曰：「自今已来，可追自止，避乱隐居。」
〔五〕集解孔安国曰：「言『已而』者，言世乱已甚，不可复治也。再言之者，伤之深也。」
〔六〕集解包氏曰：「下，下车也。」
于是孔子自楚反乎卫。是岁也，孔子年六十三，而鲁哀公六年也。
其明年，吴与鲁会缯，征百牢。〔一〕太宰嚭召季康子。康子使子贡往，然后得已。
〔一〕索隐此哀七年时也。百牢，牢具一百也。周礼上公九牢，侯伯七牢，子男五牢。今吴征百牢，夷不识礼故也。子贡对以周礼，而后吴亡是征也。正义括地志云：「故鄫城在沂州承县。地理志云缯县属东海郡也。」
孔子曰：「鲁卫之政，兄弟也。」〔一〕是时，卫君辄父不得立，在外，诸侯数以为让。而孔子弟子多仕于卫，卫君欲得孔子为政。子路曰：「卫君待子而为政，子将奚先？」〔二〕孔子曰：「必也正名乎！」〔三〕子路曰：「有是哉，子之迂也！何其正也？」〔四〕孔子曰：「野哉由也！〔五〕夫名不正则言不顺，言不顺则事不成，事不成则礼乐不兴，礼乐不兴则刑罚不中，〔六〕刑罚不中则民无所错手足矣。夫君子为之必可名，言之必可行。〔七〕君子于其言，无所苟而已矣。」
〔一〕集解包氏曰：「周公、康叔既为兄弟，康叔睦于周公，其国之政亦如兄弟也。」
〔二〕集解包氏曰：「问往将何所先行。」
〔三〕集解马融曰：「正百事之名也。」
〔四〕集解包氏曰：「迂犹远也。言孔子之言远于事也。」
〔五〕集解孔安国曰：「野，不达也。」
〔六〕集解孔安国曰：「礼以安上，乐以移风。二者不行，则有淫刑滥罚也。」
〔七〕集解王肃曰：「所名之事，必可得明言；所言之事，必可得遵行者。」
其明年，冉有为季氏将师，与齐战于郎，克之。〔一〕季康子曰：「子之于军旅，学之乎？性之乎？」冉有曰：「学之于孔子。」季康子曰：「孔子何如人哉？」对曰：「用之有名；播之百姓，质诸鬼神而无憾。求之至于此道，虽累千社，夫子不利也。」康子曰：「我欲召之，可乎？」对曰：「欲召之，则毋以小人固之，则可矣。」而卫孔文子〔二〕将攻太叔，〔三〕问策于仲尼。仲尼辞不知，退而命载而行，曰：「鸟能择木，木岂能择鸟乎！」〔四〕文子固止。会季康子逐公华、公宾、公林，以币迎孔子，孔子归鲁。
〔一〕集解徐广曰：「此哀公十一年也，去吴会缯已四年矣。年表哀公十年，孔子自陈至卫也。」索隐徐说去会四年，是也。按：左传及此文，孔子是时在卫归鲁，不见有在陈之文，在陈当哀公之初，盖年表误尔。正义括地志云：「郎亭在徐州滕县西五十三里。」
〔二〕集解服虔曰：「文子，卫卿也。」
〔三〕集解左传曰太叔名疾。
〔四〕集解服虔曰：「鸟喻己，木以喻所之之国。」
孔子之去鲁凡十四岁而反乎鲁。〔一〕
〔一〕索隐前文孔子以定公十四年去鲁，计至此十三年。鲁系家云定公十二年孔子去鲁，则首尾计十五年矣。
鲁哀公问政，对曰：「政在选臣。」季康子问政，曰：「举直错诸枉，〔一〕则枉者直。」康子患盗，孔子曰：「苟子之不欲，虽赏之不窃。」〔二〕然鲁终不能用孔子，孔子亦不求仕。
〔一〕集解包氏曰：「错，置也。举正直之人用之，废置邪枉之人。」索隐论语「季康子问政，子曰『政者，正也』」。又「哀公问曰『何为则人服』？子曰『举直错诸枉则人服』」。今此初论康子问政，未合以孔子答哀公使人服，盖太史公撮略论语为文而失事实。
〔二〕集解孔安国曰：「欲，情欲也。言民化于上，不从其所令，从其所好也。」
孔子之时，周室微而礼乐废，诗书缺。追迹三代之礼，序书传，上纪唐虞之际，下至秦缪，编次其事。曰：「夏礼吾能言之，杞不足征也。殷礼吾能言之，宋不足征也。〔一〕足，则吾能征之矣。」观殷夏所损益，曰：「后虽百世可知也，〔二〕以一文一质。周监二代，郁郁乎文哉。吾从周。」〔三〕故书传、礼记自孔氏。
〔一〕集解包氏曰：「征，成也。杞宋二国，夏殷之后也。夏殷之礼吾能说之，杞宋之君不足以成也。」
〔二〕集解何晏曰：「物类相召，势数相生，其变有常，故可预知者也。」
〔三〕集解孔安国曰：「监，视也。言周文章备于二代，当从之也。」
孔子语鲁大师：「乐其可知也。始作翕如，〔一〕纵之纯如〔二〕，皦如，〔三〕绎如也，以成。」〔四〕「吾自卫反鲁，然后乐正，雅颂各得其所。」〔五〕
〔一〕集解何晏曰：「太师，乐官名也。五音始奏，翕如盛也。」
〔二〕集解何晏曰：「言五音既发放纵尽，其声纯和谐也。」
〔三〕集解何晏曰：「言其音节明。」
〔四〕集解何晏曰：「纵之以纯如，皦如，绎如，言乐始于翕如而成于三者也。」
〔五〕集解郑玄曰：「反鲁，鲁哀公十一年冬。是时道衰乐废，孔子来还，乃正之，故雅颂各得其所。」
古者诗三千余篇，及至孔子，去其重，〔一〕取可施于礼义，上采契后稷，中述殷周之盛，至幽厉之缺，始于衽席，故曰「关雎之乱以为风始，〔二〕鹿鸣为小雅始，〔三〕文王为大雅始，〔四〕清庙为颂始」。〔五〕三百五篇孔子皆弦歌之，以求合韶武雅颂之音。礼乐自此可得而述，以备王道，成六艺。
〔一〕正义去，丘吕反。重，逐龙反。
〔二〕正义乱，理也。诗小序云：「关雎，后妃之德也，风之始也，所以风天下而正夫妇也。」毛苌云：「关关，和声。雎鸠，王雎也，鸟挚而有别。后妃悦乐君子之德，无不和谐，又不淫色，慎固幽深，若雎鸠之有别，然后可以风化天下。夫妇有别则父子亲，父子亲则君臣敬，君臣敬则朝廷正，朝廷正则王化成也。」按：王雎，金口鹗也。
〔三〕正义小序云：「鹿鸣，宴群臣嘉宾也。既饮食之，又实币帛筐篚以将其厚意，然后忠臣嘉宾得尽其心矣。」毛苌云：「鹿得苹，呦呦鸣而相呼，恳诚发乎中，以兴嘉乐宾客，当有恳诚相招呼以成礼也。」
〔四〕正义小序云：「文王，文王受命作周。」郑玄云：「文王初为西伯，有功于民，其德着见于天，故天命之以为王，使君天下。」
〔五〕正义小序云：「清庙，祀文王也。周公既成雒邑，朝诸侯，率以祀文王焉。」毛苌云：「清庙者，祭有清明之德者之宫也。谓祭文王，天德清明，文王象焉，故祭之而歌此诗也。」
孔子晚而喜易，序〔一〕彖、〔二〕系、〔三〕象、〔四〕说卦、〔五〕文言。〔六〕读易，韦编三绝。曰：「假我数年，若是，我于易则彬彬矣。」
〔一〕正义序，易序卦也。夫子作十翼，谓上彖、下彖、上象、下象、上系、下系、文言、序卦、说卦、杂卦也。易正义曰：「文王既繇六十四卦分为上下篇，先后之次，其理不易。孔子就上下二经，各序其相次之义。」
〔二〕正义吐乱反。上彖，卦下辞；下彖，爻卦下辞。易正义曰：「夫子所作，统论一卦之义，或说其卦德，或说其卦义，或说其卦名。庄氏云『彖，断也，言断定一卦之义』也。」
〔三〕正义如字，又音系。易正义云：「系辞者，圣人系属此辞于爻卦之下。分为上下篇者，以简编重大，是以分之。」又言「系辞者，取纲系之义」也。
〔四〕正义上象，卦辞；下象，爻辞。易正义云：「万物之体自然，各有形象，圣人设卦以写万物之象，今夫子释此卦之象也。」
〔五〕正义易正义云：「说卦者，陈说八卦德业变化法象所为也。」
〔六〕正义易正义云：「夫子赞明易道，申说义理，释乾坤二卦经文之言，故称文言。」又：「杂卦者，六十四卦以为义，于序卦之外，别言圣人之兴，因时而作，随其事宜，不必相因袭，当有损益。」又云：「杂揉众卦，错综其义，或以同相类，或以异相明。」按：史不出杂卦，故附之。
孔子以诗书礼乐教，弟子盖三千焉，身通六艺者七十有二人。如颜浊邹之徒，〔一〕颇受业者甚众。
〔一〕正义浊音卓。邹音聚。颜浊邹，非七十（七）〔二〕人数也。
孔子以四教：文，行，忠，信。〔一〕绝四：毋意，〔二〕毋必，〔三〕毋固，〔四〕毋我。〔五〕所慎：齐，战，疾。〔六〕子罕言利与命与仁。〔七〕不愤不启，举一隅不以三隅反，则弗复也〔八〕。
〔一〕集解何晏曰：「四者有形质，可举以教。」
〔二〕集解何晏曰：「以道为度，故不任意也。」
〔三〕集解何晏曰：「用之则行，舍之则藏，故无专必。」
〔四〕集解何晏曰：「无可无不可，故无固行也。」
〔五〕集解何晏曰：「述古而不自作，处群萃而不自异，唯道是从，故不有其身。」
〔六〕集解何晏曰：「此三者人所不能慎，而夫子慎也。」
〔七〕集解何晏曰：「罕者，希也。利者，义之和也。命者，天之命也。仁者，行之盛也。寡能及之，故希言之。」
〔八〕集解郑玄曰：「孔子与人言，必待其人心愤愤，口悱悱，乃后启发为说之，如此则识思之深也。说则举一端以语之，其人不思其类，则不重教也。」
其于乡党，恂恂〔一〕似不能言者。其于宗庙朝廷，辩辩〔二〕言，唯谨尔。〔三〕朝，与上大夫言，誾誾如也；〔四〕与下大夫言，侃侃如也。〔五〕
〔一〕集解王肃曰：「恂恂，温恭貌也。」索隐有本作「逡逡」，音七旬反。
〔二〕索隐论语作「便便」。
〔三〕集解郑玄曰：「唯辩而谨敬也。」
〔四〕集解孔安国曰：「中正之貌也。」
〔五〕集解孔安国曰：「和乐貌。」
入公门，鞠躬如也；趋进，翼如也。〔一〕君召使傧，〔二〕色勃如也。〔三〕君命召，不俟驾行矣。〔四〕
〔一〕集解孔安国曰：「言端好也。」
〔二〕集解郑玄曰：「有宾客，使迎之也。」
〔三〕集解孔安国曰：「必变色。」
〔四〕集解郑玄曰：「急趋君命也，行出而车驾随之。」
鱼馁，肉败，割不正，不食。〔一〕席不正，不坐。食于有丧者之侧，未尝饱也。
