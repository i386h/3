<!-- { "loadSidebar": true } -->
〔四〕集解如淳曰：「恐灭亡不久故也。」
〔五〕集解魏都赋曰：「肴醳顺时。」刘逵曰：「醳酒也。」索隐刘氏依刘逵音。醳酒谓以酒食养兵士也。案：史记古「释」字皆如此作，岂亦谓以酒食醳兵士，故字从酉乎？
〔六〕正义首音狩，向也。
〔七〕正义咫尺，八寸。言其简牍或长尺也。
〔八〕正义暴音仆。
楚数使奇兵渡河击赵，赵王耳、韩信往来救赵，因行定赵城邑，发兵诣汉。楚方急围汉王于荥阳，汉王南出，之宛、叶闲，〔一〕得黥布，走入成皋，楚又复急围之。六月，汉王出成皋，东渡河，独与滕公俱，从张耳军修武。至，宿传舍。晨自称汉使，驰入赵壁。张耳、韩信未起，即其卧内上夺其印符，以麾召诸将，易置之。信、耳起，乃知汉王来，大惊。汉王夺两人军，即令张耳备守赵地。拜韩信为相国，收赵兵未发者击齐。〔二〕
〔一〕正义宛在邓州。叶在许州。
〔二〕集解文颖曰：「谓赵人未尝见发者。」
信引兵东，未渡平原，〔一〕闻汉王使郦食其已说下齐，韩信欲止。范阳辩士蒯通说信曰：「将军受诏击齐，而汉独发闲使下齐，宁有诏止将军乎？何以得毋行也！且郦生一士，伏轼〔二〕掉三寸之舌，下齐七十余城，将军将数万众，岁余乃下赵五十余，为将数岁，反不如一竖儒之功乎？」于是信然之，从其计，遂渡河。齐已听郦生，即留纵酒，罢备汉守御信因袭齐历下军，〔三〕遂至临菑。齐王田广以郦生卖己，乃亨之，而走高密，使使之楚请救。韩信已定临菑，遂东追广至高密西。楚亦使龙且将，号称二十万，救齐。
〔一〕正义怀州有平原津。
〔二〕集解韦昭曰：「轼，今小车中隆起者。」
〔三〕集解徐广曰：「济南历城县。」
齐王广、龙且并军与信战，未合。人或说龙且曰：「汉兵远斗穷战，其锋不可当。齐、楚自居其地战，兵易败散。〔一〕不如深壁，令齐王使其信臣招所亡城，亡城闻其王在，楚来救，必反汉。汉兵二千里客居，齐城皆反之，其势无所得食，可无战而降也。」龙且曰：「吾平生知韩信为人，易与耳。且夫救齐不战而降之，吾何功？今战而胜之，齐之半可得，何为止！」遂战，与信夹潍水陈。〔二〕韩信乃夜令人为万余囊，满盛沙，壅水上流，引军半渡，击龙且，详不胜，还走。龙且果喜曰：「固知信怯也。」遂追信渡水。信使人决壅囊，水大至。龙且军大半不得渡，即急击，杀龙且。龙且水东军散走，齐王广亡去。信遂追北至城阳，〔三〕皆虏楚卒。
〔一〕正义近其室家，怀顾望也。
〔二〕集解徐广曰：「出东莞而东北流，至北海都昌县入海。」索隐潍音维。地理志潍水出琅邪箕县东北，至都昌入海。徐广云「出东莞而东北流入海」，盖据水经而说，少不同耳。
〔三〕正义城阳雷泽县是也，在濮州东南九十一里。
汉四年，遂皆降平齐。使人言汉王曰：「齐伪诈多变，反复之国也，南边楚，不为假王以镇之，其势不定。愿为假王便。」当是时，楚方急围汉王于荥阳，韩信使者至，发书，〔一〕汉王大怒，骂曰：「吾困于此，旦暮望若来佐我，乃欲自立为王！」张良、陈平蹑汉王足，因附耳语曰：「汉方不利，宁能禁信之王乎？不如因而立，善遇之，使自为守。不然，变生。」汉王亦悟，因复骂曰：「大丈夫定诸侯，即为真王耳，何以假为！」乃遣张良往立信为齐王，〔二〕征其兵击楚。
〔一〕集解张晏曰：「发信使者所赍书。」
〔二〕集解徐广曰：「四年二月。」
楚已亡龙且，项王恐，使盱眙人武涉〔一〕往说齐王信曰：「天下共苦秦久矣，相与戮力击秦。秦已破，计功割地，分土而王之，以休士卒。今汉王复兴兵而东，侵人之分，夺人之地，已破三秦，引兵出关，收诸侯之兵以东击楚，其意非尽吞天下者不休，其不知厌足如是甚也。且汉王不可必，身居项王掌握中数矣，〔二〕项王怜而活之，然得脱，辄倍约，复击项王，其不可亲信如此。今足下虽自以与汉王为厚交，为之尽力用兵，终为之所禽矣。足下所以得须臾至今者，以项王尚存也。当今二王之事，权在足下。足下右投则汉王胜，左投则项王胜。项王今日亡，则次取足下。足下与项王有故，何不反汉与楚连和，参分天下王之？今释此时，而自必于汉以击楚，且为智者固若此乎！」韩信谢曰：「臣事项王，官不过郎中，位不过执戟，〔三〕言不听，画不用，故倍楚而归汉。汉王授我上将军印，予我数万众，解衣衣我，推食食我，言听计用，故吾得以至于此。夫人深亲信我，我倍之不祥，虽死不易。幸为信谢项王！」
〔一〕集解张华曰：「武涉墓在盱眙城东十五里。」
〔二〕正义数，色庾反。
〔三〕集解张晏曰：「郎中，宿卫执戟之人也。」
武涉已去，齐人蒯通知天下权在韩信，欲为奇策而感动之，以相人说韩信曰：「仆尝受相人之术。」韩信曰：「先生相人何如？」对曰：「贵贱在于骨法，忧喜在于容色，成败在于决断，以此参之，万不失一。」韩信曰：「善。先生相寡人何如？」对曰：「愿少闲。」信曰：「左右去矣。」通曰：「相君之面，不过封侯，又危不安。相君之背，贵乃不可言。」〔一〕韩信曰：「何谓也？」蒯通曰：「天下初发难也，俊雄豪桀建号壹呼，天下之士云合雾集，鱼鳞杂沓，熛至风起。当此之时，忧在亡秦而已。今楚汉分争，使天下无罪之人肝胆涂地，父子暴骸骨于中野，不可胜数。楚人起彭城，转斗逐北，至于荥阳，乘利席卷，威震天下。然兵困于京、索之闲，迫西山而不能进者，三年于此矣。汉王将数十万之众，距巩、雒，阻山河之险，一日数战，无尺寸之功，折北不救，〔二〕败荥阳，伤成皋，〔三〕遂走宛、叶之闲，此所谓智勇俱困者也。夫锐气挫于险塞，而粮食竭于内府，百姓罢极怨望，容容无所倚。以臣料之，其势非天下之贤圣固不能息天下之祸。当今两主之命县于足下。足下为汉则汉胜，与楚则楚胜。臣愿披腹心，输肝胆，效愚计，恐足下不能用也。诚能听臣之计，莫若两利而俱存之，参分天下，鼎足而居，其势莫敢先动。夫以足下之贤圣，有甲兵之众，据强齐，从燕、赵，出空虚之地而制其后，因民之欲，西乡〔四〕为百姓请命，〔五〕则天下风走而响应矣，孰敢不听！割大弱强，以立诸侯，诸侯已立，天下服听而归德于齐。案齐之故，有胶、泗之地，怀诸侯以德，深拱揖让，则天下之君王相率而朝于齐矣。盖闻天与弗取，反受其咎；时至不行，反受其殃。愿足下孰虑之。」
〔一〕集解张晏曰：「背畔则大贵。」
〔二〕集解张晏曰：「折，衄败也。北，奔北。」
〔三〕集解张晏曰：「于成皋伤胸也。」臣瓒曰：「谓军折伤。」
〔四〕正义乡音向。齐国在东，故曰西向也。
〔五〕正义止楚汉之战斗，士卒不死亡，故云「请命」。
韩信曰：「汉王遇我甚厚，载我以其车，衣我以其衣，食我以其食。吾闻之，乘人之车者载人之患，衣人之衣者怀人之忧，食人之食者死人之事，吾岂可以乡利倍义乎！」蒯生曰：「足下自以为善汉王，欲建万世之业，臣窃以为误矣。始常山王、成安君为布衣时，相与为刎颈之交，后争张黡、陈泽之事，二人相怨。常山王背项王，奉项婴头而窜，逃归于汉王。汉王借兵而东下，杀成安君泜水之南，头足异处，卒为天下笑。此二人相与，天下至驩也。然而卒相禽者，何也？患生于多欲而人心难测也。今足下欲行忠信以交于汉王，必不能固于二君之相与也，而事多大于张黡、陈泽。故臣以为足下必汉王之不危己，亦误矣。大夫种、范蠡存亡越，霸句践，立功成名而身死亡。野兽已尽而猎狗亨。夫以交友言之，则不如张耳之与成安君者也；以忠信言之，则不过大夫种、范蠡之于句践也。此二人者，足以观矣。愿足下深虑之。且臣闻勇略震主者身危，而功盖天下者不赏。臣请言大王功略：足下涉西河，虏魏王，禽夏说，引兵下井陉，诛成安君，徇赵，胁燕，定齐，南摧楚人之兵二十万，东杀龙且，西乡以报，此所谓功无二于天下，而略不世出者也。今足下戴震主之威，挟不赏之功，归楚，楚人不信；归汉，汉人震恐：足下欲持是安归乎？夫势在人臣之位而有震主之威，名高天下，窃为足下危之。」韩信谢曰：「
先生且休矣，吾将念之。」
后数日，蒯通复说曰：「夫听者事之候也，计者事之机也，听过计失而能久安者，鲜矣。听不失一二者，不可乱以言；计不失本末者，不可纷以辞。夫随厮养之役者，失万乘之权；守儋石之禄者，〔一〕阙卿相之位。故知者决之断也，疑者事之害也，审豪牦之小计，遗天下之大数，智诚知之，决弗敢行者，百事之祸也。故曰『猛虎之犹豫，不若蜂虿之致螫；〔二〕骐骥之局躅，〔三〕不如驽马之安步；孟贲之狐疑，不如庸夫之必至也；虽有舜禹之智，吟而不言，〔四〕不如瘖聋之指麾也』。此言贵能行之。夫功者难成而易败，时者难得而易失也。时乎时，不再来。愿足下详察之。」韩信犹豫不忍倍汉，又自以为功多，汉终不夺我齐，遂谢蒯通。蒯通说不听，已详狂为巫。〔五〕
〔一〕集解晋灼曰：「杨雄方言『海岱之闲名罂为儋』。石，斗石也。」苏林曰：「齐人名小罂为儋。石，如今受鲐鱼石罂，不过一二石耳。一说，一儋与一斛之余。」索隐儋音都滥反。石，斗也。苏林解为近之。鲐音胎。
〔二〕正义音适。
〔三〕集解徐广曰：「局，一作『蹢』也。」
〔四〕索隐吟，郑氏音拒荫反，又音琴。
〔五〕集解徐广曰：「一本『遂不用蒯通，蒯通曰：「夫迫于细苛者，不可与图大事；拘于臣虏者，固无君王之意。」说不听，因去详狂』也。」索隐案：汉书及战国策皆有此文。
汉王之困固陵，用张良计，召齐王信，遂将兵会垓下。项羽已破，高祖袭夺齐王军。〔一〕汉五年正月，徙齐王信为楚王，都下邳。
〔一〕集解徐广曰：「以齐为平原、千乘、东莱、齐郡。」
信至国，召所从食漂母，赐千金。〔一〕及下乡南昌亭长，赐百钱，曰：「公，小人也，为德不卒。」召辱己之少年令出胯下者以为楚中尉。告诸将相曰：「此壮士也。方辱我时，我宁不能杀之邪？杀之无名，故忍而就于此。」
〔一〕集解张华曰漂母冢在泗口南岸。
