<!-- { "loadSidebar": true } -->
孝文帝二年，以齐之济北郡立兴居为济北王，与城阳王俱立。立二年，反。始大臣诛吕氏时，朱虚侯功尤大，许尽以赵地王朱虚侯，尽以梁地王东牟侯。及孝文帝立，闻朱虚、东牟之初欲立齐王，故绌其功。及二年，王诸子，乃割齐二郡以王章、兴居。章、兴居自以失职夺功。章死，而兴居闻匈奴大入汉，汉多发兵，使丞相灌婴击之，文帝亲幸太原，以为天子自击胡，遂发兵反于济北。天子闻之，罢丞相及行兵，皆归长安。使棘蒲侯柴将军〔一〕击破虏济北王，王自杀，地入于汉，为郡。
〔一〕集解张晏曰：「柴武。」
后十（二）〔三〕年，文帝十六年，复以齐悼惠王子安都侯〔一〕志为济北王。十一年，吴楚反时，志坚守，不与诸侯合谋。吴楚已平，徙志王菑川。
〔一〕索隐地理志安都阙。正义安都故城在瀛州高阳县西南三十九里。
济南王辟光，〔一〕齐悼惠王子，以勒侯〔二〕孝文十六年为济南王。十一年，与吴楚反。汉击破，杀辟光，以济南为郡，地入于汉。
〔一〕正义辟音壁。都济南郡。
〔二〕索隐勒，汉书作「朸」，并音力。地理志县名，属平原也。
菑川王贤，〔一〕齐悼惠王子，以武城侯〔二〕文帝十六年为菑川王。十一年，与吴楚反，汉击破，杀贤。
〔一〕正义年表云淄川王都剧。故城在青州寿光县西三十一里。
〔二〕索隐地理志县名，属平原。正义贝州县。
天子因徙济北王志王菑川。志亦齐悼惠王子，以安都侯王济北。菑川王反，毋后，乃徙济北王王菑川。凡立三十五年卒，谥为懿王。子建代立，是为靖王。二十年卒，子遗代立，是为顷王。三十六年卒，子终古立，是为思王。二十八年卒，子尚立，是为孝王。五年卒，子横立，至建始〔一〕三年，十一岁，卒。
〔一〕正义亦褚少孙次之。
胶西王卬，〔一〕齐悼惠王子，以昌平侯〔二〕文帝十六年为胶西王。十一年，与吴楚反。汉击破，杀卬，地入于汉，为胶西郡。
〔一〕正义卬，五郎反。年表云都高苑。括地志云：「高苑故城在淄州长山县北四里。」
〔二〕正义括地志云：「昌平故城在幽州东南六十里也。」
胶东王雄渠，〔一〕齐悼惠王子，以白石侯〔二〕文帝十六年为胶东王。十一年，与吴楚反，汉击破，杀雄渠，地入于汉，为胶东郡。
〔一〕正义年表云都即墨。按：即墨故城在莱州胶东县南六十里。
〔二〕索隐地理志县名，属金城。正义白石古城在德州安德县北二十里。
太史公曰：诸侯大国无过齐悼惠王。以海内初定，子弟少，激秦之无尺土封，故大封同姓，以填万民之心。及后分裂，固其理也。
【索隐述赞】汉矫秦制，树屏自强。表海大国，悉封齐王。吕后肆怒，乃献城阳。哀王嗣立，其力不量。朱虚仕汉，功大策长。东牟受赏，称乱贻殃。胶东、济北，雄渠，辟光。齐虽七国，忠孝者昌。
史记卷五十三
萧相国世家第二十三
萧相国何者，沛丰人也。〔一〕以文无害〔二〕为沛主吏掾〔三〕。
〔一〕索隐按：春秋纬「萧何感昴精而生，典狱制律」。
〔二〕集解汉书音义曰：「文无害，有文无所枉害也。律有无害都吏，如今言公平吏。一曰，无害者如言『无比』，陈留闲语也。」索隐按：裴注已列数家，今更引二说。应劭云「虽为文吏，而不刻害也」。韦昭云「为有文理，无伤害也。」
〔三〕索隐汉书云「何为主吏」。主吏，功曹也。又云「何为沛掾」，是何为功曹掾也。
高祖为布衣时，何数以吏事护高祖。〔一〕高祖为亭长，常左右之。高祖以吏繇咸阳，吏皆送奉钱三，何独以五。〔二〕
〔一〕索隐说文云：「护，救视也。」
〔二〕集解李奇曰：「或三百，或五百也。」索隐奉音扶用反。谓资俸之。如字读，谓奉送之也。钱三百，谓他人三百，何独五百也。刘氏云：「时有重者一当百，故有送钱三者。」
秦御史监郡者与从事，常辨之。〔一〕何乃给泗水卒史〔二〕事，第一。〔三〕秦御史欲入言征何，何固请，得毋行。
〔一〕集解张晏曰：「何与共事修辨明，何素有方略也。」苏林曰：「辟何与从事也。秦时无刺史，以御史监郡。」索隐按：何与御史从事常辨明，言称职也。故张晏曰「何与共事修辨明，何素有方略」是也。
〔二〕集解徐广曰：「沛县有泗水亭。又秦以沛为泗水郡。」骃按：文颖曰「何为泗水郡卒史」。索隐如淳按：律，郡卒史书佐各十人也。卒，祖忽反。
〔三〕索隐按：谓课最居第一也。
及高祖起为沛公，何常为丞督事。〔一〕沛公至咸阳，诸将皆争走〔二〕金帛财物之府分之，何独先入收秦丞相御史律令图书藏之。沛公为汉王，以何为丞相。项王与诸侯屠烧咸阳而去。汉王所以具知天下阨塞，户口多少，强弱之处，民所疾苦者，以何具得秦图书也。何进言韩信，汉王以信为大将军。语在淮阴侯事中。
〔一〕索隐谓高祖起沛，令何为丞，常监督庶事也。
〔二〕索隐音奏。奏者，趋向之。
汉王引兵东定三秦，何以丞相留收巴蜀，填抚谕告，使给军食。汉二年，汉王与诸侯击楚，何守关中，侍太子，治栎阳。为法令约束，立宗庙社稷宫室县邑，辄奏上，可，许以从事；即不及奏上，辄以便宜施行，上来以闻。〔一〕关中事计户口转漕〔二〕给军，汉王数失军遁去，何常兴关中卒，辄补缺。上以此专属任何关中事。
〔一〕集解应劭曰：「上来还，乃以所为闻之。」
〔二〕索隐转，刘氏音张恋反。漕，水运。
汉三年，汉王与项羽相距京索之闲，上数使使劳苦丞相。鲍生谓丞相曰：「王暴衣露盖，数使使劳苦君者，有疑君心也。为君计，莫若遣君子孙昆弟能胜兵者悉诣军所，上必益信君。」于是何从其计，汉王大说。
汉五年，既杀项羽，定天下，论功行封。群臣争功，岁余功不决。高祖以萧何功最盛，封为酇侯，〔一〕所食邑多。功臣皆曰：「臣等身被坚执锐，多者百余战，少者数十合，攻城略地，大小各有差。今萧何未尝有汗马之劳，徒持文墨议论，不战，顾反居臣等上，何也？」高帝曰：「诸君知猎乎？」曰：「知之。」「知猎狗乎？」曰：「知之。」高帝曰：「夫猎，追杀兽兔者狗也，而发踪指示兽处者人也。今诸君徒能得走兽耳，功狗也。至如萧何，发踪指示，功人也。且诸君独以身随我，多者两三人。今萧何举宗数十人皆随我，功不可忘也。」群臣皆莫敢言。
〔一〕集解文颖曰：「音赞。」瓒曰：「今南乡酇县也。孙检曰『
有二县，音字多乱。其属沛郡者音嵯，属南阳者音赞』。按茂陵书，萧何国在南阳，宜呼赞。今多呼嵯，嵯旧字作『?』，今皆作『酇』，所由乱也。」索隐邹氏云：「属沛郡音嵯，属南阳音赞。」又臣瓒按茂陵书：「萧何国在南阳，则字当音赞，今多呼为嵯也。」注：「瓒曰今南乡酇县。」顾氏云：「南乡，郡名也。太康地理志云『魏武帝建安中分南阳立南乡郡，晋武帝又曰顺阳郡也』。」
列侯毕已受封，及奏位次，皆曰：「平阳侯曹参身被七十创，攻城略地，功最多，宜第一。」上已桡〔一〕功臣，多封萧何，至位次未有以复难之，然心欲何第一。关内侯鄂君〔二〕进曰：「群臣议皆误。夫曹参虽有野战略地之功，此特一时之事。夫上与楚相距五岁，常失军亡众，逃身遁者数矣。然萧何常从关中遣军补其处，非上所诏令召，而数万众会上之乏绝者数矣。夫汉与楚相守荥阳数年，军无见粮，萧何转漕关中，给食不乏。陛下虽数亡山东，萧何常全关中以待陛下，此万世之功也。今虽亡曹参等百数，何缺于汉？汉得之不必待以全。柰何欲以一旦之功而加万世之功哉！萧何第一，曹参次之。」高祖曰：「善。」于是乃令萧何〔第一〕，赐带剑履上殿，入朝不趋。
〔一〕集解应劭曰：「桡，屈也。」索隐音女教反。
〔二〕索隐按功臣表，鄂君即鄂千秋，封安平侯。
上曰：「吾闻进贤受上赏。萧何功虽高，得鄂君乃益明。」于是因鄂君故所食关内侯邑封为安平侯。〔一〕是日，悉封何父子兄弟十余人，皆有食邑。乃益封何二千户，以帝尝繇咸阳时何送我独赢钱二也。〔二〕
〔一〕集解徐广曰：「以谒者从定诸侯有功，秩举萧何功，故因侯二千户。封九年卒。至玄孙但，坐与淮南王安通，弃市，国除。」正义括地志云：「泽州安平县，本汉安平县。」
〔二〕索隐谓人皆三，何独五，所以为赢二也。音盈。
汉十一年，陈豨反，高祖自将，至邯郸。未罢，淮阴侯谋反关中，吕后用萧何计，诛淮阴侯，语在淮阴事中。上已闻淮阴侯诛，使使拜丞相何为相国，益封五千户，令卒五百人一都尉为相国卫。诸君皆贺，召平独吊。召平者，故秦东陵侯。秦破，为布衣，贫，种瓜于长安城东，瓜美，故世俗谓之「东陵瓜」，从召平以为名也。召平谓相国曰：「祸自此始矣。上暴露于外而君守于中，非被矢石之事而益君封置卫者，以今者淮阴侯新反于中，疑君心矣。夫置卫卫君，非以宠君也。愿君让封勿受，悉以家私财佐军，则上心说。」相国从其计，高帝乃大喜。
汉十二年秋，黥布反，上自将击之，数使使问相国何为。相国为上在军，乃拊循勉力百姓，悉以所有佐军，如陈豨时。客有说相国曰：「君灭族不久矣。夫君位为相国，功第一，可复加哉？然君初入关中，得百姓心，十余年矣，皆附君，常复孳孳得民和。上所为数问君者，畏君倾动关中。今君胡不多买田地，贱贳贷〔一〕以自污？上心乃安。」于是相国从其计，上乃大说。
〔一〕正义贳音世。又食夜反，赊也。下天得反。
