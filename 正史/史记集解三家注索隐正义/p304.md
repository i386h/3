<!-- { "loadSidebar": true } -->
〔一〕索隐张揖曰：「蒙，故鄱阳令，今为郎中，使行略取之。」
〔二〕集解徐广曰：「羌之别种也。音扶逼反。」索隐夜郎、僰中，文颖曰皆西〔南〕夷。后以为夜郎属牂柯，僰属犍为。音步北反。
〔三〕索隐案：巴、蜀，二郡名。
〔四〕集解汉书曰「用军兴法」也。
告巴蜀太守：蛮夷自擅不讨之日久矣，时侵犯边境，劳士大夫。陛下即位，存抚天下，辑安中国。然后兴师出兵，北征匈奴，单于怖骇，交臂受事，诎膝请和。康居西域，重译请朝，稽首来享。移师东指，闽越相诛。右吊番禺，太子入朝。〔一〕南夷之君，西僰之长，常效贡职，不敢怠堕，延颈举踵，喁喁然〔二〕皆争归义，欲为臣妾，道里辽远，山川阻深，不能自致。夫不顺者已诛，而为善者未赏，故遣中郎将往宾之，〔三〕发巴蜀士民各五百人，以奉币帛，卫使者不然，靡有兵革之事，战斗之患。今闻其乃发军兴制，〔四〕惊惧子弟，忧患长老，郡又擅为转粟运输，皆非陛下之意也。当行者或亡逃自贼杀，亦非人臣之节也。
〔一〕索隐文颖曰：「番禺，南海郡理也。吊，至也。东伐闽越，后至番禺，故言右至也。」案：姚氏吊读如字。小颜云「两国相伐，汉发兵救之，令吊番禺，故遣太子入朝，吊非至也」。
〔二〕正义喁，五恭反，口向上也。
〔三〕索隐贾逵云：「宾，伏也。」
〔四〕索隐张揖曰：「发三军之众也。兴制，谓起军法制也。」案：唐蒙为使，而用军兴法制也。
夫边郡之士，闻烽举燧燔，〔一〕皆摄弓〔二〕而驰，荷兵而走，流汗相属，唯恐居后，触白刃，冒流矢，义不反顾，计不旋踵，人怀怒心，如报私雠。彼岂乐死恶生，非编列之民，而与巴蜀异主哉？计深虑远，急国家之难，而乐尽人臣之道也。故有剖符之封，析珪〔三〕而爵，位为通侯，居列东第，〔四〕终则遗显号于后世，传土地于子孙，行事甚忠敬，居位甚安佚，名声施于无穷，功烈着而不灭。是以贤人君子，肝脑涂中原，膏液润野草而不辞也。今奉币役至南夷，即自贼杀，或亡逃抵诛，身死无名，谥为至愚，耻及父母，为天下笑。人之度量相越，岂不远哉！然此非独行者之罪也，父兄之教不先，子弟之率不谨也；寡廉鲜耻，而俗不长厚也。其被刑戮，不亦宜乎！
〔一〕集解汉书音义曰：「烽如覆米，县着桔槔头，有寇则举之。燧，积薪，有寇则燔然之。」索隐烽燧。韦昭曰：「烽，束草置之长木之端，如挈皋，见敌则烧举之。燧者，积薪，有难则焚之。烽主昼，燧主夜。」字林云：「，漉米籔也，音一六反。」又纂要云：「，淅箕也。」此注是孟康说。
〔二〕索隐上音奴颊反。
〔三〕索隐如淳曰：「析，中分也。白藏天子，青在诸侯也。」
〔四〕索隐列甲第在帝城东，故云东第也。
陛下患使者有司之若彼，悼不肖愚民之如此，故遣信使晓喻百姓以发卒之事，因子之以不忠死亡之罪，让三老孝弟以不教诲之过。方今田时，重烦百姓，〔一〕已亲见近县，恐远所溪谷山泽之民不遍闻，檄到，亟下县道，〔二〕使咸知陛下之意，唯毋忽也。
〔一〕索隐重犹难也。
〔二〕集解汉书百官表曰：「县有蛮夷曰道。」索隐亟音纪力反。亟，急也。
相如还报。唐蒙已略通夜郎，因通西南夷道，发巴、蜀、广汉卒，作者数万人。治道二岁，道不成，士卒多物故，费以巨万计。〔一〕蜀民及汉用事者〔二〕多言其不便。是时邛筰之君长〔三〕闻南夷与汉通，得赏赐多，多欲愿为内臣妾，请吏，比南夷。〔四〕天子问相如，相如曰：「邛、筰、冉、駹者近蜀，道亦易通，秦时尝通为郡县，至汉兴而罢。今诚复通，为置郡县，愈于南夷。」〔五〕天子以为然，乃拜相如为中郎将，〔六〕建节往使。副使王然于、壶充国、〔七〕吕越人驰四乘之传，因巴蜀吏币物以赂西夷。至蜀，蜀太守以下郊迎，县令负弩矢先驱，〔八〕蜀人以为宠。〔九〕于是卓王孙、临邛诸公皆因门下献牛酒以交驩。卓王孙喟然而叹，自以得使女尚司马长卿晚，〔一０〕而厚分与其女财，与男等同。司马长卿便略定西夷，邛、筰、冉、駹、斯榆〔一一〕之君皆请为内臣。除边关，关益斥，〔一二〕西至沬、若水，〔一三〕南至牂柯为徼，〔一四〕通零关道，〔一五〕桥孙水〔一六〕以通邛都。〔一七〕还报天子，天子大说。
〔一〕索隐案：巨万犹万万也。案：数有大小二法。张揖曰「算法万万为亿」，是大数也。鬻子曰「十万为亿」，是小数也。
〔二〕索隐案：谓公孙弘也。
〔三〕索隐邛笮之君长。文颖曰：「邛者，今为邛都县；笮者，今为定笮县：皆属越嶲郡。」
〔四〕索隐谓请置汉吏，与南夷为比例也。
〔五〕索隐张揖曰：「愈，差也。」又云：「愈犹胜也。」晋灼曰：「南夷谓犍为、牂柯也。西夷谓越嶲、益州。」
〔六〕索隐张揖曰：「秩四百石，五岁迁补大县令。」
〔七〕索隐案：汉书公卿表太初元年为鸿胪卿也。
〔八〕索隐案：亭吏二人，弩矢合是亭长负之；令县令自负矢，则亭长当负弩也。且负弩亦守宰无定，或随轻重耳。案：霍去病出击匈奴，河东太守郊迎负弩。又魏公子救赵击秦，秦军解去，平原君负矢迎公子于界上。
〔九〕索隐蜀以为宠。华阳国志云：「蜀大城北十里有升仙桥，有送客观也。相如初入长安，题其门云『不乘赤车驷马，不过汝下』也。」
〔一０〕索隐小颜云：「尚犹配也。」本或作「当」也。
〔一一〕索隐斯，郑氏音曳。张揖云「斯俞，国也」。案：今斯读如字，益郡耆旧传谓之「斯臾」。华阳国志邛都县有四部，斯臾一也。
〔一二〕索隐张揖曰：「斥，广也。」
〔一三〕索隐张揖曰：「沬水出蜀广平徼外，与青衣水合也。若水出旄牛徼外，至僰道入江。」华阳国志汉嘉县有沬水。音妹，又音末。
〔一四〕索隐张揖曰：「徼，塞也。以木栅水为蛮夷界。」
〔一五〕集解徐广曰：「越嶲有零关县。」
〔一六〕集解韦昭曰：「为孙水作桥。」
〔一七〕索隐桥孙水通笮。韦昭曰：「为孙水作桥也。」案：华阳国志云「相如卒开僰道通南夷，置越嶲郡。韩说开益州，唐蒙开牂柯，斩筰王首，置牂柯郡」也。
相如使时，蜀长老多言通西南夷不为用，唯大臣亦以为然。相如欲谏，业已建之，〔一〕不敢，乃著书，籍以蜀父老为辞，而己诘难之，以风天子，且因宣其使指，令百姓知天子之意。其辞曰：
〔一〕索隐案：业者，本也。谓本由相如立此事也。
汉兴七十有八载，〔一〕德茂存乎六世，〔二〕威武纷纭，湛恩〔三〕汪濊，群生澍濡，洋溢乎方外。于是乃命使西征，随流而攘，〔四〕风之所被，罔不披靡。因朝冉从駹，定筰存邛，略斯榆，举苞满，〔五〕结轶〔六〕还辕，东乡将报，至于蜀都。
〔一〕集解徐广曰：「元光六年也。」
〔二〕正义高祖、惠帝、高后、孝文、孝景、孝武。
〔三〕索隐韦昭云：「上音沈。」
〔四〕索隐攘，却也，汝羊反。
〔五〕索隐服虔云：「夷种也。」「满」字或作「蒲」也。
〔六〕索隐下音辙。汉书作「轨」。张揖云「结，屈也」。
耆老大夫荐绅先生之徒二十有七人，俨然造焉。辞毕，因进曰：「盖闻天子之于夷狄也，其义羁縻〔一〕勿绝而已。今罢三郡之士，通夜郎之涂，三年于兹，而功不竟，士卒劳倦，万民不赡，今又接以西夷，百姓力屈，恐不能卒业，此亦使者之累也，窃为左右患之。且夫邛、筰、西僰之与中国并也，历年兹多，不可记已。仁者不以德来，强者不以力并，意者其殆不可乎！今割齐民以附夷狄，弊所恃以事无用，鄙人固陋，不识所谓。」
〔一〕索隐案：羁，马络头也。縻，牛缰也。汉官仪「马云羁，牛云縻」。言制四夷如牛马之受羁縻也。
使者曰：「乌谓此邪？必若所云，则是蜀不变服而巴不化俗也。余尚恶闻若说。〔一〕然斯事体大，固非观者之所觏也。余之行急，其详不可得闻已，请为大夫粗陈其略。
〔一〕索隐张揖曰：「恶闻若曹之言也。」包恺音一故反。又音乌。乌者，安也。
「盖世必有非常之人，然后有非常之事；有非常之事，然后有非常之功。非常者，固常〔人〕之所异也。〔一〕故曰非常之原，黎民惧焉；〔二〕及臻厥成，天下晏如也。
〔一〕索隐案：常人见之以为异。
〔二〕索隐张揖曰：「非常之事，其本难知，众人惧也。」
「昔者鸿水浡出，泛滥衍溢，民人登降移徙，陭而不安。夏后氏戚之，乃堙鸿水，决江疏河，漉沈赡菑，〔一〕东归之于海，而天下永宁。当斯之勤，岂唯民哉。〔二〕心烦于虑而身亲其劳，躬胝无胈，肤不生毛。〔三〕故休烈显乎无穷，声称浃乎于兹。
〔一〕集解徐广曰：「漉，一作『洒』。」索隐漉沈澹菑。漉音鹿。菑音灾。汉书作「澌沈澹?」，解者云「澌作『洒』，洒，分也，音所绮反。澹，安；沈，深也。澹音徒暂反」。
〔二〕索隐案：谓非独人勤，禹亦亲其劳也。
〔三〕集解徐广曰：「胝音竹移反。胈，踵也。一作『腠』，音凑。肤，理也。胈音魃。」索隐躬奏胝无胈。张揖曰：「奏，作『戚』。躬，体也。戚，腠理也。」韦昭曰：「胈，其中小毛也。」胝音丁私反。庄子云「禹腓无胈，胫不生毛」。李颐云「胈，白肉也，音蒲末反」。
