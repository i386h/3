<!-- { "loadSidebar": true } -->
怀公故大臣吕省、郄芮本不附文公，文公立，恐诛，乃欲与其徒谋烧公宫，杀文公。文公不知。始尝欲杀文公宦者履鞮知其谋，欲以告文公，解前罪，求见文公。文公不见，使人让曰：「蒲城之事，女斩予袪。其后我从狄君猎，女为惠公来求杀我。惠公与女期三日至，而女一日至，何速也？女其念之。」宦者曰：「臣刀锯之余，不敢以二心事君倍主，故得罪于君。君已反国，其毋蒲、翟乎？且管仲射钩，桓公以霸。今刑余之人以事告而君不见，祸又且及矣。」于是见之，遂以吕、郄等告文公。文公欲召吕、郄，吕、郄等党多，文公恐初入国，国人卖己，乃为微行，会秦缪公于王城，〔一〕国人莫知。三月己丑，吕、郄等果反，焚公宫，不得文公。文公之卫徒与战，吕、郄等引兵欲奔，秦缪公诱吕、郄等，杀之河上，晋国复而文公得归。夏，迎夫人于秦，秦所与文公妻者卒为夫人。秦送三千人为卫，以备晋乱。
〔一〕索隐杜预云：「冯翊临晋县东有故王城，今名武乡城。」
文公修政，施惠百姓。赏从亡者及功臣，大者封邑，小者尊爵。未尽行赏，周襄王以弟带难出居郑地，来告急晋。晋初定，欲发兵，恐他乱起，是以赏从亡未至隐者介子推。推亦不言禄，禄亦不及。推曰：「献公子九人，唯君在矣。惠、怀无亲，外内弃之；天未绝晋，必将有主，主晋祀者，非君而谁？天实开之，二三子以为己力，不亦诬乎？窃人之财，犹曰是盗，况贪天之功以为己力乎？下冒其罪，上赏其奸，上下相蒙，〔一〕难与处矣！」其母曰：「盍亦求之，以死谁怼？」推曰：「尤而效之，罪有甚焉。且出怨言，不食其禄。」母曰：「亦使知之，若何？」对曰：「言，身之文也；身欲隐，安用文之？文之，是求显也。」其母曰：「能如此乎？与女偕隐。」至死不复见。
〔一〕集解服虔曰：「蒙，欺也。」
介子推从者怜之，乃悬书宫门曰：「龙欲上天，五蛇为辅。〔一〕龙已升云，四蛇各入其宇，一蛇独怨，终不见处所。」文公出，见其书，曰：「此介子推也。吾方忧王室，未图其功。」使人召之，则亡。遂求所在，闻其入绵上山中，〔二〕于是文公环绵上山中而封之，以为介推田，〔三〕号曰介山，「以记吾过，且旌善人」。〔四〕
〔一〕索隐龙喻重耳。五蛇即五臣，狐偃、赵衰、魏武子、司空季子及子推也。旧云五臣有先轸、颠颉，今恐二人非其数。
〔二〕集解贾逵曰：「绵上，晋地。」杜预曰：「西河介休县南有地名绵上。」
〔三〕集解徐广曰：「一作『国』。」
〔四〕集解贾逵曰：「旌，表也。」
从亡贱臣壶叔曰；「君三行赏，赏不及臣，敢请罪。」文公报曰：「夫导我以仁义，防我以德惠，此受上赏。辅我以行，卒以成立，此受次赏。矢石之难，汗马之劳，此复受次赏。若以力事我而无补吾缺者，此〔复〕受次赏。三赏之后，故且及子。」晋人闻之，皆说。
二年春，秦军河上，〔一〕将入王。赵衰曰；「求霸莫如入王尊周。周晋同姓，晋不先入王，后秦入之，毋以令于天下。方今尊王，晋之资也。」三月甲辰，晋乃发兵至阳樊，〔二〕围温，入襄王于周。四月，杀王弟带。周襄王赐晋河内阳樊之地。
〔一〕索隐晋地也。
〔二〕集解服虔曰：「阳樊，周地。阳，邑名也，樊仲山之所居，故曰阳樊。」
四年，楚成王及诸侯围宋，宋公孙固如晋告急。先轸曰：「报施定霸，于今在矣。」〔一〕狐偃曰：「楚新得曹而初婚于卫，若伐曹、卫，楚必救之，则宋免矣。」于是晋作三军。〔二〕赵衰举郄縠将中军，郄臻佐之；使狐偃将上军，狐毛佐之，命赵衰为卿；栾枝将下军，〔三〕先轸佐之；荀林父御戎，魏犨为右：〔四〕往伐。冬十二月，晋兵先下山东，而以原封赵衰。〔五〕
〔一〕集解杜预曰：「报宋赠马之施。」
〔二〕集解王肃曰：「始复成国之礼，半周军也。」
〔三〕集解贾逵曰：「栾枝，栾宾之孙。」
〔四〕正义犨，昌由反，又音受。
〔五〕集解杜预曰：「河内沁水县西北有原城。」
五年春，晋文公欲伐曹，假道于卫，卫人弗许。还自河南度，侵曹，伐卫。正月，取五鹿。二月，晋侯、齐侯盟于敛盂。〔一〕卫侯请盟晋，晋人不许。卫侯欲与楚，国人不欲，故出其君以说晋。卫侯居襄牛，〔二〕公子买守卫。楚救卫，不卒。〔三〕晋侯围曹。三月丙午，晋师入曹，数之以其不用厘负羁言，而用美女乘轩者三百人也。令军毋入僖负羁宗家以报德。楚围宋，宋复告急晋。文公欲救则攻楚，为楚尝有德，不欲伐也；欲释宋，宋又尝有德于晋：患之。〔四〕先轸曰：「执曹伯，分曹、卫地以与宋，楚急曹、卫，其势宜释宋。」〔五〕于是文公从之，而楚成王乃引兵归。
〔一〕集解杜预曰：「卫地也。」
〔二〕集解服虔曰：「卫地也。」
〔三〕集解徐广曰：「一作『胜』。」
〔四〕索隐晋若攻楚，则伤楚子送其入秦之德；又欲释宋不救，乃亏宋公赠马之惠。进退有难，是以患之。
〔五〕索隐楚初得曹，又新婚于卫，今晋执曹伯分曹、卫之地与宋，则楚急曹、卫，其势宜释宋。
楚将子玉曰：「王遇晋至厚，今知楚急曹、卫而故伐之，是轻王。」王曰：「晋侯亡在外十九年，困日久矣，果得反国，险阨尽知之，能用其民，天之所开，不可当。」子玉请曰：「非敢必有功，愿以闲执谗慝之口也。」〔一〕楚王怒，少与之兵。于是子玉使宛春告晋：〔二〕「请复卫侯而封曹，臣亦释宋。」咎犯曰：「子玉无礼矣，君取一，臣取二，勿许。」〔三〕先轸曰：「定人之谓礼。楚一言定三国，子一言而亡之，我则毋礼。不许楚，是弃宋也。不如私许曹、卫以诱之，执宛春以怒楚，〔四〕既战而后图之。」〔五〕晋侯乃囚宛春于卫，且私许复曹、卫。曹、卫告绝于楚。楚得臣怒，〔六〕击晋师，晋师退。军吏曰：「为何退？」文公曰：「昔在楚，约退三舍，可倍乎！」楚师欲去，得臣不肯。四月戊辰，宋公、〔七〕齐将、秦将〔九〕与晋侯次城濮。〔一０〕己巳，与楚兵合战，楚兵败，得臣收余兵去。甲午，晋师还至衡雍，〔一一〕作王宫于践土。〔一二〕
〔一〕集解服虔曰：「子玉非敢求有大功，但欲执蒍贾谗慝之口，谓子玉过三百乘不能入也。」杜预曰：「执犹塞也。」
〔二〕集解贾逵曰：「宛春，楚大夫。」
〔三〕集解韦昭曰：「君，文公也。臣，子玉也。一谓释宋围，二谓复曹、卫。」
〔四〕集解韦昭曰：「怒楚，令必战。」
〔五〕集解杜预曰：「须胜负决乃定计。」
〔六〕集解得臣即子玉。
〔七〕索隐成公王臣。
〔八〕索隐国归父。
〔九〕索隐小子慭也。
〔一０〕集解贾逵曰：「卫地也。」
〔一一〕集解杜预曰：「衡雍，郑地，今荥阳卷县也。」
〔一二〕集解服虔曰：「既败楚师，襄王自往临践土，赐命晋侯，晋侯闻而为之作宫。」索隐杜预云践土，郑地。然据此文，晋师还至衡雍，衡雍在河南也。故刘氏云践土在河南。下文践土在河北，今元城县西有践土驿，义或然也。
初，郑助楚，楚败，惧，使人请盟晋侯。晋侯与郑伯盟。
五月丁未，献楚俘于周，〔一〕驷介百乘，徒兵千。〔二〕天子使王子虎命晋侯为伯，〔三〕赐大辂，彤弓矢百，玈弓矢千，〔四〕秬鬯一卣，珪瓒，〔五〕虎贲三百人。〔六〕晋侯三辞，然后稽首受之。〔七〕周作晋文侯命：「王若曰：父义和，〔八〕丕显文、武，能慎明德，〔九〕昭登于上，布闻在下，〔一０〕维时上帝集厥命于文、武。〔一一〕恤朕身、继予一人永其在位。」〔一二〕于是晋文公称伯。癸亥，王子虎盟诸侯于王庭。〔一三〕
〔一〕正义俘音孚，囚也。
〔二〕集解服虔曰：「驷介，驷马被甲也。徒兵，步卒也。」
〔三〕集解贾逵曰：「王子虎，周大夫。」
〔四〕集解贾逵曰：「大辂，金辂。彤弓，赤；玈弓，黑也。诸侯赐弓矢，然后征伐。」正义彤，徒冬反。玈音庐。
〔五〕集解贾逵曰：「秬，黑黍；鬯，香酒也。所以降神。卣，器名，诸侯赐珪瓒，然后为鬯。」
〔六〕集解贾逵曰：「天子卒曰虎贲。」
〔七〕集解贾逵曰：「稽首首至地。」
〔八〕集解孔安国曰：「同姓，故称曰父。」马融曰：「王顺曰，父能以义和我诸侯。」索隐按：尚书文侯之命是平王命晋文侯仇之语，今此文乃襄王命文公重耳之事，代数悬隔，勋策全乖。太史公虽复弥缝左氏，而系家颇亦时有疏谬。裴氏集解亦引孔、马之注，而都不言时代乖角，何习迷而同醉也？然计平王至襄王为七代，仇至重耳为十一代而十三侯。又平王元年至鲁僖二十八年，当襄二十年，为一百三十余岁矣，学者颇合讨论之。而刘伯庄以为盖天子命晋同此一辞，尤非也。
〔九〕集解孔安国曰：「文王、武王能详慎显用明德。」
〔一０〕集解马融曰：「昭，明也。上谓天，下谓人。」
〔一一〕集解孔安国曰：「惟以是故集成其王命，德流子孙。」
〔一二〕集解孔安国曰：「当忧念我身，则我一人长安王位。」
〔一三〕集解服虔曰：「王庭，践土也。」索隐服氏知王庭是践土者，据二十八年五月「公会晋侯，盟于践土」，又此上文「四月甲午，作王宫于践土」。王庭即王宫也。
晋焚楚军，火数日不息，文公叹。左右曰：「胜楚而君犹忧，何？」文公曰：「吾闻能战胜安者唯圣人，是以惧。且子玉犹在，庸可喜乎！」子玉之败而归，楚成王怒其不用其言，贪与晋战，让责子玉，子玉自杀。晋文公曰：「我击其外，楚诛其内，内外相应。」于是乃喜。
六月，晋人复入卫侯。壬午，晋侯度河北归国。行赏，狐偃为首。或曰：「城濮之事，先轸之谋。」文公曰：「城濮之事，偃说我毋失信。先轸曰『军事胜为右』，吾用之以胜。然此一时之说，偃言万世之功，柰何以一时之利而加万世功乎？是以先之。」
冬，晋侯会诸侯于温，欲率之朝周。力未能，恐其有畔者，乃使人言周襄王狩于河阳。壬申，遂率诸侯朝王于践土。〔一〕孔子读史记至文公，曰「诸侯无召王」、「王狩河阳」者，春秋讳之也。
〔一〕索隐按：左氏传「五月，盟于践土；冬，会诸侯于温，天王狩于河阳；壬申，公朝于王所」。此文亦说冬朝于王，当合于河阳温地，不合取五月践土之文。
丁丑，诸侯围许。曹伯臣或说晋侯曰：「齐桓公合诸侯而国异姓，今君为会而灭同姓。曹，叔振铎之后；晋，唐叔之后。合诸侯而灭兄弟，非礼。」晋侯说，复曹伯。
于是晋始作三行。〔一〕荀林父将中行，先縠将右行，〔二〕先蔑将左行。〔三〕
