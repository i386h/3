<!-- { "loadSidebar": true } -->
吴王子子驹亡走闽越，怨东瓯杀其父，常劝闽越击东瓯。至建元三年，闽越发兵围东瓯。东瓯食尽，困，且降，乃使人告急天子。天子问太尉田蚡，蚡对曰：「越人相攻击，固其常，又数反复，不足以烦中国往救也。自秦时弃弗属。」于是中大夫庄助诘蚡曰：「特患力弗能救，德弗能覆；诚能，何故弃之？且秦举咸阳而弃之，何乃越也！今小国以穷困来告急天子，天子弗振，彼当安所告愬？又何以子万国乎？」上曰：「太尉未足与计。吾初即位，不欲出虎符发兵郡国。」乃遣庄助以节发兵会稽。会稽太守欲距不为发兵，助乃斩一司马，谕意指，遂发兵浮海救东瓯。未至，闽越引兵而去。东瓯请举国徙中国，乃悉举众来，处江淮之闲。〔一〕
〔一〕集解徐广曰：「年表云东瓯王广武侯望，率其众四万余人来降，家庐江郡。」索隐徐广据年表而为说。
至建元六年，闽越击南越。南越守天子约，不敢擅发兵击而以闻。上遣大行王恢出豫章，大农韩安国出会稽，皆为将军。兵未踰岭，闽越王郢发兵距险。其弟余善乃与相、宗族谋曰：「王以擅发兵击南越，不请，故天子兵来诛。今汉兵众强，今即幸胜之，后来益多，终灭国而止。今杀王以谢天子。天子听，罢兵，固一国完；不听，乃力战；不胜，即亡入海。」皆曰「善」。即鏦〔一〕杀王，使使奉其头致大行。大行曰：「所为来者诛王。今王头至，谢罪，不战而耘〔二〕，利莫大焉。」乃以便宜案兵告大农军，而使使奉王头驰报天子。诏罢两将兵，曰：「郢等首恶，独无诸孙繇君丑〔三〕不与谋焉。」乃使郎中将立丑为越繇王，奉闽越先祭祀。
〔一〕索隐刘氏又音窗。鏦，撞也。
〔二〕集解徐广曰：「汉书作『殒』。耘义当取『耘除』。或言耘音于粉反，此楚人声重耳。陨耘当同音，但字有假借，声有轻重。」索隐耘音云。耘，除也。汉书作「陨」，音于粉反。
〔三〕索隐繇音摇，邑号也。丑，名。
余善已杀郢，威行于国，国民多属，窃自立为王。繇王不能矫其众持正。天子闻之，为余善不足复兴师，曰：「余善数与郢谋乱，而后首诛郢，师得不劳。」因立余善为东越王，与繇王并处。
至元鼎五年，南越反，东越王余善上书，请以卒八千人从楼船将军击吕嘉等。兵至揭扬，以海风波为解，不行，持两端，阴使南越。及汉破番禺，不至。是时楼船将军杨仆使使上书，愿便引兵击东越。上曰士卒劳倦，不许，罢兵，令诸校屯豫章梅领待命。〔一〕
〔一〕集解徐广曰：「在会稽界。」索隐案：徐广云「在会稽」，非也。今案：豫章三十里有梅岭，在洪崖山足，当古驿道。此文云「豫章梅岭」，知非会稽也。正义括地志云：「梅岭在虔化县东北百二十八里。」虔州汉亦属豫章郡，二所未详。
元鼎六年秋，余善闻楼船请诛之，汉兵临境，且往，乃遂反，发兵距汉道。号将军驺力等为「吞汉将军」，入白沙、武林、〔一〕梅岭，杀汉三校尉。是时汉使大农张成、故山州侯齿〔二〕将屯，弗敢击，却就便处，皆坐畏懦诛。
〔一〕集解徐广曰：「在豫章界」。索隐徐广云在豫章界。案：今豫章北二百里，接鄱阳界，地名白沙，有小水入湖，名曰白沙坑。东南八十里有武阳亭，亭东南三十里地名武林。此白沙、武林，今当闽越入京道。
〔二〕集解徐广曰：「成阳共王子。」
余善刻「武帝」玺自立，诈其民，为妄言。天子遣横海将军韩说出句章，〔一〕浮海从东方往；楼船将军杨仆出武林；中尉王温舒出梅岭；越侯为戈船、下濑将军，出若邪、〔二〕白沙。〔三〕元封元年冬，咸入东越。东越素发兵距险，使徇北将军守武林，败楼船军数校尉，杀长吏。楼船将军率钱唐辕终古〔四〕斩徇北将军，为御儿侯。〔五〕自兵未往。
〔一〕索隐郑氏音勾，会稽县也。正义句章故城在越州鄮县西一百里，汉县。
〔二〕索隐案：姚氏云「地名，今阙」。
〔三〕正义越州有若耶山、若耶溪。「若」「如」一。预州有白沙山。盖从如此邪。白沙东故闽州。
〔四〕正义钱唐，杭州县。辕，姓；终古，名。
〔五〕集解汉书音义曰：「今吴南亭是也。」正义「御」字今作「语」。语儿乡在苏州嘉兴县南七十里，临官道也。
故越衍侯吴阳前在汉，汉使归谕余善，余善弗听。及横海将军先至，越衍侯吴阳以其邑七百人反，攻越军于汉阳。从建成侯敖，〔一〕与其率，从繇王居股谋曰：「余善首恶，劫守吾属。今汉兵至，众强，计杀余善，自归诸将，傥幸得脱。」乃遂俱杀余善，以其众降横海将军，故封繇王居股为东成侯，〔二〕万户；封建成侯敖为开陵侯；〔三〕封越衍侯吴阳为北石侯；封横海将军说为案道侯；封横海校尉福为缭嫈侯。〔四〕福者，成阳共王子，故为海常侯，坐法失侯。旧从军无功，以宗室故侯。诸将皆无成功，莫封。东越将多军，〔五〕汉兵至，弃其军降，封为无锡侯。
〔一〕集解徐广曰：「亦东越臣。」
〔二〕索隐韦昭曰：「在九江。」
〔三〕索隐徐广云：「敖，东越臣。」韦昭云：「开陵属临淮。」
〔四〕集解汉书音义曰：「音辽萦。」索隐服虔云：「嫈音荣，县名。」刘伯庄云：「缭音辽，下音纡营反。成阳王子也。」
〔五〕集解汉书音义曰：「多军，名也。」索隐李奇云：「多军，名。」韦昭云：「多，姓；军，名也。」
于是天子曰东越狭多阻，闽越悍，数反复，诏军吏皆将其民徙处江淮闲。东越地遂虚。
太史公曰：越虽蛮夷，其先岂尝有大功德于民哉，何其久也！历数代常为君王，句践一称伯。然余善至大逆，灭国迁众，其先苗裔繇王居股等犹尚封为万户侯，由此知越世世为公侯矣。盖禹之余烈也。
【索隐述赞】句践之裔，是曰无诸。既席汉宠，实因秦余。驺、骆为姓，闽中是居。王摇之立，爰处东隅。后嗣不道，自相诛锄。
史记卷一百一十五
朝鲜列传第五十五
集解张晏曰：「朝鲜有湿水、洌水、汕水，三水合为洌水，疑乐浪、朝鲜取名于此也。」索隐案：朝音潮，直骄反。鲜音仙。以有汕水，故名也。汕一音讪。
朝鲜〔一〕王满者，故燕人也。〔二〕自始全燕时〔三〕尝略属真番、〔四〕朝鲜，〔五〕为置吏，筑鄣塞。秦灭燕，属辽东外徼。汉兴，为其远难守，复修辽东故塞，至浿水为界，〔六〕属燕。燕王卢绾反，入匈奴，满亡命，〔七〕聚党千余人，魋结蛮夷服而东走出塞，渡浿水，居秦故空地上下鄣，〔八〕稍役属真番、朝鲜蛮夷及故燕、齐亡命者王之，都王险。〔九〕
〔一〕正义潮仙二音。括地志云：「高骊都平壤城，本汉乐浪郡王险城，又古云朝鲜地也。」
〔二〕索隐案汉书，满，燕人，姓卫，击破朝鲜而自王之。
〔三〕索隐始全燕时，谓六国燕方全盛之时。
〔四〕集解徐广曰：「一作『莫』。辽东有番汗县。番音普寒反。」索隐徐氏据地理志而知也。番音潘，又音盘。汗音寒。
〔五〕索隐如淳云：「燕尝略二国以属己也。」应劭云：「玄菟本真番国。」
〔六〕集解汉书音义曰：「浿音傍沛反。」索隐浿音旁沛反。正义地理志云浿水出辽东塞外，西南至乐浪县西入海。浿普大反。
〔七〕正义命谓教令。
〔八〕索隐案：地理志乐浪有云鄣。
〔九〕集解徐广曰：「昌黎有险渎县也。」索隐韦昭云「古邑名」。徐广曰「昌黎有险渎县」。应劭注「地理志辽东险渎县，朝鲜王旧都」。臣瓒云「王险城在乐浪郡浿水之东」也。
会孝惠、高后时天下初定，辽东太守即约满为外臣，保塞外蛮夷，无使盗边；诸蛮夷君长欲入见天子，勿得禁止。以闻，上许之，以故满得兵威财物侵降其旁小邑，真番、临屯〔一〕皆来服属，方数千里。〔二〕
〔一〕索隐东夷小国，后以为郡。
〔二〕正义括地志云：「朝鲜、高骊、貊、东沃沮五国之地，国东西千三百里，南北二千里，在京师东，东至大海四百里，北至营州界九百二十里，南至新罗国六百里，北至靺鞨国千四百里。」
传子至孙右渠，〔一〕所诱汉亡人滋多，又未尝入见；真番旁众国欲上书见天子，又拥阏不通。元封二年，汉使涉何谯谕〔二〕右渠，终不肯奉诏。何去至界上，临浿水，使御刺杀送何者〔三〕朝鲜裨王长，〔四〕即渡，驰入塞，〔五〕遂归报天子曰「杀朝鲜将」。上为其名美，〔六〕即不诘，拜何为辽东东部都尉。〔七〕朝鲜怨何，发兵袭攻杀何。
〔一〕正义其孙名也。
〔二〕索隐说文云：「谯，让也。」谕，晓也。谯音才笑反。
〔三〕索隐即送何之御也。
〔四〕正义颜师古云：「长者，裨王名也。送何至浿水，何因刺杀也。」按：裨王及将士长，恐颜非也。
〔五〕正义入平州榆林关也。
〔六〕索隐有杀将之美名。
〔七〕正义地理志云辽东郡武次县，东部都尉所理也。
天子募罪人击朝鲜。其秋，遣楼船将军杨仆从齐浮渤海；兵五万人，左将军荀彘出辽东：讨右渠。右渠发兵距险。左将军卒正多率辽东兵先纵，败散，多还走，坐法斩。楼船将军将齐兵七千人先至王险。右渠城守，窥知楼船军少，即出城击楼船，楼船军败散走。将军杨仆失其众，遁山中十余日，稍求收散卒，复聚。左将军击朝鲜浿水西军，未能破自前。
天子为两将未有利，乃使卫山因兵威往谕右渠。右渠见使者顿首谢：「愿降，恐两将诈杀臣；今见信节，请服降。」遣太子入谢，献马五千匹，及馈军粮。人众万余，持兵，方渡浿水，使者及左将军疑其为变，谓太子已服降，宜命人毋持兵。太子亦疑使者左将军诈杀之，遂不渡浿水，复引归。山还报天子，天子诛山。
左将军破浿水上军，乃前，至城下，围其西北。楼船亦往会，居城南。右渠遂坚守城，数月未能下。
