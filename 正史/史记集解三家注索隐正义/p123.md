<!-- { "loadSidebar": true } -->
二十八年，燕国殷富，士卒乐轶轻战，于是遂以乐毅为上将军，与秦、楚、三晋合谋以伐齐。齐兵败，愍王出亡于外。燕兵独追北，入至临淄，尽取齐宝，烧其宫室宗庙。齐城之不下者，独唯聊、莒、即墨，〔一〕其余皆属燕，六岁。
〔一〕索隐按：余篇及战国策并无「聊」字。
昭王三十三年卒，子惠王立。
惠王为太子时，与乐毅有隙；及即位，疑毅，使骑劫代将。乐毅亡走赵。齐田单以即墨击败燕军，骑劫死，燕兵引归，齐悉复得其故城。愍王死于莒，乃立其子为襄王。
惠王七年卒。〔一〕韩、魏、楚共伐燕。燕武成王立。
〔一〕索隐按：赵系家惠文王二十八年，燕相成安君公孙操弒其王，乐资以为即惠王也。徐广按年表，是年燕武成王元年，武成即惠王子，则惠王为成安君弒明矣。此不言者，燕远，讳不告，或太史公之说疏也。
武成王七年，齐田单伐我，拔中阳。十三年，秦败赵于长平四十余万。十四年，武成王卒，子孝王立。
孝王元年，秦围邯郸者解去。三年卒，子今王喜立。〔一〕
〔一〕索隐今王犹今上也。有作「令」者，非也，按谥法无令也。
今王喜四年，秦昭王卒。燕王命相栗腹约欢赵，以五百金为赵王酒。还报燕王曰：「赵王壮者皆死长平，其孤未壮，可伐也。」王召昌国君乐闲问之。对曰：「赵四战之国，〔一〕其民习兵，不可伐。」王曰：「吾以五而伐一。」〔二〕对曰：「不可。」燕王怒，群臣皆以为可。卒起二军，车二千乘，栗腹将而攻鄗，〔三〕卿秦攻代。〔四〕唯独大夫将渠〔五〕谓燕王曰：「与人通关约交，以五百金饮人之王，使者报而反攻之，不祥，兵无成功。」燕王不听，自将偏军随之。将渠引燕王绶止之曰：「王必无自往，往无成功。」王蹴之以足。将渠泣曰：「臣非以自为，为王也！」燕军至宋子，〔六〕赵使廉颇将，击破栗腹于鄗。〔乐乘〕破卿秦（乐乘）于代。乐闲奔赵。廉颇逐之五百余里，围其国。燕人请和，赵人不许，必令将渠处和。燕相将渠以处和。〔七〕赵听将渠，解燕围。
〔一〕正义赵东邻燕，西接秦境，南错韩、魏，北连胡、貊，故言「四战」。
〔二〕索隐谓以五人而伐一人。
〔三〕集解徐广曰：「在常山，今曰高邑。」索隐邹氏音火各反，一音昊。
〔四〕索隐战国策曰「廉颇以二十万遇栗腹于鄗，乐乘以五万遇爰秦于代，燕人大败」，不同也。正义今代州也。战国策云「廉颇以二十万遇栗腹于鄗，乐乘以五万遇庆秦于代，燕人大败」，与此不同也。
〔五〕索隐人名姓也。一云上「卿秦」及此「将渠」者：卿，将，皆官也；秦，渠，名也。国史变文而书，遂失姓也。战国策云「爰秦」，爰是姓也，卿是其官耳。
〔六〕集解徐广曰：「属巨鹿。」
〔七〕集解以将渠为相。索隐谓欲令将渠处之使和也。
六年，秦灭东（西）周，置三川郡。七年，秦拔赵榆次三十七城，秦置大原郡。九年，秦王政初即位。十年，赵使廉颇将攻繁阳〔一〕，拔之。赵孝成王卒，悼襄王立。使乐乘代廉颇，廉颇不听，攻乐乘，乐乘走，廉颇奔大梁。十二年，赵使李牧攻燕，拔武遂、〔二〕方城。〔三〕剧辛故居赵，与庞暖善，〔四〕已而亡走燕。燕见赵数困于秦，而廉颇去，令庞暖将也，欲因赵獘攻之。问剧辛，辛曰：「
庞暖易与耳。」燕使剧辛将击赵，赵使庞暖击之，取燕军二万，杀剧辛。秦拔魏二十城，置东郡。十九年，秦拔赵之邺〔五〕九城。赵悼襄王卒。二十三年，太子丹质于秦，亡归燕。二十五年，秦虏灭韩王安，置颍川郡。二十七年，秦虏赵王迁，灭赵。赵公子嘉自立为代王。
〔一〕集解徐广曰：「属魏郡。」
〔二〕集解徐广曰：「属河闲。」
〔三〕集解徐广曰：「属涿，有督亢亭。」
〔四〕索隐暖音况远反。
〔五〕正义即相州邺县也。
燕见秦且灭六国，秦兵临易水，〔一〕祸且至燕。太子丹阴养壮士二十人，使荆轲献督亢地图于秦，〔二〕因袭刺秦王。秦王觉，杀轲，使将军王翦击燕。二十九年，秦攻拔我蓟，燕王亡，徙居辽东，斩丹以献秦。三十年，秦灭魏。
〔一〕集解徐广曰：「出涿郡故安也。」
〔二〕索隐徐广云：「涿有督亢亭。」地理志属广阳。然督亢之田在燕东，甚良沃，欲献秦，故画其图而献焉。
三十三年，秦拔辽东，虏燕王喜，卒灭燕。是岁，秦将王贲〔一〕亦虏代王嘉。
〔一〕正义贲音奔，王翦子。
太史公曰：召公奭可谓仁矣！甘棠且思之，况其人乎？燕（北）〔外〕迫蛮貉，内措齐、晋，〔一〕崎岖强国之闲，最为弱小，几灭者数矣。然社稷血食者八九百岁，于姬姓独后亡，岂非召公之烈邪！
〔一〕索隐措，交杂也。又作「错」，刘氏云争陌反。
【索隐述赞】召伯作相，分陕而治。人惠其德，甘棠是思。庄送霸主，惠罗宠姬。文公从赵，苏秦骋辞。易王初立，齐宣我欺。燕哙无道，禅位子之。昭王待士，思报临菑。督亢不就，卒见芟夷。
史记卷三十五
管蔡世家第五
管叔鲜、〔一〕蔡叔度者，周文王子而武王弟也。武王同母兄弟十人。母曰太姒，〔二〕文王正妃也。其长子曰伯邑考，次曰武王发，次曰管叔鲜，次曰周公旦，次曰蔡叔度，次曰曹叔振铎，次曰成叔武，〔三〕次曰霍叔处，〔四〕次曰康叔封，〔五〕次曰冉季载〔六〕。冉季载最少。同母昆弟十人，〔七〕唯发、旦贤，左右辅文王，〔八〕故文王舍伯邑考而以发为太子。及文王崩而发立，是为武王。伯邑考既已前卒矣。
〔一〕正义音仙。括地志云：「郑州管城县，今州外城即管国城也，是叔鲜所封国也。」
〔二〕正义国语云：「杞、缯二国，姒姓，夏禹之后，太姒之家。太姒，文王之妃，武王之母。」列女传云：「太姒者，武王之母，禹后姒氏之女也。在合之阳，在渭之涘。仁而明道，文王嘉之，亲迎于渭，造舟为梁。及入，太姒思媚太姜、太任，旦夕勤劳，以进妇道。太姒号曰文母。文王理外，文母治内。太姒生十男，教诲自少及长，未尝见邪僻之事，言常以正道持之也。」
〔三〕正义括地志云：「在濮州雷泽县东南九十一里，汉郕阳县。古郕伯，姬姓之国，其后迁于成之阳。」
〔四〕正义处，昌汝反。括地志云：「晋州霍邑县本汉彘县也。郑玄注周礼云霍山在彘，本春秋时霍伯国地。」
〔五〕索隐孔安国曰：「康，畿内国名，地阙。叔，字也。封，叔名。」
〔六〕索隐冉，国也。载，名也。季，字也。冉，或作「」。按：国语曰冉由郑姬。贾逵曰「文王子聃季之国」也。庄十八年「楚武王克权，迁于处」。杜预云「处，楚地。南郡编县有口城」。聃与皆音奴甘反。正义冉音奴甘反。或作「」，音同。冉国名也。季载，人名也。伯邑考最长，所以加「伯」。诸中子咸言「叔」，以载最少，故言季载。
〔七〕集解徐广曰：「文王之子为侯者十有六国。」
〔八〕正义左右并去声。
武王已克殷纣，平天下，封功臣昆弟。于是封叔鲜于管，〔一〕封叔度于蔡：〔二〕二人相纣子武庚禄父，治殷遗民。封叔旦于鲁而相周，为周公。封叔振铎于曹，封叔武于成，〔三〕封叔处于霍〔四〕。康叔封、冉季载皆少，未得封。
〔一〕集解杜预曰：「管在荥阳京县东北。」
〔二〕集解世本曰：「居上蔡。」
〔三〕索隐按：春秋隐五年「卫师入郕」。杜预曰「东平刚父县有郕乡」。后汉郡国志以为成本国。又地理志廪丘县南有成故城。应劭云「武王封弟季载于成」，是古之成邑，应仲远误云季载封耳。
〔四〕索隐春秋闵元年晋灭霍。地理志河东彘县，霍太山在东北，是霍叔之所封。
武王既崩，成王少，周公旦专王室。管叔、蔡叔疑周公之为不利于成王，乃挟武庚以作乱。周公旦承成王命伐诛武庚，杀管叔，而放蔡叔，迁之，与车十乘，徒七十人从。而分殷余民为二：其一封微子启于宋，以续殷祀；其一封康叔为卫君，是为卫康叔。封季载于冉。冉季、康叔皆有驯行，〔一〕于是周公举康叔为周司寇，冉季为周司空，〔二〕以佐成王治，皆有令名于天下。
〔一〕索隐如字，音巡。驯，善也。
〔二〕索隐事见定四年左传。
蔡叔度既迁而死。其子曰胡，胡乃改行，率德驯善。周公闻之，而举胡以为鲁卿士，〔一〕鲁国治。于是周公言于成王，复封胡于蔡，〔二〕以奉蔡叔之祀，是为蔡仲。余五叔皆就国，〔三〕无为天子吏者。
〔一〕索隐按：尚书云蔡仲克庸祗德，周公以为卿士，叔卒，乃命诸王，封之蔡，元无仕鲁之文。又伯禽居鲁乃是七年致政之后，此言乃说居摄政之初，未知史迁何凭而有斯言也。
〔二〕集解宋忠曰：「胡徙居新蔡。」
〔三〕索隐管叔、蔡叔、成叔、曹叔、霍叔。
蔡仲卒，子蔡伯荒立。蔡伯荒卒，子宫侯立。宫侯卒，子厉侯立。厉侯卒，子武侯立。武侯之时，周厉王失国，奔彘，共和行政，诸侯多叛周。
武侯卒，子夷侯立。夷侯十一年，周宣王即位。二十八年，夷侯卒，子厘侯所事立。
厘侯三十九年，周幽王为犬戎所杀，周室卑而东徙。秦始得列为诸侯。〔一〕
〔一〕正义周幽王为犬戎所杀，平王东徙洛邑，秦襄公以兵救，因送平王至洛，故平王封襄公。
四十八年，厘侯卒，子共侯兴立。共侯二年卒，子戴侯立。戴侯十年卒，子宣侯措父立。
宣侯二十八年，鲁隐公初立。三十五年，宣侯卒，子桓侯封人立。桓侯三年，鲁弒其君隐公。二十年，桓侯卒，弟哀侯献舞立。
哀侯十一年，初，哀侯娶陈，息侯亦娶陈。〔一〕息夫人将归，过蔡，蔡侯不敬。息侯怒，请楚文王：「来伐我，我求救于蔡，蔡必来，楚因击之，可以有功。」楚文王从之，虏蔡哀侯以归。哀侯留九岁，死于楚。凡立二十年卒。蔡人立其子肸，是为缪侯。
〔一〕集解杜预曰：「息国，汝南新息县。」
缪侯以其女弟为齐桓公夫人。十八年，齐桓公与蔡女戏船中，夫人荡舟，桓公止之，不止，公怒，归蔡女而不绝也。蔡侯怒，嫁其弟。〔一〕齐桓公怒，伐蔡；蔡溃，遂虏缪侯，南至楚邵陵。已而诸侯为蔡谢齐，齐侯归蔡侯。二十九年，缪侯卒，子庄侯甲午立。
〔一〕索隐弟，女弟，即荡舟之姬。
庄侯三年，齐桓公卒。十四年，晋文公败楚于城濮。二十年，楚太子商臣弒其父成王代立。二十五年，秦穆公卒。三十三年，楚庄王即位。三十四年，庄侯卒，子文侯申立。
文侯十四年，楚庄王伐陈，杀夏征舒。十五年，楚围郑，郑降楚，楚复醳之。〔一〕二十年，文侯卒，子景侯固立。
〔一〕正义醳音释。
