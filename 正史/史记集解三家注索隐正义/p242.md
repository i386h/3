<!-- { "loadSidebar": true } -->
〔二〕正义三辅黄图云：「秦始兼天下，都咸阳，因北陵营宫殿，则紫宫象帝宫，渭水贯都以象天汉，横桥南度以法牵牛也。」
〔三〕索隐户甲反。柙亦函也。
〔四〕索隐室谓鞘也。正义燕丹子云：「左手揕其胸。秦王曰：『今日之事，从子计耳。乞听瑟而死。』召姬人鼓琴，琴声曰『罗縠单衣，可裂而绝；八尺屏风，可超而越；鹿卢之剑，可负而拔』。王于是奋袖超屏风走之。」
〔五〕索隐若今宿卫之官。
〔六〕索隐且音即余反。
〔七〕正义提，侄帝反。
〔八〕索隐王劭曰：「古者带剑上长，拔之不出室，欲王推之于背，令前短易拔，故云『王负剑』。」又燕丹子称琴声曰「鹿卢之剑，可负而拔」是也。
〔九〕索隐擿与「掷」同，古字耳，音持益反。
〔一０〕正义燕丹子云：「荆轲拔匕首掷秦王，决耳入铜柱，火出。」
〔一一〕集解汉盐铁论曰：「荆轲怀数年之谋而事不就者，尺八匕首不足恃也。秦王操于不意，列断贲、育者，介七尺之利也。」
于是秦王大怒，益发兵诣赵，诏王翦军以伐燕。十月而拔蓟城。燕王喜、太子丹等尽率其精兵东保于辽东。秦将李信追击燕王急，代王嘉乃遗燕王喜书曰：「秦所以尤追燕急者，以太子丹故也。今王诚杀丹献之秦王，秦王必解，而社稷幸得血食。」其后李信追丹，丹匿衍水中，〔一〕燕王乃使使斩太子丹，欲献之秦。秦复进兵攻之。后五年，秦卒灭燕，虏燕王喜。
〔一〕索隐水名，在辽东。
其明年，秦并天下，立号为皇帝。于是秦逐太子丹、荆轲之客，皆亡。高渐离变名姓为人庸保，〔一〕匿作于宋子。〔二〕久之，作苦，闻其家堂上客击筑，傍偟不能去。每出言曰：「彼有善有不善。」从者〔三〕以告其主，曰：「彼庸乃知音，窃言是非。」家丈人召使前击筑，〔四〕一坐称善，赐酒。而高渐离念久隐畏约无穷时〔五〕，乃退，出其装匣中筑与其善衣，更容貌而前。举坐客皆惊，下与抗礼，以为上客。使击筑而歌，客无不流涕而去者。宋子传客之〔六〕，闻于秦始皇。秦始皇召见，人有识者，乃曰：「高渐离也。」秦皇帝惜其善击筑，重赦之，乃矐其目。〔七〕使击筑，未尝不称善。稍益近之，高渐离乃以铅置筑中，〔八〕复进得近，举筑朴〔九〕秦皇帝，不中。于是遂诛高渐离，终身不复近诸侯之人。
〔一〕索隐栾布传曰「卖庸于齐，为酒家人」，汉书作「酒家保」。案：谓庸作于酒家，言可保信，故云「庸保」。鹖冠子曰「伊尹保酒」。
〔二〕集解徐广曰：「县名也，今属巨鹿。」索隐徐注云「县名，属巨鹿」者，据地理志而知也。正义宋子故城在赵州平棘县北三十里。
〔三〕索隐谓主人家之左右也。
〔四〕索隐刘氏云：「谓主人翁也。」又韦昭云：「古者名男子为丈夫，尊妇妪为丈人。故汉书宣元六王传所云丈人，谓淮阳宪王外王母，即张博母也。故古诗曰『三日断五疋，丈人故言迟』是也。」
〔五〕索隐约谓贫贱俭约。既为庸保，常畏人，故云「畏约」。所以论语云「不可以久处约」。
〔六〕集解徐广曰：「互以为客。」
〔七〕集解矐音海各反。索隐海各反，一音角。说者云以马屎熏令失明。
〔八〕索隐案：刘氏云「铅为挺着筑中，令重，以击人」。
〔九〕索隐普十反。朴，击也。
鲁句践已闻荆轲之刺秦王，私曰：「嗟乎，惜哉其不讲于刺剑之术也！〔一〕甚矣吾不知人也！曩者吾叱之，彼乃以我为非人也！」
〔一〕索隐案：不讲谓不论习之。
太史公曰：世言荆轲，其称太子丹之命，「天雨粟，马生角」也，〔一〕太过。又言荆轲伤秦王，皆非也。始公孙季功、董生与夏无且游，具知其事，为余道之如是。自曹沫至荆轲五人，此其义或成或不成，然其立意较然，〔二〕不欺其志，名垂后世，岂妄也哉！
〔一〕索隐燕丹子曰：「丹求归，秦王曰『乌头白，马生角，乃许耳』。丹乃仰天叹，乌头即白，马亦生角。」风俗通及论衡皆有此说，仍云「厩门木乌生肉足」。
〔二〕索隐较，明也。
【索隐述赞】曹沫盟柯，返鲁侵地。专诸进炙，定吴篡位。彰弟哭市，报主涂厕。刎颈申冤，操袖行事。暴秦夺魄，懦夫增气。
史记卷八十七
李斯列传第二十七
李斯者，楚上蔡人也。〔一〕年少时，为郡小吏，〔二〕见吏舍厕中鼠食不絜，近人犬，数惊恐之。斯入仓，观仓中鼠，食积粟，居大庑之下，不见人犬之忧。于是李斯乃叹曰：「人之贤不肖譬如鼠矣，在所自处耳！」
〔一〕索隐地理志汝南上蔡县，云「古蔡国，周武王弟叔度所封，至十八代平侯徙新蔡」。二蔡皆属汝南。后二代至昭侯，徙下蔡，属沛，六国时为楚地，故曰楚上蔡。
〔二〕索隐乡小史。刘氏云「掌乡文书」。
乃从荀卿学帝王之术。学已成，度楚王不足事，而六国皆弱，无可为建功者，欲西入秦。辞于荀卿曰：「斯闻得时无怠，今万乘方争时，游者主事。〔一〕今秦王欲吞天下，称帝而治，此布衣驰骛之时而游说者之秋也。〔二〕处卑贱之位而计不为者，此禽鹿视肉，人面而能强行者耳。〔三〕故诟〔四〕莫大于卑贱，而悲莫甚于穷困。久处卑贱之位，困苦之地，非世〔五〕而恶利，自托于无为，此非士之情也。〔六〕故斯将西说秦王矣。」
〔一〕索隐言万乘争雄之时，游说者可以立功成名，当得典主事务也。刘氏云「游历诸侯，当觅强主以事之」，于文纡回，非也。
〔二〕正义言秋时万物成熟，今争强时，亦说士成熟时。
〔三〕索隐禽鹿犹禽兽也，言禽兽但知视肉而食之。庄子及苏子曰：「人而不学，譬之视肉而食。」杨子法言曰：「人而不学，如禽何异？」言不能游说取荣贵，即如禽兽，徒有人面而能强行耳。
〔四〕正义呼后反，耻辱也。
〔五〕索隐非者，讥也。所谓处士横议也。
〔六〕正义言讥世富贵，恶其荣利，自托于无为者，非士人之情，实力不能致此也。
至秦，会庄襄王卒，李斯乃求为秦相文信侯吕不韦舍人；不韦贤之，任以为郎。李斯因以得说，说秦王曰：「胥人者，去其几也〔一〕。成大功者，在因瑕衅而遂忍之。〔二〕昔者秦穆公之霸，终不东并六国者，何也？诸侯尚众，周德未衰，故五伯迭兴，更尊周室。自秦孝公以来，周室卑微，诸侯相兼，关东为六国，秦之乘胜役诸侯，盖六世矣。〔三〕今诸侯服秦，譬若郡县。夫以秦之强，大王之贤，由灶上骚除，〔四〕足以灭诸侯，成帝业，为天下一统，此万世之一时也。今怠而不急就，诸侯复强，相聚约从，虽有黄帝之贤，不能并也。」秦王乃拜斯为长史，听其计，阴遣谋士赍持金玉以游说诸侯。诸侯名士可下以财者，厚遗结之；不肯者，利剑刺之。离其君臣之计，秦王乃使其良将随其后。秦王拜斯为客卿。
〔一〕索隐胥人犹胥吏，小人也。去犹失也。几者，动之微。以言君子见几而作，不俟终日；小人不识动微之会，故每失时也。刘氏解几为强，非也。
〔二〕索隐言因诸侯有瑕衅，则忍心而翦除，故我将说秦以并天下。正义胥，相也。几谓察也。言关东六国与秦相敌者，君臣机密，并有瑕衅，可成大功，而遂忍之也。
〔三〕正义秦孝公，惠文公，武王，昭王，孝文王，庄襄王。
〔四〕集解徐广曰：「骚音埽。」索隐骚音埽。言秦欲并天下，若炊妇埽除灶上之不净，不足为难。
会韩人郑国来闲秦，以作注溉渠，〔一〕已而觉。秦宗室大臣皆言秦王曰：「诸侯人来事秦者，大抵为其主游闲于秦耳，请一切逐客。」〔二〕李斯议亦在逐中。斯乃上书曰：〔三〕
〔一〕正义郑国渠首起雍州云阳县西南二十五里，自中山西邸瓠口为渠，傍北山，东注洛，三百余里以溉田。又曰韩苦秦兵，而使水工郑国闲秦作注溉渠，令费人工，不东伐也。
〔二〕索隐一切犹一例，言尽逐之也。言切者，譬若利刀之割，一运斤无不断者。解汉书者以一切为权时义，亦未为得也。
〔三〕正义在始皇十年。
臣闻吏议逐客，窃以为过矣。昔缪公求士，西取由余于戎，东得百里奚于宛，〔一〕迎蹇叔于宋，〔二〕来丕豹、公孙支于晋。〔三〕此五子者，不产于秦，而缪公用之，并国二十，遂霸西戎〔四〕。孝公用商鞅之法，移风易俗，民以殷盛，国以富强，百姓乐用，诸侯亲服，获楚、魏之师，举地千里，至今治强。惠王用张仪之计，拔三川之地，西并巴、蜀，〔五〕北收上郡，〔六〕南取汉中，〔七〕包九夷，制鄢、郢，〔八〕东据成皋之险，〔九〕割膏腴之壤，遂散六国之从，使之西面事秦，功施到今。昭王得范睢，废穰侯，逐华阳，〔一０〕强公室，杜私门，蚕食〔一一〕诸侯，使秦成帝业。此四君者，皆以客之功。由此观之，客何负于秦哉！向使四君却客而不内，疏士而不用，是使国无富利之实而秦无强大之名也。
〔一〕索隐秦本纪云「晋献公以百里奚为秦穆公夫人媵于秦，奚亡走宛，楚鄙人执之」是也。正义新序云：「百里奚，楚宛人，仕于虞，虞亡入秦，号五羖大夫也。」
〔二〕索隐秦纪又云「百里奚谓穆公曰：『臣不如臣友蹇叔，蹇叔贤而代莫知。』穆公厚币迎之，以为上大夫」。今云「于宋」，未详所出。正义括地志云：「蹇叔，岐州人也。时游宋，故迎之于宋。」
〔三〕索隐丕豹自晋奔秦，左氏传有明文。公孙支，所谓子桑也，是秦大夫，而云自晋来，亦未见所出。正义括地志云：「公孙支，岐州人，游晋，后归秦。」
〔四〕索隐秦本纪穆公用由余谋，伐戎王，益国十二，开地千里，遂霸西戎。此都言五子之功，故云「并国二十」；或易为「十二」，误也。
〔五〕索隐案：惠王时张仪为相，请伐韩，下兵三川以临二周。司马错请伐蜀，惠王从之，果灭蜀。仪死后，武王欲通车三川，令甘茂拔宜阳。今并云张仪者，以仪为秦相，虽错灭蜀，茂通三川，皆归功于相，又三川是仪先请伐故也。
〔六〕正义惠王十年，魏纳上郡十五县。
〔七〕正义惠王十三年，攻楚汉中，取地六百里。
〔八〕索隐九夷即属楚之夷也。地理志南郡江陵县云「故楚郢都」，又宜城县云「故鄢」也。正义夷谓并巴蜀，收上郡，取汉中，伐义渠、丹犁是也。九夷本东夷九种，此言者，文体然也。
〔九〕正义河南府泛水县也。
〔一０〕集解徐广曰：「华，一作『叶』。」
〔一一〕索隐高诱注淮南子云：「蚕食，尽无余也。」
