<!-- { "loadSidebar": true } -->
其后二十余年，燕将攻下聊城，〔一〕聊城人或谗之燕，燕将惧诛，因保守聊城，不敢归。齐田单攻聊城〔二〕岁余，士卒多死而聊城不下。鲁连乃为书，约之矢以射城中，遗燕将。书曰：
〔一〕正义今博州县也。
〔二〕集解徐广曰：「案年表，田单攻聊城在长平后十余年也。」索隐按：徐广据年表，以为田单攻聊城在长平后十余年耳，言「三十余年」，误也。
吾闻之，智者不倍时而弃利，勇士不却死而灭名，〔一〕忠臣不先身而后君。今公行一朝之忿，不顾燕王之无臣，非忠也；杀身亡聊城，而威不信于齐，非勇也；功败名灭，后世无称焉，非智也。三者世主不臣，说士不载，故智者不再计，勇士不怯死。今死生荣辱，贵贱尊卑，此时不再至，愿公详计而无与俗同。
〔一〕索隐却死犹避死也。
且楚攻齐之南阳，〔一〕魏攻平陆，〔二〕而齐无南面之心，以为亡南阳之害小，不如得济北之利大，〔三〕故定计审处之。今秦人下兵，魏不敢东面；衡秦之势成，〔四〕楚国之形危；齐弃南阳，〔五〕断右壤，〔六〕定济北，〔七〕计犹且为之也。且夫齐之必决于聊城，公勿再计。今楚魏交退于齐，而燕救不至。〔八〕以全齐之兵，无天下之规，与聊城共据期年之敝，则臣见公之不能得也。且燕国大乱，君臣失计，上下迷惑，栗腹以十万之众五折于外，〔九〕以万乘之国被围于赵，壤削主困，为天下僇笑。国敝而祸多，民无所归心。今公又以敝聊之民距全齐之兵，是墨翟之守也。〔一０〕食人炊骨，士无反外之心，是孙膑之兵也。〔一一〕能见于天下。虽然，为公计者，不如全车甲以报于燕。车甲全而归燕，燕王必喜；身全而归于国，士民如见父母，交游攘臂而议于世，功业可明。上辅孤主以制群臣，下养百姓以资说士，〔一二〕矫国更俗，〔一三〕功名可立也。亡意亦捐燕弃世，东游于齐乎？〔一四〕裂地定封，富比乎陶、卫，〔一五〕世世称孤，与齐久存，又一计也。此两计者，显名厚实也，愿公详计而审处一焉。
〔一〕索隐即齐之淮北、泗上之地也。
〔二〕索隐平陆，邑名，在西界。正义兖州县也。
〔三〕索隐即聊城之地也。正义言齐无南面攻楚、魏之心，以为南阳、平陆之害小，不如聊城之利大，言必攻之也。
〔四〕索隐此时秦与齐和，故云「衡秦之势成」也。
〔五〕索隐弃楚所攻之泗上也。
〔六〕索隐又断绝魏之所攻齐右壤之地平陆是也。言右壤断弃而不救也。
〔七〕索隐志在攻聊城而定济北也。
〔八〕索隐按：交者，俱也。前时楚攻南阳，魏攻平陆，今二国之兵俱退，而燕救又不至，是势危也。
〔九〕集解徐广曰：「此事去长平十年。」
〔一０〕正义如墨翟守宋，却楚军。
〔一一〕正义言孙膑能抚士卒，士卒无二心也。
〔一二〕索隐言既养百姓，又资说士，终拟强国也。刘氏云读「说士」为「锐士」，意虽亦便，不如依字。
〔一三〕索隐欲令燕将归燕，矫正国事，改更獘俗也。
〔一四〕索隐亡音无。言若必无还燕意，则捐燕而东游于齐乎。
〔一五〕索隐按：延笃注战国策云「陶，陶朱公也；卫，卫公子荆」，非也。王劭云「魏冉封陶，商君姓卫」。富比陶、卫，谓此也。
且吾闻之，规小节者不能成荣名，恶小耻者不能立大功。昔者管夷吾射桓公中其钩，篡也；遗公子纠不能死，怯也；〔一〕束缚桎梏，辱也。若此三行者，世主不臣而乡里不通。乡使管子幽囚而不出，身死而不反于齐，则亦名不免为辱人贱行矣。臧获且羞与之同名矣，〔二〕况世俗乎！故管子不耻身在缧绁之中而耻天下之不治，不耻不死公子纠而耻威之不信于诸侯，故兼三行之过而为五霸首，〔三〕名高天下而光烛邻国。曹子〔四〕为鲁将，三战三北，而亡地五百里。乡使曹子计不反顾，议不还踵，刎颈而死，则亦名不免为败军禽将矣。曹子弃三北之耻，而退与鲁君计。桓公朝天下，会诸侯，曹子以一剑之任，枝桓公之心〔五〕于坛坫之上，颜色不变，辞气不悖，三战之所亡一朝而复之，天下震动，诸侯惊骇，威加吴、越。若此二士者，非不能成小廉而行小节也，以为杀身亡躯，绝世灭后，功名不立，非智也。故去感忿之怨，立终身之名；弃忿悁之节，〔六〕定累世之功。是以业与三王争流，而名与天壤相獘也。愿公择一而行之。
〔一〕索隐遗，弃也。谓弃子纠而事小白也。正义管仲傅子纠而鲁杀之，不能随子纠死，是怯懦畏死。
〔二〕集解方言曰：「荆、淮、海、岱、燕、齐之闲骂奴曰臧，骂婢曰获。」
〔三〕正义按：齐桓最初得周襄王赐文武胙、彤弓矢、大辂，故为五伯首也。
〔四〕索隐鲁将曹昧是也。
〔五〕索隐按：枝犹拟也。
〔六〕正义忿，敷粉反。悁，于缘反。
燕将见鲁连书，泣三日，犹豫不能自决。欲归燕，已有隙，恐诛；欲降齐，所杀虏于齐甚众，恐已降而后见辱。喟然叹曰：「与人刃我，宁自刃。」乃自杀。聊城乱，田单遂屠聊城。归而言鲁连，欲爵之。鲁连逃隐于海上，曰：「吾与富贵而诎于人，宁贫贱而轻世肆志焉。」〔一〕
〔一〕索隐肆犹放也。
邹阳者，齐人也。游于梁，与故吴人庄忌夫子、〔一〕淮阴枚生〔二〕之徒交。上书而介于羊胜、公孙诡之闲。〔三〕胜等嫉邹阳，恶之梁孝王。孝王怒，下之吏，将欲杀之。邹阳客游，以谗见禽，恐死而负累，〔四〕乃从狱中上书曰：
〔一〕索隐忌，会稽人，姓庄氏，字夫子。后避汉明帝讳，改姓曰严。
〔二〕索隐名乘，字叔，其子皋，汉书并有传。盖以衔枚氏而得姓也。
〔三〕索隐言邹阳上书自达，而游于二人之闲，或往彼，或往此。介者，言有隔于其闲，故杜预曰「介犹闲也」。
〔四〕正义诸不以罪为累。
臣闻忠无不报，信不见疑，臣常以为然，徒虚语耳。昔者荆轲慕燕丹之义，白虹贯日，太子畏之；〔一〕卫先生为秦画长平之事，太白蚀昴，而昭王疑之。〔二〕夫精变天地而信不喻两主，岂不哀哉！今臣尽忠竭诚，毕议愿知，〔三〕左右不明，〔四〕卒从吏讯，为世所疑，是使荆轲、卫先生复起，而燕、秦不悟也。愿大王孰察之。
〔一〕集解应劭曰：「燕太子丹质于秦，始皇遇之无礼，丹亡去，故厚养荆轲，令西刺秦王。精诚感天，白虹为之贯日也。」如淳曰：「白虹，兵象。日为君。」烈士传曰：「荆轲发后，太子自相气，见虹贯日不彻，曰：『吾事不成矣。』后闻轲死，事不立，曰『吾知其然也。』」索隐烈士传曰：「荆轲发后，太子自相气，见虹贯日不彻，曰『吾事不成』。后闻轲死，事不就，曰『吾知其然』。」是畏也。又王劭云「轲将入秦，待其客未发，太子丹疑其畏惧，故曰畏之」，其解不如见虹贯日不彻也。战国策又云聂政刺韩傀，亦曰「白虹贯日」也。
〔二〕集解苏林曰：「白起为秦伐赵，破长平军，欲遂灭赵，遣卫先生说昭王益兵粮，乃为应侯所害，事用不成。其精诚上达于天，故太白为之蚀昴。昴，赵地分野。将有兵，故太白食昴。食，干历之也。」如淳曰：「太白乃天之将军也。」索隐服虔云：「卫先生，秦人。白起攻赵军于长平，遣卫先生说昭王请益兵粮，为穰侯所害，事不成。精诚感天，故太白食昴。昴，赵分也。」如淳云：「太白主西方，秦在西，败赵之兆也。食谓干历之也。」又王充云：「夫言白虹贯日，太白食昴，实也。言荆轲之谋，卫先生之策，感动皇天而贯日食昴，是虚也。」
〔三〕集解张晏曰：「尽其计议，愿王知之也。」
〔四〕索隐言左右之不明，不欲斥王。
昔卞和献宝，楚王刖之；〔一〕李斯竭忠，胡亥极刑。是以箕子详狂，〔二〕接舆辟世，〔三〕恐遭此患也。愿大王孰察卞和、李斯之意，而后楚王、胡亥之听，〔四〕无使臣为箕子、接舆所笑。臣闻比干剖心，子胥鸱夷，〔五〕臣始不信，乃今知之。愿大王孰察，少加怜焉。
〔一〕集解应劭曰：「卞和得玉璞，献之武王。武王示玉人，玉人曰『石也』。刖右足。武王没，复献文王，玉人复曰『石也』。刖其左足。至成王时，卞和抱璞哭于郊，乃使玉尹攻之，果得宝玉。」索隐楚人卞和得玉璞事见国语及吕氏春秋。案世家，楚武王名熊通。文王名贤，武王子也。成王，文王子也，名恽。
〔二〕索隐详音阳。谓诈为狂也。司马彪曰「箕子名胥余」是也。
〔三〕集解张晏曰：「楚贤人，详狂避世也。」索隐张晏曰「楚贤人」。高士传「楚人陆通，字接舆」是也。
〔四〕索隐谓以楚王、胡亥之听为谬，故后之而不用。后犹下也。
〔五〕索隐按：韦昭云「以皮作鸱鸟形，名曰『鸱夷』。鸱夷，皮榼也」。服虔曰「用马革作囊也，以裹尸，投之于江」。
谚曰：「有白头如新，〔一〕倾盖如故。」〔二〕何则？知与不知也。〔三〕故昔樊于期逃秦之燕，藉荆轲首以奉丹之事；〔四〕王奢去齐之魏，临城自刭以却齐而存魏。〔五〕夫王奢、樊于期非新于齐、秦而故于燕、魏也，所以去二国死两君者，行合于志而慕义无穷也。是以苏秦不信于天下，而为燕尾生；〔六〕白圭战亡六城，为魏取中山。〔七〕何则？诚有以相知也。苏秦相燕，燕人恶之于王，王按剑而怒，食以駃騠；〔八〕白圭显于中山，中山人恶之魏文侯，文侯投之以夜光之璧。何则？两主二臣，剖心坼肝相信，岂移于浮辞哉！
〔一〕索隐案：服虔云「人不相知，自初交至白头，犹如新也」。
〔二〕索隐服虔云：「如吴札、郑侨也。」按：家语「孔子遇程子于途，倾盖而语」。又志林云「倾盖者，道行相遇，軿车对语，两盖相切，小欹之，故曰倾也。」
〔三〕集解桓谭新论曰：「言内有以相知与否，不在新故也。」
〔四〕索隐藉音子夜反。韦昭云：「谓于期逃秦之燕，以头与轲，使入秦以示信也。」
〔五〕集解汉书音义曰：「王奢，齐人也，亡至魏。其后齐伐魏，奢登城谓齐将曰：『今君之来，不过以奢之故也。夫义不苟生以为魏累。』遂自刭也。」
〔六〕索隐服虔云：「苏秦于齐不出其信，于燕则出尾生之信。」韦昭云：「尾生守信而死者。」案：言苏秦于燕独守信如尾生，故云「为燕之尾生」也。
〔七〕集解张晏曰：「白圭为中山将，亡六城，君欲杀之，亡入魏，文侯厚遇之，还拔中山。」索隐案：事见战国策及吕氏春秋也。
〔八〕集解汉书音义曰：「駃騠，骏马也，生七日而超其母。敬重苏秦，虽有谗谤，而更膳以珍奇之味。」索隐案：字林云「决啼二音，北狄之良马也，马母」。正义食音寺。駃騠音决蹄。北狄良马也。?父
