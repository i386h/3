<!-- { "loadSidebar": true } -->
今主之亲忠臣不忘旧故不若孝公、悼王、句践，而君之功绩爱信亲幸又不若商君、吴起、大夫种，然而君之禄位贵盛，私家之富过于三子，而身不退者，恐患之甚于三子，窃为君危之。语曰『日中则移，月满则亏』。物盛则衰，天地之常数也。进退盈缩，与时变化，圣人之常道也。故『国有道则仕，国无道则隐』。圣人曰『飞龙在天，利见大人』。『不义而富且贵，于我如浮云』。今君之怨已雠而德已报，意欲至矣，而无变计，窃为君不取也。且夫翠、鹄、犀、象，其处势非不远死也，而所以死者，惑于饵也。苏秦、智伯之智，非不足以辟辱远死也，而所以死者，惑于贪利不止也。是以圣人制礼节欲，取于民有度，使之以时，用之有止，故志不溢，行不骄，常与道俱而不失，故天下承而不绝。昔者齐桓公九合诸侯，一匡天下，至于葵丘之会，有骄矜之志，畔者九国。吴王夫差兵无敌于天下，勇强以轻诸侯，陵齐晋，故遂以杀身亡国。夏育、太史噭〔二〕叱呼〔三〕骇三军，然而身死于庸夫。〔四〕此皆乘至盛而不返道理，不居卑退处俭约之患也。夫商君为秦孝公明法令，禁奸本，尊爵必赏，有罪必罚，平权衡，正度量，调轻重，决裂阡陌，以静生民之业而一其俗，劝民耕农利土，一室无二事，力田蓄积，习战陈之事，是以兵动而地广，兵休而国富，故秦无敌于天下，立威诸侯，成秦国之业。功已成矣，而遂以车裂。楚地方数千里，持戟百万，白起率数万之师以与楚战，一战举鄢郢以烧夷陵，再战南并蜀汉。又越韩、魏而攻强赵，北坑马服，诛屠四十余万之众，尽之于长平之下，流血成川，沸声若雷，遂入围邯郸，使秦有帝业。楚、赵天下之强国而秦之仇敌也，自是之后，楚、赵皆慑伏不敢攻秦者，白起之势也。身所服者七十余城，功已成矣，而遂赐剑死于杜邮。吴起为楚悼王立法，卑减大臣之威重，罢无能，废无用，损不急之官，塞私门之请，一楚国之俗，禁游客之民，精耕战之士，南收杨越，北并陈、蔡，破横散从，使驰说之士无所开其口，禁朋党以励百姓，定楚国之政，兵震天下，威服诸侯。功已成矣，而卒枝解。大夫种为越王深谋远计，免会稽之危，以亡为存，因辱为荣，垦草入邑，〔五〕辟地殖谷，率四方之士，专上下之力，辅句践之贤，报夫差之雠，卒擒劲吴。令越成霸。功已彰而信矣，句践终负而杀之。此四子者，功成不去，祸至于此。此所谓信而不能诎〔六〕，往而不能返者也。范蠡知之，超然辟世，长为陶朱公。君独不观夫博者乎？或欲大投，或欲分功，〔七〕此皆君之所明知也。今君相秦，计不下席，谋不出廊庙，坐制诸侯，利施三川，以实宜阳，〔八〕决羊肠之险，塞太行之道，又斩范、中行之涂，六国不得合从，栈道千里，通于蜀汉，使天下皆畏秦，秦之欲得矣，君之功极矣，此亦秦之分功之时也。如是而不退，则商君、白公、〔九〕吴起、大夫种是也。吾闻之，『鉴于水者见面之容，鉴于人者知吉与凶』。书曰『
成功之下，不可久处』。四子之祸，君何居焉？君何不以此时归相印，让贤者而授之，退而岩居川观，必有伯夷之廉，长为应侯。世世称孤，而有许由、延陵季子之让，乔松之寿，孰与以祸终哉？即君何居焉？忍不能自离，疑不能自决，必有四子之祸矣。易曰『亢龙有悔』，此言上而不能下，信而不能诎，往而不能自返者也。愿君孰计之！」应侯曰：「善。吾闻『欲而不知（止）〔足〕，失其所以欲；有而不知（足）〔止〕，失其所以有』。先生幸教，睢敬受命。』于是乃延入坐，为上客。
〔一〕索隐批，白结反，又音丰鸡反。批患谓击而却之。折音之列反。
〔二〕索隐二人勇者，夏育、贲育也。噭音皎。
〔三〕集解徐广曰：「呼，一作『喑』。」正义呼，火故反。
〔四〕索隐按：高诱云「夏育为田搏所杀」。然太史噭未知为谁所杀，恐非齐襄王时太史也。
〔五〕索隐刘氏云：「入犹充也。谓招携离散，充满城邑也。」
〔六〕索隐信音申。诎音屈。谓志已展而不退。
〔七〕集解班固弈指曰：「博县于投，不必在行。」骃谓投，投琼也。索隐言夫博弈，或欲大投其琼以致胜，或欲分功者，谓观其势弱，则投地而分功以远救也，事具小尔雅也。按：方言云「所以投博谓之枰」。音平，局也。
〔八〕正义施犹展也，言伐得三川之地。以实宜阳，言展开三川，实宜阳。
〔九〕集解徐广曰：「白起。」
后数日，入朝，言于秦昭王曰：「客新有从山东来者曰蔡泽，其人辩士，明于三王之事，五伯之业，世俗之变，足以寄秦国之政。臣之见人甚众，莫及，臣不如也。臣敢以闻。」秦昭王召见，与语，大说之，拜为客卿。应侯因谢病请归相印。昭王强起应侯，应侯遂称病笃。范睢免相，昭王新说蔡泽计划，遂拜为秦相，东收周室。
蔡泽相秦数月，人或恶之，惧诛，乃谢病归相印，号为纲成君。居秦十余年，事昭王、孝文王、庄襄王。卒事始皇帝，为秦使于燕，三年而燕使太子丹入质于秦。
太史公曰：韩子称「长袖善舞，多钱善贾」，信哉是言也！范睢、蔡泽世所谓一切辩士，然游说诸侯至白首无所遇者，非计策之拙，所为说力少也。及二人羁旅入秦，继踵取卿相，垂功于天下者，固强弱之势异也。然士亦有偶合，贤者多如此二子，不得尽意，岂可胜道哉！然二子不困厄，恶能激乎？〔一〕
〔一〕索隐二子，范睢、蔡泽也。睢厄于魏齐，折胁折齿；泽困于赵，被逐弃鬲是也。恶音乌，激音击也。
【索隐述赞】应侯始困，托载而西，说行计立，贵平宠稽。倚秦市赵，卒报魏齐。纲成辩智，范睢招携。势利倾夺，一言成蹊。
史记卷八十
乐毅列传第二十
乐毅者，其先祖曰乐羊。乐羊为魏文侯将，伐取中山，〔一〕魏文侯封乐羊以灵寿。〔二〕乐羊死，葬于灵寿，其后子孙因家焉。中山复国，至赵武灵王时复灭中山，〔三〕而乐氏后有乐毅。
〔一〕正义今定州。
〔二〕集解徐广曰：「属常山。」索隐地理志常山有灵寿县，中山桓公所都也。正义今镇州灵寿。
〔三〕索隐中山，魏虽灭之，尚不绝祀，故后更复国，至赵武灵王又灭之也。
乐毅贤，好兵，赵人举之。及武灵王有沙丘之乱，〔一〕乃去赵适魏。闻燕昭王以子之之乱而齐大败燕，燕昭王怨齐，未尝一日而忘报齐也。燕国小，辟远，力不能制，于是屈身下士，先礼郭隗〔二〕以招贤者。乐毅于是为魏昭王使于燕，燕王以客礼待之。乐毅辞让，遂委质为臣，燕昭王以为亚卿，久之。
〔一〕集解徐广曰：「赵有沙丘宫，近巨鹿。」
〔二〕正义说苑云：「燕昭王问于隗曰：『寡人地狭民寡，齐人取蓟八城，匈奴驱驰楼烦之下。以孤之不肖，得承宗庙，恐社稷危，存之有道乎？』隗曰：『帝者之臣，其名臣，其实师；王者之臣，其名臣，其实友；霸者之臣，其名臣，其实仆；危困国之臣，其名臣，其实虏。今王将自东面目指气使以求臣，则冢役之才至矣；南面听朝，不失揖让之理以求臣，则人臣之才至矣；北面等礼，不乘之以势以求臣，则朋友之才至矣；西面逡巡以求臣，则师傅之才至矣。诚欲与王霸同道，隗请为天下之士开路。』于是常置隗为上客。」
当是时，齐愍王强，南败楚相唐眛〔一〕于重丘，〔二〕西摧三晋于观津，〔三〕遂与三晋击秦，助赵灭中山，破宋，广地千余里。与秦昭王争重为帝，已而复归之。诸侯皆欲背秦而服于齐。愍王自矜，百姓弗堪。于是燕昭王问伐齐之事。乐毅对曰：「齐，霸国之余业也，地大人众，未易独攻也。王必欲伐之，莫如与赵及楚、魏。」于是使乐毅约赵惠文王，别使连楚、魏，令赵嚪说秦〔四〕以伐齐之利。诸侯害齐愍王之骄暴，皆争合从与燕伐齐。乐毅还报，燕昭王悉起兵，使乐毅为上将军，赵惠文王以相国印授乐毅。乐毅于是并护〔五〕赵、楚、韩、魏、燕之兵以伐齐，破之济西。诸侯兵罢归，而燕军乐毅独追，至于临菑。齐愍王之败济西，亡走，保于莒。乐毅独留徇齐，齐皆城守。乐毅攻入临菑，尽取齐宝财物祭器输之燕。燕昭王大说，亲至济上劳军，行赏飨士，封乐毅于昌国，〔六〕号为昌国君。于是燕昭王收齐卤获以归，而使乐毅复以兵平齐城之不下者。
〔一〕索隐莫葛反。
〔二〕索隐地理志县名，属平原。正义在冀州城武县界。
〔三〕索隐地理志观津，县名，属信都，汉初属清河也。正义在冀州武邑县东南二十五里。
〔四〕集解徐广曰：「嚪，进说之意。」索隐嚪音田滥反，字与「啖」字同也。
〔五〕索隐护谓总领之也。
〔六〕集解徐广曰：「属齐。」索隐地理志县名，属齐郡。正义故昌城在淄州淄川县东北四十里也。
乐毅留徇齐五岁，下齐七十余城，皆为郡县以属燕，唯独莒、即墨未服。〔一〕会燕昭王死，子立为燕惠王。惠王自为太子时尝不快于乐毅，及即位，齐之田单闻之，乃纵反闲于燕，曰：「齐城不下者两城耳。然所以不早拔者，闻乐毅与燕新王有隙，欲连兵且留齐，南面而王齐。齐之所患，唯恐他将之来。」于是燕惠王固已疑乐毅，得齐反闲，乃使骑劫〔二〕代将，而召乐毅。乐毅知燕惠王之不善代之，畏诛，遂西降赵。赵封乐毅于观津，号曰望诸君。〔三〕尊宠乐毅以警动于燕、齐。
〔一〕正义即墨今莱州。
〔二〕索隐燕将姓名也。
〔三〕索隐望诸，泽名，在齐。盖赵有之，故号焉。战国策「望」作「蓝」也。
齐田单后与骑劫战，果设诈诳燕军，遂破骑劫于即墨下，而转战逐燕，北至河上，〔一〕尽复得齐城，而迎襄王于莒，入于临菑。
〔一〕正义沧德二州之北河
燕惠王后悔使骑劫代乐毅，以故破军亡将失齐；又怨乐毅之降赵，恐赵用乐毅而乘燕之獘以伐燕。燕惠王乃使人让乐毅，且谢之曰：「先王举国而委将军，将军为燕破齐，报先王之雠，天下莫不震动，寡人岂敢一日而忘将军之功哉！会先王弃群臣，寡人新即位，左右误寡人。寡人之使骑劫代将军，为将军久暴露于外，故召将军且休，计事。将军过听，以与寡人有隙，遂捐燕归赵。将军自为计则可矣，而亦何以报先王之所以遇将军之意乎？」乐毅报遗燕惠王书曰：
臣不佞，不能奉承王命，以顺左右之心，恐伤先王之明，有害足下之义，故遁逃走赵。今足下使人数之以罪，臣恐侍御者不察先王之所以畜幸臣之理，又不白臣之所以事先王之心，故敢以书对。
