<!-- { "loadSidebar": true } -->
二十三年，楼昌将，攻魏几，〔一〕不能取。十二月，廉颇将，攻几，取之。二十四年，廉颇将，攻魏房子，〔二〕拔之，因城而还。又攻安阳，取之。二十五年，燕周〔三〕将，攻昌城、〔四〕高唐，取之。与魏共击秦。秦将白起破我华阳，〔五〕得一将军。二十六年，取东胡欧代地。〔六〕
〔一〕正义音祁。传云伐齐几，几拔之。又战国策云秦败阏与，及攻魏几。按：几邑或属齐，或属魏，当在相潞之闲也。
〔二〕集解徐广曰：「属常山。」
〔三〕索隐赵人，为赵将。
〔四〕集解徐广曰：「属齐郡。」正义括地志云：「故昌城在淄州淄川县东北四十里也。」
〔五〕正义括地志云：「故华阳城在郑州管城县南四十里。司马彪云华阳亭在今洛州密县。」是时魏、韩、赵聚兵于华阳。西攻秦。
〔六〕正义今营州也。索隐东胡叛赵，驱略代地人众以叛，故取之也。
二十七年，徙漳水武平南。封赵豹为平阳君。〔一〕河水出，大潦。
〔一〕集解战国策曰赵豹，平阳君，惠文王母弟。
二十八年，蔺相如伐齐，至平邑。〔一〕罢城北九门大城。〔二〕燕将成安君公孙操弒其王。〔三〕二十九年，秦、韩相攻，而围阏与。〔四〕赵使赵奢将，击秦，大破秦军阏与下，赐号为马服君〔五〕。
〔一〕正义括地志云：「平邑故城在魏州昌乐县东北四十里也。」
〔二〕正义恒州九门县城。
〔三〕集解徐广曰：「年表云是燕武成王元年。」索隐按：乐资云其王即惠王。
〔四〕正义上于连反，下音预。括地志云：「阏与，聚落，今名乌苏城，在潞州铜鞮县西北二十里。又仪州和顺县城，亦云韩阏与邑。二所未详。又有阏与山在洺州武安县西五十里，盖是也。」
〔五〕正义因马服山为号也，虞喜志林云「马，兵之首也。号曰马服者，言能服马也」。括地志云：「马服山，邯郸县西北十里也。」
三十三年，惠文王卒，太子丹立，是为孝成王。
孝成王元年，〔一〕秦伐我，拔三城。赵王新立，太后用事，秦急攻之。赵氏求救于齐，齐曰：「必以长安君〔二〕为质，兵乃出。」太后不肯，大臣强谏。太后明谓左右曰：「复言长安君为质者，老妇必唾其面。」左师触龙言愿见太后，太后盛气而胥之。入，〔三〕徐趋而坐，自谢曰：「老臣病足，曾不能疾走，不得见久矣。窃自恕，而恐太后体之有所苦也，故愿望见太后。」太后曰：「老妇恃辇而行耳。」〔四〕曰：「食得毋衰乎？」曰：「恃粥耳。」曰：「老臣闲者殊不欲食，乃强步，日三四里，少益嗜食，和于身也。」太后曰：「老妇不能。」太后不和之色少解。左师公曰：「老臣贱息舒祺最少，不肖，而臣衰，窃怜爱之，愿得补黑衣之缺以卫王宫，昧死以闻。」太后曰：「敬诺。年几何矣？」对曰：「十五岁矣。虽少，愿及未填沟壑而托之。」太后曰：「丈夫亦爱怜少子乎？」对曰：「甚于妇人。」太后笑曰：「妇人异甚。」对曰：「老臣窃以为媪之爱燕后贤于长安君。」太后曰：「君过矣，不若长安君之甚。」左师公曰：「父母爱子则为之计深远。媪之送燕后也，持其踵，为之泣，念其远也，亦哀之矣。已行，非不思也，祭祀则祝之曰『必勿使反』，岂非计长久，为子孙相继为王也哉？」太后曰：「然。」左师公曰：「今三世以前，至于赵主之子孙为侯者，其继有在者乎？」曰：「无有。」曰：「微独赵，诸侯有在者乎？」曰：「老妇不闻也。」曰：「此其近者祸及其身，远者及其子孙。岂人主之子侯则不善哉？位尊而无功，奉厚而无劳，而挟重器多也。今媪尊长安君之位，而封之以膏腴之地，多与之重器，而不及今令有功于国，一旦山陵崩，长安君何以自托于赵？老臣以媪为长安君之计短也，故以为爱之不若燕后。」太后曰：「诺，恣君之所使之。」于是为长安君约车百乘，质于齐，齐兵乃出。
〔一〕集解徐广曰：「平原君相也。」
〔二〕索隐孔衍云：「惠文后之少子也。赵亦有长安，今其地阙。」正义长安君者，以长安善，故名也。
〔三〕集解胥犹须也。谷梁传曰：「胥其出也。」
〔四〕索隐按：束皙云「赵惠文王子何者，吴广之甥，娃嬴之子也」。如系家计之，则武灵王十六年梦吴娃而纳之，至二十七年王薨，及惠文王三十二年卒，孝成王元年遣长安君质于齐，若娃年二十入王宫，至此亦年六十左侧，亦可称老。而束广微言太后纔三十有奇者，误也。
子义闻之，〔一〕曰：「人主之子，骨肉之亲也，犹不能持无功之尊，无劳之奉，而守金玉之重也，而况于予乎？」
〔一〕索隐子义，赵之贤人。
齐安平君〔一〕田单将赵师而攻燕中阳，〔二〕拔之。又攻韩注人，〔三〕拔之。二年，惠文后卒。田单为相。
〔一〕正义括地志云：「安平城在青州临淄县东十九里，古纪之酅邑也。」
〔二〕集解徐广曰：「一作『人』。」正义燕无中阳。括地志云：「中山故城一名中人亭，在定州唐县东北四十一里，尔时属燕国也。」
〔三〕正义邑名也。括地志云「注城在汝州梁县西十五里」，盖是其地也。
四年，王梦衣偏裻之衣，〔一〕乘飞龙上天，不至而坠，见金玉之积如山。明日，王召筮史敢占之，曰：「梦衣偏裻之衣者，残也。乘飞龙上天不至而坠者，有气而无实也。见金玉之积如山者，忧也。」
〔一〕正义杜预云：「偏，左右异色。裻在中，左右异，故曰偏。」按：裻，衣背缝也。
后三日，韩氏上党守冯亭使者至，曰：「韩不能守上党，入之于秦。其吏民皆安为赵，不欲为秦。有城市邑十七，愿再拜入之赵，财王所以赐吏民。」王大喜，召平阳君豹告之曰：「冯亭入城市邑十七，受之何如？」对曰：「圣人甚祸无故之利。」王曰：「人怀吾德，何谓无故乎？」对曰：「夫秦蚕食韩氏地，中绝不令相通，固自以为坐而受上党之地也。韩氏所以不入于秦者，欲嫁其祸于赵也。秦服其劳而赵受其利，虽强大不能得之于小弱，小弱顾能得之于强大乎？岂可谓非无故之利哉！且夫秦以牛田之〔一〕水通粮〔二〕蚕食，上乘倍战者，〔三〕裂上国之地，〔四〕其政行，不可与为难，必勿受也。」王曰：「今发百万之军而攻，踰年历岁未得一城也。今以城市邑十七币吾国，〔五〕此大利也。」
〔一〕集解徐广曰：「一无此字。」正义秦蚕食韩氏，国中断不通。夫牛耕田种谷，至秋则收之，成熟之义也。言秦伐韩上党，胜有日矣，若牛田之必冀收获矣。
〔二〕正义秦从渭水漕粮东入河、洛，军击韩上党也。
〔三〕正义乘，承证反。蚕食桑叶，渐进必尽也。司马法云：「百亩为夫，夫三为屋，屋三为井，井十为通，通十为成。成出革车一乘，七十二人也。」上乘，天下第一也。倍战，力攻也。韩国四战之地，军士惯习，倍于余国。
〔四〕正义上国，秦地也。言韩上党之地以列为秦国之地，其政已行，赵不可与秦作难，必莫受冯亭十七邑也。
〔五〕正义冯亭将十七邑入赵，若币帛之见遗，此大利也。
赵豹出，王召平原君与赵禹而告之。对曰：「发百万之军而攻，踰岁未得一城，今坐受城市邑十七，此大利，不可失也。」王曰：「
善。」乃令赵胜受地，告冯亭曰：「敝国使者臣胜，敝国君使胜致命，以万户都三封太守，〔一〕千户都三封县令，皆世世为侯，吏民皆益爵三级，吏民能相安，皆赐之六金。」冯亭垂涕不见使者，曰：「
吾不处三不义也：为主守地，不能死固，不义一矣；入之秦，不听主令，不义二矣；卖主地而食之，不义三矣。」赵遂发兵取上党。〔二〕廉颇将军军长平。〔三〕
〔一〕正义尔时未合言太守，至汉景帝始加太守，此言「太」，衍字也。
〔二〕集解汉书冯奉世传曰：「赵封亭为华陵君，与赵将括距秦，战死于长平，宗族由是分散，或在赵。在赵者，为官师将，官师将子为代相。及秦灭六国，而冯亭之后冯无择、冯去疾、冯劫皆为秦将相焉。汉兴，冯唐即代相之子也。」上党记云：「冯亭冢在壶关城西五里。」
〔三〕正义括地志云：「长平故城在泽州高平县西二十一里，即白起败括于长平处。」
七（年）〔月〕，廉颇免而赵括代将。秦人围赵括，赵括以军降，卒四十余万皆坑之。王悔不听赵豹之计，故有长平之祸焉。
王还，不听秦，秦围邯郸。〔一〕武垣令〔二〕傅豹、王容、苏射率燕众反燕地。〔三〕赵以灵丘〔四〕封楚相春申君。
〔一〕集解徐广曰：「在九年。」
〔二〕集解徐广曰：「河闲有武垣县，本属涿郡。」正义括地志云：「武垣故城今瀛州城是也。」
〔三〕正义武垣此时属赵，与燕接境，故云率燕众反燕地也。
〔四〕正义括地志云：「灵丘，蔚州理县也。」
八年，平原君如楚请救。还，楚来救，及魏公子无忌亦来救〔一〕，秦围邯郸乃解。
〔一〕正义魏公子传云「赵王以鄗为公子汤沐邑」。年表云「九年公子无忌救邯郸」。围在九年，其文错误。
十年，燕攻昌壮，〔一〕五月拔之。赵将乐乘、庆舍攻秦信梁军，破之。〔二〕太子死。〔三〕而秦攻西周，拔之。徒父祺〔四〕出。〔五〕十一年，城元氏，〔六〕县上原。武阳君郑安平死，〔七〕收其地。十二年，邯郸廥烧。〔八〕十四年，平原君赵胜死。〔九〕
〔一〕集解徐广曰：「一作『社』。」正义壮字误，当作「城」。括地志云：「昌城故城在冀州信都县西北五里。」此时属赵，故攻之也。
〔二〕集解徐广曰：「年表云新中军也。」索隐信梁，秦将也。正义信梁盖王龁号也。秦本纪云「昭襄王五十年王龁从唐拔宁新中，宁新中更名安阳」，今相州理县也。年表云「韩、魏、楚救赵新中军，秦兵罢」是也。
〔三〕集解徐广曰：「是年周赧王卒，或者『太子』云『天子』乎？」索隐赵之太子也，史失名。
〔四〕索隐赵大夫，名祺。
〔五〕正义赵见秦拔西周，故令徒父祺将兵出境也。
〔六〕集解地理志常山有元氏县。正义元氏，赵州县也。
〔七〕集解徐广曰：「故秦将降赵也。」
〔八〕集解徐广曰：「廥，厩之名，音脍也。」索隐廥，积刍稿之处，为火所烧也。
〔九〕索隐按年表在十五年也。
十五年，以尉文封相国廉颇为信平君。〔一〕燕王令丞相栗腹约驩，以五百金为赵王酒，还归，报燕王曰：「赵氏壮者皆死长平，其孤未壮，可伐也。」王召昌国君乐闲而问之。对曰：「赵，四战之国也，其民习兵，伐之不可。」王曰：「吾以众伐寡，二而伐一，可乎？」对曰：「不可。」王曰：「吾即以五而伐一，可乎？」对曰：「
