<!-- { "loadSidebar": true } -->
已而问娄敬，娄敬说曰：「陛下都洛阳，岂欲与周室比隆哉？」上曰：「然。」娄敬曰：「陛下取天下与周室异。周之先自后稷，尧封之邰，〔一〕积德累善十有余世。公刘避桀居豳。太王以狄伐故，去豳，杖马棰居岐，〔二〕国人争随之。及文王为西伯，断虞芮之讼，始受命，吕望、伯夷自海滨来归之。〔三〕武王伐纣，不期而会孟津之上八百诸侯，皆曰纣可伐矣，遂灭殷。成王即位，周公之属傅相焉，乃营成周洛邑，〔四〕以此为天下之中也，诸侯四方纳贡职，道里均矣，有德则易以王，无德则易以亡。凡居此者，欲令周务以德致人，不欲依阻险，令后世骄奢以虐民也。及周之盛时，天下和洽，四夷乡风，慕义怀德，附离〔五〕而并事天子，不屯一卒，不战一士，八夷大国之民莫不宾服，效其贡职。及周之衰也，分而为两，〔六〕天下莫朝，周不能制也。非其德薄也，而形势弱也。今陛下起丰沛，收卒三千人，以之径往而卷蜀汉，定三秦，与项羽战荥阳，争成皋之口，大战七十，小战四十，使天下之民肝脑涂地，父子暴骨中野，不可胜数，哭泣之声未绝，伤痍者未起，而欲比隆于成康之时，臣窃以为不侔也。且夫秦地被山带河，四塞以为固，卒然有急，百万之众可具也。因秦之故，资甚美膏腴之地，此所谓天府〔七〕者也。陛下入关而都之，山东虽乱，秦之故地可全而有也。夫与人斗，不搤其亢，〔八〕拊其背，未能全其胜也。今陛下入关而都，案秦之故地，此亦搤天下之亢而拊其背也。」
〔一〕正义邰音胎。雍州武功县西南二十三里故斄城是也。说文云：「邰，炎帝之后，姜姓所封国，弃外家也。」毛苌云：「邰，姜嫄国，尧见天因邰而生后稷，故因封于邰也。」
〔二〕集解张晏曰：「言马棰，示约。」
〔三〕正义吕望宅及庙在苏州海盐县西也。伯夷孤竹国在平州。皆滨东海也。
〔四〕正义括地志云：「故王城一名河南城，本郏鄏，周公所筑，在洛州河南县北九里苑中东北隅。帝王纪云武王伐纣，营洛邑而定鼎焉。」按此即营都城也。书云「乃营成周」。括地志云：「洛阳故城在洛州洛阳城东二十六里，周公所筑，即成周城也。尚书〔序〕曰『
成周既成，迁殷顽民』。帝王世纪云『居墉之众』。」按：刘敬说周之美，岂言居顽民之所？以此而论，（汉书）〔书序〕非也。
〔五〕集解庄子曰「附离不以胶漆」也。索隐案：谓使离者相附也。义见庄子。
〔六〕正义公羊传云：「东周者何？成周也。西周者何？王城也。」按：周自平王东迁，以下十二王皆都王城，至敬王乃迁都成周，王赧又居王城也。
〔七〕索隐案：战国策苏秦说惠王曰「大王之国，地势形便，此所谓天府」。高诱注云「府，聚也」。
〔八〕集解张晏曰：「亢，喉咙也。」索隐搤音厄。亢音胡朗反，一音胡刚反。苏林以为亢，颈大脉，俗所谓「胡脉」也。
高帝问群臣，群臣皆山东人，争言周王数百年，秦二世即亡，不如都周。上疑未能决。及留侯明言入关便，即日车驾西都关中。〔一〕
〔一〕索隐案：谓即日西都之计定也。
于是上曰：「本言都秦地者娄敬，『娄』者乃『刘』也。」赐姓刘氏，拜为郎中，号为奉春君。〔一〕
〔一〕索隐案：张晏云「春为岁之始，以其首谋都关中，故号奉春君。」。
汉七年，韩王信反，高帝自往击之。至晋阳，闻信与匈奴欲共击汉，上大怒，使人使匈奴。匈奴匿其壮士肥牛马，但见老弱及羸畜。〔一〕使者十辈来，皆言匈奴可击。上使刘敬复往使匈奴，还报曰：「两国相击，此宜夸矜见所长。〔二〕今臣往，徒见羸瘠〔三〕老弱，此必欲见短，伏奇兵以争利。愚以为匈奴不可击也。」是时汉兵已踰句注，〔四〕二十余万兵已业行。上怒，骂刘敬曰：「齐虏！以口舌得官，今乃妄言沮吾军。」〔五〕械系敬广武。〔六〕遂往，至平城，匈奴果出奇兵围高帝白登，七日然后得解。高帝至广武，赦敬，曰：「吾不用公言，以困平城。吾皆已斩前使十辈言可击者矣。」乃封敬二千户，为关内侯，号为建信侯。
〔一〕正义上力为反，下许又反。
〔二〕集解韦昭曰：「夸，张；矜，大也。」
〔三〕索隐上力为反。瘠音稷。瘠，瘦也。汉书作「胔」，音渍。胔，肉也，恐非。
〔四〕正义句注山在代州鴈门县西北三十里。
〔五〕索隐沮音才叙反。诗传曰「沮，止也，坏也」。
〔六〕索隐地理志县名，属鴈门。正义广武故县在句注山南也。
高帝罢平城归，韩王信亡入胡。当是时，冒顿为单于，兵强，控弦三十万，〔一〕数苦北边。上患之，问刘敬。刘敬曰：「天下初定，士卒罢于兵，未可以武服也。冒顿杀父代立，妻群母，以力为威，未可以仁义说也。独可以计久远子孙为臣耳，然恐陛下不能为。」上曰：「诚可，何为不能！顾为柰何？」刘敬对曰：「陛下诚能以适长公主妻之，厚奉遗之，彼知汉适女送厚，蛮夷必慕以为阏氏，生子必为太子。代单于。何者？贪汉重币。陛下以岁时汉所余彼所鲜数问遗，因使辩士风谕以礼节。冒顿在，固为子婿；死，则外孙为单于。岂尝闻外孙敢与大父抗礼者哉？兵可无战以渐臣也。若陛下不能遣长公主，而令宗室及后宫诈称公主，彼亦知，不肯贵近，无益也。」高帝曰：「善。」欲遣长公主。吕后日夜泣，曰：「妾唯太子、一女，柰何弃之匈奴！」上竟不能遣长公主，而取家人子名为长公主，妻单于。使刘敬往结和亲约。
〔一〕集解应劭曰：「控，引也。」
刘敬从匈奴来，因言「匈奴河南白羊、楼烦王，〔一〕去长安近者七百里，轻骑一日一夜可以至秦中。秦中新破，少民，地肥饶，可益实。夫诸侯初起时，非齐诸田，楚昭、屈、景莫能兴。今陛下虽都关中，实少人。北近胡寇，东有六国之族，宗强，一日有变，陛下亦未得高枕而卧也。臣愿陛下徙齐诸田，楚昭、屈、景，燕、赵、韩、魏后，及豪桀名家居关中。无事，可以备胡；诸侯有变，亦足率以东伐。此强本弱末之术也」。上曰：「善。」乃使刘敬徙所言关中十余万口。〔二〕
〔一〕集解张晏云：「白羊，匈奴国名。」索隐案：张晏云白羊，国名。二者并在河南。河南者，案在朔方之河南，旧并匈奴地也，今亦谓之新秦中。
〔二〕索隐案：小颜云「今高陵、栎阳诸田，华阴、好畤诸景，及三辅诸屈诸怀尚多，皆此时所徙也」。
叔孙通者，〔一〕薛人也。〔二〕秦时以文学征，待诏博士。数岁，陈胜起山东，使者以闻，二世召博士诸儒生问曰：「楚戍卒攻蕲入陈，于公如何？」博士诸生三十余人前曰：「人臣无将，将即反，罪死无赦。〔三〕愿陛下急发兵击之。」二世怒，作色。叔孙通前曰：「诸生言皆非也。夫天下合为一家，毁郡县城，铄其兵，示天下不复用。且明主在其上，法令具于下，使人人奉职，四方辐辏，安敢有反者！此特群盗鼠窃狗盗耳，何足置之齿牙闲。郡守尉今捕论，何足忧。」二世喜曰：「善。」尽问诸生，诸生或言反，或言盗。于是二世令御史案诸生言反者下吏，非所宜言。诸言盗者皆罢之。乃赐叔孙通帛二十匹，衣一袭，〔四〕拜为博士。叔孙通已出宫，反舍，诸生曰：「先生何言之谀也？」通曰：「公不知也，我几不脱于虎口！」〔五〕乃亡去，之薛，薛已降楚矣。及项梁之薛，叔孙通从之。败于定陶，从怀王。怀王为义帝，徙长沙，叔孙通留事项王。汉二年，汉王从五诸侯入彭城，叔孙通降汉王。汉王败而西，因竟从汉。
〔一〕集解晋灼曰：「楚汉春秋名何。」
〔二〕索隐按：楚汉春秋云名何。薛，县名，属鲁国。
〔三〕集解瓒曰：「将谓逆乱也。公羊传曰『君亲无将，将而必诛』。」
〔四〕索隐案：国语谓之「一称」，贾逵案礼记「袍必有表不单，衣必有裳，谓之一称」。杜预云「衣单复具云称也」。
〔五〕正义几音祈。
叔孙通儒服，汉王憎之；乃变其服，服短衣，楚制，〔一〕汉王喜。
〔一〕索隐案：孔文祥云「短衣便事，非儒者衣服。高祖楚人，故从其俗裁制」。
叔孙通之降汉，从儒生弟子百余人，然通无所言进，专言诸故群盗壮士进之。弟子皆窃骂曰：「事先生数岁，幸得从降汉，今不能进臣等，专言大猾，〔一〕何也？」叔孙通闻之，乃谓曰：「汉王方蒙矢石争天下，〔二〕诸生宁能斗乎？故先言斩将搴旗〔三〕之士。诸生且待我，我不忘矣。」汉王拜叔孙通为博士，号稷嗣君。〔四〕
〔一〕索隐案：类集云「猾，狡也。音滑」。
〔二〕集解汉书音义曰：「谓发石以投人。」
〔三〕集解张晏曰：「搴，卷也。」瓒曰：「拔取曰搴。楚辞曰『
朝搴阰之木兰』。」索隐搴音起焉反，又己勉反。案：方言云「南方取物云搴」。许慎云「搴，取也」。王逸云「阰，山名」。又案：埤苍云「山在楚，音毗」。
〔四〕集解徐广曰：「盖言其德业足以继踪齐稷下之风流也。」骃案：汉书音义曰「稷嗣，邑名」。
汉五年，已并天下，诸侯共尊汉王为皇帝于定陶，叔孙通就其仪号。高帝悉去秦苛仪法，为简易。群臣饮酒争功，醉或妄呼，拔剑击柱，高帝患之。叔孙通知上益厌之也，说上曰：「夫儒者难与进取，可与守成。臣愿征鲁诸生，与臣弟子共起朝仪。」高帝曰：「得无难乎？」叔孙通曰：「五帝异乐，三王不同礼。礼者，因时世人情为之节文者也。故夏、殷、周之礼所因损益可知者，谓不相复也。臣愿颇采古礼与秦仪杂就之。」上曰：「可试为之，令易知，度吾所能行为之。」
于是叔孙通使征鲁诸生三十余人。鲁有两生不肯行，曰：「公所事者且十主，皆面谀以得亲贵。今天下初定，死者未葬，伤者未起，又欲起礼乐。礼乐所由起，积德百年而后可兴也。吾不忍为公所为。公所为不合古，吾不行。公往矣，无污我！」叔孙通笑曰：「若真鄙儒也，不知时变。」
遂与所征三十人西，及上左右为学者与其弟子百余人为绵蕞〔一〕野外。习之月余，叔孙通曰：「上可试观。」上既观，使行礼，曰：「吾能为此。」乃令群臣习肄，〔二〕会十月。
〔一〕集解徐广曰：「表位标准。音子外反。」骃案：如淳曰「置设绵索，为习肄处。蕞谓以茅翦树地为纂位。春秋传曰『置茅蕝』也」。索隐徐音子外反。如淳云「翦茅树地，为纂位尊卑之次」。苏林音纂。韦昭云「引绳为绵，立表为蕞。音兹会反」。按：贾逵云「
束茅以表位为蕝」。又纂文云「蕝，今之『纂』字。包恺音即悦反。又音纂」。
〔二〕索隐肄亦习也，音异。
