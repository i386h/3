<!-- { "loadSidebar": true } -->
〔一〕集解徐广曰：「王陵以客从起丰，以厩将别守丰，上东，因从战，不利，奉孝惠、鲁元出睢水中，封为雍侯。高帝（八）〔六〕年，定食安国。二十一年卒，谥武侯。至玄孙，坐酎金，国除。」
王陵者，故沛人，始为县豪，高祖微时，兄事陵。陵少文，任气，好直言。及高祖起沛，入至咸阳，陵亦自聚党数千人，居南阳，不肯从沛公。及汉王之还攻项籍，陵乃以兵属汉。项羽取陵母置军中，陵使至，则东乡坐陵母，欲以招陵。陵母既私送使者，泣曰：「为老妾语陵，谨事汉王。汉王，长者也，无以老妾故，持二心。妾以死送使者。」遂伏剑而死。项王怒，烹陵母。陵卒从汉王定天下。以善雍齿，雍齿，高帝之仇，而陵本无意从高帝，以故晚封，为安国侯。
安国侯既为右丞相，二岁，孝惠帝崩。高后欲立诸吕为王，问王陵，王陵曰：「不可。」问陈平，陈平曰：「可。」吕太后怒，乃详迁陵为帝太傅，实不用陵。陵怒，谢疾免，杜门竟不朝请，七年而卒。
陵之免丞相，吕太后乃徙平为右丞相，以辟阳侯审食其为左丞相。左丞相不治，常给事于中。〔一〕
〔一〕集解孟康曰：「不立治处，使止宫中也。」
食其亦沛人。汉王之败彭城西，楚取太上皇、吕后为质，食其以舍人侍吕后。其后从破项籍为侯，幸于吕太后。及为相，居中，百官皆因决事。
吕嬃常以前陈平为高帝谋执樊哙，数谗曰：「陈平为相非治事，日饮醇酒，戏妇女。」陈平闻，日益甚。吕太后闻之，私独喜。面质吕嬃于陈平曰：「鄙语曰『儿妇人口不可用』，顾君与我何如耳。无畏吕嬃之谗也。」
吕太后立诸吕为王，陈平伪听之。及吕太后崩，平与太尉勃合谋，卒诛诸吕，立孝文皇帝，陈平本谋也。审食其免相。〔一〕
〔一〕集解徐广曰：「审食其初以舍人起，侍吕后、孝惠帝于沛，又从在楚。封二十五年，文帝三年死，子平代。代二十二年，景帝三年，坐谋反，国除。一本云『食其免后三岁，为淮南王杀。文帝令其子平嗣侯。菑川王反，辟阳近菑川，平降之，国除』。」
孝文帝立，以为太尉勃亲以兵诛吕氏，功多；陈平欲让勃尊位，乃谢病。孝文帝初立，怪平病，问之。平曰：「高祖时，勃功不如臣平。及诛诸吕，臣功亦不如勃。愿以右丞相让勃。」于是孝文帝乃以绛侯勃为右丞相，位次第一；平徙为左丞相，位次第二。赐平金千斤，益封三千户。
居顷之，孝文皇帝既益明习国家事，朝而问右丞相勃曰：「天下一岁决狱几何？」勃谢曰：「不知。」问：「天下一岁钱谷出入几何？」勃又谢不知，汗出沾背，愧不能对。于是上亦问左丞相平。平曰：「有主者。」上曰：「主者谓谁？」平曰：「陛下即问决狱，责廷尉；问钱谷，责治粟内史。」上曰：「苟各有主者，而君所主者何事也？」平谢曰：「主臣！〔一〕陛下不知其驽下，使待罪宰相。宰相者，上佐天子理阴阳，顺四时，下育万物之宜，外镇抚四夷诸侯，内亲附百姓，使卿大夫各得任其职焉。」孝文帝乃称善。右丞相大惭，出而让陈平曰：「君独不素教我对！」陈平笑曰：「君居其位，不知其任邪？且陛下即问长安中盗贼数，〔二〕君欲强对邪？」于是绛侯自知其能不如平远矣。居顷之，绛侯谢病请免相，陈平专为一丞相。
〔一〕集解张晏曰：「若今人谢曰『惶恐』也。马融龙虎赋曰『勇怯见之，莫不主臣』。」孟康曰：「主臣，主群臣也，若今言人主也。」韦昭曰：「言主臣道，不敢欺也。」索隐苏林与孟康同，既古人所未了，故并存两解。
〔二〕集解汉书音义曰：「头数也。」
孝文帝二年，丞相陈平卒，谥为献侯。子共侯买代侯。二年卒，子简侯恢代侯。二十三年卒，子何代侯。二十三年，何坐略人妻，弃市，国除。
始陈平曰：「我多阴谋，是道家之所禁。吾世即废，亦已矣，终不能复起，以吾多阴祸也。」然其后曾孙陈掌以卫氏亲贵戚，愿得续封陈氏，然终不得。〔一〕
〔一〕集解徐广曰：「陈掌者，卫青之子婿。」
太史公曰：陈丞相平少时，本好黄帝、老子之术。方其割肉俎上之时，其意固已远矣。倾侧扰攘楚魏之闲，卒归高帝。常出奇计，救纷纠之难，振国家之患。及吕后时，事多故矣，然平竟自脱，定宗庙，以荣名终，称贤相，岂不善始善终哉！非知谋孰能当此者乎？
【索隐述赞】曲逆穷巷，门多长者。宰肉先均，佐丧后罢。魏楚更用，腹心难假。弃印封金，刺船露裸。闲行归汉，委质麾下。荥阳计全，平城围解。推陵让勃，裒多益寡。应变合权，克定宗社。
史记卷五十七
绛侯周勃世家第二十七
绛侯周勃者，沛人也。其先卷人，〔一〕徙沛。勃以织薄曲为生，〔二〕常为人吹箫给丧事，〔三〕材官引强。〔四〕
〔一〕集解徐广曰：「卷县在荥阳。」索隐韦昭云属河南，地理志亦然。然则后置荥阳郡，而卷隶焉。音丘玄反，字林音丘权反。正义括地志云：「故卷城在郑州原武县西北七里。」释例地名云：「卷县所理垣雍城也。」
〔二〕集解苏林曰：「薄，一名曲。月令曰『具曲植』。」索隐谓勃本以织蚕薄为生业也。韦昭云「北方谓薄为曲」。许慎注淮南云「曲，苇薄也」。郭璞注方言云「植，悬曲柱也」。音直吏反。
〔三〕集解如淳曰：「以乐丧家，若俳优。」瓒曰：「吹箫以乐丧宾，若乐人也。」索隐左传「歌虞殡」，犹今挽歌类也。歌者或有箫管。
〔四〕集解汉书音义曰：「能引强弓官，如今挽强司马也。」索隐晋灼云「申屠嘉为材官蹶张」。
高祖之为沛公初起，勃以中涓从攻胡陵，下方与。方与反，与战，却适。攻丰。击秦军砀东。还军留及萧。复攻砀，破之。下下邑，先登。赐爵五大夫。攻蒙、虞，〔一〕取之。击章邯车骑，殿。〔二〕定魏地。攻爰戚、东缗，〔三〕以往至栗，〔四〕取之。攻啮桑，〔五〕先登。击秦军阿下，〔六〕破之。追至濮阳，下甄城。攻都关、〔七〕定陶，袭取宛朐，〔八〕得单父〔九〕令。夜袭取临济，攻张，〔一０〕以前至卷，破之。击李由军雍丘下。攻开封，先至城下为多。〔一一〕后章邯破杀项梁，沛公与项羽引兵东如砀。自初起沛还至砀，一岁二月。〔一二〕楚怀王封沛公号安武侯，为砀郡长。沛公拜勃为虎贲令，〔一三〕以令从沛公定魏地。攻东郡尉于城武，破之。击王离军，破之。攻长社，先登。攻颍阳、缑氏，〔一四〕绝河津。〔一五〕击赵贲军尸北。〔一六〕南攻南阳守齮，破武关、峣关。破秦军于蓝田，至咸阳，灭秦。
〔一〕索隐二县名。地理志属梁国。
〔二〕集解服虔曰：「略得殿兵也。」如淳曰：「殿，不进也。」瓒曰：「在军后曰殿。」孙检曰：「一说上功曰最，下功曰殿，战功曰多。周勃事中有此三品，与诸将俱计功则曰殿最，独捷则曰多。多义见周礼。故此云『击章邯车骑，殿』，又云『先至城下为多』，又云『攻槐里、好畤，最』是也。」索隐孙检说是。
〔三〕集解徐广曰：「属山阳。」索隐小颜音昏，非也。地理志山阳有东缗县，音旻。然则户牖之为东缗，音昏是。属陈留者音昏，属山阳者音旻也。正义缗，眉贫反。括地志云：「东缗故城，汉县也，在兖州金乡县界。」
〔四〕正义括地志云属沛郡也。
〔五〕索隐徐氏云在梁、彭城闲。
〔六〕索隐谓东阿之下也。
〔七〕索隐地理志县名，属山阳。
〔八〕正义冤劬二音，今曹州县，在州西四十七里。
〔九〕正义善甫二音，宋州县也。
〔一０〕集解汉书音义曰：「攻寿张。」索隐地理志东郡寿良县，光武改曰寿张。
〔一一〕集解文颖曰：「勃士卒至者多。」如淳曰：「周礼『战功曰多』。」
〔一二〕索隐谓初起沛及还至砀，得一岁又更二月也。
〔一三〕集解徐广曰：「一云『句盾令』。」索隐汉书云「襄贲令」。贲音肥，县名，属东海。徐广又云「句盾令」，所见本各别也。
〔一四〕正义缑音勾。洛州县。
〔一五〕正义即古平阴津，在洛州洛阳县东北五十里。
〔一六〕索隐贲音肥，人姓名也。尸即尸乡，今偃师也。北谓尸乡之北。
项羽至，以沛公为汉王。汉王赐勃爵为威武侯。〔一〕从入汉中，拜为将军。还定三秦，至秦，赐食邑怀德。〔二〕攻槐里、好畤，〔三〕最。〔四〕击赵贲、内史保于咸阳，最。北攻漆。〔五〕击章平、姚卬军。〔六〕西定汧。〔七〕还下郿、频阳。〔八〕围章邯废丘。〔九〕破西丞。〔一０〕击盗巴军，破之。〔一一〕攻上邽〔一二〕。东守峣关。转击项籍。攻曲逆，最。还守敖仓，追项籍。籍已死，因东定楚地泗（川）〔水〕、东海郡，凡得二十二县。还守雒阳、栎阳，赐与颍（阳）〔阴〕侯共食锺离。〔一三〕以将军从高帝反者燕王臧荼，破之易下。〔一四〕所将卒当驰道〔一五〕为多。赐爵列侯，剖符世世勿绝。食绛〔一六〕八千一百八十户，号绛侯。
〔一〕索隐或是封号，未必县名也。
〔二〕正义括地志云：「怀德故城在同州朝邑县西南四十三里。」
〔三〕索隐地理志二县属右扶风。
〔四〕集解如淳曰：「于将率之中功为最。」
〔五〕索隐地理志漆县在右扶风。正义今豳州新平县，古漆县也。
〔六〕索隐卬音五郎反，平下将。
〔七〕正义口肩反。今陇州汧源县，本汉汧县地也。
〔八〕索隐地理志郿属右扶风，频阳属左冯翊也。正义郿音眉。括地志云：「郿县故城在岐州郿县东北十五里，频阳故城在宜州土门县南三里。」今土门县并入同官县，属雍州，宜州废也。
〔九〕索隐地理志「槐里，周曰犬丘，懿王都之，秦更名废丘，高祖三年更名槐里」。而此云槐里者，据后而书之。又云废丘者，以章邯本都废丘而亡，亦据旧书之。
〔一０〕集解徐广曰：「天水有西县。」正义括地志云：「西县故城在秦州上邽县西南九十里，本汉西县地。」破西县丞。
〔一一〕集解如淳曰：「章邯将。」
〔一二〕正义音圭。秦州县也。
〔一三〕索隐地理志县名，属九江，古锺离子国。正义括地志云：「颍阴故城在陈州南顿县西北。锺离故城在濠州锺离县东北五里。」
〔一四〕索隐荼，如字读。易，水名，因以为县，在涿郡。谓破荼军于易水之下，言近水也。正义括地志云：「易县故城在幽州归义县东南十五里，燕桓侯所徙都临易是也。」
〔一五〕索隐小颜以当高祖所行之道。或以驰道为秦之驰道，故贾山传云「秦为驰道，东穷燕、齐」也。
〔一六〕正义括地志云：「绛邑城，汉绛县，在绛州曲沃县南二里。或以为秦之旧驰道也。」
