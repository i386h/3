<!-- { "loadSidebar": true } -->
是时上方忧河决，而黄金不就，乃拜大为五利将军。居月余，得四印，〔一〕佩天士将军、地士将军、大通将军印。制诏御史：「昔禹疏九江，决四渎。闲者河溢皋陆，堤繇不息。朕临天下二十有八年，〔二〕天若遗朕士而大通焉。干称『蜚龙』，『鸿渐于般』，朕意庶几与焉。其以二千户封地士将军大为乐通侯。」赐列侯甲第，僮千人。乘轝斥车马帷幄器物以充其家。又以卫长公主妻之，〔三〕赍金万斤，更命其邑曰当利公主。〔四〕天子亲如五利之第。使者存问供给，相属于道。自大主〔五〕将相以下，皆置酒其家，献遗之。于是天子又刻玉印曰「天道将军」，使使衣羽衣，夜立白茅上，五利将军亦衣羽衣，夜立白茅上受印，以示不臣也。而佩「天道」者，且为天子道天神也。于是五利常夜祠其家，欲以下神。神未至而百鬼集矣，然颇能使之。其后装治行，东入海，求其师云。大见数月，佩六印，〔六〕贵震天下，而海上燕齐之闲，莫不搤捥而自言有禁方，能神僊矣。
〔一〕索隐谓五利将军、天士将军、地士将军、大通将军为四也。
〔二〕集解徐广曰：「元鼎四年也。」
〔三〕索隐案：卫子夫之子曰卫太子，女曰卫长公主。是卫后长女，故曰长公主，非如帝姊曰长公主之例。
〔四〕索隐案：地理志东莱有当利县。
〔五〕集解徐广曰：「武帝姑。」
〔六〕索隐更加乐通侯及天道将军印，为六印。
其夏六月中，汾阴巫锦为民祠魏脽后土营旁，见地如钩状，掊视得鼎。鼎大异于众鼎，文镂无款识，怪之，言吏。吏告河东太守胜，胜以闻。天子使使验问巫得鼎无奸诈，乃以礼祠，迎鼎至甘泉，从行，上荐之。至中山，〔一〕曣，有黄云盖焉。有麃过，上自射之，因以祭云。〔二〕至长安，公卿大夫皆议请尊宝鼎。天子曰：「闲者河溢，岁数不登，故巡祭后土，祈为百姓育谷。今岁丰庑未报，鼎曷为出哉？」有司皆曰：「闻昔泰帝〔三〕兴神鼎一，一者壹统，天地万物所系终也。黄帝作宝鼎三，象天地人。禹收九牧之金，铸九鼎。皆尝亨鬺〔四〕上帝鬼神。遭圣则兴，鼎迁于夏商。周德衰，宋之社亡，鼎乃沦没，伏而不见。颂云『自堂徂基，自羊徂牛；鼐鼎及鼒，不吴不骜，胡考之休』。今鼎至甘泉，光润龙变，承休无疆。合兹中山，〔五〕有黄白云降盖，若兽为符，路弓乘矢，集获坛下，报祠大享。〔六〕唯受命而帝者心知其意而合德焉。鼎宜见于祖祢，藏于帝廷，以合明应。」制曰：「可。」
〔一〕集解徐广曰：「河渠书凿泾水自中山西。」
〔二〕集解徐广曰：「上言『从行，上荐之』，或者祭鼎也。」
〔三〕索隐案：孔文祥云「泰帝，太昊也」。
〔四〕集解徐广曰：「亨，煮也。鬺音殇。皆尝以亨牲牢而祭祀。」
〔五〕集解徐广曰：「关中亦复有中山也，非鲁中山。」
〔六〕集解徐广曰：「一云『大报祠享』。」
入海求蓬莱者，言蓬莱不远，而不能至者，殆不见其气。上乃遣望气佐候其气云。
其秋，上幸雍，且郊。或曰「五帝，太一之佐也，宜立太一而上亲郊之」。上疑未定。齐人公孙卿曰：「今年得宝鼎，其冬辛巳朔旦冬至，与黄帝时等。」卿有札书曰：「黄帝得宝鼎宛朐，问于鬼臾区。鬼臾区对曰：『（黄）帝得宝鼎神策，是岁己酉朔旦冬至，得天之纪，终而复始。』于是黄帝迎日推策，后率二十岁复朔旦冬至，凡二十推，三百八十年，黄帝僊登于天。」卿因所忠欲奏之。所忠视其书不经，疑其妄书，谢曰：「宝鼎事已决矣，尚何以为！」卿因嬖人奏之。上大说，乃召问卿。对曰：「受此书申公，申公已死。」上曰：「申公何人也？」卿曰：「申公，齐人。与安期生通，受黄帝言，无书，独有此鼎书。曰『汉兴复当黄帝之时』。曰『汉之圣者在高祖之孙且曾孙也。宝鼎出而与神通，封禅。封禅七十二王，唯黄帝得上泰山封』。申公曰：『汉主亦当上封，上封能僊登天矣。黄帝时万诸侯，而神灵之封居七千。〔一〕天下名山八，而三在蛮夷，五在中国。中国华山、首山、太室、泰山、东莱，此五山黄帝之所常游，与神会。黄帝且战且学僊。患百姓非其道者，乃断斩非鬼神者。〔二〕百余岁然后得与神通。黄帝郊雍上帝，宿三月。鬼臾区号大鸿，死葬雍，故鸿冢是也。其后黄帝接万灵明廷。明廷者，甘泉也。所谓寒〔三〕门者，谷口也。黄帝采首山铜，铸鼎于荆山下。鼎既成，有龙垂胡〔四〕下迎黄帝。黄帝上骑，群臣后宫从上者七十余人，龙乃上去。余小臣不得上，乃悉持龙，龙拔，堕，堕黄帝之弓。百姓仰望黄帝既上天，乃抱其弓与胡号，故后世因名其处曰鼎湖，其弓曰乌号。』」于是天子曰：「嗟乎！吾诚得如黄帝，吾视去妻子如脱耳。」乃拜卿为郎，东使候神于太室。
〔一〕索隐韦昭云：「黄帝时万国，其以修神灵得封者七千国，或为七十国。」乐产云：「以舜为神明之后，封妫满于陈之类是也。」顾氏案：国语仲尼云「山川之守，足以纪纲天下者，其守为神。汪芒氏之君，守封禺之山也」。
〔二〕索隐谓有非毁鬼神之人，乃断理而诛斩之。
〔三〕集解徐广曰：「一作『塞』。」
〔四〕索隐说文曰：「胡，牛垂颔也。」释名云「胡，在咽下垂」者，即所谓咙胡也。
上遂郊雍，至陇西，西登崆峒，幸甘泉。令祠官宽舒等具太一祠坛，祠坛放薄忌太一坛，坛三垓。〔一〕五帝坛环居其下，各如其方，黄帝西南，除八通鬼道。太一，其所用如雍一畤物，而加醴枣脯之属，杀一狸牛以为俎豆牢具。而五帝独有俎豆醴进。其下四方地，为醊食群神从者及北斗云。已祠，胙余皆燎之。其牛色白，鹿居其中，彘在鹿中，水而洎之。〔二〕祭日以牛，祭月以羊彘特。〔三〕太一祝宰则衣紫及绣。五帝各如其色，日赤，月白。
〔一〕集解徐广曰：「垓，次也。」
〔二〕集解徐广曰：「洎，一作『酒』。灌水于釜中曰洎，音冀。」
〔三〕索隐案：乐产云「祭日以太牢，月以少牢。特，不用牝也」。小颜云「牛羊若彘止一牲，故云特也」。
十一月辛巳朔旦冬至，昧爽，天字始郊拜太一。朝朝日，夕夕月，则揖；而见太一如雍郊礼。其赞飨曰：〔一〕「天始以宝鼎神策授皇帝，朔而又朔，终而复始，皇帝敬拜见焉。」而衣上黄。其祠列火满坛，坛旁亨炊具。有司云「祠上有光焉」。公卿言「皇帝始郊见太一云阳，有司奉瑄玉嘉牲荐飨。是夜有美光，及昼，黄气上属天」。太史公、祠官宽舒等曰：「神灵之休，佑福兆祥，宜因此地光域立太畤坛以明应。令太祝领，秋及腊闲祠。三岁天子一郊见。」
〔一〕索隐案：顾氏云「飨，祀祠也」。汉旧仪云「赞飨一人，秩六百石」也。
其秋，为伐南越，告祷太一。以牡荆画幡日月北斗登龙，以象太一三星，为太一锋，〔一〕命曰「灵旗」。为兵祷，则太史奉以指所伐国。而五利将军使不敢入海，之泰山祠。上使人随验，实毋所见。五利妄言见其师，其方尽，多不雠。〔二〕上乃诛五利。
〔一〕集解徐广曰：「天官书曰天极星明者，太一常居也。斗口三星曰天一。」
〔二〕索隐案：郑德云「相应为雠，谓其言语不相应，无验也」。
其冬，公孙卿候神河南，言见僊人迹缑氏城上，有物如雉，往来城上。天子亲幸缑氏城视迹。问卿：「得毋效文成、五利乎？」卿曰：「僊者非有求人主，人主者求之。其道非少宽假，神不来。言神事，事如迂诞，积以岁乃可致也。」于是郡国各除道，缮治宫观名山神祠所，以望幸（也）〔矣〕。
其春，既灭南越，上有嬖臣李延年以好音见。上善之，下公卿议，曰：「民闲祠尚有鼓舞乐，今郊祀而无乐，岂称乎？」公卿曰：「
古者祠天地皆有乐，而神祇可得而礼。」或曰：「太帝使素女鼓五十弦瑟，悲，帝禁不止，故破其瑟为二十五弦。」于是塞南越，祷祠太一、后土，始用乐舞，益召歌儿，作二十五弦〔一〕及空侯〔二〕琴瑟自此起。
〔一〕集解徐广曰：「瑟。」
〔二〕集解徐广曰：「应劭云武帝令乐人侯调始造此器。」
其来年冬，上议曰：「古者先振兵泽旅，〔一〕然后封禅。」乃遂北巡朔方，勒兵十余万，还祭黄帝冢桥山，释兵须如。〔二〕上曰：「吾闻黄帝不死，今有冢，何也？」或对曰：「黄帝已僊上天，群臣葬其衣冠。」既至甘泉，为且用事泰山，先类祠太一。
〔一〕集解徐广曰：「古释字作『泽』。」
〔二〕集解徐广曰：「须，一作『凉』。」
自得宝鼎，上与公卿诸生议封禅。封禅用希旷绝，莫知其仪礼，而群儒采封禅尚书、周官、王制之望祀射牛事。齐人丁公年九十余，曰：「封禅者，合不死之名也。秦皇帝不得上封，陛下必欲上，稍上即无风雨，遂上封矣。」上于是乃令诸儒习射牛，草封禅仪。数年，至且行。天子既闻公孙卿及方士之言，黄帝以上封禅，皆致怪物与神通，欲放黄帝以上接神僊人蓬莱士，高世比德于九皇，而颇采儒术以文之。群儒既已不能辨明封禅事，又牵拘于诗书古文而不能骋。上为封禅祠器示群儒，群儒或曰「不与古同」，徐偃又曰「太常诸生行礼不如鲁善」，周霸属图封禅事，于是上绌偃、霸，而尽罢诸儒不用。
三月，遂东幸缑氏，礼登中岳太室。从官在山下闻若有言「万岁」云。问上，上不言；问下，下不言。于是以三百户封太室奉祠，命曰崇高邑。东上泰山，泰山之草木叶未生，乃令人上石立之泰山巅。
上遂东巡海上，行礼祠八神。齐人之上疏言神怪奇方者以万数，然无验者。乃益发船，令言海中神山者数千人求蓬莱神人。公孙卿持节常先行候名山，至东莱，言夜见大人，长数丈，就之则不见，见其迹甚大，类禽兽云。群臣有言见一老父牵狗，言「吾欲见巨公」，已忽不见。上即见大迹，未信，及群臣有言老父，则大以为僊人也。宿留海上，予方士传车及闲使求僊人以千数。
四月，还至奉高。上念诸儒及方士言封禅人人殊，不经，难施行。天子至梁父，礼祠地主。乙卯，令侍中儒者皮弁荐绅，射牛行事。封泰山下东方，如郊祠太一之礼。封广丈二尺，高九尺，其下则有玉牒书，书秘。礼毕，天子独与侍中奉车子侯上泰山，亦有封。其事皆禁。明日，下阴道。丙辰，禅泰山下址东北肃然山，如祭后土礼。天子皆亲拜见，衣上黄而尽用乐焉。江淮闲一茅三脊为神藉。五色土益杂封。纵远方奇兽蜚禽及白雉诸物，颇以加礼。兕牛犀象之属不用。皆至泰山祭后土。封禅祠；其夜若有光，昼有白云起封中。
