<!-- { "loadSidebar": true } -->
王欲发国中兵，恐其相、二千石不听。王乃与伍被谋，先杀相、二千石；伪失火宫中，相、二千石救火，至即杀之。计未决，又欲令人衣求盗衣，〔一〕持羽檄，从东方来，呼曰「南越兵入界」，欲因以发兵。乃使人至庐江、会稽为求盗，未发。王问伍被曰：「吾举兵西乡，诸侯必有应我者；即无应，柰何？」被曰：「南收衡山以击庐江，有寻阳之船，守下雉之城，〔二〕结九江之浦，绝豫章之口〔三〕，强弩临江而守，以禁南郡之下，东收江都、会稽，〔四〕南通劲越，屈强江淮闲，犹可得延岁月之寿。」王曰：「善，无以易此。急则走越耳。」
〔一〕集解汉书音义曰：「卒衣也。」
〔二〕集解徐广曰：「在江夏。」骃案：苏林曰「下雉，县名。」索隐雉音徐尔反。案：县名，在江夏。
〔三〕正义即彭蠡湖口，北流出大江者。
〔四〕正义江都，扬州也。会稽，苏州也。
于是廷尉以王孙建辞连淮南王太子迁闻。上遣廷尉监因拜淮南中尉，逮捕太子。至淮南，淮南王闻，与太子谋召相、二千石，欲杀而发兵。召相，相至；内史以出为解。中尉曰：「臣受诏使，不得见王。」王念独杀相而内史中尉不来，无益也，即罢相。王犹豫，计未决。太子念所坐者谋刺汉中尉，所与谋者已死，以为口绝，乃谓王曰：「群臣可用者皆前系，今无足与举事者。王以非时发，恐无功，臣愿会逮。」王亦偷欲休，〔一〕即许太子。太子即自刭，不殊。〔二〕伍被自诣吏，因告与淮南王谋反，反踪迹具如此。
〔一〕集解徐广曰：「偷，苟且也。」
〔二〕集解晋灼曰：「不殊，不死。」
吏因捕太子、王后，围王宫，尽求捕王所与谋反宾客在国中者，索得反具以闻。上下公卿治，所连引与淮南王谋反列侯二千石豪杰数千人，皆以罪轻重受诛。衡山王赐，淮南王弟也，当坐收，有司请逮捕衡山王。天子曰：「诸侯各以其国为本，不当相坐。与诸侯王列侯会肄丞相诸侯议。」〔一〕赵王彭祖、列侯臣让等四十三人议，皆曰：「淮南王安甚大逆无道，谋反明白，当伏诛。」胶西王臣端议曰：「淮南王安废法行邪，怀诈伪心，以乱天下，荧惑百姓，倍畔宗庙，妄作妖言。春秋曰『臣无将，将而诛』。安罪重于将，谋反形已定。臣端所见其书节印图及他逆无道事验明白，甚大逆无道，当伏其法。而论国吏二百石以上及比者，〔二〕宗室近幸臣不在法中者，不能相教，当皆免官削爵为士伍，毋得宦为吏。其非吏，他赎死金二斤八两。〔三〕以章臣安之罪，使天下明知臣子之道，毋敢复有邪僻倍畔之意。」丞相弘、廷尉汤等以闻，天子使宗正以符节治王。未至，淮南王安自刭杀。〔四〕王后荼、太子迁诸所与谋反者皆族。天子以伍被雅辞多引汉之美，欲勿诛。廷尉汤曰：「被首为王画反谋，被罪无赦。」遂诛被。国除为九江郡。〔五〕
〔一〕集解徐广曰：「诣都座就丞相共议也。」索隐会肄丞相者。案：肄，习也，音异。
〔二〕集解徐广曰：「比吏而非真。」
〔三〕集解苏林曰：「非吏，故曰他。」
〔四〕集解徐广曰：「即位凡四十二年，元狩元年十月死。」
〔五〕集解徐广曰：「又为六安国，以陈县为都。」
衡山王赐，王后乘舒〔一〕生子三人，长男爽为太子，次男孝，次女无采。又姬徐来生子男女四人，美人厥姬生子二人。衡山王、淮南王兄弟相责望礼节，闲不相能。衡山王闻淮南王作为畔逆反具，亦心结宾客以应之，恐为所并。
〔一〕正义衡山王后名也。
元光六年，衡山王入朝，其谒者卫庆有方术，欲上书事天子，王怒，故劾庆死罪，强榜服之。衡山内史以为非是，却其狱。王使人上书告内史，内史治，言王不直。王又数侵夺人田，坏人冢以为田。有司请逮治衡山王。天子不许，为置吏二百石以上。〔一〕衡山王以此恚，与奚慈、张广昌谋，求能为兵法候星气者，日夜从容王密谋反事。〔二〕
〔一〕集解如淳曰：「汉仪注吏四百石以下，自调除国中，今王恶，天子皆为置之。」
〔二〕集解徐广曰：「密，豫作计校。」
王后乘舒死，立徐来为王后。厥姬俱幸。两人相妒，厥姬乃恶王后徐来于太子曰：「徐来使婢蛊道杀太子母。」太子心怨徐来。徐来兄至衡山，太子与饮，以刃刺伤王后兄。王后怨怒，数毁恶太子于王。太子女弟无采，嫁弃归，与奴奸，又与客奸。太子数让无采，无采怒，不与太子通。王后闻之，即善遇无采。无采及中兄孝少失母，附王后，王后以计爱之，与共毁太子，王以故数击笞太子。元朔四年中，人有贼伤王后假母者，〔一〕王疑太子使人伤之，笞太子。后王病，太子时称病不侍。孝、王后、无采恶太子：「太子实不病，自言病，有喜色。」王大怒，欲废太子，立其弟孝。王后知王决废太子，又欲并废孝。王后有侍者，善舞，王幸之，王后欲令侍者与孝乱以污之，欲并废兄弟而立其子广代太子。太子爽知之，念后数恶己无已时，欲与乱以止其口。王后饮，太子前为寿，因据王后股，求与王后卧。王后怒，以告王。王乃召，欲缚而笞之。太子知王常欲废己立其弟孝，乃谓王曰：「孝与王御者奸，无采与奴奸，王强食，请上书。」即倍王去。王使人止之，莫能禁，乃自驾追捕太子。太子妄恶言，王械系太子宫中。孝日益亲幸。王奇孝材能，乃佩之王印，号曰将军，令居外宅，多给金钱，招致宾客。宾客来者，微知淮南、衡山有逆计，日夜从容劝之。王乃使孝客江都人救赫、〔二〕陈喜作輣车镞矢〔三〕，刻天子玺，将相军吏印。王日夜求壮士如周丘等，数称引吴楚反时计划，以约束。衡山王非敢效淮南王求即天子位，畏淮南起并其国，以为淮南已西，发兵定江淮之闲而有之，望如是。
〔一〕集解汉书音义曰：「傅母属。」
〔二〕索隐救，汉书作「枚」。刘向别录云「易家有救氏注」也。
〔三〕集解徐广曰：「輣车，战车也，音扶萌反。」
元朔五年秋，衡山王当朝，（六年）过淮南，淮南王乃昆弟语，除前却，约束反具。衡山王即上书谢病，上赐书不朝。
元朔六年中，衡山王使人上书请废太子爽，立孝为太子。爽闻，即使所善白嬴〔一〕之长安上书，言孝作輣车镞矢，与王御者奸，欲以败孝。白嬴至长安，未及上书，吏捕嬴，以淮南事系。王闻爽使白嬴上书，恐言国阴事，即上书反告太子爽所为不道弃市罪事。事下沛郡治。元（朔七）〔狩元〕年冬，有司公卿下沛郡求捕所与淮南谋反者未得，得陈喜于衡山王子孝家。吏劾孝首匿喜。孝以为陈喜雅数与王计谋反，恐其发之，闻律先自告除其罪，又疑太子使白嬴上书发其事，即先自告，告所与谋反者救赫、陈喜等。廷尉治验，公卿请逮捕衡山王治之。天子曰：「勿捕。」遣中尉安、〔二〕大行息〔三〕即问王，王具以情实对。吏皆围王宫而守之。中尉大行还，以闻，公卿请遣宗正、大行与沛郡杂治王。王闻，即自刭杀。孝先自告反，除其罪；坐与王御婢奸，弃市。王后徐来亦坐蛊杀前王后乘舒，及太子爽坐王告不孝，皆弃市。诸与衡山王谋反者皆族。国除为衡山郡。
〔一〕索隐音盈，人姓名也。
〔二〕索隐案：汉书表司马安也。
〔三〕索隐案：汉书表李息也。
太史公曰：诗之所谓「戎狄是膺，荆舒是惩」，信哉是言也。淮南、衡山亲为骨肉，疆土千里，列为诸侯，不务遵蕃臣职以承辅天子，而专挟邪僻之计，谋为畔逆，仍父子再亡国，各不终其身，为天下笑。此非独王过也，亦其俗薄，臣下渐靡使然也。夫荆楚僄勇轻悍，好作乱，乃自古记之矣。
【索隐述赞】淮南多横，举事非正。天子宽仁，其过不更。轞车致祸，斗粟成咏。王安好学，女陵作诇。兄弟不和，倾国殒命。
史记卷一百一十九
循吏列传第五十九
索隐案：谓本法循理之吏也。
太史公曰：法令所以导民也，刑罚所以禁奸也。文武不备，良民惧然身修者，官未曾乱也。奉职循理，亦可以为治，何必威严哉？
孙叔敖者，〔一〕楚之处士也。虞丘相进之于楚庄王，以自代也。三月为楚相，施教导民，上下和合，世俗盛美，政缓禁止，吏无奸邪，盗贼不起。秋冬则劝民山采，春夏以水，〔二〕各得其所便，民皆乐其生。
〔一〕正义说苑云：「孙叔敖为令尹，一国吏民皆来贺。有一老父衣麤衣，冠白冠，后来，吊曰：『有身贵而骄人者，民亡之；位已高而擅权者，君恶之；禄已厚而不知足者，患处之。』叔敖再拜，敬受命，愿闻余教。父曰：『位已高而意益下，官益大而心益小，禄已厚而慎不取。君谨守此三者，足以治楚。』」
〔二〕集解徐广曰：「乘多水时而出材竹。」
庄王以为币轻，更以小为大，百姓不便，皆去其业。市令言之相曰：「市乱，民莫安其处，次行不定。」相曰：「如此几何顷乎？」市令曰：「三月顷。」相曰：「罢，吾今令之复矣。」后五日，朝，相言之王曰：「前日更币，以为轻。今市令来言曰『市乱，民莫安其处，次行之不定』。臣请遂令复如故。」王许之，下令三日而市复如故。
楚民俗好庳车，〔一〕王以为庳车不便马，欲下令使高之。相曰：「令数下，民不知所从，不可。王必欲高车，臣请教闾里使高其捆。〔二〕乘车者皆君子，君子不能数下车。」王许之。居半岁，民悉自高其车。
〔一〕索隐庳，下也，音婢。
〔二〕索隐音口本反。捆，门限也。
此不教而民从其化，近者视而效之，远者四面望而法之。故三得相而不喜，知其材自得之也；三去相而不悔，知非己之罪也。〔一〕
〔一〕集解皇览曰：「孙叔敖冢在南郡江陵故城中白土里。民传孙叔敖曰『葬我庐江陂，后当为万户邑』。去故楚都郢城北三十里所。或曰孙叔敖激沮水作云梦大泽之池也。」
子产者，郑之列大夫也。郑昭君之时，以所爱徐挚为相，〔一〕国乱，上下不亲，父子不和。大宫子期言之君，以子产为相。〔二〕为相一年，竖子不戏狎，斑白不提挈，僮子不犁畔。二年，市不豫贾。〔三〕三年，门不夜关，〔四〕道不拾遗。四年，田器不归。五年，士无尺籍，〔五〕丧期不令而治。治郑二十六年而死，丁壮号哭，老人儿啼，曰：「子产去我死乎！民将安归？」〔六〕
〔一〕索隐案：郑系家云子产，郑成公之少子。事简公、定公。简公封子产以六邑，子产受其半。子产不事昭君，亦无徐挚作相之事。盖别有所出，太史记异耳。
〔二〕索隐子期亦郑之公子也。左传、国语亦无其说。案：系家郑相子驷、子孔与子产同时，盖亦子期之兄弟也。
〔三〕索隐下音价。谓临时评其贵贱，不豫定也。
〔四〕集解徐广曰：「一作『闭』。」
