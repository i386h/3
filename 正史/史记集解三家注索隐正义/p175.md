<!-- { "loadSidebar": true } -->
卫子夫立为皇后，后弟卫青字仲卿，以大将军封为长平侯。四子，长子伉为侯世子，侯世子常侍中，贵幸。其三弟皆封为侯，各千三百户，一曰阴安侯，〔一〕二曰发干侯，〔二〕三曰宜春侯〔三〕，贵震天下。天下歌之曰：「生男无喜，生女无怒，独不见卫子夫霸天下！」
〔一〕索隐名不疑。地理志县名，属魏郡。正义括地志云：「阴安故城魏州顿丘县北六十里也。」
〔二〕索隐名登。地理志县名，属东郡。正义括地志云：「发干故城在博州堂邑县西南二十三里。」
〔三〕索隐名伉。地理志宜春，县名，属汝南。正义括地志云：「宜春故城在豫州汝阳县西六十七里。」
是时平阳主寡居，当用列侯尚主。主与左右议长安中列侯可为夫者，皆言大将军可。主笑曰：「此出吾家，常使令骑从我出入耳，柰何用为夫乎？」左右侍御者曰：「今大将军姊为皇后，三子为侯，富贵振动天下，主何以易之乎？」于是主乃许之。言之皇后，令白之武帝，乃诏卫将军尚平阳公主焉。
褚先生曰：丈夫龙变。传曰：「蛇化为龙，不变其文；家化为国，不变其姓。」丈夫当时富贵，百恶灭除，光耀荣华，贫贱之时何足累之哉！
武帝时，幸夫人尹婕妤。〔一〕邢夫人号娙娥，〔二〕众人谓之「娙何」。娙何秩比中二千石，〔三〕容华秩比二千石，〔四〕婕妤秩比列侯。常从婕妤迁为皇后。
〔一〕索隐韦昭云「婕，承；妤，助也」。一云「美好也」。声类云幸也，字亦从女。汉旧仪云「皇后为婕妤下舆，礼比丞相也」。
〔二〕索隐服虔云「娙音近妍」。徐广音五耕反。邹诞生音茎。字林音五经反。说文云「娙，长也，好也」。许慎云「秦晋之闲谓好为娙」。又方言曰「美貌谓之娥」。汉旧仪云「娙娥秩比将军、御史大夫」。
〔三〕索隐按：崔浩云「中犹满也。汉制九卿已上秩一岁满二千斛」。又汉官仪云「中二千石俸月百八十斛」。
〔四〕索隐按：二千石是郡守之秩。汉官仪云「其俸月百二十斛」。又有真二千石者，如淳云「诸侯王相在郡守上，秩真二千石」。汉律真二千石俸月二万。按是二万斗也，则二万斗亦是二千石也。崔浩云「列卿已上秩石皆正二千石」。按此则是真二千石也。其云中二千石，亦不满二千，盖千八九百耳。此崔氏之说，今兼引而解之。
尹夫人与邢夫人同时并幸，有诏不得相见。尹夫人自请武帝，愿望见邢夫人，帝许之。即令他夫人饰，从御者数十人，为邢夫人来前。尹夫人前见之，曰：「此非邢夫人身也。」帝曰：「何以言之？」对曰：「视其身貌形状，不足以当人主矣。」于是帝乃诏使邢夫人衣故衣，独身来前。尹夫人望见之，曰：「此真是也。」于是乃低头俛而泣，自痛其不如也。谚曰：「美女入室，恶女之仇。」
褚先生曰：浴不必江海，要之去垢；马不必骐骥，要之善走；士不必贤世，要之知道；女不必贵种，要之贞好。传曰：「女无美恶，入室见妒；士无贤不肖，入朝见嫉。」美女者，恶女之仇。岂不然哉！
钩弋夫人〔一〕姓赵氏，〔二〕河闲人也。得幸武帝，生子一人，昭帝是也。武帝年七十，乃生昭帝。昭帝立时，年五岁耳〔三〕。
〔一〕索隐按：夫人姓赵，河闲人。汉书云「武帝过河闲，望气者言此有奇女，天子乃使使召之。女两手皆拳，上自披之，手实时伸。由是幸，号曰拳夫人。后居钩弋宫，号曰钩弋夫人」。列仙传云「发手得一玉钩，故号焉」。汉武故事云「宫在直城门南」。庙记云「宫有千门万户，不可记名也」。正义括地志云：「钩弋宫在长安城中，门名尧母门也。」
〔二〕索隐按汉书，昭帝即位，追尊太后父赵父为顺成侯。
〔三〕集解徐广曰：「武帝崩年正七十，昭帝年八岁耳。」索隐按：徐广依汉书，以武帝年七十崩，崩时昭帝年八岁。此褚先生之记。汉书云「元始三年，昭帝生」，误也。按：元始当为太始。
卫太子废后，未复立太子。而燕王旦上书，愿归国入宿卫。武帝怒，立斩其使者于北阙。
上居甘泉宫，召画工图画周公负成王也。于是左右群臣知武帝意欲立少子也。后数日，帝谴责钩弋夫人。夫人脱簪珥叩头。帝曰：「引持去，送掖庭狱！」夫人还顾，帝曰：「趣行，女不得活！」夫人死云阳宫。〔一〕时暴风扬尘，百姓感伤。使者夜持棺往葬之，〔二〕封识其处。
〔一〕索隐按：三辅故事云「葬甘泉宫南。后昭帝起云陵，邑三千户」。汉武故事云「既殡，香闻十里，上疑非常人，发棺视之，无尸，衣履存焉」。正义括地志云：「云阳宫，秦之甘泉宫，在雍州云阳县西北八十里。秦始皇作甘泉宫，去长安三百里，黄帝以来祭圜丘处也。」
〔二〕正义括地志云：「云阳陵，汉钩弋夫人陵也，在云阳县西北五十八里。孝武帝钩弋赵婕妤，昭帝之母，齐人，姓赵。少好清静，六年卧病，右手卷，饮食少。望气者云『东北有贵人』，推而得之。召到，姿色甚佳。武帝持其手伸之，得玉钩，后生昭帝。武帝末年杀夫人，殡之而尸香一日。昭帝更葬之，棺但存丝履也。宫记云『武帝思之，为起通灵台于甘泉，常有一青鸟集台上往来，至宣帝时乃止』。」
其后帝闲居，问左右曰：「人言云何？」左右对曰：「人言且立其子，何去其母乎？」帝曰：「然。是非儿曹愚人所知也。往古国家所以乱也，由主少母壮也。女主独居骄蹇，淫乱自恣，莫能禁也。女不闻吕后邪？」故诸为武帝生子者，无男女，其母无不谴死，岂可谓非贤圣哉！昭然远见，为后世计虑，固非浅闻愚儒之所及也。谥为「武」，岂虚哉！
【索隐述赞】礼贵夫妇，易叙乾坤。配阳成化，比月居尊。河洲降淑，天曜垂轩。德着任、姒，庆流娀、嫄。逮我炎历，斯道克存。吕权大宝，窦喜玄言。自兹已降，立嬖以恩。内无常主，后嗣不繁。
史记卷五十
楚元王世家第二十
楚元王刘交者，〔一〕高祖之同母〔二〕少弟也，字游。
〔一〕正义年表云都彭城。
〔二〕集解徐广曰：「一作『父』。」索隐按：汉书作「同父」。言同父者，以明异母也。
高祖兄弟四人，长兄伯，伯蚤卒。始高祖微时，尝辟事，时时与宾客过巨嫂食。〔一〕嫂厌叔，叔与客来，嫂详为羹尽，栎釜，〔二〕宾客以故去。已而视釜中尚有羹，高祖由此怨其嫂。及高祖为帝，封昆弟，而伯子独不得封。太上皇以为言，高祖曰：「某非忘封之也，为其母不长者耳。」于是乃封其子信为羹颉侯。〔三〕而王次兄仲于代。〔四〕
〔一〕集解徐广曰：「汉书云丘嫂也。」索隐汉书作「丘」。应劭云「丘，姓也」。孟康云「丘，空也。兄亡，空有嫂也」。今此作「巨」，巨，大也，谓长嫂也。刘氏云「巨，一作『丘』。」
〔二〕索隐栎音历。谓以杓历釜旁，使为声。汉书作「轑」，音劳。
〔三〕集解徐广曰：「羹颉侯以高祖七年封，封十三年，高后元年，有罪，削爵一级，为关内侯。」索隐羹颉，爵号耳，非县邑名，以其栎釜故也。正义括地志云：「羹颉山在妫州怀戎县东南十五里。」按：高祖取其山名为侯号者，怨故也。
〔四〕集解徐广曰：「次兄名喜，字仲，以六年立为代王，其年罢。卒谥顷王。有子曰濞。」
高祖六年，已禽楚王韩信于陈，乃以弟交为楚王，都彭城。〔一〕即位二十三年卒，子夷王郢立。〔二〕夷王四年卒，子王戊立。
〔一〕索隐汉书云楚王王薛郡、东海、彭城三十六县也。
〔二〕索隐汉书名郢客。
王戊立二十年，冬，坐为薄太后服私奸，〔一〕削东海郡。春，戊与吴王合谋反，其相张尚、太傅赵夷吾谏，不听。戊则杀尚、夷吾，起兵与吴西攻梁，破棘壁。〔二〕至昌邑南，〔三〕与汉将周亚夫战。汉绝吴楚粮道，士卒饥，吴王走，楚王戊自杀，军遂降汉。
〔一〕索隐汉书云「私奸服舍中」。姚察云「奸于服舍，非必宫中」。又按：集注服虔云「私奸中人」。盖以罪重，故至削郡也。
〔二〕正义括地志云：「大棘故城在宋州宁陵县西七十里，即梁棘壁。」
〔三〕正义括地志云：「有梁丘故城在曹州成武县东北三十二里」也。
汉已平吴楚，孝景帝欲以德侯子续吴，〔一〕以元王子礼续楚。窦太后曰：「吴王，老人也，宜为宗室顺善。今乃首率七国，纷乱天下，柰何续其后！」不许吴，许立楚后。是时礼为汉宗正。乃拜礼为楚王，奉元王宗庙，是为楚文王。
〔一〕集解徐广曰：「德侯名广，吴王濞之弟也。其父曰仲。」
文王立三年卒，子安王道立。安王二十二年卒，子襄王注立。襄王立十四年卒，子王纯代立。王纯立，地节二年，中人上书告楚王谋反，王自杀，国除，入汉为彭城郡。〔一〕
〔一〕集解徐广曰：「纯立十七年卒，谥节王。子延寿立，十九年死。」索隐按：太史公唯记王纯为国人告反，国除。盖延寿后更封，至十九年又谋反诛死，故不同也。正义汉书云王纯嗣十六年，子延寿嗣，与赵何齐谋反，延寿自杀，立三十二年国除。与此不同。地节是宣帝年号，去天汉四年二十九年，仍隔昭帝世。言到地节二年以下者，盖褚先生误也。
赵王刘遂者，〔一〕其父高祖中子，名友，谥曰「幽」。幽王以忧死，故为「幽」。高后王吕禄于赵，一岁而高后崩。大臣诛诸吕吕禄等，乃立幽王子遂为赵王。
〔一〕正义年表云都邯郸。
孝文帝即位二年，立遂弟辟强，〔一〕取赵之河闲郡为河闲王，〔二〕（以）〔是〕为文王。立十三年卒，子哀王福立。一年卒，无子，绝后，国除，入于汉。
〔一〕索隐音壁强二音，又音辟疆。
〔二〕正义河闲，今瀛州也。
遂既王赵二十六年，孝景帝时坐晁错以适削赵王常山之郡。吴楚反，赵王遂与合谋起兵。其相建德、〔一〕内史王悍谏，不听。遂烧杀建德、王悍，发兵屯其西界，欲待吴与俱西。北使匈奴，与连和攻汉。汉使曲周侯郦寄击之。赵王遂还，城守邯郸，相距七月。吴楚败于梁，不能西。匈奴闻之，亦止，不肯入汉边。栾布自破齐还，乃并兵引水灌赵城。赵城坏，赵王自杀，邯郸遂降。〔二〕赵幽王绝后。
〔一〕索隐建德，其相名，史先失姓也。
〔二〕正义邯郸，洺州县也。
太史公曰：国之将兴，必有祯祥，君子用而小人退。国之将亡，贤人隐，乱臣贵。使楚王戊毋刑申公，〔一〕遵其言，赵任防与先生，〔二〕岂有篡杀之谋，为天下僇哉？贤人乎，贤人乎！非质有其内，恶能用之哉？甚矣，「安危在出令，存亡在所任」，诚哉是言也！
〔一〕索隐汉书申公名培，王戊胥靡之。
