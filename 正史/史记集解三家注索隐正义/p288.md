<!-- { "loadSidebar": true } -->
【索隐述赞】猃狁、熏粥，居于北边。既称夏裔，式憬周篇。颇随畜牧，屡扰尘烟。爰自冒顿，尤聚控弦。虽空帑藏，未尽中权。
史记卷一百一十一
卫将军骠骑列传第五十一
大将军卫青者，平阳人也。〔一〕其父郑季，为吏，给事平阳侯家，与侯妾卫媪通，〔二〕生青。青同母兄卫长子，而姊卫子夫自平阳公主家得幸天子，〔三〕故冒姓为卫氏。字仲卿。长子更字长君。长君母号为卫媪。媪长女卫孺，〔四〕次女少儿，次女即子夫。后子夫男弟步、广〔五〕皆冒卫氏。
〔一〕正义汉书云「其父郑季，河东平阳人，以县吏给事平阳侯之家」也。
〔二〕索隐卫，姓也。媪，妇人老少通称。汉书曰与主家僮卫媪通。案：既云家僮，故非老。或者媪是老称，后追称媪耳。又外戚传云「薄姬父与魏王宗女魏媪通」，则亦魏是媪姓。而小颜云「卫者，举其夫姓也」。然案此云「侯妾卫媪」，似更无别夫也。下云「同母兄卫长子及姊子夫皆冒卫姓」，又似有夫。其所冒之姓为父与母，皆未明也。
〔三〕集解徐广曰：「曹参曾孙平阳夷侯，时尚武帝姊平阳公主，生子襄。」索隐案：如淳云「本阳信长公主，为平阳侯所尚，故称平阳公主」。按徐广云「夷侯，曹参曾孙，名襄」。又按系家及功臣表「时」或作「畴」，汉书作「寿」，并文字残缺，故不同也。
〔四〕索隐汉书云「君孺」。
〔五〕集解徐广曰：「步，一作『少』。」
青为侯家人，少时归其父，其父使牧羊。先母之子〔一〕皆奴畜之，不以为兄弟数。〔二〕青尝从入至甘泉居室，〔三〕有一钳徒〔
四〕相青曰：「贵人也，官至封侯。」青笑曰：「人奴之生，得毋笞骂即足矣，安得封侯事乎！」
〔一〕集解服虔曰：「先母，适妻也。青之适母。」索隐汉书作「民母」。服虔云「母，适妻也。青之适母」。顾氏云「郑季本妻编于民户之闲，故曰民母」。今本亦或作「民母」也。
〔二〕索隐音去声。
〔三〕正义按：居室，署名，武帝改曰保宫。灌夫系居室是也。
〔四〕集解张晏曰：「甘泉中徒所居也。」
青壮，为侯家骑，从平阳主。建元二年春，青姊子夫得入宫幸上。皇后，堂邑大长公主女也，〔一〕无子，妒。大长公主闻卫子夫幸，有身，妒之，乃使人捕青。青时给事建章，〔二〕未知名。大长公主执囚青，欲杀之。其友骑郎公孙敖与壮士往篡取之，〔三〕以故得不死。上闻，乃召青为建章监，侍中，及同母昆弟贵，赏赐数日闲累千金。孺为太仆公孙贺妻。少儿故与陈掌通，〔四〕上召贵掌。公孙敖由此益贵。子夫为夫人。青为大中大夫。
〔一〕集解徐广曰：「堂邑安侯陈婴之孙夷侯午，尚景帝姊长公主，子季须。元鼎元年，季须坐奸自杀。」正义文颖云：「陈皇后，武帝姑女也。」
〔二〕索隐案：晋灼云「上林中宫名也」。
〔三〕索隐篡犹劫也，夺也。
〔四〕集解徐广曰：「陈平曾孙，名掌也。」
元光五年，青为车骑将军，击匈奴，出上谷；太仆公孙贺为轻车将军，出云中；大中大夫公孙敖为骑将军，出代郡；卫尉李广为骁骑将军，出雁门：军各万骑。青至茏城，斩首虏数百。骑将军敖亡七千骑；卫尉李广为虏所得，得脱归：皆当斩，赎为庶人。贺亦无功。
元朔元年春，卫夫人有男，〔一〕立为皇后。其秋，青为车骑将军，出雁门，三万骑击匈奴，斩首虏数千人。明年，匈奴入杀辽西太守，虏略渔阳二千余人，败韩将军军。汉令将军李息击之，出代；令车骑将军青出云中以西至高阙。〔二〕遂略河南地，至于陇西，捕首虏数千，畜数十万，走白羊、楼烦王。遂以河南地为朔方郡。〔三〕以三千八百户封青为长平侯。青校尉苏建有功，以千一百户封建为平陵侯。使建筑朔方城。〔四〕青校尉张次公有功，封为岸头侯。〔五〕天子曰：「匈奴逆天理，乱人伦，暴长虐老，以盗窃为务，行诈诸蛮夷，造谋藉兵，数为边害，〔六〕故兴师遣将，以征厥罪。诗不云乎，『薄伐玁狁，〔七〕至于太原』，『出车彭彭，城彼朔方』。〔
八〕今车骑将军青度西河〔九〕至高阙，获首虏二千三百级，车辎畜产毕收为卤，已封为列侯，遂西定河南地，按榆溪旧塞，〔一０〕绝梓领，梁北河，〔一一〕讨蒲泥，破符离，〔一二〕斩轻锐之卒，捕伏听者三千七十一级，〔一三〕执讯获丑，〔一四〕驱马牛羊百有余万，全甲兵而还，益封青三千户。」其明年，匈奴入杀代郡太守友，〔一五〕入略鴈门千余人。其明年，匈奴大入代、定襄、上郡，杀略汉数千人。
〔一〕索隐即卫太子据也。
〔二〕索隐按：山名也。小颜云「一曰塞名，在朔方之北」。
〔三〕索隐按：谓北地郡之北，黄河之南。正义今夏州也。
〔四〕正义括地志云：「夏州朔方县北什贲故城是。」按：苏建筑，什贲之号盖出蕃语也。
〔五〕索隐案：晋灼云「河东皮氏县之亭名也」。正义服虔云：「乡名也。」
〔六〕集解张晏曰：「从蛮夷借兵钞边也。」
〔七〕索隐薄伐猃狁。此小雅六月诗，美宣王北伐也。薄伐者，言逐出之也。
〔八〕索隐小雅出车之诗也。
〔九〕正义即云中郡之西河，今胜州东河也。
〔一０〕集解如淳曰：「案，行也。榆溪，旧塞名。」或曰按，寻也。索隐按榆谷旧塞。如淳云：「按，行也，寻也。榆谷，旧塞名也。」案：水经云「上郡之北有诸次水，东经榆林塞为榆溪」，是榆谷旧塞也。
〔一一〕集解如淳曰：「绝，度也。为北河作桥梁。」正义括地志云：「梁北河在灵州界也。」
〔一二〕集解晋灼曰：「二王号。」索隐晋灼云：「二王号。」崔浩云：「漠北塞名。」
〔一三〕集解张晏曰：「伏于隐处，听军虚实。」
〔一四〕正义讯，问也。丑，众。言执其生口问之，知虏处，获得众类也。
〔一五〕集解徐广曰：「友者，太守名也。姓共也。」
其明年，元朔之五年春，汉令车骑将军青将三万骑，出高阙；卫尉苏建为游击将军，左内史李沮〔一〕为强弩将军，太仆公孙贺为骑将军，代相李蔡为轻车将军，皆领属车骑将军，俱出朔方；大行李息、岸头侯张次公为将军，出右北平：咸击匈奴。匈奴右贤王当卫青等兵，以为汉兵不能至此，饮醉。汉兵夜至，围右贤王，右贤王惊，夜逃，独与其爱妾一人壮骑数百驰，溃围北去。汉轻骑校尉郭成等逐数百里，不及，得右贤裨王十余人，〔二〕众男女万五千余人，畜数千百万，于是引兵而还。至塞，天子使使者持大将军印，即军中拜车骑将军青为大将军，诸将皆以兵属大将军，大将军立号而归。〔三〕天子曰：「大将军青躬率戎士，师大捷，获匈奴王十有余人，益封青六千户。」而封青子伉为宜春侯，〔四〕青子不疑为阴安侯，青子登为发干侯。青固谢曰：「臣幸得待罪行闲，赖陛下神灵，军大捷，皆诸校尉力战之功也。陛下幸已益封臣青。臣青子在?中，〔五〕未有勤劳，上幸列地封为三侯，非臣待罪行闲所以劝士力战之意也。伉等三人何敢受封！」天子曰：「我非忘诸校尉功也，今固且图之。」乃诏御史曰：「护军都尉公孙敖三从大将军击匈奴，常护军，傅校获王，〔六〕以千五百户封敖为合骑侯。〔七〕都尉韩说从大将军出窳浑，〔八〕至匈奴右贤王庭，为麾下搏战获王，〔九〕以千三百户封说为龙侯。骑将军公孙贺从大将军获王，以千三百户封贺为南窌侯。〔一０〕轻车将军李蔡再从大将军获王，以千六百户封蔡为乐安侯。校尉李朔，校尉赵不虞，校尉公孙戎奴，各三从大将军获王，以千三百户封朔为涉轵侯，以千三百户封不虞为随成侯，以千三百户封戎奴为从平侯。将军李沮、李息及校尉豆如意有功，赐爵关内侯，食邑各三百户。」其秋，匈奴入代，杀都尉朱英。
〔一〕集解文颖曰：「音俎。」
〔二〕索隐裨王十人。贾逵云：「裨，益也。」小颜云：「裨王，小王也，若裨将然。音频移反。」
〔三〕索隐案：谓立大将军之号令而归。
〔四〕正义伉音口浪反。
〔五〕正义襁长尺二寸，阔八寸，以约小儿于背。褓，小儿被也。
〔六〕索隐顾秘监云：「傅，领也。五百人谓之校。」小颜云：「
傅音附。言敖总护诸军，每附部校，以致克捷而获王也。」
〔七〕索隐案：非邑地，而以战功为号。谓以军合骠骑，故云「合骑」，若「冠军」、「从骠」然也。
〔八〕集解徐广曰：「窳浑在朔方，音庾。」索隐音庾。服虔云「塞名」。徐广云「在朔方」。汉书作「寘浑」，寘音田也。
〔九〕索隐搏音博。搏，击也。小颜同。今史、汉本多作「传」，传犹转也。
〔一０〕集解徐广曰：「窌宜作『奅』，音匹孝反。」索隐徐音匹教反。韦昭云县名。或作「窖」，音干校反。字林云「大」下「卯」与「穴」下「卯」并音匹孝反。
其明年春，大将军青出定襄，合骑侯敖为中将军，太仆贺为左将军，翕侯赵信为前将军，卫尉苏建为右将军，郎中令李广为后将军，右内史李沮为强弩将军，咸属大将军，斩首数千级而还。月余，悉复出定襄击匈奴，斩首虏万余人。右将军建、前将军信并军三千余骑，独逢单于兵，与战一日余，汉兵且尽。前将军故胡人，降为翕侯，见急，匈奴诱之，遂将其余骑可八百，奔降单于。右将军苏建尽亡其军，独以身得亡去，自归大将军。大将军问其罪正闳、〔一〕长史安、〔二〕议郎周霸等：〔三〕「建当云何？」霸曰：「自大将军出，未尝斩裨将。今建弃军，可斩以明将军之威。」闳、安曰：「不然。兵法『小敌之坚，大敌之禽也』。今建以数千当单于数万，力战一日余，士尽，不敢有二心，自归。自归而斩之，是示后无反意也。不当斩。」大将军曰：「青幸得以肺腑待罪行闲，不患无威，而霸说我以明威，甚失臣意。且使臣职虽当斩将，以臣之尊宠而不敢自擅专诛于境外，而具归天子，天子自裁之，于是以见为人臣不敢专权，不亦可乎？」军吏皆曰「善」。遂囚建诣行在所。〔四〕入塞罢兵。
〔一〕集解张晏曰：「正，军正也。闳，名也。」
〔二〕正义律，都军官长史一人也。
〔三〕集解徐广曰：「儒生。」索隐徐广云儒生也。案：郊祀志议封禅有周霸，故知也。
〔四〕集解蔡邕曰：「天子自谓所居曰『行在所』，言今虽在京师，行所至耳。巡狩天下，所奏事处皆为宫。在长安则曰奏长安宫，在泰山，则曰奉高宫，唯当时所在。」
