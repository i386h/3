<!-- { "loadSidebar": true } -->
五星色白圜，为丧旱；赤圜，则中不平，为兵；青圜，为忧水；黑圜，为疾，多死；黄圜，则吉。赤角犯我城，黄角地之争，白角哭泣之声，青角有兵忧，黑角则水。意，〔一〕行穷兵之所终。五星同色，天下偃兵，百姓宁昌。春风秋雨，冬寒夏暑，动摇常以此。
〔一〕集解徐广曰：「一作『志』。」
填星出百二十日而逆西行，西行百二十日反东行。见三百三十日而入，入三十日复出东方。太岁在甲寅，镇星在东壁，故在营室。
察日行以处位〔一〕太白。〔二〕曰西方，秋，（司兵月行及天矢）〔三〕日庚、辛，主杀。杀失者，罚出太白。太白失行，以其舍命国。其出行十八舍二百四十日而入。入东方，伏行十一舍百三十日；其入西方，伏行三舍十六日而出。当出不出，当入不入，是谓失舍，不有破军，必有国君之篡。
〔一〕索隐案：太白晨出东方曰启明，故察日行以处太白之位也。
〔二〕索隐韩诗云「太白晨出东方为启明，昏见西方为长庚」。又孙炎注尔雅，以为晨出东方高三丈，命曰启明；昏见西方高三舍，命曰太白。正义晋灼云：「常以正月甲寅与荧惑晨出东方，二百四十日而入，入四十日又出西方，二百四十日而入，入三十五日而复出东方。出以寅、戌，入以丑、未。」天官占云：「太白者，西方金之精，白帝之子，上公、大将军之象也。一名殷星，一名大正，一名荧星，一名官星，一名梁星，一名灭星，一名大嚣，一名大衰，一名大爽。径一百里。」天文志云：「其日庚辛；四时，秋也；五常，义也；五事，言也。人主义亏言失，逆时令，伤金气，罚见太白：春见东方，以晨；秋见西方，以夕。」
〔三〕正义太白五芒出，早为月蚀，晚为天矢及彗。其精散为天杵、天柎、伏灵、大败、司奸、天狗、贼星、天残、卒起星，是古历星；若竹彗、墙星、猿星、白雚，皆以示变（之）也。
其纪上元，〔一〕以摄提格之岁，与营室晨出东方，至角而入；与营室夕出西方，至角而入；与角晨出，入毕；与角夕出，入毕；与毕晨出，入箕；与毕夕出，入箕；与箕晨出，入柳；与箕夕出，入柳；与柳晨出，入营室；与柳夕出，入营室。凡出入东西各五，为八岁，二百二十日，〔二〕复与营室晨出东方。其大率，岁一周天。其始出东方，行迟，率日半度，一百二十日，必逆行一二舍；上极而反，东行，行日一度半，一百二十日入。其庳，近日，曰明星，柔；高，远日，曰大嚣，〔三〕刚。其始出西〔方〕，行疾，率日一度半，百二十日；上极而行迟，日半度，百二十日，旦入，必逆行一二舍而入。其庳，近日，曰大白，柔；高，远日，曰大相，刚。出以辰、戌，入以丑、未。
〔一〕索隐案：上元是古历之名，言用上元纪历法，则摄提岁而太白与营室晨出东方，至角而入；与营室夕出西方，至角而入。凡出入东西各五，为八岁二百三十日，复与营室晨出东方。大率岁一周天也。正义其纪上元，是星古历初起上元之法也。
〔二〕集解徐广曰：「一云『三十二日』。」
〔三〕正义徐广曰：「一作『变』。」
当出不出，未当入而入，天下偃兵，兵在外，入。未当出而出，当入而不入，〔天〕下起兵，有破国。其当期出也，其国昌。其出东为东，入东为北方；出西为西，入西为南方。所居久，其乡利；（疾）〔易〕，〔一〕其乡凶。
〔一〕集解苏林曰：「疾过也。」
出西（逆行）至东，正西国吉。出东至西，正东国吉。其出不经天；经天，天下革政。〔一〕
〔一〕索隐孟康曰：「谓出东入西，出西入东也。太白阴星，出东当伏东，出西当伏西，过午为经天。」又晋灼曰：「日，阳也，日出则星没。太白昼见午上为经天。」
小以角动，兵起。始出大，后小，兵弱；出小，后大，兵强。出高，用兵深吉，浅凶；庳，浅吉，深凶。日方南金居其南，日方北金居其北，曰赢，〔一〕侯王不宁，用兵进吉退凶。日方南金居其北，日方北金居其南，曰缩，侯王有忧，用兵退吉进凶。用兵象太白：太白行疾，疾行；迟，迟行。角，敢战。动摇躁，躁。圜以静，静。顺角所指，吉；反之，皆凶。出则出兵，入则入兵。赤角，有战；白角，有丧；黑圜角，忧，有水事；青圜小角，忧，有木事；黄圜和角，有土事，有年。〔二〕其已出三日而复，有微入，入三日乃复盛出，是谓耎，〔三〕其下国有军败将北。其已入三日又复微出，出三日而复盛入，其下国有忧；师有粮食兵革，遗人用之；〔四〕卒虽众，将为人虏。其出西失行，外国败；其出东失行，中国败。其色大圜黄滜，〔五〕可为好事；其圜大赤，兵盛不战。
〔一〕正义郑玄云：「方犹向也。谓昼漏半而置土圭表阴阳，审其南北也。影短于土圭谓之日南，是地于日为近南也；长于土圭谓之日北，是地于日为近北也。凡日影于地，千里而差一寸。」周礼云：「
日南则影短多暑，日北则影长多寒。」孟康云：「金谓太白也。影，日中之影也。」
〔二〕正义太白星圆，天下和平；若芒角，有土事。有年谓丰熟也。
〔三〕集解晋灼曰：「耎，退之不进。」索隐是谓?。又作「耎」，音奴乱反。
〔四〕正义遗，唯季反。
〔五〕集解音泽。
太白白，比狼；〔一〕赤，比心；黄，比参左肩；苍，比参右肩；黑，比奎大星。〔二〕五星皆从太白而聚乎一舍，其下之国可以兵从天下。居实，有得也；居虚，无得也。〔三〕行胜色，〔四〕色胜位，有位胜无位，有色胜无色，行得尽胜之。〔五〕出而留桑榆闲，〔六〕疾其下国。〔七〕上而疾，未尽其日，过参天，〔八〕疾其对国。〔九〕上复下，下复上，有反将。其入月，将僇。金、木星合，光，其下战不合，兵虽起而不斗；合相毁，野有破军。出西方，昏而出阴，阴兵强；暮食出，小弱；夜半出，中弱；鸡鸣出，大弱：是谓阴陷于阳。其在东方，乘明而出阳，阳兵之强，鸡鸣出，小弱；夜半出，中弱；昏出，大弱：是谓阳陷于阴。太白伏也，以出兵，兵有殃。其出卯南，南胜北方；出卯北，北胜南方；正在卯，东国利。出酉北，北胜南方；出酉南，南胜北方；正在酉，西国胜。
〔一〕正义比，卑耳反，下同。比，类也。
〔二〕正义晋书天文志云：「凡五星有色，大小不同，各依其行而应时节。色变有类：凡青，比参左肩；赤，比心大星；黄，比参右肩；白，比狼星；黑，比奎大星。不失本色而应其四时者，吉；色害其行，凶也。」
〔三〕索隐按：实谓星所合居之宿；虚谓赢缩也。
〔四〕集解晋灼曰：「太白行得度者，胜色也。」正义胜音升剩反，下同。
〔五〕集解晋灼曰：「行应天度，唯有色得位；行尽胜之，行重而色位轻。」星经「得」字作「德」。正义晋书天文志云：「凡五星所出所直之辰，其国为得位者，岁星以德，荧惑为礼，镇星有福，太白兵强，辰阴阳和。所直之辰，顺其色而角者胜，其色害者败；居实有得，居虚无得也。色胜位，行胜色，行得尽胜之。」
〔六〕集解晋灼曰：「行迟而下也。正出，举目平正，出桑榆上者余二千里。」
〔七〕正义疾，汉书作「病」也。
〔八〕集解晋灼曰：「三分天过其一，此在戌酉之闲。」
〔九〕集解孟康曰：「谓出东入西，出西入东。」
其与列星相犯，小战；五星，大战。其相犯，太白出其南，南国败；出其北，北国败。行疾，武；不行，文。色白五芒，出蚤为月蚀，晚为天夭及彗星，将发其国。出东为德，举事左之迎之，吉。出西为刑，举事右之背之，吉。反之皆凶。太白光见景，战胜。昼见而经天，是谓争明，强国弱，小国强，女主昌。
亢为疏庙，太白庙也。太白，大臣也，其号上公。其它名殷星、太正、营星、观星、宫星、明星、大衰、大泽、终星、大相、天浩、序星、月纬。大司马位谨候此。
察日辰之会，〔一〕以治辰星之位。〔二〕曰北方水，太阴之精，主冬，日壬、癸。刑失者，罚出辰星，〔三〕以其宿命国。
〔一〕索隐案：下文「正四时及星辰之会」是也。正义晋灼云：「常以二月春分见奎、娄，五月夏至见东井，八月秋分见角、亢，十一月冬至见牵牛。出以辰、戌，入以丑、未，二旬而入。晨候之东方，夕候之西方也。」
〔二〕索隐案：皇甫谧曰「辰星，一名毚星，或曰钩星」。元命包曰「北方辰星水，生物布其纪，故辰星理四时」。宋均曰「辰星正四时之位，得与北辰同名也」。
〔三〕正义天官占云：「辰星，北水之精，黑帝之子，宰相之祥也。一名细极，一名钩星，一名爨星，一名伺祠。径一百里。亦偏将、廷尉象也。」天文志云：「其日壬、癸。四时，冬也；五常，智也；五事，听也。人主智亏听失，逆时令，伤水气，则罚见辰星也。」
是正四时：仲春春分，夕出郊奎、娄、胃东五舍，为齐；仲夏夏至，夕出郊东井、舆鬼、柳东七舍，为楚；仲秋秋分，夕出郊角、亢、氐、房东四舍，为汉；仲冬冬至，晨出郊东方，与尾、箕、斗、牵牛俱西，为中国。其出入常以辰、戌、丑、未。
其蚤，为月蚀；〔一〕晚，为彗星〔二〕及天夭。其时宜效不效为失，〔三〕追兵在外不战。一时不出，其时不和；四时不出，天下大饥。其当效而出也，色白为旱，黄为五谷熟，赤为兵，黑为水。出东方，大而白，有兵于外，解。常在东方，其赤，中国胜；其西而赤，外国利。无兵于外而赤，兵起。其与太白俱出东方，皆赤而角，外国大败，中国胜；其与太白俱出西方，皆赤而角，外国利。五星分天之中，积于东方，中国利；积于西方，外国用〔兵〕者利。五星皆从辰星而聚于一舍，其所舍之国可以法致天下。辰星不出，太白为客；其出，太白为主。出而与太白不相从，野虽有军，不战。出东方，太白出西方；若出西方，太白出东方，为格，〔四〕野虽有兵不战。失其时而出，为当寒反温，当温反寒。当出不出，是谓击卒，兵大起。其入太白中而上出，破军杀将，客军胜；下出，客亡地。辰星来抵太白，太白不去，将死。正旗上出，〔五〕破军杀将，客胜；下出，客亡地。视旗所指，以命破军。其绕环太白，若与斗，大战，客胜。兔过太白，〔六〕闲可椷剑，〔七〕小战，客胜。兔居太白前，军罢；出太白左，小战；摩太白，有数万人战，主人吏死；出太白右，去三尺，军急约战。青角，兵忧；黑角，水。赤行穷兵之所终。
〔一〕集解孟康曰：「辰星、月相凌不见者，则所蚀也。」索隐案：宋均云「辰星与月同精，月为大臣，先期而出，是躁也。失则当诛，故月蚀见祥」。
