<!-- { "loadSidebar": true } -->
〔二〕集解文颖曰：「决水以自环守为固也。」张晏曰：「依河水以自环绕作垒。」正义按：二说皆通。其濮阳县北临黄河，言秦军北阻黄河，南凿沟引黄河水环绕作壁垒为固，楚军乃去。
〔三〕索隐按：地理志济阴之县也。
〔四〕索隐韦昭云：「故杞国，今陈留之县。」
〔五〕索隐韦昭云：「上陈留县。」正义在雍丘东。
项梁再破秦军，有骄色。宋义〔一〕谏，不听。秦益章邯兵，夜衔枚击项梁，〔二〕大破之定陶，项梁死。沛公与项羽方攻陈留，闻项梁死，引兵与吕将军俱东。吕臣军彭城东，项羽军彭城西，沛公军砀。
〔一〕索隐荀悦汉纪云「故楚令尹宋义」，当别有所出也。
〔二〕集解周礼有衔枚氏。郑玄曰「衔枚，止言语嚣讙也。枚状如箸，横衔之，繣结于项者」。繣音获。
章邯已破项梁军，则以为楚地兵不足忧，乃渡河，北击赵，大破之。当是之时，赵歇〔一〕为王，秦将王离围之巨鹿城，此所谓河北之军也。
〔一〕索隐苏林音如字。郑德音「遏绝」之「遏」。徐广音乌辖反。今依字读之也。
秦二世三年，楚怀王见项梁军破，恐，徙盱台都彭城，并吕臣、项羽军自将之。以沛公为砀郡长，〔一〕封为武安侯，将砀郡兵。封项羽为长安侯，号为鲁公。吕臣为司徒，其父吕青为令尹。〔二〕
〔一〕正义括地志云：「宋州本秦砀郡。」苏林云：「长如郡守。」韦昭云：「秦名曰守，是时改曰长。」
〔二〕索隐按表，青封信阳侯。正义应劭云：「天子曰师尹，诸侯曰令尹。时去六国近，故置令尹。」臣瓒曰：「诸侯之卿，唯楚称令尹，其余国不称。时立楚之后，故置官司皆如楚旧也。」
赵数请救，怀王乃以宋义为上将军，项羽为次将，范增为末将，北救赵。令沛公西略地入关。与诸将约，先入定关中者王之。〔一〕
〔一〕索隐韦昭云：「函谷、武关也。」又三辅旧事云：「西以散关为界，东以函谷为界，二关之中谓之关中。」
当是时，秦兵强，常乘胜逐北，诸将莫利先入关。独项羽怨秦破项梁军，奋，〔一〕愿与沛公西入关。怀王诸老将皆曰：「项羽为人僄悍猾贼。〔二〕项羽尝攻襄城，襄城无遗类，〔三〕皆坑之，诸所过无不残灭。且楚数进取，〔四〕前陈王、〔五〕项梁皆败。不如更遣长者扶义而西，〔六〕告谕秦父兄。秦父兄苦其主久矣，今诚得长者往，毋侵暴，宜可下。今项羽僄悍，今〔七〕不可遣。独沛公素宽大长者，可遣。」卒不许项羽，而遣沛公西略地，收陈王、项梁散卒。乃道砀〔八〕至成阳，与杠里〔九〕秦军夹壁，破（魏）〔秦〕二军。楚军出兵击王离，大破之。〔一０〕
〔一〕索隐韦昭云：「愤激也。」
〔二〕索隐说文云：「僄，疾也；悍，勇也。」方言云：「僄，轻也。」刘音匹妙反。猾贼，汉书作「祸贼」也。
〔三〕集解徐广曰：「遗，一作『?』。?，食也，音在妙反。」骃案：如淳曰「类无复有活而?食者也。青州俗言无遗为无?类」。
〔四〕集解如淳曰：「楚谓陈涉也。数进取，多所攻取。」
〔五〕集解汉书音义曰：「陈涉也。」
〔六〕正义遣长者扶持仁义而西，告谕秦长少，令降下也。
〔七〕集解徐广曰：「一无此字。」
〔八〕集解汉书音义曰：「道由砀也。」
〔九〕集解汉书音义曰：「二县名。」索隐成阳在济阴，韦昭云「在颖川」，非也。服虔云：「杠里，县名。」如淳云：「秦军所别屯地名也。」
〔一０〕集解徐广曰：「表云三年十月，攻破东郡尉及王离军于成武南。」
沛公引兵西，遇彭越昌邑，〔一〕因与俱攻秦军，战不利。还至栗，〔二〕遇刚武侯，〔三〕夺其军，可四千余人，并之。与魏将皇欣、魏申徒武蒲之军〔四〕并攻昌邑，昌邑未拔。西过高阳。〔五〕郦食其〔六〕（谓）〔为〕监门，曰：「诸将过此者多，吾视沛公大人长者。」乃求见说沛公。沛公方踞床，使两女子洗足。郦生不拜，长揖，曰：「足下必欲诛无道秦，不宜踞见长者。」于是沛公起，摄衣谢之，延上坐。食其说沛公袭陈留，〔七〕得秦积粟。乃以郦食其为广野君，〔八〕郦商为将，将陈留兵，与偕攻开封，〔九〕开封未拔。西与秦将杨熊战白马，〔一０〕又战曲遇〔一一〕东，大破之。杨熊走之荥阳，〔一二〕二世使使者斩以徇。〔一三〕南攻颍阳，屠之。因张良遂略韩地轘辕。〔一四〕
〔一〕正义地理志云昌邑县属山阳。括地志云：「在曹州成武县东北三十二里，有梁丘故城是也。」
〔二〕索隐韦昭云：「县名，属沛。」
〔三〕集解应劭曰：「楚怀王将也。」汉书音义曰：「功臣表云棘蒲刚侯陈武。武，一姓柴。『刚武侯』宜为『刚侯武』，魏将也。」瓒曰：「功臣表柴武以将军起薛，别救东阿，至霸上，入汉中，非怀王将也，又非魏将也，例未称谥。」正义颜师古云：「史失其名姓，唯识其爵号，不知谁也，不当改为『刚侯武』。应氏以为怀王将，又云魏将，无据矣。」表六年三月封。孟、颜二人说是。
〔四〕正义并魏将也。欣字或作「欣」，音许斤反。蒲，汉书作「满」，并通也。
〔五〕集解文颖曰：「聚邑名也，属陈留圉县。」瓒曰：「陈留传曰在雍丘西南。」
〔六〕集解郑德曰：「音历异基。」
〔七〕集解汉书音义曰：「春秋传曰轻行无钟鼓曰袭。」
〔八〕索隐韦昭云：「在山阳。」
〔九〕索隐韦昭云：「河南县。」
〔一０〕索隐韦昭云：「东郡县。」正义括地志云：「白马故城在滑州卫南县西南二十四里。戴延之西征记云白马城，故卫之漕邑。」
〔一一〕索隐徐广云「在中牟」。韦昭云「志不载」。司马彪郡国志中牟有曲遇聚也。
〔一二〕索隐韦昭云：「故卫地，河南县也。」
〔一三〕集解徐广曰：「四月。」
〔一四〕集解文颖曰：「河南新郑南至颍川南北，皆韩地也。以良累世相韩，故因之。」瓒曰：「轘辕，险道名，在缑氏东南。」索隐按：十三州志云河南缑氏县，以山为名。一云轘辕凡九十二曲，是险道也。
当是时，赵别将司马卬方欲渡河入关，沛公乃北攻平阴，〔一〕绝河津。南，战雒阳东，军不利，还至阳城，〔二〕收军中马骑，与南阳守齮〔三〕战犨东，〔四〕破之。略南阳郡，南阳守齮走，保城守宛。〔五〕沛公引兵过而西。张良谏曰：「沛公虽欲急入关，秦兵尚众，距险。今不下宛，宛从后击，强秦在前，此危道也。」于是沛公乃夜引兵从他道还，更旗帜，黎明，〔六〕围宛城三匝。〔七〕南阳守欲自刭。其舍人陈恢曰：「死未晚也。」乃踰城见沛公，曰：「
臣闻足下约，先入咸阳者王之。今足下留守宛。宛，大郡之都也，连城数十，人民众，积蓄多，吏人自以为降必死，故皆坚守乘城。〔八〕今足下尽日止攻，士死伤者必多；引兵去宛，宛必随足下后：足下前则失咸阳之约，后又有强宛之患。为足下计，莫若约降，封其守，因使止守，引其甲卒与之西。诸城未下者，闻声争开门而待，足下通行无所累。」沛公曰：「善。」〔九〕乃以宛守为殷侯，〔一０〕封陈恢千户。引兵西，无不下者。至丹水，〔一一〕高武侯鳃、〔一二〕襄侯王陵降西陵。〔一三〕还攻胡阳，〔一四〕遇番君别将梅鋗，与皆，降析、郦。〔一五〕遣魏人宁昌使秦，使者未来。是时章邯已以军降项羽于赵矣。
〔一〕集解地理志河南有平阴县，今河阴是也。
〔二〕正义今洛州，夏禹所都。
〔三〕索隐音檥。许慎以为侧啮也。
〔四〕集解地理志南阳有犨县。
〔五〕正义守音狩。宛，于元反。括地志云：「南阳县故城在宛大城之南隅，其西南有二面，皆故宛城。」
〔六〕索隐音犁。黎犹比也，谓比至天明也。汉书作「迟」，音值。值，待也，谓待天明，皆言早意也。
〔七〕索隐按：楚汉春秋曰「上南攻宛，匿旌旗，人衔枚，马东舌，鸡未鸣，围宛城三匝」也。
〔八〕索隐李奇曰：「乘，守也。」韦昭曰：「乘，登也。」
〔九〕集解徐广曰：「七月也。」
〔一０〕索隐韦昭曰：「在河内。」
〔一一〕索隐韦昭曰：「在河内。」正义括地志云：「故丹城在邓州内乡县西南百三十里，南去丹水二百步。汲冢纪年云后稷放帝子丹朱于丹水是也。舆地志云秦为丹水县也。地理志云丹水县属弘农郡。抱朴子云『丹水出丹鱼，先夏至十日，夜伺之，鱼浮水侧，光照如火，网而取之，割其血以涂足，可以步行水上，长居川中不溺』。」
〔一二〕集解苏林曰：「鳃音『鱼鳃』之『鳃』。」晋灼曰：「功臣表戚鳃也。」
〔一三〕集解韦昭曰：「汉封王陵为安国侯，初起兵时在南阳，南阳有穰县，疑『襄』当为『穰』，而无『禾』，字省耳。今『邵公』或作『召』字，此类多矣。」瓒曰：「时韩成封穰侯，江夏有襄，是陵所封。」索隐按：王陵封安国侯，是定天下为丞相时封耳。此言襄侯，当如臣瓒解，盖初封江夏之襄也。
〔一四〕集解一云「陵」。索隐韦昭曰：「南阳县。」
〔一五〕集解如淳曰：「持益反。」索隐邹诞生音锡。郦音历，苏林、如淳音掷。析属弘农，郦属南阳，出地理志。而左传云析一名白羽。颜师古云「析，今内乡县。郦，今菊潭县」。
初，项羽与宋义北救赵，及项羽杀宋义，代为上将军，诸将黥布皆属，破秦将王离军，降章邯，诸侯皆附。及赵高已杀二世，使人来，欲约分王关中。沛公以为诈，乃用张良计，使郦生、陆贾往说秦将，啖以利，因袭攻武关，〔一〕破之。又与秦军战于蓝田南，益张疑兵旗帜，诸所过毋得掠卤，〔二〕秦人?，秦军解，因大破之。又战其北，大破之。乘胜，遂破之。
〔一〕索隐左传云楚司马起（营所）〔丰析〕以临上雒，谓晋人曰「将通于少习」，杜预以为商县武关也。又太康地理志武关当冠军县西，峣关在武关西也。
〔二〕集解应劭曰：「卤与『虏』同。」
