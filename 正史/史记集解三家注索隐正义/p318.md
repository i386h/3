<!-- { "loadSidebar": true } -->
大宛〔一〕之迹，〔二〕见自张骞。张骞，汉中人。〔三〕建元中为郎。是时天子问匈奴降者，皆言匈奴破月氏王，〔四〕以其头为饮器，〔五〕月氏遁逃而常怨仇匈奴，无与共击之。汉方欲事灭胡，闻此言，因欲通使。道必更匈奴中，〔六〕乃募能使者。骞以郎应募，使月氏，与堂邑氏（故）胡奴甘父〔七〕俱出陇西。经匈奴，〔八〕匈奴得之，传诣单于。单于留之，曰：「月氏在吾北，汉何以得往使？吾欲使越，汉肯听我乎？」留骞十余岁，与妻，有子，然骞持汉节不失。
〔一〕索隐音菀，又于袁反。
〔二〕正义汉书云：「大宛国去长安万二千五百五十里，东至都护治，西南至大月氏，南亦至大月氏，北至康居。」括地志云：「率都沙国亦名苏对沙国，本汉大宛国。」
〔三〕索隐陈寿益部耆旧传云：「骞，汉中成固人。」
〔四〕正义氏音支。凉、甘、肃、瓜、沙等州，本月氏国之地。汉书云「本居敦煌、祈连闲」是也。
〔五〕集解韦昭曰：「饮器，椑榼也。单于以月氏王头为饮器。」晋灼曰：「饮器，虎子之属也。或曰饮酒器也。」索隐椑音白迷反。榼音苦盍反。案：谓今之偏榼也。正义汉书匈奴传云：「元帝遣车骑都尉韩昌、光禄大夫张猛与匈奴盟，以老上单于所破月氏王头为饮器者，共饮血盟。」
〔六〕索隐更，经也。音羹。
〔七〕集解汉书音义曰：「堂邑氏，姓；胡奴甘父，字。」索隐案：谓堂邑县人家胡奴名甘父也。下云「堂邑父」者，盖后史家从省，唯称「堂邑父」而略「甘」字。甘，或其姓号。
〔八〕索隐谓道经匈奴也。
居匈奴中，益宽，骞因与其属亡乡月氏，西走数十日至大宛。大宛闻汉之饶财，欲通不得，见骞，喜，问曰：「若欲何之？」骞曰：「为汉使月氏，而为匈奴所闭道。今亡，唯王使人导送我。诚得至，反汉，汉之赂遗王财物不可胜言。」大宛以为然，遣骞，〔一〕为发导绎，抵康居，〔二〕康居传致大月氏。〔三〕大月氏王已为胡所杀，立其太子为王。〔四〕既臣大夏而居，〔五〕地肥饶，少寇，志安乐，又自以远汉，殊无报胡之心。骞从月氏至大夏，竟不能得月氏要领。〔六〕
〔一〕索隐谓大宛发遣骞西也。
〔二〕索隐为发道驿抵康居。发道，谓发驿令人导引而至康居也。导音道。抵，至也。居音渠也。正义抵，至也。居，其居反。括地志云：「康居国在京西一万六百里。其西北可二千里有奄蔡，酒国也。」
〔三〕正义此大月氏在大宛西南，于妫水北为王庭。汉书云去长安万一千六百里。
〔四〕集解徐广曰：「一云『夫人为王』，夷狄亦或女主。」索隐案：汉书张骞传云「立其夫人为王」也。
〔五〕索隐既臣大夏而君之。谓月氏以大夏为臣，而为之作君也。正义既，尽也。大夏国在妫水南。
〔六〕集解汉书音义曰：「要领，要契。」索隐李奇云「要领，要契也」。小颜以为衣有要领。刘氏云「不得其要害」，然颇是其意，于文字为疏者也。
留岁余，还，并南山，〔一〕欲从羌中归，〔二〕复为匈奴所得。留岁余，单于死，〔三〕左谷蠡王攻其太子自立，国内乱，骞与胡妻及堂邑父俱亡归汉。汉拜骞为太中大夫，堂邑父为奉使君。〔四〕
〔一〕正义并，白浪反。南山即连终南山，从京南东至华山过河，东北连延至海，即中条山也。从京南连接至葱岭万余里，故云「并南山」也。西域传云「其南山东出金城，与汉南山属焉」。
〔二〕正义说文云：「羌，西方牧羊人也。南方蛮闽从虫，北方狄从犬，东方貊从豸，西方羌从羊。」
〔三〕集解徐广曰：「元朔三年。」
〔四〕索隐堂邑父之官号。
骞为人强力，宽大信人，蛮夷爱之。堂邑父故胡人，善射，穷急射禽兽给食。初，骞行时百余人，去十三岁，唯二人得还。
骞身所至者大宛、大月氏、大夏、康居，而传闻其旁大国五六，具为天子言之。曰：
大宛在匈奴西南，在汉正西，去汉可万里。其俗土著，耕田，田稻麦。有蒲陶酒。多善马，〔一〕马汗血，其先天马子也。〔二〕有城郭屋室。其属邑大小七十余城，众可数十万。其兵弓矛骑射。其北则康居，西则大月氏，西南则大夏，东北则乌孙，东则扜冞〔三〕、于窴。〔四〕于窴之西，则水皆西流，注西海；其东水东流，注盐泽。〔五〕盐泽潜行地下，其南则河源出焉。〔六〕多玉石，河注中国。而楼兰、姑师〔七〕邑有城郭，临盐泽。盐泽去长安可五千里。匈奴右方居盐泽以东，至陇西长城，南接羌，鬲汉道焉。
〔一〕索隐案：外国传云「外国称天下有三众：中国人众，大秦宝众，月氏马众」。
〔二〕集解汉书音义曰：「大宛国有高山，其上有马，不可得，因取五色母马置其下，与交，生驹汗血，因号曰天马子。」
〔三〕集解徐广曰：「汉纪曰拘弥国去于窴三百里。」索隐扜冞，国名也，音污弥二音。汉纪谓荀悦所譔汉纪。拘音俱，弥即冞也，则拘弥与扜冞是一也。
〔四〕索隐音殿。
〔五〕索隐盐水也。太康地记云「河北得水为河，塞外得水为海」也。正义汉书云：「盐泽去玉门、阳关三百余里，广袤三四百里。其水皆潜行地下，南出于积石山为中国河。」括地志云：「蒲昌海一名泑泽，一名盐泽，亦名辅日海，亦名穿兰，亦名临海，在沙州西南。玉门关在沙州寿昌县西六里。」
〔六〕索隐案：汉书西域传云「河有两源，一出葱岭，一出于窴」。山海经云「河出昆仑东北隅」。郭璞云「河出昆仑，潜行地下，至葱岭山于窴国，复分流岐出，合而东注泑泽，已而复行积石，为中国河」。泑泽即盐泽也，一名蒲昌海。西域传云「一出于阗南山下」，与郭璞注山海经不同。广志云「蒲昌海在蒲类海东」也。
〔七〕正义二国名。姑师即车师也。
乌孙在大宛东北可二千里，行国，〔一〕随畜，与匈奴同俗。控弦者数万，敢战。故服匈奴，及盛，取其羁属，不肯往朝会焉。
〔一〕集解徐广曰：「不土著。」
康居在大宛西北可二千里，行国，与月氏大同俗。控弦者八九万人。与大宛邻国。国小，南羁事月氏，东羁事匈奴。
奄蔡〔一〕在康居西北可二千里，行国，与康居大同俗。控弦者十余万。临大泽，无崖，盖乃北海云。
〔一〕正义汉书解诂云：「奄蔡即阖苏也。」魏略云：「西与大秦通，东南与康居接。其国多貂，畜牧水草，故时羁属康居也。」
大月氏〔一〕在大宛西可二三千里，居妫水北。其南则大夏，西则安息，北则康居。行国也，随畜移徙，与匈奴同俗。控弦者可一二十万。故时强，轻匈奴，及冒顿立，攻破月氏，至匈奴老上单于，杀月氏王，以其头为饮器。始月氏居敦煌、祁连闲，〔二〕及为匈奴所败，乃远去，过宛，西击大夏而臣之，遂都妫水北，为王庭。其余小众不能去者，保南山羌，号小月氏。
〔一〕正义万震南州志云：「在天竺北可七千里，地高燥而远。国王称『天子』，国中骑乘常数十万匹，城郭宫殿与大秦国同。人民赤白色，便习弓马。土地所出，及奇玮珍物，被服鲜好，天竺不及也。」康泰外国传云：「外国称天下有三众：中国为人众，秦为宝众，月氏为马众也。」
〔二〕正义初，月氏居敦煌以东，祁连山以西。敦煌郡今沙州。祁连山在甘州西南。
安息〔一〕在大月氏西可数千里。其俗土著，耕田，田稻麦，蒲陶酒。城邑如大宛。其属小大数百城，地方数千里，最为大国。临妫水，有市，民商贾用车及船，行旁国或数千里。以银为钱，钱如其王面，〔二〕王死辄更钱，效王面焉。画革旁行以为书记。〔三〕其西则条枝，北有奄蔡、黎轩。〔四〕
〔一〕正义地理志云：「安息国京西万一千二百里。自西关西行三千四百里至阿蛮国，西行三千六百里至斯宾国，从斯宾南行度河，又西南行至于罗国九百六十里，安息西界极矣。自此南乘海乃通大秦国。」汉书云：「北康居，东乌弋山离，西条枝。国临妫水。土著。以银为钱，如其王面，王死辄更钱，效王面焉。」
〔二〕索隐汉书云：「文独为王面，幕为夫人面。」荀悦云：「
幕音漫，无文面也。」张晏云：「钱之文面作人乘马，钱之幕作人面形。」韦昭曰：「幕，钱背也，音漫。」包恺音慢。
〔三〕集解汉书音义曰：「横行为书记。」索隐画音获。小颜云：「革，皮之不柔者。」韦昭云：「外夷书皆旁行，今扶南犹中国，直下也。」
〔四〕索隐汉书作「犁靳」。续汉书一名「大秦」。按：三国并临西海，后汉书云「西海环其国，惟西北通陆道」。然汉使自乌弋以还，莫有至条枝者。正义上力奚反。下巨言反，又巨连反。后汉书云：「大秦一名犁鞬，在西海之西，东西南北各数千里。有城四百余所。土多金银奇宝，有夜光璧、明月珠、骇鸡犀、火浣布、珊瑚、琥珀、琉璃、琅玕、朱丹、青碧，珍怪之物，率出大秦。」康氏外国传云：「其国城郭皆青水精为〔础〕，及五色水精为壁。人民多巧，能化银为金。国土市买皆金银钱。」万震南州志云：「大家屋舍，以珊瑚为柱，琉璃为墙壁，水精为础舄。海中斯调（州）〔洲〕上有木，冬月往剥取其皮，绩以为布，极细，手巾齐数匹，与麻焦布无异，色小青黑，若垢污欲浣之，则入火中，便更精洁，世谓之火浣布。秦云定重参问门树皮也。」括地志云：「火山国在扶风南东大湖海中。其国中山皆火，然火中有白鼠皮及树皮，绩为火浣布。魏略云大秦在安息、条支西大海之西，故俗谓之海西。从安息界乘船直载海西，遇风利时三月到，风迟或一二岁。其公私宫室为重屋，邮驿亭置如中国。从安息绕海北陆到其国，人民相属，十里一亭，三十里一置。无盗贼。其俗人长大平正，似中国人而胡服。宋膺异物志云秦之北附庸小邑，有羊羔自然生于土中，候其欲萌，筑墙绕之，恐兽所食。其脐与地连，割绝则死。击物惊之，乃惊鸣，脐遂绝，则逐水草为群。又大秦金二枚，皆大如瓜，植之滋息无极，观之如用则真金也。」括地志云：「小人国在大秦南，人纔三尺。其耕稼之时，惧鹤所食，大秦卫助之。即焦侥国，其人穴居也。」
条枝在安息西数千里，临西海。暑湿。耕田，田稻。有大鸟，卵如瓮。〔一〕人众甚多，往往有小君长，而安息役属之，以为外国。国善眩。〔二〕安息长老传闻条枝有弱水、西王母，而未尝见。〔三〕
〔一〕正义汉书云：「条支出师子、犀牛、孔雀、大雀，其卵如瓮。和帝永元十三年，安息王满屈献师子、大鸟，世谓之『安息雀』。」广志云：「鳥，?鷹身，蹄駱，色蒼，舉頭八九尺，張翅丈餘，食大麥，卵大如甕。」
