<!-- { "loadSidebar": true } -->
太后欲王吕氏，先立孝惠后宫子强为淮阳王，〔一〕子不疑为常山王，〔二〕子山为襄城侯，〔三〕子朝为轵侯，〔四〕子武为壶关侯。太后风大臣，大臣请立郦侯吕台为吕王，〔五〕太后许之。建成康侯释之卒，嗣子有罪，废，立其弟吕禄〔六〕为胡陵侯，〔七〕续康侯后。二年，常山王薨，以其弟襄城侯山为常山王，更名义。十一月，吕王台薨，谥为肃王，太子嘉代立为王。三年，无事。〔八〕四年，封吕嬃为临光侯，吕他为俞侯，〔九〕吕更始为赘其侯，〔一０〕吕忿为吕城侯，〔一一〕及诸侯丞相五人。〔一二〕
〔一〕集解韦昭曰：「今陈留郡。」
〔二〕正义括地志云：「常山故城在恒州真定县南八里，本汉东垣邑也。」
〔三〕索隐按：下文更名义，又改名弘农。汉书襄城侯唯云名弘，盖史省文耳。按志，襄城属颍川也。
〔四〕索隐按：韦昭云河内有轵县，音纸也。正义括地志云：「
故轵城在怀州济源县东南十三里，七国时魏邑。」
〔五〕正义初吕台为吕王，后吕产王梁，更名梁曰吕。
〔六〕集解徐广曰：「释之少子。」
〔七〕正义胡陵，县名，属山阳，章帝改曰胡陆。
〔八〕集解汉书云：「秋，星昼见。」
〔九〕索隐他音陀。俞音输。正义括地志云：「故鄃城在德州平原县西南三十里，本汉鄃县，吕他邑也。」
〔一０〕集解徐广曰：「表云吕后昆弟子淮阳丞相吕胜为赘其侯。」索隐按表作「临淮」也。
〔一一〕正义括地志云：「故吕城在邓州南阳县西三十里，吕尚先祖封。」
〔一二〕集解徐广曰：「中邑侯朱通、山都侯王恬开、松兹侯徐厉、滕侯吕更始、醴陵侯越。」
宣平侯女为孝惠皇后时，无子，详为有身，取美人子名之，〔一〕杀其母，立所名子为太子。孝惠崩，太子立为帝。帝壮，或闻其母死，非真皇后子，乃出言曰：「后安能杀吾母而名我？我未壮，壮即为变。」太后闻而患之，恐其为乱，乃幽之永卷中，言帝病甚，左右莫得见。太后曰：「凡有天下治为万民命〔二〕者，盖之如天，容之如地，上有欢心以安百姓，百姓欣然以事其上，欢欣交通而天下治。今皇帝病久不已，乃失惑惛乱，不能继嗣奉宗庙祭祀，不可属天下，其代之。」群臣皆顿首言：「皇太后为天下齐民计所以安宗庙社稷甚深，群臣顿首奉诏。」帝废位，太后幽杀之。五月丙辰，立常山王义为帝，更名曰弘。不称元年者，以太后制天下事也。以轵侯朝为常山王。置太尉官，绛侯勃为太尉。五年八月，淮阳王薨，以弟壶关侯武为淮阳王。六年十月，太后曰吕王嘉居处骄恣，废之，以肃王台弟吕产为吕王。夏，赦天下。封齐悼惠王子兴居为东牟侯。〔三〕
〔一〕正义刘伯庄云：「诸美人元幸吕氏，怀身而入宫生子。」
〔二〕集解徐广曰：「一无此字。」
〔三〕索隐韦昭云：「东莱县。」
七年正月，太后召赵王友。友以诸吕女为受后，弗爱，爱他姬，诸吕女妒，怒去，谗之于太后，诬以罪过，曰：「吕氏安得王！太后百岁后，吾必击之」。太后怒，以故召赵王。赵王至，置邸不见，令卫围守之，弗与食。其群臣或窃馈，辄捕论之，赵王饿，乃歌曰：「
诸吕用事兮刘氏危，迫胁王侯兮强授我妃。我妃既妒兮诬我以恶，谗女乱国兮上曾不寤。我无忠臣兮何故弃国？自决中野兮苍天举直〔一〕！于嗟不可悔兮宁蚤自财。为王而饿死兮谁者怜之！吕氏绝理兮托天报仇。」丁丑，赵王幽死，以民礼葬之长安民冢次。
〔一〕集解徐广曰：「举，一作『与』。」
己丑，日食，昼晦。太后恶之，心不乐，乃谓左右曰：「此为我也。」
二月，徙梁王恢为赵王。吕王产徙为梁王，梁王不之国，为帝太傅。立皇子平昌侯太为吕王。更名梁曰吕，吕曰济川。太后女弟吕嬃〔一〕有女为营陵侯刘泽妻，泽为大将军。太后王诸吕，恐即崩后刘将军为害，乃以刘泽为琅邪王，以慰其心。
〔一〕索隐韦昭云：「樊哙妻，封林光侯。」
梁王恢之徙王赵，心怀不乐。太后以吕产女为赵王后。王后从官皆诸吕，擅权，微伺赵王，赵王不得自恣。王有所爱姬，王后使人酖杀之。王乃为歌诗四章，令乐人歌之。王悲，六月即自杀。太后闻之，以为王用妇人弃宗庙礼，废其嗣。
宣平侯张敖卒，以子偃为鲁王，敖赐谥为鲁元王。
秋，太后使使告代王，欲徙王赵。代王谢，愿守代边。
太傅产、丞相平等言，武信侯吕禄〔一〕上侯，位次第一，〔二〕请立为赵王。太后许之，追尊禄父康侯为赵昭王。九月，燕灵王建薨，有美人子，太后使人杀之，无后，国除。八年十月，立吕肃王子东平侯吕通为燕王，封通弟吕庄为东平侯。
〔一〕集解徐广曰：「吕后兄子也。前封胡陵侯，盖号曰武信。」
〔二〕集解如淳曰：「功大者位在上，功臣侯表有第一第二之次也。」
三月中，吕后祓，还〔一〕过轵道，见物如苍犬，据〔二〕高后掖，忽弗复见。卜之，云赵王如意为祟。高后遂病掖伤。
〔一〕正义祓，芳弗反，又音废。后同。
〔二〕集解徐广曰：「音戟。」
高后为外孙鲁元王偃年少，蚤失父母，孤弱，乃封张敖前姬两子，侈为新都侯，寿为乐昌侯，〔一〕以辅鲁元王偃。及封中大谒者张释为建陵侯，〔二〕吕荣为祝兹侯。〔三〕诸中宦者令丞皆为关内侯，食邑五百户。〔四〕
〔一〕集解徐广曰：「食细阳之池阳乡。」
〔二〕集解徐广曰：「一云张释卿。」骃案：如淳曰「百官表『谒者掌宾赞受事』，灌婴为中谒者。后常以奄人为之，诸官加『中』者多奄人也」。
〔三〕集解徐广曰：「吕后昆弟子。」
〔四〕集解如淳曰：「列侯出关就国，关内侯但爵其身，有加异者，与关内之邑，食其租税也。风俗通义曰『秦时六国未平，将帅皆家关中，故称关内侯』。」
七月中，高后病甚，乃令赵王吕禄为上将军，军北军；吕王产居南军。吕太后诫产、禄曰：「高帝已定天下，与大臣约，曰『非刘氏王者，天下共击之』。今吕氏王，大臣弗平。我即崩，帝年少，大臣恐为变。必据兵卫宫，慎毋送丧，毋为人所制。」辛巳，高后崩，遗诏赐诸侯王各千金，〔一〕将相列侯郎吏皆以秩赐金。大赦天下。以吕王产为相国，以吕禄女为帝后。
〔一〕集解蔡邕曰：「皇子封为王者，其实古诸侯也。加号称王，故谓之诸侯王。王子弟封为侯者，谓之诸侯。」
高后已葬，〔一〕以左丞相审食其为帝太傅。
〔一〕集解皇甫谧曰：「合葬长陵。」皇览曰：「高帝、吕后，山各一所也。」
朱虚侯刘章有气力，东牟侯兴居其弟也。皆齐哀王弟，居长安。当是时，诸吕用事擅权，欲为乱，畏高帝故大臣绛、灌等，未敢发。朱虚侯妇，吕禄女，阴知其谋。恐见诛，乃阴令人告其兄齐王，欲令发兵西，诛诸吕而立。朱虚侯欲从中与大臣为应。齐王欲发兵，其相弗听。八月丙午，齐王欲使人诛相，相召平乃反，举兵欲围王，王因杀其相，遂发兵东，诈夺琅邪王兵，并将之而西。语在齐王语中。
齐王乃遗诸侯王书曰：「高帝平定天下，王诸子弟，悼惠王王齐。悼惠王薨，孝惠帝使留侯良立臣为齐王。孝惠崩，高后用事，春秋高，听诸吕，擅废帝更立，又比杀三赵王，〔一〕灭梁、赵、燕以王诸吕，分齐为四。忠臣进谏，上惑乱弗听。今高后崩，而帝春秋富，未能治天下，固恃大臣诸侯。而诸吕又擅自尊官，聚兵严威，劫列侯忠臣，矫制以令天下，宗庙所以危。寡人率兵入诛不当为王者。」汉闻之，相国吕产等乃遣颍阴侯灌婴将兵击之。灌婴至荥阳，乃谋曰：「诸吕权兵关中，欲危刘氏而自立。今我破齐还报，此益吕氏之资也。」乃留屯荥阳，使使谕齐王及诸侯，与连和，以待吕氏变，共诛之。齐王闻之，乃还兵西界待约。
〔一〕索隐比音如字。比犹频也。赵隐王如意，赵幽王友，赵王恢，是三赵王也。
吕禄、吕产欲发乱关中，内惮绛侯、朱虚等，外畏齐、楚兵，又恐灌婴畔之，欲待灌婴兵与齐合而发，犹豫未决。〔一〕当是时，济川王太、淮阳王武、常山王朝名为少帝弟，及鲁元王吕后外孙，皆年少未之国，居长安。赵王禄、梁王产各将兵居南北军，皆吕氏之人。列侯群臣莫自坚其命。
〔一〕索隐犹，邹音以兽反。与音预，又作「豫」。崔浩云「犹，蝯类也。卬鼻，长尾，性多疑」。又说文云「犹，兽名，多疑」，故比之也。按：狐性亦多疑，度冰而听水声，故云「狐疑」也。今解者又引老子「与兮若冬涉川，犹兮若畏四邻」，故以为「犹与」是常语。且按狐听冰，而此云「若冬涉川」，则与是狐类不疑。「犹兮若畏四邻」，则犹定是兽，自不保同类，故云「畏四邻」也。
太尉绛侯勃不得入军中主兵。曲周侯郦商老病，其子寄与吕禄善。绛侯乃与丞相陈平谋，使人劫郦商。令其子寄往绐说吕禄曰：「高帝与吕后共定天下，刘氏所立九王，〔一〕吕氏所立三王，〔二〕皆大臣之议，事已布告诸侯，诸侯皆以为宜。今太后崩，帝少，而足下佩赵王印，不急之国守藩，乃为上将，将兵留此，为大臣诸侯所疑。足下何不归印，以兵属太尉？请梁王归相国印，与大臣盟而之国，齐兵必罢，大臣得安，足下高枕而王千里，此万世之利也。」吕禄信然其计，欲归将印，以兵属太尉。使人报吕产及诸吕老人，或以为便，或曰不便，计犹豫未有所决。吕禄信郦寄，时与出游猎。过其姑吕嬃，嬃大怒，曰：「若为将而弃军，吕氏今无处矣。」〔三〕乃悉出珠玉宝器散堂下，曰：「毋为他人守也」
〔一〕索隐吴，楚，齐，淮南，琅邪，代，常山王朝，淮阳王武，济川王太，是九也。
〔二〕索隐梁王产、赵王禄、燕王通也。
〔三〕索隐颜师古以为言见诛灭，无处所也。
左丞相食其免。
八月庚申旦，平阳侯窋行御史大夫事，见相国产计事。郎中令贾寿使从齐来，因子产曰：「王不蚤之国，今虽欲行，尚可得邪？」具以灌婴与齐楚合从，欲诛诸吕告产，乃趣产急入宫。平阳侯颇闻其语，乃驰告丞相、太尉。太尉欲入北军，不得入。襄平侯通尚符节〔一〕。乃令持节矫内太尉北军。太尉复令郦寄与典客刘揭〔二〕先说吕禄曰：「帝使太尉守北军，欲足下之国，急归将印辞去，不然，祸且起。」吕禄以为郦兄〔三〕不欺己，遂解印属典客，而以兵授太尉。太尉将之入军门，行令军中曰：「为吕氏右襢，为刘氏左襢。」军中皆左襢为刘氏。太尉行至，将军吕禄亦已解上将印去，太尉遂将北军。
