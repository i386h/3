<!-- { "loadSidebar": true } -->
〔五〕正义言士民无一尺方板之籍书。什伍，什伍相保也。
〔六〕集解皇览曰：「子产冢在河南新郑，城外大冢是也。」索隐案：左传及系家云子产死，孔子泣曰「子产，古之遗爱也」。又韩诗称子产卒，郑人耕者辍耒，妇人捐其佩玦也。
公仪休者，鲁博士也。以高弟为鲁相。奉法循理，无所变更，百官自正。使食禄者不得与下民争利，受大者不得取小。
客有遗相鱼者，相不受。客曰：「闻君嗜鱼，遗君鱼，何故不受也？」相曰：「以嗜鱼，故不受也。今为相，能自给鱼；今受鱼而免，谁复给我鱼者？吾故不受也。」
食茹而美，拔其园葵而弃之。见其家织布好，而疾出其家妇，燔其机，云「欲令农士工女安所雠〔一〕其货乎」？
〔一〕索隐音售。
石奢者，楚昭王相也。坚直廉正，无所阿避。行县，道有杀人者，相追之，乃其父也。纵其父而还自系焉。使人言之王曰：「杀人者，臣之父也。夫以父立政，不孝也；废法纵罪，非忠也；臣罪当死。」王曰：「追而不及，不当伏罪，子其治事矣。」石奢曰：「不私其父，非孝子也；不奉主法，非忠臣也。王赦其罪，上惠也；伏诛而死，臣职也。」遂不受令，自刎〔一〕而死。
〔一〕索隐音亡粉反。
李离者，晋文公之理也。〔一〕过听杀人，自拘当死。文公曰：「官有贵贱，罚有轻重。下吏有过，非子之罪也。」李离曰：「臣居官为长，不与吏让位；受禄为多，不与下分利。今过听杀人，傅其罪下吏，非所闻也。」辞不受令。文公曰：「子则自以为有罪，寡人亦有罪邪？」李离曰：「理有法，失刑则刑，失死则死。公以臣能听微决疑，〔二〕故使为理。今过听杀人，罪当死。」遂不受令，伏剑而死。
〔一〕正义理，狱官也。
〔二〕索隐言能听察微理，以决疑狱。故周礼司寇以五听察狱，词气色耳目也。又尚书曰「服念五六日，至于旬时」是也。
太史公曰：孙叔敖出一言，郢市复。子产病死，郑民号哭。公仪子见好布而家妇逐。石奢纵父而死，楚昭名立。李离过杀而伏剑，晋文以正国法。
【索隐述赞】奉职循理，为政之先。恤人体国，良史述焉。叔孙、郑产，自昔称贤。拔葵一利，赦父非愆。李离伏剑，为法而然。
史记卷一百二十
汲郑列传第六十
汲黯字长孺，濮阳人也。其先有宠于古之卫君。〔一〕至黯七世，世为卿大夫。黯以父任，孝景时为太子洗马，以庄见惮。〔二〕孝景帝崩，太子即位，黯为谒者。东越相攻，上使黯往视之。不至，至吴而还，报曰：「越人相攻，固其俗然，不足以辱天子之使。」河内失火，延烧千余家，上使黯往视之。还报曰：「家人失火，屋比〔三〕延烧，不足忧也。臣过河南，河南贫人伤水旱万余家，或父子相食，臣谨以便宜，持节发河南仓粟以振贫民。臣请归节，伏矫制之罪。」上贤而释之，迁为荥阳令。黯耻为令，病归田里。上闻，乃召拜为中大夫。以数切谏，不得久留内，迁为东海太守。黯学黄老之言，治官理民，好清静，择丞史而任之。〔四〕其治，责大指而已，不苛小。黯多病，卧闺合内不出。岁余，东海大治。称之。上闻，召以为主爵都尉，列于九卿。治务在无为而已，弘大体，不拘文法。
〔一〕集解文颖曰：「六国时，卫但称君。」
〔二〕索隐按：庄者，严也，谓严威也。按：自汉明帝讳庄，故已后「庄」皆云「严」。
〔三〕索隐音鼻。
〔四〕集解如淳曰：「律，太守、都尉、诸侯内史史各一人，卒史书佐各十人。今总言『丞史』，或以为择郡丞及史使任之。郑当时为大农，推官属丞史，亦是也。」
黯为人性倨，少礼，面折，不能容人之过。合己者善待之，不合己者不能忍见，士亦以此不附焉。然好学，游侠，任气节，内行修絜，好直谏，数犯主之颜色，常慕傅柏、袁盎之为人也。〔一〕善灌夫、郑当时及宗正刘弃。〔二〕亦以数直谏，不得久居位。
〔一〕集解应劭曰：「傅柏，梁人，为孝王将，素伉直。」索隐傅音付，人姓。柏，名。为梁将也。
〔二〕集解徐广曰：「一云名弃疾。」索隐汉书名弃疾。
当是时，太后弟武安侯蚡为丞相，中二千石来拜谒，蚡不为礼。然黯见蚡未尝拜，常揖之。天子方招文学儒者，上曰吾欲云云，〔一〕黯对曰：「陛下内多欲而外施仁义，柰何欲效唐虞之治乎！」上默然，怒，变色而罢朝。公卿皆为黯惧。上退，谓左右曰：「甚矣，汲黯之戆也！」〔二〕群臣或数黯，黯曰：「天子置公卿辅弼之臣，宁令从谀承意，陷主于不义乎？且已在其位，纵爱身，柰辱朝廷何！」
〔一〕集解张晏曰：「所言欲施仁义也。」
〔二〕索隐戆，愚也。音陟降反也。
黯多病，病且满三月，上常赐告者数，〔一〕终不愈。最后病，庄助为请告。〔二〕上曰：「汲黯何如人哉？」助曰：「使黯任职居官，无以踰人。〔三〕然至其辅少主，守城深坚，招之不来，麾之不去，虽自谓贲育亦不能夺之矣。」上曰：「然。古有社稷之臣，至如黯，近之矣。」
〔一〕集解如淳曰：「杜钦所谓『病满赐告诏恩』也。数者，非一也。或曰赐告，得去官归家；与告，居官不视事。」索隐数音所角反。按：注「赐告，得去官家居；予告，居官不视事」也。
〔二〕集解徐广曰：「最，一作『其』也。」
〔三〕索隐踰音庾。案：汉书作「愈」，愈犹胜也。此作「踰」，踰谓越过人也。
大将军青侍中，上踞厕而视之。〔一〕丞相弘燕见，上或时不冠。至如黯见，上不冠不见也。上尝坐武帐中，〔二〕黯前奏事，上不冠，望见黯，避帐中，使人可其奏。其见敬礼如此。
〔一〕集解如淳曰：「厕音侧，谓床边，踞床视之。一云溷厕也。厕，床边侧。」
〔二〕集解应劭曰：「武帐，织成为武士象也。」孟康曰：「今御武帐，置兵兰五兵于帐中。」韦昭曰：「以武名之，示威。」
张汤方以更定律令为廷尉，黯数质责汤于上前，曰：「公为正卿，上不能褒先帝之功业，下不能抑天下之邪心，安国富民，使囹圄空虚，二者无一焉。非苦就行，放析就功，何乃取高皇帝约束纷更之为？〔一〕公以此无种矣。」黯时与汤论议，汤辩常在文深小苛，黯伉厉守高不能屈，忿发骂曰：「天下谓刀笔吏不可以为公卿，果然。必汤也，令天下重足而立，侧目而视矣！」
〔一〕集解如淳曰：「纷，乱也。」
是时，汉方征匈奴，招怀四夷。黯务少事，乘上闲，常言与胡和亲，无起兵。上方向儒术，尊公孙弘。及事益多，吏民巧弄。〔一〕上分别文法，汤等数奏决谳〔二〕以幸。而黯常毁儒，面触弘等徒怀诈饰智以阿人主取容，而刀笔吏专深文巧诋，〔三〕陷人于罪，使不得反其真，以胜为功。上愈益贵弘、汤，弘、汤深心疾黯，唯天子亦不说也，欲诛之以事。弘为丞相，乃言上曰：「右内史界部中多贵人宗室，难治，非素重臣不能任，请徙黯为右内史。」为右内史数岁，官事不废。
〔一〕索隐音路洞反。
〔二〕索隐音鱼列反。
〔三〕索隐音丁礼反。
大将军青既益尊，姊为皇后，然黯与亢礼。人或说黯曰：「自天子欲群臣下大将军，大将军尊重益贵，君不可以不拜。」黯曰：「夫以大将军有揖客，反不重邪？」大将军闻，愈贤黯，数请问国家朝廷所疑，遇黯过于平生。
淮南王谋反，惮黯，曰：「好直谏，守节死义，难惑以非。至如说丞相弘，如发蒙振落耳。」
天子既数征匈奴有功，黯之言益不用。
始黯列为九卿，而公孙弘、张汤为小吏。及弘、汤稍益贵，与黯同位，黯又非毁弘、汤等。已而弘至丞相，封为侯；汤至御史大夫；故黯时丞相史皆与黯同列，或尊用过之。黯褊心，不能无少望，见上，前言曰：「陛下用群臣如积薪耳，后来者居上。」上默然。有闲黯罢，上曰：「人果不可以无学，观黯之言也日益甚。」
居无何，匈奴浑邪王率众来降，汉发车二万乘。县官无钱，从民贳马。〔一〕民或匿马，马不具。上怒，欲斩长安令。黯曰：「长安令无罪，独斩黯，民乃肯出马。且匈奴畔其主而降汉，汉徐以县次传之，何至令天下骚动，罢獘中国而以事夷狄之人乎！」上默然。及浑邪至，贾人与市者，坐当死者五百余人。黯请闲，见高门，〔二〕曰：「夫匈奴攻当路塞，绝和亲，中国兴兵诛之，死伤者不可胜计，而费以巨万百数。臣愚以为陛下得胡人，皆以为奴婢以赐从军死事者家；所卤获，因予之，以谢天下之苦，塞百姓之心。今纵不能，浑邪率数万之众来降，虚府库赏赐，发良民侍养，譬若奉骄子。愚民安知市买长安中物而文吏绳以为阑出财物于边关乎？〔三〕陛下纵不能得匈奴之资以谢天下，又以微文杀无知者五百余人，是所谓『庇其叶而伤其枝』者也，臣窃为陛下不取也。」上默然，不许，曰：「吾久不闻汲黯之言，今又复妄发矣。」后数月，黯坐小法，会赦免官。于是黯隐于田园。
〔一〕索隐贳音时夜反。贳，赊也。邹氏音势。
〔二〕集解如淳曰：「黄图未央宫中有高门殿。」
〔三〕集解应劭曰：「阑，妄也。律，胡市，吏民不得持兵器出关。虽于京师市买，其法一也。」瓒曰：「无符传出入为阑。」
居数年，会更五铢钱，〔一〕民多盗铸钱，楚地尤甚。上以为淮阳，楚地之郊，乃召拜黯为淮阳太守。黯伏谢不受印，诏数强予，然后奉诏。诏召见黯，黯为上泣曰：「臣自以为填沟壑，不复见陛下，不意陛下复收用之。臣常有狗马病，力不能任郡事，臣愿为中郎，出入禁闼，补过拾遗，臣之愿也。」上曰：「君薄淮阳邪？吾今召君矣。〔二〕顾淮阳吏民不相得，吾徒得君之重，卧而治之。」黯既辞行，过大行李息，曰：「黯弃居郡，不得与朝廷议也。然御史大夫张汤智足以拒谏，诈足以饰非，务巧佞之语，辩数之辞，非肯正为天下言，专阿主意。主意所不欲，因而毁之；主意所欲，因而誉之。好兴事，舞文法，〔三〕内怀诈以御主心，外挟贼吏以为威重。公列九卿，不早言之，公与之俱受其僇矣。」息畏汤，终不敢言。黯居郡如故治，淮阳政清。后张汤果败，上闻黯与息言，抵息罪。令黯以诸侯相秩居淮阳。〔四〕七岁而卒。〔五〕
〔一〕集解徐广曰：「元狩五年行五铢钱。」
〔二〕索隐今即今也。谓今日后即召君。
〔三〕集解如淳曰：「舞犹弄也。」
〔四〕集解如淳曰：「诸侯王相在郡守上，秩真二千石。律，真二千石俸月二万，二千石月万六千。」
〔五〕集解徐广曰：「元鼎五年。」
