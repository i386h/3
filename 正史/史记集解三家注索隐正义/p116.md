<!-- { "loadSidebar": true } -->
二十八年，初，灵公取鲁女，生子光，以为太子。仲姬，戎姬。戎姬嬖，仲姬生子牙，属之戎姬。戎姬请以为太子，公许之。仲姬曰：「不可。光之立，列于诸侯矣，〔一〕今无故废之，君必悔之。」公曰：「在我耳。」遂东太子光，〔二〕使高厚傅牙为太子。灵公疾，崔杼迎故太子光而立之，是为庄公。庄公杀戎姬。五月壬辰，灵公卒，庄公即位，执太子牙于句窦之丘，杀之。八月，崔杼杀高厚。晋闻齐乱，伐齐，至高唐。〔三〕
〔一〕集解服虔曰：「数从诸侯征伐盟会。」
〔二〕集解贾逵曰：「徙之东垂也。」
〔三〕集解杜预曰：「高唐在祝阿县西北。」
庄公三年，晋大夫栾盈〔一〕奔齐，庄公厚客待之。晏婴、田文子谏，公弗听。四年，齐庄公使栾盈闲入晋曲沃〔二〕为内应，以兵随之，上太行，入孟门。〔三〕栾盈败，齐兵还，取朝歌。〔四〕
〔一〕集解徐广曰：「史记多作『逞』。」
〔二〕集解贾逵曰：「栾盈之邑。」
〔三〕集解贾逵曰：「孟门、太行皆晋山隘也。」索隐孟门山在朝歌东北。太行山在河内温县西。
〔四〕集解贾逵曰：「晋邑。」
六年，初，棠公妻好，〔一〕棠公死，崔杼取之。庄公通之，数如崔氏，以崔杼之冠赐人。待者曰：「不可。」崔杼怒，因其伐晋，欲与晋合谋袭齐而不得闲。庄公尝笞宦者贾举，贾举复侍，为崔杼闲公〔二〕以报怨。五月，莒子朝齐，齐以甲戌飨之。崔杼称病不视事。乙亥，公问崔杼病，遂从崔杼妻。崔杼妻入室，与崔杼自闭户不出，公拥柱而歌。〔三〕宦者贾举遮公从官而入，闭门，崔杼之徒持兵从中起。公登台而请解，不许；请盟，不许；请自杀于庙，不许。皆曰：「君之臣杼疾病，不能听命。〔四〕近于公宫。〔五〕陪臣争趣有淫者，〔六〕不知二命。」〔七〕公踰墙，射中公股，公反坠，遂弒之。晏婴立崔杼门外，〔八〕曰：「君为社稷死则死之，为社稷亡则亡之。〔九〕若为己死己亡，非其私昵，谁敢任之！」〔一０〕门开而入，枕公尸而哭，三踊而出。人谓崔杼：「必杀之。」崔杼曰：「民之望也，舍之得民。」〔一一〕
〔一〕集解贾逵曰：「棠公，齐棠邑大夫。」
〔二〕集解服虔曰：「伺公闲隙。」正义闲音闲，又如字。
〔三〕集解服虔曰：「公以为姜氏不知己在外，故歌以命之也。一曰公自知见欺，恐不得出，故歌以自悔。」
〔四〕集解服虔曰：「言不能亲听公命。」
〔五〕集解服虔曰：「崔杼之宫近公宫，淫者或诈称公。」
〔六〕集解徐广曰：「争，一作『扞』。」索隐左传作「扞趣」。此为「争趣」者，是太史公变左氏之文。言陪臣但争趣投有淫者耳，更不知他命也。
〔七〕集解杜预曰：「言得淫人，受崔子命讨之，不知他命也。」
〔八〕集解贾逵曰：「闻难而来。」
〔九〕集解服虔曰：「谓以公义为社稷死亡也。如是者，臣亦随之死亡。」
〔一０〕集解服虔曰：「言君自以己之私欲取死亡之祸，则私近之臣所当任也。」杜预曰：「私昵，所亲爱也。非所亲爱，无为当其祸也。」
〔一一〕集解服虔曰：「置之，所以得人心。」
丁丑，崔杼立庄公异母弟杵臼，〔一〕是为景公。景公母，鲁叔孙宣伯女也。景公立，以崔杼为右相，庆封为左相。二相恐乱起，乃与国人盟曰：「不与崔庆者死！」晏子仰天曰：「婴所不（获）唯忠于君利社稷者是从！」不肯盟。庆封欲杀晏子，崔杼曰：「忠臣也，舍之。」齐太史书曰「崔杼弒庄公」，崔杼杀之。其弟复书，崔杼复杀之。少弟复书，崔杼乃舍之。
〔一〕集解徐广曰：「史记多作『箸臼』。」
景公元年，初，崔杼生子成及强，其母死，取东郭女，生明。东郭女使其前夫子无咎与其弟偃〔一〕相崔氏。成有罪，〔二〕二相急治之，立明为太子。成请老于崔（杼），崔杼许之，二相弗听，曰：「崔，宗邑，不可。」〔三〕成、强怒，告庆封。〔四〕庆封与崔杼有郄，欲其败也。成、强杀无咎、偃于崔杼家，家皆奔亡。崔杼怒，无人，使一宦者御，见庆封。庆封曰：「请为子诛之。」使崔杼仇卢蒲嫳〔五〕攻崔氏，杀成、强，尽灭崔氏，崔杼妇自杀。崔杼毋归，〔六〕亦自杀。庆封为相国，专权。
〔一〕正义杜预云：「东郭偃，东郭姜之弟也。」
〔二〕正义左传云成有疾而废之。杜预云有恶疾也。
〔三〕集解杜预曰：「济南东朝阳县西北有崔氏城也。」
〔四〕正义左传云成强告庆封曰：「夫子身亦子所知也，唯无咎与偃是从，父兄莫能进矣。恐害夫子，敢以告。」庆封曰：「苟利夫子，必去之，难吾助汝。」乃杀东郭偃、棠无咎于崔氏朝也。其妻及崔杼皆缢死，崔明奔鲁。
〔五〕集解贾逵曰：「嫳，齐大夫庆封之属。」
〔六〕索隐毋音无也。
三年十月，庆封出猎。初，庆封已杀崔杼，益骄，嗜酒好猎，不听政令。庆舍用政，〔一〕已有内郄。田文子谓桓子曰：「乱将作。」田、鲍、高、栾氏相与谋庆氏。庆舍发甲围庆封宫，四家徒共击破之。庆封还，不得入，奔鲁。齐人让鲁，封奔吴。吴与之朱方，聚其族而居之，富于在齐。其秋，齐人徙葬庄公，僇崔杼尸于市以说众。
〔一〕集解服虔曰：「舍，庆封之子也。生传其职政与子。」
九年，景公使晏婴之晋，与叔向私语曰：「齐政卒归田氏。田氏虽无大德，以公权私，有德于民，民爱之。」十二年，景公如晋，见平公，欲与伐燕。十八年，公复如晋，见昭公。二十六年，猎鲁郊，因入鲁，与晏婴俱问鲁礼。三十一年，鲁昭公辟季氏难，奔齐。齐欲以千社封之，〔一〕子家止昭公，昭公乃请齐伐鲁，取郓〔二〕以居昭公。
〔一〕集解贾逵曰：「二十五家为一社。千社，二万五千家也。」
〔二〕正义郓，郓城也。
三十二年，彗星见。景公坐柏寝，叹曰：「堂堂！谁有此乎？」〔一〕群臣皆泣，晏子笑，公怒。晏子曰：「臣笑群臣谀甚。」景公曰：「彗星出东北，当齐分野，寡人以为忧。」晏子曰：「君高台深池，赋敛如弗得，刑罚恐弗胜，茀星〔二〕将出，彗星〔三〕何惧乎？」公曰：「可禳否？」晏子曰：「使神可祝而来，〔四〕亦可禳而去也。百姓苦怨以万数，而君令一人禳之，安能胜众口乎？」是时景公好治宫室，聚狗马，奢侈，厚赋重刑，故晏子以此谏之。
〔一〕集解服虔曰：「景公自恐德薄不能久享齐国，故曰『谁有此』也。」
〔二〕正义茀音佩。谓客星侵近边侧欲相害。
〔三〕正义彗，息岁反。若帚形，见，其境有乱也。
〔四〕正义祝音章受反。
四十二年，吴王阖闾伐楚，入郢。
四十七年，鲁阳虎攻其君，不胜，奔齐，请齐伐鲁。鲍子谏景公，乃囚阳虎。阳虎得亡，奔晋。
四十八年，与鲁定公好会夹谷。〔一〕犁鉏〔二〕曰：「孔丘知礼而怯，请令莱人为乐，〔三〕因执鲁君，可得志。」景公害孔丘相鲁，惧其霸，故从犁鉏之计。方会，进莱乐，孔子历阶上，使有司执莱人斩之，以礼让景公。景公惭，乃归鲁侵地以谢，而罢去。是岁，晏婴卒。
〔一〕集解服虔曰：「东海祝其县是也。」
〔二〕索隐且，即余反。即犁弥也。
〔三〕集解杜预曰：「莱人，齐所灭莱夷。」
五十五年，范、中行反其君于晋，晋攻之急，来请粟。田乞欲为乱，树党于逆臣，说景公曰：「范、中行数有德于齐，不可不救。」及使乞救而输之粟。
五十八年夏，景公夫人燕姬适子死。景公宠妾芮姬生子荼，〔一〕荼少，其母贱，无行，诸大夫恐其为嗣，乃言愿择诸子长贤者为太子。景公老，恶言嗣事，又爱荼母，欲立之，惮发之口，乃谓诸大夫曰：「为乐耳，国何患无君乎？」秋，景公病，命国惠子、高昭子〔
二〕立少子荼为太子，逐群公子，迁之莱。〔三〕景公卒，〔四〕太子荼立，是为晏孺子。冬，未葬，而群公子畏诛，皆出亡。荼诸异母兄公子寿、〔五〕驹、黔〔六〕奔卫，〔七〕公子驵、〔八〕阳生奔鲁。〔九〕莱人歌之曰：「景公死乎弗与埋，三军事乎弗与谋，〔一０〕师乎师乎，胡党之乎？」〔一一〕
〔一〕索隐左传曰「鬻姒之子荼嬖」，则荼母姓姒。此作「芮姬」，不同也。谯周依左氏作「鬻姒」，邹诞生本作「芮姁」。姁音五句反。
〔二〕集解杜预曰：「惠子，国夏也。昭子，高张也。」
〔三〕集解服虔曰：「莱，齐东鄙邑。」
〔四〕集解皇览曰：「景公冢与桓公冢同处。」
〔五〕索隐一作「嘉」。
〔六〕正义三公子。
〔七〕集解徐广曰：「一云『寿、黔奔卫』。」索隐三人奔卫。
〔八〕索隐左传作「鉏」。
〔九〕索隐二人奔鲁，凡五公子也。
〔一０〕集解服虔曰：「莱人见五公子远迁鄙邑，不得与景公葬埋之事及国三军之谋，故愍而歌。」杜预曰：「称谥，盖葬后而为此歌，哀群公子失所也。」
〔一一〕集解服虔曰：「师，众也。党，所也。言公子徒众何所适也。」
晏孺子元年春，田乞伪事高、国者，每朝，乞骖乘，言曰：「子得君，大夫皆自危，欲谋作乱。」又谓诸大夫曰：「高昭子可畏，及未发，先之。」大夫从之。六月，田乞、鲍牧乃与大夫以兵入公宫，攻高昭子。昭子闻之，与国惠子救公。公师败，田乞之徒追之，国惠子奔莒，遂反杀高昭子。晏圉奔鲁。〔一〕八月，齐秉意兹。〔二〕田乞败二相，乃使人之鲁召公子阳生。阳生至齐，私匿田乞家。十月戊子，田乞请诸大夫曰：「常之母有鱼菽之祭，〔三〕幸来会饮。」会饮，田乞盛阳生橐中，置坐中央，发橐出阳生，曰：「此乃齐君矣！」大夫皆伏谒。将与大夫盟而立之，鲍牧醉，乞诬大夫曰：「吾与鲍牧谋共立阳生。」鲍牧怒曰：「子忘景公之命乎？」诸大夫相视欲悔，阳生前，顿首曰：「可则立之，否则已。」鲍牧恐祸起，乃复曰：「皆景公子也，何为不可！」乃与盟，立阳生，是为悼公。悼公入宫，使人迁晏孺子于骀，〔四〕杀之幕下，而逐孺子母芮子。芮子故贱而孺子少，故无权，国人轻之。
〔一〕集解贾逵曰：「圉，晏婴之子。」
〔二〕集解徐广曰：「左传八月，齐邴意兹奔鲁。」
〔三〕集解何休曰：「齐俗，妇人首祭事。言鱼豆者，示薄陋无所有也。」
〔四〕集解贾逵曰：「齐邑。」
悼公元年，齐伐鲁，取讙、阐。〔一〕初，阳生亡在鲁，季康子以其妹妻之。及归即位，使迎之。季姬与季鲂侯通，〔二〕言其情，鲁弗敢与，故齐伐鲁，竟迎季姬。季姬嬖，齐复归鲁侵地。
〔一〕集解杜预曰：「阐在东平刚县北。」索隐二邑名。讙在今博城县西南。杜预曰：「阐在东平刚县北。」
〔二〕集解杜预曰：「鲂侯，康子叔父也。」
