<!-- { "loadSidebar": true } -->
〔一〕集解徐广曰：「在燕赵之界。」骃案：汉书音义曰「地名」。索隐孟康曰「地名」，在燕赵之界，其地阙。
〔二〕正义易州易县。
〔三〕正义涿，幽州。
〔四〕正义妫州。
〔五〕集解徐广曰：「一作『和』。」骃谓拒，方陈。拒音矩。索隐音巨，又音矩。裴骃云「拒，方阵」。邹氏引左传有「左拒右拒」。徐云「一作『和』。和，军门也」。汉书作「前垣」，小颜以为攻其壁垒之前垣也。李奇以为「前锋坚蔽若垣墙」，非也。
商事孝惠、高后时，商病，不治。〔一〕其子寄，字况，〔二〕与吕禄善。及高后崩，大臣欲诛诸吕，吕禄为将军，军于北军，太尉勃不得入北军，于是乃使人劫郦商，令其子况绐吕禄，〔三〕吕禄信之，故与出游，而太尉勃乃得入据北军，遂诛诸吕。是岁商卒，谥为景侯。子寄代侯。天下称郦况卖交也。〔四〕
〔一〕集解文颖曰：「不能治官事。」
〔二〕索隐郦寄字也。邹氏本作「兄」，亦音况。
〔三〕索隐绐，欺也，诈也。音待。
〔四〕集解班固曰：「夫卖交者，谓见利而忘义也。若寄父为功臣，而又执劫，虽摧吕禄以安稷，谊存君亲可也。」
孝景前三年，吴、楚、齐、赵反，上以寄为将军，围赵城，十月不能下。得俞侯〔一〕栾布自平齐来，乃下赵城，灭赵，王自杀，除国。孝景中二年，寄欲取平原君为夫人，〔二〕景帝怒，下寄吏，有罪，夺侯。景帝乃以商他子坚封为缪侯，〔三〕续郦氏后。缪靖侯卒，子康侯遂成立。遂成卒，子怀侯世宗立。〔四〕世宗卒，子侯终根立，为太常，坐法，国除。
〔一〕集解俞音舒。索隐俞音歈，县名，又音输，在河东。
〔二〕集解苏林曰：「景帝王皇后母臧儿也。」
〔三〕集解徐广曰：「缪者，更封邑名。谥曰靖。」索隐缪音穆，邑也。谥曰靖侯。汉书无谥。
〔四〕集解徐广曰：「世，一作『他』。」
汝阴侯〔一〕夏侯婴，沛人也。为沛厩司御。〔二〕每送使客还，过沛泗上亭，与高祖语，未尝不移日也。婴已而试补县吏，与高祖相爱。高祖戏而伤婴，人有告高祖。〔三〕高祖时为亭长，重坐伤人，〔四〕告故不伤婴，〔五〕婴证之。后狱覆，〔六〕婴坐高祖系岁余，掠笞数百，终以是脱高祖。
〔一〕正义汝阴即今阳城。
〔二〕索隐案：楚汉春秋云滕公为御也。
〔三〕集解韦昭曰：「告，白也。白高祖伤人。」
〔四〕集解如淳曰：「为吏伤人，其罪重也。」
〔五〕集解邓展曰：「律有故乞鞠。高祖自告不伤人。」索隐案：晋令云「狱结竟，呼囚鞠语罪状，囚若称枉欲乞鞠者，许之也」。
〔六〕索隐案：韦昭曰「高帝自言不伤婴，婴证之，是狱辞翻覆也」。
高祖之初与徒属欲攻沛也，婴时以县令史为高祖使。〔一〕上降沛一日，〔二〕高祖为沛公，赐婴爵七大夫，以为太仆。从攻胡陵，婴与萧何降泗水监平，〔三〕平以胡陵降，赐婴爵五大夫。从击秦军砀东，攻济阳，下户牖，破李由军雍丘下，以兵车趣攻战疾，赐爵执帛。常以太仆奉车从击章邯军东阿、濮阳下，以兵车趣攻战疾，破之，赐爵执珪。复常奉车从击赵贲军开封，杨熊军曲遇。婴从捕虏六十八人，降卒八百五十人，得印一匮。〔四〕因复常奉车从击秦军雒阳东，以兵车趣攻战疾，赐爵封转为滕公。〔五〕因复奉车从攻南阳，战于蓝田、芷阳，〔六〕以兵车趣攻战疾，至霸上。项羽至，灭秦，立沛公为汉王。汉王赐婴爵列侯，号昭平侯，复为太仆，从入蜀、汉。
〔一〕正义为，于伪反。使，所吏反。
〔二〕正义谓父老开城门迎高祖。
〔三〕集解张晏曰：「胡陵，平所止县，何尝给之，故与降也。」
〔四〕索隐案：说文云「匮，匣也」。谓得其时自相部署之印。
〔五〕集解徐广曰：「令也。」骃案：邓展曰「今沛郡公丘」。汉书曰婴为滕令奉车，故号滕公。正义滕即公丘故城是，在徐州滕县西南十五里。
〔六〕索隐芷音止，地名，今霸陵也，在京兆。
还定三秦，从击项籍。至彭城，项羽大破汉军。汉王败，不利，驰去。见孝惠、鲁元，载之。汉王急，马罢，虏在后，常蹶两儿〔一〕欲弃之，婴常收，竟载之，徐行面雍树乃驰。〔二〕汉王怒，行欲斩婴者十余，卒得脱，而致孝惠、鲁元于丰。
〔一〕索隐蹶音厥，又音巨月反，一音居卫反。汉书作「蹳」，音拨。
〔二〕集解服虔曰：「高祖欲斩之，故婴围树走也。面，向树也。」应劭曰：「古者皆立乘，婴恐小儿坠，各置一面雍持之。树，立也。」苏林曰：「南（阳）〔方〕人谓抱小儿为『雍树』。面者，大人以面首向临之，小儿抱大人颈似悬树也。」索隐苏林与晋灼皆言南方及京师谓抱儿为「拥树」，今则无其言，或当时有此说。其应、服之说，盖疏也。
汉王既至荥阳，收散兵，复振，赐婴食祈阳。〔一〕复常奉车从击项籍，追至陈，卒定楚，至鲁，益食兹氏。〔二〕
〔一〕集解徐广曰：「祈，一作『沂』。」索隐盖乡名也。汉书作「沂」，楚无其县。
〔二〕索隐县名也。地理志属太原。
汉王立为帝。其秋，燕王臧荼反，婴以太仆从击荼。明年，从至陈，取楚王信。更食汝阴，剖符世世勿绝。以太仆从击代，至武泉、云中，〔一〕益食千户。因从击韩信军胡骑晋阳旁，大破之。追北至平城，为胡所围，七日不得通。高帝使使厚遗阏氏，冒顿开围一角。高帝出欲驰，婴固徐行，弩皆持满外向，卒得脱。益食婴细阳〔二〕千户。复以太仆从击胡骑句注北，大破之。以太仆击胡骑平城南，三陷陈，功为多，赐所夺邑五百户。〔三〕以太仆击陈豨、黥布军，陷陈却敌，益食千户，定食汝阴六千九百户，除前所食。
〔一〕索隐地理志武泉属云中。正义二县，在朔州善阳县界。
〔二〕索隐地理志属汝南。
〔三〕集解汉书音义曰：「时有罪过夺邑者，以赐之。」
婴自上初起沛，常为太仆，竟高祖崩。以太仆事孝惠。孝惠帝及高后德婴之脱孝惠、鲁元于下邑之闲也，〔一〕乃赐婴县北第第一，曰「近我」，以尊异之。孝惠帝崩，以太仆事高后。高后崩，代王之来，婴以太仆与东牟侯入清宫，废少帝，以天子法驾迎代王代邸，与大臣共立为孝文皇帝，复为太仆。八岁卒，谥为文侯。〔二〕子夷侯灶立，七年卒。子共侯赐立，三十一年卒。子侯颇尚平阳公主。立十九岁，元鼎二年，坐与父御婢奸罪，自杀，国除。
〔一〕正义宋州砀山县。
〔二〕索隐案：姚氏云「三辅故事曰『滕文公墓在饮马桥东大道南，俗谓之马冢』。博物志曰『公卿送婴葬，至东都门外，马不行，踣地悲鸣，得石椁，有铭曰「佳城郁郁，三千年见白日，吁嗟滕公居此室」。乃葬之』」。
颍阴侯〔一〕灌婴者，睢阳贩缯者也。〔二〕高祖之为沛公，略地至雍丘下，章邯败杀项梁，而沛公还军于砀，婴初以中涓从击破东郡尉于成武及秦军于扛里，疾斗，赐爵七大夫。从攻秦军亳南、开封、曲遇，战疾力，〔三〕赐爵执帛，号宣陵君。从攻阳武以西至雒阳，破秦军尸北，北绝河津，南破南阳守齮阳城东，遂定南阳郡。西入武关，战于蓝田，疾力，至霸上，赐爵执珪，号昌文君。〔四〕
〔一〕正义今陈州南颍县西北十三里颍阴故城是。
〔二〕正义睢阳，宋州宋城县。
〔三〕集解服虔曰：「疾攻之。」
〔四〕索隐亦称宣陵君，皆非爵土，加美号耳。
沛公立为汉王，拜婴为郎中，从入汉中，十月，拜为中谒者。从还定三秦，下栎阳，降塞王。还围章邯于废丘，未拔。从东出临晋关，击降殷王，定其地。击项羽将龙且、魏相项他军定陶南，疾战，破之。赐婴爵列侯，号昌文侯，食杜平乡。〔一〕
〔一〕索隐谓食杜县之平乡。
复以中谒者从降下砀，以至彭城。项羽击，大破汉王。汉王遁而西，婴从还，军于雍丘。王武、魏公申徒反，〔一〕从击破之。攻下黄，〔二〕西收兵，军于荥阳。楚骑来众，汉王乃择军中可为（车）骑将者，皆推故秦骑士重泉人〔三〕李必、骆甲〔四〕习骑兵，今为校尉，可为骑将。汉王欲拜之，必、甲曰：「臣故秦民，恐军不信臣，臣愿得大王左右善骑者傅之。」〔五〕灌婴虽少，然数力战，乃拜灌婴为中大夫，令李必、骆甲为左右校尉，将郎中骑兵击楚骑于荥阳东，大破之。受诏别击楚军后，绝其饷道，起阳武至襄邑。击项羽之将项冠于鲁下，破之，所将卒斩右司马、骑将各一人。〔六〕击破柘公王武，〔七〕军于燕西，所将卒斩楼烦将五人，〔八〕连尹一人。〔九〕击王武别将桓婴白马下，破之，所将卒斩都尉一人。以骑渡河南，送汉王到雒阳，使北迎相国韩信军于邯郸。还至敖仓，婴迁为御史大夫。
〔一〕集解张晏曰：「秦将，降为公，今反。」
〔二〕正义故城在曹州考城县东二十四里。
〔三〕集解徐广曰：「重泉属冯翊。」正义故城在同州蒲城县东南四十五里。
〔四〕索隐必，甲，二人名也。姚氏案：汉纪桓帝延熹三年，追录高祖功臣李必后黄门丞李遂为晋阳关内侯也。
〔五〕集解如淳曰：「傅音附。犹言随从者。」
〔六〕集解张晏曰：「王右方之马，左亦如之。」
〔七〕集解徐广曰：「柘属陈。」索隐案：武，柘县令也。柘县属陈。正义柘属淮阳国。案：滑州胙城，本南燕国也。
〔八〕集解李奇曰：「楼烦，县名。其人善骑射，故以名射士为「
楼烦」，取其美称，未必楼烦人也。」张晏曰：「楼烦，胡国名也。」
〔九〕集解张晏曰：「大夫，楚官。」索隐苏林曰：「楚官也。」案：左传「莫敖、连尹、宫厩尹」是。
三年，以列侯食邑杜平乡。以御史大夫受诏将郎中骑兵东属相国韩信，击破齐军于历下，所将卒虏车骑将军华毋伤及将吏四十六人。降下临菑，得齐守相田光。追齐相田横至嬴、博，破其骑，所将卒斩骑将一人，生得骑将四人。攻下嬴、博，破齐将军田吸于千乘，所将卒斩吸。东从韩信攻龙且、留公旋于高密，〔一〕卒斩龙且，〔二〕生得右司马、连尹各一人，楼烦将十人，身生得亚将周兰。
〔一〕索隐留，县。令称公，旋其名也。高密，县名，在北海。汉书作「假密」。假密，地名，不知所在，未知孰是。正义留县在沛郡。公，其令。
〔二〕集解文颖曰：「所将卒。」
