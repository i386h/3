<!-- { "loadSidebar": true } -->
〔一０〕索隐按：天皇、地皇之下即云泰皇，当人皇也。而封禅书云「昔者太帝使素女鼓瑟而悲」，盖三皇已前称泰皇。一云泰皇，太昊也。
〔一一〕集解蔡邕曰：「制书，帝者制度之命也，其文曰『制』。诏，诏书。诏，告也。」正义令音力政反。制诏三代无文，秦始有之。
〔一二〕集解蔡邕曰：「朕，我也。古者上下共称之，贵贱不嫌，则可以同号之义也。皋陶与舜言『朕言惠，可底行』。屈原曰『朕皇考』。至秦，然后天子独以为称。汉因而不改。」
〔一三〕正义去音丘吕反。
〔一四〕集解蔡邕曰：「群臣有所奏，请尚书令奏之，下有司曰『制』，天子答之曰『可』。」
〔一五〕集解汉高祖尊父曰太上皇，亦放此也。
〔一六〕集解谥法，周公所作。
〔一七〕正义色主反。
始皇推终始五德之传，〔一〕以为周得火德，秦代周德，从所不胜。〔二〕方今水德之始，〔三〕改年始，朝贺皆自十月朔。〔四〕衣服旄旌节旗〔五〕皆上黑。〔六〕数以六为纪，符、法冠皆六寸，而舆六尺，六尺为步，乘六马。〔七〕更名河曰德水，以为水德之始。刚毅戾深，事皆决于法，刻削毋仁恩和义，然后合五德之数。〔八〕于是急法，久者不赦。
〔一〕集解郑玄曰：「音亭传。」索隐音张恋反。传，次也。谓五行之德始终相次也。汉书郊祀志曰：「齐人邹子之徒论著终始五德之运，始皇采用。」
〔二〕正义胜，申证反。秦以周为火德。能灭火者水也，故称从其所不胜于秦。
〔三〕索隐封禅书曰秦文公获黑龙，以为水瑞，秦始皇帝因自谓为水德也。
〔四〕正义周以建子之月为正，秦以建亥之月为正，故其年始用十月而朝贺。
〔五〕正义旌音精。旄音毛。旗音其。周礼云：「析羽为旌，熊虎为旗。」旌节者，编毛为之，以象竹节，汉书云「苏武执节在匈奴牧羊，节毛尽落」是也。韦昭云：「节者，山国用人节，泽国用龙节，皆以金为之。道路以旌节，门关用符节，都鄙用管节，皆用竹为之。」
〔六〕正义以水德属北方，故上黑。
〔七〕集解张晏曰：「水，北方，黑，终数六，故以六寸为符，六尺为步。」瓒曰：「水数六，故以六为名。」谯周曰：「步以人足为数，非独秦制然。」索隐管子司马法皆云六尺为步。谯周以为步以人足，非独秦制。又按：礼记王制曰「古者八尺为步」，今以周尺六尺四寸为步，步之尺数亦不同。
〔八〕索隐水主阴，阴刑杀，故急法刻削，以合五德之数。
丞相绾等言：「诸侯初破，燕、齐、荆地远，不为〔一〕置王，毋以填之。请立诸子，唯上幸许。」始皇下其议于群臣，群臣皆以为便。廷尉李斯议曰：「周文武所封子弟同姓甚众，然后属疏远，相攻击如仇雠，诸侯更相诛伐，周天子弗能禁止。今海内赖陛下神灵一统，皆为郡县，诸子功臣以公赋税重赏赐之，甚足易制。天下无异意，〔二〕则安宁之术也。置诸侯不便。」始皇曰：「天下共苦战斗不休，以有侯王。赖宗庙，天下初定，又复立国，是树兵也，而求其宁息，岂不难哉！廷尉议是。」
〔一〕正义于伪反。
〔二〕正义易音以职反。
分天下以为三十六郡，〔一〕郡置守、尉、监。〔二〕更名民曰「黔首」。〔三〕大酺。收天下兵，〔四〕聚之咸阳，销以为锺鐻，〔五〕金人十二，重各千石，〔六〕置廷宫中。一法度衡石丈尺。车同轨。书同文字。地东至海暨朝鲜，〔七〕西至临洮、羌中，〔八〕南至北向户，〔九〕北据河为塞，并阴山至辽东。〔一０〕徙天下豪富于咸阳十二万户。诸庙及章台、上林皆在渭南。秦每破诸侯，写放其宫室，作之咸阳北阪上，〔一一〕南临渭，自雍门〔一二〕以东至泾、渭，殿屋复道周阁相属。〔一三〕所得诸侯美人锺鼓，以充入之。〔一四〕
〔一〕集解三十六郡者，三川、河东、南阳、南郡、九江、鄣郡、会稽、颍川、砀郡、泗水、薛郡、东郡、琅邪、齐郡、上谷、渔阳、右北平、辽西、辽东、代郡、巨鹿、邯郸、上党、太原、云中、九原、鴈门、上郡、陇西、北地、汉中、巴郡、蜀郡、黔中、长沙凡三十五，与内史为三十六郡。正义风俗通云：「周制天子方千里，分为百县，县有四郡，故左传云上大夫受县，下大夫受郡。秦始皇初置三十六郡以监县也。」
〔二〕集解汉书百官表曰：「秦郡守掌治其郡；有丞、尉，掌佐守典武职甲卒；监御史掌监郡。」
〔三〕集解应劭曰：「黔亦黎，黑也。」
〔四〕集解应劭曰：「古者以铜为兵。」
〔五〕集解徐广曰：「音巨。」
〔六〕索隐按：二十六年，有长人见于临洮，故销兵器，铸而象之。谢承后汉书「铜人，翁仲，翁仲其名也」。三辅旧事「铜人十二，各重三十四万斤。汉代在长乐宫门前」。董卓坏其十为钱，余二犹在。石季龙徙之邺，苻坚又徙长安而销之也。正义汉书五行志云：「
二十六年，有大人长五丈，足履六尺，皆夷狄服，凡十二人，见于临洮，故销兵器，铸而象之。」谢承后汉书云：「铜人，翁仲其名也。」三辅旧事云：「聚天下兵器，铸铜人十二，各重二十四万斤。汉世在长乐宫门。」魏志董卓传云：「椎破铜人十及锺鐻，以铸小钱。」关中记云：「董卓坏铜人，余二枚，徙清门里。魏明帝欲将诣洛，载到霸城，重不可致。后石季龙徙之邺，苻坚又徙入长安而销之。」英雄记云：「昔大人见临洮而铜人铸，至董卓而铜人毁也。」
〔七〕正义暨，其记反。朝音潮。鲜音仙。海谓渤海南至扬、苏、台等州之东海也。暨，及也。东北朝鲜国。括地志云：「高骊治平壤城，本汉乐浪郡王险城，即古朝鲜也。」
〔八〕正义洮，吐高反。括地志云：「临洮郡即今洮州，亦古西羌之地，在京西千五百五十一里羌中。从临洮西南芳州扶松府以西，并古诸羌地也。」
〔九〕集解吴都赋曰：「开北户以向日。」刘逵曰：「日南之北户，犹日北之南户也。」
〔一０〕集解地理志西河有阴山县。正义塞，先代反。并，白浪反。谓灵、夏、胜等州之北黄河。阴山在朔州北塞外。从河傍阴山，东至辽东，筑长城为北界。
〔一一〕集解徐广曰：「在长安西北，汉武时别名渭城。」正义今咸阳县北阪上。
〔一二〕集解徐广曰：「在高陵县。」正义今岐州雍县东。
〔一三〕正义复音福。属，之欲反。庙记云：「北至九嵕、甘泉，南至长杨、五柞，东至河，西至汧渭之交，东西八百里，离宫别馆相望属也。木衣绨绣，土被朱紫，宫人不徙。穷年忘归，犹不能遍也。」
〔一四〕正义三辅旧事云：「始皇表河以为秦东门，表汧以为秦西门，表中外殿观百四十五，后宫列女万余人，气上冲于天。」
二十七年，始皇巡陇西、北地，〔一〕出鸡头山，〔二〕过回中。〔三〕焉作信宫渭南，已更命信宫为极庙，象天极。〔四〕自极庙道通郦山，作甘泉前殿。筑甬道，〔五〕自咸阳属之。是岁，赐爵一级。治驰道。〔六〕
〔一〕正义陇西，今陇右；北地，今宁州也。
〔二〕正义括地志云：「鸡头山在成州上禄县东北二十里，在京西南九百六十里。郦元云盖大陇山异名也。后汉书隗嚣传云『王莽塞鸡头』，即此也。」按：原州平高县西百里亦有笄头山，在京西北八百里，黄帝鸡山之所。
〔三〕集解应劭曰：「回中在安定高平。」孟康曰：「回中在北地。」正义括地志云：「回中宫在岐州雍县西四十里。」言始皇欲西巡陇西之北，从咸阳向西北出宁州，西南行至成州，出鸡头山，东还，过岐州回中宫。
〔四〕索隐为宫庙象天极，故曰极庙。天官书曰「中宫曰天极」是也。
〔五〕集解应劭曰：「筑垣墙如街巷。」正义筑音竹。甬音勇。应劭云：「谓于驰道外筑墙，天子于中行，外人不见。」
〔六〕集解应劭曰：「驰道，天子道也，道若今之中道然。」汉书贾山传曰：「秦为驰道于天下，东穷燕齐，南极吴楚，江湖之上，滨海之观毕至。道广五十步，三丈而树，厚筑其外，隐以金椎，树以青松。」
二十八年，始皇东行郡县，上邹峄山。〔一〕立石，与鲁诸儒生议，刻石颂秦德，议封禅望祭山川之事。〔二〕乃遂上泰山，〔三〕立石，封，祠祀。〔四〕下，风雨暴至，休于树下，因封其树为五大夫。〔五〕禅梁父。〔六〕刻所立石，其辞曰：〔七〕
〔一〕集解韦昭曰：「邹，鲁县，山在其北。」正义上，时掌反。邹，侧留反。峄音亦。国系云：「邾峄山亦名邹山，在兖州邹县南三十二里。鲁穆公改『邾』作『邹』，其山遂从『邑』变。山北去黄河三百余里。」
〔二〕正义晋太康地记云：「为坛于太山以祭天，示增高也。为墠于梁父以祭地，示增广也。祭尚玄酒而俎鱼。墠皆广长十二丈。坛高三尺，阶三等，而树石太山之上，高三丈一尺，广三尺，秦之刻石云。」
〔三〕正义泰山一曰岱宗，东岳也，在兖州博城县西北三十里。山海经云：「泰山，其上多玉，其下多石。」郭璞云：「从泰山下至山头，百四十八里三百步。」道书福地记云：「泰山高四千九百丈二尺，周回二千里。多芝草玉石，长津甘泉，仙人室。又有地狱六，曰鬼神之府，从西上，下有洞天，周回三千里，鬼神考谪之府。」
〔四〕集解服虔曰：「增天之高，归功于天。」张晏曰：「天高不可及，于泰山上立封禅而祭之，冀近神灵也。」瓒曰：「积土为封。谓负土于泰山上，为坛而祭之。」
〔五〕正义封，一作「复」，音福。
〔六〕集解服虔曰：「禅，阐广土地也。」瓒曰：「古者圣王封泰山，禅亭亭或梁父，皆泰山下小山。除地为墠，祭于梁父。后改『墠』曰『禅』。」正义父音甫。在兖州泗水县北八十里。
〔七〕索隐其词每三句为韵，凡十二韵。下之罘、碣石、会稽三铭皆然。
皇帝临位，作制明法，臣下修饬。〔一〕二十有六年，初并天下，罔不宾服。亲巡远方黎民，登兹泰山，周览东极。从臣思迹，〔二〕本原事业，祗诵功德。〔三〕治道运行，诸产得宜，皆有法式。大义休明，垂于后世，顺承勿革。皇帝躬圣，既平天下，不懈于治。夙兴夜寐，建设长利，〔四〕专隆教诲。训经宣达，远近毕理，咸承圣志。贵贱分明，男女礼顺，慎遵职事。昭隔内外，〔五〕靡不清净，施于后嗣。化及无穷，遵奉遗诏，永承重戒。
〔一〕正义饬音敕。
〔二〕正义从，财用反。
〔三〕正义祗音脂。
〔四〕正义长，直良反。
〔五〕集解徐广曰：「隔，一作『融』。」
于是乃并勃海以东，〔一〕过黄、腄，〔二〕穷成山，登之罘，〔三〕立石颂秦德焉而去。
〔一〕正义并，白浪反。勃作「渤」，蒲忽反。
