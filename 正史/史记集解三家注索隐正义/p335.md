<!-- { "loadSidebar": true } -->
迁生龙门，〔一〕耕牧河山之阳。〔二〕年十岁则诵古文。〔三〕二十而南游江、淮，上会稽，探禹穴，〔四〕窥九疑，〔五〕浮于沅、湘；〔六〕北涉汶、泗，〔七〕讲业齐、鲁之都，观孔子之遗风，乡射邹、峄；厄困鄱、薛、〔八〕彭城，过梁、楚以归。于是迁仕为郎中，奉使西征巴、蜀以南，南略邛、笮、昆明，还报命。〔九〕
〔一〕集解徐广曰：「在冯翊夏阳县。」骃案：苏林曰「禹所凿龙门也」。正义括地志云：「龙门在同州韩城县北五十里。其山更黄河，夏禹所凿者也。龙门山在夏阳县，迁即汉夏阳县人也，至唐改曰韩城县。」
〔二〕正义河之北，山之南也。案：在龙门山南也。
〔三〕索隐案：迁及事伏生，是学诵古文尚书。刘氏以为左传、国语、系本等书，是亦名古文也。
〔四〕集解张晏曰：「禹巡狩至会稽而崩，因葬焉。上有孔穴，民闲云禹入此穴。」索隐越绝书云：「禹上茅山大会计，更名曰会稽。」张勃吴录云：「本名苗山，一名覆釜，禹会诸侯计功，改曰会稽。上有孔，号曰禹穴也。」正义括地志云：「石箐山一名玉笥山，又名宛委山，即会稽山一峰也，在会稽县东南十八里。吴越春秋云『禹案黄帝中经九山，东南天柱，号曰宛委，赤帝左阙之填，承以文玉，覆以盘石，其书金简青玉为字，编以白银，皆瑑其文。禹乃东巡，登衡山，血白马以祭。禹乃登山，仰天而笑，忽然而卧，梦见绣衣男子自称玄夷仓水使者，却倚覆釜之山，东顾谓禹曰：「欲得我山神书者，齐于黄帝之岳，岩（岩）〔岳〕之下，三月季庚，登山发石。」禹乃登宛委之山，发石，乃得金简玉字，以水泉之脉。山中又有一穴，深不见底，谓之禹穴』。史迁云『上会稽，探禹穴』，即此穴也。」
〔五〕索隐山海经云：「南方苍梧之丘，苍梧之泉，在营道南，其山九峰皆相似，故曰九疑。」张晏云：「九疑舜葬，故窥之。」寻上探禹穴，盖以先圣所葬处有古册文，故探窥之，亦搜采远矣。正义九疑山在道州。
〔六〕正义沅水出朗州。湘水出道州北，东北入海。
〔七〕正义两水出兖州东北而南历鲁。
〔八〕集解徐广曰：「峄音亦，县名，有山也。鄱音皮。邹、鄱、薛三县属鲁。」索隐鄱本音蕃，今音皮。案：田鲁记云「灵帝末，有汝南陈子游为鲁相。子游，太尉陈蕃子也，国人讳而改焉」。若如其说，则「蕃」改「鄱」，鄱皮声相近，后渐讹耳。然地理志鲁国蕃县，应劭曰邾国也，音皮。正义邹，县名。峄，山名。峄山在邹县北二十二里，地近曲阜，于此行乡射之礼。括地志云：「徐州滕县，汉蕃县，音翻。汉末陈蕃子逸为鲁相，改音皮。田鲁记曰『灵帝末，汝南陈子斿为鲁相，陈蕃子也，国人为讳而改焉』。」
〔九〕集解徐广曰：「元鼎六年，平西南夷，以为五郡。其明年，元封元年是也。」
是岁天子始建汉家之封，而太史公留滞周南，〔一〕不得与从事，〔二〕故发愤且卒。而子迁适使反，见父于河洛之闲。太史公执迁手而泣曰：「余先周室之太史也。自上世尝显功名于虞夏，典天官事。后世中衰，绝于予乎？汝复为太史，则续吾祖矣。今天子接千岁之统，封泰山，而余不得从行，是命也夫，命也夫！余死，汝必为太史；为太史，无忘吾所欲论著矣。且夫孝始于事亲，中于事君，终于立身。扬名于后世，以显父母，此孝之大者。夫天下称诵周公，言其能论歌文武之德，宣周邵之风，达太王王季之思虑，爰及公刘，以尊后稷也。幽厉之后，王道缺，礼乐衰，孔子修旧起废，论诗书，作春秋，则学者至今则之。自获麟以来四百有余岁，〔三〕而诸侯相兼，史记放绝。今汉兴，海内一统，明主贤君忠臣死义之士，余为太史而弗论载，废天下之史文，余甚惧焉，汝其念哉！」迁俯首流涕曰：「小子不敏，请悉论先人所次旧闻，弗敢阙。」
〔一〕集解徐广曰：「挚虞曰古之周南，今之洛阳。」索隐张晏云：「自陕已东，皆周南之地也。」
〔二〕正义与音预。
〔三〕集解骃案：年表鲁哀公十四年获麟，至汉元封元年三百七十一年。
卒三岁而迁为太史令，〔一〕紬史记〔二〕石室金匮之书。〔三〕五年而当太初元年，〔四〕十一月甲子朔旦冬至，天历始改，建于明堂，诸神受纪。〔五〕
〔一〕索隐博物志：「太史令茂陵显武里大夫司马迁，年二十八，三年六月乙卯除，六百石。」
〔二〕集解徐广曰：「紬音抽。」索隐如淳云：「抽彻旧书故事而次述之。」徐广音抽。小颜云：「紬谓缀集之也。」
〔三〕索隐案：石室、金匮皆国家藏书之处。
〔四〕集解李奇曰：「迁为太史后五年，适当于武帝太初元年，此时述史记。」正义案：迁年四十二岁。
〔五〕集解徐广曰：「封禅序曰『封禅则万灵罔不禋祀』。」骃案：韦昭曰「告于百神，与天下更始，着纪于是」。索隐虞喜志林云：「改历于明堂，班之于诸侯。诸侯群神之主，故曰『诸神受纪』。」孟康云：「句芒、祝融之属皆受瑞纪。」
太史公曰：「先人有言：〔一〕『自周公卒五百岁而有孔子。孔子卒后至于今五百岁，〔二〕有能绍明世，正易传，继春秋，本诗书礼乐之际？』意在斯乎！意在斯乎！小子何敢让焉。」〔三〕
〔一〕索隐先人谓先代贤人也。正义太史公，司马迁也。先人，司马谈也。
〔二〕索隐按：孟子称尧舜至汤五百余岁，汤至文王五百余岁，文王至孔子五百余岁。按：太史公略取于孟子，而杨雄、孙盛深所不然，所谓多见不知量也。以为淳气育才，岂有常数，五百之期，何异瞬息。是以上皇相次，或有万龄为闲，而唐尧、舜、禹比肩并列。降及周室，圣贤盈朝；孔子之没，千载莫嗣，安在于千年五百乎？具述作者，盖记注之志耳，岂圣人之伦哉。
〔三〕索隐让，汉书作「攘」。晋灼云：「此古『让』字，言己当述先人之业，何敢自嫌值五百岁而让也。」
上大夫壶遂〔一〕曰：「昔孔子何为而作春秋哉？」太史公曰：「余闻董生曰：〔二〕『周道衰废，孔子为鲁司寇，诸侯害之，大夫壅之。孔子知言之不用，道之不行也，是非二百四十二年〔三〕之中，以为天下仪表，贬天子，退诸侯，讨大夫，以达王事而已矣。』子曰：『我欲载之空言，〔四〕不如见之于行事之深切着明也。』〔五〕夫春秋，上明三王之道，下辨人事之纪，别嫌疑，明是非，定犹豫，善善恶恶，〔六〕贤贤贱不肖，存亡国，继绝世，补敝起废，王道之大者也。易着天地阴阳四时五行，故长于变；礼经纪人伦，故长于行；书记先王之事，故长于政；诗记山川溪谷禽兽草木牝牡雌雄，故长于风；乐乐所以立，故长于和；春秋辩是非，故长于治人。是故礼以节人，乐以发和，书以道事，诗以达意，易以道化，春秋以道义。拨乱世反之正，莫近于春秋。春秋文成数万，其指数千。〔七〕万物之散聚皆在春秋。春秋之中，弒君三十六，亡国五十二，诸侯奔走不得保其社稷者不可胜数。察其所以，皆失其本已。〔八〕故易曰『失之豪厘，差以千里』。〔九〕故曰『臣弒君，子弒父，非一旦一夕之故也，其渐久矣』。故有国者不可以不知春秋，前有谗而弗见，后有贼而不知。为人臣者不可以不知春秋，守经事而不知其宜，遭变事而不知其权。为人君父而不通于春秋之义者，必蒙首恶之名。为人臣子而不通于春秋之义者，必陷篡弒之诛，死罪之名。其实皆以为善，为之不知其义，〔一０〕被之空言而不敢辞。〔一一〕夫不通礼义之旨，至于君不君，臣不臣，父不父，子不子。夫君不君则犯，〔一二〕臣不臣则诛，父不父则无道，子不子则不孝。此四行者，天下之大过也。以天下之大过予之，则受而弗敢辞。故春秋者，礼义之大宗也。夫礼禁未然之前，法施已然之后；法之所为用者易见，而礼之所为禁者难知。」
〔一〕索隐案：遂为詹事，秩二千石，故为上大夫也。
〔二〕集解服虔曰：「仲舒也。」
〔三〕索隐案：是非谓褒贬诸侯之得失也。
〔四〕索隐案：孔子之言见春秋纬，太史公引之以成说也。空言谓褒贬是非也。空立此文，而乱臣贼子惧也。
〔五〕索隐案：孔子言我徒欲立空言，设褒贬，则不如附见于当时所因之事。人臣有僭侈篡逆，因就此笔削以褒贬，深切着明而书之，以为将来之诫者也。
〔六〕索隐公羊传曰「善善及其子孙，恶恶止其身」也。
〔七〕集解张晏曰：「春秋万八千字，当言『减』，而云『成数』，字误也。」骃谓太史公此辞是述董生之言。董仲舒自治公羊春秋，公羊经传凡有四万四千余字，故云「文成数万」也。不得如张议，但论经万八千字，便谓之误。索隐案：张晏曰「春秋万八千字，此云『
文成数万』，字误也」。裴骃以迁述仲舒所论公羊经传，凡四万四千，故云「数万」，又非也。小颜云「史迁岂以公羊传为春秋乎」？又春秋经一万八千，亦足称数万，非字之误也。
〔八〕索隐案：弒君亡国及奔走者，皆是失仁义之道本耳。已者，语终之辞也。
〔九〕集解徐广曰：「一云『差以毫厘』，一云『缪以千里』。」骃案：今易无此语，易纬有之。
〔一０〕正义其心实善，为之不知义理，则陷于罪咎。
〔一一〕集解张晏曰：「赵盾不知讨贼，而不敢辞其罪也。」
〔一二〕正义颜云：「为臣下所干犯也。一云违犯礼义。」
壶遂曰：「孔子之时，上无明君，下不得任用，故作春秋，垂空文以断礼义，当一王之法。今夫子上遇明天子，下得守职，万事既具，咸各序其宜，夫子所论，欲以何明？」
太史公曰：「唯唯，否否，〔一〕不然。余闻之先人曰：『伏羲至纯厚，作易八卦。尧舜之盛，尚书载之，礼乐作焉。汤武之隆，诗人歌之。春秋采善贬恶，推三代之德，褒周室，非独刺讥而已也。』汉兴以来，至明天子，获符瑞，封禅，改正朔，易服色，受命于穆清，〔二〕泽流罔极，海外殊俗，重译款塞，〔三〕请来献见者，不可胜道。臣下百官力诵圣德，犹不能宣尽其意。且士贤能而不用，有国者之耻；主上明圣而德不布闻，有司之过也。且余尝掌其官，废明圣盛德不载，灭功臣世家贤大夫之业不述，堕先人所言，罪莫大焉。余所谓述故事，整齐其世传，非所谓作也，而君比之于春秋，谬矣。」
〔一〕集解晋灼曰：「唯唯，谦应也。否否，不通者也。」
〔二〕集解如淳曰：「受天命清和之气。」正义于音乌。颜云：「于，叹辞也。穆，美也。言天子有美德而教化清也。」
〔三〕集解应劭曰：「款，叩也。皆叩塞门来服从也。」如淳曰：「款，宽也。请除守塞者，自保不为寇害。」正义重译，更译其言也。
