<!-- { "loadSidebar": true } -->
项羽在戏下，欲攻沛公。沛公从百余骑因项伯面见项羽，谢无有闭关事。项羽既飨军士，中酒，〔一〕亚父谋欲杀沛公，令项庄拔剑舞坐中，欲击沛公，项伯常（肩）〔屏〕蔽之。时独沛公与张良得入坐，樊哙在营外，闻事急，乃持铁盾入到营。营卫止哙，哙直撞入，〔二〕立帐下。〔三〕项羽目之，问为谁。张良曰：「沛公参乘樊哙。」项羽曰：「壮士。」赐之卮酒彘肩。哙既饮酒，拔剑切肉食，尽之。项羽曰：「能复饮乎？」哙曰：「臣死且不辞，岂特卮酒乎！且沛公先入定咸阳，暴师霸上，以待大王。〔四〕大王今日至，听小人之言，与沛公有隙，臣恐天下解，〔五〕心疑大王也。」项羽默然。沛公如厕，麾樊哙去。既出，沛公留车骑，独骑一马，与樊哙等四人步从，从闲道山下归走霸上军，而使张良谢项羽。项羽亦因遂已，无诛沛公之心矣。是日微樊哙奔入营谯让项羽，〔六〕沛公事几殆〔七〕。
〔一〕集解张晏曰：「酒酣也。」
〔二〕集解汉书音义曰：「揰音撞锺。」正义撞，直江反。
〔三〕集解徐广曰：「一本作『立帷下，瞋目而视，眦皆血出』。」
〔四〕正义时羽未为王，史追书。
〔五〕正义纪买反。至此为绝句。
〔六〕索隐谯音诮，责也。或才笑反，或亦作「诮」。
〔七〕正义几音祈。
明日，项羽入屠咸阳，立沛公为汉王。汉王赐哙爵为列侯，号临武侯。〔一〕迁为郎中，从入汉中。
〔一〕正义桂阳临武县。
还定三秦，别击西丞白水北，〔一〕雍轻车骑于雍南，破之〔二〕。从攻雍、斄〔三〕城，先登击章平军好畤，〔四〕攻城，先登陷阵，斩县令丞各一人，首十一级，虏二十人，迁郎中骑将。从击秦车骑壤东，〔五〕却敌，迁为将军。攻赵贲，下郿、〔六〕槐里、柳中、〔七〕咸阳；灌废丘，最。〔八〕至栎阳，〔九〕赐食邑杜之樊乡。〔一０〕从攻项籍，屠煮枣。〔一一〕击破王武、程处军于外黄。攻邹、鲁、瑕丘、薛。〔一二〕项羽败汉王于彭城，尽复取鲁、梁地。哙还至荥阳，益食平阴二千户，〔一三〕以将军守广武。一岁，项羽引而东。从高祖击项籍，下阳夏，〔一四〕虏楚周将军卒四千人。围项籍于陈，〔一五〕大破之。屠胡陵。〔一六〕
〔一〕集解徐广曰：「陇西有西县。白水在武都。」骃案：如淳曰「皆地名也」。晋灼曰「白水，今广平魏县也。地理志无『西丞』，似秦将名」。索隐案：西谓陇西之西县。白水，水名，出武都，经西县东南流。言哙击西县之丞在白水之北耳，徐广等说皆非也。正义括地志云：「白马水源出文州曲水县西南，会经孙山下。」
〔二〕正义上「雍」于拱反。
〔三〕集解音胎。
〔四〕索隐案：雍即扶风雍县。斄音台，即后稷所封，今之武功故斄城是。章平即章邯子也。
〔五〕索隐小颜亦以为地名。正义壤乡在武功县东南二十里。
〔六〕正义岐州县。
〔七〕索隐按：柳中即细柳，地在长安西也。
〔八〕集解李奇曰：「以水灌废丘也。」张晏曰：「最，功第一也。」晋灼曰：「京辅治华阴，灌北也。」索隐灌谓以水灌废丘，城陷，其功最上也。李奇曰「废丘即槐里也。上有槐里，此又言者，疑此是小槐里」，非也。按：文云「攻赵贲，下郿、槐里、柳中、咸阳」，总言所攻陷之邑。别言以水灌废丘，其功特最也。何者？初云槐里，称其新名，后言功最，是重举，不欲再见其文，故因旧称废丘也。
〔九〕正义雍州县。
〔一０〕索隐案：杜陵有樊乡。三秦记曰「长安正南，山名秦岭，谷名子午，一名樊川，一名御宿」。樊乡即樊川也。
〔一一〕索隐检地理志无「煮枣」，晋说是。功臣表有煮枣侯，云清河有煮枣城。小颜以为「攻项籍，屠煮枣，合在河南，非清河之城明矣」。今案续汉书郡国志，在济阴宛朐也。正义案：其时项羽未渡河北，冀州信都县东北五十里煮枣非矣。
〔一二〕正义邹，兖州县，在州东南六十二里。鲁，兖州曲阜县。瑕丘，兖州县。薛在徐州滕县界。
〔一三〕正义平阴故城在济阳东北五里。
〔一四〕正义夏音假。陈州太康县。
〔一五〕正义陈州。
〔一六〕正义在兖州南。
项籍既死，汉王为帝，以哙坚守战有功，益食八百户。从高帝攻反燕王臧荼，虏荼，定燕地。楚王韩信反，哙从至陈，取信，定楚。〔一〕更赐爵列侯，与诸侯剖符，世世勿绝，食舞阳，号为舞阳侯，除前所食。以将军从高祖攻反韩王信于代。自霍人以往〔二〕至云中，〔三〕与绛侯等共定之，益食千五百户。因击陈豨与曼丘臣军〔四〕，战襄国，〔五〕破柏人，〔六〕先登，降定清河、常山凡二十七县，残东垣，〔七〕迁为左丞相。破得綦毋卬、尹潘军于无终、广昌。〔八〕破豨别将胡人王黄军于代南，因击韩信军于参合。〔九〕军所将卒斩韩信，破豨胡骑横谷，〔一０〕斩将军赵既，虏代丞相冯梁、守孙奋、大将王黄、将军、（太卜）太仆解福〔一一〕等十人。与诸将共定代乡邑七十三。其后燕王卢绾反，哙以相国击卢绾，破其丞相抵蓟南，〔一二〕定燕地，凡县十八，乡邑五十一。益食邑千三百户，定食舞阳五千四百户。从，斩首百七十六级，虏二百八十八人。别，破军七，下城五，定郡六，县五十二，得丞相一人，将军十二人，二千石已下至三百石十一人。
〔一〕正义徐州。
〔二〕正义先累反，又苏果反，又山寡反。杜预云「霍人，晋邑也。『霍人』当作『葰』，地理志云葰人县属太原郡」。括地志云：「
葰人故城在代州繁畤县界也。」
〔三〕正义云中郡县，皆朔州善阳县北三百八十里定襄故城是也。
〔四〕集解徐广曰：「曼，一作『宁』字。」
〔五〕正义邢州城。
〔六〕正义邢州县。
〔七〕集解张晏曰：「残，有所毁也。」瓒曰：「残谓多所杀伤也。孟子曰『贼义谓之残』。」
〔八〕正义在蔚州飞狐县北七里。
〔九〕正义在朔州定襄县界。
〔一０〕正义谷音欲。盖在代。
〔一一〕正义人姓名。
〔一二〕索隐抵音丁礼反。抵训至。一云抵者，丞相之名。
哙以吕后女弟吕须为妇，生子伉，故其比诸将最亲。
先黥布反时，高祖尝病甚，恶见人，卧禁中，诏户者无得入群臣。群臣绛、灌等莫敢入。十余日，哙乃排闼直入，〔一〕大臣随之。上独枕一宦者卧。哙等见上流涕曰：「始陛下与臣等起丰沛，定天下，何其壮也！今天下已定，又何惫也！且陛下病甚，大臣震恐，不见臣等计事，顾独与一宦者绝乎？且陛下独不见赵高之事乎？」高帝笑而起。
〔一〕正义闼，宫中小门。
其后卢绾反，高帝使哙以相国击燕。是时高帝病甚，人有恶哙党于吕氏，即上一日宫车晏驾，则哙欲以兵尽诛灭戚氏、赵王如意之属。高帝闻之大怒，乃使陈平载绛侯代将，而即军中斩哙。陈平畏吕后，执哙诣长安。至则高祖已崩，吕后释哙，使复爵邑。
孝惠六年，樊哙卒，谥为武侯。子伉代侯。而伉母吕须亦为临光侯，高后时用事专权，大臣尽畏之。伉代侯九岁，高后崩。大臣诛诸吕、吕须婘〔一〕属，因诛伉。舞阳侯中绝数月。孝文帝既立，乃复封哙他庶子市人为舞阳侯，复故爵邑。市人立二十九岁卒，谥为荒侯。子他广代侯。六岁，侯家舍人得罪他广，怨之，乃上书曰：「荒侯市人病不能为人，〔二〕令其夫人与其弟乱而生他广，他广实非荒侯子，不当代后。」诏下吏。孝景中六年，他广夺侯为庶人，国除〔三〕。
〔一〕索隐音须眷二音。
〔二〕正义言不能行人道。
〔三〕索隐案：汉书平帝元始二年，封哙玄孙之子章为舞阳侯，邑千户。
曲周侯〔一〕郦商者，高阳人。〔二〕陈胜起时，商聚少年东西略人，得数千。沛公略地至陈留，六月余，〔三〕商以将卒四千人属沛公于岐。〔四〕从攻长社，先登，赐爵封信成君。从沛公攻缑氏，绝河津，破秦军洛阳东。从攻下宛、穰，定十七县。别将攻旬关〔五〕，定汉中。
〔一〕正义故城在（洛）〔洺〕州曲周西南十五里。
〔二〕索隐郦音历。高阳，聚名，属陈留。正义雍（州）〔丘〕西南聚邑人也。
〔三〕集解徐广曰：「月表曰二世元年九月，沛公起兵；二世三年二月，袭陈留，用郦食其策。起兵至此十九月矣。食其传曰既说高帝已，乃言其弟商，使从沛公也。」索隐事与郦生传及年表小不同，盖史官意异也。正义徐注非也。言商先东西略得数千人，及沛公略地至陈留，商起兵，乃六月余得四千人，以将军从高祖也。
〔四〕索隐此地名阙，盖在河南陈、郑之界。正义高纪云「郦食其说沛公袭陈留，乃以食其为广野君，郦商为将，将陈留兵，与偕攻开封」。郦生传云「沛公引兵随之，乃下陈留，为广阳君。言其弟郦商，使将数千人从沛公西南略地」。此传云「属沛公于岐，从攻长社」。案纪传此说，岐当与陈留、高阳相近也。
〔五〕集解汉书音义曰：「汉中旬阳县。音询。」索隐案：在汉中旬阳县，旬水上之关。
项羽灭秦，立沛公为汉王。汉王赐商爵信成君，以将军为陇西都尉。别将定北地、〔一〕上郡。〔二〕破雍将军焉氏，〔三〕周类军栒邑，〔四〕苏驵军于泥阳。〔五〕赐食邑武成六千户。〔六〕以陇西都尉从击项籍军五月，出巨野，与锺离眛战，疾斗，受梁相国印，益食邑四千户。以梁相国将从击项羽二岁三月，攻胡陵。
〔一〕正义宁州。
〔二〕正义鄜州。
〔三〕集解音支。索隐上音于然反，下音支。县名，属安定。汉书云破章邯别将。正义县在泾州安定县东四十里。
〔四〕索隐栒邑在豳州。地理志属右扶风。栒音荀。
〔五〕集解徐广曰：「驵，一作『騠』。」索隐北地县名。驵者，龙马也。正义故城在宁州罗川县北三十一里。泥谷水源出罗川县东北泥阳。源侧有泉，于泥中潜流二十余步而流入泥谷。又有泥阳湫，在县东北四十里。
〔六〕正义县在华州郑县东十三里。
项羽既已死，汉王为帝。其秋，燕王臧荼反，商以将军从击荼，战龙脱，〔一〕先登陷阵，破荼军易下，〔二〕却敌，迁为右丞相，赐爵列侯，与诸侯剖符，世世勿绝，食邑涿五千户，〔三〕号曰涿侯。以右丞相别定上谷，〔四〕因攻代，受赵相国印。以右丞相赵相国别与绛侯等定代、鴈门，得代丞相程纵、守相郭同、将军已下至六百石十九人。还，以将军为太上皇卫一岁七月。以右丞相击陈豨，残东垣。又以右丞相从高帝击黥布，攻其前拒，〔五〕陷两陈，得以破布军，更食曲周五千一百户，除前所食，凡别破军三，降定郡六，县七十三，得丞相、守相、大将各一人，小将二人，二千石已下至六百石十九人。
