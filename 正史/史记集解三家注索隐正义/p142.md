<!-- { "loadSidebar": true } -->
〔一〕集解徐广曰：「伍子胥传曰使胜守楚之边邑鄢。」骃案：服虔曰「白，邑名。楚邑大夫皆称公」。杜预曰「汝阴信县西南有白亭」。正义巢，今庐州居巢县也。括地志云：「白亭在豫州信东南三十二里。褎信本汉郾县之地，后汉分郾置信县，在今信县东七十七里。」
〔二〕集解贾逵曰：「高府，府名也。」杜预曰：「楚别府。」
〔三〕集解服虔曰：「昭王夫人，惠王母，越女也。」
〔四〕集解徐广曰：「惠王之十年。」
十三年，吴王夫差强，陵齐、晋，来伐楚。十六年，越灭吴〔一〕。四十二年，楚灭蔡。〔二〕四十四年，楚灭杞。〔三〕与秦平。是时越已灭吴而不能正江、淮北；〔四〕楚东侵，广地至泗上。
〔一〕正义表云越灭吴在元王四年。
〔二〕正义周定王二十二年。
〔三〕正义周定王二十四年。
〔四〕正义正，长也。江、淮北谓广陵县，徐、泗等州是也。
五十七年，惠王卒，子简王中立。〔一〕
〔一〕正义中音仲。
简王元年，北伐灭莒。〔一〕八年，魏文侯、韩武子、赵桓子始列为诸侯。
〔一〕正义括地志云：「密州莒县，故国也。」言「北伐」者，莒在徐、泗之北。
二十四年，简王卒，子声王当立。〔一〕声王六年，，盗杀声王，子悼王熊疑立。悼王二年，三晋来伐楚，至乘丘而还。〔二〕四年，楚伐周。郑杀子阳。九年，伐韩，取负黍。十一年，三晋伐楚，败我大梁、榆关。〔三〕楚厚赂秦，与之平。二十一年，悼王卒，子肃王臧立。
〔一〕正义谥法云「不生其国曰声」也。
〔二〕集解徐广曰：「年表三年归榆关于郑。」正义年表云：三晋公子伐我，至乘丘，误也，已解在年表中。（地理志）〔括地志〕云「乘丘故城在衮州瑕丘县西北三十五里」是也。
〔三〕索隐此榆关当在大梁之西也。
肃王四年，蜀伐楚，取兹方。〔一〕于是楚为扞关以距之。〔二〕十年，魏取我鲁阳。〔三〕十一年，肃王卒，无子，立其弟熊良夫，是为宣王。
〔一〕索隐地名，今阙。正义古今地名云：「荆州松滋县古鸠兹地，即楚兹方是也。」
〔二〕集解李熊说公孙述曰：「东守巴郡，距扞关之口。」索隐按：郡国志巴郡鱼复县有扞关。
〔三〕集解地理志云南阳有鲁阳县。正义括地志云：「汝州鲁山本汉鲁阳县也。古鲁县以古鲁山为名也。」
宣王六年，周天子贺秦献公。秦始复强，而三晋益大，魏惠王、齐威王尤强。三十年，秦封卫鞅于商，南侵楚。是年，宣王卒，子威王熊商立。
威王六年，周显王致文武胙于秦惠王。
七年，齐孟尝君父田婴欺楚，楚威王伐齐，败之于徐州，〔一〕而令齐必逐田婴。田婴恐，张丑伪谓楚王曰：「王所以战胜于徐州者，田盼子不用也。〔二〕盼子者，有功于国，而百姓为之用。婴子弗善而用申纪。申纪者，大臣不附，百姓不为用，故王胜之也。今王逐婴子，婴子逐，盼子必用矣。复搏其士卒以与王遇，〔三〕必不便于王矣。」楚王因弗逐也。
〔一〕集解徐广曰：「时楚已灭越而伐齐也。齐说越，令攻楚，故云齐欺楚。」
〔二〕索隐盼子，婴之同族。
〔三〕索隐搏音膊，亦有作「附」读。战国策作「整」。
十一年，威王卒，子怀王熊槐立。魏闻楚丧，伐楚，取我陉山。〔一〕
〔一〕正义括地志云：「陉山在郑州新郑县西南三十里。」
怀王元年，张仪始相秦惠王。四年，秦惠王初称王。
六年，楚使柱国昭阳将兵而攻魏，破之于襄陵，〔一〕得八邑。〔二〕又移兵而攻齐，齐王患之。〔三〕陈轸适为秦使齐，齐王曰：「为之柰何？」陈轸曰：「王勿忧，请令罢之。」即往见昭阳军中，曰：「愿闻楚国之法，破军杀将者何以贵之？」昭阳曰：「其官为上柱国，封上爵执珪。」陈轸曰：「其有贵于此者乎？」昭阳曰：「令尹。」陈轸曰：「今君已为令尹矣，此国冠之上。〔四〕臣请得譬之。人有遗其舍人一卮酒者，舍人相谓曰：『数人饮此，不足以遍，请遂画地为蛇，蛇先成者独饮之。』一人曰：『吾蛇先成。』举酒而起，曰：『吾能为之足。』及其为之足，而后成人夺之酒而饮之，曰：『蛇固无足，今为之足，是非蛇也。』今君相楚而攻魏，破军杀将，功莫大焉，冠之上不可以加矣。今又移兵而攻齐，攻齐胜之，官爵不加于此；攻之不胜，身死爵夺，有毁于楚：此为蛇为足之说也。不若引兵而去以德齐，此持满之术也。」昭阳曰：「善。」引兵而去。
〔一〕索隐县名，在河东。
〔二〕索隐古本作「八邑」，今亦作「八城」。
〔三〕集解徐广曰：「怀王六年，昭阳移和而攻齐。军门曰和。」
〔四〕索隐冠音官。令尹乃尹中最尊，故以国为言，犹如卿子冠军然。
燕、韩君初称王。秦使张仪与楚、齐、魏相会，盟啮桑。〔一〕
〔一〕正义徐广曰：「在梁与彭城之闲也。」
十一年，苏秦约从山东六国共攻秦，楚怀王为从长。至函谷关，秦出兵击六国，六国兵皆引而归，齐独后。十二年，齐愍王伐败赵、魏军，秦亦伐败韩，与齐争长。
十六年，秦欲伐齐，而楚与齐从亲，秦惠王患之，乃宣言张仪免相，使张仪南见楚王，谓楚王曰：「敝邑之王所甚说者无先大王，虽仪之所甚愿为门阑之厮者亦无先大王。敝邑之王所甚憎者无先齐王，虽仪之所甚憎者亦无先齐王。而大王和之，〔一〕是以敝邑之王不得事王，而令仪亦不得为门阑之厮也。王为仪闭关而绝齐，今使使者从仪西取故秦所分楚商于之地方六百里，〔二〕如是则齐弱矣。是北弱齐，西德于秦，私商于以为富，此一计而三利俱至也。」怀王大悦，乃置相玺于张仪，日与置酒，宣言「吾复得吾商于之地」。群臣皆贺，而陈轸独吊。怀王曰：「何故？」陈轸对曰：「秦之所为重王者，以王之有齐也。今地未可得而齐交先绝，是楚孤也。夫秦又何重孤国哉，必轻楚矣。且先出地而后绝齐，则秦计不为。先绝齐而后责地，则必见欺于张仪。见欺于张仪，则王必怨之。怨之，是西起秦患，北绝齐交。西起秦患，北绝齐交，则两国之兵必至。〔三〕臣故吊。」楚王弗听，因使一将军西受封地。
〔一〕索隐和谓楚与齐相和亲。
〔二〕集解商于之地在今顺阳郡南乡、丹水二县，有商城在于中。故谓之商于。索隐商于在今慎阳。案：地理志丹水及商属弘农，今言顺阳者，是魏晋始分置顺阳郡，商城、丹水俱隶之。
〔三〕索隐两国，韩、魏也。
张仪至秦，详醉坠车，称病不出三月，地不可得。楚王曰：「仪以吾绝齐为尚薄邪？」乃使勇士宋遗北辱齐王。齐王大怒，折楚符而合于秦。秦齐交合，张仪乃起朝，谓楚将军曰：「子何不受地？从某至某，广袤六里。」楚将军曰：「臣之所以见命者六百里，不闻六里。」即以归报怀王。怀王大怒，兴师将伐秦。陈轸又曰：「伐秦非计也。不如因赂之一名都，与之伐齐，是我亡于秦，〔一〕取偿于齐也，吾国尚可全。今王已绝于齐而责欺于秦，是吾合秦齐之交而来天下之兵也，国必大伤矣。」楚王不听，遂绝和于秦，发兵西攻秦。秦亦发兵击之。
〔一〕索隐谓失商于之地。
十七年春，与秦战丹阳，〔一〕秦大败我军，斩甲士八万，虏我大将军屈?、裨将军逢侯丑等七十余人，遂取汉中之郡。楚怀王大怒，乃悉国兵复袭秦，战于蓝田，〔二〕大败楚军。韩、魏闻楚之困，乃南袭楚，至于邓。楚闻，乃引兵归。
〔一〕索隐此丹阳在汉中。
〔二〕正义蓝田在雍州东南八十里，从蓝田关入蓝田县。
十八年，秦使使约复与楚亲，分汉中之半以和楚。楚王曰：「愿得张仪，不愿得地。」张仪闻之，请之楚。秦王曰：「楚且甘心于子，柰何？」张仪曰：「臣善其左右靳尚，靳尚又能得事于楚王幸姬郑袖，袖所言无不从者。且仪以前使负楚以商于之约，今秦楚大战，有恶，臣非面自谢楚不解。且大王在，楚不宜敢取仪。诚杀仪以便国，臣之愿也。」仪遂使楚。
至，怀王不见，因而囚张仪，欲杀之。仪私于靳尚，靳尚为请怀王曰：「拘张仪，秦王必怒。天下见楚无秦，必轻王矣。」又谓夫人郑袖曰：「秦王甚爱张仪，而王欲杀之，今将以上庸之地六县赂楚，以美人聘楚王，以宫中善歌者为之媵。楚王重地，秦女必贵，而夫人必斥矣。夫人不若言而出之。」郑袖卒言张仪于王而出之。仪出，怀王因善遇仪，仪因说楚王以叛从约而与秦合亲，约婚姻。张仪已去，屈原使从齐来，谏王曰：「何不诛张仪？」怀王悔，使人追仪，弗及。是岁，秦惠王卒。
二十（六）年，齐愍王欲为从长，〔一〕恶楚之与秦合，乃使使遗楚王书曰：「寡人患楚之不察于尊名也。今秦惠王死，武王立，张仪走魏，樗里疾、公孙衍用，而楚事秦。夫樗里疾善乎韩，而公孙衍善乎魏；楚必事秦，韩、魏恐，必因二人求合于秦，则燕、赵亦宜事秦。四国争事秦，则楚为郡县矣。王何不与寡人并力收韩、魏、燕、赵，与为从而尊周室，以案兵息民，令于天下？莫敢不乐听，则王名成矣。王率诸侯并伐，破秦必矣。王取武关、蜀、汉之地，〔二〕私吴、越之富而擅江海之利，韩、魏割上党，西薄函谷，则楚之强百万也。且王欺于张仪，亡地汉中，兵锉蓝田，天下莫不代王怀怒。今乃欲先事秦！愿大王孰计之。」
〔一〕索隐按：下文始言二十四年，又更有二十六年，则此错。云二十六年，衍字也，当是二十年事。又徐广推校二十年取武遂，二十三年归武遂，则此必二十年、二十一年事乎？
〔二〕正义武关在商州东一百八十里商洛县界。蜀，巴蜀；汉中，郡也。
楚王业已欲和于秦，见齐王书，犹豫不决，下其议群臣。群臣或言和秦，或曰听齐。昭雎〔一〕曰：「王虽东取地于越，不足以刷耻；必且取地于秦，而后足以刷耻于诸侯。王不如深善齐、韩以重樗里疾，如是则王得韩、齐之重以求地矣。秦破韩宜阳，〔二〕而韩犹复事秦者，以先王墓在平阳，〔三〕而秦之武遂去之七十里，〔四〕以故尤畏秦。不然，秦攻三川，〔五〕赵攻上党，楚攻河外，韩必亡。楚之救韩，不能使韩不亡，然存韩者楚也。韩已得武遂于秦，以河山为塞，〔六〕所报德莫如楚厚，臣以为其事王必疾。齐之所信于韩者，以韩公子眛为齐相也。〔七〕韩已得武遂于秦，王甚善之，使之以齐、韩重樗里疾，疾得齐、韩之重，其主弗敢弃疾也。今又益之以楚之重，樗里子必言秦，复与楚之侵地矣。」于是怀王许之，竟不合秦，而合齐以善韩。〔八〕
〔一〕索隐七余反。
〔二〕索隐弘农之县，在渑池西南。
〔三〕索隐非尧都也。
