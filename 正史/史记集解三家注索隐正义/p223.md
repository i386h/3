<!-- { "loadSidebar": true } -->
至邺，矫魏王令代晋鄙。晋鄙合符，疑之，举手视公子曰：「今吾拥十万之众，屯于境上，国之重任，今单车来代之，何如哉？」欲无听。朱亥袖四十斤铁椎，椎杀晋鄙，公子遂将晋鄙军。勒兵下令军中曰：「父子俱在军中，父归；兄弟俱在军中，兄归；独子无兄弟，归养。」得选兵八万人，进兵击秦军。秦军解去，遂救邯郸，存赵。赵王及平原君自迎公子于界，平原君负?矢〔一〕为公子先引。赵王再拜曰：「自古贤人未有及公子者也。」当此之时，平原君不敢自比于人。公子与侯生决，至军，侯生果北乡自刭。
〔一〕集解吕忱曰：「?盛弩矢。」索隐?音兰。谓以盛矢，如今之胡簏而短也。吕姓，忱名，作字林者。言?盛弩矢之器。
魏王怒公子之盗其兵符，矫杀晋鄙，公子亦自知也。已却秦存赵，使将将其军归魏，而公子独与客留赵。赵孝成王德公子之矫夺晋鄙兵而存赵，乃与平原君计，以五城封公子。公子闻之，意骄矜而有自功之色。客有说公子曰：「物有不可忘，或有不可不忘。夫人有德于公子，公子不可忘也；公子有德于人，愿公子忘之也。且矫魏王令，夺晋鄙兵以救赵，于赵则有功矣，于魏则未为忠臣也。公子乃自骄而功之，窃为公子不取也。」于是公子立自责，似若无所容者。赵王埽除自迎，执主人之礼，引公子就西阶。公子侧行辞让，从东阶上〔一〕。自言罪过，以负于魏，〔二〕无功于赵。赵王侍酒至暮，口不忍献五城，以公子退让也。公子竟留赵。赵王以鄗〔三〕为公子汤沐邑，魏亦复以信陵奉公子。公子留赵。
〔一〕集解礼记曰：「主人就东阶，客就西阶。客若降等，则就主人之阶。」
〔二〕索隐负音佩。
〔三〕索隐音臛，赵邑名，属常山。
公子闻赵有处士毛公藏于博徒，薛公藏于卖浆家，〔一〕公子欲见两人，两人自匿不肯见公子。公子闻所在，乃闲步往从此两人游，甚欢。平原君闻之，谓其夫人曰：「始吾闻夫人弟公子天下无双，今吾闻之，乃妄从博徒卖浆者游，公子妄人耳。」夫人以告公子。公子乃谢夫人去，曰：「始吾闻平原君贤，故负魏王而救赵，以称平原君。平原君之游，徒豪举耳，〔二〕不求士也。无忌自在大梁时，常闻此两人贤，至赵，恐不得见。以无忌从之游，尚恐其不我欲也，今平原君乃以为羞，其不足从游。」乃装为去。夫人具以语平原君。平原君乃免冠谢，固留公子。平原君门下闻之，半去平原君归公子，天下士复往归公子，公子倾平原君客。
〔一〕集解徐广曰：「浆，一作『醪』。」索隐按：别录云「浆，或作『醪』字」。
〔二〕索隐谓豪者举之。举亦音据也。
公子留赵十年不归。秦闻公子在赵，日夜出兵东伐魏。魏王患之，使使往请公子。公子恐其怒之，乃诫门下：「有敢为魏王使通者，死。」宾客皆背魏之赵，莫敢劝公子归。毛公、薛公〔一〕两人往见公子曰：「公子所以重于赵，名闻诸侯者，徒以有魏也。今秦攻魏，魏急而公子不恤，使秦破大梁而夷先王之宗庙，公子当何面目立天下乎？」语未及卒，公子立变色，告车趣驾归救魏。
〔一〕索隐史不记其名。
魏王见公子，相与泣，而以上将军印授公子，公子遂将。魏安厘王三十年，公子使使遍告诸侯。诸侯闻公子将，各遣将将兵救魏。公子率五国之兵破秦军于河外，走蒙骜。遂乘胜逐秦军至函谷关，抑秦兵，〔一〕秦兵不敢出。当是时，公子威振天下，诸侯之客进兵法，公子皆名之，〔二〕故世俗称魏公子兵法。〔三〕
〔一〕索隐抑音忆。按：抑谓以兵蹙之。
〔二〕索隐言公子所得进兵法而必称其名，以言其恕也。
〔三〕集解刘歆七略有魏公子兵法二十一篇，图七卷。
秦王患之，乃行金万斤于魏，求晋鄙客，令毁公子于魏王曰：「
公子亡在外十年矣，今为魏将，诸侯将皆属，诸侯徒闻魏公子，不闻魏王。公子亦欲因此时定南面而王，诸侯畏公子之威，方欲共立之。」秦数使反闲，伪贺公子得立为魏王未也。魏王日闻其毁，不能不信，后果使人代公子将。公子自知再以毁废，乃谢病不朝，与宾客为长夜饮，饮醇酒，多近妇女。日夜为乐饮者四岁，竟病酒而卒。其岁，魏安厘王亦薨。
秦闻公子死，使蒙骜攻魏，拔二十城，初置东郡。其后秦稍蚕食魏，十八岁而虏魏王，〔一〕屠大梁。
〔一〕索隐魏王名假。
高祖始微少时，数闻公子贤。及即天子位，每过大梁，常祠公子。高祖十二年，从击黥布还，为公子置守冢五家，世世岁以四时奉祠公子。
太史公曰：吾过大梁之墟，求问其所谓夷门。夷门者，城之东门也。天下诸公子亦有喜士者矣，然信陵君之接岩穴隐者，不耻下交，有以也。名冠诸侯，不虚耳。高祖每过之而令民奉祠不绝也。
【索隐述赞】信陵下士，邻国相倾。以公子故，不敢加兵。颇知朱亥，尽礼侯嬴。遂却晋鄙，终辞赵城。毛、薛见重，万古希声。
史记卷七十八
春申君列传第十八
春申君者，楚人也，名歇，姓黄氏。游学博闻，事楚顷襄王〔一〕。顷襄王以歇为辩，使于秦。秦昭王使白起攻韩、魏，败之于华阳，禽魏将芒卯，韩、魏服而事秦。秦昭王方令白起与韩、魏共伐楚，未行，而楚使黄歇适至于秦，闻秦之计。当是之时，秦已前使白起攻楚，取巫、黔中之郡，拔鄢郢，东至竟陵，〔二〕楚顷襄王东徙治于陈县。〔三〕黄歇见楚怀王之为秦所诱而入朝，遂见欺，留死于秦。顷襄王，其子也，秦轻之，恐壹举兵而灭楚。歇乃上书说秦昭王曰：
〔一〕索隐名横，考烈王完之父。
〔二〕正义竟陵属江夏郡也。
〔三〕正义今陈州也。
天下莫强于秦、楚。今闻大王欲伐楚，此犹两虎相与斗。两虎相与斗而驽犬受其獘，〔一〕不如善楚。臣请言其说：臣闻物至则反，冬夏是也；〔二〕致至则危，〔三〕累棋是也。今大国之地，遍天下有其二垂，〔四〕此从生民已来，万乘之地未尝有也。先帝文王、庄王之身，三世不妄接地于齐，以绝从亲之要。〔五〕今王使盛桥守事于韩，〔六〕盛桥以其地入秦，是王不用甲，不信威，〔七〕而得百里之地。王可谓能矣。王又举甲而攻魏，杜大梁之门，举河内，拔燕、酸枣、虚、〔八〕桃，入邢，〔九〕魏之兵云翔而不敢捄。王之功亦多矣。王休甲息众，二年而后复之；又并蒲、衍、首、垣〔一０〕，以临仁、平丘，〔一一〕黄、济阳婴城〔一二〕而魏氏服；王又割濮磿之北，〔一三〕注齐秦之要，绝楚赵之脊，〔一四〕天下五合六聚而不敢救。王之威亦单矣。〔一五〕
〔一〕索隐按：谓两虎斗乃受獘于驽犬也。刘氏云受犹承也。
〔二〕正义至，极也，极则反也。冬至，阴之极；夏至，阳之极。
〔三〕集解徐广曰：「致，或作『安』。」
〔四〕正义言极东西。
〔五〕索隐音腰。以言山东从，韩、魏是其腰。
〔六〕索隐按：秦使盛桥守事于韩，亦如楚使召滑相赵然也。并内行章义之难。
〔七〕索隐信音申。
〔八〕集解徐广曰：「秦始皇五年，取酸枣、燕、虚。苏代曰『决宿胥之口，魏无虚、顿丘』。」
〔九〕集解徐广曰：「燕县有桃城，平皋有邢丘。」正义邢丘在怀州武德县东南二十里。
〔一０〕集解徐广曰：「苏秦云『北有河外、卷、衍』。长垣县有蒲乡。」索隐此蒲在卫之长垣蒲乡也。衍在河南，与卷相近。首盖牛首，垣即长垣，非河东之垣也。垣音圆。
〔一一〕集解徐广曰：「属陈留。」索隐仁及平丘二县名。谓以兵临此二县，则黄及济阳等自婴城而守也。按：地理志平丘属陈留，今不知所在。
〔一二〕集解徐广曰：「苏代云『决白马之口，魏无黄、济阳』。」正义故黄城在曹州考城县东。济阳故城在曹州宛句县西南。婴城，未详。
〔一三〕集解徐广曰：「濮水北于巨野入济。」索隐地名，盖地近濮也。
〔一四〕正义刘伯庄云：「言秦得魏地，楚赵之（绝）从〔绝〕。」
〔一五〕集解徐广曰：「单，亦作『殚』。」索隐单音丹。单者，尽也。言王之威尽行矣。
王若能持功守威，绌攻取之心而肥仁义之地，使无后患，三王不足四，五伯不足六也。王若负人徒之众，仗兵革之强，乘毁魏之威，而欲以力臣天下之主，臣恐其有后患也。诗曰「靡不有初，鲜克有终」。易曰「狐涉水，濡其尾」。〔一〕此言始之易，终之难也。何以知其然也？昔智氏见伐赵之利而不知榆次之祸，〔二〕吴见伐齐之便而不知干隧之败。〔三〕此二国者，非无大功也，没利于前而易患于后也。〔四〕吴之信越也，从而伐齐，〔五〕既胜齐人于艾陵，〔六〕还为越王禽三渚之浦。〔七〕智氏之信韩、魏也，从而伐赵，攻晋阳城，〔八〕胜有日矣，韩、魏叛之，杀智伯瑶于凿台之下〔九〕。今王妒楚之不毁也，而忘毁楚之强韩、魏也，臣为王虑而不取也。
〔一〕正义言狐惜其尾，每涉水，举尾不令湿，比至极困，则濡之。譬不可力臣之。
〔二〕索隐智伯败于榆次也。地理志属太原，有梗阳乡。正义榆次，并州县也。注水经云：「榆次县南洞涡水侧有凿台。」
〔三〕索隐干隧，吴之败处，地名。干，水边也。隧，道路也。正义干隧，吴地名也。出万安山西南一里太湖，即吴王夫差自刭处，在苏州西北四十里。
〔四〕索隐谓智伯及吴王没伐赵及伐齐之利于前，而自易其患于后。后即榆次、干隧之难也。
〔五〕索隐从音绝用反。刘氏云：「从犹领也。」
〔六〕正义艾山在兖州博县南六十里也。
〔七〕集解战国策曰「三江之浦」。正义吴俗传云：「越军得子胥梦，从东入伐吴，越王即从三江北岸立坛，杀白马祭子胥，杯动酒尽，乃开渠曰示浦，入破吴王于姑苏，败干隧也。」
〔八〕正义并州城。
〔九〕集解徐广曰：「凿台在榆次。」
诗曰「大武远宅而不涉」。〔一〕从此观之，楚国，援也；邻国，敌也。诗云「趯趯?免，还犬获之。〔二〕他人有心，余忖度之」。今王中道而信韩、魏之善王也，此正吴之信越也。臣闻之，敌不可假，时不可失。臣恐韩、魏卑辞除患而实欲欺大国也。〔三〕何则？王无重世之德〔四〕于韩、魏，而有累世之怨焉。夫韩、魏父子兄弟接踵而死于秦者将十世矣。本国残，社稷坏，宗庙毁。刳腹绝肠，折颈折颐，〔五〕首身分离，暴骸骨于草泽，头颅僵仆，相望于境，父子老弱系脰束手为群虏者相及于路。鬼神孤伤，无所血食。人民不聊生，族类离散，流亡为仆妾者，盈满海内矣。故韩、魏之不亡，秦社稷之忧也，今王资之与攻楚，不亦过乎！
〔一〕正义言大军不远跋涉攻伐。
