<!-- { "loadSidebar": true } -->
项王亡将锺离眛家在伊庐，〔一〕素与信善。项王死后，亡归信。汉王怨眛，闻其在楚，诏楚捕眛。信初之国，行县邑，陈兵出入。汉六年，人有上书告楚王信反。高帝以陈平计，天子巡狩会诸侯，南方有云梦，发使告诸侯会陈：「吾将游云梦。」实欲袭信，信弗知。高祖且至楚，信欲发兵反，自度无罪，欲谒上，恐见禽。人或说信曰：「斩眛谒上，上必喜，无患。」信见眛计事。眛曰：「汉所以不击取楚，以眛在公所。若欲捕我以自媚于汉，吾今日死，公亦随手亡矣。」乃骂信曰：「公非长者！」卒自刭。信持其首，谒高祖于陈。上令武士缚信，载后车。信曰：「果若人言，『狡兔死，良狗亨；〔二〕高鸟尽，良弓藏；敌国破，谋臣亡。』天下已定，我固当亨！」上曰：「人告公反。」遂械系信。至雒阳，赦信罪，以为淮阴侯。
〔一〕集解徐广曰：「东海朐县有伊庐乡。」骃案：韦昭曰「今中庐县」。索隐徐注出司马彪郡国志。正义括地志云：「中庐在义清县北二十里，本春秋时庐戎之国也，秦谓之伊庐，汉为中庐县。项羽之将锺离眛冢在。」韦昭及括地志云皆说之也。
〔二〕集解张晏曰：「狡犹猾。」索隐郊兔死。郊音狡。狡，猾也。吴越春秋作「郊兔」，亦通。汉书作「狡兔」。战国策曰「东郭逡，海内狡兔也」。
信知汉王畏恶其能，常称病不朝从。信由此日夜怨望，居常鞅鞅，羞与绛、灌等列。信尝过樊将军哙，哙跪拜送迎，言称臣，曰：「
大王乃肯临臣！」信出门，笑曰：「生乃与哙等为伍！」上常从容与信言诸将能不，各有差。上问曰：「如我能将几何？」信曰：「陛下不过能将十万。」上曰：「于君何如？」曰：「臣多多而益善耳。」上笑曰：「多多益善，何为为我禽？」信曰：「陛下不能将兵，而善将将，此乃言之所以为陛下禽也。且陛下所谓天授，非人力也。」
陈豨拜为巨鹿守，〔一〕辞于淮阴侯。淮阴侯挈其手，辟左右与之步于庭，仰天叹曰：「子可与言乎？欲与子有言也。」豨曰：「唯将军令之。」淮阴侯曰：「公之所居，天下精兵处也；而公，陛下之信幸臣也。人言公之畔，陛下必不信；再至，陛下乃疑矣；三至，必怒而自将。吾为公从中起，天下可图也。」陈豨素知其能也，信之，曰：「谨奉教！」汉十年，陈豨果反。上自将而往，信病不从。阴使人至豨所，曰：「弟举兵，吾从此助公。」信乃谋与家臣夜诈诏赦诸官徒奴，欲发以袭吕后、太子。部署已定，待豨报。其舍人〔二〕得罪于信，信囚，欲杀之。舍人弟上变，告信欲反状于吕后。吕后欲召，恐其党不就，乃与萧相国谋，诈令人从上所来，言豨已得死，列侯群臣皆贺。相国绐信曰：「虽疾，强入贺。」信入，吕后使武士缚信，斩之长乐锺室。〔三〕信方斩，曰：「吾悔不用蒯通之计，乃为儿女子所诈，岂非天哉！」遂夷信三族。
〔一〕集解徐广曰：「表云为赵相国，将兵守代也。」
〔二〕索隐按：晋灼曰，楚汉春秋云谢公也。姚氏案功臣表云慎阳侯乐说，淮阴舍人，告信反。未知孰是。」
〔三〕正义长乐宫悬锺之室。
高祖已从豨军来，至，见信死，且喜且怜之，问：「信死亦何言？」吕后曰：「信言恨不用蒯通计。」高祖曰：「是齐辩士也。」乃诏齐捕蒯通。蒯通至，上曰：「若教淮阴侯反乎？」对曰：「然，臣固教之。竖子不用臣之策，故令自夷于此。如彼竖子用臣之计，陛下安得而夷之乎！」上怒曰：「亨之。」通曰：「嗟乎，冤哉亨也！」上曰：「若教韩信反，何冤？」对曰：「秦之纲绝而维弛，山东大扰，异姓并起，英俊乌集。秦失其鹿，天下共逐之，〔一〕于是高材疾足者先得焉。跖之狗吠尧，尧非不仁，狗因吠非其主。当是时，臣唯独知韩信，非知陛下也。且天下锐精持锋欲为陛下所为者甚众，顾力不能耳。又可尽亨之邪？」高帝曰：「置之。」乃释通之罪。
〔一〕集解张晏曰：「以鹿喻帝位也。」
太史公曰：吾如淮阴，淮阴人为余言，韩信虽为布衣时，其志与众异。其母死，贫无以葬，然乃行营高敞地，令其旁可置万家。余视其母冢，良然。假令韩信学道谦让，不伐己功，不矜其能，则庶几哉，于汉家勋可以比周、召、太公之徒，后世血食矣。不务出此，而天下已集，乃谋畔逆，夷灭宗族，不亦宜乎！
【索隐述赞】君臣一体，自古所难。相国深荐，策拜登坛。沈沙决水，拔帜传餐。与汉汉重，归楚楚安。三分不议，伪游可叹。
史记卷九十三
韩信卢绾列传第三十三
韩王信者，〔一〕故韩襄王孽孙也，〔二〕长八尺五寸。及项梁之立楚后怀王也，燕、齐、赵、魏皆已前王，唯韩无有后，故立韩诸公子横阳君成〔三〕为韩王，〔四〕欲以抚定韩故地。项梁败死定陶，成奔怀王。沛公引兵击阳城，〔五〕使张良以韩司徒〔六〕降下韩故地，得信，以为韩将，将其兵从沛公入武关。
〔一〕集解徐广曰：「一云『信都』。」索隐楚汉春秋云韩王信都，恐谬也。诸书不言有韩信都。案：韩王信初为韩司徒，后讹云「
申徒」，因误以为韩王名耳。
〔二〕集解张晏曰：「孺子为孽。」索隐张晏云「庶子为孽子」。何休注公羊以为「孽，贱子，犹之伐木有孽生也」。汉书晁错云「
孽子悼惠王」是也。
〔三〕正义故横城在宋州宋城县西南三十里。
〔四〕集解徐广曰：「二年六月也。都阳翟。」
〔五〕正义河南县也。
〔六〕集解徐广曰：「他本多作『申徒』，申与司声相近，字由此错乱耳。今有申徒，云是司徒之后，言司声转为申。」
沛公立为汉王，韩信从入汉中，乃说汉王曰：「项王王诸将近地，而王独远居此，此左迁也。士卒皆山东人，跂而望归，〔一〕及其锋东乡，〔二〕可以争天下。」汉王还定三秦，乃许信为韩王，先拜信为韩太尉，将兵略韩地。
〔一〕索隐跂音企，起踵也。正义跂音岐。
〔二〕集解文颖曰：「锋锐欲东向。」索隐按：姚氏云「军中将士气锋」。韦昭曰「其气锋锐欲东也」。
项籍之封诸王皆就国，韩王成以不从无功，不遣就国，更以为列侯。〔一〕及闻汉遣韩信略韩地，乃令故项籍游吴时吴令郑昌〔二〕为韩王以距汉。汉二年，韩信略定韩十余城。汉王至河南，韩信急击韩王昌阳城。昌降，汉王乃立韩信为韩王，〔三〕常将韩兵从。三年，汉王出荥阳，韩王信、周苛等守荥阳。及楚败荥阳，信降楚，已而得亡，复归汉，汉复立以为韩王，竟从击破项籍，天下定。五年春，遂与剖符为韩王，王颍川。
〔一〕集解徐广曰：「元年十一月，诛成。」骃案：汉书曰「封为穰侯」。索隐地理志穰县属南阳。
〔二〕正义项籍在吴时，昌为吴县令。
〔三〕集解徐广曰：「二年十一月。」
明年春，〔一〕上以韩信材武，所王北近巩、洛，南迫宛、叶，东有淮阳，皆天下劲兵处，乃诏徙韩王信王太原以北，备御胡，都晋阳。信上书曰：「国被边，〔二〕匈奴数入，晋阳〔三〕去塞远，请治马邑。」〔四〕上许之，信乃徙治马邑。秋，匈奴冒顿〔五〕大围信，信数使使胡求和解。汉发兵救之，疑信数闲使，有二心，使人责让信。信恐诛，因与匈奴约共攻汉，反，以马邑降胡，击太原。
〔一〕集解徐广曰：「即五年之二月。」骃案：汉书曰「六年春」。
〔二〕集解李奇曰：「被音『被马』〔之『被』〕也。」
〔三〕正义并州。
〔四〕正义朔州。
〔五〕索隐上音墨，又音莫报反。
七年冬，上自往击，破信军铜鞮，〔一〕斩其将王喜。信亡走匈奴。（与）其与白土人〔二〕曼丘臣、王黄等立赵苗裔赵利为王，复收信败散兵，而与信及冒顿谋攻汉。匈奴仗左右贤王将万余骑与王黄等屯广武以南，〔三〕至晋阳，与汉兵战，汉大破之，追至于离石，〔四〕复破之。匈奴复聚兵楼烦〔五〕西北，汉令车骑击破匈奴。匈奴常败走，汉乘胜追北，闻冒顿居代（上）谷，〔六〕高皇帝居晋阳，使人视冒顿，还报曰「可击」。上遂至平城。〔七〕上出白登〔八〕，匈奴骑围上，上乃使人厚遗阏氏。〔九〕阏氏乃说冒顿曰：「今得汉地，犹不能居；且两主不相厄。」居七日，胡骑稍引去。时天大雾，汉使人往来，胡不觉。护军中尉陈平言上曰：「胡者全兵，〔一０〕请令强弩傅两矢外向，〔一一〕徐行出围。」入平城，汉救兵亦到，胡骑遂解去。汉亦罢兵归。韩信为匈奴将兵往来击边。
〔一〕正义潞州县。
〔二〕集解张晏曰：「白土，县名，属上郡。」
〔三〕正义广武故城在代州鴈门县界也。
〔四〕正义石州县。
〔五〕正义鴈门郡楼烦县。
〔六〕正义今妫州。
〔七〕正义朔州定襄县是也。
〔八〕集解服虔曰：「白登，台名，去平城七里。」如淳曰：「平城旁之高地，若丘陵也。」索隐姚氏案：北疆记「桑干河北有白登山，冒顿围汉高之所，今犹有垒壁。」
〔九〕正义阏，于连反，又音燕。氏音支。单于嫡妻号，若皇后。
〔一０〕集解汉书音义曰：「言唯弓矛，无杂仗也。」
〔一一〕索隐传音附。
汉十年，信令王黄等说误陈豨。十一年春，故韩王信复与胡骑入居参合，〔一〕距汉。汉使柴将军击之，〔二〕遗信书曰：「陛下宽仁，诸侯虽有畔亡，而复归，辄复故位号，不诛也。大王所知。今王以败亡走胡，非有大罪，急自归！」韩王信报曰：「陛下擢仆起闾巷，南面称孤，此仆之幸也。荥阳之事，仆不能死，囚于项籍，此一罪也。及寇攻马邑，仆不能坚守，以城降之，此二罪也。今反为寇将兵，与将军争一旦之命，此三罪也。夫种、蠡无一罪，身死亡；〔三〕今仆有三罪于陛下，而欲求活于世，此伍子胥所以偾于吴也。〔四〕今仆亡匿山谷闲，旦暮乞贷蛮夷，仆之思归，如痿人不忘起，〔五〕盲者不忘视也，势不可耳。」遂战。柴将军屠参合，斩韩王信。
〔一〕集解苏林曰：「代地也。」正义故城在朔州定襄县北。
〔二〕集解邓展曰：「柴奇也。」索隐应劭云柴武，邓展云柴奇；晋灼云奇，武之子。应劭说为得，此时奇未为将。
〔三〕集解文颖曰：「大夫种、范蠡也。」
〔四〕索隐苏林曰：「偾音奋。」张晏曰：「偾，僵仆也。」正义信知归汉必死，故引子胥以为辞。
〔五〕索隐痿，耳谁反。旧音耳睡反，于义为疏。张揖云「痿不能起」，哀帝纪云「帝即位痿痹」是也。
