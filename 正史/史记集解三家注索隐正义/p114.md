<!-- { "loadSidebar": true } -->
〔一〕集解贾逵曰：「连称、管至父皆齐大夫。」杜预曰：「临淄县西有地名葵丘。」索隐杜预曰「临淄西有地名葵丘」。又桓三十五年会诸侯于葵丘，当鲁僖公九年，杜预曰「陈留外黄县东有葵丘」。不同者，盖葵丘有两处，杜意以戍葵丘当不远出齐境，故引临淄县西之葵丘。若三十五年会诸侯于葵丘，杜氏又以不合在本国，故引外黄东葵丘为注，所以不同尔。
〔二〕集解服虔曰：「瓜时，七月。及瓜谓后年瓜时。」
〔三〕集解服虔曰：「为妾在宫也。」
〔四〕集解王肃曰：「候公之闲隙。」
〔五〕集解贾逵曰：「齐地也。」正义音扶云反。
〔六〕集解杜预曰：「乐安博昌县南有地名贝丘。」索隐左传作「贝丘」也。正义左传云「齐襄公田于贝丘，坠车伤足」，即此也。
〔七〕集解服虔曰：「公见彘，从者乃见彭生，鬼改形为豕也。」
〔八〕正义非佛反，下同。茀，主履者也。
〔九〕正义音疮。
桓公元年春，齐君无知游于雍林。〔一〕雍林人尝有怨无知，及其往游，雍林人袭杀无知，告齐大夫曰：「无知弒襄公自立，臣谨行诛。唯大夫更立公子之当立者，唯命是听。」
〔一〕集解贾逵曰：「渠丘大夫也。」索隐亦有本作「雍廪」。贾逵曰「渠丘大夫」。左传云「雍廪杀无知」，杜预曰「雍廪，齐大夫」。此云「游雍林，雍林人尝有怨无知，遂袭杀之」，盖以雍林为邑名，其地有人杀无知。贾言「渠丘大夫」者，渠丘邑名，雍林为渠丘大夫也。
初，襄公之醉杀鲁桓公，通其夫人，杀诛数不当，淫于妇人，数欺大臣，群弟恐祸及，故次弟纠奔鲁。其母鲁女也。管仲、召忽傅之。次弟小白奔莒，鲍叔傅之。小白母，卫女也，有宠于厘公。小白自少好善大夫高傒。〔一〕及雍林人杀无知，议立君，高、国先阴召小白于莒。鲁闻无知死，亦发兵送公子纠，而使管仲别将兵遮莒道，射中小白带钩。小白详死，管仲使人驰报鲁。鲁送纠者行益迟，六日至齐，则小白已入，高傒立之，是为桓公。
〔一〕集解贾逵曰：「齐正卿高敬仲也。」正义傒音奚。
桓公之中钩，详死以误管仲，已而载温车中驰行，亦有高、国内应，故得先入立，发兵距鲁。秋，与鲁战于干时，〔一〕鲁兵败走，齐兵掩绝鲁归道。齐遗鲁书曰：「子纠兄弟，弗忍诛，请鲁自杀之。召忽、管仲雠也，请得而甘心醢之。不然，将围鲁。」鲁人患之，遂杀子纠于笙渎。〔二〕召忽自杀，管仲请囚。桓公之立，发兵攻鲁，心欲杀管仲。鲍叔牙曰：「臣幸得从君，君竟以立。君之尊，臣无以增君。君将治齐，即高傒与叔牙足也。君且欲霸王，非管夷吾不可。夷吾所居国国重，不可失也。」于是桓公从之。乃详为召管仲欲甘心，实欲用之。管仲知之，故请往。鲍叔牙迎受管仲，及堂阜而脱桎梏，〔三〕斋祓而见桓公。桓公厚礼以为大夫，任政。
〔一〕集解杜预曰：「干时，齐地也。时水在乐安界，岐流，旱则涸竭，故曰干时。」
〔二〕集解贾逵曰：「鲁地句渎也。」索隐贾逵云「鲁地句渎」。又按：邹诞生本作「莘渎」，莘笙声相近。笙如字，渎音豆。论语作「沟渎」，盖后代声转而字异，故诸文不同也。
〔三〕集解贾逵曰：「堂阜，鲁北境。」杜预曰：「堂阜，齐地。东莞蒙阴县西北有夷吾亭，或曰鲍叔解夷吾缚于此，因以为名也。」
桓公既得管仲，与鲍叔、隰朋、〔一〕高傒修齐国政，连五家之兵，〔二〕设轻重鱼盐之利，〔三〕以赡贫穷，禄贤能，齐人皆说。
〔一〕集解徐广曰：「或作『崩』也。」
〔二〕集解国语曰：「管子制国五家为轨，十轨为里，四里为连，十连为乡，以为军令。」
〔三〕索隐按：管子有理人轻重之法七篇。轻重谓钱也。又有捕鱼、煮盐法也。
二年，伐灭郯，〔一〕郯子奔莒。初，桓公亡时，过郯，郯无礼，故伐之。
〔一〕集解徐广曰：「一作『谭』。」索隐据春秋，鲁庄十年「
齐师灭谭」是也。杜预曰「谭国在济南平陵县西南」。然此郯乃东海郯县，盖亦不当作「谭」字也。
五年，伐鲁，鲁将师败。鲁庄公请献遂邑以平，〔一〕桓公许，与鲁会柯而盟。〔二〕鲁将盟，曹沬以匕首劫桓公于坛上，〔三〕曰：「反鲁之侵地！」桓公许之。已而曹沬去匕首，北面就臣位。桓公后悔，欲无与鲁地而杀曹沬。管仲曰：「夫劫许之而倍信杀之，〔四〕愈一小快耳，而弃信于诸侯，失天下之援，不可。」于是遂与曹沬三败所亡地于鲁。诸侯闻之，皆信齐而欲附焉。七年，诸侯会桓公于甄，〔五〕而桓公于是始霸焉。
〔一〕集解杜预曰：「遂在济北蛇丘县东北。」
〔二〕集解杜预曰：「此柯今济北东阿，齐之阿邑，犹祝柯今为祝阿。」
〔三〕集解何休曰：「土基三尺，阶三等，曰坛。会必有坛者，为升降揖让，称先君以相接也。」
〔四〕集解徐广曰：「一云已许之而背信杀劫也。」
〔五〕集解杜预曰：「甄，卫地，今东郡甄城也。」
十四年，陈厉公子完，〔一〕号敬仲，来奔齐。齐桓公欲以为卿，让；于是以为工正。〔二〕田成子常之祖也。
〔一〕正义音桓。
〔二〕集解贾逵曰：「掌百工。」
二十三年，山戎伐燕，〔一〕燕告急于齐。齐桓公救燕，遂伐山戎，至于孤竹而还。燕庄公遂送桓公入齐境。桓公曰：「非天子，诸侯相送不出境，吾不可以无礼于燕。」于是分沟割燕君所至与燕，命燕君复修召公之政，纳贡于周，如成康之时。诸侯闻之，皆从齐。
〔一〕集解服虔曰：「山戎，北狄，盖今鲜卑也。」何休曰：「山戎者，戎中之别名也。」
二十七年，鲁愍公母曰哀姜，桓公女弟也。哀姜淫于鲁公子庆父，庆父弒愍公，哀姜欲立庆父，鲁人更立厘公。〔一〕桓公召哀姜，杀之。
〔一〕集解徐广曰：「史记『僖』字皆作『厘』。」
二十八年，卫文公有狄乱，告急于齐。齐率诸侯城楚丘〔一〕而立卫君。
〔一〕集解贾逵曰：「卫地也。」索隐杜预曰：「不言城卫，卫未迁。」楚丘在济阴城武县南，即今之卫南县。
二十九年，桓公与夫人蔡姬戏船中。蔡姬习水，荡公，〔一〕公惧，止之，不止，出船，怒，归蔡姬，弗绝。蔡亦怒，嫁其女。桓公闻而怒，兴师往伐。
〔一〕集解贾逵曰：「荡，摇也。」
三十年春，齐桓公率诸侯伐蔡，蔡溃。〔一〕遂伐楚。楚成王兴师问曰：「何故涉吾地？」管仲对曰：「昔召康公命我先君太公曰：『五侯九伯，若实征之，以夹辅周室。』〔二〕赐我先君履，〔三〕东至海，西至河，南至穆陵，北至无棣。楚贡包茅不入，王祭不具，〔四〕是以来责。昭王南征不复，是以来问。」〔五〕楚王曰：「贡之不入，有之，寡人罪也，敢不共乎！昭王之出不复，君其问之水滨。」〔六〕齐师进次于陉。〔七〕夏，楚王使屈完将兵扞齐，齐师退次召陵。〔八〕桓公矜屈完以其众。屈完曰：「君以道则可；若不，则楚方城以为城，〔九〕江、汉以为沟，君安能进乎？」乃与屈完盟而去。过陈，陈袁涛涂诈齐，令出东方，觉。秋，齐伐陈。〔一０〕是岁，晋杀太子申生。
〔一〕集解服虔曰：「民逃其上曰溃也。」
〔二〕集解左传曰：「周公、太公股肱周室，夹辅成王也。」
〔三〕集解杜预曰：「所践履之界。」
〔四〕集解贾逵曰：「包茅，菁茅包匦之也，以供祭祀。」杜预曰：「尚书『包匦菁茅』，茅之为异未审。」
〔五〕集解服虔曰：「周昭王南巡狩，涉汉未济，船解而溺昭王，王室讳之，不以赴，诸侯不知其故，故桓公以为辞责问楚也。」索隐宋衷云：「昭王南伐楚，辛由靡为右，涉汉中流而陨，由靡逐王，遂卒不复，周乃侯其后于西翟。」
〔六〕集解杜预曰：「昭王时汉非楚境，故不受罪。」
〔七〕集解杜预曰：「陉，楚地，颍川召陵县南有陉亭。」左传曰：「凡师一宿为舍，再宿为信，过信为次。」
〔八〕集解杜预曰：「召陵，颍川县。」
〔九〕集解服虔曰：「方城山在汉南。」韦昭曰：「方城，楚北之阨塞。」杜预曰「方城山在南阳叶县南」是也。索隐按：地理志叶县南有长城，号曰方城，则杜预、韦昭说为得，而服氏云在汉南，未知有何凭据。
〔一０〕集解左传曰：「讨不忠也。」
三十五年夏，会诸侯于葵丘。〔一〕周襄王使宰孔赐桓公文武胙、彤弓矢、大路，〔二〕命无拜。桓公欲许之，管仲曰「不可」，乃下拜受赐。〔三〕秋，复会诸侯于葵丘，益有骄色。周使宰孔会。诸侯颇有叛者。〔四〕晋侯病，后，遇宰孔。宰孔曰：「齐侯骄矣，弟无行。」从之。是岁，晋献公卒，里克杀奚齐、卓子，〔五〕秦穆公以夫人入公子夷吾为晋君。桓公于是讨晋乱，至高梁，〔六〕使隰朋立晋君，还。
〔一〕集解杜预曰：「陈留外黄县东有葵丘也。」
〔二〕集解贾逵曰：「大路，诸侯朝服之车，谓之金路。」
〔三〕集解韦昭曰：「下堂拜赐也。」
〔四〕集解公羊传曰：「葵丘之会，桓公震而矜之，叛者九国。」
〔五〕集解徐广曰：「史记『卓』多作『悼』。」正义卓，丑角反。
〔六〕集解服虔曰：「晋地也。」杜预曰：「在平阳县西南。」
是时周室微，唯齐、楚、秦、晋为强。晋初与会，〔一〕献公死，国内乱。秦穆公辟远，不与中国会盟。楚成王初收荆蛮有之，夷狄自置。唯独齐为中国会盟，而桓公能宣其德，故诸侯宾会。于是桓公称曰：「寡人南伐至召陵，望熊山；北伐山戎、离枝、孤竹；〔二〕西伐大夏，涉流沙；〔三〕束马悬车登太行，至卑耳山〔四〕而还。诸侯莫违寡人。寡人兵车之会三，〔五〕乘车之会六，〔六〕九合诸侯，一匡天下。〔七〕昔三代受命，有何以异于此乎？吾欲封泰山，禅梁父。」管仲固谏，不听；乃说桓公以远方珍怪物至乃得封，桓公乃止。
〔一〕正义与音预，下同。
〔二〕集解地理志曰令支县有孤竹城，疑离枝即令支也，令离声相近。应劭曰：「令音铃。」铃离声亦相近。管子亦作「离」字。索隐离枝音零支，又音令祗，又如字。离枝，孤竹，皆古国名。秦以离枝为县，故地理志辽西令支县有孤竹城。尔雅曰「孤竹、北户、西王母、日下谓之四荒」也。
〔三〕正义大夏，并州晋阳是也。
〔四〕正义卑音壁。刘伯庄及韦昭并如字。
〔五〕正义左传云鲁庄十三年，会北杏以平宋乱；僖四年，侵蔡，遂伐楚；六年，伐郑，围新城也。
〔六〕正义左传云鲁庄十四年，会于鄄；十五年，又会鄄；十六年，同盟于幽；僖五年，会首止；八年，盟于洮；九年，会葵丘是也。
〔七〕正义匡，正也。一匡天下，谓定襄王为太子之位也。
