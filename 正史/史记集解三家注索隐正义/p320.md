<!-- { "loadSidebar": true } -->
是时汉既灭越，而蜀、西南夷皆震，请吏入朝。于是置益州、越巂、牂柯、沈黎、汶山郡，欲地接以前通大夏。〔一〕乃遣使柏始昌、吕越人等岁十余辈，出此初郡〔二〕抵大夏，皆复闭昆明，为所杀，夺币财，终莫能通至大夏焉。于是汉发三辅罪人，因巴蜀士数万人，遣两将军郭昌、卫广等往击昆明之遮汉使者，〔三〕斩首虏数万人而去。其后遣使，昆明复为寇，竟莫能得通。而北道酒泉抵大夏，使者既多，而外国益厌汉币，不贵其物。
〔一〕集解李奇曰：「欲地界相接至大夏。」
〔二〕索隐按：谓越巂、汶山等郡。谓之「初」者，后背叛而并废之也。
〔三〕集解徐广曰：「元封二年。」
自博望侯开外国道以尊贵，其后从吏卒皆争上书言外国奇怪利害，求使。天子为其绝远，非人所乐往，听其言，予节，募吏民毋问所从来，为具备人众遣之，以广其道。来还不能毋侵盗币物，及使失指，天子为其习之，辄覆案致重罪，以激怒令赎，复求使。使端无穷，而轻犯法。其吏卒亦辄复盛推外国所有，言大者予节，言小者为副，故妄言无行之徒皆争效之。其使皆贫人子，私县官赍物，欲贱市以私其利外国。外国亦厌汉使人人有言轻重，〔一〕度汉兵远不能至，而禁其食物以苦汉使。汉使乏绝积怨，至相攻击。而楼兰、姑师小国耳，〔二〕当空道，攻劫汉使王恢等尤甚。〔三〕而匈奴奇兵时时遮击使西国者。使者争遍言外国灾害，皆有城邑，兵弱易击。于是天子以故遣从骠侯破奴将属国骑及郡兵数万，至匈河水，欲以击胡，胡皆去。其明年，击姑师，破奴与轻骑七百余先至，虏楼兰王，遂破姑师。因举兵威以困乌孙、大宛之属。还，封破奴为浞野侯。〔四〕王恢〔
五〕数使，为楼兰所苦，言天子，天子发兵令恢佐破奴击破之，封恢为浩侯。〔六〕于是酒泉列亭鄣至玉门矣。〔七〕
〔一〕集解服虔曰：「汉使言于外国，人人轻重不实。」如淳曰：「外国人人自言数为汉使所侵易。」
〔二〕集解徐广曰：「即车师。」
〔三〕集解徐广曰：「恢，一作『怪』。」
〔四〕集解徐广曰：「元封三年。」
〔五〕集解徐广曰：「为中郎将。」
〔六〕集解徐广曰：「捕得车师王，元封四年封浩侯。」
〔七〕集解韦昭曰：「玉门关在龙勒界。」索隐韦昭云：「玉门，县名，在酒泉。又有玉关，在龙勒也。」正义括地志云：「沙州龙勒山在县南百六十五里。玉门关在县西北百一十八里。」
乌孙以千匹马聘汉女，汉遣宗室女江都翁主〔一〕往妻乌孙，乌孙王昆莫以为右夫人。匈奴亦遣女妻昆莫，昆莫以为左夫人。昆莫曰「我老」，乃令其孙岑娶妻翁主。乌孙多马，其富人至有四五千匹马。
〔一〕集解汉书曰：「江都王建女。」
初，汉使至安息，安息王令将二万骑迎于东界。东界去王都数千里。行比至，过数十城，人民相属甚多。汉使还，而后发使随汉使来观汉广大，以大鸟卵及黎轩善眩人〔一〕献于汉。及宛西小国驩潜、大益，宛东姑师、扞冞、苏薤之属，皆随汉使献见天子。天子大悦。
〔一〕索隐韦昭云：「变化惑人也。」按：魏略云「犁靳多奇幻，口中吹火，自缚自解」。小颜亦以为植瓜等也。
而汉使穷河源，河源出于窴，其山多玉石，采来，〔一〕天子案古图书，名河所出山曰昆仑云。
〔一〕集解瓒曰：「汉使采取，将持来至汉。」
是时上方数巡狩海上，乃悉从外国客，大都多人则过之，散财帛以赏赐，厚具以饶给之，以览示汉富厚焉。于是大觳抵，出奇戏诸怪物，多聚观者，行赏赐，酒池肉林，令外国客遍观（名）〔各〕仓库府藏之积，见汉之广大，倾骇之。及加其眩者之工，而觳抵奇戏岁增变，甚盛益兴，自此始。
西北外国使，更来更去。宛以西，皆自以远，尚骄恣晏然，未可诎以礼羁縻而使也。自乌孙以西至安息，以近匈奴，匈奴困月氏也，匈奴使持单于一信，则国国传送食，不敢留苦；及至汉使，非出币帛不得食，不市畜不得骑用。所以然者，远汉，而汉多财物，故必市乃得所欲，然以畏匈奴于汉使焉。宛左右以蒲陶为酒，富人藏酒至万余石，久者数十岁不败。俗嗜酒，马嗜苜蓿。汉使取其实来，于是天子始种苜蓿、蒲陶肥饶地。及天马多，外国使来众，则离宫别观旁尽种蒲萄、苜蓿极望。自大宛以西至安息，国虽颇异言，然大同俗，相知言。其人皆深眼，多须髯，善市贾，争分铢。俗贵女子，女子所言而丈夫乃决正。其地皆无丝漆，不知铸钱器。〔一〕及汉使亡卒降，教铸作他兵器。得汉黄白金，辄以为器，不用为币。
〔一〕集解徐广曰：「多作『钱』字，又或作『铁』字。」
而汉使者往既多，其少从率多进熟于天子，〔一〕言曰：「宛有善马在贰师城，匿不肯与汉使。」天子既好宛马，闻之甘心，使壮士车令等持千金及金马以请宛王贰师城善马。宛国饶汉物，相与谋曰：「汉去我远，而盐水中数败，〔二〕出其北有胡寇，出其南乏水草。又且往往而绝邑，乏食者多。汉使数百人为辈来，而常乏食，死者过半，是安能致大军乎？无柰我何。且贰师马，宛宝马也。」遂不肯予汉使。汉使怒，妄言，〔三〕椎金马而去。宛贵人怒曰：「汉使至轻我！」遣汉使去，令其东边郁成遮攻杀汉使，取其财物。于是天子大怒。诸尝使宛姚定汉等言宛兵弱，诚以汉兵不过三千人，强弩射之，即尽虏破宛矣。天子已尝使浞野侯攻楼兰，以七百骑先至，虏其王，以定汉等言为然，而欲侯宠姬李氏，拜李广利为贰师将军，发属国六千骑，及郡国恶少年数万人，以往伐宛。期至贰师城取善马，故号「
贰师将军」。赵始成为军正，故浩侯王恢使导军，〔四〕而李哆〔五〕为校尉，制军事。是岁太初元年也。而关东蝗大起，蜚西至敦煌。
〔一〕集解汉书音义曰：「少从，不如计也。或云从行之微者也。进熟，美语如成熟者也。」
〔二〕集解服虔曰：「水名，道从外水中〔行〕。」如淳曰：「道绝远，无谷草。」正义孔文祥云：「盐，盐泽也。言水广远，或致风波，而数败也。」裴矩西域记云：「在西州高昌县东，东南去瓜州一千三百里，并沙碛之地，水草难行，四面危，道路不可准记，行人唯以人畜骸骨及驼马粪为标验。以其地道路恶，人畜即不约行，曾有人于碛内时闻人唤声，不见形，亦有歌哭声，数失人，瞬息之闲不知所在，由此数有死亡。盖魑魅魍魉也。」
〔三〕集解如淳曰：「骂詈。」
〔四〕集解徐广曰：「恢先受封，一年，坐使酒泉矫制，国除。」
〔五〕索隐音尺奢反，又尺者反。
贰师将军军既西过盐水，当道小国恐，各坚城守，不肯给食。攻之不能下。下者得食，不下者数日则去。比至郁成，士至者不过数千，皆饥罢。攻郁成，郁成大破之，所杀伤甚众。贰师将军与哆、始成等计：「至郁成尚不能举，况至其王都乎？」引兵而还。往来二岁。还至敦煌，士不过什一二。使使上书言：「道远多乏食；且士卒不患战，患饥。人少，不足以拔宛。愿且罢兵，益发而复往。」天子闻之，大怒，而使使遮玉门，曰军有敢入者辄斩之！贰师恐，因留敦煌。
其夏，汉亡浞野之兵二万余于匈奴。〔一〕公卿及议者皆愿罢击宛军，专力攻胡。天子已业诛宛，宛小国而不能下，则大夏之属轻汉，而宛善马绝不来，乌孙、仑头易苦汉使矣，〔二〕为外国笑。乃案言伐宛尤不便者邓光等，赦囚徒材官，益发恶少年及边骑，岁余而出敦煌者六万人，负私从者不与。牛十万，马三万余匹，驴骡橐它以万数。多赍粮，兵弩甚设，天下骚动，传相奉伐宛，凡五十余校尉。宛王城中无井，皆汲城外流水，于是乃遣水工徙其城下水空以空其城。〔三〕益发戍甲卒十八万，酒泉、张掖北，置居延、休屠以卫酒泉，〔四〕而发天下七科适，〔五〕及载糒给贰师。转车人徒相连属至敦煌。而拜习马者二人为执驱校尉，备破宛择取其善马云。
〔一〕集解徐广曰：「太初二年，赵破奴为浚稽将军，二万骑击匈奴，不还也。」
〔二〕集解晋灼曰：「易，轻也。」
〔三〕集解徐广曰：「空，一作『穴』。盖以水荡败其城也。言『
空』者，令城中渴乏。」
〔四〕集解如淳曰：「立二县以卫边也。或曰置二部都尉，以卫酒泉。」
〔五〕正义音谪。张晏云：「吏有罪一，亡命二，赘婿三，贾人四，故有市籍五，父母有市籍六，大父母有籍七：凡七科。武帝天汉四年，发天下七科谪出朔方也。」
于是贰师后复行，兵多，而所至小国莫不迎，出食给军。至仑头，仑头不下，攻数日，屠之。自此而西，平行至宛城，汉兵到者三万人。宛兵迎击汉兵，汉兵射败之，宛走入葆乘其城。贰师兵欲行攻郁成，恐留行而令宛益生诈，乃先至宛，决其水源，移之，则宛固已忧困。围其城，攻之四十余日，其外城坏，虏宛贵人勇将煎靡。宛大恐，走入中城。宛贵人相与谋曰：「汉所为攻宛，以王毋寡匿善马而杀汉使。今杀王毋寡而出善马，汉兵宜解；即不解，乃力战而死，未晚也。」宛贵人皆以为然，共杀其王毋寡，持其头遣贵人使贰师，约曰：「汉毋攻我。我尽出善马，恣所取，而给汉军食。即不听，我尽杀善马，而康居之救且至。至，我居内，康居居外，与汉军战。汉军熟计之，何从？」是时康居候视汉兵，汉兵尚盛，不敢进。贰师与赵始成、李哆等计：「闻宛城中新得秦人，知穿井，而其内食尚多。所为来，诛首恶者毋寡。毋寡头已至，如此而不许解兵，则坚守，而康居候汉罢而来救宛，破汉军必矣。」军吏皆以为然，许宛之约。宛乃出其善马，令汉自择之，而多出食食给汉军。汉军取其善马数十匹。中马以下牡牝三千余匹，而立宛贵人之故待遇汉使善者名昧蔡〔一〕以为宛王，与盟而罢兵。终不得入中城。乃罢而引归。
〔一〕索隐本大宛将也。上音末，下音先葛反。
初，贰师起敦煌西，以为人多，道上国不能食，乃分为数军，从南北道。校尉王申生、故鸿胪壶充国等千余人，别到郁成。郁成城守，不肯给食其军。王申生去大军二百里，（侦）〔偩〕而轻之，责郁成。郁成食不肯出，窥知申生军日少，晨用三千人攻，戮杀申生等，军破，数人脱亡，走贰师。贰师令搜粟都尉上官桀往攻破郁成。郁成王亡走康居，桀追至康居。康居闻汉已破宛，乃出郁成王予桀，桀令四骑士缚守诣大将军。〔一〕四人相谓曰：「郁成王汉国所毒，今生将去，卒失大事。」欲杀，莫敢先击。上邽骑士赵弟最少，拔剑击之，斩郁成王，赍头。弟、桀等逐及大将军。
〔一〕集解如淳曰：「时多别将，故谓贰师为大将军。」
