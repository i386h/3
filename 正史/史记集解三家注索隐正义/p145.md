<!-- { "loadSidebar": true } -->
吴既赦越，越王句践反国，乃苦身焦思，置胆于坐，坐卧即仰胆，饮食亦尝胆也。曰：「女忘会稽之耻邪？」身自耕作，夫人自织，食不加肉，衣不重采，折节下贤人，厚遇宾客，振贫吊死，〔一〕与百姓同其劳。欲使范蠡治国政，蠡对曰：「兵甲之事，种不如蠡；填〔二〕抚国家，亲附百姓，蠡不如种。」于是举国政属大夫种，而使范蠡与大夫柘稽〔三〕行成，为质于吴。二岁而吴归蠡。
〔一〕集解徐广曰：「吊，一作『葬』。」
〔二〕索隐镇音。
〔三〕索隐越大夫也。国语作「诸稽郢」。
句践自会稽归七年，拊循其士民，欲用以报吴。大夫逢同〔一〕谏曰：「国新流亡，今乃复殷给，缮饰备利，吴必惧，惧则难必至。且鸷鸟之击也，必匿其形。今夫吴兵加齐、晋，怨深于楚、越，名高天下，实害周室，德少而功多，必淫自矜。为越计，莫若结齐，亲楚，附晋，以厚吴。吴之志广，必轻战。是我连其权，三国伐之，越承其弊，可克也。」句践曰：「善。」
〔一〕索隐逢，姓；同，名。故楚有逢伯。
居二年，吴王将伐齐。子胥谏曰：「未可。臣闻句践食不重味，与百姓同苦乐。此人不死，必为国患。吴有越，腹心之疾，齐与吴，疥〔一〕也。愿王释齐先越。」吴王弗听，遂伐齐，败之艾陵〔二〕，虏齐高、国〔三〕以归。让子胥。子胥曰：「王毋喜！」王怒，子胥欲自杀，王闻而止之。越大夫种曰：「臣观吴王政骄矣，请试尝之贷粟，以卜其事。」请贷，吴王欲与，子胥谏勿与，王遂与之，越乃私喜。子胥言曰：「王不听谏，后三年吴其墟乎！」太宰嚭闻之，乃数与子胥争越议，因谗子胥曰：「伍员貌忠而实忍人，其父兄不顾，安能顾王？王前欲伐齐，员强谏，已而有功，用是反怨王。王不备伍员，员必为乱。」与逢同共谋，谗之王。王始不从，乃使子胥于齐，闻其托子于鲍氏，王乃大怒，曰：「伍员果欺寡人！」役反，使人赐子胥属镂剑以自杀。子胥大笑曰：「我令而父霸，〔四〕我又立若，〔五〕若初欲分吴国半予我，我不受，已，今若反以谗诛我。嗟乎，嗟乎，一人固不能独立！」报使者曰：「必取吾眼置吴东门，以观越兵入也！」〔六〕于是吴任嚭政。
〔一〕索隐疥音介尟。
〔二〕索隐在鲁哀十一年。
〔三〕索隐国惠子、高昭子。
〔四〕索隐而，汝也。父，阖庐也。
〔五〕索隐若亦汝也。
〔六〕索隐国语云吴王愠曰「孤不使大夫得见」，乃盛以鸱夷，投之于江也。
居三年，句践召范蠡曰：「吴已杀子胥，导谀者众，可乎？」对曰：「未可。」
至明年春，吴王北会诸侯于黄池，〔一〕吴国精兵从王，惟独老弱与太子留守。〔二〕句践复问范蠡，蠡曰「可矣」。乃发习流二千人，〔三〕教士四万人，〔四〕君子六千人，〔五〕诸御千人，〔六〕伐吴。吴师败，遂杀吴太子。吴告急于王，王方会诸侯于黄池，惧天下闻之，乃秘之。吴王已盟黄池，乃使人厚礼以请成越。越自度亦未能灭吴，乃与吴平。
〔一〕索隐在哀十三年。
〔二〕索隐据左氏传，太子名友。
〔三〕索隐虞书云「流宥五刑」。按：流放之罪人，使之习战，任为卒伍，故有二千人。正义谓先惯习流利战阵死者二千人也。
〔四〕索隐谓常所教练之兵也。故孔子曰「以不教民战，是谓弃之」是也。
〔五〕集解韦昭曰：「君子，王所亲近有志行者，犹吴所谓『贤良』，齐所谓『士』也。」虞翻曰：「言君养之如子。」索隐君子谓君所子养有恩惠者。又按：左氏「楚沈尹戌帅都君子以济师」，杜预曰「都君子谓都邑之士有复除者」。国语「王以私卒君子六千人」。
〔六〕索隐诸御谓诸理事之官在军有职掌者。
其后四年，越复伐吴。吴士民罢弊，轻锐尽死于齐、晋。而越大破吴，因而留围之三年，吴师败，越遂复栖吴王于姑苏之山。吴王使公孙雄〔一〕肉袒膝行而前，请成越王曰：「孤臣夫差敢布腹心，异日尝得罪于会稽，夫差不敢逆命，得与君王成以归。今君王举玉趾而诛孤臣，孤臣惟命是听，意者亦欲如会稽之赦孤臣之罪乎？」句践不忍，欲许之。范蠡曰：「会稽之事，天以越赐吴，吴不取。今天以吴赐越，越其可逆天乎？且夫君王蚤朝晏罢，非为吴邪？谋之二十二年，一旦而弃之，可乎？且夫天与弗取，反受其咎。『伐柯者其则不远』，君忘会稽之厄乎？」句践曰：「吾欲听子言，吾不忍其使者。」范蠡乃鼓进兵，曰：「王已属政于执事，〔二〕使者去，不者且得罪。」〔三〕吴使者泣而去。句践怜之，乃使人谓吴王曰：「吾置王甬东，君百家。」〔四〕吴王谢曰：「吾老矣，不能事君王！」遂自杀。乃蔽其面，〔五〕曰：「吾无面以见子胥也！」越王乃葬吴王而诛太宰嚭。
〔一〕集解虞翻曰：「吴大夫。」
〔二〕集解虞翻曰：「执事，蠡自谓也。」
〔三〕集解虞翻曰：「我为子得罪。」索隐虞翻注盖依国语之文，今望此文，谓使者宜速去，不且得罪于越，义亦通。
〔四〕集解杜预曰：「甬东，会稽句章县东海中洲也。」索隐国语云「与之夫妇三百」是也。
〔五〕正义今之面衣是其遗象也。越绝云：「吴王曰『闻命矣！以三寸帛幎吾两目。使死者有知，吾惭见伍子胥、公孙圣；以为无知，吾耻生者』。越王则解绶以幎其目，遂伏剑而死。」幎音觅。顾野王云大巾覆也。
句践已平吴，乃以兵北渡淮，与齐、晋诸侯会于徐州，致贡于周。周元王使人赐句践胙，命为伯。句践已去，渡淮南，以淮上地与楚，〔一〕归吴所侵宋地于宋，与鲁泗东方百里。当是时，越兵横行于江、淮东，诸侯毕贺，号称霸王。〔二〕
〔一〕集解楚世家曰：「越灭吴而不能正江、淮北。楚东侵广地至泗上。」
〔二〕索隐越在蛮夷，少康之后，地远国小，春秋之初未通上国，国史既微，略无世系，故纪年称为「于粤子」。据此文，句践平吴之后，周元王始命为伯，后遂僭而称王也。
范蠡遂去，自齐遗大夫种书曰：「蜚鸟尽，良弓藏；狡兔死，走狗烹。〔一〕越王为人长颈鸟喙，可与共患难，不可与共乐。子何不去？」种见书，称病不朝。人或谗种且作乱，越王乃赐种剑曰：「子教寡人伐吴七术，〔二〕寡人用其三而败吴，其四在子，子为我从先王试之。」种遂自杀。
〔一〕集解徐广曰：「狡，一作『郊』。」
〔二〕正义越绝云：「九术：一曰尊天事鬼；二曰重财币以遗其君；三曰贵籴粟稿以空其邦；四曰遗之好美以荧其志；五曰遗之巧匠，使起宫室高台，以尽其财，以疲其力；六曰贵其谀臣，使之易伐；七曰强其谏臣，使之自杀；八曰邦家富而备器利；九曰坚甲利兵以承其弊。」
句践卒，〔一〕子王鼫与立。〔二〕王鼫与卒，子王不寿立。王不寿卒，〔三〕子王翁立。王翁卒，〔四〕子王翳立。王翳卒，子王之侯立。〔五〕王之侯卒，子王无强立。〔六〕
〔一〕索隐纪年云：「晋出公十年十一月，于粤子句践卒，是为菼执。」
〔二〕索隐鼫音石。与音余。按：纪年云「于粤子句践卒，是菼执。次鹿郢立，六年卒」。乐资云「越语谓鹿郢为鼫与也」。
〔三〕索隐纪年云：「不寿立十年见杀，是为盲姑。次朱句立。」
〔四〕索隐纪年于粤子朱句三十四年灭滕，三十五年灭郯，三十七年朱句卒。
〔五〕索隐纪年云：「翳三十三年迁于吴，三十六年七月太子诸咎弒其君翳，十月粤杀诸咎。粤滑，吴人立子错枝为君。明年，大夫寺区定粤乱，立无余之。十二年，寺区弟忠弒其君莽安，次无颛立。无颛八年薨，是为菼蠋卯。」故庄子云「越人三弒其君，子搜患之，逃乎丹穴不肯出，越人熏之以艾，乘以王舆」。乐资云「号曰无颛」。盖无颛后乃次无强也，则王之侯即无余之也。
〔六〕索隐盖无颛之弟也。音其良反。
王无强时，越兴师北伐齐，西伐楚，与中国争强。当楚威王之时，越北伐齐，齐威王使人说越王曰：「越不伐楚，大不王，小不伯。图越之所为不伐楚者，为不得晋也。韩、魏固不攻楚。韩之攻楚，覆其军，杀其将，则叶、阳翟危；〔一〕魏亦覆其军，杀其将，则陈、上蔡不安。〔二〕故二晋之事越也，〔三〕不至于覆军杀将，马汗之力不效。〔四〕所重于得晋者何也？」〔五〕越王曰：「所求于晋者，不至顿刃接兵，而况于攻城围邑乎？〔六〕愿魏以聚大梁之下，愿齐之试兵南阳〔七〕莒地，以聚常、郯之境，〔八〕则方城之外不南，〔九〕淮、泗之闲不东，商、于、析、郦、〔一０〕宗胡之地〔一一〕，夏路以左，〔一二〕不足以备秦，江南、泗上不足以待越矣。〔一三〕则齐、秦、韩、魏得志于楚也，是二晋不战分地，不耕而获之。不此之为，而顿刃于河山之闲以为齐秦用，所待者如此其失计，柰何其以此王也！」齐使者曰：「幸也越之不亡也！吾不贵其用智之如目，见豪毛而不见其睫也。今王知晋之失计，而不自知越之过，是目论也。〔一四〕王所待于晋者，非有马汗之力也，又非可与合军连和也，将待之以分楚众也。今楚众已分，何待于晋？」越王曰：「柰何？」曰：「楚三大夫张九军，北围曲沃、于中，〔一五〕以至无假之关者〔一六〕三千七百里，〔一七〕景翠之军北聚鲁、齐、南阳，分有大此者乎？〔一八〕且王之所求者，斗晋楚也；晋楚不斗，越兵不起，是知二五而不知十也。此时不攻楚，臣以是知越大不王，小不伯。复雠、庞、〔一九〕长沙，〔二０〕楚之粟也；竟泽陵，楚之材也。越窥兵通无假之关，〔二一〕此四邑者不上贡事于郢矣。〔二二〕臣闻之，图王不王，其敝可以伯。然而不伯者，王道失也。故愿大王之转攻楚也。」
〔一〕正义叶，式涉反，今许州叶县。阳翟，河南阳翟县也。二邑此时属韩，与楚犬牙交境，韩若伐楚，恐二邑为楚所危。
〔二〕正义陈，今陈州也。上蔡，今豫州上蔡县也。二邑此时属魏，与楚犬牙交境，魏若伐楚，恐二国为楚所危也。
〔三〕正义言韩、魏与楚邻，今令越合于二晋而伐楚。
〔四〕集解徐广曰：「效犹见也。」
〔五〕正义从「不至」已下此是齐使者重难越王。
〔六〕正义顿刃，筑营垒也。接兵，战也。越王言韩魏之事越，犹不至顿刃接兵，而况更有攻城围邑，韩、魏始服乎？言畏秦、齐而故事越也。
〔七〕索隐此南阳在齐之南界，莒之西。
〔八〕索隐常，邑名，盖田文所封邑。郯，故郯国。二邑皆齐之南地。
〔九〕正义方城山在许州叶县西南十八里。外谓许州、豫州等。言魏兵在大梁之下，楚方城之兵不得南伐越也。
