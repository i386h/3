<!-- { "loadSidebar": true } -->
而赵亦有公孙龙〔一〕为坚白同异之辩，〔二〕剧子之言；〔三〕魏有李悝，尽地力之教；〔四〕楚有尸子、长卢；〔五〕阿之吁子焉。〔六〕自如孟子至于吁子，世多有其书，故不论其传云。
〔一〕索隐按：即仲尼弟子名也。此云赵人，弟子传作卫人，郑玄云楚人，各不能知其真也。又下文云「并孔子同时，或曰在其后」，所以知非别人也。
〔二〕集解晋太康地记云：「汝南西平县有龙渊水可用淬刀剑，特坚利，故有坚白之论，云『黄，所以为坚也；白，所以为利也』。或辩之曰『白，所以为不坚；黄，所以为不利』。」正义艺文志公孙龙子十四篇，颜师古云即为坚白之辩。按平原君传，驺衍同时。括地志云「西平县，豫州西北百四十里，有龙渊水」也。
〔三〕集解徐广曰：「按应劭氏姓注直云『处子』也。」索隐按：著书之人姓剧氏而称子也，前史不记其名也，故赵有剧孟及剧辛也。
〔四〕正义艺文志：「李子三十二篇。李悝相魏文侯，富国强兵。」
〔五〕集解刘向别录曰：「楚有尸子，疑谓其在蜀。今按尸子书，晋人也，名佼，秦相卫鞅客也。卫鞅商君谋事画计，立法理民，未尝不与佼规之也。商君被刑，佼恐并诛，乃亡逃入蜀。自为造此二十篇书，凡六万余言。卒，因葬蜀。」索隐按：尸子名佼，音绞，晋人，事具别录。长卢，未详。正义长卢九篇，楚人。
〔六〕集解徐广曰：「阿者，今之东阿。」索隐阿，齐之东阿也。吁音芈。别录作「芈子」，今「吁」亦如字也。正义按：东齐州也。艺文志云「吁子十八篇，名婴，齐人，七十子之后」。颜师古云音弭。按：是齐人，阿又属齐，恐颜公误也。
盖墨翟，宋之大夫，善守御，为节用。〔一〕或曰并孔子时，或曰在其后。〔二〕
〔一〕集解墨子曰：「公输般为云梯之械成，将以攻宋。墨子闻之，至于郢，见公输般。墨子解带为城，以牒为械。公输般九设攻城之机变，墨子九距之。公输般之攻械尽，墨子之守固有余。公输般诎，而言曰：『吾知所以距子矣，吾不言。』墨子亦曰：『吾知子之所以距我者，吾不言。』楚王问其故。墨子曰：『公输子之意不过欲杀臣，杀臣，宋莫能守，可攻也。然臣之弟子禽滑厘等三百人已持臣守国之器在宋城上而待楚寇矣，虽杀臣，不能绝也。』楚王曰：『善哉，吾请无攻宋城矣！』」索隐注「为云梯之械」者，按梯者，构木瞰高也；云者，言其升高入云，故曰云梯。械者，器也。谓攻城之楼橹也。注「墨子解带为城」者，谓墨子为术，解身上革带以为城也。注「以牒为械」者，按牒者，小木札也；械者，楼橹等也。注「公输般之攻械尽」者，刘氏云「械谓飞梯、撞车、飞石车弩之具」。诎音丘勿反。谓般技已尽，墨守有余。禽滑厘者，墨子弟子之姓字也。厘音里。
〔二〕索隐按：别录云「今按墨子书有文子，文子即子夏之弟子，问于墨子」。如此，则墨子在七十子之后也。
【索隐述赞】六国之末，战胜相雄。轲游齐、魏，其说不通。退而著述，称吾道穷。兰陵事楚，驺衍谈空。康庄虽列，莫见收功。
史记卷七十五
孟尝君列传第十五
孟尝君名文，姓田氏。文之父曰靖郭君田婴。田婴者，齐威王少子而齐宣王庶弟也。〔一〕田婴自威王时任职用事，与成侯邹忌及田忌将而救韩伐魏。成侯与田忌争宠，成侯卖田忌。田忌惧，袭齐之边邑，不胜，亡走。会威王卒，宣王立，知成侯卖田忌，乃复召田忌以为将。宣王二年，田忌与孙膑、田婴俱伐魏，败之马陵，虏魏太子申而杀魏将庞涓。〔二〕宣王七年，田婴使于韩、魏，韩、魏服于齐。婴与韩昭侯、魏惠王会齐宣王东阿南，〔三〕盟而去。〔四〕明年，复与梁惠王会甄。〔五〕是岁，梁惠王卒。宣王九年，田婴相齐。齐宣王与魏襄王会徐州而相王也。〔六〕楚威王闻之，怒田婴。明年，楚伐败齐师于徐州，而使人逐田婴。田婴使张丑说楚威王，威王乃止。田婴相齐十一年，宣王卒，愍王即位。即位三年，而封田婴于薛。〔七〕
〔一〕索隐按：战国策及诸书并无此言，盖诸田之别子也，故战国策每称「婴子」、「?子」，高诱注云「田?」、「田婴」也。王劭又按：战国策云「齐貌辩谓宣王曰：『王方为太子时，辩谓靖郭君，不若废太子，更立郊师。靖郭君不忍。』宣王太息曰：『寡人少，殊不知。』」以此言之，婴非宣王弟明也。
〔二〕索隐纪年当梁惠王二十八年，至三十六年改为后元也。
〔三〕正义东阿，济州县也。
〔四〕索隐纪年当惠王之后元十一年。彼文作「平阿」。又云「十三年会齐威王于鄄」，与此明年齐宣王与梁惠王会鄄文同。但齐之威宣二王，文舛互并不同。
〔五〕集解音绢。
〔六〕正义纪年云梁惠王三十年，下邳迁于薛，改名徐州。
〔七〕索隐纪年以为梁惠王后元十三年四月，齐威王封田婴于薛。十月，齐城薛。十四年，薛子婴来朝。十五年，齐威王薨，婴初封彭城。皆与此文异也。正义薛故城在今徐州滕县南四十四里也。
初，田婴有子四十余人。其贱妾有子名文，文以五月五日生。婴告其母曰：「勿举也。」其母窃举生之。〔一〕及长，其母因兄弟而见其子文于田婴。田婴怒其母曰：「吾令若去此子，而敢生之，何也？」文顿首，因曰：「君所以不举五月子者，何故？」婴曰：「五月子者，长与户齐，将不利其父母。」〔二〕文曰：「人生受命于天乎？将受命于户邪？」婴默然。文曰：「必受命于天，君何忧焉。必受命于户，则可高其户耳，谁能至者！」婴曰：「子休矣。」
〔一〕索隐按：上「举」谓初诞而举之，下「举」谓浴而乳之。生谓长养之也。
〔二〕索隐按：风俗通云「俗说五月五日生子，男害父，女害母」。
久之，文承闲问其父婴曰：「子之子为何？」曰：「为孙。」「
孙之孙为何？」曰：「为玄孙。」「玄孙之孙为何？」曰：「不能知也。」〔一〕文曰：「君用事相齐，至今三王矣，齐不加广而君私家富累万金，门下不见一贤者。文闻将门必有将，相门必有相。今君后宫蹈绮縠而士不得（短）〔裋〕褐，〔二〕仆妾余粱肉而士不厌糟糠。今君又尚厚积余藏，欲以遗所不知何人，〔三〕而忘公家之事日损，文窃怪之。」于是婴乃礼文，使主家待宾客。宾客日进，名声闻于诸侯。诸侯皆使人请薛公田婴以文为太子，婴许之。婴卒，谥为靖郭君。〔四〕而文果代立于薛，是为孟尝君。
〔一〕索隐按：尔雅云「玄孙之子为来孙，来孙之子为昆孙，昆孙之子为仍孙，仍孙之子为云孙」。又有耳孙，亦是玄孙之子，不同也。
〔二〕索隐（短）〔裋〕亦音竖。竖褐，谓褐衣而竖裁之，以其省而便事也。
〔三〕索隐遗音唯季反。犹言不知欲遗与何人也。
〔四〕集解皇览曰：「靖郭君冢在鲁国薛城中东南陬。」索隐按：谓死后别号之曰「靖郭」耳，则「靖郭」或封邑号，故汉齐王舅父驷钧封靖郭侯是也。陬音邹，亦音緅。陬者，城隅也。
孟尝君在薛，招致诸侯宾客及亡人有罪者，皆归孟尝君。孟尝君舍业厚遇之，〔一〕以故倾天下之士。食客数千人，无贵贱一与文等。孟尝君待客坐语，而屏风后常有侍史，主记君所与客语，问亲戚居处。客去，孟尝君已使使存问，献遗其亲戚。孟尝君曾待客夜食，有一人蔽火光。客怒，以饭不等，辍食辞去。孟尝君起，自持其饭比之。客惭，自刭。士以此多归孟尝君。孟尝君客无所择，皆善遇之。人人各自以为孟尝君亲己。
〔一〕索隐按：舍业者，拾弃其家产而厚事宾客也。刘氏云「舍音赦。谓为之筑舍立居业也」。
秦昭王闻其贤，乃先使泾阳君为质于齐，以求见孟尝君。孟尝君将入秦，宾客莫欲其行，谏，不听。苏代谓曰：「今旦代从外来，见木禺人与土禺人相与语。〔一〕木禺人曰：『天雨，子将败矣。』土禺人曰：『我生于土，败则归土。今天雨，流子而行，未知所止息也。』今秦，虎狼之国也，而君欲往，如有不得还，君得无为土禺人所笑乎？」孟尝君乃止。
〔一〕索隐音偶，又音寓。谓以土木为之偶，类于人也。苏代以土偶比泾阳君，木偶比孟尝君也。
齐愍王二十五年，复卒使孟尝君入秦，昭王即以孟尝君为秦相。人或说秦昭王曰：「孟尝君贤，而又齐族也，今相秦，必先齐而后秦，秦其危矣。」于是秦昭王乃止。囚孟尝君，谋欲杀之。孟尝君使人抵昭王幸姬求解。〔一〕幸姬曰：「妾愿得君狐白裘。」〔二〕此时孟尝君有一狐白裘，直千金，天下无双，入秦献之昭王，更无他裘。孟尝君患之，遍问客，莫能对。最下坐有能为狗盗者，曰：「臣能得狐白裘。」乃夜为狗，以入秦宫臧中，〔三〕取所献狐白裘至，以献秦王幸姬。幸姬为言昭王，昭王释孟尝君。孟尝君得出，即驰去，更封传，变名姓以出关。〔四〕夜半至函谷关。〔五〕秦昭王后悔出孟尝君，求之已去，即使人驰传逐之。孟尝君至关，关法鸡鸣而出客，孟尝君恐追至，客之居下坐者有能为鸡鸣，而鸡齐鸣，遂发传出。出如食顷，秦追果至关，已后孟尝君出，乃还。始孟尝君列此二人于宾客，宾客尽羞之，及孟尝君有秦难，卒此二人拔之。自是之后，客皆服。
〔一〕索隐抵音丁礼反。按：抵谓触冒而求之也。
〔二〕集解韦昭曰；「以狐之白毛为裘。谓集狐腋之毛，言美而难得者。」
〔三〕正义臧，在浪反。
〔四〕索隐更者，改也。改前封传而易姓名，不言是孟尝之名。封传犹今之驿券。
〔五〕正义关在陕州桃林县西南十三里。
孟尝君过赵，赵平原君客之。赵人闻孟尝君贤，出观之，皆笑曰：「始以薛公为魁然也，今视之，乃眇小丈夫耳。」孟尝君闻之，怒。客与俱者下，斫击杀数百人，遂灭一县以去。
齐愍王不自得，〔一〕以其遣孟尝君。孟尝君至，则以为齐相，任政。
〔一〕索隐不自德。是愍王遣孟尝君，自言己无德也。
