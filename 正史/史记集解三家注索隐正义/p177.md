<!-- { "loadSidebar": true } -->
齐王既闻此计，乃与其舅父驷钧、〔一〕郎中令祝午、中尉魏勃阴谋发兵。齐相召平〔二〕闻之，乃发卒卫王宫。魏勃绐召平曰：「
王欲发兵，非有汉虎符验也。而相君围王，固善。勃请为君将兵卫卫王。」召平信之，乃使魏勃将兵围王宫。勃既将兵，使围相府。召平曰：「嗟乎！道家之言『当断不断，反受其乱』，乃是也。」遂自杀。于是齐王以驷钧为相，魏勃为将军，祝午为内史，悉发国中兵。使祝午东诈琅邪王曰：「吕氏作乱，齐王发兵欲西诛之。齐王自以儿子，年少，不习兵革之事，愿举国委大王。大王自高帝将也，习战事。齐王不敢离兵，〔三〕使臣请大王幸之临菑见齐王计事，并将齐兵以西平关中之乱。」琅邪王信之，以为然，（西）〔乃〕驰见齐王。齐王与魏勃等因留琅邪王，而使祝午尽发琅邪国而并将其兵。
〔一〕索隐按：舅谓舅父，犹姨称姨母。
〔二〕索隐按：广陵人召平与东陵侯召平及此召平皆似别人也。功臣表平子奴以父功封黎侯也。
〔三〕索隐按：服虔云「不敢离其兵而到琅邪」也。
琅邪王刘泽既见欺，不得反国，乃说齐王曰：「齐悼惠王高皇帝长子，推本言之，而大王高皇帝适长孙也，当立。今诸大臣狐疑未有所定，而泽于刘氏最为长年，大臣固待泽决计。今大王留臣无为也，不如使我入关计事。」齐王以为然，乃益具车送琅邪王。
琅邪王既行，齐遂举兵西攻吕国之济南。于是齐哀王遗诸侯王书曰：「高帝平定天下，王诸子弟，悼惠王于齐。悼惠王薨，惠帝使留侯张良立臣为齐王。惠帝崩，高后用事，春秋高，听诸吕擅废高帝所立，又杀三赵王，〔一〕灭梁、燕、赵〔二〕以王诸吕，分齐国为四。〔三〕忠臣进谏，上惑乱不听。今高后崩，皇帝春秋富，〔四〕未能治天下，固恃大臣诸（将）〔侯〕。今诸吕又擅自尊官，聚兵严威，劫列侯忠臣，矫制以令天下，宗庙所以危。今寡人率兵入诛不当为王者。」
〔一〕正义隐王如意、幽王友，梁王恢徙王赵，并高祖子也。
〔二〕正义梁王恢、燕王建，梁王恢徙赵，分灭无后也。
〔三〕索隐谓济南、琅邪、城阳并齐为四也。正义琅邪郡封刘泽，济南郡以为吕王奉邑，城阳为鲁元公主汤沐邑也。
〔四〕索隐按：小颜云「言年幼也，比之于财，方未匮竭，故谓之富」也。
汉闻齐发兵而西，相国吕产乃遣大将军灌婴东击之。灌婴至荥阳，乃谋曰：「诸吕将兵居关中，欲危刘氏而自立。我今破齐还报，是益吕氏资也。」乃留兵屯荥阳，使使喻齐王及诸侯，与连和，以待吕氏之变而共诛之。齐王闻之，乃西取其故济南郡，亦屯兵于齐西界以待约。
吕禄、吕产欲作乱关中，朱虚侯与太尉勃、丞相平等诛之。朱虚侯首先斩吕产，于是太尉勃等乃得尽诛诸吕。而琅邪王亦从齐至长安。
大臣议欲立齐王，而琅邪王及大臣曰：「齐王母家驷钧，恶戾，虎而冠者也。〔一〕方以吕氏故几乱天下，今又立齐王，是欲复为吕氏也。代王母家薄氏，君子长者；且代王又亲高帝子，于今见在，且最为长。以子则顺，以善人则大臣安。」于是大臣乃谋迎立代王，而遣朱虚侯以诛吕氏事告齐王，令罢兵。
〔一〕集解张晏曰：「言钧恶戾，如虎而箸冠。」
灌婴在荥阳，闻魏勃本教齐王反，既诛吕氏，罢齐兵，使使召责问魏勃。勃曰：「失火之家，岂暇先言大人而后救火乎！」〔一〕因退立，股战而栗，恐不能言者，终无他语。灌将军熟视笑曰：「人谓魏勃勇，妄庸人耳，〔二〕何能为乎！」乃罢魏勃。〔三〕魏勃父以善鼓琴见秦皇帝。及魏勃少时，欲求见齐相曹参，家贫无以自通，乃常独早夜埽齐相舍人门外。相舍人怪之，以为物，〔四〕而伺之，得勃。勃曰：「愿见相君，无因，故为子埽，欲以求见。」于是舍人见勃曹参，因以为舍人。一为参御，言事，参以为贤，言之齐悼惠王。悼惠王召见，则拜为内史。始，悼惠王得自置二千石。及悼惠王卒而哀王立，勃用事，重于齐相。
〔一〕索隐此盖旧俗之言，谓救火之急，不暇先启家长也。亦犹国家有难，不暇待诏命也。
〔二〕索隐按：妄庸谓凡妄庸劣之人也。
〔三〕索隐罢谓不罪而放遣之。
〔四〕索隐姚氏云：「物，怪物。」
王既罢兵归，而代王来立，是为孝文帝。
孝文帝元年，尽以高后时所割齐之城阳、琅邪、济南郡复与齐，而徙琅邪王王燕，益封朱虚侯、东牟侯各二千户。
是岁，齐哀王卒，太子（侧）〔则〕立，是为文王。
齐文王元年，汉以齐之城阳郡立朱虚侯为城阳王，以齐济北郡〔
一〕立东牟侯为济北王。
〔一〕正义今济州，济北王所都。
二年，济北王反，汉诛杀之，地入于汉。
后二年，孝文帝尽封齐悼惠王子罢军等七人〔一〕皆为列侯。
〔一〕正义罢音不。
齐文王立十四年卒，无子，国除，地入于汉。
后一岁，孝文帝以所封悼惠王子分齐为王，齐孝王将闾以悼惠王子杨虚侯为齐王。故齐别郡尽以王悼惠王子：子志为济北王，子辟光为济南王，子贤为菑川王，子卬为胶西王，子雄渠为胶东王，与城阳、齐凡七王。〔一〕
〔一〕索隐谓将闾为齐王；志为济北王；卬，胶西王；辟光，济南王；贤，菑川王；章，城阳王；雄渠，胶东王。
齐孝王十一年，吴王濞、楚王戊反，兴兵西，告诸侯曰「将诛汉贼臣晁错以安宗庙」。胶西、胶东、菑川、济南皆擅发兵应吴楚。欲与齐，齐孝王狐疑，城守不听，三国兵共围齐。〔一〕齐王使路中大夫〔二〕告于天子。天子复令路中大夫还告齐王：「善坚守，吾兵今破吴楚矣。」路中大夫至，三国兵围临菑数重，无从入。三国将劫与路中大夫盟，曰：「若反言汉已破矣，齐趣下三国，不且见屠。」路中大夫既许之，至城下，望见齐王，曰：「汉已发兵百万，使太尉周亚夫击破吴楚，方引兵救齐，齐必坚守无下！」三国将诛路中大夫。
〔一〕集解张晏曰：「胶西、菑川、济南也。」
〔二〕集解张晏曰：「姓路，为中大夫。」索隐按：路姓，为中大夫官，史失其名，故言姓及官。顾氏按路氏谱中大夫名卬也。卬，五刚反。
齐初围急，阴与三国通谋，约未定，会闻路中大夫从汉来，喜，及其大臣乃复劝王毋下三国。居无何，汉将栾布、平阳侯〔一〕等兵至齐，击破三国兵，解齐围。已而复闻齐初与三国有谋，将欲移兵伐齐。齐孝王惧，乃饮药自杀。景帝闻之，以为齐首善，以迫劫有谋，非其罪也，乃立孝王太子寿为齐王，是为懿王，续齐后。而胶西、胶东、济南、菑川王咸诛灭，地入于汉。徙济北王王菑川。齐懿王立二十二年卒，子次景立，是为厉王。
〔一〕索隐按表是简侯曹奇也。
齐厉王，其母曰纪太后。太后取其弟纪氏女为厉王后。王不爱纪氏女。太后欲其家重宠，〔一〕令其长女纪翁主〔二〕入王宫，正其后宫，毋令得近王，欲令爱纪氏女。王因与其姊翁主奸。
〔一〕索隐重，直龙反。谓欲世宠贵于王宫也。
〔二〕索隐按：如淳云「诸王女云翁主。称其母姓，故谓之纪翁主」。
齐有宦者徐甲，入事汉皇太后。〔一〕皇太后有爱女曰修成君，修成君非刘氏，〔二〕太后怜之。修成君有女名娥，太后欲嫁之于诸侯，宦者甲乃请使齐，必令王上书请娥。皇太后喜，使甲之齐。是时齐人主父偃知甲之使齐以取后事，亦因谓甲：「即事成，幸言偃女愿得充王后宫。」甲既至齐，风以此事。纪太后大怒，曰：「王有后，后宫具备。且甲，齐贫人，急〔三〕乃为宦者，入事汉，无补益，乃欲乱吾王家！且主父偃何为者？乃欲以女充后宫！」徐甲大穷，还报皇太后曰：「王已愿尚娥，然有一害，恐如燕王。」燕王者，与其子昆弟奸，新坐以死，亡国，故以燕感太后。太后曰：「无复言嫁女齐事。」事浸浔（不得）闻于天子。主父偃由此亦与齐有却。
〔一〕索隐谓王太后，武帝母也。
〔二〕集解张晏曰：「王太后前嫁金氏所生。」
〔三〕集解徐广曰：「一作『及』。」
主父偃方幸于天子，用事，因言：「齐临菑十万户，市租千金，〔一〕人众殷富，巨于长安，此非天子亲弟爱子不得王此。今齐王于亲属益疏。」乃从容言：「吕太后时齐欲反，吴楚时孝王几为乱。今闻齐王与其姊乱。」于是天子乃拜主父偃为齐相，且正其事。主父偃既至齐，乃急治王后宫宦者为王通于姊翁主所者，令其辞证皆引王。王年少，惧大罪为吏所执诛，乃饮药自杀。绝无后。
〔一〕索隐市租谓所卖之物出税，日得千金，言齐人众而且富也。
是时赵王惧主父偃一出废齐，恐其渐疏骨肉，乃上书言偃受金及轻重之短。〔一〕天子亦既囚偃。公孙弘言：「齐王以忧死毋后，国入汉，非诛偃无以塞天下之望。」遂诛偃。
〔一〕索隐谓偃挟齐不娶女之恨，因言齐之短，为轻重之辞，谓言临菑富及吴、楚、孝王时事是也。
齐厉王立五年死，毋后，国入于汉。
齐悼惠王后尚有二国，城阳及菑川。菑川地比齐。天子怜齐，为悼惠王冢园在郡，割临菑东环悼惠王冢园邑尽以予菑川，以奉悼惠王祭祀。
城阳景王章，〔一〕齐悼惠王子，以朱虚侯与大臣共诛诸吕，而章身首先斩相国吕王产于未央宫。孝文帝既立，益封章二千户，赐金千斤。孝文二年，以齐之城阳郡立章为城阳王。立二年卒，子喜立，是为共王。
〔一〕正义年表云都莒也。
共王八年，徙王淮南。〔一〕四年，复还王城阳。凡三十三年卒，子（建）延立，是为顷王。
〔一〕索隐按：当孝文帝之十二年也。正义年表云都陈也。
顷王二十（八）〔六〕年卒，子义立，是为敬王。敬王九年卒，子武立，是为惠王。惠王十一年卒，子顺立，是为荒王。荒王四十六年卒，子恢立，〔一〕是为戴王。戴王八年卒，子景立，至建始三年，〔二〕十五岁，卒。
〔一〕集解徐广曰：「甘露二年。」
〔二〕正义建始，成帝年号。从建始四年上至天汉四年，六十七矣，盖褚先生次之。
济北王兴居，〔一〕齐悼惠王子，以东牟侯助大臣诛诸吕，功少。及文帝从代来，兴居曰：「请与太仆婴入清宫。」废少帝，共与大臣尊立孝文帝。
〔一〕正义都济州也。
