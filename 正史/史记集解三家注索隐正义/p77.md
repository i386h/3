<!-- { "loadSidebar": true } -->
〔六〕集解王肃曰：「言能合道论，中伦理而无患也。」正义既云唯圣人识礼乐之情，此以下更说其情状不同也。伦，类也。贺玚云：「乐使物得类序而无害，是乐之情也。」
〔七〕正义（容）〔官〕犹事也。贺玚云：「八音克谐使物欣喜，此乐之事迹也。」
〔八〕集解郑玄曰：「质犹本。」正义明礼情也。质，本也。礼以（心内）〔内心〕中正，无有邪僻，是礼之本。
〔九〕正义明礼情之事也。谓容貌庄敬，谦恭谨慎，是礼之节制也。
〔一０〕集解王肃曰：「自天子至民人，皆贵礼之敬，乐之和，以事鬼神先祖也。」正义言四者施用祭祀，随世而异，则前王所不专，故又云则此所以与民同，言随世也。
王者功成作乐，治定制礼。〔一〕其功大者其乐备，其治辨者其礼具。〔二〕干戚之舞，非备乐也；〔三〕亨孰而祀，非达礼也〔四〕。五帝殊时，不相沿乐；三王异世，不相袭礼。〔五〕乐极则忧，礼粗则偏矣。〔六〕及夫敦乐而无忧，〔七〕礼备而不偏者，其唯大圣乎？天高地下，万物散殊，而礼制行也；〔八〕流而不息，合同而化，而乐兴也。〔九〕春作夏长，仁也；秋敛冬藏，义也。仁近于乐，义近于礼。〔一０〕乐者敦和，率神而从天；〔一一〕礼者辨宜，居鬼而从地。〔一二〕故圣人作乐以应天，作礼以配地。礼乐明备，天地官矣。〔一三〕
〔一〕集解郑玄曰：「功成治定同时耳，功主于王业，治主于教民。」正义此第三章名乐礼章，言明王为治，制礼作乐，故名乐礼章。其中有三段：一明礼乐齐，其用必对；二明礼乐法天地之事；三明天地应礼乐也。
〔二〕集解徐广曰：「辨，一作『别』。」骃案：郑玄曰「辨，遍也」。正义辨，皮勉反，又边练反。夫礼乐必由功治，〔功治〕有小大，故礼乐应之而广狭也。若上世民淳易化，故王者功治广遍，是以礼乐备也。而殷、周民浇难化，故王者功治褊狭，则礼乐亦不具。
〔三〕集解郑玄曰：「乐以文德为备，若咸池也。」正义证乐不备也。干戚，（周）武〔舞〕也。乐以文德为备，故用朱丝疏越，干戚之舞，故非备乐也。
〔四〕集解郑玄曰：「达犹具也。至敬不飨味而贵气臭。」正义解礼不具也。谓腥俎玄尊，表诚象古而已，不在芬苾孰味。是乃浇世为之，非达礼也。
〔五〕集解郑玄曰：「言其有损益。」正义庾蔚之云：「乐兴于五帝，礼成于三王。乐兴王者之功，礼随世之质文。」崔灵恩云：「
五帝淳浇不同，故不得相沿为乐；三王文质之不等，故不得相袭为礼。」
〔六〕集解郑玄曰：「乐，人之所好也，害在淫侉；礼，人之所勤，害在倦略。」
〔七〕集解郑玄曰：「敦，厚也。」
〔八〕集解郑玄曰：「礼为异。」正义天高于上，地卑于下，万物布散殊别于其中，而大圣制礼，别异尊卑，是众大而行，故云礼制行矣。礼以节制为义，故云礼制。
〔九〕集解郑玄曰：「乐为同。」正义天地二气，流行不息，合同氛氲，化生万物。而大圣作乐，合同人心，是以象天地而起，故云乐兴也。
〔一０〕集解郑玄曰：「言乐法阳而生，礼法阴而成。」正义近，其靳反。春夏生长万物，故为仁爱。乐主陶和万性，故仁近于乐也。秋则杀敛，冬则蛰藏，并是义主断割。礼为节限，故义近于礼也。
〔一一〕集解郑玄曰：「敦和，乐贵同。」正义此释仁近乐之义。言乐之为体，敦厚和同，因循圣人之神气而从顺于天。
〔一二〕集解郑玄曰：「别宜，礼尚异也。」孙炎曰：「居鬼，品处人鬼之志。」正义此解义近礼之由。居鬼犹循神也。鬼谓先贤也。礼之为体，尊卑殊别，各有其宜，因居先贤鬼气而从顺于地，分别礼分。
〔一三〕集解郑玄曰：「各得其事也。」王肃曰：「各得其位也。」
天尊地卑，君臣定矣。〔一〕高卑已陈，贵贱位矣。〔二〕动静有常，小大殊矣。〔三〕方以类聚，物以群分，则性命不同矣。〔四〕在天成象，在地成形，〔五〕如此则礼者天地之别也。〔六〕地气上隮，〔七〕天气下降，〔八〕阴阳相摩，〔九〕天地相荡，〔一０〕鼓之以雷霆，〔一一〕奋之以风雨，〔一二〕动之以四时，〔一三〕暖之以日月，〔一四〕而百（物）化兴焉，〔一五〕如此则乐者天地之和也。〔一六〕
〔一〕正义此乐礼章第二段也，明礼乐法天地事也。言君尊于上，臣卑于下，是象天地定矣。
〔二〕集解郑玄曰：「高卑谓山泽也。位矣，尊卑之位象山泽。」
〔三〕集解郑玄曰：「动静，阴阳用事也。小大，万物也。大者常存，小者随阴阳出入。」
〔四〕集解郑玄曰：「方谓行虫。物谓殖生者。性之言生也。命，生之长短。」正义性，生也。万物各有嗜好谓之性。命者，长短夭寿也。所祖之物既禀大小之殊，故性命夭寿不同也。
〔五〕集解郑玄曰：「象，光耀。形，体貌。」正义言日月星辰之光耀，草木鸟兽之体貌也。
〔六〕正义结礼之别也。此天地明圣，制礼殊别，是天地之分别也，亦别辨宜居鬼而从地也。
〔七〕集解郑玄曰：「隮，升也。」
〔八〕正义明礼乐法天地气也。天地二气之升降合而生物，故乐以气法地，弦歌声气升降相合，以教民也。然气从下升，（此）〔在〕乐象气，故从地始也。形以上尊，（故）礼象形，〔故〕从天始也。
〔九〕正义二气切摩而万物生发，作乐亦令声气切摩，使民心生敬也。
〔一０〕集解郑玄曰：「荡，动也。」正义天地八节荡动也。天地化物，八节更相感动，作乐亦令八音相感动也。
〔一一〕正义万物虽以气生，而物未发，故雷霆以鼓动之，如乐用钟鼓以发节也。大雷曰霆。
〔一二〕集解郑玄曰：「奋，迅也。」正义万物皆以风雨奋迅而出，如乐用舞奋迅以象之，使发人情也。
〔一三〕正义万物生长，随四时而动，如乐各逐心内所须而奏之。
〔一四〕正义暖音喧远反。万物之生，必须日月暖照，如乐有蕴藉，使人宣昭也。蕴藉者，歌不直言而长言嗟叹之属。
〔一五〕集解郑玄曰：「百物化生。」
〔一六〕正义结乐之和也。如此则圣人作乐，法天地和同，是乐者天地之和也，亦是敦和率神而从天也。
化不时则不生，〔一〕男女无别则乱登，〔二〕此天地之情也。〔三〕及夫礼乐之极乎天而蟠乎地，〔四〕行乎阴阳而通乎鬼神〔五〕，穷高极远而测深厚，〔六〕乐着太始〔七〕而礼居成物。〔八〕着不息者天也，着不动者地也。〔九〕一动一静者，天地之闲也〔一０〕。故圣人曰「礼云乐云」。〔一一〕
〔一〕正义此乐礼章第三段，明天地应于礼乐也。前圣人既作礼乐，此明天地应乐也。若人主行化失时，天地应以恶气毁物，故云化不时则不生也。
〔二〕集解郑玄曰：「登，成也。乐失则害物，礼失则乱人。」正义此明天地应礼也。登，成也。若人君行礼，男女无别，则天地应而错乱成之也。
〔三〕正义结随礼乐得失而应之，是天地之情也。然乐是气化，故云害物；礼是形教，故言乱人也。
〔四〕集解郑玄曰：「极，至也。蟠犹委也。」索隐音盘。邹诞本作「播」，亦作「蟠」。
〔五〕正义言阴阳和，四时顺，以应礼乐，礼乐与鬼神并助天地而成化也。
〔六〕集解郑玄曰：「高远，三辰也。深厚，山川也。言礼乐之道，上至于天，下委于地，则其闲无所不之矣。」
〔七〕集解王肃曰：「着，明也。明太始，谓法天也。」索隐着，明也。太始，天也。言乐能明太始是法天。
〔八〕集解成物谓地也。居亦谓法也。索隐言地能成万物，故成物谓地也。居亦法也，言礼法地也。正义着犹处也。天为万物之始，故曰太始。天苍而气化，乐亦气化，故云处太始也。成物，地也，体盘薄长成万物也。在地成形，礼亦形教，故云居成也。地卑，故曰居；天高，故曰着也。
〔九〕集解郑玄曰：「着犹明白也。息谓休止也。」索隐着谓（
着）明白。〔着〕运生不息者，天之功也，故易干卦云「天行健，君子以自强不息」是。着养万物不动者，地之德也，故易坤卦云「安贞吉」是也。正义此美礼乐配天地也。着亦处也。言乐气化，处运生不息者，配天也。礼制尊卑定位，成养万物，处不移动者，配地也。
〔一０〕集解郑玄曰：「闲谓百物也。」正义此美礼乐若分则配天地，若合则与百物齐一也。（静动而生）百物禀天动地静而生，故呼百物为天地之闲也。
〔一一〕集解郑玄曰：「言礼乐之法天地也。」正义引圣证此章也。言圣人云，明此一章是礼乐法天地也，故言圣人曰「礼云乐云」。乐动礼静，其并用事，如天地闲物有动静也。
昔者舜作五弦之琴，以歌南风；〔一〕夔始作乐，以赏诸侯〔二〕。故天子之为乐也，以赏诸侯之有德者也。德盛而教尊，五谷时孰，然后赏之以乐。〔三〕故其治民劳者，其舞行级远；〔四〕其治民佚者，其舞行级短。〔五〕故观其舞而知其德，〔六〕闻其谥而知其行。〔七〕大章，章之也；〔八〕咸池，备也；〔九〕韶，继也〔一０〕；夏，大也；〔一一〕殷周之乐尽也〔一二〕
〔一〕集解郑玄曰：「南风，长养之风也，言父母之长养己也。其辞未闻也。」王肃曰：「南风，育养民之诗也。其辞曰『南风之熏兮，可以解吾民之愠兮』。」索隐此诗之辞出尸子及家语。正义此第四章名乐施，明礼乐前备后施布天下也。中有三段：一明施乐以赐诸侯也；二明施乐须节，既赐之，所以宜节也；三明礼乐所施，各有本意本德。世本「神农作琴」，今云舜作者，非谓舜始造也，改用五弦琴，特歌南风诗，始自舜也。五弦者，无文武二弦，唯宫商角征羽之五弦也。南风是孝子之诗也。南风养万物而孝子歌之，言得父母生长，如万物得南风也。舜有孝行，故以五弦之琴歌南风诗，以教理天下之孝也。
〔二〕集解郑玄曰：「夔欲舜与天下之君共此乐。」
〔三〕正义陈其合赏也。若诸侯孝德明盛，教令尊严，年谷丰稔，故天子赏乐也，天下因而法之也。
〔四〕正义行音胡郎反。级音子卫反。本，或作「缀」，音同。此明虽得乐赐，而随功德优劣（也）〔为〕舞位行列也。缀谓缵列也。若诸侯治民劳苦，由君德薄，王赏之以乐，则舞人少，不满，将去缵疏远也。
〔五〕集解王肃曰：「远以象民行之劳，近以象民行之逸。」正义佚音逸。言若诸侯治民暇逸，由君德盛，王赏舞人多，则满，将去缵促近也。庾蔚之云：「此为虞夏礼也。虞犹淳，故可随功赐乐；殷周渐浇，易生忿怨，不宜犹有优劣，是以同制。诸侯六佾，故与周礼不同也。」
〔六〕正义观其舞位人多少，去缀近远，即知其君德薄厚也。
