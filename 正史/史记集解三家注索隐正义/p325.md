<!-- { "loadSidebar": true } -->
〔一〕正义簪笔，谓以毛装簪头，长五寸，插在冠前，谓之为笔，言插笔备礼也。磬折，谓曲体揖之，若石磬之形曲折也。磬，一片黑石；凡十二片，树在虡上击之。其形皆中曲垂两头，言人腰侧似也。
西门豹即发民凿十二渠，引河水灌民田，〔一〕田皆溉。当其时，民治渠少烦苦，不欲也。豹曰：「民可以乐成，不可与虑始。今父老子弟虽患苦我，然百岁后期令父老子孙思我言。」至今皆得水利，民人以给足富。十二渠经绝驰道，到汉之立，而长吏以为十二渠桥绝驰道，相比近，不可。欲合渠水，且至驰道合三渠为一桥。邺民人父老不肯听长吏，以为西门君所为也，贤君之法式不可更也。长吏终听置之。故西门豹为邺令，名闻天下，泽流后世，无绝已时，几可谓非贤大夫哉！
〔一〕正义括地志云：「按：横渠首接漳水，盖西门豹、史起所凿之渠也。沟洫志云『魏文侯时，西门豹为邺令，有令名。至文侯曾孙襄王，与群臣饮，祝曰：「令吾臣皆如西门豹之为人臣也。」史起进曰：「魏氏之行田也以百亩，邺独二百亩，是田恶也。漳水在其傍，西门不知用，是不智；知而不兴，是不仁。仁智豹未之尽，何足法也！」于是史起为邺令，遂引漳水溉邺，以富魏之河内』。左思魏都赋云『西门溉其前，史起濯其后』也。」
传曰：「子产治郑，民不能欺；子贱治单父，民不忍欺；西门豹治邺，民不敢欺。」三子之才能谁最贤哉？辨治者当能别之〔一〕。
〔一〕集解魏文帝问群臣：「三不欺，于君德孰优？」太尉锺繇、司徒华歆、司空王朗对曰：「臣以为君任德，则臣感义而不忍欺；君任察，则臣畏觉而不能欺；君任刑，则臣畏罪而不敢欺。任德感义，与夫导德齐礼有耻且格等趋者也。任察畏罪，与夫导政齐刑免而无耻同归者也。孔子曰：『为政以德，譬如北辰，居其所而众星共之。』考以斯言，论以斯义，臣等以为不忍欺不能欺，优劣之县在于权衡，非徒低卬之差，乃钧铢之觉也。且前志称『仁者安仁，智者利仁，畏罪者强仁』。校其仁者，功则无以殊；核其为仁者，则不得不异。安仁者，性善者也；利仁者，力行者也；强仁者，不得已者也。三仁相比，则安仁优矣。易称『神而化之，使民宜之』。若君化使民然也。然则安仁之化与夫强仁之化，优劣亦不得不相县绝也。然则三臣之不欺虽同，所以不欺异矣。则纯以恩义崇不欺，与以威察成不欺，既不可同概而比量，又不得错综而易处。」索隐案：此三不欺自古传记先达共所称述，今褚先生因记西门豹而称之以成说也。循吏传记子产相郑，仁而且明，故人不能欺之也。子贱为政清净，唯弹琴，三年不下堂而化，是人见思，故不忍欺之。豹以威化御俗，故人不敢欺。其德优劣，锺、华之评寔为允当也。
【索隐述赞】滑稽鸱夷，如脂如韦。敏捷之变，学不失词。淳于索绝，赵国兴师。楚优拒相，寝丘获祠。伟哉方朔，三章纪之。
史记卷一百二十七
日者列传第六十七
集解墨子曰：「墨子北之齐，遇日者。日者曰：『帝以今日杀黑龙于北方，而先生之色黑，不可以北。』墨子不听，遂北，至淄水。墨子不遂而反焉。日者曰：『我谓先生不可以北。』」然则古人占候卜筮，通谓之「日者」。墨子亦云，非但史记也。索隐案：名卜筮曰「日者」以墨，所以卜筮占候时日通名「日者」故也。
自古受命而王，王者之兴何尝不以卜筮决于天命哉！其于周尤甚，及秦可见。代王之入，任于卜者。太卜之起，由汉兴而有。〔一〕
〔一〕索隐案：周礼有太卜之官。此云由汉兴者，谓汉自文帝卜大横之后，其卜官更兴盛焉。
司马季主者，楚人也。〔一〕卜于长安东市。
〔一〕索隐按：云楚人而太史公不序其系，盖楚相司马子期、子反后，芈姓也。季主见列仙传。
宋忠为中大夫，贾谊为博士，同日俱出洗沐，〔一〕相从论议，诵易先王圣人之道术，究遍人情，相视而叹。贾谊曰：「吾闻古之圣人，不居朝廷，必在卜医之中。今吾已见三公九卿朝士大夫，皆可知矣。试之卜数中以观采。」〔二〕二人即同舆而之市，游于卜肆中。天新雨，道少人，司马季主闲坐，弟子三四人侍，方辩天地之道，日月之运，阴阳吉凶之本。二大夫再拜谒。司马季主视其状貌，如类有知者，即礼之，使弟子延之坐。坐定，司马季主复理前语，分别天地之终始，日月星辰之纪，差次仁义之际，列吉凶之符，语数千言，莫不顺理。
〔一〕正义汉官五日一假洗沐也。
〔二〕索隐卜数犹术数也。音所具反。刘氏云「数，筮也」，亦通。筮必〔用〕易（用）大衍之数者也。
宋忠、贾谊瞿然而悟，猎缨正襟〔一〕危坐，〔二〕曰：「吾望先生之状，听先生之辞，小子窃观于世，未尝见也。今何居之卑，何行之污？」〔三〕
〔一〕索隐猎犹揽也。揽其冠缨而正其衣襟，谓变而自饰也。
〔二〕索隐免坐。谓俯俛为敬。
〔三〕索隐音乌故反。
司马季主捧腹大笑曰：「观大夫类有道术者，今何言之陋也，何辞之野也！今夫子所贤者何也？所高者谁也？今何以卑污长者？」
二君曰：「尊官厚禄，世之所高也，贤才处之。今所处非其地，故谓之卑。言不信，行不验，取不当，故谓之污。夫卜筮者，世俗之所贱简也。世皆言曰：『夫卜者多言夸严以得人情，〔一〕虚高人禄命以说人志，擅言祸灾以伤人心，矫言鬼神以尽人财，厚求拜谢以私于己。』此吾之所耻，故谓之卑污也。」
〔一〕索隐谓卜者自矜夸而庄严，说祸以诳人也。
司马季主曰：「公且安坐。公见夫被发童子乎？日月照之则行，不照则止，问之日月疵瑕吉凶，则不能理。由是观之，能知别贤与不肖者寡矣。
「贤之行也，直道以正谏，三谏不听则退。其誉人也不望其报，恶人也不顾其怨，以便国家利众为务。故官非其任不处也，禄非其功不受也；见人不正，虽贵不敬也；见人有污，虽尊不下也；得不为喜，去不为恨；非其罪也，虽累辱而不愧也。
「今公所谓贤者，皆可为羞矣。卑疵〔一〕而前，孅趋〔二〕而言；相引以势，相导以利；比周宾正，〔三〕以求尊誉，以受公奉；事私利，枉主法，猎农民；以官为威，以法为机，求利逆暴：譬无异于操白刃劫人者也。初试官时，倍力为巧诈，饰虚功执空文以主上，用居上为右；试官不让贤陈功，见伪增实，以无为有，以少为多，以求便势尊位；食饮驱驰，从姬歌儿，不顾于亲，犯法害民，虚公家：此夫为盗不操矛弧者也，攻而不用弦刃者也，欺父母未有罪而弒君未伐者也。何以为高贤才乎？
〔一〕索隐疵音赀。
〔二〕索隐孅音纤。纤趍犹足恭也。
〔三〕集解徐广曰：「客旅谓之宾，人求长官谓之正。」
「盗贼发不能禁，夷貊不服不能摄，奸邪起不能塞，官秏乱不能治，四时不和不能调，岁谷不孰不能适。〔一〕才贤不为，是不忠也；才不贤而托官位，利上奉，妨贤者处，是窃位也；〔二〕有人者进，有财者礼，是伪也。子独不见鸱枭之与凤皇翔乎？兰芷芎藭弃于广野，蒿萧成林，使君子退而不显众，公等是也。
〔一〕索隐音释。适犹调也。
〔二〕索隐奉音扶用反。
「述而不作，君子义也。今夫卜者，必法天地，象四时，顺于仁义，分策定卦，旋式正棋，〔一〕然后言天地之利害，事之成败。昔先王之定国家，必先龟策日月，而后乃敢代；正时日，乃后入家；产子必先占吉凶，后乃有之。〔二〕自伏羲作八卦，周文王演三百八十四爻而天下治。越王句践放文王八卦〔三〕以破敌国，霸天下。由是言之，卜筮有何负哉！
〔一〕集解徐广曰：「式音栻。」索隐按：式即栻也。旋，转也。栻之形上圆象天，下方法地，用之则转天纲加地之辰，故云旋式。棋者，筮之状。正棋，盖谓卜以作卦也。
〔二〕索隐谓若卜之不祥，则式不收也。卜吉而后有，故云「有之」。
〔三〕索隐放音方往反。
「且夫卜筮者，埽除设坐，正其冠带，然后乃言事，此有礼也。言而鬼神或以飨，忠臣以事其上，孝子以养其亲，慈父以畜其子，此有德者也。而以义置数十百钱，病者或以愈，且死或以生，患或以免，事或以成，嫁子娶妇或以养生：此之为德，岂直数十百钱哉！此夫老子所谓『上德不德，是以有德』。今夫卜筮者利大而谢少，老子之云岂异于是乎？
「庄子曰：『君子内无饥寒之患，外无劫夺之忧，居上而敬，居下不为害，君子之道也。』今夫卜筮者之为业也，积之无委聚，藏之不用府库，徙之不用辎车，负装之不重，止而用之无尽索之时。持不尽索之物，游于无穷之世，虽庄氏之行未能增于是也，子何故而云不可卜哉？天不足西北，星辰西北移；地不足东南，以海为池；日中必移，月满必亏；先王之道，乍存乍亡。公责卜者言必信，不亦惑乎！
「公见夫谈士辩人乎？虑事定计，必是人也，然不能以一言说人主意，故言必称先王，语必道上古；虑事定计，饰先王之成功，语其败害，以恐喜人主之志，以求其欲。多言夸严，〔一〕莫大于此矣。然欲强国成功，尽忠于上，非此不立。今夫卜者，导惑教愚也。夫愚惑之人，岂能以一言而知之哉！言不厌多。
〔一〕集解徐广曰：「一作『险』。」
「故骐骥不能与罢驴为驷，而凤皇不与燕雀为群，而贤者亦不与不肖者同列。故君子处卑隐以辟众，自匿以辟伦，微见德顺以除群害，以明天性，助上养下，多其功利，不求尊誉。公之等喁喁者也，何知长者之道乎！」
宋忠、贾谊忽而自失，芒乎无色，〔一〕怅然噤〔二〕口不能言。于是摄衣而起，再拜而辞。行洋洋也，出门仅能自上车，伏轼低头，卒不能出气。
〔一〕索隐芒音莫郎反。
〔二〕索隐怅音畅。噤音禁。刘氏音其锦反。
居三日，宋忠见贾谊于殿门外，乃相引屏语相谓自叹曰：「道高益安，势高益危。居赫赫之势，失身且有日矣。夫卜而有不审，不见夺糈；〔一〕为人主计而不审，身无所处。〔二〕此相去远矣，犹天冠地屦也。此老子之所谓『无名者万物之始』也。天地旷旷，物之熙熙，或安或危，莫知居之。我与若，何足预彼哉！彼久而愈安，虽曾氏之义〔三〕未有以异也。」
〔一〕集解徐广曰：「音所。」骃案：离骚经曰「怀椒糈而要之」，王逸云「糈，精米，所以享神」。索隐糈音所。糈者，卜求神之米也。
〔二〕索隐言卜之不中，乃不见夺其糈米。若为人主计不审，则身无所处也。
〔三〕集解徐广曰：「曾，一作『庄』。」
久之，宋忠使匈奴，不至而还，抵罪。而贾谊为梁怀王傅，王堕马薨，谊不食，毒恨而死。此务华绝根者也。〔一〕
