<!-- { "loadSidebar": true } -->
〔三〕集解徐广曰：「鲰音士垢反，鱼名。」骃案：服虔曰：「鲰音浅。鲰，小人貌也。」瓒曰「楚汉春秋鲰，姓也」。
沛公旦日从百余骑来见项王，至鸿门，谢曰：「臣与将军戮力而攻秦，将军战河北，臣战河南，然不自意能先入关破秦，得复见将军于此。今者有小人之言，令将军与臣有却。」项王曰：「此沛公左司马曹无伤言之；不然，籍何以至此。」项王即日因留沛公与饮。项王、项伯东向坐。亚父南向坐。亚父者，范增也。〔一〕沛公北向坐，张良西向侍。范增数目项王，举所佩玉玦以示之者三，项王默然不应。范增起，出召项庄，〔二〕谓曰：「君王为人不忍，若入前为寿，寿毕，请以剑舞，因击沛公于坐，杀之。不者，若属皆且为所虏。」庄则入为寿，寿毕，曰：「君王与沛公饮，军中无以为乐，请以剑舞。」项王曰：「诺。」项庄拔剑起舞，项伯亦拔剑起舞，常以身翼蔽沛公，庄不得击。于是张良至军门，见樊哙。樊哙曰：「今日之事何如？」良曰：「甚急。今者项庄拔剑舞，其意常在沛公也。」哙曰：「此迫矣，臣请入，与之同命。」哙即带剑拥盾入军门。〔三〕交戟之卫士欲止不内，樊哙侧其盾以撞，〔四〕卫士仆地，哙遂入，披帷西向立，瞋目视项王，〔五〕头发上指，目眦尽裂。〔六〕项王按剑而跽〔七〕曰：「客何为者？」张良曰：「沛公之参乘樊哙者也。」项王曰：「壮士，赐之卮酒。」则与斗卮酒。哙拜谢，起，立而饮之。项王曰：「赐之彘肩。」则与一生彘肩。樊哙覆其盾于地，加彘肩上，拔剑切而啖之。〔八〕项王曰：「壮士，能复饮乎？」樊哙曰：「臣死且不避，卮酒安足辞！夫秦王有虎狼之心，杀人如不能举，刑人如恐不胜，天下皆叛之。怀王与诸将约曰『先破秦入咸阳者王之』。今沛公先破秦入咸阳，豪毛不敢有所近，封闭宫室，还军霸上，以待大王来。故遣将守关者，备他盗出入与非常也。劳苦而功高如此，未有封侯之赏，而听细说，欲诛有功之人。此亡秦之续耳，窃为大王不取也。」项王未有以应，曰：「坐。」樊哙从良坐。坐须臾，沛公起如厕，因招樊哙出。
〔一〕集解如淳曰：「亚，次也。尊敬之次父，犹管仲为仲父。」
〔二〕正义项羽从弟。
〔三〕正义拥，纡拱反。盾，食允反。
〔四〕正义直江反。
〔五〕正义瞋，昌真反。
〔六〕正义眦，自赐反。
〔七〕索隐其纪反，谓长跪。
〔八〕索隐啖，徒览反。凡以食餧人则去声，自食则上声。
沛公已出，项王使都尉〔一〕陈平召沛公。沛公曰：「今者出，未辞也，为之柰何？」樊哙曰：「大行不顾细谨，大礼不辞小让。如今人方为刀俎，我为鱼肉，何辞为。」于是遂去。乃令张良留谢。良问曰：「大王来何操？」曰：「我持白璧一双，欲献项王，玉斗一双，欲与亚父，会其怒，不敢献。公为我献之」张良曰：「谨诺。」当是时，项王军在鸿门下，沛公军在霸上，相去四十里。沛公则置车骑，脱身独骑，与樊哙、夏侯婴、靳强、纪信等〔二〕四人持剑盾步走，从郦山下，道芷阳闲行。沛公谓张良曰：「从此道至吾军，不过二十里耳。度我至军中，公乃入。」沛公已去，闲至军中，张良入谢，曰：「沛公不胜桮杓，不能辞。谨使臣良奉白璧一双，再拜献大王足下；玉斗一双，再拜奉大将军足下。」项王曰：「沛公安在？」良曰︰「闻大王有意督过之，脱身独去，已至军矣。」〔三〕项王则受璧，置之坐上。亚父受玉斗，置之地，拔剑撞而破之，曰：「唉！〔四〕竖子不足与谋。夺项王天下者，必沛公也，吾属今为之虏矣。」沛公至军，立诛杀曹无伤。
〔一〕集解徐广曰：「一本无『都』字。」
〔二〕索隐汉书作「纪通」。通，纪成之子。
〔三〕集解如淳曰：「脱身逃还其军。」
〔四〕集解徐广曰：「唉，乌来反。」索隐音虚其反。皆叹恨发声之辞。
居数日，项羽引兵西屠咸阳，杀秦降王子婴，烧秦宫室，火三月不灭；收其货宝妇女而东。人或说项王曰：「关中阻山河四塞，〔一〕地肥饶，可都以霸。」项王见秦宫皆以烧残破，又心怀思欲东归，曰：「富贵不归故乡，如衣绣夜行，谁知之者！」说者曰：「人言楚人沐猴而冠耳，果然。」〔二〕项王闻之，烹说者。〔三〕
〔一〕集解徐广曰：「东函谷，南武关，西散关，北萧关。」
〔二〕集解张晏曰：「沐猴，猕猴也。」索隐言猕猴不任久着冠带，以喻楚人性躁暴。果然，言果如人言也。
〔三〕集解楚汉春秋、杨子法言云说者是蔡生，汉书云是韩生。
项王使人致命怀王。怀王曰：「如约。」乃尊怀王为义帝。项王欲自王，先王诸将相。谓曰：「天下初发难时，〔一〕假立诸侯后以伐秦。然身被坚执锐首事，暴露于野〔二〕三年，灭秦定天下者，皆将相诸君与籍之力也。义帝虽无功，故当分其地而王之。」诸将皆曰：「善。」乃分天下，立诸将为侯王。项王、范增疑沛公之有天下，业已讲解，〔三〕又恶负约，恐诸侯叛之，乃阴谋曰：「巴、蜀道险，秦之迁人皆居蜀。」乃曰：「巴、蜀亦关中地也。」故立沛公为汉王，〔四〕王巴、蜀、汉中，都南郑。〔五〕而三分关中，王秦降将以距塞汉王。项王乃立章邯为雍王，王咸阳以西，都废丘。〔六〕长史欣者，故为栎阳狱掾，尝有德于项梁；都尉董翳者，本劝章邯降楚。故立司马欣为塞王，〔七〕王咸阳以东至河，都栎阳；〔八〕立董翳为翟王，王上郡，都高奴。〔九〕徙魏王豹为西魏王，王河东，都平阳。瑕丘〔一０〕申阳者，〔一一〕张耳嬖臣也，先下河南〔郡〕，迎楚河上，故立申阳为河南王，都雒阳。〔一二〕韩王成因故都，都阳翟。〔一三〕赵将司马卬定河内，数有功，故立卬为殷王，王河内，都朝歌。徙赵王歇为代王。赵相张耳素贤，又从入关，故立耳为常山王，王赵地，都襄国。〔一四〕当阳君黥布为楚将，常冠军，故立布为九江王，都六。〔一五〕鄱君〔一六〕吴芮率百越佐诸侯〔一七〕，又从入关，故立芮为衡山王，都邾。〔一八〕义帝柱国共敖〔一九〕将兵击南郡，功多，因立敖为临江王，〔二０〕都江陵。〔二一〕徙燕王韩广为辽东王。〔二二〕燕将臧荼从楚救赵，因从入关，故立荼为燕王，都蓟。徙齐王田市为胶东王。〔二三〕齐将田都从共救赵，因从入关，故立都为齐王，都临菑。〔二四〕故秦所灭齐王建孙田安，项羽方渡河救赵，田安下济北数城，引其兵降项羽，故立安为济北王，都博阳。〔二五〕田荣者，数负项梁，又不肯将兵从楚击秦，以故不封。成安君〔二六〕陈余弃将印去，不从入关，然素闻其贤，有功于赵，闻其在南皮，〔二七〕故因环封三县。〔二八〕番君将梅鋗〔二九〕功多，故封十万户侯。项王自立为西楚霸王，〔三０〕王九郡，都彭城。〔三一〕
〔一〕集解服虔曰：「兵初起时。」正义难，乃惮反。
〔二〕正义暴，蒲北反。
〔三〕集解苏林曰：「讲，和也。」索隐服虔云：「解，折伏也。」说文云：「讲，和解也。」汉书作「媾解」。苏林云：「媾，和也。」是「讲」之与「媾」俱训和也。业，事也。言虽有疑心，然事已和解也。
〔四〕集解徐广曰：「以正月立。」
〔六〕索隐孟康曰：「县名。今槐里是也。」韦昭曰：「周时名犬丘，懿王所都，秦欲废之，故曰废丘。」正义括地志云：「犬丘故城一名废丘，故城在雍州始平县东南十里。地理志云汉高二年，引水灌废丘，章邯自杀，更废丘曰槐里。」
〔七〕集解韦昭曰：「在长安东，名桃林塞。」
〔八〕集解苏林曰：「栎音药。」正义括地志云：「栎阳故城一名万年城，在雍州栎阳东北二十五里。秦献公之城栎阳，即此也。」
〔九〕集解文颖曰：「上郡，秦所置，项羽以董翳为翟王，更名为翟。」索隐按：今鄜州有高奴城。正义括地志云：「延州州城即汉高奴县。」
〔一０〕集解徐广曰：「一云瑕丘公也。」
〔一一〕集解服虔曰：「瑕丘县属山阳。申，姓；阳，名。」文颖曰：「姓瑕丘，字申阳。」瓒曰：「瑕丘公申阳是。瑕丘，县名。」
〔一二〕正义括地志云：「洛阳故城在洛州洛阳县东北二十六里，周公所筑，即成周城也。舆地志云成周之地，秦庄襄王以为洛阳县，三川守理之。后汉都洛阳，改为『雒』。汉以火德，忌水，故去洛旁『
水』而加『隹』。魏于行次为土，土，水之忌也，水得土而流，土得水而柔，故除『隹』而加『水』。」
〔一三〕正义括地志云：「阳翟，洛州县也。左传云郑伯突入于栎。杜预云栎，郑别都，今河南阳翟县是也。地理志云阳翟县是，属颍川郡，夏禹之国。」
〔一四〕正义括地志云：「邢州城本汉襄国县，秦置三十六郡，于此置信都县，属巨鹿郡，项羽改曰襄国，立张耳为常山王，理信都。地理志云故邢侯国也。帝王世纪云邢侯为纣三公，以忠谏被诛。史记云周武王封周公旦之子为邢侯。左传云『凡、蒋、邢、茅，周公之胤也』。」
〔一五〕索隐六县，古国，皋陶之后。正义括地志云：「故六城在寿州安丰县南百三十二里，本六国，偃姓，皋繇之后所封也。黥布亦皋繇之后，居六也。」
〔一六〕正义番君。番音婆。
〔一七〕集解韦昭曰：「鄱音蒲河反。初，吴芮为鄱令，故号曰鄱君。今鄱阳县是也。」
〔一八〕集解文颖曰：「邾音朱，县名，属江夏。」正义说文云音诛。括地志云：「故邾城在黄州黄冈县东南二十里，本春秋时邾国。邾子，曹姓。侠居。至鲁隐公徙蕲。」音机。
〔一九〕正义共音恭。
〔二０〕集解汉书音义曰：「本南郡，改为临江国。」
〔二一〕正义江陵，荆州县。史记江陵，故郢都也。
〔二二〕集解徐广曰：「都无终。」
〔二三〕集解徐广曰：「都即墨。」正义括地志云：「即墨故城在莱州胶水县南六十里。古齐地，本汉旧县。」胶音交。在胶水之东。
〔二四〕索隐按：高纪及田儋传云「临济」，此言「临菑」，误。正义菑，侧其反。括地志云：「青州临菑县也。即古临菑地也。一名齐城，古营丘之地，所封齐之都也。少昊时有爽鸠氏，虞、夏时有季崱，殷时有逢伯陵，殷末有薄姑氏，为诸侯，国此地。后太公封，方五百里。」
〔二五〕正义在济北。
〔二六〕正义地理志云成安县在颍川郡，属豫州。
〔二七〕正义括地志云：「故南皮城在沧州南皮县北四里，本汉皮县城，即陈余所封也。」
〔二八〕集解汉书音义曰：「绕南皮三县以封之。」
〔二九〕集解韦昭曰：「呼玄反。」
