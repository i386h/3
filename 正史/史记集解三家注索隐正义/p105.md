<!-- { "loadSidebar": true } -->
〔一０〕集解如淳曰：「河决，楗不能禁，故言菑。」韦昭曰：「楗，柱也。木立死曰菑。」
自是之后，用事者争言水利。朔方、西河、河西、酒泉皆引河及川谷以溉田；而关中辅渠、灵轵〔一〕引堵水；〔二〕汝南、九江引淮；东海引巨定；〔三〕泰山下引汶水：皆穿渠为溉田，各万余顷。佗小渠披山通道者，不可胜言。然其著者在宣房。
〔一〕集解如淳曰：「地理志盩厔有灵轵渠。」索隐按：沟洫志儿宽为左内史，奏请穿六辅渠。小颜云「今尚谓之辅渠，亦曰六渠也」。
〔二〕集解徐广曰：「一作『诸川』。」
〔三〕集解瓒曰：「巨定，泽名。」
太史公曰：余南登庐山，观禹疏九江，遂至于会稽太湟，〔一〕上姑苏，望五湖；东窥洛汭、大邳，迎河，行淮、泗、济、漯洛渠；西瞻蜀之岷山及离碓；北自龙门至于朔方。曰：甚哉，水之为利害也！余从负薪塞宣房，悲瓠子之诗而作河渠书。〔二〕
〔一〕集解徐广曰：「一作『湿』。」
〔二〕集解徐广曰：「沟洫志行田二百亩，分赋田与一夫二百亩，以田恶，故更岁耕之。」
【索隐述赞】水之利害，自古而然。禹疏沟洫，随山浚川。爰洎后世，非无圣贤。鸿沟既划，龙骨斯穿。填阏攸垦，黎蒸有年。宣房在咏，梁楚获全。
史记卷三十
平准书第八
集解汉书百官表曰大司农属官有平准令。索隐大司农属官有平准令丞者，以均天下郡国转贩，贵则卖之，贱则买之，贵贱相权输，归于京都，故命曰「平准」。
汉兴，接秦之獘，丈夫从军旅，老弱转粮饟，作业剧而财匮，自天子不能具钧驷，〔一〕而将相或乘牛车，齐民无藏盖。〔二〕于是为秦钱重难用，〔三〕更令民铸钱，〔四〕一黄金一斤，〔五〕约法省禁。而不轨逐利之民，蓄积余业以稽市物，物踊腾粜，〔六〕米至石万钱，马一匹则百金。〔七〕
〔一〕索隐天子驾驷马，其色宜齐同。今言国家贫，天子不能具钧色之驷马。汉书作「醇驷」，醇与纯同，纯一色也。或作「骍」，非也。
〔二〕集解如淳曰：「齐等无有贵贱，故谓之齐民。若今言『平民』矣。」晋灼曰：「中国被教之民也。」苏林曰：「无物可盖藏也。」
〔三〕索隐顾氏按：古今注云「秦钱半两，径一寸二分，重十二铢」。
〔四〕集解汉书食货志曰：「铸榆荚钱。」索隐食货志云「铸荚钱」。按：古今注云榆荚钱重三铢，钱谱云文为「汉兴」也。
〔五〕索隐按：如淳云「时以钱为货，黄金一斤直万钱」，非也。又臣瓒下注云「秦以一溢为一金，汉以一斤为一金」，是其义也。
〔六〕集解李奇曰：「稽，贮滞也。」如淳曰：「稽，考也。考校市物价，贵贱有时。」晋灼曰：「踊，甚也。言计市物贱而豫益蓄之也。物贵而出卖，故使物甚腾也。汉书『粜』字作『跃』。」索隐李奇云「稽，贮滞」。韦昭云「稽，留待也」。稽字当如李韦二释。晋灼及马融训稽为计及考，于义为疏。如淳云「踊腾犹低昂也。低昂者，乍贱乍贵也」。今按：汉书「粜」字作「跃」者，谓物踊贵而价起，有如物之腾跃而起也。然粜者出卖之名，故食货志云「大熟则上粜三而舍一」是也。
〔七〕集解瓒曰：「秦以一溢为一金，汉以一斤为一金。」
天下已平，高祖乃令贾人不得衣丝乘车，重租税以困辱之。孝惠、高后时，为天下初定，复弛商贾之律，然市井之子孙亦不得仕宦为吏。量吏禄，度官用，以赋于民。而山川园池市井〔一〕租税之入，自天子以至于封君汤沐邑，皆各为私奉养焉，不领于天下之经费〔二〕。漕转山东粟，以给中都官，〔三〕岁不过数十万石。
〔一〕正义古人未有市，（及井）若朝聚井汲水，便将货物于井边货卖，故言市井也。
〔二〕索隐按：经训常。言封君已下皆以汤沐邑为私奉养，故不领入天子之常税，为一年之费也。
〔三〕索隐按：中都犹都内也，皆天子之仓府。以给中都官者，即今太仓以畜官储是也。
至孝文时，荚钱益多，轻，〔一〕乃更铸四铢钱，其文为「半两」，令民纵得自铸钱。故吴诸侯也，以即山铸钱，〔二〕富埒天子，〔三〕其后卒以叛逆。邓通，大夫也，以铸钱财过王者。故吴、邓氏钱布天下，而铸钱之禁生焉。
〔一〕集解如淳曰：「如榆荚也。」
〔二〕索隐按：即训就。就山铸钱，故下文云「铜山」是也。一解，即山，山名也。
〔三〕集解徐广曰：「埒者，际畔。言邻接相次也。」骃按：孟康曰「富与天子等而微减也。或曰埒，等也」。
匈奴数侵盗北边，屯戍者多，边粟不足给食当食者。于是募民能输及转粟于边者拜爵，爵得至大庶长。〔一〕
〔一〕索隐按：汉书食货志云文帝用晁错言，「令人入粟边六百石，爵上造；稍增至四千石，为五大夫；万二千石，为大庶长；各以多少为差」。
孝景时，上郡以西旱，亦复修卖爵令，而贱其价以招民；及徒复作，得输粟县官以除罪。益造苑马以广用，〔一〕而宫室列观舆马益增修矣。
〔一〕索隐谓增益苑囿，造厩而养马以广用，则马是军国之用也。
至今上即位数岁，汉兴七十余年之闲，国家无事，非遇水旱之灾，民则人给家足，都鄙廪庾皆满，而府库余货财。京师之钱累巨万，〔一〕贯朽而不可校。〔二〕太仓之粟陈陈相因，充溢露积于外，至腐败不可食。众庶街巷有马，阡陌之闲成群，而乘字牝者傧而不得聚会。〔三〕守闾阎者食粱肉，为吏者长子孙，〔四〕居官者以为姓号。〔五〕故人人自爱而重犯法，先行义而后绌耻辱焉。当此之时，网疏而民富，役财骄溢，或至兼并豪党之徒，以武断于乡曲。〔六〕宗室有土公卿大夫以下，争于奢侈，室庐舆服僭于上，无限度。物盛而衰，固其变也。
〔一〕集解韦昭曰：「巨万，今万万。」
〔二〕集解如淳曰：「校，数也。」
〔三〕集解汉书音义曰：「皆乘父马，有牝马闲其闲则相踶啮，故斥不得出会同。」
〔四〕集解如淳曰：「时无事，吏不数转，至于子孙长大而不转职任。」
〔五〕集解如淳曰：「仓氏、庾氏是也。」索隐注「仓氏庾氏」，按出食货志。
〔六〕索隐谓乡曲豪富无官位，而以威势主断曲直，故曰武断也。
自是之后，严助、朱买臣等招来东瓯，〔一〕事两越，〔二〕江淮之闲萧然烦费矣。唐蒙、司马相如开路西南夷，凿山通道千余里，以广巴蜀，巴蜀之民罢焉。彭吴〔三〕贾灭朝鲜，〔四〕置沧海之郡，则燕齐之闲靡然发动。及王恢设谋马邑，匈奴绝和亲，侵扰北边，兵连而不解，天下苦其劳，而干戈日滋。行者赍，居者送，中外骚扰而相奉，百姓抏獘〔五〕以巧法，财赂衰秏而不赡。入物者补官，出货者除罪，选举陵迟，廉耻相冒，武力进用，法严令具。兴利之臣自此始也。〔六〕
〔一〕正义乌侯反。今台州永宁是也。
〔二〕正义南越及闽越。南越，今广州南海也。闽越，今建州建安也。
〔三〕索隐人姓名。
〔四〕索隐彭吴始开其道而灭之也。
〔五〕索隐按：三苍音五官反。邹氏又五乱反。按：抏者，秏也，消秏之名。言百姓贫獘，故行巧抵之法也。
〔六〕集解韦昭曰：「桑弘羊、孔仅之属。」
其后汉将岁以数万骑出击胡，及车骑将军卫青取匈奴河南地〔一〕，筑朔方。〔二〕当是时，汉通西南夷道，作者数万人，千里负担馈粮，率十余锺致一石，〔三〕散币于邛僰〔四〕以集之。数岁道不通，蛮夷因以数攻，吏发兵诛之。〔五〕悉巴蜀租赋不足以更之〔六〕，乃募豪民田南夷，入粟县官，而内受钱于都内。〔七〕东至沧海之郡，人徒之费拟于南夷。又兴十万余人筑卫朔方，转漕〔八〕甚辽远，自山东咸被其劳，费数十百巨万，府库益虚。乃募民能入奴婢得以终身复，为郎增秩，及入羊为郎，始于此。
〔一〕正义谓灵、夏三州地，取在元朔二年。
〔二〕正义今夏州也。括地志云：「夏州，秦上郡，汉分置朔方郡，魏不改，隋置夏州也。」
〔三〕集解汉书音义曰：「锺六石四斗。」
〔四〕索隐应劭云：「临邛属蜀，僰属犍为。」
〔五〕索隐吏发兴诛之。谓发军兴以诛之也。
〔六〕集解韦昭曰：「更，续也。或曰更，偿也。」
〔七〕集解服虔曰：「入谷于外县，受钱于内府也。」
〔八〕索隐按：说文云「漕，水转谷也」。一云车运曰转，水运曰漕也。
其后四年，〔一〕而汉遣大将将六将军，军十余万，击右贤王，获首虏万五千级。明年，大将军将六将军仍再出击胡，得首虏万九千级。捕斩首虏之士受赐黄金二十余万斤，虏数万人皆得厚赏，衣食仰给县官；而汉军之士马死者十余万，兵甲之财转漕之费不与焉。于是大农陈藏钱〔二〕经秏，赋税既竭，犹不足以奉战士。有司言：「天子曰『朕闻五帝之教不相复而治，禹汤之法不同道而王，所由殊路，而建德一也。北边未安，朕甚悼之。日者，大将军攻匈奴，斩首虏万九千级，留蹛无所食。〔三〕议令民得买爵及赎禁锢免减罪』。请置赏官，命曰武功爵。〔四〕级十七万，凡直三十余万金。〔五〕诸买武功爵官首者试补吏，先除；〔六〕千夫如五大夫；〔七〕其有罪又减二等；爵得至乐卿：〔八〕以显军功。」军功多用越等，大者封侯卿大夫，小者郎吏。吏道杂而多端，则官职秏废。
〔一〕集解徐广曰：「元朔五年也。」
〔二〕集解韦昭曰：「陈，久也。」
〔三〕索隐留墆无所食。墆音迭，谓贮也。韦昭音滞，谓积也。又按：古今字诂「墆」今「滞」字，则墆与滞同。按：谓富人贮滞积谷，则贫者无所食也。
〔四〕集解瓒曰：「茂陵中书有武功爵：一级曰造士，二级曰闲舆卫，三级曰良士，四级曰元戎士，五级曰官首，六级曰秉铎，七级曰千夫，八级曰乐卿，九级曰执戎，十级曰左庶长，十一级曰军卫。此武帝所制以军功。」
〔五〕索隐大颜云「一金，万钱也。计十一级，级十七万，合百八十七万金」。而此云「三十余万金」，其数必有误者。顾氏按：〔或〕解云初一级十七万，自此已上每级加二万，至十一级，合成三十七万也。
〔六〕索隐官首，武功爵第五也，位稍高，故得试为吏，先除用也。
〔七〕索隐千夫，武功爵第七；五大夫，二十爵第九也。言千夫爵秩比于五大夫二十爵第九，故杨仆以千夫为吏是也。
