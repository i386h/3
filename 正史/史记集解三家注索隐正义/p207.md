<!-- { "loadSidebar": true } -->
〔一一〕集解徐广曰：「汝南吴房有棠溪亭。」索隐地理志棠溪亭在汝南吴房县。正义故城在豫州偃城县西八十里。盐铁论云「有棠溪之剑」是。
〔一二〕集解淮南子曰：「墨阳之莫邪也。」索隐淮南子云「服剑者贵于剡利，而不期于墨阳莫邪」，则墨阳匠名也。
〔一三〕集解音附。徐广曰：「一作『伯』。」索隐按：战国策作「合伯」，春秋后语作「合相」。
〔一四〕索隐邓国有工铸剑，而师名焉。
〔一五〕集解徐广曰：「荥阳有冯池。」索隐徐广云「荥阳有冯池」，谓宛人于冯池铸剑，故号宛冯。
〔一六〕集解吴越春秋曰：「楚王召风胡子而告之曰：『寡人闻吴有干将，越有欧冶，寡人欲因子请此二人作剑，可乎？』风胡子曰：『
可。』乃往见二人，作剑，一曰龙渊，二曰太阿。」索隐按：吴越春秋楚王令风胡子请请吴干将、越欧冶作剑二，其一曰龙泉，二曰太阿。又太康地记曰「汝南西平有龙泉水，可以淬刀剑，特坚利，故有龙泉之剑，楚之宝剑也。以特坚利，故有坚白之论云：『黄，所以为坚也；白，所以为利也。』齐辨之曰：『白，所以为不坚；黄，所以为不利也。』故天下之宝剑韩为众，一曰棠溪，二曰墨阳，三曰合伯，四曰邓师，五曰宛冯，六曰龙泉，七曰太阿，八曰莫邪，九曰干将也」。然干将、莫邪匠名也，其剑皆出西平县，今有铁官令一，别领户，是古铸剑之地也。
〔一七〕集解徐广曰：「阳城出铁。」索隐按：战国策云「当敌则斩甲盾鞮鍪铁幕」也。邹诞幕一作「陌」。刘云：「谓以铁为臂胫之衣。言其剑利，能斩之也。」
〔一八〕集解徐广曰：「一作『决』。」索隐音决。谓以革为射决。决，射鞴也。
〔一九〕集解音伐。索隐与「瞂」同，音伐，谓楯也。芮音如字，谓系楯之绶也。正义方言云：「盾，自关东谓之瞂，关西谓之盾。」
「大王事秦，秦必求宜阳、成皋。今兹效之，〔一〕明年又复求割地。与则无地以给之，不与则弃前功而受后祸。且大王之地有尽而秦之求无已，以有尽之地而逆无已之求，此所谓市怨结祸者也，不战而地已削矣。臣闻鄙谚曰：『宁为鸡口，无为牛后。』〔二〕今西面交臂而臣事秦，何异于牛后乎？夫以大王之贤，挟强韩之兵，而有牛后之名，臣窃为大王羞之。」
〔一〕索隐按：郑玄注礼云「效犹呈也，见也」。
〔二〕索隐按；战国策云「宁为鸡尸，不为牛从」。延笃注云「尸，鸡中主也。从谓牛子也。言宁为鸡中之主，不为牛之从后也」。正义鸡口虽小，犹进食；牛后虽大，乃出粪也。
于是韩王勃然作色，攘臂瞋目，按剑仰天太息〔一〕曰；「寡人虽不肖，必不能事秦。今主君〔二〕诏以赵王之教，敬奉社稷以从。」
〔一〕索隐太息谓久蓄气而大吁也。
〔二〕索隐指苏秦也。礼，卿大夫称主。今嘉苏子合从诸侯，褒而美之，故称曰主。
又说魏襄王〔一〕曰：「大王之地，南有鸿沟、〔二〕陈、汝南、许、郾、〔三〕昆阳、召陵、舞阳、新都、新郪，〔四〕东有淮、颍、〔五〕煮枣、〔六〕无胥，〔七〕西有长城之界，北有河外〔八〕、卷、衍、酸枣，〔九〕地方千里。地名虽小，然而田舍庐庑之数，曾无所刍牧。人民之众，车马之多，日夜行不绝，輷輷殷殷，〔一０〕若有三军之众。臣窃量大王之国不下楚。，然衡人怵王〔一一〕交强虎狼之秦以侵天下，卒有秦患，〔一二〕不顾其祸。夫挟强秦之势以内劫其主，罪无过此者。魏，天下之强国也；王，天下之贤王也。今乃有意西面而事秦，称东藩，筑帝宫，〔一三〕受冠带，〔一四〕祠春秋，〔一五〕臣窃为大王耻之。
〔一〕索隐世本惠王子名嗣。
〔二〕集解徐广曰：「在荥阳。」
〔三〕集解徐广曰：「在颍川。于幰切。」索隐音偃，又于建反。战国策作「鄢」。按：地理志颍川有许、郾二县，又有傿陵县，故所称惑也。傿音焉。正义陈、汝南，今汝州、豫州县也。
〔四〕集解地理志颍川有昆阳、舞阳县，汝南有新郪县，南阳有新都县。索隐地理志昆阳、舞阳属颍川，召陵、新郪属汝南。按：新郪即郪丘，章帝以封殷后于宋。新都属南阳。按：战国策直云新郪，无「新都」二字。正义召陵在豫州，舞阳在许州。
〔五〕正义淮阳、颖川二郡。
〔六〕集解徐广曰：「在宛句。」正义在宛朐。按：宛朐，曹州县也。
〔七〕索隐按；其地阙。
〔八〕正义谓河南地。
〔九〕集解徐广曰：「荥阳卷县有长城，经阳武到密。衍，地名。索隐徐广云「荥阳卷县有长城」，盖据地险为说也。正义卷在郑州原武县北七里。酸枣在滑州。衍，徐云地名。
〔一０〕正义輷，麾宏反。殷音隐。
〔一一〕正义衡音横。怵音恤。
〔一二〕正义卒音?忽反。
〔一三〕索隐谓为秦筑宫，备其巡狩而舍之，故谓之「帝宫」。
〔一四〕索隐谓冠带制度皆受秦法。
〔一五〕索隐言春秋贡奉，以助秦祭祀。
「臣闻越王句践战敝卒三千人，禽夫差于干遂；〔一〕武王卒三千人，革车三百乘，制纣于牧野：〔二〕岂其士卒众哉，诚能奋其威也。今窃闻大王之卒，武士二十万，〔三〕苍头二十万，〔四〕奋击二十万，厮徒十万，〔五〕车六百乘，骑五千匹。此其过越王句践、武王远矣，今乃听于群臣之说而欲臣事秦。夫事秦必割地以效实〔六〕，故兵未用而国已亏矣。凡群臣之言事秦者，皆奸人，非忠臣也。夫为人臣，割其主之地以求外交，偷取一时之功而不顾其后，破公家而成私门，外挟强秦之势以内劫其主，以求割地，愿大王孰察之。
〔一〕索隐按：干遂，地名，不知所在。然按干是水旁之高地，故有「江干」「河干」是也。又左思吴都赋云「长干延属」，是干为江旁之地。遂者，道也。于干有道，因为地名。正义在苏州吴县西北四十余里万安山西南一里太湖。夫差败于姑苏，禽于干遂，相去四十余里。
〔二〕正义今卫州城是也。周武王伐纣于牧野，筑之。
〔三〕集解汉书刑法志曰：「魏氏武卒衣三属之甲，操十二石之弩，负矢五十，置戈其上，冠冑带剑，赢三日之粮，日中而趋百里，中试则复其户，利其田宅。」索隐衣音意。属音烛。按：三属谓甲衣也。覆膊，一也；甲裳，二也；胫衣，三也。甲之有裳，见左传也。赢音盈。谓赍糗粮。中音竹仲反。谓其筋力能负重，所以得中试也。复音福。谓中试之人，国家当优复，赐之上田宅，故云「利其田宅」也。
〔四〕索隐谓以青巾裹头，以异于众。荀卿「魏有苍头二十万」是也。
〔五〕索隐厮音斯。谓厮养之卒。斯，养马之贱者，今起为之卒。正义厮音斯。谓炊烹供养杂役。
〔六〕索隐谓割地献秦，以效己之诚实。
「周书曰：『绵绵不绝，蔓蔓柰何？豪牦不伐，将用斧柯。』前虑不定，后有大患，将柰之何？大王诚能听臣，六国从亲，专心并力壹意，则必无强秦之患。故敝邑赵王使臣效愚计，〔一〕奉明约，在大王之诏诏之。」
〔一〕索隐此「效」犹呈也，见也。
魏王曰：「寡人不肖，未尝得闻明教。今主君以赵王之诏诏之，敬以国从。」
因东说齐宣王〔一〕曰：「齐南有泰山，东有琅邪，西有清河，〔二〕北有勃海，北所谓四塞之国也。齐地方二千余里，带甲数十万，粟如丘山。三军之良，五家之兵，〔三〕进如锋矢，〔四〕战如雷霆，解如风雨。即有军役，未尝倍泰山，绝清河，涉勃海也。〔五〕临菑之中七万户，臣窃度之，不下户三男子，三七二十一万，不待发于远县，而临菑之卒固已二十一万矣。临菑甚富而实，其民无不吹竽鼓瑟，弹琴击筑，〔六〕斗鸡走狗，六博〔七〕蹋鞠〔八〕者。临菑之涂，车毂击，人肩摩，连衽成帷，举袂成幕，挥汗成雨，家殷人足，志高气扬。夫以大王之贤与齐之强，天下莫能当。今乃西面而事秦，臣窃为大王羞之。
〔一〕索隐世本名辟强，威王之子也。
〔二〕正义即贝州。
〔三〕索隐按：高诱注战国策云「五家即五国也」。
〔四〕索隐按；战国策作「疾如锥矢」。高诱曰「锥矢，小矢，喻径疾也」。吕氏春秋曰「所贵锥矢者，为应声而至」。正义齐军之进，若锋芒之刀，良弓之矢，用之有进而无退。
〔五〕正义言临淄自足也。绝，涉，皆度也。勃海，沧州也。齐有军役，不用度河取二部。
〔六〕正义筑似琴而大，头圆，五弦，击之不鼓。
〔七〕索隐按：王逸注楚词云「博，着也。行六棋，故曰六博」。
〔八〕集解刘向别录曰：「蹴鞠者，传言黄帝所作，或曰起战国之时。蹋鞠，兵势也，所以练武士，知有材也，皆因嬉戏而讲练之。」蹋，徒猎反。鞠，求六反。索隐上徒腊反，下居六反。别录注云：「蹴踘，促六反。蹴亦蹋也。」
崔豹云：「起黄帝时，习兵之埶。」
「且夫韩、魏之所以重畏秦者，为与秦接境壤界也。兵出而相当，不出十日而战胜存亡之机决矣。韩、魏战而胜秦，则兵半折，四境不守；战而不胜，则国已危亡随其后。是故韩、魏之所以重与秦战，而轻为之臣也。今秦之攻齐则不然。倍韩、魏之地，过卫阳晋之道，〔一〕径乎亢父之险，〔二〕车不得方轨，〔三〕骑不得比行，百人守险，千人不敢过也。秦虽欲深入，则狼顾，〔四〕恐韩、魏之议其后也。是故恫疑〔五〕虚猲，〔六〕骄矜而不敢进，〔七〕则秦之不能害齐亦明矣。
〔一〕集解徐广曰：「魏哀王十六年，秦拔魏蒲阪、阳晋、封陵。」索隐按：阳晋，魏邑也。魏系家「哀王十六年，秦拔魏蒲阪、阳晋、封陵」是也。刘氏云「阳晋，地名，盖适齐之道，卫国之西南也」。正义言秦伐齐，背韩、魏地而与齐战。徐说阳晋非也，乃是晋阳耳。卫地曹、濮等州也。杜预云「曹，卫下邑也」。阳晋故城在曹州乘氏县西北三十七里。
〔二〕索隐亢音刚，又苦浪反。地理志县名，属梁国也。正义故县在兖州任城县南五十一里。
〔三〕正义言不得两车并行。
〔四〕正义狼性怯，走常还顾。
〔五〕索隐上音通，一音洞。恐惧也。
〔六〕集解呼葛反。索隐猲，本一作「喝」，并呼葛反。高诱曰：「虚猲，喘息惧貌也。」刘氏云：「秦自疑惧，不敢进兵，虚作恐怯之词，以胁韩、魏也。」
〔七〕正义言秦虽至亢父，犹恐惧狼顾，虚作喝骂，骄溢矜夸，不敢进伐齐明矣。
「夫不深料秦之无柰齐何，而欲西面而事之，是群臣之计过也。今无臣事秦之名而有强国之实，臣是故愿大王少留意计之。」
齐王曰：「寡人不敏，僻远守海，穷道东境之国也，未尝得闻余教。今足下以赵王诏诏之，敬以国从。」
