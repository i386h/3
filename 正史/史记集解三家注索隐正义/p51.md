<!-- { "loadSidebar": true } -->
汉将纪信说汉王曰：「事已急矣，请为王诳楚为王，王可以闲出。」于是汉王夜出女子荥阳东门被甲二千人，楚兵四面击之。纪信乘黄屋车，〔一〕傅左纛，〔二〕曰：「城中食尽，汉王降。」楚军皆呼万岁。汉王亦与数十骑从城西门出，走成皋。〔三〕项王见纪信，问：「汉王安在？」曰：「汉王已出矣。」项王烧杀纪信。
〔一〕正义李斐云：「天子车以黄缯为盖裹，」
〔二〕集解李斐曰：「纛，毛羽幢也。在乘舆车衡左方上注之。」蔡邕曰「以牦牛尾为之，如斗，或在騑头，或在衡上也。」
〔三〕正义括地志云：「成皋故县在洛州泛水县西南二里。」
汉王使御史大夫周苛、枞公、〔一〕魏豹守荥阳。周苛、枞公谋曰：「反国之王，难与守城。」乃共杀魏豹。楚下荥阳城，生得周苛。项王谓周苛曰：「为我将，我以公为上将军，封三万户。」周苛骂曰：「若不趣降汉，汉今虏若，若非汉敌也。」项王怒，烹周苛，井杀枞公。
〔一〕集解枞音七容反。
汉王之出荥阳，南走宛、叶，得九江王布，行收兵，复入保成皋。汉之四年，项王进兵围成皋。汉王逃，〔一〕独与滕公出成皋北门，〔二〕渡河走修武，从张耳、韩信军。诸将稍稍得出成皋，从汉王。楚遂拔成皋，欲西。汉使兵距之巩，令其不得西。
〔一〕集解晋灼曰：「独出意。」索隐音徒凋反。汉书作「跳」字。
〔二〕集解徐广曰：「北门名玉门。」
是时，彭越渡河击楚东阿，杀楚将军薛公。项王乃自东击彭越。汉王得淮阴侯兵，欲渡河南。郑忠说汉王，乃止壁河内。使刘贾将兵佐彭越，烧楚积聚。〔一〕项王东击破之，走彭越。汉王则引兵渡河，复取成皋，军广武，就敖仓食。项王已定东海来，西，与汉俱临广武而军，〔二〕相守数月。
〔一〕正义上积赐反。
〔二〕集解孟康曰：「于荥阳筑两城相对为广武，在敖仓西三皇山上。」正义括地志云：「东广武，西广武在郑州荥阳县西二十里。戴延之西征记云三皇山上有二城，东曰东广武，西曰西广武，各在一山头，相去百步。汴水从广涧中东南流，今涸无水。城各有三面，在敖仓西。郭缘生述征记云一涧横绝上过，名曰广武。相对皆立城堑，遂号东西广武。」
当此时，彭越数反梁地，绝楚粮食，项王患之。为高俎，置太公其上，〔一〕告汉王曰：「今不急下，吾烹太公。」汉王曰：「吾与项羽俱北面受命怀王，曰『约为兄弟』，吾翁即若翁，必欲烹而翁，则幸分我一桮羹。」项王怒，欲杀之。项伯曰：「天下事未可知，且为天下者不顾家，虽杀之无益，祇益祸耳。」项王从之。
〔一〕集解如淳曰：「高俎，几之上。」李奇曰「军中巢橹方面，人谓之俎也。」索隐俎亦机之类，故夏侯湛新论为「机」，机犹俎也。比太公于牲肉，故置之俎上。姚察按：左氏「楚子登巢车以望晋军」，杜预谓「车上橹也」，故李氏云「军中巢橹」，又引时人亦谓此为俎也。正义括地志云：「东广武城有高坛，即项羽坐太公俎上者，今名项羽堆，亦呼为太公亭。」颜师古云：「俎者，所以荐肉，示欲烹之，故置俎上。」
楚汉久相持未决，丁壮苦军旅，老弱罢转漕。项王谓汉王曰：「天下匈匈数岁者，徒以吾两人耳，愿与汉王挑战〔一〕决雌雄，毋徒苦天下之民父子为也。」汉王笑谢曰：「吾宁斗智，不能斗力。」项王令壮士出挑战。汉有善骑射者楼烦，〔二〕楚挑战三合，楼烦辄射杀之。项王大怒，乃自被甲持戟挑战。楼烦欲射之，项王瞋目叱之，楼烦目不敢视，手不敢发，遂走还入壁，不敢复出。汉王使人闲问之，乃项王也。汉王大惊。于是项王乃即汉王相与临广武闲而语。汉王数之，项王怒，欲一战。汉王不听，项王伏弩射中汉王。汉王伤，走入成皋。
〔一〕集解李奇曰「挑身独战，不复须众也。挑音荼了反。」瓒曰「挑战，擿娆敌求战，古谓之致师。」
〔二〕集解应劭曰：「楼烦胡也，今楼烦县。」
项王闻淮阴侯已举河北，破齐、赵，且欲击楚，乃使龙且〔一〕往击之。淮阴侯与战，骑将灌婴击之，大破楚军，杀龙且。韩信因自立为齐王。项王闻龙且军破，则恐，使盱台人武濊涉往说淮阴侯。淮阴侯弗听。是时，彭越复反，下梁地，绝楚粮。项王乃谓海春侯大司马曹咎等曰：「谨守成皋，则汉欲挑战，慎勿与战，毋令得东而已。我十五日必诛彭越，定梁地，复从将军。」乃东，行击陈留、〔二〕外黄。
〔一〕集解韦昭曰：「音子闾反。」
〔二〕正义括地志云：「陈留，汴州县也。在州东五十里，本汉陈留郡及陈留县之地。」孟康云：「留，郑邑也。后为陈所并，故曰陈留。」臣瓒又按：宋有留，彭城留是也。此留属陈，故曰陈留。
外黄不下。数日，已降，项王怒，悉令男子年十五已上诣城东，欲坑之。外黄令舍人儿年十三，〔一〕往说项王曰：「彭越强劫〔二〕外黄，外黄恐，故且降，待大王。大王至，又皆坑之，百姓岂有归心？从此以东，梁地十余城皆恐，莫肯下矣。」项王然其言，乃赦外黄当坑者。东至睢阳，〔三〕闻之皆争下项王。
〔一〕集解苏林曰：「令之舍人儿也。」瓒曰：「称儿者，以其幼弱，故系其父，春秋传曰『仍叔之子』是也。」
〔二〕正义强，其两反。
〔三〕正义括地志云：「宋州外城本汉睢阳县也。地理志云睢阳县，故宋国也。」
汉果数挑楚军战，楚军不出。使人辱之，五六日，大司马怒，渡兵汜水。〔一〕士卒半渡，汉击之，大破楚军，尽得楚国货赂。大司马咎、长史翳、塞王欣皆自刭汜水上。〔二〕大司马咎者，故蕲狱掾，长史欣亦故栎阳狱吏，两人尝有德于项梁，是以项王信任之。当是时，项王在睢阳，闻海春侯军败，则引兵还。汉军方围锺离眛〔三〕于荥阳东，项王至，汉军畏楚，尽走险阻。
〔一〕集解张晏曰：「汜水在济阴界。」如淳曰：「汜音祀。左传曰『鄙在郑地汜』。」瓒曰：「高祖攻曹咎成皋，渡汜水而战，今成皋城东汜水是也。」索隐按：今此水见名汜水，音似。张晏云在济阴，亦未全失。按：古济水当此截河而南，又东流，溢为荥泽。然水南曰阴，此亦在济之阴，非彼济阴郡耳。臣瓒之说是。正义括地志云：「汜水源出洛州汜水县东南三十二里方山。山海经云『浮戏之山，汜水出焉』。」
〔二〕集解郑氏曰：「刭音经鼎反。以刀割颈为刭。』」
〔三〕集解汉书义曰：「眛音末。」
是时，汉兵盛食多，项王兵罢食绝。汉遣陆贾说项王，请太公，项王弗听。汉王复使侯公往说项王，项王乃与汉约，中分天下，割鸿沟以西者为汉，〔一〕鸿沟而东者为楚。项王许之，即归汉王父母妻子。军皆呼万岁。汉王乃封侯公为平国君。〔二〕匿弗肯复见。曰：「此天下辩士，所居倾国，故号为平国君。」项王已约，乃引兵解而东归。
〔一〕集解文颖曰：「于荥阳下引河东南为鸿沟，以通宋、郑、陈、蔡、曹、卫，与济、汝、淮、泗会于楚，即今官渡水也。」正义应劭云：「在荥阳东二十里。」张华云：「大梁城在浚仪县北，县西北渠水东经此城南，又北屈分为二渠。其一渠东南流，始皇凿引河水以灌大梁，谓之鸿沟，楚汉会此处也。其一渠东经阳武县南，为官渡水。」按：张华此说是。
〔二〕正义楚汉春秋云：「上欲封之，乃肯见。曰『此天下之辨士，所居倾国，故号曰平国君』。」按：说归太公、吕后，能和平邦国。
汉欲西归，张良、陈平说曰：「汉有天下太半，〔一〕而诸侯皆附之。楚兵罢食尽，此天亡楚之时也，不如因其机而遂取之。今释弗击，此所谓『养虎自遗患』也。」〔二〕汉王听之。汉五年，汉王乃追项王至阳夏〔三〕南，止军，与淮阴侯韩信、建成侯彭越期会而击楚军。至固陵，〔四〕而信、越之兵不会。楚击汉军，大破之。汉王复入壁，深堑而自守。谓张子房曰：「诸侯不从约，为之柰何？」对曰：「楚兵且破，信、越未有分地，〔五〕其不至固宜。君王能与共分天下，今可立致也。即不能，事未可知也。君王能自陈以东傅海，〔六〕尽与韩信；睢阳以北至谷城，〔七〕以与彭越：使各自为战，〔八〕则楚易败也。」汉王曰：「善。」于是乃发使者告韩信、彭越曰：「并力击楚。楚破，自陈以东傅海与齐王，睢阳以北至谷城与彭相国。」使者至，韩信、彭越皆报曰：「请今进兵。」韩信乃从齐往，刘贾军从寿春并行，屠城父，〔九〕至垓下。〔一０〕大司马周殷叛楚，以舒屠六，〔一一〕举九江兵，〔一二〕随刘贾、彭越皆会垓下，诣项王。
〔一〕集解韦昭曰：「凡数三分有二为太半，一为少半。」
〔二〕正义遗，唯季反。
〔三〕集解如淳曰：「夏音贾。」正义括地志云：「陈州太康县，本汉阳夏县也。续汉书郡国志云阳夏县属陈国。」按：太康县城夏后太康所筑，隋改阳夏为太康。
〔四〕集解徐广曰：「在阳夏。」骃案：晋灼曰「即固始也」。正义括地志云：「固陵，县名也。在陈州宛丘县西北四十二里。」
〔五〕集解李奇曰：「信、越等未有益地之分也。」韦昭曰：「信等虽名为王，未有所画经界。」
〔六〕正义傅音附，着也。陈即陈州，古陈国都也。自陈着海，并齐旧地，尽与齐王韩信也。
〔七〕正义括地志云：「谷城故在济州东阿县东二十六里。」睢阳，宋州也。自宋州以北至济州谷城际黄河，尽与相国彭越。
〔八〕正义为，于伪反。
〔九〕集解如淳曰：「并行，并击之。」正义父音甫。寿州寿春县也。城父，亳州县也。屠谓多刑杀也。刘贾入围寿州，引兵过淮北，屠杀亳州、城父，而东北至垓下。
〔一０〕集解徐广曰：「在沛之洨县。洨，下交切。」骃案：应劭曰「垓音该」。李奇曰「沛洨县聚邑名也」。索隐张揖三苍注云：「
垓，堤名，在沛郡。」正义按：垓下是高冈绝岩，今犹高三四丈，其聚邑及堤在垓之侧，因取名焉。今在亳州真源县东十里，与老君庙相接。洨音户交反。
〔一一〕集解如淳曰：「以舒之众屠破六县。」正义括地志云：「
舒，今庐江之故舒城是也。故六城在寿州安丰南百三十二里，匽姓，咎繇之后。」按：周殷叛楚，兼举九江郡之兵，随刘贾而至垓下。
〔一二〕正义九江郡寿州也。楚考烈王二十二年，自陈徙寿春，号云郢。至王负刍为秦将王翦、蒙武所灭，于此置九江郡。应劭云：「自庐江寻阳分为九江。」
