<!-- { "loadSidebar": true } -->
〔一〕集解徐广曰：「号有熊。」索隐案：有土德之瑞，土色黄，故称黄帝，犹神农火德王而称炎帝然也。此以黄帝为五帝之首，盖依大戴礼五帝德。又谯周、宋均亦以为然。而孔安国、皇甫谧帝王代纪及孙氏注系本并以伏牺、神农、黄帝为三皇，少昊、高阳、高辛、唐、虞为五帝。注「号有熊」者，以其本是有熊国君之子故也。亦号轩辕氏。皇甫谧云：「居轩辕之丘，因以为名，又以为号。」又据左传，亦号帝鸿氏也。正义舆地志云：「涿鹿本名彭城，黄帝初都，迁有熊也。」案：黄帝有熊国君，乃少典国君之次子，号曰有熊氏，又曰缙云氏，又曰帝鸿氏，亦曰帝轩氏。母曰附宝，之祁野，见大电绕北斗枢星，感而怀孕，二十四月而生黄帝于寿丘。寿丘在鲁东门之北，今在兖州曲阜县东北六里。生日角龙颜，有景云之瑞，以土德王，故曰黄帝。封泰山，禅亭亭。亭亭在牟阴。
〔二〕集解谯周曰：「有熊国君，少典之子也。」皇甫谧曰：「有熊，今河南新郑是也。」索隐少典者，诸侯国号，非人名也。又案：国语云「少典娶有蟜氏女，生黄帝、炎帝」。然则炎帝亦少典之子。炎黄二帝虽则相承，如帝王代纪中闲凡隔八帝，五百余年。若以少典是其父名，岂黄帝经五百余年而始代炎帝后为天子乎？何其年之长也！又案：秦本纪云「颛顼氏之裔孙曰女修，吞鸟之卵而生大业，大业娶少典氏而生柏翳」。明少典是国号，非人名也。黄帝即少典氏后代之子孙，贾逵亦谓然，故左传「高阳氏有才子八人」，亦谓其后代子孙而称为子是也。谯周字允南，蜀人，魏散骑常侍征，不拜。此注所引者，是其人所著古史考之说也。皇甫谧字士安，晋人，号玄晏先生。今所引者，是其所作帝王代纪也。
〔三〕索隐案：皇甫谧云「黄帝生于寿丘，长于姬水，因以为姓。居轩辕之丘，因以为名，又以为号」。是本姓公孙，长居姬水，因改姓姬。
〔四〕索隐弱谓幼弱时也。盖未合能言之时而黄帝即言，所以为神异也。潘岳有哀弱子篇，其子未七旬曰弱。正义言神异也。易曰「阴阳不测之谓神」，书云「人惟万物之灵」，故谓之神灵也。
〔五〕集解徐广曰：「墨子『年踰十五，则聪明心虑无不徇通矣』。」骃案：徇，疾；齐，速也。言圣德幼而疾速也。索隐斯文未是。今案：徇，齐，皆德也。书曰「聪明齐圣」，左传曰「子虽齐圣」，谓圣德齐肃也。又案：孔子家语及大戴礼并作「叡齐」，一本作「慧齐」。叡，慧，皆智也。太史公采大戴礼而为此纪，今彼文无作「徇」者。史记旧本亦有作「浚齐」。盖古字假借「徇」为「浚」，浚，深也，义亦并通。尔雅「齐」「速」俱训为疾。尚书大传曰「多闻而齐给」。郑注云「齐，疾也」。今裴氏注云徇亦训疾，未见所出。或当读「徇」为「迅」，迅于尔雅与齐俱训疾，则迅浚虽异字，而音同也。又尔雅曰「宣，徇，遍也。浚，通也」。是「遍」之与「通」义亦相近。言黄帝幼而才智周遍，且辩给也。故墨子亦云「年踰五十，则聪明心虑不徇通矣」。俗本作「十五」，非是。案：谓年老踰五十不聪明，何得云「十五」？
〔六〕正义成谓二十冠，成人也。聪明，闻见明辩也。此以上至「轩辕」，皆大戴礼文。
轩辕之时，神农氏世衰。〔一〕诸侯相侵伐，暴虐百姓，而神农氏弗能征。于是轩辕乃习用干戈，以征不享，〔二〕诸侯咸来宾从。而蚩尤最为暴，莫能伐。〔三〕炎帝欲侵陵诸侯，诸侯咸归轩辕。轩辕乃修德振兵，〔四〕治五气，〔五〕蓺五种，〔六〕抚万民，度四方，〔七〕教熊罴貔貅貙虎，〔八〕以与炎帝战于阪泉之野。〔九〕三战，然后得其志。〔一０〕蚩尤作乱，不用帝命。〔一一〕于是黄帝乃征师诸侯，与蚩尤战于涿鹿之野，〔一二〕遂禽杀蚩尤。〔一三〕而诸侯咸尊轩辕为天子，代神农氏，是为黄帝。天下有不顺者，黄帝从而征之，平者去之，〔一四〕披山通道，〔一五〕未尝宁居。
〔一〕集解皇甫谧曰：「易称庖牺氏没，神农氏作，是为炎帝。」班固曰：「教民耕农，故号曰神农。」索隐世衰，谓神农氏后代子孙道德衰薄，非指炎帝之身，即班固所谓「参卢」，皇甫谧所云「帝榆罔」是也。正义帝王世纪云：「神农氏，姜姓也。母曰任姒，有蟜氏女，登为少典妃，游华阳，有神龙首，感生炎帝。人身牛首，长于姜水。有圣德，以火德王，故号炎帝。初都陈，又徙鲁。又曰魁隗氏，又曰连山氏，又曰列山氏。」括地志云：「厉山在随州随县北百里，山东有石穴。（曰）〔昔〕神农生于厉乡，所谓列山氏也。春秋时为厉国。」
〔二〕索隐谓用干戈以征诸侯之不朝享者。本或作「亭」，亭训直，以征诸侯之不直者。
〔三〕集解应劭曰：「蚩尤，古天子。」瓒曰：「孔子三朝纪曰『
蚩尤，庶人之贪者』。」索隐案：此纪云「诸侯相侵伐，蚩尤最为暴」，则蚩尤非为天子也。又管子曰「蚩尤受卢山之金而作五兵」，明非庶人，盖诸侯号也。刘向别录云「孔子见鲁哀公问政，比三朝，退而为此记，故曰三朝。凡七篇，并入大戴记」。今此注见用兵篇也。正义龙鱼河图云：「黄帝摄政，有蚩尤兄弟八十一人，并兽身人语，铜头铁额，食沙石子，造立兵仗刀戟大弩，威振天下，诛杀无道，不慈仁。万民欲令黄帝行天子事，黄帝以仁义不能禁止蚩尤，乃仰天而叹。天遣玄女下授黄帝兵信神符，制伏蚩尤，帝因使之主兵，以制八方。蚩尤没后，天下复扰乱，黄帝遂画蚩尤形像以威天下，天下咸谓蚩尤，不死，八方万邦皆为弭服。」山海经云：「黄帝令应龙攻蚩尤。蚩尤请风伯、雨师以从，大风雨。黄帝乃下天女曰『魃』，以止雨。雨止，遂杀蚩尤。」孔安国曰「九黎君号蚩尤」是也。
〔四〕正义振，整也。
〔五〕集解王肃曰：「五行之气。」索隐谓春甲乙木气，夏丙丁火气之属，是五气也。
〔六〕集解骃案：蓺，树也。诗云「蓺之荏菽」。周礼曰「榖宜五种」。郑玄曰「五种，黍、稷、菽、麦、稻也」。索隐艺，种也，树也。五种即五谷也，音朱用反。此注所引见诗大雅生民之篇。尔雅云「荏菽，戎菽」也，郭璞曰「今之胡豆」，郑氏曰「豆之大者」是也。正义蓺音鱼曳反。种音肿。
〔七〕集解王肃曰：「度四方而安抚之。」正义度音徒洛反。
〔八〕索隐书云「如虎如貔」，尔雅云「貔，白狐」，礼曰「前有挚兽，则载貔貅」是也。尔雅又曰「貙獌似狸」。此六者猛兽，可以教战。周礼有服不氏，掌教扰猛兽。即古服牛乘马，亦其类也。正义熊音雄。罴音碑。膍音毗。貅音休。貙音丑于反。罴如熊，黄白色。郭璞云：「貔，执夷，虎属也。」案：言教士卒习战，以猛兽之名名之，用威敌也。
〔九〕集解服虔曰：「阪泉，地名。」皇甫谧曰：「在上谷。」正义阪音白板反。括地志云：「阪泉，今名黄帝泉，在妫州怀戎县东五十六里。出五里至涿鹿东北，与涿水合。又有涿鹿故城，在妫州东南五十里，本黄帝所都也。晋太康地里志云『涿鹿城东一里有阪泉，上有黄帝祠』。」案：阪泉之野则平野之地也。
〔一０〕正义谓黄帝克炎帝之后。
〔一一〕正义言蚩尤不用黄帝之命也。
〔一二〕集解服虔曰：「涿鹿，山名，在涿郡。」张晏曰：「涿鹿在上谷。」索隐或作「浊鹿」，古今字异耳。案：地理志上谷有涿鹿县，然则服虔云「在涿郡」者，误也。
〔一三〕集解皇览曰：「蚩尤冢在东平郡寿张县阚乡城中，高七丈，民常十月祀之。有赤气出，如匹绛帛，民名为蚩尤旗。肩髀冢在山阳郡巨野县重聚，大小与阚冢等。传言黄帝与蚩尤战于涿鹿之野，黄帝杀之，身体异处，故别葬之。」索隐案：皇甫谧云「黄帝使应龙杀蚩尤于凶黎之谷」。或曰，黄帝斩蚩尤于中冀，因名其地曰「绝辔之野。」注「皇览」，书名也。记先代冢墓之处，宜皇王之省览，故日皇览。是魏人王象、缪袭等所撰也。
〔一四〕正义平服者即去之。
〔一五〕集解徐广曰：「披，他本亦作『陂』。字盖当音诐，陂者旁其边之谓也。披语诚合今世，然古今不必同也。」索隐披音如字，谓披山林草木而行以通道也。徐广音诐，恐稍纡也。
东至于海，登丸山，〔一〕及岱宗。〔二〕西至于空桐，〔三〕登鸡头。〔四〕南至于江，登熊、湘。〔五〕北逐荤粥，〔六〕合符釜山，〔七〕而邑于涿鹿之阿。〔八〕迁徙往来无常处，以师兵为营卫。〔九〕官名皆以云命，为云师。〔一０〕置左右大监，监于万国。〔一一〕万国和，而鬼神山川封禅与为多焉。〔一二〕获宝鼎，迎日推筴。〔一三〕举风后、力牧、常先、大鸿〔一四〕以治民。顺天地之纪，〔一五〕幽明之占，〔一六〕死生之说，〔一七〕存亡之难。〔一八〕时播百谷草木，〔一九〕淳化鸟兽虫蛾，〔二０〕旁罗日月星辰水波〔二一〕土石金玉，〔二二〕劳勤心力耳目，节用水火材物。〔二三〕有土德之瑞，故号黄帝。〔二四〕
〔一〕集解徐广曰：「丸，一作『凡』。」骃案：地理志曰丸山在郎邪朱虚县。索隐注「丸，一作『凡』」，凡音扶严反。正义丸音桓。括地志云：「丸山即丹山，在青州临朐县界朱虚故县西北二十里，丹水出焉。」丸音纨。守节案：地志唯有凡山，盖凡山丸山是一山耳。诸处字误，或「丸」或「凡」也。汉书郊祀志云「禅丸山」，颜师古云「在朱虚」，亦与括地志相合，明丸山是也。
〔二〕正义泰山，东岳也。在兖州博城县西北三十里也。
〔三〕集解应劭曰：「山名。」韦昭曰：「在陇右。」
〔四〕索隐山名也。后汉王孟塞鸡头道，在陇西。一曰崆峒山之别名。正义括地志云：「空桐山在肃州福禄县东南六十里。抱朴子内篇云『黄帝西见中黄子，受九品之方，过空桐，从广成子受自然之经』，即此山。」括地志又云：「笄头山一名崆峒山，在原州平高县西百里，禹贡泾水所出。舆地志云或即鸡头山也。郦元云盖大陇山异名也。庄子云广成子学道崆峒山，黄帝问道于广成子，盖在此。」案：二处崆峒皆云黄帝登之，未详孰是。
〔五〕集解封禅书曰：「南伐至于召陵，登熊山。」地理志曰湘山在长沙益阳县。正义括地志云：「熊耳山在商州上洛县西十里，齐桓公登之以望江汉也。湘山一名艑山，在岳州巴陵南十八里也。」
〔六〕集解匈奴传曰：「唐虞以上有山戎、猃狁、荤粥，居于北蛮。」索隐匈奴别名也。唐虞已上曰山戎，亦曰熏粥，夏曰淳维，殷曰鬼方，周曰玁狁，汉曰匈奴。正义荤音熏。粥音育。
