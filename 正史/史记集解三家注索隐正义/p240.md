<!-- { "loadSidebar": true } -->
〔六〕索隐言宁为厉而自刑，不可求事襄子而行杀，则恐伤人臣之义而近贼，非忠也。
既去，顷之，襄子当出，豫让伏于所当过之桥下。〔一〕襄子至桥，马惊，襄子曰：「此必是豫让也。」使人问之，果豫让也。于是襄子乃数豫让曰：「子不尝事范、中行氏乎？智伯尽灭之，而子不为报雠，而反委质臣于智伯。智伯亦已死矣，而子独何以为之报雠之深也？」豫让曰：「臣事范、中行氏，范、中行氏皆众人遇我，我故众人报之。至于智伯，国士遇我，我故国士报之。」襄子喟然叹息而泣曰：「嗟乎豫子！子之为智伯，名既成矣，而寡人赦子，亦已足矣。子其自为计，寡人不复释子！」使兵围之。豫让曰：「臣闻明主不掩人之美，而忠臣有死名之义。前君已宽赦臣，天下莫不称君之贤。今日之事，臣固伏诛，然愿请君之衣而击之，焉以致报雠之意，则虽死不恨。非所敢望也，敢布腹心！」于是襄子大义之，乃使使持衣与豫让。豫让拔剑三跃而击之，〔二〕曰：「吾可以下报智伯矣！」遂伏剑自杀。死之日，赵国志士闻之，皆为涕泣。
〔一〕正义汾桥下架水，在并州晋阳县东一里。
〔二〕索隐战国策曰：「衣尽出血。襄子回车，车轮未周而亡。」此不言衣出血者，太史公恐涉怪妄，故略之耳。
其后四十余年而轵有聂政之事。〔一〕
〔一〕集解自三晋灭智伯至杀侠累，五十七年。
聂政者，轵深井里人也。〔一〕杀人避仇，与母、姊如齐，以屠为事。
〔一〕索隐地理志河内有轵县。深井，轵县之里名也。正义在怀州济源县南三十里。
久之，濮阳严仲子〔一〕事韩哀侯，〔二〕与韩相侠累〔三〕有却。〔四〕严仲子恐诛，亡去，游求人可以报侠累者。至齐，齐人或言聂政勇敢士也，避仇隐于屠者之闲。严仲子至门请，数反，然后具酒自畅〔五〕聂政母前。酒酣，严仲子奉黄金百溢，前为聂政母寿。聂政惊怪其厚，固谢严仲子。严仲子固进，而聂政谢曰：「臣幸有老母，家贫，客游以为狗屠，可以旦夕得甘毳〔六〕以养亲。亲供养备，不敢当仲子之赐。」严仲子辟人，因为聂政言曰：「臣有仇，而行游诸侯众矣；然至齐，窃闻足下义甚高，故进百金者，将用为大人麤粝之费，〔七〕得以交足下之驩，岂敢以有求望邪！」聂政曰：「臣所以降志辱身〔八〕居市井屠者，徒幸以养老母；老母在，政身未敢以许人也。」〔九〕严仲子固让，聂政竟不肯受也。然严仲子卒备宾主之礼而去。
〔一〕索隐高诱曰：「严遂，字仲子。」
〔二〕索隐案：表聂政杀侠累在列侯三年。列侯生文侯，文侯生哀侯，凡更三代，哀侯六年为韩严所杀。今言仲子事哀侯，恐非其实。且太史公闻疑传疑，事难旳据，欲使两存，故表、传各异。
〔三〕索隐上古夹反，下力追反。案：战国策侠累名傀也。
〔四〕索隐战国策云：「韩傀相韩，严遂重于君，二人相害也。严遂举韩傀之过，韩傀叱之于朝，严遂拔剑趋之，以救解。」是有却之由也。
〔五〕集解徐广曰：「一作『赐』。」索隐徐氏云一作「赐」。案：战国策作「觞」，近为得也。正义数，色吏反。
〔六〕集解此芮反。索隐邹氏音?，二义相通也。
〔七〕正义粝犹麤米也，脱粟也。韦昭云：「古者名男子为丈夫，尊妇妪为大人。汉书宣元六王传『王遇大人益解，为大人乞骸去』。按大人，宪王外祖母。古诗云『三日断五疋，大人故言迟』是也。」
〔八〕索隐言其心志与身本应高絜，今乃卑下其志，屈辱其身。论语孔子谓「柳下惠降志辱身」是也。
〔九〕索隐礼记曰：「父母存，不许友以死。」
久之，聂政母死。既已葬，除服，聂政曰：「嗟乎！政乃市井之人，〔一〕鼓刀以屠；而严仲子乃诸侯之卿相也，不远千里，枉车骑而交臣。臣之所以待之，至浅鲜矣，未有大功可以称者，而严仲子奉百金为亲寿，我虽不受，然是者徒深知政也。夫贤者以感忿睚眦之意而亲信穷僻之人，而政独安得嘿然而已乎！且前日要政，政徒以老母；老母今以天年终，政将为知己者用。」乃遂西至濮阳，见严仲子曰：「前日所以不许仲子者，徒以亲在；今不幸而母以天年终。仲子所欲报仇者为谁？请得从事焉！」严仲子具告曰：「臣之仇韩相侠累，侠累又韩君之季父也，宗族盛多，居处兵卫甚设，臣欲使人刺之，（
众）终莫能就。今足下幸而不弃，请益其车骑壮士可为足下辅翼者。」聂政曰：「韩之与卫，相去中闲不甚远，〔二〕今杀人之相，相又国君之亲，此其势不可以多人，多人不能无生得失，〔三〕生得失则语泄，语泄是韩举国而与仲子为雠，〔四〕岂不殆哉！」遂谢车骑人徒，聂政乃辞独行。
〔一〕正义古者相聚汲水，有物便卖，因成市，故云「市井」。
〔二〕索隐高诱曰：「韩都颍川阳翟，卫都东郡濮阳，故曰『闲不远』也。」
〔三〕索隐无生得。战国策作「无生情」，言所将人多，或生异情，故语泄。此云「生得」，言将多人往杀侠累后，又被生擒而事泄，亦两俱通也。
〔四〕集解徐广曰：「一作『难』。」索隐徐注云一作「难」。战国策谯周亦同。
杖剑至韩，韩相侠累方坐府上，持兵戟而卫侍者甚众。聂政直入，上阶刺杀侠累，〔一〕左右大乱。聂政大呼，所击杀者数十人，因自皮面决眼，〔二〕自屠出肠，遂以死。
〔一〕集解徐广曰：「韩烈侯三年三月，盗杀韩相侠累。侠累名傀。战国策曰『有东孟之会』，又云『聂政刺韩傀，兼中哀侯』。」索隐战国策曰：「政直入，上阶刺韩傀，傀走而抱哀侯，聂政刺之，兼中哀侯。」高诱曰：「东孟，地名也。
〔二〕索隐皮面谓以刀割其面皮，欲令人不识。决眼谓出其眼睛。战国策作「抉眼」，此「决」亦通，音乌穴反。
韩取聂政尸暴于市，〔一〕购问莫知谁子。于是韩（购）县〔购〕之，有能言杀相侠累者予千金。久之莫知也。
〔一〕正义暴，蒲酷反。
政姊荣〔一〕闻人有刺杀韩相者，贼不得，国不知其名姓，暴其尸而县之千金，乃于邑〔二〕曰：「其是吾弟与？嗟乎，严仲子知吾弟！」立起，如韩，之市，而死者果政也，伏尸哭极哀，曰：「是轵深井里所谓聂政者也。」市行者诸众人皆曰：「此人暴虐吾国相，王县购其名姓千金，夫人不闻与？何敢来识之也？」荣应之曰：「闻之。然政所以蒙污辱自弃于市贩之闲者，为老母幸无恙，〔三〕妾未嫁也。亲既以天年下世，妾已嫁夫，严仲子乃察举吾弟困污之中〔四〕而交之，泽厚矣，可柰何！士固为知己者死，今乃以妾尚在之故，重自刑以绝从，〔五〕妾其柰何畏殁身之诛，终灭贤弟之名！」大惊韩市人。乃大呼天者三，卒于邑悲哀而死政之旁。
〔一〕集解一作「嫈」。索隐荣，其姊名也。战国策无「荣」字。
〔二〕索隐刘氏云：「烦冤愁苦。」
〔三〕索隐尔雅云「恙，忧也」。楚词云「还及君之无恙」。风俗通云「恙，病也。凡人相见及通书，皆云『无恙』。」又易传云，上古之时，草居露宿。恙，啮虫也，善食人心，俗悉患之，故相劳云「
无恙」。恙非病也。
〔四〕索隐案：察谓观察有志行乃举之。刘氏云察犹选也。
〔五〕集解徐广曰：「恐其姊从坐而死。」索隐重音持用反。重犹复也。为人报雠死，乃以妾故复自刑其身，令人不识也。从音踪，古字少，假借无旁「足」，而徐氏以为从坐，非也。刘氏亦音足松反。正义重，直龙反。自刑作「刊」。说文云「刊，剟也」。按：重犹爱惜也。本为严仲子报仇讫，爱惜其事，不令漏泄，以绝其踪迹。其姊妄云为己隐，误矣。
晋、楚、齐、卫闻之，皆曰：「非独政能也，乃其姊亦烈女也。乡使政诚知其姊无濡忍之志，〔一〕不重暴骸之难，〔二〕必绝险千里以列其名，姊弟俱僇于韩市者，亦未必敢以身许严仲子也。严仲子亦可谓知人能得士矣！」
〔一〕索隐濡，润也。人性湿润则能含忍，故云「濡忍」也。若勇躁则必轻死也。
〔二〕索隐重难并如字。重犹惜也，言不惜暴骸之为难也。
其后二百二十余年秦有荆轲之事。〔一〕
〔一〕集解徐广曰：「聂政至荆轲百七十年尔。」索隐徐氏据六国年表，聂政去荆轲一百七十年，则谓此传率略而言二百余年，亦当时为不能细也。正义按：年表从始皇二十三年至韩景侯三百七十年，若至哀侯六年，六百四十三年也。
荆轲者，卫人也。〔一〕其先乃齐人，徙于卫，卫人谓之庆卿。〔二〕而之燕，燕人谓之荆卿。
〔一〕索隐按：赞论称「公孙季功、董生为余道之」，则此传虽约战国策而亦别记异闻。
〔二〕索隐轲先齐人，齐有庆氏，则或本姓庆。春秋庆封，其后改姓贺。此下亦至卫而改姓荆。荆庆声相近，故随在国而异其号耳。卿者，时人尊重之号，犹如相尊美亦称「子」然也。
荆卿好读书击剑，〔一〕以术说卫元君，卫元君不用。其后秦伐魏，置东郡，徙卫元君之支属于野王。〔二〕
〔一〕集解吕氏剑技曰：「持短入长，倏忽从横。」
〔二〕正义怀州河内县。
荆轲尝游过榆次，〔一〕与盖聂论剑，〔二〕盖聂怒而目之。荆轲出，人或言复召荆卿。盖聂曰：「曩者吾与论剑有不称者，吾目之；试往，是宜去，不敢留。」使使往之主人，荆卿则已驾而去榆次矣。使者还报，盖聂曰：「固去也，吾曩者目摄之！」〔三〕
〔一〕正义并州县也。
〔二〕索隐盖音古腊反。盖，姓；聂，名。
〔三〕索隐摄犹整也。谓不称己意，因怒视以摄整之也。正义摄犹视也。
荆轲游于邯郸，鲁句践与荆轲博，争道，〔一〕鲁句践怒而叱之，荆轲嘿而逃去，遂不复会。
〔一〕索隐鲁，姓；句践，名也。与越王同，或有意义。俗本「践」作「贱」，非。
荆轲既至燕，爱燕之狗屠及善击筑者高渐离。〔一〕荆轲嗜酒，日与狗屠及高渐离饮于燕市，酒酣以往，高渐离击筑，荆轲和而歌于市中，相乐也，已而相泣，旁若无人者。荆轲虽游于酒人乎，〔二〕然其为人沈深好书；其所游诸侯，尽与其贤豪长者相结。其之燕，燕之处士田光先生亦善待之，知其非庸人也。
〔一〕索隐筑似琴，有弦，用竹击之，取以为名。渐音如字，王义（之）音哉廉反。
〔二〕集解徐广曰：「饮酒之人。」
