<!-- { "loadSidebar": true } -->
〔一〕集解徐广曰：「鸷鸟将击，必张羽毛也。」
〔二〕索隐卒音七忽反。
〔三〕集解徐广曰：「嗛音衔。」
〔四〕集解韦昭曰：「人有告言不出缗者，可方受之。」索隐缗，钱贯也。汉氏有告缗令，杨可主之。谓缗钱出入有不出算钱者，令得告之也。
〔五〕索隐谓求杨可之使。
〔六〕集解汉书音义曰：「武帝使杨可主告缗，没入其财物，纵捕为可使者，此为废格诏书，沮已成之事。」索隐应劭云：「沮败已成之事。格音阁。」
王温舒者，阳陵人也。〔一〕少时椎埋为奸。〔二〕已而试补县亭长，数废。为吏，以治狱至廷史。事张汤，迁为御史。督盗贼，杀伤甚多，稍迁至广平都尉。择郡中豪敢任吏十余人，以为爪牙，皆把其阴重罪，而纵使督盗贼，快其意所欲得。此人虽有百罪，弗法；即有避，因其事夷之，亦灭宗。以其故齐赵之郊盗贼不敢近广平，广平声为道不拾遗。上闻，迁为河内太守。
〔一〕集解徐广曰：「属冯翊。」
〔二〕集解徐广曰：「椎杀人而埋之。或谓发冢。」
素居广平时，皆知河内豪奸之家，及往，九月而至。令郡具私马五十匹，为驿自河内至长安，部吏如居广平时方略，捕郡中豪猾，郡中豪猾相连坐千余家。上书请，大者至族，小者乃死，家尽没入偿臧。奏行不过二三日，得可事。论报，至流血十余里。河内皆怪其奏，以为神速。尽十二月，郡中毋声，毋敢夜行，野无犬吠之盗。其颇不得，失之旁郡国，黎来，〔一〕会春，温舒顿足叹曰：「嗟乎，令冬月益展一月，足吾事矣！」其好杀伐行威不爱人如此。天子闻之，以为能，迁为中尉。其治复放河内，徙诸名祸猾吏〔二〕与从事，河内则杨皆、麻戊，〔三〕关中杨赣、成信等。义纵为内史，惮未敢恣治。及纵死，张汤败后，徙为廷尉，而尹齐为中尉。
〔一〕索隐黎音犁。黎，比也。
〔二〕集解徐广曰：「有残刻之名。」索隐徒请名祸猾吏。案：汉书作「徒请召猜祸吏」。服虔曰：「徒，但也。猜，恶也」。应劭曰「猜，疑也。取吏名为好猜疑人作祸败者而使之」。
〔三〕集解徐广曰：「一云『麻成』。」
尹齐者，东郡茌平人。〔一〕以刀笔稍迁至御史。事张汤，张汤数称以为廉武，使督盗贼，所斩伐不避贵戚。迁为关内都尉，声甚于宁成。上以为能，迁为中尉，吏民益凋敝。尹齐木强少文，豪恶吏伏匿而善吏不能为治，以故事多废，抵罪。上复徙温舒为中尉，而杨仆以严酷为主爵都尉。
〔一〕索隐茌音仕疑反。
杨仆者，宜阳人也。以千夫为吏。〔一〕河南守案举以为能，迁为御史，使督盗贼关东。治放尹齐，以为敢挚行。稍迁至主爵都尉，列九卿。天子以为能。南越反，拜为楼船将军，有功，封将梁侯。为荀彘所缚。〔二〕居久之，病死。
〔一〕集解汉书音义曰：「千夫若五大夫。武帝军用不足，令民出钱谷为之。」
〔二〕集解徐广曰：「受封四年，征朝鲜还，赎为庶人。」索隐案：汉书云「与左将军荀彘俱击朝鲜，为彘所缚。还，免为庶人，病死。」
而温舒复为中尉。为人少文，居廷惛惛〔一〕不辩，至于中尉则心开。督盗贼，素习关中俗，知豪恶吏，豪恶吏尽复为用，为方略。吏苛察，盗贼恶少年投缿〔二〕购告言奸，置伯格长〔三〕以牧司奸盗贼。温舒为人，善事有埶者；即无埶者，视之如奴。有埶家，虽有奸如山，弗犯；无埶者，贵戚必侵辱。舞文巧诋下户之猾，以焄大豪。〔四〕其治中尉如此。奸猾穷治，大抵尽靡烂狱中，行论无出者。其爪牙吏虎而冠。于是中尉部中中猾以下皆伏，有势者为游声誉，称治。治数岁，其吏多以权富。
〔一〕索隐音昏。
〔二〕集解徐广曰：「音项，器名也，如今之投书函中。」索隐缿音项，器名。受投书之器，入不可出。三仓音胡江反。
〔三〕集解徐广曰：「一作『落』。古『村落』字亦作『格』。街陌屯落皆设督长也。」索隐伯音阡陌，格音村落。言阡陌村落皆置长也。
〔四〕集解焄音熏。索隐以熏大豪。案：熏犹熏炙之。谓下户之中有奸猾之人，令案之，以熏逐大奸。
温舒击东越还，〔一〕议有不中意者，坐小法抵罪免。是时天子方欲作通天台〔二〕而未有人，温舒请覆中尉脱卒，得数万人作。上说，拜为少府。徙为右内史，治如其故，奸邪少禁。坐法失官。复为右辅，行中尉事。如故操。
〔一〕集解徐广曰：「元鼎六年，出会稽破东越。」
〔二〕正义汉书元封三年。三辅旧事云：「起甘泉通天台，高五十丈。」
岁余，会宛军发，〔一〕诏征豪吏，温舒匿其吏华成，及人有变告温舒受员骑钱，他奸利事，罪至族，自杀。其时两弟及两婚家亦各自坐他罪而族。光禄徐自为曰：「悲夫，夫古有三族，而王温舒罪至同时而五族乎！」
〔一〕集解汉书音义曰：「发兵伐大宛。」
温舒死，家直累千金。后数岁，尹齐亦以淮阳都尉病死，家直不满五十金。所诛灭淮阳甚多，及死，仇家欲烧其尸，尸亡去归葬〔一〕。
〔一〕集解徐广曰：「尹齐死未及敛，恐怨家欲烧之，尸亦飞去。」
自温舒等以恶为治，而郡守、都尉、诸侯二千石欲为治者，其治大抵尽放温舒，而吏民益轻犯法，盗贼滋起。南阳有梅免、白政，楚有殷中、〔一〕杜少，齐有徐勃，燕赵之闲有坚卢、范生之属。大群至数千人，擅自号，攻城邑，取库兵，释死罪，缚辱郡太守、都尉，杀二千石，为檄告县趣具食；小群（盗）以百数，掠卤乡里者，不可胜数也。于是天子始使御史中丞、丞相长史督之。犹弗能禁也，乃使光禄大夫范昆、诸辅都尉及故九卿张德等衣绣衣，持节，虎符发兵以兴击，斩首大部或至万余级，及以法诛通饮食，坐连诸郡，甚者数千人。数岁，乃颇得其渠率。散卒失亡，复聚党阻山川者，往往而群居，无可柰何。于是作「沈命法」，〔二〕曰群盗起不发觉，发觉而捕弗满品者，二千石以下至小吏主者皆死。其后小吏畏诛，虽有盗不敢发，恐不能得，坐课累府，府亦使其不言。故盗贼寖多，上下相为匿，以文辞避法焉。〔三〕
〔一〕集解徐中曰：「殷，一作『假』，人亦有姓假者也。」
〔二〕集解汉书音义曰：「沈，藏匿也。命，亡逃也。」索隐服虔云：「沈匿不发觉之法。」韦昭云：「沈，没也。」
〔三〕集解徐广曰：「诈为虚文，言无盗贼也。」
减宣者，杨人也。以佐史无害给事河东守府。卫将军青使买马河东，见宣无害，言上，征为大厩丞。〔一〕官事辨，稍迁至御史及中丞。使治主父偃及治淮南反狱，所以微文深诋，杀者甚众，称为敢决疑。数废数起，为御史及中丞者几二十岁。王温舒免中尉，而宣为左内史。其治米盐，事大小皆关其手，自部署县名曹实物，官吏令丞不得擅摇，痛以重法绳之。居官数年，一切郡中为小治辨，然独宣以小致大，能因力行之，难以为经。中废。为右扶风，坐怨成信，〔二〕信亡藏上林中，宣使郿令〔三〕格杀信，吏卒格信时，射中上林苑门，宣下吏诋罪，以为大逆，当族，自杀。而杜周任用。
〔一〕正义百官表云大仆属官有大厩，各五丞一尉也。
〔二〕集解汉书曰：「成信，宣吏。」
〔三〕正义郿令，今岐州岐县北，时属右扶风。
杜周者，〔一〕南阳杜衍人。义纵为南阳守，以为爪牙，举为廷尉史。事张汤，汤数言其无害，至御史。使案边失亡，〔二〕所论杀甚众。奏事中上意，任用，与减宣相编，更为中丞十余岁。
〔一〕索隐地名也。正义杜氏谱云字长孺。
〔二〕集解文颖曰：「边卒多亡也。或曰郡县主守有所亡失也。」
其治与宣相放，然重迟，外宽，内深次骨。〔一〕宣为左内史，周为廷尉，其治大放张汤而善候伺。上所欲挤者，因而陷之；上所欲释者，久系待问而微见其冤状。客有让周曰：「君为天子决平，不循三尺法，〔二〕专以人主意指为狱。狱者固如是乎？」周曰：「三尺安出哉？前主所是着为律，后主所是疏为令，当时为是，何古之法乎！」
〔一〕集解李奇曰：「其用罪深刻至骨。」索隐次，至也。李奇曰：「其用法刻至骨。」
〔二〕集解汉书音义曰：「以三尺竹简书法律也。」
至周为廷尉，诏狱亦益多矣。二千石系者新故相因，不减百余人。郡吏大府举之廷尉，〔一〕一岁至千余章。章大者连逮证案数百，小者数十人；远者数千，近者数百里。会狱，吏因责如章告劾，不服，以笞掠定之。于是闻有逮皆亡匿。狱久者至更数赦〔二〕十有余岁而相告言，大抵尽诋以不道〔三〕以上。廷尉及中都官诏狱逮至六七万人，吏所增加十万余人。
〔一〕集解如淳曰：「郡吏，郡太守也。」孟康曰：「举之廷尉，以章劾付廷尉治之。」
〔二〕集解张晏曰：「诏书赦，或有不从此令。」
〔三〕索隐大氐尽柢以不道。案：大氐犹大都也。氐音至。
周中废，后为执金吾，逐盗，捕治桑弘羊、卫皇后昆弟子刻深，天子以为尽力无私，迁为御史大夫。〔一〕家两子，夹河为守。其治暴酷皆甚于王温舒等矣。杜周初征为廷史，有一马，且不全；及身久任事，至三公列，子孙尊官，家訾累数巨万矣。
〔一〕集解徐广曰：「天汉三年为御史大夫，四岁，太始三年卒。」
太史公曰：自郅都、杜周十人者，此皆以酷烈为声。然郅都伉直，引是非，争天下大体。张汤以知阴阳，人主与俱上下，时数辩当否，国家赖其便。赵禹时据法守正。杜周从谀，以少言为重。自张汤死后，网密，多诋严，官事寖以秏废。九卿碌碌奉其官，救过不赡，何暇论绳墨之外乎！然此十人中，其廉者足以为仪表，其污者足以为戒，〔一〕方略教导，禁奸止邪，一切亦皆彬彬质有其文武焉。虽惨酷，斯称其位矣。至若蜀守冯当暴挫，广汉李贞擅磔人，东郡弥仆〔二〕锯项，天水骆璧推咸，〔三〕河东褚广妄杀，京兆无忌、冯翊殷周蝮鸷，〔四〕水衡阎奉朴击卖请，何足数哉！何足数哉！
〔一〕集解徐广曰：「一本无此四字。」
〔二〕索隐弥，姓；仆，名。
〔三〕集解徐广曰：「一作『成』。」索隐上音直追反，下音减。一作「成」，是也。谓（推系）〔椎击〕之以成狱也。
〔四〕索隐上音蝮蛇，下音鸷鹰也。言其酷比之蝮毒鹰攫。
【索隐述赞】太上失德，法令滋起。破觚为圆，禁暴不止。奸伪斯炽，惨酷爰始。乳兽扬威，苍鹰侧视。舞文巧诋，怀生何恃！
史记卷一百二十三
大宛列传第六十三
