<!-- { "loadSidebar": true } -->
右历书：大余者，日也。小余者，月也。端（旃）蒙者，年名也。支：丑名赤奋若，寅名摄提格。干：丙名游兆。正北，冬至加子时；正西，加酉时；正南，加午时；正东，加卯时。〔一〕
〔一〕正义准前解，小余是日之余分也。自「右历书」已下，小余又非是，年名复不周备，恐褚先生没后人所加。
【索隐述赞】历数之兴，其来尚矣。重黎是司，容成斯纪。推步天象，消息母子。五胜轮环，三正互起。孟陬贞岁，畴人顺轨。敬授之方，履端为美。
史记卷二十七
天官书第五
索隐案：天文有五官。官者，星官也。星座有尊卑，若人之官曹列位，故曰天官。正义张衡云：「文曜丽乎天，其动者有七，日月五星是也。日者，阳精之宗；月者，阴精之宗；五星，五行之精。众星列布，体生于地，精成于天，列居错峙，各有所属，在野象物，在朝象官，在人象事。其以神着有五列焉，是有三十五名：一居中央，谓之北斗；四布于方各七，为二十八舍；日月运行，历示吉凶也。」
中宫〔一〕天极星，〔二〕其一明者，太一常居也；〔三〕旁三星三公，〔四〕或曰子属。后句四星，〔五〕末大星正妃，〔六〕余三星后宫之属也。环之匡卫十二星，藩臣。皆曰紫宫。〔七〕
〔一〕索隐姚氏案：春秋元命包云「官之为言宣也，宣气立精为神垣」。又文耀钩曰「中宫大帝，其精北极星。含元出气，流精生一也」。
〔二〕索隐案：尔雅「北极谓之北辰」。又春秋合诚图云「北辰，其星五，在紫微中」。杨泉物理论云「北极，天之中，阳气之北极也。极南为太阳，极北为太阴。日、月、五星行太阴则无光，行太阳则能照，故为昏明寒暑之限极也。」
〔三〕索隐案：春秋合诚图云「紫微，大帝室，太一之精也」。正义泰一，天帝之别名也。刘伯庄云：「泰一，天神之最尊贵者也。」
〔四〕正义三公三星在北斗杓东，又三公三星在北斗魁西，并为太尉、司徒、司空之象，主变出阴阳，主佐机务。占以徙为不吉，居常则安，金、火守之并为咎也。
〔五〕索隐句音钩。句，曲也。
〔六〕索隐案：援神契云「辰极横，后妃四星从，端大妃光明」。又案：星经以后句四星名为四辅，其句陈六星为六宫，亦主六军，与此不同也。
〔七〕索隐案：元命包曰「紫之言此也，宫之言中也，言天神运动，阴阳开闭，皆在此中也」。宋均又以为十二军，中外位各定，总谓之紫宫也。
前列直斗口〔一〕三星，随北端兑，〔二〕若见若不，曰阴德，〔三〕或曰天一。〔四〕紫宫左三星曰天枪，〔五〕右五星曰天棓，〔六〕后六星绝汉抵营室，曰阁道。〔七〕
〔一〕索隐直，刘氏云如字，直，当也。又音值也。
〔二〕索隐隋斗端兑。隋音汤果反。刘氏云「斗，一作『北』」。案：汉书天文志作「北」。端作「端」。兑作「锐」。锐谓星形尖锐也。
〔三〕索隐案：文耀钩曰「阴德为天下纲」。宋均以为阴行德者，道常也。正义星经云：「阴德二星在紫微宫内，尚书西，主施德惠者，故赞阴德遗惠，周急赈抚。占以不明为宜；明，新君践极也。」又云：「阴德星，中宫女主之象。星动摇，衅起宫掖，贵嫔内妾恶之。」
〔四〕正义天一一星，疆阊阖外，天帝之神，主战斗，知人吉凶。明而有光，则阴阳和，万物成，人主吉；不然，反是太一一星次天一南，亦天帝之神，主使十六神，知风雨、水旱、兵革，饥馑、疾疫。占以不明及移为灾也。星经云：「天一、太一二星主王者即位，令诸立赤子而传国位者。星不欲微；微则废立不当其次，宗庙不享食矣。」
〔五〕索隐楚庚反。
〔六〕集解苏林曰：「音『打』之『』。」索隐棓音皮，韦昭音剖。又诗纬曰：「枪三星，棓五星，在斗杓左右，主枪人棓人。」石氏星赞云「枪棓八星，备非常」也。正义棓，庞掌反。天棓五星在女床东北，天子先驱，所以御兵也。占：星不具，国兵起也。
〔七〕索隐绝，度也。抵，属也。又案：乐汁图云「阁道，北斗辅」。石氏云「阁道六星，神所乘也」。正义汉，天河也。直度曰绝。抵，至也。营室七星，天子之宫，亦为玄宫，亦为清庙，主上公，亦天子离宫别馆也。王者道被草木，营室历九象而可观。阁道六星在王良北，飞阁之道，天子欲游别宫之道。占：一星不见则辇路不通，动摇则宫掖之内起兵也。
北斗七星，〔一〕所谓「旋、玑、玉衡〔二〕以齐七政」。〔三〕杓携龙角，〔四〕衡殷南斗，〔五〕魁枕参首。〔六〕用昏建者杓；〔七〕杓，自华以西南。〔八〕夜半建者衡；〔九〕衡，殷中州河、济之闲。〔一０〕平旦建者魁；魁，海岱以东北也。〔一一〕斗为帝车，运于中央，〔一二〕临制四乡。分阴阳，建四时，均五行，移节度，定诸纪，皆系于斗。
〔一〕索隐案：春秋运斗枢云「斗，第一天枢，第二旋，第三玑，第四权，第五衡，第六开阳，第七摇光。第一至第四为魁，第五至第七为标，合而为斗。」文耀钩云「斗者，天之喉舌。玉衡属杓，魁为琁玑」。徐整长历云「北斗七星，星闲相去九千里。其二阴星不见者，相去八千里也」。
〔二〕索隐案：尚书「旋」作「璇」。马融云「璇，美玉也。机，浑天仪，可转旋，故曰机。衡，其中横筩。以璇为机，以玉为衡，盖贵天象也」。郑玄注大传云「浑仪中筩为旋机，外规为玉衡」也。
〔三〕索隐案：尚书大传云「七政，谓春、秋、冬、夏、天文、地理、人道，所以为政也。人道政而万事顺成」。又马融注尚书云「七政者，北斗七星，各有所主：第一曰正日；第二曰主月法；第三曰命火，谓荧惑也；第四曰煞土，谓填星也；第五曰伐水，谓辰星也；第六曰危木，谓岁星也；第七曰剽金，谓太白也。日、月、五星各异，故曰七政也」。
〔四〕集解孟康曰：「杓，北斗杓也。龙角，东方宿也。携，连也。」正义案：角星为天关，其闲天门，其内天庭，黄道所经，七耀所行。左角为理，主刑，其南为太阳道；右角为将，主兵，其北为太阴道也。盖天之三门，故其星明大则天下太平，贤人在位；不然，反是也。
〔五〕集解晋灼曰：「衡，斗之中央。殷，中也。」索隐案：晋灼云「殷，中也」。宋均云「殷，当也」。
〔六〕正义枕，之禁反。衡，斗衡也。魁，斗第一星也。言北方斗，斗衡直当北之魁，枕于参星之首；北斗之杓连于龙角。南斗六星为天庙，丞相、大宰之位，主荐贤良，授爵禄，又主兵，一曰天机。南二星，魁、天粱；中央一星，天相；北二星，天府庭也。占：斗星盛明，王道和平，爵禄行；不然，反是。参主斩刈，又为天狱，主杀罚。其中三星横列者，三将军，东北曰左肩，主左将；西北曰右肩，主右将；东南曰左足，主后将；西南曰右足，主偏将：故轩辕氏占参应七将也。中央三小星曰伐，天之都尉也，主戎狄之国。不欲明；若明与参等，大臣谋乱，兵起，夷狄内战。七将皆明，主天下兵振；芒角张，王道缺；参失色，军散败；参芒角动摇，边候有急；参左足入玉井中，及金、火守，皆为起兵。
〔七〕索隐用昏建中者杓。说文云「杓，斗柄」。音匹遥反，即招摇。
〔八〕集解孟康曰：「传曰『斗第七星法太白主，杓，斗之尾也』。尾为阴，又其用昏，昏阴位，在西方，故主西南。」正义杓，东北第七星也。华，华山也。言北斗昏建用斗杓，星指寅也。杓，华山西南之地也。
〔九〕集解徐广曰：「第五星。」孟康曰：「假令杓昏建寅，衡夜半亦建寅。」索隐孟康曰：「假令杓昏建寅，衡夜半亦建寅也。」
〔一０〕正义衡，北斗衡也。言北斗夜半建用斗衡指寅。殷，当也。斗衡黄河、济水之闲地也。
〔一一〕集解孟康曰：「传曰『斗第一星法于日，主齐也』。魁，斗之首；首，阳也，又其用在明阳与明德，在东方，故主东北齐分。」正义言北斗旦建用斗魁指寅也。海岱，代郡也。言魁星主海岱之东北地也。随三时所指，有前三建也。
〔一二〕索隐姚氏案：宋均曰「言是大帝乘车巡狩，故无所不纪也。」
斗魁戴匡六星〔一〕曰文昌宫：〔二〕一曰上将，二曰次将，三曰贵相，四曰司命，五曰司中，六曰司禄。〔三〕在斗魁中，贵人之牢。〔四〕魁下六星，两两相比者，名曰三能。〔五〕三能色齐，君臣和；不齐，为乖戾。辅星〔六〕明近，〔七〕辅臣亲强；斥小，疏弱。〔八〕
〔一〕集解晋灼曰：「似匡，故曰戴匡也。」
〔二〕索隐文耀钩曰「文昌宫为天府」。孝经援神契云「文者精所聚，昌者扬天纪」。辅拂并居，以成天象，故曰文昌。
〔三〕索隐春秋元命包曰：「上将建威武，次将正左右，贵相理文绪，司禄赏功进士，司命主老幼，司灾主灾咎也。」
〔四〕集解孟康曰：「传曰『天理四星在斗魁中。贵人牢名曰天理』。」索隐在魁中，贵人牢。乐汁图云「天理理贵人牢」。宋均曰「以理牢狱」也。正义占：明，及其中有星，此贵人下狱也。
〔五〕集解苏林曰：「能音台。」索隐魁下六星，两两相比，曰三台。案：汉书东方朔「愿陈泰阶六符」。孟康曰「泰阶，三台也，台星凡六星。六符，六星之符验也」。应劭引黄帝泰阶六符经曰「泰阶者，天子之三阶：上阶，上星为男主，下星为女主；中阶，上星为诸侯三公，下星为卿大夫；下阶，上星为士，下星为庶人。三阶平，则阴阳和，风雨时；不平，则稼穑不成，冬雷夏霜，天行暴令，好兴甲兵。修宫榭，广苑囿，则上阶为之坼也」。
〔六〕集解孟康曰：「在北斗第六星旁。」
〔七〕正义大臣之象也。占：欲其小而明；若大而明，则臣夺君政；小而不明，则臣不任职；明大与斗合，国兵暴起；暗而远斗，臣不死则夺；若近臣专赏，排贤用佞，则辅生角；近臣擅国符印，将谋社稷，则辅生翼；不然，则死也。
〔八〕集解苏林曰：「斥，远也。」
杓端有两星：一内为矛，招摇；〔一〕一外为盾，天锋。〔二〕有句圜十五星，〔三〕属杓，〔四〕曰贱人之牢。〔五〕其牢中星实则囚多，虚则开出。
〔一〕集解孟康曰：「近北斗者招摇，招摇为天矛。」晋灼曰：「
更河三星，天矛、锋、招摇，一星耳。」索隐案：诗记历枢云「更河中招摇为胡兵」。宋均云「招摇星在更河内」。又乐汁图云「更河天矛」，宋均以为更河名天矛，则更河是星名也。
〔二〕集解晋灼曰：「外，远北斗也。在招摇南，一名玄戈。」正义星经云：「梗河星为戟剑之星，若星不见或进退不定，锋镝乱起，将为边境之患也。」
〔三〕索隐句音钩。圜音员。其形如连环，即贯索星也。
〔四〕正义属音烛。
