<!-- { "loadSidebar": true } -->
冒顿既立，〔一〕是时东胡强盛，闻冒顿杀父自立，乃使使谓冒顿，欲得头曼时有千里马。冒顿问群臣，群臣皆曰：「千里马，匈奴宝马也，勿与。」冒顿曰：「柰何与人邻国而爱一马乎？」遂与之千里马。居顷之，东胡以为冒顿畏之，乃使使谓冒顿，欲得单于一阏氏。冒顿复问左右，左右皆怒曰：「东胡无道，乃求阏氏！请击之。」冒顿曰：「柰何与人邻国爱一女子乎？」遂取所爱阏氏予东胡。东胡王愈益骄，西侵。与匈奴闲，中有弃地，莫居，千余里，各居其边为瓯脱。〔二〕东胡使使谓冒顿曰：「匈奴所与我界瓯脱外弃地，匈奴非能至也，吾欲有之。」冒顿问群臣，群臣或曰：「此弃地，予之亦可，勿予亦可。」于是冒顿大怒曰：「地者，国之本也，柰何予之！」诸言予之者，皆斩之。冒顿上马，令国中有后者斩，遂东袭击东胡。东胡初轻冒顿，不为备。及冒顿以兵至，击，大破灭东胡王，而虏其民人及畜产。既归，西击走月氏，南并楼烦、白羊河南王。〔三〕（侵燕代）悉复收秦所使蒙恬所夺匈奴地者，与汉关故河南塞，至朝、肤施，〔四〕遂侵燕、代。是时汉兵与项羽相距，中国罢于兵革，以故冒顿得自强，控弦之士三十余万。
〔一〕集解徐广曰：「秦二世元年壬辰岁立。」
〔二〕集解韦昭曰：「界上屯守处。」索隐服虔云「作土室以伺汉人」。又纂文曰「瓯脱，土穴也」。又云是地名，故下云「生得瓯脱王」。韦昭云「界上屯守处也」。瓯音一侯反。脱音徒活反。正义按：境上斥候之室为瓯脱也。
〔三〕索隐如淳云：「白羊王居河南。」
〔四〕集解徐广曰：「在上郡。」正义汉朝故城在原州百泉县西七十里，属安定郡。肤施，县，〔因〕秦（因）不改，今延州肤施县是。
自淳维以至头曼千有余岁，时大时小，别散分离，尚矣，其世传不可得而次云。然至冒顿而匈奴最强大，尽服从北夷，而南与中国为敌国，其世传国官号乃可得而记云。
置左右贤王，左右谷蠡王，〔一〕左右大将，左右大都尉，左右大当户，左右骨都侯。〔二〕匈奴谓贤曰「屠耆」，〔三〕故常以太子为左屠耆王。自如左右贤王以下至当户，大者万骑，小者数千，凡二十四长，立号曰「万骑」。诸大臣皆世官。呼衍氏，兰氏，〔四〕其后有须卜氏，〔五〕此三姓其贵种也。诸左方王将居东方，直上谷〔六〕以往者，东接秽貉、朝鲜；右方王将居西方，直上郡〔七〕以西，接月氏、氐、羌；〔八〕而单于之庭直代、云中：〔九〕各有分地，逐水草移徙。而左右贤王、左右谷蠡王最为大（国），左右骨都侯辅政。诸二十四长亦各自置千长、百长、什长、〔一０〕裨小王、相、封〔一一〕都尉、当户、且渠之属。〔一二〕
〔一〕集解服虔曰：「谷音鹿。蠡音离。」索隐服虔音鹿离。蠡，又音黎。
〔二〕集解骨都，异姓大臣。索隐按：后汉书云「骨都侯，异姓大臣」。
〔三〕集解徐广曰：「屠，一作『诸』。」
〔四〕正义颜师古云：「呼衍，即今鲜卑姓呼延者也。兰姓今亦有之。」
〔五〕集解呼衍氏、须卜氏常与单于婚姻。须卜氏主狱讼。索隐按：后汉书云「呼衍氏、须卜氏常与单于婚姻。须卜氏主狱讼」也。正义后汉书云：「呼衍氏、须卜氏常与单于婚姻。」
〔六〕索隐案：姚氏云「古字例以『直』为『值』。值者，当也」。正义上谷郡，今妫州也。言匈奴东方南出，直当妫州也。
〔七〕正义上郡故城在泾州上县东南五十里。言匈奴西方南直当绥州也。
〔八〕索隐西接氐、羌，案：风俗通云「二氐，本西南夷种。地理志武都有白马氐」。又鱼豢魏略云「汉置武都郡，排其种人，分窜山谷或号青氐，或号白氐」。纂文云「氐亦羊称」。说文云「羌，西方牧羊人」。续汉书云「羌，三苗姜姓之别，舜徙于三危，今河关之西南羌是也」。
〔九〕索隐案：谓匈奴所都处为「庭」。乐产云「单于无城郭，不知何以国之。穹庐前地若庭，故云庭」。正义代郡城，北狄代国，秦汉代县城也，在蔚州羌胡县北百五十里。云中故城，赵云中城，秦云中郡，在胜州榆林县东北四十里。言匈奴之南直当代、云中也。
〔一０〕索隐案：续汉书（郡国）〔百官〕志云「里有魁，人有什伍。里魁主一里百家，什主十家，伍长五家，以相检察」。故贾谊过秦论以为「俛起什百之中」是也。
〔一一〕集解徐广曰：「一作『将』。」
〔一二〕正义且，子余反。颜师古云：「今之沮渠姓，盖本因此官。」
岁正月，诸长小会单于庭，祠。五月，大会茏城，〔一〕祭其先、天地、鬼神。秋，马肥，大会蹛林，〔二〕课校人畜〔三〕计。其法，拔刃尺者死，坐盗者没入其家；有罪小者轧，〔四〕大者死。狱久者不过十日，一国之囚不过数人。而单于朝出营，拜日之始生，夕拜月。其坐，长左而北乡。〔五〕日上戊己。其送死，有棺椁金银衣裘，而无封树丧服；〔六〕近幸臣妾从死者，多至数千百人。〔七〕举事而候星月，月盛壮则攻战，月亏则退兵。其攻战，斩首虏赐一卮酒，而所得卤获因以予之，得人以为奴婢。故其战，人人自为趣利，善为诱兵以冒敌。故其见敌则逐利，如鸟之集；其困败，则瓦解云散矣。战而扶舆死者，尽得死者家财。
〔一〕索隐汉书作「龙城」，亦作「茏」字。崔浩云「西方胡皆事龙神，故名大会处为龙城」。后汉书云「匈奴俗，岁有三龙祠，祭天神」。
〔二〕集解汉书音义曰：「匈奴秋社八月中皆会祭处。蹛音带。」索隐服虔云：「音带。匈奴秋社八月中皆会祭处。」郑氏云：「地名也。」晋灼云「李陵与苏武书云『相竞趋蹛林』」，则服虔说是也。又韦昭音多蓝反。姚氏案：李牧传「大破匈奴，灭襜褴」，此字与韦昭音颇同，然林褴声相近，或以「林」为「褴」也。正义颜师古云：「蹛者，遶林木而祭也。鲜卑之俗，自古相传，秋祭无林木者，尚竖柳枝，众骑驰遶三周乃止，此其遗法也。」
〔三〕正义许又反。
〔四〕集解汉书音义曰：「刃刻其面。」索隐服虔云：「刀割面也，音乌八反。」邓展云：「历也。」如淳云：「挝，抶也。」三苍云：「轧，辗也。」说文云：「辗，轹也。」正义颜师古云：「轧者谓辗轹其骨节，若今之厌踝者也。」
〔五〕正义其座北向，长者在左，以左为尊也。
〔六〕集解张华曰：「匈奴名冢曰逗落。」
〔七〕正义汉书作「数十百人」。颜师古云：「或数十人，或百人。」
后北服浑庾、屈射、〔一〕丁零、〔二〕鬲昆、薪犁之国。〔三〕于是匈奴贵人大臣皆服，以冒顿单于为贤。
〔一〕索隐国名。射音亦，又音石。
〔二〕索隐按：魏略云「丁零在康居北，去匈奴庭接习水七千里」。又云「匈奴北有浑窳国」。
〔三〕正义已上五国在匈奴北。
是时汉初定中国，徙韩王信于代，都马邑。匈奴大攻围马邑，韩王信降匈奴。匈奴得信，因引兵南踰句注，攻太原，至晋阳下。高帝自将兵往击之。会冬大寒雨雪，卒之堕指者十二三，于是冒顿详败走，诱汉兵。汉兵逐击冒顿，冒顿匿其精兵，见其羸弱，于是汉悉兵，多步兵，三十二万，北逐之。高帝先至平城，〔一〕步兵未尽到，冒顿纵精兵四十万骑围高帝于白登，〔二〕七日，汉兵中外不得相救饷。匈奴骑，其西方尽白马，东方尽青駹马，〔三〕北方尽乌骊马〔四〕，南方尽骍马。〔五〕高帝乃使使闲厚遗阏氏，阏氏乃谓冒顿曰：「两主不相困。今得汉地，而单于终非能居之也。且汉王亦有神，单于察之。」冒顿与韩王信之将王黄、赵利期，而黄、利兵又不来，疑其与汉有谋，亦取阏氏之言，乃解围之一角。于是高帝令士皆持满傅〔六〕矢外乡，从解角直出，竟与大军合，而冒顿遂引兵而去。汉亦引兵而罢，使刘敬结和亲之约。
〔一〕集解徐广曰：「在鴈门。」
〔二〕正义白登台在白登山上，朔州定襄县东三十里。定襄县，汉平城县也。
〔三〕索隐駹音武江反。案：青駹马，色青。正义郑玄云：「駹，不纯也。」说文云：「駹，面颡皆白。」尔雅云黑马面白也。
〔四〕索隐说文云：「骊，黑色。」
〔五〕索隐案：诗传云「赤黄曰骍」。
〔六〕索隐音附。
是后韩王信为匈奴将，及赵利、王黄等数倍约，侵盗代、云中。居无几何，陈豨反，又与韩信合谋击代。汉使樊哙往击之，复拔代、鴈门、云中郡县，不出塞。是时匈奴以汉将众往降，故冒顿常往来侵盗代地。于是汉患之，高帝乃使刘敬奉宗室女公主为单于阏氏，岁奉匈奴絮缯酒米食物各有数，约为昆弟以和亲，冒顿乃少止。后燕王卢绾反，率其党数千人降匈奴，往来苦上谷以东。
高祖崩，孝惠、吕太后时，汉初定，故匈奴以骄。冒顿乃为书遗高后，妄言。高后欲击之，〔一〕诸将曰：「以高帝贤武，然尚困于平城。」于是高后乃止，〔二〕复与匈奴和亲。
〔一〕索隐案：汉书云「高后时，冒顿寖骄，乃使使遗高后书曰：『孤偾之君，生于沮泽之中，长于平野牛马之域，数至边境，愿游中国。陛下独立，孤偾独居，两主不乐，无以自娱，愿以所有，易其所无。』。高后怒，欲击之」。
〔二〕索隐案汉书，季布谏，高后乃止。
至孝文帝初立，复修和亲之事。其三年五月，匈奴右贤王入居河南地，侵盗上郡葆塞蛮夷，杀略人民。于是孝文帝诏丞相灌婴发车骑八万五千，诣高奴，〔一〕击右贤王。右贤王走出塞。文帝幸太原。是时济北王反，文帝归，罢丞相击胡之兵。
〔一〕正义延州城本汉高奴县旧都。
其明年，单于遗汉书曰：「天所立匈奴大单于敬问皇帝无恙。前时皇帝言和亲事，称书意，合欢。汉边吏侵侮右贤王，右贤王不请，听后义卢侯难氏〔一〕等计，与汉吏相距，绝二主之约，离兄弟之亲。皇帝让书再至，发使以书报，不来，汉使不至，汉以其故不和，邻国不附。今以小吏之败约故，罚右贤王，使之西求月氏击之。以天之福，吏卒良，马强力，以夷灭月氏，尽斩杀降下之。定楼兰、〔二〕乌孙、呼揭〔三〕及其旁二十六国，皆以为匈奴。〔四〕诸引弓之民，并为一家。北州已定，愿寝兵休士卒养马，除前事，复故约，以安边民，以应始古，使少者得成其长，老者安其处，世世平乐。未得皇帝之志也，故使郎中系雩浅奉书〔五〕请，献橐他一匹，骑马二匹，驾二驷。〔六〕皇帝即不欲匈奴近塞，则且诏吏民远舍。使者至，即遣之。」以六月中来至薪望之地。〔七〕书至，汉议击与和亲孰便。公卿皆曰：「单于新破月氏，乘胜，不可击。且得匈奴地，泽卤〔八〕，非可居也。和亲甚便。」汉许之。
