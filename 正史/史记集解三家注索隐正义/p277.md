<!-- { "loadSidebar": true } -->
〔一〕集解苏林曰：「禄伯傥将兵降汉，自为利己，于吴为生患也。」
吴少将桓将军说王曰：「吴多步兵，步兵利险；汉多车骑，车骑利平地。愿大王所过城邑不下，直弃去，疾西据雒阳武库，食敖仓粟，阻山河之险以令诸侯，虽毋入关，天下固已定矣。即大王徐行，留下城邑，汉军车骑至，驰入梁楚之郊，事败矣。」吴王问诸老将，老将曰：「此少年推锋之计可耳，安知大虑乎！」于是王不用桓将军计。
吴王专并将其兵，未度淮，诸宾客皆得为将、校尉、候、司马，独周丘不得用。周丘者，下邳人，亡命吴，酤酒无行，吴王濞薄之，弗任。周丘上谒，说王曰：「臣以无能，不得待罪行闲。臣非敢求有所将，愿得王一汉节，必有以报王。」王乃予之。周丘得节，夜驰入下邳。下邳时闻吴反，皆城守。至传舍，召令。令入户，使从者以罪斩令。遂召昆弟所善豪吏告曰：「吴反兵且至，至，屠下邳不过食顷。今先下，家室必完，能者封侯矣。」出乃相告，下邳皆下。周丘一夜得三万人，使人报吴王，遂将其兵北略城邑。比至城阳，〔一〕兵十余万，破城阳中尉军。闻吴王败走，自度无与共成功，即引兵归下邳。未至，疽发背死。
〔一〕正义地理志云城阳国，故齐，汉文帝二年别为国，属兖州。
二月中，吴王兵既破，败走，于是天子制诏将军曰：「盖闻为善者，天报之以福；为非者，天报之以殃。高皇帝亲表功德，建立诸侯，幽王、悼惠王绝无后，孝文皇帝哀怜加惠，王幽王子遂、悼惠王子卬等，令奉其先王宗庙，为汉藩国，德配天地，明并日月。吴王濞倍德反义，诱受天下亡命罪人，乱天下币，〔一〕称病不朝二十余年，有司数请濞罪，孝文皇帝宽之，欲其改行为善。今乃与楚王戊、赵王遂、胶西王卬、济南王辟光、菑川王贤、胶东王雄渠约从反，为逆无道，起兵以危宗庙，贼杀大臣及汉使者，迫劫万民，夭杀无罪，烧残民家，掘其丘冢，甚为暴虐。今卬等又重逆无道，烧宗庙，卤御物，〔二〕朕甚痛之。朕素服避正殿，将军其劝士大夫击反虏。击反虏者，深入多杀为功，斩首捕虏比三百石以上者皆杀之，无有所置。〔三〕敢有议诏及不如诏者，皆要斩。」
〔一〕集解如淳曰：「币，钱也。以私钱淆乱天下钱也。」
〔二〕集解如淳曰：「卤，抄掠也。宗庙在郡县之物，皆为御物。」正义颜师古曰：「御物，宗庙之服器也。」
〔三〕正义置，放释也。
初，吴王之度淮，与楚王遂西败棘壁，〔一〕乘胜前，锐甚。梁孝王恐，遣六将军击吴，又败梁两将，士卒皆还走梁。梁数使使报条侯求救，条侯不许。又使使恶条侯于上，上使人告条侯救梁，复守便宜不行。梁使韩安国及楚死事相弟张羽为将军，〔二〕乃得颇败吴兵。吴兵欲西，梁城守坚，不敢西，即走条侯军，会下邑。〔三〕欲战，条侯壁，不肯战。吴粮绝，卒饥，数挑战，遂夜奔条侯壁，惊东南。条侯使备西北，果从西北入。吴大败，士卒多饥死，乃畔散。于是吴王乃与其麾下壮士数千人夜亡去，度江走丹徒，保东越。〔四〕东越兵可万余人，乃使人收聚亡卒。汉使人以利啖东越，〔五〕东越即绐吴王，吴王出劳军，即使人鏦杀吴王，〔六〕盛其头，〔七〕驰传以闻。吴王子子华、子驹亡走闽越。吴王之弃其军亡也，军遂溃，往往稍降太尉、梁军。楚王戊军败，自杀。
〔一〕正义在宋州宁陵县西南七十里。
〔二〕集解徐广曰：「楚相张尚谏王而死。」正义按：羽，尚弟也。
〔三〕集解徐广曰：「属梁国。」正义宋州砀山县，本汉下邑县。
〔四〕正义东越传云：「独东瓯受汉之购，杀吴王。」丹徒，润州也。东瓯即东越也。东越将兵从吴在丹徒也。
〔五〕集解韦昭曰：「啖音徒览反。」
〔六〕集解孟康曰：「方言『戟谓之鏦』。」索隐鏦音七江反。谓以戈刺杀之。邹氏又音舂。亦音「从容」之「从」，谓撞杀之也。
〔七〕集解吴地记曰：「吴王濞葬武进县南，地名相唐。」索隐张勃云「吴王濞葬丹徒县南，其地名相唐」。今注本云「武进县」，恐错也。正义括地志云：「汉吴王濞冢在润州丹徒县东练壁聚北，今入于江。吴录云丹徒有吴王冢，在县北，其处名为相唐。」
三王之围齐临菑也，三月不能下。汉兵至，胶西、胶东、菑川王各引兵归。胶西王乃袒跣，席稿，饮水，谢太后。王太子德曰：「汉兵远，臣观之已罢，可袭，愿收大王余兵击之，击之不胜，乃逃入海，未晚也。」王曰：「吾士卒皆已坏，不可发用。」弗听。汉将弓高侯颓当〔一〕遗王书曰：「奉诏诛不义，降者赦其罪，复故；不降者灭之。王何处，须以从事。」王肉袒叩头汉军壁，谒曰：「臣卬奉法不谨，惊骇百姓，乃苦将军远道至于穷国，敢请菹醢之罪。」弓高侯执金鼓见之，曰：「王苦军事，愿闻王发兵状。」王顿首膝行对曰：「今者，晁错天子用事臣，变更高皇帝法令，侵夺诸侯地。卬等以为不义，恐其败乱天下，七国发兵，且以诛错。今闻错已诛，卬等谨以罢兵归。」将军曰：「王苟以错不善，何不以闻？（及）〔乃〕未有诏虎符，擅发兵击义国。以此观之，意非欲诛错也。」乃出诏书为王读之。读之讫，曰：「王其自图。」王曰：「如卬等死有余罪。」遂自杀。太后、太子皆死。胶东、菑川、济南王皆死，〔二〕国除，纳于汉。郦将军围赵十月而下之，赵王自杀。济北王以劫故，得不诛，徙王菑川。
〔一〕集解徐广曰：「姓韩。」
〔二〕集解徐广曰：「一云『自杀』。」
初，吴王首反，并将楚兵，连齐赵。正月起兵，三月皆破，独赵后下。复置元王少子平陆侯礼为楚王，续元王后。徙汝南王非王吴故地，为江都王。
太史公曰：吴王之王，由父省也。〔一〕能薄赋敛，使其众，以擅山海利。逆乱之萌，自其子兴。争技发难，〔二〕卒亡其本；亲越谋宗，竟以夷陨。晁错为国远虑，祸反近身。袁盎权说，初宠后辱。故古者诸侯地不过百里，山海不以封。「毋亲夷狄，以疏其属」，盖谓吴邪？「毋为权首，反受其咎」，岂盎、错邪？
〔一〕集解言濞之王吴，由父代王被省封合阳侯。省音所幸反。索隐省音所景反。省者，减也。谓父仲从代王省封合阳侯也。
〔二〕索隐谓与太子争博为争技也。
【索隐述赞】吴楚轻悍，王濞倍德。富因采山，衅成提局。憍矜贰志，连结七国。婴命始监，错诛未塞。天之悔祸，卒取奔北。
史记卷一百七
魏其武安侯列传第四十七
魏其侯窦婴者，孝文后从兄子也。父世观津人。〔一〕喜宾客。孝文时，婴为吴相，病免。孝景初即位，为詹事。〔二〕
〔一〕索隐案：地理志观津县属信都。以言其累叶在观津，故云「
父世」也。正义观津城在冀州武邑县东南二十五里。
〔二〕正义百官表云「詹事，秦官，掌皇后、太子家」也。
梁孝王者，孝景弟也，其母窦太后爱之。梁孝王朝，因昆弟燕饮。是时上未立太子，酒酣，从容言曰：「千秋之后传梁王。」太后驩。窦婴引卮酒进上，曰：「天下者，高祖天下，父子相传，此汉之约也，上何以得擅传梁王！」太后由此憎窦婴。窦婴亦薄其官，因病免。太后除窦婴门籍，不得入朝请。〔一〕
〔一〕集解律，诸侯春朝天子曰朝，秋曰请。正义才性反。
孝景三年，吴楚反，上察宗室诸窦〔一〕毋如窦婴贤，乃召婴。婴入见，固辞谢病不足任。太后亦惭。于是上曰：「天下方有急，王孙宁可以让邪？」〔二〕乃拜婴为大将军，赐金千斤。婴乃言袁盎、栾布诸名将贤士在家者进之。所赐金，陈之廊庑下，军吏过，辄令财取为用，〔三〕金无入家者。窦婴守荥阳，监齐赵兵。〔四〕七国兵已尽破，封婴为魏其侯。诸游士宾客争归魏其侯。孝景时每朝议大事，条侯、魏其侯，诸列侯莫敢与亢礼。
〔一〕索隐案：谓宗室之中及诸窦之宗室也。又姚氏案：酷吏传「
周阳由，其父赵兼，以淮南王舅侯周阳，故因改氏。由以宗室任为郎」。则似是与国有亲戚属籍者，亦得呼为宗室也。
〔二〕集解汉书曰：「窦婴字王孙。」
〔三〕集解苏林曰：「令自裁度取为用也。」
〔四〕正义监音甲衫反。吴王濞传云「窦婴屯荥阳，监齐赵兵」也。
孝景四年，立栗太子，〔一〕使魏其侯为太子傅。孝景七年，栗太子废，魏其数争不能得。魏其谢病，屏居蓝田南山之下数月，诸宾客辩士说之，莫能来。梁人高遂乃说魏其曰：「能富贵将军者，上也；能亲将军者，太后也。今将军傅太子，太子废而不能争；争不能得，又弗能死。自引谢病，拥赵女，屏闲处〔二〕而不朝。相提而论，〔三〕是自明扬主上之过。有如两宫螫将军，〔四〕则妻子毋类矣。」〔五〕魏其侯然之，乃遂起，朝请如故。
〔一〕正义栗姬之子，后废之，故书母姓也。
〔二〕正义上音闲，下昌汝反。
〔三〕集解徐广曰：「提音徒抵反。」索隐提音弟，又音啼。相提犹相抵也。论音路顿反。
〔四〕集解张晏曰：「两宫，太后、景帝也。螫，怒也。毒虫怒必螫人。又火各反。」索隐螫音释。谓怒也，毒虫怒必螫人。又音火各反。汉书作「奭」，奭即螫也。正义两宫，太子、景帝也。
〔五〕索隐谓见诛灭无遗类。
桃侯免相，〔一〕窦太后数言魏其侯。孝景帝曰：「太后岂以为臣有爱，〔二〕不相魏其？魏其者，沾沾〔三〕自喜耳，多易。〔四〕难以为相，持重。」遂不用，用建陵侯卫绾为丞相。
〔一〕集解服虔曰：「刘舍也。」
〔二〕索隐爱犹惜也。
〔三〕集解徐广曰：「沾，一作『怗』。又昌兼反，又当牒反。」
〔四〕集解张晏曰：「沾沾，言自整顿也。多易，多轻易之行也。或曰沾音幨也。」索隐沾音襜，又音当牒反。小颜音他兼反。幨音如字，又天牒反。幨音尺占反。
武安侯田蚡〔一〕者，孝景后同母弟也，生长陵。魏其已为大将军后，方盛，蚡为诸郎，〔二〕未贵，往来侍酒魏其，跪起如子姓。及孝景晚节，〔三〕蚡益贵幸，为太中大夫。蚡辩有口，学盘盂诸书，〔四〕王太后贤之。〔五〕孝景崩，即日太子立，称制，所镇抚多有田蚡宾客计筴，蚡弟田胜，皆以太后弟，孝景后三年〔六〕封蚡为武安侯，胜为周阳侯。〔七〕
〔一〕索隐扶粉反。如「蚡鼠」之「蚡」，音坟。
〔二〕集解徐广曰：「一云『诸卿』。时人相号长老老者为『诸公』，年少者为『诸卿』，如今人相号为『士大夫』也。」
〔三〕索隐按：谓晚年也。
〔四〕集解应劭曰：「黄帝史孔甲所作铭也。凡二十九篇，书盘盂中，所为法戒。诸书，诸子文书也。」孟康曰：「孔甲盘盂二十六篇，杂家书，兼儒、墨、名、法。」
