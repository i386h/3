<!-- { "loadSidebar": true } -->
〔三〕集解徐广曰：「属清河。」正义今贝州武城县也。
平原君家楼临民家。民家有躄者，盘散〔一〕行汲。平原君美人居楼上，临见，大笑之。明日，躄者至平原君门，请曰：「臣闻君之喜士，士不远千里而至者，以君能贵士而贱妾也。臣不幸有罢癃之病，〔二〕而君之后宫临而笑臣，臣愿得笑臣者头。」平原君笑应曰：「诺。」躄者去，平原君笑曰：「观此竖子，乃欲以一笑之故杀吾美人，不亦甚乎！」终不杀。居岁余，宾客门下舍人稍稍引去者过半。平原君怪之，曰：「胜所以待诸君者未尝敢失礼，而去者何多也？」门下一人前对曰：「以君之不杀笑躄者，以君为爱色而贱士，士即去耳。」于是平原君乃斩笑躄者美人头，自造门进躄者，因谢焉。其后门下乃复稍稍来。是时齐有孟尝，魏有信陵，楚有春申，故争相倾以待士。〔三〕
〔一〕集解亦作「跚」。索隐躄音壁。散音先寒反，亦作「跚」，同音。正义躄，跛也。
〔二〕集解徐广曰：「癃音隆。癃，病也。」索隐罢音皮。癃音吕宫反。罢癃谓背疾，言腰曲而背隆高也。
〔三〕集解徐广曰：「待，一作『得』。」
秦之围邯郸，〔一〕赵使平原君求救，合从于楚，约与食客门下有勇力文武备具者二十人偕。平原君曰：「使文能取胜，则善矣。文不能取胜，则歃血于华屋之下，必得定从而还。士不外索，取于食客门下足矣。」得十九人，余无可取者，无以满二十人。门下有毛遂者，前，自赞于平原君曰：「遂闻君将合从于楚，约与食客门下二十人偕，不外索。今少一人，愿君即以遂备员而行矣。」平原君曰：「先生处胜之门下几年于此矣？」毛遂曰：「三年于此矣。」平原君曰：「夫贤士之处世也，譬若锥之处囊中，其末立见。今先生处胜之门下三年于此矣，左右未有所称诵，胜未有所闻，是先生无所有也。先生不能，先生留。」毛遂曰：「臣乃今日请处囊中耳。使遂蚤得处囊中，乃颖脱而出，〔二〕非特其末见而已。」平原君竟与毛遂偕。十九人相与目笑之而未废也。〔三〕
〔一〕正义赵惠文王九年，秦昭王十五年。
〔二〕索隐按：郑玄曰「颖，环也」。脱音吐活反。
〔三〕索隐按：郑玄曰「皆目视而轻笑之，未能即废弃之也」。
毛遂比至楚，与十九人论议，十九人皆服。平原君与楚合从，言其利害，日出而言之，日中不决。十九人谓毛遂曰：「先生上。」毛遂按剑历阶而上，谓平原君曰：「从之利害，两言而决耳。今日出而言从，日中不决，何也？」楚王谓平原君曰：「客何为者也？」平原君曰：「是胜之舍人也。」楚王叱曰：「胡不下！吾乃与而君言，汝何为者也！」毛遂按剑而前曰：「王之所以叱遂者，以楚国之众也。今十步之内，王不得恃楚国之众也，王之命县于遂手。吾君在前，叱者何也？且遂闻汤以七十里之地王天下，文王以百里之壤而臣诸侯，岂其士卒众多哉，诚能据其势而奋其威。今楚地方五千里，持戟百万，此霸王之资也。以楚之强，天下弗能当。白起，小竖子耳，率数万之众，兴师以与楚战，一战而举鄢郢，再战而烧夷陵，三战而辱王之先人。此百世之怨而赵之所羞，而王弗知恶焉。〔一〕合从者为楚，非为赵也。吾君在前，叱者何也？」楚王曰：「唯唯，诚若先生之言，谨奉社稷而以从。」毛遂曰：「从定乎？」楚王曰：「定矣。」毛遂谓楚王之左右曰：「取鸡狗马之血来。」〔二〕毛遂奉铜盘〔三〕而跪进之楚王曰：「王当歃血而定从，次者吾君，次者遂。」遂定从于殿上。毛遂左手持盘血而右手招十九人曰：「公相与歃此血于堂下。〔四〕公等录录，〔五〕所谓因人成事者也。」
〔一〕正义恶，乌故反。
〔二〕索隐按：盟之所用牲贵贱不同，天子用牛及马，诸侯用犬及豭，大夫已下用鸡。今此总言盟之用血，故云「取鸡狗马之血来」耳。
〔三〕索隐奉，敷奉反。若周礼则用珠盘也。
〔四〕索隐啑此血。音所甲反。
〔五〕集解音禄。索隐音禄。按：王劭云「录，借字耳」。又说文云「录录，随从之貌」。
平原君已定从而归，归至于赵，曰：「胜不敢复相士。胜相士多者千人，寡者百数，自以为不失天下之士，今乃于毛先生而失之也。毛先生一至楚，而使赵重于九鼎大吕。〔一〕毛先生以三寸之舌，强于百万之师。胜不敢复相士。」遂以为上客。
〔一〕索隐九鼎大吕，国之宝器。言毛遂至楚，使赵重于九鼎大吕，言为天下所重也。正义大吕，周庙大锺。
平原君既返赵，楚使春申君将兵赴救赵，魏信陵君亦矫夺晋鄙军往救赵，皆未至。秦急围邯郸，邯郸急，且降，平原君甚患之。邯郸传舍吏子李同〔一〕说平原君曰：「君不忧赵亡邪？」平原君曰：「
赵亡则胜为虏，何为不忧乎？」李同曰：「邯郸之民，炊骨易子而食，可谓急矣，而君之后宫以百数，婢妾被绮縠，余粱肉，而民褐衣不完，糟糠不厌。民困兵尽，或剡木为矛矢，而君器物锺磬自若。使秦破赵，君安得有此？使赵得全，君何患无有？今君诚能令夫人以下编于士卒之闲，分功而作，家之所有尽散以飨士，士方其危苦之时，易德耳。」〔二〕于是平原君从之，得敢死之士三千人。李同遂与三千人赴秦军，秦军为之却三十里。亦会楚、魏救至，秦兵遂罢，邯郸复存。李同战死，封其父为李侯。〔三〕
〔一〕正义名谈，太史公讳改也。
〔二〕正义言士方危苦之时，易有恩德。
〔三〕集解徐广曰：「河内成皋有李城。」正义怀州温县，本李城也，李同父所封。隋炀帝从故温城移县于此。
虞卿欲以信陵君之存邯郸为平原君请封。公孙龙闻之，夜驾见平原君曰：「龙闻虞卿欲以信陵君之存邯郸为君请封，有之乎？」平原君曰：「然。」龙曰：「此甚不可。且王举君而相赵者，非以君之智能为赵国无有也。割东武城而封君者，非以君为有功也，而以国人无勋，乃以君为亲戚故也。君受相印不辞无能，割地不言无功者，亦自以为亲戚故也。今信陵君存邯郸而请封，是亲戚受城而国人计功也。〔一〕此甚不可。且虞卿操其两权，事成，操右券以责；〔二〕事不成，以虚名德君。君必勿听也。」平原君遂不听虞卿。
〔一〕集解徐广曰：「一本『是亲戚受城而以国许人』。」
〔二〕索隐言虞卿论平原君取封事成，则操其右券以责其报德也。
平原君以赵孝成王十五年卒。〔一〕子孙代，后竟与赵俱亡。
〔一〕索隐按：六国年表及世家并云十四年卒，与此不同。
平原君厚待公孙龙。公孙龙善为坚白之辩，及邹衍过赵〔一〕言至道，乃绌公孙龙。〔二〕
〔一〕索隐过音戈。
〔二〕集解刘向别录曰：「齐使邹衍过赵，平原君见公孙龙及其徒綦毋子之属，论『白马非马』之辩，以问邹子。邹子曰：『不可。彼天下之辩有五胜三至，而辞正为下。辩者，别殊类使不相害，序异端使不相乱，杼意通指，明其所谓，使人与知焉，不务相迷也。故胜者不失其所守，不胜者得其所求。若是，故辩可为也。及至烦文以相假，饰辞以相惇，巧譬以相移，引人声使不得及其意。如此，害大道。夫缴纷争言而竞后息，不能无害君子。』坐皆称善。」索隐杼音墅。杼者，舒也。缴音叫。谓缴绕纷乱，争言而竞后息，不能无害也。
虞卿者，游说之士也。蹑蹻檐簦〔一〕说赵孝成王。一见，赐黄金百镒，白璧一双；再见，为赵上卿，故号为虞卿。〔二〕
〔一〕集解徐广曰：「蹻，草履也。簦，长柄笠，音登。笠有柄者谓之簦。」索隐蹻，亦作「繑」，音脚。徐广云：「繑，草履也。」
〔二〕集解谯周曰：「食邑于虞。」索隐赵之虞在河东大阳县，今之虞乡县是也。
秦赵战于长平，赵不胜，亡一都尉。赵王召楼昌与虞卿曰：「军战不胜，尉复死，〔一〕寡人使束甲而趋之，何如？」楼昌曰：「无益也，不如发重使为媾。」〔二〕虞卿曰：「昌言媾者，以为不媾军必破也。而制媾者在秦。且王之论秦也，欲破赵之军乎，不邪？」王曰：「秦不遗余力矣，必且欲破赵军。」虞卿曰：「王听臣，发使出重宝以附楚、魏，楚、魏欲得王之重宝，必内吾使。赵使入楚、魏，秦必疑天下之合从，且必恐。如此，则媾乃可为也。」赵王不听，与平阳君为媾，发郑朱入秦。秦内之。赵王召虞卿曰：「寡人使平阳君为媾于秦，秦已内郑朱矣，卿之为奚如？」虞卿对曰：「王不得媾，军必破矣。天下贺战者皆在秦矣。郑朱，贵人也，入秦，秦王与应侯必显重以示天下。楚、魏以赵为媾，必不救王。秦知天下不救王，则媾不可得成也。」应侯果显郑朱以示天下贺战胜者，终不肯媾。长平大败，遂围邯郸，为天下笑。
〔一〕集解徐广曰：「复，一作『系』。」
〔二〕集解古后反。求和曰媾。索隐古候反。按：求和曰媾。媾亦讲，讲亦和也。
秦既解邯郸围，而赵王入朝，使赵郝〔一〕约事于秦，割六县而媾。虞卿谓赵王曰：「秦之攻王也，倦而归乎？王以其力尚能进，爱王而弗攻乎？」王曰：「秦之攻我也，不遗余力矣，必以倦而归也。」虞卿曰：「秦以其力攻其所不能取，倦而归，王又以其力之所不能取以送之，是助秦自攻也。来年秦复攻王，王无救矣。」王以虞卿之言赵郝。赵郝曰：「虞卿诚能尽秦力之所至乎？诚知秦力之所不能进，此弹丸之地弗予，令秦来年复攻王，王得无割其内而媾乎？」王曰：「请听子割，子能必使来年秦之不复攻我乎？」赵郝对曰：「此非臣之所敢任也。他日三晋之交于秦，相善也。今秦善韩、魏而攻王，王之所以事秦必不如韩、魏也。今臣为足下解负亲之攻，〔二〕开关通币，齐交韩、魏，至来年而王独取攻于秦，此王之所以事秦必在韩、魏之后也。此非臣之所敢任也。」
〔一〕集解音释。徐广曰：「一作『赦』。」索隐音释。
〔二〕索隐言为足下解其负檐，而亲自攻之也。
