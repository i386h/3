<!-- { "loadSidebar": true } -->
吴楚反，闻，晁错谓丞史曰：〔一〕「夫袁盎多受吴王金钱，专为蔽匿，言不反。今果反，欲请治盎宜知计谋。」丞史曰：「事未发，治之有绝。〔二〕今兵西乡，治之何益！且袁盎不宜有谋。」〔三〕晁错犹与未决。人有告袁盎者，袁盎恐，夜见窦婴，为言吴所以反者，愿至上前口对状。窦婴入言上，上乃召袁盎入见。晁错在前，及盎请辟人赐闲，错去，固恨甚。袁盎具言吴所以反状，以错故，独急斩错以谢吴，吴兵乃可罢。其语具在吴事中。使袁盎为太常，窦婴为大将军。两人素相与善。逮吴反。诸陵长者长安中贤大夫争附两人，车随者日数百乘。
〔一〕集解如淳曰：「百官表御史大夫有两丞。丞史，丞及史也。」
〔二〕集解如淳曰：「事未发之时治之，乃有所绝。」索隐案：谓有绝吴反心也。
〔三〕集解如淳曰：「盎大臣，不宜有奸谋。」
及晁错已诛，袁盎以太常使吴。吴王欲使将，不肯。欲杀之，使一都尉以五百人围守盎军中。袁盎自其为吴相时，（尝）有从史尝盗爱盎侍儿，〔一〕盎知之，弗泄，遇之如故。人有告从史，言「君知尔与侍者通」，乃亡归。袁盎驱自追之，遂以侍者赐之，复为从史。及袁盎使吴见守，从史适为守盎校尉司马，乃悉以其装赍置二石醇醪，会天寒，士卒饥渴，饮酒醉，西南陬卒皆卧，司马夜引袁盎起，曰：「君可以去矣，吴王期旦日斩君。」盎弗信，曰：「公何为者？」司马曰：「臣故为从史盗君侍儿者。」盎乃惊谢曰；「公幸有亲〔二〕，吾不足以累公。」司马曰：「君弟去，臣亦且亡，辟吾亲，〔三〕君何患！」乃以刀决张，〔四〕道〔五〕从醉卒（直）隧〔直〕出。司马与分背，袁盎解节毛怀之，〔六〕杖，步行七八里，明，见梁骑，骑驰去，〔七〕遂归报。
〔一〕集解文颖曰：「婢也。」
〔二〕集解文颖曰：「言汝有亲老。」
〔三〕集解如淳曰：「藏匿吾亲，不使遇害也。」索隐案：张晏云「辟，隐也。言自隐辟亲，不使遇祸也」。
〔四〕集解音帐。索隐案：帐，军幕也。决之以出也。
〔五〕集解如淳曰：「决开当所从亡者之道。」
〔六〕集解如淳曰：「不欲令人见也。」
〔七〕集解文颖曰：「梁骑击吴楚者也。或曰得梁马驰去也。
吴楚已破，上更以元王子平陆侯礼为楚王，袁盎为楚相。尝上书有所言，不用。袁盎病免居家，与闾里浮沈，相随行，斗鸡走狗。雒阳剧孟尝过袁盎，盎善待之。安陵富人有谓盎曰：「吾闻剧孟博徒，〔一〕将军何自通之？」盎曰：「剧孟虽博徒，然母死，客送葬车千余乘，此亦有过人者。且缓急人所有。夫一旦有急叩门，不以亲为解，〔二〕不以存亡为辞，天下所望者，独季心、剧孟耳。今公常从数骑，〔三〕一旦有缓急，宁足恃乎！」骂富人，弗与通。诸公闻之，皆多袁盎。
〔一〕集解如淳曰：「博荡之徒。」或曰博戏之徒。
〔二〕集解张晏曰：「不语云『亲不听』也。」瓒曰：「凡人之于赴难济危，多以有父母为解，而孟兼行之。」索隐案：谓不以亲为辞也。今此云解者，亦谓不以亲在而自解。
〔三〕集解徐广曰：「常，一作『详』。」
袁盎虽家居，景帝时时使人问筹策。梁王欲求为嗣，袁盎进说，其后语塞。〔一〕梁王以此怨盎，曾使人刺盎。刺者至关中，问袁盎，诸君誉之皆不容口。乃见袁盎曰：「臣受梁王金来刺君，君长者，不忍刺君。然后刺君者十余曹，〔二〕备之！」袁盎心不乐，家又多怪，乃之棓生〔三〕所问占。还，梁刺客后曹辈果遮刺杀盎安陵郭门外。
〔一〕索隐按邹氏云「塞」当作「露」，非也。案：以盎言不宜立弟之义，其后立梁王之语塞绝也。
〔二〕集解如淳曰：「曹，辈也。」
〔三〕集解徐广曰：「棓，一作『服』。」骃案：文颖曰「棓音陪。秦时贤士，善术者」。索隐文颖云棓音陪。韦昭云棓，姓也。
晁错〔一〕者，颍川人也。学申商刑名于轵张恢先所，〔二〕与雒阳宋孟及刘礼同师。以文学为太常掌故。〔三〕
〔一〕索隐上音朝，下音厝，一如字读。案：朝氏出南阳，今西鄂晁氏，谓子朝之后也。
〔二〕集解徐广曰：「先即先生。」索隐轵张恢生所。轵县人张恢先生所学申商之法。
〔三〕集解应劭曰：「掌故，百石吏，主故事。」索隐服虔云「
百石卒吏」。汉旧仪云「太常博士弟子试射策，中甲科补郎，中乙科补掌故」也。
错为人直刻深。〔一〕孝文帝时，天下无治尚书者，独闻济南伏生故秦博士，治尚书，年九十余，老不可征，乃诏太常使人往受之。太常遣错受尚书伏生所。〔二〕还，因上便宜事，以书称说。诏以为太子舍人、门大夫、家令。〔三〕以其辩得幸太子，太子家号曰「
智囊」。数上书孝文时，言削诸侯事，及法令可更定者。书数十上，孝文不听，然奇其材，迁为中大夫。当是时，太子善错计策，袁盎诸大功臣多不好错。
〔一〕集解韦昭曰：「术岸高曰峭。」瓒曰：「峻。」索隐案：韦昭注本无「术」字。或云术，道路也。峭，七笑反。峭，峻也。
〔二〕正义卫宏诏定古文尚书序云：「征之，老不能行，遣太常掌故晁错往读之。年九十余，不能正言，言不可晓，使其女传言教错。齐人语多与颍川异，错所不知者凡十二三，略以其意属读而已也。」
〔三〕集解服虔曰：「太子称家。」瓒曰：「茂陵书太子家令秩八百石。」
景帝即位，以错为内史。错常数请闲言事，辄听，宠幸倾九卿，〔一〕法令多所更定。丞相申屠嘉心弗便，力未有以伤。内史府居太上庙壖中，门东出，不便，错乃穿两门南出，凿庙壖垣。〔二〕丞相嘉闻，大怒，欲因此过为奏请诛错。错闻之，即夜请闲，具为上言之。丞相奏事，因言错擅凿庙垣为门，请下廷尉诛。上曰：「此非庙垣，乃壖中垣，不致于法。」丞相谢。罢朝，怒谓长史曰：「吾当先斩以闻，乃先请，为儿所卖，固误。」丞相遂发病死。错以此愈贵。
〔一〕集解徐广曰：「九，一作『公』。」
〔二〕索隐上音乃恋反。谓墙外之短垣也。又音而缘反。正义上，人缘反。壖者，庙内垣外游地也。
迁为御史大夫，请诸侯之罪过，削其地，〔一〕收其枝郡。奏上，上令公卿列侯宗室集议，莫敢难，独窦婴争之，由此与错有却。错所更令三十章，诸侯皆諠哗疾晁错。错父闻之，从颍川来，谓错曰：「上初即位，公为政用事，侵削诸侯，别疏人骨肉，人口议〔二〕多怨公者，何也？」晁错曰：「固也。不如此，天子不尊，宗庙不安。」错父曰：「刘氏安矣，而晁氏危矣，吾去公归矣！」遂饮药死，曰：「吾不忍见祸及吾身。」死十余日，吴楚七国果反，以诛错为名。及窦婴、袁盎进说，上令晁错衣朝衣斩东市。
〔一〕集解徐广曰：「一云言景帝曰『诸侯或连数郡，非古之制，非久长策，不便，请削之』，上令公卿云云。」
〔二〕集解徐广曰：「一作『讙』。」
晁错已死，谒者仆射邓公〔一〕为校尉，击吴楚军为将。还，上书言军事，谒见上。上问曰：「道军所来，〔二〕闻晁错死，吴楚罢不？」邓公曰：「吴王为反数十年矣，发怒削地，以诛错为名，其意非在错也。且臣恐天下之士噤口，〔三〕不敢复言也！」上曰：「何哉？」邓公曰：「夫晁错患诸侯强大不可制，故请削地以尊京师，万世之利也。计划始行，卒受大戮，内杜忠臣之口，外为诸侯报仇，臣窃为陛下不取也。」于是景帝默然良久，曰：「公言善，吾亦恨之。」乃拜邓公为城阳中尉。
〔一〕正义汉书作「邓先」。孔文祥云名先。
〔二〕集解如淳曰：「道路从吴军所来也。」瓒曰：「道，由也。」
〔三〕索隐上音其锦反，又音其禁反。
邓公，成固人也，〔一〕多奇计。建元中，上招贤良，公卿言邓公，时邓公免，起家为九卿。一年，复谢病免归。其子章以修黄老言显于诸公闲。
〔一〕正义梁州成固县也。括地志云：「成固故城在梁州成固县东六里，汉城固城也。」
太史公曰：袁盎虽不好学，亦善傅会，仁心为质，引义慷慨。遭孝文初立，资适逢世。〔一〕时以变易，〔二〕及吴楚一说，说虽行哉，然复不遂。好声矜贤，竟以名败。晁错为家令时，数言事不用；后擅权，多所变更。诸侯发难，不急匡救，欲报私雠，反以亡躯。语曰「变古乱常，不死则亡」，岂错等谓邪！
〔一〕集解张晏曰：「资，才也。适值其世，得骋其才。」
〔二〕集解张晏曰：「谓景帝立。」
【索隐述赞】袁丝公直，亦多附会。揽辔见重，却席翳赖。朝错建策，屡陈利害。尊主卑臣，家危国泰。悲彼二子，名立身败！
史记卷一百二
张释之冯唐列传第四十二
张廷尉释之者，堵阳人也，〔一〕字季。有兄仲同居。以訾为骑郎，〔二〕事孝文帝，十岁不得调，无所知名。释之曰：「久宦减仲之产，不遂。」欲自免归。中郎将袁盎知其贤，惜其去，乃请徙释之补谒者。〔三〕释之既朝毕，因前言便宜事。文帝曰：「卑之，毋甚高论，令今可施行也。」〔四〕于是释之言秦汉之闲事，秦所以失而汉所以兴者久之。文帝称善，乃拜释之为谒者仆射。
〔一〕索隐韦昭堵音赭，又音如字，地名，属南阳。正义应劭曰：「哀帝改为顺阳，水东南入蔡。」括地志云：「顺阳故城在邓州穰县西三十里，楚之郇邑也。及苏秦传云『楚北有郇阳』，并谓此也。」
〔二〕集解苏林曰：「顾钱若出谷也。」如淳曰：「汉仪注訾五百万得为常侍郎。」索隐訾音子移反。字苑云「赀，积财也」。
〔三〕正义百官表云「谒者，掌宾赞受事，员十七人，秩比六百石」也。
〔四〕索隐案：卑，下也。欲令且卑下其志，无甚高谈论，但令依时事，无说古远也。
释之从行，登虎圈。〔一〕上问上林尉〔二〕诸禽兽簿，十余问，尉左右视，尽不能对。虎圈啬夫〔三〕从旁代尉对上所问禽兽簿甚悉，欲以观其能口对响应无穷者。文帝曰：「吏不当若是邪？尉无赖！」〔四〕乃诏释之拜啬夫为上林令。释之久之前曰：「陛下以绛侯周勃何如人也？」上曰：「长者也。」又复问：「东阳侯张相如何如人也？」上复曰：「长者。」释之曰：「夫绛侯、东阳侯称为长者，此两人言事曾不能出口，岂?此啬夫谍谍〔五〕利口捷给哉！且秦以任刀笔之吏，吏争以亟疾苛察相高，然其敝徒文具耳，〔六〕无恻隐之实。以故不闻其过，陵迟而至于二世，天下土崩。今陛下以啬夫口辩而超迁之，臣恐天下随风靡靡，争为口辩而无其实。且下之化上疾于景响，举错不可不审也。」文帝曰：「善。」乃止不拜啬夫。
〔一〕正义求远反。
