<!-- { "loadSidebar": true } -->
〔二〕集解应劭曰：「眩，相诈惑。」正义颜云：「今吞刀、吐火、殖瓜、种树、屠人、截马之术皆是也。」
〔三〕索隐魏略云：「弱水在大秦西。」玄中记云：「天下之弱者，有昆仑之弱水，鸿毛不能载也。」山海经云：「玉山，西王母所居。」穆天子传云：「天子觞西王母瑶池之上。」括地图云：「昆仑弱水乘龙不至。有三足神乌，为王母取食。」正义此弱水、西王母既是安息长老传闻而未曾见，后汉书云桓帝时大秦国王安敦遣使自日南徼外来献，或云其国西有弱水、流沙，近西王母处，几于日所入也。然先儒多引大荒西经云弱水云有二源，俱出女国北阿耨达山，南流会于女国东，去国一里，深丈余，阔六十步，非毛舟不可济，南流入海。阿耨达山即昆仑山也，与大荒西经合矣。然大秦国在西海中岛上，从安息西界过海，好风用三月乃到，弱水又在其国之西。昆仑山弱水流在女国北，出昆仑山南。女国在于窴国南二千七百里。于窴去京凡九千六百七十里。计大秦与大昆仑山相去几四五万里，非所论及，而前贤误矣。此皆据汉括地论之，犹恐未审，然弱水二所说皆有也。
大夏在大宛西南二千余里妫水南。其俗土著，有城屋，与大宛同俗。无大（王）〔君〕长，往往城邑置小长。其兵弱，畏战。善贾市。及大月氏西徙，攻败之，皆臣畜大夏。大夏民多，可百余万。其都曰蓝市城，有市贩贾诸物。其东南有身毒国。〔一〕
〔一〕集解徐广曰：「身，或作『干』，又作『讫』。」索隐身音干，毒音笃。孟康云：「即天竺也，所谓浮图胡也。」正义一名身毒，在月氏东南数千里。俗与月氏同，而卑湿暑热。其国临大水，乘象以战。其民弱于月氏。修浮图道，不杀伐，遂以成俗。土有象、犀、玳瑁、金、银、铁、锡、铅。西与大秦通，有大秦珍物。明帝梦金人长大，顶有光明，以问群臣。或曰：「西方有神，名曰『佛』，其形长丈六尺而黄金色。」帝于是遣使天竺问佛道法，遂至中国，画形像焉。万震南州志云：「地方三万里，佛道所出。其国王居城郭，殿皆雕文刻镂。街曲市里，各有行列。左右诸大国凡十六，皆共奉之，以天地之中也。」浮屠经云：「临儿国王生隐屠太子。父曰屠头邪，母曰莫邪屠。身色黄，发如青丝，乳有青色，爪赤如铜。始莫邪梦白象而孕，及生，从母右胁出。生有发，堕地能行七步。」又云：「太子生时，有二龙王夹左右吐水，一龙水暖，一龙水冷，遂成二池，今犹一冷一暖。初行七步处，琉璃上有太子脚迹见在。生处名祗洹精舍，在舍卫国南四里，是长者须达所起。又有阿输迦树，是夫人所攀生太子树也。」括地志云：「沙祗大国即舍卫国也，在月氏南万里，即波斯匿王治处。此国共九十种。知身后事。城有祗树给孤园。」又云：「天竺国有东、西、南、北、中央天竺国，国方三万里，去月氏七千里。大国隶属凡二十一。天竺在昆仑山南，大国也。治城临恒水。」又云：「阿耨达山亦名建末达山，亦名昆仑山。水出，一名拔扈利水，一名恒伽河，即经称〔恒〕河者也。自昆仑山以南，多是平地而下湿。土肥良，多种稻，岁四熟，留役驼马，米粒亦极大。」又云：「佛上忉利天，为母说法九十日。波斯匿王思欲见佛，即刻牛头旃檀象，置精舍内佛坐。此像是众像之始，后人所法也。佛上天青梯，今变为石，没入地，唯余十二蹬，蹬闲二尺余。彼耆老言，梯入地尽，佛法灭。」又云：「王舍国，胡语曰罪悦祗国。其国灵鹫山，胡语曰耆阇崛山。山是青石，石头似鹫。鸟名耆阇，鹫也。崛，山石也。山周四十里，外周围水，佛于此坐禅，及诸阿难等俱在此坐。」又云：「小孤石，石上有石室者，佛坐其中，天帝释以四十二事问佛，佛一一以指画石，其迹尚存。又于山上起塔，佛昔将阿难在此上山四望，见福田疆畔，因制七条衣割截之法于此，今袈裟衣是也。」
骞曰：「臣在大夏时，见邛竹杖、蜀布。〔一〕问曰：『安得此？』大夏国人曰：『吾贾人往市之身毒。身毒在大夏东南可数千里。其俗土著，大与大夏同，而卑湿暑热云。其人民乘象以战。其国临大水焉。』〔二〕以骞度之，大夏去汉万二千里，居汉西南。今身毒国又居大夏东南数千里，有蜀物，此其去蜀不远矣。今使大夏，从羌中，险，羌人恶之；少北，则为匈奴所得；从蜀宜径，〔三〕又无寇。」天子既闻大宛及大夏、安息之属皆大国，多奇物，土著，颇与中国同业，而兵弱，贵汉财物；其北有大月氏、康居之属，兵强，可以赂遗设利朝也。且诚得而以义属之，则广地万里，重九译，〔四〕致殊俗，威德遍于四海。天子欣然，以骞言为然，乃令骞因蜀犍为〔五〕发闲使，四道并出：出駹，出冉，〔六〕出徙，〔七〕出邛、僰〔八〕，皆各行一二千里。其北方闭氐、筰，〔九〕南方闭巂、昆明〔一０〕。昆明之属无君长，善寇盗，辄杀略汉使，终莫得通。然闻其西可千余里有乘象国，名曰滇越，〔一一〕而蜀贾奸出物者或至焉，于是汉以求大夏道始通滇国。初，汉欲通西南夷，费多，道不通，罢之。及张骞言可以通大夏，乃复事西南夷。
〔一〕正义邛都邛山出此竹，因名「邛竹」。节高实中，或寄生，可为杖。布，土芦布。
〔二〕正义大水，河也。
〔三〕集解如淳曰：「径，疾也。或曰径，直。」
〔四〕正义言重重九遍译语而致。
〔五〕正义犍，其连反。犍为郡今戎州也，在益州南一千余里。
〔六〕正义茂州、向州等，冉、駹之地，在戎州西北也。
〔七〕集解徐广曰：「属汉嘉。」索隐李奇云：「徙音斯。蜀郡有徙县也。」
〔八〕正义僰，蒲北反。徙在嘉州；邛，今邛州；僰，今雅州：皆在戎州西南也。
〔九〕集解服虔曰：「皆夷名，汉使见闭于夷也。」索隐韦昭云：「筰县在越巂，音昨。」案：南越破后杀筰侯，以筰都为沈黎郡，又有定筰县。正义氐，今成州及武等州也。筰，白狗羌也。皆在戎州西北也。
〔一０〕正义巂州及南昆明夷也，皆在戎州西南。
〔一一〕集解徐广曰：「一作『城』。」正义昆、郎等州皆滇国也。其西南滇越、越巂则通号越，细分而有巂、滇等名也。
骞以校尉从大将军击匈奴，知水草处，军得以不乏，乃封骞为博望侯。〔一〕是岁元朔六年也。其明年，骞为卫尉，与李将军俱出右北平击匈奴。匈奴围李将军，军失亡多；而骞后期当斩，赎为庶人。是岁汉遣骠骑破匈奴西（城）〔域〕数万人，至祁连山。其明年，浑邪王率其民降汉，而金城、河西西并南山至盐泽空无匈奴。匈奴时有候者到，而希矣。其后二年，汉击走单于于幕北。
〔一〕索隐案：张骞封号耳，非地名。小颜云「取其能博广瞻望」也。寻武帝置博望苑，亦取斯义也。正义地理志南阳博望县。
是后天子数问骞大夏之属。骞既失侯，因言曰：「臣居匈奴中，闻乌孙王号昆莫，昆莫之父，匈奴西边小国也。匈奴攻杀其父，〔一〕而昆莫生弃于野。乌嗛肉蜚其上，〔二〕狼往乳之。单于怪以为神，而收长之。及壮，使将兵，数有功，单于复以其父之民予昆莫，令长守于西（城）〔域〕。昆莫收养其民，攻旁小邑，控弦数万，习攻战。单于死，昆莫乃率其众远徙，中立，不肯朝会匈奴。匈奴遣奇兵击，不胜，以为神而远之，因羁属之，不大攻。今单于新困于汉，而故浑邪地空无人。蛮夷俗贪汉财物，今诚以此时而厚币赂乌孙，招以益东，居故浑邪之地，与汉结昆弟，其势宜听，听则是断匈奴右臂也。既连乌孙，自其西大夏之属皆可招来而为外臣。」天子以为然，拜骞为中郎将，将三百人，马各二匹，牛羊以万数，赍金币帛直数千巨万，多持节副使，道可使，使遗之他旁国。
〔一〕索隐按汉书，父名难兜靡，为大月氏所杀。
〔二〕集解徐广曰：「读『嗛』与『衔』同。酷吏传『义纵不治道，上忿衔之』，史记亦作『嗛』字。」索隐嗛音衔。蜚亦「飞」字。
骞既至乌孙，乌孙王昆莫见汉使如单于礼，骞大惭，知蛮夷贪，乃曰：「天子致赐，王不拜则还赐。」昆莫起拜赐，其它如故。骞谕使指曰：「乌孙能东居浑邪地，则汉遣翁主为昆莫夫人。」乌孙国分，王老，而远汉，未知其大小，素服属匈奴日久矣，且又近之，其大臣皆畏胡，不欲移徙，王不能专制。骞不得其要领。昆莫有十余子，其中子曰大禄，强，善将众，将众别居万余骑。大禄兄为太子，太子有子曰岑娶，而太子蚤死。临死谓其父昆莫曰：「必以岑娶为太子，无令他人代之。」昆莫哀而许之，卒以岑娶为太子。大禄怒其不得代太子也，乃收其诸昆弟，将其众畔，谋攻岑娶及昆莫。昆莫老，常恐大禄杀岑娶，予岑娶万余骑别居，而昆莫有万余骑自备，国众分为三，而其大总取羁属昆莫，昆莫亦以此不敢专约于骞。
骞因分遣副使使大宛、康居、大月氏、大夏、安息、身毒、于窴、扜冞及诸旁国。乌孙发导译送骞还，骞与乌孙遣使数十人，马数十匹报谢，因令窥汉，知其广大。
骞还到，拜为大行，列于九卿。岁余，卒。
乌孙使既见汉人众富厚，归报其国，其国乃益重汉。其后岁余，骞所遣使通大夏之属者皆颇与其人俱来，〔一〕于是西北国始通于汉矣。然张骞凿空，〔二〕其后使往者皆称博望侯，以为质于外国〔三〕，外国由此信之。
〔一〕集解晋灼曰：「其国人。」
〔二〕集解苏林曰：「凿，开；空，通也。骞开通西域道。」索隐案：谓西域险阨，本无道路，今凿空而通之也。
〔三〕集解如淳曰：「质，诚信也。博望侯有诚信，故后使称其意以喻外国。」李奇曰：「质，信也。」
自博望侯骞死后，匈奴闻汉通乌孙，怒，欲击之。及汉使乌孙，若〔一〕出其南，抵大宛、大月氏相属，乌孙乃恐，使使献马，愿得尚汉女翁主为昆弟。天子问群臣议计，皆曰「必先纳聘，然后乃遣女」。初，天子发书易，〔二〕云「神马当从西北来」。得乌孙马好，名曰「天马」。及得大宛汗血马，益壮，更名乌孙马曰「西极」，名大宛马曰「天马」云。而汉始筑令居以西，〔三〕初置酒泉郡以通西北国。因益发使抵安息、奄蔡、黎轩、条枝、身毒国。而天子好宛马，使者相望于道。诸使外国一辈大者数百，少者百余人，人所赍操大放博望侯时。其后益习而衰少焉。汉率一岁中使多者十余，少者五六辈，远者八九岁，近者数岁而反。
〔一〕集解徐广曰：「汉书作『及』，若意义亦及也。」
〔二〕集解汉书音义曰：「发易书以卜。」
〔三〕集解徐广曰：「属金城。」
