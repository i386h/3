<!-- { "loadSidebar": true } -->
太史公曰：夏之政忠。忠之敝，小人以野，〔一〕故殷人承之以敬。敬之敝，小人以鬼，〔二〕故周人承之以文。文之敝，小人以僿，〔三〕故救僿莫若以忠。〔四〕三王之道若循环，终而复始。周秦之闲，可谓文敝矣。秦政不改，反酷刑法，岂不缪乎？故汉兴，承敝易变，使人不倦，得天统矣。朝以十月。车服黄屋左纛。葬长陵〔五〕。
〔一〕集解郑玄曰：「忠，质厚也。野，少礼节也。」
〔二〕集解郑玄曰：「多威仪，如事鬼神。」
〔三〕集解徐广曰：「一作『薄』。」骃案：史记音隐曰「僿音西志反」。郑玄曰「文，尊卑之差也。薄，苟习文法，无悃诚也」。索隐郑音先代反，邹本作「薄」，音扶各反，本一作「僿」，而徐广云一作「薄」，是本互不同也。然此语本出子思子，见今礼表记，作「薄」，故郑玄注云「文，尊卑之差也。薄，苟习文法，不悃诚也」。裴又引音隐云「僿音先志反」，僿塞声相近故也。盖僿犹薄之义也。
〔四〕集解郑玄曰：「复反始。」
〔五〕集解皇甫谧曰：「长陵山东西广百二十步，高十三丈，在渭水北，去长安城三十五里。」正义括地志云：「长陵在雍州咸阳县东三十里。」
【索隐述赞】高祖初起，始自徒中。言从泗上，即号沛公。啸命豪杰，奋发材雄。彤云郁砀，素灵告丰。龙变星聚，蛇分径空。项氏主命，负约弃功。王我巴蜀，实愤于衷。三秦既北，五兵遂东。泛水即位，咸阳筑宫。威加四海，还歌大风。
史记卷九
吕太后本纪第九
吕太后者，〔一〕高祖微时妃也，〔二〕生孝惠帝、〔三〕女鲁元太后。及高祖为汉王，得定陶戚姬，〔四〕爱幸，生赵隐王如意。孝惠为人仁弱，高祖以为不类我，常欲废太子，立戚姬子如意，如意类我。戚姬幸，常从上之关东，日夜啼泣，欲立其子代太子。吕后年长，常留守，希见上，益疏。如意立为赵王后，几代〔五〕太子者数矣，赖大臣〔六〕争之，及留侯策，〔七〕太子得毋废。
〔一〕集解徐广曰：「吕后父吕公，汉元年为临泗侯，四年卒，高后元年追谥曰吕宣王。」
〔二〕集解汉书音义曰：「讳雉。」索隐讳雉，字娥姁也。
〔三〕集解汉书音义曰：「讳盈。」
〔四〕集解如淳曰：「姬音怡，众妾之总称也。汉官仪曰『姬妾数百』。」苏林曰：「清河国有妃里，而题门作『姬』。」瓒曰：「汉秩禄令及茂陵书姬，内官也，秩比二千石，位次婕妤下，在七子、八子之上。」索隐如淳音怡，非也。茂陵书曰「姬是内官」，是矣，然官号及妇人通称姬者，姬，周之姓，所以左传称伯姬、叔姬，以言天子之宗女，贵于他姓，故遂以姬为妇人美号。故诗曰「虽有姬姜，不弃憔悴」是也。
〔五〕索隐上其纪反，又音祈也。
〔六〕索隐张良、叔孙通等。
〔七〕索隐令太子卑词安车，以迎四皓也。
吕后为人刚毅，佐高祖定天下，所诛大臣多吕后力。吕后兄二人，皆为将。长兄周吕侯〔一〕死事，封其子吕台〔二〕为郦侯，〔三〕子产为交侯；〔四〕次兄吕释之为建成侯。〔五〕
〔一〕集解徐广曰：「名泽，高祖八年卒，谥令武侯，追谥曰悼武王。」
〔二〕索隐郑氏、邹诞并音怡，苏林音胎。
〔三〕集解徐广曰：「郦，一作『鄜』。」
〔四〕集解徐广曰：「台弟也。」
〔五〕集解徐广曰：「惠帝二年卒，谥康王。」
高祖十二年四月甲辰，崩长乐宫，太子袭号为帝。是时高祖八子：长男肥，孝惠兄也，异母，〔一〕肥为齐王；余皆孝惠弟，戚姬子如意为赵王，薄夫人子恒为代王，诸姬子子恢为梁王，子友为淮阳王，子长为淮南王，子建为燕王。高祖弟交为楚王，兄子濞为吴王。非刘氏功臣番君吴芮子臣为长沙王。
〔一〕索隐母曰曹姬也。
吕后最怨戚夫人及其子赵王，乃令永巷〔一〕囚戚夫人，而召赵王。使者三反，赵相建平侯周昌谓使者曰：「高帝属臣赵王，赵王年少。窃闻太后怨戚夫人，欲召赵王并诛之，臣不敢遣王。王且亦病，不能奉诏。」吕后大怒，乃使人召赵相。赵相征至长安，乃使人复召赵王。王来，未到。孝惠帝慈仁，知太后怒，自迎赵王霸上，与入宫，自挟与赵王起居饮食。太后欲杀之，不得闲。孝惠元年十二月，帝晨出射。赵王少，不能蚤起。太后闻其独居，使人持酖饮之。〔二〕犁明，孝惠还，〔三〕赵王已死。于是乃徙淮阳王友为赵王。夏，诏赐郦侯父追谥为令武侯。〔四〕太后遂断戚夫人手足，去眼，辉耳，饮瘖药，使居厕中，命曰「人彘」。居数日，乃召孝惠帝观人彘。孝惠见，问，乃知其戚夫人，乃大哭，因病，岁余不能起。使人请太后曰：「此非人所为。臣为太后子，终不能治天下。」孝惠以此日饮为淫乐，不听政，故有病也。
〔一〕集解如淳曰：「列女传云周宣王姜后脱簪珥待罪永巷，后改为掖庭。」索隐永巷，别宫名，有长巷，故名之也。后改为掖庭。按：韦昭云以为在掖门内，故谓之掖庭也。
〔二〕集解应劭曰：「酖鸟食蝮，以其羽画酒中，饮之立死。」
〔三〕集解徐广曰：「犁犹比也。诸言犁明者，将明之时。」
〔四〕索隐令音龄。
二年，楚元王、齐悼惠王皆来朝。十月，孝惠与齐王燕饮太后前，孝惠以为齐王兄，置上坐，如家人之礼。太后怒，乃令酌两卮酖，置前，令齐王起为寿。齐王起，孝惠亦起，取卮欲俱为寿。太后乃恐，自起泛〔一〕孝惠卮。齐王怪之，因不敢饮，详醉去。问，知其酖，齐王恐，自以为不得脱长安，忧。齐内史士〔二〕说王曰：「太后独有孝惠与鲁元公主。〔三〕今王有七十余城，而公主乃食数城。王诚以一郡上太后，为公主汤沐邑，太后必喜，王必无忧。」于是齐王乃上城阳之郡，尊公主为王太后。〔四〕吕后喜，许之。乃置酒齐邸，〔五〕乐饮，罢，归齐王。三年，方筑长安城，四年就半，五年六年城就。〔六〕诸侯来会。十月朝贺。
〔一〕索隐音捧泛也。
〔二〕集解徐广曰：「一作『出』。」
〔三〕集解如淳曰：「公羊传曰『天子嫁女于诸侯，必使诸侯同姓者主之』，故谓之公主。百官表列侯所食曰国，皇后、公主所食曰邑，诸侯王女曰公主。」苏林曰：「公，五等尊爵也。春秋听臣子以称君父，妇人称主，有『主孟啖我』之比，故云公主。」瓒曰：「天子女虽食汤沐之邑，不君其民。」索隐啖音徒滥反。按：主是谓里克妻，即优施之语，事见国语。孟者，且也，言且啖我物，我教汝妇事夫之道。此即妇人称主之意耳。比音必二反。
〔四〕集解如淳曰：「张敖子偃为鲁王，故公主得为太后。」
〔五〕正义汉法，诸侯各起邸第于京师。
〔六〕索隐按：汉宫阙疏「四年筑东面，五年筑北面」。汉旧仪「
城方六十三里，经纬各十二里」。三辅旧事云「城形似北斗」也。
七年秋八月戊寅，孝惠帝崩。〔一〕发丧，太后哭，泣不下。留侯子张辟强为侍中，〔二〕年十五，谓丞相曰：「太后独有孝惠，今崩，哭不悲，君知其解乎？」〔三〕丞相曰：「何解？」辟强曰：「
帝毋壮子，〔四〕太后畏君等。君今请拜吕台、吕产、吕禄为将，将兵居南北军，及诸吕皆入宫，居中用事，如此则太后心安，君等幸得脱祸矣。」丞相乃如辟强计。太后说，其哭乃哀。吕氏权由此起。乃大赦天下。九月辛丑，葬。〔五〕太子即位为帝，谒高庙。元年，号令一出太后。
〔一〕集解皇甫谧曰：「帝以秦始皇三十七年生，崩时年二十三。」
〔二〕集解应劭曰：「入侍天子，故曰侍中。」
〔三〕正义解，纪卖反。言哭解惰，有所思也。又音户卖反。解，节解也。又纪买反，谓解说也。
〔四〕正义毋音无。
〔五〕集解汉书云：「葬安陵。」皇览曰：「山高三十二丈，广袤百二十步，居地六十亩。」皇甫谧曰：「去长陵十里，在长安北三十五里。」
太后称制，议欲立诸吕为王，问右丞相王陵。王陵曰：「高帝刑白马盟曰『非刘氏而王，天下共击之』。今王吕氏，非约也。」太后不说。问左丞相陈平、绛侯周勃。勃等对曰：「高帝定天下，王子弟，今太后称制，王昆弟诸吕，无所不可。」太后喜，罢朝。王陵让陈平、绛侯曰：「始与高帝啑血盟，〔一〕诸君不在邪？今高帝崩，太后女主，欲王吕氏，诸君从欲阿意背约，何面目见高帝地下？」陈平、绛侯曰：「于今面折廷争，臣不如君；夫全社稷，定刘氏之后，君亦不如臣。」王陵无以应之。十一月，太后欲废王陵，乃拜为帝太傅，〔二〕夺之相权。王陵遂病免归。乃以左丞相平为右丞相，以辟阳侯〔三〕审食其为左丞相。左丞相不治事，令监宫中，如郎中令。食其故得幸太后，常用事，公卿皆因而决事。乃追尊郦侯父为悼武王，欲以王诸吕为渐。
〔一〕索隐啑，邹音使接反。又云或作「喢」，音丁牒反。
〔二〕集解应劭曰：「古官。傅者，覆也。」瓒曰：「大戴礼云『
傅之德义』。」
〔三〕索隐按：韦昭云信都之县名。
四月，太后欲侯诸吕，乃先封高祖之功臣郎中令无择〔一〕为博城侯。〔二〕鲁元公主薨，赐谥为鲁元太后。子偃为鲁王。鲁王父，宣平侯张敖也。封齐悼惠王子章为朱虚侯，〔三〕
以吕禄女妻之。齐丞相寿为平定侯。〔四〕少府延为梧侯。〔五〕乃封吕种为沛侯，〔六〕吕平为扶柳侯，〔七〕张买为南宫侯。〔八〕
〔一〕集解徐广曰：「姓冯。」
〔二〕正义括地志云：「兖州博城，本汉博城县城。」
〔三〕索隐虚音墟，琅邪县也。正义括地志云：「朱虚故城在青州临朐县东六十里，汉朱虚也。十三州志云丹朱游故虚，故云朱虚也。」虚犹丘也。朱犹丹也。
〔四〕集解徐广曰：「姓齐。」
〔五〕集解徐广曰：「姓阳成也。延以军匠起，作宫筑城也。」
〔六〕集解徐广曰：「释之之子也。」正义括地志云：「徐州沛县古城也。」
〔七〕集解徐广曰：「吕后姊子也。母字长姁。」正义括地志云：「扶柳故城在冀州信都县西三十里，汉扶柳县也。有泽，泽中多柳，故曰扶柳。」
〔八〕集解徐广曰：「其父越人，为高祖骑将。」
