<!-- { "loadSidebar": true } -->
【索隐述赞】屈平行正，以事怀王。瑾瑜比洁，日月争光。忠而见放，谗者益章。赋骚见志，怀沙自伤。百年之后，空悲吊湘。
史记卷八十五
吕不韦列传第二十五
吕不韦者，阳翟〔一〕大贾〔二〕人也。往来贩贱卖贵，〔三〕家累千金。
〔一〕索隐音狄，俗又音宅。地理志县名，属颍川。按：战国策以不韦为濮阳人，又记其事迹亦多，与此传不同。班固虽云太史公采战国策，然为此传当别有所闻见，故不全依彼说。或者刘向定战国策时，以己异闻改彼书，遂令不与史记合也。正义阳翟，今河南府县。
〔二〕索隐音古。郑玄注周礼云「行曰商，处曰贾」。
〔三〕集解徐广曰：「一本云『阳翟大贾也，往来贱买贵卖』也。」索隐王劭卖音作育。案：育卖义同，今依义。
秦昭王四十年，太子死。其四十二年，以其次子安国君〔一〕为太子。安国君有子二十余人。安国君有所甚爱姬，立以为正夫人，号曰华阳夫人。华阳夫人无子。安国君中男名子楚，〔二〕子楚母曰夏姬，毋爱。子楚为秦质〔三〕子于赵。秦数攻赵，赵不甚礼子楚。
〔一〕索隐名柱，后立，是为孝文王也。
〔二〕索隐即庄襄王也。战国策曰本名异人，后从赵还，不韦使以楚服见，王后悦之，曰「吾楚人也而子字之」，乃变其名曰子楚也。
〔三〕索隐旧音致，今读依此。谷梁传曰「交质不及二伯」。左传曰「信不由中，质无益也」。
子楚，秦诸庶孽孙，〔一〕质于诸侯，车乘进用〔二〕不饶，居处困，不得意。吕不韦贾邯郸，见而怜之，曰「此奇货可居」。〔三〕乃往见子楚，说曰：「吾能大子之门。」子楚笑曰：「且自大君之门，而乃大吾门！」吕不韦曰：「子不知也，吾门待子门而大。」子楚心知所谓，乃引与坐，深语。〔四〕吕不韦曰：「秦王老矣，安国君得为太子。窃闻安国君爱幸华阳夫人，华阳夫人无子，能立适嗣者〔五〕独华阳夫人耳。今子兄弟二十余人，子又居中，不甚见幸，久质诸侯。即大王薨，安国君立为王，则子毋几得与长子〔六〕及诸子旦暮在前者争为太子矣。」子楚曰：「然。为之柰何？」吕不韦曰：「子贫，客于此，非有以奉献于亲及结宾客也。不韦虽贫，请以千金为子西游，事安国君及华阳夫人，立子为适嗣。」子楚乃顿首曰：「
必如君策，请得分秦国与君共之。」
〔一〕索隐韩王信传亦曰「韩信，襄王孽孙」。张晏曰「孺子曰孽子」。何休注公羊「孽，贱子也。以非嫡正，故曰孽」。
〔二〕索隐按：下文云「以五百金为进用」，宜依小颜读为「赆」，音才刃反。进者，财也，古字假借之也。
〔三〕集解以子楚方财货也。正义战国策云：「濮阳人吕不韦贾邯郸，见秦质子异人，谓其父曰：『耕田之利几倍？』曰：『十倍。』『珠玉之赢几倍？』曰：『百倍。』『立主定国之赢几倍？』曰：『无数。』不韦曰：『今力田疾作，不得暖衣饱食；今定国立君，泽可遗后世，愿往事之。』秦子异人质于赵，处于城，故往说之。乃说秦王后弟阳泉君曰：『君之罪至死，君知之乎？君门下无不居高官尊位，太子门下无贵者，而骏马盈外厩，美女充后庭。王之春秋高矣，一日山陵崩，太子用事，君危于累卵，而不寿于朝生。今有计可以使君富千万，宁于太山，必无危亡之患矣。』阳泉曰：『请闻其说。』不韦曰：『王年高矣，王后无子。子傒有承国之业，士仓又辅之。王一日山陵崩，子傒立，士仓用事，王后之门必生蓬蒿。子楚异人，贤材也，弃在于赵，无母，引领西望，欲一得归。王后诚请而立之，是异人无国有国，王后无子有子。』阳泉曰：『诺。』入说王后，为请于赵而归之。」
〔四〕索隐谓既解不韦所言之意，遂与密谋深语也。
〔五〕正义适音嫡。
〔六〕索隐毋音无。几音冀。几，望也。左传曰「日月以几」。战国策曰「子傒承国之业」。高诱注云「子傒，秦太子异人之异母兄弟也」。正义言子楚无望得为太子。
吕不韦乃以五百金与子楚，为进用，结宾客；而复以五百金买奇物玩好，自奉而西游秦，求见华阳夫人姊，而皆以其物献华阳夫人。因言子楚贤智，结诸侯宾客遍天下，常曰「楚也以夫人为天，日夜泣思太子及夫人」。夫人大喜。不韦因使其姊说夫人〔一〕曰：「吾闻之，以色事人者，色衰而爱弛。今夫人事太子，甚爱而无子，不以此时蚤自结于诸子中贤孝者，举立以为适而子之，〔二〕夫在则重尊，夫百岁之后，所子者为王，终不失势，此所谓一言而万世之利也。不以繁华时树本，即色衰爱弛后，虽欲开一语，尚可得乎？今子楚贤，而自知中男也，次不得为适，其母又不得幸，自附夫人，夫人诚以此时拔以为适，夫人则竟世有宠于秦矣。」华阳夫人以为然，承太子闲，从容〔三〕言子楚质于赵者绝贤，来往者皆称誉之。乃因涕泣曰：「妾幸得充后宫，不幸无子，愿得子楚立以为适嗣，以托妾身。」安国君许之，乃与夫人刻玉符，约以为适嗣。安国君及夫人因厚馈遗子楚，而请吕不韦傅之，子楚以此名誉益盛于诸侯。
〔一〕索隐战国策作「说秦王后弟阳泉君」也。
〔二〕索隐以此为一句。子谓养之为子也。然欲分「立以为适」作上句，而「子之夫在则尊重」作下句，意亦通。
〔三〕索隐闲音闲。从音七恭反。
吕不韦取邯郸诸姬绝好善舞〔一〕者与居，知有身。子楚从不韦饮，见而说之，因起为寿，请之。吕不韦怒，念业已破家为子楚，欲以钓奇，〔二〕乃遂献其姬。姬自匿有身，至大期时，〔三〕生子政。子楚遂立姬为夫人。
〔一〕索隐言其姿容绝美而又善舞也。
〔二〕索隐钓者，以取鱼喻也。奇即上云「此奇货可居」也。
〔三〕集解徐广曰：「期，十二月也。」索隐徐广云「十二月也」。谯周云「人十月生，此过二月，故云『大期』」，盖当然也。既云自匿有娠，则生政固当踰常期也。
秦昭王五十年，使王齮围邯郸，急，赵欲杀子楚。子楚与吕不韦谋，行金六百斤予守者吏，得脱，亡赴秦军，遂以得归。赵欲杀子楚妻子，子楚夫人赵豪家女也，得匿，以故母子竟得活。秦昭王五十六年，薨，太子安国君立为王，华阳夫人为王后，子楚为太子。赵亦奉子楚夫人及子政归秦。
秦王立一年，薨，谥为孝文王。太子子楚代立，是为庄襄王。庄襄王所母〔一〕华阳后为华阳太后，真母夏姬尊以为夏太后。庄襄王元年，以吕不韦为丞相，〔二〕封为文信侯，食河南雒阳〔三〕十万户。
〔一〕索隐刘氏本作「所生母」，「生」衍字也。今检诸本并无「
生」字。
〔二〕索隐下文「尊为相国」。案：百官表曰「皆秦官，金印紫绶，掌承天子助理万机。秦置左右，高帝置一，后又更名相国，哀帝时更名大司徒」。
〔三〕索隐战国策曰「食蓝田十二县」。而秦本纪庄襄王元年初置三川郡，地理志高祖更名河南。此秦代而曰「河南」者，史记后作，据汉郡而言之耳。
庄襄王即位三年，薨，太子政立为王，〔一〕尊吕不韦为相国，号称「仲父」。〔二〕秦王年少，太后时时窃私通吕不韦。不韦家僮万人。
〔一〕集解徐广曰：「时年十三。」
〔二〕正义仲，中也，次父也。盖效齐桓公以管仲为仲父。
当是时，魏有信陵君，〔一〕楚有春申君，赵有平原君，齐有孟尝君，〔二〕皆下士喜宾客以相倾。吕不韦以秦之强，羞不如，亦招致士，厚遇之，至食客三千人。是时诸侯多辩士，如荀卿之徒，著书布天下。吕不韦乃使其客人人着所闻，集论以为八览、六论、十二纪，二十余万言。〔三〕以为备天地万物古今之事，号曰吕氏春秋。布咸阳〔四〕市门，悬千金其上，延诸侯游士宾客有能增损一字者予千金。
〔一〕正义年表云秦昭王五十六年，平原君卒；始皇四年，信陵君死；始皇九年，李园杀春申君。孟尝君当秦昭王二十四年已后而卒，最早。
〔二〕索隐按：王劭云「孟尝、春申死已久」。据表及传，孟尝、平原死稍在前。信陵将五国兵攻秦河外，正当在庄襄王时，不韦已为相。又春申与不韦并时，各相向十余年，不得言死之久矣。
〔三〕索隐八览者，有始、孝行、慎大、先识、审分、审应、离俗、时君也。六论者，开春、慎行、贵直、不苟、以顺、士容也。十二纪者，记十二月也，其书有孟春等纪。二十余万言，二十六卷也。
〔四〕索隐地理志右扶风渭城县，故咸阳，高帝更名新城，景帝更名渭城。案：咸训皆，其地在渭水之北，北阪之南，水北曰阳，山南亦曰阳，皆在二者之阳也。
始皇帝益壮，太后淫不止。吕不韦恐觉祸及己，乃私求大阴人嫪毐以为舍人，时纵倡乐，使毐以其阴关桐轮而行，〔一〕令太后闻之，以啖太后。太后闻，果欲私得之。吕不韦乃进嫪毐，诈令人以腐罪〔二〕告之。不韦又阴谓太后曰：「可事诈腐，则得给事中。」太后乃阴厚赐主腐者吏，诈论之，拔其须眉为宦者，遂得侍太后。太后私与通，绝爱之。有身，太后恐人知之，诈卜当避时，徙宫居雍。〔三〕嫪毐常从，赏赐甚厚，事皆决于嫪毐。嫪毐家僮数千人，诸客求宦为嫪毐舍人千余人。
〔一〕正义以桐木为小车轮。
〔二〕正义腐音辅，谓宫刑胥靡也。
〔三〕正义雍故城在岐雍县南七里，有秦都大郑宫。
始皇七年，庄襄王母夏太后薨。孝文王后曰华阳太后，与孝文王会葬寿陵。〔一〕夏太后子庄襄王葬芷阳，〔二〕故夏太后独别葬杜东，〔三〕曰「东望吾子，西望吾夫。后百年，旁当有万家邑」〔四〕。
〔一〕正义秦孝文王陵在雍州万年县东北二十五里。
〔二〕索隐芷音止。地理志京兆霸陵县故芷阳。案：在长安东也。正义秦庄襄陵在雍州新丰县西南三十五里。始皇在北，故俗亦谓之「见子陵」。
〔三〕索隐杜原之东也。正义夏太后陵在万年县东南二十五里。
〔四〕索隐按：宣帝元康元年起杜陵。汉旧仪武、昭、宣三陵皆三万户，计去此一百六十余年也。
始皇九年，有告嫪毐实非宦者，常与太后私乱，生子二人，皆匿之。与太后谋曰「王即薨，以子为后」。〔一〕于是秦王下吏治，具得情实，事连相国吕不韦。九月，夷嫪毐三族，杀太后所生两子，而遂迁太后于雍。〔二〕诸嫪毐舍人皆没其家而迁之蜀。〔三〕王欲诛相国，为其奉先王功大，及宾客辩士为游说者众，王不忍致法。
