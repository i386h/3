<!-- { "loadSidebar": true } -->
〔七〕集解孔安国曰：「告康叔以为政之道，亦如梓人之治材也。」
成王在丰，使召公复营洛邑，如武王之意。周公复卜申视，卒营筑，居九鼎焉。曰：「此天下之中，四方入贡道里均。」作召诰、洛诰。成王既迁殷遗民，周公以王命告，作多士、无佚。召公为保，周公为师，东伐淮夷，残奄，〔一〕迁其君薄姑。〔二〕成王自奄归，在宗周，〔三〕作多方。〔四〕既绌殷命，袭淮夷，归在丰，作周官。〔五〕兴正礼乐，度制于是改，而民和睦，颂声兴。〔六〕成王既伐东夷，息慎来贺，王赐荣伯作贿息慎之命。〔七〕
〔一〕集解郑玄曰：「奄国在淮夷之北。」正义奄音于险反。括地志云：「泗（水）〔州〕徐城县北三十里古徐国，即淮夷也。兖州曲阜县奄里，即奄国之地也。」
〔二〕集解马融曰：「齐地。」正义括地志云：「薄姑故城在青州博昌县东北六十里。薄姑氏，殷诸侯，封于此，周灭之也。」
〔三〕正义伐奄归镐京也。
〔四〕集解孔安国曰：「告众方天下诸侯。」
〔五〕集解孔安国曰：「言周家设官分职用人之法。」古文尚书序，周官，书篇名。
〔六〕集解何休曰：「颂声者，太平歌颂之声，帝王之高致也。」
〔七〕集解孔安国曰：「贿，赐也。」马融曰：「荣伯，周同姓，畿内诸侯，为卿大夫也。」
成王将崩，惧太子钊之不任，〔一〕乃命召公、毕公率诸侯以相太子而立之。成王既崩，二公率诸侯，以太子钊见于先王庙，申告以文王、武王之所以为王业之不易，务在节俭，毋多欲，以笃信临之，作顾命。〔二〕太子钊遂立，是为康王。康王即位，遍告诸侯，宣告以文武之业以申之，作康诰。故成康之际，天下安宁，刑错四十余年不用。〔三〕康王命作策毕公分居里，成周郊，〔四〕作毕命。
〔一〕正义钊音招，又古尧反。任，而针反。
〔二〕集解郑玄曰：「临终出命，故谓之顾。顾，将去之意也。」
〔三〕集解应劭曰：「错，置也。民不犯法，无所置刑。」
〔四〕集解孔安国曰：「分别民之居里，异其善恶也。成定东周郊境，使有保护也。」
康王卒，子昭王瑕立。昭王之时，王道微缺。昭王南巡狩不返，卒于江上。其卒不赴告，讳之也。〔一〕立昭王子满，是为穆王。穆王即位，春秋已五十矣。王道衰微，穆王闵文武之道缺，乃命伯臩〔
二〕申诫〔三〕太仆〔四〕国之政，作臩命。〔五〕复宁。
〔一〕正义帝王世纪云：「昭王德衰，南征，济于汉，船人恶之，以胶船进王，王御船至中流，胶液船解，王及祭公俱没于水中而崩。其右辛游靡长臂且多力，游振得王，周人讳之。」
〔二〕集解孔安国曰：「伯冏，臣名也。」
〔三〕集解徐广曰：「一作『部』。」
〔四〕集解应劭曰：「太仆，周穆王所置。盖太御众仆之长，中大夫也。」
〔五〕正义尚书序云：「穆王令伯臩为太仆正。」应劭云：「太仆，周穆王所置。盖太御众仆之长，中大夫也。」
穆王将征犬戎，〔一〕祭公谋父谏曰：〔二〕「不可。先王耀德不观兵。夫兵戢而时动，动则威，观则玩，玩则无震。〔三〕是故周文公之颂曰：〔四〕『载戢干戈，载櫜弓矢，〔五〕我求懿德，肆于时夏，允王保之。』〔六〕先王之于民也，茂正其德而厚其性，阜其财求而利其器用，明利害之乡，〔七〕以文修之，使之务利而辟害，怀德而畏威，故能保世以滋大。昔我先王世后稷〔八〕以服事虞、夏。及夏之衰也，〔九〕弃稷不务，〔一０〕我先王不窋用失其官，而自窜于戎狄之闲。不敢怠业，时序其德，遵修其绪，〔一一〕修其训典，朝夕恪勤，守以敦笃，奉以忠信。奕世载德，不忝前人。〔一二〕至于文王、武王，昭前之光明而加之以慈和，事神保民，无不欣喜。商王帝辛大恶于民，庶民不忍，欣载武王，以致戎于商牧。〔一三〕是故先王非务武也，劝恤民隐而除其害也。夫先王之制，邦内甸服，邦外侯服，侯卫宾服，〔一四〕夷蛮要服，戎翟荒服。甸服者祭，〔一五〕侯服者祀，〔一六〕宾服者享，〔一七〕要服者贡，〔一八〕荒服者王。〔一九〕日祭，月祀，时享，岁贡，终王。先王之顺祀也，〔二０〕有不祭则修意，〔二一〕有不祀则修言，〔二二〕有不享则修文，〔二三〕有不贡则修名，〔二四〕有不王则修德，〔二五〕序成而有不至则修刑。〔二六〕于是有刑不祭，伐不祀，征不享，让不贡，告不王。于是有刑罚之辟，有攻伐之兵，有征讨之备，有威让之命，有文告之辞。布令陈辞而有不至，则增修于德，无勤民于远。是以近无不听，远无不服。今自大毕、伯士之终也，〔二七〕犬戎氏以其职来王，〔二八〕天子曰〔二九〕『予必以不享征之，且观之兵』，无乃废先王之训，而王几顿乎？〔三０〕吾闻犬戎树敦，〔三一〕率旧德而守终纯固，其有以御我矣。」王遂征之，得四白狼四白鹿以归。自是荒服者不至。
〔一〕集解徐广曰：「一作『畎』。」
〔二〕集解韦昭曰：「祭，畿内之国，周公之后，为王卿士。谋父，字也。」正义括地志云：「故祭城在郑州管城县东北十五里，郑大夫祭仲邑也。释例云『祭城在河南，上有敖仓，周公后所封也』。」
〔三〕集解韦昭曰：「震，惧也。」
〔四〕集解韦昭曰：「文公，周公旦之谥。」
〔五〕集解唐固曰：「櫜，韬也。」
〔六〕集解韦昭曰：「言武王常求美德，故陈其功于是夏而歌之。信哉武王能保此时夏之美。乐章大者曰夏。」
〔七〕集解韦昭曰：「乡，方也。」
〔八〕集解韦昭曰：「谓弃与不窋也。」唐固曰：「父子相继曰世。」
〔九〕正义谓太康也。
〔一０〕正义言太康弃废稷官。
〔一一〕集解徐广曰：「遵，一作『选』。」
〔一二〕正义前人谓后稷也。言不窋亦世载德，不忝后稷。及文王、武王，无不务农事。
〔一三〕正义纣近郊地，名牧野。
〔一四〕集解韦昭曰：「此总言之也。侯，侯圻；卫，卫圻也。」
〔一五〕集解韦昭曰：「供日祭。」
〔一六〕集解韦昭曰：「供月祀。」
〔一七〕集解韦昭曰：「供时享。」
〔一八〕集解韦昭曰：「供岁贡。」
〔一九〕集解韦昭曰：「王，王事天子也。诗曰『莫敢不来王』。」
〔二０〕集解徐广曰：「外传云『先王之训』。」
〔二一〕集解韦昭曰：「先修志意以自责也。畿内近，知王意也。」
〔二二〕集解韦昭曰：「言号令也。」
〔二三〕集解韦昭曰：「文，典法也。」
〔二四〕集解韦昭曰：「名谓尊卑职贡之名号也。」
〔二五〕集解韦昭曰：「远人不服，则修文德以来之。」
〔二六〕集解韦昭曰：「序成，谓上五者次序已成，有不至则有刑罚也。」
〔二七〕集解徐广曰：「犬戎之君。」
〔二八〕正义贾逵云：「大毕，伯士，犬戎氏之二君也。白狼，白鹿，犬戎之职贡也。」按：大毕、伯士终后，犬戎氏常以其职来王。
〔二九〕正义祭公申穆王之意，故云「天子曰」。
〔三０〕正义几音祈。
〔三一〕集解徐广曰：「树，一作『樕』。」骃按：韦昭曰「树，立也。言犬戎立性敦笃也」。
诸侯有不睦者，甫侯言于王，作修刑辟。〔一〕王曰：「吁，来！有国有土，告汝祥刑。〔二〕在今尔安百姓，何择非其人，〔三〕何敬非其刑，何居非其宜与？〔四〕两造具备，〔五〕师听五辞〔六〕。五辞简信，正于五刑。〔七〕五刑不简，正于五罚。〔八〕五罚不服，正于五过。〔九〕五过之疵，官狱内狱，阅实其罪，〔一０〕惟钧其过。〔一一〕五刑之疑有赦，五罚之疑有赦，其审克之。〔一二〕简信有众，惟讯有稽。〔一三〕无简不疑，共严天威。〔一四〕黥辟疑赦，其罚百率，〔一五〕阅实其罪。劓辟疑赦，其罚倍洒〔一六〕，阅实其罪。膑辟疑赦，其罚倍差，〔一七〕阅实其罪。宫辟疑赦，其罚五〔一八〕百率，阅实其罪。大辟疑赦，其罚千率，阅实其罪。墨罚之属千，劓罚之属千，膑罚之属五百，宫罚之属三百，大辟之罚其属二百：五刑之属三千。」命曰甫刑。
〔一〕集解郑玄曰：「书说云周穆王以甫侯为相。」
〔二〕集解孔安国曰：「告汝善用刑之道也。」
〔三〕集解王肃曰：「训以安百姓之道，当何所选择乎？非当选择贤人乎？」
〔四〕集解孔安国曰：「当何所敬，非唯五刑乎？当何所居，非唯及世轻重所宜乎？」
〔五〕集解徐广曰：「造，一作『遭』。」
〔六〕集解孔安国曰：「两谓囚证。造，至也。两至具备，则众狱官听其入五刑辞。」正义汉书刑法志云：「五听，一曰辞听，二曰色听，三曰气听，四曰耳听，五曰目听。」周礼云「辞不直则言繁，目不直则视眊，耳不直则对答惑，色不直则貌赧，气不直则数喘」也。
〔七〕集解孔安国曰：「五辞简核，信有罪验，则正之于五刑矣。」
〔八〕集解孔安国曰：「不简核。谓不应五刑，当正五罚，出金赎罪也。」
〔九〕集解孔安国曰：「不服，不应罚也。正于五过，从赦免之。」
〔一０〕集解孔安国曰：「使与罚名相当。」索隐按：吕刑云「惟官，惟反，惟内，惟货，惟来」，今此似阙少，或从省文。
〔一一〕集解马融曰：「以此五过出入人罪，与犯法者等。」
〔一二〕集解孔安国曰：「刑疑赦从罚，罚疑赦从免，其当清察，能得其理也。」
〔一三〕集解孔安国曰：「简核诚信，有合众心，惟察其貌，有所考合，重之至也。」索隐讯，依尚书音貌也。
〔一四〕集解孔安国曰：「无简核诚信，不听治其狱，当严敬天威，无轻用刑。」
〔一五〕集解徐广曰：「率即锾也，音刷。」孔安国曰：「六两曰锾。锾，黄铁也。」索隐锾，黄铁。锊亦六两，故马融曰「锊，量名，与吕刑锾同」。旧本「率」亦作「选」。
〔一六〕集解徐广曰：「一作『蓰』。五倍曰蓰。」孔安国曰：「倍百为二百锾也。」索隐洒音戾。蓰音所解反。
〔一七〕集解马融曰：「倍二百为四百锾也。差者，又加四百之三分一，凡五百三十三三分一也。」正义倍中之差，二百去三分一，合三百三十三锾二两也。宫刑，其罚五百，膑刑既轻，其数岂加？故孔、马之说非也。
〔一八〕集解徐广曰：「一作『六』。」
