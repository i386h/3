<!-- { "loadSidebar": true } -->
〔四〕集解骃案：汉书音义曰「般，水涯堆也。渐，进也」。武帝云得栾大如鸿进于般，一举千里，得道若飞龙在天。
〔五〕集解韦昭曰：「乐通，临淮高平也。」
〔六〕集解汉书音义曰：「有甲乙第次，故曰第。」
〔七〕集解汉书音义曰：「或云斥不用也。」韦昭曰：「尝在服御。」索隐孟康云「斥不用之车马」是也。
〔八〕集解孟康曰：「卫太子妹。」如淳曰：「卫太子姊也。」蔡邕曰：「帝女曰公主，仪比诸侯。姊妹曰长公主，仪比诸侯王。」骃案：此帝女也，而云长公主，未详。
〔九〕集解地理志云东莱有当利县。
〔一０〕集解徐广曰：「武帝姑也。」骃案：韦昭曰「窦太后之女也。」
〔一一〕集解服虔曰：「满手曰搤。」瓒曰：「搤，执持也。」
其夏六月中，汾阴巫锦〔一〕为民祠魏脽后土营旁，〔二〕见地如钩状，掊视〔三〕得鼎。鼎大异于众鼎，文镂毋款识，〔四〕怪之，言吏。吏告河东太守胜，胜以闻。天子使使验问巫锦得鼎无奸诈，乃以礼祠，迎鼎至甘泉，从行，上荐之。〔五〕至中山，〔六〕晏温，〔七〕有黄云盖焉。有麃过，上自射之，因以祭云。〔八〕至长安，公卿大夫皆议请尊宝鼎。天子曰：「闲者河溢，岁数不登，故巡祭后土，祈为百姓育谷。今年丰庑未有报，鼎曷为出哉？」有司皆曰：「闻昔大帝兴神鼎一，〔九〕一者一统，天地万物所系终也。黄帝作宝鼎三，象天地人也。禹收九牧之金，铸九鼎，皆尝鬺烹〔一０〕上帝鬼神。〔一一〕遭圣则兴，〔一二〕迁于夏商。周德衰，宋之社亡，〔一三〕鼎乃沦伏而不见。颂云『自堂徂基，〔一四〕自羊徂牛；〔一五〕鼐鼎及鼒，〔一六〕不虞不骜，〔一七〕胡考之休』。今鼎至甘泉，光润龙变，承休无疆。合兹中山，有黄白云降〔一八〕盖，若兽为符，〔一九〕路弓乘矢，〔二０〕集获坛下，报祠大飨。〔二一〕惟受命而帝者心知其意〔二二〕而合德焉。鼎宜见于祖祢，藏于帝廷，以合明应。」制曰：「可。」
〔一〕集解应劭曰：「锦，巫名。」
〔二〕集解应劭曰：「魏，故魏国也。脽，若丘之类。」
〔三〕索隐说文：「掊，抱也。」音步沟切。
〔四〕集解韦昭曰：「款，刻也。」索隐韦昭云：「款，刻也。」按：识犹表识也。
〔五〕集解如淳曰：「以鼎从行，上至甘泉，将荐之于天也。」
〔六〕集解徐广曰：「河渠书凿泾水自中山西。」索隐此山在冯翊谷口县西，近九嵕山，土人呼为中山。河渠书韩使水工郑国说秦凿泾水自中山西，即此山。
〔七〕集解如淳曰：「三辅谓日出清济为晏。晏而温也。」索隐如淳云：「三辅俗谓日出清济为晏。晏而温，故曰晏温。」许慎注淮南子云：「晏，无云也。」
〔八〕集解徐广曰：「上言从行荐之，或曰祭鼎（乎）〔也〕。」
〔九〕索隐颜师古以大帝即太昊伏牺氏，以在黄帝之前故也。
〔一０〕集解徐广曰：「烹，煮也。鬺音觞。皆尝以烹牲牢而祭祀也。」索隐言鼎烹牲而飨尝也。「鬺」字又作「觞」字，音殇。汉书郊祀志云鼎空足曰鬲，以象三德。鬲音历。谓足中不实者名之也。
〔一一〕集解服虔曰：「以祭祀上帝。或曰尝烹酌也。」
〔一二〕正义遭，逢也。鼎虽沦泗水，逢圣兴起，故出汾阴，西至甘泉也。
〔一三〕正义社主民也。社以石为之。宋社即亳社也。周武王伐纣，乃立亳社，以为监戒，覆上栈下，不使通天地阴阳之气。周礼衰，国将危亡，故宋之社为亡殷复也。
〔一四〕正义此以下至「胡考之休」是周颂丝衣之诗。自堂，从内往外。基，门内塾也。郑玄云：「门侧之堂谓之塾。绎礼轻，使士升堂，视壶濯及笾豆之属，降往于塾。牲自羊徂牛，告充已，乃举鼎告絜，礼之次也。」
〔一五〕正义自堂往塾，先视羊，后及牛也。毛苌云：「先小后大也。」
〔一六〕集解韦昭曰：「尔雅曰鼎绝大谓之鼐，圜奄上谓之鼒。」
〔一七〕索隐毛传云：「虞，哗也。」姚氏案：何承天云「虞」当为「吴」，音洪霸反。又说文以「吴，一曰大言也」。此作「虞」者，与吴声相近，故假借也。或者本文借此「虞」为欢娱字故也。
〔一八〕集解韦昭曰：「与中山所见黄云之气合也。」
〔一九〕集解服虔曰：「云若兽，在车盖也。」晋灼曰：「盖，辞也。或云符谓瑞应也。」
〔二０〕集解韦昭曰：「路，大也。四矢为乘。」
〔二一〕集解徐广曰：「一云大报享祠也。」
〔二二〕集解服虔曰：「高祖受命知之也。宜见鼎于其庙。」
入海求蓬莱者，〔一〕言蓬莱不远，而不能至者，殆不见其气。上乃遣望气佐侯其气云。
〔一〕正义蓬莱、方丈、瀛州，勃海中三神山也。
其秋，上幸雍，〔一〕且郊。或曰「五帝，泰一之佐也。宜立泰一而上亲郊之」。上疑未定。齐人公孙卿曰：「今年得宝鼎，其冬辛巳朔旦冬至，与黄帝时等。」卿有札书曰：「黄帝得宝鼎宛（侯）〔
朐〕，问于鬼臾区。〔二〕区对曰：『（黄）帝得宝鼎神筴，是岁己酉朔旦冬至，得天之纪，终而复始。』于是黄帝迎日推筴，后率二十岁〔三〕得朔旦冬至，凡二十推，三百八十年。黄帝僊登于天。」卿因所忠欲奏之。所忠视其书不经，疑其妄书，谢曰：「宝鼎事已决矣，尚何以为！」卿因嬖人奏之。上大说，召问卿。对曰：「受此书申功，〔四〕申功已死。」上曰：「申功何人也？」卿曰：「申功，齐人也。与安期生通，受黄帝言，无书，独有此鼎书。曰『汉兴复当黄帝之时。汉之圣者在高祖之孙且曾孙也。宝鼎出而与神通，封禅。封禅七十二王，〔五〕唯黄帝得上泰山封』。申功曰：『汉主亦当上封，上封则能僊登天矣。黄帝时万诸侯，而神灵之封居七千。〔六〕天下名山八，而三在蛮夷，五在中国。中国华山、首山、太室、泰山、东莱，此五山黄帝之所常游，与神会。黄帝且战且学僊。患百姓非其道，乃断斩非鬼神者。百余岁然后得与神通。黄帝郊雍上帝，宿三月。鬼臾区号大鸿，死葬雍，故鸿冢是也。〔七〕其后于黄帝接万灵明廷。明廷者，甘泉也。所谓寒〔八〕门者，谷口也。〔九〕黄帝釆首山铜，铸鼎荆山下。〔一０〕鼎既成，有龙垂胡〔一一〕下迎黄帝。黄帝上骑，群臣后宫从上龙七十余人，乃上去。余小臣不得上，乃悉持龙，龙拔，堕〔一二〕黄帝之弓。百姓仰望黄帝既上天，乃抱其弓与龙胡号。〔一三〕故后世因名其处曰鼎湖，〔一四〕其弓曰乌号。』」于是天子曰：「嗟乎！吾诚得如黄帝，吾视去妻子如脱耳。」乃拜卿为郎，东使候神于太室。
〔一〕索隐上雍，以雍地形高，故云上。
〔二〕集解汉书音义曰：「区，黄帝时人。」索隐郑氏云：「黄帝佐也。」李奇曰：「黄帝时诸侯。本作『申区』者，非；艺文志作『鬼容区』者也。」
〔三〕正义率音律，又音类，又所律反，三音并通。后皆放此也。
〔四〕集解封禅书「功」字作「公」。
〔五〕正义河图云：「王者封太山，禅梁父，易姓登崇，有七十二君也。」
〔六〕集解应劭曰：「黄帝时诸侯会封禅者七千人。」李奇曰：「
说仙道得封者七千国。」张晏曰：「神灵之封谓山川之守。」
〔七〕集解苏林曰：「今雍有鸿冢。」
〔八〕集解徐广曰：「一作『塞』。」
〔九〕集解汉书音义曰：「黄帝仙于塞门也。」索隐服虔云：「
黄帝所仙之处也。」小颜云：「谷，中山之谷口，汉时为县，今呼为冶谷，去甘泉八十里。盛夏凛然，故曰寒门谷口也。」
〔一０〕集解晋灼曰：「地理志首山属河东蒲阪，荆山在冯翊怀德县。」
〔一一〕索隐颜师古云：「胡谓项下垂肉也；，其毛也。故童谣曰『何当为君鼓龙胡』是也。」
〔一二〕正义徒果反。
〔一三〕正义户高反，下同。
〔一四〕正义括地志云：「湖水原出虢州湖城县南三十五里夸父山，北流入河，即鼎湖也。」
上遂郊雍，至陇西，西登空桐，〔一〕幸甘泉。令祠官宽舒等具泰一祠坛，坛放薄忌泰一坛，坛三垓。〔二〕五帝坛环居其下，各如其方，黄帝西南，除八通鬼道。〔三〕泰一所用，如雍一畤物，而加醴枣脯之属，杀一牦牛以为俎豆牢具。而五帝独有俎豆〔四〕醴进。〔五〕其下四方地，为餟食〔六〕群神从者及北斗云。已祠，胙余皆燎之。其牛色白，鹿居其中，彘在鹿中，水而洎之。〔七〕祭日以牛，祭月以羊彘特。〔八〕泰一祝宰则衣紫及绣。五帝各如其色，日赤，月白。
〔一〕正义空桐山在原州平高县西一百里。
〔二〕集解徐广曰：「垓，次也。」骃案：李奇曰「垓，重也。三重坛也」。索隐垓，重也。言为三重坛也。邹氏云一作「阶」，言坛阶三重。
〔三〕集解服虔曰：「坤位在未，黄帝从土位。」
〔四〕集解韦昭曰：「无牦牛醴之属。」
〔五〕索隐音进。汉书作「进」。颜师古云：「具俎豆酒醴而进之。一曰进谓杂物之具，所以加礼也。」
〔六〕索隐餟音竹芮反。谓联续而祭之。汉志作「腏」，古字通。说文云：「餟，祭酹。」正义刘伯庄云：「谓绕坛设诸神祭座相连缀也。」
〔七〕集解徐广曰：「洎音居器反，肉汁也。」骃案：晋灼曰「此说合牲物燎之也。」正义刘伯庄云：「以大羹和祭食燎之。」案：以鹿内牛中，以彘内鹿中。水，玄酒也。
〔八〕索隐特，一牲也。言若牛若羊若彘，止一特也。
十一月辛已朔旦冬至，昧爽，天子始郊拜泰一。朝朝日，夕夕月，〔一〕则揖；而见泰一如雍礼。其赞飨曰：「天始以宝鼎神筴授皇帝，朔而又朔，终而复始，皇帝敬拜见焉。」而衣上黄。其祠列火满坛，坛旁烹炊具。有司云「祠上有光焉」。公卿言「皇帝始郊见泰一云阳，〔二〕有司奉瑄玉〔三〕嘉牲荐飨。〔四〕是夜有美光，及昼，黄气上属天。」太史公、祠官宽舒等曰：「神灵之休，佑福兆祥，宜因此地光域〔五〕立泰畤坛以明应。令太祝领，（祀）〔秋〕及腊闲祠。三岁天子一郊见。」
〔一〕集解应劭曰：「天子春朝日，秋夕月，拜日东门之外，朝日以朝，夕月以夕。」瓒曰：「汉仪郊泰一畤，皇帝平旦出竹宫，东向揖日，其夕西向揖月。便用郊日，不用春秋也。」
〔二〕正义括地志云：「汉云阳宫在雍州云阳县北八十一里。有通天台，即黄帝以来祭天圜丘之处。武帝以五月避暑，八月乃还也。」
〔三〕集解孟康曰：「璧大六寸谓之瑄。」索隐音宣，璧大六寸也。
〔四〕正义汉旧仪云：「祭天养牛五岁至二千斤。」
〔五〕集解徐广曰：「地，一作『夜』。」
