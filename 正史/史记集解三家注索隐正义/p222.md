<!-- { "loadSidebar": true } -->
王以告虞卿。虞卿对曰：「郝言『不媾，来年秦复攻王，王得无割其内而媾乎』。今媾，郝又以不能必秦之不复攻也。今虽割六城，何益！来年复攻，又割其力之所不能取而媾，此自尽之术也，不如无媾。秦虽善攻，不能取六县；赵虽不能守，终不失六城。秦倦而归，兵必罢。我以六城收天下以攻罢秦，是我失之于天下而取偿于秦也。吾国尚利，孰与坐而割地，自弱以强秦哉？今郝曰『秦善韩、魏而攻赵者，必（以为韩魏不救赵也而王之军必孤有以）王之事秦不如韩、魏也』，是使王岁以六城事秦也，即坐而城尽。来年秦复求割地，王将与之乎？弗与，是弃前功而挑秦祸也；与之，则无地而给之。语曰『强者善攻，弱者不能守』。今坐而听秦，秦兵不獘而多得地，是强秦而弱赵也。以益强之秦而割愈弱之赵，其计故不止矣。且王之地有尽而秦之求无已，以有尽之地而给无已之求，其势必无赵矣。」
赵王计未定，楼缓从秦来，赵王与楼缓计之，曰：「予秦地（何）如毋予，孰吉？」缓辞让曰：「此非臣之所能知也。」王曰：「虽然，试言公之私。」〔一〕楼缓对曰：「王亦闻夫公甫文伯母乎〔二〕？公甫文伯仕于鲁，病死，女子为自杀于房中者二人。其母闻之，弗哭也。其相室曰：〔三〕『焉有子死而弗哭者乎？』其母曰：『孔子，贤人也，逐于鲁，而是人不随也。今死而妇人为之自杀者二人，若是者必其于长者薄而于妇人厚也。』故从母言之，是为贤母；从妻言之，是必不免为妒妻。故其言一也，言者异则人心变矣。今臣新从秦来而言勿予，则非计也；言予之，恐王以臣为为秦也：故不敢对。使臣得为大王计，不如予之。」王曰：「诺。」
〔一〕索隐按：私谓私心也。
〔二〕正义季康子从祖母。文伯名歜，康子从父昆弟。
〔三〕正义谓傅姆之类也。
虞卿闻之，入见王曰：「此饰说也，王〔一〕勿予！」楼缓闻之，往见王。王又以虞卿之言告楼缓。楼缓对曰：「不然。虞卿得其一，不得其二。夫秦赵构难而天下皆说，何也？曰『吾且因强而乘弱矣』。今赵兵困于秦，天下之贺战胜者则必尽在于秦矣。故不如亟割地为和，以疑天下而慰秦之心。不然，天下将因秦之（强）怒，乘赵之獘，瓜分之。赵且亡，何秦之图乎？故曰虞卿得其一，不得其二。愿王以此决之，勿复计也。」
〔一〕集解徐广曰：「音慎。」
虞卿闻之，往见王曰：「危哉楼子之所以为秦者，是愈疑天下，而何慰秦之心哉？独不言其示天下弱乎？且臣言勿予者，非固勿予而已也。秦索六城于王，而王以六城赂齐。齐，秦之深雠也，得王之六城，并力西击秦，齐之听王，不待辞之毕也。则是王失之于齐而取偿于秦也。而齐、赵之深雠可以报矣，而示天下有能为也。王以此发声，兵未窥于境，臣见秦之重赂至赵而反媾于王也。从秦为媾，韩、魏闻之，必尽重王；重王，必出重宝以先于王。则是王一举而结三国之亲，而与秦易道也。」〔一〕赵王曰：「善。」则使虞卿东见齐王，与之谋秦。虞卿未返，秦使者已在赵矣。楼缓闻之，亡去。赵于是封虞卿以一城。
〔一〕正义前取秦攻，今得赂，是易道也。易音亦。
居顷之，而魏请为从。赵孝成王召虞卿谋。过平原君，〔一〕平原君曰：「愿卿之论从也。」虞卿入见王。王曰：「魏请为从。」对曰：「魏过。」〔二〕王曰：「寡人固未之许。」对曰：「王过。」王曰：「魏请从，卿曰魏过，寡人未之许，又曰寡人过，然则从终不可乎？」对曰：「臣闻小国之与大国从事也，有利则大国受其福，有败则小国受其祸。今魏以小国请其祸，而王以大国辞其福，臣故曰王过，魏亦过。窃以为从便。」王曰：「善。」乃合魏为从。
〔一〕索隐过音戈。
〔二〕集解光卧反。
虞卿既以魏齐之故，不重万户侯卿相之印，与魏齐闲行，卒去赵，困于梁。魏齐已死，不得意，乃著书，〔一〕上采春秋，下观近世，曰节义、称号、揣摩、政谋，凡八篇。以刺讥国家得失，世传之曰虞氏春秋。〔二〕
〔一〕索隐魏齐，魏相，与应侯有仇，秦求之急，乃抵虞卿。卿弃相印，乃与齐闲行亡归梁，以托信陵君。信陵君疑未决，齐自杀。故虞卿失相，乃穷愁而著书也。
〔二〕正义蓺文志云十五篇。
太史公曰：平原君，翩翩浊世之佳公子也，然未睹大体。鄙语曰「利令智昏」，平原君贪冯亭邪说，使赵陷长平兵四十余万众，邯郸几亡。〔一〕虞卿料事揣情，为赵画策，何其工也！及不忍魏齐，卒困于大梁，庸夫且知其不可，况贤人乎？然虞卿非穷愁，亦不能著书以自见于后世云。
〔一〕集解谯周曰：「长平之陷，乃赵王信闲易将之咎，何怨平原受冯亭哉？」
【索隐述赞】翩翩公子，天下奇器。笑姬从戮，义士增气。兵解李同，盟定毛遂。虞卿蹑蹻，受赏料事。及困魏齐，著书见意。
史记卷七十七
魏公子列传第十七
魏公子无忌者，魏昭王子少子而魏安厘王异母弟也。昭王薨，安厘王即位，封公子为信陵君。〔一〕是时范睢亡魏相秦，以怨魏齐故，秦兵围大梁，破魏华阳下军，走芒卯。魏王及公子患之。
〔一〕索隐按：地理志无信陵，或是乡邑名也。
公子为人仁而下士，士无贤不肖皆谦而礼交之，不敢以其富贵骄士。士以此方数千里争往归之，致食客三千人。当是时，诸侯以公子贤，多客，不敢加兵谋魏十余年。
公子与魏王博，而北境传举烽，言「赵寇至，且入界」。〔一〕魏王释博，欲召大臣谋。公子止王曰：「赵王田猎耳，非为寇也。」〔二〕复博如故。王恐，心不在博。居顷，复从北方来传言曰：「赵王猎耳，非为寇也。」魏王大惊，曰：「公子何以知之？」公子曰：「臣之客有能深得赵王阴事〔三〕者，赵王所为，客辄以报臣，臣以此知之。」是后魏王畏公子之贤能，不敢任公子以国政。
〔一〕集解文颖曰；「作高木橹，橹上作桔槔，桔槔头兜零，以薪置其中，谓之烽。常低之，有寇即火然举之以相告。」
〔二〕正义为，于伪反。
〔三〕索隐按：谯周作「探得赵王阴事」。
魏有隐士曰侯嬴，〔一〕年七十，家贫，为大梁夷门监者。公子闻之，往请，欲厚遗之。不肯受，曰：「臣修身絜行数十年，终不以监门困故而受公子财。」公子于是乃置酒大会宾客。坐定，公子从车骑，虚左，自迎夷门侯生。侯生摄敝衣冠，直上载公子上坐，不让，欲以观公子。公子执辔愈恭。侯生又谓公子曰：「臣有客在市屠中，愿枉车骑过之。」公子引车入巿，侯生下见其客朱亥，俾倪〔二〕故久立，与其客语，微察公子。公子颜色愈和。当是时，魏将相宗室宾客满堂，待公子举酒。巿人皆观公子执辔。从骑皆窃骂侯生。侯生视公子色终不变，乃谢客就车。至家，公子引侯生坐上坐，遍赞宾客，〔三〕宾客皆惊。酒酣，公子起，为寿侯生前。侯生因谓公子曰：「
今日嬴之为公子亦足矣。〔四〕嬴乃夷门抱关者也，而公子亲枉车骑，自迎嬴于众人广坐之中，不宜有所过，今公子故过之。然嬴欲就公子之名，故久立公子车骑巿中，过客以观公子，公子愈恭。巿人皆以嬴为小人，而以公子为长者能下士也。」于是罢酒，侯生遂为上客。
〔一〕索隐音盈。又曹植音「羸瘦」之「羸」。
〔二〕索隐上音浦计反，下音五计反。邹诞云又上音疋未反，下音五弟反。正义不正视也。
〔三〕索隐遍音遍。赞者，告也。谓以侯生遍告宾客。
〔四〕集解徐广曰：「为，一作『羞』。」
侯生谓公子曰：「臣所过屠者朱亥，此子贤者，世莫能知，故隐屠闲耳。」公子往数请之，朱亥故不复谢，公子怪之。
魏安厘王二十年，秦昭王已破赵长平军，又进兵围邯郸。公子姊为赵惠文王弟平原君夫人，数遗魏王及公子书，请救于魏。魏王使将军晋鄙〔一〕将十万众救赵。秦王使使者告魏王曰：「吾攻赵旦暮且下，而诸侯敢救者，已拔赵，必移兵先击之。」魏王恐，使人止晋鄙，留军壁邺，名为救赵，实持两端以观望。平原君使者冠盖相属于魏，让魏公子曰：「胜所以自附为婚姻者，以公子之高义，为能急人之困。今邯郸旦暮降秦而魏救不至，安在公子能急人之困也！且公子纵轻胜，弃之降秦，独不怜公子姊邪？」公子患之，数请魏王，及宾客辩士说王万端。魏王畏秦，终不听公子。公子自度终不能得之于王，计不独生而令赵亡，乃请宾客，约车骑百余乘，欲以客往赴秦军，与赵俱死。
〔一〕索隐魏将姓名也。
行过夷门，见侯生，具告所以欲死秦军状。辞决而行，侯生曰：「公子勉之矣，老臣不能从。」公子行数里，心不快，曰：「吾所以待侯生者备矣，天下莫不闻，今吾且死而侯生曾无一言半辞送我，我岂有所失哉？」复引车还，问侯生。侯生笑曰：「臣固知公子之还也。」曰：「公子喜士，名闻天下。今有难，无他端而欲赴秦军，譬若以肉投馁虎，何功之有哉？尚安事客？然公子遇臣厚，公子往而臣不送，以是知公子恨之复返也。」公子再拜，因问。侯生乃屏人闲语，〔一〕曰：「嬴闻晋鄙之兵符常在王卧内，而如姬最幸，出入王卧内，力能窃之。嬴闻如姬父为人所杀，如姬资之三年，〔二〕自王以下欲求报其父仇，莫能得。如姬为公子泣，公子使客斩其仇头，敬进如姬。如姬之欲为公子死，无所辞，顾未有路耳。公子诚一开口请如姬，如姬必许诺，则得虎符夺晋鄙军，北救赵而西却秦，此五霸之伐也。」公子从其计，请如姬。如姬果盗晋鄙兵符与公子。
〔一〕索隐闲音闲。〔闲〕语谓静语也。
〔二〕索隐旧解资之三年谓服齐衰也。今案：资者，畜也。谓欲为父复雠之资畜于心已得三年矣。
公子行，侯生曰：「将在外，主令有所不受，以便国家。公子即合符，而晋鄙不授公子兵而复请之，事必危矣。臣客屠者朱亥可与俱，此人力士。晋鄙听，大善；不听，可使击之。」于是公子泣。侯生曰：「公子畏死邪？何泣也？」公子曰：「晋鄙嚄唶〔一〕宿将，往恐不听，必当杀之，是以泣耳，岂畏死哉？」于是公子请朱亥。朱亥笑曰：「臣乃市井鼓刀屠者，而公子亲数存之，所以不报谢者，以为小礼无所用。今公子有急，此乃臣效命之秋也。」遂与公子俱。公子过谢侯生。侯生曰：「臣宜从，老不能。请数公子行日，以至晋鄙军之日，北乡自刭，以送公子。」公子遂行。
〔一〕集解上音乌百反，下音庄白反。索隐上乌白反，下争格反。案：嚄唶谓多词句也。正义声类云：「嚄，大笑。唶，大呼。」
