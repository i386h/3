<!-- { "loadSidebar": true } -->
将军韩说，弓高侯庶孙也。以校尉从大将军有功，为龙侯，坐酎金失侯。元鼎六年，以待诏为横海将军，击东越有功，为按道侯。以太初三年为游击将军，屯于五原外列城。为光禄勋，掘蛊太子宫，卫太子杀之。
将军郭昌，云中人也。以校尉从大将军。元封四年，以太中大夫为拔胡将军，屯朔方。还击昆明，毋功，夺印。
将军荀彘，太原广武人。以御见，〔一〕侍中，为校尉，数从大将军。以元封三年为左将军击朝鲜，毋功。以捕楼船将军坐法死。
〔一〕正义以善御求见也。
最骠骑将军去病，凡六出击匈奴，其四出以将军，〔一〕斩捕首虏十一万余级。及浑邪王以众降数万，遂开河西酒泉之地，〔二〕西方益少胡寇。四益封，凡万五千一百户。其校吏有功为侯者凡六人，而后为将军二人。
〔一〕集解徐广曰：「再出以剽姚校尉也。」
〔二〕正义河谓陇右兰州之西河也。〔酒泉〕谓凉、肃等州。汉书西域传云骠骑将军击破匈奴右地，置酒泉郡，后分置武威、张掖、炖煌等郡。
将军路博德，平州人。〔一〕以右北平太守从骠骑将军有功，为符离侯。骠骑死后，博德以卫尉为伏波将军，伐破南越，益封。其后坐法失侯。为强弩都尉，屯居延，卒。
〔一〕正义汉书云西河平州。按：西河郡今汾州。
将军赵破奴，故九原人。〔一〕尝亡入匈奴，已而归汉，为骠骑将军司马。出北地时有功，封为从骠侯。坐酎金失侯。后一岁，为匈河将军，攻胡至匈河水，无功。后二岁，〔二〕击虏楼兰王，复封为浞野侯。后六岁，〔三〕为浚稽将军，将二万骑击匈奴左贤王，左贤王与战，兵八万骑围破奴，破奴生为虏所得，遂没其军。居匈奴中十岁，复与其太子安国亡入汉。〔四〕后坐巫蛊，族。
〔一〕正义今胜州。
〔二〕集解徐广曰：「元封二年。」
〔三〕集解徐广曰：「太初二年。」
〔四〕集解徐广曰：「以太初二年入匈奴，天汉元年亡归，涉四年。」
自卫氏兴，大将军青首封，其后枝属为五侯。凡二十四岁而五侯尽夺，卫氏无为侯者。
太史公曰：苏建语余曰：「吾尝责大将军至尊重，而天下之贤大夫毋称焉，〔一〕愿将军观古名将所招选择贤者，勉之哉。大将军谢曰：『自魏其、武安之厚宾客，天子常切齿。彼亲附士大夫，招贤绌不肖者，人主之柄也。人臣奉法遵职而已，何与〔二〕招士！』」骠骑亦放此意，其为将如此。
〔一〕索隐谓不为贤士大夫所称誉。
〔二〕索隐音预。
【索隐述赞】君子豹变，贵贱何常。青本奴虏，忽升戎行。姊配皇极，身尚平阳。宠荣斯僭，取乱彝章。嫖姚继踵，再静边方。
史记卷一百一十二
平津侯主父列传第五十二
丞相公孙弘者，齐菑川国薛县人也，〔一〕字季。少时为薛狱吏，有罪，免家贫，牧豕海上。年四十余，乃学春秋杂说。养后母孝谨。
〔一〕索隐案：薛县属鲁国，汉置菑川国，后割入齐也。正义表云菑川国，文帝分齐置，都剧。括地志云：「故剧城在青州寿光县南三十一里。故薛城在徐州滕县界。地理志云薛县属鲁国。」按：薛与剧隔兖州及太山，未详。公孙弘墓又在青州北鲁县西二十里也。
建元元年，天子初即位，招贤良文学之士。是时弘年六十，征以贤良为博士。使匈奴，还报，不合上意，上怒，以为不能，弘乃病免归。
元光五年，有诏征文学，菑川国复推上公孙弘。弘让谢国人曰：「臣已尝西应命，以不能罢归，愿更推选。」国人固推弘，弘至太常。太常令所征儒士各对策，百余人，弘第居下。策奏，天子擢弘对为第一。召入见，状貌甚丽，拜为博士。是时通西南夷道，置郡，巴蜀民苦之，诏使弘视之。还奏事，盛毁西南夷无所用，上不听。
弘为人恢奇多闻，常称以为人主病不广大，人臣病不俭节。弘为布被，食不重肉。后母死，服丧三年。每朝会议，开陈其端，令人主自择，不肯面折庭争。于是天子察其行敦厚，辩论有余，习文法吏事，而又缘饰以儒术，〔一〕上大说之。二岁中，〔二〕至左内史。弘奏事，有不可，不庭辩之。尝与主爵都尉汲黯请闲，汲黯先发之，弘推其后，天子常说，所言皆听，以此日益亲贵。尝与公卿约议，至上前，皆倍其约以顺上旨。汲黯庭诘弘曰：「齐人多诈而无情实，始与臣等建此议，今皆倍之，不忠。」上问弘。弘谢曰：「夫知臣者以臣为忠，不知臣者以臣为不忠。」上然弘言。左右幸臣每毁弘，上益厚遇之。
〔一〕索隐谓以儒术饰文法，如衣服之有领缘以为饰也。
〔二〕集解徐广曰：「一云一岁。」
元朔三年，张欧免，以弘为御史大夫。是时通西南夷，东置沧海，北筑朔方之郡。弘数谏，以为罢敝中国以奉无用之地，愿罢之。于是天子乃使朱买臣等难弘置朔方之便。发十策，弘不得一。〔一〕弘乃谢曰：「山东鄙人，不知其便若是，愿罢西南夷、沧海而专奉朔方。」上乃许之。
〔一〕集解韦昭曰：「以弘之才，非不能得一也，以为不可，不敢逆上耳。」索隐按：韦昭以弘之才非不能得一，以为不可，不敢逆上故耳。正义颜师古曰：「言其利害十条，弘无以应。」
汲黯曰：「弘位在三公，奉禄甚多。然为布被，此诈也。」上问弘。弘谢曰：「有之。夫九卿与臣善者无过黯，然今日庭诘弘，诚中弘之病。夫以三公为布被，诚饰诈欲以钓名。且臣闻管仲相齐，有三归，侈拟于君，桓公以霸，亦上僭于君。晏婴相景公，食不重肉，妾不衣丝，齐国亦治，此下比于民。〔一〕今臣弘位为御史大夫，而为布被，自九卿以下至于小吏，无差，诚如汲黯言。且无汲黯忠，陛下安得闻此言。」天子以为谦让，愈益厚之。卒以弘为丞相，封平津侯。〔二〕
〔一〕索隐比音鼻。比者，近也。小颜音「比方」之「比」。
〔二〕集解徐广曰：「大臣表曰元朔五年十一月乙丑，公孙弘为丞相。功臣表曰元朔（三）〔五〕年十一月乙丑，封平津侯。」骃案汉书，高成之平津乡也。索隐案：汉书曰「汉兴，皆以列侯为丞相，弘本无爵，乃诏封弘高成之平津乡六百五十户为平津侯。丞相封侯，自弘始也」。
弘为人意忌，外宽内深。〔一〕诸尝与弘有却者，虽详与善，阴报其祸。杀主父偃，徙董仲舒于胶西，皆弘之力也。食一肉脱粟之饭。〔二〕故人所善宾客，仰衣食，弘奉禄皆以给之，家无所余。士亦以此贤之。
〔一〕索隐谓弘外宽内深，意多有忌害也。
〔二〕索隐案：一肉，言不兼味。脱粟，纔脱谷而已，言不精凿也。
淮南、衡山谋反，治党与方急。弘病甚，自以为无功而封，位至丞相，宜佐明主填抚国家，使人由臣子之道。今诸侯有畔逆之计，此皆宰相奉职不称，恐窃病死，〔一〕无以塞责。乃上书曰：「臣闻天下之通道五，所以行之者三。〔二〕曰君臣，父子，兄弟，夫妇，长幼之序，此五者天下之通道也。智，仁，勇，此三者天下之通德，所以行之者也。故曰『力行近乎仁，好问近乎智，知耻近乎勇』。知此三者，则知所以自治；知所以自治，然后知所以治人。天下未有不能自治而能治人者也，此百世不易之道也。今陛下躬行大孝，鉴三王，建周道，兼文武，厉贤予禄，〔三〕量能授官。今臣弘罢驽之质，无汗马之劳，陛下过意擢臣弘卒伍之中，封为列侯，致位三公。臣弘行能不足以称，素有负薪之病，恐先狗马填沟壑，终无以报德塞责。愿归侯印，乞骸骨，避贤者路。」天子报曰：「古者赏有功，褎有德，守成尚文，遭遇右武，〔四〕未有易此者也。朕宿昔庶几获承尊位，惧不能宁，惟所与共为治者，君宜知之。盖君子善善恶恶，（君宜知之）君若谨行，常在朕躬。君不幸罹霜露之病，何恙不已，〔五〕乃上书归侯，乞骸骨，是章朕之不德也。今事少闲，君其省思虑，一精神，辅以医药。」因赐告牛酒杂帛。居数月，病有瘳，视事。
〔一〕索隐案：人臣委质于君，死生由君。今若一朝病死，是窃死也。
〔二〕索隐案：此语出子思子，今见礼记中庸篇。
〔三〕集解徐广曰：「厉，一作『广』也。」
〔四〕索隐小颜云：「右亦上也。言遭遇乱时则上武也。」
〔五〕集解汉书音义曰：「何恙，喻小疾不以时愈。」索隐恙，忧也。言罹霜露寒凉之疾，轻，何忧于病不止。礼曰「疾止复初」也。
元狩二年，弘病，竟以丞相终。〔一〕子度嗣为平津侯。度为山阳太守十余岁，坐法失侯。〔二〕
〔一〕集解汉书曰：「年八十。」索隐汉书云凡为御史、丞相六岁，年八十终。
〔二〕索隐汉书云坐不遣巨野令史成诣公交车，论为城旦。元始中诏复弘后为关内侯也。
主父偃者，齐临菑人也。学长短纵横之术，晚乃学易、春秋、百家言。游齐诸生闲，莫能厚遇也。齐诸儒生相与排摈，不容于齐。家贫，假贷无所得，乃北游燕、赵、中山，皆莫能厚遇，为客甚困。孝武元光元年中，以为诸侯莫足游者，乃西入关见卫将军。卫将军数言上，上不召。资用乏，留久，诸公宾客多厌之，乃上书阙下。朝奏，暮召入见。所言九事，其八事为律令，一事谏伐匈奴。其辞曰：
臣闻明主不恶切谏以博观，忠臣不敢避重诛以直谏，是故事无遗策而功流万世。今臣不敢隐忠避死以效愚计，愿陛下幸赦而少察之。
司马法曰：「国虽大，好战必亡；天下虽平，忘战必危。」天下既平，天子大凯，〔一〕春搜秋狝，诸侯春振旅，秋治兵，所以不忘战也。〔二〕且夫怒者逆德也，兵者凶器也，争者末节也。古之人君一怒必伏尸流血，故圣王重行之。夫务战胜穷武事者，未有不悔者也。昔秦皇帝任战胜之威，蚕食天下，并吞战国，海内为一，功齐三代。务胜不休，欲攻匈奴，李斯谏曰：「不可。夫匈奴无城郭之居，委积之守，迁徙鸟举，难得而制也。轻兵深入，粮食必绝；踵粮以行，重不及事。得其地不足以为利也，遇其民不可役而守也。胜必杀之，非民父母也。靡獘〔三〕中国，快心匈奴，非长策也。」秦皇帝不听，遂使蒙恬将兵攻胡，辟地千里，以河为境。地固泽（咸）卤，〔四〕不生五谷。然后发天下丁男以守北河。暴兵露师十有余年，死者不可胜数，终不能踰河而北。是岂人众不足，兵革不备哉？其势不可也。又使天下蜚刍挽粟，〔五〕起于黄、腄、〔六〕琅邪负海之郡，转输北河，率三十锺而致一石。男子疾耕不足于粮饟，女子纺绩不足于帷幕。百姓靡敝，孤寡老弱不能相养，道路死者相望，盖天下始畔秦也。
〔一〕集解应劭曰：「大凯，周礼还师振旅之乐。」
