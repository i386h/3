<!-- { "loadSidebar": true } -->
其后四岁，白公胜与石乞袭杀楚令尹子西、司马子綦〔一〕于朝。石乞曰：「不杀王，不可。」乃劫（之）王如高府。〔二〕石乞从者屈固〔三〕负楚惠王亡走昭夫人之宫。〔四〕叶公闻白公为乱，率其国人攻白公。白公之徒败，亡走山中，自杀。〔五〕而虏石乞，而问白公尸处，不言将亨。石乞曰：「事成为卿，不成而亨，固其职也。」终不肯告其尸处。遂亨石乞，而求惠王复立之。
〔一〕索隐左传作「子期」也。
〔二〕索隐杜预云：「楚之别府也。」
〔三〕集解徐广曰：「一作『惠王从者屈固』。楚世家亦云『王从者』。」索隐按：徐广曰一作「惠王从者屈固」，盖此本为得。而左传云「石乞尹门，圉公阳穴宫，负王以如昭夫人之宫」，则公阳是楚之大夫，王之从者也。
〔四〕索隐昭王夫人即惠王母，越女也。
〔五〕正义左传云白公奔而缢。
太史公曰：怨毒之于人甚矣哉！王者尚不能行之于臣下，况同列乎！向令伍子胥从奢俱死，何异蝼蚁。弃小义，雪大耻，名垂于后世，悲夫！方子胥窘于江上，〔一〕道乞食，志岂尝须臾忘郢邪？故隐忍就功名，非烈丈夫孰能致此哉？白公如不自立为君者，其功谋亦不可胜道者哉！
〔一〕索隐窘音求殒反。
【索隐述赞】谗人罔极，交乱四国。嗟彼伍氏，被兹凶慝！员独忍诟，志复冤毒。霸吴起师，伐楚逐北。鞭尸雪耻，抉眼弃德。

史记卷六十七
仲尼弟子列传第七
孔子曰「受业身通者七十有七人」，〔一〕皆异能之士也。德行：颜渊，闵子骞，冉伯牛，仲弓。政事：冉有，季路。言语：宰我，子贡。〔二〕文学：子游，子夏。师也辟，〔三〕参也鲁，〔四〕柴也愚，〔五〕由也喭，〔六〕回也屡空。赐不受命而货殖焉，亿则屡中。〔七〕
〔一〕索隐孔子家语亦有七十七人，唯文翁孔庙图作七十二人。
〔二〕索隐论语一曰德行，二曰言语，三曰政事，四曰文学。今此文政事在言语上，是其记有异也。
〔三〕集解马融曰：「子张才过人，失于邪辟文过。」正义音癖。
〔四〕集解孔安国曰：「鲁，钝也。曾子迟钝。」
〔五〕集解何晏曰：「愚直之愚。」
〔六〕集解郑玄曰：「子路之行，失于喭。」索隐论语先言柴，次参，次师，次由。今此传序之亦与论语不同，不得辄言其误也。正义音畔。喭音岸。
〔七〕集解何晏曰：「言回庶几于圣道，虽数空匮而乐在其中。赐不受教命，唯财货是殖，亿度是非。盖美回所以励赐也。一曰屡犹每也，空犹虚中也。以圣人之善道，教数子之庶几，犹不至于知道者，各内有此害也。其于庶几每能虚中者唯回，怀道深远。不虚心不能知道。子贡无数子之病，然亦不知道者，虽不穷理而幸中，虽非天命而偶富，亦所以不虚心也。」
孔子之所严事：于周则老子；于卫，蘧伯玉；〔一〕于齐，晏平仲；〔二〕于楚，老莱子；〔三〕于郑，子产；于鲁，孟公绰。数称臧文仲、柳下惠、〔四〕铜鞮〔五〕伯华、介山子然，孔子皆后之，不并世。〔六〕
〔一〕集解外宽而内直，自设于隐括之中，直己而不直人，汲汲于仁，以善自终，盖蘧伯玉之行。索隐按：大戴礼又云「外宽而内直，自娱于隐括之中，直己而不直人，汲汲于仁，以善存亡，盖蘧伯玉之行也」。
〔二〕集解君择臣而使之，臣择君而事之，有道顺命，无道衡命，盖晏平仲之行也。索隐大戴记曰：「君择臣而使之，臣择君而事之，有道顺命，无道衡命，盖晏平仲之行也。」
〔三〕索隐大戴记又云：「德恭而行信，终日言不在悔尤之内，贫而乐也，盖老莱子之行也。」
〔四〕集解孝恭慈仁，允德图义，约货去怨，盖柳下惠之行。索隐大戴记又云：「孝恭慈仁，允德图义，约货亡怨，盖柳下惠之行也。」
〔五〕索隐地理志县名，属上党。正义鞮，丁奚反。按：铜鞮，潞州县。
〔六〕集解大戴礼曰：「孔子云『国家有道，其言足以兴，国家无道，其默足以容，盖铜鞮伯华之所行。观于四方，不忘其亲，苟思其亲，不尽其乐，盖介山子然之行也』。」说苑曰：「孔子叹曰『铜鞮伯华无死，天下有定矣』。」晋太康地记云：「铜鞮，晋大夫羊舌赤之邑，世号赤曰铜鞮伯华。」索隐按：自臧文仲已下，孔子皆后之，不并代。其所严事，自老子及公绰已上，皆孔子同时人也。按：戴德撰礼，号曰大戴礼，合八十五篇，其四十七篇亡，见今存者有三十八篇。今裴氏所引在卫将军篇。孔子称祁奚对晋平公之辞，唯举铜鞮、介山二人行耳。家语又云：「不克不忌，不念旧怨，盖伯夷、叔齐之行。思天而敬人，服义而行信，盖赵文子之行。事君不爱其死，谋身不遗其友，盖随武子之行。」
颜回者，鲁人也，字子渊。少孔子三十岁。〔一〕
〔一〕正义少，戍妙反。
颜渊问仁，孔子曰：「克己复礼，天下归仁焉。」〔一〕
〔一〕集解马融曰：「克己，约身也。」孔安国曰：「复，反也。身能反礼，则为仁矣。」
孔子曰：「贤哉回也！〔一〕一箪食，一瓢饮，〔二〕在陋巷，人不堪其忧，回也不改其乐。」〔三〕「回也如愚；〔四〕退而省其私，亦足以发，回也不愚。」〔五〕「用之则行，舍之则藏，唯我与尔有是夫！」〔六〕
〔一〕集解卫瓘曰：「非大贤乐道，不能若此，故以称之。」索隐卫瓘字伯玉，晋太保，亦注论语，故裴引之。
〔二〕集解孔安国曰：「箪，笥也。」
〔三〕集解孔安国曰：「颜回乐道，虽箪食在陋巷，不改其所乐也。」
〔四〕集解孔安国曰：「于孔子之言，默而识之，如愚也。」
〔五〕集解孔安国曰：「察其退还与二三子说释道义，发明大体，知其不愚。」
〔六〕集解孔安国曰：「言可行则行，可止则止，唯我与颜回同也。」栾肇曰：「用己而后行，不假隐以自高，不屈道以要名，时人无知其实者，唯我与尔有是行。」正义肇字永初，高平人，晋尚书郎，作论语疑释十卷，论语驳二卷。
回年二十九，发尽白，蚤死。〔一〕孔子哭之恸，曰：「自吾有回，门人益亲。」〔二〕鲁哀公问：「弟子孰为好学？」孔子对曰：「有颜回者好学，不迁怒，不贰过。不幸短命死矣，今也则亡〔三〕。」
〔一〕索隐按：家语亦云「年二十九而发白，三十二而死」。王肃云「此久远之书，年数错误，未可详也。校其年，则颜回死时，孔子年六十一。然则伯鱼年五十先孔子卒时，孔子且七十也。今此为颜回先伯鱼死，而论语曰颜回死，颜路请子之车，孔子曰『鲤也死，有棺而无椁』，或为设事之辞」。按：颜回死在伯鱼之前，故以论语为设词。
〔二〕集解王肃曰：「颜回为孔子胥附之友，能使门人日亲孔子。」
〔三〕集解何晏曰：「凡人任情，喜怒违理。颜回任道，怒不过分。迁者移也，怒当其理，不移易也。不贰过者，有不善未尝复行。」
闵损字子骞。〔一〕少孔子十五岁。
〔一〕集解郑玄曰：「孔子弟子目录云鲁人。」索隐家语亦云「
鲁人。少孔子十五岁」。
孔子曰：「孝哉闵子骞！人不闲于其父母昆弟之言。」〔一〕不仕大夫，不食污君之禄。〔二〕「如有复我者，〔三〕必在汶上矣。」〔四〕
〔一〕集解陈群曰：「言子骞上事父母，下顺兄弟，动静尽善，故人不得有非闲之言。」
〔二〕索隐论语季氏使闵子骞为费宰，子骞曰「善为我辞焉」，是不仕大夫，不食污君之禄也。
〔三〕集解孔安国曰：「复我者，重来召我。」
〔四〕集解孔安国曰：「去之汶水上，欲北如齐。」
冉耕字伯牛。〔一〕孔子以为有德行。
〔一〕集解郑玄曰鲁人。索隐按：家语云鲁人。
伯牛有恶疾，孔子往问之，自牖执其手，〔一〕曰：「命也夫！斯人也而有斯疾，命也夫！」〔二〕
〔一〕集解包氏曰：「牛有恶疾，不欲见人，孔子从牖执其手。」
〔二〕集解包氏曰：「再言之者，痛之甚也。」
冉雍字仲弓。〔一〕
〔一〕集解郑玄曰：「鲁人。」索隐家语云：「伯牛之宗族，少孔子二十九岁。」
仲弓问政，孔子曰：「出门如见大宾，使民如承大祭。〔一〕在邦无怨，在家无怨。」〔二〕
〔一〕集解孔安国曰：「莫尚乎敬。」
〔二〕集解包氏曰：「在邦为诸侯，在为卿大夫。」
孔子以仲弓为有德行，曰：「雍也可使南面。」〔一〕
〔一〕集解包氏曰：「可使南面，言任诸侯之治。」
仲弓父，贱人。孔子曰：「犁牛之子骍且角，虽欲勿用，山川其舍诸？」〔一〕
〔一〕集解何晏曰：「犁，杂文。骍，赤色也，角者，角周正，中牺牲，虽欲以其所生犁而不用，山川宁肯舍之乎？言父虽不善，不害于子之美。」
冉求字子有，〔一〕少孔子二十九岁。为季氏宰。
〔一〕集解郑玄曰鲁人。
季康子问孔子曰：「冉求仁乎？」曰：「千室之邑，百乘之家，〔一〕求也可使治其赋。仁则吾不知也。」〔二〕复问：「子路仁乎？」孔子对曰：「如求。」
〔一〕集解孔安国曰：「千室，卿大夫之邑。卿大夫称家。诸侯千乘，大夫故曰百乘。」
〔二〕集解孔安国曰：「赋，兵赋也。仁道至大，不可全名也。」
求问曰：「闻斯行诸？」〔一〕子曰：「行之。」子路问：「闻斯行诸？」子曰：「有父兄在，如之何其闻斯行之！」〔二〕子华怪之，「敢问问同而答异？」孔子曰：「求也退，故进之。由也兼人，故退之。」〔三〕
〔一〕集解包氏曰：「赈穷救乏之事也。」
〔二〕集解孔安国曰：「当白父兄，不可自专。」
〔三〕集解郑玄曰：「言冉有性谦退，子路务在胜尚人，各因其人之失而正之。」
仲由字子路，卞人也。〔一〕少孔子九岁。
〔一〕集解徐广曰：「尸子曰子路，卞之野人。」索隐家语一字季路，亦云是卞人也。
子路性鄙，好勇力，志伉直，冠雄鸡，佩豭豚，〔一〕陵暴孔子。孔子设礼稍诱子路，子路后儒服委质，〔二〕因门人请为弟子。
〔一〕集解冠以雄鸡，佩以豭豚。二物皆勇，子路好勇，故冠带之。
〔二〕索隐按：服虔注左氏云「古者始仕，必先书其名于策，委死之质于君，然后为臣，示必死节于其君也」。
子路问政，孔子曰：「先之，劳之。」〔一〕请益。曰：「无倦。」〔二〕
〔一〕集解孔安国曰：「先导之以德，使民信之，然后劳之。易曰『悦以使民，民忘其劳』。」
〔二〕集解孔安国曰：「子路嫌其少，故请益。曰『无倦』者，行此上事无倦则可。」
子路问：「君子尚勇乎？」孔子曰：「义之为上。君子好勇而无义则乱，〔一〕小人好勇而无义则盗。」
