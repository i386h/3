<!-- { "loadSidebar": true } -->
自司马氏去周适晋，分散，或在卫，或在赵，或在秦。其在卫者，相中山。〔一〕在赵者，〔二〕以传剑论显，〔三〕蒯聩〔四〕其后也。在秦者名错，与张仪争论，于是惠王使错将伐蜀，遂拔，因而守之。〔五〕错孙靳，〔六〕事武安君白起。而少梁更名曰夏阳。靳与武安君坑赵长平军，〔七〕还而与之俱赐死杜邮，〔八〕葬于华池。〔九〕靳孙昌，昌为秦主铁官，当始皇之时。蒯聩玄孙卬〔一０〕为武信君将〔一一〕而徇朝歌。诸侯之相王，王卬于殷。〔一二〕汉之伐楚，卬归汉，以其地为河内郡。昌生无泽，〔一三〕无泽为汉巿长。无泽生喜，喜为五大夫，卒，皆葬高门。〔一四〕喜生谈，谈为太史公。〔一五〕
〔一〕集解徐广曰：「名喜也。」
〔二〕索隐案：何法盛晋书及司马氏系本名凯。正义何法盛晋书及晋谯王司马无忌司马氏系本皆云名凯。
〔三〕集解服虔曰：「世善传剑也。」苏林曰：「传手搏论而释之。」晋灼曰：「史记吴起赞曰『非信仁廉勇，不能传剑论兵书』也。」索隐服虔云：「代善剑也。」按：解所以称传也。苏林云传作「搏」，言手搏论而释之，所以知名也。
〔四〕正义五怪反。如淳云：「刺客传之蒯聩也。」
〔五〕集解苏林曰：「守，郡守也。」
〔六〕集解徐广曰：「一作『蕲』。」索隐上音七各反，下音纪衅反。汉书作「蕲」。
〔七〕集解文颖曰：「赵孝成时。」
〔八〕索隐下音尤。李奇曰「地名，在咸阳西」。按三秦记，其地后改为李里者也。
〔九〕集解晋灼曰：「地名，在鄠县。」索隐晋灼云在鄠县，非也。案司马迁碑在夏阳西北四里。正义括地志云：「华池在同州韩城县西南七十里，在夏阳故城西北四里。」
〔一０〕索隐案：晋谯国司马无忌作司马氏系本，云蒯聩生昭豫，昭豫生宪，宪生卬。
〔一一〕集解徐广曰：「张耳传云武臣自号武信君。」索隐案汉书，武臣号武信君。
〔一二〕索隐汉书云项羽封卬为殷王。
〔一三〕索隐汉书作「毋择」，并音亦也。
〔一四〕集解苏林曰：「长安北门也。」瓒曰：「长安城无高门。」索隐案：苏说非也。案迁碑，在夏阳西北，去华池三里。正义括地志云：「高门原俗名马门原，在同州韩城县西南十八里。汉司马迁墓在韩城县南二十二里。夏阳县故城东南有司马迁冢，在高门原上也。」
〔一五〕集解如淳曰：「汉仪注太史公，武帝置，位在丞相上。天下计书先上太史公，副上丞相，序事如古春秋。迁死后，宣帝以其官为令，行太史公文书而已。」瓒曰：「百官表无太史公。茂陵中书司马谈以太史丞为太史令。」索隐案茂陵书，谈以太史丞为太史令，则「公」者，迁所著书尊其父云「公」也。然称「太史公」皆迁称述其父所作，其实亦迁之词，而如淳引卫宏仪注称「位在丞相上」，谬矣。案百官表又无其官。且修史之官，国家别有着撰，则令郡县所上图书皆先上之，而后人不晓，误以为在丞相上耳。正义虞喜志林云：「古者主天官者皆上公，自周至汉，其职转卑，然朝会坐位犹居公上。尊天之道，其官属仍以旧名尊而称也。」案：下文「太史公既掌天官，不治民，有子曰迁」，又云「卒三岁而迁为太史公」，又云「太史公遭李陵之祸」，又云「汝复为太史，则续吾祖矣」，观此文，虞喜说为长。乃书谈及迁为「太史公」者，皆迁自书之。汉旧仪云「太史公秩二千石，卒史皆秩二百石」。然瓒及韦昭、桓谭之说皆非也。以桓谭之说释在武本纪也。
太史公学天官于唐都，〔一〕受易于杨何，〔二〕习道论于黄子。〔三〕太史公仕于建元元封之闲，愍学者之不达其意而师悖，〔四〕乃论六家之要指曰：
〔一〕正义天官书云「星则唐都」也。
〔二〕集解徐广曰：「菑川人。」
〔三〕集解徐广曰：「儒林传曰黄生，好黄老之术。」
〔四〕正义布内反。颜云：「悖，惑也。各习师书，惑于所见也。」
易大传：〔一〕「天下一致而百虑，同归而殊涂。」夫阴阳、儒、墨、名、法、道德，此务为治者也，直所从言之异路，有省不省耳。〔二〕尝窃观阴阳之术，大祥〔三〕而众忌讳，使人拘而多所畏；〔四〕然其序四时之大顺，不可失也。儒者博而寡要，劳而少功，是以其事难尽从；然其序君臣父子之礼，列夫妇长幼之别，不可易也。墨者〔五〕俭而难遵，是以其事不可遍循；〔六〕然其强本节用，不可废也。法家严而少恩；然其正君臣上下之分，不可改矣。名家使人俭而善失真；〔七〕然其正名实，不可不察也。道家使人精神专一，动合无形，赡足万物。〔八〕其为术也，因阴阳之大顺，采儒墨之善，撮名法之要，与时迁移，应物变化，立俗施事，无所不宜，指约而易操，事少而功多。儒者则不然。以为人主天下之仪表也，主倡而臣和，主先而臣随。如此则主劳而臣逸。至于大道之要，去健羡，〔九〕绌聪明，〔一０〕释此而任术。夫神大用则竭，形大劳则敝。形神骚动，欲与天地长久，非所闻也。
〔一〕集解张晏曰：「谓易系辞。」正义张晏云「谓易系辞」。案：下二句是系辞文也。
〔二〕索隐案：六家同归于正，然所从之道殊涂，学或有传习省察，或有不省者耳。
〔三〕集解徐广曰：「一作『详』。」骃案：李奇曰「月令星官，是其枝叶也」。索隐案：汉书作「大详」，言我观阴阳之术大详。而今此作「祥」，于义为疏也。正义顾野王云：「祥，善也，吉凶之先见也。」
〔四〕正义言拘束于日时，令人有所忌畏也。
〔五〕正义韦云：「墨翟之术也，尚俭，后有随巢子传其术也。」
〔六〕索隐遍音遍。遍循，言难尽用也。
〔七〕索隐案：名家流出于礼官。古者名位不同，礼亦异数，孔子「必也正名乎」。案：名家知礼亦异数，是俭也；受命不受辞，或失其真也。
〔八〕索隐赡音巿艳反。汉书作「澹」，古今字异也。
〔九〕集解如淳曰：「『知雄守雌』，是去健也。『不见可欲，使心不乱』，是去羡也。」
〔一０〕索隐如淳曰：「『不尚贤』，『绝圣弃智』也。」
夫阴阳四时、八位、十二度、二十四节〔一〕各有教令，顺之者昌，逆之者不死则亡，未必然也，故曰「使人拘而多畏」。夫春生夏长，秋收冬藏，此天道之大经也，弗顺则无以为天下纲纪，故曰「四时之大顺，不可失也」。
〔一〕集解张晏曰：「八位，八卦位也。十二度，十二次也。二十四节，就中气也。各有禁忌，谓日月也。」
夫儒者以六蓺为法。六蓺经传以千万数，累世不能通其学，当年不能究其礼，故曰「博而寡要，劳而少功」。若夫列君臣父子之礼，序夫妇长幼之别，虽百家弗能易也。
墨者亦尚尧舜道，言其德行曰：「堂高三尺，〔一〕土阶三等，茅茨不翦，〔二〕采椽不刮。〔三〕食土簋，〔四〕啜土刑〔五〕，粝粱之食，〔六〕藜霍之羹。〔七〕夏日葛衣，冬日鹿裘。」其送死，桐棺三寸，〔八〕举音不尽其哀。教丧礼，必以此为万民之率。使天下法若此，则尊卑无别也。夫世异时移，事业不必同，故曰「
俭而难遵」。要曰强本节用，则人给家足之道也。此墨子之所长，虽百长弗能废也。
〔一〕索隐案：自此已下韩子之文，故称「曰」。
〔二〕正义屋盖曰茨，以茅覆屋。
〔三〕索隐韦昭云：「采椽，栎榱也。」正义采取为椽，不刮削也。
〔四〕集解徐广曰：「一作『塯』。」骃案：服虔曰「土簋，用土作此器」。
〔五〕正义颜云：「簋，所以盛饭也。刑，所以盛羹也。土谓烧土为之，即瓦器也。」
〔六〕集解张晏曰：「一斛粟，七米，为粝。」瓒曰：「五斗粟，三斗米，为粝。音剌。」韦昭曰：「粝，也。」索隐服虔云：「粝，麤米也。」三仓云：「粱，好粟。」正义粝，麤米也，脱粟也。粱，粟也。谓食脱粟之麤饭也。
〔七〕正义藜，似藿而表赤。藿，豆叶也。
〔八〕正义以桐木为棺，厚三寸也。
法家不别亲疏，不殊贵贱，一断于法，则亲亲尊尊之恩绝矣。〔一〕可以行一时之计，而不可长用也，故曰「严而少恩」。若尊主卑臣，明分职不得相踰越，虽百家弗能改也。
〔一〕索隐案：礼，亲亲父为首，尊尊君为首也。
名家苛察缴绕，〔一〕使人不得反其意，专决于名而失人情，故曰「使人俭而善失真」。若夫控名责实，参伍不失，〔二〕此不可不察也。
〔一〕集解服虔曰：「缴音近叫呼，谓烦也。」如淳曰：「缴绕犹缠绕，不通大体也。」
〔二〕集解晋灼曰：「引名责实，参错交互，明知事情。」
道家无为，又曰无不为，〔一〕其实易行，〔二〕其辞难知。〔三〕其术以虚无为本，以因循为用。〔四〕无成埶，无常形，故能究万物之情。不为物先，不为物后，〔五〕故能为万物主。有法无法，因时为业；〔六〕有度无度，因物与合。〔七〕故曰「圣人不朽，时变是守。〔八〕虚者道之常也，因者君之纲」也。〔九〕群臣并至，使各自明也。其实中其声者谓之端，实不中其声者谓之窾。〔一０〕窾言不听，奸乃不生，贤不肖自分，白黑乃形。在所欲用耳，何事不成。乃合大道，混混冥冥。〔一一〕光耀天下，复反无名。凡人所生者神也，所托者形也。神大用则竭，形大劳则敝，形神离则死。死者不可复生，离者不可复反，故圣人重之。由是观之，神者生之本也，形者生之具也。〔一二〕不先定其神〔形〕，而曰「我有以治天下」，何由哉？
〔一〕正义无为者，守清净也。无不为者，生育万物也。
〔二〕正义各守其分，故易行也。
〔三〕正义幽深微妙，故难知也。
〔四〕正义任自然也。
〔五〕集解韦昭曰：「因物为制。」
〔六〕正义因时之物，成法为业。
〔七〕正义因其万物之形成度与合也。
〔八〕索隐「故曰圣人不朽」至「因者君之纲」，此出鬼谷子，迁引之以成其章，故称「故曰」也。正义言圣人教迹不朽灭者，顺时变化。
〔九〕正义言因百姓之心以教，唯执其纲而已。
〔一０〕集解徐广曰：「音款，空也。」骃案：李奇曰「声别名也」。索隐窾音款。汉书作「款」。款，空也。故申子云「款言无成」是也。声者，名也。以言实不称名，则谓之空，空有声也。
〔一一〕正义上胡本反。混混者，元气（神者）之貌也。
〔一二〕集解韦昭曰：「声气者，神也。枝体者，形也。」
太史公既掌天官，不治民。有子曰迁。
