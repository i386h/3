<!-- { "loadSidebar": true } -->
〔一〕索隐按：系本云「庄仲山产敬仲夷吾，夷吾产武子鸣，鸣产桓子启方，启方产成子孺，孺产庄子卢，卢产悼子其夷，其夷产襄子武，武产景子耐涉，耐涉产微，凡十代」。系谱同。
管仲既任政相齐，〔一〕以区区之齐在海滨，〔二〕通货积财，富国强兵，与俗同好恶。故其称曰：〔三〕「仓廪实而知礼节，衣食足而知荣辱，上服度则六亲固。〔四〕四维不张，国乃灭亡。〔五〕下令如流水之原，令顺民心。」故论卑而易行。〔六〕俗之所欲，因而予之；俗之所否，因而去之。
〔一〕正义国语云：「齐桓公使鲍叔为相，辞曰：『臣之不若夷吾者五：宽和惠民，不若也；治国家不失其柄，不若也；忠惠可结于百姓，不若也；制礼义可法于四方，不若也；执枹鼓立于军门，使百姓皆加勇，不若也。』」
〔二〕正义齐国东滨海也。
〔三〕索隐是夷吾著书所称管子者，其书有此言，故略举其要。
〔四〕正义上之服御物有制度，则六亲坚固也。六亲谓外祖父母一，父母二，姊妹三，妻兄弟之子四，从母之子五，女之子六也。王弼云「父、母、兄、弟、妻、子也」。
〔五〕集解管子曰：「四维，一曰礼，二曰义，三曰廉，四曰耻。」
〔六〕正义言为政令卑下鲜少，而百姓易作行也。
其为政也，善因祸而为福，转败而为功。贵轻重，〔一〕慎权衡。〔二〕桓公实怒少姬，〔三〕南袭蔡，管仲因而伐楚，责包茅不入贡于周室。桓公实北征山戎，而管仲因而令燕修召公之政。于柯之会，〔四〕桓公欲背曹沫之约，〔五〕管仲因而信之，〔六〕诸侯由是归齐。故曰：「知与之为取，政之宝也。」〔七〕
〔一〕索隐轻重谓钱也。今管子有轻重篇。
〔二〕正义轻重谓耻辱也，权衡谓得失也。有耻辱甚贵重之，有得失甚戒慎之。
〔三〕索隐按：谓怒荡舟之姬，归而未绝，蔡人嫁之。
〔四〕正义今齐州东阿也。
〔五〕索隐沫音昧，亦音末。左传作「曹刿」。正义沫，莫葛反。
〔六〕正义以劫许之，归鲁侵地。
〔七〕索隐老子曰「将欲取之，必固与之」，是知此为政之所宝也。
管仲富拟于公室，有三归、反坫，〔一〕齐人不以为侈。管仲卒，〔二〕齐国遵其政，常强于诸侯。后百余年而有晏子焉。
〔一〕正义三归，三姓女也。妇人谓嫁曰归。
〔二〕正义括地志云：「管仲冢在青州临淄县南二十一里牛山之阿。说苑云『齐桓公使管仲治国，管仲对曰：「贱不能临贵。」桓公以为上卿，而国不治，曰：「何故？」管仲对曰：「贫不能使富。」桓公赐之齐巿租，而国不治。桓公曰：「何故？」对曰：「疏不能制近。」桓公立以为仲父，齐国大安，而遂霸天下。』孔子曰：『管仲之贤而不得此三权者，亦不能使其君南面而称伯。』」
晏平仲婴者，莱之夷维人也。〔一〕事齐灵公、庄公、景公〔二〕，以节俭力行重于齐。既相齐，食不重肉，妾不衣帛。其在朝，君语及之，即危言；〔三〕语不及之，即危行。〔四〕国有道，即顺命；无道，即衡命。〔五〕以此三世显名于诸侯。
〔一〕集解刘向别录曰：「莱者，今东莱地也。」索隐名婴，平谥，仲字。父桓子名弱也。正义晏氏齐记云齐城三百里有夷安，即晏平仲之邑。汉为夷安县，属高密国。应劭云故莱夷维邑。
〔二〕索隐按：系家及系本灵公名环，庄公名光，景公名杵臼也。
〔三〕正义谓己谦让，非云功能。
〔四〕正义行，下孟反。谓君不知己，增修业行，畏责及也。
〔五〕正义衡，秤也。谓国无道制秤量之，可行即行。
越石父贤，在缧绁中。〔一〕晏子出，遭之涂，解左骖赎之，载归。弗谢，入闺。久之，越石父请绝。晏子戄然，〔二〕摄衣冠谢曰：「婴虽不仁，免子于厄，何子求绝之速也？」石父曰：「不然。吾闻君子诎于不知己而信于知己者。〔三〕方吾在缧绁中，彼不知我也。夫子既已感寤而赎我，是知己；知己而无礼，固不如在缧绁之中。」晏子于是延入为上客。
〔一〕正义缧音力追反。缧，黑索也。绁，系也。晏子春秋云：「
晏子之晋，至中牟，睹獘冠反裘负薪，息于途侧。晏子问曰：『何者？』对曰：『我石父也。苟免饥冻，为人臣仆。』晏子解左骖赎之，载与俱归。」按：与此文小异也。
〔二〕正义戄，床缚反。
〔三〕索隐信读曰申，古周礼皆然也。申于知己谓以彼知我而我志获申。
晏子为齐相，出，其御之妻从门闲而窥其夫。其夫为相御，拥大盖，策驷马，意气扬扬甚自得也。既而归，其妻请去。夫问其故。妻曰：「晏子长不满六尺，身相齐国，名显诸侯。今者妾观其出，志念深矣，常有以自下者。今子长八尺，乃为人仆御，然子之意自以为足，妾是以求去也。」其后夫自抑损。晏子怪而问之，御以实对。晏子荐以为大夫。〔一〕
〔一〕集解皇览曰：「晏子冢在临菑城南淄水南桓公冢西北。」正义注皇览云：「晏子冢在临淄城南菑水南桓公冢西北。」括地志云：「齐桓公墓在青州临淄县东南二十三里鼎足上。」又云：「齐晏婴冢在齐子城北门外。晏子云『吾生近市，死岂易吾志』。乃葬故宅后，人名曰清节里。」按：恐皇览误，乃管仲冢也。
太史公曰：吾读管氏牧民、山高、乘马、轻重、九府，〔一〕及晏子春秋，〔二〕详哉其言之也。既见其著书，欲观其行事，故次其传。至其书，世多有之，是以不论，论其轶事。〔三〕
〔一〕集解刘向别录曰：「九府书民闲无有。山高一名形势。」索隐皆管氏所著书篇名也。按：九府，盖钱之府藏，其书论铸钱之轻重，故云轻重九府。余如别录之说。正义七略云管子十八篇，在法家。
〔二〕索隐按：婴所著书名晏子春秋。今其书有七篇，故下云「其书世多有」也。正义七略云晏子春秋七篇，在儒家。
〔三〕正义轶音逸。
管仲世所谓贤臣，然孔子小之。岂以为周道衰微，桓公既贤，而不勉之至王，乃称霸哉？〔一〕语曰「将顺其美，匡救其恶，故上下能相亲也」。〔二〕岂管仲之谓乎？
〔一〕正义言管仲世所谓贤臣，孔子所以小之者，盖以为周道衰，桓公贤主，管仲何不劝勉辅弼至于帝王，乃自称霸主哉？故孔子小之云。盖为前疑夫子小管仲为此。
〔二〕正义言管仲相齐，顺百姓之美，匡救国家之恶，令君臣百姓相亲者，是管之能也。
方晏子伏庄公尸哭之，成礼然后去，〔一〕岂所谓「见义不为无勇」者邪？至其谏说，犯君之颜，此所谓「进思尽忠，退思补过」者哉！假令晏子而在，余虽为之执鞭，所忻慕焉。〔二〕
〔一〕索隐按：左传崔杼弒庄公，晏婴入，枕庄公尸股而哭之，成礼而出，崔杼欲杀之是也。
〔二〕索隐太史公之羡慕仰企平仲之行，假令晏生在世，己虽与之为仆隶，为之执鞭，亦所忻慕。其好贤乐善如此。贤哉良史，可以示人臣之炯戒也。
【索隐述赞】夷吾成霸，平仲称贤。粟乃实廪，豆不掩肩。转祸为福，危言获全。孔赖左衽，史忻执鞭。成礼而去，人望存焉。
史记卷六十三
老子韩非列传第三
老子者，〔一〕楚苦县厉乡曲仁里人也，〔二〕姓李氏，〔三〕名耳，字聃，〔四〕周守藏室之史也。〔五〕
〔一〕正义朱韬玉札及神仙传云：「老子，楚国苦县濑乡曲仁里人。姓李，名耳，字伯阳，一名重耳，外字聃，身长八尺八寸，黄色美眉，长耳大目，广额疏齿，方口厚唇，额有三五达理，日角月悬，鼻有双柱，耳有三门，足蹈二五，手把十文。周时人，李母八十一年而生。」又玄妙内篇云：「李母怀胎八十一载，逍遥李树下，乃割左腋而生。」又云：「玄妙玉女梦流星入口而有娠，七十二年而生老子。」又上元经云：「李母昼夜见五色珠，大如弹丸，自天下，因吞之，即有娠。」张君相云：「老子者是号，非名。老，考也。子，孳也。考教众理，达成圣孳，乃孳生万理，善化济物无遗也。」
〔二〕集解地理志曰苦县属陈国。索隐按：地理志苦县属陈国者，误也。苦县本属陈，春秋时楚灭陈，而苦又属楚，故云楚苦县。至高帝十一年，立淮阳国，陈县、苦县皆属焉。裴氏所引不明，见苦县在陈县下，因云苦属陈。今检地理志，苦实属淮阳郡。苦音怙。正义按年表云淮阳国，景帝三年废。至天汉修史之时，楚节王纯都彭城，相近。疑苦此时属楚国，故太史公书之。括地志云：「苦县在亳州谷阳县界。有老子宅及庙，庙中有九井尚存，在今亳州真源县也。」厉音赖。晋太康地记云：「苦县城东有濑乡祠，老子所生地也。」
〔三〕索隐按：葛玄曰「李氏女所生，因母姓也。」又云「生而指李树，因以为姓」。
〔四〕索隐按：许慎云「聃，耳曼也」。故名耳，字聃。有本字伯阳，非正也。然老子号伯阳父，此传不称也。正义聃，耳漫无轮也。神仙传云：「外字曰聃。」按：字，号也。疑老子耳漫无轮，故世号曰聃。
〔五〕索隐按：藏室史，周藏书室之史也。又张苍传「老子为柱下史」，盖即藏室之柱下，因以为官名。正义藏，在浪反。
孔子适周，将问礼于老子。〔一〕老子曰：「子所言者，其人与骨皆已朽矣，独其言在耳。且君子得其时则驾，不得其时则蓬累而行。〔二〕吾闻之，良贾深藏若虚，君子盛德容貌若愚。〔三〕去子之骄气与多欲，态色与淫志，〔四〕是皆无益于子之身。吾所以告子，若是而已。」孔子去，谓弟子曰：「鸟，吾知其能飞；鱼，吾知其能游；兽，吾知其能走。走者可以为罔，游者可以为纶，飞者可以为矰。至于龙，吾不能知其乘风云而上天。吾今日见老子，其犹龙邪！」
〔一〕索隐大戴记亦云然。
〔二〕索隐刘氏云：「蓬累犹扶持也。累音六水反。说者云头戴物，两手扶之而行，谓之蓬累也。」按：蓬者，盖也；累者，随也。以言若得明君则驾车服冕，不遭时则自覆盖相携随而去耳。正义蓬，沙碛上转蓬也。累，转行貌也。言君子得明主则驾车而事，不遭时则若蓬转流移而行，可止则止也。蓬，其状若皤蒿，细叶，蔓生于沙漠中，风吹则根断，随风转移也。皤蒿，江东呼为斜蒿云。
〔三〕索隐良贾谓善货卖之人。贾音古。深藏谓隐其宝货，不令人见，故云「若虚」。而君子之人，身有盛德，其容貌谦退有若愚鲁之人然。嵇康高士传亦载此语，文则小异，云「良贾深藏，外形若虚；君子盛德，容貌若不足」也。
〔四〕正义恣态之容色与淫欲之志皆无益于夫子，须去除也。
老子修道德，其学以自隐无名为务。居周久之，见周之衰，乃遂去。至关，〔一〕关令尹喜曰：「子将隐矣，强为我著书。」于是老子乃著书上下篇，言道德之意五千余言而去，莫知其所终。〔二〕
