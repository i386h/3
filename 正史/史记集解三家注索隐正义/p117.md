<!-- { "loadSidebar": true } -->
鲍子与悼公有郄，不善。四年，吴、鲁伐齐南方。鲍子弒悼公，赴于吴。吴王夫差哭于军门外三日，将从海入讨齐。齐人败之，吴师乃去。晋赵鞅伐齐，至赖而去。〔一〕齐人共立悼公子壬，是为简公。〔二〕
〔一〕集解服虔曰：「赖，齐邑。」
〔二〕集解徐广曰：「年表云简公壬者，景公之子也。」
简公四年春，初，简公与父阳生俱在鲁也，监止有宠焉。〔一〕及即位，使为政。田成子惮之，骤顾于朝。〔二〕御鞅〔三〕言简公曰：「田、监不可并也，君其择焉。」〔四〕弗听。子我夕，〔五〕田逆杀人，逢之，〔六〕遂捕以入。〔七〕田氏方睦，〔八〕使囚病而遗守囚者酒，〔九〕醉而杀守者，得亡。子我盟诸田于陈宗。〔一０〕初，田豹欲为子我臣，〔一一〕使公孙言豹，〔一二〕豹有丧而止。后卒以为臣，〔一三〕幸于子我。子我谓曰：「吾尽逐田氏而立女，可乎？」对曰：「我远田氏矣。〔一四〕且其违者不过数人〔一五〕，何尽逐焉！」遂告田氏。子行曰：「彼得君，弗先，必祸子。」〔一六〕子行舍于公宫。〔一七〕
〔一〕集解贾逵曰：「阚止，子我也。」索隐监，左传作「阚」，音苦滥反。阚在东平须昌县东南也。
〔二〕集解杜预曰：「心不安，故数顾也。」
〔三〕集解贾逵曰：「鞅，齐大夫也。」索隐鞅，名也，为仆御之官，故曰御鞅，亦田氏之族。按：系本陈桓子无宇产子亹，亹产子献，献产鞅也。
〔四〕集解杜预曰：「择用一人也。」
〔五〕集解服虔曰：「夕省事。」
〔六〕集解服虔曰：「子我将往夕省事于君，而逢逆之杀人也。」杜预曰：「逆，子行。陈氏宗。」
〔七〕集解杜预曰：「执逆入至于朝也。」
〔八〕集解服虔曰：「陈常方欲谋有齐国，故和其宗族。」
〔九〕集解服虔曰；「使陈逆诈病而遗也。」
〔一０〕集解服虔曰：「子我见陈逆得生出，而恐为陈氏所怨，故与盟而请和也。陈宗，宗长之家。」
〔一一〕集解贾逵曰：「豹，陈氏族也。」
〔一二〕集解贾逵曰：「公孙，齐大夫也。」杜预曰：「言，介达之意。」
〔一三〕集解杜预曰：「终丧也。」
〔一四〕集解服虔曰：「言我与陈氏宗疏远也。」
〔一五〕集解服虔曰：「违者，不从子我者。」
〔一六〕集解服虔曰：「彼谓阚止也。子谓陈常也。」
〔一七〕集解服虔曰：「止于公宫，为陈氏作内闲也。」
夏五月壬申，成子兄弟四乘如公。〔一〕子我在幄，〔二〕出迎之，遂入，闭门。〔三〕宦者御之，〔四〕子行杀宦者。〔五〕公与妇人饮酒于檀台，〔六〕成子迁诸寝。〔七〕公执戈将击之，〔八〕太史子余〔九〕曰：「非不利也，将除害也。」〔一０〕成子出舍于库，〔一一〕闻公犹怒，将出，〔一二〕曰：「何所无君！」子行拔剑曰：「需，事之贼也。〔一三〕谁非田宗？〔一四〕所不杀子者有如田宗。」〔一五〕乃止。子我归，属徒〔一六〕攻闱与大门，〔一七〕皆弗胜，乃出。田氏追之。丰丘人执子我以告，〔一八〕杀之郭关。〔一九〕成子将杀大陆子方，〔二０〕田逆请而免之。以公命取车于道，〔二一〕出雍门。〔二二〕田豹与之车，弗受，曰：「逆为余请，豹与余车，余有私焉。事子我而有私于其雠，何以见鲁、卫之士？」〔二三〕
〔一〕集解服虔曰：「成子兄弟八人，二人共一乘，故曰四乘。」索隐服虔曰：「成子兄弟八人，二人共乘一车，故四乘。」按系本，陈僖子乞产成子常、简子齿、宣子其夷、穆子安、廪丘子（尚）医兹、芒子盈、惠子得，凡七人。杜预又取昭子庄以充八人之数。按系本，昭子是桓子之子，成子之叔父，又不名庄，强相证会，言四乘有八人耳。今按：田完系家云田常兄弟四人如公宫，与此事同。今此唯称四乘，不云人数，知四乘谓兄弟四人乘车而入，非二人共车也。然其昆弟三人不见者，盖时或不在，不同入公宫，不可强以四乘为八人，添叔父为兄弟之数。服、杜殊失也。
〔二〕集解杜预曰：「幄，帐也，听政之处也。」
〔三〕集解服虔曰：「成子兄弟见子我出，遂突入，反闭门，子我不得复入。」
〔四〕集解服虔曰：「阉竖以兵御陈氏。」
〔五〕集解服虔曰：「舍于公宫，故得杀之。」
〔六〕集解服虔曰：「当陈氏入时，饮酒于此台。」
〔七〕集解服虔曰：「欲徙公令居寝也。」
〔八〕集解杜预曰：「疑其作乱也。」
〔九〕集解服虔曰：「齐大夫。」
〔一０〕集解杜预曰：「言将为公除害也。」
〔一一〕集解杜预曰：「以公怒故也。」
〔一二〕集解服虔曰：「出奔也。」
〔一三〕集解杜预曰：「言需疑则害事。」
〔一四〕集解杜预曰：「言陈氏宗族众多。」
〔一五〕集解杜预曰：「言子若欲出，我必杀子，明如陈宗。」
〔一六〕集解服虔曰：「会徒众。」
〔一七〕集解宫中之门曰闱。大门，公门也。
〔一八〕集解贾逵曰：「丰丘，陈氏邑也。」
〔一九〕集解服虔曰：「齐关名。」
〔二０〕集解服虔曰：「子方，子我党，大夫东郭贾也。」
〔二一〕集解杜预曰：「子方取道中行人车。」
〔二二〕集解杜预曰：「齐城门。」
〔二三〕集解服虔曰：「子方将欲奔鲁、卫也。」左传曰：「东郭贾奔卫。」
庚辰，田常执简公于州。〔一〕公曰：「余蚤从御鞅言，不及此。」甲午，田常弒简公于州。田常乃立简公弟骜，〔二〕是为平公。平公即位，田常相之，专齐之政，割齐安平以东为田氏封邑〔三〕。
〔一〕集解春秋作「舒州」。贾逵曰：「陈氏邑也。」索隐音舒，其字从人。左氏作「舒」，舒，陈氏邑。说文作「?」，?在薛县。
〔二〕索隐系本及谯周皆作「敬」，盖误也。
〔三〕集解徐广曰：「年表云平公之时，齐自是称田氏。」索隐安平，齐邑。按：地理志涿郡有安平县也。
平公八年，越灭吴。二十五年卒，子宣公积立。
宣公五十一年卒，子康公贷立。田会反廪丘。〔一〕
〔一〕索隐田会，齐大夫。廪，邑名，东郡有廪丘县也。
康公二年，韩、魏、赵始列为诸侯。十九年，田常曾孙田和始为诸侯，迁康公海滨。
二十六年，康公卒，吕氏遂绝其祀。田氏卒有齐国，为齐威王，强于天下。
太史公曰：吾适齐，自泰山属之琅邪，北被于海，膏壤二千里，其民阔达多匿知，其天性也。以太公之圣，建国本，桓公之盛，修善政，以为诸侯会盟，称伯，不亦宜乎？洋洋哉，固大国之风也！
【索隐述赞】太公佐周，实秉阴谋。既表东海，乃居营丘。小白致霸，九合诸侯。及溺内宠，衅锺虫流。庄公失德，崔杼作仇。陈氏专政，厚货轻收。悼、简遘祸，田、阚非俦。沨沨余烈，一变何由？
史记卷三十三
鲁周公世家第三
周公旦者，周武王弟也。〔一〕自文王在时，旦为子孝，〔二〕笃仁，异于群子。及武王即位，旦常辅翼武王，用事居多。武王九年，东伐至盟津，周公辅行。十一年，伐纣，至牧野，〔三〕周公佐武王，作牧誓。破殷，入商宫。已杀纣，周公把大钺，召公把小钺，以夹武王，衅社，告纣之罪于天，及殷民。释箕子之囚。封纣子武庚禄父，使管叔、蔡叔傅之，以续殷祀。遍封功臣同姓戚者。封周公旦于少昊之虚曲阜，〔四〕是为鲁公。周公不就封，留佐武王。
〔一〕集解谯周曰：「以太王所居周地为其采邑，故谓周公。」索隐周，地名，在岐山之阳，本太王所居，后以为周公之菜邑，故曰周公。即今之扶风雍东北故周城是也。谥曰周文公，见国语。
〔二〕索隐邹诞本「孝」作「敬」也。
〔三〕正义卫州即牧野之地，东北去朝歌七十三里。
〔四〕正义括地志云：「兖州曲阜县外城即鲁公伯禽所筑也。」
武王克殷二年，天下未集，武王有疾，不豫，群臣惧，太公、召公乃缪卜。〔一〕周公曰：「未可以戚我先王。」〔二〕周公于是乃自以为质，设三坛，周公北面立，戴璧秉圭，〔三〕告于太王、王季、文王。〔四〕史策祝曰：〔五〕「惟尔元孙王发，勤劳阻疾。〔六〕若尔三王是有负子之责于天，以旦代王发之身。〔七〕旦巧能，多材多蓺，能事鬼神。〔八〕乃王发不如旦多材多蓺，不能事鬼神。乃命于帝庭，敷佑四方，〔九〕用能定汝子孙于下地，四方之民罔不敬畏。〔一０〕无坠天之降葆命，我先王亦永有所依归。〔一一〕今我其即命于元龟，〔一二〕尔之许我，我以其璧与圭归，以俟尔命〔一三〕。尔不许我，我乃屏璧与圭。」〔一四〕周公已令史策告太王、王季、文王，欲代武王发，于是乃即三王而卜。卜人皆曰吉，发书视之，信吉。〔一五〕周公喜，开钥，乃见书遇吉。〔一六〕周公入贺武王曰：「王其无害。旦新受命三王，维长终是图。〔一七〕兹道能念予一人。」〔一八〕周公藏其策金縢匮中，〔一九〕诫守者勿敢言。明日，武王有瘳。
〔一〕集解徐广曰：「古书『穆』字多作『缪』。」
〔二〕集解孔安国曰：「戚，近也。未可以死近先王也。」郑玄曰：「二公欲就文王庙卜。戚，忧也。未可忧怖我先王也。」
〔三〕集解孔安国曰：「璧以礼神，圭以为贽。」
〔四〕集解孔安国曰：「告谓祝辞。」
〔五〕集解孔安国曰：「史为策书祝（祠）〔词〕也。」郑玄曰：「策，周公所作，谓简书也。祝者读此简书，以告三王。」
〔六〕集解徐广曰：「阻，一作『淹』。」
〔七〕集解孔安国曰：「大子之责，谓疾不可救也。不可救于天，则当以旦代之。死生有命，不可请代，圣人叙臣子之心以垂世教。」索隐尚书「负」为「丕」，今此为「负」者，谓三王负于上天之责，故我当代之。郑玄亦曰「丕」读曰「负」。
〔八〕集解孔安国曰：「言可以代武王之意。」
〔九〕集解马融曰：「武王受命于天帝之庭，布其道以佑助四方。」
〔一０〕集解孔安国曰：「言武王用受命帝庭之故，能定先人子孙于天下，四方之民无不敬畏也。」
〔一一〕集解孔安国曰：「言不救，则坠天宝命也；救之，则先王长有所依归矣。」郑玄曰：「降，下也。宝犹神也。有所依归，为宗庙之主也。」正义坠，直类反。
〔一二〕集解孔安国曰：「就受三王之命于元龟，卜知吉凶者也。」马融曰：「元龟，大龟也。」
〔一三〕集解孔安国曰：「许谓疾瘳。待命，当以事神也。」马融曰：「待汝命。武王当愈，我当死也。」
〔一四〕集解孔安国曰：「不许，不愈也。屏，藏。言不得事神。」
〔一五〕集解孔安国曰：「占兆书也。」
〔一六〕集解王肃曰：「钥，藏占兆书管也。」
