<!-- { "loadSidebar": true } -->
幽、厉之后，周室微，陪臣执政，史不记时，君不告朔，〔一〕故畴人子弟分散，〔二〕或在诸夏，或在夷狄，是以其禨祥废而不统。〔三〕周襄王二十六年闰三月，而春秋非之。先王之正时也，履端于始，〔四〕举正于中，〔五〕归邪〔六〕于终。〔七〕履端于始，序则不愆；举正于中，民则不惑；归邪于终，事则不悖。
〔一〕集解郑玄曰：「礼，人君每月告朔于庙，有祭，谓之朝享。」
〔二〕集解如淳曰：「家业世世相传为畴。律，年二十三傅之畴官，各从其父学。」索隐韦昭云：「畴，类也。」孟康云：「同类之人明历者也。」乐产云：「畴昔知星人。」
〔三〕集解如淳曰：「吕氏春秋『荆人鬼而越人禨』，今之巫祝祷祠淫祀之比也。」晋灼曰：「禨音『珠玑』之『玑』。」
〔四〕集解韦昭曰：「谓正历必先称端始也，若十一月朔旦冬至也。」
〔五〕集解韦昭曰：「气在望中，则时日昏明皆正也。」
〔六〕集解音余。
〔七〕集解韦昭曰：「邪，余分也。终，闰月也。中气在晦则后月闰，在望是其正中也。」
其后战国并争，在于强国禽敌，救急解纷而已，岂遑念斯哉！是时独有邹衍，明于五德之传，〔一〕而散消息之分，以显诸侯。而亦因秦灭六国，兵戎极烦，又升至尊之日浅，未暇遑也。而亦颇推五胜，〔二〕而自以为获水德之瑞，更名河曰「德水」，而正〔三〕以十月，色上黑。然历度闰余，未能睹其真也。
〔一〕正义传音竹恋反，五德，五行也。
〔二〕集解汉书音义曰：「五行相胜，秦以周为火，用水胜之也。」
〔三〕正义音征。以秦始皇名讳之，故改也。
汉兴，高祖曰「北畤待我而起」，亦自以为获水德之瑞。虽明习历及张苍等，咸以为然。是时天下初定，方纲纪大基，高后女主，皆未遑，故袭秦正朔服色。
至孝文时，鲁人公孙臣以终始五德上书，言「汉得土德，宜更元，改正朔，易服色。当有瑞，瑞黄龙见」。事下丞相张苍，张苍亦学律历，以为非是，罢之。其后黄龙见成纪，张苍自黜，所欲论著不成。而新垣平以望气见，颇言正历服色事，贵幸，后作乱，故孝文帝废不复问。
至今上即位，招致方士唐都，分其天部；〔一〕而巴落下闳运算转历，〔二〕然后日辰之度与夏正同。乃改元，更官号，封泰山。因诏御史曰：「乃者，有司言星度之未定也，广延宣问，以理星度，未能詹也。〔三〕盖闻昔者黄帝合而不死，名察度验，定清浊，起五部，建气物分数。〔四〕然盖尚矣。书缺乐弛，朕甚闵焉。朕唯未能循明也，紬绩日分，〔五〕率应水德之胜。〔六〕今日顺夏至，〔七〕黄钟为宫，林钟为征，太蔟为商，南吕为羽，姑洗为角。自是以后，气复正，羽声复清，名复正变，以至子日当冬至，则阴阳离合之道行焉。十一月甲子朔旦冬至已詹，其更以七年为太初元年。〔八〕年名『焉逢摄提格』，〔九〕月名『毕聚』，日得甲子，夜半朔旦冬至。」〔一０〕
〔一〕集解汉书音义曰：「谓分部二十八宿为距度。」
〔二〕集解徐广曰：「陈术云征士巴郡落下闳也。」索隐姚氏案：益部耆旧传云「闳字长公，明晓天文，隐于落下，武帝征待诏太史，于地中转浑天，改颛顼历作太初历，拜侍中不受」。
〔三〕集解徐广曰：「詹，一作『售』也。」索隐按：汉书作「
雠」，故徐广云一作「售」，售即雠也。韦召云「雠，比校也」。郑德云「相应为雠」也。
〔四〕集解应劭曰：「言黄帝造历得仙，名节会，察寒暑，致启闭分至，定清浊，起五部。五部，金、木、水、火、土也。建气物分数，皆叙历之意也。」孟康曰：「合，作也。黄帝作历，历终复始无穷已，故曰不死。清浊，律声之清浊也。五部，五行也。天有四时，分为五行也。气，二十四气；物，万物也。分，历数之分也。」瓒曰：「黄帝圣德，与虚合契，升龙登仙于天，故曰合而不死。题名宿度，候察进退，谓三辰之度，吉凶之验也。」索隐臣瓒云：「题名宿度，候察进退，以为吉凶之状，依文作解为得。」案：汉书作「名察发敛」，韦昭云「发，气发；敛，气敛」。又续汉书以为道之发敛，景之长短，则发敛是日行道去极盈缩也。
〔五〕索隐紬音宙，又如字。紬绩者，女工紬缉之意，以言造历算运者犹若女工缉而织之也。
〔六〕集解徐广曰：「盖以为应土德，土胜水。」
〔七〕索隐按：夏至，谓夏至、冬至。
〔八〕索隐按：改元封七年为太初元年。然汉始以建亥为年首，今改以建寅，故以七年为元年。韦昭云「汉兴至此百二岁」。案：律历志云「乃以前历上元太初四千六百一十七岁，至元封七年，复得阏逢摄提之岁，中冬十一月甲子朔旦冬至」。
〔九〕集解徐广曰：「岁阴在寅，左行；岁星在丑，右行。」索隐按：尔雅云「岁在甲曰焉逢，寅曰摄提格」，则此甲寅之年十一月甲子朔旦夜半冬至也。然此篇末亦云「寅名摄提格」，则此甲寅之岁也。又据二年名单阏，三年名执徐等，年次分明，而汉志以为其年在丙子，当是班固用三统，与太初历不同，故与太史公说有异。而尔雅近代之作，所记年名又不同也。左行右行，按苏林云「岁与星行所在之次」。正义焉音于干反，后同。
〔一０〕集解文颖曰：「律居阴而治阳，历居阳而治阴，更相治，闲不容期忽。五家文悖异，推太初之元也。」索隐聚音娵。案：虞喜云「天元之始，于十一月甲子夜半朔旦冬至，日月若连珠，俱起牵牛之初。岁，雄在阏逢，雌在摄提格。月，雄用毕，雌在訾，訾则娵訾之宿。日，雄在甲，雌则在子。此则甲寅之元，天道之首」。
历术甲子篇〔一〕
〔一〕索隐以十一月朔旦冬至得甲子，甲子是阳气支干之首，故以甲子命历术为篇首，非谓此年岁在甲子也。
太初元年，岁名「焉逢〔一〕摄提格」，〔二〕月名「毕聚」，〔三〕日得甲子，〔四〕夜半朔旦冬至。〔五〕
〔一〕索隐甲，岁雄也。汉书作「阏逢」，亦音焉，与此音同。
〔二〕索隐寅，岁阴也。此依尔雅甲寅之岁，若据汉志，以为丙子之年。
〔三〕索隐谓月值毕及陬訾也。毕，月雄也。聚，月雌也。
〔四〕索隐谓十一月冬至朔旦得甲子也。
〔五〕索隐以建子为正，故以夜半为朔；其至与朔同日，故云夜半朔旦冬至。若建寅为正者，则以平旦为朔也。
正北〔一〕
〔一〕索隐谓蔀首十一月甲子朔旦时加子为冬至，故云「正北」也。然每岁行周天全度外余有四分之一，以十二辰分之，冬至常居四仲，故子年在子，丑年在卯，寅年在午，卯年在酉。至后十九年章首在酉，故云「正西」。其「正南」、「正东」，并准此也。正义黄钟管，子时气应称正北，顺行四（时）仲，所至为正月一日，是岁之始，尽一章。十九年黄钟管，应在酉则称「正西」。他皆放此。
十二〔一〕
〔一〕索隐岁有十二月，有闰则云十三也。
无大余，无小余；〔一〕
〔一〕索隐其岁甲子朔旦，日月合于牵牛之初，余分皆尽，故无大小余也。正义无大小余者，以出闰月之岁有三百五十四日三百四十八分，除五甲三百日，余有五十四日三百四十八分，缘未满六十日，故置为来年大小余。亦为太初元年日得甲子朔旦冬至，前年无奇日分，故无大小余也。
无大余，无小余；〔一〕
〔一〕索隐上大小余朔之大小余，此谓冬至大小余。冬至亦与朔同日，并无余分，至与朔法异，故重列之。
焉逢摄提格太初元年。〔一〕
〔一〕索隐如汉志太初元年岁在丙子，据此，则甲寅岁也。尔雅释天云岁阳者，甲、乙、丙、丁、戊、己、庚、辛、壬、癸十干是也。岁阴者，子、丑、寅、卯、辰、巳、午、未、申、酉、戌、亥十二支是也。岁阳在甲云焉逢，谓岁干也。岁阴在寅云摄提格，谓岁支也。
十二
大余五十四，〔一〕小余三百四十八；〔二〕
〔一〕索隐岁十二月，六大六小，合三百五十四日，以六除之，五六三十，除三百日，余五十四日，故下云「大余者日也」。正义月朔旦甲子日法也。
〔二〕索隐太初历法，一月之日，二十九日九百四十分日之四百九十九，每两月合成五十九日，余五十八分。今十二月合余六个五十八，得此数，故〔下〕云「小余者月也」。正义未满日之分数也。其分每满九百四十则成一日，即归上，成五十五日矣。大余五十四者，每岁除小月六日，则成三百五十四日，除五甲三百日，犹余五十四日，为未满六十日，故称「大余五十四」也。小余三百四十八者，其大数五十四之外更余分三百四十八，故称「小余三百四十八」也。此大小余是月朔甲子日法，以出闰月之数，一岁则有三百五十四日三百四十八分，每六十日除之，余为未满六十日，故有大小余也。此是太初元年奇日奇分也。置大余五十四算，每年加五十四日，满六十日除之，奇算留之；每至闰后一年加二十九算，亦满六十日除之，奇算留之；若纔足六十日，明年云无大余，无小余也。又明年以置五十四算，如上法，置小余三百四十八算，每年加三百四十八分，满九百四十分成一日，归上，余算留之；若至闰后一年加八百四十七分，亦满九百四十分成日，归大余，奇留之；明年以加三百四十八算，如上法也。
大余五，〔一〕小余八；〔二〕
〔一〕索隐周天三百六十五度四分度之一，日行一度，去岁十一月朔在牵牛初为冬至，今岁十一月十二日又至牵牛初为一周，以六甲除之，六六三十六，除三百六十余五，故云大余五也。正义冬至甲子日法也。
〔二〕索隐即四分之一，小余满三十二从大余一，四八三十二，故云小余八。明年又加八得十六，故下云小余十六。次明年又加八得二十四，故下云小余二十四。又明年加八得三十二为满，故下云无小余。此并依太初法行之也。正义未满日之分数也。其分每满三十二则成一日，即归上成六日矣。大余五者，每岁三百六十五日，除六甲三百六十日，犹余五日，故称大余五（日）也。小余八者，每岁三百六十五日四分日之一，则一日三十二分，是一岁三百六十五日八分，故称小余八也。此大小余是冬至甲子日法，未出闰月之数，每六十日除之，为未满六十日，故有大小余也。此是太初元年奇日奇分也。置大余五算，每年加五算，满六十日则除之；后年更置五算，如上法。置小余八算，每年加八算，满三十二分为一日，归大余；后年更置八算，如上法。大余者，日也。小余者，日之奇分也。
端蒙单阏二年。〔一〕
