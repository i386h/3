<!-- { "loadSidebar": true } -->
〔一〕集解徐广曰：「世本曰斯也。」索隐系本云「桓子生文侯斯」，其传云「孺子是魏驹之子」，与此系代亦不同也。
〔二〕索隐系本「武子名启章，康子子」
六年，城少梁。十三年，使子击围繁、庞，出其民。十六年，伐秦，筑临晋元里。
十七年，伐中山，使子击守之，赵仓唐傅之。子击逢文侯之师田子方于朝歌，引车避，下谒。田子方不为礼。子击因问曰：「富贵者骄人乎？且贫贱者骄人乎？」子方曰：「亦贫贱者骄人耳。夫诸侯而骄人则失其国，大夫而骄人则失其家。贫贱者，行不合，言不用，则去之楚、越，若脱然，柰何其同之哉！」子击不怿而去。西攻秦，至郑而还，筑雒阴、合阳。〔一〕
〔一〕正义雒，漆沮水也，城在水南。合阳，合水之北。括地志云：「合阳故城在同州河西县南三里。雒阴在同州西也。」
二十二年，魏、赵、韩列为诸侯。
二十四年，秦伐我，至阳狐。〔一〕
〔一〕正义括地志云：「阳狐郭在魏州元城县东北三十里也。」
二十五年，子击生子罃。〔一〕
〔一〕索隐乙耕反。击，武侯也。罃，惠王也。
文侯受子夏经艺，客段干木，过其闾，未尝不轼也。〔一〕秦尝欲伐魏，或曰：「魏君贤人是礼，国人称仁，上下和合，未可图也。」文侯由此得誉于诸侯。
〔一〕正义过，光卧反。文侯轼干木闾也。皇甫谧高士传云：「木，晋人也，守道不仕。魏文侯欲见，造其门，干木踰墙避之。文侯以客礼待之，出过其闾而轼。其仆曰：『君何轼？』曰：『段干木贤者也，不趣势利，怀君子之道，隐处穷巷，声驰千里，吾安得勿轼！干木先乎德，寡人先乎势；干木富乎义，寡人富乎财。势不若德贵，财不若义高。』又请为相，不肯。后卑己固请见，与语，文侯立倦不敢息。」淮南子云：「段干木，晋之大驵，而为文侯师。」吕氏春秋云：「魏文侯见段干木，立倦而不敢息。及见翟璜，踞于堂而与之言。翟璜不悦。文侯曰：『段干木，官之则不肯，禄之则不受。今汝欲官则相至，欲禄则上卿至，既受吾赏，又责吾礼，无乃难乎？』」
任西门豹守邺，而河内〔一〕称治。
〔一〕索隐按：大河在邺东，故名邺为河内。正义古帝王之都多在河东、河北，故呼河北为河内，河南为河外。又云河从龙门南至华阴，东至卫州，折东北入海，曲绕冀州，故言河内云也。
魏文侯谓李克曰：「先生尝教寡人曰『家贫则思良妻，国乱则思良相』。今所置非成则璜，〔一〕二子何如？」李克对曰：「臣闻之，卑不谋尊，疏不谋戚。臣在阙门之外，不敢当命。」文侯曰：「先生临事勿让。」李克曰：「君不察故也。居视其所亲，富视其所与，达视其所举，穷视其所不为，贫视其所不取，五者足以定之矣，何待克哉！」文侯曰：「先生就舍，寡人之相定矣。」李克趋而出，过翟璜之家。翟璜曰：「今者闻君召先生而卜相，果谁为之？」李克曰：「魏成子为相矣。」翟璜忿然作色曰：「以耳目之所睹记，臣何负于魏成子？西河之守，臣之所进也。君内以邺为忧，臣进西门豹。君谋欲伐中山，臣进乐羊。中山以拔，无使守之，臣进先生。君之子无傅，臣进屈侯鲋。臣何以负于魏成子！」李克曰：「且子之言克于子之君者，岂将比周以求大官哉？君问而置相『非成则璜，二子何如』？克对曰：『君不察故也。居视其所亲，富视其所与，达视其所举，穷视其所不为，贫视其所不取，五者足以定之矣，何待克哉！』是以知魏成子之为相也。且子安得与魏成子比乎？魏成子以食禄千锺，什九在外，什一在内，是以东得卜子夏、田子方、段干木。此三人者，君皆师之。子之所进五人者，君皆臣之。子恶得与魏成子比也？」翟璜逡巡再拜曰：「璜，鄙人也，失对，愿卒为弟子。」
〔一〕集解徐广曰：「文侯弟名成。」
二十六年，虢山崩，壅河。〔一〕
〔一〕集解徐广曰在陕。骃案：地理志曰弘农陕县故虢国。北虢在大阳，东虢在荥阳。正义括地志云：「虢山在陕州陕县西二里，临黄河。今临河有冈阜，似是颓山之余也。」
三十二年，伐郑。城酸枣。败秦于注。〔一〕三十五年，齐伐取我襄陵。〔二〕三十六年，秦侵我阴晋。〔三〕
〔一〕集解司马彪曰：「河南梁县有注城也。」正义括地志云：「注城在汝州梁县西十五里。注，或作『铸』也。」
〔二〕集解徐广曰：「今在南平阳县也。」
〔三〕集解徐广曰：「今之华阴。」索隐按：年表作「齐侵阴晋」。秦本纪云「惠王六年，魏纳阴晋，更名曰宁秦」。徐氏云「今之华阴也」。
三十八年，伐秦，败我武下，得其将识。〔一〕是岁，文侯卒，〔二〕子击立，是为武侯。
〔一〕索隐识，将名也。武下，魏地。正义括地志云：「故武城一名武平城，在华州郑县东十三里。」
〔二〕索隐三十八年卒。纪年云五十年卒。
魏武侯元年，赵敬侯初立，〔一〕公子朔为乱，不胜，奔魏，与魏袭邯郸，魏败而去。
〔一〕索隐按：纪年魏武侯之元年当赵烈侯之十四年，不同也。又系本敬侯名章。
二年，城安邑、王垣。〔一〕
〔一〕集解徐广曰：「垣县有王屋山也。」索隐按：纪年十四年城洛阳及安邑、王垣。徐广云「垣县有王屋山，故曰王垣」。正义括地志云：「故城汉垣县，本魏王垣也，在绛州垣县西北二十里也。」
七年，伐齐，至桑丘。〔一〕九年，翟败我于浍。〔二〕使吴起伐齐，至灵丘。〔三〕齐威王初立。〔四〕
〔一〕正义年表云「齐伐燕，取桑丘」，故魏救燕伐齐，至桑丘也。括地志云：「桑丘故城俗名敬城，在易州遂城县界也。」
〔二〕索隐古外反。于浍，于浍水之侧。正义括地志云：「浍高山又云浍山，在绛州翼城县东北二十五里，浍水出此山也。」
〔三〕正义灵丘，蔚州县也。时属齐，故三晋伐之也。
〔四〕索隐按纪年，齐幽公之十八年而威王立。
十一年，与韩、赵三分晋地，灭其后。
十三年，秦献公县栎阳。十五年，败赵北蔺。〔一〕
〔一〕正义在石州，赵之西北。属赵，故云赵北蔺也。
十六年，伐楚，取鲁阳。〔一〕武侯卒，〔二〕子罃立，是为惠王。
〔一〕正义今汝州鲁山县也。
〔二〕索隐按纪年，武侯二十六年卒。
惠王元年，初，武侯卒也，子罃与公中缓〔一〕争为太子。公孙颀〔二〕自宋入赵，自赵入韩，谓韩懿侯〔三〕曰：「魏罃与公中缓争为太子，〔四〕君亦闻之乎？今魏罃得王错，〔五〕挟上党，固半国也。因而除之，〔六〕破魏必矣，不可失也。」懿侯说，乃与赵成侯〔七〕合军并兵以伐魏，战于浊泽，〔八〕魏氏大败，魏君围。赵谓韩曰：「除魏君，立公中缓，割地而退，我且利。」韩曰：「不可。杀魏君，人必曰暴；割地而退，人必曰贪。不如两分之。魏分为两，不强于宋、卫，则我终无魏之患矣。」赵不听。韩不说，以其少卒夜去。惠王之所以身不死，国不分者，二家谋不和也。若从一家之谋，则魏必分矣。故曰「君终无适子，其国可破也」。〔九〕
〔一〕正义中音仲。
〔二〕索隐音祈。
〔三〕索隐哀侯之子。
〔四〕索隐按：纪年「武侯元年封公子缓。赵侯种、韩懿侯伐我，取蔡，而惠王伐赵，围浊阳。七年，公子缓如邯郸以作难」，是说此事矣。
〔五〕集解徐广曰：「汲冢纪年惠王二年，魏大夫王错出奔韩也。」
〔六〕集解徐广曰：「除，一作『倍』。」正义按：除，除魏罃及王错也。
〔七〕索隐系本云：「成侯名种。」
〔八〕集解徐广曰：「长社有浊泽。」
〔九〕索隐此盖古人之言及俗说，故云「故曰」。
二年，魏败韩于马陵，败赵于怀。三年，齐败我观。〔一〕五年，与韩会宅阳。〔二〕城武堵。为秦所败。〔三〕六年，伐取宋仪台。〔四〕九年，伐败韩于浍。与秦战少梁，虏我将公孙痤，〔五〕取庞。秦献公卒，子孝公立。
〔一〕集解徐广曰：「齐世家云献观以和齐。年表曰伐魏取观。今之卫县也。」索隐田完系家云：「败魏于浊津而围惠王，惠王请献观以和解。」正义观音馆。魏州观城县，古之观国。国语注：「观国，夏启子太康第五弟之所封也，夏衰，灭之矣。」
〔二〕正义括地志云：「宅阳故城一名北宅，在郑州荥阳县东南十七里也。」
〔三〕集解徐广曰：「秦年表曰败韩、魏洛阴。」
〔四〕集解徐广曰：「一作『义台』。」索隐按：年表作「义台」，然义台见庄子，司马彪亦曰台名，郭象云义台，灵台。
〔五〕集解徐广曰：「年表云虏我太子也。」
十年，伐取赵皮牢。彗星见。十二年，星昼坠，有声。
十四年，与赵会鄗。十五年，鲁、卫、宋、郑君来朝。〔一〕十六年，与秦孝公会（社）〔杜〕平。侵宋黄池，宋复取之。
〔一〕索隐按：纪年鲁恭侯、宋桓侯、卫成侯、郑厘侯来朝，皆在十四年，是也。郑厘侯者，韩昭侯也。韩哀侯灭郑而徙都之，改号曰郑。
十七年，与秦战元里，秦取我少梁。围赵邯郸。十八年，拔邯郸。赵请救于齐，齐使田忌、孙膑救赵，败魏桂陵。
十九年，诸侯围我襄陵。筑长城，塞固阳。〔一〕
〔一〕正义塞，先代反。括地志云：「棝阳县，汉旧县也，在银州银城县界。」按：魏筑长城，自郑滨洛，北达银州，至胜州固阳县为塞也。固阳有连山，东至黄河，西南至夏、会等州。棝音固矣。
二十年，归赵邯郸，与盟漳水上。〔一〕二十一年，与秦会彤。赵成侯卒。〔二〕二十八年，齐威王卒。中山君相魏。〔三〕
〔一〕正义邯郸，洺州县也。漳，水名。漳水源出洺州武安县三门山也。
〔二〕集解徐广曰：「年表云二十七年，丹封名会。丹，魏大臣也。」
〔三〕索隐按：魏文侯灭中山，其弟守之，后寻复国，至是始令相魏。其中山后又为赵所灭。
三十年，魏伐赵，〔一〕赵告急齐。齐宣王用孙子计，救赵击魏。魏遂大兴师，使庞涓将，而令太子申为上将军。过外黄，外黄徐子〔二〕谓太子曰：「臣有百战百胜之术。」太子曰：「可得闻乎？」客曰：「固愿效之。」曰：「太子自将攻齐，大胜并莒，〔三〕则富不过有魏，贵不益为王。若战不胜齐，则万世无魏矣。此臣之百战百胜之术也。」太子曰：「诺，请必从公之言而还矣。」客曰：「太子虽欲还，不得矣。彼劝太子战攻，欲啜汁者众。〔四〕太子虽欲还，恐不得矣。」太子因欲还，其御曰：「将出而还，与北同。」太子果与齐人战，败于马陵。〔五〕齐虏魏太子申，杀将军涓，军遂大破。
〔一〕正义孙膑传云「魏与赵攻韩，韩告急齐」，此文误耳。魏伐赵，赵请救齐，齐使孙膑救赵，败魏桂陵，乃在十八年也。
