<!-- { "loadSidebar": true } -->
须贾为魏昭王〔一〕使于齐，范睢从。留数月，未得报。齐襄王〔二〕闻睢辩口，乃使人赐睢金十斤及牛酒，睢辞谢不敢受。须贾知之，大怒，以为睢持魏国阴事告齐，故得此馈，令睢受其牛酒，还其金。既归，心怒睢，以告魏相。魏相，魏之诸公子，曰魏齐。魏齐大怒，使舍人笞击睢，折胁折齿。〔三〕睢详死，即卷以箦，〔四〕置厕中。宾客饮者醉，更溺睢，〔五〕故僇辱以惩后，令无妄言者。睢从箦中谓守者曰：「公能出我，我必厚谢公。」守者乃请出弃箦中死人。魏齐醉，曰：「可矣。」范睢得出。后魏齐悔，复召求之。魏人郑安平闻之，乃遂操范睢亡，伏匿，更名姓曰张禄
〔一〕索隐按：系本昭王名遫，襄王之子也。
〔二〕索隐名法章。
〔三〕索隐折音力答反。谓打折其胁而又拉折其齿也。
〔四〕索隐箦谓苇荻之薄也，用之以裹尸也。
〔五〕索隐更音羹。溺即溲也。溺音年吊反。溲音所留反。正义溺，古「尿」字。
当此时，秦昭王使谒者王稽于魏。郑安平诈为卒，侍王稽。〔一〕王稽问：「魏有贤人可与俱西游者乎？」郑安平曰：「臣里中有张禄先生，欲见君，言天下事。其人有仇，不敢昼见。」王稽曰：「夜与俱来。」郑安平夜与张禄见王稽。语未究，王稽知范睢贤，谓曰：「先生待我于三亭之南。」〔二〕与私约而去。
〔一〕正义卒，祖律反。
〔二〕索隐按：三亭，亭名，在魏境之边，道亭也，今无其处。一云魏之郊境，总有三亭，皆祖饯之处。与期三亭之南，盖送饯已毕，无人处。正义括地志云：「三亭冈在汴州尉氏县西南三十七里。」按：三亭冈在山部中名也，盖「冈」字误为「南」。
王稽辞魏去，过载范睢入秦。至湖，〔一〕望见车骑从西来。范睢曰：「彼来者为谁？」王稽曰：「秦相穰侯东行县邑。」范睢曰：「吾闻穰侯专秦权，恶内诸侯客，〔二〕此恐辱我，我宁且匿车中。」有顷，穰侯果至，劳王稽，因立车而语曰：「关东有何变？」曰：「无有。」又谓王稽曰：「谒君得无与诸侯客子俱来乎？无益，徒乱人国耳。」王稽曰：「不敢。」即别去。范睢曰：「吾闻穰侯智士也，其见事迟，乡者疑车中有人，忘索之。」〔三〕于是范睢下车走，曰：「此必悔之。」行十余里，果使骑还索车中，无客，乃已。王稽遂与范睢入咸阳。
〔一〕索隐按：地理志京兆有湖县，本名胡，武帝更名湖，即今湖城县也。正义今虢州湖城县也。
〔二〕索隐内音纳，亦如字。内者亦犹入也。
〔三〕索隐索犹搜也。音栅，又先格反。
已报使，因言曰：「魏有张禄先生，天下辩士也。曰『秦王之国危于累卵，〔一〕得臣则安。然不可以书传也』。臣故载来。」秦王弗信，使舍食草具。〔二〕待命岁余。
〔一〕正义按：说苑云「晋灵公造九层之台，费用千金，谓左右曰：『敢有谏者斩。』荀息闻之，上书求见。灵公张弩持矢见之。曰：『臣不敢谏也。臣能累十二博棋，加九鸡子其上。』公曰：『子为寡人作之。』荀息正颜色，定志意，以棋子置下，加九鸡子其上。左右惧慑息，灵公气息不续。公曰：『危哉，危哉！』荀息曰：『此殆不危也，复有危于此者。』公曰：『愿见之。』荀息曰：『九层之台三年不成，男不耕，女不织，国用空虚，邻国谋议将兴，社稷亡灭，君欲何望？』灵公曰：『寡人之过也乃至于此！』即坏九层台也」。
〔二〕索隐谓亦舍之，而食以下客之具。然草具谓?食草莱之馔具。
当是时，昭王已立三十六年。南拔楚之鄢郢，楚怀王幽死于秦。秦东破齐。愍王尝称帝，后去之。数困三晋。厌天下辩士，无所信。
穰侯，华阳君，〔一〕昭王母宣太后之弟也；而泾阳君、高陵君皆昭王同母弟也。穰侯相，三人者更将，有封邑，以太后故，私家富重于王室。及穰侯为秦将，且欲越韩、魏而伐齐纲寿，欲以广其陶封。范睢乃上书曰：
〔一〕集解徐广曰：「华，一作『叶』。」索隐穰侯谓魏冉，宣太后之异父弟。穰，县，在南阳。华阳君，芈戎，宣太后之同父弟，亦号为新城君是也。
臣闻明主立政，〔一〕有功者不得不赏，有能者不得不官，劳大者其禄厚，功多者其爵尊，能治众者其官大。故无能者不敢当职焉，有能者亦不得蔽隐。使以臣之言为可，愿行而益利其道；以臣之言为不可，久留臣无为也。语曰：「庸主赏所爱而罚所恶；明主则不然，赏必加于有功，而刑必断于有罪。」今臣之胸不足以当椹质〔二〕，而要不足以待斧钺，岂敢以疑事尝试于王哉！虽以臣为贱人而轻辱，独不重任臣者之无反复于王邪？
〔一〕索隐按：战国策「立」作「莅」也。
〔二〕索隐椹音陟林反。按：椹者，莝椹也。质者，剉刃也。腰斩者当椹质也。
且臣闻周有砥砨，宋有结绿，梁有县藜，〔一〕楚有和朴，〔二〕此四宝者，土之所生，良工之所失也，而为天下名器。然则圣王之所弃者，独不足以厚国家乎？
〔一〕集解薛综曰：「县藜一曰美玉。」
〔二〕正义县音玄。刘伯庄云珍玉朴也。
臣闻善厚家者取之于国，善厚国者取之于诸侯。天下有明主则诸侯不得擅厚者，何也？为其割荣也。〔一〕良医知病人之死生，而圣主明于成败之事，利则行之，害则舍之，疑则少尝之，虽舜禹复生，弗能改已。语之至者，臣不敢载之于书，其浅者又不足听也。意者臣愚而不概〔二〕于王心邪？亡其言〔三〕臣者贱而不可用乎？自非然者，臣愿得少赐游观之闲，望见颜色。一语无效，请伏斧质。
〔一〕索隐割荣即上之擅厚，谓擅权也。
〔二〕集解徐广曰：「一作『溉』，音同。」索隐按：战国策「
概」作「关」，谓关涉于于王心也。徐注「音同」，非也
〔三〕索隐亡犹轻蔑也。
于是秦昭王大说，乃谢王稽，使以传车〔一〕召范睢。
〔一〕集解徐广曰：「一云『使持车』。」索隐「使持车」，战国策之文也。
于是范睢乃得见于离宫，〔一〕详为不知永巷而入其中。〔二〕王来而宦者怒，逐之，曰：「王至！」范睢缪为曰：「秦安得王？秦独有太后、穰侯耳。」欲以感怒昭王。昭王至，闻其与宦者争言，遂延迎，谢曰：「寡人宜以身受命久矣，会义渠之事急，寡人旦暮自请太后；今义渠之事已，寡人乃得受命。窃闵然不敏，〔三〕敬执宾主之礼。」范睢辞让。是日观范睢之见者，群臣莫不洒然〔四〕变色易容者。
〔一〕正义长安故城本秦离宫，在雍州长安北十三里也。
〔二〕正义永巷，宫中狱也。
〔三〕索隐邹诞本作「?然」，音昏。又云一作「闵」，音敏。闵犹昏闇也。
〔四〕集解徐广曰：「洒，先典反。」索隐郑玄曰「洒然，肃敬之貌」也。
秦王屏左右，宫中虚无人。秦王跽〔一〕而请曰：「先生何以幸教寡人？」范睢曰：「唯唯。」有闲，秦王复跽而请曰：「先生何以幸教寡人？」范睢曰：「唯唯。」若是者三。秦王跽曰：「先生卒不幸教寡人邪？」范睢曰：「非敢然也。臣闻昔者吕尚之遇文王也，身为渔父而钓于渭滨耳。若是者，交疏也。已说而立为太师，载与俱归者，其言深也。故文王遂收功于吕尚而卒王天下。乡使文王疏吕尚而不与深言，是周无天子之德，而文武无与成其王业也。今臣羁旅之臣也，交疏于王，而所愿陈者皆匡君之事，处人骨肉之闲，愿效愚忠而未知王之心也。此所以王三问而不敢对者也。臣非有畏而不敢言也。臣知今日言之于前而明日伏诛于后，然臣不敢避也。大王信行臣之言，死不足以为臣患，亡不足以为臣忧，漆身为厉〔二〕被发为狂不足以为臣耻。且以五帝之圣焉而死，三王之仁焉而死，五伯之贤焉而死，乌获、任鄙之力焉而死，成荆、〔三〕孟贲、〔四〕王庆忌、〔五〕夏育之勇焉而死。〔六〕死者，人之所必不免也。处必然之势，可以少有补于秦，此臣之所大愿也，臣又何患哉！伍子胥橐载而出昭关，夜行昼伏，至于陵水，〔七〕无以餬其口，膝行蒲伏，稽首肉袒，鼓腹吹篪，〔八〕乞食于吴市，卒兴吴国，阖闾为伯。使臣得尽谋如伍子胥，加之以幽囚，终身不复见，是臣之说行也，臣又何忧？箕子、接舆漆身为厉，被发为狂，无益于主。假使臣得同行于箕子，可以有补于所贤之主，是臣之大荣也，臣有何耻？臣之所恐者，独恐臣死之后，天下见臣之尽忠而身死，因以是杜口裹足，莫肯乡秦耳。足下上畏太后之严，下惑于奸臣之态，〔九〕居深宫之中，不离阿保之手，终身迷惑，无与昭奸。〔一０〕大者宗庙灭覆，小者身以孤危，此臣之所恐耳。若夫穷辱之事，死亡之患，臣不敢畏也。臣死而秦治，是臣死贤于生。」秦王跽曰：「先生是何言也！夫秦国辟远，寡人愚不肖，先生乃幸辱至于此，是天以寡人慁先生〔一一〕而存先王之宗庙也。寡人得受命于先生，是天所以幸先王，而不弃其孤也。先生柰何而言若是！事无小大，上及太后，下至大臣，愿先生悉以教寡人，无疑寡人也。」范睢拜，秦王亦拜。
〔一〕索隐音其纪反。跽者，长跪，两膝枝地。
〔二〕索隐音赖，癞病也。言漆涂身，生疮如病癞。
〔三〕集解徐广曰：「一作『羌』。」
〔四〕集解许慎曰：「成荆，古勇士。孟贲，卫人。」
〔五〕集解吴越春秋曰：「吴王僚子庆忌。」
〔六〕集解汉书音义曰：「或云夏育，卫人，力举千钧。」
〔七〕索隐刘氏云：「陵水即栗水也。」按：陵栗声相近，故惑也。
〔八〕集解徐广曰：「一作『箫』。」
〔九〕索隐按：态谓奸臣谄诈之志也。
〔一０〕正义昭，明也。无与明其奸恶。
〔一一〕集解徐广曰：「乱先生也。音溷。」索隐慁及注「溷」字并胡困反。慁犹汨乱之意。
范睢曰：「大王之国，四塞以为固，北有甘泉、谷口，〔一〕南带泾、渭，右陇、蜀，左关、阪，奋击百万，战车千乘，利则出攻，不利则入守，此王者之地也。民怯于私斗而勇于公战，此王者之民也。王并此二者而有之。夫以秦卒之勇，车骑之众，以治诸侯，譬若施韩卢而搏蹇兔也，〔二〕霸王之业可致也，而群臣莫当其位。至今闭关十五年，不敢窥兵于山东者，是穰侯为秦谋不忠，而大王之计有所失也。」秦王跽曰：「寡人愿闻失计。」
〔一〕正义括地志云：「甘泉山一名鼓原，俗名磨石岭，在雍州云阳县西北九十里。关中记云『甘泉宫在甘泉山上，年代永久，无复甘泉之名，失其实也。宫北云有连山，土人为磨石岭』。郊祀志公孙卿言黄帝得仙寒门，寒门者，谷口也。按：九嵕山西谓之谷口，即古寒门也。在雍州醴泉县东北四十里。」
