<!-- { "loadSidebar": true } -->
不周风居西北，主杀生。东壁居不周风东，主辟生气〔一〕而东之。至于营室。〔二〕营室者，主营胎〔三〕阳气而产之。东至于危。危，垝也。〔四〕言阳气之（危）垝，故曰危。十月也，律中应锺。〔五〕应锺者，阳气之应，不用事也。其于十二子为亥。亥者，该也。〔六〕言阳气藏于下，故该也。
〔一〕索隐辟音辟。
〔二〕索隐定星也。定中而可以作室，故曰营室。其星有室象也，故天官书主庙。此言「主营胎阳气而产之」，是说异也。正义天官书云「营室为清庙，曰离宫、阁道」，是有宫室象。此言「主营胎阳气而产之」，二说不同。
〔三〕集解徐广曰：「一作『含』。」
〔四〕索隐垝音鬼毁反。
〔五〕正义应，乙证反。白虎通云：「应者，应也，言万物应阳而动下藏也。」汉初依秦以十月为岁首，故起应锺。
〔六〕索隐按：律历志云「该阂于亥」。正义孟康云：「阂，藏塞也。阴杂阳气藏塞，为万物作种也。」
广莫风居北方。广莫者，言阳气在下，阴莫阳广大也，故曰广莫。东至于虚。虚者，能实能虚，言阳气冬则宛藏于虚，〔一〕日冬至则一阴下藏，一阳上舒，故曰虚。东至于须女。〔二〕言万物变动其所，阴阳气未相离，尚相（如）胥〔如〕也，故曰须女。十一月也，律中黄锺。〔三〕黄锺者，阳气踵黄泉而出也。其于十二子为子。子者，滋也；滋者，言万物滋于下也。其于十母为壬癸。壬之为言任也，言阳气任养万物于下也。癸之为言揆也，言万物可揆度，故曰癸。东至牵牛。牵牛者，言阳气牵引万物出之也。牛者，冒也，言地虽冻，能冒而生也。牛者，耕植种万物也。东至于建星。建星者，建诸生也。十二月也，律中大吕。大吕者。其于十二子为丑。〔四〕
〔一〕正义宛音蕴。
〔二〕索隐婺女名也。
〔三〕正义白虎通云：「黄中和之气，言阳气于黄泉之下动养万物也。」
〔四〕集解徐广曰：「此中阙不说大吕及丑也。」。正义案：此下阙文。或一本云「丑者，纽也。言阳气在上未降，万物厄纽未敢出也」。
条风居东北，主出万物。条之言条治万物而出之，故曰条风。南至于箕。箕者，言万物根棋，〔一〕故曰箕。正月也，律中泰蔟〔二〕。泰蔟者，言万物蔟生也，故曰泰蔟。其于十二子为寅。寅言万物始生螾然〔三〕也，故曰寅。南至于尾，言万物始生如尾也。南至于心，言万物始生有华心〔四〕也。南至于房。房者，言万物门户也，至于门则出矣。
〔一〕集解徐广曰：「一作『横』也。」
〔二〕正义蔟音千豆反。白虎通云：「泰者，大也。蔟者，凑也。言万物始大凑地而出之也。」
〔三〕索隐音引，又音以慎反。
〔四〕集解徐广曰：「一作『茎』。」
明庶风居东方。明庶者，明众物尽出也。二月也，律中夹锺〔一〕。夹锺者，言阴阳相夹厕也。其于十二子为卯。卯之为言茂也，言万物茂也。其于十母为甲乙。甲者，言万物剖符〔二〕甲〔三〕而出也；乙者，言万物生轧轧也。南至于氐者。〔四〕氐者，言万物皆至也。南至于亢。亢者，言万物亢见也。南至于角。角者，言万物皆有枝格如角也。三月也，律中姑洗。〔五〕姑洗者，言万物洗生。其于十二子为辰。辰者，言万物之蜄〔六〕也。
〔一〕正义白虎通云：「夹，孚甲也。言万物孚甲，种类分也。」
〔二〕集解音孚。
〔三〕索隐符甲犹孚甲也。
〔四〕正义氐音丁礼反。
〔五〕正义姑音沽。洗音先典反。白虎通云：「沽者，故也。洗者，鲜也。言万物去故就新，莫不鲜明也。」
〔六〕集解音之慎反。索隐蜄音振。或作「娠」，同音。律历志云「振羡于辰」。
清明风居东南维，主风吹万物而西之。〔至于〕轸。轸者，言万物益大而轸轸然。西至于翼。翼者，言万物皆有羽翼也。四月也，律中中吕。〔一〕中吕者，言万物尽旅而西行也。其于十二子为巳。巳者，言阳气之已尽也。西至于七星。七星者，阳数成于七，故曰七星。西至于张。张者，言万物皆张也。西至于注。〔二〕注者，言万物之始衰，阳气下注，故曰注。五月也，律中蕤宾。〔三〕蕤宾者，言阴气幼少，故曰蕤；痿阳不用事，故曰宾。
〔一〕正义中音仲。白虎通云「言阳气将极中充大也」，故复申言之也。
〔二〕索隐音丁救反。注，咮也。天官书云「柳为鸟咮」，则注，柳星也。
〔三〕正义蕤音仁佳反。白虎通云：「蕤者，下也。宾者，敬也。言阳气上极，阴气始宾敬之也。」
景风居南方。景者，言阳气道竟，故曰景风。其于十二子为午。午者，阴阳交，故曰午。〔一〕其于十母为丙丁。丙者，言阳道着明，故曰丙；丁者，言万物之丁壮也，故曰丁。西至于弧。弧者，言万物之吴落〔二〕且就死也。西至于狼。狼者，言万物可度量，断万物，故曰狼。
〔一〕索隐律历志云「咢布于午」。
〔二〕集解徐广曰：「吴，一作『柔』。」
凉风居西南维，主地。地者，沈夺万物气也。〔一〕六月也，律中林锺。〔二〕林锺者，言万物就死气林林然。其于十二子为未。未者，言万物皆成，有滋味也。〔三〕北至于罚。罚者，言万物气夺可伐也。北至于参。〔四〕参言万物可参也，故曰参。七月也，律中夷则。〔五〕夷则，言阴〔六〕气之贼〔七〕万物也。其于十二子为申。申者，言阴用事，申贼万物，〔八〕故曰申。北至于浊。〔九〕浊者，触也，言万物皆触死也，故曰浊。北至于留。〔一０〕留者，言阳气之稽留也，故曰留。八月也，律中南吕。〔一一〕南吕者，言阳气之旅入藏也。其于十二子为酉。酉者，万物之老也，〔一二〕故曰酉。
〔一〕正义沈，一作「洗」。
〔二〕正义白虎通云：「林者，众也。言万物成熟，种类多也。」
〔三〕索隐律历志云「昧薆于未」，其意殊也。
〔四〕正义音所林反。
〔五〕正义白虎通云：「夷，伤也。则，法也。言万物始伤，被刑法也。」
〔六〕集解徐广曰：「一作『阳』。」
〔七〕集解徐广曰：「一作『则』。」
〔八〕集解徐广曰：「贼，一作『则』。」索隐律历志「物坚于申」也。
〔九〕索隐按：尔雅「浊谓之毕」。
〔一０〕索隐留即昴，毛传亦以留为昴。
〔一一〕正义白虎通云：「南，任也。言阳气尚任包，大生荠麦也。」
〔一二〕索隐律历志「留孰于酉」。
阊阖风居西方。阊者，倡也；阖者，藏也。言阳气道万物，阖黄泉也。其于十母为庚辛。庚者，言阴气庚万物，故曰庚；辛者，言万物之辛生，故曰辛。北至于胃。胃者，言阳气就藏，皆胃胃也。北至于娄。娄者，呼万物且内之也。北至于奎。〔一〕奎者，主毒螫杀万物也，奎而藏之。九月也，律中无射。〔二〕无射者，阴气盛用事，阳气无余也，故曰无射。其于十二子为戌。戌者，言万物尽灭，故曰戌。〔三〕
〔一〕集解徐广曰：「一作『』。」索隐按：天官书「奎为沟渎，娄为聚众，胃为天仓」，今此说并异，及六律十母，又与汉书不同，今各是异家之说也。
〔二〕正义音亦。白虎通云：「射，终也。言万物随阳而终，当复随阴而起，无有终已。」此说六吕十干十二支与汉书不同。
〔三〕索隐律历志「毕入于戌」也。
律数：
九九八十一以为宫。三分去一，五十四以为征。三分益一，七十二以为商。三分去一，四十八以为羽。三分益一，六十四以为角。黄锺长八寸七分一，宫。〔一〕大吕长七寸五分三分（一）〔二〕。〔二〕太蔟长七寸（七）〔十〕分二，角。夹锺长六寸（一）〔七〕分三分一。姑洗长六寸（七）〔十〕分四，羽。〔三〕仲吕长五寸九分三分二，征。蕤宾长五寸六分三分（一）〔二〕。林锺长五寸（七）〔十〕分四，角。〔四〕夷则长五寸（四分）三分二，商。南吕长四寸（
七）〔十〕分八，征。无射长四寸四分三分二。应锺长四寸二分三分二，羽。
〔一〕索隐黄锺长八寸十分一宫。案：上文云「律九九八十一以为宫」，故云长八寸十分一宫。而云黄锺长九寸者，九分之寸也。刘歆、郑玄等皆以为长九寸即十分之寸，不依此法也。云宫者，黄锺为律之首，宫为五音之长，十一月以黄锺为宫，则声得其正。旧本多作「
七分」，盖误也。
〔二〕索隐谓十一月以黄锺为宫，五行相次，土生金，故以大吕为商者，大吕所以助阳宣化也。
〔三〕索隐亦以金生水故也。
〔四〕索隐水生木，故为角。不用蕤宾者，以阴气起，阳不用事，故去之也。
生锺分：〔一〕
〔一〕索隐此算术生锺律之法也。正义分音扶问反。
子一分。〔一〕丑三分二。〔二〕寅九分八。〔三〕卯二十七分十六。〔四〕辰八十一分六十四。巳二百四十三分一百二十八。午七百二十九分五百一十二。未二千一百八十七分一千二十四。申六千五百六十一分四千九十六。酉一万九千六百八十三分八千一百九十二。戌五万九千四十九分三万二千七百六十八。亥十七万七千一百四十七分六万五千五百三十六。
〔一〕索隐自此已下十一辰，皆以三乘之，为黄锺积实之数。
〔二〕索隐案：子律黄锺长九寸，林锺丑冲长六寸，以九比六，三分少一，故云丑三分二。即是黄锺三分去一，下生林锺之数也。
〔三〕索隐十二律以黄锺为主，黄锺长九寸，太蔟长八寸，寅九分八，即是林锺三分益一，上生太蔟之义也。正义孟康云：「元气始起于子。未分之时，天地人混合为一，故子数独一。」汉书律历志云：「太极元气，函三为一，行于十二辰，始动于子，参之于丑，得三；又参于寅，得九；又参之于卯，得二十七；又参之于辰，得八十一；又参之于巳，得二百四十三；又参之于午，得七百二十九；又参之于未，得二千一百八十七；又参之于申，得六千五百六十一；又参之于酉，得万九千六百八十三；又参之于戌，得五万九千四十九；又参之于亥，得十七万七千一百四十七。此阴阳合德，气种于子，化生万物者也。」然丑三分二，寅九分八者，并是分之余数，而汉书不说也。
〔四〕索隐此以丑三乘寅，寅三乘卯，得二十七。南吕为卯，冲长五寸三分寸之一，以三约二十七得九，即黄锺之本数。又以三约十六得五，余三分之一即南吕之长，故云卯二十七分十六，亦是太蔟三分去一，下生南吕之义。已下八辰并准此。然云丑三分二，寅九分八者，皆分之余数也。
