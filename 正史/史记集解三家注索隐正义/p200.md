<!-- { "loadSidebar": true } -->
〔一〕集解李充曰：「既称君子，不职为乱阶也。若君亲失道，国家昏乱，其于赴患致命而不知正顾义者，则亦陷乎为乱而受不义之责也。」索隐按：充字弘度，晋中书侍郎，亦作论语解。
子路有闻，未之能行，唯恐有闻。〔一〕
〔一〕集解孔安国曰：「前所闻未及行，故恐复有闻不得并行。」
孔子曰：「片言可以折狱者，其由也与！」〔一〕「由也好勇过我，无所取材。」〔二〕「若由也，不得其死然。」〔三〕「衣敝缊袍〔四〕与衣狐貉者立而不耻者，其由也与！」「由也升堂矣，未入于室也。」〔五〕
〔一〕集解孔安国曰：「片犹偏也。听讼必须两辞以定是非，偏信一言折狱者，唯子路可也。」
〔二〕集解栾肇曰：「适用曰材，好勇过我用，故云『无所取』。」索隐按：肇字永初，晋尚书郎，作论语义也。
〔三〕集解孔安国曰：「不得以寿终也。」
〔四〕集解孔安国曰：「缊，枲着也。」
〔五〕集解马融曰：「升我堂矣，未入于室耳。」
季康子问：「仲由仁乎？」孔子曰：「千乘之国可使治其赋，不知其仁。」
子路喜从游，遇长沮、桀溺、荷莜丈人。
子路为季氏宰，季孙问曰：「子路可谓大臣与？」孔子曰：「可谓具臣矣。」〔一〕
〔一〕集解孔安国曰：「言备臣数而已。」
子路为蒲大夫，〔一〕辞孔子。孔子曰：「蒲多壮士，又难治。然吾语汝：恭以敬，可以执勇；〔二〕宽以正，可以比众；〔三〕恭正以静，可以报上。」
〔一〕索隐蒲，卫邑，子路为之宰也。
〔二〕集解言恭谨谦敬，勇猛不能害，故曰「执」也。
〔三〕集解音鼻。言宽大清正，众必归近之。
初，卫灵公有宠姬曰南子。灵公太子蒉聩得过南子，惧诛出奔。及灵公卒而夫人欲立公子郢。郢不肯，曰：「亡人太子之子辄在。」于是卫立辄为君，是为出公。出公立十二年，其父蒉聩居外，不得入。子路为卫大夫孔悝之邑宰。〔一〕蒉聩乃与孔悝作乱，谋入孔悝家，遂与其徒袭攻出公。出公奔鲁，而蒉聩入立，是为庄公。方孔悝作乱，〔二〕子路在外，闻之而驰往。遇子羔出卫城门，谓子路曰：「
出公去矣，而门已闭，子可还矣，毋空受其祸。」子路曰：「食其食者不避其难。」子羔卒去。有使者入城，城门开，子路随而入。造蒉聩，蒉聩与孔悝登台。子路曰：「君焉用孔悝？请得而杀之。」蒉聩弗听。于是子路欲燔台，蒉聩惧，乃下石乞、壶黡攻子路，击断子路之缨。子路曰：「君子死而冠不免。」遂结缨而死。
〔一〕索隐按：服虔云「为孔悝之邑宰」。
〔二〕索隐按：左传蒯聩入孔悝家，悝母伯姬劫悝于厕，强与之盟而立蒯聩，非悝本心自作乱也。
孔子闻卫乱，曰：「嗟乎，由死矣！」已而果死。故孔子曰：「
自吾得由，恶言不闻于耳。」〔一〕是时子贡为鲁使于齐。〔二〕
〔一〕集解王肃曰：「子路为孔子侍卫，故侮慢之人不敢有恶言，是以恶言不闻于孔子耳。」
〔二〕索隐按：左传子贡为鲁使齐在哀十五年，盖此文误也。
宰予字子我。〔一〕利口辩辞。既受业，问：「三年之丧不已久乎？君子三年不为礼，礼必坏；三年不为乐，乐必崩。旧谷既没，新谷既升，钻燧改火，期可已矣。」〔二〕子曰：「于汝安乎？」曰：「安。」「汝安则为之。君子居丧，食旨不甘，闻乐不乐，故弗为也。」〔三〕宰我出，子曰：「予之不仁也！子生三年然后免于父母之怀。〔四〕夫三年之丧，天下之通义也。」〔五〕
〔一〕集解郑玄曰鲁人。索隐家语亦云鲁人。
〔二〕集解马融曰：「周书月令有更火之文。春取榆柳之火，夏取枣杏之火，季夏取桑柘之火，秋取柞楢之火，冬取槐檀之火。一年之中，钻火各异木，故曰『改火』。」
〔三〕集解孔安国曰：「旨，美也。责其无仁于亲，故言『汝安则为之』。」
〔四〕集解马融曰：「生未三岁，为父母所怀抱也。」
〔五〕集解孔安国曰：「自天子达于庶人。」
宰予昼寝。子曰：「朽木不可雕也，〔一〕粪土之墙不可圬也。」〔二〕
〔一〕集解包氏曰：「朽，腐也。雕，雕琢刻画。」
〔二〕集解王肃曰：「圬，墁也。二者喻虽施功犹不成也。」
宰我问五帝之德，子曰：「予非其人也。」〔一〕
〔一〕集解王肃曰：「言不足以明五帝之德也。」
宰我为临菑大夫，〔一〕与田常作乱，以夷其族，孔子耻之〔二〕。
〔一〕索隐按：谓仕齐。齐都临淄，故云「为临淄大夫」也。
〔二〕索隐按：左氏传无宰我与田常作乱之文，然有阚止字子我，而因争宠，遂为陈恒所杀。恐字与宰予相涉，因误云然。
端沐〔一〕赐，卫人，字子贡。少孔子三十一岁。
〔一〕索隐家语作「木」。
子贡利口巧辞，孔子常黜其辩。问曰：「汝与回也孰愈？」〔一〕对曰：「赐也何敢望回！回也闻一以知十，赐也闻一以知二。」
〔一〕集解孔安国曰：「愈犹胜也。」
子贡既已受业，问曰：「赐何人也？」孔子曰：「汝器也〔一〕。」曰：「何器也？」曰：「瑚琏也。」〔二〕
〔一〕集解孔安国曰：「言汝器用之人。」
〔二〕集解包氏曰：「瑚琏，黍稷器。夏曰瑚，殷曰琏，周曰簠簋，宗庙之贵器。」
陈子禽问子贡曰：「仲尼焉学？」子贡曰：「文武之道未坠于地，在人，贤者识其大者，不贤者识其小者，莫不有文武之道。夫子焉不学，〔一〕而亦何常师之有！」〔二〕又问曰：「孔子适是国必闻其政。求之与？抑与之与？」〔三〕子贡曰：「夫子温良恭俭让以得之。夫子之求之也，其诸异乎人之求之也。」〔四〕
〔一〕集解孔安国曰：「文武之道未坠落于地，贤与不贤各有所识，夫子无所不从学。」
〔二〕集解孔安国曰：「无所不从学，故无常师。」
〔三〕集解郑玄曰：「怪孔子所至之邦必与闻国政，求而得之邪？抑人君自愿与之为治者？」
〔四〕集解郑玄曰：「言夫子行此五德而得之，与人求之异，明人君自与之。」
子贡问曰：「富而无骄，贫而无谄，何如？」孔子曰：「可也；〔一〕不如贫而乐道，富而好礼。」〔二〕
〔一〕集解孔安国曰：「未足多也。」
〔二〕集解郑玄曰：「乐谓志于道，不以贫为忧苦也。」
田常欲作乱于齐，惮高、国、鲍、晏，故移其兵欲以伐鲁。孔子闻之，谓门弟子曰：「夫鲁，坟墓所处，父母之国，国危如此，二三子何为莫出？」子路请出，孔子止之。子张、子石〔一〕请行，孔子弗许。子贡请行，孔子许之。
〔一〕索隐公孙龙也。
遂行，至齐，说田常曰：「君之伐鲁过矣。夫鲁，难伐之国，其城薄以卑，其地狭以泄，〔一〕其君愚而不仁，大臣伪而无用，其士民又恶甲兵之事，此不可与战。君不如伐吴。夫吴，城高以厚，地广以深，甲坚以新，士选以饱，重器精兵尽在其中，又使明大夫守之，此易伐也。」田常忿然作色曰：「子之所难，人之所易；子之所易，人之所难：而以教常，何也？」子贡曰：「臣闻之，忧在内者攻强，忧在外者攻弱。今君忧在内。吾闻君三封而三不成者，大臣有不听者也。今君破鲁以广齐，战胜以骄主，破国以尊臣，〔二〕而君之功不与焉，则交日疏于主。是君上骄主心，下恣群臣，求以成大事，难矣。夫上骄则恣，臣骄则争，是君上与主有却，下与大臣交争也。如此，则君之立于齐危矣。故曰不如伐吴。伐吴不胜，民人外死，大臣内空，是君上无强臣之敌，下无民人之过，孤主制齐者唯君也。」田常曰：「善。虽然，吾兵业已加鲁矣，去而之吴，大臣疑我，柰何？」子贡曰：「君按兵无伐，臣请往使吴王，令之救鲁而伐齐，君因以兵迎之。」田常许之，使子贡南见吴王。
〔一〕索隐按：越绝书其「泄」字作「浅」。
〔二〕集解王肃曰：「鲍、晏等帅师，若破国则臣尊矣。」
说曰：「臣闻之，王者不绝世，霸者无强敌，千钧之重加铢两而移。今以万乘之齐而私千乘之鲁，与吴争强，窃为王危之。且夫救鲁，显名也；伐齐，大利也。以抚泗上诸侯，诛暴齐以服强晋，利莫大焉。名存亡鲁，实困强齐。智者不疑也。」吴王曰：「善。虽然，吾尝与越战，栖之会稽。越王苦身养士，有报我心。子待我伐越而听子。」子贡曰：「越之劲不过鲁，吴之强不过齐，王置齐而伐越，则齐已平鲁矣。且王方以存亡继绝为名，夫伐小越而畏强齐，非勇也。夫勇者不避难，仁者不穷约，智者不失时，王者不绝世，以立其义。今存越示诸侯以仁，救鲁伐齐，威加晋国，诸侯必相率而朝吴，霸业成矣。且王必恶越，〔一〕臣请东见越王，令出兵以从，此实空越，名从诸侯以伐也。」吴王大说，乃使子贡之越。
〔一〕索隐恶犹畏恶也。
越王除道郊迎，身御至舍而问曰：「此蛮夷之国，大夫何以俨然辱而临之？」子贡曰：「今者吾说吴王以救鲁伐齐，其志欲之而畏越，曰『待我伐越乃可』。如此，破越必矣。且夫无报人之志而令人疑之，拙也；有报人之志，使人知之，殆也；事未发而先闻，危也。三者举事之大患。」句践顿首再拜曰：「孤尝不料力，乃与吴战，困于会稽，痛入于骨髓，日夜焦唇干舌，徒欲与吴王接踵而死，孤之愿也。」遂问子贡。子贡曰：「吴王为人猛暴，群臣不堪；国家敝以数战，士卒弗忍；百姓怨上，大臣内变；子胥以谏死，〔一〕太宰嚭用事，顺君之过以安其私：是残国之治也。今王诚发士卒佐之徼〔二〕其志，〔三〕重宝以说其心，卑辞以尊其礼，其伐齐必也。彼战不胜，王之福矣。战胜，必以兵临晋，臣请北见晋君，令共攻之，弱吴必矣。其锐兵尽于齐，重甲困于晋，而王制其敝，此灭吴必矣。」越王大说，许诺。送子贡金百镒，剑一，良矛二。子贡不受，遂行。
〔一〕索隐王劭按：家语、越绝并无此五字。是时子胥未死。
〔二〕集解结尧反。
〔三〕集解王肃曰：「激射其志。」
