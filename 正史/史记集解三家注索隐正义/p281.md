<!-- { "loadSidebar": true } -->
李将军广者，陇西成纪人也。〔一〕其先曰李信，秦时为将，逐得燕太子丹者也。故槐里，徙成纪。广家世世受射。〔二〕孝文帝十四年，匈奴大入萧关，而广以良家子〔三〕从军击胡，用善骑射，杀首虏多，为汉中郎。广从弟李蔡亦为郎，皆为武骑常侍，〔四〕秩八百石。尝从行，有所冲陷折关及格猛兽，而文帝曰：「惜乎，子不遇时！如令子当高帝时，万户侯岂足道哉！」
〔一〕正义成纪，秦州县。
〔二〕索隐案：小颜云「世受射法」。
〔三〕索隐案：如淳云「非医、巫、商贾、百工也」。
〔四〕索隐案：谓为郎而补武骑常侍。
及孝景初立，广为陇西都尉，徙为骑郎将。〔一〕吴楚军时，广为骁骑都尉，从太尉亚夫击吴楚军，取旗，显功名昌邑下。以梁王授广将军印，还，赏不行。〔二〕徙为上谷太守，匈奴日以合战。典属国公孙昆邪〔三〕为上泣曰：「李广才气，天下无双，自负其能，数与虏敌战，恐亡之。」于是乃徙为上郡太守。后广转为边郡太守，徙上郡。尝为陇西、北地、鴈门、代郡、云中太守，皆以力战为名。
〔一〕集解张晏曰：「为武骑郎将。」索隐小颜云：「为骑郎将谓主骑郎也。」
〔二〕集解文颖曰：「广为汉将，私受梁印，故不以赏也。」
〔三〕集解昆音魂。索隐案：典属国，官名。公孙，姓也；昆邪，名。服虔云「中国人」。包恺云「昆音魂」也。
匈奴大入上郡，天子使中贵人从广〔一〕勒习兵击匈奴。中贵人将骑数十纵，〔二〕见匈奴三人，与战。三人还射，〔三〕伤中贵人，杀其骑且尽。中贵人走广。广曰：「是必射雕者也。」〔四〕广乃遂从百骑往驰三人。三人亡马步行，行数十里。广令其骑张左右翼，而广身自射彼三人者，杀其二人，生得一人，果匈奴射雕者也。已缚之上马，望匈奴有数千骑，见广，以为诱骑，皆惊，上山陈。广之百骑皆大恐，欲驰还走。广曰：「吾去大军数十里，今如此以百骑走，匈奴追射我立尽。今我留，匈奴必以我为大军〔之〕诱（之），必不敢击我。」广令诸骑曰：「前！」前未到匈奴陈二里所，止，令曰：「皆下马解鞍！」其骑曰：「虏多且近，即有急，柰何？」广曰：「
彼虏以我为走，今皆解鞍以示不走，用坚其意。」于是胡骑遂不敢击。有白马将〔五〕出护其兵，李广上马与十余骑奔射杀胡白马将，而复还至其骑中，解鞍，令士皆纵马卧。是时会暮，胡兵终怪之，不敢击。夜半时，胡兵亦以为汉有伏军于旁欲夜取之，胡皆引兵而去。平旦，李广乃归其大军。大军不知广所之，故弗从。
〔一〕集解汉书音义曰：「内官之幸贵者。」索隐案：董巴舆服志云「黄门丞至密近，使听察天下，谓之中贵人使者」。崔浩云「在中而贵幸，非德望，故名不见也」。
〔二〕集解徐广曰：「放纵驰骋。」
〔三〕正义射音石。还谓转也。
〔四〕集解文颖曰：「雕，鸟也，故使善射者射也。」索隐案：服虔云「雕，鹗也。」说文云「似鹫，黑色，多子」。一名鹫，以其毛作矢羽。韦昭云「鹗，一名鵰也」。
〔五〕正义其将乘白马，而出监护也。
居久之，孝景崩，武帝立，左右以为广名将也，于是广以上郡太守为未央卫尉，而程不识亦为长乐卫尉。程不识故与李广俱以边太守将军屯。及出击胡，而广行无部伍行陈，〔一〕就善水草屯，舍止，人人自便，〔二〕不击刀斗以自卫，〔三〕莫府〔四〕省约文书籍事，然亦远斥候，〔五〕未尝遇害。程不识正部曲行伍营陈，击刀斗，士吏治军簿至明，军不得休息，然亦未尝遇害。不识曰：「李广军极简易，然虏卒犯之，无以禁也；而其士卒亦佚乐，咸乐为之死。我军虽烦扰，然虏亦不得犯我。」是时汉边郡李广、程不识皆为名将，然匈奴畏李广之略，士卒亦多乐从李广而苦程不识。程不识孝景时以数直谏为太中大夫。为人廉，谨于文法。
〔一〕索隐案：百官志云「将军领军皆有部曲。大将军营五部，部校尉一人，部下有曲，曲有军候一人」也。
〔二〕索隐音去声。
〔三〕集解孟康曰：「以铜作鐎器，受一斗，昼炊饭食，夜击持行，名曰刀斗。」索隐刀音貂。案：荀悦云「刀斗，小铃，如宫中传夜铃也」。苏林云「形如鋗，以铜作之，无缘，受一斗，故云刀斗」。鋗即铃也。埤仓云「鐎，温器，有柄斗，似铫无缘。音焦」。
〔四〕索隐案：大颜云「凡将军谓之莫府者，盖兵行舍于帷帐，故称（莫）〔幕〕府。古字通用，遂作『莫』耳」。小尔雅训莫为大，非也。
〔五〕索隐案：许慎注淮南子云「斥，度也。候，视也，望也」。
后汉以马邑城诱单于，使大军伏马邑旁谷，而广为骁骑将军，领属护军将军。是时单于觉之，去，汉军皆无功。其后四岁，广以卫尉为将军，出鴈门击匈奴。匈奴兵多，破败广军，生得广。单于素闻广贤，令曰：「得李广必生致之。」胡骑得广，广时伤病，置广两马闲，络而盛卧广。行十余里，广详死，睨其旁有一胡儿骑善马，广暂腾而上胡儿马，因推堕儿，〔一〕取其弓，鞭马南驰数十里，复得其余军，因引而入塞。匈奴捕者骑数百追之，广行取胡儿弓，射杀追骑，以故得脱。于是至汉，汉下广吏。吏当广所失亡多，为虏所生得，当斩，赎为庶人。
〔一〕集解徐广曰：「一云『抱儿鞭马南驰』也。」
顷之，家居数岁。广家与故颍阴侯孙〔一〕屏野居蓝田南山中射猎。尝夜从一骑出，从人田闲饮。还至霸陵亭，霸陵尉〔二〕醉，呵止广。广骑曰：「故李将军。」尉曰：「今将军尚不得夜行，何乃故也！」止广宿亭下。居无何，匈奴入杀辽西太守，败韩将军，〔三〕后韩将军徙右北平。于是天子乃召拜广为右北平太守。广即请霸陵尉与俱，至军而斩之。
〔一〕集解（孙）灌婴之孙，名强。索隐案：灌婴之孙，名强。
〔二〕索隐案：百官志云「尉，大县二人，主盗贼。凡有贼发，则推索寻案之」也。
〔三〕集解苏林曰韩安国。
广居右北平，匈奴闻之，号曰「汉之飞将军」，避之数岁，不敢入右北平。
广出猎，见草中石，以为虎而射之，中石没镞，〔一〕视之石也。因复更射之，终不能复入石矣。广所居郡闻有虎，尝自射之。及居右北平射虎，虎腾伤广，广亦竟射杀之。
〔一〕集解徐广曰：「一作『没羽』。」
广廉，得赏赐辄分其麾下，饮食与士共之。终广之身，为二千石四十余年，家无余财，终不言家产事。广为人长，猿臂，〔一〕其善射亦天性也，虽其子孙他人学者，莫能及广。广讷口少言，与人居则画地为军陈，射阔狭以饮。〔二〕专以射为戏，竟死。〔三〕广之将兵，乏绝之处，见水，士卒不尽饮，广不近水，士卒不尽食，广不尝食。宽缓不苛，士以此爱乐为用。其射，见敌急，非在数十步之内，度不中不发，发即应弦而倒。用此，其将兵数困辱，其射猛兽亦为所伤云。
〔一〕集解如淳曰：「臂如猿，通肩。」
〔二〕集解如淳曰：「射戏求疏密，持酒以饮不胜者。」正义饮音于禁反。
〔三〕索隐谓终竟广身至死，以为恒也。
居顷之，石建卒，于是上召广代建为郎中令。元朔六年，广复为后将军，从大将军军出定襄，击匈奴。诸将多中首虏率，以功为侯者，〔一〕而广军无功。后二岁，广以郎中令将四千骑出右北平，博望侯张骞将万骑与广俱，异道。行可数百里，匈奴左贤王将四万骑围广，广军士皆恐，广乃使其子敢往驰之。敢独与数十骑驰，直贯胡骑，出其左右而还，告广曰：「胡虏易与耳。」军士乃安。广为圜陈外向，胡急击之，矢下如雨。汉兵死者过半，汉矢且尽。广乃令士持满毋发，而广身自以大黄〔二〕射其裨将，杀数人，胡虏益解。会日暮，吏士皆无人色，而广意气自如，益治军。军中自是服其勇也。明日，复力战，而博望侯军亦至，匈奴军乃解去。汉军罢，弗能追。是时广军几没，罢归。汉法，博望侯留迟后期，当死，赎为庶人。广军功自如，无赏。
〔一〕集解如淳曰：「中犹充也。充本法得首若干封侯。」
〔二〕集解徐广曰：「南都赋曰『黄闲机张，善弩之名』。」骃案：郑德曰「黄肩弩，渊中黄朱之」。孟康曰「太公六韬曰『陷坚败强敌，用大黄连弩』」。韦昭曰「角弩色黄而体大也」。索隐案：大黄，黄闲，弩名也。故韦昭曰「角弩也，色黄体大」是也。
初，广之从弟李蔡与广俱事孝文帝。景帝时，蔡积功劳至二千石。孝武帝时，至代相。以元朔五年为轻车将车，从大将军击右贤王，有功中率，〔一〕封为乐安侯。元狩二年中，代公孙弘为丞相。蔡为人在下中，〔二〕名声出广下甚远，然广不得爵邑，官不过九卿，而蔡为列侯，位至三公。诸广之军吏及士卒或取封侯。广尝与望气王朔燕语，曰：「自汉击匈奴而广未尝不在其中，而诸部校尉以下，才能不及中人，然以击胡军功取侯者数十人，而广不为后人，〔三〕然无尺寸之功以得封邑者，何也？岂吾相不当侯邪？且固命也？」朔曰：「将军自念，岂尝有所恨乎？」广曰：「吾尝为陇西守，羌尝反，吾诱而降，降者八百余人，吾诈而同日杀之。至今大恨独此耳。」朔曰：「祸莫大于杀已降，此乃将军所以不得侯者也。」
〔一〕索隐中音丁仲反。率音律，亦音双笔反。小颜云：「率谓军功封赏之科，着在法令，故云中率。」
〔二〕索隐案：以九品而论，在下之中，当第八。
〔三〕索隐案：谓不在人后。
后二岁，大将军、骠骑将军大出击匈奴，广数自请行。天子以为老，弗许；良久乃许之，以为前将军。是岁，元狩四年也。
