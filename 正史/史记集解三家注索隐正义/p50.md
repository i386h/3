<!-- { "loadSidebar": true } -->
〔三０〕正义货殖传云淮以北，沛、陈、汝南、南郡为西楚也。彭城以东，东海、吴、广陵为东楚也。衡山、九江、江南、豫章、长沙为南楚。孟康云：「旧名江陵为南楚，吴为东楚，彭城为西楚。」
〔三一〕集解孟康曰：「旧名江陵为南楚，吴为东楚，彭城为西楚。」正义彭城，徐州县。
汉之元年四月，诸侯罢戏下，各就国。〔一〕项王出之国，使人徙义帝，曰：「古之帝者地方千里，必居上游。」〔二〕乃使使徙义帝长沙郴县。〔三〕趣义帝行，其群臣稍稍背叛之，乃阴令衡山、临江王击杀之江中。〔四〕韩王成无军功，项王不使之国，与俱至彭城，废以为侯，已又杀之。臧荼之国，因逐韩广之辽东，广弗听，荼击杀广无终，并王其地。
〔一〕索隐戏音羲，水名也。言「下」者，如许下、洛下然也。按：上文云项羽入至戏西鸿门，沛公还军霸上，是羽初停军于戏水之下。后虽引兵西屠咸阳，烧秦宫室，则亦还戏下。今言「诸侯罢戏下」，是各受封邑号令讫，自戏下各就国。何须假借文字，以为旌麾之下乎？颜师古、刘伯庄之说皆非。
〔二〕集解文颖曰：「居水之上流也。游，或作『流』。」
〔三〕集解如淳曰：「郴音綝。」
〔四〕集解文颖曰：「郴县有义帝冢，岁时常祠不绝。」
田荣闻项羽徙齐王市胶东，而立齐将田都为齐王，乃大怒，不肯遣齐王之胶东，因以齐反，迎击田都。田都走楚。齐王市畏项王，乃亡之胶东就国。田荣怒，追击杀之即墨。荣因自立为齐王，而西杀击济北王田安，并王三齐。〔一〕荣与彭越将军印，令反梁地。陈余阴使张同、夏说说齐王田荣曰：「项羽为天下宰，不平。今尽王故王于丑地，而王其群臣诸将善地，逐其故主赵王，乃北居代，余以为不可。闻大王起兵，且不听不义，愿大王资余兵，请以击常山，以复赵王，请以国为扞蔽。」齐王许之，因遣兵之赵。陈余悉发三县兵，与齐并力击常山，大破之。张耳走归汉。陈余迎故赵王歇于代，反之赵。赵王因立陈余为代王。
〔一〕集解汉书音义曰：「齐与济北、胶东。」正义三齐记云：「右即墨，中临淄，左平陆，谓之三齐。」
是时，汉还定三秦。项羽闻汉王皆已并关中，且东，齐、赵叛之：大怒。乃以故吴令郑昌为韩王，以距汉。令萧公角等〔一〕击彭越。彭越败萧公角等。汉使张良徇韩，乃遗项王书曰：「汉王失职，欲得关中，如约即止，不敢东。」又以齐、梁反书遗项王曰：「齐欲与赵并灭楚。」楚以此故无西意，而北击齐。征兵九江王布。布称疾不往，使将将数千人行。项王由此怨布也。汉之二年冬，项羽遂北至城阳，田荣亦将兵会战。田荣不胜，走至平原，平原民杀之。遂北烧夷齐城郭室屋，皆坑田荣降卒，系虏其老弱妇女。徇齐至北海，多所残灭。齐人相聚而叛之。于是田荣弟田横收齐亡卒得数万人，反城阳。项王因留，连战未能下。
〔一〕集解苏林曰：「官号也。或曰萧令也。时令皆称公。」
春，汉王部〔一〕五诸侯兵，〔二〕凡五十六万人，东伐楚。项王闻之，即令诸将击齐，而自以精兵三万人南从鲁出胡陵。〔三〕四月，汉皆已入彭城，收其货宝美人，日置酒高会。项王乃西从萧，晨击汉军〔四〕而东，至彭城，日中，大破汉军。〔五〕汉军皆走，相随入谷、泗水，〔六〕杀汉卒十余万人。汉卒皆南走山，〔七〕楚又追击至灵壁东〔八〕睢水上。〔九〕汉军却，为楚所挤，〔一０〕多杀，汉卒十余万人皆入睢水，睢水为之不流。〔一一〕围汉王三匝。于是大风从西北而起，折木发屋，扬沙石，窈冥昼晦，〔一二〕逢迎楚军。楚军大乱，坏散，而汉王乃得与数十骑遁去，欲过沛，收家室而西；楚亦使人追之沛，取汉王家：家皆亡，不与汉王相见。汉王道逢得孝惠、鲁元，〔一三〕乃载行。楚骑追汉王，汉王急，推堕孝惠、鲁元车下，滕公常下收载之。如是者三。曰：「虽急不可以驱，柰何弃之？」于是遂得脱。求太公、吕后不相遇。审食其〔一四〕从太公、吕后闲行，〔一五〕求汉王，反遇楚军。楚军遂与归，报项王，项王常置军中。
〔一〕集解徐广曰：「一作『劫』。」索隐按：汉书见作「劫」字。
〔二〕集解徐广曰：「塞、翟、魏、殷、河南。」骃案：应劭曰「雍、翟、塞、殷、韩也」。韦昭曰「塞、翟、殷、韩、魏，雍时已败也」。索隐按：徐广、韦昭皆数翟、塞及殷、韩等；颜师古不数三秦，谓常山、河南、韩、魏、殷；顾胤意略同，乃以陈余兵为五：未知孰是。鄙意按：韩王郑昌拒汉，汉使韩信击破之，则是韩兵不下而已破散也。韩不在此数。五诸侯者，塞、翟、河南、魏、殷也。正义师古云：「诸家之说皆非。张良遗羽书曰『汉欲得关中，如约即止，不敢复东』，谓出关之东也。今羽闻汉东之时，汉固已得三秦矣。五诸侯者，谓常山、河南、韩、魏、殷也。此年十月，常山王张耳降，河南王申阳降，韩王郑昌降，魏王豹降，虏殷王卬，皆汉东之后，故知谓此为五诸侯。时虽未得常山之地，功臣年表云『张耳弃国，与大臣归汉』，则当亦有士卒尔。时雍王犹在废丘被围，即非五诸侯之数也。寻此纪文，昭然可晓。前贤注释，并失指趣。」高纪及汉书皆言「劫五诸侯兵」。凡兵初降，士卒未有自指麾，故须劫略而行。又云「发关中兵，收三河士」。发谓差点拨发也，收谓劫略收敛也。韦昭云河南、河东、河内。申阳都雒阳，韩王成都阳翟，皆河南也。，魏豹都平阳，河东也。司马卬都朝歌，张耳都襄国，河内也。此三河士则五诸侯兵也。更着雍、塞、翟，则成八诸侯矣。重明颜公之说是。故韩信传云「汉二年出关，收魏河南，韩、殷王皆降」是。
〔三〕正义括地志云：「（徐州）鲁，兖州曲阜县也。地理志云胡陵在山阳县属也。」
〔四〕正义括地志云「徐州萧县，古萧叔之国，春秋时为宋附庸。帝王世纪云周封子姓之别为附庸也。」
〔五〕集解张晏曰：「一日之中也。或曰旦击之，至日中大破。」
〔六〕集解瓒曰：「二水皆在沛郡彭城。」
〔七〕正义走音奏。
〔八〕集解徐广曰：「在彭城。」索隐孟康曰：「故小县，在彭城南。」
〔九〕集解徐广曰：「睢水于彭城入泗水。」正义睢音虽。括地志云：「灵壁故城在徐州符离县西北九十里。睢水首受浚仪县莨荡水，东经取虑，入泗，过郡四，行千二百六十里。」
〔一０〕集解服虔曰：「挤音『济民』之『济』。」瓒曰：「排挤也。」
〔一一〕正义为，于伪反。
〔一二〕集解徐广曰：「窈亦作『窅』字。」
〔一三〕集解服虔曰：「元，长也。食邑于鲁。」韦昭曰：「元，谥也。」
〔一四〕集解瓒曰：「其音基。」索隐食音异。按：郦、审、赵三人同名，其音合并同，以六国时卫有司马食其，并慕其名。
〔一五〕集解如淳曰：「闲出，闲步，微行，皆同义也。」
是时吕后兄周吕侯〔一〕为汉将兵居下邑，〔二〕汉王闲往从之，稍稍收其士卒。至荥阳，诸败军皆会，萧何亦发关中老弱未傅悉诣荥阳，〔三〕复大振。楚起于彭城，常乘胜逐北，与汉战荥阳南京、索闲，汉败楚，〔四〕楚以故不能过荥阳而西。
〔一〕集解徐广曰：「名泽。」正义苏林云：「以姓名侯也。」晋灼云：「外戚表周吕令武侯泽也。吕，县名。封于吕，以为国。」颜师古云：「周吕，封名。令武，其谥也。苏云『以姓名侯』，非也。」
〔二〕集解徐广曰：「在梁。」正义括地志云：「宋州砀山县本下邑县也，在宋州东一百五十里。」按：今下邑在宋州东一百一十里。
〔三〕集解服虔曰：「傅音附。」孟康曰：「古者二十而傅，三年耕有一年储，故二十三年而后役之。」如淳曰：「律年二十三傅之畴官，各从其父畴内学之。高不满六尺二寸以下为罢癃。汉仪注『民年二十三为正，一岁为卫士，一岁为材官骑士，习射御骑驰战阵』。又曰『年五十六衰老，乃得免为庶民，就田里』。今老弱未尝傅者皆发之。未二十三为弱，过五十六为老。食货志曰『月为更卒，已复为正，一岁屯戍，一岁力役，三十倍于古者』。」索隐按：姚氏云「古者更卒不过一月，践更五月而休」。又颜云「五当为『三』，言一岁之中三月居更，三日戍边，总九十三日。古者役人岁不过三日，此所谓『一岁力役三十倍于古』也」。斯说得之。
〔四〕集解应劭曰：「京，县名，属河南，有索亭。」晋灼曰：「
索音栅。」正义括地志云：「京县城在郑州荥阳县东南二十里。郑之京邑也。晋太康地志云郑太叔段所居邑。荥阳县即大索城。杜预云成皋东有大索城，又有小索故城，在荥阳县北四里。京相璠地名云京县有大索亭、小索亭，大小氏兄弟居之，故有小大之号。」按：楚与汉战荥阳南京、索闲，即此三城耳。
项王之救彭城，追汉王至荥阳，田横亦得收齐，立田荣子广为齐王。汉王之败彭城，诸侯皆复与楚而背汉。汉军荥阳，筑甬道属之河，以取敖仓粟。〔一〕汉之三年，项王数侵夺汉甬道，汉王食乏，恐，请和，割荥阳以西为汉。
〔一〕集解瓒曰：「敖，地名，在荥阳西北山，临河有大仓。」正义括地志云「敖仓在郑州荥阳县西十五里，县门之东北临汴水，南带三皇山，秦时置仓于敖山，名敖仓云。」
项王欲听之。历阳侯范增曰：〔一〕「汉易与耳，今释弗取，后必悔之。」项王乃与范增急围荥阳。汉王患之，乃用陈平计闲项王。项王使者来，为太牢具，举欲进之。见使者，详惊愕曰：「吾以为亚父使者，乃反项王使者。」更持去，以恶食食〔二〕项王使者。使者归报项王，项王乃疑范增与汉有私，稍夺之权。范增大怒，曰：「天下事大定矣，君王自为之。愿赐骸骨归卒伍。」项王许之。行未至彭城，疽发背而死。〔三〕
〔一〕正义括地志云：「和州历阳县，本汉旧县也。淮南子云『历阳之都，一夕而为湖』。汉帝时，历阳沦为历湖。」
〔二〕正义上如字，下音寺。
〔三〕集解皇览曰「亚父冢在庐江居巢县郭东。居巢廷中有亚父井，吏民皆祭亚父于居巢廷上。长吏初视事，皆祭然后从政。后更造祠郭东，至今祠之。」正义疽，七余反。崔浩云：「疽，附骨痈也。」括地志云：「髑髅山在庐州巢县东北五里。昔范增居北山之阳，后佐项羽。」
