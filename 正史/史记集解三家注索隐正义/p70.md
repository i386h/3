<!-- { "loadSidebar": true } -->
其秋，为伐南越，告祷泰一，以牡〔一〕荆画幡〔二〕日月北斗登龙，以象天一三星，为泰一锋，〔三〕名曰「灵旗」。〔四〕为兵祷，〔五〕则太史奉以指所伐国。〔六〕而五利将军使不敢入海，之泰山祠。上使人微随验，实无所见。五利妄言见其师，其方尽，多不雠。上乃诛五利。〔七〕
〔一〕集解徐广曰：「一作『牝』。」
〔二〕集解如淳曰：「荆之无子者，皆以絜齐之道也。」晋灼曰：「牡荆，节闲不相当者。」韦昭曰：「以牡荆为柄者也。」
〔三〕集解徐广曰：「天官书曰天极星明者，泰一常居也。斗口三星曰天一。」骃案：晋灼曰「画一星在后，三星在前为太一锋也」。
〔四〕正义李奇云：「画旗树泰一坛上。名灵旗，画日月北斗登龙等。」
〔五〕正义为，于伪反。
〔六〕正义韦昭云：「牡，刚也。荆，强。」按：用牡荆指伐国，取其刚为称，故画此旗指之。
〔七〕正义汉武故事云：「东方朔言栾大无状，上发怒，乃斩之。」
其冬，公孙卿候神河南，见僊人迹缑氏城上，有物若雉，往来城上。天子亲幸缑氏城视迹。问卿：「得毋效文成、五利乎？」卿曰：「僊者非有求人主，人主求之。其道非少宽假，神不来。言神事，事如迂诞，〔一〕积以岁乃可致。」于是郡国各除道，缮治宫观名山神祠所，以望幸矣。
〔一〕正义迂音于。诞音但。迂，远也。诞，大也。
其年，既灭南越，上有嬖臣李延年以好音见。上善之，下公卿议，曰：「民闲祠尚有鼓舞之乐，今郊祠而无乐，岂称乎？」公卿曰：「古者祀天地皆有乐，而神祇可得而礼。」或曰：「泰帝使素女〔一〕鼓五十弦瑟，悲，帝禁不止，故破其瑟为二十五弦。」于是塞南越，祷祠泰一、后土，始用乐舞，益召歌儿，作二十五弦〔二〕及箜篌瑟〔三〕自此起。
〔一〕索隐亦谓太昊也。正义泰帝谓太昊伏羲氏。
〔二〕集解徐广曰：「瑟也。」
〔三〕集解徐广曰：「应劭云武帝令乐人侯调始造箜篌。」索隐应劭云：「武帝始令乐人侯调作，声均均然，命曰箜篌。侯，其姓也。」
其来年冬，上议曰：「古者先振兵泽旅，〔一〕然后封禅。」乃遂北巡朔方，勒兵十余万，还祭黄帝冢桥山，泽兵须如。〔二〕上曰：「吾闻黄帝不死，今有冢，何也？」或对曰：「黄帝已僊上天，群臣葬其衣冠。」即至甘泉，为且〔三〕用事泰山，〔四〕先类祠泰一。
〔一〕集解徐广曰：「古『释』字作『泽』。」
〔二〕集解李奇曰：「地名也。」
〔三〕正义为，于伪反。将为封禅也。
〔四〕正义道书福地记云：「泰山高四千九百丈二尺，周回二千里。」
自得宝鼎，上与公卿诸生议封禅。〔一〕封禅用希旷绝，莫知其仪礼，而群儒采封禅尚书、周官、王制之望祀射牛〔二〕事。齐人丁公年九十余，曰：「封者，合不死之名也。秦皇帝不得上封。陛下必欲上，稍上即无风雨，遂上封矣。」上于是乃令诸儒习射牛，草封禅仪。〔三〕数年，至且行。天子既闻公孙卿及方士之言，黄帝以上封禅，皆致怪物与神通，欲放黄帝以尝接神僊人蓬莱士，高世比德于九皇，〔四〕而颇采儒术以文之。群儒既以不能辩明封禅事，又牵拘于诗书古文而不敢骋。上为封祠器示群儒，群儒或曰「不与古同」，徐偃又曰「太常诸生行礼不如鲁善」，周霸属图封事，〔五〕于是上绌偃、霸，尽罢诸儒弗用。
〔一〕正义白虎通云：「王者易姓而起，天下太平，功成封禅，以告太平。禅梁父之趾，广厚也。刻石纪号，着己之功绩。天以高为尊，地以厚为德，故增泰山之高以报天，禅梁父之趾以报地。封者，附广之；禅者，将以功相传授之。」
〔二〕集解苏林曰：「当祭庙，射其牲以除不祥。」瓒曰：「射牛，示亲杀也。」索隐天子射牛，示亲祭也。事见国语。
〔三〕索隐仪见应劭汉官仪也。
〔四〕集解张晏曰：「三皇之前有人皇，九首。」韦昭曰：「上古人皇者九人也。」
〔五〕集解服虔曰：「属，会也。会诸儒图封事。」
三月，遂东幸缑氏，礼登中岳〔一〕太室。〔二〕从官在山下闻若有言「万岁」云。〔三〕问上，上不言；问下，下不言。于是以三百户封太室奉祠，命曰崇高邑。〔四〕东上泰山，山之草木叶未生，乃令人上石立之泰山颠。
〔一〕集解文颖曰：「崧高山也，在颍川阳城县。」
〔二〕集解韦昭曰：「崧高山有太室、少室之山，山有石室，故以名之。」
〔三〕正义汉仪注云：「有称万岁，可十万人声。」
〔四〕正义颜师古云：「以崇奉嵩高山，故谓之崇高也。」
上遂东巡海上，行礼祠八神。〔一〕齐人之上疏言神怪奇方者以万数，然无验者。乃益发船，令言海中神山者数千人求蓬莱神人。公孙卿持节常先行候名山，至东莱，言夜见一人，长数丈，就之则不见，见其迹甚大，类禽兽云。群臣有言见一老父牵狗，言「吾欲见巨公」，〔二〕已忽不见。上既见大迹，未信，及群臣有言老父，则大以为僊人也。宿留〔三〕海上，与方士传车及闲使求僊人以千数。
〔一〕集解文颖曰：「武帝登泰山，祭太一，并祭名山于泰坛，西南开除八通鬼道，故言八神也。一曰八方之神。」索隐用事八神。案：韦昭云「八神谓天、地、阴、阳、日、月、星辰主、四时主之属」。今案郊祀志，一曰天主，祠天齐；二曰地主，祠太山、梁父；三曰兵主，祠蚩尤；四曰阴主，祠三山；五曰阳主，祠之罘；六曰月主，祠东莱山；七曰日主，祠盛主；八曰四时主，祠琅邪也。
〔二〕索隐汉书音义曰：「巨公谓武帝。」
〔三〕索隐音秀溜。宿留，迟待之意。若依字读，则言宿而留，亦是有所待，并通也。
四月，还至奉高。上念诸儒及方士言封禅人人殊，不经，难施行。天子至梁父，礼祠地主。乙卯，令侍中儒者皮弁荐绅，射牛行事。封泰山下东方，如郊祠泰一之礼。封广丈二尺，高九尺，其下则有玉牒书，书秘。礼毕，天子独与侍中奉车子侯〔一〕上泰山，亦有封。其事皆禁。明日，下阴道。丙辰，禅泰山下址东北肃然山，〔二〕如祭后土礼。天子皆亲拜见，衣上黄而尽用乐焉。江淮闲一茅三脊〔三〕为神藉。五色土益杂封。纵远方奇兽蜚禽及白雉诸物，颇以加祠。兕旄牛犀象之属弗用。皆至泰山然后去。封禅祠，其夜若有光，昼有白云起封中。
〔一〕集解汉书百官表曰：「奉车都尉掌乘舆车，武帝初置。」韦昭曰：「子侯，霍去病之子也。」
〔二〕集解服虔曰：「肃然，山名，在梁父。」
〔三〕集解孟康曰：「所谓灵茅也。」
天子从封禅还，坐明堂，〔一〕群臣更上寿。于是制诏御史：「
朕以眇眇之身承至尊，兢兢焉惧弗任。维德菲薄，不明于礼乐。修祀泰一，若有象景光，屑如有望，〔二〕依依震于怪物，欲止不敢，遂登封泰山，至于梁父，而后禅肃然。自新，嘉与士大夫更始，赐民百户牛一酒十石，加年八十孤寡布帛二匹。复博、奉高、蛇丘、〔三〕历城，毋出今年租税。其赦天下，如乙卯赦令。行所过毋有复作。事在二年前，皆勿听治。」又下诏曰：「古者天子五载一巡狩，用事泰山，诸侯有朝宿地。其令诸侯各治邸泰山下。」〔四〕
〔一〕集解汉书音义曰：「天子初封泰山，山东北址古时有明堂处，则此所坐者。明年秋，乃作明堂。」
〔二〕集解瓒曰：「闻呼万岁者三。」
〔三〕集解郑玄曰：「蛇音移。」
〔四〕正义诸侯各于太山朝宿地起第，准拟天子用事太山而居止。
天子既已封禅泰山，无风雨菑，而方士更言蓬莱诸神山若将可得，于是上欣然庶几遇之，乃复东至海上望，冀遇蓬莱焉。奉车子侯暴病，一日死。上乃遂去，并海上，北至碣石，巡自辽西，历北边至九原。五月，返至甘泉。〔一〕有司言宝鼎出为元鼎，以今年为元封元年。
〔一〕集解汉书音义曰：「周万八千里也。」
其秋，有星茀于东井。〔一〕后十余日，有星茀于三能。〔二〕望气王朔言：「候独见其星出如瓠，〔三〕食顷复入焉。」有司言曰：「陛下建汉家封禅，天其报德星云。」
〔一〕集解韦昭曰：「秦分野也。后卫太子兵乱。茀音佩。」
〔二〕集解韦昭曰：「三能，三公。后连坐诛之。」
〔三〕索隐见星出如瓠。案：郊祀志云「填星出如瓠」，故颜师古以德星即镇星也。今按：此纪唯言德星，则德星，岁星也。岁星所在有福，故曰德星也。
其来年冬，郊雍五帝，还，拜祝祠泰一。赞飨曰：「德星昭衍，厥维休祥。寿星仍出，〔一〕渊耀光明。信星昭见，〔二〕皇帝敬拜泰〔三〕祝之飨。」
〔一〕索隐寿星，南极老人星也，见则天下理安，故言之也。
〔二〕索隐信星，镇星也。信属土，土曰镇星，则汉志为德星也。
〔三〕集解徐广曰：「一无此字。」
其春，公孙卿言见神人东莱山，若云「见天子」。天子于是幸缑氏城，拜卿为中大夫。遂至东莱，宿留之数日，毋所见，见大人迹。复遣方士求神怪采芝药以千数。是岁旱。于是天子既出毋名，乃祷万里沙，〔一〕过祠泰山。〔二〕还至瓠子，〔三〕自临塞决河，〔四〕留二日，沈祠而去。〔五〕使二卿将卒塞决河，河徙二渠，复禹之故迹焉。
〔一〕集解应劭曰：「万里沙，神祠也，在东莱曲城。」孟康曰：「沙径三百余里。」
〔二〕集解邓展曰：「泰山自东复有小泰山。」瓒曰：「即今之泰山。」
〔三〕集解服虔曰：「瓠子，堤名。」苏林曰：「在甄城以南，濮阳以北，广百步，深五丈所。」瓒曰：「所决河名。」索隐瓠子，决河名。苏林曰：「在甄城南，濮阳北，广百步，深五丈。」
〔四〕索隐按：河渠书武帝自临塞决河，将军已下皆负薪也。
〔五〕索隐按：沈白马祭河决，于是作瓠子歌，见河渠书。
是时既灭南越，越人勇之〔一〕乃言「越人俗信鬼，而其祠皆见鬼，数有效。昔东瓯王敬鬼，寿至百六十岁。后世谩怠，故衰秏」。乃令越巫立越祝祠，安台无坛，亦祠天神上帝百鬼，而以鸡卜。〔二〕上信之，越祠鸡卜始用焉。
〔一〕集解韦昭曰：「越地人名也。」
〔二〕集解汉书音义曰：「持鸡骨卜，如鼠卜。」正义鸡卜法用鸡一，狗一，生，祝愿讫，即杀鸡狗煮熟，又祭，独取鸡两眼，骨上自有孔裂，似人物形则吉，不足则凶。今岭南犹此法也。
