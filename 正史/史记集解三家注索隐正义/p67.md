<!-- { "loadSidebar": true } -->
后三年十月，日月皆（食）赤五日。十二月晦，。〔一〕日如紫。五星逆行守太微。月贯天廷中。〔二〕正月甲寅，皇太子冠。甲子，孝景皇帝崩。〔三〕遗诏赐诸侯王以下至民为父后爵一级，天下户百钱。出宫人归其家，复无所与。太子即位，是为孝武皇帝。〔四〕三月，封皇太后弟蚡〔五〕为武安侯，弟胜为周阳侯。置阳陵。
〔一〕集解徐广曰：「一作『雷』字，又作『图』字，实所未详。」
〔二〕索隐天廷即龙星右角也。按：石氏星传曰「龙在左角曰天田，右角曰天廷」。
〔三〕集解皇甫谧曰：「帝以孝惠七年生，年四十八。」
〔四〕集解汉书云：「二月癸酉，帝葬阳陵。」皇甫谧曰：「阳陵山方百二十步，高十四丈，去长安四十五里。」
〔五〕集解苏林曰：「蚡音鼢。」索隐蚡音扶粉反。按：外戚世家皇太后母臧氏初嫔王氏，生子信而寡，更嫁长陵田氏，生蚡及胜也。
太史公曰：汉兴，孝文施大德，天下怀安，至孝景，不复忧异姓，而晁错刻削诸侯，遂使七国俱起，合从而西乡，以诸侯太盛，而错为之不以渐也。及主父偃言之，而诸侯以弱，卒以安。〔一〕安危之机，岂不以谋哉？
〔一〕索隐主父偃上言，今天子下推恩之令，令诸侯各得分邑其子弟，于是遂弱，卒以安也。
【索隐述赞】景帝即位，因修静默。勉人于农，率下以德。制度斯创，礼法可则。一朝吴楚，乍起凶慝。提局成衅，拒轮致惑。晁错虽诛，梁城未克。条侯出将，追奔逐北。坐见枭?，立翦牟贼。如何太尉，后卒下狱。惜哉明君，斯功不录！
史记卷十二
孝武本纪第十二
集解太史公自序曰「作今上本纪」，又其述事皆云「今上」，「
今天子」，或有言「孝武帝」者，悉后人所定也。张晏曰：「武纪，褚先生补作也。褚先生名少孙，汉博士也。」索隐按：褚先生补史记，合集武帝事以编年，今止取封禅书补之，信其才之薄也。又张晏云「褚先生颍川人，仕元成闲」。韦棱云「褚顗家传褚少孙，梁相褚大弟之孙，宣帝代为博士，寓居于沛，事大儒王式，号为『先生』，续太史公书」。阮孝绪亦以为然也。
孝武皇帝者，〔一〕孝景中子也。〔二〕母曰王太后。孝景四年，以皇子为胶东王。孝景七年，栗太子废为临江王，以胶东王为太子。孝景十六年崩，太子即位，为孝武皇帝。〔三〕孝武皇帝初即位，尤敬鬼神之祀。
〔一〕集解汉书音义曰：「讳彻。」索隐裴骃云：「太史公自序云『作今上本纪』，又其序事皆云『今上』，『今天子』，今或言『
孝武皇帝』者，悉后人所定也。」正义谥法云：「克定祸乱曰武。」
〔二〕索隐按：景十三王传广川王已上皆是武帝兄，自河闲王德以至广川，凡有八人，则武帝第九也。
〔三〕集解张晏曰：「武帝以景帝元年生，七岁为太子，为太子十岁而景帝崩，时年十六矣。」
元年，汉兴已六十余岁矣，〔一〕天下乂安，〔二〕荐绅〔三〕之属皆望天子封禅改正度也。而上乡儒术，招贤良，赵绾、王臧等以文学为公卿，欲议古立明堂城南，〔四〕以朝诸侯。草巡狩封禅改历服色事未就。会窦太后治黄老言，不好儒术，使人微得赵绾等奸利事，〔五〕召案绾、臧，绾、臧自杀，〔六〕诸所兴为者皆废。
〔一〕集解徐广曰：「六十七年，岁在辛丑。」
〔二〕正义乂音鱼废反。
〔三〕索隐上音搢。搢，挺也。言挺笏于绅带之闲，事出礼内则。今作「荐」者，古字假借耳。汉书作「缙绅」，臣瓒云「缙，赤白色」，非也。
〔四〕索隐城南，长安城南门外也。案：关中记云明堂在长安城门外，杜门之西也。
〔五〕集解徐广曰：「纤微伺察之。」
〔六〕正义汉书孝武帝二年，御史大夫赵绾坐请无奏事太皇太后，及郎中令王臧皆下狱，自杀。应劭云：「王臧儒者，欲立明堂、辟雍，太后素好黄老术，非薄五经，因故绝奏事太后，太后怒，故令杀。」
后六年，窦太后崩。其明年，上征文学之士公孙弘等。
明年，上初至雍，郊见五畤。〔一〕后常三岁一郊。是时上求神君，〔二〕舍之上林中氏观。〔三〕神君者，长陵女子，以子死悲哀，故见神于先后宛若。〔四〕宛若祠之其室，民多往祠。平原君〔
五〕往祠，其后子孙以尊显。及武帝即位，则厚礼置祠之内中，闻其言，不见其人云。
〔一〕正义畤音止。括地志云：「汉五帝畤在岐州雍县南。孟康云畤者神灵之所止。」案：五畤者鄜畤、密畤、吴阳畤、北畤。先是文公作鄜畤，祭白帝；秦宣公作密畤，祭青帝；秦灵公作吴阳上畤、下畤，祭赤帝、黄帝；汉高祖作北畤，祭黑帝：是五畤也。
〔二〕正义汉武帝故事云：「起柏梁台以处神君，长陵女子也。先是嫁为人妻，生一男，数岁死，女子悼痛之，岁中亦死，而灵，宛若祠之，遂闻言宛若为生，民人多往请福，说家人小事有验。平原君亦事之，至后子孙尊贵。及上即位，太后延于宫中祭之，闻其言，不见其人。至是神君求出局，营柏梁台舍之。初，霍去病微时，自祷神君，及见其形，自修饰，欲与去病交接，去病不肯，谓神君曰：『吾以神君精絜，故斋戒祈福，今欲淫，此非也。』自绝不复往。神君惭之，乃去也。」
〔三〕集解徐广曰：「音蹄。」索隐徐广音蹄，邹诞音斯，又音蹄，观名也。
〔四〕集解孟康曰：「产乳而死。兄弟妻相谓『先后』。宛若，字。」索隐先后，邹诞音二字并去声，即今妯娌也。孟康以兄弟妻相谓也。韦昭云先谓姒，后谓娣也。宛音冤。
〔五〕集解徐广曰：「武帝外祖母也。」骃案：蔡邕曰「异姓妇人以恩泽封者曰君，仪比长公主」。索隐案：徐云武帝外祖母，则是臧儿也。
是时而李少君亦以祠灶、〔一〕谷道、〔二〕却老方见上，上尊之。少君者，故深泽侯〔三〕入以主方。〔四〕匿其年及所生长，常自谓七十，能使物，却老。〔五〕其游以方遍诸侯。无妻子。人闻其能使物及不死，更馈遗之，常余金钱帛衣食。人皆以为不治产业而饶给，又不知其何所人，愈信，争事之。少君资好方，善为巧发奇中。〔六〕尝从武安侯〔七〕饮，坐中有年九十余老人，少君乃言与其大父游射处，老人为儿时从其大父行，识其处，一坐尽惊。少君见上，上有故铜器，问少君。少君曰：「此器齐桓公十年陈于柏寝。」〔八〕已而案其刻，果齐桓公器。一宫尽骇，以少君为神，数百岁人也。
〔一〕索隐如淳云：「祠灶可以致福。」案：礼灶者，老妇之祭，盛于盆，尊于瓶。说文周礼以灶祠祝融。淮南子炎帝作火官，死为灶神。司马彪注庄子云髻，灶神也，如美女，衣赤。李弘范音诘也。
〔二〕集解李奇曰：「食谷道引。或曰辟谷不食之道。」
〔三〕集解徐广曰：「姓赵，景帝时绝封。」
〔四〕集解徐广曰：「进纳于天子而主方。一云侯人主方。」骃案：如淳曰「侯家人主方药者也」。
〔五〕集解如淳曰：「物，鬼物也。」瓒曰：「物，药物也。」
〔六〕集解如淳曰：「时时发言有所中也。」
〔七〕索隐服虔云：「田蚡也。」韦昭云：「武安属魏郡也。」
〔八〕集解服虔曰：「地名，有台也。」瓒曰：「晏子书柏寝，台名也。」正义括地志云：「柏寝台在青州千乘县东北二十一里。韩子云景公与晏子游于少海，登柏寝之台而望其国。公曰：『美哉堂乎，后代孰将有此？』晏子云：其『田氏乎？』公曰：『寡人有国而田氏家，奈何？』对曰：『夺之，则近贤远不肖，治其烦乱，轻其刑罚，振穷乏，恤孤寡，行恩惠，崇节俭，虽十田氏其如堂何！』即此也。」
少君言于上曰：「祠灶则致物，致物而丹沙可化为黄金，黄金成以为饮食器则益寿，益寿而海中蓬莱僊者可见，见之以封禅则不死，黄帝是也。臣尝游海上，见安期生，〔一〕食臣枣，大如瓜。安期生僊者，通蓬莱中，合则见人，不合则隐。」于是天子始亲祠灶，而遣方士入海求蓬莱安期生之属，而事化丹沙诸药齐为黄金〔二〕矣。
〔一〕索隐服虔曰：「古之真人。」案：列仙传云安期生，琅邪人，卖药东海边，时人皆言千岁也。正义列仙传云：「安期生，琅邪阜乡亭人也。卖药海边。秦始皇请语三夜，赐金数千万，出，于阜乡亭，皆置去，留书，以赤玉舄一量为报，曰『后千岁求我于蓬莱山下』。」
〔二〕索隐齐音剂。
居久之，李少君病死。〔一〕天子以为化去不死也，而使黄锤〔
二〕史宽舒〔三〕受其方。求蓬莱安期生莫能得，而海上燕齐怪迂之方士多相效，更言神事矣。
〔一〕正义汉书起居云：「李少君将去，武帝梦与共登嵩高山，半道，有使乘龙时从云中云『太一请少君』，帝谓左右『将舍我去矣』。数月而少君病死。又发棺看，唯衣冠在也。」
〔二〕集解韦昭曰：「人姓名。」正义音直伪反。
〔三〕集解汉书音义曰：「二人皆方士。」正义姓史，名宽舒。
亳人薄诱忌〔一〕奏祠泰一方，曰：「天神贵者泰一，〔二〕泰一佐曰五帝。〔三〕古者天子以春秋祭泰一东南郊，用太牢具，七日，〔四〕为坛开八通之鬼道。」于是天子令太祝立其祠长安东南郊，常奉祠如忌方。其后人有上书，言「古者天子三年一用太牢具祠神三一：天一，地一，泰一」。天子许之，令太祝领祠之忌泰一坛上，如其方。后人复有上书，言「古者天子常以春秋解祠，祠黄帝用一枭破镜；〔五〕冥羊〔六〕用羊；祠马行〔七〕用一青牡马；泰一、皋山山君、地长〔八〕用牛；武夷君〔九〕用干鱼；阴阳使者〔一０〕以一牛」。令祠官领之如其方，而祠于忌泰一坛旁。
〔一〕集解徐广曰：「一云亳人谬忌也。」索隐亳，山阳县名。姓谬，名忌，居亳，故下称薄忌。此文则衍「薄」字，而「谬」又误作「诱」矣。
〔二〕索隐天神贵者太一。案：乐汁微图云「紫微宫北极天一太一」。宋均以为天一、太一，北极之别名。春秋纬「紫宫，天皇曜魄宝之所理也」。
〔三〕索隐其佐曰五帝。河图云苍帝神名灵威仰之属也。正义五帝，五天帝也。国语云「苍帝灵威仰，赤帝赤熛怒，白帝白招矩，黑帝协光纪，黄帝含枢纽」。尚书帝命验云「苍帝名灵威仰，赤帝名文祖，黄帝名神斗，白帝名显纪，黑帝名玄矩」。佐者，谓配祭也。
〔四〕集解徐广曰：「一云日一太牢具，十日。」
〔五〕集解孟康曰：「枭，鸟名，食母。破镜，兽名，食父。黄帝欲绝其类，使百物祠皆用之。破镜如貙而虎眼。或云直用破镜。」如淳曰：「汉使东郡送枭，五月五日为枭羹以赐百官。以恶鸟，故食之。」
〔六〕集解服虔曰：「神名也。」
〔七〕正义神名也。
〔八〕正义丁丈反。三并神名。
