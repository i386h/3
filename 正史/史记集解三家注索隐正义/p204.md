<!-- { "loadSidebar": true } -->
公叔既死，公孙鞅闻秦孝公下令国中求贤者，将修缪公之业，东复侵地，乃遂西入秦，因孝公宠臣景监〔一〕以求见孝公。孝公既见卫鞅，语事良久，孝公时时睡，弗听。罢而孝公怒景监曰：「子之客妄人耳，安足用邪！」景监以让卫鞅。卫鞅曰：「吾说公以帝道，其志不开悟矣。」后五日，复求见鞅。鞅复见孝公，益愈，然而未中旨。罢而孝公复让景监，景监亦让鞅。鞅曰：「吾说公以王道而未入也。请复见鞅。」鞅复见孝公，孝公善之而未用也。罢而去。孝公谓景监曰：「汝客善，可与语矣。」鞅曰：「吾说公以霸道，其意欲用之矣。诚复见我，我知之矣。」卫鞅复见孝公。公与语，不自知之前于席也。语数日不厌。景监曰：「子何以中吾君？吾君之驩甚也。」鞅曰：「吾说君〔二〕以帝王之道比三代，〔三〕而君曰：『久远，吾不能待。且贤君者，各及其身显名天下，安能邑邑待数十百年以成帝王乎？』故吾以强国之术说君，君大说〔四〕之耳。然亦难以比德于殷周矣。」
〔一〕索隐景姓，楚之族也。监音去声平声并通。
〔二〕索隐音税，下同。
〔三〕索隐比三。比者，频也。谓频三见孝公，言帝王之道也。比音必耳反。正义比，必寐反。说者以五帝三王之事比至孝公，以三代帝王之道方兴。孝公曰「太久远，吾不能」。
〔四〕索隐音悦。
孝公既用卫鞅，鞅欲变法，恐天下议己。卫鞅曰：「疑行无名，疑事无功。且夫有高人之行者，固见非于世；〔一〕有独知之虑者，必见敖于民。〔二〕愚者闇于成事，知者见于未萌。民不可与虑始而可与乐成。论至德者不和于俗，成大功者不谋于众。是以圣人苟可以强国，不法其故；〔三〕苟可以利民，不循其礼。」孝公曰：「善。」甘龙曰：〔四〕「不然。圣人不易民而教，知者不变法而治。因民而教，不劳而成功；缘法而治者，吏习而民安之。」卫鞅曰：「龙之所言，世俗之言也。常人安于故俗，学者溺于所闻。以此两者居官守法可也，非所与论于法之外也。三代不同礼而王，五伯不同法而霸。智者作法，愚者制焉；贤者更礼，不肖者拘焉。」〔五〕杜挚曰：「
利不百，不变法；功不十，不易器。法古无过，循礼无邪。」卫鞅曰：「治世不一道，便国不法古。故汤武不循古而王，〔六〕夏殷不易礼而亡。〔七〕反古者不可非，而循礼者不足多。」孝公曰：「善。」以卫鞅为左庶长，卒定变法之令。
〔一〕索隐商君书「非」作「负」。
〔二〕索隐商君书作「必见骜于人」也。正义敖，五到反。
〔三〕索隐言救獘为政之术，所为苟可以强国，则不必要须法于故事也。
〔四〕索隐孝公之臣，甘姓，龙名也。甘氏出春秋时甘昭公王子带后。
〔五〕索隐言贤智之人作法更礼，而愚不肖者不明变通，而辄拘制不使之行，斯亦信然矣。
〔六〕索隐商君书作「修古」。
〔七〕索隐指殷纣、夏桀也。
令民为什伍，〔一〕而相牧司连坐。〔二〕不告奸者腰斩，告奸者与斩敌首同赏，〔三〕匿奸者与降敌同罚。〔四〕民有二男以上不分异者，倍其赋。〔五〕有军功者，各以率〔六〕受上爵；为私斗者，各以轻重被刑大小。僇力本业，耕织致粟帛多者复其身。事末利及怠而贫者，举以为收孥。宗室非有军功论，不得为属籍。〔八〕明尊卑爵秩等级，各以差次名田宅，臣妾衣服以家次。〔九〕有功者显荣，无功者虽富无所芬华。
〔一〕索隐刘氏云：「五家为保，十保相连。」正义或为十保，或为五保。
〔二〕索隐牧司谓相纠发也。一家有罪而九家连举发，若不纠举，则十家连坐。恐变令不行，故设重禁。
〔三〕索隐案：谓告奸一人则得爵一级，故云「与斩敌首同赏」也。
〔四〕索隐案律，降敌者诛其身，没其家，今匿奸者，言当与之同罚也。
〔五〕正义民有二男不别为活者，一人出两课。
〔六〕集解音律。
〔七〕索隐末谓工商也。盖农桑为本，故上云「本业耕织」也。怠者，懈也。周礼谓之「疲民」。以言懈怠不事事之人而贫者，则纠举而收录其妻子，没为官奴婢，盖其法特重于古也。
〔八〕索隐谓宗室若无军功，则不得入属籍。谓除其籍，则虽无功不及爵秩也。
〔九〕索隐谓各随其家爵秩之班次，亦不使僭侈踰等也。
令既具，未布，恐民之不信，已乃立三丈之木于国都市南门，募民有能徙置北门者予十金。民怪之，莫敢徙。复曰「能徙者予五十金」。有一人徙之，辄予五十金，以明不欺。卒下令。
令行于民期年，秦民之国都言初令〔一〕之不便者以千数。于是太子犯法。卫鞅曰：「法之不行，自上犯之。」将法太子。太子，君嗣也，不可施刑，刑其傅公子虔，黥其师公孙贾。明日，秦人皆趋令。〔二〕行之十年，秦民大说，道不拾遗，山无盗贼，家给人足。民勇于公战，怯于私斗，乡邑大治。秦民初言令不便者有来言令便者，卫鞅曰「此皆乱化之民也」，尽迁之于边城。其后民莫敢议令。
〔一〕索隐谓鞅新变之法令为「初令」。
〔二〕索隐趋音七踰反。趋者，向也，附也。
于是以鞅为大良造。〔一〕将兵围魏安邑，降之。居三年，作为筑冀阙〔二〕宫庭于咸阳，秦自雍徙都之。而令民父子兄弟同室内息者为禁。而集小（都）乡邑聚为县，置令、丞，凡三十一县。为田开阡陌封疆，〔三〕而赋税平。平斗桶〔四〕权衡丈尺。行之四年，公子虔复犯约，劓之。居五年，秦人富强，天子致胙〔五〕于孝公，诸侯毕贺。
〔一〕索隐即大上造也，秦之第十六爵名也。今云「良造」者，或后变其名耳。
〔二〕索隐冀阙即魏阙也。冀，记也。出列教令，当记于此门阙。
〔三〕正义南北曰阡，东西曰陌。按：谓驿塍也。疆音疆。封，聚土也；疆，界也：谓界上封记也。
〔四〕集解郑玄曰：「音勇，今之斛也。」索隐音统，量器名。
〔五〕正义音左故反。
其明年，齐败魏兵于马陵，虏其太子申，杀将军庞涓。其明年，卫鞅说孝公曰：「秦之与魏，譬若人之有腹心疾，非魏并秦，秦即并魏。何者？魏居领阨之西，〔一〕都安邑，与秦界河而独擅山东之利。利则西侵秦，病则东收地。今以君之贤圣，国赖以盛。而魏往年大破于齐，诸侯畔之，可因此时伐魏。魏不支秦，必东徙。东徙，秦据河山之固，东乡以制诸侯，此帝王之业也。」孝公以为然，使卫鞅将而伐魏。魏使公子卬将而击之。军既相距，卫鞅遗魏将公子卬书曰：「吾始与公子驩，今俱为两国将，不忍相攻，可与公子面相见，盟，乐饮而罢兵，以安秦魏。」魏公子卬以为然。会盟已，饮，而卫鞅伏甲士而袭虏魏公子卬，因攻其军，尽破之以归秦。魏惠王兵数破于齐秦，国内空，日以削，恐，乃使使割河西之地献于秦以和。而魏遂去安邑，徙都大梁。〔二〕梁惠王曰：「寡人恨不用公叔座之言也。」卫鞅既破魏还，秦封之于、商〔三〕十五邑，号为商君。
〔一〕索隐盖即安邑之东，山领险阨之地，即今蒲州之中条已东，连汾、晋之崄嶝也。
〔二〕索隐纪年曰：「梁惠王二十九年，秦卫鞅伐梁西鄙」，则徙大梁在惠王之二十九年也。正义从蒲州安邑徙汴州浚仪也。
〔三〕集解徐广曰：「弘农商县也。」索隐于、商，二县名，在弘农。纪年云秦封鞅在惠王三十年，与此文合。正义于、商在邓州内乡县东七里，古于邑也。商洛县在商州东八十九里，本商邑，周之商国。案：十五邑近此（三）〔二〕邑。
商君相秦十年，〔一〕宗室贵戚多怨望者。赵良见商君。商君曰：「鞅之得见也，从孟兰皋，〔二〕今鞅请得交，可乎？」赵良曰：「仆弗敢愿也。孔丘有言曰：『推贤而戴者进，聚不肖而王者退。』仆不肖，故不敢受命。仆闻之曰：『非其位而居之曰贪位，非其名而有之曰贪名。』仆听君之义，则恐仆贪位贪名也。故不敢闻命。」商君曰：「子不说吾治秦与？」〔三〕赵良曰：「反听之谓聪，内视之谓明，自胜之谓强。〔四〕虞舜有言曰：『自卑也尚矣。』君不若道虞舜之道，无为问仆矣。」商君曰：「始秦戎翟之教，父子无别，同室而居。今我更制其教，而为其男女之别，大筑冀阙，营如鲁卫矣。子观我治秦也，孰与五羖大夫贤？」赵良曰：「千羊之皮，不如一狐之掖；千人之诺诺，不如一士之谔谔。武王谔谔以昌，殷纣墨墨以亡。〔五〕君若不非武王乎，则仆请终日正言而无诛，可乎？」商君曰：「语有之矣，貌言华也，至言实也，苦言药也，甘言疾也。夫子果肯终日正言，鞅之药也。鞅将事子，子又何辞焉！」赵良曰：「夫五羖大夫，荆之鄙人也。〔六〕闻秦缪公之贤而愿望见，行而无资，自粥于秦客，被褐食牛。期年，缪公知之，举之牛口之下，而加之百姓之上，秦国莫敢望焉。相秦六七年，而东伐郑，三置晋国之君，〔七〕一救荆国之祸。〔八〕发教封内，而巴人致贡；施德诸侯，而八戎来服。由余闻之，款关请见。〔九〕五羖大夫之相秦也，劳不坐乘，暑不张盖，行于国中，不从车乘，不操干戈，功名藏于府库，德行施于后世。五羖大夫死，秦国男女流涕，〔一０〕童子不歌谣，舂者不相杵。〔一一〕此五羖大夫之德也。今君之见秦王也，因嬖人景监以为主，非所以为名也。相秦不以百姓为事，而大筑冀阙，非所以为功也。刑黥太子之师傅，残伤民以骏刑，是积怨畜祸也。教之化民也深于命，〔一二〕民之效上也捷于令。〔一三〕今君又左建外易，非所以为教也。〔一四〕君又南面而称寡人，日绳秦之贵公子。诗曰：『
相鼠有体，人而无礼，人而无礼，何不遄死。』以诗观之，非所以为寿也。公子虔杜门不出已八年矣，君又杀祝欢而黥公孙贾。诗曰：『
得人者兴，失人者崩。』此数事者，非所以得人也。君之出也，后车十数，从车载甲，多力而骈胁者为骖乘，持矛而操闟〔一五〕戟者〔
一六〕旁车而趋。此一物不具，君固不出。书曰：『恃德者昌，恃力者亡。』〔一七〕君之危若朝露，尚将欲延年益寿乎？则何不归十五都，〔一八〕灌园于鄙，劝秦王显岩穴之士，养老存孤，敬父兄，序有功，尊有德，可以少安。君尚将贪商于之富，宠秦国之教，畜百姓之怨，秦王一旦捐宾客而不立朝，秦国之所以收君者，岂其微哉〔一九〕？亡可翘足而待。」商君弗从。
〔一〕索隐战国策云孝公行商君法十八年而死，与此文不同者，案此直云相秦十年耳，而战国策乃云行商君法十八年，盖连其未作相之年耳。
〔二〕索隐孟兰皋，人姓名也。言鞅前因兰皋得与赵良相见也。
〔三〕索隐说音悦。与音予。
