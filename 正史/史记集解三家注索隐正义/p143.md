<!-- { "loadSidebar": true } -->
〔四〕索隐亦非河闲之县，则韩之平阳，秦之武遂，并当在宜阳左右。
〔五〕正义三川，洛州也。
〔六〕正义河，蒲州西黄河也。山，韩西境也。
〔七〕正义眛，莫葛反，后同。
〔八〕集解徐广曰：「怀王之二十二年，秦拔宜阳，取武遂，二十三年，秦复归韩武遂，然则已非二十年事矣。」
二十四年，倍齐而合秦。秦昭王初立，乃厚赂于楚。楚往迎妇。二十五年，怀王入与秦昭王盟，约于黄棘。秦复与楚上庸。二十六年，齐、韩、魏为楚负其从亲而合于秦，三国共伐楚。楚使太子入质于秦而请救。秦乃遣客卿通将兵救楚，三国引兵去。
二十七年，秦大夫有私与楚太子斗，楚太子杀之而亡归。二十八年，秦乃与齐、韩、魏共攻楚，杀楚将唐眛，取我重丘而去。二十九年，秦复攻楚，大破楚，楚军死者二万，杀我将军景缺。怀王恐，乃使太子为质于齐以求平。三十年，秦复伐楚，取八城。秦昭王遗楚王书曰：「始寡人与王约为弟兄，盟于黄棘，太子为质，至驩也。太子陵杀寡人之重臣，不谢而亡去，寡人诚不胜怒，使兵侵君王之边。今闻君王乃令太子质于齐以求平。寡人与楚接境壤界，故为婚姻，〔一〕所从相亲久矣。而今秦楚不驩，则无以令诸侯。寡人愿与君王会武关，面相约，结盟而去，寡人之愿也。敢以闻下执事。」楚怀王见秦王书，患之。欲往，恐见欺；无往，恐秦怒。昭雎曰：「王毋行，而发兵自守耳。秦虎狼，不可信，有并诸侯之心。」怀王子子兰劝王行，曰：「柰何绝秦之驩心！」于是往会秦昭王。昭王诈令一将军伏兵武关，号为秦王。楚王至，则闭武关，遂与西至咸阳，〔二〕朝章台，如蕃臣，不与亢礼。楚怀王大怒，悔不用昭子言。秦因留楚王，要以割巫、黔中之郡。楚王欲盟，秦欲先得地。楚王怒曰：「秦诈我而又强要我以地！」不复许秦。秦因留之。
〔一〕正义婿之父为姻，妇之父为婚，妇之父母婿之父母相谓为婚姻，两婿相谓为娅。
〔二〕索隐右扶风渭城县，故咸阳城也，在水北山南，故曰咸阳。咸，皆也。
楚大臣患之，乃相与谋曰：「吾王在秦不得还，要以割地，而太子为质于齐，齐、秦合谋，则楚无国矣。」乃欲立怀王子在国者。昭雎曰：「王与太子俱困于诸侯，而今又倍王命而立其庶子，不宜。」乃诈赴于齐，齐愍王谓其相曰：「不若留太子以求楚之淮北。」相曰：「不可，郢中立王，是吾抱空质而行不义于天下也。」或曰：「不然。郢中立王，因与其新王市曰『予我下东国，吾为王杀太子，不然，将与三国共立之』，然则东国必可得矣。」齐王卒用其相计而归楚太子。太子横至，立为王，是为顷襄王。乃告于秦曰：「赖社稷神灵，国有王矣。」
顷襄王横元年，秦要怀王不可得地，楚立王以应秦，秦昭王怒，发兵出武关攻楚，大败楚军，斩首五万，取析十五城而去。〔一〕二年，楚怀王亡逃归，秦觉之，遮楚道，怀王恐，乃从闲道走赵以求归。赵主父〔二〕在代，其子惠王初立，行王事，恐，不敢入楚王。楚王欲走魏，秦追至，遂与秦使复之秦。怀王遂发病。顷襄王三年，怀王卒于秦，秦归其丧于楚。楚人皆怜之，如悲亲戚。诸侯由是不直秦。秦楚绝。
〔一〕集解徐广曰：「年表云取十六城，既取析，又并取左右十五城也。」骃按：地理志弘农有析县。正义括地志云：「邓州内乡县城本楚析邑，一名丑，汉置析县，因析水为名也。」
〔二〕索隐主字亦或作「王」。
六年，秦使白起伐韩于伊阙，〔一〕大胜，斩首二十四万。秦乃遗楚王书曰：「楚倍秦，秦且率诸侯伐楚，争一旦之命。愿王之饬士卒，得一乐战。」楚顷襄王患之，乃谋复与秦平。七年，楚迎妇于秦，秦楚复平。
〔一〕正义括地志云：「伊阙山在洛州南十九里也。」
十一年，齐秦各自称为帝；月余，复归帝为王。
十四年，楚顷襄王与秦昭王好会于宛，结和亲。十五年，楚王与秦、三晋、燕共伐齐，取淮北。十六年，与秦昭王好会于鄢。其秋，复与秦王会穰。
十八年，楚人有好以弱弓微缴加归鴈之上者，顷襄王闻，召而问之。对曰：「小臣之好射鶀鴈，〔一〕罗鸗，〔二〕小矢之发也，何足为大王道也。且称楚之大，因大王之贤，所弋非直此也。昔者三王以弋道德，五霸以弋战国。故秦、魏、燕、赵者，鶀鴈也；齐、鲁、韩、卫者，青首也；〔三〕驺、费、〔四〕郯、邳者，罗鸗也。外其余则不足射者。见鸟六双，〔五〕以王何取？王何不以圣人为弓，以勇士为缴，时张而射之？此六双者，可得而囊载也。其乐非特朝昔之乐也，〔六〕其获非特凫鴈之实也。王朝张弓而射魏之大梁之南，加其右臂而径属之于韩，则中国之路绝而上蔡之郡坏矣。还〔七〕射〔
八〕圉之东，〔九〕解魏左肘〔一０〕而外击定陶，则魏之东外弃而大宋、方与二郡者举矣。〔一一〕且魏断二臂，颠越矣；膺击郯国，大梁可得而有也。王綪缴兰台，〔一二〕饮马西河，定魏大梁，此一发之乐也。若王之于弋诚好而不厌，则出宝弓，碆新缴，〔一三〕射噣鸟于东海，还盖长城以为防，〔一四〕朝射东莒，〔一五〕夕发浿丘，〔一六〕夜加即墨，顾据午道，〔一七〕则长城之东收而太山之北举矣。〔一八〕西结境于赵〔一九〕而北达于燕，〔二０〕三国布，〔二一〕则从不待约而可成也。北游目于燕之辽东而南登望于越之会稽，此再发之乐也。若夫泗上十二诸侯，左萦而右拂之，可一旦而尽也。今秦破韩以为长忧，得列城而不敢守也；伐魏而无功，击赵而顾病，〔二二〕则秦魏之勇力屈矣，楚之故地汉中、析、郦可得而复有也。王出宝弓，碆新缴，涉鄳塞，〔二三〕而待秦之倦也，山东、河内〔二四〕可得而一也。劳民休众，南面称王矣。故曰秦为大鸟，负海内而处，东面而立，左臂据赵之西南，右臂傅楚鄢郢，膺击韩魏，〔二五〕垂头中国，〔二六〕处既形便，势有地利，奋翼鼓，方三千里，则秦未可得独招而夜射也。」欲以激怒襄王，故对以此言。襄王因召与语，遂言曰：「夫先王为秦所欺而客死于外，怨莫大焉。今以匹夫有怨，尚有报万乘，白公、子胥是也。今楚之地方五千里，带甲百万，犹足以踊跃中野也，而坐受困，臣窃为大王弗取也。」于是顷襄王遣使于诸侯，复为从，欲以伐秦。秦闻之，发兵来伐楚。
〔一〕索隐鶀音其，小鴈也。
〔二〕集解徐广曰：「吕静曰鸗，野鸟也。音龙。」索隐吕静音聋，邹亦音卢动反，刘音龙。鸗，小鸟。
〔三〕索隐亦小凫，有青首者。
〔四〕索隐邹秘二音。
〔五〕索隐以喻下文秦赵等十二国，故云「六双」。
〔六〕索隐昔犹夕也。
〔七〕索隐音患，谓绕也。
〔八〕索隐音石。
〔九〕正义圉音语。城在汴州雍丘县东。
〔一０〕索隐解音纪买反。
〔一一〕正义言王朝张弓射魏大梁、汴州之南，即加大梁之右臂；连韩、郯，则河北中国之路向东南断绝，则韩上蔡之郡自破坏矣。复遶雍丘圉城之东，便解散魏左肘宋州，而外击曹定陶，及魏东之外解弃，则宋、方与两郡并举。
〔一二〕集解徐广曰：「綪，萦也，音争。兰，一作『简』。」正义郑玄云：「綪，屈也，江沔之闲谓之萦，收绳索綪也。」按：缴，丝绳，系弋射鸟也。若膺击郯，围大梁已了，乃收弋缴于兰台。兰台，桓山之别名也。
〔一三〕集解徐广曰：「以石傅弋缴曰碆。碆音波。」索隐碆作「
磻」，音播。傅音附。
〔一四〕集解徐广曰：「噣，一作『独』。还音宦。盖，一作『益』。益县在乐安，盖县在泰山。济北卢县有长城，东至海也。」索隐噣音昼，谓大鸟之有钩喙者，以比齐也。还音患，谓遶也。盖者，覆也。言射者环遶盖覆，使无飞走之路，因以长城为防也。徐以盖为益县，非也。长城当在济南。正义太山郡记云：「太山西北有长城，缘河径太山千余里，至琅邪台入海。」齐记云：「齐宣王乘山岭之上筑长城，东至海，西至济州千余里，以备楚。」括地志云：「长城西北起济州平阴县，缘河历太山北冈上，经济州淄川，即西南兖州博城县北，东至密州琅邪台入海。蓟代记云齐有长城巨防，足以为塞也。」
〔一五〕正义括地志云：「密州莒县，故莒子国。地理志云周武王封少昊之后嬴姓于莒，始都计斤，春秋时徙居莒也。」
〔一六〕集解徐广曰：「在清河。」正义括地志云：「浿丘，丘名也，在青州临淄县西北二十五里也。」
〔一七〕索隐顾，反也。午道当在齐西界。一从一横为午道，亦未详其处。正义刘伯庄云「齐西界」。按：盖在博州之西境也。
〔一八〕正义言从济州长城东至海，太山之北，黄河之南，尽举收于楚。
〔一九〕正义言得齐地约结于赵，为境界，定从约也。
〔二０〕索隐北，一作「杜」。杜者，宽大之名。言齐晋既伏，收燕不难也。正义北达，言四通无所滞碍。言燕无山河之限也。
〔二一〕集解徐广曰：「音翅。一作『属』。」索隐亦作「翅」，同式豉反。三国，齐、赵、燕也。
〔二二〕索隐顾犹反也。
〔二三〕集解徐广曰：「或以为『冥』，今江夏。一作『黾』。」正义括地志云：「故鄍城在陕州河北县东十里，虞邑也。杜预云河东大阳有鄍城是也。」徐言江夏，亦误也。
〔二四〕正义谓华山之东，怀州河内之郡。
〔二五〕索隐谓韩、魏当秦之前，故云「膺击」。俗本作「鹰」，非。
〔二六〕索隐垂头犹申颈也。言欲吞山东。
