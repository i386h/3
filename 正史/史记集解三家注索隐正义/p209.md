<!-- { "loadSidebar": true } -->
苏秦既死，其事大泄。齐后闻之，乃恨怒燕。燕甚恐。苏秦之弟曰代，代弟苏厉，见兄遂，亦皆学。及苏秦死，代乃求见燕王，欲袭故事。曰：「臣，东周之鄙人也。窃闻大王义甚高，鄙人不敏，释鉏耨而干大王。至于邯郸，所见者绌于所闻于东周，臣窃负其志。及至燕廷，观王之群臣下吏，王，天下之明王也。」燕王曰：「子所谓明王者何如也？」对曰：「臣闻明王务闻其过，不欲闻其善，臣请谒王之过。夫齐、赵者，燕之仇雠也；楚、魏者，燕之援国也。今王奉仇雠以伐援国，非所以利燕也。王自虑之，此则计过，无以闻者，非忠臣也。」王曰：「夫齐者固寡人之雠，所欲伐也，直患国敝力不足也。子能以燕伐齐，则寡人举国委子。」对曰：「凡天下战国七，燕处弱焉。独战则不能，有所附则无不重。南附楚，楚重；西附秦，秦重；中附韩、魏，韩、魏重。且苟所附之国重，此必使王重矣。〔一〕今夫齐，长主〔二〕而自用也。南攻楚五年，畜聚竭；西困秦三年，士卒罢敝；北与燕人战，覆三军，得二将。〔三〕然而以其余兵南面举五千乘之大宋，〔四〕而包十二诸侯。此其君欲得，其民力竭，恶足取乎！且臣闻之，数战则民劳，久师则兵敝矣。」燕王曰：「吾闻齐有清济、浊河〔五〕可以为固，长城、巨防〔六〕足以为塞，诚有之乎？」对曰：「天时不与，虽有清济、浊河，恶足以为固！民力罢敝，虽有长城、巨防，恶足以为塞！且异日济西不师，〔七〕所以备赵也；河北不师，〔八〕所以备燕也。今济西河北尽已役矣，封内敝矣。夫骄君必好利，而亡国之臣必贪于财。王诚能无羞从子母弟〔九〕以为质，〔一０〕宝珠玉帛以事左右，彼将有德燕而轻亡宋，则齐可亡已。」燕王曰：「吾终以子受命于天矣。」燕乃使一子质于齐。而苏厉因燕质子而求见齐王。齐王怨苏秦，欲囚苏厉。燕质子为谢，已遂委质为齐臣。〔一一〕
〔一〕正义言附诸国，诸国重燕而燕尊重。
〔二〕索隐按：谓齐王年长也。或作「齐强，故言长主」。
〔三〕集解徐广曰：「齐覆三而燕失二将。」索隐按：徐广云「
齐覆三军而燕失二将」。又战国策云「获二将」，亦谓燕之二将，是燕之失也。
〔四〕正义齐表云「齐愍王三十八年灭宋」，乃当赧王二十九年。此说乃燕哙之时，当周慎王之时，齐〔灭〕宋在前三十余年，恐文误矣。
〔五〕正义济、漯二水上承黄河，并淄、青之北流入海。黄河又一源从洛、魏二州界北流入海，亦齐西北界。
〔六〕集解徐广曰：「济北卢县有防门，又有长城东至海。正义长城西头在济州平阴县界。竹书纪年云：「梁惠王二十年，齐闵王筑防以为长城。」太山记云：「太山西有长城，缘河经太山，余一千里，至琅邪台入海。」
〔七〕正义济州已西也。
〔八〕正义谓沧、博等州，在漯河之北。
〔九〕索隐战国策「从」作「宠」。
〔一０〕正义音致。
〔一一〕正义质，真栗反。
燕相子之与苏代婚，而欲得燕权，乃使苏代侍质子于齐。齐使代报燕，燕王哙问曰：「齐王其霸乎？」曰：「不能。」曰：「何也？」曰：「不信其臣。」于是燕王专任子之，已而让位，燕大乱。齐伐燕，杀王哙、子之。〔一〕燕立昭王，而苏代、苏厉遂不敢入燕，皆终归齐，齐善待之。
〔一〕集解徐广曰：「是周赧王之元年时也。」
苏代过魏，魏为燕执代。齐使人谓魏王曰：「齐请以宋地封泾阳君，〔一〕秦必不受。秦非不利有齐而得宋地也，〔二〕不信齐王与苏子也。今齐魏不和如此其甚，则齐不欺秦。秦信齐，齐秦合，泾阳君有宋地，非魏之利也。故王不如东苏子，秦必疑齐而不信苏子矣。齐秦不合，天下无变，伐齐之形成矣。」于是出苏代。代之宋，宋善待之。
〔一〕正义泾阳君，秦王弟，名悝也。泾阳，雍州县也。齐苏子告秦共伐宋以封泾阳君，然齐假设此策以救苏代。
〔二〕正义齐言秦相亲共伐宋，秦得宋地，又得齐事秦，不信齐及苏代，恐为不成也。
齐伐宋，宋急，苏代乃遗燕昭王书曰：〔一〕
〔一〕正义此书为宋说燕，令莫助齐、梁。
夫列在万乘而寄质于齐，〔一〕名卑而权轻；奉万乘助齐伐宋，民劳而实费；夫破宋，残楚淮北，肥大齐，雠强而国害：此三者皆国之大败也。然且王行之者，将以取信于齐也。齐加不信于王，而忌燕愈甚，是王之计过矣。夫以宋加之淮北，强万乘之国也，而齐并之，是益一齐也。〔二〕北夷方七百里，〔三〕加之以鲁、卫，强万乘之国也，而齐并之，是益二齐也。夫一齐之强，燕犹狼顾而不能支，今以三齐临燕，其祸必大矣。
〔一〕正义燕前有一子质于齐。
〔二〕正义更以淮北之地加于齐都，是强万乘之国而齐总并之，是益一齐。
〔三〕索隐谓山戎、北狄附齐者。正义齐桓公伐山戎、令支，斩孤竹而南归海滨，诸侯莫不来服。
虽然，智者举事，因祸为福，转败为功。齐紫，败素也〔一〕，而贾十倍；〔二〕越王句践栖于会稽，复残强吴而霸天下：此皆因祸为福，转败为功者也。
〔一〕集解徐广曰：「取败素染以为紫。」正义齐君好紫，故齐俗尚之。取恶素帛染为紫，其价十倍贵于余。喻齐虽有大名，而国中以困弊也。韩子云：「齐桓公好服紫，一国尽服紫，当时十素不得一紫，公患之。管仲曰：『君欲止之，何不试勿衣也？』公谓左右曰：『恶紫扼。』公语三日，境内莫有衣紫者。」
〔二〕索隐按：谓紫色价贵于帛十倍，而本是败素。以喻齐虽有大名，而其国中困毙也。
今王若欲因祸为福，转败为功，则莫若挑霸齐而尊之，〔一〕使使盟于周室，焚秦符，曰〔二〕「其大上计，破秦；其次，必长宾之」。〔三〕秦挟宾以待破，秦王必患之。秦五世伐诸侯，今为齐下，秦王之志苟得穷齐，不惮以国为功。然则王何不使辩士以此言说秦王曰：「燕、赵破宋肥齐，尊之为之下者，燕、赵非利之也。燕、赵不利而势为之者，以不信秦王也。然则王何不使可信者接收燕、赵，令泾阳君、高陵君〔四〕先于燕、赵？秦有变，因以为质，则燕、赵信秦。秦为西帝，燕为北帝，赵为中帝，立三帝以令于天下。韩、魏不听则秦伐之，齐不听则燕、赵伐之，天下孰敢不听？天下服听，因驱韩、魏以伐齐，曰『必反宋地，归楚淮北』。反宋地，归楚淮北，燕、赵之所利也；并立三帝，燕、赵之所愿也。夫实得所利，尊得所愿，燕、赵弃齐如脱矣。今不收燕、赵，齐霸必成。诸侯赞齐而王不从，是国伐也；诸侯赞齐而王从之，是名卑也。今收燕、赵，国安而名尊；不收燕、赵，国危而名卑。夫去尊安而取危卑，智者不为也。」秦王闻若说，必若刺心然。则王何不使辩士以此若言说秦？秦必取，齐必伐矣。
〔一〕正义挑，田鸟反，执持也。
〔二〕正义符，征兆也。
〔三〕索隐长音如字。宾为「摈」。正义大好上计策，破秦；次计，长摈弃关西。
〔四〕集解徐广曰冯翊高陵县。索隐二人，秦王母弟也。高陵君名显。泾阳君名悝。
夫取秦，厚交也；伐齐，正利也。尊厚交，务正利，圣王之事也。
燕昭王善其书，曰：「先人尝有德苏氏，子之之乱而苏氏去燕。燕欲报仇于齐，非苏氏莫可。」乃召苏代，复善待之，与谋伐齐。竟破齐，愍王出走。
久之，秦召燕王，燕王欲往，苏代约燕王曰：「楚得枳〔一〕而国亡，〔二〕齐得宋而国亡，〔三〕齐、楚不得以有枳、宋而事秦者，何也？则有功者，秦之深雠也。秦取天下，非行义也，暴也。秦之行暴，正告天下。〔四〕
〔一〕集解徐广曰：「巴郡有枳县。」正义枳，支是反，今涪州城。在秦，枳县在江南。
〔二〕集解徐广曰：「燕昭王三十三年，秦拔楚鄢、西陵。」正义按：西陵在黄州。
〔三〕正义年表云齐愍王三十八年，灭宋。四十年，五国共击愍王，王走莒。
〔四〕索隐正告谓显然而告天下也。
「告楚曰：『蜀地之甲，乘船浮于汶，〔一〕乘夏水〔二〕而下江，五日而至郢。汉中之甲，乘船出于巴，〔三〕乘夏水而下汉，四日而至五渚。〔四〕寡人积甲宛东下随，〔五〕智者不及谋，勇土不及怒，寡人如射隼矣。〔六〕王乃欲待天下之攻函谷，不亦远乎！』楚王为是故，十七年事秦。
〔一〕集解眉贫反。索隐音旻。即江所出之岷山也。
〔二〕索隐夏音暇。谓夏潦之水盛长时也。
〔三〕索隐巴，水名，与汉水近。正义巴岭山在梁州南一百九十里。周地志云：「南渡老子水，登巴岭山。南回（记）大江。此南是古巴国，因以名山。」
〔四〕集解战国策曰「秦与荆人战，大破荆，袭郢，取洞庭、五渚」。然则五渚在洞庭。索隐按：五渚，五处洲渚也，刘氏以为宛邓之闲，临汉水，不得在洞庭。或说五渚即五湖，益与刘说不同也。
〔五〕索隐宛县之东而下随邑。
〔六〕索隐按：易曰「射隼于高墉之上，获之，无不利」。秦王言我今伐楚，必当捷获也。正义隼若今之鹘。
「秦正告韩曰：『我起乎少曲，〔一〕一日而断大行。〔二〕我起乎宜阳而触平阳，〔三〕二日而莫不尽繇。〔四〕我离两周而触郑，五日而国举。』〔五〕韩氏以为然，故事秦。
〔一〕索隐地名，近宜阳也。正义在怀州河阳县西北，解在范睢传。
〔二〕正义太行山羊肠阪道，北过韩上党也。
〔三〕正义宜阳、平阳皆韩大都也，隔河也。
〔四〕索隐音摇。摇，动也。
〔五〕索隐离，如字。谓屯兵以罹二周也，而乃触击于郑，故五日国举。举犹拔也。正义离，历也。历二周而东触新郑州，韩国都拔矣。
「秦正告魏曰：『我举安邑，塞女戟，〔一〕韩氏太原卷。〔二〕我下轵，道南阳，封冀，〔三〕包两周。〔四〕乘夏水，浮轻舟，强弩在前，锬〔五〕戈在后，决荥口，魏无大梁；〔六〕决白马之口，魏无外黄、济阳；〔七〕决宿胥之口，〔八〕魏无虚、顿丘。〔九〕陆攻则击河内，水攻则灭大梁。』魏氏以为然，故事秦。
〔一〕索隐女戟，地名，盖在太行山之西。
〔二〕索隐刘氏卷音轨免反也。按：举安邑，塞女戟，及至韩氏之韩国宜阳也。太原者，魏地不至太原，亦无别名太原者，盖「太」衍字也。原当为「京」。京及卷皆属荥阳，是魏境。又下轵道是河内轵县，言「道」者，亦衍字。徐广云「霸陵有轵道亭」，非魏之境，其疏谬如此。正义卷，轨免反。刘伯庄云：「太原当为太行。卷犹断绝。」
〔三〕集解徐广曰：「霸陵有轵道亭，河东皮氏有冀亭也。」索隐按：魏之南阳即河内也。封，封陵也。冀，冀邑。皆在魏境，故徐广云「河东皮氏县有冀亭」。
