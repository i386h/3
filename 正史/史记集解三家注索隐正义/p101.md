<!-- { "loadSidebar": true } -->
文帝出长门，〔一〕若见五人于道北，遂因其直北立五帝坛〔二〕，祠以五牢具。
〔一〕集解徐广曰：「在霸陵。」骃按：如淳曰「亭名」。索隐徐云「在霸陵」也。正义括地志云：「久长门故亭在雍州万年县东北苑中，后馆陶公主长门园，武帝以长门名宫，即此。」
〔二〕集解孟康曰：「直，值也。值其立处以作坛。」
其明年，新垣平使人持玉杯，上书阙下献之。平言上曰：「阙下有宝玉气来者。」已视之，果有献玉杯者，刻曰「人主延寿」。平又言「臣候日再中」。〔一〕居顷之，日却复中。于是始更以十七年为元年，令天下大酺。
〔一〕索隐晋灼云：「淮南子云『鲁阳公与韩构，战酣日暮，援戈麾之，日为却三舍』。岂其然乎？」
平言曰：「周鼎亡在泗水中，今河溢通泗，臣望东北汾阴直有金宝气，意周鼎其出乎？兆见不迎则不至。」于是上使使治庙汾阴南，临河，欲祠出周鼎。〔一〕
〔一〕集解徐广曰：「后三十七年，鼎出汾阴。」
人有上书告新垣平所言气神事皆诈也。下平吏治，诛夷新垣平。自是之后，文帝怠于改正朔服色神明之事，而渭阳、长门五帝使祠官领，以时致礼，不往焉。
明年，匈奴数入边，兴兵守御。后岁少不登。
数年而孝景即位。十六年，祠官各以岁时祠如故，无有所兴，至今天子。〔一〕
〔一〕集解自此后武帝事，褚先生取为武帝本纪，注解已在第十二卷，今直载徐义。
今天子初即位，尤敬鬼神之祀。
元年，汉兴已六十余岁矣，天下艾安，搢绅之属皆望天子封禅改正度也，而上乡儒术，招贤良，赵绾、王臧等以文学为公卿，欲议古立明堂城南，以朝诸侯。草巡狩封禅改历服色事未就。会窦太后治黄老言，不好儒术，使人微伺得赵绾等奸利事，召案绾、臧，绾、臧自杀，诸所兴为皆废。
后六年，窦太后崩。其明年，征文学之士公孙弘等。
明年，今上初至雍，郊见五畤。后常三岁一郊。〔三〕是时上求神君，舍之上林中氏观。神君者，长陵女子，以子死，见神于先后宛若。宛若祠之其室，民多往祠。平原君往祠，其后子孙以尊显。及今上即位，则厚礼置祠之内中。闻其言，不见其人云。
〔一〕索隐案：汉旧仪云「元年祭天，二年祭地，三年祭五畤。三岁一遍，皇帝自行也」。
是时李少君亦以祠灶、谷道、却老方见上，上尊之。少君者，故深泽侯〔一〕舍人，主方。匿其年及其生长，常自谓七十，能使物，却老。其游以方遍诸侯。无妻子。人闻其能使物及不死，更馈遗之，常余金钱衣食。人皆以为不治生业而饶给，又不知其何所人，愈信，争事之。少君资好方，善为巧发奇中。尝从武安侯〔二〕饮，坐中有九十余老人，少君乃言与其大父游射处，老人为儿时从其大父，识其处，一坐尽惊。少君见上，上有故铜器，问少君。少君曰：「此器齐桓公十年陈于柏寝。」〔三〕已而案其刻，果齐桓公器。一宫尽骇，以为少君神，数百岁人也。
〔一〕索隐案表，深泽侯赵将夕，孙夷侯胡绍封。
〔二〕索隐案：是田蚡也。
〔三〕索隐案：韩子云「齐景公与晏子游于少海，登柏寝之台而望其国」。
少君言上曰：「祠灶则致物，致物而丹沙可化为黄金，黄金成以为饮食器则益寿，益寿而海中蓬莱僊者乃可见，见之以封禅则不死，黄帝是也。臣尝游海上，见安期生，安期生食巨枣，〔一〕大如瓜。安期生僊者，通蓬莱中，合则见人，不合则隐。」于是天子始亲祠灶，遣方士入海求蓬莱安期生之属，而事化丹沙诸药齐为黄金矣。
〔一〕索隐案：包恺云「巨，或作『臣』」。
居久之，李少君病死。天子以为化去不死，而使黄锤〔一〕史宽舒受其方。求蓬莱安期生莫能得，而海上燕齐怪迂之方士多更来言神事矣。
〔一〕集解徐广曰：「锤音才恚反。锤县、黄县皆在东莱。」
亳人谬忌奏祠太一方，曰：「天神贵者太一，〔一〕太一佐曰五帝。古者天子以春秋祭太一东南郊，用太牢，七日，为坛开八通之鬼道。」〔二〕于是天子令太祝立其祠长安东南郊，常奉祠如忌方。其后人有上书，言「古者天子三年壹用太牢祠神三一：天一、地一、太一」。天子许之，令太祝领祠之于忌太一坛上，如其方。后人复有上书，言「古者天子常以春解祠，〔三〕祠黄帝用一枭破镜；冥羊用羊祠；马行用一青牡马；太一、泽山君地长〔四〕用牛；武夷君用干鱼；〔五〕阴阳使者以一牛」。令祠官领之如其方，而祠于忌太一坛旁。
〔一〕索隐乐汁征图曰：「天宫，紫微。北极，天一、太一。」宋均云：「天一、太一，北极神之别名。」春秋佐助期曰：「紫宫，天皇曜魄宝之所理也。」石氏云：「天一、太一各一星，在紫宫门外，立承事天皇大帝。」
〔二〕索隐开八通鬼道。案：司马彪续汉书祭祀志云「坛有八陛，通道以为门」。又三辅黄图云「上帝坛八觚，神道八通，广三十步」。
〔三〕索隐谓祠祭以解殃咎，求福祥也。
〔四〕集解徐广曰：「泽，一作『皋』。」索隐此则人上书言古天子祭太一。太一，天神也。泽山，本纪作「皋山」。皋山君地长，谓祭地于皋山。同用太牢，故云「用牛」。盖是异代之法也。
〔五〕索隐顾氏案：地理志云建安有武夷山，溪有仙人葬处，即汉书所谓武夷君。是时既用越巫勇之，疑即此神。今案：其祀用干鱼，不飨牲牢，或如顾说也。
其后，天子苑有白鹿，以其皮为币，以发瑞应，造白金〔一〕焉。
〔一〕索隐案：乐产云「谓龙、马、龟」。
其明年，郊雍，〔一〕获一角兽，若麃然。有司曰：「陛下肃祗郊祀，上帝报享，锡一角兽，盖麟云。」于是以荐五畤，畤加一牛以燎。锡诸侯白金，风符应合于天也。
〔一〕集解徐广曰：「武帝立已十九年。」
于是济北王以为天子且封禅，乃上书献太山及其旁邑，天子以他县偿之。常山王有罪，迁，天子封其弟于真定，以续先王祀，〔一〕而以常山为郡，然后五岳皆在天子之（邦）〔郡〕。
〔一〕集解徐广曰：「元鼎四年时。」
其明年，齐人少翁以鬼神方见上。上有所幸王夫人，〔一〕夫人卒，少翁以方盖夜致王夫人及灶鬼之貌云，天子自帷中望见焉。于是乃拜少翁为文成将军，赏赐甚多，以客礼礼之。文成言曰：「上即欲与神通，宫室被服非象神，神物不至。」乃作画云气车，及各以胜日〔二〕驾车辟恶鬼。又作甘泉宫，中为台室，画天、地、太一诸鬼神，而置祭具以致天神。居岁余，其方益衰，神不至。乃为帛书以饭牛，详不知，言曰此牛腹中有奇。杀视得书，书言甚怪。天子识其手书，问其人，果是伪书，于是诛文成将军，隐之。
〔一〕集解徐广曰：「外戚传曰赵之王夫人幸，有子，封为齐王。」
〔二〕索隐案：乐产云「谓画青车以甲乙，画赤车丙丁，画玄车壬癸，画白车庚辛，画黄车戊己。将有水事则乘黄车，故下云『驾车辟恶鬼』是也」。
其后则又作柏梁、铜柱、〔一〕承露仙人掌之属矣。
〔一〕集解徐广曰：「元鼎二年时。」
文成死明年，天子病鼎湖〔一〕甚，巫医无所不致，不愈。游水发根言上郡有巫，病而鬼神下之。上召置祠之甘泉。及病，使人问神君。神君言曰：「天子无忧病。病少愈，强与我会甘泉。」于是病愈，遂起，幸甘泉，病良已。大赦，置寿宫神君。寿宫神君最贵者太一，其佐曰大禁、司命之属，皆从之。非可得见，闻其言，言与人音等。时去时来，来则风肃然。居室帷中。时昼言，然常以夜。天子祓，然后入。因巫为主人，关饮食。所以言，行下。又置寿宫、北宫，张羽旗，设供具，以礼神君。神君所言，上使人受书其言，命之曰「画法」。其所语，世俗之所知也，无绝殊者，而天子心独喜。其事秘，世莫知也。
〔一〕索隐案：三辅黄图「鼎湖，宫名，在蓝田」。韦昭云「地名，近宜春」。案：湖本属京兆，后分属弘农，恐非鼎湖之处也。
其后三年，有司言元宜以天瑞命，不宜以一二数。一元曰「建」，二元以长星曰「光」，三元以郊得一角兽曰「狩」云。
其明年冬，天子郊雍，议曰：「今上帝朕亲郊，而后土无祀，则礼不答也。」有司与太史公、祠官宽舒议：「天地牲角茧栗。今陛下亲祠后土，后土宜于泽中圜丘为五坛，坛一黄犊太牢具，已祠尽瘗，而从祠衣上黄。」于是天子遂东，始立后土〔一〕祠汾阴脽丘，如宽舒等议。上亲望拜，如上帝礼。礼毕，天子遂至荥阳而还。过雒阳，下诏曰：「三代邈绝，远矣难存。其以三十里地封周后为周子南君，以奉其先祀焉。」是岁，天子始巡郡县，侵寻于泰山矣。
〔一〕集解徐广曰：「元鼎四年。」
其春，乐成侯上书言栾大。栾大，胶东宫人，故尝与文成将军同师，已而为胶东王尚方。而乐成侯姊为康王后，〔一〕无子。康王死，他姬子立为王。〔二〕而康后有淫行，与王不相中，〔三〕相危以法。康后闻文成已死，而欲自媚于上，乃遣栾大因乐成侯求见言方。天子既诛文成，后悔其蚤死，惜其方不尽，及见栾大，大说。大为人长美，言多方略，而敢为大言处之不疑。大言曰：「臣常往来海中，见安期、羡门之属。顾以臣为贱，不信臣。又以为康王诸侯耳，不足与方。臣数言康王，康王又不用臣。臣之师曰：『黄金可成，而河决可塞，不死之药可得，僊人可致也。』然臣恐效文成，则方士皆奄口，恶敢言方哉！」上曰：「文成食马肝死耳。〔四〕子诚能修其方，我何爱乎！」〔五〕大曰：「臣师非有求人，人者求之。陛下必欲致之，则贵其使者，令有亲属，以客礼待之，勿卑，使各佩其信印，乃可使通言于神人。神人尚肯邪不邪。致尊其使，然后可致也。」于是上使验小方，斗棋，棋自相触击。〔六〕
〔一〕索隐康王名寄也。
〔二〕集解徐广曰：「以元狩二年薨。」
〔三〕索隐案：三苍云「中，得也」。
〔四〕索隐案：论衡云「气热而毒盛，故食走马肝杀人」。儒林传云「食肉无食马肝」是也。
〔五〕索隐上语栾大，言子诚能修文成方，我更何所爱惜乎！谓不?金宝及禄位也。
〔六〕索隐顾氏案：万毕术云「取鸡血杂磨针铁杵，和磁石棋头，置局上，即自相抵击也」。
