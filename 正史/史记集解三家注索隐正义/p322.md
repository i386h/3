<!-- { "loadSidebar": true } -->
雒阳人有相仇者，邑中贤豪居闲者以十数，〔一〕终不听。客乃见郭解。解夜见仇家，仇家曲听解。〔二〕解乃谓仇家曰：「吾闻雒阳诸公在此闲，多不听者。今子幸而听解，解柰何乃从他县夺人邑中贤大夫权乎！」乃夜去，不使人知，曰：「且无用，〔三〕（待我）待我去，令雒阳豪居其闲，乃听之。」
〔一〕索隐色具反。
〔二〕索隐仇家曲听。谓屈曲听解也。
〔三〕索隐按：汉书作「无庸」。苏林曰「且无使用吾言，待我去，令洛阳豪居其闲也」。
解执恭敬，不敢乘车入其县廷。之旁郡国，为人请求事，事可出，出之；不可者，各厌其意，然后乃敢尝酒食。诸公以故严重之，争为用。邑中少年及旁近县贤豪，夜半过门常十余车，请得解客舍养之。〔一〕
〔一〕索隐如淳云：「解多藏亡命者，故喜事年少与解同志者，知亡命者多归解，故多将车来，欲为解迎亡者而藏之者也。」
及徙豪富茂陵也，解家贫，不中訾，〔一〕吏恐，不敢不徙。卫将军为言：「郭解家贫不中徙。」上曰：「布衣权至使将军为言，此其家不贫。」解家遂徙。诸公送者出千余万。轵人杨季主子为县掾，举徙解。解兄子断杨掾头。由此杨氏与郭氏为仇。
〔一〕索隐不中赀。案：赀不满三百万已上为不中。
解入关，关中贤豪知与不知，闻其声，争交驩解。解为人短小，不饮酒，出未尝有骑。已又杀杨季主。杨季主家上书，人又杀之阙下。上闻，乃下吏捕解。解亡，置其母家室夏阳，〔一〕身至临晋〔二〕。临晋籍少公素不知解，解冒，因求出关。籍少公已出解，解转入太原，所过辄告主人家。吏逐之，迹至籍少公。少公自杀，口绝。久之，乃得解。穷治所犯，为解所杀，皆在赦前。轵有儒生侍使者坐，客誉郭解，生曰：「郭解专以奸犯公法，何谓贤！」解客闻，杀此生，断其舌。吏以此责解，解实不知杀者。杀者亦竟绝，莫知为谁。吏奏解无罪。御史大夫公孙弘议曰：「解布衣为任侠行权，以睚眦杀人，解虽弗知，此罪甚于解杀之。当大逆无道。」遂族郭解翁伯。
〔一〕集解徐广曰：「属冯翊。」正义故城在同州韩城县南二十里，汉夏阳也。
〔二〕正义故城在同州冯翊县西南二里。
自是之后，为侠者极众，敖而无足数者。〔一〕然关中长安樊仲子，槐里赵王孙，长陵高公子，西河郭公仲，太原卤公孺，〔二〕临淮儿长卿，东阳田君孺，〔三〕虽为侠而逡逡有退让君子之风。至若北道姚氏，〔四〕西道诸杜，南道仇景，东道赵他、羽公子，〔五〕南阳赵调之徒，此盗跖居民闲者耳，曷足道哉！此乃乡者朱家之羞也。
〔一〕集解徐广曰：「敖，倨也。」
〔二〕集解徐广曰：「鴈门有卤城也。」索隐太原卤翁。汉书作「鲁公孺」。鲁，姓也，与徐广之说不同也。
〔三〕索隐汉书作「陈君孺」。然陈田声相近，亦本同姓。正义其东阳盖贝州历亭县者，为近齐故也。
〔四〕索隐北道诸姚。苏林云：「道犹方也。」如淳云：「京师四出道也。」
〔五〕索隐旧解以赵他、羽公子为二人，今案：此姓赵，名他羽，字公子也。
太史公曰：吾视郭解，状貌不及中人，言语不足采者。然天下无贤与不肖，知与不知，皆慕其声，言侠者皆引以为名。谚曰：「人貌荣名，岂有既乎！」〔一〕于戏，惜哉！
〔一〕集解徐广曰：「人以颜状为貌者，则貌有衰落矣；唯用荣名为饰表，则称誉无极也。既，尽也。」
【索隐述赞】游侠豪倨，藉藉有声。权行州里，力折公卿。朱家脱季，剧孟定倾。急人之难，免雠于更。伟哉翁伯，人貌荣名。
史记卷一百二十五
佞幸列传第六十五
谚曰「力田不如逢年，善仕不如遇合」，〔一〕固无虚言。非独女以色媚，而士宦亦有之。
〔一〕集解徐广曰：「遇，一作『偶』。」
昔以色幸者多矣。至汉兴，高祖至暴抗也，〔一〕然籍孺以佞幸；孝惠时有闳孺。〔二〕此两人非有材能，徒以婉佞贵幸，与上卧起，公卿皆因关说。〔三〕故孝惠时郎侍中皆冠鵔鸃，贝带，〔四〕傅脂粉，〔五〕化闳、籍之属也。两人徙家安陵。〔六〕
〔一〕索隐暴伉。伉音苦浪反。言暴猛伉直。
〔二〕正义籍，闳，皆名也。孺，幼小也。
〔三〕索隐按：关训通也。谓公卿因之而通其词说。刘氏云「有所言说，皆关由之」。
〔四〕集解汉书音义曰：「鵔鸃，鸟名。以毛羽饰冠，以贝饰带。」索隐鵔鸃，应劭云：「鸟名，毛可以饰冠。」许慎云：「鷩鸟也。」淮南子云：「赵武灵王服贝带鵔鸃。」汉官仪云：「秦破赵，以其冠赐侍中。」三仓云：「鵔鸃，神鸟也，飞光映天者也。」
〔五〕索隐上音付。
〔六〕正义惠帝陵邑。
孝文时中宠臣，士人则邓通，宦者则赵同、〔一〕北宫伯子〔二〕。北宫伯子以爱人长者；而赵同以星气幸，常为文帝参乘；邓通无伎能。邓通，蜀郡南安人也，〔三〕以濯船〔四〕为黄头郎。〔五〕孝文帝梦欲上天，不能，有一黄头郎从后推之上天，顾见其衣裻〔六〕带后穿。觉〔七〕而之渐台，〔八〕以梦中阴目求推者郎，即见邓通，其衣后穿，梦中所见也。召问其名姓，姓邓氏，名通，文帝说焉，〔九〕尊幸之日异。通亦愿谨，不好外交，虽赐洗沐，不欲出。于是文帝赏赐通巨万以十数，〔一０〕官至上大夫。文帝时时如邓通家游戏。然邓通无他能，不能有所荐士，独自谨其身以媚上而已。上使善相者相通，曰「当贫饿死」。文帝曰：「能富通者在我也。何谓贫乎？」于是赐邓通蜀严道铜山，〔一一〕得自铸钱，「邓氏钱」〔一二〕布天下。其富如此。
〔一〕索隐案：汉书作「赵谈」，此云「同」者，避太史公父名也。
〔二〕正义颜云「姓北宫，名伯子」也。按：伯子，名。北宫之宦者也。
〔三〕集解徐广曰：「后属犍为。」
〔四〕索隐濯音棹，迟教反。
〔五〕集解徐广曰：「着黄帽也。」骃案：汉书音义曰「善濯船池中也。一说能持擢行船也。土，水之母，故施黄旄于船头，因以名其郎曰黄头郎」。
〔六〕集解徐广曰：「一无此字。」索隐音笃。裻者，衫襦之横腰者。
〔七〕索隐觉音教。
〔八〕正义括地志云：「渐台在长安故城中。关中记云未央宫西有苍池，池中有渐台，王莽死于此台。」
〔九〕索隐汉书云：「上曰『邓犹登也』，悦之。」
〔一０〕正义言赐通巨万以至于十也。
〔一一〕正义括地志云：「雅州荣经县北三里有铜山，即邓通得赐铜山铸钱者。」案：荣经即严道。
〔一二〕正义钱谱云：「文字称两，同汉四铢文。」
文帝尝病痈，邓通常为帝唶吮之。〔一〕文帝不乐，从容问通曰：「天下谁最爱我者乎？」通曰：「宜莫如太子。」太子入问病，文帝使唶痈，唶痈而色难之。已而闻邓通常为帝唶吮之，心惭，由此怨通矣。及文帝崩，景帝立，邓通免，家居。居无何，人有告邓通盗出徼外铸钱。下吏验问，颇有之，遂竟案，尽没入邓通家，尚负责数巨万。长公主〔二〕赐邓通，吏辄随没入之，〔三〕一簪不得着身。于是长公主乃令假衣食。〔四〕竟不得名一钱，〔五〕寄死人家。
〔一〕索隐唶，仕格反。吮，仕兖反。
〔二〕集解韦昭曰：「景帝姊也。」索隐案：即馆陶公主也。
〔三〕索隐吏辄没入。谓长公主别有物赐通，吏辄没入以充赃也。
〔四〕索隐谓公主令人假与衣食。
〔五〕索隐按：始天下名「邓氏钱」，今皆没入，卒竟无一钱之名也。
孝景帝时，中无宠臣，然独郎中令周文仁，〔一〕仁宠最过庸，〔二〕乃不甚笃。
〔一〕索隐案：汉书称「周仁」，此上称「周文」，今兼「文」作，恐后人加耳。案：仁字文。
〔二〕索隐宠最过庸。案：庸，常也。言仁最被恩宠，过于常人，乃不甚笃，如韩嫣也。
今天子中宠臣，士人则韩王孙嫣，〔一〕宦者则李延年。嫣者，弓高侯〔二〕孽孙也。今上为胶东王时，嫣与上学书相爱。及上为太子，愈益亲嫣。嫣善骑射，善佞。上即位，欲事伐匈奴，而嫣先习胡兵，以故益尊贵，官至上大夫，赏赐拟于邓通。时嫣常与上卧起。江都王入朝，有诏得从入猎上林中。天子车驾跸道未行，而先使嫣乘副车，从数十百骑，骛驰视兽。江都王望见，以为天子，辟从者，伏谒道傍。嫣驱不见。既过，江都王怒，为皇太后泣曰：「请得归国入宿卫，〔三〕比韩嫣。」太后由此嗛嫣。〔四〕嫣侍上，出入永巷不禁，以奸闻皇太后。皇太后怒，使使赐嫣死。上为谢，终不能得，嫣遂死。而案道侯韩说，〔五〕其弟也，亦佞幸。
〔一〕索隐音偃，又音于建反。
〔二〕集解徐广曰：「韩王信之子颓当也。」
〔三〕索隐谓还爵封于天子，而请入宿卫。
〔四〕集解徐广曰：「嗛，读与『衔』同，汉书作『衔』字。」
〔五〕索隐音悦。嫣弟。
李延年，中山人也。父母及身兄弟及女，皆故倡也。延年坐法腐，给事狗中。〔一〕而平阳公主言延年女弟善舞，上见，心说之，及入永巷，而召贵延年。延年善歌，为变新声，而上方兴天地祠，欲造乐诗歌弦之。延年善承意，弦次初诗。〔二〕其女弟亦幸，有子男。延年佩二千石印，号协声律。与上卧起，甚贵幸，埒如韩嫣也。〔三〕久之，寖与中人乱，〔四〕出入骄恣。及其女弟李夫人卒后，爱弛，则禽诛延年昆弟也。
〔一〕集解徐广曰：「主猎犬也。」索隐或犬监也。
〔二〕索隐歌初诗。按：初诗，即所新造乐章。
〔三〕集解徐广曰：「埒，等也。蜀都赋曰『卓郑埒名』。又云埒者，畴等之名。」
〔四〕集解徐广曰：「一云坐弟季与中人乱。」
自是之后，内宠嬖臣大底外戚之家，然不足数也。卫青、霍去病亦以外戚贵幸，然颇用材能自进。
太史公曰：甚哉爱憎之时！弥子瑕〔一〕之行，足以观后人佞幸矣。虽百世可知也。
〔一〕索隐卫灵公之臣，事见说苑也。
【索隐述赞】传称令色，诗刺巧言。冠鸃入侍，傅粉承恩。黄头赐蜀，宦者同轩。新声都尉，挟弹王孙。泣鱼窃驾，着自前论。
史记卷一百二十六
滑稽列传第六十六
索隐按：滑，乱也；稽，同也。言辨捷之人言非若是，说是若非，言能乱异同也。
孔子曰：「六蓺于治一也。〔一〕礼以节人，乐以发和，书以道事，诗以达意，易以神化，春秋以义。」太史公曰：天道恢恢，岂不大哉！谈言微中，亦可以解纷。
〔一〕正义言六蓺之文虽异，礼节乐和，导民立政，天下平定，其归一揆。至于谈言微中，亦以解其纷乱，故治一也。
