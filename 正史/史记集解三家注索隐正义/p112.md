<!-- { "loadSidebar": true } -->
王夫差元年，〔一〕以大夫伯嚭为太宰。〔二〕习战射，常以报越为志。二年，吴王悉精兵以伐越，败之夫椒，〔三〕报姑苏也。越王句践乃以甲兵五千人栖于会稽，〔四〕使大夫种〔五〕因吴太宰嚭而行成，〔六〕请委国为臣妾。吴王将许之，伍子胥谏曰：「昔有过氏〔七〕杀斟灌以伐斟寻，〔八〕灭夏后帝相。〔九〕帝相之妃后缗方娠，〔一０〕逃于有仍〔一一〕而生少康。〔一二〕少康为有仍牧正。〔一三〕有过又欲杀少康，少康奔有虞。〔一四〕有虞思夏德，于是妻之以二女而邑之于纶，〔一五〕有田一成，有众一旅。〔一六〕后遂收夏众，抚其官职。〔一七〕使人诱之，〔一八〕遂灭有过氏，复禹之绩，祀夏配天，〔一九〕不失旧物。〔二０〕今吴不如有过之强，而句践大于少康。今不因此而灭之，又将宽之，不亦难乎！且句践为人能辛苦，今不灭，后必悔之。」吴王不听，听太宰嚭，卒许越平，与盟而罢兵去。
〔一〕集解越绝书曰：「太伯到夫差二十六代且千岁。」索隐史记太伯至寿梦十九代，诸樊已下六王，唯二十五代。
〔二〕索隐案：左传定四年伯嚭为太宰，当阖庐九年，非夫差代也。
〔三〕集解贾逵曰：「夫椒，越地。」杜预曰：「太湖中椒山也。」索隐贾逵云越地，盖近得之。然其地阙，不知所在。杜预以为太湖中椒山，非战所。夫椒与椒山不得为一。且夫差以报越为志，又伐越，当至越地，何乃不离吴境，近在太湖中？又案：越语云「败五湖也」。
〔四〕集解贾逵曰：「会稽，山名。」索隐鸟所止宿曰栖。越为吴败，依托于山林，故以鸟栖为喻。左传作「保」，国语作「栖」。
〔五〕索隐大夫，官也；种，名也。吴越春秋以为种姓文。而刘氏云「姓大夫」，非也。
〔六〕集解服虔曰：「行成，求成也。」正义国语云：「越饰美女八人纳太宰嚭，曰：『子苟然，放越之罪。』」
〔七〕集解贾逵曰：「过，国名也。」索隐过音戈。寒浞之子浇所封国也，猗姓国。晋地道记曰：「东莱掖县有过乡，北有过城，古过国也。」
〔八〕集解斟灌，斟寻，夏同姓也。夏后相依斟灌而国，故曰杀夏后相也。索隐斟灌、斟寻夏同姓，贾氏据系本而知也。案：地理志北海寿光县，应劭曰「古斟灌亭是也」。平寿县，复云「古北寻，禹后，今城是也」。然「」与「斟」同。
〔九〕集解服虔曰：「夏后相，启之孙。」
〔一０〕集解贾逵曰：「缗，有仍之姓也。」杜预曰：「娠，怀身也。」
〔一一〕集解贾逵曰：「有仍，国名，后缗之家。」索隐未知其国所在。春秋经桓五年「天王使仍叔之子来聘」，谷梁经传并作「任叔」。仍任声相近，或是一地，犹甫吕、虢郭之类。案：地理志东平有任县，盖古仍国。
〔一二〕集解服虔曰：「后缗遗腹子。」
〔一三〕集解王肃曰：「牧正，牧官之长也。」
〔一四〕集解贾逵曰：「有虞，帝舜之后。」杜预曰：「梁国虞县。」
〔一五〕集解贾逵曰：「纶，虞邑。」
〔一六〕集解贾逵曰：「方十里为成。五百人为旅。」
〔一七〕集解服虔曰：「因此基业，稍收取夏遗民余众，抚修夏之故官宪典。」
〔一八〕索隐左传云：「使女艾谍浇，遂灭过、戈。」杜预曰：「谍，候也。」
〔一九〕集解服虔曰：「以鲧配天也。」
〔二０〕集解贾逵曰：「物，职也。」杜预曰：「物，事也。」
七年，吴王夫差闻齐景公死而大臣争宠，新君弱，乃兴师北伐齐。子胥谏曰：「越王句践食不重味，衣不重采，吊死问疾，且欲有所用其众。此人不死，必为吴患。今越在腹心疾而王不先，而务齐，不亦谬乎！」吴王不听，遂北伐齐，败齐师于艾陵。〔一〕至缯，〔二〕召鲁哀公而征百牢。〔三〕季康子使子贡以周礼说太宰嚭，乃得止。因留略地于齐鲁之南。九年，为驺伐鲁，〔四〕，至与鲁盟乃去。十年，因伐齐而归。十一年，复北伐齐。〔五〕
〔一〕集解杜预曰：「艾陵，齐地。」索隐七年，鲁哀公之六年也。左传此年无伐齐事，哀十一年败齐艾陵尔。
〔二〕集解杜预曰：「琅邪缯县。」
〔三〕集解贾逵曰：「周礼，王合诸侯享礼十有二牢，上公九牢，侯伯七牢，子男五牢。」索隐事在哀七年。是年当夫差八年，不应上连七年。案：左传曰「子服景伯对，不听，乃与之」，非谓季康子使子贡说，得不用百牢。太宰嚭自别召康子，乃使子贡辞之耳。
〔四〕索隐左传「驺」作「邾」，声相近自乱耳。杜预注左传亦曰「邾，今鲁国驺县是也」。驺，宜音邾。
〔五〕索隐依左氏合作十一年、十二年也。
越王句践率其众以朝吴，厚献遗之，吴王喜。唯子胥惧，曰：「
是弃吴也。」〔一〕谏曰：「越在腹心，今得志于齐，犹石田，无所用。〔二〕且盘庚之诰有颠越勿遗，〔三〕商之以兴。」〔四〕吴王不听，使子胥于齐，子胥属其子于齐鲍氏，〔五〕还报吴王。吴王闻之，大怒，赐子胥属镂〔六〕之剑以死。将死，曰：「树吾墓上以梓，〔七〕令可为器。抉吾眼置之吴东门，〔八〕以观越之灭吴也。」
〔一〕索隐左氏作「豢吴」。豢，养也。
〔二〕集解王肃曰：「石田不可耕。」
〔三〕集解服虔曰：「颠，陨也；越，坠也。颠越无道，则割绝无遗也。」索隐左传曰：「其颠越不共，则劓殄无遗育，无俾易种于兹邑，是商所以兴也，今君易之。」此则艾陵战时也。
〔四〕集解徐广曰：「一本作『盘庚之诰有颠之越之，商之以兴』。子胥传『诰曰有颠越商之兴』。」
〔五〕集解服虔曰：「鲍氏，齐大夫。」索隐左传直曰「使于齐」，杜预曰「私使人至齐属其子」。案：左传又曰「反役，王闻之」，明非子胥自使也。
〔六〕集解服虔曰：「属镂，剑名。赐使自刎。」索隐剑名，见越绝书。正义属音烛。镂音力于反。
〔七〕索隐左传云：「树吾墓槚，槚可材也，吴其亡乎！」梓槚相类，因变文也。
〔八〕索隐抉，乌穴反。此国语文，彼以「抉」为「辟」。又云「
以手抉之。王愠曰：『孤不使大夫得有见。』乃盛以鸱夷，投之江也」。正义吴俗传云「子胥亡后，越从松江北开渠至横山东北，筑城伐吴。子胥乃与越军梦，令从东南入破吴。越王即移向三江口岸立坛，杀白马祭子胥，杯动酒尽，越乃开渠。子胥作涛，荡罗城东，开入灭吴。至今犹号曰示浦，门曰」。是从东门入灭吴也。
齐鲍氏弒齐悼公。〔一〕吴王闻之，哭于军门外三日，〔二〕乃从海上攻齐。〔三〕齐人败吴，吴王乃引兵归。
〔一〕索隐公名阳生。左传哀十年曰「吴伐齐南鄙，齐人杀悼公」，不言鲍氏。又鲍牧以哀八年为悼公所杀，今言鲍氏，盖其宗党尔。且此伐在艾陵战之前年，今记于后，亦为颠倒错乱也。
〔二〕集解服虔曰：「诸侯相临之礼。」
〔三〕集解徐广曰：「上，一作『中』。」
十三年，吴召鲁、卫之君会于橐皋。〔一〕
〔一〕集解服虔曰：「橐皋，地名也。」杜预曰：「在淮南逡遒县东南。」索隐哀十二年左传曰：「公会吴于橐皋。卫侯会吴于郧。」此并言会卫橐皋者，案左传「吴征会于卫。初，卫杀吴行人，惧，谋于子羽。子羽曰『不如止也』。子木曰『往也』」。以本不欲赴会，故鲁以夏会卫，及秋乃会。太史公以其本召于橐皋，故不言郧。郧，发阳也，广陵县东南有发繇口。橐音他各反。逡遒，上七巡反，下酒尤反。
十四年春，吴王北会诸侯于黄池，〔一〕欲霸中国以全周室。六月（戊）〔丙〕子，越王句践伐吴。乙酉，越五千人与吴战。丙戌，虏吴太子友。丁亥，入吴。吴人告败于王夫差，夫差恶其闻也。〔二〕或泄其语，吴王怒，斩七人于幕下。〔三〕七月辛丑，吴王与晋定公争长。吴王曰：「于周室我为长。」〔四〕晋定公曰：「于姬姓我为伯。」〔五〕赵鞅怒，将伐吴，乃长晋定公。〔六〕吴王已盟，与晋别，欲伐宋。太宰嚭曰：「可胜而不能居也。」乃引兵归国。国亡太子，内空，王居外久，士皆罢敝，于是乃使厚币以与越平。
〔一〕集解杜预曰：「陈留封丘县南有黄亭，近济水。」
〔二〕集解贾逵曰：「恶其闻诸侯。」
〔三〕集解服虔曰：「以绝口。」
〔四〕集解杜预曰：「吴为太伯后，故为长。」
〔五〕集解杜预曰：「为侯伯。」
〔六〕集解徐广曰：「黄池之盟，吴先歃，晋次之，与外传同。」骃案：贾逵曰「外传曰『吴先歃，晋亚之』。先叙晋，晋有信，又所以外吴」。索隐此依左传文。案：左传「赵鞅呼司马寅曰：『建鼓整列，二臣死之，长幼必可知也。』是赵鞅怒。司马寅请姑视之，反曰：『肉食者无墨，今吴王有墨，国其胜乎？』杜预曰：墨，气色下也，国为敌所胜。又曰：『太子死乎？且夷德轻，不忍久，请少待之。』乃先晋人」，是也。徐、贾所云据国语，不与左传合，非也。左氏鲁襄公代晋、楚为会，先书晋，晋有信耳。外传即国语也，书有二名也。外吴者，吴夷，贱之，不许同中国，故言外也。
十五年，齐田常杀简公。
十八年，越益强。越王句践率兵（使）〔复〕伐败吴师于笠泽。楚灭陈。
二十年，越王句践复伐吴。〔一〕二十一年，遂围吴。二十三年十一月丁卯，越败吴。越王句践欲迁吴王夫差于甬东，〔二〕予百家居之。吴王曰：「孤老矣，不能事君王也。吾悔不用子胥之言，自令陷此。」遂自刭死。〔三〕越王灭吴，诛太宰嚭，以为不忠，而归。
〔一〕索隐哀十九年左传曰：「越人侵楚，以误吴也。」杜预曰：「误吴，使不为备也。」无伐吴事。
〔二〕集解贾逵曰：「甬东，越东鄙，甬江东也。」韦昭曰：「句章，东海口外州也。」索隐国语曰甬句东，越地，会稽句章县东海中州也。案：今鄮县是也。
〔三〕集解越绝书曰：「夫差冢在犹亭西卑犹位，越王使干戈人一土以葬之。近太湖，去县五十七里。」索隐左传「乃缢，越人以归」也。犹亭，亭名。「卑犹位」三字共为地名，吴地记曰「徐枕山，一名卑犹山」是。音路禾反，小竹笼，以盛土。
太史公曰：孔子言「太伯可谓至德矣，三以天下让，民无得而称焉」。〔一〕余读春秋古文，乃知中国之虞与荆蛮句吴兄弟也。延陵季子之仁心，慕义无穷，见微而知清浊。呜呼，又何其闳览博物君子也！〔二〕
〔一〕集解王肃曰：「太伯弟季历贤，又生圣子昌，昌必有天下，故太伯以天下三让于王季。其让隐，故无得而称言之者，所以为至德也。」
〔二〕集解皇览曰：「延陵季子冢在毗陵县暨阳乡，至今吏民皆祀之。」
