<!-- { "loadSidebar": true } -->
史记卷二十三
礼书第一
索隐书者，五经六籍总名也。此之八书，记国家大体。班氏谓之志，志，记也。正义天地位，日月明，四时序，阴阳和，风雨节，群品滋茂，万物宰制，君臣朝廷尊卑贵贱有序，咸谓之礼。五经六籍，咸谓之书。故曲礼云「道德仁义非礼不成，教训正俗非礼不备，分争辩讼非礼不决」云云。
太史公曰：洋洋〔一〕美德乎！宰制万物，役使群众，岂人力也哉？〔二〕余至大行礼官，〔三〕观三代损益，乃知缘人情而制礼，依人性而作仪，其所由来尚矣。
〔一〕索隐音羊。洋洋，美盛貌。邹诞生音翔。
〔二〕正义言天地宰制万物，役使群品，顺四时而动，咸有成功，岂藉人力营为哉，是美善盛大众多之德也。故孔子曰「四时行焉，百物生焉」。
〔三〕索隐大行，秦官，主礼仪。汉景帝改曰大鸿胪。鸿胪，掌九宾之仪也。
人道经纬万端，规矩无所不贯，诱进以仁义，束缚以刑罚，故德厚者位尊，禄重者宠荣，所以总一海内而整齐万民也。人体安驾乘，〔一〕为之金舆错衡以繁其饰；〔二〕目好五色，为之黼黻文章以表其能；耳乐钟磬，为之调谐八音以荡其心；口甘五味，为之庶羞酸咸以致其美；〔三〕情好珍善，为之琢磨圭璧以通其意。故大路越席，〔四〕皮弁布裳，〔五〕朱弦洞越，〔六〕大羹玄酒，〔七〕所以防其淫侈，救其雕敝。〔八〕是以君臣朝廷尊卑贵贱之序，下及黎庶车舆衣服宫室饮食嫁娶丧祭之分，事有宜适，物有节文。仲尼曰：「禘自既灌而往者，吾不欲观之矣。」〔九〕
〔一〕正义时证反。
〔二〕集解周礼王之五路有金路。郑玄曰：「以金饰诸末。」索隐错镂衡扼为文饰也。诗曰「约軧错衡」，毛传云「错衡，文衡也。」正义为，于伪反。错作「?」，七公反。
〔三〕集解周礼曰：「羞用百有二十品。」郑玄曰：「羞出于牲及禽兽，以备其滋味，谓之庶羞。」郑众曰：「羞者，进也。」
〔四〕集解服虔曰：「大路，祀天车也。越席，结括草以为席也。」王肃曰：「不缘也。」正义按：括草，蒲草。越，户括反。
〔五〕集解周礼曰：「王视朝则皮弁之服。」郑玄曰：「皮弁之服，十五升白布衣，积素为裳也。」正义以鹿子皮为弁也。按：襞积素布而为裳也。
〔六〕集解郑玄曰：「朱弦，练朱丝弦也。越，瑟底孔。」
〔七〕集解郑玄曰：「大羹，肉湆不调以盐菜也。玄酒，水也。」
〔八〕索隐雕谓雕饰也。言雕饰是奢侈之弊也。
〔九〕集解孔安国曰：「禘祫之礼，为序昭穆也，故毁庙之主及群庙之主皆合食于太祖。灌者，酌郁鬯，灌于太祖，以降神也。既灌之后，列尊卑，序昭穆。而鲁逆祀，跻僖公，乱昭穆，故不欲观之。」
周衰，礼废乐坏，大小相踰，管仲之家，兼备三归。〔一〕循法守正者见侮于世，奢溢僭差者谓之显荣。自子夏，门人之高弟也〔二〕，犹云「出见纷华盛丽而说，入闻夫子之道而乐，二者心战，未能自决」，而况中庸以下，渐渍于失教，被服于成俗乎？孔子曰「必也正名」，于卫所居不合。〔三〕仲尼没后，受业之徒沈湮而不举，或适齐、楚，或入河海，〔四〕岂不痛哉！
〔一〕集解包氏曰：「三归，娶三姓女也。妇人谓嫁曰归。」
〔二〕索隐言子夏是孔子门人之中高弟者，谓才优而品第高也，故论语四科有「文学子游、子夏」是。
〔三〕集解论语曰：「子路曰『卫君待子而为政，子将奚先』？子曰『必也正名乎』！」马融曰：「正百事之名。」
〔四〕正义论语云大师挚适齐，亚饭干适楚，鼓方叔入于河，少师阳、击磬襄入于海。鲁哀公时，礼坏乐崩，人皆去也。
至秦有天下，悉内六国礼仪，采择其善，虽不合圣制，其尊君抑臣，朝廷济济，依古以来。〔一〕至于高祖，光有四海，叔孙通颇有所增益减损，大抵皆袭秦故。〔二〕自天子称号〔三〕下至佐僚及宫室官名，少所变改。孝文即位，有司议欲定仪礼，孝文好道家之学，以为繁礼饰貌，无益于治，躬化谓何耳，〔四〕故罢去之。孝景时，御史大夫晁错明于世务刑名，数干谏孝景曰：「诸侯藩辅，臣子一例，古今之制也。今大国专治异政，不禀京师，恐不可传后。」孝景用其计，而六国畔逆，〔五〕以错首名，天子诛错以解难。〔六〕事在袁盎语中。是后官者养交安禄而已，莫敢复议。
〔一〕正义秦采择六国礼仪，尊君抑臣，朝廷济济，依古以来典法行之。
〔二〕集解应劭曰：「抵，至也。」瓒曰：「抵，归也。」索隐按：大抵犹大略也。臣瓒以抵训为归，则是大略大归，其义通也。
〔三〕正义称，尺证反。
〔四〕正义孝文本纪云上身衣弋绨，所幸慎夫人令衣不曳地，帏帐不得文绣，治霸陵皆以瓦器。是躬化节俭，谓何嫌耳，不须繁礼饰貌也。
〔五〕正义吴、楚、赵、菑川、济南、胶西为六国也。齐孝王狐疑城守，三国兵围齐，齐使路中大夫告天子，故不言七国也。
〔六〕正义上纪买反，下乃惮反。
今上即位，招致儒术之士，令共定仪，十余年不就。或言古者太平，万民和喜，瑞应辨至，〔一〕乃采风俗，定制作。上闻之，制诏御史曰：「盖受命而王，各有所由兴，殊路而同归，谓因民而作，追俗为制也。议者咸称太古，百姓何望？汉亦一家之事，典法不传，谓子孙何？化隆者闳博，治浅者褊狭，可不勉与！」乃以太初之元改正朔，〔二〕易服色，封太山，定宗庙百官之仪，以为典常，垂之于后云。
〔一〕正义辨音遍。
〔二〕集解应劭曰：「初用夏正，以正月为岁首，改年为太初。」
礼由人起。人生有欲，欲而不得则不能无忿，忿而无度量则争，〔一〕争则乱。先王恶其乱，故制礼义以养人之欲，给人之求，使欲不穷于物，物不屈于欲，〔二〕二者相待而长，是礼之所起也。故礼者养也。稻粱五味，所以养口也；椒兰芬茞，〔三〕所以养鼻也；钟鼓管弦，所以养耳也；刻镂文章，所以养目也；疏房床笫几席，所以养体也：〔四〕故礼者养也。
〔一〕正义音诤。
〔二〕正义屈，群物反。
〔三〕索隐音止，又昌改反。
〔四〕集解服虔曰：「箦谓之笫。」索隐疏谓?也。正义疏谓?也。笫，侧里反。
君子既得其养，又好其辨也。所谓辨者，贵贱有等，长少有差，贫富轻重皆有称也。故天子大路越席，所以养体也；〔一〕侧载臭茞，所以养鼻也；〔二〕前有错衡，所以养目也；〔三〕和鸾之声〔四〕，步中武象，骤中韶濩，所以养耳也；〔五〕龙旗九斿，所以养信也；〔六〕寝兕〔七〕持虎，〔八〕鲛韅〔九〕弥龙，〔一０〕所以养威也。故大路之马，必信至教顺，然后乘之，所以养安也。孰知夫（士）出死要节之所以养生也。〔一一〕孰知夫轻费用之所以养财也，〔一二〕孰知夫恭敬辞让之所以养安也，〔一三〕孰知夫礼义文理之所以养情也。〔一四〕
〔一〕正义谓蒲草为席，既絜且柔，絜可以祀神，柔可以养体也。
〔二〕索隐刘氏云：「侧，特也。臭，香也。茞，香草也。言天子行，特得以香草自随也，其余则否。」臭为香者，山海经云「臭如蘪芜」，易曰「其臭如兰」，是臭为草之香也。今以侧为边侧，载者置也，言天子之侧常置芳香于左右。
〔三〕集解诗云：「约軧错衡。」毛传云：「错衡，文衡也。」
〔四〕集解郑玄曰：「和，鸾，皆铃也，所以为车行节也。韩诗内传曰鸾在衡，和在轼前，升车则马动，马动则鸾鸣，鸾鸣则和应。」服虔曰：「鸾在镳，和云：「鸾，以金为鸾，悬铃其中?在衡。续汉书舆服志曰鸾雀（立）〔在〕衡也。」正义皇，于衡上，以为迟疾之节，所以正威仪行舒疾也。」
〔五〕集解郑玄曰：「武，武王乐也。象，武舞也。韶，舜乐也。濩，汤乐也。」正义步犹缓。缓车则和鸾之音中于武象，骤车中于韶濩也。
〔六〕集解周礼曰：「交龙为旗。」正义斿音旒。
〔七〕索隐按：以兕牛皮为席。正义兕音似。尔雅云兕似牛。
〔八〕索隐持虎者，以猛兽皮文饰倚较及伏轼，故云持虎。刘氏云「画之于旍竿及楯仗等」，以今所见为说也。
〔九〕集解徐广曰：「鲛鱼皮可以饰服器，音交。韅者，当马腋之革，音呼见反。」索隐以鲛鱼皮饰韅。韅，马腹带也。
〔一０〕集解徐广曰：「乘舆车金薄璆龙为舆倚较，文虎伏轼，龙首衔轭。」索隐弥亦音弭，谓金饰衡枙为龙。此皆王者服御崇饰，所以示威武，故云「所以养威」也。此文皆出大戴礼，盖是荀卿所说。刘氏云：「薄犹饰也。璆然，龙貌。璆音虬。」
〔一一〕索隐言人谁知夫志士推诚守死，要立名节。仍是养生安身之本，故下云「人苟生之为见，若者必死」，是解上意，言人苟以贪生之为见，不能见危致命，若者必死。若犹如也，言执心为见，如此者必刑戮及身，故云「必死」。下文皆放此也。正义夫音扶。要音腰。孰知犹审知也。出死犹处死也。审知志士推诚处死，要立名节，若曹沬、茅焦，所以养生命也。
〔一二〕正义费音芳味反。轻犹薄。言审知尟薄费用则能畜聚，所以养财货也。
〔一三〕正义言审知恭敬辞让所以养体安身。
〔一四〕正义言审知礼义文章道理所以养其情性。此四科，是儒者有礼义，故两得之也。
人苟生之为见，若者必死；〔一〕苟利之为见，若者必害；〔二〕怠惰之为安，若者必危；〔三〕情胜之为安，若者必灭。〔四〕故圣人一之于礼义，则两得之矣；一之于情性，则两失之矣。故儒者将使人两得之者也，墨者将使人两失之者也。〔五〕是儒墨之分。〔六〕
〔一〕正义苟，且；若，如此也。言平凡好生之人，且见操节之士，以礼义处死，养得其生有效，如此者必死也。
〔二〕正义言平凡好利之人，且见利义之士，以轻省费用，养得其财有效，如此者必害身也。
〔三〕正义惰，徒卧反。言平凡怠惰之人，且见有礼之士，以恭敬礼让，养得安乐有效，如此者必危亡也。
〔四〕索隐覆解上「礼义文理之所以养情也」。正义胜音叔证反。言平凡好胜之人，且见利义之士，礼义文理，养得其情性有效，如此者必灭亡也。此四科，是墨者无礼义，故两失之也。
〔五〕索隐墨者不尚礼义而任俭啬，无仁恩，故使人两失之。易曰「悦以使人，人忘其死」是也。
〔六〕正义分，扶问反。分犹等也。若儒等者是治辨之极，强固之本，威行之道，功名之总，则天下归之矣。
