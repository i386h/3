<!-- { "loadSidebar": true } -->
黄丞相霸者，淮阳人也。以读书为吏，至颍川太守。治颍川，以礼义条教喻告化之。犯法者，风晓令自杀。化大行，名声闻。孝宣帝下制曰：「颍川太守霸，以宣布诏令治民，道不拾遗，男女异路，狱中无重囚。赐爵关内侯，黄金百斤。」征为京兆尹而至丞相，复以礼义为治。以丞相病死。子嗣，后为列侯。黄丞相卒，以御史大夫于定国代。于丞相已有廷尉传，在张廷尉语中。于丞相去，御史大夫韦玄成代。
韦丞相玄成者，即前韦丞相子也。代父，后失列侯。其人少时好读书，明于诗、论语。为吏至卫尉，徙为太子太傅。御史大夫薛君免，〔一〕为御史大夫。于丞相乞骸骨免，而为丞相，因封故邑为扶阳侯。数年，病死。孝元帝亲临丧，赐赏甚厚。子嗣后。其治容容随世俗浮沈，而见谓谄巧。而相工本谓之当为侯代父，而后失之；复自游宦而起，至丞相。父子俱为丞相，世闲美之，岂不命哉！相工其先知之。韦丞相卒，御史大夫匡衡代。
〔一〕集解名广德也。
丞相匡衡者，东海人也。好读书，从博士受诗。家贫，衡佣作以给食饮。才下，数射策不中，至九，乃中丙科。其经以不中科故明习。补平原文学卒史。数年，郡不尊敬。御史征之，以补百石属荐为郎，而补博士，拜为太子少傅，而事孝元帝。孝元好诗，而迁为光禄勋，居殿中为师，授教左右，而县官坐其旁听，甚善之，日以尊贵。御史大夫郑弘坐事免，而匡君为御史大夫。岁余，韦丞相死，匡君代为丞相，封乐安侯。以十年之闲，不出长安城门而至丞相，岂非遇时而命也哉！
太史公曰：深惟〔一〕士之游宦所以至封侯者，微甚。〔二〕然多至御史大夫即去者。诸为大夫而丞相次也，其心冀幸丞相物故也。〔三〕或乃阴私相毁害，欲代之。然守之日久不得，或为之日少而得之，至于封侯，真命也夫！御史大夫郑君守之数年不得，匡君居之未满岁，而韦丞相死，即代之矣，岂可以智巧得哉！多有贤圣之才，困厄不得者众甚也。
〔一〕索隐案：此论匡衡已来事，则后人所述也，而亦称「太史公」，其序述浅陋，一何诬也！
〔二〕集解徐广曰：「微，一作『征』。」
〔三〕集解高堂隆答魏朝访曰：「物，无也。故，事也。言无复所能于事。」
【索隐述赞】张苍主计，天下作程。孙臣始绌，秦历尚行。御史亚相，相国阿衡。申屠面折，周子廷争。其它娖娖，无所发明。
史记卷九十七
郦生陆贾列传第三十七
郦生食其者，〔一〕陈留高阳人也。〔二〕好读书，家贫落魄，〔三〕无以为衣食业，为里监门吏。〔四〕然县中贤豪不敢役，县中皆谓之狂生。
〔一〕正义历异几三音也。
〔二〕集解徐广曰：「今在圉县。」索隐案：高阳属陈留圉县。高阳，乡名也，故耆旧传云「食其，高阳乡人」。正义陈留风俗传云「高阳在雍兵西南」。括地志云「圉城在汴州雍丘县西南。食其墓在雍丘西南二十八里」。盖谓此也。
〔三〕集解应劭曰：「落魄，志行衰恶之貌也。」晋灼曰：「落薄，落托，义同也。」索隐案：郑氏云「魄音薄」。应劭云「志行衰恶之貌也」。
〔四〕正义监音甲衫反。战国策云齐宣谓颜斶曰：「夫监门闾里，士之贱也。」
及陈胜、项梁等起，诸将徇地过高阳者数十人，〔一〕郦生闻其将皆握齱〔二〕好苛礼〔三〕自用，不能听大度之言，郦生乃深自藏匿。后闻沛公将兵略地陈留郊，沛公麾下骑士适郦生里中子也，〔四〕沛公时时问邑中贤士豪俊。骑士归，郦生见谓之曰：「吾闻沛公慢而易人，多大略，此真吾所愿从游，莫为我先。〔五〕若见沛公，谓曰『臣里中有郦生，年六十余，长八尺，人皆谓之狂生，生自谓我非狂生』。」骑士曰：「沛公不好儒，诸客冠儒冠来者，沛公辄解其冠，溲溺〔六〕其中。与人言，常大骂。未可以儒生说也。」郦生曰：「弟言之。」骑士从容言如郦生所诫者。
〔一〕正义徇，略也。
〔二〕集解应劭曰：「握齱，急促之貌。」索隐应劭曰齱音若「
促」。邹氏音?角反。韦昭云「握齱，小节也」。
〔三〕索隐案：苛亦作「荷」。贾逵云「苛，烦也」。小颜云「苛，细也」。
〔四〕集解服虔曰：「食其里中子适作沛公骑士。」索隐适食其里中子。适音释。服虔、苏林皆云沛公骑士适是食其里中人也。案：言适近作骑士。
〔五〕索隐案：先谓先容，言无人为我作绍介也。正义为，于伪反。
〔六〕索隐上所由反。下乃吊反，亦如字。溲即溺也。
沛公至高阳传舍，〔一〕使人召郦生。郦生至，入谒，沛公方倨床使两女子洗足，〔二〕而见郦生。郦生入，则长揖不拜，曰：「足下欲助秦攻诸侯乎？且欲率诸侯破秦也？」沛公骂曰：「竖儒！〔三〕夫天下同苦秦久矣，故诸侯相率而攻秦，何谓助秦攻诸侯乎？」郦生曰：「必聚徒合义兵诛无道秦，不宜倨见长者。」于是沛公辍洗，起摄衣，〔四〕延郦生上坐，谢之。郦生因言六国从横时。沛公喜，赐郦生食，问曰：「计将安出？」郦生曰：「足下起纠合之众，〔五〕收散乱之兵，不满万人，欲以径入强秦，此所谓探虎口者也。夫陈留，天下之冲，四通五达之郊也，〔六〕今其城又多积粟。臣善其令，〔七〕请得使之，令下足下。〔八〕即不听，足下举兵攻之，臣为内应。」于是遣郦生行，沛公引兵随之，遂下陈留。号郦食其为广野君。
〔一〕集解徐广曰：「二世三年二月。」
〔二〕索隐案：乐产云「边床曰倨。」
〔三〕索隐案：竖者，僮仆之称。沛公轻之，以比奴竖，故曰「竖儒」也。
〔四〕正义摄犹言敛着也。
〔五〕集解一作「乌合」，一作「瓦合」。
〔六〕集解如淳曰：「四面中央，凡五达也。」瓒曰：「四通五达，言无险阻也。」
〔七〕正义言食其与陈留县令相善也。
〔八〕正义令力征反。下谓降之也。
郦生言其弟郦商，使将数千人从沛公西南略地。郦生常为说客，驰使诸侯。
汉三年秋，项羽击汉，拔荥阳，汉兵遁保巩、洛。楚人闻淮阴侯破赵，彭越数反梁地，〔一〕则分兵救之。淮阴方东击齐，汉王数困荥阳、成皋，计欲捐成皋以东，屯巩、洛以拒楚。郦生因曰：「臣闻知天之天者，王事可成；不知天之天者，王事不可成。王者以民人为天，〔二〕而民人以食为天。夫敖仓，天下转输久矣，臣闻其下乃有藏粟甚多，楚人拔荥阳，不坚守敖仓，乃引而东，令适卒〔三〕分守成皋，此乃天所以资汉也。方今楚易取而汉反郄，自夺其便，〔四〕臣窃以为过矣。且两雄不俱立，楚汉久相持不决，百姓骚动，海内摇荡，农夫释耒，工女〔五〕下机，天下之心未有所定也。愿足下急复进兵，收取荥阳，据敖仓之粟，〔六〕塞成皋之险，〔七〕杜大行之道，〔八〕距蜚狐之口，〔九〕守白马之津，以示诸侯效实形制之势，则天下知所归矣。方今燕、赵已定，唯齐未下。今田广据千里之齐，田闲将二十万之众，军于历城，诸田宗强，负海阻河济，南近楚，人多变诈，足下虽遣数十万师，未可以岁月破也。臣请得奉明诏说齐王，使为汉而称东藩。」上曰：「善。」
〔一〕索隐数音朔。
〔二〕索隐王者以人为天。案：此语出管子。
〔三〕索隐上音直革反。案：通俗文云「罚罪云谪」，即所谓谪戍。又音陟革反。卒，租忽反。
〔四〕索隐汉反却自夺便。以言不取敖仓，是汉却，自夺其便利。
〔五〕索隐谓女工工巧也。汉书作「红」，音工。
〔六〕正义敖仓在今郑州荥阳县西十有五里，石门之东，北临汴水，南带三皇山。秦始皇时置仓于敖山上，故名之曰敖仓也。
〔七〕正义即泛水县山也。
〔八〕集解韦昭曰：「在河内野王北也。」
〔九〕集解如淳曰：「上党壶关也。」骃案：蜚狐在代郡西南。正义案：蔚州飞狐县北百五十里有秦汉故郡城。西南有山，俗号为飞狐口也。
乃从其画，复守敖仓，而使郦生说齐王曰：「王知天下之所归乎？」王曰：「不知也。」曰：「王知天下之所归，则齐国可得而有也；若不知天下之所归，即齐国未可得保也。」齐王曰：「天下何所归？」曰：「归汉。」曰：「先生何以言之？」曰：「汉王与项王戮力西面击秦，约先入咸阳者王之。汉王先入咸阳，项王负约不与而王之汉中。项王迁杀义帝，汉王闻之，起蜀汉之兵击三秦，出关而责义帝之处，收天下之兵，立诸侯之后。降城即以侯其将，得赂即以分其士，与天下同其利，豪英贤才皆乐为之用。诸侯之兵四面而至，蜀汉之粟方船而下。〔一〕项王有倍约之名，杀义帝之负；于人之功无所记，于人之罪无所忘；战胜而不得其赏，拔城而不得其封；非项氏莫得用事；为人刻印，刓而不能授；〔二〕攻城得赂，积而不能赏：天下畔之，贤才怨之，而莫为之用。故天下之士归于汉王，可坐而策也。夫汉王发蜀汉，定三秦；涉西河之外，援上党之兵；〔三〕下井陉，诛成安君；破北魏，〔四〕举三十二城：此蚩尤之兵也，非人之力也，天之福也。今已据敖仓之粟，塞成皋之险，守白马之津，杜大行之阪，距蜚狐之口，天下后服者先亡矣。王疾先下汉王，齐国社稷可得而保也；不下汉王，危亡可立而待也。」田广以为然，乃听郦生，罢历下兵守战备，与郦生日纵酒。
〔一〕索隐案：方船谓并舟也。战国策「方船积粟，循江而下」也。
〔二〕集解孟康曰：「刓断无复廉锷也。」瓒曰：「项羽吝于爵赏，玩惜侯印，不能以封其人也。」索隐刓音五官反。案：郭象注庄子云「杬团无圭角」。汉书作「玩」，言玩惜不忍授人也。
〔三〕正义援音爰。
〔四〕索隐谓魏豹也。豹在河北故也。亦谓「西魏」，以大梁在河南故也。
淮阴侯闻郦生伏轼下齐七十余城，乃夜度兵平原袭齐。齐王田广闻汉兵至，以为郦生卖己，乃曰：「汝能止汉军，我活汝；不然，我将亨汝！」郦生曰：「举大事不细谨，盛德不辞让。而公不为若更言！」齐王遂亨郦生，引兵东走。
汉十二年，曲周侯郦商以丞相将兵击黥布有功。高祖举列侯功臣，思郦食其。郦食其子疥〔一〕数将兵，功未当侯，上以其父故，封疥为高梁侯。后更食武遂，嗣三世。元狩元年中，武遂侯平〔二〕坐诈诏衡山王取百斤金，当弃市，病死，国除也。
〔一〕索隐疥音界。后更封武遂三世。地理志武遂属河闲。案：汉书作「武阳子遂」，衍文也。
〔二〕正义年表云「卒，子?嗣。卒，子平嗣，元年有罪国除」。而汉书云「更食武阳，子遂嗣」，恐汉书误也。
陆贾者，楚人也。〔一〕以客从高祖定天下，名为有口辩士，居左右，常使诸侯。
