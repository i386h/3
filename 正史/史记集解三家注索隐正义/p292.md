<!-- { "loadSidebar": true } -->
〔二〕集解宋均曰：「春秋少阳少阴，气弱未全，须人功而后用，士庶法之，教而后成，宗仁本义。天子诸侯必春秋讲武，简阅车徒，以顺时气，不忘战也。」索隐按：宋均云「宗本仁义，助少阴少阳之气，因而教以简阅车徒」。
〔三〕索隐靡音糜。獘犹凋敝也。
〔四〕集解徐广曰：「泽，一作『斥』。」瓒曰：「其地多水泽，又有卤。」
〔五〕集解文颖曰：「转刍谷就战是也。」
〔六〕集解徐广曰：「腄在东莱，音缒。」索隐县名，在东莱，音逐瑞反，注音缒。
及至高皇帝定天下，略地于边，闻匈奴聚于代谷之外而欲击之。御史成进谏曰：「不可。夫匈奴之性，兽聚而鸟散，从之如搏影。今以陛下盛德攻匈奴，臣窃危之。」高帝不听，遂北至于代谷，果有平城之围。高皇帝盖悔之甚，乃使刘敬往结和亲之约，然后天下忘干戈之事。故兵法曰「兴师十万，日费千金」。夫秦常积众暴兵数十万人，虽有覆军杀将系虏单于之功，亦适足以结怨深雠，不足以偿天下之费。夫上虚府库，下敝百姓，甘心于外国，非完事也。夫匈奴难得而制，非一世也。行盗侵驱，所以为业也，天性固然。上及虞夏殷周，固弗程督，禽兽畜之，不属为人。夫上不观虞夏殷周之统，而下（修）〔循〕近世之失，此臣之所大忧，百姓之所疾苦也。且夫兵久则变生，事苦则虑易。乃使边境之民獘靡愁苦而有离心，将吏相疑而外市，〔一〕故尉佗、章邯得以成其私也。夫秦政之所以不行者，权分乎二子，此得失之效也。故周书曰「安危在出令，存亡在所用」。愿陛下详察之，少加意而熟虑焉。
〔一〕集解张晏曰：「与外国交求利己，若章邯之比。」
是时赵人徐乐、〔一〕齐人严安〔二〕俱上书言世务，各一事。徐乐曰：
〔一〕索隐乐音岳。
〔二〕索隐按：本姓庄，避明帝讳，后并改「严」也。安及徐乐并拜郎中。乐后为中大夫。
臣闻天下之患在于土崩，不在于瓦解，古今一也。何谓土崩？秦之末世是也。陈涉无千乘之尊，尺土之地，身非王公大人名族之后，无乡曲之誉，非有孔、墨、曾子之贤，陶朱、猗顿之富也，然起穷巷，奋棘矜，〔一〕偏袒大呼而天下从风，此其故何也？由民困而主不恤，下怨而上不知（也），俗已乱而政不修，此三者陈涉之所以为资也。是之谓土崩。故曰天下之患在于土崩。何谓瓦解？吴、楚、齐、赵之兵是也。七国谋为大逆，号皆称万乘之君，带甲数十万，威足以严其境内，财足以劝其士民，然不能西攘尺寸之地而身为禽于中原者，此其故何也？非权轻于匹夫而兵弱于陈涉也，当是之时，先帝之德泽未衰而安土乐俗之民众，故诸侯无境外之助。此之谓瓦解，故曰天下之患不在瓦解。由是观之，天下诚有土崩之势，虽布衣穷处之士或首恶而危海内，陈涉是也。况三晋之君或存乎！天下虽未有大治也，诚能无土崩之势，虽有强国劲兵不得旋踵而身为禽矣，吴、楚、齐、赵是也。况群臣百姓能为乱乎哉！此二体者，安危之明要也，贤主所留意而深察也。
〔一〕集解矜音勤。索隐下音勤。矜，今戟柄。棘，戟也。
闲者关东五谷不登，年岁未复，民多穷困，重之以边境之事，推数循理而观之，则民且有不安其处者矣。不安故易动。易动者，土崩之势也。故贤主独观万化之原，明于安危之机，修之庙堂之上，而销未形之患。其要，期使天下无土崩之势而已矣。故虽有强国劲兵，陛下逐走兽，射蜚鸟，弘游燕之囿，淫纵恣之观，极驰骋之乐，自若也。金石丝竹之声不绝于耳，帷帐之私俳优侏儒之笑不乏于前，而天下无宿忧。名何必汤武，俗何必成康！虽然，臣窃以为陛下天然之圣，宽仁之资，而诚以天下为务，则汤武之名不难侔，而成康之俗可复兴也。此二体者立，然后处尊安之实，扬名广誉于当世，亲天下而服四夷，余恩遗德为数世隆，南面负扆摄袂而揖王公，此陛下之所服也。臣闻图王不成，其敝足以安。安则陛下何求而不得，何为而不成，何征而不服乎哉！严安上书曰：
臣闻周有天下，其治三百余岁，成康其隆也，刑错四十余年而不用。及其衰也，亦三百余岁，故五伯更起。五伯者，常佐天子兴利除害，诛暴禁邪，匡正海内，以尊天子。五伯既没，贤圣莫续，天子孤弱，号令不行。诸侯恣行，强陵弱，众暴寡，田常篡齐，六卿分晋，并为战国，此民之始苦也。于是强国务攻，弱国备守，合从连横，驰车击毂，介冑生虮虱，民无所告愬。
及至秦王，蚕食天下，并吞战国，称号曰皇帝，主海内之政，坏诸侯之城，销其兵，铸以为锺虡，〔一〕示不复用。元元黎民得免于战国，逢明天子，人人自以为更生。向使秦缓其刑罚，薄赋敛，省繇役，贵仁义，贱权利，上笃厚，〔二〕下智巧，〔三〕变风易俗，化于海内，则世世必安矣。秦不行是风而（修）〔循〕其故俗，为智巧权利者进，笃厚忠信者退；法严政峻，谄谀者众，日闻其美，意广心轶。欲肆威海外，乃使蒙恬将兵以北攻胡，辟地进境，戍于北河，蜚刍挽粟以随其后。又使尉（佗）屠睢〔四〕将楼船之士南攻百越，使监禄〔五〕凿渠运粮，深入越，越人遁逃。旷日持久，粮食绝乏，越人击之，秦兵大败。秦乃使尉佗将卒以戍越。当是时，秦祸北构于胡，南挂于越，宿兵无用之地，进而不得退。行十余年，丁男被甲，丁女转输，苦不聊生，自经于道树，死者相望。及秦皇帝崩，天下大叛。陈胜、吴广举陈，〔六〕武臣、张耳举赵，项梁举吴，田儋举齐，景驹举郢，周市举魏，韩广举燕，穷山通谷豪士并起，不可胜载也。然皆非公侯之后，非长官之吏也。无尺寸之势，起闾巷，杖棘矜，应时而皆动，不谋而俱起，不约而同会，壤长地进，〔七〕至于霸王，时教使然也。秦贵为天子，富有天下，灭世绝祀者，穷兵之祸也。故周失之弱，秦失之强，不变之患也。
〔一〕索隐下音巨。邹氏本作「鐻」，音同。
〔二〕索隐上犹尚也，贵也。
〔三〕索隐谓智巧为下也。
〔四〕索隐案：尉，官也。他，赵他也，音徒何反。屠睢，人姓名。睢音虽。
〔五〕集解韦昭曰：「监御史名禄也。」
〔六〕索隐谓胜、广举兵于陈。举音如字。或音据，恐疏也。下同。
〔七〕集解张晏曰：「长，进益也。」
今欲招南夷，朝夜郎，降羌僰，〔一〕略濊州，〔二〕建城邑，深入匈奴，燔其茏城，〔三〕议者美之。此人臣之利也，非天下之长策也。今中国无狗吠之惊，而外累于远方之备，靡敝国家，非所以子民也。行无穷之欲，甘心快意，结怨于匈奴，非所以安边也。祸结而不解，兵休而复起，近者愁苦，远者惊骇，非所以持久也。今天下锻甲砥剑，桥箭累弦，转输运粮，未见休时，此天下之所共忧也。夫兵久而变起，事烦而虑生。今外郡之地或几千里，列城数十，形束壤制，〔四〕旁胁诸侯，非公室之利也。上观齐晋之所以亡者，公室卑削，六卿大盛也；下观秦之所以灭者，严法刻深，欲大无穷也。今郡守之权，非特六卿之重也；地几千里，非特闾巷之资也；甲兵器械，非特棘矜之用也：以遭万世之变，则不可称讳也。
〔一〕索隐僰，白北反，又皮逼反。
〔二〕集解如淳曰：「东夷也。」索隐濊州，地名，即古濊貊国也。音纡废反。
〔三〕索隐匈奴城名，音龙。燔音烦。燔，烧也。
〔四〕集解服虔曰：「言所束在郡守，土壤足以专民制。」苏林曰：「言其土地形势足以束制其民也。」索隐案：谓地形及土壤皆束制在诸侯也。
书奏天子，天子召见三人，谓曰：「公等皆安在？何相见之晚也！」〔一〕于是上乃拜主父偃、徐乐、严安为郎中。〔偃〕数见，上疏言事，诏拜偃为谒者，迁（乐）为中大夫。一岁中四迁偃。
〔一〕集解徐广曰：「它史记本皆不见严安，此旁所篹者，皆取汉书耳。然汉书不宜乃容大异，或写史记承阙脱也。」索隐篹音撰。
偃说上曰：「古者诸侯不过百里，强弱之形易制。今诸侯或连城数十，地方千里，缓则骄奢易为淫乱，急则阻其强而合从以逆京师。今以法割削之，则逆节萌起，前日晁错是也。今诸侯子弟或十数，而适嗣代立，余虽骨肉，无尺寸地封，则仁孝之道不宣。愿陛下令诸侯得推恩分子弟，以地侯之。彼人人喜得所愿，上以德施，实分其国，不削而稍弱矣。」于是上从其计。〔一〕又说上曰：「茂陵初立，天下豪桀并兼之家，乱众之民，皆可徙茂陵，内实京师，外销奸猾，此所谓不诛而害除。」上又从其计。
〔一〕集解徐广曰：「元朔二年，始令诸侯王分封子弟也。」
尊立卫皇后，及发燕王定国阴事，盖偃有功焉。大臣皆畏其口，赂遗累千金。人或说偃曰：「太横矣。」主父曰：「臣结发游学四十余年，身不得遂，亲不以为子，昆弟不收，宾客弃我，我阨日久矣。且丈夫生不五鼎食，死即五鼎烹耳。吾日暮途远，故倒行暴施之。」〔一〕
〔一〕索隐按：偃言吾日暮途远，恐赴前途不跌，故须倒行而逆施，乃可及耳。今此本作「暴」。暴者，言已困久得申，须急暴行事以快意也。暴者，卒也，急也。
偃盛言朔方地肥饶，外阻河，蒙恬城之以逐匈奴，内省转输戍漕，广中国，灭胡之本也。上览其说，下公卿议，皆言不便。公孙弘曰：「秦时常发三十万众筑北河，终不可就，已而弃之。」主父偃盛言其便，上竟用主父计，立朔方郡。
元朔二年，主父言齐王内淫佚行僻，上拜主父为齐相。至齐，遍召昆弟宾客，散五百金予之，数之曰：「始吾贫时，昆弟不我衣食，宾客不我内门；今吾相齐，诸君迎我或千里。吾与诸君绝矣，毋复入偃之门！」乃使人以王与姊奸事动王，王以为终不得脱罪，恐效燕王论死，乃自杀。有司以闻。
主父始为布衣时，尝游燕、赵，及其贵，发燕事。赵王恐其为国患，欲上书言其阴事，为偃居中，不敢发。及为齐相，出关，即使人上书，告言主父偃受诸侯金，以故诸侯子弟多以得封者。及齐王自杀，上闻大怒，以为主父劫其王令自杀，乃征下吏治。主父服受诸侯金，实不劫王令自杀。上欲勿诛，是时公孙弘为御史大夫，乃言曰：「
齐王自杀无后，国除为郡，入汉，主父偃本首恶，陛下不诛主父偃，无以谢天下。」乃遂族主父偃。
主父方贵幸时，宾客以千数，及其族死，无一人收者，唯独洨孔车〔一〕收葬之。天子后闻之，以为孔车长者也。
〔一〕集解徐广曰：「孔车，洨人也。沛有洨县。」索隐洨，户交反。按：县名，在沛。车，尺奢反。
