<!-- { "loadSidebar": true } -->
〔一〕集解贾逵曰：「伯宗，晋大夫。」
〔二〕集解服虔曰：「解扬，晋大夫。」
七年，晋使随会灭赤狄。
八年，使郄克于齐。齐顷公母从楼上观而笑之。所以然者，郄克偻，而鲁使蹇，卫使眇，故齐亦令人如之以导客。郄克怒，归至河上，曰：「不报齐者，河伯视之！」至国，请君，欲伐齐。景公问知其故，曰：「子之怨，安足以烦国！」弗听。魏文子请老休，辟郄克，克执政。
九年，楚庄王卒。晋伐齐，齐使太子强为质于晋，晋兵罢。
十一年春，齐伐鲁，取隆。〔一〕鲁告急卫，卫与鲁皆因郄克告急于晋。晋乃使郄克、栾书、韩厥以兵车八百乘与鲁、卫共伐齐。夏，与顷公战于鞍，伤困顷公。顷公乃与其右易位，下取饮，以得脱去。齐师败走，晋追北至齐。顷公献宝器以求平，不听。郄克曰：「必得萧桐侄子〔二〕为质。」齐使曰：「萧桐侄子，顷公母；顷公母犹晋君母，柰何必得之？不义，请复战。」晋乃许与平而去。
〔一〕索隐刘氏云「隆即龙也，鲁北有龙山」。又此年当鲁成二年，经书「齐侯伐我北鄙」，传曰「围龙」。又邹诞及别本作「瓀」字，瓀当作「郓」。文十二年「季孙行父帅师城诸及郓」，注曰「瓀即郓也，字变耳」。地理志云在东莞县东也。
〔二〕索隐左传作「叔子」。
楚申公巫臣盗夏姬以奔晋，晋以巫臣为邢大夫。〔一〕
〔一〕集解贾逵曰：「邢，晋邑。」
十二年冬，齐顷公如晋，欲上尊晋景公为王，景公让不敢。晋始作六（卿）〔军〕，〔一〕韩厥、巩朔、赵穿、荀骓、〔二〕赵括、赵旃皆为卿。智罃自楚归。
〔一〕集解贾逵曰：「初作六军，僭王也。」
〔二〕索隐音佳。谥文子。
十三年，鲁成公朝晋，晋弗敬，鲁怒去，倍晋。晋伐郑，取泛。
十四年，梁山崩。〔一〕问伯宗，伯宗以为不足怪也。〔二〕
〔一〕集解公羊传曰：「梁山，河上山。」杜预曰：「在冯翊夏阳县北也。」
〔二〕集解徐广曰：「年表云伯宗隐其人，用其言。」
十六年，楚将子反怨巫臣，灭其族。巫臣怒，遗子反书曰：「必令子罢于奔命！」乃请使吴，令其子为吴行人，教吴乘车用兵。吴晋始通，约伐楚。
十七年，诛赵同、赵括，族灭之。韩厥曰：「赵衰、赵盾之功岂可忘乎？柰何绝祀！」乃复令赵庶子武为赵后，复与之邑。
十九年夏，景公病，立其太子寿曼为君，是为厉公。后月余，景公卒。
厉公元年，初立，欲和诸侯，与秦桓公夹河而盟。归而秦倍盟，与翟谋伐晋。三年，使吕相让秦，〔一〕因与诸侯伐秦。至泾，败秦于麻隧，虏其将成差。
〔一〕集解贾逵曰：「吕相，晋大夫。」
五年，三郄谗伯宗，杀之。〔一〕伯宗以好直谏得此祸，国人以是不附厉公。
〔一〕集解贾逵曰：「三郄，郄锜、郄犨、郄至也。」
六年春，郑倍晋与楚盟，晋怒。栾书曰：「不可以当吾世而失诸侯。」乃发兵。厉公自将，五月度河。闻楚兵来救，范文子请公欲还。郄至曰：「发兵诛逆，见强辟之，无以令诸侯。」遂与战。癸巳，射中楚共王目，楚兵败于鄢陵。〔一〕子反收余兵，拊循欲复战，晋患之。共王召子反，其侍者竖阳谷进酒，子反醉，不能见。王怒，让子反，子反死。王遂引兵归。晋由此威诸侯，欲以令天下求霸。
〔一〕集解徐广曰：「鄢，一作『焉』。」服虔曰：「鄢陵，郑之东南地也。」索隐鄢音偃，又于连反。
厉公多外嬖姬，归，欲尽去群大夫而立诸姬兄弟。宠姬兄曰胥童，尝与郄至有怨，及栾书又怨郄至不用其计而遂败楚，〔一〕乃使人闲谢楚。楚来诈厉公曰：「鄢陵之战，实至召楚，欲作乱，内子周立之。会与国不具，是以事不成。」厉公告栾书。栾书曰：「其殆有矣！愿公试使人之周〔二〕微考之。」果使郄至于周。栾书又使公子周见郄至，郄至不知见卖也。厉公验之，信然，遂怨郄至，欲杀之。八年，厉公猎，与姬饮，郄至杀豕奉进，宦者夺之。〔三〕郄至射杀宦者。公怒，曰：「季子欺予！」〔四〕将诛三郄，未发也。郄锜欲攻公，曰：「我虽死，公亦病矣。」郄至曰：「信不反君，智不害民，勇不作乱。失此三者，谁与我？我死耳！」十二月壬午，公令胥童以兵八百人袭攻杀三郄。胥童因以劫栾书、中行偃于朝，曰：「不杀二子，患必及公。」公曰：「一旦杀三卿，寡人不忍益也。」对曰：「
人将忍君。」〔五〕公弗听，谢栾书等以诛郄氏罪：「大夫复位。」二子顿首曰：「幸甚幸甚！」公使胥童为卿。闰月乙卯，厉公游匠骊氏，〔六〕栾书、中行偃以其党袭捕厉公，囚之，杀胥童，而使人迎公子周〔七〕于周而立之，是为悼公。
〔一〕集解左传曰：「栾书欲待楚师退而击之，郄至云『楚有六闲，不可失也』。」
〔二〕集解虞翻曰：「周京师。」
〔三〕索隐宦者孟张也。
〔四〕集解杜预曰：「公反以为郄至夺豕也。」
〔五〕集解杜预曰：「人，谓书、偃。」
〔六〕集解贾逵曰：「匠骊氏，晋外嬖大夫在翼者。」
〔七〕集解徐广曰：「一作『纠』。」
悼公元年正月庚申，栾书、中行偃弒厉公，葬之〔一〕以一乘车。〔二〕厉公囚六日死，死十日庚午，智罃迎公子周来，至绛，刑鸡与大夫盟而立之，是为悼公。辛巳，朝武宫。二月乙酉，即位。
〔一〕集解左传曰：「葬之于翼东门之外也。」
〔二〕集解杜预曰：「言不以君礼葬也。诸侯葬车七乘。」
悼公周者，其大父捷，晋襄公少子也，不得立，号为桓叔，桓叔最爱。桓叔生惠伯谈，谈生悼公周。周之立，年十四矣。悼公曰：「
大父、父皆不得立而辟难于周，客死焉。寡人自以疏远，毋几为君。〔一〕今大夫不忘文、襄之意而惠立桓叔之后，赖宗庙大夫之灵，得奉晋祀，岂敢不战战乎？大夫其亦佐寡人！」于是逐不臣者七人，修旧功，施德惠，收文公入时功臣后。秋，伐郑。郑师败，遂至陈。
〔一〕索隐几音冀，谓望也。
三年，晋会诸侯。〔一〕悼公问群臣可用者，祁傒举解狐。解狐，傒之仇。复问，举其子祁午。君子曰：「祁傒可谓不党矣！外举不隐仇，内举不隐子。」方会诸侯，悼公弟杨干乱行，〔二〕魏绛戮其仆。〔三〕悼公怒，或谏公，公卒贤绛，任之政，使和戎，戎大亲附。十一年，悼公曰：「自吾用魏绛，九合诸侯，〔四〕和戎、翟，魏子之力也。」赐之乐，三让乃受之。冬，秦取我栎。〔五〕
〔一〕索隐于鸡泽也。
〔二〕集解贾逵曰：「行，陈也。」
〔三〕集解贾逵曰：「仆，御也。」
〔四〕集解服虔曰：「九合：一谓会于戚，二会城棣救陈，三会于鄢，四会于邢丘，五同盟于戏，六会于柤，七戍郑虎牢，八同盟于亳城北，九会于萧鱼。」
〔五〕索隐音历。释例云在河北，地阙。
十四年，晋使六卿率诸侯伐秦，度泾，大败秦军，至棫林而去。
十五年，悼公问治国于师旷。师旷曰：「惟仁义为本。」冬，悼公卒，子平公彪立。
平公元年，伐齐，齐灵公与战靡下，〔一〕齐师败走。晏婴曰：「君亦毋勇，何不止战？」遂去。晋追，遂围临菑，尽烧屠其郭中。东至胶，南至沂，齐皆城守，晋乃引兵归。
〔一〕集解徐广曰：「靡，一作『历』。」索隐刘氏靡音眉绮反，即靡笄也。
六年，鲁襄公朝晋。晋栾逞有罪，奔齐。八年，齐庄公微遣栾逞于曲沃，以兵随之。齐兵上太行，栾逞从曲沃中反，袭入绛。绛不戒，平公欲自杀，范献子止公，以其徒击逞，逞败走曲沃。曲沃攻逞，逞死，遂灭栾氏宗。逞者，栾书孙也。〔一〕其入绛，与魏氏谋。齐庄公闻逞败，乃还，取晋之朝歌去，以报临菑之役也。
〔一〕集解左传「逞」作「盈」。
十年，齐崔杼弒其君庄公。晋因齐乱，伐败齐于高唐去，报太行之役也。
十四年，吴延陵季子来使，与赵文子、韩宣子、魏献子语，曰：「晋国之政，卒归此三家矣。」
十九年，齐使晏婴如晋，与叔向语。叔向曰：「晋，季世也。公厚赋为台池而不恤政，政在私门，其可久乎！」晏子然之。
二十二年，伐燕。二十六年，平公卒，子昭公夷立。
昭公六年卒。六卿强，〔一〕公室卑。子顷公去疾立。
〔一〕索隐韩、赵、魏、范，中行及智氏为六卿。后韩、赵、魏为三卿，而分晋政，故曰三晋。
顷公六年，周景王崩，王子争立。晋六卿平王室乱，立敬王。
九年，鲁季氏逐其君昭公，昭公居干侯。十一年，卫、宋使使请晋纳鲁君。季平子私赂范献子，献子受之，乃谓晋君曰：「季氏无罪。」不果入鲁君。
十二年，晋之宗家祁傒孙，叔向子，相恶于君。六卿欲弱公室，乃遂以法尽灭其族。而分其邑为十县，各令其子为大夫。晋益弱，六卿皆大。
十四年，顷公卒，子定公午立。
定公十一年，鲁阳虎奔晋，赵鞅简子舍之。十二年，孔子相鲁。
十五年，赵鞅使邯郸大夫午，不信，欲杀午，午与中行寅、〔一〕范吉射〔二〕亲攻赵鞅，鞅走保晋阳。定公围晋阳。荀栎、韩不信、魏侈与范、中行为仇，乃移兵伐范、中行。范、中行反，晋君击之，败范、中行。范、中行走朝歌，保之。韩、魏为赵鞅谢晋君，乃赦赵鞅，复位。二十二年，晋败范、中行氏，二子奔齐。
〔一〕索隐寅，荀偃之孙也。
〔二〕索隐音亦。范献子，士鞅之子。
三十年，定公与吴王夫差会黄池，争长，赵鞅时从，卒长吴〔一〕。
〔一〕集解徐广曰：「吴世家说黄池之盟云『赵鞅怒，将战，吴乃长晋定公』。左氏传云『乃先晋人』，外传云『吴公先歃，晋公次之』。」
三十一年，齐田常弒其君简公，而立简公弟骜为平公。三十三年，孔子卒。
三十七年，定公卒，子出公凿立。
出公十七年，〔一〕知伯与赵、韩、魏共分范、中行地以为邑。出公怒，告齐、鲁，欲以伐四卿。〔二〕四卿恐，遂反攻出公。出公奔齐，道死。故知伯乃立昭公曾孙骄为晋君，是为哀公。〔三〕
〔一〕集解徐广曰：「年表云出公立十八年。或云二十年。」
〔二〕索隐时赵、魏、韩共灭范氏及中行氏，而分其地，犹有智氏与三晋，故曰「四卿」也。
〔三〕索隐按：赵系家云骄是为懿公。又年表云出公十八年，次哀公忌二年，次懿公骄十七年。纪年又云出公二十三年奔楚，乃立昭公之孙，是为敬公。系本亦云昭公生桓子雍，雍生忌，忌生懿公骄。然晋、赵系家及年表各各不同，何况纪年之说也！
哀公大父雍，晋昭公少子也，号为戴子。〔一〕戴子生忌。忌善知伯，蚤死，故知伯欲尽并晋，未敢，乃立忌子骄为君。当是时，晋国政皆决知伯，晋哀公不得有所制。知伯遂有范、中行地，最强。
