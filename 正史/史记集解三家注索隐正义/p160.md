<!-- { "loadSidebar": true } -->
〔五〕集解徐广曰：「一云『魏山都焚』。句阳有垂亭。」索隐垂，地名。有庙曰都。并魏邑名。
〔六〕正义陶，曹州定陶也。卫即宋州楚丘县，卫文公都之，秦兵历取其郊也。
〔七〕集解徐广曰：「平县属河南。平，或作『乎』字。史记齐阚止作『监』字。阚在东平须昌县。」
〔八〕正义山，华山也。华山之东南，七国时邓州属韩，汝州属魏。华山之北，同、华、银、绥并魏地也。
〔九〕正义河外谓华州以东至虢、陕，河内谓蒲州以东至怀、卫也。
〔一０〕集解徐广曰：「一作『百』。」
〔一一〕集解徐广曰：「一作『十』。」
异日者，从之不成也，〔一〕楚、魏疑而韩不可得也。今韩受兵三年，秦桡之以讲，〔二〕识亡不听，〔三〕投质于赵，请为天下鴈行顿刃，楚、赵必集兵，皆识秦之欲无穷也，非尽亡天下之国而臣海内，必不休矣。是故臣愿以从事王，〔四〕王速受楚赵之约，（
赵）〔而〕挟韩之质〔五〕以存韩，而求故地，韩必效之。〔六〕此士民不劳而故地得，其功多于与秦共伐韩，而又与强秦邻之祸也。
〔一〕索隐从音足松反。
〔二〕索隐桡音尼孝反。谓韩被秦之兵，桡扰已经三年，云欲讲说与韩和。
〔三〕索隐识犹知也。故战国策云「韩知亡犹不听」也。
〔四〕索隐从音足松反。从事，言合从事王也。战国策亦然。
〔五〕索隐言韩以质子入赵，则赵挟韩质而亲韩也。
〔六〕索隐效犹致也，谓致故地于赵也。正义无忌令魏王速受楚、赵之从。赵、楚挟持韩之质以存韩，而魏以求地，韩必效之，胜于与秦伐韩又与秦邻之祸殃也。
夫存韩安魏而利天下，此亦王之天时已。通韩上党于共、宁，〔一〕使道安成，〔二〕出入赋之，是魏重质韩以其上党也。今有其赋，足以富国。韩必德魏爱魏重魏畏魏，韩必不敢反魏，是韩则魏之县也。魏得韩以为县，卫、大梁、河外必安矣。今不存韩，二周、安陵必危，楚、赵大破，卫、齐甚畏，天下西乡而驰秦入朝而为臣不久矣。
〔一〕集解徐广曰：「朝歌有宁乡。」正义共，卫州共城县。宁，怀州修武县，本殷之宁邑。韩诗外传云「武王伐纣，勒兵于宁，故曰修武」。今魏开通共宁之道，使韩上党得直路而行也。
〔二〕正义括地志云：「故安城在郑州原武县东南二十里。」时属魏也。
二十年，秦围邯郸，信陵君无忌矫夺将军晋鄙兵以救赵，〔一〕赵得全。无忌因留赵。二十六年，秦昭王卒。
〔一〕正义括地志云：「魏德故城一名晋鄙城，在卫县西北五十里，即公子无忌矫夺晋鄙兵，故名魏德城也。」
三十年，无忌归魏，率五国兵攻秦，败之河外，走蒙骜。魏太子增质于秦，秦怒，欲囚魏太子增。或为增谓秦王〔一〕曰：「公孙喜〔二〕固谓魏相曰『请以魏疾击秦，秦王怒，必囚增。魏王又怒，击秦，秦必伤』。今王囚增，是喜之计中也。故不若贵增而合魏，以疑之于齐、韩。」秦乃止增。
〔一〕索隐按：战国策作「苏秦为公子增谓秦王」。
〔二〕索隐战国策作「公孙衍」。
三十一年，秦王政初立。
三十四年，安厘王卒，太子增立，是为景愍王。〔一〕信陵君无忌卒。
〔一〕索隐系本云：「安厘王生景愍王午。」
景愍王元年，秦拔我二十城，以为秦东郡。二年，秦拔我朝歌。卫徙野王。〔一〕三年，秦拔我汲。五年，秦拔我垣、蒲阳、衍〔二〕。十五年，景愍王卒，子王假立。
〔一〕集解徐广曰：「卫从濮阳徙野王。」
〔二〕集解徐广曰：「十二年献城秦。」正义括地志云：「故垣地本魏王垣也，在绛州垣县西北二十里。蒲邑故城在隰州隰川县南四十五里。」在蒲水之北，故曰蒲阳。衍，地名，在郑州。
王假元年，燕太子丹使荆轲刺秦王，秦王觉之。〔一〕
〔一〕集解徐广曰：「二年，新郑反。」
三年，秦灌大梁，虏王假，〔一〕遂灭魏以为郡县。
〔一〕集解列女传曰：「秦杀假。」
太史公曰：吾适故大梁之墟，墟中人曰：「秦之破梁，引河沟而灌大梁，三月城坏，王请降，遂灭魏。」说者皆曰魏以不用信陵君故，国削弱至于亡，余以为不然。天方令秦平海内，其业未成，魏虽得阿衡之佐，曷益乎？〔一〕
〔一〕索隐按：谯周曰「以予所闻，所谓天之亡者，有贤而不用也，如用之，何有亡哉？使纣用三仁，周不能王，况秦虎狼乎？」
【索隐述赞】毕公之苗，因国为姓。大名始赏，盈数自正。胤裔繁昌，系载忠正。杨干就戮，智氏奔命。文始建侯，武实强盛。大梁东徙，长安北侦。卯既无功，卬亦外聘。王假削弱，虏于秦政。
史记卷四十五
韩世家第十五
韩之先与周同姓，〔一〕姓姬氏。其后苗裔事晋，得封于韩原，〔二〕曰韩武子。武子后三世〔三〕有韩厥，从封姓为韩氏。
〔一〕索隐按：左氏传云「邗、晋、应、韩，武之穆」，是武王之子，故诗称「韩侯出祖」，是有韩而先灭。今据此文，云「其后裔事晋，封于韩原，曰韩武子」，则武子本是韩侯之后，晋又封之于韩原，即今之冯翊韩城是也。然按系本及左传旧说，皆谓韩万是曲沃桓叔之子，即是晋之支庶。又国语叔向谓韩宣子能修武子之德，起再拜谢曰「自桓叔已下，嘉吾子之赐」，亦言桓叔是韩之祖也。今以韩侯之后别有桓叔，非关曲沃之桓叔，如此则与太史公之意亦有违。
〔二〕正义括地志云：「韩原在同州韩城县西南八里。又韩城在县南十八里，故古韩国也。古今地名云韩武子食菜于韩原故城也。」
〔三〕索隐系本云：「万生赇伯，赇伯生定伯简，简生舆，舆生献子厥。
韩厥，晋景公之三年，晋司寇屠岸贾将作乱，诛灵公之贼赵盾。赵盾已死矣，欲诛其子赵朔。韩厥止贾，贾不听。厥告赵朔令亡。朔曰：「子必能不绝赵祀，死不恨矣。」韩厥许之。及贾诛赵氏，厥称疾不出。程婴、公孙杵臼之藏赵孤赵武也，厥知之。
景公十一年，厥与郄克将兵八百乘伐齐，败齐顷公于鞍，〔一〕获逢丑父。于是晋作六卿，而韩厥在一卿之位，号为献子。
〔一〕正义音安。括地志云：「故鞍城今俗名马鞍城，在济州平阴县十里。」
晋景公十七年，病，卜大业之不遂者为祟。韩厥称赵成季之功，今后无祀，以感景公。景公问曰：「尚有世乎？」厥于是言赵武，而复与故赵氏田邑，续赵氏祀。
晋悼公之（十）〔七〕年，韩献子老。献子卒，子宣子代。宣字徙居州。〔一〕
〔一〕索隐宣子名起。州，今在河内是也。正义括地志云：「怀州武德县本周司寇苏忿生之州邑也。」
晋平公十四年，吴季札使晋，曰：「晋国之政卒归于韩、魏、赵矣。」晋顷公十二年，韩宣子与赵、魏共分祁氏、羊舌氏十县。晋定公十五年，宣子与赵简子侵伐范、中行氏。宣子卒，子贞子代立。贞子徙居平阳。〔一〕
〔一〕索隐系本作「平子」，名须，宣子子也。又云「景子居平阳」。平阳在山西。宋忠曰「今河东平阳县」。正义平阳，晋州城是。
贞子卒，子简子代。〔一〕简子卒，子庄子代。庄子卒，子康子〔二〕代。康子与赵襄子、魏桓子共败知伯，分其地，地益大，大于诸侯。
〔一〕集解徐广曰：「史记多无简子、庄子，而云贞子生康子。班氏亦同。」索隐徐广云：「史记多无简子、庄子，而云贞子生康子。班氏亦同。」按：系本有简子，名不信；庄子，名庚。赵系家亦有简子，名不佞。
〔二〕索隐名虎。
康子卒，子武子〔一〕代。武子二年，伐郑，杀其君幽公。十六年，武子卒，子景侯立。〔二〕
〔一〕索隐名启章。
〔二〕索隐纪年及系本皆作「景子」，名处。
景侯虔元年，伐郑，取雍丘。二年，郑败我负黍。
六年，与赵、魏俱得列为诸侯。
九年，郑围我阳翟。景侯卒，子列侯取立。〔一〕
〔一〕索隐系本作「武侯」。
列侯三年，聂政杀韩相侠累。〔一〕九年，秦伐我宜阳，取六邑。十三年，列侯卒，子文侯立。〔二〕是岁魏文侯卒。
〔一〕集解徐广曰：「六年救鲁也。」索隐战国策作「杀韩傀」，高诱曰「韩傀，侠侯累也」。
〔二〕索隐按：纪年无文侯，系本无列侯。
文侯二年，伐郑，取阳城。伐宋，到彭城，执宋君。七年，伐齐，至桑丘。郑反晋。九年，伐齐，至灵丘。〔一〕十年，文侯卒，子哀侯立。
〔一〕正义灵丘，蔚州县也，此时属燕也。
哀侯元年，与赵、魏分晋国。二年，灭郑，因徙都郑。〔一〕
〔一〕索隐按：纪年魏武侯二十一年，韩灭郑，哀侯入于郑。二十二年，晋桓公邑哀侯于郑。是韩既徙都，因改号曰郑，故战国策谓韩惠王曰郑惠王，犹魏徙大梁称梁王然也。
六年，韩严弒其君哀侯。而子懿侯立。〔一〕
〔一〕索隐按：年表懿侯作「庄侯」。又纪年云「晋桓公邑哀侯于郑，韩山坚贼其君哀侯而立韩若山」。若山即懿侯也，则韩严为韩山坚也。而战国策又有韩仲子，名遂，又恐是韩严也。
懿侯二年，魏败我马陵。〔一〕五年，与魏惠王会宅阳。〔二〕九年，魏败我浍。〔三〕十二年，懿侯卒，子昭侯立。
〔一〕正义在魏州元城县东南一里。
〔二〕正义在郑州也。
〔三〕集解徐广曰：「大雨三月也。」正义浍，古外反，在陵州浍水之上也。
昭侯元年，秦败我西山。二年，宋取我黄池。〔一〕魏取朱。六年，伐东周，〔二〕取陵观、邢丘。
〔一〕集解徐广曰：「在平丘。」
〔二〕正义河南巩县。
八年，申不害相韩，修术行道，国内以治，诸侯不来侵伐。
十年，韩姬弒其君悼公。〔一〕十一年，昭侯如秦。二十二年，申不害死。二十四年，秦来拔我宜阳。
〔一〕索隐纪年「姬」亦作「?」，并音羊之反。姬是韩大夫，而王邵亦云不知悼公何君也。
二十五年，旱，作高门。屈宜臼〔一〕曰：「昭侯不出此门。何也？不时。吾所谓时者，非时日也，人固有利不利时。昭侯尝利矣，不作高门。往年秦拔宜阳，今年旱，昭侯不以此时恤民之急，而顾益奢，此谓『时绌举赢』。」〔二〕二十六年，高门成，昭侯卒，〔三〕果不出此门。子宣惠王立。
〔一〕集解许慎曰：「屈宜臼，楚大夫，在魏也。」
〔二〕集解徐广曰：「时衰秏而作奢侈。」
〔三〕索隐按：纪年「郑昭侯武薨，次威侯立。威侯七年，与邯郸围襄陵。五月，梁惠王会威侯于巫沙。十月，郑宣王朝梁」，不见威侯之卒。下败韩举在威侯八年，而此系家即以为宣惠王之年。又上有杀悼公，悼公又不知是谁之谥。则韩微小，国史失代系，故此文及系本不同，盖亦不可复考。
宣惠王五年，张仪相秦。八年，魏败我将韩举。〔一〕十一年，君号为王。与赵会区鼠。十四，秦伐败我鄢。〔二〕
