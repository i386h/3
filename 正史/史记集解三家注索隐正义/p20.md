<!-- { "loadSidebar": true } -->
〔九〕集解王肃曰：「言君臣皆有一德。」索隐按：尚书伊尹作咸有一德在太甲时，太史公记之于斯，谓成汤之日，其言又失次序。
〔一０〕集解马融曰：「咎单，汤司空也。明居民之法也。」
汤乃改正朔，易服色，上白，朝会以昼。
汤崩，〔一〕太子太丁未立而卒，于是乃立太丁之弟外丙，是为帝外丙。帝外丙即位三年，崩，立外丙之弟中壬，〔二〕是为帝中壬。帝中壬即位四年，崩，伊尹乃立太丁之子太甲。〔三〕太甲，成汤适长孙也，是为帝太甲。帝太甲元年，伊尹作伊训，作肆命，作徂后。〔四〕
〔一〕集解皇览曰：「汤冢在济阴亳县北东郭，去县三里。冢四方，方各十步，高七尺，上平，处平地。汉哀帝建平元年，大司空（御）史〔御〕长卿案行水灾，因行汤冢。刘向曰：『殷汤无葬处。』」皇甫谧曰：「即位十七年而践天子位，为天子十三年，年百岁而崩。」索隐长卿，诸本多作劫姓。按：风俗通有御氏，为汉司空（御）史，其名长卿，明劫非也。亦有劫弥，不得为御史。正义括地志云：「薄城北郭东三里平地有汤冢。按：在蒙，即北薄也。又云洛州偃师县东六里有汤冢，近桐宫，盖此是也。」
〔二〕正义仲任二音。
〔三〕正义尚书孔子序云「成汤既没，太甲元年」，不言有外丙、仲壬，而太史公采世本，有外丙、仲壬，二书不同，当是信则传信，疑则传疑。
〔四〕集解郑玄曰：「肆命者，陈政教所当为也。徂后者，言汤之法度也。」
帝太甲既立三年，不明，暴虐，不遵汤法，乱德，于是伊尹放之于桐宫。〔一〕三年，伊尹摄行政当国，以朝诸侯。
〔一〕集解孔安国曰：「汤葬地。」郑玄曰：「地名也，有王离宫焉。」正义晋太康地记云：「尸乡南有亳阪，东有城，太甲所放处也。」按：尸乡在洛州偃师县西南五里也。
帝太甲居桐宫三年，悔过自责，反善，于是伊尹乃迎帝太甲而授之政。帝太甲修德，诸侯咸归殷，百姓以宁。伊尹嘉之，乃作太甲训三篇，褒帝太甲，称太宗。
太宗崩，子沃丁立。帝沃丁之时，伊尹卒。既葬伊尹于亳，〔一〕咎单遂训伊尹事，作沃丁。
〔一〕集解皇览曰：「伊尹冢在济阴己氏平利乡，亳近己氏。」正义括地志云：「伊尹墓在洛州偃师县西北八里。又云宋州楚丘县西北十五里有伊尹墓，恐非也。」帝王世纪：「伊尹名挚，为汤相，号阿衡，年百岁卒，大雾三日，沃丁以天子礼葬之。」
沃丁崩，弟太庚立，是为帝太庚。帝太庚崩，子帝小甲立。〔一〕帝小甲崩，弟雍己立，是为帝雍己。殷道衰，诸侯或不至。
〔一〕集解徐广曰：「世表云帝小甲，太庚弟也。」
帝雍己崩，弟太戊立，是为帝太戊。帝太戊立伊陟为相。〔一〕亳有祥桑谷共生于朝，一暮大拱。〔二〕帝太戊惧，问伊陟。伊陟曰：「臣闻妖不胜德，帝之政其有阙与？帝其修德。」太戊从之，而祥桑枯死而去。〔三〕伊陟赞言于巫咸。〔四〕巫咸治王家有成，作咸艾，〔五〕作太戊。帝太戊赞伊陟于庙，言弗臣，伊陟让，作原命。〔六〕殷复兴，诸侯归之，故称中宗。
〔一〕集解孔安国曰：「伊陟，伊尹之子。」
〔二〕集解孔安国曰：「祥，妖怪也。二木合生，不恭之罚。」郑玄曰：「两手搤之曰拱。」索隐此云「一暮大拱」，尚书大传作「
七日大拱」，与此不同。
〔三〕索隐刘伯庄言枯死而消去不见，今以为由帝修德而妖祥遂去。
〔四〕集解孔安国曰：「赞，告也。巫咸，臣名也。」正义按：巫咸及子贤冢皆在苏州常熟县西海虞山上，盖二子本吴人也。
〔五〕集解马融曰：「艾，治也。」
〔六〕集解马融曰：「原，臣名也。命原以禹、汤之道我所修也。」
中宗崩，子帝中丁立。帝中丁迁于隞。〔一〕河亶甲居相。〔二〕祖乙迁于邢。〔三〕帝中丁崩，弟外壬立，是为帝外壬。仲丁书阙不具。〔四〕帝外壬崩，弟河亶甲立，是为帝河亶甲。河亶甲时，殷复衰。
〔一〕集解孔安国曰：「地名。」皇甫谧曰：「或云河南敖仓是也。」索隐隞亦作「嚣」，并音敖字。正义括地志云：「荥阳故城在郑州荥泽县西南十七里，殷时敖地也。」
〔二〕集解孔安国曰：「地名，在河北。」正义括地志云：「故殷城在相州内黄县东南十三里，即河亶甲所筑都之，故名殷城也。」
〔三〕索隐邢音耿。近代本亦作「耿」。今河东皮氏县有耿乡。正义括地志云：「绛州龙门县东南十二里耿城，故耿国也。」
〔四〕索隐盖太史公知旧有仲丁书，今已遗阙不具也。
河亶甲崩，子帝祖乙立。帝祖乙立，殷复兴。巫贤任职。
祖乙崩，子帝祖辛立。帝祖辛崩，弟沃甲立，是为帝沃甲。〔一〕帝沃甲崩，立沃甲兄祖辛之子祖丁，是为帝祖丁。帝祖丁崩，立弟沃甲之子南庚，是为帝南庚。帝南庚崩，立帝祖丁之子阳甲，是为帝阳甲。帝阳甲之时，殷衰。
〔一〕索隐系本作「开甲」也。
自中丁以来，废适而更立诸弟子，弟子或争相代立，比九世乱，于是诸侯莫朝。
帝阳甲崩，弟盘庚立，是为帝盘庚。帝盘庚之时，殷已都河北，盘庚渡河南，复居成汤之故居，乃五迁，无定处。〔一〕殷民咨胥皆怨，不欲徙。〔二〕盘庚乃告谕诸侯大臣曰：「昔高后成汤与尔之先祖俱定天下，法则可修。舍而弗勉，何以成德！」乃遂涉河南，治亳，〔三〕行汤之政，然后百姓由宁，殷道复兴。诸侯来朝，以其遵成汤之德也。
〔一〕集解孔安国曰：「自汤至盘庚凡五迁都。」正义自汤南亳迁西亳，仲丁迁隞，河亶甲居相，祖乙居耿，盘庚渡河，南居西亳，是五迁也。
〔二〕集解孔安国曰：「胥，相也。民不欲徙，皆咨嗟忧愁，相与怨其上也。」
〔三〕集解郑玄曰：「治于亳之殷地，商家自此徙，而改号曰殷亳。」皇甫谧曰：「今偃师是也。」
帝盘庚崩，弟小辛立，是为帝小辛。帝小辛立，殷复衰。百姓思盘庚，乃作盘庚三篇。〔一〕帝小辛崩，弟小乙立，是为帝小乙。
〔一〕索隐尚书「盘庚将治亳，殷民咨胥怨，作盘庚」，此以盘庚崩，弟小辛立，百姓思之，乃作盘庚，由不见古文也。
帝小乙崩，子帝武丁立。帝武丁即位，思复兴殷，而未得其佐。三年不言，政事决定于冢宰，〔一〕以观国风。武丁夜梦得圣人，名曰说。以梦所见视群臣百吏，皆非也。于是乃使百工营求之野，得说于傅险中。〔二〕是时说为胥靡，筑于傅险。〔三〕见于武丁，武丁曰是也。得而与之语，果圣人，举以为相，殷国大治。故遂以傅险姓之，号曰傅说。
〔一〕集解郑玄曰：「冢宰，天官卿贰王事者。」
〔二〕集解徐广曰：「尸子云傅岩在北海之洲。」索隐旧本作「
险」，亦作「岩」也。正义〔括〕地（理）志云：「傅险即傅说版筑之处，所隐之处窟名圣人窟，在今陕州河北县北七里，即虞国虢国之界。又有傅说祠。注水经云沙涧水北出虞山，东南径傅岩，历傅说隐室前，俗名圣人窟。」
〔三〕集解孔安国曰：「傅氏之岩在虞虢之界，通道所经，有涧水坏道，常使胥靡刑人筑护此道。说贤而隐，代胥靡筑之，以供食也。」
帝武丁祭成汤，明日，有飞雉登鼎耳而呴，〔一〕武丁惧。祖己曰：〔二〕「王勿忧，先修政事。」祖己乃训王曰：「唯天监下典厥义，〔三〕降年有永有不永，非天夭民，中绝其命。民有不若德，不听罪，天既附命正厥德，〔四〕乃曰其奈何。呜呼！王嗣敬民，罔非天继，常祀毋礼于弃道。」〔五〕武丁修政行德，天下咸驩，殷道复兴。
〔一〕正义音构。呴，雉鸣也。诗云：「雉之朝呴。」
〔二〕集解孔安国曰：「贤臣名。」
〔三〕集解孔安国曰：「言天视下民以义为常也。」
〔四〕集解孔安国曰：「不顺德，言无义也。不服罪，不改修也。天以信命正其德，谓其有永有不永。」索隐附，依尚书音孚。
〔五〕集解孔安国曰：「王者主民，当敬民事。民事无非天所嗣常也。祭祀有常，不当特丰于近也。」索隐祭祀有常，无为丰杀之礼于是以弃常道。
帝武丁崩，子帝祖庚立。祖己嘉武丁之以祥雉为德，立其庙为高宗，遂作高宗肜日及训。〔一〕
〔一〕集解孔安国曰：「祭之明日又祭，殷曰肜，周曰绎。」
帝祖庚崩，弟祖甲立，是为帝甲。帝甲淫乱，殷复衰。〔一〕
〔一〕索隐国语云「帝甲乱之，七代而陨」是也。
帝甲崩，子帝廪辛立。〔一〕帝廪辛崩，弟庚丁立，是为帝庚丁。帝庚丁崩，子帝武乙立。殷复去亳，徙河北。
〔一〕索隐汉书古今人表及帝王代纪皆作「冯辛」。
帝武乙无道，为偶人，〔一〕谓之天神。与之博，令人为行〔二〕。天神不胜，乃僇辱之。为革囊，盛血，卬而射之，命曰「射天」。武乙猎于河渭之闲，暴雷，武乙震死。子帝太丁立。帝太丁崩，子帝乙立。帝乙立，殷益衰。
〔一〕索隐偶音寓。亦如字。正义偶，五苟反。偶，对也。以土木为人，对象于人形也。
〔二〕正义为，于伪反。行，胡孟反。
帝乙长子曰微子启，〔一〕启母贱，不得嗣。〔二〕少子辛，辛母正后，辛为嗣。帝乙崩，子辛立，是为帝辛，天下谓之纣。〔三〕
〔一〕索隐微，国号。爵为子。启，名也。孔子家语云「微」或作「魏」，读从微音。邹本亦然也。
〔二〕索隐此以启与纣异母，而郑玄称为同母，依吕氏春秋，言母当生启时犹未正立，及生纣时始正为妃，故启大而庶，纣小而嫡。
〔三〕集解谥法曰：「残义损善曰纣。」
帝纣资辨捷疾，闻见甚敏；材力过人，手格猛兽；〔一〕知足以距谏，言足以饰非；矜人臣以能，高天下以声，以为皆出己之下。好酒淫乐，嬖于妇人。爱妲己，〔二〕妲己之言是从。于是使师涓作新淫声，北里之舞，靡靡之乐。厚赋税以实鹿台之钱，〔三〕而盈巨桥之粟。〔四〕益收狗马奇物，充仞宫室。益广沙丘苑台，〔五〕多取野兽蜚鸟置其中。慢于鬼神。大聚乐戏于沙丘，〔六〕以酒为池〔七〕，县肉为林，〔八〕使男女裸〔九〕相逐其闲，为长夜之饮。
〔一〕正义帝王世纪云「纣倒曳九牛，抚梁易柱」也。
〔二〕集解皇甫谧曰：「有苏氏美女。」索隐国语有苏氏女，妲字己姓也。
〔三〕集解如淳曰：「新序云鹿台，其大三里，高千尺。」瓒曰：「鹿台，台名，今在朝歌城中。」正义括地志云：「鹿台在卫州县西南三十二里。」
〔四〕集解服虔曰：「巨桥，仓名。许慎曰巨鹿水之大桥也，有漕粟也。」索隐邹诞生云：「巨，大；桥，器名也。纣厚赋税，故因器而大其名。」
