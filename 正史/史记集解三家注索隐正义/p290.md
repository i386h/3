<!-- { "loadSidebar": true } -->
大将军之与单于会也，而前将军广、右将军食其军别从东道，或失道，后击单于。大将军引还过幕南，乃得前将军、右将军。大将军欲使使归报，令长史簿责前将军广，广自杀。右将军至，下吏，赎为庶人。大将军军入塞，凡斩捕首虏万九千级。
是时匈奴众失单于十余日，右谷蠡〔一〕王闻之，自立为单于。单于后得其众，右王乃去单于之号。
〔一〕索隐上音禄；下音梨，又音离。
骠骑将军亦将五万骑，车重与大将军军等，而无裨将。悉以李敢等为大校，当裨将，出代、右北平千余里，直左方兵，所斩捕功已多大将军。军既还，天子曰：「骠骑将军去病率师，躬将所获荤粥之士，〔一〕约轻赍，绝大幕，涉获章渠，〔二〕以诛比车耆，〔三〕转击左大将，〔四〕斩获旗鼓，历涉离侯。〔五〕济弓闾，〔六〕获屯头王、〔七〕韩王等三人，〔八〕将军、相国、当户、都尉八十三人，封狼居胥山，禅于姑衍，〔九〕登临翰海。〔一０〕执卤获丑七万有四百四十三级，师率减什三，取食于敌，逴〔一一〕行殊远而粮不绝，以五千八百户益封骠骑将军。」右北平太守路博德属骠骑将军，会与城，〔一二〕不失期，从至梼余〔一三〕山，斩首捕虏二千七百级，以千六百户封博德为符离侯。北地都尉邢山〔一四〕从骠骑将军获王，以千二百户封山为义阳侯。故归义因淳王复陆支、〔一五〕楼专王〔一六〕伊即靬〔一七〕皆从骠骑将军有功，以千三百户封复陆支为壮侯，以千八百户封伊即靬为众利侯。从骠侯破奴、昌武侯安稽〔一八〕从骠骑有功，益封各三百户。校尉敢〔一九〕得旗鼓，为关内侯，食邑二百户。校尉自为〔二０〕爵大庶长。军吏卒为官，赏赐甚多。而大将军不得益封，军吏卒皆无封侯者。
〔一〕集解徐广曰：「粥，一作『允』。」骃案：应劭曰「所降士有材力者」。
〔二〕集解徐广曰：「获，一作『护』。」索隐小颜云：「涉谓涉水也。章渠，单于之近臣，谓涉水而破获之。」汉书云「涉获单于章渠」也。
〔三〕集解晋灼曰：「王号也。」索隐比，必耳反。
〔四〕索隐案：汉书名双。
〔五〕索隐汉书作「度难侯」。小颜云「山名」。历，度也。
〔六〕集解晋灼曰：「水名也。」索隐弓，包恺音穹，亦如字读。
〔七〕集解汉书音义曰：「胡王号也。」
〔八〕集解徐广曰：「王，一作『藉』。」索隐按：汉书云「屯头韩王等三人」。李奇曰「皆匈奴王号」。
〔九〕正义积土为坛于山上，封以祭天也。祭地曰禅。
〔一０〕集解张晏曰：「登海边山以望海也。」索隐按：崔浩云「
北海名，群鸟之所解羽，故云翰海」。广异志云「在沙漠北」。
〔一一〕索隐音与「卓」同。卓，远也。
〔一二〕正义与音余。
〔一三〕索隐音桃徒二音。
〔一四〕集解徐广曰：「一作『卫山』。」
〔一五〕索隐复，刘氏音伏，小颜音福。
〔一六〕索隐汉书作「剸」，并音专。小颜音之兖反也。
〔一七〕索隐九言反。
〔一八〕集解徐广曰：「姓赵，故匈奴王。」索隐故匈奴王，姓赵也。
〔一九〕索隐李广子也。
〔二０〕索隐案：徐自为也。
两军之出塞，塞阅官及私马凡十四万匹，而复入塞者不满三万匹。乃益置大司马位，大将军、骠骑将军皆为大司马。〔一〕定令，令骠骑将军秩禄与大将军等。自是之后，大将军青日退，而骠骑日益贵。举大将军故人门下多去事骠骑，辄得官爵，唯任安不肯。
〔一〕集解如淳曰：「大将军、骠骑将军皆有大司马之号也。」索隐案：如淳云「本无大司马，今新置耳」。案：前谓太尉，其官又省，今武帝始置此位，卫将军、霍骠骑皆加此官。
骠骑将军为人少言不泄，〔一〕有气敢任。〔二〕天子尝欲教之孙吴兵法，对曰：「顾方略何如耳，不至学古兵法。」天子为治第，令骠骑视之，对曰：「匈奴未灭，无以家为也。」由此上益重爱之。然少而侍中，贵，不省士。其从军，天子为遣太官赍数十乘，既还，重车余弃粱肉，而士有饥者。其在塞外，卒乏粮，或不能自振，而骠骑尚穿域蹋鞠。〔三〕事多此类。大将军为人仁善退让，以和柔自媚于上，然天下未有称也。
〔一〕索隐案：孔文祥云「谓质重少言，胆气在中也。周仁『阴重不泄』，其行亦同也」。
〔二〕索隐谓果敢任气也。汉书作「往」，亦作「任」也。
〔三〕集解徐广曰：「穿地为营域。」索隐穿域蹴鞠。徐氏云「
穿地为营域」。蹴鞠书有域说篇，又以杖打，亦有限域也。今之鞠戏，以皮为之，中实以毛，蹴蹋为戏。刘向别录云「鞠，兵势，所以陈武事，知有材力也」。汉书作「鞠」。三仓云「鞠毛可以为戏」。鞠音巨六反。正义按：蹴鞠书有域说篇，即今之打球也。黄帝所作，起战国时。程武士，知其材力也，若讲武。
骠骑将军自四年军后三年，元狩六年而卒。天子悼之，发属国玄甲〔一〕军，陈自长安至茂陵，为冢象祁连山。〔二〕谥之，并武与广地曰景桓侯。〔三〕子嬗〔四〕代侯。嬗少，字子侯，上爱之，幸其壮而将之。居六岁，元封元年，嬗卒，谥哀侯。无子，绝，国除。
〔一〕正义属国即上分置边五郡者也。玄甲，铁甲也。
〔二〕索隐案：崔浩云「去病破昆邪于此山，故令为冢象之以旌功也」。姚氏案：冢在茂陵东北，与卫青冢并。西者是青，东者是去病冢。上有竖石，前有石马相对，又有石人也。
〔三〕集解苏林曰：「景，武谥也；桓，广地谥也。」张晏曰：「
谥法『布义行刚曰景，辟土服远曰桓』。」索隐案：景，桓，两谥也。谥法「布义行刚曰景」，是武谥也；又曰「辟土服远曰桓」，是广地之谥也。以去病平生有武艺及广边地之功，故云「谥之并武与广地曰景桓侯」。
〔四〕索隐音市战反。
自骠骑将军死后，大将军长子宜春侯伉坐法失侯。后五岁，伉弟二人，阴安侯不疑及发干侯登皆坐酎金失侯。失侯后二岁，冠军侯国除。其后四年，大将军青卒，〔一〕谥为烈侯。子伉代为长平侯。
〔一〕集解徐广曰：「元封五年。」
自大将军围单于之后，十四年而卒。竟不复击匈奴者，以汉马少，而方南诛两越，东伐朝鲜，击羌、西南夷，以故久不伐胡。
大将军以其得尚平阳长公主〔一〕故，长平侯伉代侯。六岁，坐法失侯。
〔一〕正义汉书云：「平阳侯曹寿有恶疾，就国，乃诏青尚平阳公主。」如淳云：「本阳信长公主，为平阳侯所尚，故称平阳公主云。」
左方两大将军及诸裨将名：
最〔一〕大将军青，凡七出击匈奴，斩捕首虏五万余级。一与单于战，收河南地，遂置朔方郡，再益封，凡万一千八百户。封三子为侯，侯千三百户。并之，万五千七百户。其校尉裨将以从大将军侯者九人。其裨将及校尉已为将者十四人。〔二〕为裨将者曰李广，自有传。无传者曰：
〔一〕索隐谓凡计也。
〔二〕索隐案：汉书云「为特将者十五人」，盖通李广也。此李广一人自有传，若汉书则七人自有传，八人附见。七人谓李广、张骞、公孙贺、李蔡、曹襄、韩说、苏建也。
将军公孙贺。贺，义渠人，〔一〕其先胡种。贺父浑邪，景帝时为平曲侯，〔二〕坐法失侯。贺，武帝为太子时舍人。武帝立八岁，以太仆为轻车将军，军马邑。后四岁，以轻车将军出云中。后五岁，以骑将军从大将军有功，封为南窌侯。后一岁，以左将军再从大将军出定襄，无功。后四岁，以坐酎金失侯。后八岁，〔三〕以浮沮〔四〕将军出五原二千余里，无功。后八岁，〔五〕以太仆为丞相，封葛绎侯。贺七为将军，出击匈奴无大功，而再侯，为丞相。坐子敬声与阳石公主奸，〔六〕为巫蛊，族灭，无后。
〔一〕正义今庆州，本义渠戎国也。地理志云北义渠道也。
〔二〕集解徐广曰：「为陇西太守。」
〔三〕集解徐广曰：「元鼎六年」。
〔四〕索隐沮音子余反。
〔五〕集解徐广曰：「太初二年。」
〔六〕集解徐广曰：「阳石，一云『德邑』。」
将军李息，郁郅人。〔一〕事景帝。至武帝立八岁，为材官将军，军马邑；后六岁，为将军，出代；后三岁，为将军，从大将军出朔方：皆无功。凡三为将军，其后常为大行。
〔一〕集解服虔曰：「郅音窒。」索隐服虔音窒，小颜音质。案：北地县名也。正义之栗反。今庆州弘化县是。
将军公孙敖，义渠人。以郎事武帝。武帝立十二岁，为（骠）骑将军，出代，亡卒七千人，当斩，赎为庶人。后五岁，以校尉从大将军有功，封为合骑侯。后一岁，以中将军从大将军，再出定襄，无功。后二岁，以将军出北地，后骠骑期，当斩，赎为庶人。后二岁，以校尉从大将军，无功。后十四岁，以因杅〔一〕将军筑受降城。七岁，复以因杅将军再出击匈奴，至余吾，〔二〕亡士卒多，下吏，当斩，诈死，亡居民闲五六岁。后发觉，复系。坐妻为巫蛊，族。凡四为将军，出击匈奴，一侯。
〔一〕索隐音于。
〔二〕索隐余音余，又音徐。案：水名，在朔方。
将军李沮，〔一〕云中人。〔二〕事景帝。武帝立十七岁，以左内史为强弩将军。后一岁，复为强弩将军。
〔一〕索隐音「俎豆」之「俎」。
〔二〕正义今岚、胜州也。
将军李蔡，成纪人也。〔一〕事孝文帝、景帝、武帝。以轻车将军从大将军有功，封为乐安侯。已为丞相，坐法死。
〔一〕正义秦州县也。
将军张次公，河东人。以校尉从卫将军青有功，封为岸头侯。其后太后崩，为将军，军北军。后一岁，为将军，从大将军，再为将军，坐法失侯。次公父隆，轻车武射也。以善射，景帝幸近之也。
将军苏建，杜陵人。以校尉从卫将军青，有功，为平陵侯，以将军筑朔方。后四岁，为游击将军，从大将军出朔方。后一岁，以右将军再从大将军出定襄，亡翕侯，失军，当斩，赎为庶人。其后为代郡太守，卒，冢在大犹乡。
将军赵信，以匈奴相国降，为翕侯。武帝立十七岁，为前将军，与单于战，败，降匈奴。
将军张骞，以使通大夏，还，为校尉。从大将军有功，封为博望侯。后三岁，为将军，出右北平，失期，当斩，赎为庶人。其后使通乌孙，为大行而卒，冢在汉中。
将军赵食其，祋祤人也。〔一〕武帝立二十二岁，以主爵为右将军，从大将军出定襄，迷失道，当斩，赎为庶人。
〔一〕索隐县名，在冯翊。祋音都活反，又音丁外反。祤音诩。正义上都诲反。雍州同官县，本汉祋祤县也。
将军曹襄，以平阳侯为后将军，从大将军出定襄。襄，曹参孙也。
