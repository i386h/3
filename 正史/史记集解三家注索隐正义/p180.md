<!-- { "loadSidebar": true } -->
〔一八〕集解瓒曰：「武强城在阳武。」正义括地志云：「武强故城在郑州管城县东北三十一里。」
〔一九〕索隐才用反。
高祖（三）〔二〕年，拜为假左丞相，入屯兵关中。月余，魏王豹反，以假左丞相别与韩信东攻魏将军孙遫〔一〕军东张，〔二〕大破之。因攻安邑，得魏将王襄。击魏王于曲阳，〔三〕追至武垣〔四〕，生得魏王豹。取平阳，〔五〕得魏王母妻子，尽定魏地，凡五十二城。赐食邑平阳。因从韩信击赵相国夏说军于邬东，〔六〕大破之，斩夏说。韩信与故常山王张耳引兵下井陉，击成安君，而令参还围赵别将戚将军于邬城中。戚将军出走，追斩之。乃引兵诣敖仓汉王之所。韩信已破赵，为相国，东击齐。参以右丞相属韩信，攻破齐历下军，遂取临菑。还定济北郡，攻着、漯阴、平原、鬲、卢。〔七〕已而从韩信击龙且军于上假密，〔八〕大破之，斩龙且，虏其将军周兰。定齐，凡得七十余县。得故齐王田广相田光，其守相许章，及故齐胶东将军田既。韩信为齐王，引兵诣陈，与汉王共破项羽，而参留平齐未服者。
〔一〕索隐音速。
〔二〕集解徐广曰：「张者，地名。功臣表有张侯毛泽之。」骃按：苏林曰属河东。正义括地志云：「张阳故城一名东张城，在蒲州虞乡县西北四十里。」
〔三〕正义括地志云：「上曲阳，定州恒阳县是。下曲阳在定州鼓城县西五里。」
〔四〕集解徐广曰：「河东有垣县。」正义括地志云：「武垣县，今瀛州城是。地理志云武垣县属涿郡也。」
〔五〕正义晋州城是。
〔六〕集解徐广曰：「邬县在太原。音乌古反。」索隐地理志邬，太原县名。音乌古反。
〔七〕索隐地理志着县属济南，卢县属泰山，漯阴、平原、鬲三县属平原。漯音吐答反。正义括地志云：「平原故城在德州平原县东南十里。故鬲城在德州安德县西北十五里。」卢县，今济州理县是也。
〔八〕集解文颖曰：「或以为高密。」索隐汉书亦作「假密」。按：下定齐七十县，则上假密非高密，亦是齐地，今阙。
项籍已死，天下定，汉王为皇帝，韩信徙为楚王，齐为郡。参归汉相印。高帝以长子肥为齐王，而以参为齐相国。以高祖六年赐爵列侯，与诸侯剖符，世世勿绝。食邑平阳万六百三十户，号曰平阳侯，除前所食邑。
以齐相国击陈豨将张春军，破之。黥布反，参以齐相国从悼惠王将兵车骑十二万人，与高祖会击黥布军，大破之。南至蕲，还定竹邑、相、萧、留。〔一〕
〔一〕索隐地理志蕲、竹邑、相、萧四县属沛。韦昭云「留今属彭城」，则汉初亦属沛也。正义括地志云：「徐州符离县城，汉竹邑城也。李奇云『今竹邑也』。故相城在符离县西北九十里。舆地志云『宋共公自睢阳徙相子城，又还睢阳』。萧，徐州县，古萧叔国城也。故留城在徐州沛县东南五十里，张良所封。」
参功：凡下二国，县一百二十二；得王二人，相三人，将军六人，大莫敖、〔一〕郡守、司马、候、御史各一人。
〔一〕集解汉书音义曰：「楚之卿号。」
孝惠帝元年，除诸侯相国法，更以参为齐丞相。参之相齐，齐七十城。天下初定，悼惠王富于春秋，参尽召长老诸生，问所以安集百姓，如齐故（俗）诸儒以百数，言人人殊，参未知所定。闻胶西有盖公，善治黄老言，使人厚币请之。既见盖公，盖公为言治道贵清静而民自定，推此类具言之。参于是避正堂，舍盖公焉。其治要用黄老术，故相齐九年，齐国安集，大称贤相。
惠帝二年，萧何卒。参闻之，告舍人趣治行，「吾将入相」。居无何，使者果召参。参去，属其后相曰：「以齐狱市为寄，慎勿扰也。」后相曰：「治无大于此者乎？」参曰：「不然。夫狱市者，所以并容也，今君扰之，奸人安所容也？吾是以先之。」〔一〕
〔一〕集解汉书音义曰：「夫狱市兼受善恶，若穷极，奸人无所容窜；奸人无所容窜，久且为乱。秦人极刑而天下畔，孝武峻法而狱繁，此其效也。老子曰『我无为而民自化，我好静而民自正』。参欲以道化其本，不欲扰其末。」
参始微时，与萧何善；及为将相，有却。至何且死，所推贤唯参。参代何为汉相国，举事无所变更，一遵萧何约束。
择郡国吏木诎于文辞，重厚长者，即召除为丞相史。吏之言文刻深，欲务声名者，辄斥去之。日夜饮醇酒。卿大夫已下吏及宾客见参不事事，〔一〕来者皆欲有言。至者，参辄饮以醇酒，闲之，欲有所言，复饮之，醉而后去，终莫得开说，〔二〕以为常。
〔一〕集解如淳曰：「不事丞相之事。」
〔二〕集解如淳曰：「开谓有所启白。」
相舍后园近吏舍，吏舍日饮歌呼。从吏恶之，无如之何，乃请参游园中，闻吏醉歌呼，从吏幸相国召按之。乃反取酒张坐饮，亦歌呼与相应和。
参见人之有细过，专掩匿覆盖之，府中无事。
参子窋〔一〕为中大夫。惠帝怪相国不治事，以为「岂少朕与」？〔二〕乃谓窋曰：「若归，试私从容问而父曰：『高帝新弃群臣，帝富于春秋，君为相，日饮，无所请事，何以忧天下乎？』然无言吾告若也。」〔三〕窋既洗沐归，闲侍，自从其所谏参。参怒，而笞窋二百，曰：「趣入侍，天下事非若所当言也。」至朝时，惠帝让参曰：「与窋胡治乎？〔四〕乃者我使谏君也。」参免冠谢曰：「陛下自察圣武孰与高帝？」上曰：「朕乃安敢望先帝乎！」曰：「陛下观臣能孰与萧何贤？」上曰：「君似不及也。」参曰：「陛下言之是也。且高帝与萧何定天下，法令既明，今陛下垂拱，参等守职，遵而勿失，不亦可乎？」惠帝曰：「善。君休矣！」
〔一〕索隐音张律反。
〔二〕索隐按：少者不足之词，故胡亥亦云「丞相岂少我哉」。盖帝以丞相岂不是嫌少于我哉。小颜以为「我年少」，非也。
〔三〕索隐谓惠帝语窋，无得言我告汝令谏汝父，当自云是己意也。
〔四〕集解如淳曰：「犹言用窋为治。」索隐按：胡，何也，言语参「何为治窋」也。
参为汉相国，出入三年。卒，谥懿侯。子窋代侯。百姓歌之曰：「萧何为法，顜若画一；〔一〕曹参代之，守而勿失。载其清净，民以宁一。」
〔一〕集解徐广曰：「顜音古项反，一音较。」索隐觏，汉书作「讲」，故文颖云「讲，一作『较』」。按：训直，又训明，言法明直若画一也。觏音讲，亦作「觏」。小颜云「讲，和也。画一，言其法整齐也」。
平阳侯窋，高后时为御史大夫。孝文帝立，免为侯。立二十九年卒，谥为静侯。子奇代侯，立七年卒，谥为简侯。子时代侯。时尚平阳公主，生子襄。时病疠，归国。立二十三年卒，谥夷侯。子襄代侯。襄尚卫长公主，生子宗。立十六年卒，谥为共侯。子宗代侯。征和二年中，宗坐太子死，国除。
太史公曰：曹相国参攻城野战之功所以能多若此者，以与淮阴侯俱。及信已灭，而列侯成功，唯独参擅其名。参为汉相国，清静极言合道。然百姓离秦之酷后，参与休息无为，故天下俱称其美矣。
【索隐述赞】曹参初起，为沛豪吏。始从中涓，先围善置。执珪执帛，攻城略地。衍氏既诛，昆阳失位。北禽夏说，东讨田溉。剖符定封，功无与二。市狱勿扰，清净不事。尚主平阳，代享其利。
史记卷五十五
留侯世家第二十五
留侯〔一〕张良者，〔二〕其先韩人也。〔三〕大父开地，〔四〕相韩昭侯、宣惠王、襄哀王。父平，相厘王、悼惠王。〔五〕悼惠王二十三年，平卒。卒二十岁，秦灭韩。良年少，未宦事韩。韩破，良家僮三百人，弟死不葬，悉以家财求客刺秦王，为韩报仇，以大父、父五世相韩故。〔六〕
〔一〕索隐韦昭云「留，今属彭城」。按：良求封留，以始见高祖于留故也。正义括地志云：「故留城在徐州沛县东南五十五里。今城内有张良庙也。」
〔二〕索隐汉书云字子房。按：王符、皇甫谧并以良为韩之公族，姬姓也。秦索贼急，乃改姓名。而韩先有张去疾乃张谴，恐非良之先代。
〔三〕索隐良既历代相韩，故知其先韩人。顾氏按：后汉书云「张良出于城父」，城父县属颍川也。正义括地志云：「城父在汝州郏城县东三十里，韩（里）〔地〕也。」
〔四〕集解应劭曰：「大父，祖父。开地，名。」
〔五〕集解韩系家及系本作桓惠王。
〔六〕索隐谓大父及父相韩五王，故云五代。
良尝学礼淮阳。〔一〕东见仓海君。〔二〕得力士，为铁椎重百二十斤。秦皇帝东游，良与客狙〔三〕击秦皇帝博浪沙中，〔四〕误中副车。〔五〕秦皇帝大怒，大索天下，求贼甚急，为张良故也。良乃更名姓，亡匿下邳。
〔一〕正义今陈州也。
〔二〕集解如淳曰：「秦郡县无仓海。或曰东夷君长。」索隐姚察以武帝时东夷秽君降，为仓海郡，或因以名，盖得其近也。正义汉书武帝纪云「〔元朔〕元年，东夷秽君南闾等降，为仓海郡，今貊秽国」，得之。太史公修史时已降为郡，自书之。括地志云：「秽貊在高丽南，新罗北，东至大海西。」
〔三〕集解服虔曰：「狙，伺候也。」应劭曰：「狙，七预反，伺也。」徐广曰：「伺候也，音千恕反。」索隐按：应劭云「狙，伺也。」一曰狙，伏伺也，音七豫反。谓狙之伺物，必伏而候之，故今云「狙候」是也。
〔四〕索隐服虔云「地在阳武南」。按：今浚仪西北四十里有博浪城。正义晋地理记云「郑阳武县有博浪沙」。按：今当官道也。
〔五〕索隐按：汉官仪天子属车三十六乘。属车即副车，而奉车郎御而从后。
良尝闲从容〔一〕步游下邳〔二〕圯上，〔三〕有一老父，衣褐，至良所，直堕其履圯下，〔四〕顾谓良曰：「孺子，下取履！」良鄂然，欲殴之。〔五〕为其老，强忍，下取履。父曰：「履我！」良业为取履，因长跪履之。〔六〕父以足受，笑而去。良殊大惊，随目之。父去里所，复还，〔七〕曰：「孺子可教矣。后五日平明，与我会此。」良因怪之，跪曰：「诺。」五日平明，良往。父已先在，怒曰：「与老人期，后，何也？」去，曰：「后五日早会。」五日鸡鸣，良往。父又先在，复怒曰：「后，何也？」去，曰：「后五日复早来。」五日，良夜未半往。有顷，父亦来，喜曰：「当如是。」出一编书，〔八〕曰：「读此则为王者师矣。后十年兴。十三年孺子见我济北，谷城山下黄石即我矣。」〔九〕遂去，无他言，不复见。旦日视其书，乃太公兵法也。〔一０〕良因异之，常习诵读之。
〔一〕索隐尝训经也。闲，闲字也。从容，闲暇也。从容谓从任其容止，不矜庄也。
〔二〕索隐邳，被眉反。按：地理志下邳县属东海。又云邳在薛，后徙此。有上邳，故此曰下邳也。
