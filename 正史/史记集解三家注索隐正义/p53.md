<!-- { "loadSidebar": true } -->
〔五〕集解文颖曰：「幽州及汉中皆谓老妪为媪。」孟康曰：「长老尊称也。左师谓太后曰『媪爱燕后贤长安君』。礼乐志『地神曰媪』。媪，母别名也，音乌老反。」索隐韦昭云：「媪，妇人长老之称。」皇甫谧云：「媪盖姓王氏。」又据春秋握成图以为执嘉妻含始，游洛池，生刘季。诗含神雾亦云。姓字皆非正史所出，盖无可取。今近有人云「母温氏」。贞时打得班固泗水亭长古石碑文，其字分明作「温」字，云「母温氏」。贞与贾膺复、徐彦伯、魏奉古等执对反复，沈叹古人未闻，聊记异见，于何取实也？孟康注「地神曰媪」者，礼乐志云「后土富媪」，张晏曰「坤为母，故称媪」是也。正义帝王世纪云：「汉昭灵后含始游洛池，有宝鸡衔赤珠出炫日，后吞之，生高祖。」诗含神雾亦云。含始即昭灵后也。陈留风俗传云：「沛公起兵野战，丧皇妣于黄乡，天下平定，使使者以梓宫招幽魂，于是丹蛇在水自洒，跃入梓宫，其浴处有遗发，谥曰昭灵夫人。」汉仪注云：「高帝母起兵时死小黄城，后于小黄立陵庙。」括地志云：「小黄故城在汴州陈留县东北三十三里。」颜师古云：「皇甫谧等妄引谶记，好奇骋博，强为高祖父母名字，皆非正史所说，盖无取焉。宁有刘媪本姓实存，史迁肯不详载？即理而言，断可知矣。」
〔六〕索隐按：诗含神雾云「赤龙感女媪，刘季兴」。又广雅云「有鳞曰蛟龙」。
高祖为人，隆准而龙颜，〔一〕美须髯，左股有七十二黑子〔二〕。仁而爱人，喜施，〔三〕意豁如也。〔四〕常有大度，不事家人生产作业。及壮，试为吏，〔五〕为泗水亭长，〔六〕廷中吏无所不狎侮。好酒及色。常从王媪、武负贳酒，〔七〕醉卧，武负、王媪见其上常有龙，怪之。高祖每酤留饮，酒雠数倍。〔八〕及见怪，岁竟，此两家常折券弃责。〔九〕
〔一〕集解服虔曰：「准音拙。」应劭曰：「隆，高也。准，颊权准也。颜，额颡也，齐人谓之颡，汝南、淮、泗之闲曰颜。」文颖曰：「准，鼻也。」索隐李斐云：「准，鼻也。始皇蜂目长准，盖鼻高起。」尔雅：「颜，额也。」文颖曰：「高祖感龙而生，故其颜貌似龙，长颈而高鼻。」
〔二〕正义河图云：「帝刘季口角戴胜，斗胸，龟背，龙股，长七尺八寸。」合诚图云：「赤帝体为朱鸟，其表龙颜，多黑子。」按：左，阳也。七十二黑子者，赤帝七十二日之数也。木火土金水各居一方，一岁三百六十日，四方分之，各得九十日，土居中央，并索四季，各十八日，俱成七十二日，故高祖七十二黑子者，应火德七十二日之征也。有一本「七十日」者，非也。许北人呼为「黡子」，吴楚谓之「志」。志，记也。
〔三〕正义喜，许记反。施，尸豉反。
〔四〕集解服虔曰：「豁，达也。」
〔五〕集解应劭曰：「试补吏。」
〔六〕正义秦法，十里一亭，十亭一乡。亭长，主亭之吏。高祖为泗水亭长也。国语有「寓室」，即今之亭也。亭长，盖今里长也。民有讼诤，吏留平辨，得成其政。括地志云：「泗水亭在徐州沛县东一百步，有高祖庙也。」
〔七〕集解韦昭曰：「贳，赊也。」索隐邹诞生贳音世，与字林声韵并同。又音时夜反。广雅云：「贳，赊也。」说文云：「贳，贷也。」临淮有贳阳县。汉书功臣表「贳阳侯刘缠」，而此纪作「射阳」，则「贳」亦「射」也。
〔八〕集解如淳曰：「雠亦售。」索隐乐彦云借「雠」为「售」，盖古字少，假借耳。今亦依字读。盖高祖大度，既贳饮，且雠其数倍价也。
〔九〕索隐周礼小司寇云：「听称责以傅别。」郑司农云：「傅别，券书也。」康成云：「傅别，谓大手书于札中而别之也。」然则古用简札书，故可折。至岁终总弃不责也。
高祖常繇咸阳，〔一〕纵观，观秦皇帝，〔二〕喟然太息曰：「嗟乎，大丈夫当如此也！」
〔一〕集解应劭曰：「徭役也。」索隐韦昭云：「秦所都，武帝更名渭城。」应劭云：「今长安也。」按：关中记云「孝公都咸阳，今渭城是，在渭北。始皇都咸阳，今城南大城是也」。名咸阳者，山南曰阳，水北亦曰阳，其地在渭水之北，又在九嵕诸山之南，故曰咸阳。
〔二〕正义包恺云：「上音馆，下音官。恣意，故纵观也。」
单父人吕公〔一〕善沛令，避仇从之客，因家沛焉。沛中豪桀吏闻令有重客，皆往贺。萧何为主吏，〔二〕主进，〔三〕令诸大夫曰：〔四〕「进不满千钱，坐之堂下。」高祖为亭长，素易诸吏，乃绐为谒曰〔五〕「贺钱万」，实不持一钱。谒入，吕公大惊，起，迎之门。吕公者，好相人，见高祖状貌，因重敬之，引入坐。萧何曰：「刘季固多大言，少成事。」高祖因狎侮诸客，遂坐上坐，〔六〕无所诎。〔七〕酒阑，〔八〕吕公因目固留高祖。〔九〕高祖竟酒，后。吕公曰：「臣少好相人，〔一０〕相人多矣，无如季相，愿季自爱。臣有息女，〔一一〕愿为季箕帚妾。」酒罢，吕媪怒吕公曰：「公始常欲奇此女，与贵人。沛令善公，求之不与，何自妄许与刘季？」吕公曰：「此非儿女子所知也。」卒与刘季。吕公女乃吕后也，生孝惠帝、鲁元公主。〔一二〕
〔一〕集解汉书音义曰：「单音善。父音斧。」索隐韦昭云：「单父，县名，属山阳。」崔浩云：「史失其名，但举姓而言公。」又按：汉书旧仪云「吕公，汝南新蔡人」。又相经云「魏人吕公，名文，字叔平」也。
〔二〕集解孟康曰：「主吏，功曹也。」
〔三〕集解文颖曰：「主赋敛礼进，为之帅。」索隐郑氏云：「主赋敛礼钱也。」颜师古曰：「进者，会礼之财。字本作『赆』，声转为『进』。『宣帝数负进』，义与此同。」
〔四〕正义大夫，客之贵者总称之。
〔五〕集解应劭曰：「绐，欺也。音殆。」索隐韦昭云：「绐，诈也。」刘氏云：「绐，欺负也。」何休云：「绐，疑也。」谓高祖素狎易诸吏，乃诈为谒。谒谓以札书姓名，若今之通刺，而兼载钱谷也。
〔六〕正义上在果反。下在卧反。
〔七〕正义音丘忽反。
〔八〕集解文颖曰：「阑言希也。谓饮酒者半罢半在，谓之阑。」
〔九〕正义不敢对众显言，故目动而留之。
〔一０〕集解张晏曰：「古人相与语多自称臣，自卑下之道，若今人相与语皆自称仆。」
〔一一〕正义息，生也。谓所生之女也。
〔一二〕集解服虔曰：「元，长也。食邑于鲁。」韦昭曰：「元，谥也。」正义汉制，帝女曰「公主」，仪比诸侯；姊妹曰「长公主」，仪比诸侯王；姑曰「大长公主」，仪比诸侯王。
高祖为亭长时，常告归之田。〔一〕吕后与两子居田中耨，有一老父过请饮，吕后因餔之。〔二〕老父相吕后曰：「夫人天下贵人。」令相两子，见孝惠，曰：「夫人所以贵者，乃此男也。」相鲁元，亦皆贵。老父已去，高祖适从旁舍来，吕后具言客有过，相我子母皆大贵。高祖问，曰：「未远。」乃追及，问老父。老父曰：「乡者夫人婴儿皆似君，君相贵不可言。」高祖乃谢曰：「诚如父言，不敢忘德。」及高祖贵，遂不知老父处。
〔一〕集解服虔曰：「告音如『嗥呼』之『嗥』。」李斐曰：「休谒之名也。吉曰告，凶曰宁。」孟康曰：「古者名吏休假曰告。告又音喾。汉律，吏二千石有予告、赐告。予告者，在官有功最，法所当得者也。赐告者，病满三月当免，天子优赐，复其告，使得带印绂，将官属，归家治疾也。」索隐韦昭云：「告，请归乞假也。音『告语』之『告』。故战国策曰『商君告归』，延笃以为告归，今之归宁也。」刘伯庄、颜师古并音古笃反，非号喾两音也。按：东观汉记田邑传云「邑年三十，历卿大夫，号归罢，厌事，少所嗜欲」。寻号与嗥同，古者当有此语，故服氏云「如号呼之号」，音豪。今以服虔虽据田邑「号归」，亦恐未得。然此「告」字当音诰，诰号声相近，故后「告归」「号归」遂变耳。
〔二〕正义必捕反，以食饲人也。父本请饮，吕后因饲之。国语云：「国中童子无不餔。」
高祖为亭长，乃以竹皮为冠，令求盗之薛治之，〔一〕时时冠之，〔二〕及贵常冠，所谓「刘氏冠」〔三〕乃是也。
〔一〕集解应劭曰：「以竹始生皮作冠，今鹊尾冠是也。求盗者，旧时亭有两卒，其一为亭父，掌开闭埽除，一为求盗，掌逐捕盗贼。薛，鲁国县也。有作冠师，故往治之。」索隐应劭云：「一名『长冠』。侧竹皮裹以纵前，高七寸，广三寸，如板。」又蔡邕独断云：「长冠，楚制也。高祖以竹皮为之，谓之『刘氏冠』。」司马彪舆服志亦以「刘氏冠」为鹊尾冠也。应劭云：「旧亭卒名『弩父』，陈、楚谓之『亭父』，或云『亭部』，淮、泗谓之『求盗』也。」
〔二〕正义音馆，下同。
〔三〕正义音官。颜师古云：「后号为『刘氏冠』。其后诏曰『爵非公乘以上下得冠刘氏冠』，即此也。」
高祖以亭长为县送徒郦山，徒多道亡。自度比至皆亡之，〔一〕到丰西泽中，止饮，夜乃解纵所送徒。曰：「公等皆去，吾亦从此逝矣！」徒中壮士愿从者十余人。高祖被酒，〔二〕夜径〔三〕泽中，令一人行前。〔四〕行前者还报曰：「前有大蛇当径，〔五〕愿还。」高祖醉，曰：「壮士行，何畏！」乃前，拔剑击斩蛇。〔六〕蛇遂分为两，〔七〕径开。行数里，醉，因卧。后人来至蛇所，有一老妪夜哭。人问何哭，妪曰：「人杀吾子，故哭之。」人曰：「妪子何为见杀？」妪曰：「吾，白帝子也，化为蛇，当道，今为赤帝子斩之，〔八〕故哭。」人乃以妪为不诚，欲告之，〔九〕妪因忽不见。后人至，高祖觉。〔一０〕后人告高祖，高祖乃心独喜，自负。〔一一〕诸从者日益畏之。
〔一〕正义度，田洛反。比，必寐反。
〔二〕正义被，加也。
〔三〕索隐旧音经。按：广雅云「径，斜过也」。字林云「径，小道也，音古定反」。言酒后放徒，夜径行泽中，不敢由正路，且从而求疾也。
〔四〕正义行音下孟反。
〔五〕索隐音径。郑玄曰：「步道曰径也。」
〔六〕索隐汉旧仪云「斩蛇剑长七尺」。又高祖云「吾以布衣提三尺剑取天下」。二文不同者，崔豹古今注「当高祖为亭长，理应提三尺剑耳；及贵，当别得七尺宝剑」，故旧仪因言之。正义按：其蛇大，理须别求是剑斩之。三尺剑者，常佩之剑。括地志云：「斩蛇沟源出徐州丰县中平地，故老云高祖斩蛇处，至县西十五里入泡水也。」
〔七〕索隐谓斩蛇分为两段也。
