<!-- { "loadSidebar": true } -->
〔二〕索隐仟佰谓千人百人之长也，音千百。汉书作「阡陌」，如淳云「时皆僻屈在阡陌之中」。陌音貊。
「且天下非小弱也；雍州之地，殽函之固自若也。陈涉之位，非尊于齐、楚、燕、赵、韩、魏、宋、卫、中山之君也；鉏耰棘矜，〔一〕非铦于句戟长铩也；适戍之众，非俦于九国之师也；深谋远虑，行军用兵之道，非及乡时之士也。〔二〕然而成败异变，功业相反也。尝试使山东之国与陈涉度长絜大，〔三〕比权量力，则不可同年而语矣。然而秦以区区之地。致万乘之权，抑八州而朝同列，〔四〕百有余年矣。然后以六合为家，殽函为宫。一夫作难而七庙堕，身死人手，为天下笑者，何也？仁义不施，〔五〕而攻守之势异也。」
〔一〕索隐鉏耰谓鉏木也。论语曰「耰而不辍」是也。棘，戟也。矜，戟柄也，音勤。
〔二〕索隐乡音香亮反。乡时犹往时也。盖谓孟尝、信陵、苏秦、陈轸之比也。
〔三〕索隐絜音下结反。谓如结束知其大小也。
〔四〕索隐谓秦强而抑八州使朝己也。汉书作「招八州」，亦通也。
〔五〕索隐式豉反。言秦虎狼之国，其仁义不施及于天下，故亡也。
【索隐述赞】天下匈匈，海内乏主，掎鹿争捷，瞻乌爰处。陈胜首事，厥号张楚。鬼怪是凭，鸿鹄自许。葛婴东下，周文西拒。始亲朱房，又任胡武。伙颐见杀，腹心不与。庄贾何人，反噬城父！
史记卷四十九
外戚世家第十九
索隐外戚，纪后妃也，后族亦代有封爵故也。汉书则编之列传之中。王隐则谓之为纪，而在列传之首也。
自古受命帝王及继体守文之君，〔一〕非独内德茂也，盖亦有外戚之助焉。〔二〕夏之兴也以涂山，〔三〕而桀之放也以末喜。〔四〕殷之兴也以有娀，〔五〕纣之杀也嬖妲己。〔六〕周之兴也以姜原〔七〕及大任，〔八〕而幽王之禽也淫于褒姒。〔九〕故易基乾坤，诗始关雎，书美厘降，春秋讥不亲迎。〔一０〕夫妇之际，人道之大伦也。礼之用，唯婚姻为兢兢。夫乐调而四时和，阴阳之变，万物之统也。〔一一〕可不慎与？人能弘道，无如命何。甚哉，妃匹之爱，〔一二〕君不能得之于臣，〔一三〕父不能得之于子，况卑下乎！既驩合矣，或不能成子姓；〔一四〕能成子姓矣，或不能要其终：〔一五〕岂非命也哉？孔子罕称命，盖难言之也。非通幽明之变，恶能〔
一六〕识乎性命哉？
〔一〕索隐按：继体谓非创业之主，而是嫡子继先帝之正体而立者也。守文犹守法也，谓非受命创制之君，但守先帝法度为之主耳。
〔二〕索隐按：谓非独君德于内茂盛，而亦有贤后妃外戚之亲以助教化。
〔三〕索隐韦昭云：「涂山，国名，禹所娶，在今九江。」应劭云：「九江当涂有禹墟。大戴云『禹娶涂山氏之女，谓之侨，侨产启』。」
〔四〕索隐国语「桀伐有施，有施人以妹喜女焉」，韦昭云「有施氏女，姓喜」。
〔五〕索隐韦昭云：「契母简狄，有娀国女。音嵩。」
〔六〕索隐国语「殷辛伐有苏氏，有苏氏以妲己女焉」。按：有苏，国也。己，姓也。妲，字也。包恺云「妲音丁达反」。
〔七〕索隐系本云：「帝喾上妃有邰氏之女，曰姜原。」郑玄笺诗云：「姜姓，嫄名，履大人迹而生后稷。」
〔八〕索隐按：大任，文王之母，故诗云「挚仲氏任」，毛（诗）〔传〕云「挚国任姓之中女也」。
〔九〕索隐国语曰：「幽王伐有褒，有褒人以褒姒女焉。」按：褒是国名，姒是其姓，即龙漦之子，褒人育而以女于幽王也。然此文自「夏之兴」至「褒姒」皆是魏如耳之母词，见国语及列女传。
〔一０〕索隐按：公羊「纪裂繻来逆女，何以书？讥也，讥不亲迎也」。
〔一一〕索隐以言若乐声调，能令四时和，而阴阳变，则能生万物，是阴阳即夫妇也。夫妇道和而能化生万物。万物，人为之本，故云「
万物之统」。
〔一二〕索隐妃音配，又如字。
〔一三〕索隐以言夫妇亲爱之情，虽君父之尊而不夺臣子所好爱，使移其本意，是不能得也。故曰「匹夫不可夺志」是也。
〔一四〕索隐按：郑玄注礼记云「姓者，生也。子姓，谓众孙也」。按即赵飞燕等是也。
〔一五〕索隐按：谓有始不能要其终也。以言虽有子姓而意不能要终，如栗姬、卫后等皆是也。
〔一六〕索隐上音乌。恶犹于何也。
太史公曰：秦以前尚略矣，其详靡得而记焉。汉兴，吕娥姁〔一〕为高祖正后，男为太子。及晚节色衰爱弛，而戚夫人有宠，〔二〕其子如意几代太子者数矣。及高祖崩，吕后夷戚氏，诛赵王，而高祖后宫唯独无宠疏远者得无恙。〔三〕
〔一〕集解徐广曰：「姁音况羽反。吕后姊字长姁也。」索隐吕后字，音况羽反。按：汉书吕后名雉。
〔二〕索隐汉书云得定陶戚姬。
〔三〕索隐尔雅云「恙，忧也」。一说，古者野居露宿，恙，噬人虫也，故人相恤云「得无恙乎」。
吕后长女为宣平侯张敖妻，敖女为孝惠皇后。〔一〕吕太后以重亲故，欲其生子万方，终无子，诈取后宫人子为子。及孝惠帝崩，天下初定未久，继嗣不明。于是贵外家，王诸吕以为辅，而以吕禄女为少帝后，欲连固根本牢甚，然无益也。
〔一〕索隐按：皇甫谧云名嫣。
高后崩，合葬长陵。〔一〕禄、产等惧诛，谋作乱。大臣征之，天诱其统，〔二〕卒灭吕氏。唯独置孝惠皇后居北宫。〔三〕迎立代王，是为孝文帝，奉汉宗庙。此岂非天邪？非天命孰能当之？
〔一〕集解关中记曰：「高祖陵在西，吕后陵在东。汉帝后同茔，则为合葬，不合陵也。诸陵皆如此。」
〔二〕集解徐广曰：「一作『衷』。」
〔三〕索隐按：宫在未央北，故曰北宫。正义括地志云：「北宫在雍州长安县西北十三里，与桂宫相近，在长安故城中。」
薄太后，父吴人，姓薄氏，秦时与故魏王宗家女魏媪通，〔一〕生薄姬，而薄父死山阴，因葬焉。〔二〕
〔一〕索隐媪音乌老反。然媪是妇人之老者通号，故赵太后自称媪，及王媪、刘媪之属是也。
〔二〕索隐顾氏按冢墓记，在会稽县，县西北楫山上今犹有兆域。楫音庄洽反。正义括地志云：「楫山在越州会稽县西北三里，一名稷山。」楫音庄洽反。
及诸侯畔秦，魏豹立为魏王，而魏媪内其女于魏宫。媪之许负所相，相薄姬，云当生天子。是时项羽方与汉王相距荥阳，天下未有所定。豹初与汉击楚，及闻许负言，心独喜，因背汉而畔，中立，更与楚连和。汉使曹参等击虏魏王豹，以其国为郡，而薄姬输织室。豹已死，汉王入织室，见薄姬有色，诏内后宫，岁余不得幸。始姬少时，与管夫人、赵子儿相爱，约曰：「先贵无相忘。」已而管夫人、赵子儿先幸汉王。汉王坐河南宫成皋台，〔一〕此两美人相与笑薄姬初时约。汉王闻之，问其故，两人具以实告汉王。汉王心惨然，怜薄姬，是日召而幸之。薄姬曰：「昨暮夜妾梦苍龙据吾腹。」高帝曰：「此贵征也，吾为女遂成之。」一幸生男，是为代王。其后薄姬希见高祖。
〔一〕索隐按：是河南宫之成皋台，汉书作「成皋灵台」。西征记云「武牢城内有高祖殿，西南有武库」。正义括地志云：「洛州泛水县，古东虢州，故郑之制邑，汉之成皋县也。」
高祖崩，诸御幸姬戚夫人之属，吕太后怒，皆幽之，不得出宫。而薄姬以希见故，得出，从子之代，为代王太后。太后弟薄昭从如代。
代王立十七年，高后崩。大臣议立后，疾外家吕氏强，皆称薄氏仁善，故迎代王，立为孝文皇帝，而太后改号曰皇太后，弟薄昭封为轵侯。〔一〕
〔一〕索隐按地理志，轵县在河内，恐地远非其封也。按：长安东有轵道亭，或当是所封也。
薄太后母亦前死，葬栎阳北。于是乃追尊薄父为灵文侯，会稽郡置园邑三百家，长丞已下吏奉守冢，寝庙上食祠如法。而栎阳北亦置灵文侯夫人园，如灵文侯园仪。薄太后以为母家魏王后，早失父母，其奉薄太后诸魏有力者，于是召复魏氏，（及尊）赏赐各以亲疏受之。薄氏侯者凡一人。
薄太后后文帝二年，以孝景帝前二年崩，葬南陵。〔一〕以吕后会葬长陵，故特自起陵，近孝文皇帝霸陵。〔二〕
〔一〕索隐按：庙记云「在霸陵南十里，故谓南陵」。按：今在长安东浐水东东原上，名曰少阴。在霸陵西南，故曰「东望吾子，西望吾夫」是也。正义括地志云：「南陵故县在雍州万年县东南二十四里。汉南陵县，本薄太后陵邑。陵在东北，去县六里。」
〔二〕集解徐广曰：「霸陵县有轵道亭。」
窦太后，〔一〕赵之清河观津人也。〔二〕吕太后时，窦姬以良家子入宫侍太后。太后出宫人以赐诸王，各五人，窦姬与在行中。窦姬家在清河，欲如赵近家，请其主遣宦者吏：〔三〕「必置我籍赵之伍中。」宦者忘之，误置其籍代伍中。籍奏，诏可，当行。窦姬涕泣，怨其宦者，不欲往，相强，乃肯行。至代，代王独幸窦姬，生女嫖，〔四〕后生两男。而代王王后生四男。先代王未入立为帝而王后卒。及代王立为帝，而王后所生四男更病死。孝文帝立数月，公卿请立太子，而窦姬长男最长，立为太子。立窦姬为皇后，女嫖为长公主。其明年，立少子武为代王，已而又徙梁，是为梁孝王。
〔一〕索隐按：皇甫谧云名猗房。
〔二〕正义在冀州枣强县东北二十五里。
〔三〕正义谓宦者为吏，主发遣宫人也。
〔四〕索隐音疋消反。
窦皇后亲蚤卒，葬观津。〔一〕于是薄太后乃诏有司，追尊窦后父为安成侯，母曰安成夫人。令清河置园邑二百家，长丞奉守，比灵文园法。
〔一〕索隐按：挚虞注决录云「窦太后父少遭秦乱，隐身渔钓，坠泉而死。景帝立，太后遣使者填父所坠渊，起大坟于观津城南，人闲号曰窦氏青山也」。
窦皇后兄窦长君，〔一〕弟曰窦广国，字少君。〔二〕少君年四五岁时，家贫，为人所略卖，其家不知其处。传十余家，至宜阳，为其主入山作炭，（寒）〔暮〕卧岸下百余人，岸崩，尽压杀卧者，少君独得脱，不死。自卜数日当为侯，从其家之长安。〔三〕闻窦皇后新立，家在观津，姓窦氏。广国去时虽小，识其县名及姓，又常与其姊采桑堕，用为符信，上书自陈。窦皇后言之于文帝，召见，问之，具言其故，果是。又复问他何以为验？对曰：「姊去我西时，与我决于传舍中，〔四〕丐沐沐我，〔五〕请食饭我，乃去。」于是窦后持之而泣，泣涕交横下。侍御左右皆伏地泣，助皇后悲哀。乃厚赐田宅金钱，封公昆弟，家于长安。〔六〕
〔一〕索隐按：决录云建字长君。
〔二〕正义括地志云：「窦少君墓在冀州武邑县东南二十七里。」
〔三〕索隐谓从逐其宜阳之主人家，而皆往长安也。
