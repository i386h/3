<!-- { "loadSidebar": true } -->
〔一〕索隐案：陈留风俗传云「陆氏，春秋时陆浑国之后。晋侯伐之，故陆浑子奔楚。贾其后」。又陆氏谱云「齐宣公支子达食菜于陆。达生发，发生皋，适楚。贾其孙也」。
及高祖时，中国初定，尉他〔一〕平南越，因王之。高祖使陆贾赐尉他印为南越王。陆生至，尉他魋结〔二〕箕倨见陆生。陆生因进说他曰：「足下中国人，亲戚昆弟坟在真定。〔三〕今足下反天性，弃冠带，欲以区区之越与天子抗衡〔四〕为敌国，祸且及身矣。且夫秦失其政，诸侯豪桀并起，唯汉王先入关，据咸阳。项羽倍约，自立为西楚霸王，诸侯皆属，可谓至强。然汉王起巴蜀，鞭笞天下，劫略诸侯，遂诛项羽灭之。五年之闲，海内平定，此非人力，天之所建也。天子闻君王王南越，不助天下诛暴逆，将相欲移兵而诛王，天子怜百姓新劳苦，故且休之，遣臣授君王印，剖符通使。君王宜郊迎，北面称臣，乃欲以新造未集之越，屈强于此。汉诚闻之，掘烧王先人冢，夷灭宗族，使一偏将将十万众临越，则越杀王降汉，如反复手耳。」
〔一〕索隐赵他为南越尉，故曰「尉他」。他音驼。
〔二〕集解服虔曰：「魋音椎。今兵士椎头结。」索隐魋，直追反。结音计。谓为髻一撮似椎而结之，故字从结。且案其「魋结」二字，依字读之亦得。谓夷人本被发左衽，今他同其风俗，但魋其发而结之。
〔三〕索隐赵地也。本名东垣，属常山。
〔四〕索隐案：崔浩云「抗，对也。衡，车扼上横木也。抗衡，言两衡相对拒，言不相避下」。
于是尉他乃蹶然〔一〕起坐，谢陆生曰：「居蛮夷中久，殊失礼义。」因问陆生曰：「我孰与萧何、曹参、韩信贤？」陆生曰：「王似贤。」复曰：「我孰与皇帝贤？」陆生曰：「皇帝起丰沛，讨暴秦，诛强楚，为天下兴利除害，继五帝三王之业，统理中国。中国之人以亿计，地方万里，居天下之膏腴，人众车轝，万物殷富，政由一家，自天地剖泮未始有也。今王众不过数十万，皆蛮夷，崎岖山海闲，譬若汉一郡，王何乃比于汉！」尉他大笑曰：「吾不起中国，故王此。使我居中国，何渠不若汉？」〔二〕乃大说陆生，留与饮数月。曰：「越中无足与语，至生来，令我日闻所不闻。」赐陆生橐中装〔三〕直千金，他送亦千金。〔四〕陆生卒拜尉他为南越王，令称臣奉汉约。归报，高祖大悦，拜贾为太中大夫。
〔一〕索隐苏林音厥。礼记「子夏蹶然而起」。埤苍云「蹶，起也」。
〔二〕集解渠音讵。索隐渠，刘氏音讵。汉书作「遽」字，小颜以为「有何迫促不如汉也」。
〔三〕集解张晏曰：「珠玉之宝也。装，裹也。」索隐橐音托。案：如淳云以为明月珠之属也。又案：诗传曰「大曰橐，小曰囊」。埤苍云「有底曰囊，无底曰橐」。谓以宝物（以）入囊橐也。
〔四〕集解苏林曰：「非橐中物，故曰『他送』也。」
陆生时时前说称诗书。高帝骂之曰：「乃公居马上而得之，安事诗书！」陆生曰；「居马上得之，宁可以马上治之乎？且汤武逆取而以顺守之，文武并用，长久之术也。昔者吴王夫差、智伯极武而亡；秦任刑法不变，卒灭赵氏。〔一〕乡使秦已并天下，行仁义，法先圣，陛下安得而有之？」高帝不怿而有惭色，乃谓陆生曰：「试为我着秦所以失天下，吾所以得之者何，及古成败之国。」陆生乃粗述存亡之征，凡着十二篇。每奏一篇，高帝未尝不称善，左右呼万岁，号其书曰「新语」。〔二〕
〔一〕集解赵氏，秦姓也。索隐案：韦昭云「秦伯益后，与赵同出非廉，至造父，有功于穆王，封之赵城，由此一姓赵氏」。
〔二〕正义七录云「新语二卷，陆贾撰」也。
孝惠帝时，吕太后用事，欲王诸吕，畏大臣有口者，陆生自度不能争之，乃病免家居。以好畤田地善，〔一〕可以家焉。有五男，乃出所使越得橐中装卖千金，〔二〕分其子，子二百金，令为生产。陆生常安车驷马，从歌舞鼓琴瑟侍者十人，宝剑直百金，谓其子曰：「
与汝约：〔三〕过汝，汝给吾人马酒食，极欲，十日而更。所死家，得宝剑车骑侍从者。一岁中往来过他客，率不过〔四〕再三过，数见不鲜，〔五〕无久慁公为也。」〔六〕
〔一〕正义畤音止。雍州县也。
〔二〕正义汉制一金直千贯。
〔三〕集解徐广曰：「汝，一作『公』。」
〔四〕索隐率音律。过音戈。
〔五〕索隐数见音朔现。谓时时来见汝也。不鲜，言必令鲜美作食，莫令见不鲜之物也。汉书作「数击鲜」，如淳云「新杀曰鲜」。
〔六〕集解韦昭曰：「慁，污辱。」索隐慁，患也。公，贾自谓也。言汝诸子无久厌患公也。
吕太后时，王诸吕，诸吕擅权，欲劫少主，危刘氏。右丞相陈平患之，力不能争，恐祸及己，常燕居深念。陆生往请，〔一〕直入坐，而陈丞相方深念，〔二〕不时见陆生。陆生曰：「何念之深也？」陈平曰：「生揣我何念？」〔三〕陆生曰：「足下位为上相，食三万户〔四〕侯，可谓极富贵无欲矣。然有忧念，不过患诸吕、少主耳。」陈平曰：「然。为之柰何？」陆生曰：「天下安，注意相；天下危，注意将。将相和调，则士务附；士务附，〔五〕天下虽有变，即权不分。为社稷计，在两君掌握耳。臣常欲谓太尉绛侯，绛侯与我戏，易吾言。君何不交驩太尉，深相结？」为陈平画吕氏数事。陈平用其计，乃以五百金为绛侯寿，厚具乐饮；太尉亦报如之。此两人深相结，则吕氏谋益衰。陈平乃以奴婢百人，车马五十乘，钱五百万，遗陆生为饮食费。陆生以此游汉廷公卿闲，名声藉甚。〔六〕
〔一〕集解汉书音义曰：「请，若问起居。」
〔二〕索隐深念，深思之也。
〔三〕集解孟康曰：「揣，度也。」韦昭曰：「揣音初委反。」
〔四〕索隐案：陈平传食户五千，以曲逆秦时有三万户，恐复业至此，故称。
〔五〕集解徐广曰：「务，一作『豫』。」
〔六〕集解汉书音义曰：「言狼籍甚盛。」
及诛诸吕，立孝文帝，陆生颇有力焉。孝文帝即位，欲使人之南越。陈丞相等乃言陆生为太中大夫，往使尉他，令尉他去黄屋称制，令比诸侯，皆如意旨。语在南越语中。陆生竟以寿终。
平原君朱建者，楚人也。故尝为淮南王黥布相，有罪去，后复事黥布。布欲反时，问平原君，平原君非之，布不听而听梁父侯，遂反。〔一〕汉已诛布，闻平原君谏不与谋，〔二〕得不诛。语在黥布语中。〔三〕
〔一〕索隐梁父侯，史失名。如淳注汉书云「遂，布臣」，非也。臣瓒曰「布用梁父侯计遂反耳」，其说是也。
〔二〕正义与音预。
〔三〕集解黥布列传无此语。
平原君为人辩有口，刻廉刚直，家于长安。行不苟合，义不取容。辟阳侯行不正，得幸吕太后。时辟阳侯欲知平原君，平原君不肯见。及平原君母死，陆生素与平原君善，过之。平原君家贫，未有以发丧，〔一〕方假贷服具，陆生令平原君发丧。陆生往见辟阳侯，贺曰：「平原君母死。」辟阳侯曰：「平原君母死，何乃贺我乎？」陆贾曰：「前日君侯欲知平原君，平原君义不知君，以其母故。〔二〕今其母死，君诚厚送丧，则彼为君死矣。」辟阳侯乃奉百金往税。〔三〕列侯贵人以辟阳侯故，往税凡五百金。
〔一〕索隐案：刘氏云谓欲葬时，须启其殡宫，故云「发丧」也。
〔二〕集解张晏曰：「相知当同恤灾危，母在，故义不知君。」索隐案：崔浩云「建以母在，义不以身许人也」。
〔三〕集解韦昭曰：「衣服曰税。税当为『襚』。」索隐案：说文「税，赠终服也」。襚音式芮反，亦音遂。
辟阳侯幸吕太后，人或毁辟阳侯于孝惠帝，孝惠帝大怒，下吏，欲诛之。吕太后惭，不可以言。大臣多害辟阳侯行，欲遂诛之。辟阳侯急，因使人欲见平原君。平原君辞曰：「狱急，不敢见君。」乃求见孝惠幸臣闳籍孺，〔一〕说之曰：「君所以得幸帝，天下莫不闻。今辟阳侯幸太后而下吏，道路皆言君谗，欲杀之。今日辟阳侯诛，旦日太后含怒，亦诛君。何不肉袒为辟阳侯言于帝？帝听君出辟阳侯，太后大驩。两主共幸君，君贵富益倍矣。」于是闳籍孺大恐，从其计，言帝，果出辟阳侯。辟阳侯之囚，欲见平原君，平原君不见辟阳侯，辟阳侯以为倍己，大怒。及其成功出之，乃大惊。
〔一〕索隐案：佞幸传云高祖时有籍孺，孝惠时有闳孺。今总言「
闳籍孺」，误也。
吕太后崩，大臣诛诸吕，辟阳侯于诸吕至深，〔一〕而卒不诛。计划所以全者，皆陆生、平原君之力也。
〔一〕集解如淳曰：「辟阳侯与诸吕相亲信也，为罪宜诛者至深。」索隐案：如淳说以为宜诛，非也。小颜云辟阳侯与诸吕相知至深重，得其理也。
孝文帝时，淮南厉王杀辟阳侯，以诸吕故。文帝闻其客平原君为计策，使吏捕欲治。闻吏至门，平原君欲自杀。诸子及吏皆曰：「事未可知，何早自杀为？」平原君曰：「我死祸绝，不及而身矣。」遂自刭。孝文帝闻而惜之，曰：「吾无意杀之。」乃召其子，拜为中大夫。〔一〕使匈奴，单于无礼，乃骂单于，遂死匈奴中。
〔一〕索隐案：下文所谓与太史公善者。
初，沛公引兵过陈留，郦生踵军门上谒曰：「高阳贱民郦食其，窃闻沛公暴露，将兵助楚讨不义，敬劳从者，愿得望见，口画天下便事。」使者入通，沛公方洗，问使者曰：「何如人也？」使者对曰：「状貌类大儒，衣儒衣，冠侧注。」〔一〕沛公曰：「为我谢之，言我方以天下为事，未暇见儒人也。」使者出谢曰：「沛公敬谢先生，方以天下为事，未暇见儒人也。」郦生瞋目案剑叱使者曰：「走！复入言沛公，吾高阳酒徒也，〔二〕非儒人也。」使者惧而失谒，跪拾谒，还走，复入报曰：「客，天下壮士也，叱臣，臣恐，至失谒。曰『走！复入言，而公高阳酒徒也』。」沛公遽雪足杖矛曰：「延客入！」
〔一〕集解徐广曰：「侧注冠一名高山冠，齐王所服，以赐谒者。」
〔二〕集解徐广曰：「一本言『而公高阳酒徒』。」
