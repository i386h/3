<!-- { "loadSidebar": true } -->
〔二〕集解赵尧传曰：「赵人防与公也。」索隐此及汉书虽不见赵不用防与公，盖当时犹知事迹，或别有所见，故太史公明引以结其赞。
【索隐述赞】汉封同姓，楚有令名。既灭韩信，王于彭城。穆生置醴，韦孟作程。王戊弃德，与吴连兵。太后命礼，为楚罪轻。文襄继立，世挺才英。如何赵遂，代殒厥声！兴亡之兆，所任宜明。
史记三家注卷五一至六十
世家卷二一至三十
史记卷五十一
荆燕世家第二十一
荆王刘贾者，〔一〕诸刘，不知其何属〔二〕初起时。汉王元年，还定三秦，刘贾为将军，定塞地，〔三〕从东击项籍。
〔一〕正义年表云都吴也。
〔二〕集解汉书贾，高帝从父兄。索隐按：注引汉书，云贾，高祖从父兄，则班固或别有所见也。
〔三〕索隐贾将兵定塞地，塞即桃林之塞。
汉四年，汉王之败成皋，北渡河，得张耳、韩信军，军修武，深沟高垒，使刘贾将二万人，骑数百，渡白马津入楚地，〔一〕烧其积聚，以破其业，无以给项王军食。已而楚兵击刘贾，贾辄壁不肯与战，而与彭越相保。
〔一〕正义括地志云：「黎阳，一名白马津，在滑州白马县北三十里。」按：贾从此津南过入楚地也。
汉五年，汉王追项籍至固陵，〔一〕使刘贾南渡淮围寿春。〔二〕还至，使人闲招楚大司马周殷。周殷反楚，佐刘贾举九江，迎武王黥布兵，皆会垓下，共击项籍。汉王因使刘贾将九江兵，与太尉卢绾西南击临江王共尉。〔三〕共尉已死，以临江为南郡。〔四〕
〔一〕集解徐广曰：「在阳夏。」正义括地志云：「固陵，陵名。在陈州宛丘县西北四十二里。」
〔二〕正义今寿州寿春县是也。
〔三〕索隐共敖之子。
〔四〕正义今荆州也。
汉六年春，会诸侯于陈，〔一〕废楚王信，囚之，分其地为二国。当是时也，高祖子幼，昆弟少，又不贤，欲王同姓以镇天下，乃诏曰：「将军刘贾有功，及择子弟可以为王者。」群臣皆曰：「立刘贾为荆王，王淮东五十二城；〔二〕高祖弟交为楚王，王淮西三十六城。」〔三〕因立子肥为齐王。始王昆弟刘氏也。
〔一〕正义今陈州也。
〔二〕索隐按：表云刘贾都吴。又汉书以东阳郡封贾。东阳即临淮，故云淮东也。正义括地志云西北四十里，盖此县是也。
〔三〕正义淮以西徐、泗、濠等州也。
高祖十一年秋，淮南王黥布反，东击荆。荆王贾与战，不胜，走富陵，〔一〕为布军所杀。高祖自击破布。十二年，立沛侯刘濞为吴王，王故荆地。
〔一〕索隐地理志县名，属临淮。正义括地志云：「富陵故城在楚州盱眙县东北六十里。」
燕王刘泽者，诸刘远属也。〔一〕高帝三年，泽为郎中。高帝十一年，泽以将军击陈豨，得王黄，为营陵侯。〔二〕
〔一〕集解汉书曰：「泽，高祖从祖昆弟。」索隐按：注引汉书云高祖从祖昆弟。又楚汉春秋田子春说张卿云「刘泽，宗家也」。按言「宗家」，似疏远矣。然则班固言「从祖昆弟」，当别有所见矣。
〔二〕索隐地理志县名，在北海。正义括地志云：「营陵故城在青州北海县南三十里。」
高后时，齐人田生〔一〕游乏资，以画干营陵侯泽。〔二〕泽大说之，用金二百斤为田生寿。田生已得金，即归齐。二年，泽使人谓田生曰：「弗与矣。」〔三〕田生如长安，不见泽，而假大宅，令其子求事吕后所幸大谒者张子卿。〔四〕居数月，田生子请张卿临，亲修具。张卿许往。田生盛帷帐共具，譬如列侯。张卿惊。酒酣，乃屏人说张卿曰：「臣观诸侯王邸弟百余，皆高祖一切功臣。〔五〕今吕氏雅故本推毂高帝就天下，〔六〕功至大，又亲戚太后之重。太后春秋长，诸吕弱，太后欲立吕产为（吕）王，王代。太后又重发之〔七〕，恐大臣不听。今卿最幸，大臣所敬，何不风大臣以闻太后，太后必喜。诸吕已王，万户侯亦卿之有。〔八〕太后心欲之，而卿为内臣，不急发，恐祸及身矣。」张卿大然之，乃风大臣语太后。太后朝，因问大臣。大臣请立吕产为吕王。太后赐张卿千斤金，张卿以其半与田生。田生弗受，因说之曰：「吕产王也，诸大臣未大服。今营陵侯泽，诸刘，为大将军，独此尚觖望。〔九〕今卿言太后，列十余县王之，彼得王，喜去，诸吕王益固矣。」张卿入言，太后然之。乃以营陵侯刘泽为琅邪王。琅邪王乃与田生之国。田生劝泽急行，毋留。出关，太后果使人追止之，已出，即还。
〔一〕集解晋灼曰：「楚汉春秋田子春。」
〔二〕集解服虔曰：「以计划干之也。」文颖曰：「以工画得宠也。」索隐画，一音「计划」之「画」，又音「图画」之「画」，两家义并通也。
〔三〕集解孟康曰：「与，党与。言不复与我为与也。」文颖曰：「不得与汝相知。」
〔四〕集解徐广曰：「名泽。」骃案：如淳曰阉人也。
〔五〕索隐按：此一切犹一例，同时也，非如他一切训权时也。
〔六〕集解如淳曰：「吕公知高祖相贵，以女妻之，推毂使为长者。」瓒曰：「谓诸吕共推毂高祖征伐成帝业。雅，正意也。」索隐按：雅训素也。谓吕氏素心奉推高祖取天下，若人推毂欲前进涂然也，此略同臣瓒之意也。推音昌谁反。
〔七〕集解文颖曰：「欲发之，恐大臣不听。」邓展曰：「重难发事。」
〔八〕正义高后纪云封张卿为建陵侯。
〔九〕索隐觖音决，又音企。
及太后崩，琅邪王泽乃曰：「帝少，诸吕用事，刘氏孤弱。」乃引兵与齐王合谋西，〔一〕欲诛诸吕。至梁，闻汉遣灌将军屯荥阳，泽还兵备西界，遂跳驱至长安。〔二〕代王亦从代至。诸将相与琅邪王共立代王为天子。天子乃徙泽为燕王，乃复以琅邪予齐，复故地。〔三〕
〔一〕集解汉书音义曰：「泽至齐，为齐王所劫，不得去。乃说王，求诣京师，齐具车送之。不为本与齐合谋也。」索隐按：汉书齐王传云使祝午劫琅邪王至齐，因留琅邪王不得反国。泽乃说求入关，齐乃送之。与此文不同者，刘氏以为燕、齐两史各言其主立功之迹，太史公闻疑传疑，遂各记之，则所谓实录。
〔二〕集解汉书音义曰：「跳驱，驰至长安也。」索隐跳，他雕反，脱独去也。又音条，谓疾去也。
〔三〕集解李奇曰：「本齐地，分以王泽，今复与齐也。」
泽王燕二年，薨，谥为敬王。传子嘉，为康王。
至孙定国，与父康王姬奸，生子男一人。夺弟妻为姬。与子女三人奸。定国有所欲诛杀臣肥如令郢人，〔一〕郢人等告定国，定国使谒者以他法劾捕格杀郢人以灭口。至元朔元年，郢人昆弟复上书具言定国阴事，以此发觉。诏下公卿，皆议曰：「定国禽兽行，乱人伦，逆天，当诛。」上许之。定国自杀，国除为郡。
〔一〕集解如淳曰：「定国自欲有所杀余臣，肥如令郢人以告之。」索隐按：如淳意以肥如亦臣名，令郢人以告定国也。小颜以为定国欲有所诛杀余臣，而肥如令郢人乃告定国也。然按地理志，肥如在辽西也。
太史公曰：荆王王也，由汉初定，天下未集，故刘贾虽属疏，然以策为王，填江淮之闲。刘泽之王，权激吕氏，〔一〕然刘泽卒南面称孤者三世。事发相重，〔二〕岂不为伟乎！〔三〕
〔一〕索隐按：谓田子春欲王刘泽，先使张卿说封吕产，乃恐以大臣觖望，泽卒得王，故为权激诸吕也。
〔二〕集解晋灼曰：「泽以金与田生以事张卿，张卿言之吕后，而刘泽得王，故曰『事发相重』。或曰事起于相重也。」索隐按：谓先发吕氏令重，我亦得其功，是事发相重也。
〔三〕索隐伟者盛也，盖盛其能激发也。
【索隐述赞】刘贾初从，首定三秦。既渡白马，遂围寿春。始迎黥布，绝闲周殷。赏功胙士，与楚为邻。营陵始爵，勋由击陈。田生游说，受赐千斤。权激诸吕，事发荣身。徙封传嗣，亡于郢人。
史记卷五十二
齐悼惠王世家第二十二
齐悼惠王〔一〕刘肥者，高祖长庶男也。其母外妇也，曰曹氏。高祖六年，立肥为齐王，食七十城，诸民能齐言者皆予齐王。〔二〕
〔一〕正义年表云都临淄。
〔二〕索隐谓其语音及名物异于楚魏。一云此时人多流亡，故使齐言者皆还齐王。
齐王，孝惠帝兄也。孝惠帝二年，齐王入朝。惠帝与齐王燕饮，亢礼如家人。〔一〕吕太后怒，且诛齐王。齐王惧不得脱，乃用其内史勋计，献城阳郡，〔二〕以为鲁元公主汤沐邑。吕太后喜，乃得辞就国。
〔一〕索隐谓齐王是兄，不为君臣礼，而乃亢敌如家人兄弟之礼，故太后怒。
〔二〕正义括地志云：「濮州雷泽县，本汉城阳县。」按：后为郡也。
悼惠王即位十三年，以惠帝六年卒。子襄立，是为哀王。
哀王元年，孝惠帝崩，吕太后称制，天下事皆决于高后。二年，高后立其兄子郦侯〔一〕吕台〔二〕为吕王，割齐之济南郡〔三〕为吕王奉邑。
〔一〕集解徐广曰：「郦，一作『鄜』。」索隐二字并音孚。鄜，县名，在冯翊。郦县在南阳。正义按：郦音呈益反。括地志云「
故郦城在邓州新城县西北四十里」，盖此县是也。
〔二〕索隐音胎。吕后兄子也。
〔三〕正义括地志云：「济南故城在淄州长山县西北二十五里。」
哀王三年，其弟章入宿卫于汉，吕太后封为朱虚侯，〔一〕以吕禄女妻之。后四年，封章弟兴居为东牟侯，〔二〕皆宿卫长安中。
〔一〕索隐地理志县名，属琅邪。
〔二〕索隐地理志县名，属东莱。
哀王八年，高后割齐琅邪郡〔一〕立营陵侯刘泽为琅邪王。
〔一〕正义今沂州也。
其明年，赵王友入朝，幽死于邸。三赵王皆废。高后立诸吕诸吕为三王，〔一〕擅权用事。
〔一〕集解徐广曰：「燕、赵、梁。」
朱虚侯年二十，有气力，忿刘氏不得职。尝入待高后燕饮，高后令朱虚侯刘章为酒吏。章自请曰：「臣，将种也，请得以军法行酒。」高后曰：「可。」酒酣，章进饮歌舞。已而曰：「请为太后言耕田歌。」高后儿子畜之，笑曰：「顾而父知田耳。若生〔一〕而为王子，安知田乎？」章曰：「臣知之。」太后曰：「试为我言田。」章曰：「深耕穊种，立苗欲疏，非其种者，鉏而去之。」吕后默然。顷之，诸吕有一人醉，亡酒，章追，拔剑斩之，而还报曰：「有亡酒一人，臣谨行法斩之。」太后左右皆大惊。业已许其军法，无以罪也。因罢。自是之后，诸吕惮朱虚侯，虽大臣皆依朱虚侯，刘氏为益强。
〔一〕索隐顾犹念也。而及若皆训汝。
其明年，高后崩。赵王吕禄为上将军，吕王产为相国，皆居长安中，聚兵以威大臣，欲为乱。朱虚侯章以吕禄女为妇，知其谋，乃使人阴出告其兄齐王，欲令发兵西，朱虚侯、东牟侯为内应，以诛诸吕，因立齐王为帝。
