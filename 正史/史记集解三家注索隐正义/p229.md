<!-- { "loadSidebar": true } -->
臣闻贤圣之君不以禄私亲，其功多者赏之，其能当者处之。故察能而授官者，成功之君也；论行而结交者，立名之士也。臣窃观先王之举也，见有高世主之心，〔一〕故假节于魏，以身得察于燕。先王过举，厕之宾客之中，立之群臣之上，不谋父兄，〔二〕以为亚卿。臣窃不自知，自以为奉令承教，可幸无罪，故受令而不辞。
〔一〕正义乐毅见燕昭王有自高尊世上人主之心，故假魏节使燕。
〔二〕正义杜预云：「父兄，同姓群臣也。」
先王命之曰：「我有积怨深怒于齐，不量轻弱，而欲以齐为事。」臣曰：「夫齐，霸国之余业而最胜之遗事也。练于兵甲，习于战攻。王若欲伐之，必与天下图之。与天下图之，莫若结于赵。且又淮北、宋地，楚魏之所欲也，赵若许而约四国攻之，齐可大破也。」先王以为然，具符节南使臣于赵。顾反命，起兵击齐。以天之道，先王之灵，河北之地随先王而举之济上。〔一〕济上之军受命击齐，大败齐人。轻卒锐兵，长驱至国。齐王遁而走莒，仅以身免；珠玉财宝车甲珍器尽收入于燕。齐器设于宁台，〔二〕大吕陈于元英，〔三〕故鼎反乎磿室，〔四〕蓟丘之植植于汶篁，〔五〕自五伯已来，功未有及先王者也。先王以为慊于志，〔六〕故裂地而封之，使得比小国诸侯。臣窃不自知，自以为奉命承教，可幸无罪，是以受命不辞。
〔一〕正义济上在济水之上。
〔二〕索隐燕台也。正义括地志云：「燕元英、磿室二宫，皆燕宫，在幽州蓟县西四里宁台之下。」
〔三〕索隐大吕，齐锺名。元英，燕宫殿名也。
〔四〕集解徐广曰：「磿，历也。」索隐燕鼎前输于齐，今反入于磿室。磿室亦宫名，战国策作「历室」也。正义括地志云：「历室，燕宫名也。」高诱云：「燕哙乱，齐伐燕，杀哙，得鼎，今反归燕故鼎。」
〔五〕集解徐广曰：「竹田曰篁。谓燕之疆界移于齐之汶水。」索隐蓟丘，燕所都之地也。言燕之蓟丘所植，皆植齐王汶上之竹也。徐注非也。正义幽州，蓟地西北隅有蓟丘。又汶水源出兖州博城县东北原山，西南入泲。
〔六〕索隐按：慊音苦簟反。作「嗛」，嗛者，常慊然而不惬其志也。
臣闻贤圣之君，功立而不废，故着于春秋；蚤知之士，名成而不毁，故称于后世。若先王之报怨雪耻，夷万乘之强国，收八百岁之蓄积，及至弃群臣之日，余教未衰，执政任事之臣，修法令，慎庶孽，施及乎萌隶，皆可以教后世。
臣闻之，善作者不必善成，善始者不必善终。昔伍子胥说听于阖闾，而吴王远迹至郢；夫差弗是也，赐之鸱夷而浮之江。吴王不寤先论之可以立功，故沈子胥而不悔；子胥不蚤见主之不同量，是以至于入江而不化。〔一〕
〔一〕索隐言子胥怀恨，故虽投江而神不化，犹为波涛之神也。
夫免身立功，以明先王之迹，臣之上计也。离毁辱之诽谤，〔一〕堕先王之名，〔二〕臣之所大恐也。临不测之罪，以幸为利，义之所不敢出也。〔三〕
〔一〕索隐诽音方味反。
〔二〕索隐堕音许规反。
〔三〕索隐谓既临不测之罪，以幸免为利，今我仍义先王之恩，虽身托外国，而心亦不敢出也。
臣闻古之君子，交绝不出恶声；〔一〕忠臣去国，不絜其名。〔二〕臣虽不佞，〔三〕数奉教于君子矣。〔四〕恐侍御者之亲左右之说，不察疏远之行，故敢献书以闻，唯君王之留意焉。〔五〕
〔一〕正义言君子之人，交绝不说己长而谈彼短。
〔二〕索隐言忠臣去离本国，不自絜其名，云己无罪，故礼曰「大夫去其国，不说人以无罪」是也。正义言不絜己名行而咎于君，若箕子不忍言殷恶是也。
〔三〕索隐不佞犹不才也。
〔四〕索隐上「数」音朔。言我已数经奉教令于君子。君子即识礼之人。谓己在外，犹云己罪，不说王之有非，故下云「不察疏远之行」，斯亦忠臣之节也。
〔五〕集解夏侯玄曰：「观乐生遗燕惠王书，其殆庶乎知机合道，以礼始终者与！又其喻昭王曰：『伊尹放太甲而不疑，太甲受放而不怨，是存大业于至公而以天下为心者也。』夫欲极道德之量，务以天下为心者，必致其主于盛隆，合其趣于先王，苟君臣同符，则大业定矣。于斯时也，乐生之志，千载一遇。夫千载一遇之世，亦将行千载一隆之道，岂其局迹当时，止于兼并而已哉！夫兼并者，非乐生之所屑；强燕而废道，又非乐生之所求。不屑苟利，心无近事，不求小成，斯意兼天下者也。则举齐之事，所以运其机而动四海也。夫讨齐以明燕王之义，此兵不兴于为利矣。围城而害不加于百姓，此仁心着于遐迩矣。举国不谋其功，除暴不以威力，此至德全于天下矣。迈全德以率列国，则几于汤武之事矣。乐生方恢大纲以纵二城，收民明信以待其獘，将使即墨、莒人顾仇其上，愿释干戈赖我，犹亲善守之，智无所施之。然则求仁得仁，即墨大夫之义；仕穷则徙，微子适周之道。开弥广之路，以待田单之徒；长容善之风，以申齐士之志。使夫忠者遂节，勇者义着，昭之东海，属之华裔，我泽如春，民应如草，道光宇宙，贤智托心，邻国倾慕，四海延颈，思戴燕主，仰望风声，二城必从，则王业隆矣。虽淹留于两邑，乃致速于天下也。不幸之变，世所不图，败于垂成，时运固然。若乃逼之以威，劫之以兵，攻取之事，求欲速之功，使燕齐之士流血于二城之下，奓杀伤之残以示四海之人，是纵暴易乱以成其私，邻国望之，其犹豺虎。既大堕称兵之义，而丧济溺之仁，且亏齐士之节，废廉善之风，掩宏通之度，弃王德之隆，虽二城几于可拔，霸王之事逝其远矣。然则燕虽兼齐，其与世主何以殊哉？其与邻国可以相倾？乐生岂不知拔二城之速了哉，顾城拔而业乖也。岂不虑不速之致变哉，顾业乖与变同。繇是观之，乐生之不屠二城，未可量也。」
于是燕王复以乐毅子乐闲〔一〕为昌国君；而乐毅往来复通燕，燕、赵以为客卿。乐毅卒于赵。〔二〕
〔一〕索隐音纪闲反，乐毅之子也。
〔二〕集解张华曰：「望诸君冢在邯郸西数里。」
乐闲居燕三十余年，燕王喜用其相栗腹之计，〔一〕欲攻赵，而问昌国君乐闲。乐闲曰：「赵，四战之国也，〔二〕其民习兵，伐之不可。」燕王不听，遂伐赵。赵使廉颇击之，大破栗腹之军于鄗，禽栗腹、乐乘。乐乘者，乐闲之宗也。于是乐闲奔赵，赵遂围燕。燕重割地以与赵和，赵乃解而去。
〔一〕索隐栗，姓；腹，名也。汉有栗姬。
〔二〕索隐言赵数距四方之敌，故云「四战之国」。正义东邻燕、齐，西边秦、楼烦，南界韩、魏，北迫匈奴。
燕王恨不用乐闲，乐闲既在赵，乃遗乐闲书曰：「纣之时，箕子不用，犯谏不怠，以冀其听；商容不达，身祇辱焉，以冀其变。及民志不入，狱囚自出，〔一〕然后二子退隐。故纣负桀暴之累，二子不失忠圣之名。何者？其忧患之尽矣。今寡人虽愚，不若纣之暴也；燕民虽乱，不若殷民之甚也。室有语，不相尽，以告邻里。〔二〕二者，寡人不为君取也。」〔三〕
〔一〕索隐民志不入谓国乱而人离心向外，故云「不入」。又狱囚自出，是政乱而士师不为守法也。
〔二〕正义言家室有忿争不决，必告邻里，今故以书相告也。
〔三〕正义二者，谓燕君未如纣，燕民未如殷民。复相告子反燕以疑君民之恶，是寡人不为君取之。
乐闲、乐乘怨燕不听其计，二人卒留赵。赵封乐乘为武襄君〔一〕。
〔一〕索隐乐乘，乐毅之宗人也。
其明年，乐乘、廉颇为赵围燕，燕重礼以和，乃解。后五岁，赵孝成王卒。襄王使乐乘代廉颇。廉颇攻乐乘，乐乘走，廉颇亡入魏。其后十六年而秦灭赵。
其后二十余年，高帝过赵，问：「乐毅有后世乎？」对曰：「有乐叔。」高帝封之乐卿，〔一〕号曰华成君。华成君，乐毅之孙也。而乐氏之族有乐瑕公、乐臣公，〔二〕赵且为秦所灭，亡之齐高密。乐臣公善修黄帝、老子之言，显闻于齐，称贤师。
〔一〕集解徐广曰：「在北新城。」正义地理志云信都有乐卿县。
〔二〕集解一作「巨公」。
太史公曰：始齐之蒯通及主父偃读乐毅之报燕王书，未尝不废书而泣也。乐臣公学黄帝、老子，其本师号曰河上丈人，不知其所出。河上丈人教安期生，安期生教毛翕公，毛翕公教乐瑕公，乐瑕公教乐臣公，〔一〕乐臣公教盖公。〔二〕盖公教于齐高密、胶西，为曹相国师。
〔一〕索隐本亦作「巨公」也。
〔二〕索隐盖音古阖反。盖公，史不记名。
【索隐述赞】昌国忠谠，人臣所无。连兵五国，济西为墟。燕王受闲，空闻报书。义士慷慨，明君轼闾。闲、乘继将，芳规不渝。
史记卷八十一
廉颇蔺相如列传第二十一
廉颇者，赵之良将也。赵惠文王十六年，廉颇为赵将伐齐，大破之，取阳晋，〔一〕拜为上卿，以勇气闻于诸侯。蔺相如者，赵人也，为赵宦者令缪贤舍人。
〔一〕索隐按：阳晋，卫地，后属齐，今赵取之。司马彪郡国志曰今卫国阳晋城是也。有本作「晋阳」，非也。晋阳在太原，虽亦赵地，非齐所取。正义故城在今曹州乘氏县西北四十七里也。
赵惠文王时，得楚和氏璧。秦昭王闻之，使人遗赵王书，愿以十五城请易璧。赵王与大将军廉颇诸大臣谋：欲予秦，秦城恐不可得，徒见欺；欲勿予，即患秦兵之来。计未定，求人可使报秦者，未得。宦者令缪贤曰：「臣舍人蔺相如可使。」王问：「何以知之？」对曰：「臣尝有罪，窃计欲亡走燕，臣舍人相如止臣，曰：『君何以知燕王？』臣语曰：『臣尝从大王与燕王会境上，燕王私握臣手，曰「愿结友」。以此知之，故欲往。』相如谓臣曰：『夫赵强而燕弱，而君幸于赵王，故燕王欲结于君。今君乃亡赵走燕，燕畏赵，其势必不敢留君，而束君归赵矣。君不如肉袒伏斧质请罪，则幸得脱矣。』臣从其计，大王亦幸赦臣。臣窃以为其人勇士，有智谋，宜可使。」于是王召见，问蔺相如曰：「秦王以十五城请易寡人之璧，可予不？」相如曰：「秦强而赵弱，不可不许。」王曰：「取吾璧，不予我城，柰何？」相如曰：「秦以城求璧而赵不许，曲在赵。赵予璧而秦不予赵城，曲在秦。均之二策，宁许以负秦曲。」王曰：「谁可使者？」相如曰：「王必无人，臣愿奉璧往使。城入赵而璧留秦；城不入，臣请完璧归赵。」赵王于是遂遣相如奉璧西入秦。
