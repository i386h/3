<!-- { "loadSidebar": true } -->
〔三〕索隐按：傅宽传云「从攻安阳、扛里」，则安阳与扛里俱在河南。颜师古以为今相州安阳县。按：此兵犹未渡河，不应即至相州安阳。今检后魏书地形志，云「己氏有安阳城，隋改己氏为楚丘」，今宋州楚丘西北四十里有安阳故城是也。正义括地志云：「安阳县，相州所理县。七国时魏宁新中邑，秦昭王拔魏宁新中，更名安阳。」张耳传云章邯军巨鹿南，筑甬道属河，饷王离。项羽数绝邯甬道，王离军乏食。项羽悉引兵渡河，遂破章邯，围巨鹿下。又云渡河湛船，持三日粮。按：从滑州白马津赍三日粮不至邢州，明此渡河，相州漳河也。宋义遣其子襄相齐，送之至无盐，即今郓州之东宿城是也。若依颜监说，在相州安阳，宋义送子不可弃军渡河，南向齐，西南入鲁界，饮酒高会，非入齐之路。义虽知送子曲，由宋州安阳理顺，然向巨鹿甚远，不能数绝章邯甬道及持三日粮至也。均之二理，安阳送子至无盐为长。济河绝甬道，持三日粮，宁有迟留？史家多不委曲说之也。
〔四〕集解如淳曰：「用力多而不可以破虮虱，犹言欲以大力伐秦而不可以救赵也。」索隐张晏云：「搏音博。」韦昭云「虻大在外，虱小在内」。故颜师古言「以手击牛之背，可以杀其上虻，而不能破其内虱，喻方欲灭秦，不可与章邯即战也」。邹氏搏音附。今按：言虻之搏牛，本不拟破其上之虮虱，以言志在大不在小也。
〔五〕正义很，何恳反。
〔六〕索隐按：地理志东平郡之县，在今郓州之东也。
〔七〕集解韦昭曰：「皆召尊爵，故云高。」索隐韦昭曰：「皆召高爵者，故曰高会。」服虔云：「大会是也。」
〔八〕集解徐广曰：「芋，一作『半』。半，五升器也。」骃案：瓒曰「士卒食蔬菜，以菽杂半之。」索隐芋，蹲鸱也。菽，豆也。故臣瓒曰「士卒食蔬菜，以菽半杂之」，则芋菽义亦通。汉书作「半菽」。徐广曰：「芋，一作『半』。半，五升也。」王劭曰：「半，量器名，容半升也。」
〔九〕正义胡练反。颜监云：「无见在之粮。」
〔一０〕索隐私，谓使其子相齐，是徇其私情。崔浩云：「徇，营也。」
〔一一〕集解如淳曰：「梧音悟。枝梧犹枝捍也。」瓒曰：「小柱为枝，邪柱为梧，今屋梧邪柱是也。」正义枝音之移反。梧音悟。
〔一二〕正义未得怀王命也。假，摄也。
〔一三〕集解徐广曰：「二世三年十一月。」
项羽已杀卿子冠军，威震楚国，名闻诸侯。乃遣当阳君、蒲将军将卒二万渡河，〔一〕救巨鹿。战少利，陈余复请兵。项羽乃悉引兵渡河，皆沈船，破釜甑，烧庐舍，持三日粮，以示士卒必死，无一还心。于是至则围王离，与秦军遇，九战，绝其甬道，大破之，杀苏角，〔二〕虏王离。涉闲不降楚，自烧杀。当是时，楚兵冠诸侯。诸侯军救巨鹿下者十余壁，莫敢纵兵。及楚击秦，诸将皆从壁上观。楚战士无不一以当十，楚兵呼声动天，诸侯军无不人人惴恐。〔三〕于是已破秦军，项羽召见诸侯将，入辕门，〔四〕无不膝行而前，莫敢仰视。项羽由是始为诸侯上将军，诸侯皆属焉。
〔一〕正义漳水。
〔二〕集解文颖曰：「秦将也。」
〔三〕集解汉书音义曰：「惴音章瑞反。」
〔四〕集解张晏曰：「军行以车为陈，辕相向为门，故曰辕门。」
章邯军棘原，〔一〕项羽军漳南，〔二〕相持未战。秦军数却，二世使人让章邯。章邯恐，使长史欣请事。至咸阳，留司马门〔三〕三日，赵高不见，有不信之心。长史欣恐，还走其军，〔四〕不敢出故道，赵高果使人追之，不及。欣至军，报曰：「赵高用事于中，下无可为者。今战能胜，高必疾妒吾功；战不能胜，不免于死。愿将军孰计之。」陈余亦遗章邯书曰：「白起为秦将，南征鄢郢，北坑马服，〔五〕攻城略地，不可胜计，而竟赐死。蒙恬为秦将，北逐戎人，开榆中地数千里，〔六〕竟斩阳周。〔七〕何者？功多，秦不能尽封，因以法诛之。今将军为秦将三岁矣，所亡失以十万数，而诸侯并起滋益多。彼赵高素谀日久，今事急，亦恐二世诛之，故欲以法诛将军以塞责，使人更代将军以脱其祸。夫将军居外久，多内却，有功亦诛，无功亦诛。且天之亡秦，无愚智皆知之。今将军内不能直谏，外为亡国将，孤特独立而欲常存，岂不哀哉！将军何不还兵与诸侯为从，〔八〕约共攻秦，分王其地，南面称孤；此孰与身伏鈇质，〔九〕妻子为僇乎？」章邯狐疑，阴使候始成〔一０〕使项羽，欲约。约未成，项羽使蒲将军日夜引兵度三户，〔一一〕军漳南，与秦战，再破之。项羽悉引兵击秦军污水上，〔一二〕大破之。
〔一〕集解张晏曰：「在漳南。」晋灼曰：「地名，在巨鹿南。」
〔二〕正义括地志云：「浊漳水一名漳水，今俗名柳河，在邢州平乡县南。注水经云漳水一名大漳水，兼有水之目也。」
〔三〕集解凡言司马门者，宫垣之内，兵卫所在，四面皆有司马，主武事。总言之，外门为司马门也。索隐按：天子门有兵阑，曰司马门也。
〔四〕正义走音奏。
〔五〕索隐韦昭云：「赵奢子括也，代号马服。」崔浩云：「马服，赵官名，言服武事。」
〔六〕索隐服虔云：「金城县所治。」苏林曰：「在上郡。」崔浩云：「蒙恬树榆为塞也。」
〔七〕集解孟康曰：「县属上郡。」正义括地志云：「宁州罗川县在州东南七十里，汉阳周县。」
〔八〕索隐此诸侯谓关东诸侯也。何以知然？文颖曰：「关东为从，关西为横。」高诱曰：「关东地形从长，苏秦相六国，号为合从。关西地形横长，张仪相秦，坏关东从，使与秦合，号曰连横。」
〔九〕索隐公羊传云：「加之鈇质。」何休云：「要斩之罪。」崔浩云：「质，斩人椹也。」又郭注三苍云：「质，莝椹也。」
〔一０〕集解张晏曰：「候，军候。」索隐候，军候，官名。始成，其名。
〔一一〕集解服虔曰：「漳水津也。」张晏曰：「三户，地名，在梁淇西南。」孟康曰：「津峡名也，在邺西三十里。」索隐水经注云「
漳水东经三户峡，为三户津」也。淇当为「湛」。案：晋八王故事云「王浚伐邺，前至梁湛」，盖梁湛在邺西四十里。孟康云「在邺西三十里」。又阚骃十三州志云「邺北五十里梁期故县也」，字有不同。
〔一二〕集解徐广曰：「在邺西。」索隐污音于。郡国志邺县有污城。郦元云「污水出武安山东南，经污城北入漳」。正义括地志云：「污水源出怀州河内县北大行山。」又云：「故邘城在河内县西北二十七里，古邘国地也。左传云『邘、晋、应、韩，武之穆也』。」
章邯使人见项羽，欲约。项羽召军吏谋曰：「粮少，欲听其约。」军吏皆曰：「善。」项羽乃与期洹水南殷虚上。〔一〕已盟，章邯见项羽而流涕，为言赵高。项羽乃立章邯为雍王，置楚军中。使长史欣为上将军，将秦军为前行。〔二〕
〔一〕集解徐广曰：「二世三年七月也。」骃案：应劭曰「洹水在汤阴界。殷墟，故殷都也」。瓒曰「洹水在今安阳县北，去朝歌殷都一百五十里。然则此殷虚非朝歌也。汲冢古文曰『盘庚迁于此』，汲冢曰『殷虚南去邺三十里』。是旧殷虚，然则朝歌非盘庚所迁者」。索隐按：释例云「洹水出汲郡林虑县，东北至长乐入清水」是也。汲冢古文云「盘庚自奄迁于北蒙，曰殷虚，南去邺州三十里」，是殷虚南旧地名号北蒙也。
〔二〕正义胡郎反。
到新安。〔一〕诸侯吏卒异时故繇使屯戍过秦中，秦中吏卒遇之多无状，及秦军降诸侯，诸侯吏卒乘胜多奴虏使之，轻折辱秦吏卒。秦吏卒多窃言曰：「章将军等诈吾属降诸侯，今能入关破秦，大善；即不能，诸侯虏吾属而东，秦必尽诛吾父母妻子。」诸侯微闻其计，以告项羽。项羽乃召黥布、蒲将军计曰：「秦吏卒尚众，其心不服，至关中不听，事必危，不如击杀之，而独与章邯、长史欣、都尉翳入秦。」于是楚军夜击坑秦卒二十余万人新安城南。〔二〕
〔一〕正义括地志云：「新安故城在洛州渑池县东一十三里，汉新安县城也。即坑秦卒处。」
〔二〕集解徐广曰：「汉元年十一月。」
行略定秦地。函谷关〔一〕有兵守关，不得入。又闻沛公已破咸阳，项羽大怒，使当阳君等击关。项羽遂入，至于戏西。沛公军霸上，未得与项羽相见。沛公左司马曹无伤使人言于项羽曰：「沛公欲王关中，使子婴为相，珍宝尽有之。」项羽大怒，曰：「旦日飨士卒，为击破沛公军！」当是时，项羽兵四十万，在新丰鸿门，〔二〕沛公兵十万，在霸上。范增说项羽曰：「沛公居山东时，贪于财货，好美姬。今入关，财物无所取，妇女无所幸，此其志不在小。吾令人望其气，皆为龙虎，成五采，此天子气也。急击勿失。」
〔一〕集解文颖曰：「时关在弘农县衡山岭，今移在河南谷城县。」索隐文颖曰：「在弘农县衡山岭，今移在谷城。」颜师古云：「
今桃林县南有洪滔涧水，即古之函关。」按：山形如函，故称函关。正义括地志云：「函谷关在陕州桃林县西南十二里，秦函谷关也。图记云西去长安四百余里，路在谷中，故以为名。」
〔二〕集解孟康曰：「在新丰东十七里，旧大道北下阪口名也。」
楚左尹项伯者，项羽季父也，〔一〕素善留侯张良。张良是时从沛公，项伯乃夜驰之沛公军，私见张良，具告以事，欲呼张良与俱去。曰：「毋从俱死也。」张良曰：「臣为韩王送沛公，〔二〕沛公今事有急，亡去不义，不可不语。」良乃入，具告沛公。沛公大惊，曰：「为之柰何？」张良曰：「谁为大王为此计者？」曰：「鲰生〔三〕说我曰『距关，毋内诸侯，秦地可尽王也』。故听之。」良曰：「料大王士卒足以当项王乎？」沛公默然，曰：「固不如也，且为之柰何？」张良曰：「请往谓项伯，言沛公不敢背项王也。」沛公曰：「君安与项伯有故？」张良曰：「秦时与臣游，项伯杀人，臣活之。今事有急，故幸来告良。」沛公曰「孰与君少长？」良曰：「长于臣。」沛公曰「君为我呼入，吾得兄事之。」张良出，要项伯。项伯即入见沛公。沛公奉卮酒为寿，约为婚姻，曰：「吾入关，秋豪不敢有所近，籍吏民，封府库，而待将军。所以遣将守关者，备他盗之出入与非常也。日夜望将军至，岂敢反乎！愿伯具言臣之不敢倍德也。」项伯许诺。谓沛公曰：「旦日不可不蚤自来谢项王。」沛公曰：「诺。」于是项伯复夜去，至军中，具以沛公言报项王。因言曰：「沛公不先破关中，公岂敢入乎？今人有大功而击之，不义也，不如因善遇之。」项王许诺。
〔一〕索隐名缠，字伯，后封射阳侯。
〔二〕正义为，于伪反。
