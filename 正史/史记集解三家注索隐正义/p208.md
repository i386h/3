<!-- { "loadSidebar": true } -->
乃西南说楚威王〔一〕曰：「楚，天下之强国也；王，天下之贤王也。西有黔中、〔二〕巫郡，〔三〕东有夏州、〔四〕海阳，〔五〕南有洞庭、〔六〕苍梧，〔七〕北有陉塞、郇阳，〔八〕地方五千余里，带甲百万，车千乘，骑万匹，粟支十年。此霸王之资也。夫以楚之强与王之贤，天下莫能当也。今乃欲西面而事秦，则诸侯莫不西面而朝于章台之下矣。
〔一〕索隐威王名商，宣王之子。
〔二〕集解徐广曰：「今之武陵也。」正义今朗州，楚黔中郡，其故城在辰州西二十里，皆盘瓠后也。
〔三〕集解徐广曰：「巫郡者，南郡之西界。」正义巫郡，夔州巫山县是。
〔四〕集解徐广曰：「楚考烈王元年，秦取夏州。」骃案：左传「
楚庄王伐陈，乡取一人焉以归，谓之夏州」。而注者不说夏州所在。车胤撰桓温集云：「夏口城上数里有洲，名夏州。」「东有夏州」谓此也。索隐裴骃据左氏及车胤说夏州，其文甚明，而刘伯庄以为夏州侯之本国，亦未为得也。正义大江中州也。夏水口在荆州江陵县东南二十五里。
〔五〕索隐按：地理志无海阳。刘氏云「楚之东境」。
〔六〕索隐今之青草湖是也，在岳州界也。
〔七〕索隐地名。地理志有苍梧郡。正义苍梧山在道州南。
〔八〕集解徐广曰：「春秋曰『遂伐楚，次于陉』。楚威王十一年，魏败楚陉山。析县有钧水，或者郇阳今之顺阳乎？一本『北有汾、陉之塞』也。」索隐陉山在楚北境，威王十一年，魏败楚陉山是也。郇音荀。北有郇阳，其地当在汝南、颍川之界。检地理志及太康地记，北境并无郇邑。郇邑在河东，晋地。计郇阳当是新阳，声相近字变耳。汝南有新阳县，应劭云「在新水之阳」，犹豳邑变为栒，亦当然也。徐氏云「郇阳当是慎阳」，盖其疏也。正义陉山在郑州新郑县西南三十里。顺阳故城在郑州穰县西百四十里。
「秦之所害莫如楚，楚强则秦弱，秦强则楚弱，其势不两立。故为大王计，莫如从亲以孤秦。大王不从〔亲〕，秦必起两军，一军出武关，一军下黔中，则鄢郢动矣。〔一〕
〔一〕集解徐广曰：「今南郡宜城。」正义鄢乡故城在襄州率道县南九里。安郢城在荆州江陵县东北六里。秦兵出武关，则临鄢矣；兵下黔中，则临郢矣。
「臣闻治之其未乱也，为之其未有也。患至而后忧之，则无及已。故愿大王蚤孰计之。
「大王诚能听臣，臣请令山东之国奉四时之献，以承大王之明诏，委社稷，奉宗庙，练士厉兵，在大王之所用之。大王诚能用臣之愚计，则韩、魏、齐、燕、赵、卫之妙音美人必充后宫，燕、代橐驼良马必实外厩。故从合则楚王，衡成则秦帝。今释霸王之业，而有事人之名，臣窃为大王不取也。
「夫秦，虎狼之国也，有吞天下之心。秦，天下之仇雠也。衡人皆欲割诸侯之地以事秦，此所谓养仇而奉雠者也。夫为人臣，割其主之地以外交强虎狼之秦，以侵天下，卒有秦患，不顾其祸。夫外挟强秦之威以内劫其主，以求割地，大逆不忠，无过此者。故从亲则诸侯割地以事楚，衡合则楚割地以事秦，此两策者相去远矣，二者大王何居焉？故敝邑赵王使臣效愚计，奉明约，在大王诏之。」
楚王曰：「寡人之国西与秦接境，秦有举巴蜀并汉中之心。秦，虎狼之国，不可亲也。而韩、魏迫于秦患，不可与深谋，与深谋恐反人以入于秦，故谋未发而国已危矣。寡人自料以楚当秦，不见胜也；内与群臣谋，不足恃也。寡人卧不安席，食不甘味，心摇摇然如县旌而无所终薄。〔一〕今主君欲一天下，收诸侯，存危国，寡人谨奉社稷以从。」
〔一〕集解白洛反。
于是六国从合而并力焉。苏秦为从约长，并相六国。
北报赵王，乃行过雒阳，车骑辎重，诸侯各发使送之甚众，疑于王者。〔一〕周显王闻之恐惧，除道，使人郊劳。〔二〕苏秦之昆弟妻嫂侧目不敢仰视，俯伏侍取食。苏秦笑谓其嫂曰：「何前倨而后恭也？」嫂委蛇蒲服，〔三〕以面掩地而谢曰：「见季子位高金多也。」〔四〕苏秦喟然叹曰：「此一人之身，富贵则亲戚畏惧之，贫贱则轻易之，况众人乎！且使我有雒阳负郭田二顷，〔五〕吾岂能佩六国相印乎！」于是散千金以赐宗族朋友。初，苏秦之燕，贷人百钱为资，乃得富贵，以百金偿之。遍报诸所尝见德者。其从者有一人独未得报，乃前自言。苏秦曰：「我非忘子。子之与我至燕，再三欲去我易水之上，方是时，我困，故望子深，是以
〔一〕索隐疑作「拟」读。
〔二〕集解仪礼曰：「宾至近郊，君使卿朝服用束帛劳。」
〔三〕索隐委蛇谓以面掩地而进，若蛇行也。蒲服即匍匐，并音蒲仆。
〔四〕集解谯周曰：「苏秦字季子。」索隐按：其嫂呼小叔为季子耳，未必即其字。允南即以为字，未之得也。
〔五〕索隐负者，背也，枕也。近城之地，沃润流泽，最为膏腴，故曰「负郭」也。
苏秦既约六国从亲，归赵，赵肃侯封为武安君，乃投从约书于秦。〔一〕秦兵不敢窥函谷关十五年。
〔一〕索隐乃设从约书。案：诸本作「投」。言设者，谓宣布其从约六国之事以告于秦。若作「投」，亦为易解。
其后秦使犀首欺齐、魏，与共伐赵，欲败从约。齐、魏伐赵，赵王让苏秦。苏秦恐，请使燕，必报齐。苏秦去赵〔一〕而从约皆解。
〔一〕集解徐广曰：「自初说燕至此三年。」
秦惠王以其女为燕太子妇。是岁，文侯卒，太子立，是为燕易王。易王初立，齐宣王因燕丧伐燕，取十城。易王谓苏秦曰：「往日先生至燕，而先王资先生见赵，遂约六国从。今齐先伐赵，次至燕，以先生之故为天下笑，先生能为燕得侵地乎？」苏秦大惭，曰：「请为王取之。」
苏秦见齐王，再拜，俯而庆，仰而吊。〔一〕齐王曰：「是何庆吊相随之速也？」苏秦曰：「臣闻饥人所以饥而不食乌喙者，〔二〕为其愈充腹而与饿死同患也。〔三〕今燕虽弱小，即秦王之少婿也。大王利其十城而长与强秦为仇。今使弱燕为鴈行而强秦敝其后，以招天下之精兵，是食乌喙之类也。」齐王愀然变色〔四〕曰：「然则柰何？」苏秦曰：「臣闻古之善制事者，转祸为福，因败为功。大王诚能听臣计，即归燕之十城。燕无故而得十城，必喜；秦王知以己之故而归燕之十城，亦必喜。此所谓弃仇雠而得石交者也。夫燕、秦俱事齐，则大王号令天下，莫敢不听。是王以虚辞附秦，以十城取天下。此霸王之业也。」王曰：「善。」于是乃归燕之十城。
〔一〕索隐刘氏云：「当时庆吊应有其词，但史家不录耳。」
〔二〕集解本草经曰：「乌头，一名乌喙。」索隐乌啄，音卓，又音许秽反。今之毒药乌头是。正义广雅云：「奚，毒附子也。一岁为乌啄，三岁为附子，四岁为乌头，五岁为天雄。」
〔三〕索隐刘氏以愈犹暂，非也。谓食乌头为其暂愈饥而充腹，少时毒发而死，亦与饥死同患也。
〔四〕索隐愀音自酋反，又七小反。
人有毁苏秦者曰：「左右卖国反复之臣也，将作乱。」苏秦恐得罪归，而燕王不复官也。苏秦见燕王曰：「臣，东周之鄙人也，无有分寸之功，而王亲拜之于庙而礼之于廷。今臣为王却齐之兵而（攻）得十城，宜以益亲。今来而王不官臣者，人必有以不信伤臣于王者。臣之不信，王之福也。臣闻忠信者，所以自为也；进取者，所以为人也。且臣之说齐王，曾非欺之也。臣弃老母于东周，固去自为而行进取也。今有孝如曾参，廉如伯夷，信如尾生。得此三人者以事大王，何若？」王曰：「足矣。」苏秦曰：「孝如曾参，义不离其亲一宿于外，王又安能使之步行千里而事弱燕之危王哉？廉如伯夷，义不为孤竹君之嗣，不肯为武王臣，不受封侯而饿死首阳山下。有廉如此，王又安能使之步行千里而行进取于齐哉？信如尾生，与女子期于梁下，女子不来，水至不去，抱柱而死。有信如此，王又安能使之步行千里却齐之强兵哉？臣所谓以忠信得罪于上者也。」燕王曰：「若不忠信耳，岂有以忠信而得罪者乎？」苏秦曰：「不然。臣闻客有远为吏而其妻私于人者，其夫将来，其私者忧之，妻曰『勿忧，吾已作药酒待之矣』。居三日，其夫果至，妻使妾举药酒进之。妾欲言酒之有药，则恐其逐主母也，欲勿言乎，则恐其杀主父也。于是乎详僵而弃酒。〔一〕主父大怒，笞之五十。故妾一僵而覆酒，上存主父，下存主母，然而不免于笞，恶在乎忠信之无罪也？夫臣之过，不幸而类是乎！」燕王曰：「先生复就故官。」益厚遇之。
〔一〕索隐详音羊。详，诈也。僵，仆也，音姜。
易王母，文侯夫人也，与苏秦私通。燕王知之，而事之加厚。苏秦恐诛，乃说燕王曰：「臣居燕不能使燕重，而在齐则燕必重。」燕王曰：「唯先生之所为。」于是苏秦详为得罪于燕而亡走齐，齐宣王以为客卿。〔一〕
〔一〕集解徐广曰：「燕易王之十年时。」
齐宣王卒，愍王即位，说愍王厚葬以明孝，高宫室大苑囿以明得意，欲破敝齐而为燕。燕易王卒，〔一〕燕哙立为王。其后齐大夫多与苏秦争宠者，而使人刺苏秦，不死，殊而走。〔二〕齐王使人求贼，不得。苏秦且死，乃谓齐王曰：「臣即死，车裂臣以徇于市，曰『
苏秦为燕作乱于齐』，如此则臣之贼必得矣。」于是如其言，而杀苏秦者果自出，齐王因而诛之。燕闻之曰：「甚矣，齐之为苏生〔三〕报仇也！」
〔一〕集解徐广曰：「易王十二年卒。」
〔二〕集解风俗通义称汉令「蛮夷戎狄有罪当殊」。殊者，死也，与诛同指。而此云「不死，殊而走」者，苏秦时虽不即死，然是死创，故云「殊」。
〔三〕集解徐广曰：「一作『先』。」
