<!-- { "loadSidebar": true } -->
〔五〕集解徐广曰：「一云『之下（上）畤命曰畤』。」索隐此之「一云」，与汉书郊祀志文同也。
〔六〕集解徐广曰：「属东平郡。」索隐监音阚。韦昭云：「县名，属东平。」皇览云：「蚩尤冢在东平郡寿张县阚乡城中。」
〔七〕索隐小颜以为下所谓三神山。顾氏案：地理志东莱曲成有参山，即此三山也，非海中三神山也。
〔八〕正义括地志云：「之罘山在莱州文登县西北九十里。」
〔九〕集解韦昭曰：「在夷莱长广县。」
〔一０〕集解韦昭曰：「成山在东莱不夜，斗入海。不夜，古县名。」索隐不夜，县名，属东莱。案：解道彪齐记云「不夜城盖古有日夜出见于境，故莱子立城以不夜为名」。斗入海，谓斗绝曲入海也。
〔一一〕索隐案：山海经云「琅邪台在勃海闲」。案：是山如台。地理志琅邪县有四时祠也。
自齐威、宣〔一〕之时，驺子之徒〔二〕论著终始五德之运〔三〕，及秦帝而齐人奏之，故始皇采用之。而宋毋忌、〔四〕正伯侨、〔五〕充尚、〔六〕羡门高〔七〕最后皆燕人，〔八〕为方僊道〔九〕，形解销化，〔一０〕依于鬼神之事。驺衍以阴阳主运〔一一〕显于诸侯，而燕齐海上之方士传其术不能通，然则怪迂阿谀苟合之徒自此兴，不可胜数也。
〔一〕索隐威王、宣王也。
〔二〕集解韦昭曰：「名衍。」
〔三〕集解如淳曰：「今其书有五德终始。五德各以所胜为行。秦谓周为火德，灭火者水，故自谓水德。」
〔四〕索隐案：乐产引老子戒经云「月中仙人宋无忌」。白泽图云「火之精曰宋无忌」。盖其人火仙也。
〔五〕索隐乐产案：马相如云「正伯侨，古仙人」。顾氏案：裴秀冀州记云「缑山仙人庙者，昔有王乔，犍为武阳人，为柏人令，于此得仙，非王子乔也」。
〔六〕索隐无别所见。
〔七〕索隐案：秦始皇求羡门子高是也。
〔八〕索隐案：最后犹言甚后也。服虔说止有四人，是也。小颜云自宋无忌至最后凡五人，刘伯庄亦同此说，非也。
〔九〕集解韦昭曰：「皆慕古人名效神仙者。」
〔一０〕集解服虔曰：「尸解也。」张晏曰：「人老而解去，故骨如变化也。今山中有龙骨，世人谓之龙解骨化去也。」
〔一一〕集解如淳曰：「今其书有主运。五行相次转用事，随方面为服。」索隐案：主运是邹子书篇名也。
自威、宣、燕昭使人入海求蓬莱、方丈、瀛洲。此三神山者，其傅在勃海中，〔一〕去人不远；患且至，则船风引而去。盖尝有至者，诸僊人及不死之药皆在焉。其物禽兽尽白，而黄金银为宫阙。未至，望之如云；及到，三神山反居水下。临之，风辄引去，终莫能至云。世主莫不甘心焉。〔二〕及至秦始皇并天下，至海上，则方士言之不可胜数。始皇自以为至海上而恐不及矣，使人乃赍童男女入海求之。船交海中，皆以风为解，〔三〕曰未能至，望见之焉。其明年，始皇复游海上，至琅邪，过恒山，从上党归。后三年，游碣石，考入海方士，〔四〕从上郡归。后五年，始皇南至湘山，遂登会稽，并海上，冀遇海中三神山之奇药。不得，还至沙丘崩。〔五〕
〔一〕集解服虔曰：「傅音附。或曰其传书云尔。」瓒曰：「世人相传之。」
〔二〕索隐谓心甘羡也。
〔三〕索隐顾野王云：「皆自解说，遇风不至也。」
〔四〕集解服虔曰：「疑诈，故考之。」瓒曰：「考校其虚实也。」
〔五〕正义括地志云：「沙丘台在邢州平乡东北三十里。」
二世元年，东巡碣石，并海南，历泰山，至会稽，皆礼祠之，而刻勒始皇所立石书旁，以章始皇之功德。〔一〕其秋，诸侯畔秦。三年而二世弒死。
〔一〕索隐小颜云：「今诸山皆有始皇所刻石及胡亥重刻，其文具存也。」
始皇封禅之后十二岁，秦亡。诸儒生疾秦焚诗书，诛僇文学，百姓怨其法，天下畔之，皆讹曰：「始皇上泰山，为暴风雨所击，不得封禅。」此岂所谓无其德而用事者邪？〔一〕
〔一〕索隐即封禅书序云「盖有无其应而用事者矣」。此当有所本，太史公再引以为说。
昔三代之（君）〔居〕皆在河洛之闲，〔一〕故嵩高为中岳，而四岳各如其方，四渎咸在山东。至秦称帝，都咸阳，则五岳、四渎皆并在东方。自五帝以至秦，轶兴轶衰，名山大川或在诸侯，或在天子，其礼损益世殊，不可胜记。及秦并天下，令祠官所常奉天地名山大川鬼神可得而序也。
〔一〕正义世本云：「夏禹都阳城，避商均也。又都平阳，或在安邑，或在晋阳。」帝王世纪云：「殷汤都亳，在梁，又都偃师，至盘庚徙河北，又徙偃师也。周文、武都酆、鄗，至平王徙都河南。」案：三代之居皆在河洛之闲也。
于是自殽以东，〔一〕名山五，大川祠二。曰太室。太室，嵩高也。恒山，泰山，会稽，湘山。〔二〕水曰济，曰淮。〔三〕春以脯酒为岁〔四〕祠，因泮冻，〔五〕秋涸冻，〔六〕冬塞〔七〕祷祠。其牲用牛犊各一，牢具珪币各异。
〔一〕索隐案：殽即崤山。杜预云「崤在弘农渑池县西南」，即今之崤山是也。亦音豪。
〔二〕索隐相山。地理志在长沙。
〔三〕索隐案：风俗通云「济庙在临邑，淮庙在平氏也」。
〔四〕索隐为，于伪反。
〔五〕集解服虔曰：「解冻。」
〔六〕索引案：字林「涸，竭也，下各反」。小颜云「涸，读与『
冱』同。冱，凝也，下故反。春则解，秋则凝」。
〔七〕索隐先代反，与「赛」同。赛，今报神福也。
自华以西，名山七，名川四。曰华山，〔一〕薄山。薄山者，衰山也。〔二〕岳山，〔三〕岐山，〔四〕吴岳，〔五〕鸿冢，〔六〕渎山。渎山，蜀之汶山。〔七〕水曰河，祠临晋；〔八〕沔，祠汉中；〔九〕湫渊，祠朝；〔一０〕江水，祠蜀。〔一一〕亦春秋泮涸祷塞，如东方名山川；而牲牛犊牢具珪币各异。而四大冢〔一二〕鸿、岐、吴、岳，皆有尝禾。〔一三〕
〔一〕正义括地志云：「华山在华州华阴县南八里，古文以为敦物也。注云『华、岳本一山，当河水过而行，河神巨灵手荡脚蹋，开而为两，今脚迹在东首阳下，手掌在华山，今呼为仙掌，河流于二山之闲也。开山图云巨灵胡者，偏得神仙之道，能造山川，出江河也』。」
〔二〕集解徐广曰：「蒲阪县有襄山，或字误也。」索隐薄山者，襄山也。应劭云「在潼关北十余里」。穆天子传云「自河首襄山」。郦元〔注〕水经云「薄山统目与襄山不殊，在今芮城北，与中条山相连」。是薄、襄一山也。正义薄音白落反。衰音色眉反。括地志云：「薄山亦名衰山，一名寸棘山，一名渠山，一名雷首山，一名独头山，一名首阳山，一名吴山，一名条山，在陕州芮县城北十里。」此山西起雷山，东至吴阪，凡十名，以州县分之，多在蒲州。今史文云「自华以西」，未详也。
〔三〕集解徐广曰：「武功县有大壶山，又有岳山。」
〔四〕索隐地理志在美阳县西北也。
〔五〕集解徐广曰：「在汧也。」索隐徐广云在汧。
〔六〕索隐黄帝臣大鸿葬雍，鸿冢盖因大鸿葬为名也。
〔七〕索隐地理志蜀郡湔氐道，愍山在西。郭璞注云「山在汶阳郡广阳县，一名渎山也」。
〔八〕索隐韦昭云：「冯翊县。」地理志临晋有河水祠。正义即同州冯翊县，本汉临晋县，故大荔，秦获之更名。括地志云「大河祠在同州朝邑县南三十里。山海经云『冰夷，人面，乘两龙也』。太公金匮云『冯修也』。龙鱼河图云『河伯姓吕，名公子，夫人姓冯名夷。河伯，字也。华阴潼乡堤首人水死，化为河伯』。应劭云『夷，冯夷，乃水仙也』。」
〔九〕索隐水经云「沔水出武都沮县」，注云「东南注汉。谓汉水」，故祠之汉中。乐产云「汉女，汉神也」。
〔一０〕集解苏林曰：「湫渊在安定朝县，方四十里，停不流，冬夏不增减，不生草木。音将蓼反。」索隐湫音子小反，又子由反，即龙之所处也。正义括地志云：「朝湫祠在原州平高县东南二十里。湫谷水源出宁州安定县。」
〔一一〕索隐案：风俗通云「江出山，山庙在江都」。地理志江都有江水祠。盖汉初祠之于源，后祠之于委也。又广雅云「江神谓之奇相」。江记云「帝女也，卒为江神」。华阳国志云「蜀守李冰于彭门阙立江神祠三所」。汉旧仪云「祭四渎用三正牲，沈圭，有车马绀盖也」。正义括地志云：「江渎祠在益州成都县南八里。秦并天下，江水祠蜀。」
〔一二〕索隐案：谓四山为大冢也。又尔雅云「山顶曰冢」，盖亦因鸿冢而为号也。
〔一三〕集解孟康曰：「以新谷祭。」
陈宝节来祠。〔一〕其河加有尝醪。此皆在雍州之域，近天子之都，故加车一乘，骝驹四。
〔一〕集解服虔曰：「陈宝神应节来也。」
霸、产、〔一〕长水、〔二〕沣、〔三〕涝、〔四〕泾、渭皆非大川，以近咸阳，尽得比山川祠，而无诸加。〔五〕
〔一〕正义括地志云：「灞水，古滋水也，亦名蓝谷水，即秦岭水之下流，在雍州蓝田县。浐水即荆溪狗枷之下流也，在雍州万年县。」
〔二〕索隐案：百官表有长水校尉。沈约宋书云「营近长水，因以为名」。水经云「长水出白鹿原」，今之荆溪水是也。
〔三〕索隐十三州记：「沣水出鄠县南。」正义括地志云：「沣水源在雍州长安县西南山沣谷。」
〔四〕集解徐广曰：「音劳。」骃案：汉书音义「水名，在鄠县界」。
〔五〕集解韦昭曰：「无车骝之属。」
汧、洛〔一〕二渊，〔二〕鸣泽、〔三〕蒲山、岳山之属〔四〕，为小山川，亦皆岁祷塞泮涸祠，礼不必同。
〔一〕正义括地志云：「汧水源出陇州汧源县西南汧山，东入渭。洛水源出庆州洛源县白于山，南流入渭。」又云：「洛水，商州洛南县西冢岭山，东北流入河。」案：有二洛水，未知祠何者。
〔二〕正义地理志云二川源在庆州华池县西子午岭东，二川合，因名也。
〔三〕索隐案：服虔云「鸣泽，泽名，在涿郡遒县也」。正义括地志云：「鸣泽在幽州范阳县西十五里。」案：遒县在易州涞水县北一里，故遒城是也。泽在遒南。
〔四〕集解徐广曰：「音先许反。」
而雍有日、月、参、辰、〔一〕南北斗、荧惑、太白、岁星、填星、〔辰星〕、二十八宿、风伯、雨师、四海、九臣、十四臣、〔二〕诸布、〔三〕诸严、诸逑〔四〕之属，百有余庙。西亦有数十祠。〔五〕于湖〔六〕有周天子祠。于下邽有天神。沣、滈有昭明、〔七〕天子辟池。〔八〕于（社）〔杜〕、亳〔九〕有三社主之祠、寿星祠；〔一０〕而雍菅庙亦有杜主。〔一一〕杜主，故周之右将军〔一二〕，其在秦中，最小鬼之神者。〔一三〕各以岁时奉祠。
