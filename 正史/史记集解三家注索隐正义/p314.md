<!-- { "loadSidebar": true } -->
〔六〕索隐上时两反。属音烛。属，委也。所二千石，谓于所部之郡守相。
〔七〕索隐计，计吏也。偕，俱也。谓令与计吏俱诣太常也。
〔八〕索隐谓诏书文章雅正，训辞深厚也。
〔九〕集解徐广曰：「一云『次治礼学掌故』。」
〔一０〕正义案：左右内史后改为左冯翊、右扶风。
〔一一〕索隐苏林曰；「属亦曹吏，今县官文书解云『属某甲』。」
〔一二〕索隐如淳云：「汉仪弟子射策，甲科百人补郎中，乙科二百人补太子舍人，皆秩比二百石；次郡国文学，秩百石也。」
申公者，鲁人也。高祖过鲁，申公以弟子从师入见〔一〕高祖于鲁南宫。〔二〕吕太后时，申公游学长安，与刘郢同师。〔三〕已而郢为楚王，令申公傅其太子戊。〔四〕戊不好学，疾申公。及王郢卒，戊立为楚王，胥靡申公。〔五〕申公耻之，归鲁，退居家教，终身不出门，复谢绝宾客，独王命召之乃往。〔六〕弟子自远方至受业者百余人。申公独以诗经为训以教，无传（疑），疑者则阙不传。〔七〕
〔一〕索隐按：汉书云「申公少与楚元王俱事齐人浮丘伯，受诗」。
〔二〕正义括地志云：「泮宫在兖州曲阜县西南二百里鲁城内宫之内。郑云泮之言半也，其制半于天子之璧雍。」
〔三〕索隐案：汉书云「吕太后时，浮丘伯在长安，申公与元王郢客俱卒学」也。
〔四〕集解徐广曰：「楚元王刘交以文帝元年薨，子夷王郢立，四岁薨，子戊立。郢以吕后二年封上邽侯，文帝元年立为楚王。」
〔五〕集解徐广曰：「腐刑。」
〔六〕集解徐广曰：「鲁恭王也。」
〔七〕索隐谓申公不作诗传，但教授，有疑则阙耳。
兰陵王臧既受诗，以事孝景帝为太子少傅，免去。今上初即位，臧乃上书宿卫上，累迁，一岁中为郎中令。及代赵绾亦尝受诗申公，绾为御史大夫。绾、臧请天子，欲立明堂以朝诸侯，不能就其事，乃言师申公。于是天子使使束帛加璧安车驷马迎申公，弟子二人乘轺传从。〔一〕至，见天子。天子问治乱之事，申公时已八十余，老，对曰：「为治者不在多言，顾力行何如耳。」是时天子方好文词，见申公对，默然。然已招致，则以为太中大夫，舍鲁邸，议明堂事。太皇窦太后好老子言，不说儒术，得赵绾、王臧之过以让上，上因废明堂事，尽下赵绾、王臧吏，后皆自杀。申公亦疾免以归，数年卒。
〔一〕集解徐广曰：「马车。」
弟子为博士者十余人：孔安国至临淮太守，〔一〕周霸至胶西内史，夏宽至城阳内史，砀鲁赐至东海太守，兰陵缪生〔二〕至长沙内史，徐偃为胶西中尉，邹人阙门庆忌〔三〕为胶东内史。其治官民皆有廉节，称其好学。学官弟子行虽不备，而至于大夫、郎中、掌故以百数。言诗虽殊，多本于申公。
〔一〕集解徐广曰：「孔鲋之弟子襄为惠帝博士，迁为长沙太傅，生忠，忠生武及安国。安国为博士，临淮太守。」
〔二〕索隐缪音亡救反。缪氏出兰陵。一音穆。所谓穆生，为楚元王所礼也。
〔三〕集解汉书音义曰：「姓阙门，名庆忌。」
清河王太傅辕固生者，齐人也。以治诗，孝景时为博士。与黄生争论景帝前。黄生曰：「汤武非受命，乃弒也。」辕固生曰：「不然。夫桀纣虐乱，天下之心皆归汤武，汤武与天下之心而诛桀纣，桀纣之民不为之使而归汤武，汤武不得已而立，非受命为何？」黄生曰：「冠虽敝，必加于首；履虽新，必关于足。何者，上下之分也。今桀纣虽失道，然君上也；汤武虽圣，臣下也。夫主有失行，臣下不能正言匡过以尊天子，反因过而诛之，代立践南面，非弒而何也？」辕固生曰：「必若所云，是高帝代秦即天子之位，非邪？」于是景帝曰：「食肉不食马肝，〔一〕不为不知味；言学者无言汤武受命，不为愚。」遂罢。是后学者莫敢明受命放杀者。
〔一〕正义论衡云：「气热而毒盛，故食马肝杀人。又盛夏马行多渴死，杀气为毒也。」
窦太后好老子书，召辕固生问老子书。固曰：「此是家人言耳。」〔一〕太后怒曰：「安得司空城旦书乎？」〔二〕乃使固入圈刺豕。景帝知太后怒而固直言无罪，乃假固利兵，下圈刺豕，正中其心，一刺，豕应手而倒。太后默然，无以复罪，罢之。居顷之，景帝以固为廉直，拜为清河王太傅。〔三〕久之，病免。
〔一〕索隐此家人言耳。服虔云：「如家人言也。」案：老子道德篇近而观之，理国理身而已，故言此家人之言也。
〔二〕集解徐广曰：「司空，主刑徒之官也。」骃案：汉书音义曰「道家以儒法为急，比之于律令」。
〔三〕集解徐广曰：「哀王乘也。」
今上初即位，复以贤良征固。诸谀儒多疾毁固，曰「固老」，罢归之。时固已九十余矣。固之征也，薛人公孙弘亦征，〔一〕侧目而视固。固曰：「公孙子，务正学以言，无曲学以阿世！」自是之后，齐言诗皆本辕固生也。诸齐人以诗显贵，皆固之弟子也。
〔一〕集解徐广曰：「薛县在菑川。」
韩生者，〔一〕燕人也。孝文帝时为博士，景帝时为常山王太傅。〔二〕韩生推诗之意而为内外传数万言，其语颇与齐鲁闲殊，然其归一也。淮南贲生〔三〕受之。自是之后，而燕赵闲言诗者由韩生。韩生孙商为今上博士。
〔一〕集解汉书曰：「名婴。」
〔二〕集解徐广曰：「宪王舜也。」
〔三〕索隐贲音肥。
伏生者，〔一〕济南人也。故为秦博士。孝文帝时，欲求能治尚书者，天下无有，乃闻伏生能治，欲召之。是时伏生年九十余，老，不能行，于是乃诏太常使掌故朝错往受之。秦时焚书，伏生壁藏之。其后兵大起，流亡，汉定，伏生求其书，亡数十篇，独得二十九篇，即以教于齐鲁之闲。学者由是颇能言尚书，诸山东大师无不涉尚书以教矣。
〔一〕集解张晏曰：「伏生名胜，伏氏碑云。」
伏生教济南张生及欧阳生，〔一〕欧阳生教千乘儿宽。儿宽既通尚书，以文学应郡举，诣博士受业，受业孔安国。儿宽贫无资用，常为弟子都养，〔二〕及时时闲行佣赁，以给衣食。行常带经，止息则诵习之。以试第次，补廷尉史。是时张汤方乡学，以为奏谳掾，以古法议决疑大狱，而爱幸宽。宽为人温良，有廉智，自持，而善著书、书奏，敏于文，口不能发明也。汤以为长者，数称誉之。及汤为御史大夫，以儿宽为掾，荐之天子。天子见问，说之。张汤死后六年，儿宽位至御史大夫。〔三〕九年而以官卒。宽在三公位，以和良承意从容得久，然无有所匡谏；于官，官属易之，不为尽力。张生亦为博士。而伏生孙以治尚书征，不能明也。
〔一〕集解汉书曰：「字和伯，千乘人。」
〔二〕索隐谓倪宽家贫，为弟子造食也。何休注公羊「灼烹为养」。案：有厮养卒，厮掌马，养造食。
〔三〕集解徐广曰：「元封元年。」
自此之后，鲁周霸、孔安国，雒阳贾嘉，颇能言尚书事。孔氏有古文尚书，而安国以今文读之，因以起其家。逸书〔一〕得十余篇，盖尚书滋多于是矣。
〔一〕索隐案：孔臧与安国书云「旧书潜于壁室，欻尔复出，古训复申。唯闻尚书二十八篇取象二十八宿，何图乃有百篇。即知以今雠古，隶篆推科斗，以定五十余篇，并为之传也」。艺文志曰二十九篇，得多十六篇。起者，谓起发以出也。
诸学者多言礼，而鲁高堂生最本。礼固自孔子时而其经不具，及至秦焚书，书散亡益多，于今独有士礼，高堂生能言之。
而鲁徐生善为容。〔一〕孝文帝时，徐生以容为礼官大夫。传子至孙延、徐襄。襄，其天姿善为容，不能通礼经；延颇能，未善也。襄以容为汉礼官大夫，至广陵内史。延及徐氏弟子公户满意、〔二〕桓生、单次，〔三〕皆尝为汉礼官大夫。而瑕丘萧奋〔四〕以礼为淮阳太守。是后能言礼为容者，由徐氏焉。
〔一〕索隐汉书作「颂」，亦音容也。
〔二〕索隐公户，姓；满意，名也。案：邓展云二人姓字，非也。
〔三〕索隐上音善。单，姓；次，名也。
〔四〕集解徐广曰：「属山阳也。」
自鲁商瞿受易孔子，〔一〕孔子卒，商瞿传易，六世至齐人田何，字子庄，〔二〕而汉兴。田何传东武人王同子仲，子仲传菑川人杨何。〔三〕何以易，元光元年征，官至中大夫。齐人即墨成以易至城阳相。广川人孟但以易为太子门大夫。鲁人周霸，莒人衡胡，〔四〕临菑人主父偃，皆以易至二千石。然要言易者本于杨何之家。
〔一〕索隐案：商姓，瞿名，字子木。瞿音劬。
〔二〕索隐案：汉书云「商瞿授东鲁桥庇子庸，子庸授江东馯臂子弓，子弓授燕周丑子家，子家授东武孙虞子乘」。仲尼弟子传作「淳于人光羽子乘」，不同也。子乘授田何子装，是六代孙也。
〔三〕索隐案：田何传东武王同，同传菑川杨何。
〔四〕集解徐广曰：「莒一作『吕』。」
董仲舒，广川人也。以治春秋，孝景时为博士。下帷讲诵，弟子传以久次相受业，或莫见其面，盖三年董仲舒不观于舍园，其精如此。进退容止，非礼不行，学士皆师尊之。今上即位，为江都相。〔一〕以春秋灾异之变推阴阳所以错行，故求雨闭诸阳，纵诸阴，其止雨反是。行之一国，未尝不得所欲。中废为中大夫，居舍，着灾异之记。是时辽东高庙灾，主父偃疾之，取其书奏之天子。〔二〕天子召诸生示其书，有刺讥。董仲舒弟子吕步舒〔三〕不知其师书，以为下愚。于是下董仲舒吏，当死，诏赦之。于是董仲舒竟不敢复言灾异。
〔一〕索隐案：仲舒事易王。王，武帝兄也。
〔二〕集解徐广曰：「建元六年。」索隐案：汉书以为辽东高庙及长陵园殿灾也。仲舒为灾异记，草而未奏，主父偃窃而奏之。
〔三〕集解徐广曰：「一作『荼』，亦音舒。」
董仲舒为人廉直。是时方外攘四夷，公孙弘治春秋不如董仲舒，而弘希世用事，位至公卿。董仲舒以弘为从谀。弘疾之，乃言上曰：「独董仲舒可使相缪西王。」胶西王素闻董仲舒有行，亦善待之。董仲舒恐久获罪，疾免居家。至卒，终不治产业，以修学著书为事。故汉兴至于五世之闲，唯董仲舒名为明于春秋，其传公羊氏也。
胡毋生，〔一〕齐人也。孝景时为博士，以老归教授。齐之言春秋者多受胡毋生，公孙弘亦颇受焉。
〔一〕集解汉书曰：「字子都。」
瑕丘江生为谷梁春秋。自公孙弘得用，尝集比其义，卒用董仲舒。
仲舒弟子遂者：兰陵褚大，广川殷忠，〔一〕温吕步舒。褚大至梁相。步舒至长史，持节使决淮南狱，于诸侯擅专断，不报，以春秋之义正之，天子皆以为是。弟子通者，至于命大夫；为郎、谒者、掌故者以百数。而董仲舒子及孙皆以学至大官。
