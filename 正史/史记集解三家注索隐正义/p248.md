<!-- { "loadSidebar": true } -->
汉九年，贯高怨家知其谋，乃上变告之。于是上皆并逮捕赵王、贯高等。十余人皆争自刭，贯高独怒骂曰：「谁令公为之？今王实无谋，而并捕王；公等皆死，谁白王不反者！」乃轞车胶致，〔一〕与王诣长安。治张敖之罪。上乃诏赵群臣宾客有敢从王皆族。贯高与客孟舒等十余人，皆自髡钳，为王家奴，从来。贯高至，对狱，曰：「
独吾属为之，王实不知。」吏治榜笞数千，刺剟，〔二〕身无可击者，终不复言。吕后数言张王以鲁元公主故，不宜有此。上怒曰：「使张敖据天下，岂少而女乎！」不听。廷尉以贯高事辞闻，上曰：「壮士！谁知者，以私问之。」〔三〕中大夫泄公曰：「臣之邑子，素知之。此固赵国立名义不侵为然诺者也。」上使泄公持节问之箯舆前。〔五〕仰视曰：「泄公邪？」泄公劳苦如生平驩，与语，问张王果有计谋不。高曰：「人情宁不各爱其父母妻子乎？今吾三族皆以论死，岂以王易吾亲哉！顾为王实不反，独吾等为之。」具道本指所以为者王不知状。于是泄公入，具以报，上乃赦赵王。
〔一〕正义谓其车上着板，四周如槛形，胶密不得开，送致京师也。
〔二〕集解徐广曰：「丁劣反。」索隐徐广音丁劣反。案：掇亦刺也，汉书作「刺爇」，张晏云「爇，灼也」。说文云「烧也」。应劭云「以铁刺之」。
〔三〕集解瓒曰：「以私情相问。」
〔四〕正义泄，姓也。史有泄私。
〔五〕集解徐广曰：「箯音鞭。」骃案：韦昭曰「舆如今舆床，人舆以行」。索隐服虔云：「音编，编竹木如今峻，可以粪除也。」何休注公羊：「笋音峻。笋者，竹箯，一名编，齐、鲁已北名为笋。」郭璞三仓注云：「箯舆，土器。」
上贤贯高为人能立然诺，使泄公具告之，曰：「张王已出。」因赦贯高。贯高喜曰：「吾王审出乎？」泄公曰：「然。」泄公曰：「
上多足下，故赦足下。」贯高曰：「所以不死一身无余者，白张王不反也。今王已出，吾责已塞，死不恨矣。且人臣有篡杀之名，何面目复事上哉！纵上不杀我，我不愧于心乎？」乃仰绝肮，遂死。〔一〕当此之时，名闻天下。
〔一〕集解韦昭曰：「肮，咽也。」索隐苏林云：「肮，颈大脉也，俗所谓胡脉，下郎反。」萧该或音下浪反。
张敖已出，以尚鲁元公主故，封为宣平侯。〔一〕于是上贤张王诸客，以钳奴从张王入关，无不为诸侯相、郡守者。及孝惠、高后、文帝、孝景时，张王客子孙皆得为二千石。
〔一〕索隐韦昭曰：「尚，奉也。不敢言取。」崔浩云：「奉事公主。」小颜云：「尚，配也。易曰『得尚于中行』，王弼亦以尚为配。恐非其义也。
张敖，高后六年薨。〔一〕子偃为鲁元王。以母吕后女故，吕后封为鲁元王。〔二〕元王弱，兄弟少，乃封张敖他姬子二人：寿为乐昌侯，〔三〕侈为信都侯。高后崩，诸吕无道，大臣诛之，而废鲁元王及乐昌侯、信诸侯。孝文帝即位，复封故鲁元王偃为南宫侯，续张氏。〔四〕
〔一〕集解关中记曰：「张敖冢在安陵东。」正义鲁元公主墓在咸阳县西北二十五里，次东有张敖冢，与公主同域。又张耳墓在咸阳县东三十三里。
〔二〕索隐案：谓偃以其母号而封也。
〔三〕集解徐广曰：「汉纪张酺传曰张敖之子寿封乐昌侯，食细阳之池阳乡也。」
〔四〕集解张敖谥武侯。张偃之孙有罪绝。信都侯名侈，乐昌侯名寿。
太史公曰：张耳、陈余，世传所称贤者；其宾客厮役，莫非天下俊桀，所居国无不取卿相者。然张耳、陈余始居约时，〔一〕相然信以死，岂顾问哉。〔二〕及据国争权，卒相灭亡，何乡者相慕用之诚，后相倍之戾也！岂非以势利交哉？〔三〕名誉虽高，宾客虽盛，所由殆与大伯、延陵季子异矣。
〔一〕集解汉书音义曰：「在贫贱时也。」
〔二〕索隐按：葛洪要用字苑云「然犹尔也」。谓相和同诺者何也。谓然诺相信，虽死不顾也。
〔三〕索隐有本作「私利交」，汉书作「势利」，故廉颇传云「天下以市道交，君有势则从君，无势则去，此固其理」是也。
【索隐述赞】张耳、陈余，天下豪俊。忘年羁旅，刎颈相信。耳围巨鹿，余兵不进。张既望深，陈乃去印。势利倾夺，隙末成衅。
史记卷九十
魏豹彭越列传第三十
魏豹者，故魏诸公子也。其兄魏咎，〔一〕故魏时封为宁陵君。〔二〕秦灭魏，迁咎为家人。陈胜之起王也，〔三〕咎往从之。陈王使魏人周市徇魏地，魏地已下，欲相与立周市为魏王。周市曰：「天下昏乱，忠臣乃见。〔四〕今天下共畔秦，其义必立魏王后乃可。」齐、赵使车各五十乘，立周市为魏王。市辞不受，迎魏咎于陈。五反，陈王乃遣立咎为魏王。〔五〕
〔一〕索隐案：彭越传云「魏豹，魏王咎从弟，真魏后也」。
〔二〕索隐案：晋灼云「宁陵，梁国县也，即今宁陵是」。
〔三〕正义王，于放反。
〔四〕索隐老子曰「国家昏乱有忠臣」，此取以为说也。
〔五〕集解徐广曰：「元年十二月也。」
章邯已破陈王，乃进兵击魏王于临济。〔一〕魏王乃使周市出请救于齐、楚。齐、楚遣项它、田巴〔二〕将兵随市救魏。章邯遂击破杀周市等军，围临济。咎为其民约降。约定，咎自烧杀。
〔一〕正义故城在淄州高苑县北二里，本汉县。
〔二〕索隐案：项它，楚将；田巴，齐将也。正义它，徒多反。
魏豹亡走楚。〔一〕楚怀王予魏豹数千人，复徇魏地。项羽已破秦，降章邯。豹下魏二十余城，立豹为魏王。豹引精兵从项羽入关。汉元年，项羽封诸侯，欲有梁地，乃徙魏王豹于河东，都平阳，〔二〕为西魏王。
〔一〕集解徐广曰：「二年六月。」
〔二〕正义今晋州。
汉王还定三秦，渡临晋，〔一〕魏王豹以国属焉，遂从击楚于彭城。汉败，还至荥阳，豹请归视亲病，至国，即绝河津畔汉。汉王闻魏豹反，方东忧楚，未及击，谓郦生曰：「缓颊往说魏豹，能下之，吾以万户封若。」郦生说豹。豹谢曰：「人生一世闲，如白驹过隙耳。〔二〕今汉王慢而侮人，骂詈诸侯群臣如骂奴耳，非有上下礼节也，吾不忍复见也。」于是汉王遣韩信击虏豹于河东，〔三〕传诣荥阳，以豹国为郡。〔四〕汉王令豹守荥阳。楚围之急，周苛遂杀魏豹。
〔一〕正义临晋在同州朝邑县界。
〔二〕索隐庄子云「无异骐骥之驰过隙」，则谓马也。小颜云「白驹谓日影也。隙，壁隙也」。以言速疾，若日影过壁隙也。
〔三〕集解徐广曰：「二年九月也。」
〔四〕集解高祖本纪曰：「置三郡，河东、太原、上党。」
彭越者，昌邑人也，〔一〕字仲。常渔巨野泽中，为群盗。陈胜、项梁之起，少年或谓越曰：「诸豪桀相立畔秦，仲可以来，亦效之。」彭越曰：「两龙方斗，且待之。」
〔一〕正义汉武更山阳为昌邑国，有梁丘乡。梁兵故城在曹州城武县东北三十三里。
居岁余，泽闲少年相聚百余人，往从彭越，曰：「请仲为长。」越谢曰：「臣不愿与诸君。」少年强请，乃许。与期旦日日出〔一〕会，后期者斩。旦日日出，十余人后，后者至日中。于是越谢曰：「
臣老，诸君强以为长。今期而多后，不可尽诛，诛最后者一人。」令校长斩之。皆笑曰：「何至是？请后不敢。」于是越乃引一人斩之，设坛祭，乃令徒属。徒属皆大惊，畏越，莫敢仰视。乃行略地，收诸侯散卒，得千余人。
〔一〕索隐旦日谓明日之朝日出时也。
沛公之从砀北〔一〕击昌邑，彭越助之。昌邑未下，沛公引兵西。彭越亦将其众居巨野中，收魏散卒。项籍入关，王诸侯，还归，彭越众万余人毋所属。汉元年秋，齐王田荣畔项王，（汉）乃使人赐彭越将军印，使下济阴以击楚。楚命萧公角〔二〕将兵击越，越大破楚军。汉王二年春，与魏王豹及诸侯东击楚，彭越将其兵三万余人归汉于外黄。汉王曰：「彭将军收魏地得十余城，欲急立魏后。今西魏王豹亦魏王咎从弟也，真魏后。」乃拜彭越为魏相国，擅将其兵，〔三〕略定梁地。
〔一〕正义砀音徒郎反。宋州砀山县。
〔二〕正义萧县令。楚县令称公；角，名。
〔三〕索隐擅犹专也。
汉王之败彭城解而西也，彭越皆复亡其所下城，独将其兵北居河上。〔一〕汉王三年，彭越常往来为汉游兵，击楚，绝其后粮于梁地。汉四年冬，项王与汉王相距荥阳，彭越攻下睢阳、外黄十七城〔二〕。项王闻之，乃使曹咎守成皋，〔三〕自东收彭越所下城邑，皆复为楚。〔四〕越将其兵北走谷城。〔五〕汉五年秋，项王之南走阳夏，〔六〕彭越复下昌邑旁二十余城，得谷十余万斛，以给汉王食。
〔一〕正义滑州河上。
〔二〕正义睢阳，宋州宋城也。外黄在汴州雍丘县东。
〔三〕正义河南府泛水是。
〔四〕正义为，于伪反。
〔五〕正义在齐州东阿县东二十六里是。
〔六〕正义夏，古雅反。陈州太康县也。
汉王败，使使召彭越并力击楚。越曰：「魏地初定，尚畏楚，未可去。」汉王追楚，为项籍所败固陵。〔一〕乃谓留侯曰：「诸侯兵不从，为之柰何？」留侯曰：「齐王信之立，非君王之意，信亦不自坚。彭越本定梁地，功多，始君王以魏豹故，拜彭越为魏相国。今豹死毋后，且越亦欲王，而君王不蚤定。与此两国约：即胜楚，睢阳以北至谷城，〔二〕皆以王彭相国；从陈以东傅海，〔三〕与齐王信。齐王信家在楚，此其意欲复得故邑。君王能出捐此地许二人，二人今可致；即不能，事未可知也。」于是汉王乃发使使彭越，如留侯策。使者至，彭越乃悉引兵会垓下，〔四〕遂破楚。（五年）项籍已死。春，立彭越为梁王，都定陶。〔五〕
〔一〕正义固陵，地名，在陈州宛丘县西北三十二里。
〔二〕正义从宋州已北至郓州以西，曹、濮、汴、滑并与彭越。
〔三〕集解傅音附。索隐傅音附。正义从陈、颍州北以东，亳、泗、徐、淮北之地，东至海，并淮南、淮阴之邑，尽与韩信。韩信又先有故齐旧地。
〔四〕正义在亳州也。
〔五〕正义曹州。
六年，朝陈。九年，十年，皆来朝长安。
