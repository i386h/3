<!-- { "loadSidebar": true } -->
孟尝君怨秦，将以齐为韩、魏攻楚，因与韩、魏攻秦，〔一〕而借兵食于西周。苏代为西周谓曰：〔二〕「君以齐为韩、魏攻楚九年，取宛、叶以北以强韩、魏，〔三〕今复攻秦以益之。韩、魏南无楚忧，西无秦患，则齐危矣。韩、魏必轻齐畏秦，臣为君危之。君不如令敝邑深合于秦，而君无攻，又无借兵食。君临函谷而无攻，令敝邑以君之情谓秦昭王曰『薛公必不破秦以强韩、魏。其攻秦也，欲王之令楚王割东国以与齐，〔四〕而秦出楚怀王以为和』。君令敝邑以此惠秦，秦得无破而以东国自免也，秦必欲之。楚王得出，必德齐。齐得东国益强，而薛世世无患矣。秦不大弱，而处三晋之西，三晋必重齐。」薛公曰：「善。」因令韩、魏贺秦，使三国无攻，而不借兵食于西周矣。是时，楚怀王入秦，秦留之，故欲必出之。秦不果出楚怀王。
〔一〕集解徐广曰：「年表曰韩、魏、齐共击秦军于函谷。」
〔二〕索隐战国策作「韩庆为西周谓薛公」。
〔三〕正义宛在邓州，叶在许州。二县以北旧属楚，二国共没以入韩、魏。
〔四〕正义东国，齐、徐夷。
孟尝君相齐，其舍人魏子〔一〕为孟尝君收邑入，〔二〕三反而不致一入。孟尝君问之，对曰：「有贤者，窃假与之，以故不致入。」孟尝君怒而退魏子。居数年，人或毁孟尝君于齐愍王曰：「孟尝君将为乱。」及田甲劫愍王，愍王意疑孟尝君，孟尝君乃奔。〔三〕魏子所与粟贤者闻之，乃上书言孟尝君不作乱，请以身为盟，遂自刭宫门以明孟尝君。愍王乃惊，而踪迹验问，孟尝君果无反谋，乃复召孟尝君。孟尝君因谢病，归老于薛。愍王许之。
〔一〕索隐舍人官微，记姓而略其名，故云魏子。
〔二〕索隐收其国之租税也。
〔三〕集解徐广曰：「愍王三十四年，田甲劫王，薛文走。」
其后，秦亡将吕礼相齐，欲困苏代。代乃谓孟尝君曰：「周最于齐，至厚也，〔一〕而齐王逐之，而听亲弗〔二〕相吕礼者，欲取秦也。齐、秦合，则亲弗与吕礼重矣。有用，齐、秦必轻君。君不如急北兵，趋赵以和秦、魏，收周最以厚行，且反齐王之信，〔三〕又禁天下之变。〔四〕齐无秦，则天下集齐，亲弗必走，则齐王孰与为其国也！」于是孟尝君从其计，而吕礼嫉害于孟尝君。
〔一〕正义周最，周之公子。
〔二〕集解亲弗，人姓名。索隐亲，姓；弗，名也。战国策作「
祝弗」，盖「祝」为得之。
〔三〕索隐周最本厚于齐，今欲逐之而相秦之亡将。苏代谓孟尝君，令齐收周最以自厚其行，又且得反齐王之有信，以不逐周最也。
〔四〕索隐变谓齐、秦合则亲弗、吕礼用，用则秦、齐轻孟尝也。
孟尝君惧，乃遗秦相穰侯魏冉书曰：「吾闻秦欲以吕礼收齐，齐，天下之强国也，子必轻矣。齐秦相取以临三晋，吕礼必并相矣，是子通齐以重吕礼也。若齐免于天下之兵，其雠子必深矣。子不如劝秦王伐齐。齐破，吾请以所得封子。齐破，秦畏晋之强，秦必重子以取晋。晋国敝于齐而畏秦，晋必重子以取秦。是子破齐以为功，挟晋以为重；是子破齐定封，秦、晋交重子。若齐不破，吕礼复用，子必大穷。」于是穰侯言于秦昭王伐齐，而吕礼亡。
后齐愍王灭宋，益骄，欲去孟尝君。孟尝君恐，乃如魏。魏昭王以为相，西合于秦、赵，与燕共伐破齐。齐愍王亡在莒，遂死焉。齐襄王立，而孟尝君中立于诸侯，无所属。齐襄王新立，畏孟尝君，与连和，复亲薛公。文卒，谥为孟尝君。〔一〕诸子争立，而齐魏共灭薛。孟尝绝嗣无后也。
〔一〕集解皇览曰：「孟尝君冢在鲁国薛城中向门东。向门，出北边门也。」诗云「居常与许」，郑玄曰「『常』或作『尝』，在薛之南」。孟尝邑于薛城也。索隐按：孟尝袭父封薛，而号曰孟尝君，此云谥，非也。孟，字也；尝，邑名。诗云「居常与许」，郑笺云「
『常』或作『尝』，尝邑在薛之旁」是也。正义括地志云：「孟尝君墓在徐州滕县五十二里。卒在齐襄王之时也。」
初，冯驩〔一〕闻孟尝君好客，蹑蹻而见之。〔二〕孟尝君曰；「先生远辱，何以教文也？」冯驩曰：「闻君好士，以贫身归于君。」孟尝君置传舍十日，〔三〕孟尝君问传舍长曰：「客何所为？」答曰：「冯先生甚贫，犹有一剑耳，又蒯缑。〔四〕弹其剑而歌曰『长铗归来乎，食无鱼』。」孟尝君迁之幸舍，食有鱼矣。五日，又问传舍长。答曰：「客复弹剑而歌曰『长铗归来乎，出无舆』。」孟尝君迁之代舍，出入乘舆车矣。五日，孟尝君复问传舍长。舍长答曰：「
先生又尝弹剑而歌曰『长铗归来乎，无以为家』。」孟尝君不悦。
〔一〕集解音欢。复作「暖」，音许袁反。索隐音欢。或作「谖」，音况远反。
〔二〕索隐蹻音脚。字亦作「繑」，又作「屩」，亦作「」。
〔三〕索隐传音逐缘反。按：传舍、幸舍及代舍，并当上、中、下三等之客所舍之名耳。
〔四〕集解蒯音苦怪反。茅之类，可为绳。言其剑把无物可装，以小绳缠之也。缑音侯，亦作「候」，谓把剑之处。索隐蒯，草名，音「蒯聩」之「蒯」。缑音侯，字亦作「候」，谓把剑之物。言其剑无物可装，但以蒯绳缠之，故云「蒯缑」。
居期年，冯驩无所言。孟尝君时相齐，封万户于薛。其食客三千人。邑入不足以奉客，〔一〕使人出钱于薛。岁余不入，贷钱者多不能与其息，〔二〕客奉将不给。孟尝君忧之，问左右：「何人可使收债于薛者？」传舍长曰：「代舍客冯公形容状貌甚辩，长者，无他伎〔三〕能，宜可令收债。」孟尝君乃进冯驩而请之曰：「宾客不知文不肖，幸临文者三千余人，邑入不足以奉宾客，故出息钱于薛。薛岁不入，民颇不与其息。今客食恐不给，愿先生责之。」冯驩曰；「诺。」辞行，至薛，召取孟尝君钱者皆会，得息钱十万。乃多酿酒，买肥牛，召诸取钱者，能与息者皆来，不能与息者亦来，皆持取钱之券书合之。齐为会，日杀牛置酒。酒酣，乃持券如前合之，能与息者，与为期；贫不能与息者，取其券而烧之。曰：「孟尝君所以贷钱者，为民之无者以为本业也；所以求息者，为无以奉客也。今富给者以要期，贫穷者燔券书以捐之。诸君强饮食。有君如此，岂可负哉！」坐者皆起，再拜。
〔一〕正义奉，符用反。
〔二〕索隐按：与犹还也。息犹利也。
〔三〕集解亦作「技」。
孟尝君闻冯驩烧券书，怒而使使召驩。驩至，孟尝君曰：「文食客三千人，故贷钱于薛。文奉邑少，〔一〕而民尚多不以时与其息，客食恐不足，故请先生收责之。闻先生得钱，即以多具牛酒而烧券书，何？」冯驩曰：「然。不多具牛酒即不能毕会，无以知其有余不足。有余者，为要期。不足者，虽守而责之十年，息愈多，急，即以逃亡自捐之。若急，终无以偿，上则为君好利不爱士民，下则有离上抵负之名，非所以厉士民彰君声也。焚无用虚债之券，捐不可得之虚计，令薛民亲君而彰君之善声也，君有何疑焉！」孟尝君乃拊手而谢之。
〔一〕索隐言文之奉邑少，故令出息于薛。
齐王惑于秦、楚之毁，以为孟尝君名高其主而擅齐国之权，遂废孟尝君。诸客见孟尝君废，皆去。冯驩曰：「借臣车一乘，可以入秦者，必令君重于国而奉邑益广，可乎？」孟尝君乃约车币而遣之。冯驩乃西说秦王曰：「天下之游士冯轼结靷西入秦者，无不欲强秦而弱齐；冯轼结靷东入齐者，无不欲强齐而弱秦。此雄雌之国也，势不两立为雄，雄者得天下矣。」秦王跽而问之曰：「何以使秦无为雌而可？」冯驩曰：「王亦知齐之废孟尝君乎？」秦王曰：「闻之。」冯驩曰：「使齐重于天下者，孟尝君也。今齐王以毁废之，其心怨，必背齐；背齐入秦，则齐国之情，人事之诚，尽委之秦，齐地可得也，岂直为雄也！君急使使载币阴迎孟尝君，不可失时也。如有齐觉悟，复用孟尝君，则雌雄之所在未可知也。」秦王大悦，乃遣车十乘黄金百镒以迎孟尝君。冯驩辞以先行，至齐，说齐王曰：「天下之游士冯轼结靷东入齐者，无不欲强齐而弱秦者；冯轼结靷西入秦者，无不欲强秦而弱齐者。夫秦齐雄雌之国，秦强则齐弱矣，此势不两雄。今臣窃闻秦遣使车十乘载黄金百镒以迎孟尝君。孟尝君不西则已，西入相秦则天下归之，秦为雄而齐为雌，雌则临淄、即墨危矣。王何不先秦使之未到，复孟尝君，而益与之邑以谢之？孟尝君必喜而受之。秦虽强国，岂可以请人相而迎之哉！折秦之谋，而绝其霸强之略。」齐王曰：「善。」乃使人至境候秦使。秦使车适入齐境，使还驰告之，王召孟尝君而复其相位，而与其故邑之地，又益以千户。秦之使者闻孟尝君复相齐，还车而去矣。
自齐王毁废孟尝君，诸客皆去。后召而复之，冯驩迎之。未到，孟尝君太息叹曰：「文常好客，遇客无所敢失，食客三千有余人，先生所知也。客见文一日废，皆背文而去，莫顾文者。今赖先生得复其位，客亦有何面目复见文乎？如复见文者，必唾其面而大辱之。」冯驩结辔下拜。孟尝君下车接之，曰：「先生为客谢乎？」冯驩曰：「
非为客谢也，为君之言失。夫物有必至，事有固然，君知之乎？」孟尝君曰：「愚不知所谓也。」曰：「生者必有死，物之必至也；富贵多士，贫贱寡友，事之固然也。君独不见夫（朝）趣市〔朝〕者乎？〔一〕明旦，侧肩争门而入；日暮之后，过市朝者掉臂而不顾。〔二〕非好朝而恶暮，所期物忘其中。〔三〕今君失位，宾客皆去，不足以怨士而徒绝宾客之路。愿君遇客如故。」孟尝君再拜曰：「敬从命矣。闻先生之言，敢不奉教焉。」
〔一〕索隐趣音娶。趣，向也。
〔二〕索隐过音光卧反。朝音潮。谓市之行位有如朝列，因言市朝耳。
〔三〕索隐按：期物谓入市心中所期之物利，故平明侧肩争门而入，今日暮，所期忘其中。忘者，无也。其中，市朝之中。言日暮物尽，故掉臂不顾也。
太史公曰：吾尝过薛，其俗闾里率多暴桀子弟，与邹、鲁殊。问其故，曰：「孟尝君招致天下任侠，奸人入薛中盖六万余家矣。」世之传孟尝君好客自喜，名不虚矣。
【索隐述赞】靖郭之子，威王之孙。既强其国，实高其门。好客喜士，见重平原。鸡鸣狗盗，魏子、冯暖。如何承睫，薛县徒存！
史记卷七十六
平原君虞卿列传第十六
平原君赵胜者，〔一〕赵之诸公子也。〔二〕诸子中胜最贤，喜宾客，宾客盖至者数千人。平原君相赵惠文王及孝成王，三去相，三复位，封于东武城。〔三〕
〔一〕正义胜，式证反。
〔二〕集解徐广曰：「魏公子传曰赵惠文王弟。」
