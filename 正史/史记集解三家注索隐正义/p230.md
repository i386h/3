<!-- { "loadSidebar": true } -->
秦王坐章台见相如，相如奉璧奏秦王。秦王大喜，传以示美人及左右，左右皆呼万岁。相如视秦王无意偿赵城，乃前曰：「璧有瑕，请指示王。」王授璧，相如因持璧却立，倚柱，怒发上冲冠，谓秦王曰：「大王欲得璧，使人发书至赵王，赵王悉召群臣议，皆曰『秦贪，负其强，以空言求璧，偿城恐不可得』。议不欲予秦璧。臣以为布衣之交尚不相欺，况大国乎！且以一璧之故逆强秦之驩，不可。于是赵王乃斋戒五日，使臣奉璧，拜送书于庭。何者？严大国之威以修敬也。今臣至，大王见臣列观，礼节甚倨；得璧，传之美人，以戏弄臣。臣观大王无意偿赵王城邑，故臣复取璧。大王必欲急臣，臣头今与璧俱碎于柱矣！」相如持其璧睨柱，欲以击柱。秦王恐其破璧，乃辞谢固请，召有司案图，指从此以往十五都予赵。相如度秦王特以诈详为予赵城，实不可得，乃谓秦王曰：「和氏璧，天下所共传宝也，赵王恐，不敢不献。赵王送璧时，斋戒五日，今大王亦宜斋戒五日，设九宾于廷，〔一〕臣乃敢上璧。」秦王度之，终不可强夺，遂许斋五日，舍相如广成传。〔二〕相如度秦王虽斋，决负约不偿城，乃使其从者衣褐，怀其璧，从径道亡，归璧于赵。
〔一〕集解韦昭曰：「九宾则周礼九仪。」索隐周礼大行人别九宾，谓九服之宾客也。列士传云设九牢也。正义刘伯庄云：「九宾者，周王备之礼，天子临轩，九服同会。秦、赵何得九宾？但亦陈设车辂文物耳。」
〔二〕索隐广成是传舍之名。传音张恋反。
秦王斋五日后，乃设九宾礼于廷，引赵使者蔺相如。相如至，谓秦王曰：「秦自缪公以来二十余君，未尝有坚明约束者也。臣诚恐见欺于王而负赵，故令人持璧归，闲至赵矣。且秦强而赵弱，大王遣一介之使至赵，赵立奉璧来。今以秦之强而先割十五都予赵，赵岂敢留璧而得罪于大王乎？臣知欺大王之罪当诛，臣请就汤镬，唯大王与群臣孰计议之。」秦王与群臣相视而嘻。〔一〕左右或欲引相如去，秦王因曰：「今杀相如，终不能得璧也，而绝秦赵之驩，不如因而厚遇之，使归赵，赵王岂以一璧之故欺秦邪！」卒廷见相如，毕礼而归之。
〔一〕索隐音希。乃惊而怒之辞也。
相如既归，赵王以为贤大夫使不辱于诸侯，拜相如为上大夫。秦亦不以城予赵，赵亦终不予秦璧。
其后秦伐赵，拔石城。〔一〕明年，复攻赵，杀二万人。
〔一〕集解徐广曰：「惠文王十八年。」索隐刘氏云盖谓石邑。正义故石城在相州林虑县南九十里也。
秦王使使者告赵王，欲与王为好会于西河外渑池。〔一〕赵王畏秦，欲毋行。廉颇、蔺相如计曰：「王不行，示赵弱且怯也。」赵王遂行，相如从。廉颇送至境，与王诀曰：「王行，度道里会遇之礼毕，还，不过三十日。三十日不还，则请立太子为王。以绝秦望。」王许之，遂与秦王会渑池。〔二〕秦王饮酒酣，曰：「寡人窃闻赵王好音，请奏瑟。」赵王鼓瑟。秦御史前书曰「某年月日，秦王与赵王会饮，令赵王鼓瑟」。蔺相如前曰：「赵王窃闻秦王善为秦声，请奏盆秦王，以相娱乐。」〔三〕秦王怒，不许。于是相如前进，因跪请秦王。秦王不肯击。相如曰：「五步之内，相如请得以颈血溅大王矣！」〔四〕左右欲刃相如，相如张目叱之，左右皆靡。于是秦王不怿，为一击。相如顾召赵御史书曰「某年月日，秦王为赵王击」。秦之群臣曰：「请以赵十五城为秦王寿」。蔺相如亦曰：「请以秦之咸阳为赵王寿。」秦王竟酒，终不能加胜于赵。赵亦盛设兵以待秦，秦不敢动。
〔一〕索隐在西河之南，故云「外」。案：表在赵惠文王二十年也。
〔二〕集解徐广曰：「二十年。」
〔三〕集解风俗通义曰：「缶者，瓦器，所以盛酒浆，秦人鼓之以节歌也。」索隐音缶。正义音缾。
〔四〕正义溅音赞。
既罢归国，以相如功大，拜为上卿，位在廉颇之右。〔一〕廉颇曰：「我为赵将，有攻城野战之大功，而蔺相如徒以口舌为劳，而位居我上，且相如素贱人，吾羞，不忍为之下。」宣言曰：「我见相如，必辱之。」相如闻，不肯与会。相如每朝时，常称病，不欲与廉颇争列。已而相如出，望见廉颇，相如引车避匿。于是舍人相与谏曰：「臣所以去亲戚而事君者，徒慕君之高义也。今君与廉颇同列，廉君宣恶言而君畏匿之，恐惧殊甚，且庸人尚羞之，况于将相乎！臣等不肖，请辞去。」蔺相如固止之，曰：「公之视廉将军孰与秦王？」曰：「不若也。」相如曰：「夫以秦王之威，而相如廷叱之，辱其群臣，相如虽驽，独畏廉将军哉？顾吾念之，强秦之所以不敢加兵于赵者，徒以吾两人在也。今两虎共斗，其势不俱生。吾所以为此者，以先国家之急而后私雠也。」廉颇闻之，肉袒负荆，〔二〕因宾客至蔺相如门谢罪。曰：「鄙贱之人，不知将军宽之至此也。」卒相与驩，为刎颈之交。〔三〕
〔一〕索隐王劭按：董勋答礼曰「职高者名录在上，于人为右；职卑者名录在下，于人为左，是以谓下迁为左」。正义秦汉以前用右为上。
〔二〕索隐肉袒者，谓袒衣而露肉也。负荆者，荆，楚也，可以为鞭。
〔三〕索隐崔浩云：「言要齐生死而刎颈无悔也。」
是岁，廉颇东攻齐，破其一军。居二年，廉颇复伐齐几，拔之。〔一〕后三年，廉颇攻魏之防陵、〔二〕安阳，拔之。后四年，蔺相如将而攻齐，至平邑而罢。〔三〕其明年，赵奢破秦军阏与下。
〔一〕集解徐广曰：「几，邑名也。」案：赵世家惠文王二十三年，颇将攻魏之几邑，取之，而齐世家及年表无「伐齐几，拔之」事，疑几是邑名，而或属齐或属魏耳，田单在齐，不得至于拔也。索隐世家云惠文王二十三年，颇将攻魏之几邑，取之，与此列传合。战国策云秦败阏与及攻魏几。几亦属魏。而裴骃引齐世家及年表无「伐齐拔几」之事，疑其几是故邑，或属齐、魏故耳。正义几音祈。在相潞之闲。
〔二〕集解徐广曰：「一作『房子』。」索隐案：防陵在楚之西，属汉中郡。魏有房子，盖「陵」字误也。正义城在相州安阳县南二十里，因防水为名。
〔三〕正义故城在魏州昌乐县东北三十里。
赵奢者，赵之田部吏也。收租税而平原君家不肯出租，奢以法治之，杀平原君用事者九人。平原君怒，将杀奢。奢因说曰：「君于赵为贵公子，今纵君家而不奉公则法削，法削则国弱，国弱则诸侯加兵，诸侯加兵是无赵也，君安得有此富乎？以君之贵，奉公如法则上下平，上下平则国强，国强则赵固，而君为贵戚，岂轻于天下邪？」平原君以为贤，言之于王。王用之治国赋，国赋大平，民富而府库实。
秦伐韩，军于阏与。王召廉颇而问曰：「可救不？」对曰：「道远险狭，难救。」又召乐乘而问焉，乐乘对如廉颇言。又召问赵奢，奢对曰：「其道远险狭，譬之犹两鼠斗于穴中，将勇者胜。」王乃令赵奢将，救之。
兵去邯郸三十里，而令军中曰：「有以军事谏者死。」秦军军武安西，〔一〕秦军鼓噪勒兵，武安屋瓦尽振。军中候有一人言急救武安，赵奢立斩之。坚壁，留二十八日不行，复益增垒。秦闲来入，赵奢善食而遣之。闲以报秦将，秦将大喜曰：「夫去国三十里〔二〕而军不行，乃增垒，阏与非赵地也。」赵奢既已遣秦闲，卷甲而趋之，二日一夜至，今善射者去阏与五十里而军。军垒成，秦人闻之，悉甲而至。军士许历请以军事谏，赵奢曰：「内之。」许历曰：「秦人不意赵师至此，其来气盛，将军必厚集其阵以待之。不然，必败。」赵奢曰：「请受令。」许历曰：「请就鈇质之诛。」赵奢曰：「胥后令〔三〕邯郸。」许历复请谏，〔四〕曰：「先据北山上者胜，〔五〕后至者败。」赵奢许诺，即发万人趋之。秦兵后至，争山不得上，赵奢纵兵击之，大破秦军。秦军解而走，遂解阏与之围而归。
〔一〕集解徐广曰：「属魏郡，在邯郸西。」
〔二〕正义国谓邯郸，赵之都也。
〔三〕索隐案：「胥」「须」古人通用。今者「胥后令」，谓「胥」为「须」，须者，待也，待后令。谓许历之言更不拟诛之，故更待后令也。正义胥犹须也。军去城都三十里而不行，未有计过险狭，恐人谏令急救武安，乃出此令。今垂战须得谋策，不用前令，故云「
须后令」也。
〔四〕索隐按：「邯郸」二字当为「欲战」，谓临战之时，许历复谏也。王粲诗云「许历为完士，一言犹败秦」，是言赵奢用其计，遂破秦军也。江遂曰「汉令称完而不髡曰耐，是完士未免从军也」。
〔五〕正义阏与山在洺州武安县西南五十里，赵奢拒秦军于阏与，即此山也。案：括地志云「言拒秦军在此山」，疑其太近洺州。既去邯郸三十里而军，又云趋之二日一夜，至阏与五十里而军垒成，据今洺州去潞州三百里闲而隔相州，恐潞州阏与聚城是所拒据处。
赵惠文王赐奢号为马服君，以许历为国尉。赵奢于是与廉颇、蔺相如同位。
后四年，赵惠文王卒，子孝成王立。七年，秦与赵兵相距长平，时赵奢已死，〔一〕而蔺相如病笃，赵使廉颇将攻秦，秦数败赵军，赵军固壁不战。秦数挑战，廉颇不肯。赵王信秦之闲。秦之闲言曰：「秦之所恶，独畏马服君赵奢之子赵括为将耳。」赵王因以括为将，代廉颇。蔺相如曰：「王以名使括，若胶柱而鼓瑟耳。括徒能读其父书传，不知合变也。」赵王不听，遂将之。
〔一〕集解张华曰：「赵奢冢在邯郸界西山上，谓之马服山。」
赵括自少时学兵法，言兵事，以天下莫能当。尝与其父奢言兵事，奢不能难，然不谓善。括母问奢其故，奢曰：「兵，死地也，而括易言之。使赵不将括即已，若必将之，破赵军者必括也。」及括将行，其母上书言于王曰：「括不可使将。」王曰：「何以？」对曰：「
始妾事其父，时为将，身所奉饭饮而进食者以十数，〔一〕所友者以百数，大王及宗室所赏赐者尽以予军吏士大夫，受命之日，不问家事。今括一旦为将，东向而朝，军吏无敢仰视之者，王所赐金帛，归藏于家，而日视便利田宅可买者买之。王以为何如其父？父子异心，愿王勿遣。」王曰：「母置之，吾已决矣。」括母因曰：「王终遣之，即有如不称，妾得无随坐乎？」王许诺。
〔一〕正义奉音捧。
