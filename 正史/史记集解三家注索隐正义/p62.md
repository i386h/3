<!-- { "loadSidebar": true } -->
〔一〕集解徐广曰：「姓纪。」张晏曰：「纪信字也。尚，主也。今符节令。」索隐张晏云：「纪信子。」又晋灼云：「信被楚烧死，不见有后。按功臣表襄平侯纪通，父成以将军定三秦，死事，子侯。」则通非信子，张说误矣。
〔二〕集解汉书百官表曰：「典客，秦官也，掌诸侯、归义蛮夷也。」
〔三〕集解徐广曰：「音况，字也。名寄。」
然尚有南军。平阳侯闻之，以吕产谋告丞相平，丞相平乃召朱虚侯佐太尉。太尉令朱虚侯监军门。令平阳侯告卫尉：「毋入相国产殿门。」吕产不知吕禄已去北军，乃入未央宫，欲为乱，殿门弗得入，裴回往来。平阳侯恐弗胜，驰语太尉。太尉尚恐不胜诸吕，未敢讼言诛之，〔一〕乃遣朱虚侯谓曰：「急入宫卫帝。」朱虚侯请卒，太尉予卒千余人。入未央宫门，遂见产廷中。日餔时，遂击产。产走，天风大起，以故其从官乱，莫敢斗。逐产，杀之郎中府吏厕中。〔二〕
〔一〕集解徐广曰：「讼，一作『公』。」骃按：韦昭曰「讼犹公也」。索隐按：韦昭以讼为公，徐广又云一作「公」，盖公为得。然公言犹明言也。又解者云讼，诵说也。
〔二〕集解如淳曰：「百官表郎中令掌宫殿门户，故其府在宫中，后转为光禄勋也。」
朱虚侯已杀产，帝命谒者持节劳朱虚侯。朱虚侯欲夺节信，谒者不肯，朱虚侯则从与载，因节信驰走，斩长乐卫尉吕更始。还，驰入北军，报太尉。太尉起，拜贺朱虚侯曰：「所患独吕产，今已诛，天下定矣。」遂遣人分部悉捕诸吕男女，无少长皆斩之。辛酉，捕斩吕禄，而笞杀吕嬃。使人诛燕王吕通，而废鲁王偃。壬戌，以帝太傅食其复为左丞相。戊辰，徙济川王王梁，立赵幽王子遂为赵王。遣朱虚侯章以诛诸吕氏事告齐王，令罢兵。灌婴兵亦罢荥阳而归。
诸大臣相与阴谋曰：「少帝及梁、淮阳、常山王，皆非真孝惠子也。吕后以计诈名他人子，杀其母，养后宫，令孝惠子之，立以为后，及诸王，以强吕氏。今皆已夷灭诸吕，而置所立，即长用事，吾属无类矣。不如视诸王最贤者立之。」或言「齐悼惠王高帝长子，今其适子为齐王，推本言之，高帝适长孙，可立也」。大臣皆曰：「吕氏以外家恶而几危宗庙，乱功臣今齐王母家驷（钧），驷钧，恶人也。即立齐王，则复为吕氏。」欲立淮南王，以为少，母家又恶。乃曰：「代王方今高帝见子，最长，仁孝宽厚。太后家薄氏谨良。且立长故顺，以仁孝闻于天下，便。」乃相与共阴使人召代王。代王使人辞谢。再反，然后乘六乘传。〔一〕后九月〔二〕晦日己酉，至长安，舍代邸。大臣皆往谒，奉天子玺上代王，共尊立为天子。代王数让，群臣固请，然后听。
〔一〕集解张晏曰：「备汉朝有变，欲驰还也。或曰传车六乘。」
〔二〕集解文颖曰：「即闰九月也。时律历废，不知闰，谓之『后九月』也。以十月为岁首，至九月则岁终，后九月则闰月。」
东牟侯兴居曰：「诛吕氏吾无功，请得除宫。」乃与太仆汝阴侯滕公入宫，前谓少帝曰：「足下非刘氏，不当立。」乃顾麾左右执戟者掊兵罢去。〔一〕有数人不肯去兵，宦者令张泽谕告，亦去兵。滕公乃召乘舆车载少帝出。〔二〕少帝曰：「欲将我安之乎？」滕公曰「出就舍。」舍少府。乃奉天子法驾，〔三〕迎代王于邸。报曰：「
宫谨除。」代王即夕入未央宫。有谒者十人持戟卫端门，曰：「天子在也，足下何为者而入？」代王乃谓太尉。太尉往谕，谒者十人皆掊兵而去。代王遂入而听政。夜，有司分部诛灭梁、淮阳、常山王及少帝于邸。
〔一〕集解徐广曰：「掊音仆。」
〔二〕集解蔡邕曰：「律曰『敢盗乘舆服御物』。天子至尊，不敢渫渎言之，故托于乘舆也。乘犹载也，舆犹车也。天子以天下为家，不以京师宫室为常处，则当乘车舆以行天下，故群臣托舆以言之也，故或谓之『车驾』。」
〔三〕集解蔡邕曰：「天子有大驾、小驾、法驾。法驾上所乘，曰金根车，驾六马，有五时副车，皆驾四马，侍中参乘，属车三十六乘。」
代王立为天子。二十三年崩，谥为孝文皇帝。
太史公曰：孝惠皇帝、高后之时，黎民得离战国之苦，君臣俱欲休息乎无为，故惠帝垂拱，高后女主称制，政不出房户，天下晏然。刑罚罕用，罪人是希。民务稼穑，衣食滋殖。
【索隐述赞】高祖犹微，吕氏作妃。及正轩掖，潜用福威。志怀安忍，性挟猜疑。置鸩齐悼，残彘戚姬。孝惠崩殒，其哭不悲。诸吕用事，天下示私。大臣葅醢，支櫱芟夷。祸盈斯验，苍狗为菑。
史记卷十
孝文本纪第十
孝文皇帝，〔一〕高祖中子也。高祖十一年春，已破陈豨军，定代地，立为代王，都中都。〔二〕太后薄氏子。即位十七年，高后八年七月，高后崩。九月，诸吕吕产等欲为乱，以危刘氏，大臣共诛之，谋召立代王，事在吕后语中。
〔一〕集解汉书音义曰：「讳恒。」
〔二〕正义括地志云：「中都故城在汾州平遥县西南十二里，秦属太原郡也。」
丞相陈平、太尉周勃等使人迎代王。代王问左右郎中令张武等。张武等议曰：「汉大臣皆故高帝时大将，习兵，多谋诈，此其属意非止此也，特畏高帝、吕太后威耳。今已诛诸吕，新啑血〔一〕京师，〔二〕此以迎大王为名，实不可信。愿大王称疾毋往，以观其变。」中尉宋昌进曰：〔三〕「群臣之议皆非也。夫秦失其政，诸侯豪桀并起，人人自以为得之者以万数，然卒践天子之位者，刘氏也，天下绝望，一矣。高帝封王子弟，地犬牙相制，〔四〕此所谓盘石之宗也，〔五〕天下服其强，二矣。汉兴，除秦苛政，约法令，施德惠，人人自安，难动摇，三矣。夫以吕太后之严，立诸吕为三王，擅权专制，然而太尉以一节入北军，〔六〕一呼士皆左袒，为刘氏，叛诸吕，卒以灭之。此乃天授，非人力也。今大臣虽欲为变，百姓弗为使，其党宁能专一邪？方今内有朱虚、东牟之亲，外畏吴、楚、淮南、琅邪、齐、代之强。方今高帝子独淮南王与大王，大王又长，贤圣仁孝，闻于天下，故大臣因天下之心而欲迎立大王，大王勿疑也。」代王报太后计之，犹与未定。卜之龟，卦兆得大横。〔七〕占曰：「大横庚庚，余为天王，夏启以光。」〔八〕代王曰：「寡人固已为王矣，又何王？」卜人曰：「所谓天王者乃天子。」于是代王乃遣太后弟薄昭往见绛侯，绛侯等具为昭言所以迎立王意。薄昭还报曰：「信矣，毋可疑者。」代王乃笑谓宋昌曰：「果如公言。」乃命宋昌参乘，张武等六人乘传诣长安。至高陵休止，〔九〕而使宋昌先驰之长安观变。
〔一〕索隐啑，汉书作「喋」，音跕，丁牒反。汉书陈汤杜业皆言喋血，无盟歃事。广雅云「蹀，履也」，谓履涉之。
〔二〕集解公羊传曰：「京，大；师，众也，天子之居，必以众大之辞言也。」
〔三〕索隐东观汉记宋杨传宋义后有宋昌。又会稽典录昌，宋义孙也。
〔四〕索隐言封子弟境土交接，若犬之牙不正相当而相衔入也。
〔五〕索隐言其固如盘石。此语见太公六韬也。
〔六〕索隐即纪通所矫帝之节。
〔七〕集解应劭曰：「以荆灼龟，文正横。」
〔八〕集解服虔曰：「庚庚，横貌也。」李奇曰：「庚庚，其繇文也。」张晏曰：「横（行）〔谓〕无思不服。庚，更也。言去诸侯而即帝位也。先是五帝官天下，老则禅贤，至启始传父爵，乃能光治先君之基业。文帝亦袭父迹，言似夏启者也。」索隐荀悦云：「大横，龟兆横理也。」按：庚庚犹「更更」，言以诸侯更帝位也。荀悦云「繇，抽也，所以抽出吉凶之情也」。杜预云「繇，兆辞也，音冑也」。按：汉书盖宽饶云「五帝官天下，三王家天下，官以传贤人，家以传子孙」。官犹公也，谓不私也。
〔九〕正义括地志云：「高陵故城在雍州高陵县西南一里，本名横桥，架渭水上。三辅旧事云秦于渭南有兴乐宫，渭北有咸阳宫。秦昭王欲通二宫之闲，造横桥，长三百八十步，桥北（京）〔垒〕石水中，旧有忖留神象。此神曾与鲁班语，班令其出，留曰『我貌丑，卿善图物容，不出』。班于是拱手与语曰『出头见我』。留乃出首。班以脚画地，忖留觉之，便没水。故置其像于水上，唯有腰以上。魏太祖马见而惊，命移下之。」
昌至渭桥，〔一〕丞相以下皆迎。宋昌还报。代王驰至渭桥，群臣拜谒称臣。代王下车拜。太尉勃进曰：「愿请闲言。」〔二〕宋昌曰：「所言公，公言之。所言私，王者不受私。」太尉乃跪上天子玺符。代王谢曰：「至代邸而议之。」〔三〕遂驰入代邸。群臣从至。丞相陈平、太尉周勃、大将军陈武、御史大夫张苍、宗正刘郢、〔四〕朱虚侯刘章、东牟侯刘兴居、典客刘揭皆再拜言曰：「子弘等皆非孝惠帝子，不当奉宗庙。臣谨请（与）阴安侯〔五〕列侯顷王后〔六〕与琅邪王、宗室、大臣、列侯、吏二千石议曰：『大王高帝长子，宜为高帝嗣。』愿大王即天子位。」代王曰：「奉高帝宗庙，重事也。寡人不佞，不足以称宗庙。愿请楚王计宜者，〔七〕寡人不敢当。」群臣皆伏固请。代王西乡让者三，南乡让者再。〔八〕丞相平等皆曰：「臣伏计之，大王奉高帝宗庙最宜称，虽天下诸侯万民以为宜。臣等为宗庙社稷计，不敢忽。愿大王幸听臣等。臣谨奉天子玺符再拜上。」代王曰：「宗室将相王列侯以为莫宜寡人，寡人不敢辞。」遂即天子位。
〔一〕集解苏林曰：「在长安北三里。」索隐三辅故事：「咸阳宫在渭北，兴乐宫在渭南，秦昭王通两宫之闲，作渭桥，长三百八十步。」又关中记云石柱以北属扶风，石柱以南属京兆也。
〔二〕索隐包恺音闲，言欲向空闲处语。颜师古云：「闲，容也，犹言中闲。请容暇之顷，当有所陈，不欲即公论也。」
〔三〕索隐说文：「邸，属国舍。」
〔四〕集解汉书百官表曰：「宗正，秦官。」应劭曰：「周成王时，彤伯入为宗正。」
〔五〕集解苏林曰：「高帝兄伯妻羹颉侯信母，丘嫂也。」
〔六〕集解徐广曰：「代顷王刘仲之妻。」骃按：苏林曰「仲子濞为吴王，故追谥顷王」也。如淳曰「顷王后封阴安侯，时吕嬃为林光侯，萧何夫人亦为酇侯」。又宗室表此时无阴安，知其为顷王后也。索隐按：苏林、徐广、韦昭以为二人封号，而乐产引如淳，以顷王后别封阴安侯，与汉祠令相会。今以阴安是别人封爵，非也。顷王后是代王后，文帝之伯母。代王降为合阳侯，故云「列侯顷王后」。韦昭曰「阴安属魏郡」也。
〔七〕集解苏林曰：「楚王名交，高帝弟。」索隐楚王交，高帝弟，最尊。言更请楚王计宜者，故下云「皆为宜」也。
