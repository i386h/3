<!-- { "loadSidebar": true } -->
汉七年，长乐宫成，诸侯群臣皆朝十月。〔一〕仪：先平明，谒者治礼，引以次入殿门，廷中陈车骑步卒卫宫，设兵张旗志。〔二〕传言「趋」。〔三〕殿下郎中侠陛，陛数百人。功臣列侯诸将军军吏以次陈西方，东乡；文官丞相以下陈东方，西乡。大行设九宾，胪传。〔四〕于是皇帝辇出房，〔五〕百官执职〔六〕传警，〔七〕引诸侯王以下至吏六百石以次奉贺。自诸侯王以下莫不振恐肃敬。至礼毕，复置法酒。〔八〕诸侍坐殿上皆伏抑首，〔九〕以尊卑次起上寿。觞九行，谒者言「罢酒」。御史执法举不如仪者辄引去。竟朝置酒，无敢讙哗失礼者。于是高帝曰：「吾乃今日知为皇帝之贵也。」乃拜叔孙通为太常，赐金五百斤。
〔一〕索隐小颜云「汉以十月为正，故行朝岁之礼，史家追书十月也」。案：诸书并云十月为岁首，不言以十月为正月。古今注亦云「
群臣始朝十月」也。
〔二〕集解徐广曰：「一作『帜』。」
〔三〕索隐案：小颜云「传声教入者皆令趋。趋，疾行致敬也」。
〔四〕集解汉书音义曰：「传从上下为胪。」索隐汉书云「设九宾胪句传」。苏林云「上传语告下为胪，下传语告上为句」。胪犹行者矣。韦昭云「大行人掌宾客之礼，今谓之鸿胪也。九宾，则周礼九仪也，谓公、侯、伯、子、男、孤、卿、大夫、士也」。汉依此以为胪传，依次传令上也。向秀注庄子云「从上语下为胪」，音闾。句音九注反。
〔五〕索隐案：舆服志云「殷周以辇载军器，职载刍豢，至秦始去其轮而舆为尊」也。
〔六〕集解徐广曰：「一作『帜』。」
〔七〕索隐职音帜，亦音试。传警者，汉仪云「帝辇动，则左右侍帷幄者称警」是也。
〔八〕集解文颖曰：「作酒令法也。」苏林曰：「常会，须天子中起更衣，然后入置酒矣。」索隐按：文颖云「作酒法令也」。姚氏云「进酒有礼也。古人饮酒不过三爵，君臣百拜，终日宴不为之乱也」。
〔九〕集解如淳曰：「抑屈。」
叔孙通因进曰：「诸弟子儒生随臣久矣，与臣共为仪，愿陛下官之。」高帝悉以为郎。叔孙通出，皆以五百斤金赐诸生。诸生乃皆喜曰：「叔孙生诚圣人也，知当世之要务。」
汉九年，高帝徙叔孙通为太子太傅。汉十二年，高祖欲以赵王如意易太子，叔孙通谏上曰：「昔者晋献公以骊姬之故废太子，立奚齐，晋国乱者数十年，为天下笑。秦以不蚤定扶苏，令赵高得以诈立胡亥，自使灭祀，此陛下所亲见。今太子仁孝，天下皆闻之；吕后与陛下攻苦食啖，〔一〕其可背哉！陛下必欲废适而立少，臣愿先伏诛，以颈血污地。」〔二〕高帝曰：「公罢矣，吾直戏耳。」叔孙通曰：「太子天下本，本一摇天下振动，柰何以天下为戏！」高帝曰：「吾听公言。」及上置酒，见留侯所招客从太子入见，上乃遂无易太子志矣。
〔一〕集解徐广曰：「攻犹今人言击也。啖，一作『淡』。」骃案：如淳曰「食无菜茹为啖」。索隐案：孔文祥云「与帝共攻冒苦，难俱食淡也」。案：说文云「淡，薄味也」。音唐敢反。
〔二〕索隐楚汉春秋：「叔孙何云『臣三谏不从，请以身当之』。抚剑将自杀。上离席云『吾听子计，不易太子』。」
高帝崩，孝惠即位，乃谓叔孙生曰：「先帝园陵寝庙，群臣莫（
能）习。」徙为太常，定宗庙仪法。及稍定汉诸仪法，皆叔孙生为太常所论箸也。
孝惠帝为东朝长乐宫，〔一〕及闲往，数跸〔二〕烦人，乃作复道，方筑武库南。〔三〕叔孙生奏事，因请闲曰：「陛下何自筑复道高寝，衣冠月出游高庙？高庙，汉太祖，柰何令后世子孙乘宗庙道上行哉？」〔四〕孝惠帝大惧，曰：「急坏之。」叔孙生曰：「人主无过举。〔五〕今已作，百姓皆知之，今坏此，则示有过举。愿陛下原庙渭北，衣冠月出游之，益广多宗庙，大孝之本也。」上乃诏有司立原庙。原庙起，以复道故。
〔一〕集解关中记曰：「长乐宫本秦之兴乐宫也，汉太后常居之。」
〔二〕索隐韦昭云：「跸，止人行也。」按：长乐、未央宫东西相去稍远。闲往谓非时也。中闲往来，清道烦人也。
〔三〕集解韦昭曰：「阁道也。」如淳曰：「作复道，方始筑武库南。」
〔四〕集解应劭曰：「月出高帝衣冠，备法驾，名曰游衣冠。」如淳曰：「三辅黄图高寝在高庙西，高祖衣冠藏在高寝。」月出游于高庙，其道值所作复道下，故言乘宗庙道上行。
〔五〕索隐案：谓举动有过也。左传云「君举必书」。
孝惠帝曾春出游离宫，叔孙生曰：「古者有春尝果，方今樱桃孰，可献，〔一〕愿陛下出，因取樱桃献宗庙。」上乃许之。诸果献由此兴。
〔一〕索隐案：吕氏春秋「仲春羞以含桃先荐寝庙」。高诱云「进含桃也。鸟所含，故曰含桃」。今之朱樱即是也。
太史公曰：语曰「千金之裘，非一狐之腋也；台榭之榱，非一木之枝也；三代之际，非一士之智也」。信哉！夫高祖起微细，定海内，谋计用兵，可谓尽之矣。然而刘敬脱挽辂一说，建万世之安，智岂可专邪！叔孙通希世度务，制礼进退，与时变化，卒为汉家儒宗。「
大直若诎，〔一〕道固委蛇」，〔二〕盖谓是乎？
〔一〕索隐音屈。
〔二〕索隐音移。
【索隐述赞】厦藉众干，裘非一狐。委辂献说，绵蕝陈书。皇帝始贵，车驾西都。既安太子，又和匈奴。奉春、稷嗣，其功可图。
史记卷一百
季布栾布列传第四十
季布者，楚人也。为气任侠，〔一〕有名于楚。项籍使将兵，数窘汉王。〔二〕及项羽灭，高祖购求布千金，敢有舍匿，罪及三族。季布匿濮阳周氏。周氏曰：「汉购将军急，迹且至臣家，将军能听臣，臣敢献计；即不能，愿先自刭。」季布许之。乃髡钳季布，衣褐衣，置广柳车中，〔三〕并与其家僮数十人，之鲁朱家所卖之。朱家心知是季布，乃买而置之田。诫其子曰：「田事听此奴，必与同食。」朱家乃乘轺车〔四〕之洛阳，见汝阴侯滕公。滕公留朱家饮数日。因谓滕公曰：「季布何大罪，而上求之急也？」滕公曰：「布数为项羽窘上，上怨之，故必欲得之。」朱家曰：「君视季布何如人也？」曰：「贤者也。」朱家曰：「臣各为其主用，季布为项籍用，职耳。项氏臣可尽诛邪？今上始得天下，独以己之私怨求一人，何示天下之不广也！且以季布之贤而汉求之急如此，此不北走胡即南走越耳。夫忌壮士以资敌国，此伍子胥所以鞭荆平王之墓也。君何不从容为上言邪？」汝阴侯滕公心知朱家大侠，意季布匿其所，乃许曰：「诺。」待闲，果言如朱家指。上乃赦季布。当是时，诸公皆多季布能摧刚为柔，朱家亦以此名闻当世。季布召见，谢，上拜为郎中。
〔一〕集解孟康曰：「信交道曰任。」如淳曰：「相与信为任，同是非为侠。所谓『权行州里，力折公侯』者也。」或曰任，气力也；侠，俜也。索隐任，而禁反。侠音协。如淳曰「相与为任，同是非为侠，权行州里，力折公侯者」，其说为近。俜音普丁反，其义难喻。
〔二〕集解如淳曰：「窘，困也。」
〔三〕集解服虔曰：「东郡谓广辙车为『柳』。」邓展曰：「皆棺饰也。载以丧车，欲人不知也。」李奇曰：「大牛车也。车上覆为柳。」瓒曰：「茂陵书中有广柳车，每县数百乘，是今运转大车是也。」索隐案：服虔、臣瓒所据，云东郡谓广辙车为广柳车，及茂陵书称每县广柳车数百乘，则凡大车任载运者，通名广柳车，然则柳为车通名。邓展所说「柳皆棺饰，载以丧车，欲人不知也」，事义相协，最为通允。故礼曰「设柳翣，为使人勿恶也」。郑玄注周礼云「柳，聚也，诸饰所聚也」。则是丧车称柳，后人通谓车为柳也。
〔四〕集解徐广曰：「马车也。」索隐案：谓轻车，一马车也。
孝惠时，为中郎将。单于尝为书嫚吕后，不逊，吕后大怒，召诸将议之。上将军樊哙曰：「臣愿得十万众，横行匈奴中。」诸将皆阿吕后意，曰「然」。季布曰：「樊哙可斩也！夫高帝将兵四十余万众，困于平城，今哙柰何以十万众横行匈奴中，面欺！且秦以事于胡，陈胜等起。于今创痍未瘳，哙又面谀，欲摇动天下。」是时殿上皆恐，太后罢朝，遂不复议击匈奴事。
季布为河东守，孝文时，人有言其贤者，孝文召，欲以为御史大夫。复有言其勇，使酒难近。〔一〕至，留邸一月，见罢。季布因进曰：「臣无功窃宠，待罪河东。〔二〕陛下无故召臣，此人必有以臣欺陛下者；今臣至，无所受事，罢去，此人必有以毁臣者。夫陛下以一人之誉而召臣，一人之毁而去臣，臣恐天下有识闻之有以窥陛下也。」〔三〕上默然惭，良久曰：「河东吾股肱郡，故特召君耳。」布辞之官。
〔一〕索隐使音如字。近音其靳反。因酒纵性谓之使酒，即酗酒也。
〔二〕索隐季布言己无功能，窃承恩宠，得待罪河东。其词典省而文也。
〔三〕集解韦昭曰：「窥见陛下深浅也。」
楚人曹丘生，辩士，数招权顾金钱。〔一〕事贵人赵同等，〔二〕与窦长君善。季布闻之，寄书谏窦长君曰：「吾闻曹丘生非长者，勿与通。」及曹丘生归，欲得书请季布。〔三〕窦长君曰：「季将军不说足下，足下无往。」固请书，遂行。使人先发书，季布果大怒，待曹丘。曹丘至，即揖季布曰：「楚人谚曰『得黄金百（斤），不如得季布一诺』，足下何以得此声于梁楚闲哉？且仆楚人，足下亦楚人也。仆游扬足下之名于天下，顾不重邪？何足下距仆之深也！」季布乃大说，引入，留数月，为上客，厚送之。季布名所以益闻者，曹丘扬之也。
〔一〕集解孟康曰：「招，求也。以金钱事权贵，而求得其形势以自炫耀也。」文颖曰：「事权贵也。与通势，以其所有辜较，请托金钱以自顾。」索隐义如孟康、文颖所说。辜较音姑角。正义言曹丘生依倚贵人，用权势属请，数求他人。顾钱，赏金钱也。
〔二〕集解徐广曰：「汉书作『赵谈』，司马迁以其父名谈，故改之。」
〔三〕集解张晏曰：「欲使窦长君为介于布，请见。」
季布弟季心，〔一〕气盖关中，遇人恭谨，为任侠，方数千里，士皆争为之死。尝杀人，亡之吴，从袁丝〔二〕匿。长事袁丝，弟畜灌夫、籍福之属。尝为中司马，〔三〕中尉郅都不敢不加礼。少年多时时窃籍其名〔四〕以行。当是时，季心以勇，布以诺，着闻关中。
〔一〕集解徐广曰：「一作『子』。」
〔二〕索隐盎字丝。
〔三〕集解如淳曰：「中尉之司马。」索隐汉书作「中尉司马」。
〔四〕索隐籍音子亦反。
