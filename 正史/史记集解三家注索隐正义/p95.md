<!-- { "loadSidebar": true } -->
徒气白。土功气黄。车气乍高乍下，往往而聚。骑气卑而布。卒气抟。〔一〕前卑而后高者，疾；前方而后高者，兑；后兑而卑者，却。其气平者其行徐。前高而后卑者，不止而反。气相遇者，〔二〕卑胜高，兑胜方。气来卑而循车通者，〔三〕不过三四日，去之五六里见。气来高七八尺者，不过五六日，去之十余里见。气来高丈余二丈者，不过三四十日，去之五六十里见。
〔一〕集解如淳曰：「抟，专也。或曰抟，徒端反。」
〔二〕索隐遇音偶。汉书作「禺」
〔三〕集解车通，车辙也。避汉武讳，故曰通。
稍云精白者，其将悍，其士怯。其大根而前绝远者，当战。青白，其前低者，战胜；其前赤而仰者，战不胜。阵云如立垣。杼云类杼。〔一〕轴云抟两端兑。杓云〔二〕如绳者，居前亘天，其半半天。其蛪〔三〕者类阙旗故。钩云句曲。〔四〕诸此云见，以五色合占。而泽抟密，〔五〕其见动人，乃有占；兵必起，合斗其直。
〔一〕索隐姚氏案：兵书云「营上云气如织，勿与战也。」
〔二〕索隐杓，刘氏音时酌反。说文音丁了反。许慎注淮南云「杓，引也」。
〔三〕索隐五结反。亦作「蜺」，音同。
〔四〕正义句音古侯反。
〔五〕正义崔豹古今注云：「黄帝与蚩尤战于涿鹿之野，常有五色云气，金枝玉叶，止于帝上，有花蘤之象，故因作华盖也。」京房易（兆）〔飞〕候云：「视四方常有大云，五色具，其下贤人隐也。青云润泽蔽日在西北，为举贤良也。」
王朔所候，决于日旁。日旁云气，人主象。〔一〕皆如其形以占。
〔一〕正义洛书云：「有云象人，青衣无手，在日西，天子之气。」
故北夷之气如群畜穹闾，〔一〕南夷之气类舟船幡旗。大水处，败军场，破国之虚，下有积钱，〔二〕金宝之上，皆有气，不可不察。海旁蜄气象楼台；广野气成宫阙然。云气各象其山川人民所聚积。〔三〕
〔一〕索隐邹云一作「弓闾」。天文志作「弓」字，音穹。盖谓以毡为闾，崇穹然。又宋均云「穹，兽名」，亦异说也。
〔二〕集解徐广曰：「古作『泉』字。」
〔三〕正义淮南子云：「土地各以类生人，是故山气多勇，泽气多瘖，风气多聋，林气多躄，木气多伛，石气多力，险阻气多寿，谷气多痹，丘气多狂，庙气多仁，陵气多贪，轻土多利足，重土多迟，清水音小，浊水音大，湍水人重，中土多圣人。皆象其气，皆应其类也。」
故候息秏者，入国邑，视封疆田畴之正治，〔一〕城郭室屋门户之润泽，次至车服畜产精华。实息者，吉；虚秏者，凶。
〔一〕集解如淳曰：「蔡邕云麻田曰畴。」
若烟非烟，若云非云，郁郁纷纷，萧索轮囷，是谓卿云。〔一〕卿云（见），喜气也。若雾〔二〕非雾，衣冠而不濡，见则其域被甲而趋。
〔一〕正义卿音庆。
〔二〕索隐音如字，一音蒙，一音亡遘反。尔雅云「天气下地不应曰雾」，言蒙昧不明之意也。
（天）〔夫〕雷电、虾虹、辟历、夜明者，阳气之动者也，春夏则发，秋冬则藏，故候者无不司之。
天开县物，〔一〕地动坼绝。〔二〕山崩及徙，川塞溪垘；〔三〕水澹（泽竭）地长，〔泽竭〕见象。城郭门闾，闺臬〔枯槁〕槁枯；宫庙邸第，人民所次。谣俗车服，观民饮食。五谷草木，观其所属。仓府厩库，四通之路。六畜禽兽，所产去就；鱼鳖鸟鼠，观其所处。鬼哭若呼，其人逢俉。化言，〔四〕诚然。
〔一〕集解孟康曰：「谓天裂而见物象，天开示县象。」
〔二〕正义赵世家幽缪王迁五年，「代地动，自乐徐以西，北至平阴，台屋墙垣太半坏，地坼东西百三十步」。
〔三〕集解徐广曰：「土雍曰垘，音服。」骃案：孟康曰「溪，谷也。垘，崩也」。苏林曰「伏，流也」。
〔四〕俉，迎也。伯庄曰：「音五故反。」索隐俉音五故反。逢俉谓相逢而惊也。亦作「迕」，音同。「化」当为「讹」，字之误耳。
凡候岁美恶，谨候岁始。岁始或冬至日，产气始萌。腊明日，人众卒岁，一会饮食，发阳气，故曰初岁。正月旦，王者岁首；立春日，四时之（卒）始也。〔一〕四始者，候之日。〔二〕
〔一〕索隐谓立春日是去年四时之终卒，今年之始也。
〔二〕正义谓正月旦岁之始，时之始，日之始，月之始，故云「四始」。言以四时之日候岁吉凶也。
而汉魏鲜〔一〕集腊明正月旦决八风。风从南方来，大旱；西南，小旱；西方，有兵；西北，戎菽为，〔二〕小雨，〔三〕趣兵〔四〕；北方，为中岁；东北，为上岁；〔五〕东方，大水；东南，民有疾疫，岁恶。故八风各与其冲对，课多者为胜。多胜少，久胜亟，疾胜徐。旦至食，为麦；食至日昳，为稷；昳至餔，为黍；餔至下餔，为菽；下餔至日入，为麻。欲终日（有雨）有云，有风，有日。〔六〕日当其时者，深而多实；无云有风日，当其时，浅而多实；有云风，无日，当其时，深而少实；有日，无云，不风，当其时者稼有败。如食顷，小败；熟五斗米顷，大败。则风复起，有云，其稼复起。各以其时用云色占种（其）所宜。其雨雪若寒，岁恶。
〔一〕集解孟康曰：「人姓名，作占候者。」
〔二〕集解孟康曰：「戎菽，胡豆也。为，成也。」索隐戎叔为。韦昭云「戎叔，大豆也。为，成也」。又郭璞注尔雅亦云「戎叔，胡豆」。孟康同也。
〔三〕集解徐广曰：「一无此上两字。」
〔四〕索隐趣音促。谓风从西北来，则戎叔成。而又有小雨，则国兵趣起也。
〔五〕集解韦昭曰：「岁大穰。」
〔六〕正义正月旦，欲其终一日有风有日，则一岁之中五谷丰熟，无灾害也。
是日光明，听都邑人民之声。声宫，则岁善，吉；商，则有兵；征，旱；羽，水；角，岁恶。
或从正月旦比数雨。〔一〕率日食一升，至七升而极；〔二〕过之，不占。数至十二日，日直其月，占水旱。〔三〕为其环（城）〔
域〕千里内占，则（其）为天下候，竟正月。〔四〕月所离列宿〔五〕，日、风、云，占其国。然必察太岁所在。在金，穰；水，毁；木，饥；火，旱。此其大经也。
〔一〕索隐比音鼻律反。数音疏矩反。谓以次数日以候一岁之雨，以知丰穰也。
〔二〕集解孟康曰：「正月一日雨，民有一升之食；二日雨，民有二升之食；如此至七日。」
〔三〕集解孟康曰：「月一日雨，正月水。」
〔四〕集解孟康曰：「月三十日周天，历二十八宿，然后可占天下。」正义案：月列宿，日、风、云有变，占其国，并太岁所在，则知其岁丰稔、水旱、饥馑也。
〔五〕索隐月离于毕。案：韦昭云「离，历也」。
正月上甲，风从东方，宜蚕；风从西方，若旦黄云，恶。
冬至短极，县土炭，〔一〕炭动，鹿解角，兰根出，泉水跃，略以知日至，要决晷景。岁星所在，五谷逢昌。其对为冲，岁乃有殃。〔二〕
〔一〕集解孟康曰：「先冬至三日，县土炭于衡两端，轻重适均，冬至日阳气至则炭重，夏至日阴气至则土重。」晋灼曰：「蔡邕律历记『候锺律权土炭，冬至阳气应黄锺通，土炭轻而衡仰，夏至阴气应蕤宾通，土炭重而衡低。进退先后，五日之中』。」
〔二〕正义言晷景岁星行不失次，则无灾异，五谷逢其昌盛；若晷景岁星行而失舍有所冲，则岁乃有殃祸灾变也。
太史公曰：自初生民以来，世主曷尝不历日月星辰？及至五家、〔一〕三代，绍而明之，〔二〕内冠带，外夷狄，分中国为十有二州，仰则观象于天，俯则法类于地。天则有日月，地则有阴阳。天有五星，地有五行。天则有列宿，地则有州域。三光者，阴阳之精，气本在地，而圣人统理之。
〔一〕索隐案：谓五纪，岁、月、日、星辰、历数，各有一家颛学习之，故曰「五家」也。
〔二〕正义五家，黄帝、高阳、高辛、唐虞、尧舜也。三代，夏、殷、周也。言生民以来，何曾不历日、月、星辰，及至五帝、三王，亦于绍继而明天数阴阳也。
幽厉以往，尚矣。所见天变，皆国殊窟穴，家占物怪，以合时应，其文图籍禨祥不法。〔一〕是以孔子论六经，纪异而说不书。至天道命，不传；传其人，不待告；〔二〕告非其人，虽言不着。〔三〕
〔一〕正义禨音机。顾野王云「禨祥，吉凶之先见也」。案：自古以来所见天变，国皆异具，所说不同，及家占物怪，用合时应者书，其文并图籍，凶吉并不可法则。故孔子论六经，记异事而说其所应，不书变见之踪也。
〔二〕正义待，须也。言天道性命，忽有志事，可传授之则传，其大指微妙，自在天性，不须深告语也。
〔三〕正义着，作虑反。着，明也。言天道性命，告非其人，虽为言说，不得着明微妙，晓其意也。
昔之传天数者：高辛之前，重、黎；〔一〕于唐、虞，羲、和；〔二〕有夏，昆吾；〔三〕殷商，巫咸；〔四〕周室，史佚、苌弘；〔五〕于宋，子韦；郑则裨灶；〔六〕在齐，甘公；〔七〕楚，唐眛；〔八〕赵，尹皋；魏，石申。〔九〕
〔一〕正义左传云蔡墨曰「少昊氏之子曰黎，为火正，号祝融」，即火行之官，知天数。
〔二〕正义羲氏，和氏，掌天地四时之官也。
〔三〕正义昆吾，陆终之子。虞翻云「昆吾名樊，为己姓，封昆吾」。世本云昆吾卫者也。
〔四〕正义巫咸，殷贤臣也，本吴人，冢在苏州常熟海隅山上。子贤，亦在此也。
〔五〕正义史佚，周武王时太史尹佚也。苌弘，周灵王时大夫也。
〔六〕正义裨灶，郑大夫也。
〔七〕集解徐广曰：「或曰甘公名德也，本是鲁人。」正义七录云楚人，战国时作天文星占八卷。
〔八〕正义莫葛反。
〔九〕正义七录云石申，魏人，战国时作天文八卷也。
夫天运，三十岁一小变，百年中变，五百载大变；三大变一纪，三纪而大备：此其大数也。为国者必贵三五。〔一〕上下各千岁，然后天人之际续备。
〔一〕索隐三五谓三十岁一小变，五百岁一大变。
太史公推古天变，未有可考于今者。盖略以春秋二百四十二年之闲，〔一〕日蚀三十六，〔二〕彗星三见，〔三〕宋襄公时星陨如雨。〔四〕天子微，诸侯力政，〔五〕五伯代兴，〔六〕更为主命，自是之后，众暴寡，大并小。秦、楚、吴、越，夷狄也，为强伯。〔七〕田氏篡齐，〔八〕三家分晋，〔九〕并为战国。争于攻取，兵革更起，城邑数屠，因以饥馑疾疫焦苦，臣主共忧患，其察禨祥候星气尤急。近世十二诸侯七国相王，〔一０〕言从衡者继踵，而皋、唐、甘、石因时务论其书传，故其占验凌杂米盐。〔一一〕
