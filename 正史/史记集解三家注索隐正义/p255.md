<!-- { "loadSidebar": true } -->
〔一〕集解应劭曰：「蝮一名虺，螫人手足，则割去其肉，不然则致死。」索隐蝮音芳伏反。螫音臛，又音释。正义按：蝮，毒蛇，长二三丈，岭南北有之。虺长一二尺，头腹皆一遍。说文云「虺博三寸，首大如擘」。擘，手大指也，音步历反。
〔二〕集解文颖曰：「言将亡身，非手足忧也。」瓒曰：「于楚、赵非手足之亲。」
〔三〕集解如淳曰：「齮龁犹啮。」索隐齮音蚁。龁音纥。也。正义按：秦重得志，非但辱身，坟墓亦发掘矣，若子胥鞭荆平王墓。一云?齮龁，侧齿坟墓，言死也。
项羽既存赵，降章邯等，西屠咸阳，灭秦而立侯王也，乃徙齐王田市更王胶东，治即墨。齐将田都从共救赵，因入关，故立都为齐王，治临淄。故齐王建孙田安，项羽方渡河救赵，田安下济北数城，引兵降项羽，项羽立田安为济北王，治博阳。田荣以负项梁不肯出兵助楚、赵攻秦，故不得王；赵将陈余亦失职，不得王：二人俱怨项王。
顼王既归，诸侯各就国，田荣使人将兵助陈余，令反赵地，而荣亦发兵以距击田都，田都亡走楚。田荣留齐王市，无令之胶东。市之左右曰：「项王强暴，而王当之胶东，不就国，必危。」市惧，乃亡就国。田荣怒，追击杀齐王市于即墨，还攻杀济北王安。于是田荣乃自立为齐王，尽并三齐之地。〔一〕
〔一〕索隐田市王胶东，田都王齐，田安王济北。
项王闻之，大怒，乃北伐齐。齐王田荣兵败，走平原，〔一〕平原人杀荣。项王遂烧夷齐城郭，所过者尽屠之。〔二〕齐人相聚畔之。荣弟横，收齐散兵，得数万人，反击项羽于城阳。〔三〕而汉王率诸侯败楚，入彭城。项羽闻之，乃醳齐〔四〕而归，击汉于彭城，因连与汉战，相距荥阳。以故田横复得收齐城邑，〔五〕立田荣子广为齐王，而横相之，专国政，政无巨细皆断于相。
〔一〕集解徐广曰：「三年正月。」正义平原，德州也。
〔二〕集解徐广曰：「立故王田假也。」
〔三〕集解徐广曰：「假走楚，楚杀之。」正义城阳，濮州雷泽是。
〔四〕索隐此岂亦以「醳酒」之义？并古「释」字。
〔五〕集解徐广曰：「四月。」
横定齐三年，汉王使郦生往说下齐王广及其相国横。横以为然，解其历下军。汉将韩信引兵且东击齐。齐初使华无伤、田解军于历下以距汉，汉使至，乃罢守战备，纵酒，且遣使与汉平。汉将韩信已平赵、燕，用蒯通计，度平原，袭破齐历下军，因入临淄。齐王广、相横怒，以郦生卖己，而亨郦生。齐王广东走高密，〔一〕相横走博（
阳），守相田光走城阳，将军田既军于胶东。楚使龙且救齐，齐王与合军高密。汉将韩信与曹参破杀龙且，〔二〕虏齐王广。汉将灌婴追得齐守相田光。至博（阳），而横闻齐王死，自立为齐王，还击婴，婴败横之军于嬴下。〔三〕田横亡走梁，归彭越。彭越是时居梁地，中立，且为汉，且为楚。韩信已杀龙且，因令曹参进兵破杀田既于胶东，使灌婴破杀齐将田吸于千乘。〔四〕韩信遂平齐，乞自立为齐假王，〔五〕汉因而立之。
〔一〕集解徐广曰：「高，一作『假』。」
〔二〕集解徐广曰：「四年十一月。」
〔三〕集解晋灼曰：「泰山嬴县也。」正义故嬴城在兖州博城县东北百里。
〔四〕正义千乘故城在淄州高苑县北二十五里。
〔五〕集解徐广曰：「二月也。」
后岁余，汉灭项籍，汉王立为皇帝，以彭越为梁王。田横惧诛，而与其徒属五百余人入海，居岛中。〔一〕高帝闻之，以为田横兄弟本定齐，齐人贤者多附焉，今在海中不收，后恐为乱，乃使使赦田横罪而召之。田横因谢曰：「臣亨陛下之使郦生，今闻其弟郦商为汉将而贤，臣恐惧，不敢奉诏，请为庶人，守海岛中。」使还报，高皇帝乃诏卫尉郦商曰：「齐王田横即至，人马从者敢动摇者致族夷！」乃复使使持节具告以诏商状，曰：「田横来，大者王，小者乃侯耳；不来，且举兵加诛焉。」田横乃与其客二人乘传诣雒阳。〔二〕
〔一〕集解韦昭曰：「海中山曰岛。」正义按：海州东海县有岛山，去岸八十里。
〔二〕集解如淳曰：「四马下足为乘传。」
未至三十里，至尸乡厩置，〔一〕横谢使者曰：「人臣见天子当洗沐。」止留。谓其客曰：「横始与汉王俱南面称孤，今汉王为天子，而横乃为亡虏而北面事之，其耻固已甚矣。且吾亨人之兄，与其弟并肩而事其主，纵彼畏天子之诏，不敢动我，我独不愧于心乎？且陛下所以欲见我者，不过欲一见吾面貌耳。今陛下在洛阳，今斩吾头，驰三十里闲，形容尚未能败，犹可观也。」遂自刭，令客奉其头〔二〕，从使者驰奏之高帝。高帝曰：「嗟乎，有以也夫！起自布衣，兄弟三人更王，岂不贤乎哉！」为之流涕，而拜其二客为都尉，发卒二千人，以王者礼葬田横。〔三〕
〔一〕集解应劭曰：「尸乡在偃师。」瓒曰：「厩置，置马以传驿也。」
〔二〕正义奉音捧。
〔三〕正义齐田横墓在偃师西十五里。崔豹古今注云：「薤露、蒿里，送哀歌也，出田横门人。横自杀，门人伤之而作悲歌，言人命如薤上露，易晞灭。至李延年乃分为二曲，薤露送王公贵人，蒿里送士大夫庶人，使挽逝者歌之，俗呼为挽歌。」
既葬，二客穿其冢旁孔，皆自刭，下从之。高帝闻之，乃大惊，大田横之客皆贤。吾闻其余尚五百人在海中，使使召之。至则闻田横死，亦皆自杀。于是乃知田横兄弟能得士也。
太史公曰：甚矣蒯通之谋，乱齐骄淮阴，其卒亡此两人！〔一〕蒯通者，善为长短说，〔二〕论战国之权变，为八十一首。〔三〕通善齐人安期生，安期生尝干项羽，项羽不能用其筴。已而项羽欲封此两人，两人终不肯受，亡去。田横之高节，宾客慕义而从横死，岂非至贤！余因而列焉。不无善画者，莫能图，何哉？〔四〕
〔一〕集解韩信、田横。
〔二〕索隐言欲令此事长，则长说之；欲令此事短，则短说之：故战国策亦名曰「短长书」是也。
〔三〕集解汉书曰：「号为隽永。」永，一作「求」。索隐隽永，书名也。隽音松兖反。
〔四〕索隐言天下非无善画之人，而不知图画田横及其党慕义死节之事，何故哉？叹画人不知画此也。
【索隐述赞】秦项之际，天下交兵。六国树党，自置豪英。田儋殒寇，立市相荣。楚封王假，齐破郦生。兄弟更王，海岛传声。
史记卷九十五
樊郦滕灌列传第三十五
舞阳侯〔一〕樊哙〔二〕者，沛人也。〔三〕以屠狗为事，〔四〕与高祖俱隐。
〔一〕正义舞阳在许州叶县东十里。
〔二〕正义音快，又吉外反。
〔三〕正义沛，徐州县。
〔四〕正义时人食狗亦与羊豕同，故哙专屠以卖之。
初从高祖起丰，攻下沛。高祖为沛公，以哙为舍人。从攻胡陵、方与，〔一〕还守丰，击泗水监丰下，〔二〕破之。复东定沛，破泗水守薛西。〔三〕与司马〔四〕战砀东，〔五〕却敌，斩首十五级，赐爵国大夫。〔六〕常从，沛公击章邯军濮阳，攻城先登，斩首二十三级，赐爵列大夫。〔七〕复常从，从攻城阳，〔八〕先登。下户牖，〔九〕破李由军，斩首十六级，赐上闲爵。〔一０〕从攻围东郡守尉于成武，〔一一〕却敌，斩首十四级，捕虏十一人，赐爵五大夫。从击秦军，出亳南。〔一二〕河闲守军于杠里，〔一三〕破之。击破赵贲军开封〔一四〕北，以却敌先登，斩候一人，首六十八级，捕虏二十七人，赐爵卿。从攻破杨熊军于曲遇。〔一五〕攻宛陵，〔一六〕先登，斩首八级，捕虏四十四人，赐爵封号贤成君。〔一七〕从攻长社、轘辕，〔一八〕绝河津，〔一九〕东攻秦军于尸，〔二０〕南攻秦军于犨。〔二一〕破南阳守齮于阳城。东攻宛城，先登。西至郦，〔二二〕以却敌，斩首二十四级，捕虏四十人，赐重封。〔二三〕攻武关，至霸上，斩都尉一人，首十级，捕虏百四十六人，降卒二千九百人。
〔一〕正义房预二音。
〔二〕索隐案：监者，秦时御史监郡也。丰下，丰县之下也。正义泗水，郡名。
〔三〕索隐谓破其守于薛县之西也。
〔四〕集解张晏曰：「秦司马。」正义秦将章邯司马。
〔五〕正义砀，宋州县也。
〔六〕集解文颖曰：「即官大夫也。」正义爵第六级也。
〔七〕集解文颖曰：「即公大夫，爵第七。」
〔八〕集解徐广曰：「年表二年七月，破秦军濮阳东，屠城阳也。」正义按：城阳近濮阳，而汉书作「阳城」，大错误。
〔九〕正义户牖，汴州东陈留县东北九十一里东昏故城是。
〔一０〕集解孟康曰：「不在二十爵中，如执圭、执帛比也。」如淳曰：「闲，或作『闻』。吕氏春秋曰『魏文侯东胜齐于长城，天子赏文侯以上闲爵』。」索隐赐上闻爵。张晏云：「得径上闻。」晋灼曰：「名通于天子也。」如淳曰「或作『上闻』，又引吕氏春秋，当证「上闲」。「闲」音「中闲」之「闲」。
〔一一〕正义曹州县。
〔一二〕索隐案：亳，汤所都，今河南偃师有汤亳是也。正义亳故城在宋州谷熟县西南四十里。
〔一三〕正义地名，近城阳。
〔一四〕正义汴州县。
〔一五〕索隐音龋颙二音，邑名也。正义曲，丘雨反。遇，牛恭反。郑州中牟县有曲遇聚。
〔一六〕索隐地理志属河南。正义宛陵故城在郑州新郑县东北三十八里。
〔一七〕集解徐广曰：「时赐爵有执帛、执圭，又有赐爵封而加美名以为号也。又有功，则赐封列侯。」骃案：张晏曰「食禄比封君而无邑」。瓒曰「秦制，列侯乃有封爵也」。索隐张晏曰：「食禄比封君而无邑。」徐广曰：「赐爵有执圭、执帛，又有爵封而加美号。」又小颜云：「楚汉之际，权设宠荣，假其位号，或得邑地，或空受爵，此例多矣。约以秦制，于义不通。」
〔一八〕正义许州理县也。轘辕关在缑氏县东南三十里。
〔一九〕正义古平阴津在河南府东北五十里也。
〔二０〕正义在偃师南。
〔二一〕正义在汝州鲁山县东南。
〔二二〕正义郦音掷。在邓州新城县西北四十里。
〔二三〕集解张晏曰：「益禄也。」如淳曰：「正爵名也。」瓒曰：「增封也。」索隐张晏云「益禄也」。臣瓒以为增封，义亦近是。而如淳曰正爵名，非也。小颜以为重封者，兼二号，盖为得也。
