<!-- { "loadSidebar": true } -->
【索隐述赞】孔子之冑，出于商国。弗父能让，正考铭勒。防叔来奔，邹人掎足。尼丘诞圣，阙里生德。七十升堂，四方取则。卯诛两观，摄相夹谷。歌凤遽衰，泣麟何促！九流仰镜，万古钦躅。
史记卷四十八
陈涉世家第十八
索隐按：胜立数月而死，无后，亦称「系家」者，以其所遣王侯将相竟灭秦，以其首事也。
陈胜者，阳城人也，〔一〕字涉。吴广者，阳夏人也，〔二〕字叔。陈涉少时，尝与人佣耕，〔三〕辍耕之垄上，怅恨久之，曰：「苟富贵，无相忘。」庸者笑而应曰：「若为庸耕，何富贵也？」陈涉太息曰：「嗟乎，燕雀安知鸿鹄之志哉！」〔四〕
〔一〕索隐韦昭云属颍川，地理志云属汝南。不同者，按郡县之名随代分割。盖阳城旧属汝南，（史迁云）今为汝阴，后又分隶颍川，韦昭据以为说，故其不同。他皆放此。正义即河南阳城县也。
〔二〕索隐夏音贾。韦昭云：「淮阳县，后属陈。」正义括地志云：「陈州太康县，本汉阳夏县也。」
〔三〕索隐广雅云：「佣，役也。」按：谓役力而受雇直也。
〔四〕索隐尸子云「鸿鹄之?，羽翼未合，而有四海之心」是也。按：鸿鹄是一鸟，若凤皇然，非谓鸿鴈与黄鹄也。鹄音户酷反。
二世元年七月，发闾左〔一〕适戍渔阳，〔二〕九百人屯大泽乡。〔三〕陈胜、吴广皆次当行，为屯长。会天大雨，道不通，度已失期。失期，法皆斩。陈胜、吴广乃谋曰：「今亡亦死，举大计亦死，等死，死国可乎？」〔四〕陈胜曰：「天下苦秦久矣。吾闻二世少子也，〔五〕不当立，当立者乃公子扶苏。扶苏以数谏故，上使外将兵。今或闻无罪，二世杀之。百姓多闻其贤，未知其死也。〔六〕项燕为楚将，数有功，爱士卒，楚人怜之。或以为死，或以为亡。今诚以吾众诈自称公子扶苏、项燕，为天下唱，〔七〕宜多应者。」吴广以为然。乃行卜。〔八〕卜者知其指意，曰：「足下事皆成，有功。然足下卜之鬼乎！」〔九〕陈胜、吴广喜，念鬼，〔一０〕曰：「此教我先威众耳。」乃丹书帛曰「陈胜王」，置人所罾鱼腹中。〔一一〕卒买鱼烹食，得鱼腹中书，固以怪之矣。又闲令〔一二〕吴广之次所旁丛祠中，〔一三〕夜篝火，〔一四〕狐鸣呼曰「大楚兴，陈胜王」。卒皆夜惊恐。旦日，卒中往往语，皆指目陈胜。
〔一〕索隐闾左谓居闾里之左也。秦时复除者居闾左。今力役凡在闾左者尽发之也。又云，凡居以富强为右，贫弱为左。秦役戍多，富者役尽，兼取贫弱者也。
〔二〕索隐适音直革反，又音磔。故汉书有七科适。戍者，屯兵而守也。地理志渔阳县名，在渔阳郡也。正义括地志云：「渔阳故城在檀州密云县南十八里，在渔水之阳也。」
〔三〕集解徐广曰：「在沛郡蕲县。」
〔四〕索隐谓欲经营图国，假使不成而败，犹愈为戍卒而死也。
〔五〕索隐姚氏按：隐士遗章邯书云「李斯为二世废十七兄而立今王」，则二世是始皇第十八子也。
〔六〕索隐如淳云「扶苏自杀，故人不知其死」。或以为不知何坐而死，故天下冤二世杀之，其意亦得。今宜依文而解，直是扶苏为二世所杀，而百姓未知，故欲诈自称之也。
〔七〕索隐汉书作「倡」，倡谓先也。说文云：「倡，首也。」
〔八〕索隐行者，先也。一云行，往也。
〔九〕集解苏林曰：「狐鸣祠中则是也。」瓒曰：「假托鬼神以威众也，故胜、广曰『此教我威众也』。」索隐裴注引苏林、臣瓒义亦当矣。而李奇又云「卜者戒曰『所卜事虽成，当死为鬼』，恶指斥言之，而胜失其旨，反依鬼神起怪」，盖亦得本旨也。
〔一０〕索隐念者，思也。谓思念欲假鬼神事耳。
〔一一〕集解汉书音义曰：「罾音曾。」文颖曰：「罾，鱼网也。」
〔一二〕索隐服虔云「闲音『中闲』之『闲』」。郑氏云「闲谓窃令人行也」。孔文祥又云「窃伺闲隙，不欲令众知之也」。
〔一三〕集解张晏曰：「戍人所止处也。丛，鬼所凭焉。」索隐次，师所次舍处也。墨子云「建国必择木之修茂者以为丛位」。高诱注战国策云「丛祠，神祠也。丛，树也。」
〔一四〕集解徐广曰：「或作『带』也。篝者，笼也，音沟。」索隐篝音沟。汉书作「构」。郭璞云：「篝，笼也。」
吴广素爱人，士卒多为用者。将尉〔一〕醉，广故数言欲亡，忿恚尉，令辱之，以激怒其众。尉果笞广。尉剑挺，〔二〕广起，夺而杀尉。陈胜佐之，并杀两尉。召令徒属曰：「公等遇雨，皆已失期，失期当斩。藉弟令毋斩，〔三〕而戍死者固十六七。且壮士不死即已，死即举大名耳，〔四〕王侯将相宁有种乎！」徒属皆曰：「敬受命。」乃诈称公子扶苏、项燕，从民欲也。袒右，称大楚。为坛而盟，祭以尉首。陈胜自立为将军，吴广为都尉。攻大泽乡，收而攻蕲〔五〕。蕲下，〔六〕乃令符离〔七〕人葛婴将兵徇蕲〔八〕以东。攻铚、酇、苦、柘、谯皆下之。〔九〕行收兵。比至陈，〔一０〕车六七百乘，骑千余，卒数万人。攻陈，〔一一〕陈守令皆不在，〔一二〕独守丞与战谯门中。〔一三〕弗胜，守丞死，乃入据陈。数日，号令召三老、豪杰与皆来会计事。三老、豪杰皆曰：「将军身被坚执锐，伐无道，诛暴秦，复立楚国之社稷，功宜为王。」陈涉乃立为王，号为张楚。〔一四〕
〔一〕索隐官也。汉旧仪「大县二人，其尉将屯九百人」，故云将尉也。
〔二〕集解徐广曰：「挺犹脱也。」索隐徐广云「挺，夺也」。按：夺即脱也。说文云「挺，拔也」。案：谓尉拔剑而广因夺之，故得杀尉。
〔三〕集解服虔曰：「藉，假也。弟，次弟也。」应劭曰：「藉，吏士名藉也。今失期当斩，就使藉弟幸得不斩，戍死者固十六七。此激怒其众也。」苏林曰：「弟，且也。」索隐苏林云「藉第，假借。且令失期不斩，则戍死者固十七八」。然弟一音「次第」之「第」。又小颜云「弟，但也」；刘氏云「藉音子夜反」；应劭读如字，云「藉，吏士之名藉也」。各以意言，苏说为近之也。
〔四〕索隐大名谓大名称也。
〔五〕索隐音机，又音祈，县名，属沛郡。
〔六〕索隐下，降也。谓以兵临而即降也。
〔七〕索隐韦昭云：「属沛郡。」
〔八〕索隐李奇云：「徇，略也。音辞峻反。」
〔九〕集解徐广曰：「苦、柘属陈，余皆在沛也。」
〔一０〕索隐地理志陈县属淮阳。
〔一一〕正义今陈州城也。本楚襄王筑，古陈国城也。
〔一二〕索隐张晏云「郡守及令皆不在」，非也。按：地理志云秦三十六郡并无陈郡，则陈止是县。言守令，则守非官也，与下守丞同也，则「皆」字是衍字。
〔一三〕索隐盖谓陈县之城门，一名丽谯，故曰谯门中，非上谯县之门也。谯县守已下讫故也。
〔一四〕索隐按：李奇云「欲张大楚国，故称张楚也」。
当此时，诸郡县苦秦吏者，皆刑其长吏，杀之以应陈涉。乃以吴叔为假王，监诸将以西击荥阳。令陈人武臣、张耳、陈余徇赵地，令汝阴人邓宗徇九江郡。当此时，楚兵数千人为聚者，不可胜数。
葛婴至东城，〔一〕立襄强为楚王。婴后闻陈王已立，因杀襄强，还报。至陈，陈王诛杀葛婴。陈王令魏人周市北徇魏地。吴广围荥阳。李由为三川守，〔二〕守荥阳，吴叔弗能下。陈王征国之豪杰与计，以上蔡人房君蔡赐为上柱国。〔三〕
〔一〕索隐地理志属九江。正义括地志云：「东城故城在濠州定远县东南五十里也。」
〔二〕索隐三川，今洛阳也。地有伊、洛、河，故曰三川。秦曰三川，汉曰河南郡。李由，李斯子也。
〔三〕集解汉书音义曰：「房君，官号也，姓蔡，名赐。」瓒曰：「房邑君也。」索隐房，邑也。爵之于房，号曰房君，蔡赐其姓名。晋灼按张耳传，言「相国房君」者，盖误耳。涉始号楚，因楚有柱国之官，故以官蔡赐。盖其时草创，亦未置相国之官也。正义豫州吴房县，本房子国，是所封也。
周文，陈之贤人也，〔一〕尝为项燕军视日，〔二〕事春申君，自言习兵，陈王与之将军印，西击秦。行收兵至关，车千乘，卒数十万，至戏，军焉。〔三〕秦令少府章邯免郦山徒、人奴产子生，〔四〕悉发以击楚大军，尽败之。周文败，走出关，止次曹阳〔五〕二三月。章邯追败之，复走次渑池〔六〕十余日。章邯击，大破之。周文自刭，〔七〕军遂不战。
〔一〕集解文颖曰：「即周章。」
〔二〕集解如淳曰：「视日时吉凶举动之占也。司马季主为日者。」
〔三〕正义即京东戏亭也。
〔四〕集解服虔曰：「家人之产奴也。」索隐按：汉书无「生」字，小颜云「犹今言家产奴也」。
〔五〕索隐晋灼云：「亭名也，在弘农东十二里。」小颜云「曹水之阳也。其水出陕县西南岘头山，北流入河。魏武帝谓之好阳」也。正义括地志云：「曹阳故亭亦名好阳亭，在陕州桃林县东南十四里。崔浩云『曹阳，坑名，自南出，北通于河』。按：魏武帝改曰好阳也。」
〔六〕正义渑池，河南府县是也。
〔七〕集解徐广曰：「十一月。」索隐越系家「句践使罪人三行，属剑于颈，曰『不敢逃刑』，乃自刭」。郭璞注三苍，以为刭，刺也。
武臣到邯郸，自立为赵王，陈余为大将军，张耳、召骚为左右丞相。陈王怒，捕系武臣等家室，欲诛之。柱国曰：「秦未亡而诛赵王将相家属，此生一秦也。不如因而立之。」陈王乃遣使者贺赵，而徙系武臣等家属宫中，而封耳子张敖为成都君，〔一〕趣赵兵〔二〕亟入关。〔三〕赵王将相相与谋曰：「王王赵，非楚意也。楚已诛秦，必加兵于赵。计莫如毋西兵，使使北徇燕地以自广也。赵南据大河，北有燕、代，楚虽胜秦，不敢制赵。若楚不胜秦，必重赵。赵乘秦之獘，可以得志于天下。」赵王以为然，因不西兵，而遣故上谷卒史韩广将兵北徇燕地。
〔一〕正义成都，蜀郡县，涉遥封之。
〔二〕索隐上音促。促谓催促也。
〔三〕索隐亟音棘。亟，急也。
燕故贵人豪杰谓韩广曰：「楚已立王，赵又已立王。燕虽小，亦万乘之国也，愿将军立为燕王。」韩广曰：「广母在赵，不可。」燕人曰：「赵方西忧秦，南忧楚，其力不能禁我。且以楚之强，不敢害赵王将相之家，赵独安敢害将军之家！」韩广以为然，乃自立为燕王。居数月，赵奉燕王母及家属归之燕。
