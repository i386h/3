<!-- { "loadSidebar": true } -->

史记三家注序
史记集解序
裴骃〔一〕
班固有言曰：〔二〕「司马迁〔三〕据左氏、国语，〔四〕采世本、战国策，〔五〕述楚汉春秋，〔六〕接其后事，讫于天汉。〔七〕其言秦汉详矣。至于采经摭传，〔八〕分散数家之事，甚多疏略，或有抵捂。〔九〕亦其所涉猎者广博，贯穿经传，驰骋古今上下数千载闲，斯已勤矣。〔一０〕又其是非颇谬于圣人，〔一一〕论大道则先黄老而后六经，〔一二〕序游侠则退处士而进奸雄，〔一三〕述货殖〔一四〕则崇势利〔一五〕而羞贫贱：此其所蔽也。〔一六〕然自刘向、杨雄博极群书，皆称迁有良史之才，服其善序事理，辩而不华，质而不俚，〔一七〕其文直，其事核，不虚美，不隐恶，故谓之实录。」骃以为固之所言，世称其当。〔一八〕虽时有纰缪，〔一九〕实勒成一家，〔二０〕总其大较，〔二一〕信命世之宏才也。〔二二〕
〔一〕索隐骃字龙驹，河东人，宋中郎外兵参军。父松之，太中大夫。正义裴骃采九经诸史并汉书音义及众书之目而解史记，故题史记集解序。序，绪也。孙炎云，谓端绪也。孔子作易序卦，子夏作诗序，序之义其来尚矣。
〔二〕索隐固撰汉书，作司马迁传，评其作史记所采之书，兼论其得失，故裴骃此序先引之为说也。案：固字孟坚，扶风人，后汉明帝时仕至中护军。祖?，广川太守。父彪，徐令，续太史公书也。
〔三〕正义字子长，左冯翊人也，汉武帝时为太史令，撰史记百三十篇。父谈，亦为太史令。
〔四〕索隐仲尼作春秋经，鲁史左丘明作传，合三十篇，故曰左氏传。国语亦丘明所撰。上起周穆王，下讫敬王。其诸侯之事，起鲁庄公迄春秋末，凡二十一篇。
〔五〕索隐刘向云：「世本，古史官明于古事者之所记也。录黄帝已来帝王诸侯及卿大夫系谥名号，凡十五篇也。」战国策，高诱云六国时纵横之说也，一曰短长书，亦曰国事，刘向撰为三十三篇，名曰战国策。案：此是班固取其后名而书之，非迁时已名战国策也。
〔六〕索隐汉太中大夫楚人陆贾所撰，记项氏与汉高祖初起及说惠文闲事。
〔七〕索隐武帝年号。言太史公所记迄至武帝天汉之年也。
〔八〕索隐案字书，摭，拾也，音之赤反。
〔九〕索隐抵音丁礼反。梧音吾故反。抵者，触也。捂亦斜相抵触之名。案：今屋梁上斜柱曰「柱捂」是也。直触横触皆曰抵，斜触谓之捂，下触谓之捂。抵捂，言其参差也。以言彼此二文同出一家，而自相乖舛也。
〔一０〕正义言作史记采经传百家之事上下二千余年，此其甚勤于撰录也。
〔一一〕索隐圣人谓周公、孔子也。言周孔之教皆宗儒尚德，今太史公乃先黄老，崇势利，是谬于圣人也。正义太史公史记各显六家之宗，黄老道家之宗，六经儒家之首，序游侠则退处士，述货殖则崇势利，处士贱贫，原宪非病。夫作史之体，务涉多时，有国之规，备陈臧否，天人地理咸使该通，而迁天纵之才，述作无滞，故异周孔之道。班固诋之，裴骃引序，亦通人之蔽也。而固作汉书，与史记同者五十余卷，谨写史记，少加异者，弱即劣，何更非剥史记，乃是后士妄非前贤。又史记五十二万六千五百言，叙二千四百一十三年事，汉书八十一万言，叙二百二十五年事；司马迁引父致意，班固父修而蔽之，优劣可知矣。
〔一二〕正义大道者，皆禀乎自然，不可称道也。道在天地之前，先天地生，不知其名，字之曰「道」。黄帝、老子遵崇斯道，故太史公论大道，须先黄老而后六经。
〔一三〕索隐游侠，谓轻死重气，如荆轲、豫让之辈也。游，从也，行也。侠，挟也，持也。言能相从游行挟持之事，又曰，同是非曰侠也。正义奸雄，奸猾雄豪之人。
〔一四〕正义殖，生也。言货物滋生也。
〔一五〕正义趋利之人。
〔一六〕正义此三者是司马迁不达理也。
〔一七〕索隐俚音里。刘德曰「俚即鄙也」，崔浩云「世有鄙俚之语」，则俚亦野也，俗也。不俚，谓词不鄙朴也。
〔一八〕正义骃音因。当音丁浪反。裴骃以班固所论司马迁史记是非，世人称班固之言。
〔一九〕索隐纰音匹之反。纰犹错也。亦作「?」。字書云織者兩絲同齒曰?。缪亦与「谬」同。
〔二０〕正义虽有小纰缪，实编勒成一家之书矣。
〔二一〕索隐较音角。较犹略也，则大较犹言大略也。正义较犹明也。
〔二二〕索隐案：孟子云「五百年之闲必有名世者」。赵岐曰「名世，次圣之才，物来能名，正一世者，生于圣人之闲也」。此言命者名也，言贤人有名于世也。宏才，大才，谓史迁也。
考较此书，文句不同，有多有少，莫辩其实，而世之惑者，定彼从此，是非相贸，真伪舛杂。〔一〕故中散大夫东莞徐广研核众本，为作音义，〔二〕具列异同，兼述训解，〔三〕麤有所发明，而殊恨省略。〔四〕聊以愚管，〔五〕增演徐氏。〔六〕采经传百家并先儒之说，〔七〕豫是有益，悉皆抄内。〔八〕删其游辞，取其要实〔九〕，或义在可疑，则数家兼列。〔一０〕汉书音义称「臣瓒」者，莫知氏姓，〔一一〕今直云「瓒曰」。又都无姓名者，但云「汉书音义」。〔一二〕时见微意，有所裨补。〔一三〕譬嘒星之继朝阳，〔一四〕飞尘之集华岳。〔一五〕以徐为本，〔一六〕号曰集解。未详则阙，弗敢臆说。〔一〕人心不同，〔一八〕闻见异辞，〔一九〕班氏所谓「疏略抵捂」者，依违不悉辩也。〔二０〕愧非胥臣之多闻〔二一〕，子产之博物，〔二二〕妄言末学，芜秽旧史，岂足以关诸畜德，庶贤无所用心而已。〔二三〕
〔一〕正义贸音茂。舛音昌转反。言世之迷惑浅识之人，或定彼从此，本更相贸易，真伪杂乱，不能辩其是非。
〔二〕正义作音义十三卷，裴骃为注，散入百三十篇。
〔三〕正义徐作音义，具列异同之本，兼述训解释也。
〔四〕索隐殊，绝也。左传曰「斩其木不殊」，言绝恨其所撰大省略也。正义省音山景反。
〔五〕索隐案：东方朔云「以管窥天，以蠡测海」，皆喻小也。然此语本出庄子文，今云「愚管」者，是骃谦言己愚陋管见，所识不能远大也。
〔六〕正义演音羊善反。增，益也。言裴骃更增益演徐氏之说。
〔七〕正义采，取也。或取传说，采诸子百家，兼取先儒之义。先儒谓孔安国、郑玄、服虔、贾逵等是也。言百家，广其非一。
〔八〕正义并采经传之说，有裨益史记，尽抄内其中。抄音楚交反。
〔九〕正义删音师颜反。删，除也。去经传诸家浮游之辞，取其精要之实。
〔一０〕正义数家之说不同，各有道理，致生疑惑，不敢偏弃，故皆兼列。
〔一一〕索隐案：即傅瓒，而刘孝标以为于瓒，非也。据何法盛晋书，于瓒以穆帝时为大将军，诛死，不言有注汉书之事。又其注汉书有引禄秩令及茂陵书，然彼二书亡于西晋，非于所见也。必知是傅瓒者，案：穆天子传目录云傅瓒为校书郎，与荀勖同校定穆天子传，即当西晋之朝，在于之前，尚见茂陵等书。又称「臣」者，以其职典秘书故也。瓒音残岸反。
〔一二〕正义汉书音义中有全无姓名者，裴氏注史记直云「汉书音义」。案：大颜以为无名义，今有六卷，题云孟康，或云服虔，盖后所加，皆非其实，未详指归也。
〔一三〕正义见音贤见反。裨音卑，又音频移反。裨，益也。裴氏云时见己之微意，亦有所补益也。
〔一四〕索隐嘒，微小貌也。诗云：「嘒彼小星，三五在东。」言众无名微小之星，各随三心五噣出在东方，亦能继朝阳之光。嘒音火慧反。朝阳，日也。嘒星继朝阳，喻己浅薄而注史记也。
〔一五〕正义西岳华山极高大。裴氏自喻才藻轻小，如飞尘之集华岳，亦能成其高大。管子云：「海不辞水，故能成其大；山不辞土，故能成其高。」华音胡化反，又如字。
〔一六〕正义徐广音义辨诸家异同，故以徐为本也。
〔一七〕正义有未详审之处则阙而不论，不敢以胸臆之中而妄解说也。
〔一八〕正义言人心既不同，所见亦殊别也。
〔一九〕正义耳闻目见，心意既乖，其辞所以各异也。
〔二０〕索隐裴氏言今或依违，不敢复更辩明之也。案：周公世家叙传曰「依之违之，周公绥之」也。
〔二一〕索隐晋大夫臼季名曰胥臣。案：国语称晋文公使赵衰为卿，辞曰：「栾枝贞慎，先轸有谋，胥臣多闻，皆可以为辅。」又胥臣对文公黄帝二十五子及屯豫皆八等事，是多闻也。
〔二二〕索隐郑卿公孙侨字子产。案：左氏传子产聘晋，言晋侯之疾非实沈、台骀之祟，乃说饮食哀乐及内官不及同姓，则能生疾。晋侯闻子产之言，曰「博物君子也」。
〔二三〕索隐关，预也。畜德，谓积德多学之人也。裴氏谦言己今此集解岂足关预于积学多识之士乎！正是冀望圣贤，胜于饱食终日，无所用心，愈于论语「不有博弈者乎」之人耳。
史记索隐序
朝散大夫国子博士弘文馆学士河内司马贞
史记者，汉太史司马迁父子之所述也。迁自以承五百之运，继春秋而纂是史，其褒贬核实颇亚于丘明之书，于是上始轩辕，下讫天汉，作十二本纪，十表，八书，三十系家，七十列传，凡一百三十篇，始变左氏之体，而年载悠邈，简册阙遗，勒成一家，其勤至矣。又其属稿先据左氏、国语、系本、战国策、楚汉春秋及诸子百家之书，而后贯穿经传，驰骋古今，错综?括，各使成一国一家之事，故其意难究详矣。比于班书，微为古质，故汉晋名贤未知见重，所以魏文侯听古乐则唯恐卧，良有以也。
逮至晋末，有中散大夫东莞徐广始考异同，作音义十三卷。宋外兵参军裴骃又取经传训释作集解，合为八十卷。虽麤见微意，而未穷讨论。南齐轻车录事邹诞生亦作音义三卷，音则微殊，义乃更略。尔后其学中废。贞观中，谏议大夫崇贤馆学士刘伯庄达学宏才，钩深探赜，又作音义二十卷，比于徐邹，音则具矣。残文错节，异音微义，虽知独善，不见旁通，欲使后人从何准的。
贞謏闻陋识，颇事钻研，而家传是书，不敢失坠。初欲改更舛错，裨补疏遗，义有未通，兼重注述。然以此书残缺虽多，实为古史，忽加穿凿，难允物情。今止探求异闻，采摭典故，解其所未解，申其所未申者，释文演注，又重为述赞，凡三十卷，号曰史记索隐。虽未敢藏之书府，亦欲以贻厥孙谋云。
史记索隐后序
