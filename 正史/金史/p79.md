<!-- { "loadSidebar": true } -->
　　十月三日，奉上尊谥册宝仪：前期，有司供张辰居殿神御床案。少府监、钩盾署设燎薪于殿庭西南，掘坎于其侧。仪鸾司设小次于辰居殿下东厢，又设册宝幄殿于景辉门外东仗舍。殿前司、宜徽院量差甲骑、大小旗鼓、门仗官、香舆，自制造册宝所迎奉册宝，奉安于幄殿，行事官、制造官皆骑马引从，门下中书侍郎在前，侍中中书令在后，大礼使又在其后，举舁奉册宝官、制造官分左右夹侍，以北为上，皆给人从锦帽衫带。是日未明，翰林使、大官令丞铺设香案酒果、供具牲体膳羞于神御前，仪鸾司设皇帝拜褥四：一在阼阶上，面西；一在香案南，面北；一在殿上东栏子内，面西；一在燎薪之东，面西。设黄道，自小次至阼阶褥位。质明，有司备常行仪仗，驾头扇筤，常朝官常服骑马执鞭前导，以北为上，造册宝官，排办管勾官常服，于庆元宫门外立班，迎驾再拜。皇帝自宫中服靴袍、御马，至景晖门外下马，步入小次。少顷，御史台催班，大礼使、行事官自幄殿奉册宝入正门，置于辰居殿西阶下。大礼使归押班位，阁门使奏：“班齐。”太常卿奏：“请皇帝行奉上册宝之礼。”宣徽使、太常卿分引前导，皇帝由黄道升阼阶上面西褥位立，赞：“请再拜”，閤门使胪传，在位官皆再拜。乃引皇帝由殿上正门入殿，于香案前褥位再拜，上香，又再拜，退稍东于栏子内面西褥位立定。仪鸾司彻香案前拜褥，设册宝褥位于香案南，举册、舁册官取册匣于床，对捧由西阶升，中书侍郎分左右前导。奉册中书令、读册中书令并后从，候於褥位。置定，奉册中书令于褥位南再拜，退就殿阶上西南柱外，面东立。读册官、中书令稍前，再拜。舁册官取匣盖下，置于西阶下册床。举册官对举册，读册官中书令一拜起，跪，搢笏，读册文曰：“孝孙嗣皇帝臣某，谨拜手稽首奉玉册玉宝，恭上尊谥曰应乾兴运昭德定功睿神庄孝仁明大圣武元皇帝。”读册毕，就拜，兴，又再拜，退立于奉册中书令之次。奉册官进，与中书侍郎率举册、舁册官奉册匣由西阶下，引从如上仪，复置于册床。置定，举宝官以宝盝进，至侍中读毕，由西阶下，复置于床，皆如册匣之仪。有司彻册宝褥位，复设香案南拜褥。宣徽使、太常卿导皇帝进就褥位，再拜，上香、茶、酒，乐作，三酹酒，乐止。太祝读祝文，讫，皇帝再拜，复归阼阶褥位，立定。大礼使升殿，于香案南宣徽使处授福酒台盏，行至皇帝阼阶褥位前，宣徽使赞：“皇帝再拜饮福。”阁门胪传：“赐胙，再拜。”应在位官皆再拜。大礼使跪，以酒盏进授皇帝，乐作，饮讫，又再拜。大礼使受酒盏，复以授宣徽使，讫，由西阶下，归押班位。太祝奉祝版，翰林使酌酒，太官令丞量取牲羞，自西阶下，置于燎薪之上。文武班皆回班向燎所立，礼官赞：“请皇帝就望潦位。”宣徽使取酒盏台于翰林使，以进授皇帝。皇帝酹酒于燎薪之上，执事者举燎，半燎，瘗于坎。宣徽使赞：“皇帝再拜。”阁门喝：“百官皆再拜。”太常卿、宣徽使前导，皇帝归小次，即御座，帘降。太常卿俯伏，兴，跪奏：“太常卿臣某言，礼毕。”百官皆卷班西出。大礼使以下奉册宝床，纳于庆元宫收掌去处。皇帝进膳于别殿，侍食官取旨，有司转仗由来路，皇帝便服还内，教坊作乐前导。次日，大礼使率百官称贺。
　　是岁闰十一月，增上祖宗尊谥，始祖景元皇帝曰懿宪景元皇帝，德皇帝曰渊穆玄德皇帝，安皇帝曰和靖庆安皇帝，献祖定昭皇帝曰纯烈定昭皇帝，昭祖成襄皇帝曰武惠成襄皇帝，景祖惠桓皇帝曰英烈惠桓皇帝，世祖圣肃皇帝曰神武圣肃皇帝，肃宗穆宪皇帝曰明睿穆宪皇帝，穆宗孝平皇帝曰章顺孝平皇帝，康宗恭简皇帝曰献敏恭简皇帝，太宗文烈皇帝曰体元应运世德昭功哲惠仁圣文烈皇帝，徽宗景宣皇帝曰允恭克让孝德玄功佑圣景宣皇帝，已上庙号如故。十二月一日，奏告如仪。
　　大定三年，增上睿宗尊谥。先是，元年十一月十六日，追册皇考曰简肃皇帝，庙号睿宗，皇妣蒲察氏钦慈皇后，皇妣李氏贞懿皇后。二年八月一日，有司奏：“祖宗谥号或十六字，或十四字，或十二字，即今睿宗皇帝更合增上尊谥，于升祔前奉册宝。”制可。十七日，左平章元宜等奏请增上尊谥曰睿宗立德显仁启圣广运文武简肃皇帝。有司奏：“睿宗皇帝未经升祔，合无于衍庆宫圣武殿设神御床案？”奉旨崇圣阁借设正位。又奏：“皇帝亲授册宝，太尉行事。”制可。
　　九月二十二日，奏告太庙。二十八日，大安殿置大乐，阅习。前一日，自衍庆宫奉迎册宝，于大安殿安置。
　　授册日未明三刻，有司各勒所部，整肃仪卫，群臣集于殿门，行事官各法服，陪位官公服。皇帝自宫中常服乘舆，侍卫如仪，赴大安殿后更衣幄次。御史台催班，通事舍人引太尉及群臣就位。侍中跪奏：“中严。”少顷，又跪奏：“外办。”皇帝服通天冠、绛纱袍出。太常卿跪奏称：“太常卿臣某言，请皇帝行奉上册宝之礼。”奏讫，俯伏，兴。宣徽使分左右前导，皇帝步诣册宝幄次。将至幄次，登歌乐作，至幄次前北向，宣微使赞：“请皇帝再拜。”典仪赞：“在位官再拜。”拜讫，奏：“请皇帝搢圭。”三上香，讫，执圭。奏：“请皇帝再拜。”典仪赞：“在位官再拜。”讫，各分班东西序立。奏：“请皇帝诣稍东褥位。”乐止。中书令、中书侍郎奉引册，侍中、门下侍郎奉引宝，行，登歌乐作。宣徽使赞导皇帝随册宝降自西阶，登歌乐止，宫县乐作，至大安殿下当中褥位。中书令、侍中奉册宝于皇帝褥位之西，乐止。宣徽使奏：“请皇帝再拜。”典仪赞：“在位官皆再拜。”拜讫，中书令搢笏，奉册匣，宫县乐作，至皇帝褥位前，俯伏，跪，奉置讫，执笏，俯伏，兴，退稍西立，东向。太常博士引太尉至褥位，北向立。宣徽使奏：“请皇帝搢圭。”跪捧册匣授太尉，太尉搢笏，跪受讫，执笏，少东立，宣徽使奏：“请执圭。”俯伏，兴。舁册官捧册匣，中书侍郎奉册匣置于册床，乐止。侍中搢笏，奉宝盝，宫县乐作，至皇帝褥位前，俯伏，跪，奉置讫，执笏，俯伏，兴，退稍西立，东向。太常博士引太尉至褥位，北向立。宣徽使奏：“皇帝搢圭。”跪捧宝盝授太尉，太尉搢笏，跪，受讫，执笏，少东立。宣徽使奏：“请执圭。”俯伏，兴。舁宝官捧宝盝，门下侍郎奉置于宝床，乐止。宣徽使奏：“皇帝再拜。”典仪赞：“在位官再拜。”皇帝南向立，宫县乐作。太常博士引太尉奉册宝出，主节者持节前导，册床在前，宝床次之，乐止。中书门下侍郎各导于册宝之前，太尉居其后，至大安门外，太尉以次跪奉册宝于玉辂中，中书侍郎于辂旁夹侍，所司迎卫如式。太尉奉册宝讫，步出通天门外，革车用本品卤簿，导从如仪，鼓吹不振作。俟册宝出大安门，太常卿跪奏称：“太常卿臣某言，礼毕。”奏讫，俯伏，兴，前导皇帝升自东阶，登歌乐作，还大安殿后幄次，乐止。侍中跪奏：“解严。”乘舆还内，侍卫如来仪。
　　十月一日，摄太尉特进平章政事兼太子太师定国公臣完颜宗宪率百官赴衍庆宫行礼。前一日，设册宝幄次于圣武殿门外，西向。其日质明，太常寺官率所属，于圣武殿设神御床案，宣徽院排备茶酒果、时馔、茶食、香花等，并如太祖皇帝忌辰供备之数。大乐署设登歌之乐于殿上前楹间稍南，北向。迎卫册宝至衍庆宫门外，中书门下侍郎各奉册宝降币，各置于床。太尉至门外降车，率中书令以下导从，赴圣武殿门外幄次，奉安如式。其仪仗兵士并退。次引文武百官各服其服，以次就位。大乐令率工人就位，礼直官亦先就位。应执事者并先入殿庭北向立，礼直官赞：“再拜。”讫，升殿。次引太尉就东阶下褥位西向立，礼直官赞：“拜。”在位官俱再拜。礼直官曰：“有司谨具，请行事。”礼直官赞：“拜。”在位官俱再拜，讫，引太尉诣罍洗盥手，升殿，诣神座前，搢笏，跪，三上香，乐作，奠茶、奠酒，讫，执笏，俯伏，兴，乐止。太尉再拜，讫，还位少立。次引太尉出，率中书门下侍郎等，奉册宝床入自殿门，中书令侍中等并导从，登歌乐作，册宝床至殿庭，列于西阶之下，承以席褥，乐止。太尉以下各就面北褥位立定，礼直官赞：“拜。”在位官俱再拜，讫，太尉率中书令侍郎奉册匣升殿，登歌乐作，至殿上，册匣置于食案之前，仍设褥位，乐止。次引太尉诣神位前，俯伏，跪，称：“摄太尉臣某言，谨上加尊谥册，宝。”奏讫，俯伏，兴，稍西立。次引中书令立于册匣南，举册官举册，中书令俯伏，跪读册，讫，俯伏，兴。中书令奉册匣降自西阶，置于床，登歌乐作，置讫，乐止。次引侍中门下侍郎奉宝盝升殿，乐作，置于食案之前。仍设褥位，乐止。举宝官举宝盝，侍中俯伏，跪读宝，讫，俯伏，兴。侍中奉宝盝降自西阶，置于床，登歌乐作，置讫，乐止。太尉诣殿门外褥位，再拜，讫，太尉而下俱降阶，以次就位。礼直官赞：“拜。”在位官皆再拜，讫，以次出。寺官、署官率拱卫直，舁册宝床置于册宝殿，各退。次日，百官称贺如常仪。
　　大定十九年，奉上孝成皇帝谥号。元年十一月十六日，诏曰：“前君乃太祖之长孙，受太宗之遗命，嗣膺神器，十有五年。垂拱仰成，委任勋戚，废齐国以省徭赋，柔宋人而息兵戈，世格泰和，俗跻仁寿，混车书于南北，一尉候于东西。晚虽淫刑，几于恣意，冤施弟后，戮及良工，虐不及民，事犹可谏，过之至此，古或有焉。右丞相岐国王亮不务弼谐，反行篡弑，妄加黜废，抑损徽称。远近伤嗟，神人愤怒，天方悔祸，朕乃继兴，受天下之乐推，居域中之有大。将拨乱而反正，务在革非。期事亡以如存，聿思尽礼。宜上谥号曰闵宗武灵皇帝。”十八年，有司言：“本朝祖宗尊谥或十八字，或十四字，或十二字，或四字。今拟增上闵宗尊谥曰弘基缵武庄靖孝成皇帝，仍加谥悼皇后曰悼平皇后。”又言：“大定三年追尊睿宗皇帝礼仪，大安殿前立黄麾仗一千人，应天门外行仗二千人，皇帝服通天冠、绛纱袍，随册宝降自西阶，搢圭，跪，捧册宝授太尉。今拟大安殿行礼，及依唐、周典故，降阶捧册宝授太尉。所有冠冕仪仗拟依已行礼例。”上命仪仗人数约量减之，余略同前仪。明年四月十日，奉上册宝，升祔太庙。二十六年，敕再议闵宗庙号，礼官拟上“襄、威、敬、定、桓、烈、熙”七字，奉旨用“熙”字，乃以明年四月一日，遣官奏告太庙及闵宗本室，易新庙号。
