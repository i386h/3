<!-- { "loadSidebar": true } -->
　　三月丁亥，幸瀛王第视疾。庚寅，以与宋和，谕尚书省。壬辰，宰臣上表谢罪。甲午，瀛王从宪薨。乙未，上亲临祭。夏四月癸卯，日晕三重，皆内黄外赤。戊申，禘于太庙。庚戌，如万宁宫。甲寅，以北边无事，敕尚书省：“命东北路招讨司还治泰州，就兼节度使，其副招讨仍置于边。”诏谕有司：“以苗稼方兴，宜速遣官分道巡行农事，以备虫蝻。”诏更定猛安谋克承袭程试格。宋钱象祖复遣王柟以书上行省。庚申，诏诸路按察司岁公用钱。
　　闰月辛未，谕尚书省曰：“翰林侍请学士蒲察畏也言，使宋官当选人，其言甚当。彼通谢使虽未到阙，其报聘人当行议择。此乃更始，凡有礼数，皆在奉使。今既行之，遂为永例，不可不慎也。”甲戌，制诸州府司县造作，不得役诸色人匠。违者准私役之律，计备以受所监临财物论。甲申，定承应人收补年甲格。甲午，雨雹。定保甲军杀获南军官赏。乙未，宋献韩侂胄等首于元帅府。
　　五月丁未，御应天门，备横麾立杖，亲王文武合班起居。中路兵马提控、平南抚军上将军纥石烈贞以宋贼臣韩侂胄、苏师旦首献，并奉元帅府露布以闻。悬其首并画像于市，以露布颁中外。丙辰，平章政事匡至自军。己未，更元帅府为枢密院。癸亥，诏移天寿节于十月十五日。丁卯，遣使分路捕蝗。
　　六月癸酉，宋通谢使朝议大夫、试礼部尚书许奕，福州观察使、右武卫上将军吴衡等奉其主书入见。甲戌，谒谢于衍庆宫。癸未，以许宋平，诏中外。免河南、山东、陕西等六路今年夏税，河东、河北、大名等五路半之。丁亥，以元帅左都监乌古论谊为御史大夫。戊子，飞蝗入京畿。乙未，定服饰明金象金制。丁酉，以左副都点检完颜侃为宋谕成使，礼部侍郎乔宇副之。秋七月戊戌朔，太白昼见。庚子，诏更定蝗虫生发坐罪法。乙巳，朝献于衍庆宫。诏颁《捕蝗图》于中外。戊申，宋使朝辞，致答通谢书及誓书于宋主。
　　八月壬申，更定辽东行使钞法。癸酉，如建春宫。己丑，以户部尚书高汝砺等为宋生日使。庚寅，如秋山。
　　九月甲子，遣吏部尚书贾守谦等一十三人与各路按察司官推排民户物力。乙丑，至自秋山。冬十月辛未，以吏部郎中郭郛为高丽生日使。辛巳，宋、高丽、夏遣使来贺。夏国有兵，遣使来告。癸未，更定安泊强窃盗罪格。辛卯，以军民共誉为廉能官条附善最法。
　　十一月丁酉朔，诏诸路按察使并兼转运使。初设三司使，掌判盐铁、度支、劝农事。以枢密使纥石烈子仁兼三司使。癸卯，诏戒谕尚书省曰：“国家之治，在于纪纲。纪纲所先，赏罚必信。今乃上自省部之重，下逮司县之间，律度弗循，私怀自便。迁延旷岁，苟且成风，习此为恆，从何致理？朝廷者百官之本，京师者诸夏之仪。其勖自今，各惩已往，遵绳奉法，竭力赴功。无枉挠以循情，无依违而避势，壹归于正，用范乃民。”是日，御临武殿试护卫。丁未，敕谕临潢泰州路兵马都总管承裔等修边备。乙卯，上不豫。丙辰，崩于福安殿，年四十一。大安元年春正月，谥曰宪天光运仁文义武神圣英孝皇帝，庙号章宗。二月甲申，葬道陵。
　　赞曰：章宗在位二十年，承世宗治平日久，宇内小康，乃正礼乐，修刑法，定官制，典章文物粲然成一代治规。又数问群臣汉宣综核名实、唐代考课之法，盖欲跨辽、宋而比迹于汉、唐，亦可谓有志于治者矣！然婢宠擅朝，冢嗣未立，疏忌宗室而传授非人。向之所谓维持巩固于久远者，徒为文具，而不得为后世子孙一日之用，金源氏从此衰矣！昔扬雄氏有云：“秦之有司负秦之法度，秦之法度负圣人之法度。”盖有以夫。
 
　　
　　




       
脱脱>金史>本纪第十三




本纪第十三
　　　　　　　 卫绍王
　　卫绍王讳永济，小字兴胜，更讳允济，章宗时避显宗讳，诏改“允”为“永”。世宗第七子，母曰元妃李氏。卫王长身，美髯须，天资俭约，不好华饰，大定十一年，封薛王。是岁，进封禭王。十七年，授世袭猛安。二十五年，加开府义同三司。二十六年，为秘书监。明年，转刑部尚书。又明年，改殿前都点检。二十九年，世宗崩，章宗即位，进封潞王。起复，判安武军节度使。五月，至冀州，以到任表谢，赐诏优答。明昌二年，进封韩王。四年，改判兴平军。五年，改沁南军。承安二年，改封卫王。三年，改昭义军。泰和元年，改判彰德府事。五年，改判平阳府。初，章宗诛郑王永蹈、赵王永中，久，颇悔之。七年，下诏追复旧封，仍赐谥。而永蹈无后，乃以卫王子按陈为郑王后，赐卫王诏曰：“朕念郑王自弃天常，以干国宪，藁瘗旷野，忽诸不祀。历岁既久，深用怆然。亲亲之情。有怀难置。已诏追复旧爵，改葬如仪。稽考古礼，以卿之子按陈为郑王后，谨其祭祀，卿其悉之。”已而改武定军节度使。八年十一月，自武定军入朝。是时，章宗已感嗽疾，卫王且辞行，而章宗意留之。宗章初年，雅爱诸王，置王传府尉官以传导德义。及永中、永蹈之诛，由是疏忌宗室，遂以王傅府尉检制王家，苛部严密，门户出入皆有籍。而卫王乃永蹈母弟，柔弱鲜智能，故章宗爱之。既无继嗣，而诸叔兄弟多在，章宗皆不肯立，惟欲立卫王，故于辞行留之。无何，章宗大渐，元妃李氏、黄门李新喜、平章政事完颜匡定策。章宗崩，匡等传遣诏，立卫王。卫王固让，乃承诏举哀，即皇帝位于柩前。明日，群臣朝见于大安殿。诏路府州县为大行皇帝服七日。
　　大安元年正月辛丑，飞星如火。起天市垣，有尾，迹若赤龙。壬戌，改元，大赦。立元妃徒单氏为皇后。
　　二月乙丑朔，太白昼见，经天。壬辰，章宗内人范氏损其遣腹，以诏内外。初，章宗遣诏：“内人有娠者两人，生男则立为储贰。”至是平章政事仆散端等奏：“承御贾氏当以十一月免乳，今则已出三月。范氏产期合在正月，医称胎气有损，用药调治，脉息虽和，胎形已失。范氏愿削发为尼。”封皇子六人为王。
　　三月甲辰，道陵礼成，大赦。诏曰：“自今于朕名不连续，及昶、咏等字，不须别改。”以平章政事仆散端为右丞相。
　　四月庚辰，杀章宗元妃李氏及承御贾氏。以平章政事完颜匡为尚书令。
　　五月，高丽贺即位。试宏词科。
　　七月，幸海王庄，临奠鲁国公主。
　　八月，万秋节，宋遣使来贺。
　　九月，如大房山，谒奠睿陵、裕陵、道陵。百官表请建储，不允。
　　十月，岁星犯左执法。己卯，诏戒励风俗。
　　十一月，平阳地震，有声如雷，自西北来。
　　十二月，诏平阳地震，人户三人死者免租税一年，二人及伤者免一年，贫民死者给葬钱五千，伤者三千。尚书令申王完颜匡薨。右丞相仆散端为左丞相，进封兄郢王永功为谯王，御史大夫张行简为太保。
　　二年正月庚戌朔，日中有流星出，大如盆，其色碧，向西行，渐如车轮，尾长数丈，没于浊中，至地复起，光散如火。
　　二月，客星入紫征垣，光散为赤龙。地大震，有声如雷。以礼部侍郎耿端义为参知政事。
　　四月，校《大金仪礼》。北方有黑气，如大道，东西亘天。徐、邳州河清五百余里，以告宗庙社稷。
　　五月，诏儒臣编《续资治通鉴》。
　　六月，大旱。下诏罪已，振贫民阙食者。曲赦西京、太原两路杂犯，死罪减一等，徒以下免。丙寅，地震。
　　七月，地震。
　　八月，地震。乙丑，立子胙王从恪为皇太子。万秋节，宋遣使来贺。猎于近郊。夏人侵葭州。
　　九月，地大震。乙未，诏求直言，招勇敢，抚流亡。庚子，遣使慰抚宣德行省军士。丙午，京师戒严。上日出巡抚，百官请视朝，不允。辛亥，宣德行省罢。癸丑，诏抚谕中都、西京、清、沧被兵民户。
　　十一月，猎于近郊。中都大悲阁东渠内火自出，逾旬乃灭。阁南杀竿下石罅中火自出，人近之即灭，俄复出，如是者复旬日。中都火焮民居。
　　十二月乙卯朔，日有食之。是岁大饥。禁百姓不得传说边事。
　　三年正月乙酉朔，宋、高丽、夏遣使来贺。荧惑入氐中。
　　二月，荧惑犯房宿。有大风从北来，发屋折木，通玄门重关折，东华门重关折。
　　闰月，荧惑犯键闭星。
　　三月，大悲阁灾，延及民居。有黑气起北方，广长若大堤，内有三白气贯之，如龙虎状。括民间马，令职官出马有差。
　　四月，我大元太祖法天启运驿武皇帝来征。遣西北路招讨使粘合合打乞和。平章政事独吉千家奴，参知政事胡沙行省事备边。西京留守纥石烈胡沙虎行枢密院事。参知事奥屯忠孝为尚书右丞。户部尚书梁堂为参知政事。六月壬寅，更定军前赏罚格。
　　八月，诏奖谕行省官，慰抚军士。千家奴、胡沙自抚州退军，驻于宣平。河南大名路军逃归，下诏招抚之。
　　九月，千家奴、胡沙败绩于会河堡，居庸关失守。禁男子不得辄出中都城门。大元前军至中至都，中都戒严。参知政事梁堂镇抚京城。
　　十月，每夜初更正，东、西北天明如月初出，经月乃灭。荧惑犯垒壁阵。上京留守徒单镒遣同知乌古孙兀屯将兵二万卫中都。泰州刺史术虎高琪屯通玄门外。上巡抚诸军。罢宣德行省。
　　十一月，杀河南陈言人郝赞。以上京留守徒单镒为右丞相。签中都在城军。纥石烈胡沙虎弃西京，走还京师，即以为右副元帅，权尚书左丞。是时，德兴府、弘州、昌平、怀来、缙山、丰润、密云、抚宁、集宁，东过平、滦，南至清、沧，由临潢过辽河，西南至忻、代，皆归大元。初，徒单镒请徒桓、昌、抚百姓入内地。上信梁堂议，以责镒曰：“是自蹙境土也。”及大元已定三州，上悔之。至是，镒复请置行省事于东京，备不虞。上不悦曰：“无故遣大臣，动摇人心。”未几，东京不守，上乃大悔。右副元帅胡沙虎请兵二万屯宣德，诏与三千人屯妫川。平章政事千家奴、参知政事胡沙坐覆全军，千家奴除名，胡沙责授咸平路兵马总管。万户头屯古北口。
　　十二月，签陕西两路汉军五千人赴中都。太保张行简、左丞相仆散端宿禁中议军事。左丞相仆散端罢。
