<!-- { "loadSidebar": true } -->
　　大定二十五年，有司言：“昔太祖征辽，策马径渡，江神助顺，灵应昭著，宜修祠宇，加赐封爵。”乃封神为兴国应圣公，致祭如长白山仪，册礼如保陵公故事。其册文云：“昔我太祖武元皇帝，受天明命，扫辽季荒茀，成师以出，至于大江，浩浩洪流，不舟而济，虽穆满渡江面鼋粱，光武济河而水冰，自今观之无足言矣！执徐之岁，四月孟夏，朕时迈旧邦，临江永叹，仰艺祖之开基，佳江神之效灵，至止上都，议所以尊崇之典。盖古者五岳视三公，四渎视诸侯，至有唐以来，遂享帝王之尊称，非直后世弥文，而崇德报功理亦有当然者。矧兹江源出于长白，经营帝乡，实相兴运，非锡以上公之号，则无以昭答神休。今遣某官某。持节备物册命神为兴国应圣公。申命有司，岁时奉祀。于戏！严庙貌，正封爵，礼亦至矣！惟神其衍灵长之德，用辅我国家弥亿年，神亦享庙食于无穷，岂不休哉！”
　　○诸神杂祠·嘉廕侯
　　大定二十五年，敕封上京护国林神为护国嘉廕侯，毳冕七旒，服五章，圭同信圭，遣使诣庙，以三献礼祭告。其祝文曰：“蔚彼长林，实壮于邑，广袤百里，惟神主之。庙貌有严，侯封是享，歆时蠲洁，相厥滋荣。”是后，遇月七日，上京幕官一员行香，著为令。
　　○诸神杂祠·泸沟河神
　　大定十九年，有司言：“泸沟河水势泛决啮民田，乞官为封册神号。”礼官以祀典所不载，难之。已而，特封安平侯，建庙。二十七年，奉旨，每岁委本县长官春秋致祭，如令。
　　○诸神杂祠·昭应顺济圣后
　　大定十七年，都水监言：“阳武上埽黄河神圣后庙，宜依唐仲春祭五龙祠故事。”二十七年春正月，尚书省言：“郑州河阴县圣后庙，前代河水为患屡祷有应，尝加封号庙额。今因祷祈，河遂安流，乞加褒赠。”上从其请，特加号曰昭应顺济圣后。庙曰灵德善利之庙。每岁委本县长官春秋致祭，如令。
　　○诸神杂祠·镇安公
　　旧名旺国崖，太祖伐辽尝驻跸于此。大定八年五月，更名静宁山，后建庙。明昌六年八月，以冕服玉册，册山神为镇安公。册文曰：“皇帝若曰：古之名山，咸在祀典。轩皇之世，神灵所奉者七千。虞氏之时，望秩每及于五载。盖惟有益于国，是以必报其功。逮乎后王，申以徽册，至于岳镇之外，亦或封爵之加。故太白有神应之称，而终南有广惠之号。礼由义起，事与时偕，载籍所传，于今犹监，朕修和有夏，咸秩无文，眷兹静宁，秀峙朔野，厓泽布气，幽赞乎坤元，导风出云，协符乎乾造。一方之表，万物所瞻，南直都畿，北维障徼，连延广厚，宝藏攸兴，盘固高明，謻宫斯奠。昔有辽尝恃以富国，迄大定更为之锡名。洪惟世宗，功昭列圣，亦越显考，德利生民。爰即岁时，驾言临幸，兵革不试，远人辑宁。雨旸常调，品汇蕃庑，此上帝无疆之贶，亦英灵有相之符。比即舆情，载修故事。顾先皇帝驻跸之地，揖累世承平之风。迓续遗休，式甄神祐，肆象德以畀号，仍班台而阐仪。宇像一新，采章具举。今遣使某、副某，持节备物，册命神为镇安公，仍敕岁时奉祀。于戏！容典焜燿，精明感通，惟永亿年，翊我昌运。神其受职，岂不伟欤？”
　　○诸神杂祠·瑞圣公
　　即麻达葛山也，章宗生于此。世宗爱此山势衍气清，故命章宗名之。后更名胡土白山，建庙。明昌四年八月，以冕服玉册，封山神为瑞圣公。建庙，命抚州有司，春秋二仲，择日致祭为常。其册文曰：“皇帝若曰：国家之兴，命历攸属。天地元化，惟时合符。山川百神，无不受职。粹精荐瑞，明圣继生。著丕应于殊祯，启昌期於幽赞。裒对信犹之典，咸修望秩之文。嘉乃名山，奠兹胜地，下绵乾分，上直枢辉。盘析木之津，达中原之气。廓除氛昆，函毓泰和。仰惟光烈昭垂，徽音如在，即高明而清暑，克静寿以安仁。周庐安宁，厚泽浃洽。朕祗循祖武，顺讲时巡，感美号以兴怀，佩圣谟而介福。言念诞弥之初度，言由翊卫之效灵。然犹祀秩无章，神居不屋，非所以尽报功崇德之义，副追始乐原之心。爰饰名称，载新祠宇。勒忱辞於贞琰，涓良日於元龟，彰服采以辨威，洁庪县而致祭。阐扬茂实，敷绎多仪。今遣使某、副某，持节备物，册命神为瑞圣公，仍敕有司岁时奉祀。于戏！尚其聪明，歆此诚意，孚休惟永，亦莫不宁。”
　　○诸神杂祠·贞献郡王庙
　　明昌五年正月，陈言者谓：“叶鲁、谷神二贤创制女直文字，乞各封赠名爵，建立祠庙。令女直、汉人诸生随拜孔子之后拜之。”有司谓：“叶鲁难以致祭，若金源郡贞献王谷神则既已配享太庙矣，亦难特立庙也。”有旨，令再议之。礼官言：“前代无创制文字入孔子庙故事，如於庙后或左右置祠，令诸儒就拜，亦无害也。”尚书省谓：“若如此，恐不副国家厚功臣之意。”遂诏令依苍颉立庙于盩厔例，官为立庙于上京纳里浑庄，委本路官一员与本千户春秋致祭，所用诸物从宜给之。
　　○祈禜
　　大定四年五月，不雨。命礼部尚书王竞祈雨北岳，以定州长贰官充亚、终献。又卜日于都门北郊，望祀岳镇海渎，有司行事，礼用酒脯醢。后七日不雨，祈太社、太稷。又七日祈宗庙，不雨，仍从岳镇海渎如初祈。其设神座，实樽罍，如常仪。其樽罍用瓢齐，择甘瓠去柢以为尊。祝版惟五岳、宗庙、社稷御署，余则否。后十日不雨，乃徒市，禁屠杀，断伞扇，造土龙以祈。雨足则报祀，送龙水中。十七年夏六月，京畿久雨，遵祈雨仪，命诸寺观启道场祈祷。
　　○拜天
　　金因辽旧俗，以重五、中元、重九日行拜天之礼。重五于鞠场，中元于内殿，重九于都城外。其制，刳木为盘，如舟状，赤为质，画云鹤文。为架高五六尺，置盘其上，荐食物其中，聚宗族拜之。若至尊则于常武殿筑台为拜天所。重五日质明，陈设毕，百官班俟于球场乐亭南。皇帝靴袍乘辇，宣徽使前导，自球场南门入，至拜天台，降辇至褥位。皇太子以下百官皆诣褥位，宣徽赞：“拜。”皇帝再拜。上香，又再拜。排食抛盏毕，又再拜。饮福酒，跪饮毕，又再拜。百官陪拜，引皇太子以下先出，皆如前导引。皇帝回辇至幄次，更衣，行射柳、击球之戏，亦辽俗也，金因尚之。凡重五日拜天礼毕，插柳、球场为两行，当射者以尊卑序，各以帕识其枝，去地约数寸，削其皮而白之。先以一人驰马前导，后驰马以无羽横镞箭射之，既断柳，又以手接而驰去者，为上。断而不能接去者，次之。或断其青处，及中而不能断，与不能中者，为负。每射，必伐鼓以助其气。已而击球，各乘所常习马，持鞠杖。杖长数尺，其端如偃月。分其众为两队，共争击一球。先于球场南立双桓，置板，下开一孔为门，而加网为囊，能夺得鞠击人网囊者为胜，或曰：“两端对立二门，互相排击，各以出门为胜。”球状小如拳，以轻韧木枵其中而硃之。皆所以习跷捷也。既毕赐宴，岁以为常。
　　○本国拜仪
　　金之拜制，先袖手微俯身，稍复却，跪左膝，左右摇肘，若舞蹈状。凡跪，摇袖，下拂膝，上则至左右肩者，凡四。如此者四跪，复以手按右膝，单跪左膝而成礼。国言摇手而拜谓之“撒速”。承安五年五月，上谕旨有司曰：“女直、汉人拜数可以相从者，酌中议之。”礼官奏曰：“《周官》九拜，一曰稽首，拜中至重，臣拜君之礼也。乞自今，凡公服则用汉拜，若便服则各用本俗之拜。”主事陈松曰：“本朝拜礼，其来久矣，乃便服之拜也。可令公服则朝拜，便服则从本朝拜。”平章政事张万公谓拜礼各便所习，不须改也，司空完颜襄曰：“今诸人衽发皆从本朝之制，宜从本朝拜礼，松言是也。”上乃命公裳则朝拜，诸色人便服则皆用本朝拜。
 
　　
　　




       
脱脱>金史>志第十七




志第十七
　　　　　　　 礼九
　　○国初即位仪
　　收国元年春正月壬申朔，诸路官民耆老毕会，议创新仪，奉上即皇帝位。阿离合懑、宗翰乃陈耕具九，祝以辟土养民之意。复以良马九队，队九匹，别为色，并介胄弓矢矛剑奉上。国号大金，建元收国。天会元年九月六日，皇弟谙版孛极烈即皇帝位。己未，告祀天地。丙寅，大赦，改元。
　　○受尊号仪
　　皇统元年正月二日，太师宗干率百僚上表，请上皇帝尊号，凡三请，诏允。七日，遣上京留守奭告天地社稷，析津尹宗强告太庙。十日，帝服衮冕御元和殿，宗干率百僚恭奉册礼。册文云云，“臣等谨奉玉册、玉宝，上尊号曰崇天体道钦明文武圣德皇帝”。是日，皇帝改服通天冠，宴二品以上官及高丽、夏国使。十二日，恭谢祖庙，还御宣和门，大赦，改元。
　　大定七年，恭上皇帝尊号。前三日，遣使奏告天地宗庙社稷。前二日，诸司停奏刑罚文字。百官习仪于大安殿庭。兵部帅其属，设黄麾仗于大安殿门之内外。宣徽院帅仪鸾司，于前一日设受册宝坛于大安殿中间，又设御榻于坛上，又设册宝幄次于大安殿门外，及设皇太子幕次于殿东廊，又设群官次于大安门外。大乐令与协律郎前一日设宫县于殿庭，又设登歌乐架于殿上，立舞表于殿下。符宝郎其日俟文武群官入，奉八宝置于御座左右，候上册宝讫，复舁宝还所司。其日质明，奉册太尉、奉宝司徒、读册中书令、读宝侍中以次应行事官，并集于尚书省，俟册宝兴，乘马奉迎。册宝至应天门，下马由正门步导入，至大安殿门外，置册宝于幄次。舁册宝床弩手人等分立于左右。文武群官并朝服入次。摄太常卿与大乐令帅工人入就位，协律郎各就举麾位。舁册宝案官由西偏门先入，置案于殿东西间褥位，置讫，各退于西阶册宝位后。捧册官，捧宝官、舁册匣官、舁宝盝官由西偏门先入，至殿西阶下册宝褥位之西，东向立，俟阁门报。
