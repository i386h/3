<!-- { "loadSidebar": true } -->
　　夏四月戊申，修通州北运河。癸丑，予吴可读恤典。懿旨，以可读原疏及会议摺，徐桐、宝廷、张之洞等摺，并前后谕旨均录存毓庆宫。免河南被灾州县漕银及逋课。己巳，先是峄县知县硃永康以谋杀委员高文保论戍，寻下廷议。至是，奏上，诏以罪浮于法，改论死。
　　五月丙子，夏至，祭地于方泽。己卯，免两淮、泰、海各场逋课。壬午，河南蝗。己亥，官军剿平者岩贼。是月，赈清河、安东风灾。山西雨。阶、文、西和地震历十有三日。
　　六月壬子，刑部言东乡狱事，诬叛妄杀，已革知县孙定扬、提督李有恆论死。寻文格、丁宝桢并坐夺职。命发帑二十万，拨丁釐银三十万，济山西赈需。己未，谕言事诸臣，交部议奏之事，不得攙越陈奏，亦不得雷同附和，相率渎陈。普免山西积年民欠仓穀。乌拉特、阿拉善等旗蝗。甲子，懿旨允醇亲王奕枻家居养疾，解职务。赈邠、乾、汉、凤地震灾。
　　七月庚辰，赈直隶水灾。戊子，以星变、地震求直言。谕各省积穀。免绛、蒲、阳城被灾夏课盐税。庚寅，复海运。
　　八月戊申，祭大社、大稷。诏各省举文武堪备任使者。壬子，致仕大学士单懋谦卒。癸丑，赈博山等州县水灾。乙卯，江、皖各属蝗。乙丑，赈阶、文、西和地震及水灾。
　　九月甲戌，赈直隶水灾。壬辰，加上文宗、穆宗尊谥。己亥，重庆等府县地震，赈之。
　　冬十月辛丑朔，免曲沃等州县歉收额赋。乙卯，免奉天旗民站丁地课抵例赈口粮。丁巳，谕水师并习陆战。癸亥，赈秀山等处水灾。己巳，英桂卒。免齐齐哈尔、黑龙江、墨尔根屯粮，并原贷籽种。
　　十一月乙亥，李扬才伏诛。己卯，冬至，祀天于圜丘。庚辰，停朝贺。壬午，沈葆桢卒。甲申，以刘坤一为两江总督，兼南洋大臣。庚寅，诏责崇厚与俄人定伊犁约，擅自回京，所议条约，廷臣集议。壬辰，免山西灾重州县税契银。
　　十二月己酉，懿旨，廷议俄约覆奏，下王大臣等再议，醇亲王并预议以闻。乙卯，褫崇厚职，下狱。辛酉，谕修社仓，兴社学。己未，免永济等州县秋粮。丙寅，祫祭太庙。诏洗马张之洞会商俄约。戊辰，修山东运河。
　　是岁，朝鲜、廓尔喀入贡。
　　六年庚辰春正月己巳朔，停筵宴。辛未，命曾纪泽为出使俄国大臣，改议条约。甲戌，谕查营伍虚额占役。乙亥，西林苗匪平。丙子，命前工部尚书李鸿藻仍为军机大臣。壬午，寻甸匪乱，官军讨平之。己丑，诏中外举人才，疆吏饬边备海防。命河北道吴大澂帮办吉林军务，通政使刘锦棠帮办新疆军务。辛卯，定崇厚罪，论斩。癸巳，户部奏筹饟十条，诏各省推行。是月，除山西各属荒地丁银，免仁和等场荒荡夏税。
　　二月乙巳，永免榆次贡瓜。壬戌，甘肃总兵萧兆元侵蚀军粮，论斩。
　　三月甲戌，赈顺直水灾。乙亥，左宗棠出屯哈密，金顺扼精河，张曜、刘锦棠分进伊犁。己卯，免山西洪洞、忻州各属荒赋三年或四年。
　　四月庚子，祀天于圜丘。复设科布多昌吉斯台、霍呢迈拉扈等八卡伦官兵。丙午，三姓设厂造轮船。甲寅，阶州番匪哈力等作乱，伏诛。壬戌，赐黄思永等三百三十三人进士及第出身有差。乙丑，调李长乐为直隶提督，统武毅四营，鲍超为湖南提督，召来京。
　　五月丙子，赈洛阳等县雹灾。乙酉，阶州番匪古旦巴等伏诛。丙戌，以徇俄人请，贷崇厚死，仍系狱。
　　六月丁酉朔，赈福建水灾。癸卯，畀李鸿章全权大臣，与巴西议约。甲辰，禁徵粮浮收勒折。丙辰，赈广州等处水灾。丁巳，免交城等县荒地缺课。命曾国荃督办山海关防务。
　　七月壬申，召左宗棠来京，督办关外事宜。癸酉，出崇厚于狱。癸未，赈扬州风灾。甲申，命前浙江提督黄少春办理浙江防务。
　　八月己亥，巴西商约成。戊申，召刘铭传来京。庚戌，南北洋初置电线。壬子，江苏捕蝗。癸亥，朝鲜来告与日本交聘。
　　九月己巳，命浙江提督吴长庆帮办山东防务，节制防军。庚午，免永济贡柿霜。辛未，允朝鲜派工匠来天津学造器械。壬申，赈蒲城等处灾。壬午，给曾国荃病假，命岐元节制各军。癸未，减凉、肃番族马贡。己丑，赈资阳、清溪灾。庚寅，印度进乐器并所撰乐记，赉以金宝星。癸巳，除拉林旗佃租赋。
　　冬十月丙午，察木多帕克巴拉胡图克图进贡物，以哈达、大缎赐之。己酉，东明河决。辛亥，命前吏部尚书毛昶熙在总理各国事务衙门行走。甲寅，赈围场海龙城及渮泽水灾。甲子，懿旨醇亲王管理神机营事务。
　　十一月乙丑朔，命侍讲许景澄为出使日本大臣。己巳，以全庆为体仁阁大学士，灵桂以吏部尚书协办大学士。甲申，冬至，祀天于圜丘。丙戌，江华瑶匪平。癸巳，免永平等属逋赋。
　　十二月丙午，命杨昌濬会办新疆善后。丙辰，免文安被水额赋。庚申，懿旨神机营选弁兵赴天津学制外洋火器。辛酉，濬漕运河道。
　　是冬，数祈雪。
　　是岁，朝鲜、廓尔喀入贡。
　　七年辛巳春正月甲子朔，停筵宴。沈桂芬卒。癸酉，敕各省慎举孝廉方正。乙亥，达赖喇嘛遣人进哈达、佛香，命献惠陵，赉以哈达、缎匹。戊寅，免浙江仁和等场荒坍灶荡，各府州县卫荒地新垦地六年逋课及额粮。辛卯，越南请官兵助剿积匪，不许。免海阳六年逋赋。壬辰，命左宗棠为军机大臣，管兵部，兼总理各国事务衙门行走。除贵筑、兴义、八寨水银等厂逋课。
　　二月癸巳朔，命李鸿章筹山海关防务，节制诸军。以曾国荃为陕甘总督。戊戌，日本使臣户玑来议琉球条款，不协，敕海疆戒备。己酉，修襄阳老龙石堤。辛亥，修济阳壩工。甲寅，通政司参议刘锡鸿以诬劾李鸿章职。
　　三月甲子，除锦州官田租赋。丁卯，改筑焦山都天庙砲台。己巳，命李凤苞兼出使义和奥大臣，黎庶昌为出使日本大臣。辛未，慈安皇太后不豫，壬申，崩于锺粹宫。癸未，上大行皇太后尊谥曰孝贞慈安裕庆和敬仪天祚圣显皇后。
　　夏四月癸巳，雷波夷匪平。己亥，命吴大澂督办吉林三姓、宁古塔、珲春防务兼屯卫。免陕西咸宁等六十二州县逋赋。辛丑，颁孝贞显皇后遗诰于朝鲜。己酉，曾纪泽与俄国改订新约成。丙辰，永禁明陵私卫。己未，懿旨，恭亲王、醇亲王会同左宗棠、李鸿章议兴畿辅水利。初置珲春副都统。庚申，赈台北地震灾。
　　五月壬戌朔，日有食之。官军击散越南积匪。丁卯，诏疆臣于命盗重狱按月册报，迟逾者罪之。戊寅，罢乌里雅苏台屯田。己丑，赈盐源水灾。赏郑藻如三品卿衔，为出使美日祕大臣。
　　六月己亥，彗星见，诏修省。丙辰，万寿节，停朝贺。己未，命李鸿藻协办大学士。
　　秋七月癸亥，赏学行纯笃广东在籍知县硃次琦、举人陈澧并五品卿衔。戊子，召刘坤一来京，以彭玉麟署两江总督兼南洋大臣。赈阶州等处地震灾。
　　闰七月壬辰，谕各省统覈釐卡出入，酌定撤留。癸巳，赈两淮、泰州各场灶灾。甲午，免榆社等县五年逋赋。己亥，命金顺督办交收伊犁事宜，锡纶为特派大臣，与俄人会商界务。寻命升泰并为特派大臣。甲辰，命鲍超复裁所部营伍。乙巳，初置呼伦贝尔副都统。庚戌，禁州县讳饰重狱。是月，赈江苏、福建、四川水灾，陕西雹灾。
　　八月甲子，颁帑金二万给养霍硕特流民。辛巳，以皇太后疾愈，命刑部停秋决。其缓决届三次与未届三次，分别差减之。癸未，孝贞显皇后奉安，免所过州县租赋。命刘锦棠为钦差大臣，督办新疆军务，张曜副之。丙戌，除伯都讷磽地赋额。全庆致仕。
　　九月甲午，赈宁海等县水灾。乙未，允彭玉麟解职，仍巡阅长江。刘坤一罢，以左宗棠为两江总督，兼南洋大臣。丙午，葬孝贞显皇后于定东陵。丁未，汝宁、光州捻匪平。己酉，再减金坛漕额十分之一分四釐。赏附居青海番众八族青稞岁八百馀石。辛未，孝贞显皇后神牌祔太庙。丙辰，赈台湾飓风灾。是月，甘肃、台湾地震。
　　冬十月己巳，皇太后圣寿节，停筵宴。庚午，昭通匪陆松山等作乱，官军讨斩之。癸酉，以灵桂为体仁阁大学士，以刑部尚书文煜协办大学士。甲戌，法人踞越南北境，谕滇、粤合筹弭衅。甲申，诏举行察典，勿有举无劾。赈泰和等县水灾。丁亥，安徽已革提督李世忠擅絷贡生吴廷鉴等，裕禄上其状，诏处斩。
　　十一月庚寅，免吉林被水官庄及伯都讷地租。丙申，施南会匪杨登峻伏诛。丁酉，濬吴淞淤沙。戊戌，广西果化土州匪首赵苏奇伏诛。赈贵县等处水灾。甲辰，赈台湾、澎湖灾。
　　十二月乙亥，赏恭亲王子载潢不入八分公，醇亲王子载洸奉恩辅国公。是月，免浙江各府州县卫荒废及新种赋课，仁和等场灶课。免安州、任县、文安涝地额粮。除吉林荒地租赋。
　　是冬，频祈雪。
　　是岁，朝鲜、越南入贡。
　　八年壬午春正月戊子朔，免朝贺。辛卯，修洞庭西湖堤。自去年十一月不雨至于是月。己亥，雪。庚戌，修滹沱新河及子牙河堤。
　　二月己未，江苏文庙火。壬戌，以朝鲜占种吉林边地开垦历年，令其领照纳租隶籍。癸丑，申严门禁，更定稽察守卫章程。壬午，申禁私伐明陵树木。乙酉，先是江宁疑狱，命麟书、薛允升往勘之。至是讯明，委员胡金传以酷刑论斩。谕疆吏详覈重狱，勿冤溢。
　　三月乙未，命左副都御史陈兰彬在总理各国事务衙门行走。庚戌，李鸿章母忧，连疏请终制，许之；命百日后驻天津练军，仍权理通商事务。辛亥，法、越构兵，谕李鸿章、左宗棠、张树声、刘长佑筹边备。乙卯，筑浙江海口砲台。是月，俄人归我伊犁。
　　是春，免阳曲逋粮、大城额赋及累年逋赋。
　　夏四月丙辰朔，永免山西荒地税粮。戊午，免陕西前岁逋赋。己巳，法人入越南东京。起曾国荃署两广总督。甲戌，全庆卒。甲申，朝鲜请遣使来驻京师，不许，惟予已开口岸贸易。
　　五月丙戌朔，谕金顺经画伊犁，西北边界以长顺勘分，西南以沙克都林札布勘分。戊子，赈汀州风灾。壬辰，召刘长佑来京，以岑毓英署云贵总督。乙巳，初置吉林分巡道。庚戌，直隶蝗。
　　六月丁巳，翰林院侍读温绍棠奏称时事多艰，请皇太后励精勤政。诏以皇太后尚未康复，饬之。命整顿八旗官学。乙亥，清安言俄兵至哈巴河。谕长顺详慎勘界，以杜觊觎。戊寅，朝鲜匪乱，命张树声剿平之。寻提督丁汝昌往援，吴长庆率师东渡。癸未，朝鲜焚日本使馆，日本以兵船至。命李鸿章赴天津部署水陆军前往察办。是月，赈安徽水灾，浙江、江西水灾。
