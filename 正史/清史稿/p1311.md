<!-- { "loadSidebar": true } -->
　　方引妻毛，遂安人。父际可，为祥符知县，而引父象瑛官编修。引病瘵，自京师诣河南，既婚，未三日卒。家人闻毛许引死也，闲之密。一日，登楼自掷坠地，呕血，绝复苏，遂归于方氏，促为引营葬。久之，地始定，葬有日，于是谓其人曰：“吾葬当同是日也！”遂不食，家人喻之百端，起辞祖姑及舅及母皆四拜，终不食，十九日乃卒。时康熙二十九年二月癸亥朔，距引丧十年。
　　林其标妻韩，福清人。其标贫，依姊居，鬻餈自给。邻媪乞之粟，韩曰：“是必偿！”其标病，韩代鬻餈，垂芦帘自蔽。少间，析麻苎为布，以易米若药。其标语韩曰：“吾以贫累汝，终且以死累汝！吾死，汝自为计。”韩痛绝不能语。其标死，韩告其姊曰：“乞办两棺，并觅一抔土，俾夫妇相依！”尽散器物偿邻媪，遂自经。
　　冯云勷妻李，武定人，大学士之芳女。李年十五，適云勷。事舅姑谨，立侍竟日，无怠，命坐则坐，命退则退。之芳督浙江，当耿精忠叛，驻军衢州，传语汹汹，李独谓贼不足平，坦然无惧。云勷卒，无子，李方举次女，矢死，遂不饮食。其兄延医，手为调药，拒不纳。越数日，令侍者扶行，傍柩侧，遽绝。
　　曹邦杰妻张，镇宁州人。邦杰早卒，张为文以祭，曰：“呜呼！痛妾命之不辰也。幼失严慈，抚育无人，形影伶仃，莫可言状！幸得于归夫子，庶几夙夜事之，百年守之。忆吾父择婿时，亦曰：‘吾女幸矣，终身之仰望者非婿耶？如宾如友，同心而同德者非婿耶？’私心自庆，在妾尤深。孰意甫归故里，遽婴疢疾，妾向之喜者，化而为忧，忘餐废寝，祈以身代。而天不假年，黄粱一觉，羽化升矣，伤心哉！夫子之人，如金如玉，夫子之文，如海如潮。而今巳矣，不可复见矣！天耶人耶？孰为之耶？礼称未亡人，妾不忍未亡也。诗云：‘之死靡佗。’妾惟知之死也。九原匪远，妾必从之。呜呼！凄凄恻恻，踽踽凉凉。拊膺呼号，瞻望无将。临风洒涕，对景悲伤。削骨代笔，曷罄衷肠！夫子乎，其知之乎？何不飙轮少待，使妾欲追而难迹乎？灵其不寐，庶鉴妾心。”邦杰死三日，张遂殉，康熙三十七年事也。
　　林守仁妻王，侯官人。守仁以优贡生客死京师，无子，女汀哥，前室出也。王矢死。逾年，守仁丧还，王治丧竟，一日，为汀哥制履成，叹曰：“生一日，当作一日事。”因语汀哥曰：“母去，兒无恐，但岁时具杯酒，一脡肉，母当归，不相哧也。”顷之，午食竟，入室自经，藏香屑袖中，解尸气也。
　　张四维妻刘，四维，钱塘人；刘，汉军，失其所隶旗。四维父商於广东，挈四维以行。刘父官潮州知府，见四维幼慧，因与论婚。四维父丧其资斧，而四维长多病，遂跛，刘父母欲别择婿，刘矢死，父母莫能夺，乃召四维就婚。刘既失父母欢，姊婿达官子，相侮，刘劝四维挈以归。刘辞父母，奁具一不取，勤苦作画刺绣易薪米，四维亦力学，举于乡。康熙五十九年，四维试礼部，不第，卒於京师，刘闻，遂殉焉。
　　李长华妾吴，长华，郓城人；吴，封丘人。幼孤，为人卖入娼家，矢死不从，其兄赎以归，为长华妾。长华以选人客京师，居八年，贫病死，其友检讨孙勷为具敛，吴饮鸩，勷往救，诫毋死，待长华子迎丧。后十馀日。长华子迎丧至，知其事，亦劝毋死，且将以其子为之孙，吴即夕自经死。勷葬长华广宁门外真空寺侧，以吴祔。
　　周兆农妻王，长沙人。兆农樵于山，大风拔木，被创死。遗腹生子，母家悯其贫，劝改適。王拜姑，泣而言曰：“兒不孝，敢以呱呱者累老人！”语未竟，大恸。姑知其且死，夜与俱寝，稍寐，闻有异，呼家人蹋户入，火之，见王头系于床，右手握拳，爪陷掌，左手指床上兒。死时年十九。
　　陈国材妻周，江宁人，居扬州。归国材逾月，遽卒，周日夕居丧次，誓从死。籍遗财授其族子曰：“明年寒食，以一卮酹我夫妇。”其父往慰喻之，周曰：“兒无舅姑，无子，客居无所依，义当死，父勿误兒！然兒死不忍伤肢体。”遂吞金环二，不死；时周羸甚，饵大黄，冀暴下死，反下所吞金环。乃不饮食，七日，犹坐语；又数日，眸陷欲枯，目光注国材棺不转，两手据席爬搔，席草寸寸碎裂。不饮食二十日，雍正九年三月癸未卒，距国材死五十有一日。县人为葬孙大成妻裔墓侧。其先又有烈女池、霍，四冢比立如鳞次。
　　吴廷望聘妻池，江都人。廷望从军战死，廷望父欲以妻其幼子，使其从母喻意，池不可，自经。
　　李正荣聘妻霍，甘泉人。生十九年，事父母孝。许字正荣，才十日，而正荣卒。霍号恸自杀。二女之葬，提督学政、右中允杨中讷为之铭曰：“蜀冈之巅，平山之侧，郁乎苍苍，凭高西望而叹息。曰有同县二烈女，此其幽宅。”裔自有传，葬在池、霍后。
　　又有项起鹄妻程，亦扬州人。程嫁三月，起鹄行贾，死广西，讣闻，程自经。州人葬其侧，合为祠，号“五烈”。
　　于某妻蔡，名贞仙，金坛人。年十九，将嫁而婿病，卜者言：“迎妇吉。”贞仙母难之。贞仙请于母曰：“彼欲已病而违之，非义。”乃行，而婿病不起。及敛，纳钗一、钏一於棺，自经棺旁，救不死；讽姑为翁置媵，姑从之，且使主家事。忌者谮之，因辞于姑，忌者遂言是且有他志，乃矢死。取所读书、所为诗词尽焚之。钗于髻，钏于腕，旦起袭故衣，问安于姑所，辞色如常时。午侍食，既撤，入室缢。时乾隆二年六月壬戌，年二十五。贞仙有从父尝过视贞仙，问曰：“闻舅姑以谮常挫汝，有之乎？”对曰：“否，古贤妇未有讼其舅姑者，即死，毋有他言。”
　　张义妻李，交城人。义坐罪当斩，免死，遣广西义宁，李与偕。义死遣所，李具棺以敛，以遗金上县。至夕，呼邻媪共宿，俟其熟寐，赴水死，时乾隆五年九月辛未。县具其事上巡抚，巡抚以闻，下礼部，礼部议：“殉夫者令甲有明禁，惟李以从夫罪遣，孤殉节，非激烈轻生比，请旌表。”得旨：“依议。”
　　黄敬升妻王，昆山人。敬升贫，客授，王佐以绩，食不足，制辟蚊药，鬻诸市。敬升病疫，一日门不启，邻人坏垣入视，敬升死于床，王死床下，兒卧地号，胸系王书，略言：“贫不能敛其夫，食制药红砒以殉，冀有恻隐者，敛夫育兒，身填沟壑不恨！”有士人为敛其夫妇，将兒去，育以长。
　　伊嵩阿，拜都氏，满洲镶黄旗人；妻希光，钮祜禄氏，正白旗人，总督爱必达女也。伊嵩阿为大学士永贵从子，早卒。方病时，希光割股进，终不起，许以死。爱必达、永贵共喻之，誓毕婚嫁乃殉。为伊嵩阿弟娶，嫁女妹及二女，次女行之明日，自缢死。张遗诗於壁，略谓：“十载要盟，此日当报命。”乾隆四十六年三月事也。永贵疏闻，高宗为赋诗，旌其节。
　　张廷桂妻章，名孔荣，廷桂，常熟人；章，秦安人。廷桂父为吏陕西，初娶魏，其父宰秦安，廷桂从焉。既归，避事，复游秦安，因赘于章。居八年，事解，乃以孥还。廷桂贫，恆出客游，卒於抚宁。丧归，章为营葬。既窆，将自投穴中，为家人所持。章一女字催凤，廷桂从弟廷梅，许生子为立后，乃依廷梅居。廷桂尝入赀牒授主簿，或购其牒，章曰：“吾以贫鬻牒，罔国家，罪也，况夫名，其可二耶？”遂焚其牒。既终丧，复自经。家人觉，解之。次日既夕，赴水死。
　　死时为绝命辞数章，词旨哀恻，其卒章曰：“忆往事兮，双泪沾巾。想当年兮，妾病沉昏。感君爱兮，信誓殷勤。云妾殁兮，君必亡身。嗟今日兮，命不由人。君先亡兮，妾岂偷存！痛万里兮，生会无因。轻一命兮，地下从君。求神明兮，引我孤魂。觅天涯兮，不惜艰辛。得伴君兮，死亦欢欣。十七年兮，夫妇深恩。食糟糠兮，敢怨君贫！中路诀兮，命蹇时屯。丧葬毕兮，不死何云？伤幼女兮，失母谁亲！死为君兮，此外奚论？”
　　又留书与廷梅曰：“初闻讣，即欲死，念无后，无人主丧葬。今服除，死更无馀事。前议叔生子为立后，毋诳我！家贫，止田十四亩，当以十亩与所后子，四亩与催凤，遗十金为我埋先夫茔次。”催凤旋殇，廷梅亦不为立后。后二十年，县诸生柏渭、吴庆长等始为合葬。
　　郝某妻单，永宁人。郝奇丑，眇小，且跛，一目，口不能言。御小车，遂呼曰小车，而单美，邻妇恆讪焉。单曰：“夫可憎乎？吾命也，请勿再言！”单躬纺绩，养舅姑，育子。舅姑死，鬻所居破屋以葬。尝数日不举火，族人悯之，予荞麦数斗制饼以鬻，分其馀以饱。乾隆五十年，岁饥，单为邻妇佐女红，贷馀食食夫及子。逾年，夫疫死，子亦殇，单裂席裹尸，以木杴掘坎瘗焉。杴折，手捧土，瘗毕，血殷地。乃号曰：“天乎！单氏事毕矣，而犹生乎？”坐破窑中，饿数日死，年二十六。族人瘗之夫侧，里称贤妇墓云。
　　陈广美妻李，河内农家女也。生二十四年而归广美，广美已病，李与异室居，侍疾甚谨。事舅，日具饍甚恭。阅三月，广美死。母往视之，且语之曰：“兒虽嫁，犹处子也，何患无佳婿？”李誓不更適。葬之明日，出厨刀，嘱舅砺焉。曰：“为翁作面，虞其钝也。”其舅竟砺以授李，李阖户。其舅知李且死，排户入，见李犹立，右手握刀，首堕负于背，几不属，血从鬓间溢，殷地。其舅疾呼，族邻毕至，其母亦至，乃仆。李死嘉庆五年四月丁未。
　　贺邦达妻陆，震泽人。待年於贺氏。邦达病，舅姑用卜人言，使成婚，逾月而邦达死。或语其舅姑：“妇虽婚，犹处子也，盍为择婿？”陆闻，集族姻出拜，誓毋贰。居三年，语姑曰；“我夜数梦吾夫，岂魂魄常从我耶？”遂入室自缢死。时嘉庆十六年四月辛酉，陆年十九。
　　郑宗墩妻陈，名淑定，长乐人。宗墩客他县，舁病归，卒，无子。陈求死，父喻止之。陈力织，葬姑及宗墩。舅以居隘，命归依父。嘉庆二十五年，父卒，还省舅。退告叔弟曰：“兄殁十二年矣，未亡人惧伤吾父心，久而不死。今已矣，舅老，有叔在。叔能以子为兄后，兄其瞑乎！”遂缢。
　　任有成妻陈，萧山人。有成无昆弟，贾诸暨，卒，亦无子。舅姑命归母家，将徐夺其志，陈矢死不可。力积赀为舅卜妾吴，逾年而有子。舅姑卒，陈与吴居，育夫弟。
　　钱仪吉为作二陈传，谓：“当死生危苦之际，进退合度，得礼意云。”
　　丁三郎妻，失其氏，宜兴人。嫁逾年，夫死，不哭亦不拜，家人莫测也。后四十九日，既奠，妇出就案前立，视其主，久之，拜，拜时若呼三郎，遂伏地不能起，掖之，则已死。
