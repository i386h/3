<!-- { "loadSidebar": true } -->
　　二月乙丑，诏自本年孟夏始，未亲政以前，太庙时享及祫祭大祀，俱前一日亲诣行礼。己卯，免海沙、芦沥等场灶额课。壬午，邓川匪首罗洪昌、项和伏诛。免浙江逋赋。庚寅，阳万土州判岑润清作乱，严树森剿平之。壬辰，东乡匪聚众抗官。
　　三月丙申，以旱故，诏清庶狱。己亥，予吴赞诚三品京堂，督办福建船政。甲寅，已革都司陈国瑞遣戍黑龙江。丙午，免陕西六十六州县逋赋。丁未，诏以慈安皇太后四旬万寿，停本年秋决。贵州四脚牛贼巢及六峒匪平。戊申，以雨泽愆期，谕内外臣工直言阙失。
　　夏四月乙亥，停陕西进方物，免淮、扬等属同治六年以前逋赋。壬午，上始御毓庆宫读书。丙戌，赐曹鸿勋等三百二十四人进士及第出身有差。戊子，苏热达热毕噶尔玛萨哈进哀表，颁敕答之，并赐缎匹。
　　五月乙未，文祥卒。乙巳，以近畿亢旱，直隶、山东暨河南、河北等府小民艰食，谕长官抚恤，并捕蝗蝻。丙辰，御史潘敦俨请更上孝哲皇后谥号。予严议，寻褫职。
　　闰五月辛酉朔，赈近畿旱灾。庚午，赈福建水灾。辛未，以旱敕修省。壬申，孝陵大碑楼灾。自春正月不雨，至于是日雨。甲申，阶州斋匪平。乙酉，谕刘坤一防海练兵，亟图整顿。
　　六月庚寅朔，谕文焜等严惩传习邪术。壬辰，腾越练军踞城作乱，并陷顺宁、云州。丁酉，以李鸿章为全权大臣，赴烟台与英使威妥玛议结马嘉礼案。庚子，安徽蝗。戊申，开云南实官捐例。辛亥，以江、皖、鲁、豫匪扰，谕沈葆桢等分兵搜剿，解散胁从。丁巳，总兵孔才进攻玛纳斯，斩匪首马得明等。是月，赈南丰、南昌、福建水灾。
　　是夏，免淮、扬等属逋赋，盛京同治六年以前逋赋，长芦各场同治十年以前灶课，直隶同治十年以来逋赋。
　　秋七月辛酉，上两宫皇太后徽号。辛未，复淮盐楚岸引地。甲戌，东乡匪首袁廷蛟伏诛。辛巳，刘长佑、潘鼎新复腾越各城，匪首苏开先伏诛。戊子，马嘉礼案议结，免案内官所坐罪。
　　八月辛卯，刘锦棠、金顺击败回酋白彦虎，复乌鲁木齐、迪化城，寻复昌吉、呼图壁、景化各城。辛丑，许钤身改出使日本大臣。丁未，赈浙江水灾。辛亥，赈江西水灾。孔才等复玛纳斯北城。
　　九月戊午朔，予上元、江宁两县一门殉难三十五家百九十五人旌恤建坊。壬戌，顺天增设粥厂。己巳，定出使各国章程。以四川州县民、教讼阋，谕魁玉等持平讯断。壬申，谕文煜等严缉福建、江西、安徽等省邪教匪党。
　　冬十月丙午，赈皖北旱灾。命景廉、李鸿藻在总理各国事务衙门行走。甲寅，召荣全来京，以金顺为伊犁将军。丁巳，赈口北、山东、安徽、江北饥。
　　十一月丁卯，金顺、锡纶克玛纳斯南城，匪首何碌、马有财伏诛。壬午，以新疆北路平，发帑汰遣金顺军。甲申，截漕一万石，并提仓穀济苏、常留养灾民。
　　十二月戊子，命侍讲何如璋充出使日本大臣。甲辰，命督抚严查州县，毋匿灾，各省民、教案持平审理。戊申，赈江北淮、海灾。己酉，回匪窜扰科布多，参赞大臣保英派兵迟缓，切责之。乙卯，免杭、嘉、松各场未垦地灶课。
　　三年丁丑春正月丁巳朔，免朝贺。戊午，命以左都御史景廉为军机大臣。庚申，命前藏济咙呼图克图于达赖未出世以前掌商上事务，给“达善”名号。癸亥，以英桂为体仁阁大学士，载龄以吏部尚书协办大学士。丙寅，免洪泽湖滩欠租。
　　二月戊子，穆坪夷匪伏诛。己丑，申谕各省垦荒田，禁械斗，慎举劾，整营规。赈直隶、山东、山西、河南、安徽、江西、福建还籍饥民。巳亥，免湖北逋赋。庚子，懿旨：“梓宫在殡，皇帝冲龄，除朝贺大典外，其颁庆赏宴外宾典礼暂缓举行。”辛丑，复淮盐引地。壬寅，刑部平反浙江民人葛品连狱，巡抚杨昌濬、侍郎胡瑞澜褫职，知府以下论罪有差。申谕各省理刑，期情真罪当，毋轻率。
　　三月丁巳朔，上释服。以山陵未安，仍禁官中宴会演剧。辛未，免华阴被水粮课三年。癸酉，以刘锡鸿充出使德国大臣。赈沭阳灾民。辛巳，除台湾府属杂饷，赈内山饥番。
　　夏四月辛卯，常雩，祀天于圜丘。甲午，马边倮夷结野番、黑夷出扰，魁玉等剿之。乙未，免酃县被水逋赋。戊戌，刘锦棠等克七克腾木、辟展，复吐鲁番满、汉两城。寻攻克达坂及讬克逊贼垒，安集延酋帕夏自杀。己亥，总兵张其光攻台湾率芒番社，克之。庚子，贷义州旗户籽种银。辛丑，赈贵阳地震灾。壬寅，昭通、广南匪作乱，官军讨平之。癸卯，以灾区缓徵，吏胥舞弊，谕各省整顿。旌安贫乐道高邮增生韦弼谐。甲辰，越南遣使进方物，赉其国王缎匹。庚戌，赐王仁堪等三百二十九人进士及第出身有差。是月，江苏、安徽蝗。
　　五月戊辰，日本阻琉球入贡，遣来使归国。癸酉，山西旱，留京饷二十万赈之。甲戌，监利会匪王澕漳等作乱，伏诛。拨帑银一百二十万解西征粮台。戊寅，赈福州水灾。壬午，懿旨以皇上万寿值斋戒期，更定六月二十六日行庆贺礼，著为令。山西大旱，巡抚曾国荃请颁扁额为祷。以非故事，不许。谕曰：“祷惟其诚，当勤求吏治，清理庶狱，以迓和甘。”
　　六月戊子，诏工噶仁青之子罗布藏塔布克甲木错即作为达赖喇嘛之呼毕勒罕，毋庸掣瓶。辛卯，广东北江堤决，连州大水，诏赈抚灾民。戊戌，先是穆宗祔庙位次，懿旨命大臣会议，醇亲王复请定久远至计，少詹事文治，鸿胪寺卿徐树铭、少卿文硕，内阁侍读学士锺佩贤、司业宝廷并有陈奏。至是，仍命王大臣等详议以闻，并命李鸿章妥议。丙午，以灾祲叠见，诫臣工修省。庚戌，上万寿，御乾清宫受贺。
　　秋七月丁巳，拨海防经费助山西赈。己未，惇亲王等议上穆宗帝后神牌位次，请于太庙中殿东西各四楹，遵道光初增奉先殿后殿龛座，修葺改饰，并从醇亲王请，自今以往，不援百世不祧之例。戊辰，免江宁、上元等县被灾额赋十之三。己巳，留京饷漕折银赈河南饥。
　　八月丁亥，谕各省修农田水利。壬辰，拨天津练饷十万济山西赈。甲午，免台湾同治十年供粟及糯米易穀。庚子，谕刘坤一等整顿广东捕务。戊申，拨银四十万赈山西、河南灾，并留江安漕粮输山西、河南各四万石备赈。
　　九月甲寅，罗田匪首陈子鰲伏诛。戊午，命前侍郎阎敬铭往山西查赈。己未，申禁山西种罂粟，改植桑、棉。辛酉，拨山东冬漕各八万石续赈山西、河南灾。甲子，予汉儒河间献王刘德从祀文庙。乙丑，诏求直言。丁卯，命李鹤年往河南查赈。戊辰，减缓山西、河南应协西征军饷。庚辰，加赈祥符等县灾民口粮。辛巳，赈兴化府属风灾。
　　冬十月壬辰，赈三姓雹灾。庚子，谕各省安抚转徙饥民。甲辰，免三姓被灾银穀。加赈阳曲等县灾民口粮。乙巳，增设内城粥厂。庚戌，刘锦棠进复喀喇沙尔、库车两城，寻复阿克苏及乌什城。
　　十一月癸丑，诏戒各部院玩愒因循。乙卯，开山东运漕新河。丁巳，谕督、抚、府尹讲求吏治。
　　十二月辛卯，缓赫哲贡貂。庚子，豫免山西、河南被灾州县来岁粮。
　　是冬，连祈雪。拨来年江、鄂漕米凡十二万石赈山西，发帑金赈陕西。
　　是岁，山、陕大旱，人相食。
　　四年戊寅春正月辛未，赈河南饥。命郭嵩焘兼出使法国大臣。西军复叶尔羌、喀什噶尔，和阗回众降。己卯，谕各省清理词讼。
　　二月辛巳朔，修成都都江堰。壬午，谕兴北方水利。乙酉，命署兵部左侍郎王文韶为军机大臣。庚寅，谕举州县能实行荒政者。壬辰，新疆平，匪首白彦虎遁入俄罗斯。论功，进左宗棠二等侯，刘锦棠二等男，予提督余虎恩等世职有差。甲午，谕清庶狱。丁酉，赈呼兰灾。己亥，下诏罪己。赈山西、河南饥。丙午，瘗灾地遗骸。庚戌，免侯官被水丁粮。
　　三月甲寅，谕被灾各省试行区田法。壬申，赈直隶饥，拨察哈尔牧群马三千匹给贫民耕作。甲戌，谕内务府，减经费，除浮冒。戊寅，英桂致仕。是月，河南雨。
　　四月壬午，沈葆桢请罢武科，斥之。壬辰，赈广东风灾。
　　五月庚戌朔，谕直省广植桑、茶。命载龄为体仁阁大学士，管工部事，全庆以刑部尚书协办大学士。辛未，以崇厚为出使俄国大臣。
　　六月丙戌，免陕西逋赋。庚寅，严私铸禁。甲午，赈台湾风灾。庚子，谕刑部严定州县侵赈罪。
　　秋七月乙卯，云南官军复耿马土城。辛未，命礼部右侍郎王文韶、顺天府府尹周家楣在总理各国事务衙门行走。壬申，严命案延玩处分。甲戌，以曾纪泽为出使英法大臣。丁丑，免平阳、蒲、解、绛今岁秋赋。是月，赈金、衢、严等府，浮梁等县水灾。
　　八月己卯，永定河决。丙戌，沁河决。戊子，赈崇安、浦城水灾。
　　九月丁巳，谕东南疆吏豫救水患，清釐保甲，防会匪煽惑灾民。癸亥，赈山西旱，免阳曲等县逋赋，及徐沟等县秋粮。戊辰，赈蓝田水灾。丙子，修樊口江堤。
　　冬十月壬午，广西在籍总兵李扬才叛，命冯子材剿之。免通、海各处，淮安四卫逋赋并杂课。丁亥，赈濮、范、寿阳水灾。癸巳，沁河复决。赈奉天水灾。乙未，北新仓火。戊戌，台湾后山加礼宛等社就抚，缚献番目，诛之。免贵州被兵新旧额赋。
　　十一月丙辰，修北运河堤。辛酉，白彦虎寇边，刘锦棠击败之。癸亥，李扬才踞越南长庆，杨重雅剿之。己巳，诏督抚整躬率属。责军机大臣勿避嫌怨，院部大臣力戒因循。甲戌，冬至，祀天于圜丘。乙亥，停朝贺。
　　十二月己丑，诏永罢捐输事例。
　　是岁，免仁和盐场逋课者二。朝鲜、廓尔喀入贡。
　　五年己卯春正月乙巳朔，停筵宴。乙丑，申谕停筹饷捐例。修高淳堤。辛未，赈山西饥。
　　二月壬午，吉州知州段鼎耀以吞赈处斩。癸未，诏复河运。甲午，谕山西清理荒田，编审丁口，均差徭。己亥，梓宫奉安山陵，禁有司科派扰累。赈文安等州县水灾。
　　三月丙午，贼目锺万新与李扬才合犯宣光，冯子材会师越南击之。壬子，免梓宫所过大兴、通、三河、蓟、遵化额赋。庚申，颁吉咙呼图克图敕书，并赉哈达、蟒缎。布鲁特回酋合安集延贼酋寇边，刘锦棠败之。乙丑，奉两宫皇太后谒东陵。己巳，谒昭西、孝东诸陵。庚午，葬穆宗于惠陵，孝哲后祔。癸酋，至自东陵。
　　闰三月乙亥，穆宗神主祔太庙，颁诏天下。丁亥，李扬才踞者岩。己丑，修襄阳、沔阳、天门江堤。庚寅，吏部主事吴可读于东陵仰药自尽，遗疏请豫定大统。懿旨，王大臣等集议以闻。乙未，命三品卿衔李凤苞为出使德国大臣。
