<!-- { "loadSidebar": true } -->
　　尝谒孙奇逢，执弟子礼。奇逢恨得之晚，以圣贤相敦勉。自是始闻天人性命之旨，究心理学，不复为诗。顺治十七年，诏郡县举孝行，有司以涵光应，力辞之。再举隐逸之士，坚辞不就。尝自悔为名累，谢绝交游。晚年取诸儒语录昕夕研究。作性习图、义利说及荆园小语、进语诸书。尝曰：“主静不如主敬，敬，自静也。硃、陆同適於道，硃由大路，虽迟而稳；陆由便径，似捷而危：在人自择耳。”奇逢谓其苦心积虑，阅历深而动忍熟。裔介则赞之曰：“年少文坛，老来理路，圣贤之所谓博文而约礼也。”其推重如此。康熙十六年，卒，年五十九。
　　涵光又解琴理。书法颜鲁公，尤工汉隶。间作山水木石，落落有雅致。著有聪山诗集八卷，文集四卷，说杜一卷。
　　盖，字覆舆。明亡后，谢诸生，悲吟侘傺，遂成狂疾。尝游齐、晋、楚、豫间，归自闭土室中，虽妻子不得见。唯涵光、岳至则延入，谈甚洽。其诗哀愤过情，恆自毁其稿。卒后，涵光为刊遗诗，曰柿叶集。
　　岳，字宗山，鸡泽人。举人。京师陷，入西山，与其弟渊谋举义。事泄，渊被害，岳匿涵光家得免。其为诗自魏、晋以下屏不观，尤不喜律诗，所作唯古体，莽莽然肖其为人。有留耕堂集。
　　吴嘉纪，字宾贤，泰州人。布衣。家安丰盐场之东淘。地滨海，无交游。自名所居曰陋轩。贫甚，虽丰岁常乏食。独喜吟诗，晨夕啸咏自適，不交当世。郡人汪楫、孙枝蔚与友善，时称道之，遂为王士祯所知。尤赏其五言清冷古淡，雪夜酌酒，为之序，驰使三百里致之。嘉纪因买舟至扬州谒谢定交，由是四方知名士争与之倡和。
　　嘉纪工为危苦严冷之词，尝撰今乐府，凄急幽奥，能变通陈迹，自为一家。所著陋轩集多散佚，友人复裒集之为四卷。其诗风骨颇遒，运思亦复劖刻。由所遭不偶，每多怨咽之音，而笃行潜修，特为一时推重云。
　　徐波，字元叹，吴县人。少任侠。明亡后，居天池，构落木菴，以枯禅终。诗多感喟，虞山钱谦益与之善，赠以诗，颇推重之。有谥箫堂、染香菴等集。
　　钱谦益，字受之，常熟人。明万历中进士，授编修。博学工词章，名隶东林党。天启中，御史陈以瑞劾罢之。崇祯元年，起官，不数月至礼部侍郎。会推阁臣，谦益虑尚书温体仁、侍郎周延儒并推，则名出己上，谋沮之。体仁追论谦益典试浙江取钱千秋关节事，予杖论赎。体仁复贿常熟人张汉儒讦谦益贪肆不法。谦益求救於司礼太监曹化淳，刑毙汉儒。体仁引疾去，谦益亦削籍归。
　　流贼陷京师，明臣议立君江宁。谦益阴推戴潞王，与马士英议不合。已而福王立，惧得罪，上书诵士英功，士英引为礼部尚书。复力荐阉党阮大铖等，大铖遂为兵部侍郎。顺治三年，豫亲王多铎定江南，谦益迎降，命以礼部侍郎管秘书院事。冯铨充明史馆正总裁，而谦益副之。俄乞归。五年，凤阳巡抚陈之龙获黄毓祺，谦益坐与交通，诏总督马国柱逮讯。谦益诉辨，国柱遂以谦益、毓祺素非相识定谳。得放还，以箸述自娱，越十年卒。
　　谦益为文博赡，谙悉朝典，诗尤擅其胜。明季王、李号称复古，文体日下，谦益起而力振之。家富藏书，晚岁绛云楼火，惟一佛像不烬，遂归心释教，著楞严经蒙钞。其自为诗文，曰牧斋集，曰初学集、有学集。乾隆三十四年，诏毁板，然传本至今不绝。
　　龚鼎孳，字孝升，合肥人。明崇祯七年进士，授兵科给事中。李自成陷都城，以鼎孳为直指使，巡视北城。及睿亲王至，遂迎降，授吏科给事中。改礼科，迁太常寺少卿。顺治三年，丁父忧，请赐恤典。给事中孙自龄疏言：“鼎孳辱身流贼，蒙朝廷擢用，曾不闻夙夜在公，惟饮酒醉歌，俳优角逐。闻讣仍复歌饮留连，冀邀非分之典，亏行灭伦，莫此为甚！”部议降二级。寻遇恩诏获免，累迁左都御史。
　　先是大学士冯铨被劾，睿亲王集科道质讯。鼎孳斥铨阉党，为忠贤义兒。铨曰：“何如逆贼御史？”鼎孳以魏徵归顺太宗自解，王笑曰：“惟无瑕者可以戮人。奈何以闯贼拟太宗！”遂罢不问。坐事降八级调用，补上林苑丞，旋罢。康熙初，起左都御史，迁刑部尚书。卒，谥“端毅”。乾隆三十四年，诏削其谥。
　　鼎孳天才宏肆，千言立就。世祖在禁中见其文，叹曰：“真才子也！”尝两典会试，汲引英隽如不及。硃彝尊、陈维崧游京师，贫甚，资给之。傅山、阎尔梅陷狱，皆赖其力得免。临殁，以徐釚嘱梁清标曰：“负才如虹亭，可使之不成名耶？”釚后以清标荐试鸿博，入史馆。自谦益卒后，在朝有文藻负士林之望者，推鼎孳云。著有定山堂集。
　　吴伟业，字骏公，太仓人。明崇祯四年进士，授编修。充东宫讲读官，再迁左庶子。弘光时，授少詹事，乞假归。顺治九年，用两江总督马国柱荐，诏至京。侍郎孙承泽、大学士冯铨相继论荐，授秘书院侍讲，充修太祖、太宗圣训纂修官。十三年，迁祭酒。丁母忧归。康熙十年，卒。
　　伟业学问博赡，或从质经史疑义及朝章国故，无不洞悉原委。诗文工丽，蔚为一时之冠，不自标榜。性至孝，生际鼎革，有亲在，不能不依违顾恋，俯仰身世，每自伤也。临殁，顾言：“吾一生遭际，万事忧危，无一时一境不历艰苦。死后敛以僧装，葬我邓尉、灵岩之侧。坟前立一圆石，题曰‘诗人吴梅村之墓’。勿起祠堂，勿乞铭。”闻其言者皆悲之。著有春秋地理志、氏族志，绥寇纪略及梅村集。
　　曹溶，字鉴躬，嘉兴人。明崇祯十年进士，官御史。清定京师，仍原职。寻授顺天学政。疏荐明进士王崇简等五人，又请旌殉节明大学士苑景文、尚书倪元璐等二十八人，孝子徐基、义士王良翰等及节妇十馀人。试竣，擢太仆寺少卿。坐前学政任内失察，降二级。久之，稍迁左通政，上言：“通政之官职在纳言，请嗣后凡遇挟私违例章疏即予駮还，仍许随事建议。”又言：“王师入关，各处驻兵，乃一时权宜。今当归并於盗贼出没险阻之地，则兵不患少。其閒散无事之兵，遇缺勿补，遇调即遣，则饷不虚糜。且当裁提镇，增副将，以专责成。”又言：“诸司职掌无成书，请以近年奉旨通行者，参之前朝会典，编为简明则例，以重官守。”擢左副都御史。疏请时御便殿，召大臣入对，赐笔札以辨其才识，有切中利弊者，即饬力行，勿概下部议，帝并嘉纳。擢户部侍郎，出为广东布政使，降山西阳和道。康熙初，裁缺归里。十八年，举鸿博，丁忧未赴，学士徐元文荐修明史。又数年，卒，有倦圃诗集。
　　宋琬，字玉叔，莱阳人。父应亨，明天启中进士。令清丰，有惠政，民为立祠。崇祯末殉节，赠太仆寺卿。
　　琬少能诗，有才名。顺治四年进士，授户部主事，累迁吏部郎中。出为陇西道，过清丰，民遮至应亨祠，款留竟日，述往事至泣下。琬益自刻厉，期不坠先绪。调永平道，又调宁绍台道，皆有绩。十八年，擢按察使。时登州于七为乱。琬同族子怀宿憾，因告变，诬琬与于七通，立逮下狱，并系妻子。逾三载，下督抚外讯。巡抚蒋国柱白其诬，康熙三年放归。十一年，有诏起用，授四川按察使。明年，入觐，家属留官所。值吴三桂叛，成都陷，闻变惊悸卒。
　　始琬官京师，与严沆、施闰章、丁澎辈酬倡，有“燕台七子”之目。其诗格合声谐，明靓温润。既构难，时作凄清激宕之调，而亦不戾於和。王士祯点定其集为三十卷。尝举闰章相况，目为“南施北宋”。殁后诗散佚，族孙邦宪缀辑之为六卷。
　　沆，字子餐，馀杭人。顺治十二年进士，官至户部侍郎。性退让，或讥弹其诗，辄应时改定。有皋园集。
　　施闰章，字尚白，号愚山，宣城人。祖鸿猷，以儒学著。子姓传业江南，言家法者推施氏。
　　闰章少孤，事叔父如父。从沈寿民游，博综群籍，善诗古文辞。顺治六年进士，授刑部主事，以员外郎试高等。擢山东学政，崇雅黜浮，有冰鉴之誉。秩满，迁江西参议，分守湖西道。属郡残破多盗，遍历山谷抚循之，人呼为施佛子。尝作弹子岭、大阬叹等篇告长吏，读者皆曰：“今之元道州也。”尤崇奖风教，所至辄葺书院，会讲常数百人。新淦民兄弟忿戾不睦，一日闻讲礼让孝弟之言，遂相持哭，诣堦下服罪。峡江患虎，制文祝之，俄有虎堕深堑，患遂绝。岁旱，祷雨辄应。康熙初，裁缺归。民留之不，得，乃醵金创龙冈书院祀之。初，闰章驻临江，有清江环城下，民过者咸曰：“是江似使君。”因改名使君江。及是倾城送江上，又送至湖。以官舫轻，民争买石膏载之，乃得渡。十八年，召试鸿博，授翰林院侍讲，纂修明史，典试河南。二十二年，转侍读，寻病卒。
　　闰章之学，以体仁为本。置义田，赡族好，扶掖后进。为文意朴而气静，诗与宋琬齐名。王士祯爱其五言诗，为作摘句图。士祯门人问诗法於闰章，闰章曰：“阮亭如华严楼阁，弹指即见。予则不然，如作室者，瓴甓木石，一一就平地筑起。”论者皆谓其允。著有学馀堂集、矩斋杂记、蠖斋诗话，都八十馀卷。
　　闰章与同邑高咏友善，皆工诗，主东南坛坫数十年，时号“宣城体”。
　　咏，字阮怀。幼称神童。祖维岳，知兴国州，清介无长物。咏食贫励学，屡踬名场，年近六十，始贡入太学。词科之举，咏与焉，授检讨。闰章称其讨优入古人。兼工书画，有遗山堂、若岩堂集。
　　时同举鸿博又有泰州邓汉仪，字孝威。以年老授中书舍人。亦工诗。游迹所至，辄以名集，逐年编纪，凡七集。诗家咸推重之。
　　王士禄，字子底，济南新城人。少工文章，清介有守。弟士祜、士祯从之学诗。士祯遂为诗家大宗，官尚书，自有传。士禄，顺治九年进士。投牒改官，选莱州府教授，迁国子监助教，擢吏部主事。康熙二年，以员外郎典试河南，磨勘罣吏议下狱。久之得雪，免归。居数年，起原官。学士张贞生、御史李棠先后建言获咎，力直之，人以为难。寻又免归。母丧，以毁卒，年四十有八。其文去雕饰，诗尤閒澹幽肆。有西樵、十笏山房诸集。
　　士祜，字子测。十岁时，客或疑焦竑字弱侯何耶？坐客未对，即应声曰：“此出考工记，‘竑其幅广以为之弱’也。咸惊其夙慧。康熙初，第进士，未仕卒。士祯辑其诗为古钵山人遗集。
　　当是时，山左诗人王氏兄弟外，有田雯、颜光敏、曹贞吉、王苹、张笃庆、徐夜皆知名。
