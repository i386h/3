<!-- { "loadSidebar": true } -->
　　西安府：冲，繁，疲，难。巡抚，布政、提学、提法三司，盐法、巡警、劝业三道，提督，将军，副都统驻。明，领州六，县三十一。雍正三年，升商、同、华、耀、乾、邠为直隶州，割县十七他属。十三年，耀及同官还旧属，白水改隶同州。乾隆四十七年，置孝义。嘉庆五年，置宁陕。东北距京师二千六百五十里。广三百五里，袤四百三十八里。北极高三十四度十六分。京师偏西七度三十二分。领二，州一，县十五。长安冲，繁，疲，难。倚。府西偏。西北：龙首山。西南：清华、圭峰。南：终南山，横亘长安、咸宁、鄠、盩厔四县境。渭水自西迳县北，东入咸宁。西南：潏水，歧为二：一，西南合镐水为东交河，沣水东北流来会，又北经咸阳入渭；一，北流为皁河，折东经咸宁入渭。南有漕渠。又西南有通济渠。镇三：杜角、秦杜、三桥。主簿驻斗门。行宫，城内。光绪二十六年，德宗西幸，改旧抚署驻焉。咸宁冲，繁，疲，难。倚。府东偏。南：乐游、少陵原。渭水迳县北而东，灞水、浐水自东北合注之。又东迳高陵入临潼。潏水即漕水，一名皁水，出东南石鳖谷。其西镐水自宁陕入，右合白石、小库诸水，左合梗梓水，入长安。明秦籓城在府城东北隅、县治北。顺治六年，改建满城，将军、都统驻。县丞旧自灞桥移尹家卫，改驻县北草滩。灞桥、渭桥、鸣犊三镇。驿一：京兆。咸阳冲，繁，难。府西北五十五里。北：毕原。东：鲜原。东南：高阳。西南：短阴。南：渭水自兴平入，纳泥渠水，东北会二沣水为鸡心滩，东入长安。东北：泾水，东入泾阳。镇四：高桥、窑店、北贺、马庄。驿一：渭水。兴平冲，繁。府西百里。西：马嵬坡。北：黄山。渭水自武功入，左纳清黑、夹逮诸水，合新开河，东入咸阳。县丞驻张店。镇二：马村、桑家。驿一：白渠。临潼冲，繁，难。府东北六十里。东南：骊山，有温泉。北：普陀原。东：鸿门坂。西南：坑儒谷。渭水自咸宁入，迳县北，石川河合清谷水南流注之。西有潼水，东有戏水、零水，均北流注之，东入渭南。县丞驻关山镇。镇五：新丰、零口、交口、广阳、栎阳。驿一：新丰。高陵简。府东北七十里。西：降鹤山。南：奉政原。西南：渭自咸宁缘界迳鹿苑原，左合泾水，又东缘临潼界入之。西北：白渠自泾阳入，播为二，曰昌运，曰高望。西南有毗沙镇。鄠繁，难。府西南七十里。东南：紫阁峰。南：圭峰。东南：终南山。北有渭水自兴平入，入咸阳。东南：沣水自长安缘界入，会涝水。涝水出县南，合渼波水，东北入咸阳，注渭。镇四：秦渡、赵王、涝店、大王。蓝田简。府东南九十里。北：横岭。南：秦岭、七盘、峣山、蕢山。东：蓝田山，有关。灞水出县东倒回谷，即蓝田谷，迳南境，纳蓝水、輞水，迳城南，又西北合土胶河、猗水、注水，入咸宁。浐水出南山土门谷，西北流，为焦戴河，合汤谷水，均入咸宁。镇三：蓝桥、焦戴、新街。泾阳冲，繁，难。府西北七十里。北：嵯瓘山。西北：甘泉、仲山。泾水自醴泉缘界入，迳城南，东南入高陵。北：冶谷水自淳化入，会清水，入三原。西北：龙洞渠，迳县北，歧为三：曰北白渠，入三原；中白渠，入高陵，下白渠，流数里伏。又有冶清渠。冶峪，县丞驻。镇六：永乐、临泾、石桥、云阳、孟店、王桥。三原冲，繁，难。府北九十里。北：浮山。西北：嵯瓘、尧山。浊谷水自耀入，曰楼底河，东流，散入各渠。赵氏河即涧谷水，自富平错入，仍入富平。清谷水自耀入，西北入泾阳，复经西境，合冶谷水，贯流南北二城中，东南入高陵。镇四：陂西、王店、楼底、西阳。学政驻所。驿一：建忠。盩厔繁，难。府西南百六十里。南：秦岭。东南：石楼。西南：安乐山。西：骆谷。竹谷水北缘郿界，仍迳清化入，一曰西清水河，合车谷、稻谷诸水，入武功注渭。渭水迳县北而东，西南有黑水，即芒水，北流注之，又东入兴平。东南：甘水亦北入兴平。县丞驻祖菴。镇五：终南、尚村、哑柏、清化、临川。渭南冲，繁，难。府东北百四十里。西南：石鼓。南：倒虎山。西：马峪，泠水出，合驹兒岭水，西北入临潼注渭。渭水合杜化谷水，迳城北，古白渠在焉。西水，东赤水，俱北注之，又东入华州。县丞驻下邽。镇二：赤水、田市。驿一：丰原。富平繁，疲，难。府东北百二十里。西北：檀山、天乳、土门。西南：荆山。东北：频山。石川河即漆沮，自耀入，下流自西北受金定河，一名赵氏河，即涧谷水，东南入临潼。县丞驻美原镇。又东北，道贤镇。醴泉冲。府西北百二十里。北：武将山。东北：九嵕山、芳山。泾水自永寿入，东北甘河自县北东流注之，东南入泾阳。镇二：叱千、甘北。驿一：张店。同官简。府东北百八十里。明属西安府。雍正三年改属耀州。十三年还属。西南：白马、铁龙。北：女回。又神女峡内有金锁关。东：漆水出北高山，至城北，合同官川及雄同、雷平川，西南流，西有沮水，南流，俱入耀州。东北：大小石磐山水合北入宜君。其南乌泥川，东入蒲城。驿一：漆水。耀州简。府东北百三十三里。明属西安府。雍正三年升直隶州。十三年仍为州，还属。东北：五台山、磬玉。北：木门、大唐。西北：牛耳山。沮水上源姚渠川自宜君入，合银耳坪、太子石水杨秀川，为宜君水，南合胡思泉，为沮水，东南迳城西，又东，左会漆水，入富平。涧谷山、清谷水、浊谷水均出西北，南入三原。镇四：小丘、柳林、照金、庙湾。驿一：顺义。孝义繁，难。府东南二百四十里。乾隆四十七年，析咸宁、蓝田、镇安三县地置，设同知驻孝义川。嘉庆七年移驻旧县关，即今治。北：秦岭。东：大顶山。西南：车轮、天书。大峪河一名乾祐河，即柞水，出西北大峪岭，西南流；东北金井河即甲水，东流；东社川河，东南流；西北洵河，南流：俱入镇安。宁陕繁，难。府南五百二十里。明正德十六年，设柴家关、五郎坝二巡司。顺治中废。乾隆四十八年，移西安府水利通判驻五郎关。嘉庆五年，析长安、盩厔、洋、石泉、镇安五县地置，改设同知。东北：秦岭。北：万华山、子午谷。南：五台山。洵河出纱罗岭，西南至江口，左合江河，又南至孝义，澧河、日河并从之。西北：甘泉砭，文水出，汇东谷、西河诸水，屈西南入洋，蒲河从之。北：要竹岭，长安河出，南迳城东，合东河、堤坪河入石泉。有四亩地、五郎关汛。主簿驻江口，嘉庆七年自长安斗门镇移此。四亩地巡检，嘉庆十三年移驻新城，十八年废。
　　同州府：冲，繁，难。隶潼商道。明，同州属西安府，领县五。雍正三年，升直隶州。十三年升府，置附郭县。耀、白水还隶，又降华州暨所属之华阴、蒲城、潼关来隶。乾隆十二年，潼关升。西南距省治二百四十里。广一百八十八里，袤二百九十里。北极高三十四度五十分。京师偏西六度三十七分。领一，州一，县八。大荔繁，疲，难。倚。雍正十三年以同州地改置。西：黄堆山。北：商颜。南：沙苑。洛水自蒲城缘界迳其西，折东南至船舍渡入，迳西南，东流，渭水迳南界，东北流，并入朝邑。县丞驻羌白镇。又坊头、船舍、潘驿三镇。朝邑繁，难。府东三十里。明隶西安府。雍正三年来属。黄河自郃阳入，迳东境而南，受金水，至赵渡南之望仙观，为洛水入河故道。光绪三十四年，洛徙，至赵渡入之。又南三河口，渭水自大荔入，东北流注之，折东入潼关。主簿驻大庆关。有两女、太奇、赵渡三镇。郃阳难。府东北百十里。明隶西安府。雍正三年来属。西北：梁山。东北：方山。黄河自韩城入，缘东界而南，受百良水。徐水西北、金水东南流，俱入朝邑。古洽水，亦瀵水，亦西南入朝邑。西北：大峪水，自澄城缘界，屈南仍入之。镇五：百良坊、甘井、王村、黑地、路井。澄城简。府北百里。明隶西安府。雍正十年来属。北：界头山、将军。西北：壶梯、云门山。西：洛水，受甘泉水，即县西河，南入蒲城。东大谷河，南缘郃阳界从之。镇九：寺头、业善、韦庄、交通、窑头、王庄、冯原、塔冢、良辅。韩城难。府东北二百二十里。明隶西安府。雍正三年来属。东北：龙门山。西北：梁山。西南：韩原，即少梁。黄河缘东北自宜川入，合洽户川，屈南得龙门口，禹迹存焉，南至官渡，合沮水及芝川，又南入郃阳。西北：神道岭汛。薛峰、昝村二镇。华州冲。府南百八十里。明隶西安府。雍正三年升直隶州。十三年仍为州，来隶。西南：五龙。南：少华山。渭水自渭南入，迳北境而东，纳州南诸谷水，东北入华阴。镇七：罗纹、柳子、台头、王宿、瓜坡、高唐、江村。驿一：华山。华阴冲，繁。府南百六十里。明隶西安府。雍正三年改属华州，十三年来属。南：太华山，即西岳。河水自朝邑入。西北：渭水自华缘界合沈水，又东合敷水、黄酸水，诸谷水并注焉，又东入于河。镇三：华岳、泉店、敷水。蒲城疲，繁，难。府西八十里。明隶西安府。雍正三年改属华州，十三年来隶。北：尧山，一名浮山。西北：丰山，一名苏愚山。东北：金粟山。洛水自白水入，迳避难堡，左纳甘泉水，合大峪河，入大荔。东北：永丰汛。镇十：常乐、石表、渭原、孝同、兴市、武店、汉底、车渡、荆桃、高阳。白水简。府西北百三十里。明隶西安府。雍正三年改属耀州，十三年来属。东北：黄龙山。西北：秦山。洛水自宜春入，受铁牛河，经县北，受孔走河，又东南白水，即南河水，自南境东流注之，又南入蒲城。镇十：冯雷、西故、南河、雷村、新村、新窑、铁牛、雷衙、武庄、孔走。潼关冲，繁，难。府东南百里。潼关道治所。明置潼关卫。雍正二年废。四年置潼关县，属华州，十三年来隶。乾隆十二年升。东：麒麟山。西：凤山，倚以为城。黄河自华阴入，迳北，潼水自南贯城北流注之，东入河南阌乡。巡司兼司狱驻风陵渡。驿一：潼关。
