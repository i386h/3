<!-- { "loadSidebar": true } -->
　　奎勋，字聚侯，世楷子也。少随葇京师，以学行为公卿所推重，顾久困诸生中。康熙末，年几六十，始成进士，授检讨，充明史纂修官。匄疾归，主广西秀峰书院。奎勋笃於经学，忘饥渴寒暑。著陆堂易学，谓说卦一篇，足该全易。其诗学与明何楷诗世本古义相近。尚书说，惟解伏生今文二十八篇、戴礼绪言，纠正汉人穿凿附会之失。春秋义存录，则凡经、传、子、纬所载孔子语尽援为据，力主春秋非以一字褒贬。奎勋说经务新奇，使听者忘倦。最后撰古乐发微，未成而卒。
　　庞垲，字霁公，任丘人。生有至性。七岁时，父缘事被逮，母每夕祷天。垲即随母泣拜，无或间也。稍长，工为文。康熙十四年举人，试鸿博，授检讨，分修明史。明都御史某谄附魏忠贤，其裔孙私餽金，匄阉党传讳其事勿书，力拒之。大考降补中书，洊擢户部郎中，出知建宁府。浦城民以令严苛激变，夜焚册局，杀吏胥，罢市，令惧而逃。垲闻变即驰至浦城，集士民明伦堂，晓喻祸福，戮一人而事定。民感其德，立书院祀之。九仙山多盗，至掠人索赎。掩捕数十人，境内帖然。未几，告归。
　　垲嗜吟咏，与同里边汝元以诗学相劘切。其所作醇雅，以自然为宗。有丛碧山房集。
　　汝元子连宝，字赵珍。世其家学。以诸生贡成均，廷试第一。应乾隆元年博学鸿词科，不中选。十四年，复荐经学，辞不赴。或劝之行，曰：“吾自审不能如汉伏胜、董仲舒，安敢幸取哉？”著有随园集。
　　陆圻，字丽京，钱塘人。少与弟堦、培以文学、志行见重於时，称曰“三陆”。所为诗号西陵体。性颖异，善思误书。尝读韩非子“一从而咸危”，曰：“是‘一徙而成邑’也。”戏令他人射覆，不得，惟弟廷中之。平生不喜言人过，有语及者，辄曰：“吾与汝，姑自淑。”庄廷鑨史祸作，圻坐逮。以先尝具状自陈，事得白，叹曰：“今幸得不死，奈何不以馀年学道耶！”亲殁，遂弃家远游，不知所终。子寅，成进士。往来万里，寻父不得，竟悒悒以死，时称其孝。培死甲申之难。
　　丁澎，字飞涛，仁和人。有隽才。嗜饮，一石不乱，弟景鸿、溁并能文，时有“三丁”之目。澎，顺治十二年进士，官礼部郎中。尝典河南乡试，得一卷奇之。同考请置之乙，澎曰：“此名士也！”榜发，乃庐阳李天馥，出语人曰：“吾以世目衡文，几失此士。”坐事谪居塞上五载，躬自饭牛，吟啸自若。所作诗多忠爱，无怨诽之思。有扶荔堂集。
　　先是陈子龙为登楼社，圻、澎及同里柴绍炳、毛先舒、孙治、张丹、吴百朋、沈谦、虞黄昊等并起，世号“西泠十子”。
　　绍炳，字虎臣。在十子中文名最著。持躬尤端谨。有省轩集。
　　先舒，字稚黄。尝从刘宗周讲学。其诗音节浏亮，有七子馀风。著思古堂集。
　　治，字宇台。笃友谊，陆培死，以孤女讬为择婿，得吴任臣。及立嗣，又以甥女嫁焉。有鉴菴集。
　　丹，字纲孙。美须髯。淡静不乐交游，而嗜山水。其诗悲凉沉远，曰秦亭集。
　　百朋，字锦雯。以举人令南和，有异政，百姓祠祀之。有襆庵集。
　　谦，字去矜。工诗，初喜温、李，后乃循汉、魏以窥盛唐。有东江草堂集。谦与绍炳、先舒皆精韵学。绍炳作古韵通，先舒作韵学通指、南曲正韵，谦作东江词韵。陆圻叹曰：“恨孙偭、周德清曾无先觉。”
　　黄昊，字景明。十岁即善属文。薄柳州乞巧，更作辞巧文，识者知其远到。康熙中举人，终教谕。
　　孙枝蔚，字豹人，三原人。少遭闯贼乱，结邑里少年击贼，堕坎埳，幸不死。乃走江都，习贾，屡致千金，辄散之。既乃折节读书，僦居董相祠，高不见之节。王士祯官扬州，以诗先，遂定交，称莫逆焉。时左赞善徐乾学方激扬士类，才俊满门，枝蔚弗屑也。以布衣举鸿博，自陈衰老，乞还山，遂不应试，授内阁中书。著溉堂集，诗词多激壮之音，称其高节。
　　李念慈，字屺瞻，泾阳人。顺治十五年进士，以河间府推官改知新城县。坐逋赋罢。会有荆襄之役，叙运饷劳，再起，补天门。与枝蔚同举鸿博，试不中选。喜游，好吟咏。有谷口山房集。施闰章称其雄爽之气勃勃眉宇，盖秦风而兼吴、楚者。
　　丁炜，字瞻汝，晋江人。诸生。工诗，有吏才。顺治十二年，定远大将军济度统师取漳州，诏便宜置郡县吏，得试士幕下，拔炜第一。授漳平教谕，迁知直隶献县，内擢户部主事。时议税闽盐，炜力陈不可，事得寝。由郎中出为赣南分巡道。闽人佃赣者乘乱劫略，号“田贼”，捕治之，民情大洽。迁湖北按察使，脱重囚为盗诬者二十馀人於狱。寻坐事谪官，居武昌，未发，武昌卒夏包子作乱，胁使署。巡抚以死拒，东走安庆，乞师巡抚杨素蕴。事平，降补知府云南。会素蕴移抚湖广，以炜事闻，复按察职。俄以疾归。
　　炜论诗，以为诗贵合法，然法胜则离；贵近情，然情胜则俚。故其为诗，力追三唐、汉、魏。无诡薄之失。有问山集。
　　林侗，字同人，闽人也。县贡生。喜金石。卒，年八十八。弟佶，字吉人。康熙五十二年进士，官中书，工楷法。文师汪琬，诗师陈廷敬、王士祯。此三人集皆佶手缮付雕，精雅为世所重。家多藏书，徐乾学辑经解，硃彝尊选明诗，皆就传钞。有朴学斋集。
　　黄任，字莘田，永福人。工书。口辩若悬河。有砚癖，以举人令四会，罢官归，惟砚石压装。诗清新刻露，有香草斋集。乾隆二十七年，重宴鹿鸣。卒，年八十馀。
　　郑方坤，字则厚，建安人。雍正元年进士。为令邯郸，屡擢至山东兗州知府。时禁人口出海，抵奉天而未入籍者，悉勒还本土。方坤適知登州，以为司牧者但当严奸宄之防，不得闭其谋生之路，为白大吏，弛其禁。调武定，能尽心赈务。兗州饥，复移治之。方坤记诵博，诗才凌厉，与兄方城齐名。有蔗尾集，又著经稗、五代诗话、全闽诗话、国朝诗人小传。
　　黄与坚，字廷表，太仓人。幼有奇慧，八岁，酷好唐人诗，录小本，怀袖中讽诵之。已而究心经术，遍读周、秦古书。性落落，与人交有终始。顺治十六年进士，后举鸿博，授编修，迁赞善，分修明史及一统志。寓居委巷，寂寞著书，如穷愁专一之士。有忍菴集。
　　吴伟业选“娄东十子”诗，以与坚为冠。十子者，周肇、许旭、王撰、王摅、王昊、王揆、王忭、王曜升、顾湄也。肇诗曰东冈集，旭曰秋水集，撰曰三馀集，摅曰芦中集。
　　昊，为世贞后，有文藻，下笔如宿构。康熙十八年，召试，授官正字。所著曰硕园集。揆，顺治中进士，所著曰芝廛集。忭曰健菴集，曜升曰东皋集。
　　湄，字伊人，亦太仓人。事母以孝闻，父梦麟，长於毛、郑之学，湄传其业。尤工诗，清丽婉约，陈瑚以为过元人。其诗曰水乡集。
　　吴雯，季天章，蒲州人，原籍辽阳。父允升，任蒲州学政，卒官，遂家焉。雯少朗悟，记览甚博，尤长於诗。游京师，父执刘体仁、汪琬皆激赏之。王士祯目为仙才。尝与叶方霭同直，诵其警句，方霭下直即趋访，名大噪。大学士冯溥出扇索诗，雯大书二绝句答之，其坦率类是。卒以不遇，不悔也。试鸿博不中选。后居母忧，以毁卒。雯著莲洋集，诗体峻洁，有其乡人元好问之风。据名山记莲洋村在华岳下，取以名集。
　　陶季，宝应人。初名澂，字季深，以字行，复去其一，称曰陶季。负异才，锋颖踔厉。游燕、赵、齐、鲁之郊，逾太行，浮湘、沅，所至皆有诗。士祯删定其客滇南、闽中诸诗，以高、岑、龙标相况。先是诏举鸿博，公卿争欲荐，季辞不就，以布衣终。有湖边草堂集及舟车集。
　　梅清，字瞿山，宣城人，宋梅尧臣后也。清英伟豁达，自力於学，以淹雅称。顺治十一年举人，试礼部不第。朝士争与之交，王士祯、徐元文尤倾倒焉。诗凡数变，自订天延阁前后集。年七十馀，复合编瞿山诗略。书法仿颜真卿、杨凝式。画尤盘薄多奇气。尝作黄山图，极烟云变幻之胜，为当时所重。同族有梅庚者，生后於清。善八分书，亦工诗画，与清齐名。
　　庚，字耦长。少孤，承其祖鼎祚、父朗中之传，益昌大之。施闰章见其诗，引为忘年交。康熙二十年举人，为硃彝尊所得士。性狷介，客游京师，不妄投一刺。士祯主礼闱，庚复被黜，士祯赠诗引为恨也。后知泰顺县，有惠政，民德之。
　　冯景，字山公，钱塘人。国子监生。善属文，千言立就。康熙时游京师，侍郎项景襄、金鼐皆遣子弟从受学。会营宫室，求楠木梁不得，有请以他木易国子监彝伦堂梁者。景上书尚书魏象枢，极陈不可，事得寝。由是冯太学生之名盛传京师。大学士索额图召欲见之，谢不往。归馆淮安邱象随家垂十年。宋荦抚江苏，礼致幕府，或纳金求为缓颊，峻卻之，人益钦其品。景笃师友风义，与仁和汪煜、汤右曾交最笃。二人为给事中，多所论列，亦由景数责善有以激厉之也。王士祯转左都御史，景以受知士祯，冀其大有匡济，为书讽之。景虽布衣，不求仕进，而未尝忘当世之务。在淮安时，有水患，汤斌奉诏北上，作书陈灾状及所以致患之由，斌见书嗟赏，又尝称其文为不朽。其著述多佚，今存者解舂集。
　　邵长蘅，字子湘，武进人。十岁补诸生，因事除名，旋入太学。工诗，尤致力古文辞，陶鍊雅正。与景同客荦幕，长蘅亦觥觥持古义，无所贬损，时论贤之。著有青门稿。
　　姜宸英，字西溟，慈谿人，明太常卿应麟曾孙。父晋珪，诸生，以孝闻。宸英绩学工文辞，闳博雅健。屡踬於有司，而名达禁中。圣祖目宸英及硃彝尊、严绳孙为海内三布衣。侍读学士叶方霭荐应鸿博，后期而罢。方蔼总裁明史，又荐充纂修，食七品俸，分撰刑法志。极言明诏狱，廷杖，立枷，东、西厂之害，辞甚恺至。尚书徐乾学领一统志事，设局洞庭东山，疏请宸英偕行。久之，举顺天乡试。三十六年，成进士。廷对李蟠第一，严虞惇第二，帝识宸英手书，亲拔置第三人及第，授编修，年七十矣。明年，副蟠典试顺天，蟠被劾遣戍，宸英亦连坐。事未白，卒狱中。
　　宸英性孝友。与人交，坦夷而不阿。祭酒翁叔元劾汤斌伪学，遽移书责之。著湛园集、苇间集。书法得锺、王遗意，世颇重之。
　　虞惇，字赞成，常熟人。幼能背诵九经、三史。既官翰林，馆阁文字多出其手。科场狱兴，虞惇诸子是科获隽，考官蟠、宸英皆其同年友。用是罣吏议镌级，閒居数年。起大理寺寺副，平反内务府杀人移狱被诬者，累迁太仆寺少卿，卒官。著有读诗质疑。江南人刻其文曰严太仆集，以继明归太仆云。
