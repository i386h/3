<!-- { "loadSidebar": true } -->
　　韦守官妻梁，长清人。明季饥，女未行，从父流转河南，婢於富室。及笄，主为择婿，梁泣言幼尝受韦氏聘，死，不敢别嫁。主使求得守官，守官迎以归。已而守官卒，家人欲使别嫁，梁自沉大清河，救，不死。乃自治棺，曰：“有欲娶我，以此畀之！”家人不复言。寇乱，匿棺以免。顺治二年，师南行，过其村，梁惧，积薪於户下，举火，乃入棺，自焚死。
　　归昭妻陆，弟继登妻张，昭，昆山人；陆、张皆太仓人。昭仕明为监纪，顺治二年，死扬州；继登为教谕，长兴民乱，戕焉。二妇未得问。昆山兵起，舅姑避于乡，舟迎二妇，二妇不果行。师至，城闭，城西砲如雷。二妇夜登楼，环坐诸兒女酌酒，戒积薪楼下，城破则纵火。一老仆进，谓城破当兵冲，虑不及死，城北比丘尼故与主母善，菴后有池，仓卒可得死，从之。城破，兵掠菴，张入池，陆视其女，一卒前犯，陆力拒，被二矛，仆，又乱箠之，乃绝。张以水浅，不即死。兵去，潜视陆，陆亦苏，乃与尼共掖起之。兵复至，张辄避诸池，一卒索得张，欲执以去，张力拒，见杀。陆创重卒。
　　罗仁美妻李，仁美，扬州人，失其县；李，龙游人。家扬州广储门。师下扬州，李方娠，积薪所居楼下，呼诸妇曰：“原死者共死，毋辱！”於是姒刘、仁美妾梅、李，前室女宦姑及诸妇，从李登楼，凡十二人。呼婢菊花举火，前室子哭，从李俱上，李顾见，启牖呼仁美，掷兒下。仁美负母手挈兒，哭出巷，回首，见黑烟出瓦隙，火合楼摧，闻屟声沸火中。仁美行，遇兵，仅得脱。兵去，发楼烬，拾残骼，惟菊花遗肢衣可辨。乃丛葬十三人西华门外。
　　同时钱应式女淑贤，丹徒人。闻城破，数自杀，未绝。雨甚，门外万马声，比屋杀人，火四起。淑贤以纸渍水塞口鼻，持父手壅其气，父手悸不能举，又解衣带，强母使缢。母哭走，出，闻足击床阁阁，入视，已绝。
　　王氏三女，金坛人。其二为同产，其一为群从姊妹，年皆十六七，以王师下江南，诸州县盗群起，王氏避长荡湖。昼延缘苇间，夜复其居。一日，盗至，劫三女子，缚置筏上。三女子号泣跌荡，筏覆，三女子死焉，贼十数辈亦溺。明日，尸浮水上，缚尽弛，三女子携手，发相縻。乱中无棺，得故箧三重以敛，墓于湖滨，墓木枝蘖皆三，相樛。
　　沈华区妻潘，海宁人，居硖石。顺治二年六月，举人周宗彝起兵硖石。八月望，师宵乘北关破之，华区与潘皆被俘。过南市桥，潘睨水欲自沉，华区密止之，曰：“汝死，兵且杀我！”潘乃语兵：“我从汝去，原得释我夫。”兵释华区，驱潘入舟，舟行十八里，至王店。水次，观者方集，潘忽跃起，曰：“我硖石沈华区妻，义不任受辱！”奋入水。兵惊，捽其发出水，潘力自沉，发断，系以纟墨，益力自沉，纆绝，如是三，兵以刃舂其喉，遂死。师中有裨将叹其烈，出千钱为敛。
　　陈某妻伍，华亭人。师下松江，陈家璜溪，兵至，斧陈首，伍奔救，兵舍其夫而絷之。伍曰：“毋缚我，我从汝去！”将登舟，跃入溪，死。
　　当时死于溪者，诸生孙谔妻顾、徽州商孙氏之媪。
　　洪志达妻叶，歙人。顺治二年，徽州初定，盗贼所在多有，志达偕叶避兵淳安郑家村。明年二月，村人譁言兵至，志达与叶仓皇走，匿草中，游骑过，自草中曳叶出。志达习拳勇有力，踊自草中，奋击一骑，仆，众骑拔刀赴志达。志达徒手与斗，众骑且仆且起，环射之，矢中志达目，贯脑死。叶抱尸恸，众骑挟之行，叶辍哭。马行渐缓，度悬崖，叶曰：“勿持我急，我自能乘。”贼信之，遂纵马向崖，众骑自后从之，叶自马上掷崖下，死。淳安人言其死且为神，为之祠焉。
　　罗章衮妻杜，群聘妻田，淳化人。群聘，章衮从子也，皆早卒。顺治三年，寇至，城破，杜指墙间井，语养女淑明、淑仪曰：“此吾曹死所也！”遂入井。淑明、淑仪相向哭，从之下。田与杜连墙居，闻哭，呼其女优姐，亦趋井死。
　　先一年，县兵譟变，章衮侄女窦芳堕楼死，窦芳有从姊雁珠，明崇祯间死寇，窦芳方在娠，其母梦雁珠偕一女至，谓唐奉天窦烈女也，故命曰窦芳。既长，嫁三原房大猷。其死后雁珠十七年，俱以正月十五日死，死时年俱十八，乡人合前后称“七烈”。
　　王磐千妻颜，江西安福人。顺治三年，遇寇，■M0其臂索贿，颜诧曰：“此手乃为贼执耶？”投水死。
　　何大封妻阮，无为人，早寡。有授物误触其手者，引刀断指，血溅尺许。
　　方希文妻项，名淑美，淳安人。顺治三年，明溃师掠县，希文携家避兵西坑。以妾子病，谒医。兵骤至，纵火。火将及，婢请项出避，项曰：“出，死于兵；不出，死于火。死同，死火不辱。若能死，则从；不能，亟出！”希文故有藏书，项积书左右，坐其中，火及，书烬，项殉焉。
　　廖愈达妻李，妾汪、张，泰宁人。李读书通大义，教二妾章句。愈达从外归，闻李疏“仁”字，教二妾，语谆谆。愈达入而笑，李正色曰：“志士仁人，有杀身以成仁，毋求生以害仁！”顺治三年，愈达将妻妾避兵，或传崇祯十七年京师破时，检讨汪伟与其妻耿殉国事，李以告二妾，相持而哭。师渐逼，愈达与妻妾夜走南石砦，师至，攻砦，愈达率妻妾避砦口。或呼师自砦后入，李即从砦口展手投崖下。愈达挈二妾匿岩石中，搜山兵至，张亦投崖死。愈达出金遣兵去，汪坚持愈达衣，伏其后，顷之，遥见师中出裨将，硃缨窄袖，指挥从卒巡山。汪大哭曰：“君善自保！”亦投崖，激于石，身裂若支解。师退，愈达及诸同避砦中者皆得脱。
　　叶芊妻谢，宁都人。六年冬十月，明将揭重熙等以师赴南昌，驻宁都兵掠得谢，部曲将悦其色，问家世，谢从容具以对，因乞得沐浴，部曲将许之，遂入室，以鬓刀自揕其喉，死。
　　姚文璚妻刘，名满，福清人。文璚鬻香于市，顺治三年，海寇至，索钱无所得，截文璚首去。满舁尸还，舐血缚布缀於颈，敛毕，乃言曰：“我恨不能手刃贼，独以死报君。”首触棺，仆，久之，甦，请以兄公子为后，尽鬻衣珥营葬。越三年，清明上冢，归，屑金咽之，死。
　　毛翼顺妻陈，亦福清人。顺治四年，翼顺死于寇，舁尸还，血溢于鼻，陈舐血，敛毕，不食七日，自经。
　　王三接妻黄，曹县人。三接官汾西知县，黄侍姑田家居。顺治五年，李化鲸乱，破城，姑、妇皆被执。黄语贼曰：“释我姑，我与金帛，惟尔欲！”贼释其姑，黄度姑行远，乃骂曰：“吾家清白吏，安有厚藏？吾名家女，命妇，岂肯从贼？有死而已！”贼磔之。
　　当时为贼杀者，刘琰妻邢等九人；投水死者，王跻圣妻韩等七人。
　　程显妻硃，新建人，明宗室女也。以其侄为子妇。顺治五年，金声桓为乱，显自南昌将家人入山，道遇兵相失。或传显已死，硃谓子妇：“翁死，吾不独生，汝奈何？”妇曰：“死耳！”硃缢树上，已绝，兵救之，甦，复触树死。妇亦起触树，兵前持妇，妇齧其指，夺刀自刭死。
　　刘元鏜妻吴，妾硃，南昌人。元鏜亦将家人避兵，兵及，弃抱中兒道旁而走，吴伏沟草。硃为兵得，絷以行，经溪，跃，絷绝，兵斫其颊，死。吴出草，行数十武，遇邻媪，脱簪求扶持。兵复至，吴握发仰天号曰：“夫邪子邪！吾其死邪！”兵挟刃逐之，行赴陂死。
　　是役诸女妇死者至众，靖安舒调熙妻硃，救夫；丰城熊嗣蕃妻胡，及从子有恆妻沈，从夫救舅：皆死。而新建徐文璠妻硃，割乳断首；进贤胡永益妻胡，刃出背：死尤烈。
　　应氏妇，鄞人。贫行乞。顺治六年，海寇至，匿郭东庙。寇欲汙之，坚不从。既仍伪诺，出庙，将入井，寇复牵以入，终号泣不就，死乱刃。
　　平阳妇，不知其姓氏。顺治七年，姜瓖乱，为其徒所掠，过定州唐城村，刺血题诗于壁，并为序自述，略言：“明月在天，清水在旁。得自尽于此，上不媿父母，次不惭婿，庶几与水同清，与月同明。”遂自经死。
　　殷壮猷妻李，丰润人。顺治中，壮猷为临蓝参将。十一年，孙可望攻临蓝，壮猷筑城以守，围久不解，出战，死。李以印畀次子质，挥使出避，而与长子文自刭死。
　　杨昌文妻袁，安义人，或曰建昌人。顺治间兵乱，父母迎袁归，袁不可，曰：“弃姑避兵，不义。”兵至，伏地请死，斫数刃去。家人归，努目问：“姑无恙乎？”曰“无恙”，乃瞑。
　　谌日升妻陈，高安人。顺治间，金声桓乱，为兵掠挟上马，力拒，中八刃，剖心断脰刳孕死。
　　陈某妻万，万县人。康熙间，谭弘乱，被执，杀其怀中子。万诡言家有藏钅强，贼使其徒从以往，过悬崖，奋起，挤贼堕，亦自投死。
　　林应雒妻莫，梁学谦女，吴师让妻某，黄某妻李，皆新会人。应雒、学谦、师让皆诸生。顺治十一年，明将李定国攻新会，城守阅八月，食尽，杀人马为食。莫代姑，梁女年十一代父，黄、李代夫，皆死。李之死，兵持首还其夫，使葬焉。
　　文秉世妻梁，郁林人。李定国掠州，梁为兵掠，迫上马。梁哭，据地骂，兵杀之。越二日，秉世得其尸，目未瞑也。
　　文氏女兆祥，文枢妻陆，灌阳人。定国兵至，姑嫂避火星山箐中，兵入，自杀。
　　何氏女，昭平人。是岁师逐定国，避兵思庇冲。或迫之，死。
　　王氏三女：长亥娘，次竹姑，次酉娘，博白农家女。康熙十九年，避寇宴石岩，寇攻岩，姊妹皆投崖死。
　　陈心俊妻马，伏羌人。年十九，寡。顺治初，流寇据城，其渠闻马有色，遣人强致之。马居楼上，挥杂器物掷楼下，厉声叱其人曰：“白若渠，欲强污我，惟有头可断耳！”渠闻，亦愕曰：“烈妇！烈妇！”卒得免。
　　郭俊清女莲姑，巴州人。嘉庆二年九月，教匪破城，掠以去，女骂不绝。贼褫其衣，骂愈厉，杀之，书其背曰“烈女尸”。
　　张问行妻杨，秦州人。同治间回乱，破其堡。杨遣三子行，持厨刀倚扉骂贼，贼剺其口至耳际，骂犹不已，遂死。贼举扉掩其尸，书其上曰：“此张监生妻杨烈妇，毋损其尸。”
　　张联标妾傅，泰顺人。联标为罗阳知县，傅从，年方笄。山寇破县，被执。贼渠令其徒百方诱之，不从。一夕，拥至渠所，诸贼执刀夹左右，怵以死，终不屈，乃缢杀之。
　　林乾妻程，漳浦人。有殊色。康熙元年，县有刘暢者，为盗马婆山。掠程至，将★之，不从。使他妇惎之曰：“我曹已至此，即完节，谁复能信？”程曰：“吾自行吾志，非求人信，岂能效汝曹无耻耶！”暢杀之。
