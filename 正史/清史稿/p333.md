<!-- { "loadSidebar": true } -->
　　大朝仪天命元年，始行元旦庆贺，制朝仪。天聪六年，行新定朝仪，此班朝所繇始，崇德改元，定元旦进表笺及圣节庆贺仪。顺治八年，定元旦、冬至、万寿圣节为三大节。康熙八年，定正朝会乐章，三大节并设。大朝行礼致庆，王以下各官、外籓王子、使臣咸列班次，所司陈卤簿、乐悬如制。太和殿东具黄案。质明，王、贝勒、贝子集太和门，不入八分公以下官集午门外。礼部奉表置亭内，校尉舁行至午门外陈两旁，奉表入太和殿列案上。鸿胪卿引王、贝勒等立丹陛。鸣赞官引群臣暨进表官入两掖门，序立丹墀。朝鲜、蒙古诸臣自西掖门入，立西班末。纠仪御史立西檐下东乡者二人，丹陛、丹墀东西相乡者各四人，东西班末八人，鸣赞官立殿檐者四人，陛、墀皆如之。丹陛南阶三级，銮仪卫官六人司鸣鞭。钦天监报时，皇帝出御中和殿，执事官行礼毕，趋外朝视事。驾出，前导、后扈如仪。午门鸣钟鼓，中和乐作，御太和殿，乐止。内大臣分立前后，侍卫又次其后护守之。起居注官四人立西旁金柱后，大学士，学士，讲、读学士，正、少詹事立东檐下。御史、副佥都御史立西檐下，銮仪卫官赞“鸣鞭”，鸣赞官赞“排班”，王公百官就拜位立跪。宣表官奉表出，至殿下正中北乡跪，大学士二人展表，宣表官宣讫，置原案，丹陛乐作，群臣皆三跪九叩。退，就立原次。鸿胪寺官引朝鲜等使臣，理籓院官引蒙古使臣就拜次，三跪九叩，丹陛乐作，礼毕，乐止，退立如初。赐坐，群臣暨外臣皆就立处一跪三叩，序坐。赐茶毕，复鸣鞭三，中和乐作，驾还宫。乐止，群臣退。
　　初制，外官元日朝觐，集保和殿前行礼，康熙二十六年后罢。乾隆六年，定行在圣节朝贺行礼。二十四年，定大朝百官班次，设立红漆木牌。五十四年，增置都察院长官二人，科、道三十六人，分立品级山旁整朝序。又高宗初年，文三品、武二品以上赐茶，馀惟记注官、外国使臣与焉。嘉庆二年罢赐茶。令甲，元旦、万寿节午时设宴，冬至节次日受贺。万寿节先谒太庙，次诣皇太后宫行礼，毕，受贺。直省文武官值三大节，俱设香案，朝服望阙行礼，满、蒙、汉军分两翼，汉官分文东武西。
　　常朝仪太祖丙辰建元后，益勤国政，五日一视朝，焚香告天，宣读古来嘉言懿行及成败兴废所由，训诫臣民，然未垂为定制也。崇德初，始定仪注，设大驾卤簿，王以下各官朝服，俟帝出宫，乐作。御殿，升座，乐止。赐坐，诸臣各依班次，一叩就座。部、院官出班奏事毕，驾还宫。顺治九年，给事中魏象枢言：“故事有朔、望朝，有早朝、晚朝、内朝、外朝，今纵不能如往制，请一月三朝，以副厉精图治至意。”杨簧亦言：“旧例百官每月十一朝，似太繁数，今每日入朝奏事，较十一朝不为少，应定每月初五、十五、二十五日行朝参礼。”自是遂定逢五视朝制。寻定见朝、辞朝、谢恩各官，俱常朝日行礼。帝御太和殿，引见毕，赐坐赐茶，悉准常仪。如是日不御殿，各官行礼午门外。外籓来朝暨贡使，亦常朝日行礼，如速返，则不拘朝期，即赴午门行礼，外官应速赴任者亦然。
　　又定常朝御殿，王公入殿中旁坐如次。康熙八年，定公、侯、伯以下各官为六班，按次列坐，后复改为九班。九年，谕都察院纠察王大臣失仪。二十年，置常朝纠仪御史及司员。雍正二年，遣侍卫四人监察朝班，定视朝日天未明，鸿胪寺官二人引左右翼官入西掖门依班坐。鼓严，起立听赞，自仗南引进，整齐班列，行礼如仪。乾隆初，敕大小各官依内廷官例，黎明坐班。十六年，谕部院大臣董率庶僚，常朝按期赴班，毋旷阙。
　　光绪九年，更定朝制，凡新除授各官，鸿胪寺列衔名交内阁，届日礼部尚书、鸿胪卿请驾御殿，导各官谢恩行礼，王公百官侍卤簿后。不御殿，文武官则坐班午门外。其时刻，春冬以辰正，夏秋以卯正，遇雨雪及国忌则免。坐班日，鸿胪寺官按翼定位，王公集太和门外，东西各二班，百官集午门外，东西各九班，纠仪御史吏、礼司员各四人，分列班首末，并西面北上。届时吏、礼司员受职名，纠仪官环班稽察，复位坐。有间，以次出。
　　御门听政仪，清初定制，每日听政，必御正门，九卿科道齐集启奏，率以为常。雍正初，始定御门典礼，凡部院所进本有未经奉旨者，摺本下内阁，积若干，传旨某日御门办事。是日，乾清门正中设御榻、黼扆、本案一。黎明，部院奏事大臣暨陪奏官属毕集庭内。帝升座，侍卫左右立，记注官升西阶，部院官升东阶，各就列跪，尚书前，侍郎后，陪奏官又后。尚书一人奉本匣折旋而进，诣本案前，跪陈于案，兴，少退，趋东楹，转入班首。跪，口奏某事，毕，兴，少退，率属循阶左降。其奏事次序，户、礼、兵、工四部轮班首上，三法司直第三班，吏部直第六班，宗人府则列部院前，翰詹科道及九卿会奏则居部院后，各依班进奏如初。至吏部奏事，兼带领各部番直司员八人，引见毕，始退。内阁侍读学士二人升东阶，诣案前跪，举本匣，兴，退。翰詹科道暨侍卫俱退。时钦派读本满学士一人，奉摺本匣升东阶，折旋而退，大学士从，依班次跪。记注官少进东乡立，奉匣学士诣案前跪启匣，取摺本依次启奏，帝降旨宣答。大学士等承旨讫，兴，自东阶降，记注官自西阶降。驾还宫。奏事时，令翰林官记注，自顺治二年始。
　　先是奏事春夏以卯正，秋冬以辰初。康熙二十一年，命展御门晷刻，春夏改辰初，秋冬辰正。越二年，御史卫执蒲请以五日或二三日为期，圣祖谕：“政治务在精勤，始终不宜有间。”二十五年，置科道各二人侍班，列起居注官上。二十七年，省起居注官，其侍班翰林，令启奏摺本时即退。雍正初，复设起居注官，增二人。又令编检四人侍班，列科道上。乾隆二年，命修撰、编、检依科道例，悬数珠，肃朝仪。嘉庆十八年，谕宣本承旨时，御前大臣及侍卫毋退，著为令。
　　太上皇帝三大节朝贺仪嘉庆元年，高宗传位仁宗，尊为太上皇帝，定朝贺仪。届日陈法驾、卤簿、乐悬如授受仪，太和殿设三案，表亭舁至午门，庆贺表文陈东案，笔砚陈西案。质明，王公百官朝服，外国使臣服本国服，集阙下。皇帝礼服，俟保和殿暖阁。太上皇帝乘舆出，至太和殿北阶降，中和韶乐作，奏元平章，御殿升座，乐止。帝殿内西乡立，鸣鞭三，赞“排班”，丹陛大乐作，奏庆平章。帝就拜位，北乡，时鸿胪官分引群臣暨外使肃班立，赞“进”，赞“跪，叩，兴”。帝率群臣行三跪九叩礼。毕，帝旋位立，众退，复班次，乐止。鸣鞭，中和韶乐作，奏和平章。太上皇帝还宫，乐止。帝御殿，群臣进表行礼如仪。
　　太皇太后、皇太后、皇后三大节朝贺仪顺治八年，定元旦慈宁宫阶下设皇太后仪杖、乐器，皇太后御宫，乐作。升座，乐止。帝率内大臣、侍卫诣宫行三跪九叩礼。毕，公主、福晋以下，都统、子、尚书命妇以上，行六肃三跪三叩礼。作乐如初，大设筵宴。冬至、圣寿节同，唯冬至罢宴。康熙八年，定元日太皇太后、皇太后仪驾、中和韶乐、丹陛大乐全设。帝率王公大臣、侍卫暨都统、子、尚书以上官，先朝太皇太后宫，次诣皇太后宫，行礼如仪。毕，皇后率公主、福晋、命妇行礼亦如之。二十一年，谕京、外进表官集午门外行礼。寻置纠仪御史，分列宫门外、午门外仪驾末，严监视。
　　乾隆十二年，定庆贺皇太后许二品命妇入班，寻谕世爵朝贺增入男爵。嘉庆二十五年，谕值皇太后三大节，将军、督、抚、提、镇具表庆贺，罢递黄摺祝文。道光元年元旦，大学士先进皇帝庆贺表文，帝始率群臣诣宫行礼。同治元年，皇太后、皇帝同御慈宁宫受贺，明年，改御养心殿。王、公、二品以上官，集慈宁门外，三品以下集午门外，朝鲜使臣列西班末，按班行礼，不赞。冬至、圣寿节同。唯遇大庆年，俟皇太后升殿后，增用宣表例。光绪二年，皇太后圣寿，皇帝亲进表文，馀仪同。
　　皇后向无受群臣贺仪，顺治间，定元旦庆贺，仪仗全设。皇后诣皇太后宫行礼毕，还宫，自公主及命妇俱诣皇后宫朝贺。冬至、千秋节同。康熙时，定皇后先诣太皇太后宫，次皇太后宫行礼，还宫升座，自公主迄镇国将军夫人，公、侯迄尚书命妇，咸朝服行礼。雍正六年，始令皇后千秋节王公百官咸蟒袍补服，后准此行。摄六宫事皇贵妃千秋节，仪同皇后。
　　大宴仪凡国家例宴，礼部主办，光禄寺供置，精膳司部署之。建元定鼎宴，崇德初，太宗改元建号，设宴笃恭殿。顺治元年，定鼎燕京，设筵宴、设宝座皇极门正中，帝升座，赐百官坐，赐茶、进酒，俱一跪一叩。宴毕谢恩如初礼。是日赐宴，有内监数辈先行拜舞，谕：“朝贺大典，内监不得沿明制入班行礼。”裁抑宦官自此举始。
　　元日宴，崇德初，定制，设宴崇政殿，王、贝勒、贝子、公等各进筵食牲酒，外籓王、贝勒亦如之。顺治十年，令亲王、世子、郡王暨外籓王、贝勒各进牲酒，不足，光禄寺益之，御筵则尚膳监供备。康熙十三年罢，越数岁复故。二十三年，改燔炙为肴羹，去银器，王以下进肴羹筵席有差。
　　雍正四年，定元旦宴仪，是日巳刻，内外王、公、台吉等朝服集太和门，文武各官集午门。设御筵宝座前，内大臣、内务府大臣、礼部、理籓院长官视设席。丹陛上张黄幔，陈金器其下，卤簿后张青幔，设诸席。鸿胪寺官引百官入，理籓院官引外籓王公入。帝御太和殿，升座，中和韶乐作，王大臣就殿内，文三品、武二品以上官就丹陛上，馀就青幔下，俱一叩，坐。赐茶，丹陛大乐作，王以下就坐次跪，复一叩。帝饮茶毕，侍卫授王大臣茶，光禄官授群臣茶，复就坐次一叩。饮毕，又一叩，乐止。展席冪，掌仪司官分执壶、爵、金卮，大乐作，群臣起。掌仪司官举壶实酒于爵，进爵大臣趋跪，则皆跪。掌仪司官授大臣爵，大臣升自中陛，至御前跪进酒。兴，自右陛降，复位，一叩，群臣皆叩。大臣兴，复自右陛升，跪受爵，复位，跪。掌仪司官受虚爵退，举卮实酒，承旨赐进爵大臣酒。王以下起立，掌仪司官立授卮，大臣跪受爵，一叩，饮毕，俟受爵者退，复一叩，兴，就坐位，群臣皆坐。乐止，帝进馔。中和清乐作，分给各筵食品，酒各一卮，如授茶仪。乐止，蒙古乐歌进。毕，满舞大臣进，满舞上寿。对舞更进，乐歌和之。瓦尔喀氏舞起，蒙古乐歌和之，队舞更进。每退俱一叩。杂戏毕陈。讫，群臣三叩。大乐作，鸣鞭，韶乐作，驾还宫。
