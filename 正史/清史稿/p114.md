<!-- { "loadSidebar": true } -->
　　十一月丙辰，允海军署请，户部岁拨二百万开办铁路。丁巳，诏汰冗员，删浮费。戊午，拨安徽漕折银三万备安庆、宁国、泗州赈需。丙寅，浙江发常平仓穀赈天台、仙居等处难民。
　　十二月壬申朔，免杭、嘉、湖应徵漕白粮并地丁税。甲戌，留山东漕米四万石备赈。丁丑，再拨武昌库储五万备湖北赈需。丁亥，山东西纸坊漫口合龙。癸巳，申禁办理蠲缓积弊。免云南匪扰村寨钱粮。丁酉，免郑州、淮宁、尉氏等州县税粮。免仁和等县，杭、严卫所粮课。
　　是岁，朝鲜入贡。
　　十六年庚寅春正月壬寅朔，停筵宴。辛酉，免直隶十三年以前灶课。丁卯，谕本年万寿毋庸告祭，停升殿礼，免各省文武大员来京祝嘏。
　　二月乙酉，张曜言统核山东河工需费二百八十八万有奇。命所司筹给。壬辰，台湾内山番社酋有敏等伏诛。是月，免榆林等州县十三年逋赋。除东川被水官田税粮。免文安、静海、霸州淀泊逋租及伯都讷地课。
　　闰二月壬寅，赈桂林各属火灾。己酉，命太仆寺卿张廕桓在总理各国事务衙门行走。乙卯，上奉皇太后谒东陵，免所过地额赋十分之三。庚申，上临奠端慧皇太子园寝。癸亥，至自东陵。乙丑，曾纪泽卒，寻予特谥。谕李鸿章整顿北洋水陆军，定安等训练东三省兵。
　　三月辛未，懿旨，刘铭传帮办海军事务。西宁地震，赈恤之。辛卯，以二旬万寿，颁诏天下，覃恩有差。乙未，濬馀杭南湖。瞻对番目撒拉雍珠与巴宗喇嘛结野番作乱，官军剿平之。
　　夏四月庚寅，彭玉麟卒。庚戌，谕整顿土药税釐。命刚毅详察徐州土药出产及徵税实额，严定整理章程。丁卯，赐吴鲁等三百三十六人进士及第出身有差。
　　五月己巳朔，日有食之。辛未，色楞额卒，以长庚为伊犁将军。丙子，以升泰为驻藏大臣。己卯，上诣大高殿祈雨。乙酉，御画舫斋阅侍卫步射，至壬辰皆如之。己丑，雨。筑阌乡沿河石壩。赈淮宁等县风灾。
　　六月己亥朔，徙齐东各州县濒河村民二千馀户。丁未，开三姓金矿。戊申，以藏事平，颁给布鲁克巴部长敕印。自癸卯至己酉连祈晴。辛亥，近畿霪雨成灾，京师六门外增设粥厂，命拨京仓米万五千石煮赈，并发内帑五万充赈需。壬子，永定河决口。癸丑，永北属土司章天锡谋逆，官军讨斩之。丁巳，拨奉天运京粟米，并留江北漕米，备天津灾赈。甲子，万寿节，御乾清宫受贺。
　　秋七月乙亥，镇康土族乱，剿平之。诏责李鸿章堵合永定河决口。己卯，发帑五万两，大钱五十万贯，米十万石，赈顺天各属灾。壬午，谕严惩领放赈款侵冒剋扣。庚寅，分拨部库及海关银凡三十万，济永定河工。癸巳，命翰林院侍读许景澄充出使俄德和奥大臣，道员李经方充出使日本大臣。赈湖北、广西、陕西、云南水灾。
　　八月壬寅，再拨京仓米十万石备顺天赈需。乙巳，上诣醇亲王邸视疾。己酉，刘锦棠乞归。仍予假。壬子，以刘铭传擅兴商矿，章程纰缪，谕止之，予部议。丁巳，留漕米五万石，拨库帑十万，备山东赈。壬戌，以顺直水患，谕王公各府京旗庄田并减租。是月，免陕西、江西逋赋。赈陕西水灾雹灾，云南水灾，台湾风灾。
　　九月乙亥，户部言禄米仓亏十五万石，仓场侍郎兴廉、游百川下部议，寻并夺职。丙子，赈珲春、宁古塔潦灾。壬午，御史吴兆泰请停颐和园工程，予严议。永定河决口合龙。甲申，赈甘肃雹灾。壬辰，石埭会匪乱，剿定之。癸巳，拨部帑及仓米于顺天备赈。
　　冬十月丁未，以刘坤一为两江总督兼南洋大臣。庚戌，曾国荃卒，赠太傅。辛亥，再拨京仓米五万石备顺天赈。免奉、直、鲁、豫商贩杂粮税捐。
　　十一月乙亥，赈湖南被水州县灾。乙酉，上奉皇太后临醇亲王邸视疾。丁亥，醇亲王薨，辍朝七日，上奉皇太后临邸视殓，皇太后赐奠。命王子镇国公载沣即日袭王爵。上成服，懿旨定称号曰“皇帝本生考”，己丑，懿旨赐谥曰贤。皇帝持服一年。
　　十二月壬子，懿旨晋封辅国公载洵入八分镇国公，镇国将军载涛不入八分辅国公。乙卯，醇贤亲王金棺奉移园寓，上送至適园。壬戌，缓南苑工程。甲子，免浙江各州县场光绪初年逋赋。
　　十七年辛卯春正月癸巳，四川雷波夷匪就抚。
　　二月癸卯，留海运漕米十六万石备顺直春抚。己巳，御史高燮曾请举行日讲。诏以有名无实，不纳。辛亥，命李鸿章、张曜会阅北洋海军。刘锦棠以忧去，以陶模为新疆巡抚。云南匪乱，陷富民、禄劝县城，讨平之。是月，免湖北、山西十三年以前逋赋。
　　三月丁卯，谕资遣难民归籍。己巳，皇后祀先蚕。壬申，修宝坻、通、蓟诸州县河工。丁丑，命李鸿章督修关东铁路。庚寅，命沙克都林札布会额尔庆额勘察哈巴河。辛卯，刘铭传以疾免。
　　夏四月丁酉，立醇贤亲王庙。丙午，复建祠。辛酉，颐和园蕆工，上奉皇太后临幸自此始。
　　五月丁卯至庚午连雨。辛未，皇后躬桑。壬午，赈清江等处风灾。是月，京畿蝗。总署以各省教案迭出，请饬办。谕曰：“各国传教，载在条约，商民教士，各省当力卫其身家。乃者焚毁教堂，同时并起。显有匪徒布谣生事，各督抚其缉治之，俾勿有所扰害。”
　　六月戊戌，谕严缉会匪。戊申，诏会匪自首与密报匪首因而缉获者原免之。辛亥，王文韶奏诛附乱参将鲍虎。巧家披沙蛮酋禄汶芢伏诛，滇支夷二十一寨就抚。
　　秋七月癸未，以王文韶言云南猛参、猛角、猛董土司划界息争。予孟定土知府罕忠邦宣抚使衔，土目罕荣高管理猛角、猛董，予土千总准世袭。乙酉，张曜卒。
　　八月壬辰朔，予乐亭耆儒史梦兰四品卿衔。癸巳，命奕劻总理海军事务，定安、刘坤一襄办。己亥，世祖御制劝善要言译汉书成，颁行直省学官，朔望与圣谕广训一体宣讲。宝鋆卒。癸丑，谕疆吏饬营伍，除积习，严禁句结包庇。
　　九月癸未，免陕西前岁逋课。丙戌，初，与国来使，自同治十二年以来，皆见于紫光阁。是月，德使巴兰德谓视如籓属，屡以易地为言。至是，奥使毕格哩本来，遂于承光殿觐见。戊子，云南北胜土州同改土归流。
　　十月丁酉，免隰、榆次等处逋赋及旗租。癸丑，诏班禅额尔德尼呼毕勒罕明年正月坐床，升泰、苏呼诺门罕往视，颁寄敕书珍物。甲寅，予宋儒游酢从祀文庙。戊午，热河朝阳匪乱，提督叶志超、聂士成剿平之。
　　十一月丁卯，以热河匪首擒戮，谕民间无论入会否，并许自新，其自拔来归者宥之。乙亥，命户部侍郎崇礼、兵部侍郎洪钧并在总理各国事务衙门行走。己卯，海运仓火。甲申，以喀喇沁旗匪乱，拨库帑三万赈抚之。赈汉口火灾。
　　十二月丙申，免河南光绪初年逋赋。乙巳，赈热河被匪灾区。戊申，申谕内务府撙节用费。
　　是冬，免浙江、陕西本年民欠税粮。
　　十八年壬辰春正月丁亥，濬运河。辛卯，拨库帑五万于热河，赈敖罕、奈曼两旗蒙古。癸丑，英兵入坎巨提，回部头目逃避色勒库尔，赈抚之。
　　三月庚申，阎敬铭卒。
　　夏四月己酉，葬醇贤亲王。是月，台湾内山番社作乱，剿平之。
　　五月甲子，阳江匪乱，首逆谭运青伏诛。庚午，祈雨。辛未，赐刘福姚等三百一十七人进士及第出身有差。乙亥，合肥等州县旱蝗，赈之。是月，上林、宾州匪首莫自闲等伏诛。
　　六月庚寅，祈雨。丙申，雨。壬寅，命编修汪凤藻充出使日本大臣。
　　闰六月己未，永定河决。庚申，赈汾州及归绥七旱灾。甲子，留江苏江北河漕各五万石于顺直备赈。丙寅，阿克达春以奏对失辞，罢山西巡抚。丁丑，以近畿水灾，拨部帑十万备赈。庚辰，恩承卒。是月，京畿蝗。
　　秋七月辛丑，发库帑十万备云南各属赈。壬寅，河南蝗。癸丑，谕唐炯整顿铜运。
　　八月丙寅，命奎焕与英使保尔议印藏商约。甲寅，命福锟为体仁阁大学士，麟书协办大学士。留山东新漕备赈。
　　九月庚寅，拨江北漕米五万石备镇江各属赈。己亥，福建德化匪首陈拱伏诛。壬寅，免陕西前岁民欠钱粮。
　　十月乙卯朔，留江南漕米三万石备江宁诸县赈。庚申，醴陵匪首邓海山伏诛。己巳，赈莎车水灾。免直隶通州等处粮租杂课。
　　十一月乙酉朔，免直隶通州等处逋赋。辛卯，赈台湾等处潦灾。辛丑，谕李鸿章、孙家鼐等察赈，被灾州县有玩视民瘼者，严劾以闻。壬寅，免江苏各州县卫逋赋。庚戌，发库帑十万赈太原等属水旱霜雹灾。癸丑，发内帑二万赈顺直各属灾民。
　　十二月乙卯朔，诏王大臣承办皇太后六旬庆典，会同户、礼、工部，内务府博稽旧典，详议以闻。丙寅，召刘锦棠来京。丁卯，再发京仓米四万石，赈顺天灾民。乙巳，懿旨，办理庆典，一切撙节，内外臣工例贡免进献。特颁内帑赈济顺直灾区，每岁准此，畀顺天府、直隶总督永济穷黎。每省各赏银二万，自明年甲午始，俱发内帑畀各省疆吏散给之。谕已故贝勒那尔苏为僧格林沁孙，惓念前劳，追封亲王，后不得援例。丙子，赏徽宁池太广道杨儒四品京堂，充出使美日祕大臣。
　　是岁，朝鲜入贡。
　　十九年癸巳春正月乙酉朔，诏以明岁皇太后六旬圣寿，今年举行恩科乡试，翌年举行甲午恩科会试。丙戌，免长洲等州县冬漕米石。己亥，免长沙等州县逋赋。甲辰，诏明年应来京祝嘏蒙古与内札萨克王、公、台吉等，除有年班外，俱止来京。癸丑，以口外七及大同等府灾，命直、晋免收运商粮税，拨部帑十万赈之。
　　二月戊午，留江苏漕米五万石备赈安州等处。戊辰，见德使巴兰德于承光殿。癸酉，留京饷五万赈陕西北山等处灾民。
　　三月辛卯，命以两湖漕米六万馀石变价赈山西灾。
　　夏四月丙子，祈晴。己卯，以阿拉善札萨克和硕亲王多罗特色楞游牧连年荒旱，颁帑三万赈之。
　　五月乙酉，北新仓火。乙未，以伊克昭盟长札萨克固山贝子札那吉尔第游牧连年荒旱，颁帑一万赈之。
　　六月乙卯，命直省择保精晓天文、医理、卜筮、数学及娴于堪舆者，上之内务府。戊午，拨部帑三万备赈醴陵等处灾。庚申，见德使绅珂于承光殿。癸亥，祈晴。丁卯，普安匪首刘燕飞等伏诛。癸酉，京师雨灾，诏于六门外等六处各设粥厂，拨京仓米万石充赈。乙亥，再拨奉天粟米、江南北漕米备顺直赈需。永定河决，南北汛并溢。丙子，免安徽积年逋赋，暨潜山等县卫前欠夏粮。
　　秋七月甲申，谕顺天府平粜。甲辰，近畿积潦渐消，谕遣就食贫民归籍。
