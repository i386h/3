<!-- { "loadSidebar": true } -->
　　宣怀有智略，尤善治赈。自咸丰季叶畿辅被水菑，嗣是而晋边，而淮、徐、海，而浙，而鄂，而江、皖，皆起募款，筹赈抚。因讨测受菑之故，益究心水利，其治小清河利尤溥。唯起家实业，善蓄藏，称富，亦往往冒利，被口语云。
　　瑞澂，字莘儒，满洲正黄旗人，大学士琦善孙，将军恭鏜子。以贡生官刑部笔帖式，迁主事，调升户部员外郎。出为九江道，有治声，移上海道。沪地交涉繁，瑞澂应付缜密，颇负持正名。尤颛意警政，建总局，廓分区，设学堂，练马巡，中外交诵其能。光绪三十三年，授江西按察使，迁江苏布政使。时江、浙枭匪蠢动，出没沪、杭孔道，酿成巨案。侍郎沈家本建议办清乡，朝命瑞澂主苏、松、太、杭、嘉、湖捕务，六属文武受节度。瑞澂添募水师，购置兵轮，仿各国海军制，编成联队。擒获巨魁夏竹、林声为，匪徒敛迹。
　　宣统改元，称疾，乞解职，温旨慰留。总督端方密荐其才，迁巡抚。既莅事，澄吏治，肃军纪，严警政，条具整饬本末以上，上嘉纳，命署湖广总督。逾岁，到官，旋实授。劾罢巡警道冯启钧、劝业道邹履和。湘民饥变，复纠弹前祭酒王先谦、主事叶德辉、道员孔宪穀阻挠新政状，中旨分别惩革，繇是威望益著。其时朝廷筹备立宪，瑞澂希风指，凡置警、兴学、设谘议局、立审检，一切皆治办。名流如张謇辈咸与交驩，而懿亲载泽方用事，则又为其姻娅，声势骎骎出南北洋上。
　　三年七月，被命会办川汉、粤汉铁路。居无何，督办端方上言鄂境铁路收归国有，诏嘉之。越月，武昌变起。先是党人谋乱於武昌，瑞澂初闻报，忧惧失措，漫不为备，惟悬赏告密，得党人名册，多列军人名，左右察知伪造，请销毁以安众心。瑞澂必欲按名捕之，获三十二人，诛其三，辄以平乱闻。诏嘉其弭患初萌，定乱俄顷，命就擒获诸人严鞫，并缉逃亡，於是军心骚动，翌日遂变。瑞澂弃城走，诏革职，仍令权总督事，戴罪图功，并令陆军大臣廕昌督师往讨，萨镇冰率兵舰、程允和率水师援之，而瑞澂已乘兵舰由汉口而芜湖而九江，且至上海矣。
　　党军推陆军第二十一混成协统领官黎元洪称都督，置军政府。既占武昌，复取汉阳，据汉口，乃起袁世凯为湖广总督，督办剿抚，节制长江水陆各军，副都统王士珍副之。召廕昌还，命军谘使冯国璋总统第一军，江北提督段祺瑞总统第二军，俱受世凯节制。国璋与党军战於滠口，水陆夹击，复汉口，连克汉阳，指日下武昌，而世凯授总理内阁大臣，遽令停攻。复起魏光焘督湖广，士珍暂权，段芝贵护，又命祺瑞摄之。时瑞澂已久遁上海，始以失守武昌，潜逃出省，偷生丧耻，诏逮京，下法部治罪，而瑞澂不顾也。瑞澂居上海四年，病卒。
　　论曰：辛亥革命，乱机久伏，特以铁路国有为发端耳。宣怀实创斯议，遂为首恶。鄂变猝起，瑞澂遽弃城走，当国优柔，不能明正以法。各省督抚遂先后皆不顾，走者走，变者变，大势乃不可问矣。呜呼！如瑞澂者，谥以罪首，尚何辞哉？

　　列传二百五十九
　　陆润庠  世续  伊克坦  梁鼎芬徐坊  劳乃宣  沈曾植
　　陆润庠，字凤石，江苏元和人。父懋修，精医，见艺术传。润庠，同治十三年一甲一名进士，授修撰。光绪初，屡典试事，湖南、陕西皆再至。入直南书房，洊擢侍读。出督山东学政。父忧服阕，再迁祭酒，典试江西。以母疾乞养归。二十四年，起补祭酒，擢内阁学士，署工部侍郎。两宫西巡，奔赴行在，授礼部侍郎，充经筵讲官。擢左都御史，管理医局，典顺天乡试，充会试副总裁，署工部尚书。
　　三十二年，充釐订官制大臣。已而工部裁省，以尚书兼领顺天府尹事。明年，授吏部尚书、参预政务大臣，谓：“捐例开，仕途杂，膺民社者或不通晓文义，因订道府以下考试章程，试不及格者停其分发，设仕学馆教习之。”润庠为陆贽后，尝奏进文集，参以时事，大意谓：“成规未可墨守，而新法亦须斟酌行之。若不研求国内历史，以为变通，必至窒碍难行，且有变本加厉之害。”
　　宣统元年，协办大学士，由体仁阁转东阁大学士，充弼德院院长。皇帝典学，充毓庆宫授读，兼顾问大臣。疏陈：“曲阜笃生圣人之地，今新建曲阜学堂，必须阐明经术，提倡正学。若杂聘外人，异言异服，喧宾夺主，将来圣教澌灭，亦朝廷之忧。”又陈：“釐订官制，宜保存台谏一职。说者谓既有国会，不须复有言官。岂知议员职在立法，言官职在击邪。议院开会，不过三月，台谏则随时可以陈言。行政裁判，系定断於事后，言官则举发於事前。朝廷欲开通耳目，则谏院不可裁；诸臣欲巩固君权，则亦不可言裁。即使他时国会成立，亦宜使该院独立，勿为邪说所淆。”又言：“游学诸生，於实业等事学成而归者，寥寥可数，而又用非所学。其最多者惟法政一科。法政各国歧异，悉就其本国人情风俗以为制。今诸生根柢未深，於前古圣贤经传曾未诵习，道德风尚概未闻知，袭人皮毛，妄言改革；甚且包藏祸心，倡民权革命之说，判国家与君主为两途，布其党徒，潜为谋主。各部院大臣以为朝廷锐意变法，非重用学生不足以称上旨，遂乃邪说诐行，遍播中外，久之必致根本动摇，民生涂炭。”
　　又疏陈财用枯竭，请酌停新政，谓：“今日之害，先由於督抚无权，渐而至於朝廷无权。库储之困难，寇贼之充斥，犹其显而易见者也。镇兵之设也，所用皆未经历练之学生，韬略则纸上空谈，作用则徒取形式，甚至持不击同胞之谬说。一旦有事，督抚非但不能调遣，甚且反戈相向，其不可用明矣。则莫如停办镇兵，仍取巡防队而整理之。审判之立也，所授皆未曾听讼之法官，黑白混淆，是非倒置。旧时谙练之老吏，督抚不得用之，散遣州县捕役，以缉盗责之巡警。巡警无能也，且不过省会及通商口岸有巡警，岂能分布乡闾？将来必至遍地皆盗，人民无可控诉。则莫如停办审判，仍以听断缉捕归之州县。谘议局之设也，所举皆不谙掌故之议员，逞臆狂谈，箝制当道，督抚莫能禁之。於是借筹款之名，鱼肉乡里，窃自治之号，私树党援。上年资政院开议，竟至戟手漫骂，藐视朝廷。以辩给为通才，以横议为舆论，蜩螗沸羹，莫可究诘。则莫如停办国会，仍以言事责之谏院。学堂之设也，所聘皆未通经史之教员，其沿用教科书，仅足启发颛蒙，废五经而不读，祸直等於秦焚。暑假、星期，毫无拘束，彼血气未定者，岂不结党为非？又膳学费百倍於前，致使贫寒聪颖之士流，进身无路。则莫如停办中小学堂，仍用经策取士。凡此皆於财政有关，而祸不仅在财政，使不早为之所，必至权柄下移，大局不可收拾。”疏上，多不报。时建设立宪内阁，宰辅拥虚名而已。
　　武昌兵变，官军既克汉阳，武昌旦夕下。而新内阁又成立，总理大臣袁世凯议修和息战祸，取隆裕太后懿旨，颁示天下，改建国体，於是逊位诏下矣。润庠以老瞶辞授读差，奉懿旨仍照料毓庆宫，给月俸如故，授太保。越二年，病卒，年七十五，赠太傅，谥文端。
　　润庠性和易，接物无崖岸，虽贵，服用如为诸生时。遇变忧郁，内结於胸而外不露。及病笃，竟日危坐，瞑目不言，亦不食，数日而逝。
　　世续，字伯轩，索勒豁金氏，隶内务府满洲正黄旗。光绪元年举人，以议叙主事历内务府郎中，擢武备院卿，授内阁学士。二十二年，为总管内务府大臣，兼工部侍郎。二十六年，各国联军入京，两宫西狩，適遭父丧，命留京办事。即日缞墨诣联军请保护宫廷，日为宫中备饮馔，并保坛庙。晋理籓院尚书，调礼部。两宫回銮，赏黄马褂，转吏部，兼都统。内务府三旗甲米向归吏胥代领折价，名曰“米折”，所得甚微。世续商之仓场，饬旗丁自领，众感实惠。纂呈四书图说，特旨褒嘉。三十年，以吏部尚书协办大学士，寻授体仁阁大学士。三十二年，命为军机大臣。历转文华殿大学士，充宪政编查馆参预政务大臣。念八旗生计日艰，奏设工艺厂，俾习工艺赡身家。德宗崩，议继体，世续独言国事艰危，宜立长君，不能用。
　　宣统改元，以疾乞休。三年，复起原官，仍兼总管内务府大臣。及议逊位，世续首赞之。太后令磋商优待条件，授太保。接修崇陵工程，加太傅。丁巳复辟，惧祸及，力阻之。事变亟，入宿卫，并以殓服自随。频年以经费拮据，支持尤苦，纂修德宗实录，始终其事，及书成，已病不能起矣。辛酉年，卒，年六十九。赠太师，谥文端。
　　伊克坦，字仲平，瓜尔佳氏，满洲正白旗人，西安驻防。光绪十二年进士，以编修历至都察院副都御史，充满蒙文学堂监督。有请达海从祀文庙者，伊克坦以达海创定国书，繙译经史，有功圣教，允宜附祀，即为代奏，略言：“学官立於汉京，而配享实始於唐代，宋、元以来，迭有增祀，大率以阐明圣学，有功经训为断。汉儒许慎，特因说文解字，功在经籍，专隆升祔。我太祖高皇帝、太宗文皇帝指授文臣创立国书，传译经史，宣布文教，尤极千古未有之盛。夫国书字体，创自文臣额尔德尼及噶盖等，而仰承圣意，汇集大成，详定颁行者，实唯儒臣达海。达海以肇造贞元之佐，擅闳通著述之才，历相两朝，瞻言百里。其初奉命详定国书，重加圈点，发明音义；又以国书汉字对音未全，於十二字头之外有所增加，而国书之用乃广。复定两字切音之法，较之汉文切音，更为精当，而国书之制乃备。繙译经典，昭示群伦，功不在传经诸儒下。崇德十年，既蒙赐谥文成，康熙九年，复奉赐文立碑，隆德报功，永受恩泽。旋有学士阿理瑚奏请从祀文庙，礼臣复奏，以为创造国书，一艺之长，不当从祀，未经议准。查达海详定国书字体，实禀太宗指示而成。作者为圣，述者为明，非唯羽翼六经，抑且昭示百世。部议谓仅一艺之长，实未深知大体。达海於圣经有表章之力，於后学有津逮之功。方今宗学、旗学兼重国书，并奉旨特设满蒙文学堂於京师，奉省亦经奏立八旗满蒙文中学堂。揆诸古者释奠祭师之谊，达海应得附祀，核与汉儒许慎从祀之例亦属相符。仰恳俯准达海附祀文庙，并请敕建专祠於盛京，以昭矜式。查盛京东门外尚有达海茔墓，榛莽荒芜，碣碑剥落，并请敕下所司修治看护，用示朝廷崇尚实学、荩念儒臣之至意。”
