<!-- { "loadSidebar": true } -->
　　郡王长子福晋暖轿及硃轮车，四角蓝缘，蓝幨。馀如郡王福晋。初制，郡王长子妃轿、车盖、帏与郡王侧妃同。其侧妃轿、车，红盖，四角青缘，青帏，红幨。
　　贝勒夫人暖轿及硃轮车，四角皁缘，皁帏。馀如郡王长子福晋。初制，贝勒夫人轿、车与郡王长子侧妃同，其侧夫人轿车，红盖，蓝缘，蓝帏，红幨。
　　贝子夫人车，红盖，青缘，青帏，红幨。初制，贝子夫人车与贝勒侧夫人同。其侧夫人车，青盖，红缘，青帏，红幨。
　　镇国公夫人车，硃轮，皁盖，红缘，皁帏。红幨。自公夫人以上，盖、帏均用云缎，镇国将军夫人以下用素缎。并按初制，镇国公夫人车盖、帏与贝子侧夫人同。其侧夫人车，青盖，蓝缘，青帏，红幨。
　　辅国公夫人车，硃轮，皁盖，青缘，皁帏，红幨。初制，辅国公夫人车盖、帏与镇国公侧夫人同。其侧夫车，青盖，蓝帏，红幨。
　　镇国将军夫人车，硃轮，皁盖，青缘，皁帏，红幨。初制，镇国将军夫人车盖、帷与辅国公侧夫人同。
　　辅国将军夫人车，硃轮，青盖，红幨，青帏。初制，辅国将军夫人车盖、帷皆以蓝缎为之，红垂幨。
　　奉国将军淑人、奉恩将军恭人车，均硃轮，皁盖，皁帏，皁幨。初制，奉国将军淑人及奉恩将军恭人车，盖、帏、幨皆以青缎为之。
　　民公夫人车，黑辕轮，绿盖，皁缘，绿幨，皁帏。初制，公夫人车，皁盖，青缘。
　　侯、伯夫人车，四角青缘。馀如民公夫人。初制，侯、伯夫人车，青帏，盖角蓝缘。
　　子夫人车，皁盖。馀如侯、伯夫人。初制，子夫人车，青盖，绿缘，绿幨，青帏。
　　男夫人车，皁盖，不缘。馀如子夫人。初制，男夫人车，青盖，青帏，绿幨。
　　满洲官惟亲王、郡王、大学士、尚书乘舆。贝勒、贝子、公、都统及二品文臣，非年老者不得乘舆。其馀文、武均乘马。
　　汉官三品以上、京堂舆顶用银，盖帏用皁。在京舆夫四人，出京八人。四品以下文职，舆夫二人，舆顶用锡。直省督、抚，舆夫八人。司、道以下，教职以上，舆夫四人。杂职乘马。
　　钦差官三品以上，舆夫八人。武职三品仍不得用。武职均乘马。将军、提督、总兵官，年逾七十不能乘马者，奏闻请旨。初制，凡公、侯、伯以下职官，三品以上，坐四人暗轿，镀金装饰，银螭，绣带，青幔。四品以下，坐二人暗轿，或乘车，原乘马者听。其轿、车之制，四、五品素狮绣带。六品以下，素云头素带，青幔。汉武官有坐轿者，禁如例。
　　乾隆十五年谕：“本朝旧制，文、武满、汉大臣，凡遇朝会皆乘马，并不坐轿。从前满洲大臣内有坐轿者，是以降旨禁止武大臣坐轿，未禁止文大臣。今闻文大臣内务求安逸，于京师至近之地，亦皆坐轿。若谓在部院行走应当坐轿，则国初部院大臣未尝坐轿。此由平时不勤习技业，惟求安逸之所致也。满洲大臣当思本朝旧制，遵照奉行。嗣后文大臣内年及六旬实不能乘马者，著照常坐轿，其馀著禁止。”
　　庶民车，黑油，齐头，平顶，皁幔。轿同车制。其用云头者禁之。
　　一品命妇车，黑轮、辕，皁盖，青缘，绿幨，皁帏。
　　二品命妇车，皁盖，不缘。馀同一品命妇。
　　三品命妇车，皁盖，皁帏。馀同二品命妇。以上舆用银顶。
　　四品命妇车，皁盖，青帏，舆用锡顶。馀同三品命妇。
　　五品命妇以下车，青盖，青幨，青帏。二品以上，盖、帏、幨用缯，馀均用布。并按初制，内大臣、都统、大学士、尚书、左都御史命妇车，青盖，绿缘，绿幨，青帏。散秩大臣、前锋统领、步军统领、副都统、侍郎、学士、副都御史、通政使司通政使、大理寺卿、詹事府詹事命妇车，青盖，青帏，绿幨。头等侍卫，参领，步军总尉，王府长史，太常、太仆、光禄寺各正、少卿，通政司副使，大理寺少卿，国子监祭酒，内阁侍读学士，翰林院读讲学士，侍读，侍讲，詹事府少詹事，庶子，谕德，洗马，郎中，鸿胪寺卿，给事中，监察御史，轻车都尉命妇车，青盖，青帏，青幨。閒散宗室、二等侍卫、佐领、贝勒长史、钦天监监正、内阁侍读、国子监司业、鸿胪寺少卿、通政使司参议、詹事府中允、员外郎、步军副尉、骑都尉命妇车，青盖，蓝帏，青幨。三等侍卫、云骑尉、五品以下官命妇车，蓝盖，蓝帏，青幨。

　　志七十八
　　○舆服二
　　皇帝冠服皇后冠服太皇太后皇太后附皇贵妃以下冠服
　　皇子亲王以下冠服皇子亲王福晋以下冠服
　　文武官冠服命妇冠服士庶冠服
　　崇德二年，谕诸王、贝勒曰：“昔金熙宗及金主亮废其祖宗时冠服，改服汉人衣冠。迨至世宗，始复旧制。我国家以骑射为业，今若轻循汉人之俗，不亲弓矢，则武备何由而习乎？射猎者，演武之法；服制者，立国之经。嗣后凡出师、田猎，许服便服，其馀悉令遵照国初定制，仍服朝衣。并欲使后世子孙勿轻变弃祖制。”乾隆三十七年，三通馆进呈所纂嘉礼考，于辽、金、元各代冠服之制，叙载未能明晰。奉谕：“辽、金、元衣冠，初未尝不循其国俗，后乃改用汉、唐仪式。其因革次第，原非出于一时。即如金代朝祭之服，其先虽加文饰，未至尽弃其旧。至章宗乃概为更制。是应详考，以徵蔑弃旧典之由。衣冠为一代昭度，夏收殷冔，不相沿袭。凡一朝所用，原各自有法程，所谓礼不忘其本也。自北魏始有易服之说，至辽、金、元诸君浮慕好名，一再世辄改衣冠，尽去其纯朴素风。传之未久，国势浸弱。况揆其议改者，不过云衮冕备章，文物足观耳。殊不知润色章身，即取其文，亦何必仅沿其式？如本朝所定朝祀之服，山龙藻火，粲然具列，皆义本礼经，而又何通天绛纱之足云耶？”盖清自崇德初元，已釐定上下冠服诸制。高宗一代，法式加详，而犹于变本忘先，谆谆训诫。亦深维乎根本至计，未可轻革旧俗。祖宗成宪具在，所宜永守勿愆也。兹就乾隆朝增改之制，以类叙次，而仍以初定者附见于篇。
　　皇帝朝冠，冬用薰貂，十一月朔至上元用黑狐。上缀硃纬。顶三层，贯东珠各一，皆承以金龙四，馀东珠如其数，上衔大珍珠一。夏织玉草或藤竹丝为之，缘石青片金二层，里用红片金或红纱。上缀硃纬，前缀金佛，饰东珠十五。后缀舍林，饰东珠七，顶如冬制。
　　吉服冠，冬用海龙、薰貂、紫貂惟其时。上缀硃纬。顶满花金座，上衔大珍珠一。夏织玉草或藤竹丝为之，红纱绸里，石青片金缘。上缀硃纬。顶如冬吉服冠。
　　常服冠，红绒结顶，不加梁，馀如吉服冠。
　　行冠，冬用黑狐或黑羊皮、青绒，馀俱如常服冠。夏织藤竹丝为之，红纱里缘。上缀硃氂。顶及梁皆黄色，前缀珍珠一。
　　端罩，紫貂为之。十一月朔至上元用黑狐。明黄缎里。左、右垂带各二，下广而锐，色与里同。
　　衮服，色用石青，绣五爪正面金龙四团，两肩前后各一。其章左日、右月，万寿篆文，间以五色云。春、秋棉、袷，冬裘、夏纱惟其时。
　　朝服，色用明黄，惟祀天用蓝，朝日用红，夕月用月白。披领及袖皆石青，缘用片金，冬加海龙缘。绣文两肩，前、后正龙各一，腰帷行龙五，衽正龙一，襞积前、后团龙各九，裳正龙二、行龙四，披领行龙二，袖端正龙各一。列十二章，日、月、星、辰、山、龙、华、蟲、黼黻在衣，宗彝、藻火、粉米在裳，间以五色云。下幅八宝平水。十一月朔至上元，披领及裳俱表以紫貂，袖端薰貂。绣文两肩，前、后正龙各一，襞积行龙六。列十二章，俱在衣，间以五色云。
　　龙袍，色用明黄。领、袖俱石青，片金缘。绣文金龙九。列十二章，间以五色云。领前后正龙各一，左、右及交襟处行龙各一，袖端正龙各一。下幅八宝立水，襟左右开，棉、袷、纱、裘，各惟其时。
　　常服褂，色用石青，花文随所御，裾左右开。
　　行褂，色用石青，长与坐齐，袖长及肘。
　　常服袍，色及花文随所御，裾四开。行袍同。
　　行裳，色随所御。左右各一，前平，后中丰，上下敛。横幅石青布为之，氈、袷惟时。冬用鹿皮或黑狐为里。
　　雨冠之制二：冬顶崇，前檐深；夏顶平，前檐敞。皆明黄色，月白缎里。氈及油绸、羽缎惟其时。
　　雨衣之制六，皆明黄色：一，如常服褂，而长与袍称。自衽以下加博。上袭重衣。领下为襞积。无袖。斜帷相比，上敛，下递丰。两重俱加掩襟，领及钮约皆青色。一，以氈及羽缎为之，月白缎里。不袭重衣。馀制同。领及钮约如衣色，油绸为之，不加里。钮约青色。一，如常服褂而加领，长与袍称。氈羽缎为之，月白缎里。领及钮约如衣色。一，如常服袍而袖端平，前施掩裆，油绸不加里。领用青羽缎，钮约青色。外加袍袖如衣色。一，如常服褂，长与坐齐。氈、羽缎为之，月白缎里。领及钮约如衣色。一，如常服袍而加领，长与坐齐。油绸为之，不加里。袖端平，前加掩裆，领用青羽缎，钮约青色。
　　雨裳之制二，皆明黄色：一，左右幅相交，上敛下递博。上前加浅帷为襞积。两旁缀以纽约，青色。腰为横幅，用石青布，两末削为带系之。一，前为完幅，不加浅帷，馀制同。
　　朝珠，用东珠一百有八，佛头、记念、背云、大小坠杂饰，各惟其宜，大典礼御之。惟祀天以青金石为饰，祀地珠用蜜珀，朝日用珊瑚，夕月用绿松石，杂饰惟宜。绦皆明黄色。
　　朝带之制二，皆明黄色：一，用龙文金圆版四，饰红蓝宝石或绿松石，每具衔东珠五，围珍珠二十。左右佩帉，浅蓝及白各一，下广而锐。中约镂金圆结，饰宝如版，围珠各三十。佩囊文绣、燧觿、刀削、结佩惟宜，绦皆明黄色，大典礼御之。一，用龙文金方版四，其饰祀天用青金石，祀地用黄玉，朝日用珊瑚，夕月用白玉，每具衔东珠五。佩帉及绦，惟祀天用纯青，馀如圆版朝带之制。中约圆结如版饰，衔东珠四。佩囊纯石青，左觿、右削，并从版色。
　　吉服带，用明黄色，镂金版四，方圆惟便，衔珠玉杂宝各从其宜。左右佩帉纯白，下直而齐。中约金结如版饰。馀如朝带制，常服带同。
