<!-- { "loadSidebar": true } -->
　　未几，贼围怀庆。逾月，渡临洺关，总督纳尔经额帅师遁，遂经顺河、柏乡、栾城入深州。主阃者务持重，虽数奉诏夹剿，而习於溃逃，数避贼。其奋勇者尾追数千里，气亦馁，贼势益横。又经献县、交河，以薄沧州，沧州号有备，亦为所拔。津地大震。
　　九月，贼至梢直口，大吏不知所为，议婴城守。子澄以负郭居民数十万，不应弃之，力争。遂用沿河棹小舟以火器取野鹜者，又火会会众万人，合水陆拒贼，而别向火会首事张锦文筹赀。先是锦文输家财濬壕，壕成，运河水大至，环城洼下成巨浸，而葡萄洼尤甚。子澄阻壕守，渡壕击贼。贼酋开山王小秃子手黄旗指挥，迅奋剽疾，能一跃丈馀，避枪击。子澄先伏打野鸭船於岸外，贼以为民船也，呼渡，船枪发，殪小秃子，群贼夺气。伏舟进击馀贼，血流染波。日晡，军馁，锦文又赍糗粮至，战益奋。勇目余鹏龙等相继陷阵，复斩级无算，贼遁。是役也，子澄功最，旨以知府用，留本任。
　　时贼退踞静海及独流镇，子澄奉调赴胜保营，列营河西。贼由独流出扑，屡击退之。嗣静海贼倾巢出援，子澄追剿，贼窜，正窘，会都统佟鉴思绝贼归路，进掣壕板，以路滑失足踣地，贼刃交下。子澄单骑驰救，砲洞马腹，身受七伤。鹏龙负之趋，子澄曰：“惫矣！尔亟行，毋顾我。”贼酋高刚头薄之急，子澄恐为所辱，沉於河。鹏龙率从子陈梁等皆战死。事闻，加布政使衔，谥忠愍，建专祠。丧车还津，无贵贱皆往吊，哭如私亲。天津祠落成，蠡县人李某，生致高刚头，剖心以祭。
　　子澄好为小诗，工骈体文，为政有声，卒以杀贼致殒。人谓贼自河北经山西，所至席卷无坚城，独受挫於子澄，使京师得以为备，其关系尤重云。
　　先是贼过临洺关，同知周宪曾公服坐饷鞘上，骂贼死。后子澄以知县死直隶者：江安澜，广西临桂人。举人，挑教职，保知县，发直隶，补柏乡。咸丰元年，调静海。贼北犯，静海为畿南冲要，大军援剿，供应无乏。贼入境，偕署都司潘宗得等擒斩伪司马陈得旺，大队麕至，官军众寡不敌，遽溃。城陷，赴水死。破沙河，王衡身中七刃死；破栾城，唐盛朝服骂贼，贼缚之柱上死，典史陈虎臣从死。
　　又马云岚，庆云人。州判。贼犯县城，率乡团出御，被执，不屈死。子龙文从死。恤如例，予世职。
　　文颖，字鲁斋，赵氏，汉军正蓝旗人。道光二十五年进士，用知县，发山东，补蒙阴。邑患蝗，两以文籥神，皆应。调阳信，弭抗漕衅。又调商河，濬徒骇河，境免积潦。时粤匪已窜直隶之建通镇，去商河百里，募练乡勇，民恃无恐。调省主粮台事，適股匪入东境，金乡、郓城皆陷，而阳穀当其冲。大吏以文颖有幹才，檄令往署，至则城备久弛，急号召乡团为守御计。是时将军善禄拥重兵驻东昌，飞牒请援，置不应。愤极，抵案曰：“死耳，复何言！”或讽以出城待援者，怒斥曰：“与城俱存亡，岂有临难苟免之文某哉？”
　　未几，贼大至，割半袖付仆驰报父母，即怀印上城，与典史徐凤喈从容出印相视。贼入城，怒马驰入贼队，被七创，骂不绝口死。凤喈及教官李文绶同遇害。文颖抵任才五日，时咸丰四年二月二十九日。事闻，优恤，立专祠，予世职。文颖尝过泰山，题句有云：“此行不了封侯业，原把顽躯窃比君。”盖以泰山自矢，见危授命，其志素定云。子四，三尔丰，自有传。
　　张积功，江苏仪徵人。嘉庆二十三年举人。道光十年大挑知县，发山东，历州县吏。二十年，初权临淄。前政不善，多流亡，以诚招徠之，皆归故业。即墨饥民滋扰，檄往办理而定。朝城民变，民闻积功治临淄事，即首行馆请死，喻以理，惩以法，皆欢呼去。咸丰四年三月，贼攻临清州，积功適知州事，守御十四昼夜。十四日，城陷，阖门死难。初，贼过冠县，知县傅士珍自经死。
　　典史瞿濬，字菊坪，江苏武进人。帅乡勇出敌，遇贼城闉，中鸟枪，洞其肋，坠马。欲退保於司狱，贼追及，刃倳其胸，骂不绝口，剖腹死之。妻吕氏，骂贼，被寸磔。亦全家遇害，时三月朔也。
　　冒芬，江苏如皋人。巡检，发广东，补北寨司巡检，调五斗口。缉获盗匪傅敏南、乌石姊等，有能名。擢广州府经历，调海丰县丞。英吉利扰广州，以守城功进知县，授开平县。县介新会、鹤山间，盗贼出没，芬严为条约，捕甚多。历权高要、曲江、乳源等县。
　　咸丰二年，洪秀全陷仁化、乐昌两县，分股攻乳源，芬募勇三百，约都司车定海扼河为守，使乡勇绕出河岸设伏。凌晨贼至，官军隔河砲毙骑马贼一，伏军薄其后，夹击之，贼大溃。渡河追击，斩甚众。
　　馀匪吴焕中、黄老满等潜聚曲江龙归墟，结连罗镜墟凌十八，图复逞。焕中潜至乳源，为逻者获。芬讯得实，偕千总张鹰扬驰往，捕获黄老满等头目十三名，解经曲江寺前村，猝与罗镜贼遇。鹰扬所部溃散，芬率亲军百馀人与贼战，军火尽，芬被创，贼夺黄老满去。芬裹创为书，上总督叶名琛，极言两粤贼势急，宜联络官民，早缮备具。越数日，伤剧卒。恤如例，后建专祠。
　　施作霖，浙江萧山人。道光二十九年拔贡，用知县，发陕西。咸丰三年，粤贼窜河南，奉檄督练勇防陕境，署城固县知县。七年，河南角子山捻匪扰南阳府，将窜陕，巡抚曾望颜以作霖练勇有纪律，令防商南。驰抵清油河，距武关三十里，贼已潜由天桥河陷武关，作霖偕候补同知曾兆蓉夜冒风雪抵头条岭，击卻贼前敌。越四道岭，贼蜂至。作霖奋下击，义勇厉进，作霖手歼悍贼王党。馀贼卻拒守关，作霖直逼关前，贼复三面扑。熸贼二十馀骑，贼攻愈猛。作霖分队击，身受重创，力竭死。家丁王建、义勇马永刚等十三人皆死之。赐恤，谥刚毅，赏世职，建专祠。
　　韩体震，字省斋，河南夏邑人。道光二十五年，捐州吏目，补直隶祁州吏目。因父作谋任文安主簿，回避，补山东德州吏目，捐升知县。以防堵功，奖开缺即选，选湖北通城县。防堵邻境要隘出力，保同知。同治元年，鄂督官文调赴军营差委，嗣权孝感县事。孝感屡经残破，城缺不完，体震修葺之，招乡勇城守。闰八月，捻匪大股分扰京山、应城一带，阑入县境，遂扑县城。体震与护军统领舒保善因请入城同守，始解鞍，而贼由缺口入城，体震率勇巷战，众寡不敌，身受十伤，刀矛枪子无不备，大呼杀贼而死。诏照知府例赐恤，给世职。
　　德克登额，字静庵，满洲某旗人。由笔帖式从将军都兴阿军，累保至副都统记名。尝从攻广济，守营垒，不眠者七昼夜。为人沉静，溽暑不去长衣，每曰：“贼平即回家授徒，暇则垂钓黑龙江。”又曰：“世受国恩，得一日授命疆场，则吾事毕矣！”与体震同守城，城陷，死之。
　　蒋嘉穀，顺天大兴籍，浙江山阴山。以府经历发贵州，旋保知县。咸丰三年，署荔波县。县毗连粤西，粤氛近偪，土匪乘之。嘉穀内守外御，境内安堵。始之任，狱多繁，囚半逆党胁从，复有挟私诬告人从匪者。嘉穀讯得实，俱决释之。时刍粮告匮，或以劝捐进，嘉穀曰：“民被蹂躏久矣，忍朘其生而激变乎？”事遂寝。五年六月，水匪复叛，与广匪合，约五六千人，薄城下，嘉穀募勇五百人击退之。时土匪遍地，饷需匮乏，嘉穀毁家募勇，妻陆氏亦出钅义钏佐军，众感奋，守愈坚。以故附近州县皆不保，独荔波得存。十月，贼复至，嘉穀部署城防，誓师出营於水堡，与贼遇，战捷，贼小却，后见师乏援，始无忌，麾众并进。嘉穀鏖战终日，伤亡略尽，犹裹创刃贼，俄被执。贼乘胜攻城，城以有备，卒不破。嘉穀既陷贼，怒骂不屈。贼束薪渍油遍体灼之，死而复甦，甦则骂，骂则复灼，如是数次，乃绝。贵州巡抚蒋霨远以嘉穀善政得民，力捍疆圉，被害尤惨。奏入，恤世职。士请捐建专祠，允之。
　　邓玲筠，字治芗，湖南宁乡人。道光二十三年举人。咸丰六年，以知县发贵州。七年，擢知印江县，时黔中苗、教匪充斥，匪酋以邪教蛊乱，民有黄号、白号等目，乡团多叛应之。玲筠锐意图治，周巡辖境，与田更畬叟握手询利病，手疏小册，用是能摘发民隐，讼者神之。思南贼炽，地连印江，亟行保甲法。单骑诣各乡，手自敦率，给门牌如式。署纸尾十则：曰忤逆，曰习邪教，曰私结盟党，曰劫掠，曰藏匪类，曰窃盗，曰容留娼妓，曰赌博，曰斗殴生事，曰唆讼。各择士绅董之，犯者同甲勿与齿。改悔者许具状於各条下，加小印曰“自新”；其顽抗及无人敢具保者治之。且计月以验绅董之能否，加劝惩焉。又加意课士，割俸给书院餐钱，与讲求正学，并及军政，士皆畏爱之。劝民修水利，立法详尽易晓，或亲履指示，不以勺水扰民。邪教惑众，为文告抉摘其谬，妇孺能解。简壮丁数百，亲教之击刺法。
　　是年十二月，贼陷思南，将犯印江。印江故无城，出营於云泮御贼。贼以书请假道，焚书，斩其人。贼从间道袭治所，玲筠袖铜椎毙三贼。贼环攻，复出铜鐧格斗，贼莫敢近。忽四山火起，乃突围，抵铜仁乞师，得练总王士秀领五百人，一日夜行三百里。民见玲筠归，奋跃，复得壮士千馀，仍从至云泮。是日大雾，人马对立不相见，譟而进。贼奔，自相蹴蹋，坠崖死者无算。复追百馀里，战中坝，战螺生溪，战袁家湾，皆捷。
　　八年春，知府令玲筠越境剿贼，知府先闻贼畏玲筠，立邓字旗慑贼，故严檄三至。县民苦留，玲筠慨然曰：“郡守檄，县令安敢违？且杀贼固无分畛域也。”以千三百人往。师次分水垭，贼混运粮者入营门，变作，众惊溃。玲筠亲搏战，飞石中首，手格杀一贼，足后被创，遂及於难，丧其元。后军闻失事，愤极，殊死斗，杀声与哭声并，卒夺玲筠尸还。乃树“忠愤”帜，誓复仇，贼惧，退屯八十里。丧归，士民大恸，争致赙赗。有负贩佣，挈钱四，将运盐，悉以充赙。或曰：“如尔家何？”佣哭曰：“公死，吾属无葬所矣！何家为？”民怀其德，立祠祀之。并刻遗集，曰钜业堂稿。
　　承顺，佟佳氏，汉军正蓝旗人。由文生於咸丰四年随其父甘肃宁夏镇总兵定安出征湖北，累功擢至通判，发甘肃。历权宁夏盐捕通判、平番县事，授甘州抚彝通判，所至有声。同治元年，西宁撒回就抚，大吏以贵德孤悬大河以外，汉民与番、回杂处，治理不易，檄承顺往署。適番、回械斗，承顺为之平怨息争，番、回悦服。值河州回匪倡乱，甘、凉、宁、肃一带响应，贵德回民汹汹欲动，承顺劝导解散，以被难妇孺置署中别院，抚养数年。有主者认还，无主者择配。由是汉、番感戴，回民亦慑其威。
