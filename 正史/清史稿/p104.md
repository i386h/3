<!-- { "loadSidebar": true } -->
　　五月壬戌，黔匪复陷兴义、贞丰、永宁。俄使坚请黑龙江内地通商。谕特普钦整顿营伍。乙丑，大考翰、詹，擢孙毓汶四人一等，馀升黜有差。戊辰，马朝清降，灵州复。辛未，回匪霍三等回窜凤、岐，官军击退之，谕杨岳斌、刘蓉合击，毋再任入陕。甲戌，回匪陷塔尔巴哈台，武隆额死之。以德兴阿为参赞大臣，奎昌署科布多参赞。严谕成禄迅速出关。乙亥，回匪陷伊犁，明绪等死之。以荣全署伊犁将军。命库克吉泰督办新疆军务。丁丑，诏清庶狱。壬午，以久不雨，诏求直言，禁凌虐罪囚。甲申，谕保举尽心民事官吏。丁亥，官军复荔波。是月，免广东嘉应等处被扰逋赋。
　　六月庚寅，雨。允左宗棠请，在闽建厂试造轮船。壬辰，谕内外大臣勤职。辛丑，成禄军进围肃州。壬寅，谕富明阿搜捕山场馀匪。甲辰，灵山匪平。戊申，乌里雅苏台将军明谊病免。己酉，以德勒克多尔济为乌里雅苏台将军，福兴为绥远城将军。庚戌，盐、固回匪投诚。辛亥，凌云、阳万土匪平。乙卯，谕杨岳斌剿狄、河回匪。
　　秋七月庚申，褫广凤、图尔库职，逮讯。命侍郎魁龄等使朝鲜，册封王妃。壬戌，官军复哈密。甲子，谕整顿广东吏治、军务、釐税。乙丑，李鸿藻丁母忧，懿旨令百日后仍直弘德殿、军机处。庚午，湘军克思南贼巢。壬申，李鸿藻请终制，不许。癸酉，减苏、松、常、太浮收米三十七万馀石，浮收钱百六十七万馀贯。丙子，崇厚会日斯巴尼亚使换约。己卯，黔匪陷石阡，旋复之。庚辰，免乌梁海七旗应纳半贡。乙酉，河南河决胡家屯。
　　八月戊子，刘蓉病免，调乔松年为陕西巡抚，以英翰为安徽巡抚。己丑，濮州河决。庚寅，浔、郁匪平。裁山海关监督，改设奉锦山海关道。辛丑，赏李云麟头等侍卫，帮办新疆军务。癸卯，杨岳斌病免，调左宗棠为陕甘总督，吴棠为闽浙总督，张之万为漕运总督。实授瑞麟两广总督。甲辰，官军克大孤山贼巢，徐宗礼伏诛。乙巳，官军剿败张、牛诸捻。以月食示儆，饬廷臣修省。丁未，从御史庆福请，积粟张家口、绥远城，转运新疆，以济民食。
　　九月丁巳朔，命谭廷襄会崇厚办义国商约事务。癸亥，福建兴化土匪平。甲子，谕李云麟与麟兴等整顿北路防军。命皁保赴归化督运新疆饷款。回匪陷阜康。祁俊藻卒。辛未，滇回陷安宁等州县。癸未，左宗棠请将闽、浙绿营减兵加饷，就饷练兵。允之。是秋，免贵州、广东、山东、福建被扰，江西被灾等处额赋，浙江等县逋赋。
　　冬十月辛卯，命刘长佑严覈畿辅兵额。癸巳，张总愚由陕州窜平陆，官军击退之。乙未，命沈葆桢总司福建船政事务。命刘典帮办左宗棠军务。己亥，张总愚西窜，陷华阴、渭南。甘回窜宜君、三水。诏责曾国籓任贼蔓延。辛丑，允李鸿藻病假。命富明阿办吉林善后事宜，汪元方为军机大臣。壬寅，黔回陷兴义，旋复之，并复安平、镇宁。乙巳，曾国籓乞病，请开各缺，在营效力，并注销侯爵，谕慰之，命病痊陛见。谕穆图善援应陕西。丙午，修海宁石塘。是月，免安徽、寿州等州县被水新旧额赋。
　　十一月丙辰，命曾国籓回两江总督，署通商大臣。授李鸿章钦差大臣，节制湘、淮各军，专任剿匪。戊午，予山东巡抚阎敬铭假，以丁宝桢署之。庚申，刘铭传等剿任、赖各匪于金乡，大捷。乙丑，三札、两盟西征蒙兵溃，李云麟回乌城。谕库克吉泰统吉、黑军速进。丁卯，川军克桐梓贼巢。丁酉，曾国荃劾官文贪庸骄蹇。命撤任查办。己卯，定福建船政章程。
　　十二月丁亥，以给事中寻銮炜参劾失实，切责之，因谕科道慎重言事。己丑，郭松林等大破任、赖诸匪于德安。庚寅，以黄河趋北，谕苏廷魁周历履勘，并会同直、鲁、豫三省筹办堤工。甘回复陷哈密。罢胡家玉军机，褫职留任，以受官文贿也。甲午，曾国籓复疏请开缺。温旨慰留。己亥，雷正绾军复平凉。呼兰匪平。庚子，援黔湘军剿苗匪于铜仁，大捷。己酉，回匪围庆阳，提督周显承等力战死之。甲寅，陕军剿张总愚，失利于灞桥，总兵萧德阳等死之。以捻势披猖，命曾国籓等广筹方略。
　　是岁，朝鲜、琉球入贡。

　　本纪二十二  穆宗本纪二
　　六年丁卯春正月己未，任、赖诸匪窜孝感、德安，官军失利，总兵张树珊死之。壬戌，复靖远。丙寅，革官文总督，召来京。以李鸿章为湖广总督，调李瀚章为江苏巡抚，以刘昆为湖南巡抚。己巳，张锡嵘剿捻匪于西安鱼化镇，死之。刘松山军大捷。命乔松年专办陕西军务。辛未，命左宗棠为钦差大臣，督办陕、甘军务，赏刘典三品卿衔，帮办军务。乙亥，哈密回匪窜巴里坤，官军击退之。讷尔济病免，以伊勒屯为巴里坤领队大臣。丙子，命徐继畬仍在总理各国事务衙门行走，管新设同文馆事务。己卯，官军复镇雄。
　　二月乙酉朔，刘铭传追剿任、赖于锺祥，失利。鲍超进击，大败之。庚寅，命李鸿章督军赴豫。壬辰，京师疫。甲午，擢刘松山为广东陆路提督。丁酉，陕回马生彦等降。减广州属徵收米折银十九万有奇，著为令。乙巳，桂军复泗城。庚戌，以丁宝桢为山东巡抚。辛亥，洮州复陷。壬子，云贵总督劳崇光卒，以张凯嵩代之。
　　三月丁巳，鄂军剿贼于蕲水，失利，道员彭毓橘等死之。癸亥，总兵段步云军溃于鄜州。戊辰，鲍超累乞病，谕仍赴黄州。乙亥，命倭仁在总理各国事务衙门行走，辞，不允。丁丑，谕李云麟等安顿新疆难民。辛巳，曹克忠军复洮州。壬午，回匪马占鰲等犯西宁。是春，免浙江仁和等场被扰逋课、山西平定等处民欠仓穀。
　　夏四月丁亥，允琉球国子弟入监读书。予鲍超病假。戊子，何琯军复哈密。己丑，周祖培卒。癸巳，吉林马贼平。丙申，日斯巴尼亚使来换约。壬寅，刘松山大破捻、回于同州。丙午，赠哈密殉难扎萨克郡王伯锡尔亲王，建祠。德勒克多尔济病免，命麟兴为乌里雅苏台将军，调荣全为参赞。丁未，瞻对番目大盖折布伏诛。庚戌，贵德回匪叛，陷城。
　　五月甲寅，哈密回匪窜玉门，官军击退之。以旱，命恤难民、育婴孩、揜暴露、赡阵亡者家属。戊午，谕广购书籍，并重刊御纂钦定经史，颁发各学。己未，郭宝昌、刘松山两军破张总愚于朝邑。免郭宝昌遣戍。辛酉，命曾国籓为大学士，骆秉章协办大学士。丙寅，诏清理庶狱。丁卯，桂军复荔波、义宁。戊辰，诏求直言，覈减宫廷用款。己巳，捻匪渡运河，予丁宝桢严议。庚午，贼窜长垣，官军击退之。癸酉，以剿贼无功，褫曾国荃顶戴，与李鹤年下部严议。谕李鸿章戴罪图功。京师地震。庚辰，董福祥陷陕西甘泉。
　　六月甲申，总理各国事务衙门言俄人窥伺新疆，下大学士、尚书、左都御史会总理王大臣妥议。丙戌，申禁州县浮收漕粮。甲午，倭仁乞病，罢职务，仍以大学士直弘德殿。乙未，官军败捻匪于即墨。庚子，顺直久旱，饥，赈恤之。允鲍超回籍。辛丑，李鸿章檄刘铭传、潘鼎新等军防运河，扼胶、莱。命成禄节制黄祖淦、王仁和两军。以畿内亢旱，拨闽、广、赣釐捐三十万，浙、闽海关洋税三十五万备赈需。癸卯，甘回陷陕西华亭，旋复之。丁未，免昌平例贡果品。己酉，自三月不雨以来，上频祈雨。至是日雨。是月，免陕西乾州等属灾扰额赋。
　　秋七月己未，雨。陕军复甘泉。庚午，永定河决。己卯，以捻匪过胶莱河，谕各路扼守河、运两防，夺丁宝桢职，仍留任。是月，免湖南晃州被扰逋赋。
　　八月丙戌，停奉天冬围。戊子，湖北匪首刘汉忠伏诛。庚寅，命黎培敬会办贵州剿抚及屯田事宜。壬辰，奉军剿平孤山、法库等处贼匪。辛卯，署贵州提督赵德光剿贼于安平，死之。丙申，穆隆阿等军剿枭匪于文安，失利。济阳土匪作乱，剿平之。丁酉，迤西回犯姚州。戊戌，贵州巡抚张亮基开缺严议，命曾璧光署之，布政使严树森以逗遛褫职。壬寅，召陈国瑞来京。丙午，以淮、楚各军所至骚扰，谕李鸿章严申军律。己酉，裁热河木税。庚戌，创建福建船坞。
　　九月壬子，允左宗棠调曹克忠赴陕。丙辰，赖、任诸匪犯运河，牛师韩军击退之。丁巳，河、狄、西宁回众投诚。庚申，停山东例贡。辛酉，安置额鲁特游牧于额尔齐斯河。甲子，总理各国事务衙门言预筹修约事。谕曾国籓等各抒所见以闻。己巳，命丁日昌赴上海办理义国换约。壬申，抚恤巫山被水灾民。丁丑，命荣全与棍噶札拉参筹办哈萨克剿抚机宜。己卯，命冯子材赴左江，专办南、太军务。赈襄阳等府灾民。
　　冬十月癸未，谕各路统兵大臣及各督抚严申军律。甲申，察哈尔都统色尔固善卒，以库伦办事大臣文盛代之。乙酉，以张廷岳为库伦办事大臣。丙戌，陕军复宁条梁及宜君。饬席宝田军赴沅州，统援黔军务。壬辰，迤西回陷定远、大姚。癸巳，汪元方卒。命沈桂芬在军机大臣上学习行走。丙申，曾国荃病免，以郭柏廕为湖北巡抚，苏凤文为广西巡抚。赈山东被水灾民。乙巳，派美前使蒲安臣往有约各国办理中外交涉。己酉，回匪陷宝鸡、正宁，旋复之。
　　十一月庚戌朔，命道员志刚、郎中孙家穀往有约各国充办理交涉事务大臣。壬子，刘铭传等军剿贼赣榆，大捷，任柱伏诛。癸丑，以枭匪蔓延，褫刘长佑职，仍责自效。命官文署直隶总督。丙辰，陕军剿捻洛川，遇回匪，失利，提督李祥和死之。癸亥，张总愚陷延川、绥德。甲子，增设布伦托海办事大臣，以李云麟为之，明瑶为帮办，福济为科布多帮办。甲寅，刘铭传军剿贼于诸城，大捷。丁丑，陕军复延川、绥德。
