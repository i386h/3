<!-- { "loadSidebar": true } -->
　　文弨校书，参合各本，择善而从，颇引他书改本书，而不专主一说，故严元照诋其仪礼详校，顾广圻讥其释文考证，后黄丕烈影宋刻书，各本同异另编於后，两家各有宗旨，亦互相补苴云。
　　顾广圻，字千里，元和人。诸生。吴中自惠氏父子后，江声继之，后进翕然多好古穷经之士。广圻读惠氏书，尽通其义。论经学云：“汉人治经，最重师法。古文今文，其说各异。若混而一之，则轇轕不胜矣。”论小学云：“说文一书，不过为六书发凡，原非字义尽於此。”
　　广圻天质过人，经、史、训诂、天算、舆地靡不贯通，至於目录之学，尤为专门，时人方之王仲宝、阮孝绪。兼工校雠，同时孙星衍、张敦仁、黄丕烈、胡克家延校宋本说文、礼记、仪礼、国语、国策、文选诸书，皆为之札记，考定文字，有益后学。乾、嘉间以校雠名家，文弨及广圻为最著云。又时为汉学者多讥宋儒，广圻独取先儒语录，摘其切近者，为遯翁苦口一卷，以教学者。著有思適斋文集十八卷。道光十九年，卒，年七十。
　　钱大昕，字晓徵，嘉定人。乾隆十六年召试举人，授内阁中书。十九年进士，选翰林院庶吉士，散馆授编修。大考二等一名，擢右春坊右赞善。累充山东乡试、湖南乡试正考官，浙江乡试副考官。大考一等三名，擢翰林院侍讲学士。三十二年，乞假归。三十四年，补原官。入直上书房，迁詹事府少詹事，充河南乡试正考官。寻提督广东学政。四十年，丁父艰，服阕，又丁母艰，病不复出。嘉庆九年，卒，年七十七。
　　大昕幼慧，善读书。时元和惠栋、吴江沈彤以经术称，其学求之十三经注疏，又求之唐以前子、史、小学。大昕推而广之，错综贯串，发古人所未发。任中书时，与吴烺、褚寅亮同习梅氏算术。及入翰林，礼部尚书何国宗世业天文，年已老，闻其善算，先往见之，曰：“今同馆诸公谈此道者鲜矣。”
　　大昕於中、西两法，剖析无遗。用以观史，自太初、三统、四分，中至大衍，下迄授时，朔望薄蚀，凌犯进退，抉摘无遗。汉三统术为七十馀家之权舆，讹文奥义，无能正之者。大昕衍之，据班志以阐刘歆之说，裁志文之讹，二千年已绝之学，昭然若发蒙。大昕又谓：“古法岁阴与太岁不同，淮南天文训摄提以下十二名，皆谓岁阴所在。史记太初元年年名焉逢、摄提格者，岁阴，非太岁也。东汉后不用岁阴纪年，又不知太岁超辰之法，乃以太初元年为丁丑岁，则与史、汉之文皆悖矣。”又谓：“尚书纬四游升降之说，即西法日躔最高、卑之说，宋杨忠辅统天术以距差乘躔差，减气汎积为定积，梅文鼎谓郭守敬加减岁馀法出於此。但统天求汎积，必先减气差十九日有奇，与郭又异，文鼎不能言。大昕推之同，凡步气朔，必以甲子日起算，今统天上元冬至乃戊子日，不值甲子，依授时法当加气应二十四日有奇，乃得从甲子起。今减去气差，是以上元冬至后甲子日起算也。既如此，当减气应三十五日有奇，今减十九日有奇者，去躔差之数不算也。求天正经朔又减闰差者，经朔当从合朔起算。今推得统天上元冬至后第一朔乃乙丑戌初二刻弱，故必减闰差而后以朔实除之，即授时之朔应也。”
　　大昕始以辞章名，沈德潜吴中七子诗选，大昕居一。既乃研精经、史，於经义之聚讼难决者，皆能剖析源流。文字、音韵、训诂、天算、地理、氏族、金石以及古人爵里、事实、年齿，了如指掌。古人贤奸是非疑似难明者，典章制度昔人不能明断者，皆有确见。惟不喜二氏书，尝曰：“立德立功立言，吾儒之不朽也。先儒言释氏近於墨，予以为释氏亦终於杨氏为己而已。彼弃父母而学道，是视己重於父母也。”
　　大昕在馆时，常与修音韵述微、续文献通考、续通志、一统志、天球图诸书。所著有唐石经考异一卷，经典文字考异一卷，声类四卷，廿二史考异一百卷，唐书史臣表一卷，唐五代学士年表二卷，宋学士年表一卷，元史氏族表三卷，元史艺文志四卷，三史拾遗五卷，诸史拾遗五卷，通鉴注辨证三卷，四史朔闰考四卷，吴兴旧德录四卷，先德录四卷，洪文惠、洪文敏、王伯厚、王弇州四家年谱各一卷，疑年录三卷，潜揅堂文集五十卷，诗集二十卷，潜揅堂金石文跋尾二十五卷，养新录二十三卷，恆言录六卷，竹汀日记钞三卷。族子塘、坫，能传其学。
　　塘，字学渊。乾隆四十五年进士，改教职，选江宁府学教授。塘少大昕七岁，相与共学，又与大昕弟大昭及弟坫相切磋，为实事求是之学，於声音文字、律吕推步尤有神解。著律吕古义六卷，据所得汉虑俿铜尺正荀勖以刘歆铜斛尺为周尺之非。谓周本八寸尺，不可以制律，律必用十寸尺，即昔人所云夏尺。周因夏、商，夏、商因唐、虞，古律当无异度。又史记三书释疑三卷，於律历天官家言皆究其原本，而以他书疏通证明之。律书“上九、商八、羽七、角六、宫五、徵九”数语，注家皆不能晓，小司马疑其数错。塘据淮南子、太玄经证之，始信其确。又著泮宫雅乐释律四卷，说文声系二十卷，淮南天文训补注三卷。其所作古文曰述古编凡四卷。卒，年五十六。
　　坫，字献之。副榜贡生。游京师，硃筠引为上客。以直隶州州判官於陕，与洪亮吉、孙星衍讨论训诂舆地之学，论者谓坫沉博不及大昕，而精当过之。嘉庆二年，教匪扰陕西，坫时署华州，率众乘城，力遏其冲。城无弓矢，仿古为合竹强弓，厚背纸为翎，二人共发之，达百五十步；又以意为发石之法，石重十斤，达三百步：前后毙贼无算，城获全。以积劳得末疾，引归。著史记补注百三十卷，详於音训及郡县沿革、山川所在。陕甘总督松筠重其品学，亲至卧榻问疾，索未刊著述，坫取付之。曰：“三十年精力，尽於此书矣！”十一年，卒，年六十六。又有诗音表一卷，车制考一卷，论语后录五卷，尔雅释义十卷，释地以下四篇注四卷，十经文字通正书十四卷，说文斠铨十四卷，新斠注地理志十六卷，汉书十表注十卷，圣贤冢墓志十二卷。
　　王鸣盛，字凤喈，嘉定人。幼从长洲沈德潜受诗，后又从惠栋问经义，遂通汉学。乾隆十九年，以一甲进士授翰林院编修，大考翰詹第一，擢侍读学士。充福建乡试正考官，寻擢内阁学士，兼礼部侍郎。坐滥支驿马，左迁光禄寺卿。丁内艰，遂不复出。
　　鸣盛性俭素，无声色玩好之娱，晏坐一室，吚唔如寒士。尝言：“汉人说经必守家法，自唐贞观撰诸经义疏而家法亡，宋元丰以新经学取士而汉学殆绝，今好古之儒皆知崇注疏矣，然注疏惟诗、三礼及公羊传犹是汉人家法，他经注则出魏、晋人。未为醇备。”著尚书后案三十卷，专述郑康成之学，若郑注亡逸，采马、王注补之。孔传虽出东晋，其训诂犹有传授，间一取焉。又谓东晋所献之太誓伪，而唐人所斥之太誓非伪，故附书今文太誓一篇，存古之功，自谓不减惠氏周易述也。又著周礼军赋说四卷，发明郑氏之旨。又十七史商榷一百卷，於一史中纪、志、表、传互相稽考，因而得其异同，又取稗史丛说以证其舛误，於舆地、职官、典章、名物每致详焉。别撰蛾术编一百卷，其为目十：说录、说字、说地、说制、说人、说物、说集、说刻、说通、说系，盖仿王应麟、顾炎武之意，而援引尤博。诗以才辅学，以韵达情。古文用欧、曾之法，阐许、郑之义，有诗文集四十卷。嘉庆二年，卒，年七十六。
　　弟子同县金曰追，字对扬。诸生。深於九经正义，每有疑譌，随条辄录，先成仪礼注疏正伪十七卷。阮元奉诏校勘仪礼石经，多采其说。
　　时同县通经学者，有吴凌云，字得青。嘉庆五年岁贡。读书深造，经师遗说，靡不通贯。尝假馆钱大昕孱守斋，尽读所藏书，学益邃。所著十三经考异，援据精核，多前人所未发。又经说三卷，小学说、广韵说各一卷，海盐陈其幹为合刊之，题曰吴氏遗著。
　　戴震，字东原，休宁人。读书好深湛之思，少时塾师授以说文，三年尽得其节目。年十六七，研精注疏，实事求是，不主一家。与郡人郑牧、汪肇龙、方矩、程瑶田、金榜从婺源江永游，震出所学质之永，永为之骇叹。永精礼经及推步、钟律、音声、文字之学，惟震能得其全。
　　性特介。年二十八补诸生，家屡空，而学日进。与吴县惠栋、吴江沈彤为忘年友。以避仇入都，北方学者如献县纪昀、大兴硃筠，南方学者如嘉定钱大昕、王鸣盛，馀姚卢文弨，青浦王昶，皆折节与交。尚书秦蕙田纂五礼通考，震任其事焉。
　　乾隆二十七年，举乡试，三十八年，诏开四库馆，徵海内淹贯之士司编校之职，总裁荐震充纂修。四十年，特命与会试中式者同赴殿试，赐同进士出身，改翰林院庶吉士。震以文学受知，出入著作之庭。馆中有奇文疑义，辄就咨访。震亦思勤修其职，晨夕披检，无间寒暑。经进图籍，论次精审。所校大戴礼记、水经注尤精核。又於永乐大典内得九章、五曹算经七种，皆王锡阐、梅文鼎所未见。震正譌补脱以进，得旨刊行。四十二年，卒於官，年五十有五。
　　震之学，由声音、文字以求训诂，由训诂以寻义理。谓：“义理不可空凭胸臆，必求之於古经。求之古经而遗文垂绝，今古悬隔，必求之古训。古训明则古经明，古经明则贤人圣人之义理明，而我心之同然者，乃因之而明。义理非他，存乎典章制度者也。彼歧古训、义理而二之，是古训非以明义理，而义理不寓乎典章制度，势必流入於异学曲说而不自知也。”
　　震为学精诚解辨，每立一义，初若创获，乃参考之，果不可易。大约有三：曰小学，曰测算，曰典章制度。
　　其小学书有六书论三卷，声韵考四卷，声类表九卷，方言疏证十卷。汉以后转注之学失传，好古如顾炎武，亦不深省。震谓：“指事、象形、谐声、会意四者为书之体，假借、转注二者为书之用。一字具数用者为假借，数字共一用者为转注。初、哉、首、基之皆为始，工卩、吾、台、予之皆为我，其义转相注也。”又自汉以来，古音浸微，学者於六书之故，靡所从入。顾氏古音表，入声与广韵相反。震谓：“有入无入之韵，当两两相配，以入声为之枢纽。真至仙十四韵，与脂、微、齐、皆、灰五韵同入声；东至江四韵及阳至登八韵，与支、之、佳、咍、萧、宵、肴、豪、尤、侯、幽十一韵同入声；浸至凡九韵之入声，则从广韵，无与之配。鱼、虞、模、歌、戈、麻六韵，广韵无入声，今同以铎为入声，不与唐相配。而古音递转及六书谐声之故，胥可由此得之。”皆古人所未发。
