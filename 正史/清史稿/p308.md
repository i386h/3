<!-- { "loadSidebar": true } -->
　　新土尔扈特部二旗：在科布多城西南。至京师七千馀里。元为乃蛮国，太祖灭之。后为和林行省所属地。明属卫拉特。初，始祖翁罕裔舍棱为准噶尔台吉。七传至贝果鄂尔勒克。其长子卓立甘鄂尔勒克，即徙牧俄国一支之祖。数传至渥巴锡，来款，赐牧新疆，号旧土尔扈特。其次子卫衮察布察一支，依准噶尔，传至舍棱，为准噶尔台吉。大军征准噶尔，舍棱奔俄。乾隆三十六年来归，编佐领，设札萨克，赐牧，号新土尔扈特。二旗：曰新左旗，曰新右旗。自为一盟，曰青色特启勒图。隶科布多大臣兼辖。光绪三十二年，划隶阿尔泰办事大臣。牧地当金山南、乌隆古之东。东至奔巴图、扪楚克乌兰、布勒幹和硕，南至胡图斯山、乌龙古河，西至清依勒河、昌罕阿璊、那彦鄂博，北至绰和尔淖尔、那郭幹诺尔之中山。北极高四十六度。京师偏西二十七度二十分。拜塔克，地以山名，其山至哈布塔克西、青吉斯河南岸。由拜塔克西南行，至奇台界，唐时以沙陀部为沙陀州，此其故壤也。乌隆古河二源，东曰布尔干河，西曰青吉斯河。布尔干河出新和硕特旗北，合喀喇图泊水，南流，经札哈沁旗东南流。青吉斯河出旗境北，合哈泊水，西南流，合哈弼察克河。又东南，与布尔干河合，为乌隆古河。折西流，迳阿尔泰乌梁海旗，潴为赫萨尔巴什泊。
　　新和硕特部一旗：在科布多城南。至京师七千馀里。和硕特台吉巴雅尔拉瑚之族蒙衮。乾隆三十七年来归，附新土尔扈特贝子旗。后为所虐，移牧杜尔伯特近处。嘉庆元年，给札萨克印，隶科布多大臣兼辖。光绪三十二年，划隶阿尔泰办事大臣。牧地当金山东南哈弼察克，西临青吉斯河。东至和讬昂鄂博，西至扪楚克乌兰，北至奔巴图、哈弼察克河。北极高四十七度。京师偏西二十七度。哈弼察克一作哈布塔克，地以山名，在镇西府西北四百里。北六十里即布拉干郭勒河南山北之地，饶水草，宜畜牧。
　　札哈沁部一旗：初为准噶尔宰桑。乾隆十九年，大军获之。其随来之札哈沁，即令统辖。四十年，设一旗。嘉庆五年，增设一旗。隶科布多大臣。牧地在科布多城南。东界起德杜库库图勒至巴尔噜克止，与喀尔喀连界；南界起昂吉尔图至哈布塔克山止，与巴尔库勒连界；西界起和讬昂鄂博至布尔干河东岸止，与阿尔泰乌梁海连界；北界起惠图僧库尔至土古里克止，与喀尔喀屯田兵官厂连界；东北界由土古里克起至德杜库库图勒止，与喀尔喀连界。北极高四十六度五十分。京师偏西二十六度十分。
　　科布多额鲁特部一旗：本台吉达木拜属，有罪削爵，以其众属科布多大臣辖。东界起齐尔噶朗图至布古图和硕止，南界起布古图和硕至哈叨乌里雅苏台止，东南均与喀尔喀屯田兵连界，西界起哈叨乌里雅苏台至都噜诺尔止，北界起都噜诺尔至习集克图河止，西北均与阿尔泰乌梁海连界。北极高四十八度五十分。京师偏西二十七度三十分。以上并隶科布多大臣定边左副将军辖。
　　阿拉善额鲁特部一旗：在河套以西，袤延七百馀里。至京师五千里。本汉北地郡西境，及武威、张掖二郡北境地。晋为前凉、后凉、北凉所有。唐属河西节度使。广德初，陷于西番。宋景德中，陷于西夏。元属甘肃行中书省。明末为额鲁特蒙古所据。元太祖弟哈布图哈萨尔之裔，世驻牧河西套。后为噶尔丹所灭，其酋逃窜近边。康熙二十五年，上书求给牧地，诏于宁夏、甘州边外画疆给之。东至宁夏府边外界；南至凉州、甘州二府边外界，西至古尔鼐接额济纳土尔扈特界，北逾戈壁接札萨克图汗部界。三十六年，编佐领，授札萨克，封多罗贝勒，驻定远城。雍正二年，晋郡王。乾隆三十年，晋和硕亲王，世袭。佐领八。牧地当贺兰山西、龙头山北。北极高三十八度至四十二度。京师偏西十度至十八度。城北有吉兰泰盐池，名曰“吉盐”，归阿拉善王管辖。自为部，不设盟。贺兰山在旗东，土人名阿拉善山。山有树木，青白如駮马，北人呼駮为“贺兰”。其山与河东望云山形势相接，逦迤向北，经灵武西北，迳保静西，又北迳怀远西，又北迳定远，又东北抵河。抵河之处名乞伏山，在黄河西，从首至尾像月形，南北约长五百馀里，边城之钜防也。山之东，山口自北而南曰宁靖、镇北，至独树，凡十九口。又南接边城曰青羊沟、乾沟，至小关兒，凡十九口。又南则石空寺堡及胜金关也。西山口自北而南曰归德、红兒，至黄峡，凡十三口。又南，山势迤逦而西，其南曰山嘴口、金塔口、杏树口、赤木口，东接边城曰大佛寺口、三岔沟口。其西曰靖湖埻，至崇庆，凡六口，镇北口、宁安口、向阳埻口、杀虎埻口。龙首山一名龙头山，俗呼为甘峻山，在旗西南，与山丹接界，蒙名阿喇克鄂拉，绵亘广远，东大山之脉络也。距山丹城三里。山尽处为宁远堡。山南为内地，蒙古俱于山北游牧。旗南有松陕水，自古浪县北流，迳县东，又东北至土门堡流出边。又东北至旗界，潴为泽。汉志：“苍松县南山，松陕水所出，北至揟次入海。”一统志：“按陕音峡，松陕水即今古浪河，边外积水处总曰海。”有谷水，即三岔河，自河州府城东，东北流，迳镇番东北出边，土人呼为郭河，至旗界入白亭海子。地形志：“武威郡襄城县有武始泽。”水经注：“马城河又东北迳武威县故城，东届此水流两分，一水北入休屠泽，一水又东流入潴野。”有水磨川，一名云川，自永昌城西，东北流，迳新城堡北、水磨堡西，又东流迳永昌城北、宁远堡西，北流出边。经旗界，潴为大泽，蒙古名沙喇鄂模。有休屠泽，即古潴野。汉志：“武威县，休屠泽在东北，古文以为潴野泽。”水经注：“武威北有休屠泽，俗谓之西海，其东有潴野泽，俗谓之东海，通谓之潴野。”有鱼海，即白亭海，一名小阔端海子，五涧谷水流入此海。有沙喇鄂模，在休屠泽西。水磨川自宁远堡北出边，注入其中，方广三四十里。有昌宁湖，直永昌东北、宁远堡北四十里，东至镇番界，多水草杨木。明季青把都游牧于此。有长草湖，在宁罗山北。有伯颜湖，直平番东北边外。有双泉，直永昌西北，亦名双井。有马跑泉，直永昌北。有高泉、平泉、赤诺泉。有三井，直镇番西北，有乱井兒。有青盐池、鸳鸯白盐池、小白盐池，皆在镇番西北边外。有红盐池，在山丹城北，池产红盐，其根可作器。定远城北有盐池，所谓吉兰泰池也。
　　额济纳旧土尔扈特部一旗：在阿拉善旗之西，当甘肃甘州府及肃州边外。袤延八百里。至京师五千五百馀里。本汉居延县地，张掖郡都尉治此。后汉安帝时，改置张掖居延属国，别领居延一城。献帝建安末，立为西海郡。魏、晋因之。永嘉以后，地属前凉、后凉、北凉、西凉，相继割据。元魏为凉州所辖地。隋、唐为甘州、肃州北境。大历中，陷于吐蕃。宋景德中，地属西夏，曰威福军。元，亦集乃路，属甘肃行中书省。明，甘州、肃州二卫边外地。元臣翁罕裔。明季为准噶尔所偪，徙居俄境之额济拉河。额济拉即窝尔吉译音之变。土尔扈特居俄久，常遣使入贡。康熙四十二年，其汗阿玉奇之嫂携其子阿喇布珠尔入藏礼佛，准噶尔阻其归路，乃款塞乞内属，赐牧色尔腾。旋定牧额济纳河。雍正七年，封多罗贝勒。乾隆十八年，授札萨克，世袭。佐领一。以来归在先，故亦称旧土尔扈特。不设盟长。牧地跨昆都伦河。东至古尔鼐，南至毛目县丞民地，西至大戈璧，北至阿济山。北极高四十一度。京师偏西十七度。旗境有扫林山。明冯胜拔肃州，进至扫林山亦集乃路，即此。别笃山今曰毕道山。明纪，洪武五年，副将军傅友德下额济纳路，次别笃山，即此。东：旗杆山。北：阿济山。自哈密北逾天山，至巴里坤池，又北渡大砂碛几三四百里，有阿吉山，亦曰阿济山。山脉自西北阿尔泰山南来，蜿蜒东趋，横带瀚海中，起伏不断，为喀尔喀西路之南境，其长殆三四千里。东南：合黎山，即禹贡弱水所经也。水经云，“合离山在酒泉会水县东北”，注以为即合黎山。史记正义，山在张掖县西北二百里。行都司志云在高台所北十里、镇夷所东北三十里，与黑山相接。黑山在镇夷所东北，屹立沙漠中，一名紫塞。其山口东南至肃州百四十里。东北有狼心山，在金塔寺堡北，南去镇夷所城五百里，为往来要路。又有孤仁山，在金塔寺堡东北三百五十里，凡往来哈密北山者，必聚于此。南有毛目城。额济纳河在西套额鲁特西界。又弱水源出山丹西南，自与张掖河合，其下通名为张掖河。又讨来河发源肃州西南番界中，有三派，最西曰讨来河，其西又有哈土巴尔呼河，北流百馀里，与讨来河合，又东北百馀里，南有巴哈、额济纳二河，合流而北，与讨来河会为一，又东北流入边，绕州南至州东北，合西来之水，又东北出边，过金塔寺，折北转东，与张掖河合，又北入居延海。昆都伦河自甘肃肃州北流，经旗境，分二道，汇为泽，俱曰居延海。旗东有泽曰大苦水，南直甘肃张掖县边外。大苦水之东有二泽，曰骗马湖，东南有泽曰沙枣湖，亦曰沙枣泉，在肃州东北金塔寺北，沙枣湖之东，直山丹县边外，有泽曰丰盈大泉。以上诸泽，皆潴于沙。又东有昌宁湖、鱼海、白海，其上源皆在甘州府、凉州府界。
