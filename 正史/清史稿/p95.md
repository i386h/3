<!-- { "loadSidebar": true } -->
　　十二月丁未，以宋丞相陆秀夫从祀文庙。庚辰，提督李朝斌收复安徽东流、建德，赐巴图鲁勇号。永州镇总兵樊燮以乘肩舆劾免。丙辰，以郑魁士为浙江提督，督办宁国军务。己未，李续宾进剿安徽，败绩于三河集，死之，赠总督，建祠予谥。同知曾国华赠道员，予谥。丁卯，以何桂清为钦差大臣，办理通商事宜。赵德辙免，以徐有壬为江苏巡抚。庚午，以瑞麟为大学士，调肃顺为户部尚书，麟魁为礼部尚书，瑞常为刑部尚书。祫祭太庙。
　　是岁，免直隶、安徽、福建、湖北、贵州等省九十二州县被灾、被贼额赋，又免江苏六场盐课各有差。朝鲜、琉球入贡。
　　九年己未春正月壬申朔，桂良等奏英人藉口广东有事，罢议回粤。乙亥，召袁甲三来京，以傅振邦督剿三省捻匪，伊兴阿副之。壬午，江西官军复瑞金，解安远围，别贼陷南安。桂良等奏和约四事。敕俟英使回沪妥议。庚寅，福建匪周灴爔等降，遂复连城。乙未，安徽官军复建德。丁酉，敕湖北采买马匹训练马队。戊戌，桂良等奏英使坚欲进京。敕僧格林沁严防海口。辛丑，都兴阿请假，以多隆阿接统其军。诏海运漕船探避夷轮。
　　二月丁未，捻匪薛之元举江浦降，会李世忠攻克浦口，赐名薛成良，予花翎、三品衔，擢李世忠副将。癸丑，筑奉天沿海砲台。郑魁士攻克湾沚、黄池贼垒。甲寅，上召廷臣宣示戊午科场舞弊罪状，依载垣、端华所拟，主考官大学士柏葰坐家人掉换中卷批条，处斩。同考官浦安坐听从李鹤龄贿属，罗鸿绎行贿得中，均处斩。乙卯，张芾奏官军攻克婺源，贼目张淙相等乞降。丁巳，翁同书奏贼陷六安。庆祺卒，以恆福为直隶总督，瑛棨为河南巡抚。癸亥，张国樑奏攻克扬州、仪徵，回军连克溧水。特诏嘉奖，予轻车都尉世职，李若珠赐黄马褂。乙丑，曾国籓奏军抵南康，萧启江克复南安。得旨嘉奖，予萧启江巴图鲁勇号。诏编修李鸿章交伊兴阿差委。
　　三月辛未朔，前布政使李孟群兵溃于官亭，死之，复官予恤。甲戌，奕山、景淳奏俄人径至乌苏里江、绥芬河择地建屋，并请会勘，诏不许。丙子，捻匪犯河南西华、舞阴，前总兵邱联恩死之，赠提督，予恤。丁丑，桂良等奏英使兵船北上，阻止不听。己卯，四川里塘头人作乱，恩庆讨平之，诛其夷目邓珠。甲申，上祈雨。庚寅，以旱求言。辛卯，李钧卒，以黄赞汤为东河河道总督。乙未，俄人在黑龙江通商，许免征税，不许阑入乌苏里、绥芬。
　　夏四月辛丑朔，胜保奏克复六安。伊兴阿解帮办，以关保帮办傅振邦军务。壬寅，调王庆云为两广总督，黄宗汉为四川总督。江西贼窜湖南郴州、桂阳，刘长佑击走之。癸卯，胜保奏捻匪张元龙降，收复凤阳府县，并复临淮关。筑宁河砲台。戊申，浙江馀姚土匪作乱，讨平之。甲寅，俄使赛善由察哈尔陆路入京，请助枪砲，致于恰克图。丙辰，上再祈雨。己未，邵灿病免，以袁甲三署漕运总督。调劳崇光为广东巡抚，兼署总督。贼陷天长，前提督德安死之，复官予恤。辛酉，奕山奏俄船由黑龙江入松花江东驶入海。得旨，不许入绥芬，令特普钦派员阻之。壬戌，王懿德免，以庆端为闽浙总督，罗遵殿为福建巡抚。癸亥，雨。乙丑，赐孙家鼐等一百八十人进士及第出身有差。戊辰，广东官军复嘉应，窜贼扰连平，陷乐昌。
　　五月丙子，诏骆秉章仍令田兴恕回援贵州，兆琛一军撤回。己卯，敕奕山更正俄人条约。辛巳，敕庆昀密查张家口、白城居住俄人。壬午，以周天受督办宁国军务。甲申，俄人请赴三姓贸易。诏责奕山办理輭弱，革副都统吉拉明阿职，枷号乌苏里地方。庚寅，官文奏探闻石达开将犯四川，诏曾国籓移军夔州。辛卯，桂良、花沙纳奏英酋于本月十三日起碇入京，桂良等即日驰驿回京。大学士翁心存乞休，允之。复以贾桢为大学士。调许乃普为吏部尚书，张祥河为工部尚书，沈兆霖为左都御史。癸巳，骆秉章奏石达开窜湖南，刘长佑、江忠义、田兴恕诸军击走之。丙申，僧格林沁奏英船鸣砲闯入大沽，我军开砲轰击，击沈多船，并有步队上岸搦战，我军径前奋击，击毙数百名，其兵头赫姓并被砲伤。我军亦伤亡提督史荣椿、副将龙汝元等。夷船即时出口。得旨：“将弁齐心协力，异常奋勇，先奖赏银五千两，并查明保奏。”戊戌，诏夷人虽经惩创，仍宜设法抚驭，即派恆福专办抚局，僧格林沁仍办防务。
　　六月己亥朔，赐僧格林沁御用珍服。庚子，捻匪陷盱眙，官军寻复之。壬寅，特普钦奏俄人在三姓者，倔强不肯折回。命景淳前往查办。癸卯，广西官军复上林，匪陷宾州。甲辰，张亮基奏回匪马凌汉伏诛。丙午，恆福奏美人进京换约，许之。癸巳，英、法兵船全数开行。庚申，以李若珠为福建陆路提督。辛酉，何桂清奏英、法陆续回沪。乙丑，陈玉成陷定远。丙寅，和春奏水师剿贼获胜。
　　秋七月庚午，曾国籓奏克景德镇，复浮梁。戊寅，胜保奏翁同书溃败情形。得旨：“汝为统帅，只知炫己之长，不原援人之失。日日聚讼，庸何济乎！”己卯，美使华若翰递国书，和约用宝，在北塘交换。庚辰，诏曰：“朕闻胜保专以招降为能事，降众未尽薙发，张元漋且四外打粮。又报克复盱眙，该县并无城池，贼因无粮退出，虚报邀功。此次姑不深究。即约束反侧，力改前非。凛之！”癸未，御史赵元模奏黄河北流，涸出滨河田亩三四千顷，请办屯田，寓兵于农，较胜团练。上是之，下袁甲三、庚长议奏。乙酉，诏曰：“王大臣续陈审明科场舞弊之大员父子，及递送关节之职员，分别定拟。此案程炳采于伊父程庭桂入闱后，接收关节，令家人转递场内，程庭桂并不举发。程炳采处斩，程庭桂免死，遣戍军台。谢森墀、潘祖同、潘敦俨等俱免死，发遣新疆。”己丑，骆秉章奏石达开围宝庆，李续宜援之，立解城围。癸巳，命李若珠帮办江南军务。
　　八月戊戌朔，崇恩罢，以文煜为山东巡抚。己亥，上御经筵。乙巳，敕恆祺留办广东通商。胜保奏李世忠剿贼获胜，解定远、滁州围。诏擢李世忠总兵。广东官军复连山、开建。庚戌，命曾国籓驻军湖口。命都兴阿莅江宁将军视事，多隆阿接统所部，总理前敌事务。甲寅，景淳奏俄人船在三姓者，现令折回。在乌苏里者，未肯听命。诏体察舆情，妥为办理。己未，美人请先开市，以英、法约议未定，却之。辛酉，骆秉章奏石达开南陷江华、永门，将入广西。现饬刘长佑统军追剿。得旨，田兴恕一军援黔，李续宜一军回湖北备调。壬戌，发逆、捻匪会攻寿州，官军击却之。御史陈庆松奏科场案内大员子弟陈景彦等赎罪太骤，请仍发遣，严旨斥之。甲子，广东官军复灵山。
　　九月戊辰，安徽贼陷霍山、盱眙，胜保击退之。胜保丁母忧，留营视军。甲戌，胡兴仁罢，调罗遵殿为浙江巡抚。戊寅，王庆云病免，以劳崇光为两广总督。庚辰，官文、胡林翼奏多隆阿攻破安徽石牌，击破援贼，获贼目霍天燕石廷玉，得旨嘉奖。己丑，傅振邦奏追剿捻匪，败之。甲午，曹澍锺奏石达开围广西省城，萧启江、苏凤文会合蒋益澧分途剿击，败之，立解城围。
　　冬十月丁酉朔，时享太庙，上亲诣行礼。骆秉章奏贼中投出难民，给予免死护照，资遣回籍，原效力者，准其留营，得旨，各省均可照办。戊戌，云南官军克复嵩明，阵斩贼首孙汉鼎。庚子，以曾望颜署四川总督，谭廷襄署陕西巡抚。辛丑，以袁甲三为钦差大臣，督办安徽军务。以侍郎匡源、内阁学士文祥为军机大臣。癸卯，河南捻匪陷兰仪，围考城、通许，扰尉氏，分窜直隶、山东。戊申，命总兵田在田帮办傅振邦军务。乙卯，授袁甲三漕运总督。丙辰，胜保克复怀远。江苏官军剿六合失利，夺李若珠职。戊午，美使请开潮州、台湾通商口岸。庚申，河南官军剿平鄢陵捻匪，西路肃清。壬戌，以明谊为乌里雅苏台将军，景廉为伊犁参赞大臣，崇实为驻藏大臣。乙丑，命官文、曾国籓、胡林翼妥筹四路规皖。
　　十一月戊辰，滇匪犯叙州，夺万福职，以皁升为四川提督。辛未，何桂清奏，探闻英、法明春必来寻衅。恆祺奏英兵续行至粤。诏僧格林沁加意津防。丁丑，贼陷浦口，总兵周天培死之，予世职。癸未，特普钦奏俄人在黑龙江左岸占踞五十馀屯，请调西丹墨尔根、布特哈兵交那尔胡善训练，联络旗民参夫，有事抵御，从之。丙戌，命张芾督办皖南军务。己丑，曾国籓奏韦志俊以池州降。滇匪陷叙州，另股陷酉阳、秀山。庚寅，四川官军复筠连、庆符、高县。乙未，户部灾。
　　十二月丙申朔，蒋霨远奏石达开纠党十馀万由桂犯黔，将以窥蜀。诏田兴恕剿之。戊戌，上诣大高殿祈雪。云南丘北土匪滋事戕官，官军讨平之。庚子，和春奏官军攻破江浦贼垒，扬州西界肃清。壬寅，吏部尚书花沙纳卒。丙午，何桂清报英、法兵船到沪。以田兴恕为贵州提督。辛未，援黔湘军攻复镇远。庚申，景淳奏请招集流民参夫，给地设卡，以助边防，从之。壬戌，袁甲三奏攻克临淮关，得旨嘉勉，下部议叙，穆腾阿加都统衔。甲子，祫祭太庙。
　　是岁，免直隶、河南、山东、浙江、贵州等省一百五十七州县被灾、被贼额赋有差。朝鲜、琉球入贡。
　　十年庚申春正月丙寅，上三旬万寿，颁诏覃恩。诏先朝寿节有告祭之礼，升殿之仪，本年勿庸举行，外吏、外籓并停来京祝嘏。加恩亲籓，惇郡王奕脤晋亲王，贝子奕劻晋贝勒，馀各封赉，及于廷臣、疆臣。戊辰，前宁夏将军托云保卒。己巳，解胜保钦差大臣，专办河南剿匪，袁甲三专办安徽。丁丑，瑛棨以迟解京饟降官，以庆廉为河南巡抚。己丑，刑部主事何秋涛呈进所纂北徼汇编八十卷，上嘉与之，赐名朔方备乘，入直懋勤殿。壬辰，有凤免，以全亮为成都将军，占泰为四川提督。甲午，御史白恩佑言津防重大，请预筹后路，以保万全。得旨：“所奏固是，然驻兵筹饟，甚觉为难。现在津防周备，可勿庸议。”特普钦奏请召集鄂伦春人入伍。从之。扎拉芬泰奏请与俄、廓合攻印度。上曰：“俄非和好也。廓岂英敌？”
