<!-- { "loadSidebar": true } -->
　　雯，字紫纶，号山姜，德州人。康熙三年进士，授中书。先是中书以赀郎充，是年始改用进士，遂为例。累迁工部郎中。督江南学政，所取士多异才。每按试，从两骡，二仆随之，戒有司勿供张。授湖广督粮道，迁光禄寺卿，巡抚江宁，调贵州。时苗、仲猖獗，粤督议会剿，雯谓：“制苗之法，犯则治之，否则防之而已，无庸动众劳民也。”议遂寝。丁忧，起补刑部侍郎，调户部，以疾归。康熙中，士祯负海内重名，其论诗主风调。雯负其纵横排奡之气，欲以奇丽抗之。有古懽堂集。
　　贞吉，字升六，安丘人。与雯同年进士，礼部郎中。诗格遒练，有实庵诗略。兼工倚声，吴绮选名家词，推为压卷。
　　光敏，字逊甫，曲阜人，颜子六十七世孙也。康熙六年进士，除国史院中书舍人。帝幸太学，加恩四氏子孙，授礼部主事，历吏部郎中。其为诗秀逸深厚，出入钱、刘。吴江计东谓足以鼓吹休明。雅善鼓琴，精骑射蹋鞠。尝西登太华，循伊阙，南浮江、淮，观涛钱塘，溯三衢。所至辄命工为图，得金石文恆悬之屋壁。有乐圃集、旧雨堂集。
　　苹，字秋史，历城人。少落拓不偶，人目为狂。雯见其诗，为延誉。尝赋“黄叶”句绝工，人称为王黄叶。康熙四十五年进士，当为令，以母老改成山卫教授。闭门耽吟，介节弥著。有二十四泉草堂集。
　　笃庆，字历久，淄川人。拔贡生。早受知施闰章。会徵鸿博，有欲荐之者，辞不应。诗以盛唐为宗，有昆仑山房集。
　　夜，字东痴，新城人，本名元善。举鸿博，不赴。有诗集。
　　陈恭尹，字元孝，顺德人。父邦彦，明末殉国难，赠尚书。恭尹少孤，能为诗，习闻忠孝大节。弃家出游，赋姑苏怀古诸篇，倾动一时。留闽、浙者七年。一日，父友遇诸涂，责之曰：“子不归葬，奈何徒欲一死塞责耶！”恭尹泣谢之，乃归。既葬父增城，遂渡铜鼓洋访故人於海外。久之归，主何衡家。与陶窳、梁无技及衡弟绛相砥砺，世称“北田五子”。已，复游赣州，转泛洞庭，再游金陵，至汴梁，北渡黄河，徘徊大行之下。於是南归，筑室羊城之南以诗文自娱，自称罗浮布衣。
　　恭尹修髯伟貌，气幹沉深。其为诗激昂顿挫，足以发其哀怨之思。自言平生文辞多取诸胸臆，仆仆道涂，稽古未遑也。卒，年七十一。著独漉堂集。王隼取恭尹诗合屈大均、梁佩兰共刻之，为岭南三家集。
　　大均，字介子，番禺人。初名绍隆，遇变为僧，中年返初服。工诗，高浑兀奡，有翁山诗文集。
　　佩兰，字芝五，南海人。童时日记数千言。顺治十四年乡试第一，又三十一年始成进士，年六十矣。佩兰夙负诗名。既选庶吉士，馆中推为祭酒。不一年假归，里居十五载。会诏饬词臣就职，复入都。逾月散馆，以不习国书罢归。结兰湖社，与同邑程可则，番禺王邦畿、方殿元及恭尹等称“岭南七子”。有六莹堂集。
　　可则，字周量。顺治九年会试第一。以磨勘停殿试归，益恣探经史。十七年，始应阁试，授内阁中书，累迁兵部郎中。出知桂林府，以敏幹称。其官都下，与宋琬、施闰章、王士禄、士祯、陈廷敬、沈荃、曹尔堪辈为文酒之会，吴之振合刻八家诗选。可则诗曰海日堂集。
　　殿元，字蒙章。康熙三年进士。历知剡城、江宁等县。置祭田以赡兄弟，而自携长子还、次子朝侨寓苏州。父子皆有诗名。所称“岭南七子”，并其二子数之也。殿元著九谷集；还，灵州集；朝，勺园集。
　　佩兰之友又有南海吴文炜，字山带。十岁工诗，兼善绘事。时初效长吉体，务为险语取快。康熙三十二年举人。计偕，卒於旅舍。有金茅山堂集，恭尹为之序。
　　王隼，字蒲衣，番禺人。父邦畿，明副贡生。隐居罗浮，岭南七子之一也。有耳鸣集。隼七岁能诗。慕道术，早岁弃家入丹霞，寻入匡庐，居太乙峰，六七年始归。性喜琵琶，终日理书卷，生事窘不顾，惟取琵琶弹之。琵琶声急，即其窘益甚。著大樗堂集。妻潘，女瑶湘，并工诗。
　　冯班，字定远，常熟人。淹雅善持论，顾性不谐俗。说诗力牴严羽，尤不取江西宗派，出入义山、牧之、飞卿之间。书四体皆精。著钝吟集。赵执信於近代文家少许可者，见班所著独折服，至具衣冠拜之。尝谒其墓，写“私淑门人”刺焚冢前。其为名流所倾仰类此。
　　宗元鼎，字定九，江都人。七岁咏梅，远近传诵其句。堂有古梅一株，人谓之“宗郎梅”。性狷而孝，釜甑屡空，未尝以贫告人。康熙初，贡太学，铨注州同知。未仕卒。元鼎与从弟元豫、观，从子之瑾、之瑜皆工诗，有“广陵五宗”之目。
　　刘体仁，字公霝，颍州人。顺治中进士。有家难，弃官从孙奇逢讲学。后官考功郎中。体仁喜作画，鉴识其精，又工鼓琴。与汪琬、王士祯友善，著七颂堂集。士祯称其诗似孟东野；又言今日善学才调集者无如元鼎，学西昆体者无如吴殳。
　　殳，字修龄，原名乔，亦常熟人也。著围炉诗话，云：“意喻则米，炊而为饭者文，酿而为酒者诗乎？”又曰：“诗之中须有人在。”执信叹为知言。
　　胡承诺，字君信，天门人。崇祯时举人。明亡后，隐居不仕，卧天门巾、柘间。顺治十二年，部铨县职。康熙五年，檄徵入都，六年，至京师，未几告归。构石庄於西村，穷年诵读，著绎志二十馀万言。绎志者，绎己所志也。原本道德，切近人事，为有体有用之学。其吏治篇曰：“古之人不敢轻言变法也。必有明哲之德，於精粗之理无所不昭，不独精者为之地，即粗者亦为之地，有和悦之气，於异同之见无所不容，不独同者乐其然，即异者亦乐其然；然后可夺其久安之法，授以更新之制，而民不惊顾不讙譁也。”租庸篇曰：“欲富国者，当使君民之力皆常有馀。民之馀力，生於君之约取；君之馀力，生於民之各足。”他篇准此。承诺自拟其书於徐幹中论、颜氏家训。或颇讥其掇拾群言，未能如古人自成一家之说，然大体必轨於正。又有读书录，则鳞杂细碎，殆绎志取材之馀矣。二十六年，卒，年七十五。
　　同时笃志撰述，其学与承诺相上下者，又有贺贻孙，字子翼，永新人；唐甄，字铸万，达州人。
　　贻孙九岁能属文。明季社事盛行，贻孙与万茂先、陈士业、徐巨源、曾尧臣辈结社豫章。及明亡，遂不出。顺治初，学使者慕其名，特列贡榜，避不就。巡按御史笪重光欲举应鸿博，书至，贻孙愀然曰：“吾逃世而不逃名，名之累人实甚。吾将从此逝矣！”乃翦发衣缁，结茅深山，无复能踪迹之者。晚年穷益甚。著有易触、诗触、诗筏、骚筏，又著水田居激书。激书者，备名物以寄兴，纪逸事以垂劝，援古鉴今，错综比类。言之不足，故长言之，长言之不足，故危悚惕厉，必暢所欲言而后已，激浊扬清。始自贵因，终於空明，凡四十一篇。
　　甄性至孝，父丧，独栖殡室三年。以世乱不克还葬，遂葬父虎丘。顺治十四年举人。选长子令，下车，即导民树桑凡八十万本，民利赖焉。未几，坐逃人诖误去官。僦居吴市，炊烟屡绝，至采枸杞叶为食，衣败絮，著述不辍。始志在权衡天下，作衡书，后以连蹇不遇，更名潜书。分上下篇，上篇论学，始辨儒，终博观，凡五十篇；下篇论政，始尚治，终潜存，凡四十七篇。上观天道，下察人事，远正古迹，近度今宜，根於心而致之行，非虚言也。宁都魏禧见而叹之曰：“是周、秦之书也，今犹有此人乎！”卒，年七十五。
　　阿什坦，字金龙，完颜氏，满洲正白旗人。顺治九年进士，授刑科给事中。初繙译大学、中庸、孝经诸书，诏刊行。阿什坦上言；“学者宜以圣贤为期，经史为导，此外无益杂书当屏绝。”又请严旗人男女之别，定部院九品之制，俱报可。康熙初，罢职家居。鰲拜专政，欲令一见终不往。嗣以荐起，圣祖召问节用爱人，对曰：“节用莫要於寡欲，爱人莫先於用贤。”圣祖顾左右曰：“此我朝大儒也！”著有大学中庸讲义及奏稿。孙留保，以掌院学士充明史总裁，附王兰生传。
　　刘淇，字武仲，汉军镶白旗人。弟汶，举人。受知世宗，时有二难之目。著周易通说、禹贡说、助字辨略、堂邑志、卫园集。
　　金德纯，字素公，汉军正红旗人。著旗军志。
　　傅泽洪，字育甫，汉军旗人。累官江南淮扬道。著行水金鉴百七十五卷。
　　汪琬，字苕文，长洲人。少孤，自奋於学，锐意为古文辞。於易、诗、书、春秋、三礼、丧服咸有发明。性狷介。深叹古今文家好名寡实，鲜自重特立，故务为经世有用之学。其於当世人物，褒讥不少宽假。顺治十二年进士，授主事，再迁刑部郎中。坐累降兵马司指挥，能举其职，不以秩卑自沮。任满，稍迁户部主事，民送之溢衢卷。榷江宁西新关，以疾假归。结庐尧峰山，闭户撰述，不交世事，学者称尧峰先生。以宋德宜，陈廷敬荐博学鸿儒科，试列一等。授编修，纂修明史，棘棘争议不阿。在馆六十日，再乞病归。归十年而卒，年六十七。
　　初，圣祖尝问廷敬今世谁能为古文者，廷敬举琬以对。及琬病归，圣祖南巡驻无锡，谕巡抚汤斌曰：“汪琬久在翰林，有文誉。今闻其居乡甚清正，特赐御书一轴。”当时荣之。琬为文原本六经，疏暢类南宋诸家，叙事有法。公卿志状，皆争得琬文为重。尝自辑诗文为类稿、续稿各数十卷，又简其尤精者，嘱门人林佶缮刻之。
　　计东，字甫草，吴江人。少负经世才，自比马周、王猛。遭世变，著筹南五论，持谒史可法，可法奇之，弗能用也。顺治十四年，举顺天乡试，旋以江南奏销案被黜。尝从汤斌讲学，又从汪琬受欧、曾古文义法，故其为文具有本原，而一出以和平温雅。既废不用，贫无以养，纵游四方，所至交其豪杰。过鄴城，寻明诗人谢榛葬处，得之南门外二十里，为修墓立石，请有司禁樵牧。又憩顺德逆旅，念归有光昔尝佐郡，集中有壁记，求其遗址不得，乃即署旁废圃中设瓣香，再拜流涕而去，观者骇其狂。
　　东外若不羁，内行谨，事母至孝。同邑友人吴兆骞流徙出关，为恤其家，且以女许配其弱子。大学士王熙素重东，屡欲荐之，未果。会诏举鸿博，而东已前一年卒，深悼惜焉。
　　初游河南，见商丘宋荦，辄引重。其后东殁二十馀年，荦至江苏巡抚，为序其遗文，曰改亭集，刊行之。
