<!-- { "loadSidebar": true } -->
　　十二月壬午，张总愚窜吉州，左宗棠、赵长龄均褫职留任。成禄剿回匪于肃州，失利，总兵黄祖淦死之。癸未，赏陈国瑞头等侍卫，隶左宗棠军。刘铭传等剿贼于寿光，大捷。迤西回陷禄丰、广通、元谋。己丑，官军复吉州。壬辰，直隶枭匪平。甲午，赏刘长佑三品顶戴，命率所部回籍。永定河堤工合龙。丙申，命蒋益澧以按察使候补，隶左宗棠军，率楚勇回籍。丁酉，骆秉章卒。刘松山等败张总愚于洪洞。调吴棠为四川总督，以马新贻为闽浙总督，李瀚章调浙江巡抚，丁日昌为江苏巡抚。戊戌，淮军剿贼高邮大捷，获赖文光等，诛之。辛丑，东捻平，加赉李鸿章、曾国籓世职，赏刘铭传、英翰及郭松林、杨鼎勋、善庆世职有差，复曾国荃顶戴。壬寅，以左宗棠督师入晋，命库克吉泰、乔松年、刘典督办陕西军务。甲辰，命杨占鰲署甘肃提督，接办西路军务。戊申，左宗棠檄喜昌、刘松山等赴磁州迎剿。谕张曜、刘铭传等会剿。己酉，命郑敦谨往山西查办事件。是月，免浙江仁和等场未垦灶课、云南嵩明等属歉收额粮。
　　是岁，朝鲜、琉球入贡。
　　七年戊辰春正月庚戌朔，捻首李允等率众降于盱眙，诏诛之，遣散馀众。命硃凤标协办大学士。乙卯，回匪复陷正宁。丙辰，喜昌等击张总愚于河内，大捷。西宁回陷北川。李云麟乞病。不许。以锡纶为布伦托海帮办大臣。辛酉，张总愚北窜定州，保定戒严，官文、左宗棠均褫职留任。谕玉亮统神机营兵剿贼。壬戌，张总愚犯清苑，刘松山、郭宝昌等军绕贼前剿之，予优叙。陈国瑞、宋庆、张曜均以军至保定。达赖请宥里塘犯东登工布死罪，允之。命贾桢等设团防总局。癸亥，谕令天津洋枪、练军各队赴河间，与山东军联络防剿。甲子，李鸿章遣周盛波等军北援。趣左宗棠赴保定北方督剿。命恭亲王会同神机营王大臣办巡防。壬申，允英翰入卫畿疆，命统牛师韩军驻黄河以南。饬程文炳军赴河间会剿。癸酉，张总愚陷饶阳，旋复之。贾桢以病致仕。乙亥，命左宗棠总统各路官军。
　　二月辛巳，官军复渭源。癸未，命恭亲王节制各路统兵大臣。戊子，回匪复陷宁条梁。己丑，回匪窜伊克沙巴尔，官军击退之。褫赵长龄、陈湜职，遣戍。壬辰，陕军复宝鸡。癸巳，滇军解镇雄围。迤西回陷楚雄。乙未，豫、皖各军败张总愚于束鹿。庚子，左宗棠、李鸿章等军剿贼，迭破之。回匪陷怀远、神木。壬寅，白泥苗匪降。乙巳，以朝鲜请严边禁，命延煦、奕榕赴奉天，会都兴阿勘展边事宜。
　　三月壬子，张凯嵩乞病，谕责其逗留规避，褫职。回匪陷鄜州，刘典驻三原督剿。癸丑，以刘岳昭为云贵总督，岑毓英为云南巡抚。乙卯，陕军复鄜州。癸亥，谕庶吉士散馆仍试诗赋。戊辰，张总愚窜延津、封丘，刘松山、郭宝昌击败之。辛未，命沈桂芬为军机大臣。乙亥，命硃凤标为大学士。丙子，迤西回陷易门。丁丑，张总愚窜滑县，击败之。是月，免直隶安州等处涝地逋赋。
　　夏四月己卯朔，哈密回陷五堡，官军击退之。甲申，张总愚陷南皮。丁亥，谕左宗棠、李鸿章、丁宝桢等，督各军于运河东西分路防剿。己丑，苗匪何正观降。庚寅，陕军剿回匪于邠州，失利，谭玉龙死之。己巳，永定河决。乙未，召都兴阿来京。戊戌，黎平苗犯晃、沅各境，官军击退之。辛丑，宁条梁回扰鄂尔多斯游牧，贝子札那格尔济击退之。回匪犯哈密，伊勒屯等会击退之。癸卯，赐洪钧等二百七十人进士及第出身有差。是月，免四川各土司三年租赋。
　　闰四月戊申朔，迤西回窜陷昆阳、新兴、晋宁、呈贡、嵩明。戊午，回匪复陷神木。癸亥，陕军复延长。甲子，董福祥投诚，谕立功自赎。乙丑，回匪踞乌绅旗，分扰准噶尔旗，偪托克托城。丁卯，程文炳、陈国瑞、刘松山等军击张总愚于高唐、茌平、博平，大捷。贼窜东光。己巳，回匪再陷庆阳及宁州、合水，知县杨炳华死之。辛未，命都兴阿为钦差大臣，会同左宗棠、李鸿章剿捻、调遣春喜、陈国瑞、张曜、宋庆四军，崇厚帮办军务。
　　五月戊寅，刘松山等军剿张总愚于盐山、海丰，大捷。己卯，创设长江水师，置岳州、汉阳、湖口、瓜州四镇总兵官。癸未，陕军击退窜邠、凤回匪。壬辰，北山土匪犯延安，官军失利，副将刘文华等阵没。庚子，滇军复元谋、武定、禄劝、罗次。是月，免湖南晃州被扰逋赋。
　　六月己未，郭松林等剿捻于临邑、滨州、阳信，大捷。谕水师严扼运防。辛酉，桂军复归顺。癸亥，金匪窜宁古塔界，官军剿平之。甲子，陕军克宜川。丙寅，张总愚犯运河岸，官军击败之，捻众多降。戊辰，又击之于商河，大捷。乙亥，李云麟褫职查办。命明瑶为布伦托海办事大臣。浙江海塘工竣。
　　秋七月丁丑，蠲直、鲁、豫被扰各州县田赋。己卯，春寿以欺饰褫职。壬午，抚恤沧州等处被扰难民。乙酉，张总愚赴水死，捻匪平。加李鸿章、左宗棠太子太保衔，鸿章以湖广总督协办大学士，丁宝桢、英翰、崇厚并加太子少保衔，复官文衔翎，晋刘铭传一等男，郭松林一等轻车都尉，赏宋庆、善庆二等轻车都尉，刘松山黄马褂、三等轻车都尉，郭宝昌、张曜、温德勒克西骑都尉，黄翼升加一云骑尉，复陈国瑞提督世职，馀升叙有差。命惇亲王祭告定陵。允彭玉麟回籍终制。丙戌，召左宗棠、李鸿章入觐。丁亥，荥泽河决。辛卯，毛昶熙言军务渐平，宜益思寅畏，旋御史张绪楷疏请保泰持盈，及时讲学，并嘉纳之。壬辰，允左宗棠请，资遣降众回籍。癸巳，武陟沁河堤决。乙未，调曾国籓为直隶总督，马新贻为两江总督，以英桂为闽浙总督。命彭玉麟赴江、皖会筹长江水师事宜。戊戌，谕苏、皖、豫、鲁各属修圩寨，饬乡团。庚子，予宋儒袁燮从祀文庙。援黔川军复龙里、贵定。川军剿越巂夷匪，胜之，俘其酋勒乌立。授曾璧光贵州巡抚。辛丑，布伦托海变民窜乌陇古河。德勒克多尔济卒。癸卯，抚恤荥、郑灾民。甘回扰白水、郃阳，陕军击退之。甲辰，援黔湘军复甕安。
　　八月乙巳朔，褫御史德泰职，以奏请修理园庭也。库守贵祥妄陈希利，发黑龙江为奴。永定河决。己酉，谕明瑶等规复布伦托海旧制。命马新眙兼办理通商事务大臣。壬子，延安土匪扈彰降。癸亥，谕左宗棠兼顾山西军务。戊辰，谕吉林严定开垦围荒界限。辛未，谕金顺专办援陕军务。是月，免皖、苏、鲁、豫、鄂被扰积年逋赋。
　　九月壬午，官军复庆阳。甲申，肃州回攻敦煌，官军击退之。谕伊勒屯等筹办巴里坤屯田。乙酉，援黔川军会复平越。辛卯，命延煦出关查办奉天展边事宜。癸巳，滇军复晋宁、呈贡。是月，免浙江横浦等场歉收灶课。
　　冬十月丁未，回匪犯泾州、灵台，击退之。乙卯，文麟抵哈密，谕兴办蔡巴什湖等处屯田。丙辰，穆图善克河州。赈济南、武定水灾。丁巳，戍李云麟黑龙江。戊午，命李鸿藻仍直弘德殿及军机。庚申，以守科布多功，加土尔扈特郡王凌札栋鲁布亲王衔。己巳，黔苗复陷兴义，旋复之。
　　十一月甲戌，援黔川军复麻哈。丁亥，凉州总兵周盛波以不戢所部，褫职。回匪扰鄂尔多斯等旗，窜榆林。谕定安等截剿。壬辰，谕除吏胥积弊。己亥，黔军克都匀，赏张文德黄马褂。庚子，台湾英领事纵洋将掠船，踞营署，焚局库，勒兵费。谕总署诘办，饬英桂等遴员交涉。壬寅，热河匪平。免吉林双城堡被水屯田租赋。
　　十二月甲辰朔，川军剿西昌夷匪，连捷，各夷部降。援黔湘军复天柱。丙午，回匪犯包头，蒙军失利。丁未，热河匪首弥勒僧格伏诛。甲寅，以曾国籓言川私病楚，谕筹止川盐济楚章程，撤局停税。丁巳，滇军复澂江。庚申，申谕各省禁种罂粟。壬戌，黔苗窜扰河池，官军击退之。乙丑，谕朝审缓决三次以上者并减等。永定河工竣。戊辰，麒庆罢，以庆春为热河都统。庚午，刘松山剿贼大理川，大捷。壬申，截鄂饷二十一万赈河南灾。是月，免江苏荒地粮赋，山东泰安、河南汝宁等属被扰逋粮。
　　是岁，朝鲜入贡。
　　八年己巳春正月癸酉朔，停筵宴。丁丑，川、湘、黔、桂各军会剿苗匪，黔军复长寨。戊寅，滇军克富民。己丑，刘松山等军击土、回各匪，败之于清涧。成禄克肃州，与杨占鰲并赏黄马褂。甲午，荥工合龙。丙申，刘松山军败贼于靖边，董侍有等以镇静堡及靖边降。迤西回犯昆明，岑毓英等击退之。辛丑，雷正绾克泾州董家堡。
　　二月戊申，命袁保恆督办西征粮饟。
　　三月癸酉朔，林自清戕兴义知县，提督陈希祥诱诛之，赏希祥黄马褂。甲戌，援黔湘军复镇远府、卫两城。己卯，甘肃提督高连升部兵变，戕连升，部将周绍濂击逆党于同官，殄之。乙酉，谕督抚于克复州县慎选牧令，拊循流亡。庚寅，回匪陷磴口。甲午，吐鲁番回匪犯哈密，官军迭败之。乙未，桂军克凭祥。己亥，懿旨，大婚典礼，力崇节俭。
　　是春，免江苏山阳、直隶安州等属灾、扰额赋，两淮富安等场逋欠灶课。
　　夏四月癸卯朔，迤西回陷杨林营，刘岳昭退守曲靖，严责之。乙巳，麟兴以畏事褫职。以福济为乌里雅苏台将军，文硕为布伦托海办事大臣。己酉，雷正绾、黄鼎军复镇原、庆阳。援黔川军复甕安。己未，援黔湘军会复清江。庚申，允刘铭传乞病。辛酉，免陈湜遣戍。是月，免山东东昌等属逋赋。
　　五月庚辰，援黔湘军复施秉，进攻黄飘贼垒，失利，按察使黄润昌、道员邓子垣、提督刘长槐死之。壬午，回匪陷澂江。甲申，杜嘎尔等军大破贼于杭锦旗。辛卯，命李鸿章赴四川察办吴棠劾案。申诫岑毓英任用通贼练目，苛敛民捐。以马如龙为云南提督。丙申，官军剿匪于保安，大捷，匪首袁大魁等伏诛。自春正月不雨至于是月，上频祷祈。丁酉，雨。
　　六月辛亥，援军会克寻甸。壬子，命董恂、崇厚办理奥斯马加换约。甲寅，永定河决。戊午，予黄飘死事提督荣惟善、总兵罗志宏等世职加等。辛酉，武英殿灾。癸亥，倭仁、徐桐、翁同龢请勤修圣德，以弭灾变，上嘉纳之。丙寅，谕督抚考课农桑。庚午，回匪犯阿拉善定远营，蒙兵失利。
　　秋七月辛未朔，日有食之。癸酉，张曜等军败回匪于察汉淖尔。命吴坤修赴沿江各属抚恤灾民。甲戌，滇军复嵩明，克白盐井。甲申，桂军会越南军克九葑、洛阳等隘。乙酉，谕锡纶赈恤额鲁特人众。丙戌，朝鲜请鸭绿江北禁游民建屋垦田。趣都兴阿等妥办。壬辰，何琯军败贼于木垒河等处。是月，免晃州被扰逋赋。
