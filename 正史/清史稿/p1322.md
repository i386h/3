<!-- { "loadSidebar": true } -->
　　副土司，其先番目康卻江错，与正土司同时归附。雍正七年，授职。嘉庆八年，土司罗藏策登为正土司头人云甸等戕害，以头人阿彩登舟拔补，颁给印信号纸。向设守备一、把总一。光绪三十一年，川军讨巴塘乱，里塘头人不支乌拉，粮饷不能转连，赵尔丰诛头人，正土司逃往稻坝贡噶岭，啸聚土人为乱。尔丰移师攻乡城，分兵先剿稻坝。正土司败逃入藏，稻坝平。先是乡城喇嘛普中札娃强悍知兵，诱杀里塘守备李朝富父子。鹿传霖派游击施文明讨之，为所擒，剥皮实草，悬以为号。三十二年正月，尔丰率兵督攻，大小数十战，匪退喇嘛寺死守。尔丰围之数月，断其水道，普中札娃自缢，诸番皆降，改里塘为顺化县。三十四年秋，复改里化同知，以乡城为定乡县，稻坝为稻城县，贡噶岭设县丞。
　　瓦述毛丫长官司，其先番目索郎罗布，康熙六十一年，归附。雍正七年，授职。
　　崇喜长官司，其先番目杜纳台吉，康熙六十一年，归附。雍正七年，授职。
　　瓦述曲登长官司，其先番目康珠，康熙六十一年，归附。雍正七年，授职。
　　瓦述啯陇长官司，嘉庆十二年，归附，授职。
　　以上各土司，皆颁有印信号纸。
　　瓦述茂丫土百户，其先番目侧冷工，康熙六十一年，归附。雍正七年，授职。瓦述麻里土百户，嘉庆十二年，归附，授职。
　　以上各土司，皆颁有号纸。以上里塘粮务属。
　　巴塘宣抚司，其先罗布阿旺，康熙五十八年，归附，授职，颁给印信号纸。副土司同。由四川设粮员一、都司一、千总一，三年更替。其喇嘛寺设堪布一、铁棒一，为僧官，亦三年另换。堪布掌管教务经典，铁棒管理僧人条规。番人犯罪，土司治之。番人之喇嘛犯罪，铁棒治之。土饷以赋相抵，不足由官补给，年约银千馀两。光绪三十年，驻藏帮办大臣凤全赴任，道经巴塘，见地土膏腴，即招汉人往垦，筑垦场於茨梨陇，委巴塘粮员吴锡珍、都司吴以忠兼理。番人惊沮，土司堪布劝凤全速入藏，不听。三十一年春，七村沟番民聚众劫杀垦夫，吴以忠阵亡，凤全避入正土司寨，与乱民议和。乱民迫凤全回川，许息事，凤全信之。东行数里，至鹦哥嘴，被杀。夏，马维骐、赵尔丰往讨，六月十八日，克巴塘，诛两土司并堪布喇嘛及首恶数人。尔丰搜剿馀匪，因移师定乡城。三十二年秋，尔丰会锡良暨云贵总督丁振铎具奏改流，设巴安县。三十四年，改巴安府，分设盐井县三坝通判，并设康安道，驻巴塘。原管有上临卡石、下临卡石、冈、桑隆、上阿苏、下阿苏、郭布等七土百户。巴塘粮务属。
　　岭夷十二地夷人头目，嘉庆十三年，归附，给有头目牌。十六年，改流，更姓住牧。豹岭冈姓高，趕山坪姓泽，阿叶坪姓惠，牛跌蛮姓周，芭蕉沟姓华，龙竹山姓夏，雪都都姓万，小板屋姓年，牛心山姓海，月落山姓宇，盐井溪姓成，桃子沟姓平。
　　赤夷十三支，嘉庆十三年，归附，选拔土弁，给有委牌住牧。胆巴家土千总一、土把总一，管有鸡疏、卑溪疏、哈疏、白魁四家。哈纳家土千总一、土把总一，管有胃扭、雅札、哈什三三家。蜚瓜家土千总一、土把总二，管有妈、呆得二家。魁西家土千总一、土把总一。
　　凡各地支所部倮夷称曰“娃子”。以上瓘边瓘边营冷碛汛属。
　　川东道重庆镇辖：
　　石砫宣慰使，其先马定虎，汉马援后。南宋时，封安抚使。其后克用，明洪武初加封宣抚使。崇祯时，土司千乘及妇秦良玉，以功加太子太保，封忠贞侯。子祥麟，亦加封宣慰使。顺治十六年，祥麟子万年归附，仍授宣慰使职。乾隆二十一年，以夔州府分驻云安厂同知移驻石砫。二十五年，设石砫直隶，改土宣慰使为土通判世职，不理民事。夔州府夔州协属。
　　酉阳宣慰使司，其先受明封。传至奇镳，於顺治十五年归附，仍授原职，颁给印信号纸。雍正十二年，土司元龄因事革职，以其地改设酉阳直隶州。原管有邑梅峒、平茶峒、石耶峒、地坝四长官司，均於乾隆元年改流。重庆府绥宁营属。
　　永宁道提标辖：
　　九姓土长官司，其先任福，江南溧阳人。明洪武初，从傅友德入蜀，招抚拗羿蛮，受封。传至孟麒，以功擢安抚使。天启元年，土司任世籓夫妇死难，子祈禄复以功授泸卫守备。传至长春，顺治四年，归附，更给知府劄副。吴三桂叛，长春来奔。十六年，复永宁，长春子功臣复率土民归附，颁发劄付。康熙二年，江安县贼吴天成等作乱，功臣以擒贼功议叙。子宗顼袭职，随颁土长官司印信号纸，以武职属泸州州判及泸州营管辖。嘉庆元年，移驻泸卫。光绪三十四年，赵尔丰奏改泸卫为古宋县，存土司名。泸州泸州营属。
　　千万贯土千总，其先自元时受封。明洪武四年，赐姓杨。康熙四十三年，土司杨喇哇归附，颁给印信号纸。其后杨明义，於雍正六年因云南米贴夷滋事案参革。子明忠立功赎罪，赏土千总职衔，未经请颁印信号纸。管有头目六十五名。
　　千万贯土千户，其先杨继武，为土千总杨成胞叔。嘉庆七年，夷人滋事，继武同成出力，赏给土千户执照。
　　千万贯土巡检，其先安济，明时授马湖土知府。其后失职，复授土巡检。雍正六年，土舍安保归附，无印信号纸。管有头目二十四名。以上雷波普安营属。
　　黄螂土舍，其先为明时酋长。雍正五年，土舍国保归附，无印信号纸。
　　凡千万贯、黄螂四土司，所管黑、白骨头二种倮夷，椎髻衣氈，耕种打牲为业。以上雷波安阜营属。
　　平彝长官司，其先王元寿，原籍江南人，於明时受封。顺治九年，土司王长才归附。
　　蛮彝司长官司，其先文的保，原籍湖广人，於明时受封。顺治九年，土司文凤鸣归附。
　　泥溪长官司，其先王麒，自明时世袭。顺治九年，土司王嗣传归附。
　　沐川长官司，其先於明时受封，赐姓悦。顺治九年，土司悦峣瞻归附。
　　以上各土司，皆颁有印信号纸。以上屏山县屏山汛属。
　　明州乐土百户，其先盔甲，凉山生夷。其后骆哥，康熙四十二年，归附，授职。
　　油石洞土百户，其先普祚，凉山生夷。子咀姑，康熙四十二年，归附，授职。
　　旁阿姑土百户，其先脚谟伯，凉山生夷。子骆束，康熙四十二年，归附，授职。
　　大羊肠土百户，其先六盔，凉山生夷。子纽车，康熙四十二年，归附，授职。
　　腻乃巢土百户，其先必祚，凉山生夷。子脚骨，康熙四十二年，归附，授职。以上马边马边营烟峰汛属。
　　挖黑土百户，其先亦赤，凉山生夷。子三兒，康熙四十二年，归附，授职。
　　阿招土百户，其先阿直，凉山生夷。子秧哥，康熙四十二年，归附，授职。
　　幹田坝土百户，其先赊的，凉山生夷。子路引，康熙四十二年，归附，授职。
　　麻柳坝土百户，其先鄂车，凉山生夷。子六贵，康熙四十二年，归附，授职。
　　以上各土司，皆领有号纸。
　　栗坪土千户，其先卜佐，凉山生夷。其后阿二，嘉庆十三年，归附，赏给职衔，领有委牌。
　　冷纪土外委，其先普祚，凉山生夷。子未铁，雍正元年，归附，授职。以上马边马边营三河口汛属。
　　以上各土司外，有理番之杂谷脑屯、乾堡寨屯、上孟董屯、下董孟屯、九子寨屯，懋功之懋功屯、崇化屯、抚边屯、章谷屯、绥靖屯等土弁，各设屯守备，暨所属屯千总、屯把总、屯外委，均世及接顶，与地志、兵志互见。

　　列传三百一  土司三
　　○云南
　　云南古滇国。自越巂蛮夷任贵自领太守，汉光武即授以印绶，不以内地官守例之。若爨、若蒙，皆以本土大姓，就官累世，为一方长。元封梁王於滇，与大理之段分治。明破梁王，灭大理，就土官而统驭之，分宣慰使、宣抚使、安抚使、正副长官司、土府、土州以治之。
　　清顺治十七年，平西王吴三桂定云南，明永明王走缅甸，以沐府旧地封三桂，永镇云南。康熙十四年，撤籓，三桂遂叛。三桂死，其孙世璠袭。二十一年，克之，世璠自杀，云南大定。
　　雍正初，改土归流之议起。四年夏，先革东川土目，即进图乌蒙。时乌蒙土府禄万锺、镇雄土府陇庆侯皆年少，兵权皆握于其叔禄鼎坤、陇联星。鄂尔泰令总兵刘起元屯东川，招降禄鼎坤。惟禄万锺制于汉奸，约镇雄兵三千攻鼎坤于鲁甸，鄂尔泰遣游击哈元生败之；又檄其相仇之阿底土兵共捣乌蒙，连破关隘，贼遂败走镇雄。鄂尔泰复招降陇联星，而鼎坤亦以兵三千攻镇雄之胁，两酋皆遁四川，于是两土府旬日平。以乌蒙设府，镇雄设州，又设镇于乌蒙，控制三属，由四川改隶云南，以一事权。其东川法戛土目禄天祐、乌蒙米贴土目禄永孝，尚各据巢患边。六年春，遣兵破擒法戛，又遣副将郭寿域以兵三百捕米贴贼，逃渡小金沙江，纠四川沙马司及建昌、凉山各夷倮数千潜回，袭陷官兵。鄂尔泰遣总兵张耀祖、参将哈元生三路搜讨。诏四川建昌、永宁官兵听鄂尔泰节制。于是自小金沙江外，沙马、雷波、吞都、黄螂诸土司地，直抵建昌，袤千馀里，皆置营汛，形联势控，并擒雷波土司杨明义；而哈元生回军复败阿卢土司之众数千，屯田东川，岁收二万馀石，课矿岁万金，资兵饷。军甫定，禄鼎坤以功擢河南参将，怏怏失望。其子禄万福乞回鲁甸治产，见总兵刘起元军律不肃，阴会其旧部谋变。时乌蒙商民万计，有险可扼，且贼止标弩，无大砲，而刘起元惟媮馁贿和，贼遂陷镇城，尽戕兵民，遍煽东川、镇雄及四川凉山蛮数万叛。鄂尔泰奏言：“臣用人偾事，请别简大臣总督两省，暂假臣提督，将兵讨贼雪愤。”世宗慰留之。鄂尔泰调官兵万馀，土兵半之，三路进攻。先令总兵魏翥国率兵二千，七日驰抵东川，得不陷；而魏翥国旋为禄鼎明刺伤，乃以官禄代翥国。乌蒙委总兵哈元生、副将徐成贵，镇雄委参将韩勋。勋以兵四百扼奎乡，败贼四千，连破四寨。哈元生以千馀兵讨乌蒙，先至得胜坡，遇贼二万。其黑寡、暮末二渠皆万人敌。黑寡持长枪，直犯元生，元生左格枪，右拔矢，应手殪之；又射殪暮末，即竿揭二首以进，贼夺气。再战再捷，进至倚那冈。贼数万，连营十馀里。我兵三千、土兵千，夜设伏贼营左右，而严阵以待。黎明，贼数路来犯，不动。将偪阵，砲起，大呼奋击，山后伏兵左右夹攻，贼大溃，尽破其八十馀营，获甲械辎重山积。即日抵乌蒙，贼见元生旗，即反走，克三关，禄万福兄弟、禄鼎坤均伏诛。
