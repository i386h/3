<!-- { "loadSidebar": true } -->
　　时西宁所属各相继沦陷，贵德一孤立贼中者六年。城中回民暗结陕回谋乱，承顺密调兵勇入城，严为之备。回首马朵三等率众千馀人攻城，承顺登陴抵御，砲石雨下，毙贼颇多。城内回民开门应贼，城遂陷。承顺率勇巷战，身受重创，厉声骂贼，贼怒，断其左臂，骂愈厉；复断其右足，骂如故；遂断其首而支解之。其弟议叙知县崇顺、监生吉顺扶其母萨克达氏至尸所哭詈，皆遇害。家丁李文忠等七名，同时死之。事闻，恤赠道衔，给世职。
　　贵德士民复以死事状赴都申诉，御史吴可读疏言：“青海办事大臣玉通疏报，祗及承顺被害情形，犹惑於当时‘回众拘集汉民、勒写官偪民反，汉、回同谋戕官’之说，后经查覆，於精忠大节，仍未述及。在承顺为国捐躯，光明俊伟，於原遂矣。遗爱在民，汉、番男妇老幼呼为活佛。误触其名，即童子皆呵禁之。在朝廷为有臣，定安为有子，甘肃为有官。阖门全节，允为一代完人，再恳优恤。”光绪初元，陕甘总督左宗棠覆奏，谓：“承顺死节奇伟，一时仅见。纲常名义，不因品秩等差而别，则表扬较名位尊显为尤亟。请官为建祠，并予谥法，以励人心。”疏上，允之，谥勤愍。
　　托克清阿，字凝如，满洲正蓝旗人。道光十四年举人，大挑知县，发甘肃，署环县、安化知县，及土鲁番同知。以清查事镌级。咸丰元年，捐复原官，补皋兰。时回、捻扰陕、甘，土匪闻风响应。侍郎梁瀚治团练，疏荐之。总督乐斌亦以其任事果敢，檄署秦州直隶州知州，寻实授。同治二年，逆回窜甘南，州境戒严，托克清阿募壮勇，缮器械，力筹守御。贼窜秦安，率军迎剿，屡挫贼。贼纠大股至，众寡不敌，力战死之。事闻，诏以道员从优议恤，秦州及本旗立专祠。后秦州承其规画，防御严密，境获安全。四年，秦州士民以托克清阿忠贞孝友，慈惠严明，洁己爱民，御灾捍患，在任时民皆安业，贼不犯境。遗爱馀威，实足固民心而寒贼胆，籥请加恩赐谥。总督恩麟据以入告，特诏允之，予谥刚烈。
　　冯元吉，字景梅，浙江山阴人。由供事议叙从九品，分广西，历署贵县五山汛、凌云平乐司巡检。道光二十八年，授宜山龙门巡检。咸丰元年，金田贼由武宣东乡逃窜，都统乌兰泰、提督向荣、总兵秦定三等节节追剿。贼窜象州，兵勇不能御，直至大乐墟，转掠龙门。元吉率乡兵御之，战败，驰回署，衣冠坐堂皇，二子澍、溥侍立。家人请暂避，元吉厉声曰：“身为命官，不能杀贼安民，走避偷生，吾不为也！”麾二子出，皆痛哭不去。贼至，父子抗骂，同遇害。家丁严禄、夏玉俱死。诏以元吉微员，从容尽节，澍、溥从父殉难，忠孝堪嘉。赠盐运使司知事衔，赏世职，建专祠，澍、溥附祀。
　　平源，字沛霖，顺天大兴籍，浙江山阴人。由吏员叙典史，发安徽。咸丰二年，署怀宁县典史，恤狱囚，尝曰：“囚死於法，可也；死於非法，不可也。”眠食皆躬察之。粤匪犯安庆，事急，囚譁，欲脱械去。源至，囚曰：“此何时也，公胡弗自便？”源曰：“此若辈所以犯刑也，死可苟免耶？”囚曰：“公不去，囚何忍去？”俄而城陷，巡抚蒋文庆遇害，馀官皆走。源独冠服坐狱门外，贼至，胁之曰：“若降，官；若不然，饮吾刃！”源曰：“刃则刃耳，吾岂受汝胁者？”贼曳至怀宁县署外杀之，逮死骂不绝口。安庆人思之，为立石於殉节处。
　　时又有张宝华者，为望江县典史。闻城陷，视其妻贾氏自经毕，冠服坐堂上{罒马}贼，死。华阳镇巡检王泗同时殉难，盱眙县典史周来豫后於九年助守县城，力战坠马死。
　　余宝锟，江西德化人。附贡生，捐知县。道光十六年，选授浙江景宁县，以才力不及降调。复捐县丞，发贵州。咸丰五年三月，署麻哈州吏目。四月，仁怀县教匪杨漋喜窜麻哈，随知州何铤击却之。寻盗魁陈大陆纠苗匪来犯，复随铤出战。贼退，遂率众攻拔下司岩、下鸡场等处，扼茅坪山，悉力堵御。未几，贼聚益众，势不能敌。退州城，贼旋陷都匀府。提督孝顺兵至茅坪被围，宝锟率团兵随总兵佟攀梅援剿，围解。自是无日不战，互有胜负。巡抚蒋霨远檄云南降将陈得功随孝顺攻克都匀，进援麻哈，官军势复振。得功旋叛去，孝顺军溃，贼大股围州城三日，宝锟率乡兵登陴固守，贼不得逞。七年，城中粮匮，兵益单，宝锟自誓与城存亡。八年正月，贼悉众来攻，宝锟出北门迎敌，不利，入城，贼已自他门入。宝锟持矛巷战，贼不忍害，挥令去。宝锟怒骂，掣矛刺之，贼夺矛还刺，死之。
　　王汝揆，甘肃伏羌人。道光二十年举人，拣选知县，亲老改教职。咸丰间，授平凉县教谕。同治元年，陕西回匪窜乾凤，偪甘肃境，汝揆上书平庆泾道万金镛曰：“贼西偪凤翔，必分党由汧、陇间道趋秦安东北，构煽丑类。宜及其未至，扼险严防。不然，内应且四起，平凉扰则灵、固、狄、河等州县亦危矣！”言未及用，贼寻由固关逾陇，张家川、莲花城土回应之，陷盐茶及固原，金镛死之，平凉戒严。汝揆议尽毁城外民舍，无令贼倚为障蔽，议不行。未几，贼围平凉，汝揆协同守令，督率生徒，登陴固守，衣不解带者六阅月。一日，侦西北二路贼少可击，谒知府田增寿请率壮士縋城出剿，又不许。二年，贼匿民舍掘地道，纳火药轰之，城遂陷。人皆泣曰：“早从教谕言，事岂至此乎？”汝揆还署，易朝服，北向叩首讫，妻汪氏暨女一、孙女一皆死，乃从容就缢於孔庙锺虡以殉。
　　汝揆性质实，敦孝友。居亲丧，不入内，不御酒肉。弟印揆，客西宁久，音信乏绝，汝揆往寻之，风雪中徒步千馀里，卒挈其弟以归。平生肆力於经籍，家居课徒，以穷经为急，辄点勘善本授之，勖以立品敦行。其官平凉，亦以是为教。期年，讼庭无士子迹。当城未陷之先两月，有门人驰书劝引疾归，谓可免难。汝揆曰：“无疾而称疾，是欺也；食禄而苟免，非义也。”乃为书与戚友诀，略曰：“我生不辰，逢天瘅怒，向者耳闻之，今则目睹之。平郡自二月以来，围困日迫，飞书告急，援兵无一至者。汝揆妻、女，行当自尽，决不受辱於贼手。死者士之终，今诚获死所矣。惟官卑不得展一筹以报国，死有馀憾耳。”三年，官军克平凉，总督杨岳斌请优恤。六年，总督穆图善疏陈汝揆死事状，请照阵亡例议恤，赠国子监助教衔，给世职，又命於本籍建祠，以从死之妻、女等附祀。

　　列传二百七十九  忠义六
　　斋清阿  童添云  彭三元  萧捷三周清元  蔡应龙
　　萧意文周福昌  彭志德  李存汉  杜廷光等  赖高翔毕定邦
　　刘德亮  陈大富  陈万胜郭鹏程  王绍羲  王之敬
　　陈忠德刘玉林等  黄金友麟瑞  蔡东祥  邹上元
　　郝上庠  张遇祥兄张遇清  曹仁美  毛克宽邢连科
　　田兴奇田兴胜  马定国
　　斋清阿，字竹塍，纳喇氏，满洲镶黄旗人。早丧父，母氏抚之。家贫，月夕至撤去镫火。膂力过人，取巨砖置平地，拳击之，立碎。以善射得名，尝随扈盛京，命射，中靶，赐克食。道光六年，发闽、浙，以都司用，补浙江杭州营都司，为总督孙尔准所赏。英吉利船入犯，献烧船退敌策，不用。递擢至广东肇庆协副将。三十年，广西金田乱起，檄令率兵至两粤交界开建县堵御。匪二千馀，船四十馀，从县北金庄偷越，督兵进击，斩其酋二人，馀败窜，自是不敢犯境。
　　咸丰元年，广宁属江谷屯积匪滋扰，广东兵会剿，窜广西怀集一带，至贺县屯聚。广西大吏以广东各官惟知驱贼了事，移文广东诘之。总督徐广缙檄肇庆府知府蔡振武、参将左炘赴广西剿贼，道出开建。斋清阿以越境追贼，须重兵制其死命，原统驻劄开建之师同赴广西。守备萨国亮以无越境剿贼之责谏，斋清阿奋然曰：“贼势蔓延，若画分畛域，何以纾民困而报国恩？吾虽逾七旬，精力未衰，正臣子戮力时也！”遂与振武等督兵入广西境。
　　至贺县铺门圩，复进至家坪，距贼巢里许，贼突出数百人扑营，官军迎击之，毙贼数十人。贼退回松圩，在圩内施放大砲，官军避入田中，火药枪绳尽湿，贼复分队挑战，抄官兵后，爇火烧山，斋清阿督兵以枪击毙贼七十馀人。值日暮，孤军无援，深入被困。事急，掣佩刀连刃数贼，肩中火箭，犹拔箭作战，手刃执旗贼目一人，刀折，殁於阵，手握断刀牢不可开，怒目上视，懔然如生，时咸丰元年四月也。恤赠总兵，赏世职，予谥威烈。
　　童添云，字镇铭，湖南平江人。以贫，偕弟必发走长沙为战兵。饶膂力，能开五石弓，射必命中。道光二十二年，从提督杨芳出师广东，一日，夷扑城，有营在城外，芳欲调入，火攻甚炽。募敢死者持令縋城出，添云应募，少选，兵皆入城，芳奇之。咸丰二年，粤贼围长沙，与必发从守城，围解，添云语人曰：“吾观诸将中能称将才者，惟塔都司与彭千总耳。”塔即塔齐布，彭即三元也。会塔齐布练标兵，添云隶麾下，三元时别将一营，深相结纳。茶陵土寇起，塔齐布命解火药，期三日，添云逾宿至，咤曰：“何速也？”添云曰：“迟恐有阻，则贻误大矣。”
　　四年三月，贼陷湘潭，塔齐布帅标兵等拒战，添云与必发从。时贼踞城外民廛，塔齐布好轻骑观贼，策马入黄龙巷，必发先驱，巷狭而长，甫入，贼突出刺塔齐布，必发急以背承之，中肩，塔齐布跳而免，必发死之。越二日，师大捷。湘潭平，擢守备，或贺之，添云愤然曰：“贼戕吾弟，虽官至一品，弗原也！原生啖贼肉耳，何贺为？”遂由湘潭转战至岳州，从克岳州，擢都司。克武昌，擢游击。克兴国、大冶、黄梅、广济，破田家镇，擢参将。
　　添云身长面赤，额以下痘瘢如钱。横矛陷阵，枪丸如雨，不少却。贼见其旗，辄相语曰：“童麻子至矣！”则皆走。五年十二月，攻九江，城砲伤胸，舁归营，卒。发其笥，衣数领而已，同营皆痛哭之。诏赠副将，谥壮节，附祀塔齐布祠。
　　彭三元，字春浦，湖南善化人。道光二十五年武进士，用卫守备，借补千总。咸丰二年，粤匪窜湖南道州，勾结会匪犯东安，三元偕署守备周禄两次迎剿，歼贼多名。三年，叙省城防堵功，用守备。侍郎曾国籓檄宝庆知府魁联募宝勇千名，分属三元五百人。旋平江西泰和土匪於茶陵、安仁。四年，随副将塔齐布剿贼湘潭，复其城。
