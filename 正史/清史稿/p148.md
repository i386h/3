<!-- { "loadSidebar": true } -->
　　云气太祖壬子年九月癸丑，东方有蓝、白二气。癸丑年九月庚辰，日傍有青、红二气，对照如门，祥光四★。乙卯年三月甲戌，有黄气■天，人面★之皆黄。十月戊申，有红、绿祥光二道夹日，又有蓝白光一道，掩★日上如门。天命三年正月丙子，有黄气贯月中，其光宽二尺许，约长三四丈。四月壬子，有蓝、黑气二道，自西而东，横■于天。五月乙卯，有红、绿、白三气，自天下垂，覆营左右，上圆如门。九月甲寅，东南有白气，自地冲天，末偏锐如刀，约长十五丈，凡十六日而灭。五年三月癸丑夜，有蓝、白二气，自西向东，绕月之北，至南而止。
　　天聪五年八月丁卯，明兵来攻阿济格贝勒，大雾不见人，忽有青蓝气自天冲入敌营，雾忽中开如门，我兵遂克。崇德六年九月辛巳黎明，东方有金光大如斗，内复有金光一道直如椽，冲天而起。
　　顺治元年六月庚午酉时，有白气自西南至东北。十月壬辰，五色云见日上。三年正月壬戌，北方云中有赤光如火影。四年五月庚戌，有白气自西南至东北。十月壬辰，五色云见日上。十二月壬辰如之。八年十二月壬子夜，有白气从艮至乾。十年六月丙申，青赤气生日上下。十二年六月庚午，北方有青黑云气，变幻如龙。
　　康熙三年十二月甲戌，金星生白气一道，长三丈馀。五年二月庚申亥时，中天苍白气四五道。三月庚寅酉时，东南黑气一道。六年八月己亥，有白光一道，自东至西。七年正月甲子酉时，西南白光一道，尾至东南入地，约长六尺馀，十馀日渐长至四丈馀，扫天苑、天斿、军井。八年六月甲申，西北直气一道。十一年二月甲午，五色云见中天，历巳至申。乙未如之。六月戊子，五色云见日上。十二月癸卯，五色云见日旁。十二年正月庚辰，西北至东南，苍白气经天如匹布。十三年六月己巳夜，东北苍白云一道。七月甲戌，白气一道贯日，自南至北，长六丈馀。十五年三月乙酉，五色云见中天。七月戊戌、庚戌皆如之。十六年三月甲辰，五色云见日傍。七月癸未、十七年二月戊辰皆如之。六月辛巳，青气一道，宽五尺馀。壬午，苍白气一道，青气三道，宽尺馀。癸未，青气一道，宽六尺馀，俱自西北至东南。十八年八月乙丑，正北黄黑云一道，变赤黄色，宽四尺馀，长数丈。十九年十一月戊午至辛酉，西南苍白气一道，宽尺馀，锐指东北，长三丈馀，渐长至四丈馀。二十年六月辛卯，东北青气六道。十月癸未，正北黑云一道，穿北斗，约长三丈馀。二十四年十月丙午，日上苍白云★出五色鲜明。三十五年五月戊辰，五色云见中天。四十一年二月甲寅酉时，西南白云一道，长二丈馀，宽尺馀，穿天仓、天苑，入地平，至丁巳，长三丈馀。六十一年十一月癸卯，五色云见日上。
　　雍正元年九月丁丑朔，五色云见中天。十月辛未、二年正月辛巳皆如之。五年八月辛亥丑时，正北黑云一道，东西俱至地平，宽尺馀。七年三月戊辰，五色云见日旁。十一月丙申，庆云见于曲阜，环捧日轮，历午、未、申三时，于时上发帑金修建阙里文庙。八年正月辛巳，五色云见日下。六月辛丑子时，正北至东南，黑云一道，宽尺馀。九年九月乙酉丑时，西北至东西，白云二道，宽尺馀。十三年正月，云南奏报，年前十月二十九日，大理等府五色云见；广东高州府如之。
　　乾隆元年十月壬戌未时，五色云见日上及旁。癸亥未时，乙丑辰、巳二时皆如之。二年正月辛卯子时，西南至东北，黑云一道，宽一尺。三年七月己巳卯时，西北白云一道，宽三寸，长一丈馀，往西南行。四年三月乙丑寅时，东南云一道，宽尺馀，长数丈。丙寅巳时，北方白云一道，宽七八寸，长三丈馀。八月乙未，北方白云一道，宽尺馀，自东至西。五年三月丁巳亥时，东南白云一道，宽尺馀，长三丈馀。五月辛酉亥时，东南黑云一道，宽尺馀，长二丈馀。七年正月戊寅子时，月下白云一道，宽尺馀，长三丈馀。二月丁酉午时，五色云绕日。戊申巳时，见日旁；亥时，北方白云一道，宽二尺馀，自东至西。八月己酉子时，东方白云一道，宽尺馀，长五尺。甲寅巳时，五色云捧日。九月甲子午时绕日。十月庚寅辰时、丁酉辰时、八年三月丙辰辰时皆如之。己巳巳时见日上，丁丑酉时如之。闰四月辛酉夜子时，月上白云一道，宽尺馀，自西北至东南。戊寅辰时，五色云见日旁。六月甲子酉时，见日上。戊辰未时，绕日。甲戌巳、午二时如之。七月丁酉子时，绕月。戊戌子时，北方白云一道，宽尺馀，自东至西。乙巳午、申二时，五色云绕日。八月丁卯，见月上。戊辰亥时，绕月。十月丙辰巳时，见日下。丁巳申时，绕日。壬戌巳时，见日下。九年正月乙巳辰时至午时，见日上。五月癸未戌时，绕月。十一年七月乙巳亥时，中天白云一道，长丈馀。十二年六月辛酉丑时，西南至正东，黑云一道，宽三尺馀，俱至地平。丁亥，五色云绕日。十四年二月庚辰子时，东南黑云一道，宽二尺馀，长十丈馀。十一月戊申卯时，东方白云一道，宽尺馀，长丈馀。十八年二月丁亥朔申时，五色云见日上。十九年四月丙申子时，中天白云一道，自东南向西，宽尺馀，长二丈馀。二十一年五月辛巳亥时，东南白云一道，宽尺馀，长数丈。闰九月乙卯丑时，东北至西北如之。

　　志十五  灾异一
　　传曰：天有三辰，地有五行，五行之沴，地气为之也。水不润下，火不炎上，木不曲直，金不从革，土爰稼■，稼■不熟，是之谓失其性。五行之性本乎地，人附于地，人之五事，又应于地之五行，其洪范最初之义乎？明史五行志著其祥异，而削事应之附会，其言诚韪矣。今准明史之例，并折衷古义，以补前史之阙焉。
　　洪范曰：“水曰润下。”水不润下，则为咎徵。凡恆寒、恆阴、雪霜、冰雹、鱼孽、蝗蝻、豕祸、龙蛇之孽、马异、人痾、疾疫、鼓妖、陨石、水潦、水变、黑眚、黑祥皆属之于水。
　　顺治九年冬，武清大雪，人民冻馁；遵化州大雪，人畜多冻死。十年冬，保安大雪★月，人有冻死者；西宁大雪四十馀日，人多冻死。十一年冬，灤河大雪，冻死人畜无算。十三年冬，武强大雪四十日，冻死者相继于涂；昌黎、灤州大雪五十馀日，人有陷雪死者。
　　康熙三年三月，晋州骤寒，人有冻死者；莱阳雨奇寒，花木多冻死。十二月朔，玉田、邢台大寒，人有冻死者；解州、芮城大寒，益都、寿光、昌乐、安丘、诸城大寒，人多冻死；大冶大雪四十馀日，民多冻馁；莱州奇寒，树冻折殆尽；石埭大雪连釂，深积数尺，至次年正月方消；南陵大雪深数尺，民多冻馁；茌平大雪，株木冻折。十一年三月，文水大雪严寒，人多冻死。冬，昌化大雪，平地深三尺。十五年十一月，咸阳大雪深数尺，树裂井冻。十六年九月，临淄大雪深数尺，树木冻死；武乡大雨雪，禾稼冻死；沙河大雪，平地深三尺，冻折树木无算。二十二年十一月，巫山大雪，树多冻死；太湖大雪严寒，人有冻死者。二十四年四月，定陶烈风寒雨，人有冻死者。二十七年，郝昌大雪，寒异常，江水冻合。二十八年冬，衢州大雪，寒异常。二十九年十一月，高淳大雪，树多冻死；武进大寒，木枝冻死。十二月，庐江大寒，竹木多冻死；当涂大雪，橘橙冻死；阜阳大雪，江河冻，舟楫不通，三月始消；宜都大雪囗树，飞鸟坠地死；竹谿大雪，平地四五尺，河水冻；三水大雪，树俱枯；海阳大寒，冻毙人畜；揭阳大雪杀树；澄海大雨雪，牛马冻毙。三十年冬，房县酷寒，人多冻死。四十二年春，房县雨雪大寒。五十五年冬，高淳大雪盈丈。五十七年七月，通州大雪盈丈。十二月，太湖、潜山大雪深数尺。五十八年正月，嘉定严寒，太湖、潜山大雪四十馀日，大寒。
　　雍正五年冬，屯留大雪严寒，井冻。
　　乾隆五年正月，嵊县大雨雪，奇寒；福山大寒。九年正月，曲沃大寒，井中有冰。十三年十二月，上海大寒雨雪。十六年三月，武强大雪，平地深尺许，人畜多冻死。二十二年正月，丰顺雨雪大寒，人畜冻毙。二十四年冬，永年大寒。二十六年冬，福山大寒，树多冻死；文登、荣成大雪寒甚；娄县大寒，河冰塞路；临朐大寒，井水冻；馀姚大寒，江水皆冰。五十七年六月，房县大寒如冬。五十九年七月，湖州寒如冬。
　　嘉庆元年正月，青浦雨雪大寒，伤果植；灤州大寒井冻，花木多萎；永嘉大风寒甚，冰冻不解；湖州大雪，苦寒杀麦；义乌奇寒如冬；桐乡大风雪寒。十二月，金华大雪，麦几冻死。三年五月初五日，青浦大寒，厨★皆冰。十年十二月，枣阳大雪，结寒冰厚五尺。十九年秋，招远、黄县大寒，海冻百馀里，两月始解。二十四年十二月，南乐大雪，平地深数尺，人畜多冻死。
　　道光十一年冬，元氏、南乐大雪，井冻，冰深四五尺。十一年十二月朔，抚宁大雪，平地深三尺，飞鸟多冻死。二十一年正月，登州府各属大雪深数尺，人畜多冻死。冬，高淳大雪深五尺，人畜多冻死；黄川大雪深数尺，经两月始消，民多冻馁；罗田大雪深丈馀，民多冻馁。
　　咸丰八年七月，大通大雪厚二尺，压折树枝，穀皆冻，秕不收。九年六月，青浦夜雪大寒；黄岩奇寒如冬，有衣裘者。十一年十二月，临江府及贵溪大寒，树多冻折；蒲圻大雪，平地深五六尺，冻毙人畜甚多，河水皆冰。
　　同治元年六月，崇阳大寒。冬，咸宁冰冻奇寒。四年正月十四日，三原大风雪，人多冻死；枣阳雨雪连旬，树多冻死。十六日，锺祥、郧阳大雪；汉水冰，树木牲畜多冻死。十二年十一月，三原大雪六十馀日，树多冻死。
　　光绪二年五月，遂昌奇寒，人皆重棉。
　　顺治四年三月，献县、肃宁昏雾，四昼晦。十四年十月二十八日，东阳大雾，竟日不散。十五年正月朔，潜江大雾，昼晦。
　　康熙元年三月初八日，临榆昏雾竟日。十六年，清河阴雾四十馀日。二十年三月，桐乡恆阴。二十二年三月，萧县重雾伤麦。三十年正月，江浦大雾蔽天。四十三年八月，庆云昏雾障天。六十一年六月，濰县浓雾如烟。
　　雍正二年十二月十五日，掖县大雾。
　　乾隆元年十一月二十一日，海阳大雾。二十六年八月初四日，独山州宿雾冥濛，近午始霁。三十三年二月十六日，梧州大雾。
　　嘉庆元年三月二十六日，宜城昏雾，昼晦。四年十二月朔，蓬莱大雾竟日，气如硫磺。十五年正月，荣成大雾。
　　道光六年五月，肃州大雾。二十九年正月，云梦昼晦六阅月，天气阴霾。三十年正月朔，登州阴雾。
