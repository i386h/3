<!-- { "loadSidebar": true } -->
　　三旗包衣前锋营参领，护军校、委署参领内简选。雀翎。仍食护军校俸。委署参领，护军校内简选。五品衔，雀翎。食俸如故。前锋校，副护军校内简选。蓝翎。仍食护军饟。委署前锋校，护军内简选。蓝翎。各六人。蓝翎长十有二人。金顶蓝翎。
　　骁骑营参领、副参领掌备禁城宿卫，兼司袭职考射挑甲。佐领以下掌辖旗众，稽覈户口俸饟，籍达参领。护军营掌守宫掖，典导引扈从。前锋营掌习解马、花马箭。
　　初设内务府，置内管领四人。顺治三年、六年俱增四人。十一年增八人。康熙二十四年又增四人。三十年增六人。顺治元年，置内府三旗满洲佐领九人，旗鼓佐领十有二人，康熙三十四年，旗各增二人。朝鲜佐领一人，康熙三十四年增一人。雍正十年改世管佐领。隶领侍卫内大臣。十八年，置满洲佐领下护军校各二人，旗鼓佐领内管领护军校各一人。康熙二十三年省十二人。雍正九年增十五人。康熙十三年，改隶内务府。十六年，定三旗各编五参领，置护军参领、骁骑参领，乾隆十六年遴府属司官五人掌关防。旧置参领改为副参领。如其数。骁骑校编制视佐领。康熙三十四年增佐领三十三人，骁骑校亦如之。二十年，置委署护军参领，雍正九年，旗各增五人。十二年各省五人。委署护军校，雍正三年改副护军校。九年，旗各增五人。十三年省。旗各五人。二十三年，增副内管领一人。二十四年增四人。三十年、三十四年俱增三人。三十四年，护军仍隶侍卫处。三十六年，增侍卫、委署参领，旗各三人。雍正九年各增二人。乾隆三十年增一人，管前锋营。四十三年，增骁骑营副参领如参领数。雍正十三年省。雍正元年，增护军统领，旗各一人，复改隶内府。四年，置委署副骁骑校如佐领数。十三年省。乾隆十三年，始立前锋营，置参领、委署参领、前锋校各二人，以护军统领辖之。十五年，增委署前锋校二人。护军内选用。二十五年，置回子佐领、骁骑校各一人。三十二年，增护军蓝翎长五人。四十七年，增校尉长骁骑校二人。嘉庆七年，增前锋营蓝翎长四人。宣统三年，改隶前锋、护军等营事务处。
　　步军营提督九门步军巡捕五营统领一人，亲信大臣兼任。初制正二品。嘉庆四年升从一品。左、右翼总兵各一人。正二品。其属：司务司务一人；笔帖式十有二人；左、右二司郎中各一人；员外郎、主事，各三人。司务以下俱满缺。所辖：翼尉、正三品。副翼尉、从三品。协尉、正四品。副尉，正五品。满、蒙、汉军俱各八人。捕盗步军校，正五品。满洲二十有四人，蒙古、汉军各八人。步军校，满洲百六十有八人，蒙古、汉军各六十有四人。内职捕盗者四十人。委署步军校，正六品。满洲四十人，蒙古、汉军各十有六人。城门领，初制正四品。乾隆十四年改从。城门吏，正七品。满洲各十有八人，汉军各七人。门千总，正六品。汉军三十有二人。巡捕五营副将一人，中营置。参将四人。南、北、左、右营各一人。游击、都司各五人，守备十有八人，千总四十有六人，把总九十有二人。将之下，品级详见绿营。信砲总管，正四品。满洲一人；监守信砲官，正五品。满洲、汉军各四人。
　　统领掌九门管钥，统帅八旗步军五营将弁，以周卫徼循，肃靖京邑。总兵佐之。郎中各官掌勾检簿书，平决诤讼。司务掌典守档册，计会俸饟。翼尉各官掌分辖步军，守卫循警。城门领掌司门禁，稽查出入。巡捕营各官掌分汛防守，巡逻纠察，以执御非违。信砲总管掌有警奉金牌声众。
　　初置步军统领一人，左、右翼总尉各一人，乾隆十九年改翼尉。步军校，八旗满、蒙参领下各四人，汉军各二人；乾隆十九年改步军尉。三十六年复故。并定巡捕二营，置参将以次各官。以兵部职方司汉主事一人司政令。京城内九门、外七门，置指挥、千百户隶之。顺治四年改门千总。顺治五年，置步军副尉，满、蒙、汉军，旗各一人。乾隆十九年改协尉。十年，允尚书噶洪达请，设白塔山及内九门信砲各五，置汉军信砲官左、右翼各二人。雍正二年更名，并定员限。乾隆八年始来隶。员数如前所列。十四年，置巡捕中营官。康熙十三年，始命步军统领提督九门事务，并定城门尉、城门校，乾隆十九年改城门领、城门吏。内九门俱各二人，外七门俱各一人，千总门各二人，以统辖十六门门军。二十四年，八旗满、蒙各参领下增委署步军校一人。三十四年定八旗满洲各五人，蒙古、汉军各二人。三十年，复命步军统领兼管巡捕三营。三十四年，增捕盗步军校四十人。步军校内遴委。六十一年，置满洲员外郎一人。雍正四年，置步军参尉，乾隆十九年改副尉。满、蒙、汉军，旗各一人。七年，简部臣一人协理刑名。乾隆四十三年省步军统领，由都统、副都统授者仍置。明年，增满洲员外郎一人，置主事二人。十三年，置满洲司务一人。四十六年，以三营辖境辽廓，增设左、右二营，是为五营，并置副将各官。嘉庆四年，增左、右翼总兵各一人，郎中一人。九年，增副翼尉二人。
　　火器营掌印总统大臣一人。总统大臣无员限。王、公、侍卫内大臣、都统、前锋护军统领、副都统内特简。内、外营翼长，正三品。署翼长营总，正三品。各一人；营总各三人。鸟枪护军参领各四人，正三品。副参领倍之，正四品。署参领又倍之。从五品。鸟枪护军校，正六品。蓝翎长，俱各百十有二人。协理事务翼长、署翼长、营总各一人，鸟枪护军参领四人，俱以内营人员兼充。委署参领上行走十人。以协理参领不敷督率，增内营三人、外营七人。笔帖式十有六人。
　　总统掌教演火器政令，遴满、蒙兵习其艺者别为营，分内、外，以时较试。其御河旁一营，兼督水军习楫棹，巡幸则备扈从。翼长各官掌分辖训练。
　　康熙二十七年，设汉军火器兼练大刀营，置总管、翼长各一人，副都统兼管。协领、参领，旗各一人，操练尉、骁骑校各五人。三十六年俱省。三十年，始设火器营，置鸟枪护军参领十有六人，以旗员兼任。雍正三年省察哈尔八旗护军参领，改入本营为专缺。乾隆二十七年省八人。鸟枪骁骑参领二十有四人，乾隆二十八年省。鸟枪骁骑校百十有二人，乾隆三十五年省入护军校。简王、公、大臣领之。乾隆二十八年，改置营总、鸟枪护军参领，旗各一人，副护军参领各二人，委署护军参领各四人，护军校蓝翎长各二十有八人。三十五年，以副护军参领八人兼司砲位。先是置管砲散秩官五十六人。乾隆二十八年省，至是来隶。并增正、副翼长各一人。三十八年，遴护军校十人为委署参领上行走。
　　健锐营掌印总统大臣一人。总统大臣无员限。王大臣兼任。翼长、委署翼长、前锋参领各一人，副前锋参领八人，正三品。副参领倍之，正四品。署参领又倍之。从五品。前锋校百人，正六品。副前锋校四十人，前锋内选用。蓝翎长五十人。护军内选用。番子佐领、防御各一人，骁骑校二人，前锋军水师教习、委署千总、把总各四人。笔帖式八人。协理事务章京无恆额。本营参领内委派。
　　总统掌左、右翼健锐营政令，遴前锋、护军习云梯者别为营，以时训练其艺。大阅为翼队。会外火器营交冲，并督水军习战。翼长各官掌董率营卒。番子佐领掌督摄番兵。水师千、把掌教驾船驶风，演习水嬉。
　　乾隆十四年，设健锐营，驻香山，简王大臣领之。分两翼，置翼领各一人，八旗前锋参领、副参领各一人，二十八年增前锋参领二人，副参领八人。三十五年简前锋参领二人为委翼长。前锋校各五人。十五年增十人，二十八年增二十四人，三十三年增二十六人。十五年，定昆明湖教水战，置教习把总八人。内四人为委署千总，向天津、福建水师营调取。十八年，置委前锋参领十有六人，二十八年、五十年俱增八人。副前锋校四十人。三十九年，增蓝翎长五十人。四十一年，金川番子徙京，置佐领、骁骑校各一人。五十三年，增番子骁骑校、防御各一人。
　　总理行营大臣六人，宗室、蒙古王大臣兼任。掌行营政令。巡幸前期，考其日月行程，以定翊卫扈从，并稽察各营翊卫官兵。所辖办事章京十有六人。护军参领兼充。
　　神机营掌印管理大臣一人。亲王、郡王兼任。管理大臣无员限。王、公、领侍卫内大臣、都统、前锋护军各统领、副都统内特简。掌本营政令，遴前锋、护军、步军、火器、健锐诸营精捷者别为营，以时训练其艺。大阅各备练式，分官兵以守卫。总理全营事务翼长三人，掌董帅队伍。文案、营务、粮饟、覈对、稿案五处总理翼长七人。文案、营务各二人，馀一人。委翼长二人，文案、营务各一人。帮办翼长二人。隶文案处。学习翼长三人，隶营务处。承办章京一人，隶覈对处。差委侍卫章京七十有四人，隶营务处。委员九十有四人。文案三十九人，营务四十五人，粮饟六人，覈对七人，稿案五人。印务处委员二人。军火局制造军火器械。管带官、营总各一人，办事章京二人。军器库受付军火器械。管带官、委翼长、管库章京各二人，委员四人。枪砲厂司训练测量算学。总办二人，委员二十有七人。机器局制造枪支、铜冒、火箭、铅丸、火药。总办三人，提调二人，总监工一人，委员十人，办事官二人。马步队兵二十五营，专操管带二十有四人，帮操二十有五人，营总四十有一人，令官十有七人。
　　道光十九年，御前大臣奕纪请建神机营，铸印信，未成军。咸丰十一年，始练兵设营，置专操大臣十有六人，帮操侍卫章京二十有二人，带队章京百九十有六人。同治初，改订官制，如前所列。简亲王领之。
　　虎枪营总统无员限。王、公、大臣兼任。总领六人。上三旗各二人，自一品至五品内特简。虎枪校、委虎枪校，各二十有一人。旗各七人，俱虎枪营内选用。笔帖式六人。总统、总领掌辖本营官兵以备扈从，车驾蒐狩列前驱。
　　康熙二十三年，黑龙江将军送满兵善骑射者四十人，分隶上三旗，始设虎枪营，以总统一人领之，置总领虎枪校，旗各一人。雍正元年，增总领，旗各一人，虎枪校各六人，置委虎枪校各七人。乾隆三年，始铸关防。
　　乡导处掌印总统大臣一人。总统大臣内特简。总统大臣无员限。前锋统领、护军统领、副都统兼任。章京三十有二人，旗各四人，护军参领内选补。蓝翎长四人，协理事务章京、章京内选充。笔帖式，各二人。本处掌度地建营。凡时巡省方，驾行佩櫜鞬前导。
