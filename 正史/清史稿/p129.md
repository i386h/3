<!-- { "loadSidebar": true } -->
　　十二月甲午朔，赏张怀芝巡抚衔。己未，再予前山西巡抚陆锺琦二等轻车都尉世职，追赠同时遇害其子翰林院侍讲陆光熙三品京堂，优恤赐谥，并旌恤锺琦妻唐氏。丁酉，张人骏罢，命张勋护两江总督。胡建枢罢，命张广建署山东巡抚，吴鼎元会办山东防务。己亥，赠恤殉难伊犁将军志锐。辛丑，皇太后懿旨，以袁世凯公忠体国，封一等侯爵。命额勒浑署伊犁将军，文琦办塔尔巴哈台参赞大臣事。李家驹免，以许鼎霖为资政院总裁。革命党以药弹击良弼，伤股，越二日死。壬寅，袁世凯辞侯爵，固让再三乃受。癸卯，以复潼关，赏银一万两犒军。甲辰，以叙汉阳功，复张彪提督。乙巳，以张怀芝为安徽巡抚。赠恤死事福州将军朴寿。丁未，命张锡銮往奉天会办防务，李盛铎署山西巡抚，卢永祥会办山西军务。赠恤遇害军谘府军谘使良弼。戊申，以王赓为军谘府军谘使。己酉，皇太后懿旨，授袁世凯全权，与民军商酌条件奏闻。时岑春煊、袁树勋、陆徵祥、段祺瑞等请速定共和国体，以免生灵涂炭，故不俟国会召集，决定自让政权，遂有是命。庚戌，命昆源会办热河防务。辛亥，命宋小濂署黑龙江巡抚。壬子，徐世昌免军谘大臣，赠恤云南殉难甘肃布政使世增。乙卯，锡良免，命昆源署热河都统。丁巳，免江南徐州府未完丁漕银粮。戊午，袁世凯奏与南方代表伍廷芳议，赞成共和，并进皇室优待条件八，皇族待遇条件四，满、蒙、回、藏待遇条件七，凡十九条。皇太后命袁世凯以全权立临时共和政府，与民军商统一办法。袁世凯遂承皇太后懿旨，宣示中外曰：“前因民军起义，各省响应，九夏沸腾，生灵涂炭。特命袁世凯遣员与民军代表讨论大局，议开国会、公决政体。两月以来，尚无确当办法。南北暌隔，彼此相持。商辍于涂，士露于野。国体一日不决，民生一日不安。今全国人民心理，多倾向共和。南中各省，既倡义于前，北方将领，亦主张于后。人心所向，天命可知。予亦何忍因一姓之尊荣，拂兆民之好恶。是用外观大势，内审舆情，特率皇帝将统治权公诸全国，定为立宪共和国体。近慰海内厌乱望治之心，远协古圣天下为公之义。袁世凯前经资政院选为总理大臣，当兹新旧代谢之际，宜为南北统一之方。即由袁世凯以全权组织临时共和政府，与民军协商统一办法。总期人民安堵，海宇乂安，仍合满、蒙、汉、回、藏五族完全领土为一大中华民国。予与皇帝得以退处安閒，优游岁月，受国民之优礼，亲见郅治之告成，岂不懿欤！”又曰：“古之君天下者，重在保全民命，不忍以养人者害人。现将新定国体，无非欲先弭大乱，期保乂安。若拂逆多数之民心，重启无穷之战祸，则大局决裂，残杀相寻，必演成种族之惨痛。将至九庙震惊，兆民荼毒，后祸何忍复言。两害相形，取其轻者。此正朝廷审时观变，恫吾民之苦衷。凡尔京、外臣民，务当善体此意，为全局熟权利害，勿得挟虚矫之意气，逞偏激之空言，致国与民两受其害。著民政部、步军统领、姜桂题、冯国璋等严密防范，剀切开导。俾皆晓然于朝廷应天顺人，大公无私之意。至国家设官分职，以为民极。内列阁、府、部、院，外建督、抚、司、道，所以康保群黎，非为一人一家而设。尔京、外大小各官，均宜慨念时艰，慎供职守。应即责成各长官敦切诫劝，勿旷厥官，用副予夙昔爱抚庶民之至意。”又曰：“前以大局阽危，兆民困苦，特饬内阁与民军商酌优待皇室各条件，以期和平解决。兹据覆奏，民军所开优礼条件，于宗庙陵寝永远奉祀，先皇陵制如旧妥修各节，均已一律担承。皇帝但卸政权，不废尊号。并议定优待皇室八条，待遇皇族四条，待遇满、蒙、回、藏七条。览奏尚为周至。特行宣示皇族暨满、蒙、回、藏人等，此后务当化除畛域，共保治安，重睹世界之升平，胥享共和之幸福，予有厚望焉。”遂逊位。
　　论曰：帝冲龄嗣服，监国摄政，军国机务，悉由处分，大事并白太后取进止。大变既起，遽谢政权，天下为公，永存优待，遂开千古未有之奇。虞宾在位，文物犹新。是非论定，修史者每难之。然孔子作春秋，笔则笔，削则削。所见之世且详于所闻，一朝掌故，乌可从阙。傥亦为天下后世所共鉴欤？

　　志一  天文一
　　历代天文志，自史记天官书后，唯晋、隋两志，备述天体、仪象、星占，唐、宋加详，皆未尽也。至元，景测益精明，占候较密，然疆宇所囿，声教未宏，齐政窥玑，尚多略焉。有清统一区夏，圣圣相承。圣祖亲釐象数，究极精微，前后制新仪七，测日月星辰，则穷极分秒；度舆图经纬，则穹历幅陨。世宗复以岁久积差，准监臣改用橢圆术。高宗又以旧记星纪，间有疏漏，御制玑衡抚辰仪，重加测候。迨平定回疆及两金川，复令重度里差，增入时宪。理明数确，器精法密，自古以来，所未有也。今为天文志，备载推验之法，其天象昭垂，见于历朝实录及所司载记者，亦悉书之。乾隆六十年以后，国史无徵，则从阙焉。
　　天象地体里差
　　天象历象考成天象篇云：“楚辞天问曰：‘圜则九重，孰营度之？’后世历家，谓天有十二重，非天实有如许重数，盖言日月星辰运转于天，各有所行之道，即楚辞所谓圜也。欲明诸圜之理，必详诸圜之动，欲考诸圜之动，必以至静不动者准之，然后得其盈缩。盖天道静专者也，天行动直者也。至静者自有一天，与地相为表里，故群动者运于其间而不息。若无至静者以验至动，则圣人亦无所成其能矣。人恆在地面测天，而七政之行无不可得者，正为以静验动故也。
　　“十二重天，最外者为至静不动；次为宗动，南北极赤道所由分也。次为南北岁差；次为东西岁差；此二重天，其动甚微，历家姑置之而不论焉。次为三垣二十八宿，经星行焉。次为填星所行；次为岁星所行；次为荧惑所行；次则太阳所行，黄道是也。次为太白所行；次为辰星所行；最内者则太阴所行，白道是也。要以去地之远近而为诸天之内外，然所以知去地之远近者，则又从诸曜之掩食及行度之迟疾而得之。盖凡为所掩食者必在上，而掩之食之者必在下。月体能蔽日光而日为之食，是日远月近之徵也。月能掩食五星，而月与五星又能掩食恆星，是五星高于月而卑于恆星也。五星又能互相掩食，是五星各有远近也。
　　“又宗动天以浑灝之气挈诸天左旋，其行甚速。故近宗动天者，左旋速而右移之度迟。渐远宗动天，则左旋较迟而右移之度转速。今右移之度，惟恆星最迟，土木次之，火又次之。日、金、水较速而月最速，是又以次而近之证也。”
　　考成后编日躔历理云：“西法自多禄某以至第谷，立为本天高卑、本轮、均轮诸说，近世刻白尔、噶西尼等，又以本天为橢圆。”月离历理云：“自西人创为橢圆之法，日距月天最高有远近，则太阴本天心有进退。地心与天心相距，两心差有大小。”合观诸论，天象备矣。
　　恆星天无地半径差及次轮消息，故志土星以下七天距地心数，著考测之详焉。
　　诸天距地心数：
　　土星最高一十一又一百零四万二千六百分之三十五万二千六百日天半径；
　　木星最高六又一百九十二万九千四百八十分之一百三十万五千九百日天半径；
　　火星最高二又六百三十万二千七百五十分之五百五十五万二千二百五十日天半径；
　　日均轮术最高一千一百六十二地半径，橢圆术最高二万零九百七十五地半径；
　　金星最高高于日一千万分日天半径之七百五十四万五千六百四十四，最下下于日如之；
　　水星最高高于日一千万分日天半径之四百五十三万二千一百五十五，最下下于日如之；
　　月均轮术最高朔望时五十八又百分之一十六地半径，橢圆术最高六十三又百分之七十七地半径。
　　地体浑天家谓天包地如卵裹黄，内经：“黄帝曰：‘地之为下否乎？’岐伯曰：‘地为人之下，太虚之中也。’曰：‘凭乎？’曰：‘大义举之也。’”大戴礼：“单居离问于曾子曰：‘天圆而地方，诚有之乎？’曾子曰：‘如诚天圆而地方，则是四角之不掩也。参尝闻诸夫子曰：“天道曰圆，地道曰方。”’”宋儒邵子曰：“天何依？依乎地；地何附？附乎天。天地何所依附？自相依附。自相依附，天依形，地附气。”程子曰：“据日景以三万里为中，若有穷，然有至一边已及一万五千里，而天地之运盖如初。然则中者亦时中耳。”又曰：“今人所定天体，只是且以眼定，视所极处不见，遂以为尽。然向曾有于海上见南极下有大星十，则今所见天体盖未定。日月升降，不过三万里中，然而中国只到鄯善、沙车，已是一万五千里。若就彼观日，尚只是三万里中也。伯淳在泽州，尝三次食韭黄，始食怀州韭，次食泽州，次食并州，则知数百里间，气候已争三月矣。若都以此差之，则须争半岁。如是，则有在此冬至、在彼夏至者，只是一般为冬夏而已。”硃子天问注云：“天之形圆如弹丸，其运转者亦无形质，但如劲风之旋。地则气之渣滓聚成形质者，但以其束于劲风旋转之中，故得以兀然浮空甚久而不堕耳。”西人谓地体浑圆，四面皆有人，冬夏互异，昼夜相反，与内经、戴记及宋儒之言若合符节。今以天周三百六十度徵之，南行二百里，则北极低一度；北行二百里，则北极高一度。东西当赤道下行二百里，则见月食之早晚亦差一度。其在赤道南北纬圈下行，虽广狭不同，然莫不应乎浑象。则知地之大周皆三百六十度，东西南北皆周七万二千里，以古尺八寸计之，则周九万里；以围三径一率之，则径三万里；亦与古三万里为中之说相符。然则地体浑圆，无疑义矣。距纬应大周里数不同，为志其要。
　　赤道南北距纬东西每度相距里数：
　　距纬一度，一百九十九里三百四十步；
　　距纬五度，一百九十九里八十步；
　　距纬十度，一百九十六里三百四十步；
　　距纬十五度，一百九十三里六十步；
　　距纬二十度，一百八十七里三百二十步；
　　距纬二十五度，一百八十一里八十步；
　　距纬三十度，一百七十三里六十步；
　　距纬三十五度，一百六十三里二百八十步；
　　距纬四十度，一百五十三里八十步；
　　距纬四十五度，一百四十一里一百二十步；
　　距纬五十度，一百二十八里二百步；
　　距纬五十五度，一百一十四里二百四十步；
　　距纬六十度，九十九里三百四十步；
　　距纬六十五度，八十四里二百步；
　　距纬七十度，六十八里一百四十步；
　　距纬七十五度，五十一里二百四十步；
