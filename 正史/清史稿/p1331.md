<!-- { "loadSidebar": true } -->
　　生子二：长格哷勒泰宰桑，为扎萨克杜棱贝勒固噜思奇布及扎萨克一等塔布囊格哷尔二旗祖；次图噜巴图尔，为扎萨克镇国公色棱一旗祖。格哷勒泰宰桑子四：长恩克，次准图，次鄂穆克图，均居喀喇沁。天聪二年二月，恩克曾孙苏布地以察哈尔林丹汗虐其部，偕弟万丹伟徵等乞内附，表奏：“察哈尔汗不道，喀喇沁被虐，因偕土默特、鄂尔多斯、阿巴噶、喀尔喀诸部兵，赴土默特之赵城，击察哈尔兵四万。还，值赴明请赏兵三千，复殪之。察哈尔根本动摇，事机可乘。皇帝傥兴师进剿，喀喇沁当先诸部至。”谕遣使面议。七月，遣喇嘛偕五百三十八人来朝，命贝勒阿济格、硕讬迎宴，刑白马乌牛誓。九月，上亲征察哈尔，苏布地等迎会於绰洛郭勒，赐赉甚厚。三年正月，敕所部遵国宪。六月，苏布地及图噜巴图尔孙色棱等率属来归，诏还旧牧。十月，上征明，以塔布囊布尔哈图为导，入遵化，驻兵罗文峪。四年，布尔哈图为明兵所围，击败之，擒副将丁启明及游击一、都司二。诏嘉其功，赐庄田仆从及金币。六月，由都尔弼从征察哈尔，林丹汗遁，以所收察哈尔粮贮辽河守之。复分兵随贝勒阿济格略明大同、宣府边。八年正月，偕巴林、阿噜科尔沁、阿巴噶诸部兵收抚察哈尔流民。五月，从征明大同，至朔州。九年正月，诏编所部佐领，以苏布地子固噜思奇布掌右翼，色棱掌左翼。五月，选兵从征明，败之於辽河源。
　　崇德元年，诏授布尔哈图一等子，赐号岱达尔汉塔布囊。二年，遣大臣阿什达尔汉等赴其部理庶狱。三年九月，随大军自密云入明边，败其兵六千。十月，从征前屯卫及宁远。七年，从围蓟州，过北京，下山东。
　　顺治元年，从入山海关，击流贼李自成。六年，从征喀尔喀。康熙十三年，大军剿逆籓耿精忠等，所部塔布囊霍济格尔偕土默特塔布囊善达等，以兵赴兗州。十七年，上谕曰：“塔布囊霍济格尔等前自兗州赴浙江，听康亲王杰书调度。各统所属官兵征剿逆贼，深入闽省，同大兵平定逆籓耿精忠。行间效力，身先士卒，冲锋陷阵，奋勇用命，深为可嘉。宜降恩纶，即行议叙，以励后效。”二十年，上驻跸和尔和，谕曰：“塔布囊霍济格尔出征时最著勤劳，今已溘逝。朕至此地，遣散秩大臣鄂齐等携茶酒往奠。”二十五年，叙平浙江、福建功，赐参领巴雅尔等十人世职。
　　二十九年，从征噶尔丹，败之於乌兰布通。四十四年，诏增设一旗，以塔布囊格哷尔领之。五十四年，徵所部兵千赴推河防御策妄阿喇布坦，寻命侍郎觉和托等携帑万两赐之，雍正九年，从征噶尔丹策凌。所部初设二旗，右翼驻锡伯河北，左翼驻巴颜珠尔克；后增一旗，驻左右翼界内。爵六：亲王品级扎萨克多罗杜棱郡王一，由贝勒晋袭；附镇国公一，由贝子降袭；辅国公一；扎萨克多罗贝勒一，由贝子晋袭；扎萨克固山贝子一，由镇国公晋袭；扎萨克公品级一等塔布囊一。
　　乾隆四十一年，以所部垦地设平泉州。嘉庆八年，降爵。贝子丹巴多尔济以获逆犯陈德功，予贝勒，官至领侍卫内大臣、御前大臣，卒。光绪二十三年，扎萨克一等台吉塔布囊巴特玛鄂特萨尔以事革，复以贝勒熙凌阿袭。存爵五。
　　是部招民垦地最在先。乾隆十四年，始定不许容留民人多垦地亩之禁。道光十九年，复定喀喇沁、土默特种地民人不得以所种地亩折算蒙古赊贷银钱例。光绪十七年，敖汉部金丹道匪之变，是部同时被扰。事平，特颁帑赈恤之。二十九年，热河都统锡良以左翼旗招华商承办全旗五金各矿，中旗同道胜银行立有合同，开八里罕等地金矿，与定章应声明华、洋股本若干，及只准指定一处不准兼指数处者不符，请饬外务部妥议办法。下所司议申定章约束之。
　　是部右翼旗有佐领四十四，中旗有佐领三十八，左翼旗有佐领四十，与土默特二旗统盟於卓索图。嘉庆中，设热河都统后，是盟与昭乌达盟重大事件，皆由都统专奏。道光末，筹直隶海防，咸丰初，剿粤匪，皆徵是盟之兵，与哲里木、昭乌达号东三盟兵，颇著功绩云。
　　土默特部，在喜峰口外，至京师千里。东西距四百六十里，南北距三百有十里。东养息牧牧厂，西喀喇沁，南盛京边墙，北喀尔喀左翼及敖汉。土默特分左右翼，异姓同牧。主左翼者为元臣济拉玛裔。自济拉玛十三传至善巴，与喀喇沁为近族。主右翼者为元太祖裔。自元太祖十九传至鄂木布楚琥尔，生子固穆，与归化城土默特为近族。
　　天总三年，善巴、鄂木布楚琥尔各率属来归。八年六月，选兵从征明，颁示军律。七月，由独石口入明边，会大军于保安州，分兵隶都统武讷格，略察哈尔边。九年，诏编所部佐领，设扎萨克三：曰善巴，曰赓格尔，曰鄂木布楚琥尔。赓格尔者，善巴族也。崇德二年，以罪削扎萨克，善巴领其众。自是土默特分左右翼，命善巴及鄂木布楚琥尔掌之。是年遣大臣阿什达尔汉等赴其部理庶狱。六年，从围明锦州，败总督洪承畴援兵。八年，随饶馀贝勒阿巴泰征明。
　　顺治元年，从入山海关，击流贼李自成。三年，随剿苏尼特部叛人腾机思。康熙元年，喀尔喀台吉巴尔布冰图来归，诏附土默特牧。十三年，大军剿逆籓耿精忠等，诏所部塔布囊善达偕喀喇沁塔布囊霍济格尔以兵赴兗州听调。十七年，调赴浙江，随康亲王杰书进剿。闽地悉定，谕优叙。五十五年，诏选兵千随公傅尔丹屯鄂尔坤。五十九年，以旱歉收，赐帑赈之。雍正三年，塔布囊沙津达赉随大军防御准噶尔。七年，封镇国公。九年，大将军傅尔丹击准噶尔于和通呼尔哈诺尔，沙津达赉阵逃，削爵；而土默特部将之随参赞内大臣马兰泰者，败贼西尔哈昭，斩获甚众，稍雪耻焉。
　　所部二旗，左翼驻海他哈山，右翼驻巴颜和朔，隶卓索图盟。爵三：扎萨克多罗达尔汉贝勒一，由镇国公晋袭；附喀尔喀贝勒一；扎萨克固山贝子一。
　　乾隆四十一年，以所部垦地置朝阳县。同治九年，以右翼旗箭丁等屡控扎萨克贝子索特那木色登科派太重，於是管旗章京阿阿尚等以因公派钱不能体恤，均革。热河都统库克吉泰因奏变通土默特比丁章程，申明交纳丁钱旧章，箭丁子女不许妄行役使及随侍陪嫁，八枝箭丁仍归土默特管束。光绪十七年，敖汉部金丹道匪之变，是部同时被扰。事平，赈恤之。左翼有佐领八十，右翼有佐领九十，於诸旗为特多焉。

　　列传三百六  籓部二
　　○敖汉  柰曼  巴林  扎噜特  阿噜科尔沁  翁牛特
　　克什克腾  喀尔喀左翼  乌珠穆沁  浩齐特
　　苏尼特  阿巴噶  阿巴哈纳尔
　　敖汉部，在喜峰口外，至京师千有十里。东西距百六十里，南北距二百八十里。东柰曼，西喀喇沁，南土默特，北翁牛特。
　　内扎萨克二十四部，自科尔沁、扎赉特、杜尔伯特、郭尔罗斯、喀喇沁、土默特左翼、阿噜科尔沁、翁牛特、阿巴噶、阿巴哈纳尔、四子部落、茂明安、乌喇特外，皆元太祖十五世孙达延车臣汗之裔。达延车臣汗子十一：长图噜博罗特，其嗣为敖汉、柰曼、乌珠穆沁、浩齐特、苏尼特五部；第三子巴尔苏博罗特，其嗣为土默特右翼一旗及鄂尔多斯部；第五子阿尔楚博罗特，其嗣为巴林、扎噜特二部；第六子鄂齐尔博罗特，其嗣为克什克腾部；第十一子格哷森扎扎赉尔珲台吉，其嗣为喀尔咯左翼、喀尔喀右翼二部；馀皆不著。图噜博罗特子二：长博第阿喇克，详乌珠穆沁传；次纳密克，生贝玛土谢图。子二：长岱青杜楞，号所部曰敖汉；次额森伟徵诺颜，详柰曼传。
　　岱青杜楞子索诺木杜棱及塞臣卓哩克图，初皆服属于察哈尔。以林丹汗不道，天聪元年，偕柰曼部长衮楚克率属来归，诏索诺木杜棱居开原，塞臣卓哩克图还旧牧。二年，偕柰曼、巴林、扎噜特诸台吉剿察哈尔，谕勿妄杀降，严汛哨。后索诺木杜棱以私猎哈达、叶赫山罪，议夺开原地。塞臣卓哩克图卒，子旺第继为部长。八年冬，遣大臣赴硕翁科尔定诸籓牧，以扎哈苏台、囊嘉台为敖汉界。崇德元年，诏编所部佐领，设扎萨克，以旺第领之，爵多罗郡王。
　　顺治元年，从入山海关，击流贼李自成。康熙十三年，请选兵随剿逆籓吴三桂，诏还牧听调。十四年，随大军剿察哈尔叛人布尔尼。十五年，徵兵赴河南，寻调荆州。越三年，凯旋。二十八年秋，诏发喜峰口仓粟赈所属贫户。三十七年冬，遣官往教之耕，曰：“朕巡幸所经，见敖汉及柰曼诸部田土甚嘉，百穀可种。如种穀多穫，则兴安岭左右无地可耕之人，就近贸籴，不须入边巿米矣。其向因种穀之地不可牧马，未曾垦耕者，今酌留草茂之处为牧地，自两不相妨。且敖汉、柰曼蒙古以捕鱼为业者众，教之以引水灌田，彼亦易从。凡有利益於蒙古者，与王、台吉等相商而行。”雍正五年，以所部灾，赐帑赈之。九年，随大军剿噶尔丹策凌。
　　所部一旗，驻固尔班图尔噶山，与柰曼、翁牛特、巴林、扎噜特、喀尔喀左翼、阿噜科尔沁诸部统盟于昭乌达。爵五：扎萨克多罗郡王一；附多罗郡王一；附固山贝子二，一由贝勒降袭；镇国公一，由贝子降袭。
　　是旗垦事最在先。嘉庆以后，屡申严禁。光绪十七年，金丹道匪杨悦春等纠众为乱。十月，攻贝子德克沁府踞之，戕德克沁，四出纷扰，喀喇沁、土默持、翁牛特、柰曼诸部皆被兵。胁汉人为匪，遇蒙人则杀，占官署，毁教堂，蹂躏甚惨。命直隶提督叶志超等剿之，至十二月始平。诏赈恤之，凡敖汉等五部八旗，为银十七万两有奇，全济民、蒙三十万口有奇。李鸿章会都统奎斌奏：“蒙古、客民结怨已深，一在佃种之交租，一在商贾之积欠。应更定新章，佃种蒙地者，由地方官徵收，蒙古王公派员领取；商民领取蒙古赀本贸易，或彼此赊欠致有亏折，亦应送地方官持平论断，毋稍偏倚。”此敖汉诸部蒙古、客民结隙根本所在，故鸿章等欲更张救之。二十四年，扎萨克郡王达木林达尔达克以充昭乌达盟长扰累属下，违例科派，夺盟长及扎萨克。三十一年，扎萨克郡王勒恩扎勒诺尔赞复被护卫刺死。三十三年，都统廷杰以置嗣未定，请理籓院慎择亲贤，速为承袭。宣统元年，以族人棍布札布袭。二年，分置左、右二旗，以原有扎萨克者为左旗，别授郡王色凌端噜布为右旗扎萨克。左旗有佐领三十五，右旗有佐领二十。
　　柰曼部，在喜峰口外，至京师千有百一十里。东西距九十五里，南北距二百二十里。东喀尔喀左翼，西敖汉，南土默特，北翁牛特。
