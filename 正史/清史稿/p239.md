<!-- { "loadSidebar": true } -->
　　巩昌府：冲，繁，疲，难。隶平庆泾固化道。明置府，领州三，县十四。顺治初，因明制。雍正七年，升秦、阶二州为直隶州，降徽州为县，及清水、秦安、礼、两当隶秦州，以文县、成县隶阶州。八年，增置岷州及靖远县。乾隆三年，割靖远隶兰州。十三年，改洮州卫为来属，旋并漳县入陇西，隶巩秦阶道。西北距省治四百二十里。广二百九十五里，袤千二百三十里。北极高三十四度五十七分。京师偏西十一度四十三分。领一，州一，县七。陇西冲，繁。倚。东：三品石、仁寿。北：赤亭。西南：首阳。西：西倾。西北：八角山。渭水，西自渭源入，合广阳水为山河口，左合援阳河，右合科阳，迳城北，纳县境诸水，东南入宁远。漳水一曰清水河，西南自岷州入，迳漳县故城南，东入宁远。镇一：天衢。驿二：通远、三岔。县丞驻漳县故城。安定冲，难。府北百六十里。南：南安山。东：照城、凤凰。西：西岩山。东南：温泉山。北：车道岘。关川水东源出县南禅牧山麓，一曰东河，西北流，西源出县西南胡麻岭，一曰西河，东北流，迳县城北，汇为一川，一曰北河，北入会宁。镇一：龟兒嘴。驿四：延寿、通安、西巩、秤钩。会宁冲，难。府东北二百里。东南：桃花。北：乌兰山，乌兰关在其下。南：铁木山。东北：屈吴山。祖河出东南王家山，西流，厉河出南米家峡，北流，汇于城南，曰祖厉河。左纳西巩驿水，右合仓下什子川，西北入靖远。关川水西南自安定入，迳县境西北入靖远。镇一：翟家。驿四：保安、乾沟、郭城、青家。通渭简。府东北二百里。西北：笔架山。东北：玉狼。南：十八盘山。华川水出会宁华川岭，入县境。东南迳西河湾；左合南家河，右龙尾沟，又东错秦安，关川河从之。再错复入，为散渡河，合青石峡水、清溪，入伏羌。镇二：鸡川、安远。宁远冲。府东南九十里。南：银观峪。西：广吴山。南：董墨。东北：石门。西南：武城。渭水，西北自陇西入，迳鸳鸯嘴，合漳水及广吴河，迤东迳城北，纳县境诸水，东入伏羌。县境濬渠二十七。镇六：马务、威远、来远、落门、纳泥、榆盘。伏羌冲，难。府东南百九十里。南：天门山。西：三都谷。西南：硃圉山。渭水，西自宁远入，纳南来诸水，迳城北，华川水北自通渭来注之，东入秦安。藉水一曰乌油江，出县南山中，东入秦州。广济、陆田、通济三渠，皆明濬。西和疲。府东南三百里。东南：太祖山。北：宝泉。东北：鸡峰。西北：祁山。西南：仇池山。西汉水，东自礼县入，迳县北，横水河迳城东，合叶家河、白水，仍西入礼县。复东流入境，迳县南，江底河出县西南香山，东南流注之，又东南入阶州。东北：盐井。镇一：长道。岷州疲，难。府西南二百四十里。明卫。雍正八年改置。北：岷山。东南：岷瓘山。洮水自西洮州入，东流过城北，叠藏河西南自杨土司境来，合多邦、绿园二水，北流注之。洮水西北复入洮州。岷瓘江一曰良恭河，出岷瓘山东麓分水岭；南流迤东入礼县。白龙江上源曰阿坞河，出岷瓘山西麓分水岭，东南流，合数小水，曰岷江，又东南迳临铺江西入阶州。驿三：岷山、西津、酒店。土司二：麻童、百林口堡。番族一：沙庄。洮州繁，难。府西南三百六十里。西南：西倾山。山脉东迤，曰阴得尔图塔拉山、绰那搜尔山、多克第山、阿穆尼恰珠温恭山、多噶尔山。洮水出西倾东麓，一曰巴克西河，南流迤东，纳库库乌苏、波尔波河、多克第河，合拉尔河、底穆唐河诸水，迳城南，东入岷州，折而西北，复入境，迳东北入狄道。白水江，即禹贡桓水，一曰垫江；西自四川松潘入，迳城西南，东南入阶州。边墙，南起洮州卫故城南峪口，北入河洲。镇一：广思。土司三：著逊、卓泥杨氏、资卜马氏。诸土司皆贫弱，地什九入卓泥杨氏，幅员千馀里，南与松潘接。南路隘口七，通四川番地。西路隘口六，通青海。北路隘口三，通循化番地。
　　庆阳府：中，疲，难。隶平庆泾固化道。顺治初，因明制，并置庆阳卫。雍正五年省卫。西距省治千一百八十里。广三百十里，袤四百二十里。北极高三十六度三分。京师偏西八度四十六分。领州一，县四。安化疲，难。倚。东北：太白、青沙岭。西北：铁边山。环河一曰马莲河，西北自环县入，东南流，迳城南，铁边河纳境内诸水南流注之。又东南，合教子川，入合水，东北荔原川亦入焉。又北，白豹川，入陕西保安。县北大小盐池。镇五：槐安、五交、业乐、马岭、董志。驿一：驿马关。县丞驻董志原。合水简。府东七十里。西：锦屏。东：桥山、子午山。环河西北自安化入，至板桥镇合建水，一曰东河，西南迳城东，右东北川为合水，纳马莲河，南入宁州。故城川出子午从之。镇四：华池、凤川、平戎、太白。驿三：华池、邵庄、宋庄。环简。府西北百八十里。东：尖山。西：青山。西北：青冈峡，环河出其南麓，东南流，迳城西，左右纳小水十馀，又东南入安化，清水、萧家河并从之。西南，寡妇川亦入焉。镇三：马岭、木钵、石昌。驿三：灵武、灵祐、曲干。正宁简，府南二百四十里。本真宁，乾隆初更名。罗水出县东罗山；西南流，迳城南，纳马造沟水，西入宁州。镇三：湫头、平子、山河。宁州中，疲，难。府南百四十里。东：雕岭。南：云寂。东北：五掌山。泾水，西自泾州入，纳茹水河，南流迤东，环河北自合水来会，纳境内诸水，迳城西南流注之，又东纳罗水，入陕西长武。镇八：襄乐、政平、早社、焦村、大昌、新庄、南义井、凤皇。驿二：彭原、焦村。
　　宁夏府：冲，繁，疲，难。宁夏道治所。将军、副都统、总兵驻。明，宁夏五卫。初因明制。顺治十五年，并前卫入左卫、中卫入右卫。雍正三年，省卫、所，置府及宁夏、宁朔、平罗、中卫四县，以灵州直隶州来属。五年，置新渠县。七年，置宝丰县。乾隆三年，省新渠、宝丰入平罗。同治十一年，置宁灵。西南距省治九百四十里。广五百三十里，袤六百六十里。北极高三十八度三十二分。京师偏西十度二十分。领一，州一，县四。宁夏冲，繁，疲，难。倚。治府东偏。本前、左二卫地。雍正四年置县。黄河，西南自灵州入，东北至昌润渠口入平罗。河入中国，宁夏独食其利，支渠酾分，灌溉府境。惠农渠，雍正四年濬，汉延渠，雍正九年重修，皆南自宁朔入。唐渠，雍正九年重修，西自宁朔入。皆东北入平罗。东：高台寺湖。北：月湖。东北：金波湖、三塔湖。驿三：宁夏、王鋐、横城口。宁朔冲，难。倚。治府西偏。本中、右二卫地。雍正三年置县。西北：贺兰山，山脉绵褫，北抵大漠，南讫中卫，山外蒙古阿拉善、额济纳地。黄河，南自宁灵、中卫入，东北至叶升渡入宁夏。惠农渠于县南上马家滩承黄河支流，东北入宁夏。汉延渠于县南下马家滩承黄河支流，东北纳数小渠，入宁夏。大清渠，康熙四十九年濬，于汉渠南承河流，北过双塔湖合唐渠。唐渠于县南青铜峡首受河流，东北纳支渠十馀，入平罗。南：长湖。西：观音湖。吉兰泰盐池在贺兰山麓。边墙，沿山自北而南，逾分守岭入中卫。定远城在打台沟，雍正间，阿拉善迁博罗克科克于此，筑城设守。阿拉善王旋还旧游牧，仍以定远城赐之。平罗疲，难。府北少东百二十里。故平罗所。雍正三年置县。乾隆三年省新渠、宝丰二县，以其地来属。黄河，西南自宁夏入，分为二派，东北流百馀里复合流，北入鄂尔多斯。唐渠、惠农渠西南自宁朔入，东北至石嘴子，复入于河。昌润渠，雍正六年濬，即故六羊河故渎，疏流建闸；起县东南，北流迳宝丰故县东，复入于河。边墙，县北，西起贺兰山麓，东讫河干。县丞驻宝丰故城。灵州要，繁，疲，难。府东南九十里。初因明制为直隶州。雍正三年来属，并省后卫，以其地入州境。黄河，西南自宁灵来，东岸旁州西境。山水河出州南山中，西北流，入平远，复北入州境。苜蓿渠首受黄河，自西来会，支渠右出曰秦渠。山水河又北流，迤西北入黄河。支流北出曰涝河；北至三道桥又分二渎，一西北入黄河，一北流会秦渠入河。黄河又东北至横城口入宁夏。东南有蒲草湖、东湖。南、北、中三盐池，花马池，红柳池，俱州东南。边墙，起横城堡，东入陕西延安。镇一：耀德。驿三：灵州、红山、沙泉。州同驻花马池。盐捕通判驻惠安堡。中卫冲，繁，疲。府西南三百六十里。故中卫地。雍正三年置县。黄河，西自靖远入，迳城西南，支渠左酾为美利渠、太平渠，右酾为羚羊角渠，过城东南，右酾为羚羊店渠，又东，左酾为永兴渠、胜水渠，右酾为羚羊峡渠。清水河，东南自平远来，北流注之。黄河又东，迤北，右酾为七星渠，左酾为顺水渠、丰乐渠。诸渠皆东北复入于河。黄河又东北入宁灵。边墙，旁黄河南岸，逾河东入宁灵。驿三：中卫、渠口、长流水。巡司驻渠宁。县北阿拉善旗界有汉、蒙分界碑。宁灵要。府南二百里。故金积堡，属灵州。同治十一年，总督左宗棠督师克复，奏设，改宁夏水利同知为抚民同知驻焉。南：金积山。东南：大蠡。东北：紫金。西南：青铜峡。黄河，南自中卫入，行峡中；东北入宁朔、灵州。清水河，西南自海城入，左合边墙沟、红沟，入中卫注河。汉渠自城西首受黄河，下流汇山水河。
