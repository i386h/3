<!-- { "loadSidebar": true } -->
　　乾隆十四年，定命将仪三：一曰授敕印，经略大将军出师，皇帝临轩颁给。二曰祓社，凡出师前期，告奉先殿，礼堂子，祭纛。三曰祖道，经略启行，皇帝亲饯赐酒，命大臣送郊外，具祖帐暨宴，仪并详前。徂征仪二：一曰整旅，经略前队列御赐军械，次令箭，次敕印，次标旗，大队军旅殿。令箭、标旗数皆十二。二曰守土官相见，经略过境，将军、督、抚蟒服出郭迎候，文自司道、武自总兵以下，跽道右及事。经略正坐，将军、督、抚侧坐，文司道、武提督以下，行庭参礼。启行候送如前仪。若颁敕印不御殿，即除卤簿、乐悬，百官无职事者不会集。
　　三十四年，命大学士傅恆经略云南军务，高宗不升殿，不礼堂子，不祭纛，不亲送。内阁学士奉敕印至太和殿，经略等先俟陛阶，大学士二人立殿外。届时经略升陛，印官从大阁学士入奉敕印出，经略跪受。礼毕，奉敕印官前，经略后，及阶下，置敕印采亭内，前张黄盖，列御仗，从征侍卫前引，馀俱后随，至经略第止。敕印陈案上。届日肃队行。
　　奏凯天聪初元，朝鲜奏捷，班师。车驾出城，顿武靖营野次。设行幄御营一里外，率诸贝勒逾行幄数武，立马以待凯旋。既至，遂依次排列，立纛、拜天，入觐，帝出位迎之。诸贝勒行跪拜礼，赐筵宴。崇德元年，征明凯旋，太宗率群臣出城十里迎劳，王、贝勒等依次成列，建纛鸣螺，帝率同拜天，三跪九叩。毕，升座。王、贝勒进献捷表，大学士接受，奉御前读讫，跪叩如仪。颁旨行抱见礼。于是王、贝勒进御前一跪三叩，赐坐、设宴同。
　　顺治二年，南京平，豫王班师还。世祖赴南苑迎劳，树十馀大纛，如初礼。十三年，定制出征王大臣凯旋，遣王公一人偕大臣郊劳。
　　康熙元年，定凯旋次日，帝御殿。礼成。免将军等行礼，筵宴免桌席，止宰牲。
　　二十一年，大将军贝子章泰等自云南奏凯，驾至卢沟桥迎劳驻跸，有司治具，翼日驾莅至，齐众拜天，以为故事。乾隆十四年，定奏凯功成，祭告天地、庙社、陵寝，释奠先师，勒碑太学，命儒臣辑平定方略垂奕。经略大将军师旋，将入城，遣廷臣郊劳，帝临轩，经略率有功诸臣谢恩，缴印敕，仪同受敕。宴礼既毕，兵部覈叙勋绩，颁爵赏有差。
　　厥后定边将军兆惠等、定西将军阿桂等奏凯，高宗均驻跸黄新庄行宫，筑台郊劳，百官咸会。设黄幄正中，南乡，两翼青幕各八，东西乡。台在幄南，其上建左右纛，中设帝拜褥。东西下马红柱各一。帝御龙衮诣台，鸣螺，奏铙歌乐。将军暨从征大臣、将士皆擐甲胄，跪红柱外俟驾。帝就拜位立，将军暨群臣班分东西，鸿胪官赞“跪”，则皆跪。赞“叩，兴”。帝拜天，三跪九叩，将军等如之。毕，帝御幄升座，王公百官立东班幕下。礼成，帝出幄乘骑，凯歌作，奏鬯皇威章，驾还行宫。馀依康熙间故事。
　　咸丰五年，科尔沁亲王僧格林沁平高唐乱。还朝日，文宗御养心殿，行抱见礼，慰劳备至。先是出师颁参赞大臣关防，赐讷库尼素光刀，至是同时献纳。
　　受降崇德二年春，朝鲜王服罪请降。乃筑坛汉江东岸，设黄幄，驾出营，乐作。济江登坛，卤簿具。朝鲜王率陪臣步行来朝，遣官出迎一里外。引入，帝率同拜天，升座。国王等伏地请罪，赞“行三跪九拜礼”。赐坐，位列亲王上，诸子列贝勒子。锡筵宴，还其俘，并赐王以下貂服。
　　六年，蒙古贝勒等投诚，朝见已，命较射，选力士角牴，赐宴俾尽欢，殊典也。所贡方物悉卻之。
　　乾隆十四年，议制凡军前受降，飞章入告。报可。乃大书露布示中外，筑坛大营左，南乡。坛南百步外树表，建大旗，书“奉诏纳降”字。降者立其下，经略大将军戎服出，鼓吹声砲，参赞大臣等骑从。将至坛，降者北面匍伏，经略登坛正坐。参赞佥坐，诸将旁立，馀皆肃班行。降者膝行诣坛下，俯首乞命，经略宣上德意，量加赏赉。营门鼓吹殷然，降者泥首谢，兴，退。
　　献俘受俘清初太祖、太宗以武功征服边陲，俘虏甚众，其时献受犹无定制也。雍正二年，讨平青海，俘至京，始定诹吉先献庙、社。俘白组系颈，行及太庙街门外北乡立，承祭官朝服至，俘伏，仪同时飨。至社稷街亦如之。承祭官入坛致祭，仪同春、秋祈报。监俘者以俘出。翼日，帝御午门楼受俘，正中设御座，檐下张黄盖，卤簿陈阙门南北，仗马次之。辇辂陈金水桥南，驯象次之。王公百官咸集，解俘将校立金鼓外，俘后随。班位既序，帝御龙衮，乘舆出宫，至太和门，大乐铙吹，金鼓振作。登楼升座，赞“进俘”，丹陛大乐作，奏庆平章。鸿胪寺官引将校入，北面立，赞“行礼”，俘入匍伏。兵部官跪奏，平定某地所获俘囚，谨献阙下，请旨。制曰：“所献俘交刑部”。刑部长官跪领旨讫，械系出。丹陛大乐作，王公百官行礼如常仪。若恩赦不诛，则宣旨释缚，俘叩首，将校引出。是日赐将校宴兵部，次日赐冠履银币有差。凡平定疆宇，受俘仪并同。
　　乾隆时，版图日廓。二十年，剿平准噶尔，获达瓦齐暨青海罗卜藏丹津，先后槛入。一岁中两行斯典。越五年，底定回疆，讨平攒拉促浸，皆递举盛仪。先后六岁，凯歌四奏，时论称极盛云。
　　大阅天聪七年，太宗率贝勒等督厉众军，练习行阵，是为大阅之始。
　　顺治十三年，定三岁一举，著为令。寻幸南苑，命内大臣等擐甲胄，阅骑射，并演围猎示群臣。
　　康熙十二年，阅兵南苑，圣祖擐甲，登晾鹰台，御黄幄，内大臣、都统等各束部曲，王、贝勒等各率旗属，并自西而东。既成列，枪鸣号发，自东结阵驰以西，按翼分植。阅毕，命树侯台上，亲发五矢，皆中的，复骑而射，一发即中。释甲赐宴，乃还。厥后行阅，或卢沟桥，或玉泉山，或多伦诺尔，地无一定，时亦不以三年限也。
　　三十四年，复幸南苑行阅，分八旗为三队，帝率皇子擐甲，内大臣等扈从，后建龙纛三，上三旗侍卫随行。遍阅骁骑、护军、前锋、火器诸营。立马军前，角螺鸣，伐鼓，行阵舁鹿角进。甲士麾红旗，枪砲齐发。鸣金止，再伐鼓，发枪砲如初。如是者九。初进率五丈，再进亦如之。至十进，枪砲环发无间。开鹿角成八门，首队出，二队、三队从。既成列，门阖，角鸣，呼譟进。两翼队皆雁缀进，鸣金收军。立本阵，结队徐旋，首队殿。罢阅，还行宫，申敕明赏罚。未阅前，赐军士食，既阅，赐酒。
　　雍正七年，世宗幸南苑，阅车骑营兵，谕曰：“此第训练一端耳，遇敌决胜，在相机度势，神而明之，存乎其人，岂区区阵伍间遂足以制敌耶？”是日操演，各依方位、旗色为阵式。后北征，屡以车战胜。
　　乾隆二年，大阅，幸南苑，御帐殿。军队既齐，步军整列进。以十丈为率，馀仪同。令甲，大阅日，行宫外陈卤簿，驾出，作铙歌大乐，奏壮军容章。及还，作清乐，奏鬯皇威章。凡操时鸣砲三，驾出及还同。即日赐各旗馔筵、羊豕、薪炭。迄嘉庆间，皆如故事行。
　　会阅为康熙三十年创典，时喀尔喀新附，圣祖思训以法度，特命会阅上都七溪，乃集其部众，并四十九旗籓王、台吉，豫屯百里外。驾出都，上三旗兵从，下五旗兵自独石来会。布营设哨，三旗护军为一营，居中。八旗前锋为二营，五旗护军为十营，火器营兵为四营，环御营而屯。前锋为四哨，护军为二十四哨，各设庐帐，绕营而居。蒙古、喀尔喀诸屯徙近五十里，禁入哨。釐赏九等，序坐七列。网城设宸幄，正中御床，左右行帐各二，仪仗、乐悬具。依次置宴。蒙古王等居左，喀尔喀居右，顺序习舞，众技毕陈。乃命喀尔喀汗、济农、诺颜等进御前，赐卮酒，馀令侍卫分送。礼成。翼日各营就列，陈巨砲，帝擐甲，阅毕宣敕，去其汗号，以王、贝勒、贝子、公名爵分锡之。台吉分四等，比四十九旗，依等赐赉，恩礼有加，馀如仪。
　　京营训练，岁以春、秋季月合操四次，春贯甲，秋常服，营阵规制如大阅。仲春、孟秋则按旗登城习鸣螺。兵部遣官稽阅，岁为常制。护军骁骑营一岁三校骑射，前锋护军营三岁一较骑射，内大臣、本旗都统等临视之。至直省讲武，则以督、抚、提、镇为阃帅，岁季秋霜降日，校阅演武场。先期立军幕，届日黎明，将士擐甲列阵，中建大纛，阃帅率将士行礼。军门鼓吹，节钺前导，遍阅行阵，还登将台。升帐，中军上行阵图式，请令合操。遂麾旗，声砲三、鸣角、击鼓。军中闻鼓声前进，鸣金则止。行阵发枪如京营制。阅毕，试材官将士骑射，申明赏罚，犒劳军士。
　　漕河训练同八旗。水师操防，出洋信候，各省不同。岁春、秋季月或夏季，遇潮平风正，则乘战舰列阵，张颿驭风，鸣角声砲，具如军律。绿营水师同。
　　秋狝清自太祖奋迹东陲，率臣下讲武校猎习兵，太宗踵行之。世祖统一区夏，数幸南苑，令禁旅行围，始立大狩扈从例。
　　康熙初元，定车驾行围驻所置护军统领、营总各一人，率将校先往度地势，武备院设行营，建帐殿。缭以黄髹木城，立旌门，覆以黄幕。其外为网城，宿卫屯置，不越其所。十年，罢木城，改黄幔。康熙二十年，幸塞外，猎南山。寻出山海关，次乌拉，皆御弓矢校猎。越二年六月，幸古北口外行围，木兰蒐猎始此。
　　木兰在承德府北四百里，属翁牛特。先是籓王进献为蒐猎所，周千三百馀里，林木葱郁，水草茂，群兽聚以孳畜焉。至是举行秋狝典，间有冬令再出者。三十三年，设虎枪营，分隶上三旗，置总统、总领。大狩行田，遇有猛兽，列枪以从。并命各省驻防兵岁番猎以为常。六十一年，复幸塞外行围，赏蒙古王公等衣物，定为恆制。
　　雍正八年，令八旗人习步围，旗各行围二三次。
　　乾隆初元，置综理行营王公大臣一人，凡启行、校猎、驻跸、守卫诸事皆属之。六年，御史丛洞奏请暂停行围。谕曰：“古者蒐苗狝狩，因田猎讲武事。皇祖行围，既裨戎伍，复举政纲。至按历蒙籓，曲加恩意，尤为怀远宏略。且时方用兵，数有徵发，行围偶辍，旋即兴举。况今承平日久，人习宴安，弓马渐不如旧，岂可不加振厉？是秋木兰行围，所过州县，宽免额赋十之三，永为例。”围场凡六十馀所，每岁大狝，或十八九围，或二十围，逾年一易。设围所在，必豫戒期，首某所，迳某所，讫某所收围，并编定其处。届日官兵赴场布列，祗俟御跸临围。自放围处作重围，令虎枪营士卒及诸部射生手专射自围内逸出诸兽。
