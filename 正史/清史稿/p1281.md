<!-- { "loadSidebar": true } -->
　　自道济以下，皆明之遗民，隐於僧，而以画著。其后画僧，上睿、明中、达受最有名。
　　上睿，字目存，吴人。尝从王翚游，得其指授。
　　明中，字大恆，浙江桐乡人。晚主杭州南屏净慈。高宗南巡，赐紫衣。山水得元人法。
　　达受，字六舟，浙江海宁人。故名家子。耽翰墨，书得徐渭、陈道复纵逸之致。善别古器。精摹搨，或点缀折枝於其间，多古趣。阮元呼曰“金石僧”。
　　王翚，字石谷，号耕烟，江南常熟人。太仓王鉴游虞山，见其画，大惊异，索见，时年甫冠。载归，谒王时敏，馆之西田。尽出唐以后名迹，俾坐卧其中，时敏复挈之游江南北，尽得观收藏家秘本。如是垂二十年，学遂成。康熙中诏徵，以布衣供奉内廷。绘南巡图，集海内能手，逡巡莫敢下笔，翚口讲指授，咫尺千里，令众分绘而总其成。图成，圣祖称善，欲授官，固辞，厚赐归。公卿祖饯，赋诗赠行。翚天性孝友，笃於风义，时敏、鉴既殁，岁时犹省其墓。康熙五十六年，卒，年八十六。翚论画曰：“以元人笔墨，运宋人丘壑，而泽以唐人
　　气韵，乃为大成。”称之者曰：“古今笔墨之龃不相入者，翚罗而置之笔端，融冶以出。画有南、北宗，至翚而合。”
　　吴历，又名子历，字渔山，号墨井道人，亦常熟人。学画於王时敏，心思独运，气韵厚重沈郁，迥不犹人。晚年弃家从天主教，曾再游欧罗巴。作画每用西洋法，云气绵渺凌虚，迥异平时。康熙五十七年，卒，年八十七。当时或言其浮海不归，后於上海南郭得其墓碣，题曰“天学修士”云。翚初与友善，后绝交。王原祁论画。右历而左翚，曰：“迩时画手，惟吴渔山而已。”世以时敏、鉴、翚、原祁、历及恽格，并称为六大家。同县又有杨晋、黄鼎。
　　晋，字子鹤。翚弟子，山水清秀，尤以画牛名。翚作图，凡有人物与轿驼马牛羊，皆命晋写之。从翚绘南巡图，因摹内府名迹进御。
　　鼎，字尊古。学於王原祁，而私淑翚，得其意。临摹古人辄逼真，尤擅元王蒙法。遍游名山，号独往客。论者谓翚看尽古今名画，下笔具有渊源；鼎看尽九州山水，下笔具有生气。常客宋荦家，梁、宋间其迹独多。
　　方士庶，字循远，号小师道人，安徽歙县人，家於扬州。鼎弟子，早有出蓝之目。年甫逾四十，卒，论者惜之。翚画派为一代所宗，世比之王士祯之诗，当时门弟子甚盛，传衍其法者益众，附著其尤者。
　　恽格，字寿平，后以字行，改字正叔，号南田，江南武进人。父日初，见隐逸传。格年十三，从父至闽。时王祈起兵建宁，日初依之。总督陈锦兵克建宁，格被掠，锦妻抚以为子。从游杭州灵隐寺，日初侦遇之，绐使出家为僧，乃得归。格以父忠於明，不应举，擅诗名，鬻画养父。画出天性，山水学元王蒙。既与王翚交，曰：“君独步矣！吾不为第二手。”遂兼用徐熙、黄筌法作花鸟，天机物趣，毕集豪端，比之天仙化人。画成，辄自题咏书之，世号“南田三绝”。虽自专意写生，间作山水，皆超逸，得元人冷淡幽隽之致。王时敏闻其名，招之，不时至。至，则时敏已病，榻前一握手而已。家酷贫，风雨常闭门饿，以金币乞画者，非其人不与。康熙二十九年，卒，年五十四。子不能具丧，王翚葬之。
　　从父向，字道生。自明季以画著，山水得董源法，格少即师之。及格负重名，群从子弟多工画。其著者源濬，字哲长，官天津县丞。能传徐熙法，笔有生气。族曾孙锺廕之女曰冰，尤有名，详列女传。
　　其弟子尤著者：马元驭，字扶曦，常熟人。家贫，好读书。幼即工画，王翚称之。后学於格，得其逸笔，颇称入室。孙女荃，传其学，名与恽冰相匹。元驭尝以画法授同县蒋廷锡，后廷锡宫禁近，以书招之，谢不往。
　　格人品绝高，写生为一代之冠，私淑者众，然不能得其机趣神韵。惟乾隆中华嵒号为继迹。后改琦亦差得其意云。
　　王武，字勤中，吴县人。画花草，流丽多风，王时敏亦称为妙品，学者宗之。及格出，遂掩其上。
　　沈铨，字南蘋，浙江德清人。工写花鸟，专精设色，妍丽绝人。雍正中，日本国王聘往授画，三年乃归，故其国尤重铨画，於格为别派。
　　龚贤，字半千，江南昆山人。寓江宁，结庐清凉山下，葺半亩园，隐居自得。性孤僻，诗文不苟作。画得董源法，埽除蹊径，独出幽异，自谓前无古人，后无来者。
　　同时与樊圻、高岑、邹喆、吴弘、叶欣、胡造、谢荪号“金陵八家”。圻，字会公；造，字石公，与荪，皆江宁人。岑，字蔚生，杭州人。喆。字方鲁，吴人。弘，字远度，金谿人。欣，字荣木，华亭人。诸家皆擅雅笔，负时誉，要以贤为称首。
　　清初画学蔚盛，大江以南，作者尤多，各成派别，以娄东王时敏为大宗。若金陵、云间、嘉禾、新安，皆闻人迭起。
　　赵左，字文度，华亭人。画出於宋旭，为云间派之首，吴、松间多宗之。
　　项圣谟，字孔彰，嘉兴人，元汴之孙。初学文徵明，后益进於古，董其昌称其与宋人血战，又得元人气韵。子奎，字东井，世其学。
　　同县李琪枝，字云连，日华之孙。山水淡逸，传世者梅竹为多。项、李皆名族，濡染有绪，群从多以画名。
　　其后雍、乾中钱纶光妻陈书，花鸟人物并工，详列女传。钱氏子孙及闺秀传其法者众，更盛於项、李二家。
　　张庚，字浦山，亦嘉兴人。学於书，深通画理，著画徵录及续录，自明末至乾、嘉中，所载四百馀人。
　　查士标，字二瞻，号梅壑，安徽歙县人。明诸生，后弃举子业，专精书画。家饶於赀，多藏鼎彝古器，及宋、元名迹。初学倪瓚，后参以吴镇、董其昌法，称逸品。晚益以幽淡为宗，疏嬾罕接宾客，盖讬以逃世。与同县孙逸，休宁汪之瑞、释弘仁，号“新安四家”。久寓扬州，康熙三十七年，卒，年八十四。
　　逸，字无逸。流寓芜湖，曾绘歙山二十四图。
　　之瑞，字无瑞。豪迈自喜，渴笔焦墨，酒酣挥洒如风雨。
　　时当涂萧云从，字尺木。与逸齐名，山水不专宗法，兼长人物。於采石太白楼下四壁画五岳图，又画太平山水及离骚图，好事者并镌刻以传。
　　高其佩，字韦之，号且园，奉天辽阳人，隶籍汉军。父殉耿籓之难，其佩以廕官至户部侍郎。画有奇致，人物山水，并苍浑沉厚，衣纹如草篆，一袖数折。尤善指画，尝画黄初平叱石成羊，或已成羊而起立，或将成而未起，或半成而未离为石，风趣横生。画龙、虎，皆极其态。世既重其指墨，晚年以便於挥洒，遂不复用笔。其笔画之佳，几无人知之。雍正十二年，卒。甥李世倬、硃伦瀚皆学於其佩。
　　世倬，字汉章，总督如龙子。官至右通政。少至江南，从王翚游，得其传。后官山西，观吴道子水陆道场图，悟人物之法。花鸟写生，得其佩指墨之趣，易以笔运，各名一家。
　　伦瀚，字涵斋，明裔也，隶籍汉军。官至都统，直内廷。指画师其佩，丘壑奇而正，色淡味厚。喜作巨障，元气淋漓。指上生有肉锥，故作人物，须眉尤有神，出於天授。其后传其佩法者，有傅雯、瑛宝。
　　雯，字凯亭。奉天布衣，为诸王邸客，京师多其遗迹。
　　瑛宝，字梦禅，满洲人，大学士永贵子。以疾辞廕不仕，诗画自娱。指墨以简贵胜，深自矜许。
　　张鹏翀，字天飞，自号南华山人，江苏嘉定人。雍正五年进士，入翰林，官至詹事府詹事。天才超迈，诗画皆援笔立就，潇酒自適，类其为人。高宗爱其才，不次拔擢。进奉诗文，多寓规於颂。画无师承，自然入古。虽应制之作，萧散若不经意，愈见神韵。绘春林澹霭图，题诗进上，上赐和，鹏翀即於宫门叠韵陈谢。尝从驾西苑液池，一渡之顷，得诗八首。屡敕御舟作画，赐御笔枇杷折枝及松竹双清图，又赐双清阁书额，迭拜笔砚、文绮之赐无算。乾隆十年，乞假归，卒於途次。上眷之，久不忘，对群臣辄曰：“张鹏翀可惜！”
　　自康熙至乾隆朝，当国家全盛，文学侍从诸臣，每以艺事上邀宸眷。大学士蒋廷锡及子溥，董邦达及子诰，尚书钱维城，侍郎邹一桂，与鹏翀为尤著。
　　廷锡以逸笔写生，奇正、工率、浓淡，一幅间恆间出，无不超脱。源出於恽格，而不为所囿。邦达山水源於董源、巨然、黄公望，墨法得力於董其昌，自王原祁后推为大家。久直内廷，进御之作，大幅寻丈，小册寸许，不下数百。溥、诰各承其家法。维城山水苍秀，花卉傅色尤有神采。一桂以百花卷被宸赏，世谓恽格后罕匹者。诸人所绘并入石渠宝笈，御题褒美，传为盛事。
　　嘉庆中，尚书黄钺由主事改官翰林，入直，画为仁宗所赏。道、咸以后，侍郎戴熙、大学士张之万，并官禁近，以画名。然国家浸以多故，视承平故事稍异焉。
　　唐岱，字毓东，满洲人。康熙中，以廕官参领。从王原祁学画，丘壑似原祁。供奉内廷，圣祖品题当时以为第一手，称“画状元”。历事世宗、高宗。高宗在潜邸，即喜其画，数有题咏，后益被宠遇。唐岱专工山水，以宋人为宗。少时名动公卿。直内廷久，笔法益进，人间传播者转稀。著绘事发微行世。
　　清制，画史供御者无官秩，设如意馆於启祥宫南，凡绘工、文史及雕琢玉器、装潢帖轴皆在焉。初类工匠，后渐用士流，由大臣引荐，或献画称旨召入，与词臣供奉体制不同。间赐出身官秩，皆出特赏。高宗万几之暇，尝幸馆中，每亲指授，时以为荣。其画之精美者，一体编入石渠宝笈、秘殿珠林二书。嘉庆中，编修胡敬撰国朝院画录，凡载八十馀人，其尤卓著可传者十馀人。
　　焦秉贞，山东济宁人。康熙中，官钦天监五官正。工人物楼观，通测算，参用西洋画法，剖析分刌，量度阴阳向背，分别明暗，远视之，人畜、花木、屋宇皆植立而形圆。圣祖嘉之，命绘耕织图四十六幅，镌版印赐臣工。自秉贞创法，画院多相沿袭。
　　其弟子冷枚，胶州人，为最肖。与绘万寿盛典图。
　　陈枚，江苏娄县人。官内务府郎中。初法宋人，折衷唐寅，后亦参西洋法。寸纸尺缣，图群山万壑，人物胥备。
　　郎世宁，西洋人。康熙中入直，高宗尤赏异。凡名马、珍禽、琪花、异草，辄命图之，无不奕奕如生。设色奇丽，非秉贞等所及。
　　艾启蒙，亦西洋人。其艺亚於郎世宁。
　　张宗苍，字默存，江苏吴县人。学画於黄鼎。初官河工主簿。乾隆十六年南巡，献册，受特知，召入直。数年，授户部主事，以老乞归。宗苍山水，气体深厚，多以皴擦取韵，一洗画院甜熟之习，被恩遇特厚。所画著录石渠者，百十有六，多荷御题。
