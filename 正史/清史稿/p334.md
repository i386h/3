<!-- { "loadSidebar": true } -->
　　冬至宴，顺治间制定如元旦仪，后往往停罢。元会宴，凡元正朝会，岁有常经，遇万寿正庆，或十年国庆，特行宴礼。乾隆三十五年、五十五年，圣制元会作歌，宴仪如前。惟行酒后，庆隆舞进，司章歌作，司舞饰面具，乘禺马，进扬烈舞。司弦筝阮节抃者，以次奏技。喜起舞，大臣入，行三叩礼，循歌声按队起舞，歌阕，笳吹进，番部合奏进，内府官引朝鲜俳，回部、金川番童陈百戏，为稍异耳。
　　千秋宴，为康熙五十二年创典，设暢春园。凡直省现官、致仕汉员暨士庶等，年六十五以上至九十者咸与。遣子孙、宗室执爵授饮，分给食品，谕毋起立，以示优崇。乾隆五十年，设宴乾清宫，自王、公讫内、外文、武大臣暨致仕大臣、官员、绅士、兵卒、耆农、工商与夫外籓王、公、台吉，回部、番部土官、土舍，朝鲜陪臣，齿逾六十者，凡三千馀人。其大臣七十以上，馀九十以上者，子孙得扶掖入宴。年最高者，如百五岁司业衔郭锺岳等，得随一品大臣同趋黼座，亲与赐觞。宴罢，颁赏珍物有差。嘉庆初元再举，设宴皇极殿，与宴者三千五十六人，邀赏者五千人。上自榑槐，下逮袀袯，以至蒙、回、番部、朝鲜、安南、暹罗、廓尔喀陪价，略其年甲，咸集丹墀，诚盛典也。
　　大婚宴，顺治八年，大婚礼成，设宴如元旦仪。并进皇太后筵席牲酒，嗣后仿此。
　　耕耤宴，顺治十一年举行，命曰“劳酒”。
　　凯旋宴，自崇德七年始。顺治十三年定制，凡凯旋陛见获赐宴。乾隆中，定金川，宴瀛台；定回部，宴丰泽园；及平两金川，锡宴紫光阁。其时所俘番童有习锅庄及甲斯鲁者，番神傩戏，亦命陈宴次，后以为常。道光八年，回疆奠定，锡宴正大光明殿，是日大将奉觞上寿，帝亲赐酒，命侍卫颁从征大臣酒，馀如常仪。
　　宗室宴，乾隆十一年，设宴瀛台，赐宗室王公，遵旨长幼列坐，行家人礼，并引至淑清院流杯亭游览，赐酒果。四十八年，设宴乾清宫，命皇子、王、公等暨三、四品顶戴宗室千三百有八人入宴。其因事未与宴者咸与赏，都凡二千人。嘉庆九年，设筵惇叙殿，略同瀛台宴。
　　外籓宴，岁除日设保和殿，赐蒙古王、公等，凡就位、进茶、馔爵、行酒、乐舞、谢恩，并如元会仪。其来朝进贡，送亲入觐，或御赐恩宴，或宴礼部，取旨供备。至诸国朝贡，如朝鲜、安南、琉球、荷兰遣使来京，亦有例宴。乾隆间，缅甸使臣陪宴万树园，以其国乐器五种合奏。厥后凡遇筵宴，备陈准部、回部、安南、缅甸、廓尔喀乐。
　　又顺治中，定制乡试宴顺天府，会试及进士传胪宴礼部。馀如临雍、经筵、修书、初举日讲、临幸翰林院、缮写神牌，亦赐宴如例。衍圣公、正一真人来朝，纂实录、会典皆于礼部设宴云。
　　上尊号徽号仪清初太祖、太宗建元，群臣皆上尊号，其礼即登极仪也。康熙中，臣民合辞拟上尊号。至六旬圣寿，复籥请。圣祖谕言无裨治道，皆不允行。迄高宗敉定边陲，王大臣犹以上尊号请，亦未俞纳。惟新君践阼，奉母后为皇太后、皇太后为太皇太后，则上尊号。国家行大庆，则上徽号，或二字、或四字，递进以致推崇。
　　顺治八年，上孝庄皇后尊号，其徽号曰“昭圣慈寿”。先期祭告，帝躬上奏书。届期太和殿陈皇帝法驾，慈宁宫陈皇太后仪驾，供设咸备。王公集太和门，大臣集右翼门，各官集午门，分翼立。帝升殿，中和韶乐作，奏海上蟠桃章，帝阅册、宝毕，执事官分置亭内，銮仪校舁行，前册亭，后宝亭。帝率群臣从驾至慈宁门，入宫立陛东，礼部侍郎、内阁学士奉册、宝入，大学士奉宣读册、宝文入，侍立左旁，帝就拜位，王公百官依班位序立。皇太后御宫，中和韶乐作，奏豫平章，升座，乐止。赞“跪”，帝率群臣跪。奏“进册”，大学士右旁跪进，兴，退，帝受册，恭献，大学士左旁跪接，兴，陈中案。奏“进宝”，如前仪。赞“宣册”，宣册官至案前北面跪，启函宣读讫，仍纳之，兴，退。赞“宣宝”同，仍置原案。女官四人举案陈宫阶上。丹陛大乐作，奏益平章，帝率群臣三跪九叩。午门外各官承传随班行礼。礼成，皇太后起座，中和韶乐作，奏履平章，还宫。皇后率六宫、公主以下诣宫庆贺。翼日，帝御太和殿，王公百官上表庆贺，颁诏如制。是岁大婚礼成，加上徽号礼亦如之。
　　康熙初元，加上徽号，时以谅阴，不奏书，不行礼，不朝贺。凡大婚、亲政、册立皇后、武功告成、皇太后大庆、上徽号并如常仪。
　　乾隆四十一年，金川平，上徽号，皇太后谕帝春秋高，不宜过劳，令豫陈册宝，至时行礼，罢宣读表文，后仿此。
　　道光九年，平回疆，上皇太后徽号，缅甸国王遣使进金叶贺表，缅王进表自此始。
　　尊封太妃进册宝如前仪，唯内监举案陈太妃座前，帝行礼，太妃起避立座旁。次日御殿受贺同。若遣官将事，礼部尚书朝服诣内阁，册宝舁出，偕大学士送之，至宫门外，内监入献太妃、太嫔，受讫，礼成。册宝初制用金，康、乾时兼用嘉玉，道光后专以玉为之。凡尊封皇贵妃、贵太嫔，并用册宝，太妃用册印，太嫔用册。
　　册立中宫仪崇德初元，孝端文皇后以嫡妃正位中宫，始行册立礼。是日设黄幄清宁宫前，幄内陈黄案，其东册宝案。王公百官集崇政殿，皇帝御殿阅册宝。正、副使二人持节，执事官举册宝至黄幄前，皇后出迎。使者奉册宝陈案上，西乡立，宣读册文，具满、蒙、汉三体，以次授右女官，女官跪接献皇后，后以次跪受，转授左女官，亦跪接，陈黄案。次宣宝、受宝亦如之。使者出，复命，皇后率公主、福晋、命妇至崇政殿御前六肃三跪三叩。毕，还宫升座，妃率公主等行礼，王公百官上表庆贺，赐宴如常仪。
　　康熙十六年，册立孝昭仁皇后，前期补行纳采、大徵如大婚礼。亲诣奉先殿告祭，天地、太庙后殿则遣官祭告。至日设节案太和殿中，东西肆；左右各设案一，南北肆。帝御殿阅册宝，王公百官序立，正、副使立丹陛上，北乡，宣制官立殿中门左。宣制曰：“某年月日，册立妃某氏为皇后，命卿等持节行礼。”于是正、副使持节前行，校尉舁册宝亭出协和门，至景运门，以册宝节授内监，奉至宫门，皇后迎受。行礼毕，内监出，还节使者，使者复命，帝率群臣诣太皇太后、皇太后宫行礼。翼日，皇后礼服诣两宫及帝座前行礼。
　　乾隆二年，册立孝贤纯皇后，如常仪。命颁诏，著为家法。
　　嘉庆元年，立孝淑睿皇后，册命日，会太上皇帝千秋宴讫还宫，帝、后诣前行礼。帝御殿，正、副使持节，礼成，先诣太上皇宫门前复命，馀如常仪。
　　册封妃、嫔，亦自崇德初元始，四妃同日受封，届时命使持节册封如礼。妃等率公主、福晋、命妇诣帝前六肃三跪三叩，后前亦如之，妃前则行四肃二跪二叩，妃等相对各二肃一跪一叩。康熙时，贵妃、七嫔与中宫同日封，诸嫔有册无宝。乾隆十三年，定皇妃摄六宫事，体制宜崇，祭告如册中宫仪。次日朝皇太后，拜跪甬路左旁。道光三年，谕嗣后封嫔罢祭告，即与妃同日受封亦然，著为令。
　　册立皇太子仪康熙十四年，立嫡子允礽为皇太子，先期祭告，玉帛香版，皆皇帝躬视。届日御殿传制，与册立中宫同。正使授册，副使授宝。行礼毕，正、副使复命。帝率皇太子祭告奉先殿，皇太子拜褥敷槛外，并诣帝、后宫行礼。翼日，帝御殿受贺、颁诏如常仪。王公进笺皇太子前致庆，皇太子诣武英殿与亲、郡王等行礼。外省文武官并笺贺如仪。
　　遇太子千秋节，太子先诣奉先殿致祭，随诣皇帝前行礼，还毓庆宫，旋御惇本殿受贺。王公百官二跪六叩，毕，还宫，群臣退。
　　厥后允礽废立，迄晚年储位未定。五十年后，大学士王掞七上密疏，请建国本，六十年，复申前请，触圣怒。至乾、嘉后，始明宣不立储贰谕旨，开国固未尝有也。
　　册封诸王仪崇德元年，定册封日，王、贝勒序立崇政殿前，内院官奉制册、印陈于案，俟旨授封。诸王等皆跪，宣册官、奉册官并立案东，次第宣毕，奉册、印授诸王等。王等祗受，转授从官，复位。礼毕，随奉册官赴清宁宫，诣帝、后前行礼，三跪九叩。遂出大清门，诸王等互贺，俱二跪六叩。还邸，福晋、夫人各行庆贺。府僚致贺诸王，二跪六叩，贝勒僚属一跪三叩。
　　康熙十二年定制，凡册封，简正、副使二人，前一日，殿堂上设节案，香案，册宝案，堂前仪卫、乐悬备陈。届期，正、副使诣太和殿奉节出，校尉舁册宝亭赴王府，王率府僚跪迎门外。正、副使奉册宝节分陈各案，立节案东，王立案西。行礼毕，王诣香案前跪，听宣制册，使者授册宝，王祗受，复位，行礼如初。使者奉节复命，王率府僚跪送，迎送俱用乐。封亲王曰宝，郡王曰印，贝勒有制册无印。行礼谢恩并同。初制，封亲王世子用金册，郡王镀金银册，贝勒授诰命，旋改用纸制册。咸丰十年，谕册封亲王用银质镀金，以恭亲王奕王爵世袭，仍制金册。
　　册封公主，封使至，公主率侍女迎仪门右，使者奉制册入，陈门前黄案上，移置堂前幄内。公主升西阶，六肃三跪三叩，宣讫，授侍女，公主跪受，行礼如初。使者复命，仍送仪门外。是日帝升殿，公主至御前，次入后宫，并六肃三跪三叩。又次诣诸妃前，各四肃二跪二叩，还府，府属庆贺，馀如封亲王仪。凡固伦公主、和硕公主，同辈者封长公主，长者封大长公主，并给金册云。

　　志六十四  礼八（嘉礼二）
　　大婚仪皇子婚仪王公婚礼附公主下嫁仪郡主以下于归礼附
　　品官士庶婚礼视学仪临雍附经筵仪日讲附策士仪
　　颁诏仪迎接诏书附进书仪进表笺仪巡狩仪乡饮酒礼
