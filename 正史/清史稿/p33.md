<!-- { "loadSidebar": true } -->
　　秋七月甲午，理籓院议覆喇嘛商南多尔济所奏策旺阿拉布坦遣兵往青海一事，毋庸议。上曰：“此事目前甚小，将来关系甚大。该部拟以勿庸议，倘青海问商南多尔济，何以答之？策旺阿拉布坦为人狡猾，素行奸恶，邻近诸部，俱与仇雠。其称往征第巴，道远险多，或虚张声势以恫哧青海，未可知也。要使不敢构衅为是。”乙巳，定翰林官编、检、庶吉士月给银三两例，学道缺出，较俸派出。壬子，故振武将军孙思克卒，命皇长子胤禔奠酒，赐鞍马二匹，银一千两，谥襄武。丁巳，上巡幸塞外。命李光地、张鹏翮、郭琇、彭鹏详议科场事宜。
　　八月辛未，上次齐老图。
　　九月癸巳，停今年秋决。诏张鹏翮专理河工，范成勋等九人撤回。给事中穆和伦请禁服用奢侈，阁臣票拟申饬。上曰：“言官耳目之职，若因言而罪之，谁复言者。惟其言奢侈在康熙十年后则非，乃在辅臣时耳，今少息矣。”
　　冬十月辛酉，皇太后六旬万寿节，上制万寿无疆赋，亲书围屏进献。癸酉，上巡阅永定河。戊寅，上还京。己卯，命本年行取科道未补官者，作为额外御史，随班议事。
　　十一月庚寅，命青海鄂尔布图哈滩巴图尔移驻宁夏。诏侍郎温达查视陕、甘驿站。王泽弘免，以韩菼为礼部尚书。命大臣及清要官子弟应试者，编为官号，限额取中。辛亥，上巡幸边外。命卓异官如行取例引见。戊午，四川打箭炉土蛮作乱，遣侍郎满丕偕提督唐希顺讨之。
　　十二月己未朔，上驻跸暖泉，赐外籓王以下至官兵白金。戊辰，上还京。癸酉，移萧永藻为广西巡抚，彭鹏为广东巡抚。壬午，故安亲王岳乐坐前审拟贝勒诺尼一案失入，追降郡王，子僖郡王岳希、贝子吴尔占俱降镇国公。丁亥，祫祭太庙。
　　是岁，免直隶、江南、安徽、陕西、浙江等省五十七州县灾赋有差。朝鲜入贡。
　　四十年辛巳春正月辛亥，以河伯效灵，封金龙四大王。甲寅，以心裕为满洲都统。
　　二月己未朔，上巡阅永定河。谕李光地曰：“河水涸必致淤塞，此甚难治，当徐议之。”乙丑，满丕、唐希顺讨打箭炉土蛮平之，蛮民万二千户内附。庚辰，上还宫。
　　三月戊子，上御经筵。丁酉，张鹏翮请以治河方略纂集成书。上斥之曰：“朕于河务之书，罔不披阅，大约坐言则易，实行则难。河性无定，岂可执一法以绳之。编辑成书，非但后人难以仿行，即揆之己心，亦难自信。张鹏翮试编辑之！”给事中马士芳劾湖北布政使任风厚年老。调来引见，年尚未衰。上因谕曰：“坐而办事，必得老成练达者，方能得当，州县官则不可耳。”
　　夏四月己未，调李林盛为甘肃提督，擢潘育龙为固原提督，移蓝理为天津总兵官，以曹秉桓为汉军都统。丙子，刑部尚书王士禛请假回籍。上谕大学士曰：“山东人性多偏执，好胜寻仇，惟王士禛无之。其诗甚佳，居家惟读书。若令回籍，殊为可惜。给假五月，不必开缺。”丁丑，上阅永定河。谕李光地：“隆冬冰结，可照常开泄。清水流于冰下，为冰所逼，冲刷河底愈深。”阅大湾口，谕：“石堤尚未兴工，可以南来杉木排椿，尔等勿忽。”阅子牙河。乙酉，上还京。
　　五月癸巳，黑龙江管水手官员缺，部臣拟补遣戍道员周昌。上曰：“周昌既遣戍矣，又补官乌拉，是终身不得归也。可令八旗官原效力者为之。”戊申，御史张瑗请毁前明内监魏忠贤墓。从之。丙辰，上巡幸塞外。
　　六月庚辰，授宋儒邵雍后裔五经博士。
　　秋七月丁亥，领侍卫内大臣公费扬古随扈患病，上为停銮一日，亲往视疾。随以不起闻，赐鞍马三匹，散马四匹，银五千两，遣大臣护送还京，予祭葬，谥襄壮。
　　八月乙丑，上幸索岳尔济山。诏曰：“此山形势崇隆，允称名胜。嗣后此处禁断行围。”甲申，上次马尼图行围，一矢穿两黄羊，并断拉哈里木，蒙古皆惊。
　　九月辛丑，简亲王雅布随扈薨，命大臣送还京，皇长子胤禔、皇三子胤祉出迎，遣官治丧，赐银四千两，皇子合助银三千两。发引时，皇子侍往送，予祭葬立碑，谥曰修。乙巳，上还京。庚戌，上御经筵。大学士王熙以衰疾乞休，温旨卫慰谕，加少傅致仕。噶尔丹之女锺齐海到京，命与其兄一等侍卫色卜腾巴尔珠尔同居，配二等侍卫蒙古沙克都尔。
　　冬十月戊午，以宗室特克新为满洲都统，迓图布尔塞为蒙古都统。己未，召大学士张玉书还朝。诏免甘肃来年额赋。庚申，以梁鼐为福建陆路提督。辛酉，免江苏明年额赋。起岳升龙为四川提督。辛未，改普奇为满洲都统，孙渣齐为蒙古都统，以华显为四川陕西总督。癸酉，大学士张英乞休，温旨慰谕令致仕。御史靳让疏言为州县者，须令家给人足，方为良吏。命改靳让通州知州。诏总督郭琇、张鹏翮、桑额、华显，巡抚李光地、彭鹏、徐潮各举贤能。平悼郡王讷尔福薨，子讷尔素袭爵。
　　十一月甲午，诏：“朕详阅秋审重案，字句多误。廷臣竟未察出一二，刑部尤为不慎，其议罚之。”
　　十二月壬申，广东连山瑶匪作乱，命都统嵩祝讨之。辛巳，祫祭太庙。
　　是岁，免直隶、江南、河南、陕西、广东等省四十二州县灾赋有差。朝鲜、琉球入贡。

　　本纪八  圣祖本纪三
　　四十一年壬午春正月壬寅，诏修国子监。丙午，诏系囚经缓决者减一等。以雅尔江阿袭封简亲王。庚戌，上巡幸五台山。
　　二月庚申，次射虎川。士民请于菩萨顶建万寿亭祝釐。不许。丁卯，上巡视子牙河。
　　三月壬午，上还京。以瓦尔岱为满洲都统，吴达禅、马思哈、满丕为蒙古都统。丁亥，上御经筵。
　　夏四月甲戌，赐致仕大学士王熙御书匾对，传旨曰：“卿先朝旧臣，其强餐食，慎医药，以慰朕念。”
　　五月癸巳，定发配人犯归籍佥遣，流犯死配所，妻子许还乡里。辛丑，显亲王丹臻薨，遣皇子及大臣治丧，赐银万两，谥曰密，子衍璜袭。壬寅，先是，廉州府连山瑶人作乱，御史参奏，命都统嵩祝率禁旅会讨，并命尚书范承勋勘状。至是，嵩祝奏官兵一到，瑶人乞降，先后投出瑶人一万九千馀名。献出戕官黎贵等九人，即于军前正法。降瑶安插，交总督料理。范承勋奏瑶人滋事，副将杜芳伤死，总兵刘虎先行退回，应拟斩，提督殷化行应革职。得旨：“殷化行有战功，改原品致仕。刘虎免死。”丙午，召廷臣至保和殿，颁赐御书。
　　六月壬子，贵州葛彝寨苗人为乱，官军讨平之。戊午，上制训饬士子文，颁发直省，勒石学宫。乙未，上奉皇太后幸热河。乙丑，四川提督岳升龙疏报大凉山倮目马比必率众内附，请授土千户，给印信。
　　闰六月辛丑，木鸦番民万九千馀户内附，请置安抚使、副使、土百户等职，均从之。
　　八月庚辰朔，增顺天、浙江、湖广乡试中额。戊申，上奉皇太后还宫。
　　九月辛亥，以李正宗、卢崇耀、冯国相为汉军都统。壬子，定五经中式例。癸丑，停本年秋决。辛酉，以齐世、嵩祝为满洲都统，莽喀为汉军都统，车纳福为蒙古都统。甲子，诏：“南巡阅河，所过停供张，禁科敛。官吏无相餽遗，百姓各守本业。督抚布告，使明知朕意。”己巳，以席哈纳为大学士，敦拜为吏部尚书，席尔达为礼部尚书，温达为左都御史，管源忠为广州将军。镇筸诸生李丰等叩阍言红苗杀人，有司不问。诏侍郎傅继祖、甘国枢，巡抚赵申乔驰驿按问。癸酉，上南巡启銮。
　　冬十月壬午，次德州。皇太子胤礽有疾，上回銮。癸卯，上还宫。丙午，以郭世隆为广东广西总督，金世荣为浙江福建总督。
　　十一月丙辰，诏免陕西、安徽明年额赋。甲子，大学士伊桑阿乞休，命致仕。壬申，广西巡抚萧永藻疏劾布政使教化新亏空仓穀，应令赔补。上曰：“米穀必有收贮之地，乃可经久。若无仓廒，积于空野，难免朽烂，况南方卑湿之地乎？其别定例以闻。”命修禹陵。
　　十二月壬辰，廷臣以明年五旬万寿，请上尊号。上不许。户部议驳奉天报灾。上曰：“晴雨原无一定，始者雨水调和，其后被灾，亦常事耳。可准其奏。”乙未，改赵申乔为偏沅巡抚，以赵弘灿为广东提督，王世臣为浙江提督，孙徵灝为汉军都统。壬寅，厄鲁特丹津阿拉布坦来朝，厚赉之，封为郡王，赐地游牧。
　　是岁，免江南、河南、浙江、湖广、甘肃等省十州县灾赋有差。朝鲜、琉球入贡。
　　四十二年癸未春正月壬子，大学士诸臣贺祝五旬万寿，恭进“万寿无疆”屏。卻之，收其写册。壬戌，上南巡阅河。丁卯，以俞益谟为湖广提督。庚午，次济南，观珍珠泉，赋三渡齐河诗。壬申，次泰安，登泰山。诏免跸路所经及歉收各属去年逋赋。
　　二月丁丑，运漕米四万石赈济宁、泰安。阅宿迁堤工。己卯，自桃源登舟，遍阅河堤。甲申，渡江登金山。丙戌，次苏州。遣官奠大学士宋德宜墓。庚寅，上驻杭州阅射。辛丑，次江宁。
　　三月戊申，上阅高家堰、翟家壩堤工。己酉，上阅黄河南龙窝、烟墩等堤。庚申，上还京。癸亥，万寿节，上朝皇太后宫，免廷臣朝贺。颁恩诏，锡高年，蠲额赋，察孝义，恤困穷，举遗逸，罪非常赦所不原者，咸赦除之。颁赐亲王、郡王以下文武百官有差。庚午，以洞鄂袭封信郡王。辛未，上御经筵。赐内廷修书举人汪灝、何焯、蒋廷锡进士，一体殿试。
　　夏四月辛巳，赐王式丹等一百六十三人进士及第出身有差。四川威州龙溪十八寨生番归化纳粮。丁亥，大学士熊赐履乞休，命解官食俸，留备顾问。傅继祖等察审湖广红苗抢掠一案。得旨：“总督郭琇、提督杜本植隐匿不报，均革职。巡抚金玺降官。”以喻成龙为湖广总督。癸巳，致仕大学士王熙卒，予祭葬，谥文靖。丙申，以陈廷敬为大学士兼吏部尚书。戊戌，诏原任侍郎任克溥年逾九十，洵为耆硕，加尚书衔。以李光地为吏部尚书，仍巡抚直隶。以莽喀为荆州将军，诺罗布为杭州将军，宗室爱音图为汉军都统，孙渣齐、翁俄里为蒙古都统。己亥，谕八旗人等：“朕不惜数百万帑金为旗丁偿逋赎地，筹画生计。尔等能人人以孝弟为心，勤俭为事，则足仰慰朕心矣。倘不知爱惜，仍前游荡饮博，必以严法处之。亲书宣谕，其尚钦遵！”
　　五月壬子，裕亲王福全有疾，上连日视之。癸亥，内大臣索额图有罪，拘禁于宗人府。己巳，上巡幸塞外。
　　六月辛巳，恭亲王常宁薨，命皇子每日齐集，赐银一万两，遣官造坟立碑。壬寅，裕亲王福全薨，上闻之，兼程回京。
