<!-- { "loadSidebar": true } -->
　　孺於汉、宋两家，实事求是，不为门户之见。尝曰：“为己，则治宋学真儒也，治汉学亦真儒；为人，则治汉学伪儒也，治宋学亦伪儒。”又曰：“义理，论语所谓识大是也：考证，识小是也：莫不有圣人之道焉。事父事君，识大也；多识鸟兽草木之名，识小也：皆诗教所不废，然不可无本末轻重之差。”湖南学政硃逌然延主校经堂，孺立学程，设“博文”、“约礼”两斋，湘中士大夫争自兴於学。著有禹贡班义述三卷，据地志解禹贡，於今、古文之同异及郑注与班偶殊者，一一辨证。即有不合，亦不曲护其非。尚书历谱二卷，以殷历校殷、周历校周，从违以经为断。又考太初历即三统，为太初历谱一卷，春秋日南至谱一卷。又有切韵表五卷，二百有六表，分二呼而经以四等，纬以三十六母，审辨音声，不容出入。晚年著述，一以硃子为宗。所编我师录、困勉记、必自录、庸德录、东山政教录，又有国朝学案备忘录一卷，国朝师儒论略一卷，经义骈枝四卷，五经算术二卷，步算释例六卷，文录九卷。
　　邵懿辰，字位西，仁和人。性峭直，能文章，以名节自厉。於近儒尤慕方苞、李光地之学。道光十一年举人，授内阁中书。久官京师，因究悉朝章国故，与曾国籓、梅曾亮、硃次琦数辈游处，文益茂美。折节造请高才秀士，有不可，面折之。不为朋党，志量恆在天下。洊升刑部员外郎，入直军机处。大学士琦善以妄杀熟番下狱，发十九事难之。
　　粤乱作，赛尚阿出视师，复上书次辅祁俊藻，力言不可者七端。时承平久，京朝官率雍容养望，懿辰独无媕阿之习，一切持古义相绳责。由是诸贵人惮之，思屏於外。会粤贼陷江宁，京师震动，乃命视山东河工，未行，复命偕少詹事王履谦巡防河口。咸丰四年，坐无效镌职。既罢归，则大覃思经籍，著尚书通义、礼经通论、孝经通论，颇采汉学考据家言，而要以大义为归。
　　十年，贼陷杭州，以奉母先去获免。母卒，既葬，返杭州。贼再至，则麾妻子出，独留与巡抚王有龄登陴固守。十一年，城陷，死之。时国籓督师江南，闻而叹曰：“嗟乎！贤者之处患难，亲在，则出避；亲殁，则死之：义之至衷者也。”乃迎致其妻子安庆。先是懿辰以协防杭州复原官，死事闻，赠道衔，祀本省昭忠祠。其所著书，遭乱亡佚，长孙章辑录之，为半岩庐所著书，共三十馀卷。懿辰之友，同里伊乐尧、秀水高均儒，皆知名。
　　均儒，字伯平。廪贡生。性狷介，严取与之节。治三礼主郑氏。尤服膺宋儒，见文士荡行检者则绝之如雠，人苦其难近。著续东轩集。
　　乐尧，字遇羹。咸丰元年举人。学术宗尚与懿辰同。值寇乱，犹商证经义危城中。城破，同殉节死。

　　列传二百六十八  儒林二
　　顾炎武  张尔岐马骕  万斯大兄斯选  子经  侄言
　　胡渭子彦升  叶佩荪  毛奇龄陆邦烈  阎若璩李铠  吴玉搢
　　惠周惕子士奇  孙栋  余萧客  陈厚耀  臧琳玄孙庸  礼堂
　　任启运  全祖望蒋学镛  董秉纯  沈彤蔡德晋  盛世佐
　　江永程瑶田  褚寅亮  卢文弨顾广圻  钱大昕族子塘  坫
　　王鸣盛金曰追  吴凌云  戴震金榜  段玉裁钮树玉  徐承庆
　　孙志祖翟灝  梁玉绳  履绳  汪家禧  刘台拱硃彬  孔广森
　　邵晋涵周永年  王念孙子引之  李惇  贾田祖  宋绵初
　　汪中江德量  徐复  汪光爔  武亿  庄述祖庄绶甲  庄有可
　　戚学标江有诰  陈熙晋  李诚  丁杰  周春
　　孙星衍毕亨  李贻德  王聘珍  凌廷堪洪榜  汪龙
　　桂馥许瀚  江声孙沅  钱大昭子东垣  绎  侗  硃骏声
　　顾炎武，字宁人，原名绛，昆山人。明诸生。生而双瞳，中白边黑。读书目十行下。见明季多故，讲求经世之学。明南都亡，奉嗣母王氏避兵常熟。昆山令杨永言起义师，炎武及归庄从之。鲁王授为兵部司务，事不克，幸而得脱，母遂不食卒，诫炎武弗事二姓。唐王以兵部职方郎召，母丧未赴，遂去家不返。炎武自负用世之略，不得一遂，所至辄小试之。垦田於山东长白山下，畜牧於山西雁门之北、五台之东，累致千金。遍历关塞，四谒孝陵，六谒思陵，始卜居陕之华阴。谓“秦人慕经学，重处士，持清议，实他邦所少；而华阴绾毂关河之口，虽足不出户，亦能见天下之人、闻天下之事。一旦有警，入山守险，不过十里之遥；若有志四方，则一出关门，亦有建瓴之便”。乃定居焉。
　　生平精力绝人，自少至老，无一刻离书。所至之地，以二骡二马载书，过边塞亭障，呼老兵卒询曲折，有与平日所闻不合，即发书对勘；或平原大野，则於鞍上默诵诸经注疏。尝与友人论学云：“百馀年来之为学者，往往言心言性，而茫然不得其解也。命与仁，夫子所罕言；性与天道，子贡所未得闻。性命之理，著之易传，未尝数以语人。其答问士，则曰‘行己有耻’，其为学，则曰‘好古敏求’。其告哀公明善之功，先之以博学。颜子几於圣人，犹曰‘博我以文’。自曾子而下，笃实无如子夏，言仁，则曰‘博学而笃志、切问而近思’。今之君子则不然，聚宾客门人数十百人，与之言心言性；舍多学而识以求一贯之方，置四海之困穷不言，而讲危微精一；是必其道高於夫子，而其弟子之贤於子贡也。孟子一书，言心言性亦谆谆矣，乃至万章、公孙丑、陈代、陈臻、周霄、彭更之所问，与孟子之所答，常在乎出处去就辞受取与之间。是故性也、命也、天也，夫子之所罕言，而今之君子之所恆言也。出处去就辞受取与之辨，孔子、孟子之所恆言，而今之君子之所罕言也。愚所谓圣人之道者如之何？曰‘博学於文，行己有耻’。自一身以至於天下国家，皆学之事也。自子臣弟友以至出入往来辞受取与之间，皆有耻之事也。士而不先言耻，则为无本之人；非好古多闻，则为空虚之学。以无本之人，而讲空虚之学，吾见其日从事於圣人，而去之弥远也。”
　　炎武之学，大抵主於敛华就实。凡国家典制、郡邑掌故、天文仪象、河漕兵农之属，莫不穷原究委，考正得失，撰天下郡国利病书百二十卷；别有肇域志一编，则考索之馀，合图经而成者。精韵学，撰音论三卷。言古韵者，自明陈第，虽创辟榛芜，犹未邃密。炎武乃推寻经传，探讨本原。又诗本音十卷，其书主陈第诗无协韵之说，不与吴棫本音争，亦不用棫之例，但即本经之韵互考，且证以他书，明古音原作是读，非由迁就，故曰本音。又易音三卷，即周易以求古音，考证精确。又唐韵正二十卷，古音表二卷，韵补正一卷，皆能追复三代以来之音，分部正帙而知其变。又撰金石文字记、求古录，与经史相证。而日知录三十卷，尤为精诣之书，盖积三十馀年而后成。其论治综覈名实，於礼教尤兢兢。谓风俗衰，廉耻之防溃，由无礼以权之，常欲以古制率天下。炎武又以杜预左传集解时有阙失，作杜解补正三卷。其他著作，有二十一史年表、历代帝王宅京记、营平二州地名记、昌平山水记、山东考古录、京东考古录、谲觚、菰中随笔、亭林文集、诗集等书，并有补於学术世道。清初称学有根柢者，以炎武为最，学者称为亭林先生。
　　又广交贤豪长者，虚怀商榷，不自满假。作广师篇云：“学究天人，确乎不拔，吾不如王寅旭；读书为己，探赜洞微，吾不如杨雪臣；独精三礼，卓然经师，吾不如张稷若；萧然物外，自得天机，吾不如傅青主；坚苦力学，无师而成，吾不如李中孚；险阻备尝，与时屈伸，吾不如路安卿；博闻强记，群书之府，吾不如吴志伊；文章尔雅，宅心和厚，吾不如硃锡鬯；好学不倦，笃於朋友，吾不如王山史；精心六书，信而好古，吾不如张力臣。至於达而在位，其可称述者，亦多有之，然非布衣之所得议也。”
　　康熙十七年，诏举博学鸿儒科，又修明史，大臣争荐之，以死自誓。二十一年，卒，年七十。无子，吴江潘耒叙其遗书行世。宣统元年，从祀文庙。
　　张尔岐，字稷若，济阳人。明诸生。父行素，官石首县丞，罹兵难，尔岐欲身殉，以母老止。顺治七年，贡成均，亦不出。逊志好学，笃守程、硃之说，著天道论、中庸论，为时所称。又著学辨五篇：曰辨志，曰辨术，曰辨业，曰辨成，曰辨徵。又著立命说辨，斥袁氏功过格、立命说之非。年三十，覃思仪礼，以郑康成注文古质，贾公彦释义曼衍，学者不能寻其端绪；乃取经与注章分之，定其句读，疏其节，录其要，取其明注而止，有疑义则以意断之，亦附於末：成仪礼郑注句读十七卷，附以监本正误、石经正误二卷。顾炎武游山东，读而善之，曰：“炎武年过五十，乃知‘不学礼无以立’。若仪礼郑注句读一书，根本先儒，立言简当，以其人不求闻达，故无当世名，然书实可传，使硃子见之，必不仅谢监狱之称许矣。”尔岐又著周易说略八卷，诗说略五卷，蒿菴集三卷，蒿菴閒话二卷。所居败屋不修，艺蔬果养母，集其弟四人，讲说三代古文於母前，愉愉如也。妻硃，婉娩执妇道，劝尔岐勿出，取蓼莪诗意，题其室曰蒿庵，遂教授乡里终其身。康熙十六年，卒，年六十六。乾隆中，按察使吴江陆燿建蒿菴书院以祀之，而颜其堂曰辨志。山东善治经者，尔岐同时有马骕。
　　骕，字宛斯，邹平人。顺治十六年进士，除淮安府推官。寻推官议裁，补灵壁县知县。蠲荒除弊，流亡复业。康熙十二年，卒於官，年五十四。士民奉祀名宦祠。骕於左氏融会贯通，著左传事纬十二卷，附录八卷，所论有条理，图表亦考证精详。骕又撰绎史一百六十卷，纂录开辟至秦末之事，博引古籍。疏通辨证，非路史、皇王大纪所可及也。时人称为马三代。四十四年，圣祖命大学士张玉书物色骕所著书，令人至邹平购板入内府。
　　万斯大，字充宗，鄞县人。父泰，明崇祯丙子举人，与陆符齐名。宁波文学风气，泰实开之。以经、史分授诸子，使从黄宗羲游，各名一家。
