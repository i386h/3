<!-- { "loadSidebar": true } -->
　　黄虞稷，字俞邰，上元人，本籍晋江。七岁能诗。以诸生举鸿博，遭母丧，不与试。左都御史徐元文荐修明史，又修一统志，皆与宸英同。家富藏书。著千顷堂书目，为明史艺文志所本。
　　性德，纳喇氏，初名成德，以避皇太子允礽嫌名改，字容若，满洲正黄旗人，明珠子也。性德事亲孝，侍疾衣不解带，颜色黧黑，疾愈乃复。数岁即习骑射，稍长工文翰。康熙十四年成进士，年十六。圣祖以其世家子，授三等侍卫，再迁至一等。令赋乾清门应制诗，译御制松赋，皆称旨。俄疾作，上将出塞避暑，遣中官将御医视疾，命以疾增减告。遽卒，年止三十一。尝奉使塞外有所宣抚，卒后，受抚诸部款塞。上自行在遣中官祭告，其眷睐如是。
　　性德乡试出徐乾学门。与从揅讨学术，尝裒刻宋、元人说经诸书，书为之序，以自撰礼记陈氏集说补正附焉，合为通志堂经解。性德善诗，尤长倚声。遍涉南唐、北宋诸家，穷极要眇。所著饮水、侧帽二集、清新秀隽，自然超逸。尝读赵松雪自写照诗有感，即绘小像，仿其衣冠。坐客期许过当，弗应也。乾学谓之曰：“尔何似王逸少！”则大喜。好宾礼士大夫，与严绳孙、顾贞观、陈维崧、姜宸英诸人游。贞观友吴江吴兆骞坐科场狱戍宁古塔，赋金缕曲二篇寄焉，性德读之叹曰：“山阳思旧，都尉河梁，并此而三矣！”贞观因力请为兆骞谋，得释还，士尤称之。
　　贞观，字梁汾，无锡人。康熙十一年举人，官内阁中书。工诗，自定集仅五言三十馀篇，清微婉笃，上睎韦、柳；而世特传其词，与维崧及硃彝尊称词家三绝。清世工词者，往往以诗文兼擅，独性德为专长，仁和谭献尝谓为词人之词。性德后，又得项鸿祚、蒋春霖三家鼎立。
　　鸿祚，字莲生，钱塘人。道光十二年举人。善词，上溯温、韦，下逮周密、吴文英。撷精弃滓，以自名其家。屡应礼部试不第。卒，年三十八。自序忆云词，有曰：“不为无益之事，何以遣有涯之生！”学者诵而悲之。
　　春霖，字鹿潭，江阴人，寄籍大兴。咸丰中，官东台场盐大使。工词。时方乱离，傍徨沉郁，高者直逼姜夔。困於卑官，孤介忤时，益侘傺。舟经吴江，一夕暴卒。春霖慕性德饮水、鸿祚忆云，自署水云楼，即以名其词。
　　宗室文昭，字子晋，饶馀亲王阿巴泰曾孙，镇国公百绶子。辞爵读书，从王士祯游。工诗，才名藉甚。王式丹称其诗以鲍、谢为胚胎，而又兼综众有，撷百家之精华，其味在酸咸之外。著有芗婴居士集、紫幢诗钞。
　　又宗室以诗名者，蕴端，初名岳端，字正子，号红兰主人，多罗安郡王岳乐子。封贝子。有玉池生稿。
　　博尔都，字问亭，号东皋渔父，恪僖公拔都海子，蕴端从弟。封辅国将军。有问亭诗集。
　　永忠，字良辅，又字臞仙，多罗贝勒弘明子。辅国将军。有延芬室集。诗体秀逸，书法遒劲，颇有晋人风味。常不衫不履，散步市衢。遇奇书异籍，必买之归，虽典衣绝食不顾也。
　　书諴，字实之，号樗仙，郑献亲王济尔哈朗六世孙，辅国将军长恆子。奉国将军。有静虚堂集。性慷慨，不欲婴世俗情。年四十，即讬疾去官。邸有馀隙地，尽种蔬果，手执畚鎛，从事习劳以为乐。
　　永諲，字嵩山，康修亲王崇安子。镇国将军。诗宗盛唐，书法赵文敏。晚年独居一室，不与人接。诗多散佚。
　　裕瑞，字思元，豫通亲王多铎裔。封辅国公。工诗善画，通西番语。常画鹦鹉地图，即西洋地球图。又以佛经自唐时流入西藏，近日佛藏皆出一本，无可校雠。乃取唐古特字译校，以复佛经唐本之旧，凡数百卷。著有思元斋集。
　　赵执信，字仲符，益都人。从祖进美，官福建按察使，诗名甚著。执信承其家学，自少即工吟咏。年十九，登康熙十八年进士，授编修。时方开鸿博科，四方雄文绩学者皆集辇下，执信过从谈宴，一座尽倾。硃彝尊、陈维崧、毛奇龄尤相引重，订为忘年交。出典山西乡试，迁右赞善。二十八年，坐国恤中宴饮观剧，为言者所劾，削籍归。卒，年八十馀。
　　执信为人峭峻褊衷，独服膺常熟冯班，自称私淑弟子。娶王士祯甥女，初颇相引重。后求士祯序其诗，士祯不时作，遂相诟厉。尝问诗声调於士祯，士祯靳之，乃归取唐人集排比钩稽，竟得其法，为声调谱一卷。又以士祯论诗，比之神龙不见首尾，云中所露一鳞一爪而已，遂著谈龙录，云：“诗以言志，诗之中须有人在，诗之外尚有事在。”意盖诋士祯也。说者谓士祯诗尚神韵，其弊也肤；执信以思路劖刻为主，其失也纤。两家才性不同，实足相资济云。执信所著诗文曰饴山堂集。
　　当是时，海内以诗名者推士祯，以文名者推汪琬。而嘉兴叶燮，字星期，其论文亦与琬不合，往复论难，互讥嘲焉。及琬殁，慨然曰：“吾失一诤友矣！今谁复弹吾文者？”取向所短汪者悉焚之。燮父绍袁，明进士，官工部主事，国亡后为僧。燮生四岁，授以楚辞，即成诵。康熙九年进士，选授宝应令。值三籓乱，又岁饥，民不堪苦。累以伉直失上官意，坐累落职。时嘉定知县陆陇其亦被劾，燮以与陇其同罢为幸。性喜山水，纵游宇内名胜几遍。年七十六，犹以会稽、五泄近在数百里独未游为憾。复裹粮往，归遂疾。逾年卒。寓吴时，以吴中论诗多猎范、陆皮毛，而遗其实，著原诗内外篇，力破其非。吴士始而訾謷，久乃更从其说。著已畦诗文集。士祯谓其镕铸往昔，独立起衰。
　　冯廷櫆，字大木，德州人。康熙二十一年进士，授中书。幼有奇童之目，读书一览辄记，尤长於诗。尝充湖广副考官，试毕，登黄鹤楼，俯江、汉之流，南望潇湘、洞庭，慨然远想，赋诗百馀篇，识者以为骚之遗也。平生深契者惟执信，其诗孤峭亦相类，殁后散佚。其孙德培搜辑得五百篇，名冯舍人遗诗。
　　黄仪，字六鸿，常熟人。精舆地之学。尝以班固地志所载诸川，第详水出入，其中间经历之地，备著於水经，然读者非绘图不能了，乃反覆寻究，每水各为一图。凡都邑建署沿革、山川险易皆具焉，条缕分析，各得其理。阎若璩见之，叹曰：“郦道元千古后一知己也！”若璩尝问仪：“后汉志温县济水出，王莽时大旱，遂枯绝。是河南无济矣，何郦氏言之详也？”仪曰：“新莽时虽枯，后复见，郦氏所谓其后水流迳通，津渠势改，寻梁脉水，不与昔同是也。杜君卿乃不信水经，专凭彪志，窃以彪特纪一时灾变耳，非谓永不截河南过也。”徐乾学修一统志，仪与若璩、胡渭、顾祖禹任分纂，皆地学专家。仪又订正晋书地理志。兼工诗词，著有纫兰集。
　　郑元庆，字芷畦，归安人。通史传，旁及金石文字。李绂、张伯行雅重其学，欲荐於朝未得也。颜鲁公书湖州石柱记，元庆为之笺释，甚博赡。又著湖录百二十卷，七易藁而后成，自谓平生精力殚於是书。平生慕郑子真之为人，自号郑谷口。晚更治经，其著书处名鱼计亭。著有周易集说、诗序传异同、礼记集说参同、官礼经典参同、家礼经典参同、丧服古今异同考、春王正月考、海运议。
　　查慎行，字悔馀，海宁人。少受学黄宗羲。於经邃於易。性喜作诗，游览所至，辄有吟咏，名闻禁中。康熙三十二年，举乡试。其后圣祖东巡，以大学士陈廷敬荐，诏诣行在赋诗。又诏随入都，直南书房。寻赐进士出身，选庶吉士，授编修。时族子升以谕德直内廷，宫监呼慎行为老查以别之。帝幸南苑，捕鱼赐近臣，命赋诗。慎行有句云：“笠檐蓑袂平生梦，臣本烟波一钓徒。”俄宫监传呼“烟波钓徒查翰林”。时以比“春城寒食”之韩翃云。充武英殿书局校勘，乞病还。坐弟嗣庭得罪，阖门就逮。世宗识其端谨，特许於归田里，而弟嗣瑮谪遣关西，卒於戍所。
　　嗣瑮，字德尹。康熙三十九年进士，官至侍讲。性警敏，数岁即解切韵谐声。诗名与慎行相埒。慎行著敬业堂集、周易玩辞集解，又补注苏诗，行於世。嗣瑮著查浦诗钞、音类通考。
　　升，字仲韦。康熙二十七年进士。官少詹事。诗笔清丽。尤工书，似董其昌。有澹远堂集。
　　史申义，字叔时，江都人。少工诗，与同里顾图河齐名，称维扬二妙。康熙二十七年进士，授编修。充云南乡试考官，改御史、礼科给事中，乞病归。王士祯以风雅诏后进，尝谓申义及汤右曾足传己衣钵，人称“王门二弟子”。在翰林时，圣祖以后进诗人询大学士陈廷敬，廷敬举申义、周起渭对，故又有“翰苑两诗人”之目。
　　起渭，字渔塘，贵阳人。康熙三十三年进士，由检讨累迁詹事府詹事。诗才隽逸，尤肆力於苏轼、元好问、高启诸家。贵州自明始隶版图，清诗人以起渭为冠，而铜仁张元臣、平远潘淳亦并有诗名。
　　元臣，字志伊。康熙三十六年进士，由检讨累迁左谕德。有豆村诗钞。
　　淳，字元亮。康熙五十四年进士，官检讨。文安陈仪与同榜，一时咸推潘诗陈笔。有椽林诗集。
　　顾陈垿，字玉停，镇洋人。少有文名，尝得徐光启历书，精求一月，通其术。康熙五十四年举人，以荐入湛凝斋修书。书成，议叙行人司行人。时外廷送算学三百馀员候试，圣祖亲策之，得七十二人，陈垿为冠。又充乐馆纂修。雍正元年，出使山东、浙江，还督通州仓。三年，以目疾乞归，闭门撰述，四方走书币乞文者踵至。性耿介，敦於内行。居丧不饮酒食肉，不处内。沈起元官河南，延主大梁书院，引范文正忧中掌学睢阳以劝；陈垿执象山责东莱故事，谢不往也。乾隆元年，诏起官，又举鸿博，及六年设乐部，复以洞晓音律宣召，皆辞不赴，时论高之。年七十，卒。
　　陈垿精字学、算学、乐律，时称三绝。尝造八矢注守图说，谓字学居六艺之末，声音，乐也，形体，书也，而口出耳入，手运目存，则皆有数焉。学士惠士奇、通政孙勷得其书，置酒延陈垿请其说。陈垿为言经声纬音开发收闭之旨，及每矢实义，一矢未发，则声不能出，字有所避，八矢尽而音定字死矣。二人叹为天授。少与同里王时翔为性命交，并工诗。娄东诗人大率宗吴伟业，陈序晚出，乃自辟町畦。著洗桐集、抱桐集。
　　何焯，字屺瞻，长洲人。通经史百家之学。藏书数万卷，得宋、元旧椠，必手加雠校，粲然盈帙。学者称义门先生，传录其说为义门读书记。
