<!-- { "loadSidebar": true } -->
　　启运学宗硃子，尝谓诸经已有子硃子传，独未及礼经，乃著肆献祼馈食礼三卷。以仪礼特性、少牢、馈食礼皆士礼，因据三礼及他传记之有关王礼者推之，不得於经，则求诸注疏以补之，凡五篇：一曰祭统，二曰吉蠲，三曰朝践，四曰正祭，五曰绎祭。其名则取周礼“以肆献祼享先王”、“以馈食享先王”之文，较之黄幹所续祭礼，更为精密。又宫室考十三卷，於李如圭释宫之外别为类次：曰门，曰观，曰朝，曰庙，曰寝，曰塾，曰宁，曰等威，曰名物，曰门大小广狭，曰明堂，曰方明，曰辟雍，考据颇为精核。仪礼一经，久成绝学，启运研究钩贯，使条理秩然，不愧穷经之目。又礼记章句十卷，以大学、中庸，硃子既成章句，则曲礼以下四十七篇，皆可釐为章句。但所传篇次序列纷错，爰仿郑康成序仪礼例，更其前后，并为四十二篇。其有关伦纪之大，而为秦、汉、元、明轻变易者，则众著其说，以俟后之论礼者酌取。外有周易洗心九卷，四书约指十九卷，孝经章句十卷，夏小正注，竹书纪年考，逸书补，孟子时事考，清芬楼文集等书，其周易洗心则年六十时作，观象玩辞，时阐精理。
　　启运研穷刻苦，既受特达之知，益思报称。年七十二，犹书自责语曰：“孔、曾、思、孟，实惟汝师。日面命汝，汝顽不知，痛自惩责，涕泗涟洏。呜呼老矣，瞑目为期。”及总裁三礼馆，喜甚，因尽发中秘所储，平心参订，目营手写，漏常二十刻不辍。论必本天道，酌人情，务求合硃子遗意，而心神煎耗，竟以是终。
　　十四年，诏举经学，上谕有“任启运研穷经术，敦朴可嘉”之语。三十七年，命中外蒐集古今群书，高宗谕曰：“历代名臣，洎本朝士林夙望，向有诗文专集及近时沉潜经史，原本风雅，如顾栋高、陈祖范、任启运、沈德潜辈，亦各著成编，并非剿说卮言可比。均应概行查明，在坊肆者或量为给价，家藏者或官为装印。至有未经镌刊祗系钞本存留者，不妨钞录副本，仍将原本给还。庶几副在石渠，用储一览。”於是上启运所著书四种，入四库中。
　　全祖望，字绍衣，鄞县人。十六岁能为古文。讨论经史，证明掌故。补诸生。雍正七年，督学王兰生选以充贡，入京师，旋举顺天乡试。户部侍郎李绂见其文，曰：“此深宁、东发后一人也！”乾隆元年，荐举博学鸿词。是春会试，先成进士，选翰林院庶吉士，不再与试。时张廷玉当国，与李绂不相能，并恶祖望，祖望又不往见，二年，散馆，寘之最下等，归班以知县用，遂不复出。方词科诸人未集，绂以问祖望，祖望为记四十馀人，各列所长。性伉直，既归，贫且病，饔飧不给，人有所餽，弗受。主蕺山、端谿书院讲席，为士林仰重。二十年，卒於家，年五十有一。
　　祖望为学，渊博无涯涘，於书无不贯串。在翰林，与绂共借永乐大典读之，每日各尽二十卷。时开明史馆，复为书六通移之，先论艺文，次论表，次论忠义、隐逸两列传，皆以其言为韪。生平服膺黄宗羲，宗羲表章明季忠节诸人，祖望益广修枌社掌故、桑海遗闻以益之，详尽而核实，可当续史。宗羲宋元学案甫创草藁，祖望博采诸书为之补辑，编成百卷。又七校水经注，三笺困学纪闻，皆足见其汲古之深。又答弟子董秉纯、张炳、蒋学镛、卢镐等所问经史疑义，录为经史问答十卷。仪徵阮元尝谓经学、史才、词科三者得一足传，而祖望兼之。其经史问答，实足以继古贤，启后学，与顾炎武日知录相埒。晚年定文藁，删其十七，为鮚埼亭文集五十卷。
　　弟子同县蒋学镛，字声始。乾隆三十六年举人。从祖望得闻黄、万学派，学镛尤得史学之传。
　　董秉纯，字小钝。乾隆十八年拔贡，补广西那地州州判，升秦安县知县。全祖望文内、外集，均秉纯一手编定。
　　沈彤，字果堂，吴江人。自少力学，以穷经为事。贯串前人之异同，折衷至当。乾隆元年，荐举博学鸿词报罢，与修三礼及一统志。书成，授九品官，以亲老归。
　　彤淹通三礼，以欧阳修有周礼官多田少，禄且不给之疑，后人多沿其说，即有辨者，不过以摄官为词。乃详究周制，撰周官禄田考，以辨正欧说。分官爵数、公田数、禄田数三篇，积算至为精密。其说自郑注、贾疏以后，可云特出。又撰仪礼小疏一卷，取士冠礼、士昏礼、公食大夫礼、丧服、士丧礼为之疏笺，足订旧义之譌。其果堂集十二卷，多订正经学之文，若周官颁田异同说，五沟异同说，井田军赋说，释周官地征等篇，皆援据典核。又撰春秋左氏传小疏，尚书小疏，气穴考略，内经本论。
　　彤性至孝，亲殁，三年中不茹荤，不内寝。居恆每讲求经世之务，所著保甲论，其后吴德旋见之，称为最善云。卒，年六十五。
　　蔡德晋，字仁锡，无锡人。雍正四年举人。乾隆二年，礼部尚书杨名时荐德晋经明行修，授国子监学正，迁工部司务。德晋尝谓横渠以礼教人，最得孔门博约之旨，故其律身甚严。其论三礼，多前人所未发。著礼经本义十七卷，礼传本义二十卷，通礼五十卷。
　　盛世佐，字庸三，秀水人。官贵州龙里知县。撰仪礼集编四十卷，集众解而研辨之，持论谨严。又杨复仪礼图久行於世，然其说本注疏，而时有并注疏之意失之者，一一是正，至於诸家谬误，辨之尤详焉。
　　江永，字慎修，婺源人。为诸生数十年，博通古今，专心十三经注疏，而於三礼功尤深。以硃子晚年治礼，为仪礼经传通解。书未就，黄氏、杨氏相继纂续，亦非完书。乃广摭博讨，大纲细目，一从吉、凶、军、嘉、宾五礼旧次，题曰礼经纲目，凡八十八卷。引据诸书，釐正发明，实足终硃子未竟之绪。尝一至京师，桐城方苞、荆谿吴绂质以礼经疑义，皆大折服。读书好深思，长於比勘，明推步、钟律、声韵。岁实消长，前人多论之者，梅文鼎略举授时，而亦疑之。永为之说，当以恆气为率，随其时之高冲以算定气，而岁实消长勿论，其说至为精当。其论黄锺之宫，据管子、吕氏春秋以正淮南子，其论古韵平、上、去三声，皆当为十三部，入声当为八部，而三代以上之音，始有条不紊。晚年读书有得，随笔撰记。谓周易以反对为次序，卦变当於反对取之。否反为泰，泰反为否，故“小往大来”，“大往小来”，是其例也。凡曰来、曰下、曰反，自反卦之外卦来居内卦也。曰往、曰上、曰进、曰升，自反卦之内卦往居外卦也。又谓兵、农之分，春秋时已然，不起於秦、汉。证以管子、左传，兵常近国都，野处之农固不隶於师旅也。其於经、传稽考精审多类此。
　　所著有周礼疑义举要七卷，礼记训义择言六卷，深衣考误一卷，律吕阐微十卷，律吕新论二卷，春秋地理考实四卷，乡党图考十一卷，读书随笔十二卷，古韵标准四卷，四声切韵表四卷，音学辨微一卷，河洛精蕴九卷，推步法解五卷，七政衍、金水二星发微、冬至权度、恆气注历辨、岁实消长辨、历学补论、中西合法拟草各一卷，近思录集注十四卷，考订硃子世家一卷。乾隆二十七年，卒，年八十二。弟子甚众，而戴震、程瑶田、金榜尤得其传。云、榜自有传。
　　瑶田，字易畴，歙人。读书好深沉之思，学於江氏。乾隆三十五年举人，选授太仓州学正。以身率教，廉洁自持。告归之日，钱大昕、王鸣盛皆赠诗推重，至与平湖陆陇其并称。嘉庆元年，举孝廉方正。同时举者，推钱大昭、江声、陈鱣三人，阮元独谓瑶田足以冠之。平生著述，长於旁搜曲证，不屑依傍传注，所著曰丧服足徵记，宗法小记，沟洫疆里小记，禹贡三江考，九穀考，磬折古义，水地小记，解字小记，声律小记，考工创物小记，释草释蟲小记。年老目盲，犹口授孙辈成琴音记。东原戴氏自谓尚逊其精密。
　　褚寅亮，字搢升，长洲人。乾隆十六年召试举人，授内阁中书，官至刑部员外郎。寅亮少以博雅名，心思精锐，於史书鲁鱼，一见便能订其误谬。中年覃精经术，一以注疏为归。从事礼经几三十年，墨守家法，专主郑学。郑氏周礼、礼记注，妄庸人群起嗤点之，独仪礼为孤学，能发挥者固绝无，而谬加指摘者亦尚少。惟敖继公集说，多巧窜经文，阴就己说。后儒苦经注难读，喜其平易，无疵之者。万斯大、沈彤於郑注亦多所纠駮，至张尔岐、马駉但粗为演绎，其於敖氏之似是而非，均未能正其失也。寅亮著仪礼管见三卷，於敖氏洞见其症结，驱豁其雺雾。
　　时公羊何氏学久无循习者，所谓五始、三科、九旨、七等、六辅、二类之义，不传於世，惟武进庄存与默会其解，而寅亮能阐发之，撰公羊释例三十篇。谓三传惟公羊为汉学，孔子作春秋，本为后王制作，訾议公羊者，实违经旨。又因何劭公言礼有殷制，有时王之制，与周礼不同，作周礼公羊异义二卷，世称为绝业。又长於算术，著句股广问三卷，校正三统术衍刊本误字甚多，其中月相求六扐之数句，六扐当作七扐；推闰馀所在加十得一句，加十当作加七：皆寅亮说也。
　　著有十三经笔记十卷，诸史笔记八卷，诸子笔记二卷，名家文集笔记七卷，藏於家。四十六年，以病告归，主常州龙城书院八年。五十五年，卒，年七十六。
　　卢文弨，字召弓，馀姚人。父存心，乾隆初举博学鸿词科。文弨，乾隆十七年一甲进士，授翰林院编修，上书房行走。历官左春坊左中允、翰林院侍读学士。三十年，充广东乡试正考官。三十一年，提督湖南学政，以条陈学政事宜，部议降三级用。三十三年，乞养归。
　　文弨孝谨笃厚，潜心汉学，与戴震、段玉裁友善。好校书，所校逸周书、孟子音义、荀子、吕氏春秋、贾谊新书、韩诗外传、春秋繁露、方言、白虎通、独断、经典释文诸善本，镂板惠学者。又苦镂板难多，则合经、史、子、集三十八种而名之曰群书拾补。所自著书有抱经堂集三十四卷，仪礼注疏详校十七卷，锺山劄记四卷，龙城劄记三卷，广雅释天以下注二卷，皆使学者諟正积非，蓄疑涣释。其言曰：“唐人之为义疏也，本单行，不与经注合。单行经注，唐以后尚多善本，自宋后附疏於经注，而所附之经注非必孔、贾诸人所据之本也，则两相龃矣。南宋后又附经典释文於注疏间，而陆氏所据之经注，又非孔、贾诸人所据也，则龃更多矣。浅人必比而同之，则彼此互改，多失其真，幸有改之不尽，以滋其龃，启人考核者，故注疏、释文合刻，似便而非古法也。”其特识多类此。
　　文弨历主江、浙各书院讲席，以经术导士，江、浙士子多信从之，学术为之一变。六十年，卒，年七十九。
