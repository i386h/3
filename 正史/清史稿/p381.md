<!-- { "loadSidebar": true } -->
　　金辂，亦驾象一。圆盖方轸，黄饰，衔金圆版四。黄缎垂幨三层。系带四，亦黄缎为之，属于轸。后建大旗，十有二斿，各绣金龙。馀如玉辂之制。按金辂之名，改由大辂。初制，大辂高一丈三尺九寸五分，广八尺二寸五分。辂上平盘，前后车棂并雁翅及四垂如意。滴珠板下二辕，各长二丈二尺九寸有奇，俱硃魨镀金铜龙首尾，鳞叶片装钉。平盘下方箱，四周硃魨匡，前后十二鬲，内青地绘五彩云鹤，左右八鬲，内上青下绿地，绘兽鸟各六。轮二，贯以轴，每轮十八辐輞，皆硃魨，抹金铜鈒花叶片装钉。轮内车心各一，抹金铜鈒莲花瓣轮盘装钉。轴首左右铁插贯之，抹金铜鈒龙顶管心装钉。轴中缠红绒驾辕诸索。辂亭高六尺七寸九分，四柱各长五尺八寸四分。槛座高九寸五分，前后柱戗金云龙文，下山水。门高五尺一寸九分，广二尺四寸九分。左右门各广二尺二寸五分，上四周装雕木沈香色描金香草板十二片。前左右各有鬲二扇，明栨全，皆硃魨，抹金铜鈒花叶片装钉。鬲编黄线绦，后硃魨屏风，屏前上三鬲，雕沈香色描金云龙五。上硃魨板，戗金云龙一。中三鬲，沈香色描金云龙三。下三鬲，描金云板如其数。屏后上三鬲，硃魨戗金龙三。其次戗金云板如其数。中三鬲，硃魨戗金龙四。其次沈香色描金云板如其数。下三鬲，沈香色云板亦如之。俱抹金铜鈒花叶片装钉。亭内黄线绦编硃魨匡，软座黄绒坠座大索四，下垂莲花坠石，上施花毯草席，并大红织金绮褥。硃魨坐椅一，上靠背雕沈香色描金云龙一，下雕云板一，硃魨福寿板一，并衣黄织金椅靠、坐褥、四围椅裙全。周围施黄绫帷幔，或用黄线罗。亭外青绮缘边红帘十扇，各用拽帘黄线绦二，黄铜圈全。辂顶并圆盘高三尺一分，镀金铜蹲龙顶，带仰覆莲座，高一尺二寸九分垂攀顶黄绒索四。盘高二寸，上加硃魨。其下外四面沈香色地，描金云青饰。辂盖亭内贴金斗拱，承硃魨匡宝盖，斗以八顶，黄绮冒之，名曰黄屋。中并四周绣五彩云龙九。天轮三层，硃魨，上安雕木贴金龙耀叶板八十一片。三层间绘五彩云，襯板数亦如之。盘下四周黄铜装钉，上施金黄绮沥水三层，每层摺片八十有一，间绣五彩云龙文。四角垂青绮络带，各绣五彩云升龙三。圆盘四角连辂座板用攀顶黄线圆绦，并贴金木鱼。辂亭前有左右转角阑干二扇，后一字带左右转角阑干一扇，皆硃魨。内嵌雕木贴金龙，间以五彩云。三扇凡十二柱，各柱首雕木贴金蹲龙一，及描金五彩装莲花抱柱。阑内四周施花毯草席。其后树太常旗二，黄云缎为之，皆十有二斿。每斿内外各绣升龙一。硃魨攒竹竿二，左竿旗腰绣日月北斗，竿首用镀金铜龙头。右竿旗腰绣黻字，竿首用镀金铜戟。各缀抹金铜铃二，垂红缨十有二，上施抹金铜宝盖，下垂青线帉。踏梯一，木质硃魨，抹金铜鈒花叶片装钉。行马架二，木质硃魨，抹金铜叶片装钉，上穿黄绒匾绦。黄布面绢里夹幰衣、油绸雨衣各一，红油合扇梯、红油拓叉各一。贴金铜宝瓶，并木雕贴金仰覆莲座，雕花番草贴金象鞍、鞦辔、氈笼各二副。
　　象辂，服马四，骖马六，设游环和铃，圆盖方轸。高一丈一尺三寸，盖高二尺六寸五分，红饰衔象牙圆版四。红缎垂幨三层，系带四，亦红缎为之，属于轸。四柱高六尺四寸九分，相距各五尺八寸。座纵一丈五分，横九尺一寸，环以硃阑。辕三，各长二丈二尺三寸，轸长一丈五分，径九尺一寸。后建大赤，十有二斿，各绣金凤。馀制与玉辂同。按象辂为大马辇之改定。初制，大马辇高一丈二尺五寸九分，广八尺九寸五分。辕二，各长二丈五寸九分。辇上平盘、滴珠板、轮辐、轮輞、车心、轴首及驾辕诸索制，并如大辂。亦无平盘下前后十二鬲及左右八鬲之饰。辇亭高六尺四寸九分，硃魨。四柱长五尺五寸四分。槛座高如辇亭，上四周雕木沈香色描金云板十二片，下亦如之。门高五尺九分，广二尺四寸五分。左右门广较减二寸。前及左右各有鬲二扇，后鬲三扇，明栨全，皆硃魨，抹金铜鈒花叶片装钉。鬲心编黄线绦。亭内软座，上施素毯。馀制与大辂同。辇顶并圆盘高二尺六寸五分，上下皆硃魨。辇盖青饰，铜龙、莲座、宝盖、黄屋诸制悉如大辂。天轮三层亦如之。辇亭前一字阑干一扇，后一字带转角阑干一扇，左右阑干二扇，内嵌绦环板，亦皆硃魨。四扇凡十有二柱，各柱首雕饰同大辂。阑内周布素毯草席，太常旗、踏梯、行马、幰衣、雨衣之类亦如之。惟辂以象驾，辇以马驾，故鞍鞯、鞦辔、铃缨之饰均备焉。
　　木辂，服马二，骖马四，设游环和铃，圆盖方轸。高一丈一尺六寸五分，盖高三尺六寸一分，黑饰衔花梨圆版四。黑缎垂幨三层，系带四，亦黑缎为之，属于轸。四柱高六尺五分，相距各五尺一寸。座纵九尺，横八尺八寸，环以硃阑。辕三，各长二丈一尺。轸长九尺，径八尺八寸，后建大麾，十有二斿，各绣神武，馀俱如玉辂之制。按木辂为香步辇之改制。初制，香步辇高一丈二尺五寸，座高三尺，方广八尺二寸五分。辇座硃魨，四周雕木五彩云浑贴金龙板十二片，间以浑贴金仰覆莲座，下雕木线金五彩云板二十片。座下四辕，中二辕长三丈五尺九寸，左右辕长二丈九尺五寸有奇，皆硃魨，镀金铜龙首尾装钉，攀辕黄线圆绦八。辇亭高六尺五分，四柱各长五尺八寸。槛高二寸五分，亦皆硃魨，上四周雕木沈香色描金香草板十二片，抹金铜辂鈒花叶片装钉。门较大马辇高逾二寸，广与之同。左右门广二尺二寸。前左右各硃魨十字鬲二扇，雕沈香色描金云龙板八片，下云板如其数，俱抹金铜鈒花叶片装钉。亭内布花毯草席，大红织金绮褥，硃魨戗金龙坐椅一。靠背以下诸制与大小马辇并同。辇顶并圆盘高二尺六寸有奇，镀金铜蹲龙顶，馀制同大小马辇。天轮制亦如之。辇亭前左右转角阑干二扇，后一字带左右转角阑干一扇，皆硃魨，嵌雕木贴金龙，间以五彩云。三扇凡十有二柱，各柱首雕饰与大辂同。阑内四周布花毯草席。亭内木雕浑贴金剑山一，硃魨脚踏一，黄缎衣全。踏梯一，木质硃魨，雕贴金行龙五彩云绦环板六片，描金五彩水板十有二片，蹲龙四，皆抹金铜鈒花叶片装钉。其幰衣、雨衣类悉同大小马辇制。
　　革辂，服马一，骖马三，亦设游环和铃，圆盖方轸。高一丈一尺三寸，盖高二尺五寸五分，泥银饰衔圆黄革四。白缎垂幨三层，系带四，亦白缎为之，属于轸。四柱高五尺五寸九分，座纵一丈六尺，横八尺三寸五分，环以硃阑。辕二，各长一丈九尺五分，轸长一丈六寸，径八尺三寸五分。后建大白，十有二斿，各绣金虎，馀制均与玉辂同。按改小马辇为革辂，始于乾隆八年。初制，小马辇视大马辇高广皆减一尺。下二辕长一丈九尺五分。平盘、滴珠板、轮辐、轮輞诸制悉?大马辇同。辇亭高五尺五寸九分，硃魨。四柱长五尺四寸五分。槛高一寸四分，上四周雕沈香色描金云板十二片，下亦如之。门高五尺，广二尺二寸五分。左右门广较减一寸有奇。前左右各有鬲二扇，明栨全，皆硃魨，抹金铜鈒花叶片装钉。鬲心编黄线绦。后硃魨屏风，雕沈香色描金云龙五，及沈香色描金云龙绦环板三，云板数亦如之。周围亦抹金铜鈒花叶片装钉。亭座硃魨板上施素毯草席，红织金绮褥。外红帘四扇，其坐椅靠背以下诸制悉同大马辇。辇顶并圆盘高视大马辇减一寸。上饰镀金铜宝珠顶。莲座、宝盖等饰，及天轮、辇亭前诸制，亦与大马辇同焉。
　　玉辇，木质魨硃，圆盖方座。高一丈一尺一寸，盖高二尺，青饰、衔玉圆版四。冠金圆顶，承以镂金垂云。曲梁四垂，端为金云叶。青缎垂幨二层，周为襞积。系紃四，黄绒为之，属于座隅。四柱高五尺三寸，相距各五尺，绘云龙。门高四尺八寸，冬施青氈门帏，夏易以硃帘，黑缎缘，四面各三。座高二尺四寸，上方七尺六寸，下方七尺七寸，缀版二层，上绘彩云，下绘金云，环以硃阑，高一尺六寸八分，饰间金彩。阑内周布花毯。云龙宝座在中，高一尺三寸。左列铜鼎，右植服剑。辕四，内二辕长三丈八寸五分，外二辕长二丈九尺，金龙首尾衔两端。升用纳陛五级，左右阑皆魨硃，亦饰金彩，舁以三十六人。
　　金辇，圆盖方轸。高一丈五尺，盖高一尺九寸，饰盖用泥金衔金圆版四。冠金圆顶。檐径七尺一寸。黄缎垂幨二层。柱高五尺，相距各四尺九寸。门高四尺七寸五分。冬垂黄氈门帏，夏易以硃帘，黑缎缘，四面各三。座上方七尺三寸，下方七尺五寸，环以硃阑，高一尺三寸。辕四，内二辕长二丈八尺一寸，外二辕长二丈六尺一寸。舁以二十八人。馀如玉辇之制。按乾隆十三年，改凉步辇为金辇。初制，凉步辇高一丈一尺二寸，座高二尺五寸。辇座硃魨，座板并四面硃魨匡，雕木浑贴金云板二十片，上贴金地雕五彩云绦环板十二片，带仰覆莲座。下四辕，中二辕长二丈八尺五寸，左右二辕长较减二尺，皆硃魨，前后俱镀金铜龙首尾装钉，攀辕黄线圆绦八。辇亭高五尺五寸五分，方四尺八寸，硃魨。门高四尺七寸，广二尺二寸。左右门广亦如之。上四周沈香色描金香草板十二片，前左右各有鬲二扇，后鬲三扇，明栨全，皆硃魨，编以黄线绦。辇板上施花毯草席，并红织金绮褥。硃魨戗金云龙坐椅一，坐下四周雕木沈香色描金云，其上靠背雕沈香色描金龙一，并五彩云，下雕贴金云板一片，硃魨福寿板一，并衣。亭内设雕木浑贴金剑山一，脚踏一，黄缎衣全。铜火炉及镀金镶嵌宝石铜炉各一，坐褥、椅裙、帘幔之类，悉与大小马辇同。辇顶高二尺五寸，镀金铜宝珠顶，带仰覆莲座，高一尺三寸二分，垂攀顶黄绒索四。顶硃魨，冒以黄氈，四角如意云并缘绦，亦均黄氈为之。周围施金黄绮沥水二层，每层百二十四摺，绣云龙，间以五彩云文。腰绣行龙十六。或大红罗冒顶，如意云缘绦亦红罗为之。四角镀金铜云四朵。亭内宝盖绣五龙，顶用硃魨木匡，冒以黄绮，谓之黄屋。顶心四周绣云龙各一。辇亭四角至辇座攀顶黄线圆绦四，并贴金木鱼。亭外围红氈面、金黄氈缘绦、绢里氈衣一副。辇亭前左右转角阑干二扇，后一字带转角阑干二扇，皆硃魨，雕木玲珑金地五彩妆云板十六片。四扇凡十二柱，各柱首雕饰同大辂。阑内四周施花毯草席，踏梯一，木质硃魨，贴金五彩云玲珑板六片，描金水板十二片。蹲龙四，皆抹金铜鈒花叶片装钉。又镀金铜钩四，金黄线圆绦，数亦如之。红油高凳四，黄氈輓凳二，金黄布夹幰衣、金黄油绸雨衣各一。
