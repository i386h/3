<!-- { "loadSidebar": true } -->
　　咸丰八年，令僧格林沁在大沽口及双港修筑砲台，设水路木筏，及沿岸营垒，调宣化镇兵会大沽协兵，守护海口砲台。又令史荣椿等由天津赴山海关履勘海防要隘。同治元年，令曾国籓、薛焕等购买外洋兵船巨砲，统以镇将，酌分数艘，驻泊天津海口。九年，山东巡抚丁宝桢以大沽、北塘等处为京师门户，虑直隶兵力不足，调山东旧部十八营，赴直隶边境候调。十年，直隶总督李鸿章增设大沽协海口六营，酌定营制。修筑大沽口南北两岸砲台，与北塘相犄角，调遵化练军千人移驻。十三年，又以北洋海防，仅恃大沽、北塘二海口砲台，后路尚恐单薄，乃就运河北岸，用三合土建筑新城，四围设大小砲台，护以金刚墙，引海河为城濠，屯驻重兵，与大沽防营相应。
　　光绪元年，李鸿章复于大沽、北塘、新城各处，增筑洋式砲台营垒，购置铁甲快船、碰船、水雷船，以备攻守。二年，令总兵周盛传率淮军马步二十馀营，建筑新城砲台。三年，成之。六年，李鸿章以北塘迤东至山海关，延长数百里，调宋庆、郭松林二军，分驻沿海蒲河口、秦皇岛等处，并增建砲台。又以淮、练各军驻天津，防守大沽、北塘各口。以鲍超全军三十营驻昌黎、乐亭，防守大清河、洋河各口。以山海关防军，兼顾金山嘴、秦皇岛、老龙头各处。时曾国荃建议直隶海防，不宜远守营口，宜以重兵守山海关。乃命曾国荃统率安徽、湖北、山西各军赴山海关驻守。八年，李鸿章于大沽、北塘砲台下埋伏水雷，大沽口内设拦河木筏，山海关内外筑三合土大砲台一，土砲台二，濒海营墙，均仿砲台建筑。又宁海城临海受敌，于砲台墙外，悉以沙土掩护。其时大沽南北岸砲台大小共数十座，辅以水雷铁舰，沿岸以陆军驻守。十一年，因京东沿海空虚，调练军各营，移驻灤州、昌黎等处。二十三年，直隶总督王文韶以武毅军训练初成，率前后二军及马队一军，周历山海关沿海一带，以重防务。自欧舰来窥，僧格林沁战败，廷议始专津、沽之防。中日之役，旅顺、威海相继沦陷，而津海未开战事。及拳匪肇衅，联军北犯，沽口砲台，毁于一旦，北洋沿海防务，遂日形懈弛云。
　　山东海岸绵亘，自直隶界屈曲而南以达江苏，其间大小海口二百馀处。东北境之登、莱、青三府，地形突出，三面临海。威海、烟台岛屿环罗，与朝鲜海峡对峙，为幽、蓟屏籓。海禁既开，各国商帆战舰，历重洋而来，至山东成山而折入渤海，以达沽口。故创练海军，以威海、旅顺为根据地。欲守津、沽，先守威、旅。齐、鲁关山，遂与畿疆并重矣。
　　顺治十一年，令苏利为水军都督，驻军碣石，为山东防海之始。乾隆五十五年，以胶州、文登、即墨等营，兼防海口，以总兵驻登州，统水师三营，战船十二艘，修治各海口砲台。道光二十一年，以芝罘岛扼东海之口，拨兵防守。蓬莱、黄县、荣城、宁海、掖县、胶州、即墨所属之十三岛，编练民团，互为防卫。三十年，以濒海之三汛师船，四县水勇，合并防守海口，并扼要安设大砲。咸丰元年，登州总兵陈世忠以海寇夺掠官船，山东水师无多，会闽、粤大号师船，合力截捕。三年，于登、莱、青三府举办联庄团练，给以兵械。八年，饬天津镇总兵赴山东，详勘海丰一带海口。九年，以海丰县之大沽河有防营故址，饬崇恩等拨兵防守。十年，文煜令青州等沿海各城满、绿营兵，勤加训练，分守城官兵之半以守海口。同治九年，丁宝桢以东境海口纷歧，惟有扼要防守。其文登县属之马头石岛，福山县属之烟台，蓬莱县属之庙岛，掖县属之小石岛，为洋船北来所必经，第居险要，共拨兵六千馀人分守。十一年，拨大号兵船一艘，驻泊登州洋面。光绪元年，丁宝桢以山东之东三府，三面环海，外寇随处可登，宜扼要屯守。其要地有三：一、烟台，于通申冈设防营，驻兵三千。烟台山下及八蜡庙、芝罘岛之西，共建浮铁砲台三座。芝罘岛之东，筑沙土曲折砲台一座。一、威海卫，于刘公岛之东口，建浮铁砲台一座，而于岛口内筑沙土曲折砲台，于口外海面密布水雷，其北口内亦建沙土浮铁砲台，可作兵轮船水寨之用。一、登州，于城北建沙土高式砲台，城内建沙土圆式砲台。长山之西，建沙土曲折砲台，与郡城相犄角。砲台用克鲁伯后膛大砲，参用阿姆司脱朗前膛大砲。兵丁用格林砲、克鲁伯四磅砲、亨利马悌尼快枪，请求行阵攻守之法。六年，以新购外洋蚊砲船驻防烟台海面。十二年，许景澄建议山东胶州湾当南北洋之中，东为浮山，西为灵山，口狭而水深，宜规画形势，为新练海军屯港，与旅顺口东西相应。是年，李鸿章于威海卫南北岸筑砲台，布水雷。十七年，于威海黄泥岩增筑新式砲台，又于南岸龙庙嘴砲台外，增筑赵北口砲台。刘公岛新筑地阱砲台，设后膛巨砲于隧道。其西之黄岛，水中之日岛，亦设砲台，与南岸相应。刘公岛又设大铁码头，为海军寄椗上煤之所，防务益周密。
　　东省形势，以威海、胶州为要口，于海军屯泊尤宜。乃甲午一役，威海水陆之防，既毁于日本，而德因教案，曾以大队铁舰夺踞胶州湾，辟商埠，开铁路，浸窥腹地。东省海防，遂无所藉手云。
　　江南海防，自海州南历长江、吴淞江二口，稍折而西，至松江奉贤县境之海湾，南接浙江洋面，其间港口罗列。惟江阴、吴淞二处，一为长江之筦键，一为苏、松之门户，防务尤重。至江阴以上，以江流深广，外海兵舰商船，溯流而上，西达夔、渝，三千里流域，虽皖、赣、楚、蜀各有江防，实以江南当下游之冲。自狼、福山以迄京口、金陵，砲垒防营，星罗棋布。上游防卫，与下游繁简迥殊。而江苏辖境，长江千里，兵舰砲台，无异海防，水陆营汛，亦与海疆联络。故安徽省以上江防，即隶于苏省海防焉。
　　自海州南抵江口，乃昔年黄河入海处，泥沙积久，凝结内海，称五条沙，海潮甚急。海舶北赴燕、齐者，必东行一昼夜以避其沙，故淮、海州郡，得稍宽海防者，以五条沙为之保障也。自狼、福山口南抵吴淞，沙凝潮急，略同北境。惟长江、吴淞二口，水深溜大，巨舰可直驶内江，故海口防务，视海滨倍重。
　　清初平定江南，分八旗劲旅驻京口，以镇海大将军统之，设水师营，造沙唬船以习水战。旋以沙唬船难涉大洋，乃改造鸟船。时郑成功据台湾，以师船进窥江表，由京口薄金陵，梁化凤击败之。顺治十四年，命梁化凤为水军都督，率军万人，驻防崇明、吴淞。以松江府三面临海，设提督，驻重兵。康熙六年，因崇明孤悬大海，严出海之禁。十四年，以提督统八营驻崇明。二十三年，减存四营，列汛六十有八。太仓州为元代海运放洋之口，明代置兵屯守，清初设游击，以刘河营移驻茜泾镇。雍正四年，分设宝山县，列汛五十有七。上海县当黄浦江之冲，原有墩台十七座，康熙二年，以墩台距海较远，乃建外塘斥堠。其南为金山县，踞青浦、南汇之上游，设参将驻守，列汛七十有八。常熟之福山，与隔江之狼山对峙，常熟、昭文濒海之口，为许浦、徐陆泾、白第港，康熙间，设墩堡戍守，列汛二十有四。通州为狼山营汛地，如皋为掘港营汛地，皆近海要区也。其北境之海州，为南北襟要，海口之大者凡九，最北为荻水口，其东北云台山，清初曾徙民内地，阻塞入海之道，康熙二十年复开通，设通海营，列汛五十有五。淮安府昔为淮河入海之处，设庙湾、盐城二营，会哨巡防，列汛四十有二。扬州府北之兴化，南之泰州，为滨海之县，清初设守备，康熙十一年，设游击镇之，列汛凡十。雍正八年，以福山营为江海门户，于江苏镇标四营内分兵船二艘隶之，与狼山营会哨。此清初至雍正年江南之海防也。
　　乾隆至道光，江海清平，防汛率循旧制。及道光中叶，海警骤起，东南戒严。二十一年，以宝山海口为江南要区，屯驻大营，分设游缉之兵。吴淞亦屯兵，增设濠垒。二十二年，令耆英等周历吴淞、狼山、福山、圌山关各处，整顿战船砲械。二十三年，以江阴鹅鼻嘴为由海入江要口，设险守御。又防堵瓜洲及南河、灌河、射阳湖之口。令璧昌等察沿海城邑，联络保障。所用砲位，设局开铸，并造水师舢板船，筑砲台于江岸南北。二十四年，璧昌因狼、福山江面太宽，于刘闻沙、东生洲、顺江洲、沙圩等处，修筑砲堤。水师各营，增大小战船一百三十馀艘，分厂制造。二十七年，李星沅筹防泖湖，贮石沈船，增置木牌，并存储砲位，分布重兵。而其时所筑砲台，实止因土为堤，且器械窳旧，布置多疏，非特不足御欧洲巨舰，咸丰间，粤寇东下，沿江防戍，咸望风奔靡。及湘军底定东南，军势始振。
　　同治元年，谕薛焕等购西洋兵舰，在上海等要口防守。四年，曾国籓于狼山镇标，每营增造大舢板船二十号，仿红单船之式，多设砲位，巡缉内洋。海门设绥海营，置大舢板船二十号，酌设兵轮，分防北岸海汊。七年，更定内洋水师五营，外洋水师六营之制。以兵轮四艘，分隶苏松、狼山、福山三镇总兵，驻防海口。九年，南洋初设兵轮统领，驾驶出洋，周历岛屿。十三年，调陕防武毅军马步二十二营，赴山东、江南沿海適中之地驻防日本。时台湾告警，李宗羲以苏、松之门户，吴淞为要，长江之关键，江阴为先，而镇江府属之焦山、象山，对岸之天都庙，江宁府属之乌龙山，省城外之下关，均为扼要。以大木方石为基，捣三合土，筑砲台砲门，护以铁柱铁板，空其下以藏砲兵。先筑乌龙山砲台十六座，以次江阴、天都庙、象山、焦山、下关各筑明暗砲台，置巨砲。北岸之沙州圩、吴淞口，及江阴北岸之刘闻沙，亦一律增建砲台，以严防务。
