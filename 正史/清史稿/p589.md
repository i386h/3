<!-- { "loadSidebar": true } -->
　　历代诗馀一百二十卷。康熙四十六年，沈辰垣等奉敕撰。绝妙好词笺七卷。查为仁、厉鹗同辑。词综三十四卷。硃彝尊撰。词综补八卷，明词综十二卷。王昶撰。词综补遗二十卷。陶樑撰。选声集三卷。吴绮撰。东日堂词选初集十五卷。佟世南编。历朝名人词选十三卷。夏秉衡撰。词选二卷。张惠言撰。五代词选三卷。成肇麟撰。宋七家词选七卷。戈载撰。词辨二卷，宋四家词选一卷。周济撰。续词选二卷。董毅撰。林下词选十四卷。周铭撰。十六家词三十九卷。孙默撰。今词苑三卷。陈维崧等编。今词选二卷。纳喇成德、顾贞观编。昭代词选三十八卷。蒋重光撰。国朝词综四十八卷。王昶撰。国朝词综补五十八卷。丁绍仪撰。国朝词综续编二十四卷。黄燮清撰。国朝词雅二十四卷。姚阶编。绝妙近词六卷。孙麟趾编。绝妙近词续钞二卷。余集、徐楙同编。诗馀偶钞六卷。王先谦编。燕市联吟集四卷，讨春合唱一卷。袁通编。金陵词钞八卷。秦际唐编。江东词社选一卷。秦耀曾编。广陵唱和词一卷。孙金砺编。高邮耆旧诗馀一卷。王敬之编。粤风续九四卷。吴淇编。闽词钞四卷，本事词二卷，天籁轩词选六卷。叶申芗编。明湖四家词四卷。赵国华编。四明近体乐府十五卷。袁钧编。硖川词钞一卷。曹宗载编。同声集九卷。王鹄编。侯鯖词五卷。边保枢编。箧中词六卷，续四卷。谭献编。词学全书十四卷。查继起编。词学丛书二十三卷。秦恩复编。
　　以上词曲类词选之属
　　花草蒙拾一卷。王士禛撰。词话二卷。毛奇龄撰。词苑丛谈十二卷。徐釚撰。古今词话六卷。沈雄撰。词藻四卷，词统源流一卷，金粟词话一卷。彭孙遹撰。词家辨证一卷。李良年撰。七颂堂词绎一卷。刘体仁撰。词综偶评一卷。许昂霄撰。填词名解四卷。毛先舒撰。远志斋词衷一卷。邹祗谟撰。词林纪事二十二卷。张宗橚编。雨村词话一卷。李调元撰。香研居词麈五卷。方成培撰。莲子居词话四卷。吴衡照撰。听秋声馆词话二十卷。丁绍仪撰。赌釭山庄词话十二卷。谢章铤撰。芬陀利室词话三卷。蒋敦复撰。词谱四十卷。康熙五十四年御定。词律二十卷。万树撰。词律拾遗六卷。徐本立撰。词律校勘记二十卷。杜文澜撰。填词图谱六卷，续集二卷。赖以邠撰。白香词谱一卷。舒梦兰撰。白香词谱笺四卷。谢朝徵撰。天籁轩词谱六卷。叶申芗撰。词韵选集一卷。应扌为谦撰。榕园词韵一卷。吴宁撰。学宋斋词韵一卷。吴烺撰。词韵二卷。仲恆撰。词林正韵三卷。戈载撰。词韵考略一卷。许昂霄撰。碎金词韵四卷。谢元维撰。新声谱一卷。硃和羲撰。
　　以上词曲类词话、词谱、词韵之属
　　曲谱十四卷。康熙五十四年奉敕撰。九宫大成曲谱八十一卷，闰集一卷。庄亲王撰。昭代箫韶二十卷。王廷章等辑。制曲枝言一卷。黄周星撰。南曲入声答问一卷。毛先舒撰。乐府传声二卷。徐大椿撰。一笠庵北词广正谱不分卷。李元玉撰。南词定律十三卷。杨绪等撰。太古传宗二卷。邹金声等撰。曲目表一卷。支丰宜撰。曲海总目一卷。黄文旸撰。雨村曲话二卷。李调元撰。曲话五卷。梁廷枬撰。
　　以上词曲类南北曲之属

　　志一百二十四
　　○交通一
　　有清之世，欧洲诸国以制器相竞致强富，路船邮电，因利乘权。道光朝五口通商，各国踵迹至。中外棣通，外舟侵入我江海置邮通商地。大北、大东两公司海底电线贯太平洋、大西洋而来，亦骈集我海上，骎骎有返客为主之势焉。李鸿章、郭嵩焘诸臣以国权、商务、戎机所关甚钜，抗疏论列。其始也阻于众咻，其继也卒排群议而次第建设之，开我国数千年未有之奇局。于时鸿章总督直隶，领北洋通商大臣，忍诟负重，卒观厥成。长江招商轮船局始于同治十三年。逮光绪三年，有唐山胥各庄铁路之筑。四年，设邮政局。五年，设电线于大沽、北塘海口砲台，西达天津。自时厥后，岁展月拓，分途并进。轮船则有官轮、商轮之别，铁路则有官办、商办之别，电线则有部办、省办之别，邮政则有总局、分局之别。宣统初，邮传部计路之通车者逾万里，线之通电者九万馀里，局之通邮者四千馀处。岁之所入，路约银二千万，电约一千万，邮六百馀万，而岁支外所盈无几，无乃分其利者众欤？昔者车行日不过百里，舟则视风势水流为迟疾，廷寄军书，驿人介马俟，尽日夕行不过六七百里已耳。今则京汉之车，津沪之舟，计程各二三千里而遥，不出三日，邮之附舟车以达者如之。若以电线达者，数万里外瞬息立至。民情虑始难，观成易，故船、电、路皆有商办名。顾言利之臣胥欲笼为国有，以加诸电商者加之川汉自办之路，操之过激，商股抗议者辄罪之。淫刑而逞，以犯众怒，党人乘之，国本遂摇。孔子论治，以书同文、车同轨、行同伦为极盛。清之天下，可谓同文同轨矣，惟行殊焉，而理乱顿异。则知伏羲氏所谓通天下之志者，有形下之器，尤贵有形上之道以维系之，未可重器而遗道也。撰交通志。
　　铁路
　　铁路创始于英吉利，各国踵而行之。同治季年，海防议起，直督李鸿章数为执政者陈铁路之利，不果行。
　　光绪初，英人擅筑上海铁路达吴淞，命鸿章禁止，因偕江督沈葆桢，檄盛宣怀等与英人议，卒以银二十八万两购回，废置不用，识者惜之。
　　三年，有商人筑唐山至胥各庄铁路八犬里，是为中国自筑铁路之始。
　　六年，刘铭传入觐，疏言：“自古敌国外患，未有如今日之多且强也。一国有事，各国环窥，而俄地横亘东、西、北，与我壤界交错，尤为心腹之忧。俄自欧洲起造铁路，渐近浩罕，又将由海参崴开路以达珲春，此时之持满不发者，以铁路未成故也。不出十年，祸且不测。日本一弹丸国耳，师西人之长技，恃有铁路，亦遇事与我为难。舍此不图，自强恐无及矣。自强之道，练兵造器，固宜次第举行。然其机括，则在于急造铁路。铁路之利，于漕务、赈务、商务、矿务、釐捐、行旅者，不可殚述，而于用兵尤不可缓。中国幅员辽阔，北边绵亘万里，毗连俄界；通商各海口，又与各国共之。画疆而守，则防不胜防，驰逐往来，则鞭长莫及。惟铁路一开，则东西南北呼吸相通，视敌所趋，相机策应，虽万里之遥，数日可至，百万之众，一呼而集。且兵合则强，分则弱。以中国十八省计之，兵非不多，饷非不足，然此疆彼界，各具一心，遇有兵端，自顾不暇，徵饷调兵，无力承应。若铁路告成，则声势联络，血脉贯通，裁兵节饷，并成劲旅，防边防海，转运枪砲，朝发夕至，驻防之兵即可为游击之旅，十八省合为一气，一兵可抵十数兵之用。将来兵权饷权，俱在朝廷，内重外轻，不为疆臣所牵制矣。方今国计绌于边防，民生困于釐卡。各国通商，争夺利权，财赋日竭，后患方殷。如有铁路，收费足以养兵，则釐卡可以酌裁，裕国便民，无逾于此。今欲乘时立办，莫如筹借洋债。中国要路有二：南路一由清江经山东，一由汉口经河南，俱达京师；北路由京师东通盛京，西达甘肃。若未能同时并举，可先修清江至京一路，与本年拟修之电线相为表里。”
　　事下直督李鸿章、江督刘坤一议覆。鸿章言：“铁路之设，关于国计、军政、京畿、民生、转运、邮政、矿务、招商、轮船、行旅者，其利甚溥。而借用洋债，外人于铁路把持侵占，与妨害国用诸端，亦不可不防。”坤一以妨兒民生、釐税为言。学士张家骧言兴修铁路有三大弊。复下其疏于鸿章，鸿章力主铭传言。会台官合疏力争，侍讲张楷言九不利，御史洪良品言五害，语尤激切。以廷臣谏止者多，诏罢其议。嗣是无复有言之者矣。
　　十一年，既与法国议和，朝廷念海防不可弛，诏各臣工切筹善后。李鸿章言：“法事起后，借洋债累二千万，十年分起筹还，更无力筹水师之岁需。开源之道，当效西法采煤铁、造铁路、兴商政。矿藏固为美富，铁路实有远利。但招商集股，难遽踊跃，官又无可资助。若轻息假洋款为之，虽各国所恆有，乃群情所骇诧，非圣明主持于上，谁敢破众议以冒不韪？”大学士左宗棠条上七事，一言宜仿造铁路：“外国以经商为本，因商造路，因路治兵，转运灵通，无往不利。其未建以前，阻挠固甚，一经告成，民因而富，国因而强，人物因而倍盛，有利无害，固有明徵。电报、轮船，中国所无，一旦有之，则为不可少之物。倘铁路造成，其利尤溥。清江至通州宜先设立铁路，以通南北之枢，一便于转漕，而商务必有起色；一便于徵调，而额兵即可多裁。且为费仅数百万，由官招商股试办，即可举行，且与地方民生并无妨碍。迨办有成效，再添设分支。至推广西北一路，尤为日后必然之势。”疏下王大臣议，虽善其言而不能用也。是年冬，鸿章复言：“陶城、临清间二百馀里，运道淤垫，请试办铁道，为南北大道枢纽。”上用漕督崧骏等言，格不行。
　　初，法、越事起，以运输不便，军事几败。事平，执政者始知铁路关系军事至要。十三年春，海军衙门王大臣奕枻等言：“铁路之议，历有年所，毁誉纷纭，莫衷一是。自经前岁战事，始悉局外空谈与局中实际，判然两途。臣奕枻总理事务，见闻较切。臣曾纪泽出使八年，亲见西洋各国轮车铁路之益。现公同酌覈，调兵运械，贵在便捷，自当择要而图。据天津司道营员等禀，直隶海岸绵长，防守不易，转运尤艰。请将开平至阎庄商办铁路，南接大沽北岸八十馀里，先行接造，再由大沽至天津百馀里，逐渐兴修。津沽铁路告成，续办开平迤北至山海关，则提督周盛波所部万人，驰骋援应，不啻数万人之用。此项海防要工，集资不易，应以官款兴办，调兵勇协同工作，以期速成。如蒙俞允，即派员督率开平公司经理。”从之。明年，路成。总理衙门奏言：“新造津沽铁路，自天津府城经塘沽、芦台以至阎庄，长一百七十五里，其自阎庄至灤州之唐山，长八十里，为各商旧造铁路。新旧铁路首尾衔接，轮车通行快利，为轮船所不及。通塞之权，操之自我，断无利器假人之虑。由此经营推广，一遇徵兵运械，輓粟飞刍，咄嗟可致；商民贸迁，无远弗届，榛莽之地，可变通衢，洵为今日自强之急务。”
