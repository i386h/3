<!-- { "loadSidebar": true } -->
　　十二月丙午，上诣大高殿祈雪。甲寅，上诣大高殿祈雪。辛酉，上诣天坛祈雪。壬戌，以侍郎陈孚恩前署山东巡抚不收公费，赏一品顶戴，并御书扁额。乙丑，以倭什讷为吉林将军，成刚为礼部尚书，柏葰为左都御史。丙寅，以张祥河为陕西巡抚。是月，赈直隶通州等十四州县灾民。
　　是岁，朝鲜、琉球、暹罗、越南入贡。
　　二十九年春正月癸未，以奕格为乌里雅苏台将军。辛卯，命耆英、季芝昌查阅浙江营伍及仓库。是月，加赈安徽无为等十四州县卫水灾。给湖南澧州等六州县、安徽和州等十三州县水灾口粮。贷江西南昌等十二县、湖南澧州等六州县水灾籽种。
　　二月庚子朔，日食。辛丑，命刘韵珂抚恤台湾北路水灾震灾。丙午，谕李星沅办江苏赈务。辛亥，穆彰阿、潘世恩、陈官俊免上书房总师傅。命祈俊藻、杜受田为上书房总师傅，受田仍授皇四子读。丙辰，四川中瞻对番工布朗结作乱，命琦善剿之。以裕诚兼署四川总督。是月，贷江苏灾区京左等八营一季兵饷。
　　三月庚寅，徐广缙等奏，兵民互相保卫，内河外海，现饬严防，英人进省城一事，万不可行。谕嘉纳之。
　　夏四月壬寅，李星沅病免，以陆建瀛为两江总督，调傅绳勋为江苏巡抚，以费开绶为江西巡抚。丙午，陆建瀛等奏南漕毋庸改折，从之。丁未，徐广缙奏英人罢议进城。封徐广缙子爵、叶名琛男爵，均一等世袭。谕嘉奖粤人深明大义。
　　闰四月辛未，以颜以燠署河东河道总督。癸酉，调赵炳言为湖南巡抚，以罗绕典为湖北巡抚。辛巳，琦善剿中瞻对番，败之。壬午，以德龄为叶尔羌参赞大臣。
　　五月乙巳，移广东澳门税口于黄埔。己酉，云南腾越野夷作乱，林则徐讨平之。己未，山西巡抚王兆琛以受赇褫职逮问，以季芝昌为山西巡抚。是月，贷山东滕县雹灾仓穀。
　　六月丙子，广东阳山、英德等县匪平。己丑，礼部尚书成刚卒。庚寅，调毓书为乌鲁木齐都统，以惟勤为热河都统。
　　秋七月丙申朔，福建闽县匪林仕等作乱，捕诛之。戊戌，协办大学士、吏部尚书陈官俊卒，调贾桢为吏部尚书。以孙瑞珍为礼部尚书，王广廕为左都御史。以冯德馨为湖南巡抚。己亥，命祁俊藻协办大学士。辛亥，命湖南布政使万贡珍赈武陵等县被水灾民。丙辰，王兆琛遣戍新疆。己未，林则徐病免，以程矞采为云贵总督，张日晸为云南巡抚。降侍郎戴熙三品顶戴休致。是月，给江西德化等五县、湖南澧州等九州县卫水灾口粮。蠲缓江苏川沙等二十二县新旧额赋。
　　八月丁丑，陆建瀛奏办赈及水退情形。谕：“臣民之福，即朕之福。”丙戌，召季芝昌来京，以龚裕署山西巡抚。是月，给奉天锦州旗民、江西鄱阳等九县、湖南澧州等十州县卫水灾口粮。
　　九月甲辰，布彦泰病免，以琦善署陕甘总督，裕诚署四川总督。丙午，授颜以燠河东河道总督。戊申，命署吏部右侍郎季芝昌在军机大臣上行走。己酉，授琦善陕甘总督。以徐泽醇为四川总督，陈庆偕为山东巡抚。癸丑，云南保山界外小宇江等处野夷作乱，程矞采剿平之。戊午，命服阕尚书何汝霖仍在军机大臣上行走。是月，给贵州桐梓县水灾口粮，并蠲缓额赋。
　　冬十月庚午，以故朝鲜国王李怳子昪袭爵，命瑞常、和色本往册封。甲申，大学士潘世恩请开缺，命免军机大臣。庚寅，以赓福署热河都统。是月，给湖南澧州等七州县、山西徐沟县被灾口粮。蠲缓直隶蓟州等三十七州县、浙江富阳等二十一县、山西萨拉齐等三县被灾新旧额赋。
　　十一月甲午朔，湖南新宁县匪李沅发作乱，命冯德馨剿之。丙申，太傅、予告大学士阮元卒。甲辰，调龚裕为湖北巡抚，以兆那苏图为山西巡抚。乙巳，阿哥所火。庚戌，台湾嘉义县匪徒吴吮等作乱，捕诛之。是月，赈江西德化等十四县水灾。给齐齐哈尔等六城旗民、浙江仁和等八场灶丁口粮。蠲缓江苏泰州等七十三州县卫、江西德化等二十一县被灾新旧额赋，浙江海沙等十四场灶课。
　　十二月庚午，湖南道州匪黄三等作乱，命裕泰剿之。以扎拉芬泰为塔尔巴哈台参赞大臣。辛未，皇太后不豫，上诣慈宁宫问安，自是每日如之。甲戌，皇太后崩。乙亥，奉安大行皇太后梓宫于慈宁宫。上居倚庐，席地寝苫。诸王大臣请还宫，不允。甲申，移皇太后梓宫于绮春园迎晖殿。自是上居慎德堂苫次。乙酉，李振祜病免，以陈孚恩为刑部尚书。丁亥，湖南新宁贼分窜广西，郑祖琛遣兵防剿。
　　是岁，朝鲜、琉球、越南入贡。
　　三十年春正月甲午朔，日食。丙申，以祁俊藻等查覆陕甘总督布彦泰清查关防不密，下部严议。丁酉，以王大臣再请停止亲送大行皇太后梓宫，谕从之。戊戌，上大行皇太后尊谥曰孝和恭慈康豫安成熙圣睿皇后。庚子，上诣迎晖殿孝和睿皇后梓宫前行大祭礼。甲辰，上诣梓宫前行周月祭礼。乙巳，尊孝和睿皇后陵曰昌西陵。
　　丙午，上不豫。丁未，上疾大渐。召宗人府宗令载铨，御前大臣载垣、端华、僧格林沁，军机大臣穆彰阿、赛尚阿、何汝霖、陈孚恩、季芝昌，总管内务府大臣文庆公启鐍匣，宣示御书“皇四子立为皇太子”。是日，上崩于圆明园慎德堂苫次。硃谕“封皇六子奕为亲王”。
　　四月甲戌，上尊谥曰效天符运立中体正至文圣武智勇仁慈俭勤孝敏成皇帝，庙号宣宗。咸丰二年二月壬子，葬慕陵。
　　论曰：宣宗恭俭之德，宽仁之量，守成之令辟也。远人贸易，构衅兴戎。其视前代戎狄之患，盖不侔矣。当事大臣先之以操切，继之以畏葸，遂遗宵旰之忧。所谓有君而无臣，能将顺而不能匡救。国步之濒，肇端于此。呜呼，悕矣！

　　本纪二十  文宗本纪
　　文宗协天翊运执中垂谟懋德振武圣孝渊恭端仁宽敏显皇帝，讳奕蟭，宣宗第四子也，母孝全成皇后钮祜禄氏，道光十一年六月初九日生。二十六年，用立储家法，书名缄藏。
　　三十年正月丁未，宣宗不豫，宣召大臣示硃笔，立为皇太子。宣宗崩，己未，上即位，颁诏覃恩，以明年为咸丰元年。尊皇贵妃为孝慈皇贵妃。追封兄贝勒奕纬、奕纲、奕绎为郡王。封弟奕恭亲王，奕枻醇郡王，奕硉锺郡王，奕讠惠孚郡王。定缟素百日，素服二十七月。
　　二月戊辰，命左都御史柏葰、内务府大臣基溥营建昌西陵，为孝和皇后山陵。初宣宗遗诏，毋庸升配、升祔。交廷臣议。议上。诏曰：“先帝谦让，所不敢从。曲体先怀，宜定限制。即以三祖五宗为断，嗣后不复举行。”湖南土匪李沅发作乱。诏：“惠亲王系朕之叔，免叩拜礼，示敬长亲亲。”庚辰，敕沿海整顿水师，认真巡缉。壬辰，大理寺卿倭仁应诏陈言，上嘉其直谏。
　　三月癸巳朔，保昌卒，以柏葰为兵部尚书，花沙纳为左都御史。壬寅，通政使罗惇衍应诏陈言，上优诏答之。癸卯，左副都御史文瑞疏陈四事，并录进乾隆元年故大学士孙嘉淦三习一弊疏，礼部侍郎曾国籓疏陈用人三事，均嘉纳之。辛亥，濬江苏白茅河，移建海口石徬于老徬桥。壬戌，礼亲王全龄薨，子世铎袭。
　　夏四月乙丑，俄罗斯请于塔尔巴哈台通商，允之。己巳，内阁学士车克慎疏陈敬天继志、用人行政凡十条，优诏答之。癸酉，户部疏陈整顿财政，胪陈各弊，得旨：实力革除。庚辰，英吉利国船至江苏海口递公文，卻之。乙酉，船至天津。
　　五月丙申，起碇南旋。丁酉，诏曰：“州县亲民之官，责任綦重。近年登进冒滥，流品猥杂，多倚胥吏而朘闾阎，民生何赖焉。督抚大吏其加意考察，荐进廉平，锄斥贪茸，庶民困渐苏，以副朕望。”获湖南逆首李沅发，解京诛之。诏郑祖琛“广西会匪四起，应时捕剿，疏报勿得讳饰。”辛亥，改山东登州镇为水师总兵，兼辖陆路。癸丑，诏东南两河勘筹民堰。甲寅，以固庆为吉林将军。
　　六月癸亥，永定河溢。大学士潘世恩致仕，食全俸。以祁俊藻为大学士，杜受田协办大学士，孙瑞珍为户部尚书，王广廕为兵部尚书，季芝昌为左都御史。甲戌，除甘肃民、番升科畸零地银。甲申，敕督抚举劾属员，胪列事实，勿以空言。是月，广东花县人洪秀全在广西桂平县金田起事。
　　秋七月辛卯，敕沿海督抚筹防海口。丙辰，尚书文庆坐延请妖人薛执中治病，免。
　　八月丁卯，洪秀全窜修仁、荔浦，敕郑祖琛剿之。调向荣为广西提督剿贼。甲申，诏曰：“各省纠众滋事，重案层见叠出，该地方官所司何事？即如河南捻匪结党成群，甚至扰及邻省，横行劫掠，自应合力捕治，净绝根株。若封疆大吏玩纵于前，复讳饰于后，以致酿成钜患，朕必将该督抚从重治罪。凛之！”
　　九月丙申，以广西贼势蔓延，调湖南、云南、贵州兵各二千赴剿，并劝谕绅民举办团练。辛丑，命林则徐为钦差大臣，剿贼广西。甲辰，以广东游匪滋事，命徐广缙剿之。丙午，大行梓宫发引。辛亥，暂安宣宗成皇帝于隆恩殿。
　　冬十月壬午，以弥缝酿患，夺郑祖琛职，林则徐署广西巡抚。甲子，永定河漫口合龙。丙戌，诏曰：“大学士穆彰阿柔佞窃位，倾排异己，沮格戎机，罔恤国是，即行褫职。协办大学士耆英无耻无能，降员外郎。颁示中外。”以赛尚阿协办大学士。
　　十一月戊戌，以奕山为伊犁将军。庚子，钦差大臣林则徐道卒，以周天爵署广西巡抚，命前两江总督李星沅为钦差大臣，赴广西剿贼。乙巳，敕各省籓库积存杂款，拨充军需，暂缓开捐。刘韵珂免，以裕泰为闽浙总督，程矞采为湖广总督，吴文镕为云贵总督。获广西匪首锺亚春，诛之。
　　十二月己巳，孝德皇后册谥礼成，追封后父富泰为三等公。敕奕山酌定俄罗斯通商条例以闻。庚午，敕江苏四府漕粮暂行海运。甲戌，向荣剿贼横州，败之。己卯，恤广西阵亡副将伊克坦布等世职。丙戌，祫祭太庙。
　　是岁，免直隶、浙江、湖南等省六十七州县灾赋有差。朝鲜、琉球入贡。
　　咸丰元年辛亥春正月戊子朔，御太和殿受朝贺。诏直省查明道光三十年以前正耗钱粮实欠在民者，开单请旨。命赛尚阿为大学士。壬寅，上谒慕陵，行周年大祭礼。庚戌，还京。辛亥，诏翰、詹诸臣分撰讲义进呈。给事中苏廷魁疏请推诚任贤，慎始图终。上嘉纳之。
