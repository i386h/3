<!-- { "loadSidebar": true } -->
　　吴三桂反，十三年，起国祚江西提督，驻九江。三桂兵入江西境，命移驻南昌。耿精忠应三桂，亦遣兵犯江西，陷广信、建昌。国祚与将军希尔根、哈尔哈齐督兵赴援，精忠将易明自建昌以万馀人迎战。师分道纵击，破贼，逐北七十馀里，克抚州。明复以万馀人来攻，国祚与前锋统领沙纳哈、署护军统领瓦岱等奋击破之，斩四千馀级。十四年，大将军安亲王岳乐请以国祚随征，报可。十五年，师进攻长沙，三桂兵来犯，国祚击之败走。寻命移驻茶陵。十八年，长沙下，从安亲王攻宝庆。世璠将吴国贵据武冈，国祚与建义将军林兴珠督兵力战，砲殪国贵，克武冈。国祚以创发乞休。二十七年，卒，年八十，赐祭葬，谥敏壮。子月袭职，自广东驻防协领累迁至正红旗汉军都统。
　　许贞，字荩臣，福建海澄人。初为郑氏将。康熙三年，率所部至漳州降，授左都督，驻九江。寻移赣县，以荒地畀降兵屯垦，号“屯垦都督”。
　　十三年，耿精忠反，遣其将贾振鲁、曾若千犯赣州，陷石城，围宁都。广信、建昌诸山寇应之，州县多残破。贞选所部得健卒四百，会游击周球赴援，败贼於黄地，斩级千馀，获甲帜、砲械无算，遂解宁都围，复石城。未几，贼犯兴国，贞驰剿，多斩获。进攻雩都、瑞金，战天华山、李芬江、长乐里，屡破贼，克桥头、五仙、白奇、田产、江头、上龙、宝石诸寨，降贼万馀，出难民三万有奇。巡抚白色纯上其功，诏嘉许，加太子少保。总督董卫国请增置抚建广总兵驻建昌，即以命贞。贞督兵复宜黄、崇仁、乐安诸县。精忠使诱贞，贞不发书，械其使以闻，予世职拖沙喇哈番。
　　时大将军安亲王岳乐驻建昌，精忠遣其将耿继善、杨玉太、李懋珠等分屯城外麻姑、二圣诸山，岳乐忧之，贞曰：“贼虽多，易与，请先破一砦。”即夕驰攻萧家坪，破一砦。岳乐乃督兵自吉安进攻长沙，留满洲兵五百俾贞守建昌。贞所部仅二千，贼诇守兵寡，攻城，分屯城东南从姑山，贞自将锐卒攻之，直上破垒，贼引卻。麻姑山最峻，贼数万人屯其上，环山立寨。贞休兵数月，时就山麓操演，贼易之，不为备。十五年，春水发，溪涧皆可舟，贼寨隔水为浮桥相属。贞复引兵操山麓，出不意，督兵直上突贼垒，别将舟载薪焚浮桥，一日破六十馀砦，斩其将揭重信等，其众歼焉。
　　继善屯二圣山，馀众分屯沙坪、红门、梓木岭。贞复休兵数月，当暑，督兵出攻，肉薄，陟崖，大破贼。继善弃砦走入杉关，师从之，进克金谿、南丰。复进克广昌，攻泸溪。泸溪在万山中，精忠将杨益茂、林镇等以四万人守隘，为之栅。贞督兵陟岭，援栅以上，焚其垒，遂克泸溪。懋珠寇南丰，贞赴援，击贼杨梅岩，斩其将王大耀等，进克新城。十六年，懋珠、玉太走入乐安，副都统尼满、提督赵赖与贞会师进攻。贞出西路，击贼白石岭，复乐安。玉太以六千人来降。韩大任自吉安走入乐安，贞督兵击之，遇於跌水岭。一日与八战，走宁都，立木城都湖堑而守。围之两月，大任出走，败之永丰，又败之黄塘老虎峒，众死亡略尽；走福建，诣康亲王军前降。
　　十七年，逐贼广昌，破藤吊、枫树二寨。二寨地绝峻，贞驻师永安山与相对，发火器遥击，焚其寨，乃破之。叙功，进世职拜他喇布勒哈番，擢抚建广饶吉南六府提督。广信土贼江机、杨一豹以数万人屯江浒山，倚险立木城，四出剽掠。贞与总督董卫国分兵进攻，迭克要隘。贼退入鸡公山、猴子岭，复袭破之，斩万六千馀级。一豹走洪山。十八年，贞复督兵自弋阳双港进攻，屡挫贼，斩一豹弟一虎及其众二千四百有奇。机、一豹俱窜走。命贞提督江西全省军务。十九年，逐贼入江浒山，贞诇贼谋夜劫营，令筑垒，兵露刃立垣下，别将伏林中。贼至，见垣内刃如林，惊走，伏发，大破之。一豹、机亦走福建降。
　　二十一年，自陈乞罢，诏慰留。寻调广东提督，朝京师，上褒劳备至，加拖沙喇哈番。贞莅粤十四年，造哨船，设塘汛，昼夜巡逻，盗贼屏迹。三十四年，卒，赠少傅，赐祭葬。
　　贞和易，谦抑不伐。驭军严整，戒所部毋淫掠。收城邑，他将议攻山砦，贞曰：“寇乱方烈，民结寨自保，非尽盗也。”止勿攻，全活甚众。江西民甚德之。
　　周球，字季珍，江南来安人。顺治十二年武进士，授广州卫守备，署南赣营都司，管游击事。石城陷，总兵刘进宝遣球赴援，与贞合兵击贼宁都。民避乱红石崖洞，贼积薪洞口，将举火焚之。球兵至，贼走，民以得全。既克石城，复与贞援兴国，球破南安土寇，克崇义、上犹境中诸寨，除游击。复与游击李天柱援会昌，破贼。康熙十四年，叛将陈升引精忠将郭应辅等陷龙泉，球与天柱破黄土关，克龙泉。逐贼，升自林中出诱战，伏起，球督兵奋击，大破之。攻左安口，陟自险径，砲殪升。十五年，赣州增城守兵，球授参将，管副将事。被巡抚佟国正檄援信丰，破黄士标、王割耳等。十六年，援会昌，战五里排。语详国正传。叙功，加都督佥事。复从贞击破韩大任。大任既降，球与游击唐光耀督护降卒至福州。复被大将军简亲王喇布檄，以二千人从征湖南，守安仁，援永兴，立营鸡公山，屡破贼，加右都督。十八年，擢太原总兵，进左都督。调汉中，再调真定。二十二年，卒，赠太子少保，赐祭葬。
　　徐治都，汉军正白旗人。父大贵，事太宗，援牛录额真，兼工部理事官。师攻锦州，战松山、杏山，克塔山，取中后所、前屯卫，皆在行间。顺治间，从征太原，自河南徇江南。累迁刑部侍郎，兼梅勒额真。驻防杭州，领左翼。徇福建，攻海澄，还定舟山。累功，授世职三等阿思哈尼哈番，加太子少保。卒，谥勤果，赐祭葬。
　　治都，初授佐领，兼参领。康熙七年，擢直隶天津总兵。八年，调湖广夷陵。吴三桂反，十三年，陷沅州，治都率师赴援。时四川文武吏附三桂，叛将杨来嘉、刘之复应之。治都妻许闻邻境兵民皆从逆，权以治都令约束将弁，抚慰士卒，并脱簪珥劳军。会上命治都还守夷陵，来嘉、之复以舟师来攻。治都督兵水陆防御，击卻之。来嘉据南漳，分路出犯，治都与襄阳总兵刘成龙会师合击，所斩杀过半。叙功，加左都督。十五年，来嘉复以舟师来攻，治都循江堵截。总兵廨濒江，寇舟逼廨，妻许督兵与战，中砲死。总督蔡毓荣、提督桑额疏闻，具述治都忠奋不顾家状。十八年，擢提督，以胡世英代为总兵。
　　贼将王凤岐据巫山，上命治都戒备。治都练水师，修五板船百，令世英领之；而与成龙督兵出归州、兴山、巴东，扼形势，相机进剿。十九年，师次巫山，来嘉、凤岐以万馀人拒守。师夺隘，贼突出，治都挥刃力战，来嘉弃马越山走，擒凤岐，斩三千馀级，克巫山。进向夔州，夔州贼将刘之卫、瞿洪升以城降。叛将谭弘遣其子天秘、族人地晋、地升诣军前请降，缴敕印。上命治都还守夷陵。弘复叛，陷泸、叙二州。治都与镇安将军噶尔汉督兵溯江上，分军为三队击贼，进克下关城。二十年，进向云阳，屡败贼。时弘已死，天秘走万县。治都复进复梁山、忠州。叙功，进四级。
　　二十七年，湖广督标裁兵夏逢龙作乱，据武昌。治都督兵赴剿，至应城，与贼遇，力战卻之。遂驻师应城。贼万馀环攻，治都分兵内外夹击，贼大溃，奔德安。逢龙乘北风联巨舰二十顺流下，见治都水师严整，不敢攻，乃登龙川矶攻陆师。治都督兵迎击，昼夜鏖战，斩杀殆尽。逢龙合馀众泊鲤鱼潦，治都令诸将郑兴、杨明锦防贼登陆，而自将水师循江发火器焚贼舟。逢龙再攻陆师，复战卻之，斩七百馀级，馀多赴水死。其将胡耀乾等以武昌降，逢龙走黄州。振武将军瓦岱督八旗兵至，黄冈诸生宜畏生擒逢龙以献，磔於市，乱乃定。捷闻，赐孔雀翎，予世职拖沙喇哈番。
　　治都师未还，桃源土寇万人杰为乱，治都妻孔督兵剿平之。三十二年，朝京师，赉御用冠服。三十三年，诏嘉治都功，用孙思克、施琅例授镇平将军，仍领提督事。三十六年，卒，赠太子少保，谥襄毅，赐祭葬。
　　治都在湖广十八年，整饬军纪，民感其惠，为立祠以祀。
　　胡世英，字汝迪，安徽歙县人。初从福建总督李率泰军。累功至参将。康熙元年，迁湖广督标中军副将。十二年，擢副总兵，守荆州。吴三桂反，总督蔡毓荣檄为中军。十四年，大将军顺承郡王勒尔锦自荆州渡江击三桂，世英以四百人为前锋。师集围合，贼援至，冲我师，断为二。世英张左右翼略阵，度师已毕济，乃分骑队逆战，人持二炬，贼惊不敢逼，徐引还。十六年，常、澧诸郡饥，三桂将吴应麒屯岳州，粜仓穀以为利。世英密令人市焉，白勒尔锦乘贼饥督兵水陆并进。世英为前锋，棹小舟直抵巴陵，溯风而战，偪岸且近。世英呼而登曰：“得城陵矶矣！”师毕登，破贼垒。十八年，应麒走，城民迎师入。勒尔锦请设随征四镇，世英授后路总兵，寻调夷陵。十九年，从治都克巫山，擒凤岐，进取重庆。以病还夷陵，未几卒。
　　唐希顺，甘肃武威人。自行伍补凉州镇标把总。康熙十三年，王辅臣叛，希顺从总兵孙思克进剿河东，转战有功。十五年，从围平凉，破贼虎山墩，希顺奋勇争先，手足被伤。叙功，予参将衔，管提标千总。寻迁守备，偕参将康调元攻复阶州、文县。
　　十九年，勇略将军赵良栋征四川，调希顺从军，迁四川川北镇标游击。时吴世璠将胡国柱等踞关山大象岭，良栋军由雅州进剿，复荣经。贼退入箐口驿，分兵扼周公桥、黄泥铺诸隘，结五营守险。希顺从总兵李芳述及调元等进攻土地桥，连破其垒。抵桥口，选步兵千，由间道穿山箐，自山顶下攻。会桥口兵夹击，贼溃遁。乘夜追袭，次日，复败贼於黎州，克其城，追至大渡河，夺渡口三，遂复建昌。其冬，从良栋自金沙江下云南，败贼於玉皇阁、三市街。二十二年，叙功，予左都督衔。累迁台湾水师副将。三十二年，擢贵州威宁镇总兵。
　　三十五年，圣祖亲征噶尔丹，命希顺隶西路进剿。自贵州率亲丁百，驰抵宁夏。大军已出塞，希顺兼程进，与孙思克军会，破噶尔丹於昭莫多。叙功，予世职拖沙喇哈番，擢四川提督。疏言：“川省幅员辽阔，蛮、苗杂处，水陆交错。提标三营，请视各省提标例，营设兵八百。川省额兵三万六千，臣清釐积弊，兵额充足。即於原额内酌量营汛缓急抽调。提标兵虽他移，饷仍其旧。标下将备等官，材技优长，弓马嫺熟，又谙蜀中地利。请如松潘、叠溪等营保题事例，择员题补。”允之。
