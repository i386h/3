<!-- { "loadSidebar": true } -->
　　宋春华，字实菴，陕西三原人。光绪十二年武进士，授蓝翎侍卫。出为天津镇标右营守备，与士卒共甘苦，所部为天津绿营冠。联军内犯，总督裕禄檄春华守城南门。城东南制造军械所不守，春华集其众曰：“军械所存亡，天津生死系之。不夺归不可，胆勇者盍随吾出城！”皆应曰：“诺！”率百馀人夜半潜出，及库垣，春华先登，众随之。枪中春华左股，众欲退，春华负创大呼曰：“今夕之事，有进无退！”众争夺敌，死伤甚众，卒以守坚，退归城。已而敌兵日集，守土官多弃城走，春华慨语其妻陈曰：“城孤兵单，终恐不守。汝当以吾子出求生，吾誓与城存亡矣！”语毕，登陴督战不少息。城既陷，身被数伤，犹死守不退。或劝少避，春华曰：“城不守，死自吾分。汝曹各有父母妻子，归可也，俱死无益！”众感其义，无退者。敌毕登城，乃仰天叹曰：“吾志不遂，负国恩矣！然自接战以来，杀敌过当，今日之死，亦无所恨。”以首触陴，脑出，死，年三十五。
　　马福禄，字寿三，甘肃河州人。光绪六年武进士，用卫守备，归河南镇标，以终养告归。二十年，循化撒拉回族以争教叛，固原提督雷正绾檄福禄往崔家峡、樊家峡协防，战辄胜。河、湟回匪继起，复助官兵获大捷。累功至记名总兵。
　　二十一年，河州诸回变，福禄本回教，回以福禄助官军，欲加害。福禄在城，人亦以回教为疑，独正绾信之。时河州镇总兵汤彦和远驻起乍堡，命福禄率骑兵迎入河州城镇之，彦和犹豫不果行，叛回周七十乃纠众据山巅下击。福禄战二日，以失地利无功。彦和复潜走，军无统帅，贼益蹙之。福禄乃突围出南番境，至兰州乞师。沿路拔出难民数千，难民德之，状总督杨昌濬，昌濬以福禄孚众望，乃檄与兰州道黄云由北路援河州。时喀什噶尔提督董福祥奉旨赴甘肃协剿，由狄道进兵。福禄率师至莲花渡，与贼隔岸相持，为福祥军犄角，卒解河州围。时韩文秀亦作乱，河湟提督李培荣、总兵牛师韩军失利，陕西巡抚魏光焘与福祥会白塔寺，议进兵。福禄入谒，陈乱事颠末，及前后战状，福祥奇之，檄剿叛回冶主麻於米拉沟。剿未尽，马营土豪马采哥应之，福祥部将石尧臣等告败，福禄复分道往援，首先陷阵，斩采哥，聚而歼之。冶主麻收馀烬由黑山趋米拉，复还兵破之，斩无算，用是有骁将名。
　　拳匪倡乱，福祥奉旨入都，檄福禄统马步七营、旗防山海关，寻移永平府，福祥入卫京师，檄随行。五月，各国联军躏杨村而西，偕汉中镇总兵姚旺等赴黄村御之。抵廊坊，两军相接，乃令骑兵下设七覆，步兵张两翼，敌近始发枪，倒者如仆墙。敌弹落如雨，骑兵以散处少伤，两翼左右复包抄其后，短兵相接，敌不支，遽卻，为庚子之役第一恶战。六月，福祥檄令攻使馆，中弹殁於阵，犹子耀图、兆图亦死，同殉者百馀人。
　　杨福同，直隶清苑人。同治七年，投军，累擢游击，从讨朝阳教匪。嗣以副将驻营大名，专力缉捕，以功记名总兵，分统练军左翼马队，兼统天津马步队各营。近畿拳匪蜂起，淶水尤甚，总督裕禄檄福同率队往。至史家庄，伏匪邀击，力御之，擒数人。次日，又败匪於石亭镇，擒首要梁修。福同不忍多诛，令限日解散，留马队三十人镇之。无何，匪以千馀众攻留队，福同率步兵数十驰援。将及石亭，群匪自沟中突出，白刃交下，创甚，犹格杀数人，力尽死之。从弁孙裕清、卢兴璠俱力战死，赐恤如例。
　　吴德潚，字筱村，四川达县人。性至孝。博极群书，以进士用知县。庚子年，任浙江，西安、北京拳乱起，江山县土匪以仇教为名，连陷江山、常山，县人咸欲应之，德潚谓北事未定，洋人必不宜歼。有罗楠者，素健讼，德潚尝严惩之，久含恨。结都司周之德，挟众指德潚袒洋教，劫德潚缚道署辕门，尽镊须发，以利刃攒刺，洞腹死，德潚骂不绝口。子仲韬驰哭尸下，又杀之，并入县署杀全家四十馀口。事定，恤如例。
　　成肇麟，江苏华亭人。父孺，诸生，列儒林传。肇麟由举人官直隶知县，迁直隶州知州，署沧州静海，补灵寿，所至有绩。光绪二十七年，京师和议梗，联军西上，覃及邑境，责供牲畜糗粮甚厉，肇麟壹弗应。俄而布政使廷雍檄至，令迎犒，肇麟自念：“不迎犒，无以全民命；迎犒，则以中国臣子助攻君父；事处两难，守土之义无可避，惟有一死耳！”乃缮遗牒遣人间道达府，媵之以诗曰：“屈体全民命，捐躯表素怀。”李鸿章状死事以上，谓其能伸大义，降敕褒嘉，赠太仆寺卿，谥恭恪，予世职。明年，允直督请，建直隶省城专祠。

　　列传二百八十三  忠义十
　　刘锡祺阮荣发  程彬  桂廕存厚  荣濬  锡桢等  张景良倭和布
　　周飞鹏  松兴松俊等  宗室德祜彭毓嵩  杨调元杨宜瀚陈问绅
　　德锐  皮润璞  荣麟等  张毅  喜明阿尔精额  斌恆等  谭振德熊国斌
　　陈政诗陆叙钊  齐世名等  罗长崟曹铭  章庆  徐昭益  曹彬孙汪承第
　　吴以刚  陶家琦等  奎荣  王毓江刘骏堂  锺麟  何永清  沈瀛申锡绶等
　　世增石家铭  琦璘  毛汝霖  胡国瑞  张舜琴  锺麟同范锺岳等孔繁琴
　　王振畿  张嘉钰  陈兆棠冯汝桢  何承珍  白如镜何培清黄兆熊
　　张德润  张振德舒志  来秀刘念慈  李秉钧  王荣绶  定煊长瑞
　　巴扬阿等  王有宏何师程  黄凯臣  戚从云  盛成哈郎阿南山  培秀等
　　桂城延浩  文蔚  佘世宽等  高谦  黄为熊文海  赵翰阶  贵林量海等
　　额特精额文荣等  玉润  劳谦光吉升  张程九  王文域谭凤亭等
　　张传楷孙文楷  王乘龙  赵彝鼎  施伟  李泽霖  胡穆林  更夫某
　　梁济  简纯泽  王国维
　　刘锡祺，字佩之，直隶天津人。毕业将弁学堂。第八镇成立，为正参谋官。光绪二十二年，南、北陆军於河间会操，筹度有劳，加正参领衔。
　　宣统三年夏秋间，革命党人之在武汉者数被破获，总督瑞澂恣意捕杀，人人危惧。八月十九日，武昌变作，始仅工程营数十人，他军无应者。瑞澂遽逃兵监，省垣无主。於是各营皆起，拥立都督黎元洪，称军政府，独立。锡祺时方赴沙市，以二十六日回武昌，各营争往迎谒，趣入见元洪，锡祺正色曰：“国家岁糜巨帑练兵，原期君等为国干城，以御外侮。奈何一旦为人煽惑，遽尔发难乎？祸机一动，将无已时！吾不能为君等所为。”众闻之譁怒，即於坐中击杀之。事闻，照协都统例从优赐恤。
　　发难时，督队官阮荣发出阻，众遽击毙之。荣发邑里未详。
　　程彬，字筱竹，江西乐安人。时署鲇鱼司巡检。署在省城南，十九夜见城外火起，彬驰往救护，至望山门外正街，突遇陆军砲队入城，皆袖缠白布，彬大骇，厉声问曰：“汝等反耶！此何为者？”众举枪拟之，彬益前致诘，遂遇害。以一巡检犯难而死，人皆哀而壮之。
　　桂廕，字辑五，姓嵩佳氏，满洲镶蓝旗文生。由刑部郎中、军机章京外擢施南府知府，调安陆，以治堤尽力名。安陆为襄樊门户，府城故无兵。武昌变闻，图守计，并牒道请兵，已而旁郡德安、荆州皆陷。十月初五日，郧阳兵骤变，围府署，劫印信。桂廕携妻富察氏趋入文庙，夫妇同缢崇圣殿中，死，衣带中书有“虚生一世，不能报国安民”数语。临殉难时，顾谓仆曰：“葬我必北面！”官绅流涕敛之，葬城内阳春台侧。
　　存厚，字宽甫，正白旗监生。由内务府郎中选宜昌府，调办襄阳榷局。宣统三年十月，郡中党人应武昌，存厚挥家人出避，曰：“吾嗣不绝，死无憾！”局丁旋絷存厚，拥至北门校场戕之，幼子被搜获，惊死。
　　荣濬，字心川，荆州驻防，蒙古镶蓝旗人。光绪三十年进士，用知县，发湖北，补天门县。操行不苟。变作后，荆防旗人有自武昌脱归者，道天门，语状，且为荣濬危。荣濬以死自誓，集绅耆、练民团为保卫计。无何，党众来攻，遂被害。记名骁骑校炳安同死，仆成松亦殉焉。
　　同时殉国难者，为候补县丞锡桢，姓汪氏，汉军人。充沙市警察官，尽室被歼。簰洲司巡检方祖桢，安徽桐城人。鄂军头目将入湘，道簰洲，土豪某夙衔祖桢，嗾人杀之江岸石花街。巡检王萃奎，江西丰城人。佐穀城县，治盗有声。襄阳既变，属邑响应，盗渠絷萃奎及一子、一孙杀之。蕲州吏目骆兆纶，字文卿，湖南江华人。乱作，知州亡去，州人以纶习吏事，遮留之。纶请送母至汉口乃还，至治所，以全省皆陷，事无可为，愤绝投河死。又襄阳府某县典史，当变作时，晨起跽廨门外，过者叩头要入，得负贩者十八人。出银币二百枚分遗之，曰：“平生所积止此！城破义不得活，请助我杀敌。”众感其义，各携肩舆长木及负担之具，噪而出。变军方踞府署，出不意击死者数人，俄而排枪起，某与十八人者皆死。候补知府张曾畴，字望屺，江苏无锡人。以书迹似总督张之洞，为之洞所赏，充文案有年，榷汉阳车站货捐。战事起，避上海，仇者诬为挟赀遁，胁还汉口，会计出入悉符合，得还。党人適同舟，面辱之，捽其冠，遽投江死。候补知县联森，字植三，蒙古镶红旗人，隶荆州驻防。光绪八年举人，挑知县，发广东，改湖北。屡榷釐捐，能恤商。九月，道出汉阳，变兵争索金，慷慨大骂，遇害。子宝焯、兄子宝明从死。
　　张景良，湖北人。将弁学堂毕业生。游学日本归，充湖北新军标统。武昌既拥立都督，景良慷慨说之曰：“朝廷已宣布立宪，不宜更言革命。公受知遇久，诸将惟公命是听，盍三思之？”变军怒，拘景良署中。时清兵攻汉阳，景良阳请赴前敌，以妻子为质，乃委充司令官。九月初六日之战，清兵卻，景良率砲队出，临发，砲予弹一枚，枪予弹一排，甫战弹罄，景良遽大声促军退，众不知所为，遂大溃，死者枕藉，清兵得进屯大智门。后廉其故，杀景良，临刑夷然，仰天大言曰：“某今日乃不负大清矣！”
