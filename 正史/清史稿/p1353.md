<!-- { "loadSidebar": true } -->
　　十二年，甘肃新疆巡抚刘锦棠以古城属汉三塘驿，来往商贾，时有劫案，咨科布多大臣饬属缉匪沙克都林扎布。因奏：“汉三塘驿与科城所属土尔扈特、扎哈沁等旗地界毗连，万里沙漠，四通八达，更兼白塔山商贾由此经过，屡被劫掠，又北八站一带抢台劫站之案，亦层见迭出。请将扎哈沁旗内拣派驻察罕淖尔官兵移驻鄂隆布拉克台，保安商民，搜捕盗匪。”允之。
　　二十六年，拳匪事起，边戍戒严，参赞大臣瑞洵檄是部信勇公策林多尔济、总管三保、额鲁特总管喇嘛札布、明阿特总管达什哲克博举办团防，保护俄商货物，用弭边衅。二十九年闰五月，一再请奖。奏入，予策林多尔济贝子衔，三保等均二品顶戴。三十一年五月，瑞洵奏：“科布多所辖扎哈沁应用之五台，尤为大雪封坝。复赴阿尔泰必由之路，信使络绎，地当其冲。扎哈沁共二旗，最为瘠苦，公一旗户口甚稀。帮办大臣英秀由哈巴河回科布多，臣赴新疆督办收抚，信勇公策林多尔济调集乌拉，奔走恐后，保其子台吉棍布瓦齐尔，请赏二品顶戴。”允之。宣统三年，参赞大臣溥奏赈扎哈沁灾，公旗贫民三百五十六丁口，总管旗贫民一千有一十一丁口，将赏银五千两分别重轻散放。下所司。
　　额鲁特、明阿特亦与是部同隶科布多。额鲁特本台吉达木拜属。达木拜有罪削爵，以其众属科布多，游牧在新和硕特之西。明阿特本出乌梁海，复为扎萨克图汗部中左翼左左旗之属，乾隆三十年撤出。设一旗属科布多，游牧在阿尔泰乌梁海之西。乾隆五十七年，设额鲁特、明阿特总管各一，参领以下有差。同治十年，以防守科城及供大兵西进劳，额鲁特、明阿特总管与扎哈沁信勇公及总管均予奖。两旗皆无扎萨克，论者谓此蒙部之同於郡县者也。
　　旧土尔扈特，始祖元臣翁罕，姓不著。七传至贝果鄂尔勒克，子四，长珠勒扎幹鄂尔勒克，生子一，曰和鄂尔勒克，居於雅尔之额什尔努拉地。初卫拉特诸酋以伊犁为会宗地，各统所部不相属。准噶尔部酋巴图尔珲台吉者，游牧阿尔台，恃其强，欲役属诸卫拉特。和鄂尔勒克恶之，挈族走俄罗斯，牧额济勒河，俄罗斯因称为己属。
　　顺治十二、三、四年，和鄂尔勒克子书库尔岱青、伊勒登诺颜、罗卜藏诺颜相继遣使奉表贡。书库尔岱青子朋苏克，朋苏克子阿玉奇，世为土尔扈特部长，至阿玉奇始自称汗。康熙中，表贡不绝。五十一年，复遣使假道俄罗斯贡方物。上嘉其诚，且欲悉所部疆域，遣内阁侍读图理琛等赉敕往，历三载乃还，附表奏谢。自是时因俄罗斯请於中朝，遣所部人赴藏熬茶。乾隆二十一年，所部使吹扎布等入觐，称奉其汗惇罗布喇什令，假道俄罗斯，三载方至，请赴唐古忒谒达赖喇嘛，遣官护往。二十二年，自唐古忒还，颁惇罗布喇什币物。
　　二十三年，伊犁平，有附牧伊犁之土尔扈特族台吉舍棱等奔额济勒河。既而惇罗布喇什卒，子渥巴锡嗣为汗。三十五年，舍棱诱渥巴锡携所部之土尔扈特、和硕特、辉特、杜尔伯特等人众於十月越俄罗斯之坑格图喇纳卡伦而南，俄罗斯遣兵追之不及。渥巴锡既入国境，由巴尔噶什淖尔而进，至克齐克玉子地方，与哈萨克台吉额勒里纳拉里之众相持。伊犁将军令哈萨克毋许土尔扈特越游牧而行，渥巴锡遂向沙喇伯可而进，布鲁特群起劫之。渥巴锡走沙喇伯可之北戈壁，无水草，人皆取马牛之血而饮，瘟疫大作，死者三十万，牲畜十存三四。三十六年，至他木哈地方，近内地卡伦，布鲁特始敛兵退。将军伊勒因遣侍卫普济问来意，渥巴锡与其台吉、喇嘛计议数日始定，以投诚为词，献其祖所受明永乐八年汉篆敕封玉印及玉器、宣窑磁器等物。先是上闻渥巴锡之来，命乌什参赞大臣舒赫德往伊犁经纪其事。至是因受其降，存七万馀众，赈以米、麦、牛、羊、茶、布、棉裘之属，用帑二十万两。三十六年九月，渥巴锡等入觐热河，封渥巴锡旧土尔扈特卓里克图汗，渥巴锡从子额墨根乌巴什固山巴雅尔图贝子，拜济瑚辅国公，从弟伯尔哈什哈一等台吉，均授扎萨克，各编一旗。四十七年，均予世袭罔替。
　　初分所部为四路，南路凡四旗，曰扎萨克卓理克图汗旗，曰中旗，曰右旗，曰左旗。三十七年，赐牧斋尔。三十八年，徙牧珠勒都斯，隶喀喇沙尔办事大臣，与北路三旗、东路二旗、西路一旗统受节制於伊犁将军。
　　嘉庆四年，高宗大行，旧土尔扈特汗霍绍齐之母请纳俸讽经，不许。道光六年，回匪张格尔扰喀什噶尔等城，徵是路土尔扈特及和硕特蒙兵赴阿克苏一带助剿。十月，击退犯浑巴什河之贼，赉贝子巴尔达拉什、台吉乌图那逊等及兵丁等缎疋、翎顶、银两有差。自是回疆有事，皆徵其兵。十年十一月，以贝子巴尔丹拉什率兵援喀、英等城，卒于军，命其子蒙库那逊晋袭贝勒。十八年六月，以是部南路盟长福晋喇什丕勒指修喀喇沙尔城垣，予奖。二十一年六月，又献伊拉里克水源，却之。二十七年，布鲁特扰喀什噶尔等城，亦徵是路蒙兵防剿，事定撤回。
　　同治三年，回匪变乱，库车失陷，徵是路兵剿之，不利，退守游牧。是年，喀喇沙尔等城均失陷，是路部落屡与回匪接战，被蹂躏离散。六年十二月，盟长布雅库勒哲依图请赴京，允之，命乌里雅苏台将军麟兴等设法安插其部落游牧。七年三月，布雅库勒哲依图请率属剿回逆，上嘉之，命赴布伦托海候李云麟酌办，并饬户部筹拨历年俸银俸缎，李云麟接济所属游牧人众。六月，以旧土尔扈特蒙兵接仗失利，移至大小珠勒都斯，催布雅库勒哲依图赴布伦托海，命明瑶等接济照料。十一月，麟兴奏布雅库勒哲依图困苦情形，下所司议。八年三月，赉旧土尔扈特汗布雅库勒哲依图、贝勒固噜扎布、辅国公曼吉多尔济等旗银二万两。六月，命乌里雅苏台将军福济安插旧土尔扈特汗布雅库勒哲依图及随带官兵。
　　光绪元年，布雅库勒哲依图卒，以福晋恩克巴图署盟长。二年八月，拨部库银予恩克巴图抚绥人众，择地安插。三年，刘锦棠等军复喀喇沙尔。四年十二月，伊犁将军金顺奏土尔扈特南部落人众，自逆回构乱以来，逃散伊犁空吉斯及西湖等处，署盟长派员前往收集，约计一万馀人，现已移回珠勒都斯游牧。谕以其部人众困苦，赏银四万恤之，由左宗棠发给。八年，是部难民由伊犁续归三百三十馀丁口，旧有府第，兵燹之后，尚未修复，大小水渠，年久垫淤。钦差大臣刘锦棠奏：“恩克巴图请赈恤，并筹借银两。权为筹拨银一万两，作为渠工宅第经费。喀喇沙尔善后局员照章给赈，通融接济牛种，待赈丁口粮，俾资耕作。请分别核销及作正开销。”允之。九年，设新疆喀喇沙尔直隶抚民同知兼理事衔，兼管土尔扈特游牧事宜。十三年，新疆巡抚刘锦棠奏：“土尔扈特等蒙众向隶办事领队管辖者，应改归地方官管辖。恐各蒙民未能户晓，请饬理籓院申明新设定制，转行各蒙部。”下所司知之。
　　二十二年三月，甘肃回匪西窜出关，伊犁将军长庚电奏贼窥珠勒都斯，檄南部落署盟长福晋色里特博勒噶丹等拣选有枪马之蒙兵五百名，由贝勒恭噶那木扎勒统之，分派参领奔津等各带官兵驻哈布齐沿山口及哈哈尔达巴罕、达兰达巴罕等处，扼珠勒都斯之东，逼喀喇沙尔、库尔勒要隘。八月，事定，撤归。
　　新疆置省后，旧土尔扈特诸部仍隶伊犁将军，俸银俸缎均由伊犁发给。蒙古惟旧土尔扈特等部之在新疆者，汗、王、公、扎萨克等卒，袭子不及岁，以前皆由已殁汗、王、公等之妻或母署印。有盐，有矿，地兼耕牧。佐领共五十四。
　　北路凡三旗，盟曰乌讷恩素珠克图，在塔尔巴哈台城东，当金山之西南霍博克萨里，东噶扎尔巴什诺尔，南戈壁，西察汉鄂博，北额尔齐斯河。渥巴锡族子策伯克多尔济等，乾隆三十六年，从渥巴锡来归，献金削刀及色尔克斯马。三十七年，入觐，封策伯克多尔济扎萨克和硕布延图亲王，授其弟奇哩布扎萨克一等台吉，辖右翼，赐牧霍博克萨里，为旧土尔扈特北路，以策伯克多尔济领之，授盟长。四十年，授奇哩布弟阿克萨哈勒扎萨克一等台吉，辖左翼。四十三年，策伯克多尔济卒，奇哩布袭，销右翼印。五十年，授策伯克多尔济之子公品级一等台吉恭格车棱扎萨克，诏辖其父属众，别铸右翼扎萨克印赐之。五十七年，封辅国公。道光二年，卒。子多尔济那木扎勒降袭公品级扎萨克一等台吉。
　　同治四年，塔城回变，亲王策林拉布坦以调兵迟延，为参赞大臣锡霖劾革其爵，以捐输复之。九年，奎昌等立塔尔巴哈台新界鄂博，奏饬亲王策林拉布坦、图普伸克什克、扎萨克喇扎尔巴达尔随时留意侦察，旧界亦有割弃。十二年十月，回匪窜扰是部萨巴尔山地方，劫掠牲畜衣物，乌素图等三台逃散。十二月，参赞大臣英廉奏匪已远窜，饬策林拉布坦等妥为安插被难蒙民，一面将原设七台照旧安设。寻论设台站之劳，予黄缰。
　　宣统元年，以阿尔泰乌梁海复在是部萨里山阴度冬，提每年租马十成之一给是部三旗作水草之租。是部金矿颇著名，地杂耕牧。有佐领十四。
　　东路凡二旗，跨济尔哈朗河。东奎屯河，接甘肃绥来，南南山，西库尔喀喇乌苏，北戈壁。渥巴锡族弟巴木巴尔等从渥巴锡来归。乾隆三十七年，入觐热河，封扎萨克多罗毕锡埒勒图郡王，弟奇布腾固山依特格勒贝子，盟名亦曰乌讷恩素珠克图。初隶库尔喀喇乌苏大臣，统仑，统受伊犁将军节制。同治末，俄人以北路旧土尔扈特取所属哈萨克马驼，执是部贝子普尔普噶丹为质，寻释之。光绪初，给抚恤银一万两。十一年，设库尔喀喇乌苏同知兼理事衔，釐是部民、蒙交涉事件。清末，袭郡王者帕勒塔尝请出洋，又入贵胄学堂，以本旗事为伊犁将军广福劾，议处。是部共有佐领七。
　　西路一旗，当天山之北精河东岸。东精河屯田，南哈什山阴，西托霍木图台，北喀喇塔拉额西柯淖尔。渥巴锡族叔父默们图从渥巴锡来归。乾隆三十七年，入觐热河，封扎萨克济尔噶朗贝勒，赐牧精河，受伊犁将军节制。咸丰十年，贝勒鄂齐尔以捐饷予双眼花翎。光绪初，以被扰，予抚恤银一万两。十三年，设精河同知兼理事衔，釐是部民、蒙交涉事。有佐领四。
　　新土尔扈特，在科布多西南，当金山南乌隆古河之东。东新和硕特，南胡图斯山，西与北均阿尔泰乌梁海，东南扎哈沁。
