<!-- { "loadSidebar": true } -->
　　云南府：冲，繁，疲，难。云武分巡、粮储道治所。总督、巡抚，布政、提学、提法三使，盐法、巡警、劝业各道驻。东北距京师八千二百里，广三百七十里，袤二百九十八里。北极高二十五度六分。京师偏西十三度三十七分。领州四，县七。昆明冲，繁，疲，难。倚。城内：五华山、螺山。山有潮音洞，山侧有翠湖。东：鹦鹉山。西：太华、聚仙。南：万德。北：商山。东北：龙泉山。西南：碧鸡山。盘龙江自嵩明入，西南流，迳城东，合银棱河，至县南，汇为滇池。滇池一名昆明池，长百二十馀里，县东诸水入焉，下流折入昆阳州曰海口，即螳螂川上游。金棱河自城东北松华坝分盘龙口水入滇池。宝象河自嵩明入，西南流，迳城南，亦入滇池。西：碧鸡关、高峣关。东：金马关。同知一，驻南关。驿二：板桥、滇阳。汛二：昆明、板桥。富民简。府西北七十里。东：天马山。西：卧云、玉屏。南：灵芝。北：法华山。螳螂川自安宁入，纳城西北农纳水，入武定州禄劝，为普渡河。大营河出昆明西北山，西流入境，洞溪水来会，西至城北入螳螂川，清水河从之。宜良冲，繁。府东百二十里。北：万寿。南：雉山。东：客争容山，县镇山也。西：石燕。东南：骆驼山。西南：凤凰山。西：大城江，自河阳之杨宗海流入，迳城西北，折东南，分二支，同入大池江。大池江即八达河，为南盘江上流。西北有汤池。嵩明州冲，难。府东北百三十里。城内：黄龙山。东：马头。西：灵云、登花。西北：东葛勒山，元梁王结寨地。南：凤谿、石华山。龙巨河一曰龙济溪，自寻甸入，南流汇为嘉利泽，一名杨林海，迳城东南，纳杨梅河、对龙河诸水，汇为泽，周百馀里。东南出河口，折北流入寻甸，为车洪河、宽郎河、邵甸河，合九十九泉，西南流，会牧养河。又西南，入昆明，为盘龙江，即滇池上源也。西南：兔兒关。驿一：杨林。晋宁州繁，难。府南九十里。城内：螺髻山。东：梅溪、五龙。西：石美山，与百花山相望。南：石壁。东南：玉案。西南：石鱼山。西有天女城。滇池在州西北，大堡河自新兴来会，又西北迳城西，分数道流入滇池。盘龙河源出五龙山，分二派，一西北流入大坝河，一东北流分为二，一入澂江抚仙湖，一入昆池。呈贡冲，繁。府南四十里。明与归化同隶晋宁。康熙八年省归化入焉。北：三台山。东：军营。南：龙翔。东南：象兔、罗藏山。滇池在县西南，东捞鱼河、南淤泥河、东南梁王河皆汇焉。洛龙河源出城东白龙潭，西流，会黑龙潭，贯城注滇池，南冲河偕清水河从之。南：太平关，临、澂孔道。安宁州冲，繁。府西七十里。康熙六年省三泊入昆阳。雍正三年又改其地来隶。城内：太极、白华。西北：葱山。东：印山、龙马。西：罗青。南：天马山。螳螂川一名安宁河，自昆阳入，北流入富民。鸣蚁河源出龙洞，北流，望洋河，又北资利河，同来会。折东北，至州东南，入螳螂川。有煎盐水，出岈峻山。有大井、石井、河中、大界、连然等盐井。驿二：禄表、安宁。罗次简。府西北百三十里。西：金凤。北：百花。南：崛嵕山、九戌山，易江出焉。东北有苴么崱裒山，绵亘县西，两峰相望。易江北流入禄丰。金水河东北流，纳青龙山南北二溪水，又折西北，汇碧城河水、东渠河水，折西亦入禄丰，名星宿江。北：炼象关。禄丰简。府西北二百十里。西：三次和山，旧名蒙荅缚山。北：象头、马头山。东：姚陵山。星宿江自罗次入，纳南河、九渡河诸水，南入易门。易江亦自罗次入县东境，绕安宁，复折入境，东南入易门。东：老鸦关。驿一：禄丰。昆阳州疲，难。府南百二十里。东：龙泉山。西：月山、珊蒙果山。南：金龟山。北：望州。东南：御屏。西北：怱蒙山。滇池在城东北隅。螳螂川自滇池分三支，西北入安宁。渠滥川迳城东南入滇池。南：铁炉关。易门简。府西南二百五十里。城内：龟山。东：屏山、左右旗山、鼓山。西：象山。东南；虎头山。星宿江自禄丰入，南流，纳太和川水，又南汇大小绿汁河，入丁癸江。南流，易江亦自禄丰入，南流汇上下渠江水，庙兒山水自东来合焉。折西，纳狮山水、速末水，合星宿江为丁癸江，南流入习峨。
　　武定直隶州：隶云武分巡、粮储道。明，武定府。领州二，县一。乾隆三十五年，降为直隶州，裁府治和曲，降禄劝州为县。东南距省治二百四十里。广三百六十里，袤三百三十九里。北极高二十五度三十二分三十秒。京师偏西十三度五十七分，领县二。北：甲甸背。西北：猗朵。西：狮子山。北：金沙江自元谋入，左有会川，卫水自四川会理合东安河南流来注。又东流，合大环川，入禄劝。盘龙河源出罗次白花山，为鸠水河，东北流，至城东，左会鹞鹰河，为盘龙河，东入禄劝。南：小营关。东南：小甸关。西北：油榨关、龙街关。明只旧、草起二盐井，今废。巡司一，驻金沙江岸。元谋难。州西北九十里。东：定见山。西：翠峰。南：马头。北：温泉、莲花山。北：金沙江自大姚入，合西溪河，即龙川江下流，自广通北流入境。又北会南号河、黑占乾河、元马河、罗又乾河、午茂乾河、炉头河，自大姚东流，合为苴宁河，又北入金沙江。元马冢，州北二十里。华阳国志谓县有元马，日行千里，元马河以此得名。土人呼马为“谋”，县以此氏焉。东：望城关。禄劝难。州东北二十里。明，州，乾隆二十五年降。东北：乌蒙山，一名雪山。北：法塊、幸丘。东南：普照山。北：金沙江自州入，东流，勒洟溪、东洟溪自幸丘山合北流入焉，又东纳普渡河水，乌龙河自乌蒙山北流注之，又东入东川巧家。普渡河即螳螂川下流，自富民北流入境，纳掌鸠河水，北迳雪山入金沙江。西南：雄关。
　　大理府：冲，繁。迤西道治所。提督驻。顺治初，因明制。康熙五年，降北胜直隶州为州来属。三十一年，仍直隶。东南距省治八百九十里。广九百六十里，袤二百二十里。北极高二十五度四十四分。京师偏西十六度十一分。领州四，县三，长官司一。太和冲，繁。倚。西：点苍山，高六十里，山椒悬瀑，注为十八溪，绵亘百馀里，府之镇山也，西拱县城如抱弓然。西洱河，亦名洱海，形如月抱珥，亦曰珥河。县东五里，即古叶榆泽，源出浪穹北，境内诸水入焉。长百三十里，阔三十九里，下流会样备江，迳赵州入蒙化。北：上关，亦曰龙首关，又曰石门关。南：下关，亦曰龙尾关。谚曰：“苍山雪，洱海月，上关花，下关风。”下关贸易极盛，南陬名镇。赵州冲，繁。府南六十里。东：九龙山，与州西凤仪山对峙。西：三台山。南：昆弥。东南：龙母。西南：华藏山。大江一名波罗江，有二源，合流而北，迳城南，折东会玉阆泉、乌龙、双塔诸水，北入洱海。白崖江即礼社江，上流自云南县入，流经白崖，有鼻窗厂水及赤水江来会，入蒙化。东南：蒿菁关、松花关。南：弥渡市镇，通判驻。驿二：西岭、德胜。云南冲，难。府东南百三十里。明属赵州。顺治初，改隶府。东：飞凤。西：金龙。南：青华山。北：梁王山，礼社江与一泡江同源于此。一支南流至团山坝，分为三。其一南流为溪沟，迳青华山南，入赵州，为礼社江东源。其二东流，一迳县南，汇为青龙海，一迳县北，汇为品甸王海，仍归青龙海，海周四十馀里，灌田利溥。一支北出为周官{此夕}海，合流而南，至云南县，折而东北，纳你甸河诸水，为一泡江，入姚州。东北：楚场关。东南：安南关。土主簿驻白岩川。邓川州疲。府北九十里。东：玉案、鸡足。西：象山、弥勒山。东南：鼎胜。南：伏虎。北：天马山。西北：覆钟山。罗时江源出钟山下绿玉池，亦曰西湖，南流迳象山下，又东南至上关。闷地江源出州东北焦石洞，亦曰东湖，南流迳城东，又南至上关，弥苴佉江自浪穹来注之，入洱海。高涧河源出鸡足山，北流，罗陋河自鹤庆来会，合为枯木河，入宾川。东：大把关。驿一：邓川。浪穹简。府北百十里。明属邓川州。顺治初，改属府。西：铁甲场山，闷江所出。西南：凤羽山。黑惠江自剑川入，亦曰白石江，南流迳城西，纳诸山溪水，入太和为样备江。大营河源出剑川，南流，凤羽河源出清源洞，北流，并会宁河。宁河源出罢谷山，汇为茈碧湖，南流，迳城东北，南会大营河，折西，纳闷江、凤羽河二水，曰三江口。又南，迳城东蒲陀崆，为弥苴佉江，历邓川入太和，即洱海上源也。西：罗坪关。西北：大树关。东北：一女关。有蒲陀崆、凤羽乡、上江嘴、下江嘴巡司四。宾川州难。府东百二十里。西：鸡足山。东：锺英山。北：华盖、摩尼。东北：赤石岩山。西北：翠屏山。东北：金沙江自鹤庆入，东流，纳答旦河、一泡江诸水，入姚州。答旦河一曰六溪河，其源有六，曰锺良溪、银溪、石宝溪、寒玉溪、通洱溪、赤龙溪，并自城西东流，又北迳城西北，丰乐溪自盒子孔山来会，亦曰七溪，北流入金沙江。西南：毕罗关。云龙州繁，难。府西五百里。东：大罗山，明设大罗卫，今废。西：三崇山。北：清水朗。东北：大雒马山，与西小雒马夹河相望。西：澜沧江自丽江入，纳沘江、表村河、松牧溪诸水，南入永昌。怒江、俅江自俅夷境入，迳三崇山，南入永昌。北：太平关。东：新关。有大井盐课大使。盐井六：顺荡、诺邓、石门、天耳、山井、师井。十二关长官司府东三百里。本云南县楚场地。元置十二关防送千户所。明置长官司，隶大理，徙一泡江之西。清因之。土官李姓，世袭。东：白沙坡。西：观音箐。
