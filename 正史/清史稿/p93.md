<!-- { "loadSidebar": true } -->
　　十二月辛卯，上诣大高殿祈雪。丙申，江西贼陷临江、瑞州，敕曾国籓拨兵剿之。戊戌，留江苏漕米二十万石济江南军。癸卯，广西官军收复兴安。贵州贼徐廷杰陷镇筸，分陷思南。乙巳，命文庆、叶名琛为大学士，桂良、彭蕴章协办大学士，柏葰为户部尚书，奕湘为盛京将军，英隆为热河都统。丙午，以郑亲王端华为满洲都统，奕山为黑龙江将军。命西凌阿赴河南防剿。庚戌，捻匪张洛行回窜归德。癸丑，命英桂督剿豫、东、皖三省捻匪。景淳奏陈防夷情形，上嘉奖之。驻藏大臣赫特贺奏驰抵后藏筹御大略。得旨：“江孜、定日汛、马布加各地，均属中道要害，即宜扼守。噶布伦中择其为夷情信仰者，令协同办事，以辅兵力之不及。生擒夷人，暂留营中，令来往通信，以示羁縻。乐斌等所拟六条，下该大臣知之。”丁巳，祫祭太庙。
　　是岁，免直隶、山东、湖北、广西、贵州等省二府一百五十八州县，又广西三十八土州县灾赋，江苏盐场场课各有差。朝鲜、琉球入贡。
　　六年丙辰春正月己未朔，惇郡王奕脤复亲王。以奕山为御前大臣，贝勒载治御前行走。壬戌，杨以增卒，以庚长为江南河道总督。壬申，贼扰湖南晃州、麻阳，官军击走之，斩贼首何禄。乙亥，诏骆秉章檄知府刘长佑赴江西剿贼。戊寅，广东提督昆寿剿归善贼，平之。辛巳，提督秦定三攻克舒城。
　　二月壬辰，诏湖南苗弁剿匪出力，准其留营序补。戊戌，上御经筵。辛丑，顺天府尹蒋琦淳疏进克己、复礼二箴，上嘉纳之。丙午，英、美二国求改条约，下叶名琛知之。丁未，调吉林、黑龙江、察哈尔、绥远城兵赴山东、河南剿贼。己酉，酌增直省文员减成养廉。壬子，命福兴帮办江南军务。丙辰，廓尔喀请罢兵。丁巳，贵州官军攻克铜仁。
　　三月己未，瓜州贼出窜运河，托明阿追剿之。奕湘免，以庆祺为盛京将军。壬戌，湖南官军克复永明、江华。刘长佑军入江西，复萍乡。江西贼陷吉安。癸亥，上耕耤田。甲子，江南贼再陷扬州，夺托明阿、雷以諴职，授德兴阿钦差大臣，少詹事翁同书副之。乙丑，石达开陷瑞州，诏广东堵剿。丁卯，释赛尚阿、讷尔经额于戍所。乙亥，提督邓绍良力攻扬州，克之，命帮办德兴阿军务。贼窜江浦。丁丑，罗泽南力攻武昌，阵亡，赠巡抚，赐恤予谥。戊寅，贼陷江西建昌。命浙江学政万青藜、布政使晏端书督办三衢防务。庚辰，穆宗生母懿嫔那拉氏晋封懿妃。曾国籓攻贼樟树失利，下部议处。癸未，恆春奏军务省分督抚，请许单衔奏事，从之。丙戌，张国樑军攻克浦口。
　　夏四月戊子，粤贼复陷仪徵，官军寻复之。甲午，贵州军复郎岱。丙申，云南楚雄汉、回构衅。己亥，江西军复进贤。辛丑，奉天金州地震。癸卯，安徽贼陷宁国。丙午，前协办大学士、致仕光禄寺卿汤金钊卒，赠尚书。辛亥，赐翁同龢等二百一十六人进士及第出身有差。丙辰，德兴阿奏官军攻贼三汊河，毁其巢。
　　五月辛酉，以穆克德讷为广州将军，都兴阿为江宁将军。壬戌，湖北通城官军失利，道员江忠济死之。江苏巡抚吉尔杭阿击贼镇江之黄泥州，不胜，死之，赠总督。以赵德辙署江苏巡抚。甲子，江南贼扑九华山营盘，陷之。河南军复光州。复西凌阿都统。袁甲三复三品卿。丁丑，贼陷溧水。
　　六月丙戌朔，金陵贼扑陷大营，官军退守丹阳，夺向荣、福兴职。戊子，以按察使徐宗幹帮办安徽防务。命怡良雇募火轮船入江剿贼。敕河南、广东拨兵，和春、傅振邦赴援江南。丁未，叶名琛奏英、美、法各国公使以定约十二年，请赴京重修条约。诏酌允变通，阻止来京。辛亥，永定河溢。江西贼陷饶州。
　　秋七月辛酉，广东援军连复江西上犹、雩都，解赣州城围。王懿德呈进美国国书，得旨：“更换条约，难以准行，仍令回广东商订。”丁卯，命总兵张国梁帮办向荣军务。壬申，江西官军连复南康、饶州。癸酉，钦差大臣向荣卒于军。丙子，甘肃撒拉回匪滋事，官军剿平之。命和春驰赴丹阳剿贼，郑魁士接办安徽军务。湖北援军克复江西新昌、上高。赫特贺奏廓尔喀与唐古忒和成，撤回戍兵。
　　八月戊子，黄宗汉罢，以吴振棫为四川总督，谭廷襄为陕西巡抚。癸巳，命舒兴阿严办回匪，举行乡团。癸卯，广西官军复上思州、贵县。丁未，贵州贼陷都匀、施秉，进陷古州。戊申，安徽官军攻克三河。己酉，江西会匪攻陷广昌、南丰、新昌、泸溪。
　　九月乙卯朔，日有食之。戊午，京师米贵，开五城饭厂，并拨仓穀制钱赈固安六州县饥民。己巳，云南土匪陷浪穹。庚午，江南官军攻高淳，克之。癸酉，安徽官军复无为州。丁丑，文庆等疏进孟保繙译大学衍义，命校刊颁行。壬午，西宁黑番族滋事，提督索文剿平之。易棠病免，以乐斌为陕甘总督，有凤为成都将军，东纯为福州将军。
　　冬十月丙戌，贵州贼陷台拱、黄平。庚寅，官文剿襄阳匪徒，平之。甲午，命英桂、秦定三会剿涡河、蒙城捻匪。丁酉，安徽官军克复和州。云南大理回匪戕官踞城。壬寅，襄樊贼犯邓州。河南贼由夏邑趋扰徐州。甲辰，浙江官军再复休宁。予前巡抚张芾三品卿。丁未，广西右江镇标兵变，劳崇光讨平之。壬子，何桂清奏浙军进克黟县，徽州肃清。邵灿奏官军击退捻匪，徐州解围。以常清为伊犁将军。
　　十一月乙卯朔，宣宗实录成。以彭蕴章为大学士，翁心存协办大学士，许乃普为工部尚书，硃嶟为左都御史。辛酉，云南官军克复姚州。乙丑，升文昌入中祀。命郑魁士移军会英桂剿捻匪，秦定三会福济剿皖匪。丙寅，命胜保赴安徽军营。辛未，大学士文庆卒。英人在广东以查船构衅，放砲攻城。绅团愤击之，歼数百人。敕叶名琛相机办理。壬申，命柏葰为军机大臣。乙亥，江西贼陷抚州。戊寅，楚军道员刘长佑连复江西袁州、分宜，加按察使衔，予其父母三品封典，予巡抚骆秉章花翎。英桂奏攻破雉河集贼巢。庚辰，上临大学士文庆第赐奠。壬午，胡林翼克复武昌，癸未，官文克复汉阳，均得旨嘉奖。贵州军攻克都匀。
　　十二月乙酉，湖北官军攻克老河口。丙戌，上祈雪。戊子，以肃亲王华丰为内大臣。己丑，诏曰：“湖北累为贼踞，小民兵燹馀生，疮痍可念。现在武、汉既复，亟宜援救民瘼。钱粮分别蠲缓，灾黎作何抚恤，其速筹议以闻。”湖北官军连复武昌县、黄州府城。甲午，胡林翼奏陈湖北兵政吏治。得旨：“既能确有所见，即当实力举行。”丙申，官文奏剿办随州土匪，匪首就擒。续报官军连复兴国、大冶、蕲水、蕲州、广济。辛丑，皖、浙官军克复宁国，赐何桂清花翎。癸卯，以湖南官军剿除湖北崇、通贼匪，加候选道王珍按察使衔。甲辰，官文奏官军在九江焚毁贼船。诏曾国籓激厉将士，由湖出江，以便合剿。戊申，山东官军剿毙捻首王方云。湖北官军克复黄梅。己酉，命桂良为大学士，柏葰协办大学士。以谭廷襄为直隶总督，曾望颜为陕西巡抚。壬子，祫祭太庙。
　　是岁，免直隶、江苏、山东、山西、河南、湖南、贵州等省一百六十五州县被灾、被贼额赋，又免江苏六场盐课各有差。朝鲜入贡。
　　七年丁巳春正月庚午，怡良奏傅振邦克复高淳，张国樑进取句容。何桂清奏浙省援剿，内防本境，外保邻封。得旨嘉奖。调全庆为兵部尚书，文彩为工部尚书，肃顺为左都御史。广西太平府土匪平。丙子，召西凌阿、崇安回京。加胜保副都统衔，帮办剿匪事宜。王履谦回籍，命李钧接办河防。己卯，叶名琛奏防剿英夷获胜。得旨：“控制外夷，非内地可比。定海前事，可取为鉴。其务操纵得宜，勿贻后悔，朕不为遥制也。下苏、直、闽、浙各督抚知之。”
　　二月乙酉，曾国籓奏克复建昌。丙戌，上御经筵。辛卯，湖北官军收复宜昌。甲午，云南宾川回匪作乱。甲辰，湖北贼陷远安、荆门，官军击走之。丁未，安徽贼匪上犯黄梅，都兴阿击败之。安徽匪陷六安。壬子，英桂、胜保奏剿办捻匪，夺回乌龙集，进规固始。
　　三月癸巳朔，曾国籓丁父忧，给假治丧，命杨载福暂统水军，彭玉麟副之。丙辰，湖北官军唐训方、巴扬阿剿南彰匪徒，败之，贼首刘尚义降。贵州提督孝顺兵溃于都匀，死之。己未，襄樊贼陷河南内乡，官军击复之。诏怡良“密查张国樑是否与和春意见不合。军中统帅，全在能得人心，倘驾驭无方，使健将不肯出力，贻误非轻”。癸亥，上耕耤田。丁卯，以耆龄为江西巡抚。庚午，叙克复武、汉功，协领多隆阿以副都统用。辛未，恆春奏回匪滋扰，将领乏员，请调郧阳镇总兵王国材来滇协剿，从之。壬申，江西官军攻景德镇，不利，都司毕金科战殁，刘长佑复败于新喻。辛巳，广西横州土匪滋事，广东官军剿平之。叶名琛奏英船退出省河。得旨：“总宜弭此衅端，不可使生边患。”
　　夏四月甲申，恆春奏迤西回匪降。德勒克多尔济奏俄国请遣使来京，诏止之。丁亥，江西贼窜福建，陷邵武、光泽。癸巳，怡良以病免，命何桂清为两江总督。乙未，贵州贼陷永从。丁酉，湖南援军刘长佑攻克江西新喻。
　　五月丙辰，萨迎阿卒，以刘钲署西安将军。湖北官军克复江西奉新、靖安、安义。癸亥，李孟群奏赴援庐州，克复英山。福建贼陷汀州。丙子，德勒克多尔济奏俄使由天津来京，敕谭廷襄羁縻之。
　　闰五月甲申，和春奏克复溧水。乙酉，曾国籓奏请终制，温旨留之，仍令迅赴江西视师。庚寅，云南武定州回匪滋事，官军剿平之。李孟群奏击败霍丘窜贼，得旨嘉奖。丁酉，胜保攻正阳关，不利，道员金光箸死之，赠布政使。庚子，俄人以兵至海兰泡，建营安砲，要求通商。命奕山拒之。辛丑，何桂清奏请知府温绍原复官，办理六合乡团。诏吉林、黑龙江兵久劳于外，酌量撤回。壬寅，庆英奏浩罕勾结回匪，占踞英吉沙尔城，集兵剿之。以张国樑为湖南提督。癸卯，福建官军收复光泽、汀州，踞匪出窜连城，击败之。
　　六月壬子，召舒兴阿来京，以桑春荣为云南巡抚。癸丑，福建官军收复邵武。乙卯，江南官军克复句容，加和春太子少保，赐张国樑黄马褂。辛酉，王珍援江西吉安，连战胜之，赐巴图鲁勇号。丁卯，河南南阳土匪平。癸酉，福建官军收复泰宁、建宁。俄夷至天津递国书，命文谦卻之。永定河决。乙亥，云南回匪犯省城，恆春自尽。事闻，调吴振棫为云贵总督，以王庆云为四川总督，恆福为山西巡抚。丙子，江西官军收复龙泉。戊寅，命许乃钊帮办江南军务，张亮基予五品衔，帮办云南剿匪事宜。
