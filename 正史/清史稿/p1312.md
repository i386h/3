<!-- { "loadSidebar": true } -->
　　丁采芹妻孙，震泽人。嫁半年，采芹病瘵，舅姑谓妇命凶，诟骂之。孙饮泣，脱簪珥，具汤药。采芹病日笃，谓孙曰：“我且死，所不能瞑目者为汝耳。汝无子，家贫，母家亦无可依，当奈何？”孙泣曰：“我念之熟，恐戚君，故不敢言。人孰不死，死贵得所，当先待君地下耳！”采芹垂泣不答，孙乘间自缢，道光六年四月也。采芹乃扶病而拜曰：“从我于既死，不若殉我於将死，烈哉！”三日采芹亦死。
　　王如义妻向，涪州人。幼能为诗文。如义，农家子，向恆劝之读。道光十六年，如义暴卒，姑喻之嫁，矢以死。舅病，为刲股。家益贫，将强遣之，二十三年三月戊申，自沉荷花滩死。将死，为绝命诗十首，其序曰：“妾涪陵向氏女，適王氏，未一年，而夫即世。昨岁翁又不幸。孤苦茕独，人劝以非礼，衣食事小，名节事大，惟一死以明志。夜题诗十首，藏笥中，他日阅妾诗，毋累阿姑也！”及入水，粘一纸桥柱，书五字，曰“名节江中见”，死时年二十五。
　　狄听妻王，名甥。听，溧阳人，道光九年进士，官至广西道监察御史；王，江阴人。十九年七月，听卒官，八月，子骢殇，九月丁巳，王缢。王幼承父苏教，通经史大义，能诗。将殉，作书告听诸同岁，略言：“夫亡当即死，诸君俱言抚孤重，故未敢尔。孤又夭，复何言？念两世单传，不可无后，今已立后，可报舅、姑、夫子地下！”王尝抚从女，年十七，已许字，留金嘱遣嫁。又谕所后子，期明年以丧还葬，与前母三棺同穴，以殇祔。并令斥赀佽祖祠，成父志。书末题曰：“我自归家去，人休作烈看。”康熙间钱塘林邦基妻曾所为绝命诗也。
　　曾，名如兰，邦基卒，曾立其兄子为后，葬舅姑毕，具牒上县请死，知县慰止之。后十日，题辞，吞金殉。
　　钱瀞甫妻汪，武进人。善女工，所入足自给。而瀞甫博，倾其赀。其姑严，虽寒饿不敢告也。夜风雪，家人皆卧，薄絮衣篝灯守后户，待瀞甫。尝以除夕跪而谏：“无更博。”瀞甫为少止。后客死馀干，汪请立后，所当立者不可汪意，乃勿复言。葬毕，自经死。未死前一日，以十碗致某医，曰：“我为人无所受恩，惟是人尝诊我，以是偿也。”
　　谢作栋妻王，孟津人，王家白鹤镇，作栋家南硃村。作栋卒，王将殉，祖姑及舅姑勉以抚孤。王朝夕奠，必抱其孤拜，哭涕如雨。祖姑闻之，为辍食，王乃饮泣，不敢声。丧终，其孤殇，祖姑亦殁，王归诀父母，父母慰喻之。道光二十二年四月辛巳，作栋死三期，先日王哭于墓，誓死。晡，尽以衣物与二女妹，夜中缢。晨，众蹋户入，一镫置高处，照屋梁，板障其外，王内衣皆密纫，貌如生。
　　缪文郁妻邱，吴江同里人。同里有敝俗，岁二、三月祠刘猛，将舆以出，少年傅粉墨为妇人，参错仪卫。闻文郁故磨豆家佣，与其役。日昳过门，女伴呼邱出观，邱以为耻，恚，阖户。文郁归，戒毋更出。越宿，文郁病，或恫以“神怒，且死”。邱曰：“聪明正直为神，岂以茫昧致人死者？吾夫未即死，即死，吾与俱死耳！”数日，文郁竟死，邱迎母与居。三日，语母入市市楮，邱自缢柩侧。
　　黄寿椿妻管，寿椿，江苏华亭人；管，阳湖人，父光烈，母林，皆死寇。寿椿官江西德安典史，光绪二年，卒。时寿椿父如琳官浙江上虞梁湖巡检，管将寿椿丧挈子女以归。至曹娥江，距梁湖一日程，遣子女先行谒祖父母，管饮药死。
　　冯桂增妾李，桂增，临朐人；李，肃州农家女。桂增从左宗棠讨叛回马四，军其地，纳焉。桂增会师新疆，李留肃州，与部曲诸妇居。李御诸妇有法度，诸妇惮之，若部曲之事其帅。光绪二年正月，桂增克玛纳斯城，军寡，为贼所乘，战死。李方有身，日夜哭。既生子，逾年殇。桂增丧还，李迎奠丧甚恸，须臾仆，不语。视之，死，盖先时已仰药也。
　　黄翥先妾彭，翥先，锺祥人；彭，贵筑人，先为田兴恕婢。兴恕戍新疆，寄家秦州，翥先方知秦州，得彭以为妾。光绪二年，宗棠驻军秦州，翥先为主计，四年，卒。彭悉发箧，以衣物属翥先子，吞金死。
　　方恮妻赵，阳湖人。祖母方，节妇。父烈文，尝知易州，有文行。归恮，食贫，持门户。光绪四年，恮客游，遽卒。赵方有身，烈文迎以归，徐告之，恸绝，首触牖，将死，家人共宽喻之。既免身，生女，赵曰：“生女亦善，使我无系恋也。”后八日，自经死。
　　姚森桂妻宋，秦安人。森桂卒，宋入厨下自刭，血自咽出汨汨。姑入视，右手握刀，犹力作再割状。母至，束以帛，乃能语，曰：“死已决，毋缓我！”引母手掩口鼻，又解带使缢，母手颤不可任。睹宋状至惨怛，乃饮以毒，毒自创溢。但闻宋咽中若曰：“斫我，斫我！”久之，乃无声，遂死。
　　恽毓华妻庄，阳湖人。毓华死，庄饮药殉。毓华弟毓德妻许，毓德死，许绝食殉。毓华侄宝元妻袁，宝元死，袁先服毒，急救之，复绝食三日以殉。世称“恽氏三烈妇”。
　　曲承麟妻袁，承麟，沈阳人；袁，名桂珵，辽阳人。嫁未百日，承麟卒，袁仰药殉。
　　尹春妻张，歙人。初为黄氏婢，名桂喜。主妇程，知书，尝与诸娣姒说古列女事，桂喜窃听，辄称羡。既嫁而孀，遂矢死。诣肆求毒药，肆以他药予之，饮不死。市榇，卧其中，主妇泣喻之，对曰：“桂喜闻主母讲列女时，意已决，不可回也！”卒不食死。
　　李氏，高密人。夫嘉猷，失其氏。嘉猷惑于谗，娶不与同室。及病，李奉事甚谨，祷于神请代。嘉猷闻而悔，遂死，李自经以殉。
　　陈三义妻王，掖县人。王未行，病而瞽，其父辞于三义，三义曰：“吾聘时未瞽也，聘而瞽，犹娶而瞽，其可弃乎？”娶三年，王目良愈，三义寻卒。王曰：“夫不负吾，吾岂负夫？”遂缢。
　　游开科妻赵，马边人。开科贫，赘於赵。赵有母及兄，皆厌之。赵脱簪珥别赁屋以居，食尽，不贷於母家。一日，赵还省母，方食，开科至，赵推食与之，母及兄逐开科，禁赵毋归，且言：“此饿莩死，何患无家？”赵缢死。
　　孙崇业妻金，赤城人。崇业嗜酒，不治生，金劝之不听。顺治中，岁祲，崇业计鬻金，阳语当偕诣戚属。金察其诈，曰：“汝乃忍嫁我，我嫁必且死。然至汝家二十馀年，讵忍恝然行？盍沽酒为别！”崇业出沽酒，金抽刃断喉死。
　　张某妻田，万全人。夫游荡，田屡谏。一日叹曰；“我生不能劝，死或忆我言。”因仰药死。死时犹呼其夫，劝改过。
　　张氏女，娄县人。农家女。嫁鲁氏子，姑与夫迫使为汙行，不从，箠楚冻馁，凡三四年，志不变。康熙二十六年三月，其夫将劫以他往，夜入万安桥下水中死。
　　又有汤氏女，奉天人。有娼家为客娶之，使为娼，箠楚困辱，卒自杀。
　　沧州女，不知其姓，名黛城。年十五，鬻入娼家，使应客，不从，挞辱之，大骂。娼家支解之，弃尸于河。
　　张氏，都昌人。康熙十三年，耿精忠为乱，张之夫熊应鼎将从贼，张谏，勿听；质裙沽酒，以饮且劝，终不可。乃告于其族，矢死。应鼎入于贼，张自杀。
　　孙大成妻裔，江都人。大成母姣，二女嫁而归，皆与县吏通。迫欲汙裔，裔告大成，俱缢，救不死。裔归省母，告母状，持母袂哭。临去，检母奁，得青白线各一束，因曰：“兒必不辱母！”俄县吏宿姑室，复呼裔，不应；姑詈，亦不应。县吏醉，裸而譟窗下。裔以青白线缀上下衣，复合为絙，缢。姑觉，不救，遂死。邻知其事，感泣拜裔尸。或语侵姑，姑反脣，众譁以告官。官庇吏，旌裔，葬平山堂右冈，而不竟其狱。后数十年，县隶以事辱裔兄子，死于水。裔兄痛子，亦死。
　　杨某聘妻章，字原姑，秀水人。年十九，县隶请婚，父不许，许杨氏。县隶与其徒譟于门，诬原姑与有私，原姑夜缢死。县吏欲宽隶，狱上，巡抚持不可，乃绞隶，旌原姑。
　　裔死康熙六十年四月戊申，原姑死嘉庆六年九月甲午。
　　孟黑子妻苑，黑子，大城人；苑，东安人。其姑素无行，会永定河决，工役大集，卖酒堤上。强苑与偕，苑不从，窘辱之。姑与恶少入妇室饮，妇终不可犯，姑益怒。妇度终不免，自沉死。夫行求其尸，四日，得之武清境。又四日乃敛。方盛暑，尸未朽也。
　　北塘女子，业磨豆为腐，母迫为娼；新河蓝某妻，失其姓，姑迫为娼：皆自杀。
　　武清芮氏女秉贞，宁河乐某妻左，并以姑迫与恶少暱，自杀。
　　萧氏，灵州人，为张文彩妻。文彩有友悦萧美，欲污之，萧力拒。友懟萧，谮诸文彩，谓萧不洁。文彩信之，绐萧归宁，与其友共杀诸途。后事雪，雍正十二年旌。
　　黄氏女，昭文人。嫁张氏子，为县小吏。其母有所私，迫女从之，日箠楚。或谓女：“盍归？”女曰：“女既嫁，安归？待死而已！”乾隆十六年夏，方暑，姑与所私裸而饮，女避，所私起持之。女大号曰：“奴敢污我！”持案上酒器提之。姑怒，批其颊，复榜掠之。夜半，女入井死。
　　吴氏女，震泽人。丧父母，方六岁，字李氏而待年焉。稍长，美，李氏子行贾，久未归。姑悍，私于里豪。里豪啗姑金，欲得女。女勿从，姑挞之极楚。邻妪问其故，女不肯言。当暑，浴，姑纳里豪于室，键其户。女呼，不应，挟剪拒，创里豪，里豪持女亵衣去。女求死，姑操巨箠挞之，女引剪自，未殊。邻人戒其姑，毋急女。女与邻女款曲如平时，晡啜粥尽一瓯，邻女谓不死矣。夜漏二刻，自溺门外溪水死。时乾隆三十七年七月丁未。
　　顾氏，泰州人。夫张世英，日诲顾淫，顾不可。或贷世英钱，世英阴欲顾与私，沽酒饮贷钱者，嗾其母呼顾出，不应；与之酒，覆杯，恸。贷钱者亟去，其母搤顾吭，几绝。邻里咸愤，诉于州，世英乞悔过，以顾归。与其母益日夜迫之，顾饮滷，不得死。乾隆十六年十月戊戍，世英语顾：“冬无衣，盍如吾言？即得钱衣汝。”顾曰：“我宁死不辱。”世英恚，夜扼杀之，年十七。
　　张氏，丹阳人。夫陈彭年，嫁十年矣。彭年贫，欲嫁张，张涕泣不应；绐使出，而密使媒从，张觉之，号恸求死。逻卒以告官，官笞彭年，令张还母家。张曰：“我適陈矣，死生以之。”彭年益迫张，张度终不免，从容言曰：“我无如何，今当听尔！”起随彭年走出村。塘水方盛，张跃入水死。死之日，为乾隆十九年六月戊辰。
