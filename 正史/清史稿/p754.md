<!-- { "loadSidebar": true } -->
　　打箭炉旧属内地，上以西藏番部嗜茶，许西藏营官在打箭炉管理土伯特贸易事。三十九年，营官喋巴昌侧集烈为乱，侵据河东乌泥、若泥、岚州、善庆、擦道诸处，戕明正、长河西土司蛇蜡喳吧。总督锡勒达奏请移化林营参将李麟督兵捕治。贼复攻围烹坝、冷竹关，希顺檄各路兵赴化林，密疏闻。上命侍郎满丕统荆州满洲兵进剿，并诏希顺相机行事。蛮兵五千馀，立营十四，在磨西面及磨冈等处。希顺雪夜渡泸水，分兵三路进攻：一自子牛攻哪吒顶，一自烹坝攻大冈，一自督兵出咱威攻磨西面及磨冈。别遣兵自头道水登山，驰下夹攻。战五日，各路俱捷，歼蛮兵五千馀，斩喋巴昌侧集烈，遂复打箭炉，喇嘛、番民俱降。寻抵木鸦，番目错王端柱等缴敕印，归附喇嘛、番民万二千馀户。捷闻，诏嘉奖。寻疏陈善后事，并允行。未几，以病乞休，命解任调理。四十七年，卒，予祭葬如制。子际盛，袭职，入籍四川。
　　李麟，陕西咸阳人。自行伍从勇略将军赵良栋下云南。叙功，以都司佥书用。康熙三十五年，从振武将军孙思克击噶尔丹於昭莫多，大败之。累迁四川化林营参将。三十九年，昌侧集烈作乱，麟奉檄移兵渡泸，招安咱威、子牛、烹坝、魁梧四处。寻提督唐希顺令麟顺泸水至哦可，出磨西面后，夹攻磨冈。麟军夜迷失道，比明，反出磨西面前，遂攻蛮营，夺磨西面。打箭炉平。希顺追劾麟避险就易驻咱威，致失烹坝；又进兵迷道，误军机。诏总督锡勒达及满丕等讯鞫，以有功免治罪。累擢登州总兵。
　　五十七年，策妄阿喇布坦扰西藏，命麟选精兵百，自宁夏赴军前。五十九年，诏都统延信为平逆将军，率兵进藏，以麟参赞军务。寻令护送第六世达赖喇嘛进藏，至沙克河，贼乘夜袭营，击败之，连败贼於齐诺郭勒、绰玛喇等处。西藏平，麟率兵自拉里凯旋。六十年，授陕西固原提督。雍正元年，迁銮仪使。追叙平藏功，加右都督，予世职拖沙喇哈番。以老致仕。寻卒。
　　赵应奎，河南商丘人。少入伍，从恭顺王孔有德征湖南、广西，俱有功。累迁至湖广施南副将。
　　康熙十三年，吴三桂陷长沙，调应奎为江西袁州副将。袁州地逼长沙，又有棚寇，与三桂兵句连。应奎以所部兵力弱，斥赀增募，并家丁助战，擒斩贼渠硃益吾等。寻自慈化进剿黄塘、楚山、上栗市，屡败贼。总督董卫国请设袁临镇，即以应奎为总兵官。三桂遣贼犯袁州，应奎力守。未几，其将硃君聘等以数万人自萍乡来犯，应奎败之西村，斩万五千馀级。分兵趋万载，斩其将邱以祥等，复其城。三桂使诱降，应奎令子衍庆呈部，部议加应奎左都督，衍庆署都司佥书。寻降敕嘉其忠荩，予世职拜他喇布勒哈番。十四年，遣游击杨正元剿棚贼於分宜、新喻，擒斩甚众，尽毁其巢。三桂将揭玉卿犯万载，遣游击陈素纶等败之，斩级千馀；又败之於白良。三桂将黄立卿复以三桂书诱降，应奎令子衍祥呈部，部议加应奎军功一等，衍祥授鸿胪寺少卿。十五年，遣游击李显宗等逐三桂兵至仙居桥、沙溪、湖塘，皆败之。三桂兵复结浏阳诸寇陷万载，应奎进剿，贼截龙河渡口，夹岸迎拒。应奎督兵渡河，先斩守口贼，直入其垒，贼大溃，追斩无算，复万载，诏嘉奖。寻授三等阿达哈哈番。
　　十七年，上以江西已定，命应奎统本标官兵移镇茶陵、攸县。疏言：“自三桂反，袁州密迩湖南，臣率孤军征剿，上游幸获安全。但彼时兵力苦单，漕运亦匮，臣捐赀赡养亲兵，或自备马匹，或奖以虚衔。嗣户部侍郎温岱奏见臣督亲丁防御，蒙恩给臣所养健丁千人步战兵饷，令臣量为设官管辖。惟兵丁既叨饷饩，而所设管辖官未议实授。今臣移驻茶、攸，仅率标兵二千六百，现奉征南将军穆占、定南将军华善调往酃县千四百人。健丁一营，随臣左右。仰冀天恩，各予实衔，开支实俸。”诏从之。未几，贼犯永兴，败之。十八年，从大将军简亲王喇布复祁阳、新宁。大将军安亲王岳乐檄剿贼武冈州枫木岭，败三桂将胡国柱等。寻偕贵州提督赵赖攻克龙头山、泡洞口、瓦屋塘、云雾岭、五子坡诸寨。三桂将马宝败遁，追击之，复会同、黔阳等县。未几，建义将军马承廕以柳州叛，从简亲王率兵讨之，承廕降。
　　二十一年，命以提督充广西左江镇总兵。叙功，进二等阿达哈哈番。疏言：“臣昔任思南副将，深知左江为滇、黔门户，接壤交南，环以僮、瑶，土司不时反覆。镇标额设四营，共兵三千有馀，多从逆归命者，习成骄悍。臣标健丁一营，半系亲属，久经训练，请率赴新任，以资钤压。”从之。未几，以病累疏乞休，诏辄慰留，命衍祥驰驿归省。应奎卒，赠太子少保，谥襄壮。
　　赵赖，汉军正蓝旗人。父梦彩，事太宗，以监修福陵，授世职二等阿达哈哈番。赖袭职。从谦郡王瓦克达征叛将姜瓖，以功进一等，并兼拖沙喇哈番。擢正蓝旗汉军副都统。康熙十三年，从大将军顺承郡王勒尔锦讨吴三桂，擢贵州提督，统兵驻九江，调江西。韩大任陷吉安，赖率兵击败之。复调湖南，从简亲王喇布剿贼衡山，复衡州府。迭克耒阳、祁阳等县。败三桂将吴国贵等，复武冈。十九年，从大将军贝子彰泰、将军蔡毓荣进攻贵州，迭克贼寨。败马宝於洪江，复黔阳，旋自沅州趋镇远，复黎平、铜仁、思州、思南等府。偕将军穆占败三桂将高启隆、夏国相等，复平远府。大军进征云南，诏赖留镇贵州，擢正蓝旗汉军都统。以老乞休。三十一年，卒。
　　李芳述，四川合州人。初入伍，隶贵州大定总兵刘之复标下。剿水西土司安坤有功，授千总。
　　康熙十三年，吴三桂反，之复从逆，胁芳述往湖北，据夷陵、巴东关隘。芳述脱走，留四川，其妻子在大定。越五年，乃得取妻子至叙州。吴世璠加芳述伪总兵，令自巫山袭郧、襄。芳述留重庆。十九年，勇略将军赵良栋进取成都，芳述遣人赴军前呈缴伪劄，率重庆、泸州、叙州所属州县文武吏降。良栋令芳述抚永宁，即移军驻守，修缮城垣。甫竣事，世璠将毛友贵等以数万人来犯，芳述迎击，贼卻走。寻以悍卒数千偪城，夜树云梯攀堞，芳述督兵鏖战，毙贼千馀，斩友贵於阵。世璠将胡国柱、王邦图等以显武将军印招芳述，芳述封送良栋。良栋以闻，诏授随征总兵。
　　未几，贼陷仁怀、合江。芳述移兵守叙州，擒贼谍，斩以徇。贼来犯，芳述壁城外真武、翠屏诸山，贼不得逞，潜退马湖，谋出木川、犍为袭成都。芳述讠冋知之，先率兵至犍为扼其冲，大破贼，蹑击至新增黄茅冈，斩杀过半。降其将夏升、罗应甲等，拔被掠民二千有奇。擢西宁总兵官，仍从征云南。二十年，良栋令为前锋，自洪雅、荣经二县出大象岭之左，败贼关山。时国柱踞建昌，闻关山、大象岭俱失，弃建昌走云南。芳述渡金沙江，会良栋军取云南，夺得胜桥，拔其东西二营，遂克云南。
　　三十一年，迁贵州提督。四十年，云南总督巴锡疏劾游击高鉴，语连芳述徇隐，芳述亦疏讦巴锡，上遣侍郎温达往谳。芳述应夺俸，免之。四十二年，湖南镇筸红苗作乱，芳述移兵会剿，深入苗地，平塘山及葫芦、天星诸寨。疏言：“贵州苗、民杂处，控制尤在得人。保题武职，请以久任苗地、熟悉风土者拣选题补。”诏允行。四十五年，诏奖“芳述久镇边境，驭军有法。现今旧将，罕与比伦”。特加太子少保，授镇远将军。四十七年，卒，赠太子少傅，谥壮敏，赐祭葬。
　　陈世凯，字赞伯，湖广恩施人。初附明桂王，为忠州副总兵。顺治十六年，川陕总督李国英驻师重庆，世凯来降，授副将衔。康熙十年，李自成馀党刘一虎等以数万人犯巫山，世凯击卻之。寻从国英进剿，以功加总兵衔。十一年，授杭州副将。
　　十三年，耿精忠反，浙江总督李之芳驻师衢州，令世凯援金华。甫渡江，闻寇犯龙游，即遣兵驰击，通衢州饷道。既至金华，精忠将阎标自永康、武义来犯，世凯与副都统沃申御之，发砲击贼。既，复与总兵李荣逐贼汤溪，分兵出贼后，而自当其前，获所置监军道徐福龙等。精忠将陈重自东阳、叶锺自浦江先后来犯，与副都统玛哈达、石调声督兵击之败走。援义乌，破精忠将周彪。叙功，授温州总兵，加都督佥事。精忠将徐尚朝以数万人逼金华，世凯出城南十二里与战，寇甫集，大呼陷阵，寇溃奔，逐北十馀里，杀伤过半。尚朝与精忠将冯公辅合，得五万人，据积道山，立木城石垒。世凯乘大雾进兵，破木城，斩级万馀，尚朝败走。
　　大将军康亲王杰书师进次金华，令世凯及玛哈达、荣规处州。十四年，世凯复永康，进攻缙云，击破尚朝兵，克之。精忠将沙有祥守处州，垒桃花岭拒守。世凯等师三道入，夺岭，有祥走，克处州。尚朝来犯，三战破贼，获其裨将，斩八百馀级。移师徇松阳，从贝子傅喇塔攻温州。十五年，精忠将曾养性及叛将祖弘勋以四万馀人拒我师，世凯与提督段应举奋击，获其裨将。诏傅喇塔进征福建，世凯以所部从。击养性得胜山，破其垒。寇舟屯江山，督兵击之，师行乃无阻，复云和、泰顺诸县。精忠降，世凯还镇温州。十六年，加左都督，予世职拖沙喇哈番。屡招降郑锦将陈彬、刘天福等。二十二年，进拜他喇布勒哈番。朝京师，上奖其绩，谕“辑兵爱民，毋以功大生骄傲”，赐鞍马、裘服。
　　二十三年，擢浙江提督。上制圣训十六条，宣谕士民。世凯请令将卒一体讲读，并援引经史依类附注，为书三卷，奏进颁行。又奏春秋祭文庙，宜令武职行礼。下九卿议行。二十八年，复朝京师，命还任，以疾未行，卒。遣内大臣佟国维、侍卫马武奠茶酒，赐祭葬，谥襄敏。字天培，授都司。累迁至浙江提督。世凯勇敢善战，所向有功，军中呼为陈铁头。
　　浙中诸将，佐之芳戡乱者，又有李荣、王廷梅、牟大寅、鲍虎、蒋懋勋。荣，字华庵，广宁人。黄岩总兵。廷梅，顺天人。武进士。自督标中营副将迁平阳总兵。大寅，湖广人。镇海总兵。虎，字云楼，山西应州人。初授南赣镇标前营游击。击李成栋有功，累迁浙江严州城守副将。从之芳御精忠，克寿昌。破土寇黄应茂。寻代荣为黄岩总兵。懋勋，浙江临海人。温州总兵。谥襄僖。
