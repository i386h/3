<!-- { "loadSidebar": true } -->
　　九月辛卯朔，赈奉天、浙江水灾。癸巳，赈甘肃雹灾水灾，留壩、南郑水灾。丁酉，以顺直水灾减各府各旗庄田租及其他租额。庚子，鲍超卒。乙巳，赈光山雹灾。丙午，刘铭传剿苏鲁马那邦叛番。甲寅，赈上饶等县水灾。
　　十一月庚寅朔，寿张决口合龙。乙巳，宥徐延旭、唐炯罪，延旭戍新疆，炯戍云南。丁未，命曾纪泽在总理各国事务衙门行走。庚戌，再拨京仓粟米三万石备顺天春赈。丙辰，冬至，祀天于圜丘，始亲诣。除隆科城额赋。
　　十二月甲子，减安州、河间、隆平涝地粮赋。丁卯，祈雪。庚辰，懿旨再敕曾国荃等详议两江河道治法。丁亥，祫祭太庙。
　　是岁，朝鲜入贡。
　　十三年丁亥春正月己丑朔，停筵宴。辛丑，以亲政遣官告天地、宗庙、社、稷，祈穀于上帝。癸卯，上始亲政，颁诏天下，覃恩有差。壬子，拨江苏漕米十万石赈顺直灾民。懿旨购置机器于天津鼓铸，一文以一钱为率，京、外毋得参差。
　　二月壬戌，雨雪。辛酉，责恭鏜严剿马贼，整顿见有练军。川、滇接修电线成。戊辰，祭大社、大稷。辛巳，赏唐炯巡抚衔，督办云南矿务。是月，懿旨醇亲王以亲王世袭罔替，朝廷大政事，仍备顾问。
　　三月己丑朔，上初诣奉先殿行礼。乙未，上奉皇太后谒西陵，免经过州县额赋十分之三。己亥，谒陵。甲辰，至自西陵。辛巳，祀先农，亲耕耤田，三推毕，加一推，自是岁以为常。甲寅，刘锦棠请解职省亲就医，不许；给假三月，在任调理。拨直籓库帑八万赈所属饥民。除文安等处无粮地租。
　　夏四月戊午朔，享太庙。丁卯，命内阁侍读学士林维源督办台湾铁路及商务。己巳，祈雨。丙子，常雩，祀天于圜丘。
　　闰四月己酉，免江苏各州县卫逋赋逋课。壬子，赈昆明等县水灾。
　　五月戊午，夏至，祭地于方泽。己未，命前内阁学士洪钧充出使俄德奥和大臣，大理卿刘瑞芬充出使英法义比大臣。癸未，赈陇州等处水灾。甲申，雨。
　　六月丁亥朔，赈富阳各属水灾。乙巳，赈怀宁等县水灾。丁未，开州大辛庄河溢，灌山东境，截留新漕五万石赈濮州等处灾民。庚戌，赈罗田、石首水灾。壬子，赈温宿、乌什水灾。癸丑，赈凌云风雹灾。
　　秋七月丙辰朔，日有食之。庚申，永定河、潮白河先后并溢。甲子，增设福建澎湖镇总兵。乙丑，赈南阳等处水灾。丁卯，除甘肃积年民欠银粮暨杂赋。赈洮州等属雹灾。乙亥，增设云南临安开广道。丁丑，黎匪平。辛巳，命道员黎庶昌充出使日本大臣。
　　八月戊子，祭大社、大稷。甲辰，沁河决。赈平彝水灾。丙午，沔阳等州县被水，留冬漕三万石赈之。郑州河决，南入于淮，褫河督成孚职，留任。己酉，拨京仓漕米五万石赈顺天通州各属。截留京饷漕折银三十万赈河南。癸丑，懿旨发内帑银十万赈济水灾。
　　九月乙卯朔，免陕西各府州县前岁逋赋。辛酉，以郑州河决，豫留明年江北、江苏河运米粮并运费充赈。辛未，准哷徵胡图克图入贡。乙亥，命薛允升赴河南察郑工。丁丑，李鸿藻往河南会察河工。是月，赈武陟、安县、云阳、皖北水灾，汉口、龙州水灾，建水、通海雹灾。
　　冬十月甲申朔，赈融县火灾。丁亥，冯子材以疾辞职，命留粤办钦、廉防务。乞休，不许。己丑，赈惠、高、廉、雷、琼、赤溪、阳江风灾。己亥，穆图善卒。赈给郑州等灾区贫民口粮。壬寅，以善庆为福州将军，襄办海军事，并管神机营。免顺直被水各州县秋赋。乙巳，赈镇西雪灾。戊申，上侍皇太后临视醇亲王疾，自是频视疾，至于明年七月有瘳。庚戌，赈长安等属水灾。癸丑，赈绥来霜灾。
　　十一月乙卯，授定安钦差大臣，会同东三省将军办理练兵，节制副都统以下。辛酉，冬至，祀天于圜丘。壬戌，谕文硕访呼毕勒罕，依制掣定。壬申，祈雪。
　　十二月丁亥，命李鸿藻督办郑州河工。己丑，除恩隆、百色等处荒田额赋。赈桂林等处火灾。壬辰，免阳城等县灾缓税租。丁酉，雨雪。戊戌，懿旨复阎敬铭、福锟、翁同龢、嵩申、孙诒经、景善、孙家鼐处分。庚子，以皖北被灾，拨安徽漕折、芜湖关常税共银十万，备来年春赈。辛丑，置新疆伊塔道、伊犁府、霍尔果斯、塔城，设道、府、抚民通判、同知等官。壬寅，石屏、建水地震。己酉，拨山东冬漕五万石备河南来年冬赈。
　　是岁，朝鲜入贡。
　　十四年戊子春正月癸丑朔，上亲诣堂子行礼。丙辰，雪。免安徽被淹太和等州县夏粮。己未，开黑龙江漠河金矿。庚申，开广东昌化石绿铜矿。辛酉，展接腾越至云南省垣电线。乙亥，刘锦棠乞疾。慰留，再给假四月。壬午，谕官铸当十大钱，每文重至二钱以上者，一律行用。是月，拨留京仓及海运漕米凡十三万石赈顺直灾。
　　二月乙酉，赈梧州火灾。丙戌，赏裴廕森三品京堂，督办福建船政。庚寅，文硕以擅行密疏稿于都察院，褫职。辛亥，祀先农，亲耕耤田。是月，诏修葺颐和园，备皇太后临幸。
　　三月丙辰，免浙江光绪五年以前逋赋。丙寅，赉班禅额尔德尼转世呼毕勒罕哈达、念珠、如意。
　　夏四月庚寅，永定河决口合龙。辛卯，上奉皇太后始幸西苑。甲午，展接广东电线自九江至大庾岭。丁酉，雨雹。辛亥，命张曜帮办海军事务。赈惠州等属水灾。
　　五月乙卯，京师、奉天、山东地震。癸亥，夏至，祀地于方泽。丁卯，祈雨。
　　六月癸巳，雨。己亥，懿旨，皇帝大婚典礼，明年正月举行。甲辰，彭玉麟以疾免兵部尚书，巡阅长江水师如故。壬寅，懿旨，明年二月初三日归政。
　　七月庚申，以河工贻误，褫李鸿藻、倪文蔚职，仍留任，李鹤年、成孚并戍军台。甲子，永定河复决。丙寅，阎敬铭罢。丁丑，谕吴大澂察覈河工。是月，津沽铁路成。
　　八月丁亥，赈奉天各州县，安徽怀宁等县水灾。己丑，诏直省清庶狱。壬辰，赈苍梧等处水灾。丁酉，截留江北漕米备苏、皖赈。乙巳，醇亲王以归政有日，请解职务。懿旨，海军署、神机营依前管理，归政后奏事勿列衔。
　　九月丙辰，除陕西去年逋赋。甲戌，永定河决口合龙。
　　冬十月己卯朔，享太庙。癸未，懿旨立叶赫那拉氏为皇后。癸巳，拨京漕二万石备顺天冬赈。甲午，免水城等处丁粮。赈丹徒旱灾、南昌等县水灾。庚子，免朝鲜红葠釐税。
　　十一月壬戌，滇越边界联接中法电线成。初置北洋海军提督，以丁汝昌任之。丙寅，冬至，祀天于圜丘。丁卯，免朝贺。戊辰，免静海积水淀地租。
　　十二月壬午，赈阿迷、蒙自等处疫灾。乙酉，诏光绪十五年举行恩科乡试，十六年恩科会试。辛卯，增设吉林水师营总管各官。癸巳，太和门灾。甲午，诏修省，敕臣工勤职。乙未，免陕西前岁民欠钱粮。丁酉，懿旨，以水灾停减颐和园工作。御史余联沅、屠仁守、洪良品各疏请罢铁路，徐会沣等条奏，同下海军署与军机大臣议。旋翁同龢、奎润、游百川、文治等并言铁路不当修，亦并下议。命太仆少卿林维垣襄办台湾开垦抚番事。庚子，赈威远水灾。辛丑，道员徐承祖前使日本，坐浮冒，褫职听勘，籍其家。丙午，郑州决口合龙。授吴大澂河东河道总督，复李鸿藻、倪文蔚原官，并优叙，释成孚、李鹤年还。
　　十五年己丑春正月丁未朔，停筵宴。庚申，靖远、皋兰地震。辛酉，以张之万为东阁大学士，徐桐以吏部尚书协办大学士。海军署会同军机议駮停铁路诸疏，覆请详议。懿旨：“庆裕、定安、曾国荃、张之洞、黄彭年等，按切时势，各抒所见以闻。”乙丑，惇亲王薨。上奉皇太后临奠。丁卯，御史屠仁守上言：“归政伊迩，时事孔殷，密摺封奏，请仍书皇太后圣鉴，披览后施行。”懿旨斥其乖谬，罢御史，下部议，原摺掷还。戊辰，御史林绍年请禁督抚报效。懿旨斥之。癸酉，大婚礼成，
　　二月戊寅，吴大澂请敕议尊崇醇亲王典礼，懿旨斥之，通谕中外臣民。己卯，皇太后归政。上御太和殿受贺，颁诏天下。丙戌，免江、淮光绪初年灾熟各项税粮。己丑，以齐东等州县水灾，拨山东库帑五万备赈。壬辰，加上皇太后徽号，颁诏覃恩有差。甲午，朝鲜庆贺归政，进方物，赉其国王及王妃缎匹。
　　三月丙午朔，命侍讲崔国因充出使美日秘大臣。丁未，彭玉麟辞巡阅职。温谕慰留。濮州河决。癸丑，以布鲁克巴部长归化，予封号印敕。甲寅，拨黑龙江库帑二万加赈呼兰属灾民。丁巳，皇后祀先蚕。己未，再加上皇太后徽号。庚午，免云南被匪村寨钱粮。戊辰，上奉皇太后幸颐和园，阅水陆操。允阎敬铭回籍养病。
　　夏四月戊寅，拨南漕十万石备山东赈。己卯，赈奉天、吉林灾民。辛卯，赏湖南按察使薛福成三品京堂，充出使英法义比大臣。懿旨发内帑银十万备山东赈。庚子，赐张建勋等三百三十一人进士及第出身有差。
　　五月癸丑，停秋决。庚申，赈泸州火灾。
　　六月丙子，岑毓英卒。丁丑，以王文韶为云贵总督。己卯，重修太和门。丁亥，赈周家口火灾。壬辰，永定河道缺，李鸿章举堪任之员。上疑于魁柄下移，予申斥。
　　秋七月丁未，章丘河决。己酉，除贵州西良山额课。庚午，齐河决。辛未，沁河决。是月，赈莒州、沂水雹灾，周家口水灾，长安、西乡、鄜州水灾雹灾。赈云南昆阳、太和，安徽霍丘等州县水灾。
　　八月乙亥，命李鸿章、张之洞会同海军署筹办芦汉铁路。丁亥，留新漕十万石备山东赈。壬辰，以四川水灾，捐款五万赈灾民。丁酉，天坛祈年殿灾。庚子，赈伊犁、绥定等处地震灾。辛丑，免贵州被贼府州县卫未徵并民欠税粮。
　　九月壬子，重修祈年殿。赈温州等处风灾水灾。癸丑，免陕西各属前岁逋赋。赈咸宁等处水灾雹灾。乙卯，赈皋兰等处水灾。壬辰，长垣堤决，黄水浸入滑县。丙寅，谕定安等除东三省练兵弊习。丁卯，定明年祈穀暂于圜丘举行。
　　冬十月乙亥，赈阳曲等处雹灾水灾。戊寅，设西安至嘉峪关电线。赈杭、嘉、湖属水灾。丁亥，以江、浙雨水为灾，各拨库储五万，并发内帑五万赈济。以张之洞订购机器，遽立契约，诏切责之，嗣后凡创设之事，未先奏明，毋轻举。己丑，拨武昌库储十万备湖北赈需。壬辰，诏各省两司仍专摺奏事。台湾社番乱，副将刘朝带等阵没，敕刘铭传剿办之。甲午，再拨浙江库储十五万赈杭、嘉、湖灾。己亥，山东大寨河工合龙。壬寅，拨苏、皖赈捐馀款修运河。赈绥德等属雹灾水灾。
