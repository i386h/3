<!-- { "loadSidebar": true } -->
　　同治二年，肇、罗寇氛炽，客匪众至十馀万。耀与副将卓兴以所部八千人夹击之，迭破巨垒，焚其屯粮。其党郑金斩金缸以降，郑金即郑绍忠也。高州平，晋副将。三年，赴平远八尺墟，坐县城失守、进兵迟误，暂褫职。时发寇丁太阳分据武平，耀自平远进逼，奋击退之。又设伏诱敌，乘胜径斫贼营，大溃，城贼亦惊走，遂克武平；而丁贼犹据永定，负固不下，耀进围之，诇知贼将赴金砂，隐卒以待。贼至，伏起，贼返奔，追袭之，夺城外砲楼土垒，俯瞰城中，日夜下袭，贼尸山积，启东门遁，复故官。四年，伪康王汪海洋窜大埔，耀还军扼守，遇伪侍王李世贤，血战三昼夜，以少击众，大败之。复与绍忠会师入闽，连克平和、诏安、长乐、镇平，而馀匪啸聚和平者势犹盛。耀以无备，再褫职。旋收嘉应，复官。
　　七年，授南韶连镇总兵，调署潮州。潮俗故悍，械斗夺敓以为常，甚且负嵎筑寨，拒兵抗粮。耀以为积匪不除，民患不息，乃创为选举清乡法，先办陆丰斗案，明正其罪。潮人始知有官法。陈独目结会戕官，谢奉章恃险擅命，并捕治之，潮民遂安堵。暇辄釐占产，征逋赋，丈沙田，潮税岁增钜万。又御水患以保农田，建书院以育俊秀，士民颂之。总督瑞麟状其绩以上，赏黄马褂。
　　光绪三年，调署陆路提督。五年，还本官，治潮州、南澳、碣石军事。九年，法越构兵，充海防全军翼长，改署水师提督。越二年，实授。尝率师出捣盗穴，广、惠安谧。十七年，卒，恤如制。
　　耀身矫捷，履山险若平地，眼有异光，暮夜击枪靡弗中，以故粤中诸匪咸惮之。
　　绍忠，籍三水。始随金缸为寇，既自赎，提督昆寿许领其众为一营，号安勇。克广西岑溪，赏都司衔，始更名。永定、大埔之役，与有功。数迁至副将，权罗定协。寇据嘉应，其党谭光明等殊死战。绍忠扼守长沙墟，寇至，击卻之。城寇悉众出，并力追击，擒渠率，城拔。以次征肇庆、思平诸匪，赐号敢勇巴图鲁。平五坑客匪，更勇号额腾伊。自是察匪所向，捕之。不二年，擢提督，补潮州镇总兵。光绪二年，搜治钦州、灵山积匪，晋秩头品。五年，攻克琼州、儋临，赏黄马褂。十年，权陆路提督。粤故多匪，绍忠颇善治之。攻剿遍粤境，转战闽、桂，匪为敛迹。十五年，授湖南提督。十七年，还综广东水师。二十年，加尚书衔。越二年，卒，恤如制。
　　邓安邦，广东东莞人。以勇目积功至守备。同治三年，从耀等克武平。四年，汪海洋陷镇平，围平远。安邦赴援，抵城下，饥疲甚，杂食薯芋，卒解城围。再败贼大柘、超竹。嘉应陷，与诸军截歼之，晋游击，赐号锐勇巴图鲁，迁参将。光绪三年，补清远营游击。明年，匪首欧就起袭据佛冈，安邦约绍忠内外合攻，复其城，获就起，置之法。十二年，授湖州镇总兵。十四年，卒。
　　论曰：自发、捻起，各省兴团练，淮、皖为盛，实淮勇之始也。东才以下诸人，初皆起乡团，其后或隶豫军，或隶淮军，皆先后著战绩，为时所称。方耀以粤团归官军，善战兼谋勇，尤善治盗，民多感颂，兹故并著之。

　　列传二百四十五
　　徐延旭  唐炯  何璟  张兆栋
　　徐延旭，字晓山，山东临清人。咸丰十年进士，出知广西容县。师克浔州，与有功，累晋知府。同治九年，除知梧州。光绪三年，迁安襄荆郧道。八年，晋广西布政使，命督办海防，得专奏事。时法人谋占全越，巡抚张之洞、侍读张佩纶先后疏荐堪军事。会南定陷，朝命出镇南关，与提督黄桂兰、道员赵沃筹防，未行，越官刘永福战胜怀德府纸桥，状其绩以上。
　　九年，出关，至北宁而还，顿龙州，被命为巡抚，敕趣永福规河内。延旭上部署防守状，略云：“固广西边疆，必守北宁；固云南边疆，必守山西。左军前锋分驻北宁、涌球，去城止十二里。一旦有事，援之则无辞於法，听之则有惭於越。不如徙军入城，城固我储粮屯戍所也。并简锐扼浪泊湖北岸，为山西声援；别募勇百人扼月德江，与陆军相表里。”附请吏部主事唐景崧留军。
　　初，法人犯顺安，越未败，遽乞和。延旭奏言：“越人仓卒议和，或谓因故君未葬，冀缓须臾；或谓因废立嫌疑，朋兴党祸。越臣黄佐炎等录寄和约，越诚无以保社稷，中国又何以固籓篱？刘永福现驻山西，法人拟益师往攻，请毋撤兵，用警戎备。”越王阮福升嗣位，遣使告哀，并恳允其诣阙乞封；复具和约二十七条及黄佐炎禀，上之枢府。左宗棠檄前布政使王德榜募勇扼桂边，朝命受延旭节度。
　　其冬，力疾再出关，驻谅山，趣军进取，分袭海阳、嘉林缀敌势；并请拨船严扼海口，断其出入：谕仍力守北宁。於是令左军黄桂兰、右军赵沃协防其地。適山西陷，延旭犹虑兵力薄，复遣使入关募勇，通旧五十馀营，厚集於此。随令广间谍，安地营，禁扰民，严冒饷；然沃等皆寡识，桂兰尤侈汰，与越官张登坛日事宴乐。登坛故通法，嗣以有郤泄其事。上命延旭罢登坛，或囚而杀之，延旭以力不能制而止。日唯筹军火济师，以为兵力厚，可恃以无恐。桂兰复希风指，侈谈部下能战，延旭益信之，遂六上书请战。上不许，敕保守未失陷地，毋贪功。
　　十年，法军陷扶良，三路攻北宁，桂兰溃奔太原。李鸿章电奏失守，延旭犹上言：“西联滇军，东防江口，北宁断无他虞。”上责其饰词。会岑毓英抵保胜，部署边外各军，遂命延旭军属之。初，延旭之任西抚也，未及两月，亦知桂兰等未可恃。嗣以临敌易将，操之急，易生变，以故诰诫备至；而桂兰等且纵兵剽夺，越民不堪命，忿滋甚。是役也，群反噬，城乃陷。延旭上其欺饰状，并自纠请治罪。上怒，诏革职留任。
　　法军乘胜入芹驿关，复命力扞之，毋再失。延旭以景崧护军收残兵，更约束，令驻屯梅。时谅江、朗山、狼甲相继屠溃，谅山教民且蠢焉思动。延旭鉴覆辙，严禁防军向越官索夫米，有伐一草一木者斩，越民仍不知感。適德榜至，劝延旭勉自支振，图再举。於是更严勒粤军，仿楚勇制，力求后效。而逮问之命下，吏议斩监候，改戍新疆。追论举主，之洞、佩纶，均被诃责。延旭未出都，病卒。子坊，自有传。
　　唐炯，字鄂生，贵州遵义人。道光二十九年举人，训方子。训方督师金口，炯驰数千里省视。越夕难作，仓皇奉遗疏谒曾国籓，得代奏。武昌复，求遗骸归葬。桐梓乱民起，治乡团御之。服阕，入赀为知县，铨四川。
　　咸丰六年，署南溪。值滇寇李永和蠢动，蓝朝柱应之，陷叙州，吏士皆恐。炯乃训练兵壮，晨夜徼循，人心稍靖。有为寇所获者，纵之还，曰：“为我语唐青天，决不犯南溪一草一木！”炯领兵偪吊黄楼，单骑入营，谕以利害，朝柱款附。永和改犯犍为，炯驰救，壁不动，俟其懈乘之，寇狂奔，自相辚藉。旋与楚军解成都围。八年，檄署绵州事。时郫、彭军事棘，调还省防守。炯诇得黑窝盗虚实，请限八日毕乃事，果如所言。除知夔州，未上，逾月，永和围绵城，炯掘壕登陴，民助赀粮。炯居城三月，不下，誓死守；援至，围始解。已而湘、黔军閧州署，骆秉章劾罢之。事白，仍治军。
　　同治改元，统安定营。会石达开围涪州，与刘岳昭期会师，击走之。其夏，石党窥綦江。炯闻警驰援，燔其壁，寇溃，大破之长宁。以疾还成都。秉章询寇势，时寇退滇边，声入黔，炯曰：“此诱我军东下耳。彼必走夷地，乘虚入川，宁越宜警备。”俄而寇入紫地，复请遣唐友耕军大渡河扼之。达开返西岸，退为倮夷所窘，食尽乞降，枭诛之。明年，权绥定府，区邑为八路，路若干场，场若干寨，置寨总，行记善恶法，月朔上其簿亲判之；又立书院二、社学八十馀：境内称治，下其法他县。越二年，赴陕佐治营田。捻首张总愚犯新丰，大败之。
　　六年，四川总督崇实命率师入黔。黔患贫瘠，崇实先问以理财策，炯曰：“理财莫若节用，节用莫若裁勇，裁勇莫若援黔。”崇实然其言，遂以军事属之。连破偏刀、水上、大平、黄飘、白堡，擒斩王超凡、刘仪顺，降潘人杰、唐天佑，皆积寇也；又克平越、甕安、黄平、清平、麻哈：迁道员，赐号法克精阿巴图鲁。嗣为吴棠所劾，还蜀。
　　光绪四年，丁宝桢督四川，令佐治盐筴，旋补建昌道。六年，署盐茶道，条上善后六事，谓：“发引必先新后旧；徵税必先课后引；收发盐引，责成盐道；改代引张，责成州县；缴残则严定限期；办公则优给公费。”议行，凡百馀年引目浑殽、款项轇轕诸弊，至是尽革，语具盐法志。八年，张之洞、张佩纶先后奏荐堪军事，於是擢云南布政使。炯率川军千人驻关外，滇军悉归节度。既莅事，裁夫马，治厂务，并釐卡，清田粮，民困少苏。
　　法人夺我越南，被命赴开化防守，即於军前除巡抚。误闻将议和，亟还省履任。上大怒，褫职逮问，刑部定谳斩监候。久之，上意解，三历秋审，赦归。左宗棠胪其治行上於朝，命戍云南，交岑毓英差序。十三年，赏巡抚衔，督办云南矿务，偕日本矿师躬履昭通、东川、威宁铜铅各厂，疏陈变通章程，又历请减免贵州铅课，豁免云南矿厂官欠民欠，并报可。惟经营十五年，仅岁解京铜百万斤，为时论所讥。三十一年，谢病归。三十四年，以乡举重逢，晋太子少保。逾岁卒，年八十，恤如制。
　　何璟，字小宋，广东香山人。父曰愈，见循吏传。璟，道光二十七年进士，选庶吉士，授编修，转御史。咸丰七年，英人陷广州，总督叶名琛获谴罢，而巡抚柏贵等罪相埒，谴弗及，时论譁然，璟乃分别上其谬误状。明年，英舰入津沽，疏陈战守要略，先后抗论外务，疏凡八上。迁给事中。十年，出为安徽庐凤道。同治二年，迁按察使。捻至，与总兵喻吉三随方应御，寇不得逞。四年，晋湖北布政使。逾岁，到官，值黄陂饥嗛，民就食江、汉，便宜发帑金济之。九年，擢福建巡抚，历山西、江苏。遭父忧，服阕，起闽浙总督。
　　光绪三年，备日本议起，治海防，饬戎政。其夏患水祲，日坐城上督拯难民，凡阅七昼夜，醵金恤之。水退，濬洪塘江，导支流入海，后患稍杀。五年，兼署巡抚。时日本议废琉球，数以兵舰浮闽、沪。璟以台湾地当要冲，基隆尤扼全台形胜，乃调集轮舶，增募兵勇，建筑砲台，备不虞。
