<!-- { "loadSidebar": true } -->
　　安禄，多拉尔氏，满洲镶黄旗人，一等超勇公海兰察子。以海兰察平石峰堡功，推恩授二等侍卫、乾清门行走，并予骑都尉世职。从征廓尔喀，赐号哈什巴巴图鲁。乾隆五十八年，承袭公爵，擢头等侍卫。嘉庆四年，命解饷赴四川，遂从额勒登保军。时徐天德败窜鸡公梁，额勒登保乘夜追之，黎明，贼复拒战，安禄偕格布舍以左翼冲贼阵，贼窜城隍庙，右翼杨遇春伏起，前后夹击，歼戮无算。又败王登廷，追至西乡鱼渡坝。王登明与齐家营股匪合踞青冈岭，安禄等三路竞进，贼大溃，鲜大川、苟文明窥开县，偕硃射斗败之於枯草坡，乘雾夺汪家山，馀贼数千奔下山沟，安禄率五六骑大呼驰击，贼众披靡，突林中数矛攒刺，遂殁於阵。事闻，优恤，赐内帑一千两，谥壮毅，加予骑都尉世职。仁宗深惜之，诏以惠伦、安禄皆名将子，膺五等之封，为莠民所戕，国威大损，戒统兵大臣以满洲、东三省兵自为一队，及锋而用，勿致疏虞。子恩特贺莫札拉芬，袭公爵，兼骑都尉。寻议又加骑都尉，并为三等轻车都尉，以安禄弟安成袭。
　　佛住，瓜尔佳氏，满洲正白旗人，侍郎三泰子。三泰殉难叶尔羌，封三等伯，佛住袭爵，为散秩大臣、世管佐领，充阿克苏领队大臣，授成都副都统。嘉庆元年，充哈密办事大臣，行抵西安，闻达州教匪起，自请偕英善往剿，允之。时贼扑东山庙，与丰城贼合，佛住与副都统勒礼善分路进攻，冒雪由山路破贼卡，扼东山隘口。贼自大东林潜渡河，率协领塔克慎、知县刘清隔岸砲击之。又偕英善、勒礼善擒徐天富，被优赉。二年正月，丰城贼倾巢出，游击范楙、守备杨成阵亡，贼遂逼东乡，别贼复自张家观来犯，佛住率众力战，殁於阵。诏：“佛住已调哈密，自请回川剿贼。今在东乡捐躯，其父三泰亦系阵亡，尤为可悯，从优议恤。应给世职，并为一等子爵，加一云骑尉。”子瑞龄袭。
　　西津泰，和色里氏，满洲镶黄旗人。前锋侍卫。从征台湾，累战皆捷，赐号法尔沙台巴图鲁，图像紫光阁，擢护军参领。从征苗疆，克榔木陀山、大坪山、雷公滩、大乌草河，围高多寨，复连破贼於大坡脑、得胜山，克垂藤、董罗诸寨，焚大小天星寨，进克马鞍山，擢头等侍卫，加副都统衔。从额勒登保克石隆贼巢，石柳邓就歼，予优叙。嘉庆二年，赴四川，破王三槐於冉家垭、金瓘寺，从宜绵击贼於花潭子，又克香炉坪贼巢，迭被优赉。进击安子坪，贼退精忠寺，围之，倾巢出犯，西津泰冲入贼阵，手刃十馀贼，身受重创，阵亡。予骑都尉兼云骑尉世职。
　　丰伸布，唐古忒氏，蒙古镶红旗人，福州驻防。由马甲累擢协领。从征台湾，擢西安右翼副都统。嘉庆元年，率军驻兴安，防湖北教匪。二年，移防商、雒要隘。贼犯双树卡，又间道攻县城，连卻之，赏花翎。进驻竹谿，遏贼入陕。贼掠近地，屡击走。高天升大股踞石槽沟，率兵千自竹山进剿。关庙河，要隘也，冒雨进扼之，贼来争，丰伸布先据山梁，贼分两路猛扑，杀伤相当，而贼益坌集，短兵相接，丰伸布受创甚，至暮大雨，息军山巅，以伤殒。优恤，谥壮勇，予骑都尉兼云骑尉世职。六年，高天升就擒，传首祭墓。无子，以侄阿克当阿袭职。
　　阿尔萨朗，赖奇忒氏，蒙古镶白旗人。以副前锋参领从征金川，迭克山寨坚碉，破扎古功尤著。战达撒谷受创，特诏慰问。累擢正红旗蒙古副都统，赐号阿尔杭阿巴图鲁。金川平，图像紫光阁。历喀什噶尔、伊犁领队大臣，召回京，会甘肃石峰堡回叛，自请从剿，连破贼於云雾山、田家山，进围石峰堡，攻其西北，以火攻克之，斩虏特多，授护军统领，调正蓝旗满洲副都统。嘉庆元年，率健锐、火器营从永保剿教匪，转战河南、湖北，屡破贼。二年五月，驻兵王家坪，营垒未定，贼自山沟出袭，阿尔萨朗力战，猝中枪，殁於阵。赐恤，予骑都尉世职。及高天升传首京师，命祭其墓。
　　乌什哈达，伊尔根觉罗氏，满洲正黄旗人。以前锋从征缅甸有功，赐号法福哩巴图鲁，授三等侍卫。从征金川，屡克坚碉，擢二等侍卫、正白旗蒙古副都统，予骑都尉加一云骑尉世职。充和阗领队大臣，坐与办事大臣德凤互讦，褫职，效力乌什边卡。寻复起授头等侍卫、虎枪营营长、健锐营翼长。从征台湾，率水师擒贼渠庄大田於琅峤，复勇号、世职。授吉林副都统，调镶红旗蒙古副都统。从征廓尔喀，乌什哈达临阵勇敢，论功辄最，三次图像紫光阁。召对，自伐战绩，高宗恶之，褫职戍伊犁。嘉庆元年，赦归，请赴湖北军剿匪自效，偕副都统鄂辉败贼襄阳，进战锺祥。二年，驻守宜城西岸，贼窥古河口，击走之。移防四川石砫，攻白岩山，克贼卡。三年，王三槐由梁山、垫江窜渠口，与白岩山贼潜结，引之渡江。乌什哈达兵少不敌，力战遇害。予轻车都尉世职，子图尔弼善袭。
　　和兴额，葛济勒氏，满洲镶白旗人。以鸟枪护军从征缅甸、金川、撒拉尔、石峰堡，赐号佛尔钦巴图鲁，累擢广州右翼副都统。坐事降调，授头等侍卫，充巴里坤领队大臣，复授广州左翼副都统。嘉庆二年，仲苗扰及广西西隆，从总督吉庆赴剿，败贼於戛雄。苗屯亚稿，设伏山径，由深箐绕出夹击，歼之。进攻那地，西隆肃清。围岩场寨，连败之红水江、板蜯、板阶，解册亨围。仲苗平，调甘肃凉州副都统。五年，赴陕西防剿。冉学胜等由辛峪窜出，和兴额不能御，夺勇号、花翎，降为防御，随营效力。寻破贼沔县乾沟河，授佐领。六年，樊人杰由黑河西窜，和兴额扼之於五丁关，擒斩甚众，擢协领。冉学胜屯大坝，偕总兵杨奎猷击之，和兴额先进，遇伏，殁於阵，依副都统例赐恤，予骑都尉兼云骑尉世职，子福格袭。
　　论曰：教匪之役，首尾十年，国史忠义传所载副参以下战殁至四百馀员，其专阃提镇及羽林宿卫阶列一二品者，且二十馀人。王文雄、硃射斗，一时名将；穆克登布、施缙，亦号骁勇；惠伦、安禄，并贵胄俊才。仓猝摧仆，三军气熸。当宁为之震恻，旌恤特示优异；馀虽功过相参，要皆竭忠行间，殒身不顾。呜呼，烈已！当日岩疆悍寇，军事艰难，盖可见云。

　　列传一百三十七
　　李长庚子廷钰  胡振声  王得禄  邱良功陈步云
　　许松年  黄标林国良  许廷桂
　　李长庚，字西岩，福建同安人。乾隆三十六年武进士，授蓝翎侍卫。出为浙江衢州营都司，累迁乐清协副将。五十二年，署福建海坛镇总兵。邻海有盗，误指所辖界，坐褫职。罄家财募乡勇，捕获巨盗，起用，补海坛游击，迁铜山参将。自乾隆季年，安南内乱，招濒海亡命劫内洋，以济饷为患，粤东土盗凤尾、水澳两帮附之，遂益肆扰。五十九年，夷艇始犯福建三澎，长庚击走之。
　　嘉庆二年，迁澎湖协副将，擢浙江定海镇总兵。三年，迭击洋匪於衢港及普陀。四年，凤尾帮引夷艇入温州洋，败之，赐花翎。五年夏，夷艇合水澳、凤尾百馀艘萃於浙洋，逼台州。巡抚阮元奏以长庚总统三镇水师击之，会师海门。贼泊松门山下相持，飓风大作，覆溺几尽，其泊岸及附败舟者皆就俘，获安南伪侯伦贵利等四总兵，磔之，以敕印掷还其国。是年，擢福建水师提督，寻调浙江。安南乌艚船百馀号，总兵十二人，分前中后三队，所获四总兵，其后队也。
　　未几，安南新阮内附，受封守约束，艇匪无所巢穴。其在闽者，皆为漳盗蔡牵所并，有艇百馀，粤盗硃濆亦得数十艘。牵，同安人，奸猾善用众，既得夷艇，凡水澳、凤尾诸党悉归之，遂猖獗。阮元与长庚议夷艇高大，水师战舰不能制，乃集捐十馀万金付长庚，赴闽造大舰三十，名曰霆船，铸大砲四百馀配之。连败牵等於海上，军威大振。
　　八年，牵窜定海，进香普陀山，长庚掩至，牵仅以身免，穷追至闽洋，贼船粮尽帆坏，伪乞降於总督玉德，遣兴泉永道庆徠赴三沙招抚，玉德遽檄浙师收港，牵得以其间修船扬帆去。浙师追击於三沙及温州，毁其船六。牵畏霆船，贿闽商造大艇，高於霆船，出洋以被劫报，牵得之，渡横洋，劫台湾米以饷硃濆，遂与之合。
　　九年夏，连宗八十馀入闽，戕总兵胡振声，诏治闽将不援罪，长庚总统两省水师。秋，牵、濆共犯浙，长庚合诸镇兵击之於定海北洋，冲贼为二，自当牵，急击，逐至尽山。牵以大艇得遁，委败硃濆，濆怒，於是复分。十年夏，调福建提督。牵闻长庚至，遂窜浙，追败之青龙港，又败之於台州斗米洋。复调浙江提督。
　　十一年正月，牵合百馀艘犯台湾，结土匪万馀攻府城，自号镇海王，沉舟鹿耳门阻援兵。长庚至，不得入，谍知南汕、北汕、大港门可通小舟，遣总兵许松年、副将王得禄绕道入，攻洲仔尾，连败之。二月，松年登洲仔尾，焚其藔，牵反救，长庚遣兵出南汕，与松年夹击，大败之。牵无去路，困守北汕。会风潮骤涨，沉舟漂起，乃夺鹿耳门逸去，诏夺花翎、顶戴。四月，蔡牵、硃濆同犯福宁外洋，击败之，追至台州斗米洋，擒其党李按等。
　　长庚疏言：“蔡逆未能歼擒者，实由兵船不得力，接济未断绝所致。臣所乘之船，较各镇为最大，及逼近牵船，尚低五六尺。曾与三镇总兵原预支养廉，捐造大船十五号，而督臣以造船需数月之久，借帑四五万之多，不肯具奏。且海贼无两年不修之船，亦无一年不坏之槓料。桅柁折则船为虚器，风篷烂则寸步难行。乃逆贼在鹿耳门窜出，仅馀船三十，篷朽硝缺；一回闽地，装篷燂洗，焕然一新，粮药充足，贼何日可灭？”诏逮治玉德，以阿林保代。既至福建，诸文武吏以未协剿、未断岸奸接济、惧得罪，交谮长庚。阿林保密劾其逗留，章三上，诏密询浙江巡抚清安泰。清安泰疏言：“长庚熟海岛形势、风云沙线，每战自持柁，老於操舟者不及。两年在军，过门不入。以捐造船械，倾其家赀。所俘获尽以赏功，士争效死。八月中战渔山，围攻蔡逆，火器瓦石雨下，身受多创，将士伤百四十人，鏖战不退。贼中语：‘不畏千万兵，只畏李长庚。’实水师诸将之冠。”且备陈海战之难，非两省合力不能成功状。时同战诸镇，亦交章言长庚实非逗留。仁宗震怒，切责阿林保，谓：“朕若轻信其言，岂不自失良将？嗣后剿贼专倚长庚，傥阿林保从中掣肘，玉德即前车之鉴！”并饬造大同安梭船三十，未成以前，先雇商船备剿。长庚闻之，益感奋。是年秋，击贼於渔山，受伤，事闻，复还翎顶。
