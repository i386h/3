<!-- { "loadSidebar": true } -->
　　张大猷，汉军镶黄旗人，初籍辽阳。太祖克辽阳，大猷以千总自广宁来降，授牛录额真。天聪初，明边将遣谍招我新附之众，大猷发其事。太宗嘉之，予世职游击。崇德三年，授刑部理事官。寻擢汉军梅勒额真。四年，更定汉军旗制，授镶黄旗梅勒额真。五年，从睿亲王多尔衮围锦州，率本旗兵攻五里台及晾马山、马家湖，皆下，又克金塔口台。六年，从郑亲王济尔哈朗围锦州，明骑兵自松山至，谋夺砲，大猷击卻之。复与固山额真刘之源等攻克塔山、杏山及附近诸台。论功，进二等甲喇章京。七年，迁兵部参政。十月，从贝勒阿巴泰伐明，筑桥浑河济师，击破明总督范阿衡军。八年，从攻宁远，取中后所、前屯卫，进世职一等。
　　顺治元年，从固山额真叶臣徇山西，克太原，与固山额真李国翰抚定诸郡县。二年，师定江南，与固山额真吴守进下浙江，次石门，明兵自杭州夜来袭，却之。还，克嘉兴。三年，命与巴山率兵镇守江宁，总管汉军及绿旗兵。旋授提督江南总兵官。论功，进世职三等梅勒章京。六年，同讨张福寰。总督马国柱奏大猷身先士卒，履险摧锋，功第一，进世职三等精奇尼哈番。九年，卒。三传，降袭三等阿思哈尼番。乾隆初，定封三等男。
　　喀喀木，萨哈尔察氏，满洲镶黄旗人，先世居乌喇部。父塘阿礼，当太祖时，率百人来归，授牛录额真。从伐辽东有功，予世职游击。从伐瓦尔喀，射熊，为所伤，卒。
　　喀喀木嗣领牛录。崇德三年，授吏部理事官。五年，从伐虎尔哈部，敌据栅拒战，喀喀木督兵破栅，斩级二百，俘一百三十。七年，从伐明，攻松山，本旗将领失律未察举，降世职牛录章京。八年，擢吏部参政。顺治元年，署梅勒额真。从入关，加半个前程。寻改侍郎。四年，复世职三等甲喇章京。郧阳总兵王光恩坐事逮系，其弟光泰叛据郧阳，提督孙定辽战死，势甚张，上命喀喀木率兵讨之。师将薄郧阳，光泰遁走，喀喀木与副将王平率师逐捕，战房县，斩级千馀。光泰走四川，喀喀木驻军郧阳。
　　五年，金声桓自江西窥湖广，总督罗绣锦疏请留喀喀木驻荆州。六年，召还。七年，授镶黄旗梅勒额真，世职累进三等阿思哈尼哈番。八年，命与固山额真噶达浑等率兵讨蒙古鄂尔多斯部长多尔济。九年，师出宁夏，至贺兰山，击斩多尔济，并歼其部众，俘其馀以归，得马驼数百、牛千馀、羊万馀。
　　寻命代巴山为镇守江宁总管。十年，明将李定国兵犯广东，潮州总兵郝尚久叛应之，授喀喀木靖南将军，率师会靖南王耿继茂讨尚久。围逾月，督兵以云梯登，尚久入井死，潮州及旁近州县皆定。还驻江宁。
　　十六年，郑成功大举入犯，破镇江，复陷瓜洲，溯江上。喀喀木与总督郎廷佐、提督管效忠谋御敌，檄总兵梁化凤赴援。会梅勒额真噶哈、玛尔赛自贵州旋师，循江东道江宁，入城同守。喀喀木曰：“贼势盛，宜乘其未集先击之。”简精锐逆击，成功前军为少却，得舟二十馀。俄成功兵大至，连营八十有三，舟蔽江，喀喀木昼夜防守。化凤援兵至，乃议使绿旗兵先出战。化凤出仪凤门，效忠出锺阜门，夹击，破成功兵，获其将余新等。明日，喀喀木与噶哈、玛尔赛督兵出神策门，成功兵据白土山列阵，乃分兵左右仰攻，与化凤率精锐捣其中坚，获其将甘辉及裨佐数人，斩馘无算。成功兵溃，走出海。事闻，部议失镇江、瓜洲当议罪，上以固守江宁功大，命免议。
　　康熙元年，改总管为将军，仍以命喀喀木。七年，卒，授其子喇扬阿一等阿达哈哈番兼拖沙喇哈番。
　　梁化凤，字翀天，陕西长安县人。顺治三年武进士。四年，授山西高山卫守备。五年，从英亲王阿济格讨叛将姜瓖，克阳和城，擒瓖将郭二用。擢大同掌印都司。时大同、左卫、浑源、太原、汾、泽群盗竞起应瓖。六年，化凤攻大同，破北窑沟，寇据山巅，悬柴以火燔之，获其渠李义、张豹。攻浑源，徇韩村、玉合堡、张家堡，破贾庄，获其渠王平；乃克浑源，又获其渠方三、唐虎诛之。攻左卫，降云冈、高山二堡，遂合围。化凤中三矢，战愈力，寇以城降。叙功，超加都督佥事，以副将推用。进攻太原，寇出战，化凤左臂中枪，矢集於髀，益奋斗，执所置巡抚姜建勋，乃克太原。进解平阳围，攻汾州，败其渠沈海。攻孝义，寇渠张尔德来援，与战大破之，乃克汾州，获尔德。海复以兵至，再战击败之，走潞安。迭下曹家堡、记古寨、善信堡。介休、平遥、祁、徐沟诸县悉降。进攻太谷，克之，获其渠苏升，乃克潞安，海走九仙台。拔长子，进攻九仙台，山峻，骑不得上；以火攻之，寇不支，海出降。进定泽州。是岁凡二十二战皆捷。七年，复歼馀寇於牛鼻寨，获其渠袁忠。山西悉定。
　　八年，借补江南芜永营参将。讨平石皿、鹭鸶二湖盗，获其渠杨万科。十二年，擢浙江宁波副将。明将张名振屯崇明平洋沙，总督马国柱檄化凤署苏松总兵。名振攻高桥，化凤驰赴战，迭击败之，遂复平洋沙。十三年，真除苏松总兵。化凤以平洋沙悬隔海中，戍守不及。沿海筑坝十馀里使内属，并引水灌田，俾海滨斥卤化为膏腴。
　　会郑成功攻崇明，遣谍疑众，化凤擒斩之，督兵迎战，获其将侯丁秀、宫龙、陈义等。又遣诸将设伏，斩其将陈正，缚致曾进等十一人。成功引去，七月，复大举入寇，连舟蔽江，号百万，陷镇江，直犯江宁，南北中梗。化凤将所部兵三千人疾驰赴援，升高了敌，见成功军不整，樵苏四出，军士浮后湖而嬉，乃率五百骑夜出神策门，破白土山敌垒。明日，督兵出仪凤门，提督管效忠出锺阜门，夹击搏战，拔巨纛，毁其木寨，简骁勇乘屋，发火器，矢石杂下，成功兵奔溃，逐至龙江关，获其将余自新等。成功收馀众，连营屯白土山，众犹数十万。又明日，复与总管喀喀木等出神策门，直攻白土山，督将士仰击，寇迎拒，殊死战。甘辉者，成功骁将也，化凤入阵生获之。成功兵夺气，遂奔不可止，逐北斩馘。迫江上，化凤先遣别将焚其舟，成功兵自蹂藉及入江死者无算。成功遁入海，化凤策成功当还攻崇明，先遣别将为备。成功出海攻崇明，化凤自江宁还援；成功度不能克，括民舟将渡白茅口，化凤与相值，绝流迅击，砲石荡海波，成功复大败，跳而免。叙功，授世职三等阿达哈哈番，赐金甲、貂裘。
　　十七年，擢苏松提督，加太子太保、左都督。化凤疏言：“苏、松滨海，地袤八百馀里，标兵止二千馀。请酌调省兵三千八百，立六营，资捍御。”下部议，从之。十八年，上复录化凤功，进世职三等阿思哈尼哈番。寻裁江安庐凤提督，以化凤为江南提督。时议者以台湾未复，用广东、福建例，苏、松滨海立界，徙居民於内地。化凤曰：“沿海设兵，赋拟弃之地以养之。国既足兵，民无废业，迁界何为？”奏入，上从其言。康熙十年，卒，赠少保，谥敏壮。圣祖巡西安，遣官祭其墓。乾隆初，定封三等男。
　　鼐，其次子也。以廕授川陕督标左营游击。吴三桂乱起，总督哈占令鼐率兵驻黑水峪，败王辅臣之兵於观音堂。调兴安城守游击。从征汉中，战屡捷，克达州，加都督佥事。三迁至福建陆路提督。四十五年，擢福建浙江总督。上南巡，书“旂常世美”字赐之。初，金世荣为总督，谓出洋大船易藏盗，奏定渔船不得用双桅，商船悉令改造，樑头不得过丈有八尺。鼐力言无益海疆，徒累於商民，上命弛其禁。四十七年，疏言嘉、湖诸水皆泄入太湖，通津要道，发帑疏治；支河淤浅，劝民开濬。上谕支河劝民开濬，虑有司藉此私派，当并发帑疏治。四十九年，以母丧去官。五十三年，卒。
　　刘芳名，字孝五，汉军正白旗人，初籍宁夏。仕明至柳沟总兵。顺治元年，降，命仍原官。二年，调宁夏，赐白金、冠服。时陕西初定，多盗，悍卒复伺隙谋乱。芳名抚绥训练，冀树威望，销乱萌，总督孟乔芳疏奖其才。武大定叛固原，贺珍叛汉中，师进讨，芳名皆有功。三年，方赴巩昌剿寇，宁夏兵遽变，戕巡抚焦安民。芳名驰还，察知裨将王元、马德首乱，遣德署花马池副将，分元势；侦元将出城就寇渠洪大诰，芳名设伏，俟元至，伏发，元力拒，诸将樊朝臣、姜九成等衷击之，元败奔，副将马宁等追击，获以归。芳名别遣将搜斩大诰。德闻元诛而惧。四年春，芳名偕河东道马之先出师惠安，德乘间纠党劫军资，遁入山，合寇渠贺宏器等自红古城出口，袭破安定。螺山寇王一林戕参将张纯以应之，横行宁固、平庆间。芳名督所部兵进次乱麻川，破贼；复进次预望城，再破贼，斩一林，德以四骑走，追及之河兒坪，缚而磔之，乱乃定，授三等阿达哈哈番，擢四川提督、定西将军。寻命以右都督留镇宁夏。五年，讨平香山寇李彩。
　　马德之诛，副将刘登楼预有功。登楼居榆林宁塞，多力而狡。六年，以延安叛应姜瓖，易衣服，自署“大明招抚总督”，戕靖边道夏时芳，腾书致芳名。芳名以见汙，怒，封其书示巡抚李鉴，鉴以闻。登楼西犯花马池，下兴武诸营堡，逼宁州。时定边屯蒙古札穆素叛逃贺兰山，芳名遣兵击破登楼，登楼走定边屯，结札穆素寇宁夏西境，犯河东，陷铁柱、惠安、汉伯诸堡。将犯灵州，会固山额真李国翰师至，乃定策：鉴守宁夏，御札穆素；芳名引兵东渡河，趋榆林，与登楼战於官团庄，大破之。登楼退据汉伯，师从之，绝其水道，遂合围。芳名督兵逼垒东南，当矢石冲。诸将进曰：“当移数武避贼锋。”芳名厉色叱之曰：“死则死耳，何惧为？且士卒多伤痍，而我避锋镝可乎？”士卒益奋，攻十二日，克之，斩登楼，馀众悉降。
　　乱定，进世职二等。疏言：“宁夏孤悬河外，延袤千里。镇兵屡徵发，兵单力薄。请自后徵发缺额，即令招补备守御。”又请以减等罪人佥发沿边，资生聚。皆下部议行。
　　十六年，调随征江南右路总兵，加左都督，率宁夏三营驻江宁。郑成功攻崇明，芳名与提督梁化凤共击败之。十七年，疏言：“臣奉命剿贼，不意水土未服，受病难瘳。所携宁夏军士，训练有年，心膂相寄。今至南方，半为痢疟伤损。及臣未填沟壑，敢乞定限更调。”上报以优旨。旋卒於军，加太子太保，谥忠肃。命所部将士还宁夏本镇。
