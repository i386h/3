<!-- { "loadSidebar": true } -->
　　许占魁，字文元，陕西蒲城人，流寓辽东。顺治初，从豫亲王多铎定江南，授陕西阳平关参将。六年，土寇赵荣贵拥明宗人森滏号秦王，聚数万人犯阶州。占魁从间道出碧鱼口袭其后，先与定西将军李国翰、临巩总兵王允久期夹击，大破之。迁山西平阳副将。土寇张武挟硃秀唐号魏王，掠闻喜。占魁与游击苗成龙等分道搜剿，战紫家峪，擒秀唐等，斩级百馀。累调直隶紫荆关副将。康熙九年，擢延绥总兵，驻榆林。
　　十三年，提督王辅臣、副将硃龙俱叛应吴三桂，占魁举首龙所与逆书，上嘉之，下部议叙，加都督同知。延绥标兵多应调征四川，龙等窥榆林防守单弱，屡纠众来犯。占魁遣副将张国彦、孙维统，游击谢鸿儒、钱应龙等分道堵剿，自督兵击贼绥德。贼踞城以拒，发砲，毙贼数百。占魁虑贼袭榆林，率维统等还守榆林，令国彦守波罗堡。龙诱波罗营千总刘尚勇等叛，逼国彦，劫夺敕印。国彦阖门自焚死。叛将孙崇雅戕神木道杨三知、知县孙世誉、守备张光斗等，遂踞神木，势张甚。占魁遣子登隆诣阙告急，诏授登隆鸿胪寺少卿，趣将军毕力克图、都统觉和托自大同移师赴援。占魁遣维统、应龙等从觉和托击贼，擒斩无算。复鱼河、响水、波罗诸堡，进克神木。毕力克图复绥德、延安，擒崇雅、尚勇等，悉诛之。国彦、三知等并赐恤，从征将弁敕议叙。
　　占魁疏言：“王辅臣嗾硃龙窃踞定边，遂陷绥德、米脂、葭州、神木，贼骑至归德堡，北距榆林仅二十里。臣集阖城官民誓死守城。嗣因临洮、巩昌、延安、庆阳、平凉、汉中、兴安、固原相率从逆，榆林一城独存，饷道隔绝，百姓日食糠秕。臣斥赀购米，计口授食。及大兵既至，道臣高光祉筹措粮需，将士奋勇击贼，剋期奏凯，危城得安。皆由文武同心，兵民合力。其在城各官劳绩，祈敕部覈议，为固守孤城者劝。”上俞之，俱命优叙。占魁进左都督，予世职拜他喇布勒哈番。寻以疾乞罢，温旨慰留。十六年，擢銮仪使。占魁复以病辞，允驰驿回籍，仍食俸。卒，赠太子少保，赐祭葬视一品，谥恪敏。子登隆，官至云南临安知府。
　　论曰：顺治初，汉兵降，犹分隶汉军；其后抚定诸行省，设提镇，置营汛，於是有绿营。以绿营当大敌，建愬定之绩，自三籓之役始。蔡毓荣、赵良栋将绿营直下云南诸行省，以战伐显者，如国祚辈，皆彰彰有名氏，而治都、芳述功尤著。贞治屯垦，奋起效绩，不烦饷运，盖更有难能者。腹心爪牙，由此其选矣。

　　列传四十五
　　希福珠满玛奇额赫讷洪世禄彰库鄂克逊莽奕禄沙纳哈
　　偏图瑚里布达理善额楚穆成额额斯泰布舒库塔勒岱
　　瓦岱桑格伊巴罕沃申武穆笃瑚图玛哈达杰殷弟杰都
　　瓦尔喀
　　希福，他塔喇氏，满洲正红旗人，世居安褚拉库路。祖罗屯，国初以八百户来归，编牛录。父哈宁阿，官巴牙喇甲喇章京。从征锦州、松山。入山海关，逐李自成至庆都。授牛录章京世职。希福初任二等侍卫，袭世职。遇恩诏，进一等阿达哈哈番兼拖沙喇哈番。累迁正黄旗蒙古副都统。
　　康熙十三年，吴三桂反，从大将军顺承郡王勒尔锦赴湖广。陕西提督王辅臣以宁羌叛，分据平凉、秦州，命希福移师守兴安、汉中。十四年，大将军贝勒洞鄂进攻秦州，希福攻克东、西二关。十五年，调守陇州。十六年，迁前锋统领。十七年，命赴湖南，驻茶陵。十八年，攻衡州，夜半薄城下，夺门入，贼烧营遁，城复。擢正红旗满洲都统。
　　时耿精忠将马承廕以南宁降，诏希福率所部赴广西，佐镇南将军莽依图规云南。十九年，承廕复叛，战陶登，大败之。莽依图卒於军，朝命赉塔为征南大将军，希福将莽依图所部以从。至西隆，破石门坎，复安笼所，攻黄草坝，希福屡力战。既至曲靖，复马龙诸城。遣硕塔等下嵩明州，遂会大军围省城。希福率前锋冲击，贼大溃。其党马宝、胡国柱自蜀还救，希福与珠满、桑额迎战乌木山，大破之。宝奔姚安，部卒溃，寻降。国柱奔云龙州，希福追至永昌，截守潞江诸要隘。国柱自度不能脱，缢死。其别将王绪、李匡自焚死。二十一年，擢西安将军。部议追论希福从征长沙战失利，当夺官、削世职。上念希福战功多，命轻之。二十七年，调正红旗蒙古都统。
　　二十九年，噶尔丹寇边，上命裕亲王福全出师讨之，以希福参赞军务，破贼乌阑布通。三十一年，授建威将军，统师驻右卫。三十三年，噶尔丹内犯，将侵根敦戴青，诏希福亟赴图拉备守御。希福疏调大同总兵康调元率三千人偕往，并请发察哈尔兵，上责其疑阻，敕还驻右卫。部劾希福不收八旗送马糜饷，免官。三十八年，卒。
　　珠满，瓜尔佳氏，隶满洲正白旗，先世居乌拉。祖多和伦来归，次子额赫玛瑚任侍卫，攻郑成功厦门，阵没，赠拖沙喇哈番，无子。珠满其兄子也，袭世职，署参领。耿精忠叛，使其党犯南康，珠满从将军尼雅翰击败之。吉安既平，又从莽依图军征广东，入韶州。马宝等来犯，珠满居右翼，奋战，大破贼，宝溃围出。进取广西，破吴世琮，解南宁围。陶登之捷，并败世璠将范齐韩、詹仰等援兵。从希福征云南，石门坎、黄草坝诸役，战常陷坚。围省城，斩世璠将胡国柄於乌木山。师还，晋拜他喇布勒哈番兼拖沙喇哈番。累迁护军参领。三十六年，出为荆州副都统。三十九年，被命讨川蛮，驻守雅陇江。四十一年，还本官。会镇筸苗乱，命尚书锡勒达等统师抚剿，以珠满谙兵事，敕共筹战守。抚降三百一寨，唯天星寨犹负嵎，师分四路入，珠满为策应，攻克葫芦寨，馀悉平。擢江宁将军。四十六年，卒，进世职三等阿达哈哈番。
　　玛奇，纳喇氏，满洲镶白旗人，其先哈达万汗之族。初授显亲王护卫。累迁镶白旗满洲都统，列议政大臣。上念广西将士劳苦日久，宜番休，命与都统赵琏，副都统洪世禄、祖植椿率师往，并命参赞军务。次柳州，降伪将三十馀人。赉塔取云、贵，上趣玛奇进兵，安笼所、黄草坝诸役，并有功。进军曲靖，迭克马龙州、易龙所、杨林城。世璠军壁浑水塘，与嵩明遥应。玛奇分遣兵趋嵩明，乘不备，克其东门，贼启西门遁。乃会贝子彰泰军入省城，屯归化寺。世璠使其将胡国柄等出战，阵斩之，遂合围，与勒贝等夺城西北银锭山。贼砲弹雨下，玛奇挺立当其冲，督兵掘壕筑垒。垒成，俯瞰城内，纵砲，贼不支，内乱，世璠死。与穆占入城抚民，授镇安将军，驻防云南。二十三年，坐才力不及，当免；上命撤云南驻防兵，玛奇率以还京。三十五年，卒。子常赉，自有传。
　　额赫讷，纳喇氏，满洲镶蓝旗人。初任王府护卫，迁巴牙喇甲喇章京。从征云南及平栖霞土寇，有功，擢镶蓝旗蒙古副都统，驻防兗州。耿精忠叛，分兵犯江西，诏参赞简亲王喇布军务。马雄扰广东，命倍道往援。未至，而尚之信谋乱，将犯赣州。额赫讷退守南赣，连破寇寨二十馀。会叛将严自明犯南康，围信丰，又击之固镇铺，围解。命参赞莽依图军务，赴韶州。马宝等壁城东山，与额楚击败之。旋奉莽依图檄赴梧州佐傅弘烈，闻祖泽清叛据高州，亟还师次电白。贼殊死守，额赫讷破之，高州平。授护军统领。从莽依图进剿柳州，与勒贝、希福分路击敌，败之。二十年，克安笼所，略定曲靖、罗平。师既克云南，凯旋，调前锋统领，擢镶蓝旗满洲都统，列议政大臣。噶尔丹犯边，命屯归化城。寻召还，以老乞休。卒。
　　洪世禄，瓜尔佳氏，满洲镶红旗人，世居瓦尔喀。祖噶锡屯，归太祖，援世管牛录额真。顺治间，洪世禄嗣职，迁巴牙喇甲喇章京。从征云南，入缅甸。叙功，予世职拖沙喇哈番。康熙十二年，擢镶红旗蒙古副都统。十四年，大将军信郡王鄂扎讨察哈尔布尔尼，洪世禄参赞军务。师至达禄，薄敌垒，布尔尼设伏山谷间，以三千馀人出拒。洪世禄将右翼进战，伏起，师有备，尽歼之。布尔尼悉众发火器力战，洪世禄等纵兵分击，大破之。布尔尼收馀众屯山冈，洪世禄督兵环射，分道掩杀，布尔尼乃遁走。进世职三等阿达哈哈番。十九年，命与玛奇等益赉塔兵，攻石门坎，赉塔令勒贝等为前锋，洪世禄等继进，破贼夺隘入；攻黄草坝，洪世禄当头队，复力战破隘。师还。二十三年，以老乞休。二十七年，卒。
　　彰库，亦瓜尔佳氏，满洲镶白旗人。父多克索哩，事太宗，从伐明，攻南皮，先登，赐号“巴图鲁”，授世职牛录章京。顺治间，累进二等甲喇章京，卒，彰库袭，自骁骑校署参领。从将军希尔根讨耿精忠，徇抚州，破精忠将易明；战建昌，阵斩杨益茂等。又击破邵连登长兴山、李茂珠等建昌镇鼓山。从勒贝攻柳州，破世璠将范齐韩、詹仰等。从赉塔下云南，克石门坎、黄草坝，皆在行。又从希福逐世璠将马宝、巴养元，战於乌木山，大破之，宝等降。师还，进世职一等阿达哈哈番兼拖沙喇哈番，授护军参领。累迁至镶黄旗满洲副都统。致仕，卒。子海宝，康熙三十三年进士，官翰林院检讨，袭职。
　　鄂克逊，富察氏，满洲镶黄旗人。父鄂通武，事世祖，有战功，授拜他喇布勒哈番。鄂克逊袭职。
　　康熙十二年，吴三桂反，京师闻变，有杨起隆者，诈称硃三太子，私改元广德，号其徒为“中兴官兵”，裂布裹首以白，披身以赤，谋作乱。其徒黄吉、陈益等三十馀人，聚正黄旗周公直家，公直，承恩伯全斌子也，家鼓楼西街。公直出诣都统祖永烈告变，起隆等遽举火。鄂克逊行过鼓楼，见火，升屋望之，贼皆披甲露刃，遂奔告兵部尚书明珠、都统图海，永烈与副都统觉罗吉哈礼率兵围公直家。贼益纵火，流矢如雨，鄂克逊先入，斩十馀人，擒益、吉，悉诛之，独起隆遁去。后七年，图海驻军凤翔，捕得起隆，槛送京师，诛之。
　　十三年春，以参领衔从定南将军希尔根赴江西，至南昌，寇陷龙泉。石灰澳者，县要隘也，南曰山都澳，北曰河塘澳，寇阻险筑垒相犄角。鄂克逊夺其隘口，破南北诸垒，寇遁，蹑击至曹林，拔十馀寨，遂复龙泉。敌来犯，复击破之。十五年，从简亲王喇布及希尔根攻吉安，敌阵於城北，以火器战，鄂克逊劘贼垒逐贼，贼堕壕死者甚众。三桂将马宝与韩大任以数万人来援，战於螺子山，我师败绩。鄂克逊被数创，犹力战，马踣，鄂克逊堕，跃而起，手刃数人，复夺马入阵，收战士尸，奔而殿。十七年，大任自万安走福建，鄂克逊与额楚分道逐贼，败贼汀州老虎洞，焚其垒，杀贼六千馀。
