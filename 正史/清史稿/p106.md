<!-- { "loadSidebar": true } -->
　　八月庚子朔，俄商船泊呼兰河口，求吉、黑内地通商，谕总署按约止之，禁军民私与贸易。癸卯，内监安得海出京，丁宝桢奏诛之。黔匪复陷都匀。丙午，桂军会复越南高平。庚戌，申谕约束太监。壬子，官军剿平杭锦旗属窜回。癸丑，宁夏官军剿贼失利，副将方大顺阵亡。戊午，棍噶札拉参军复布伦托海，贼首张匊等伏诛。己未，官军剿达拉特旗窜匪，殄之。是月，赈浙江杭、湖各属，湖南安乡等县水灾。
　　九月庚午，高台勇溃，褫成禄职，留任。壬申，拨京饷三十万济武、汉等属工赈。甲戌，马化龙复叛，袭陷灵州。官军复威戎堡、水洛城。戊寅，滇军复易门。壬午，免暹罗补历年贡品。庚寅，乌鲁木齐匪窜哈密，何琯等击败之。乙未，福建新造第一轮船成，命崇厚勘验。戊戌，谕福济等额鲁特各安旧居，僧众居阿尔泰山南，俗众居青格里河。
　　冬十月庚子，刘松山败回匪于吴忠堡等处。辛丑，金顺又败之于纳家徬。命杨占鰲署甘肃提督，办肃州善后事宜。法使罗淑亚与其水师提督以兵船赴赣、鄂、川省查教案，谕所在按约待之。乙巳，雷正绾、黄鼎败回匪于固原、盐茶。丁未，命毛昶熙、沈桂芬在总理各国事务衙门行走。辛丑，命文硕等会勘布伦托海分界事宜，董恂办理美国换约。甲寅，滇军复楚雄、南安、定远。刘岳昭移军昆明。己未，哈密官军剿西路回匪，大捷。甲子，凤凰城匪首王庆等伏诛。乙丑，刘松山军复灵州。是月，赈云南水灾，直隶旱灾。
　　十一月丙子，茌平教匪孙上汶等谋逆，捕诛之。丁丑，裁新设布伦托海办事大臣。庚辰，赈江宁水灾。癸未，免科布多属贡貂。甲申，滇军复昆阳。丙戌，甘军复靖远。庚寅，永定河口合龙。乙未，命文硕来京，改奎昌办理分界。是月，免直隶东明被淹、被扰，安徽无为等州县卫被水逋赋。
　　十二月庚子，援滇川军克鲁甸。乙巳，刘松山军攻金积堡，总兵简敬临等死之。乙卯，披楞侵占哲孟雄各地，廓尔喀与唐古特构嫌，谕恩麟防维开导。布鲁克巴内閧，并谕恩麟解释抚绥。丁巳，越南匪平。谕苏凤文严申边禁。癸亥，赈畿南灾。
　　是岁，朝鲜、越南、琉球入贡。
　　九年庚午春正月丁卯朔，停筵宴。癸酉，滇军复禄丰。甲戌，甘军击败援贼于王家甿。己卯，回匪陷定边。癸未，神武门木库火，诏修省。庚寅，回匪陷安定。陕军复定边。甲午，马德昭留办潼关防务。
　　二月辛丑，刘松山督剿金积堡回匪，中砲卒。赏道员刘锦棠三品卿衔，接统其军。以俄官往齐齐哈尔、吉林商界务，谕富明阿、德英据约待之，毋迁就。乙巳，回匪分窜安边、清涧，陕军击走之。丙午，又分窜花马池、榆林，宋庆军剿之。戊申，官军击败米脂窜匪。壬子，命李鸿章赴陕西督办军务。甲寅，回匪窜同官、宜君，陕军剿败之。丙辰，法使因教案藉兵要挟，谕各疆吏通商大臣迅结交涉事宜。辛酉，宁夏各堡降回复叛。
　　三月丁卯朔，回匪窜准噶尔旗，马玉昆击败之。辛巳，雷正绾以疏防峡口，褫职留营。谕诫西征各军贪功锐进。乙酉，滇军复弥渡、宾川、丽川、缅宁。辛卯，回匪分扰岐、凤，李辉武击败之。
　　夏四月甲辰，谭廷襄卒。
　　五月庚午，命崇实赴贵州，会同曾璧光查办教案。癸酉，始允英国设置沿海各口电线。甲戌，援黔川军克黄飘、白堡等苗寨。庚寅，天津人与天主教启衅，焚毁教堂，殴毙法领事。命曾国籓与崇厚会商办理。乙未，谕疆吏饬禁播谣惑众，保护通商传教各区。李鸿章督军入关，请调郭宝昌军，允之。命崇厚为出使法国大臣。以成林署三口通商大臣。是月，免直隶安州等属逋赋。
　　六月戊戌，奎昌赴塔尔巴哈台，与俄使勘办立界。壬寅，赛音诺颜部蒙兵剿回匪失利。丁未，滇军复威远。己酉，命彭玉麟赴江南，会同沿江督抚整顿长江水师。庚戌，甘军败回匪于巩昌。乙卯，永定河决。庚申，以疏防民教启衅，褫天津知府张光藻、知县刘杰职，下部治罪。辛酉，滇军复姚州。癸亥，命毛昶熙会同曾国籓查办教案。曾国籓言：“善全和局，为保民之道。备御不虞，为立国之基。”谕旨嘉勉。命丁日昌赴天津帮办洋务。
　　秋七月戊辰，以珲春边务事繁，加协领副都统衔，为定制。丙子，法使罗淑亚以曾国籓不允府、县论抵，回京。谕国籓迅缉原凶，从速办结。丁丑，召崇厚还。命毛昶熙署三口通商大臣。甲申，周盛传等剿散北山馀匪。丙戌，谕曰：“海上水师，与江上水师截然不同。欲捍外侮图自强，非二十年之久，未易收效。然因事端艰钜，畏缩不为，则永无自强之日。近年内外臣工，值事急时，徒事张皇。祸患略平，又为苟安之计。即创立战守章程，而奉行不力，使朝廷谋议均属具文。积习因循，焦忧曷释。兹闽、沪两厂轮船告成，马新贻、丁日昌、英桂、沈葆桢各择统将出洋，穷年练习，以备不虞。广东亦应筹备轮船，瑞麟、李福泰务切实办理。将校有熟谙风涛沙线者，随时择保，即山野中或长于海战，亦当随时物色，量材超擢。各督抚其统筹全局，以副委任。”庚寅，南路甘军复渭源、狄道。是月，免晃州被扰逋赋。
　　八月丁酉，汝阳人张汶祥刺杀马新贻。命曾国籓为两江总督，李鸿章调直隶总督，李瀚章为湖广总督。戊戌，设黄河水师。庚子，北山匪首李凡觉伏诛。壬寅，命张之万会同魁玉讯张汶祥。己酉，召毛昶熙还。命李鸿章会曾国籓查办天津教案。癸丑，桂军剿平安边、河阳贼匪，梁添锡伏诛。允越南进方物及驯象。己未，命李成谋为新设轮船统领。
　　九月戊辰，滇军复新兴。庚午，谕崇实仍赴遵义办教案。甲戌，治天津民教启衅罪，张光藻、刘杰遣戍，诛逞凶杀害之犯十五人。
　　是秋，川东、荆州、热河被水，赈抚之。
　　冬十月乙未，沈葆桢丁忧，命百日后仍经理船政。丙申，命刘铭传督办陕西军务。谕严禁四川州县苛派。拨款续赈北山难民。辛丑，以江北漕船阻浅，由陆路转运临清。甲辰，天津制造局成。庚戌，日本请立约通商，允总署遴员议约。辛亥，免科布多贡貂。壬子，裁三口通商大臣，命直隶总督经理，如南洋大臣例，给钦差大臣关防。严谕疆吏慎密交涉，有漏泄者立诛之。丙辰，以水旱叠见，诏修省。戊午，移周盛传军卫畿辅。陕回禹生彦等窜平番，官军失利，提督张万美等死之。庚申，设直隶津海关道。刘锦棠各军克汉伯等堡，合围金积堡。
　　闰十月乙丑，俄使倭良嘎哩来京。庚午，湘潭会匪平。乙亥，滇军复永北、鹤庆、镇南、楚雄。回匪陷乌里雅苏台。丙子，永定河合龙。谕曾国籓筹河运。戊寅，越南吴亚终等伏诛。
　　十一月癸巳，命郑敦谨会鞫张汶祥狱。寻定谳，磔张汶祥于江宁。丁酉，回匪窜凉州，副将谢元兴阵没，王仁和击退之。辛丑，援黔湘军复台拱。戊申，福济、荣全以匪入乌里雅苏台，褫职留任。命曾国籓兼通商大臣。庚戌，甘肃总兵周东兴侵赈，命斩于军前。庚申，刘坤一以漏泄密谕，褫职留任。
　　十二月甲子，谕严禁河工偷减侵蚀诸弊。辛未，滇军复邓川、浪穹。回目马源发戕提督丁贤发等，捕诛之。
　　是冬，免贵州兴义等州县卫、陕西绥德等州县灾扰逋赋。
　　是岁，朝鲜入贡。
　　十年辛未春正月辛卯朔，停筵宴。壬辰，官军克河西王甿贼垒，赏金顺黄马褂，加张曜一云骑尉。乙未，黔军平贵定等处贼垒，克都匀，赏提督林从泰、总兵何雄辉黄马褂。己亥，谕冯子材赴太平进剿牧马、谅山匪。壬寅，官文卒。是月，免直隶安州等属被水额赋。
　　二月壬戌，刘锦棠等军克金积堡，匪首马化龙等伏诛，加左宗棠一骑都尉，赏刘锦棠云骑尉、黄马褂，开复雷正绾处分，及陈湜原官，赏黄鼎、金运昌黄马褂。置就抚陕回于华亭之化平川，设通判、都司以绥靖之。前知灵州彭庆章坐为贼主谋，处斩。壬午，获叛将宋景诗，诛之。丁亥，调江苏按察使应宝时赴津，筹办日本通商事。命瑞常为大学士，文祥协办大学士。
　　三月癸巳，金顺等军克宁夏，匪首马万选伏诛。己丑，滇军复澂江，克江那土城，匪首马和等伏诛。辛丑，普使李福斯致国书，以德意志各国及自主之三汉谢城共复一统，受尊称为德意志皇帝，复书贺之。丁未，以倭仁为文华殿大学士，瑞常为文渊阁大学士。自春初至于是月，上连祈雨。庚戌，雨。
　　夏四月丙寅，援黔湘军复新城、岩门司等城，克高坡等苗寨。己巳，宁夏纳家徬回众降。己卯，陕回窜扰平番、碾伯，官军击退之。辛巳，倭仁卒。甲申，赐梁耀枢等三百二十三人进士及第出身有差。筑大沽、北塘砲台。乙酉，福济革职，以金顺为乌里雅苏台将军。丙戌，回匪复窜扰赛音诺颜部，焚掠固尔班赛汗等处。
　　五月庚寅朔，雨。乙未，左宗棠请禁绝回民新教，不许。戊戌，苗酋闻国兴等降，八寨等城俱复。壬寅，回匪扰乌拉特，杜嘎尔、萨萨布军合击之。丙午，援黔湘军复丹江、凯里等城，赏苏元春黄马褂。己酉，以李世忠寻仇斗很，陈国瑞演剧生事，褫世忠职，降国瑞都司，并勒回籍，畀有司管束。辛亥，郑亲王承志有罪，褫爵逮讯。命李鸿章办日本商约，应宝时、陈钦为帮办。乙卯，金顺乞假守制葬亲。不许。己未，滇军复云龙。
　　六月壬戌，太白昼见。益阳等处会匪平。己巳，陕回白彦虎结西宁回众扰河州。庚午，黔军克永宁、镇宁、归化苗寨，破郎岱、水城各峒寨。乙亥，命瑞麟为大学士，仍留两广总督任。己卯，阜阳匪扰沈丘、汝阳，官军捕诛之。辛巳，以广东盗贼横行，谕饬严缉。丁亥，德宗生于醇邸。戊子，赈天津灾。
　　秋七月己丑朔，桂军剿越南窜匪，克长庆，斩匪首赵雄才。壬辰，杜嘎尔军剿贼于布拉特，胜之。甲午，永定河复决。丙申，穆图善赴北山剿贼。金运昌军剿乌拉特窜匪，胜之。丁未，河内沁河决。乙卯，昌图贼匪窜扰，都兴阿遣军剿平之。
　　八月壬申，以副都统庆至袭封郑亲王。甲戌，桂军克安世贼寨，追剿太原窜匪，苏国汉赴广东乞降。丁丑，诏各省设局收养流寓孤寡。
　　九月丙申，革高邮徵粮弊习。丁酉，甘军克康家崖要隘。趣荣全赴伊犁。给刘铭传假三月。壬寅，谕奉、吉整顿吏治，严缉盗贼。命恩锡往上海办奥国换约。丁未，乔松年等会堵侯家林决口。
　　是秋，赈顺直各属及菏泽等州县灾，免濮州被水、晃州被扰逋赋。
