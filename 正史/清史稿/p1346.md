<!-- { "loadSidebar": true } -->
　　青海额鲁特部，在西宁边外，至京师五千七十里。东及北界甘肃，西界西藏，南界四川，袤延二千馀里，即古西海郡地。分左右二境，左境：东自栋科尔庙，西至洮赉河界，八百馀里；南自博啰充克克河北岸，北至西喇塔拉界，四百馀里；东南自拉喇山，西北至额济讷河界，四百馀里；东北自永昌县界，西南至布隆吉尔河界，三千馀里。右境：东自栋科尔庙，西至噶斯池界，二千五百馀里；南自漳腊岭，北至博啰充克克河南岸，千五百馀里；东南自达尔济岭，西北至塞尔腾、西尔噶拉金界，二千馀里；东北自克腾库特尔，西南至穆噜乌苏河界，千五百馀里。
　　厄鲁特旧分四部：曰和硕特，姓博尔济吉特；曰准噶尔；曰杜尔伯特，姓绰啰斯；曰土尔扈特，姓不著。部自为长，号四卫拉特。金称厄鲁特，即明时所谓阿鲁台也。有辉特者最微，初隶杜尔伯特。后土尔扈特徙俄罗斯境，辉特遂为四卫拉特之一云。青海蒙古分牧而处，有和硕特，有土尔扈特，有准噶尔，有辉特，统以厄鲁特称之。
　　和硕特设扎萨克二十有一，其始祖为元太祖弟哈布图哈萨尔，七传至阿克萨噶勒泰。子二：长阿鲁克特穆尔，今内扎萨克科尔沁、扎赉特、杜尔伯特、郭尔罗斯、阿噜科尔沁、四子部落、茂明安、乌喇特八部，其裔也。次乌噜克特穆尔，九传至博贝密尔咱，称卫拉特汗，子哈尼诺颜洪果尔继之。有子六：长哈纳克土谢图，次拜布噶斯，次昆都伦乌巴什，次图鲁拜琥，次色棱哈坦巴图尔，次布雅鄂特欢。哈纳克土谢图为公中扎萨克台吉车凌纳木扎勒一旗祖。拜布噶斯子鄂齐尔图汗及阿巴赖诺颜，牧西套，后准噶尔灭其部。昆都伦乌巴什号都尔格齐诺颜，今驻牧珠都斯之和硕特部四旗，其裔也。图鲁拜琥号顾实汗，分青海部众为二翼，子十人领之。居左翼者，曰达延，曰鄂木布，曰达兰泰，曰巴延阿布该阿玉什。居右翼者，曰伊勒都齐，曰多尔济，曰瑚噜木什，曰桑噶尔扎，曰衮布察珲，曰达什巴图尔。达延号鄂齐尔汗，为扎萨克镇国公噶勒丹达什，辅国公诺尔布朋素克、车凌三旗祖。别有附察哈尔之和硕特，亦其裔也。鄂木布号车臣岱青，为扎萨克台吉罗卜藏察罕、济克济扎布、达玛璘色布腾、阿喇布坦四旗祖。达兰泰为扎萨克郡王额尔德尼额尔克托克托鼐、台吉车凌多尔济二旗祖。巴延阿布该阿玉什号达赖乌巴什，为扎萨克台吉扎布一旗祖。别有阿拉善厄鲁特一旗，亦其裔也。伊勒都齐为扎萨克亲王察罕丹津、辅国公阿喇布坦札木素、台吉察罕喇布坦三旗祖。多尔济号达赖巴图尔，为扎萨克贝勒朋素克旺扎勒、达什车凌、台吉伊什多勒扎布三旗祖。瑚噜木什号额尔德尼岱青，为扎萨克贝子丹巴、台吉色布腾博硕克图二旗祖。桑噶尔扎号伊勒登，为扎萨克贝子索诺布达什一旗祖。衮布察珲无嗣。达什巴图尔子罗卜藏丹津，叛逃准噶尔，后就擒，宥之，隶内蒙古正黄旗。顾实汗弟色棱哈坦巴图尔，号扎萨克陀音，为扎萨克台吉哈尔噶斯一旗祖。布延鄂特欢三传至阿布，子二：长达瓦，次鄂尔奇达逊，隶准噶尔，号扈鲁玛台吉，后来归。达瓦封公品级，寻卒。鄂尔奇达逊授伯爵，隶内蒙古正黄旗。
　　土尔扈特设扎萨克四，其始祖曰翁罕。七传至贝果鄂尔勒克，为扎萨克台吉索诺布喇布坦多尔济、色特尔布木二旗祖。别有土尔扈特部十二旗，亦其裔也。贝果鄂尔勒克弟翁贵，为扎萨克台吉达尔扎、丹忠二旗祖。
　　准噶尔设扎萨克二旗，始祖曰孛罕，六传至额森。子二：长博罗纳哈勒，为杜尔伯特所自始，今驻牧乌兰固木之杜尔伯特部十六旗，自辉特二旗外，皆其裔也。次额斯墨特达尔汉诺颜，为准噶尔所自始，七传至和多和沁，号巴图尔珲台吉，驻牧阿尔台。子十一：曰车臣，为其弟噶尔丹所杀；曰卓特巴巴图尔，徙牧青海，为扎萨克郡王色布腾扎勒一旗祖，色布腾扎勒再传，嗣绝；曰班达哩，孙车木伯勒，袭色布腾扎勒所遗扎萨克；曰卓哩克图和硕齐，为扎萨克辅国公阿喇布坦一旗祖；曰温春，子丹济拉，以来归，封扎萨克辅国公，附喀尔喀赛因诺颜部；曰僧格，子策妄阿喇布坦，号珲台吉，再传，为其本族达瓦齐所篡，嗣绝；曰噶尔丹，以掠喀尔喀，为大军所败，窜死；曰布木，号额尔德尼台吉，其曾孙即达瓦齐，大军平其部，俘至京，寻释之，封亲王，不列籓部；曰多尔济扎布，为喀尔喀土谢图汗察珲多尔济所戕；曰朋素克达什，孙噶勒藏多尔济，以来归，封绰啰斯汗，寻叛，为从子扎纳噶尔布所杀；曰噶尔玛，三传至三济札布，以来归，授侍卫，隶内蒙古正黄旗。
　　和多和沁弟曰墨尔根岱青，子二：长丹津，号噶尔玛岱青和硕齐，孙阿喇布坦，以来归，封扎萨克郡王，附喀尔喀赛因诺颜部；次阿海，三传至达什达瓦，嗣绝，妻车臣哈屯携众来归，编佐领，置直隶承德府境，不设扎萨克。
　　辉特设扎萨克一，其始祖曰纳木占，再传至卓哩克图和硕齐，为扎萨克辅国公贡格一旗祖。
　　厄鲁特诸扎萨克外，设喀尔喀公中扎萨克一。别有察罕诺扪汗，授扎萨克喇嘛，辖四佐领，自为一旗，不列诸扎萨克盟。
　　天聪初，蒙古诸部内附，厄鲁特犹私与明市，上以远，弗之禁。崇德二年，顾实汗遣使通贡，阅岁乃至。七年，偕达赖喇嘛等奉表贡。八年，遣使存问达赖喇嘛。以顾实汗击败唐古特藏巴汗，敕曰：“有败道违法而行者，闻尔已惩治之。自古帝王致治，法教未尝断绝。今遣使敦礼高贤，尔其知之！”并赐甲胄。使未至，顾实汗请发币使延达赖喇嘛，允之。顺治二年，顾实汗子达赖巴图尔贡马至，奏：“闻天使召圣僧，臣等自当遵奉。”三年，以厄鲁特台吉等入甘肃境要粮赏，诏所司议剿抚。会顾实汗奉表贡，赐甲胄弓矢，命辖诸厄鲁特。嗣间岁辄遣使至，厄鲁特台吉等附名以达。
　　和硕特族曰都尔格齐诺颜，曰色棱哈坦巴图尔，曰鄂齐尔汗，曰鄂齐尔图汗，曰阿巴赖诺颜，曰达赖乌巴什诺颜，曰伊拉古克三班第达呼图克图，曰额尔德尼珲台吉，曰阿哩禄克三陀音，曰噶尔第巴台吉，曰玛赖台吉，曰诺木齐台吉，曰绰克图台吉。土尔扈特族曰罗卜藏诺颜，曰楚琥尔岱青，曰博第苏克。准噶尔族曰巴图尔珲台吉，曰墨尔根岱青，曰杜喇勒和硕齐，曰楚琥尔乌巴什，曰罗卜藏呼图克图。以顾实汗为之首。
　　五年，甘肃巡抚王世功奏青海蒙古驻西宁，需索供应，请定贡使入关额，馀驻关外给口粮，许之。九年，顾实汗导达赖喇嘛入觐，先奉表闻，并贡驼马方物。十年，诏封遵文行义敏慧顾实汗，赐金册印。十三年，顾实汗卒。上念其忠勤修贡，遣官致祭。
　　会青海属复为边患，谕顾实汗子车臣岱青及达赖巴图尔等曰：“分疆别界，向有定例。迩来尔等率番众掠内地，抗官兵，守臣奏报二十馀次，屡谕不悛。今特遣官赴甘肃、西宁等处勘状。或尔等亲至，或遣宰桑来质，诬妄之罪，各有攸归。番众等旧纳贡蒙古者听尔辖，傥系前明所属，应仍归中国。至汉人蒙古交界，与市易隘口，务宜详加察覈，分定耕牧，毋得越境妄行。”十五年，复谕车臣岱青曰：“前因尔等频犯内地，遣官往勘。据奏尔等入边，向番取贡，辄肆攘夺。咎自难辞，朕悉宥尔前愆。但中外本无异视，疆圉自有大防。尔等向属番取贡，酌定人数，路由正口，遣头目禀告守臣，方准入边。至市易定所，应从西宁镇海堡、川北、洪水等口出入，毋得任意取道。如或不悛，国宪具在，朕不尔贷也。”
　　康熙四年，甘肃提督张勇奏蒙古番众游牧庄浪诸境，情形叵测，请增甘肃、西宁驻防兵。先是青海蒙古恋西喇塔拉水草饶，乞驻牧。张勇以其地为甘肃要隘，不容偪处，往责之，谢罪去。因设永固营，联筑八寨。至是蒙古等复相继徙近边。上以渐不可启，诏如张勇请。五年，勇复奏：“青海虽通西藏，不过荒徼绝塞，朝廷曲示招徠，准开市，自应钤束部落，各安边境。乃迩来蜂屯祁连山，纵牧内地大草滩。曾遣谕徙，复抗拒定羌庙，官军败之，犹不悛，声言纠众分入河州、临洮、巩昌、西宁、凉州诸地。请设兵备。”诏严防御，仍善抚以柔其心。勇等乃自扁都口、西水关至嘉峪关，固筑边墙。六年，川陕总督卢崇峻奏青海诸头目侦於八月将入寇，因赴庄浪所备之，遣总兵孙思克屯南山隘，相形势固守。达赖喇嘛寻檄厄鲁特诸台吉毋扰内地，驻牧黄城兒、大草滩。蒙古悉徙去，献驼马羊等服罪，请撤驻防兵，允之。
　　十四年，西宁诸镇兵屯河东剿叛贼王辅臣，青海蒙古乘隙犯河西。永固营副将陈达御之，阵殁。孙思克屯凉州，宣示朝廷恩威，各引罪出塞。会达赖喇嘛使至，命传谕达赖巴图尔等戢部众，勿为边患。
　　十六年，准噶尔台吉噶尔丹袭杀驻牧西套之鄂齐尔图汗。青海和硕特诸台吉惧，挈庐幕数千避居大草滩，抚远大将军图海等饬归故巢。十七年，西套诸台吉侦噶尔丹将侵青海，遣使告和硕特台吉达赖巴图尔等为防御计。上闻之，谕张勇曰：“噶尔丹侵青海，如远从达布素图瀚海而往，则听之。若欲经大草滩，则令坚立信约，勿扰内地。”寻噶尔丹以从者异志，且距青海远，行十一日撤兵归。遗书张勇，诡称其祖多克辛诺颜偕顾实汗取青海，和硕特族独据之，欲往索，以将军所辖地，故不果。既而惧和硕特诸台吉袭己，密遣使议婚，以女布木妻博硕克图济农子根特尔。张勇谍得状，奏噶尔丹仇青海、蒙古，议婚后，恐复往侵，甘肃当往来冲，请增防，上报可。有巴图尔额尔克济农和啰理者，巴延阿布该阿玉什子也，驻牧西套，以避噶尔丹侵，乞假内地赴青海，许之。会噶尔丹属额尔德尼和硕齐潜掠乌喇特户畜，青海墨尔根台吉闻之，遣使诘归所掠。喀尔喀台吉毕玛里吉哩谛亦以厄鲁特掠所部，阴侦之，告额尔德尼和硕齐、和啰理及青海台吉茂济喇克等。游牧额济讷河，则未知其为何厄鲁特也。十八年，遣使谕达赖巴图尔等曰：“尔墨尔根台吉将被盗劫掠人察护解送，朕甚嘉之。夫劝善惩恶者，国之法也。迩闻厄鲁特众栖处额济讷河，尔达赖巴图尔及墨尔根台吉，其照汝例，严加治罪。”使至，称茂济喇克、和啰理皆无掠乌喇特事。额尔德尼和硕齐为准噶尔属，已徙牧去。诏檄噶尔丹收补之，不从。
