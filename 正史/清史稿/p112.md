<!-- { "loadSidebar": true } -->
　　六月癸酉朔，以郧西余琼芳狱事谳不实，下总督卞宝第、巡抚彭祖贤部议，承审各官贬斥有差。甲戌，河决历城等县。以乞援守城，追予沈葆桢妻林氏附祀广信葆桢专祠。丙子，建昌、多伦匪首杨长清伏诛。丁丑，吴长庆卒，旌其子主事保初孝行。己卯，谕直省考察州县官。壬辰，法人陷基隆。诏集廷臣议和战。乙未，刘铭传复基隆。己亥，懿旨，神机营选马步军三千，巡捕五营选练军二千，以都统善庆为总统，前锋统领托伦布为帮统，分防畿东，并抽调直隶练军协守。命曾国荃、陈宝琛回江宁布防。是月，赈顺德、青浦风灾，叶县水灾。
　　秋七月乙巳，命吴元炳勘山东河工、海防。授张之洞两广总督。丙午，法人袭马尾砲台及船厂，陆军击退之。戊申，醇亲王奏延煦劾左宗棠，斥为蔑礼不臣，肆口妄陈，任情颠倒。懿旨坐延煦夺职留任，罚俸一年。诏与法人宣战，杨昌濬赴福建督师。癸丑，法人毁长门砲台。丁巳，谕穆图善、张佩纶毋退驻省城。诏授左宗棠为钦差大臣，督办福建军务，福州将军穆图善、漕运总督杨昌濬副之，张佩纶以会办大臣兼署船政大臣。授曾国荃两江总督，兼南洋大臣。丙寅，论北宁失守罪，已革道员赵沃、提督陈朝纲并论斩。戊辰，以杨昌濬为闽浙总督。普赈历城等县灾民。是月，赈浮梁及齐河、长安等处水灾。
　　八月壬申，命鸿胪寺卿邓承修在总理各国事务衙门行走。论马尾战事功罪，褫何璟职及张佩纶卿衔，下部议，提督黄超群等颁赏进秩有差。建、邵匪首张廷源等伏诛。甲戌，河决东明。赈南海等县水灾。丙子，授李鸿章直隶总督、北洋大臣。戊寅，懿旨赏醇亲王子载沣不入八分辅国公。文煜以病免。命崇厚、崇礼、文锡、文钅舌输财助饟。庚辰，赈台湾风灾。丁亥，法人复陷基隆。戊子，命道员徐承祖充出使日本大臣。己丑，诏刑部本年情重各案及秋、朝审官犯，并停查办。癸巳，苏元春及法人战于陆岸，败之。命杨岳斌帮办左宗棠军务。赈星子水灾。戊戌，法人犯沪尾，提督孙开华击败之。
　　九月癸卯，逮唐炯下狱廷讯。乙巳，出帑金五万赉刘永福军。辛亥，严谕南北洋轮船悉援台湾。壬子，刘铭传为福建巡抚，驻台湾督防，苏元春帮办潘鼎新军务，杨昌濬等分防澎湖，张兆栋、何如璋并褫职。诏免云南田税，暂荒缓三年，永荒蠲十年。甲寅，刘铭传自请治罪，诏原之。戊午，留新漕十万备山东冬赈。庚申，以沪尾战胜，予总兵孙开华世职，发帑银一万犒军。授额勒和布体仁阁大学士。乙丑，以刑部尚书恩承协办大学士。丙寅，赈凤凰城潦灾。庚午，官军及法人战于陆岸，又败之，予苏元春世职。辛未，新疆改建行省，置巡抚、布政使各一，裁南北路都统、参赞、办事、领队诸职。
　　冬十月壬申朔，懿旨晋封奕劻庆郡王，奕谟固山贝子。癸酉，以刘锦棠为甘肃新疆巡抚。戊寅，赈江北等处水灾雹灾。辛巳，皇太后五旬圣寿，上率王以下文武大臣等诣慈宁宫庆贺。辛卯，鲍超屡误师期，切责之。癸巳，以讬疾规避，夺提督王洪顺职。甲午，张树声卒。乙未，朝鲜复乱，吴大澂往察办，续昌副之。文煜卒。庚子，刘永福及法人战于宣光，败绩。
　　十一月丁未，命提督孙开华帮办台湾军务。戊申，逮徐延旭下狱廷讯。壬子，李鸿章调军发朝鲜。癸丑，普洱地震。丙辰，禁州县捏报灾荒。丁巳，东明决口合龙。戊午，李秉衡赴龙州部署防军。己未，祈雪。云南巴蛮降。戊辰，谕各省积穀。
　　十二月戊寅，官军败法人于纸作社。壬午，唐炯、徐延旭并论斩。乙酉，官军复宣光、兴化、山西三省，安平府暨二州五县。壬辰，禄劝夷匪平。丙申，雨雪。张佩纶、何如璋并褫职遣戍。
　　是岁，免镇西荒地逋赋，文安四州县涝地额赋。朝鲜入贡。越南国王阮膺登自杀，法人立其弟为国王。
　　十一年乙酉春正月癸卯，命冯子材襄办广西关外军务。乙巳，法人陷谅山。丙午，官军围宣光，复美良城。甲寅，法人犯镇南关，总兵杨玉科死之。乙卯，赐英将戈登恤金。甲子，法舰去台湾。左宗棠等兵援浙江。乙丑，命李鸿章为全权大臣，偕吴大澂与日使议朝鲜事。庚午，朝鲜乱平，使来表谢，赉之。
　　二月甲戌，浙江提督欧阳利见败法人于镇海口。戊寅，褫潘鼎新职，以李秉衡署广西巡抚，苏元春督办广西军务。辛巳，秦州地震。癸未，冯子材、王孝祺大败法人于镇南关外，遂复谅山。予杨玉科等世职。辛卯，法人请和。允之。壬辰，诏停战撤兵。缅匪平。戊戌，岑毓英奏官军大捷于临洮。
　　三月乙巳，命李鸿章为全权大臣，与法使议约，刑部尚书锡珍、鸿胪卿邓承修往津会商。丙午，朝鲜订约成。庚戌，岑毓英复缅旺与清水、清山诸寨，获越南叛臣黄协等诛之。癸丑，命吴大澂、依克唐阿会勘吉林东界。丙辰，免永平、张家口、顺天等十府州积年民欠租赋。癸亥，命冯子材督办钦、廉防务。乙丑，免陕西咸宁等处前岁逋粮。
　　夏四月己卯，祈雨。丙戌，趣岑毓英撤军，毋爽约开衅。辛卯，谕除江西丁漕积弊。壬辰，趣刘永福撤回保胜军。天津会订中法新约成。
　　五月丁未，懿旨勘修南北海工程。诏整海军，大治水师，下南北洋大臣等筹议。基隆法兵退，命杨岳斌等部署全台事宜。除福建光绪初年逋赋。辛亥，许乍丫随察木多入贡。癸丑，予苏元春、冯子材三等轻车都尉，王孝祺、岑毓英云骑尉，复王德榜原官优叙。辛酉，复祈雨。壬戌，雨。丁卯，以张曜为广西巡抚。是月，赈基隆兵灾、桐城等县及镇筸水灾。
　　六月己巳，诏停秋决。庚午，懿旨命文钅舌、崇礼、崇厚、文锡修建三海工程。许景澄兼出使比利时大臣。辛未，定内附越南民籍。甲戌，曾纪泽订烟台约成。丁丑，谕岑毓英察云南铜矿。通谕曾国荃等勘东南各矿。赈裕州水灾。癸未，命工部侍郎孙毓汶、顺天府尹沈秉成、湖南按察使续昌均在总理各国事务衙门行走。召曾纪泽来京，命江西布政使刘瑞芬充出使英俄大臣，张廕桓充出使美日秘大臣。法兵去澎湖。命左宗棠等选将吏调轮船策应。辛卯，越南新约成，宣谕中外。诏诫建言诸臣挟私攻讦。追论御史吴峋劾阎敬铭、编修梁鼎芬劾李鸿章俱诬谤大臣，予严议。寻各降五级。甲午，授孙毓汶军机大臣。是月，赈河南、广东、广西、江南、安徽、江西水灾。
　　秋七月丁酉朔，设广西南宁电线达云南。己亥，懿旨发帑银六万赈两广水灾。庚子，左宗棠连乞病，许之。丙辰，命周德润往云南，邓承修往广西，会同岑毓英、张凯嵩勘中、越界。壬戌，河决山东长清。甲子，开川、滇铜铁矿。是月，赈黔阳、湘潭、辉县、清江、当涂、汾阳等处水灾。
　　八月丁卯朔，赈奉天水灾。己巳，截漕粮十万石充顺直赈需。赈皋兰等处雹灾水灾。乙亥，赈长沙等处水灾。丁丑，山东历城、章丘等处水，发帑五万赈之。以水灾故，停三海工作。李鸿章与法使议滇、粤陆路通商。戊寅，释李正应归朝鲜。辛巳，命苏元春存抚越南入关流民。赈襄城水灾。乙酉，左宗棠卒，赠太傅。辛卯，赈福建风灾。
　　九月庚子，懿旨，醇亲王总理海军事务，奕劻、李鸿章会办，汉军都统善庆、兵部侍郎曾纪泽帮办。改福建巡抚为台湾巡抚，归福建巡抚事于闽浙总督。英使来议印度、西藏通商。谕丁宝桢、色楞额等开导藏番毋生事。壬寅，灵桂卒。甲辰，裁伊犁参赞大臣，改设副都统二。裁塔尔巴哈台满洲领队大臣，仍留额鲁特领队大臣。甲寅，赈宾川、恩安等处雹灾。
　　冬十月丙寅朔，朝鲜王李熙以伏莽未除，来请镇抚。李鸿章遣军防卫之。戊辰，赈朝阳灾。庚辰，截来年京饷银五万充山东冬赈。辛巳，命奕劻、许庚身与法使互换条约，刘瑞芬于英京互换烟台条约，并议洋药专条。丁亥，授穆图善为钦差大臣，会同东三省将军办理练兵，节制副都统以下。甲午，拨年节宫用银五万赈给山东灾区。严紫禁城门禁。
　　十一月壬寅，祈雪。乙巳，云南地震。庚申，裁新疆各城回官。癸亥，懿旨，八旗都统釐剔旗营诸弊。授恩承体仁阁大学士，阎敬铭东阁大学士，户部尚书福锟、刑部尚书张之万并协办大学士。以英人灭缅甸，严四川边备。
　　十二月丙寅，续设三姓、黑龙江陆路电线。丙子，诏内务府禁止浮冒虚糜。己卯，赵庄决口合龙。
　　是冬，赈潮州、万县水灾，台湾风灾。免永宁被水丁银，浙江各州县卫荒废并新种地课。减文安、天津洼地粮赋。除徐沟、汾阳被水银税。
　　十二年丙戌春正月乙未朔，停筵宴。庚子，免湖北逋赋。辛丑，山东溞沟决口合龙。免台湾旧欠供粟。癸卯，免奇台被旱额赋。丙辰，命特尔庆阿等随同穆图善练兵。甲子，诏以谒陵，本年会试改三月十日入场。
　　二月乙丑朔，山东黄河南岸决。甲戌，张曜往勘何王庄决口。己卯，除溆浦积年被水额赋。戊子，设黑龙江绥化。辛卯，上奉皇太后谒东陵，免经过州县税粮十分之四。
　　三月乙未，谒诸陵。上诣定东陵。庚子，至自东陵。癸丑，赈广宁灾。是月，留山东新漕十万石赈何王庄暨章丘、济阳、惠民被水灾民。
　　夏四月戊子，赐赵以炯等三百三十九人进士及第出身有差。是月，丘北地震及广西州火，赈之。
　　五月庚子，台湾生番归化四百馀社，七万馀人。赈临潼等县风雹灾。壬寅，裁阳江镇水师总兵，置北海镇水陆总兵。改高州镇陆路总兵为水陆总兵。
　　六月壬申，懿旨，钦天监于明年正月择皇帝亲政日期。甲戌，修复海盐石塘。丙子，醇亲王暨王大臣等合词疏请皇太后仍训政，不许。皇帝亲政定于明年正月十五日举行，命枢臣集议，整齐圜法。庚辰，醇亲王暨礼亲王等复申训政之请，尚书锡珍、御史贵贤并以为言，懿旨勉从之。命醇亲王仍措理诸务。
　　七月甲午，木邦土司请内附，卻之。丁酉，金顺卒。辛丑，留江苏漕米五万石备顺、保赈需。乙巳，钱法议定奏上。允行。甲寅，赈太原等县水灾。
　　八月壬戌，以色楞额为伊犁将军。赈热河水灾。乙丑，礼亲王暨廷臣请加上皇太后徽号，懿旨不许。丁卯，再拨江北漕米五万石赈顺天通州水灾，并发帑金二万散给灾民，免陕西咸宁等处荒田逋赋。戊辰，以北运河决口漫溢，拨库帑十万充永平各府急赈，再发内帑二万济之。丙子，增设广西太平归顺道，移提督驻龙州。增设柳庆镇总兵驻柳州。庚辰，筑怀柔白河漫口。乙酉，御史硃一新奏遇灾修省，豫防宦寺流弊，言醇亲王巡阅北洋，总管太监李莲英随往，恐蹈唐代监军覆辙。懿旨命回奏。寻奏入，以执谬降主事。
