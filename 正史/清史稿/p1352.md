<!-- { "loadSidebar": true } -->
　　先是杜尔伯特及乌梁海未内属，错牧额尔齐斯。后杜尔伯特诸台吉至，游牧扎克拜达里克，初徙牧额克阿喇勒，再徙额尔齐斯。乌梁海就抚，以乌兰固木地给之。车凌等复请由额尔齐斯往徙，遣都统纳穆扎尔往勘杜尔伯特及乌梁海牧界。车凌复请以乌兰固木为屯耕地，而游牧於科布多、额克阿喇勒，允之，诏严禁所属勿攘窃。寻以错牧不便，定乌兰固木为杜尔伯特牧，别以科布多为乌梁海牧。
　　二十四年，乌梁海以科布多产貂不给捕，请徙就阿勒台阳额尔齐斯。谕车凌乌巴什等曰：“额尔齐斯为尔旧牧，今尔移处乌兰固木，乌梁海察达克请游牧额尔齐斯地，向曾降旨，尔等若原归旧牧，听尔便。今哈萨克已全部内附，伊犁厄鲁特贼众复歼无孑遗。若尔果原归旧牧，可即徙往额尔齐斯，所遗乌兰固木，自可给乌梁海处之。但哈萨克新附，非尔等久为内属者比，务宜严饬所属安静无事。若尔部众既遵钤束，而哈萨克反来肆扰，可即擒诛之。尔等或安土重迁，则额尔齐斯地与其为哈萨克、俄罗斯所窃据，不若令乌梁海往徙之也。”车凌乌巴什等奏：“察达克所请地，系乌梁海旧牧，距臣等牧远。且乌兰固木地肥不磽，臣等游牧久，请勿徙，以额尔齐斯地给乌梁海。”诏如所请。是年十月，以大军定回部蕆功，谕车凌乌巴什等知之。十二月，侦哈萨克袭乌梁海，以兵三百馀击走，得旨奖赉。
　　二十五年四月，以所部有温图呼尔者，贫不给，闻其弟居察哈尔牧，告诸扎萨克往就之。谕曰：“杜尔伯特自归诚以来，编设旗分佐领，原欲伊等各安生业。若不善恤之，渐至析处，殊为可悯。其各加意抚绥，令守分谋生，勿至流离失所，副朕恫一体之怀。”七月，车凌乌巴什等扈跸行围，奏所部蒙恩安置，牧产渐饶，嗣请自备驼马。上嘉其诚悃，不忍骤劳之，诏仍官给驼马。
　　二十七年，诏左、右翼各设副将军一，右翼用正黄旗纛，左翼用正白旗纛，以敕印军符给之。所部旗十有六，爵如之：扎萨克特古斯库鲁克达赖汗一；扎萨克和硕亲王一；扎萨克多罗郡王一；扎萨克多罗贝勒二；扎萨克固山贝子二；扎萨克镇国公一，由贝子降袭；扎萨克辅国公二；扎萨克一等台吉四；辉特扎萨克一等台吉二。四十五年，命乌里雅苏台将军巴图查办喀尔喀侵占杜尔伯特、扎哈沁等部界址。
　　道光二年，修科布多众安庙。三月，科布多参赞大臣那彦宝奏定蒙民、商民贸易章程。杜尔伯特、扎哈沁、明阿特、额鲁特均准给票与商民贸易。六年，回疆军兴，杜尔伯特汗、王、公、扎萨克等献驼马助军。十二月，以杜尔伯特汗齐旺巴勒楚克等复输驼助军，上嘉赉之。九年，杜尔伯特贝子奇默特多尔济呈控科布多参赞大臣额勒锦需索马匹，扰累各部。鞫实，罢之。十八年，是部以兵从乌里雅苏台参赞大臣车林多尔济驱逐阑入乌梁海之哈萨克。十八年十二月，以乌里雅苏台参赞大臣车林多尔济奏科布多参赞大臣管理乌梁海八部落，地方辽阔，多兴讼端，允增置帮办大臣。十九年，给是部官兵俸赏行装银。咸丰三年二月，是部汗、王、公等捐助军需，温旨卻之。
　　同治三年，乌鲁木齐等城回匪滋事，调是部兵援之。寻以不得力，撤归。八年，以杜尔伯特汗嗣绝，将军麟兴等奏：“左翼汗旗下旧管十佐领户一千五百有奇，右翼亲王旗下旧管十一佐领户一千二百上下，右翼贝勒旗下旧管二佐领仅一百六十馀户。以爵而论，贝勒较轻；以户口而论，不过抵汗三十分之一。拟亲王棍布扎布令折回承袭汗爵，以贝勒巴杂尔扎那承袭亲王，贝勒一缺如无可承袭之人，俟汗王袭爵定后，即将贝勒暂行停袭。”下所司。九年，命以故汗密什多尔济族弟噶勒章那木济勒袭汗，棍布扎布等袭亲王、贝勒如故。回匪东窜，陷乌里雅苏台。十一月，科布多参赞大臣奎昌等奏：“匪扑乌里雅苏台地方，各台溃散，科城街市商民惶惑，调附近之杜尔伯特、扎哈沁、明阿特、额鲁特盟长、总管等，即发兵来城听候调遣。”寻奏杜尔伯特左翼兵四百名、右翼及明阿特、额鲁特兵各二百名、扎哈沁公兵及总管兵各五十名，均到科城收伍，命拨科布多饷银十万两。十一年十一月，予办差无误之杜尔伯特右翼盟长棍布扎布等奖。是月，科布多参赞大臣长顺等奏：“十月十七、十八等日，匪径扑本城，参将英华督弁兵登壁迎击，匪始败退，守备贺遐龄等阵亡。十九日，匪复攻扑南关，不得逞。二十日，由东南山路仍向扎哈沁部落奔窜。”自后回匪出没於扎哈沁、土尔扈特诸部之地，是部警备益严。至西路肃清，始息警撤戍。
　　光绪七年，以改议俄约，增城科布多之戍，事定，撤之。二十六年，拳匪事起，北路戒严。科布多参赞大臣瑞洵议举办蒙古团练，令杜尔伯特每旗挑选兵丁二百名，一半马队，一半步队，驻防本旗。十月，事定，裁撤。二十八年四月，瑞洵以杜尔伯特正副盟长等保全俄商遗弃货物，毫无损失，请准奖叙，允之。七月，赈杜尔伯特右翼公多诺鲁旗灾，并给耔种大小麦一百石，引渠溉旧垦波什图、那米拉、察罕哈克三处之地。二十九年闰五月，予杜尔伯特左翼正盟长副将军特固斯库鲁克达赖汗噶勒章那木济勒紫缰，副盟长贝勒纳逊布彦、左翼扎萨克郡王图柯莫勒、右翼正盟长副将军扎萨克亲王索特纳木扎木柴三眼花翎，左翼扎萨克贝勒纳逊布彦等双眼花翎，馀给奖有差。是年，办布伦托海屯田渠工，以杜尔伯特左、右翼助借驼只，均给帮价银。其后参赞大臣连魁等议开乌兰固木等屯田。
　　宣统二年四月，索特纳木扎木柴为资政院钦选议员。三年，库伦独立，喀尔喀四部无梗抗者。是部汗噶勒章那木济勒独不附，听参赞大臣溥节制如故。
　　其地杂耕牧，有矿，有盐。共有佐领三十五。
　　杜尔伯特附近之部同隶科布多参赞大臣者，曰扎哈沁，东扎萨克图汗部，南新疆镇西，西阿尔泰乌梁海，北科布多屯田官厂。
　　初，禡木特，额鲁特人，号库克辛，为准噶尔之扎哈沁宰桑。扎哈沁者，译言“汛卒”，以宰桑领之。禡木特守阿尔泰汛，游牧布拉罕察罕托辉。其东为喀尔喀，有乌梁海界之；其西为准噶尔，有包沁杂准及噶拉杂特、塔本集赛界之。包沁为回族，准噶尔呼砲曰“包”，以回人司砲，故名。噶拉杂特、塔本集赛，皆准噶尔鄂拓克。鄂拓克如各旗佐领。
　　乾隆十一年，准噶尔台吉策妄多尔济遣禡木特请赴藏熬茶。十八年，杜尔伯特台吉车凌弃准噶尔来降，台吉达瓦遣禡木特追之，由博尔济河入喀尔喀汛，复逸出。谕责驻防乌里雅苏台达青阿罪。明年春，达青阿诱擒之，诏宥罪遣归。有准噶尔宰桑，别号通禡木特，游牧诺海克卜特尔，近索勒毕岭，为布拉罕察罕托辉下游。禡木特将掠通禡木特，为请降计，通禡木特觉，诱执之。内大臣萨喇勒谍得状，由乌兰山阴以兵骤至，通禡木特就擒，索得禡木特，责负恩罪。禡木特请徙牧内属，遣扎哈沁得木齐招所部六百馀户降。萨喇勒槛礻马木特至军，诏仍释之。入觐京师，上鉴归附志诚，授内大臣，赐冠服。二十年，诏与朝正会宴。以通禡木特卒，谕禡木特善视其戚属。时议征达瓦齐，诏阿睦尔撒纳为定边左副将军，以禡木特参赞军务。禡木特密奏：“阿睦尔撒纳，豺狼也，虽降，不可往，往必为殃。”上以“不逆诈”谕之，诏授禡木特总管号。
　　初，准噶尔定扎哈沁、包沁纳赋例，比年献脯，间年供牲赡喇嘛，遇军事令助。诏如旧例，恤免期年赋。禡木特与阿睦尔撒纳会军于额德里克，寻抵伊犁。诏晋禡木特三等公爵，赐信勇号，赏双眼孔雀翎、四团龙服，命常服之。先是谕班第俟伊犁定，偕禡木特议准噶尔善后事。至是班第以禡木特兼管扎哈沁、包沁牧，请仍至阿尔泰，增喀尔喀籓篱，允之。寻撤大军还，扎哈沁兵三百遣归牧，禡木特以疾留伊犁。闻阿睦尔撒纳骤叛，将脱归牧之兵卫，为逆党哈丹等所遮，胁之降，不从，擒赴阿睦尔撒纳所。阿睦尔撒纳慰之，禡木特唾而詈之，为阿睦尔撒纳缢杀。明年二月，定西将军策楞谍阿睦尔撒纳戕禡木特，以闻。谕曰：“禡木特年就迈，效力行间，甚为奋勉。今逆贼戕之，深为悯恻！其孙扎木禅，令仍袭公爵。”大军定伊犁，械逆党至，讯得禡木特就死状，上制诗悯之。扎木禅乾隆二十一年袭三等信勇公。
　　三月，以阿睦尔撒纳煽乌梁海梗赴哈萨克，诏从北路将军哈达哈剿乌梁海叛贼。九月，赐牧哲尔格西喇呼乌苏。谕曰：“扎哈沁既与喀尔喀邻牧，即设哨附近卡伦，视喀尔喀例支领钱粮，以资养赡。”二十四年，从参赞大臣齐努浑追剿玛哈沁，至阿尔齐图。以兵先遇贼哈喇呼山，奋击之，屡就擒，奖赉币。二十五年，扎木禅子门图什扈跸行围，乞喀尔喀亲王成衮札布代请驼马勿官给。上以扎哈沁甫定牧畜之生计，谕仍官给。二十六年，理籓院议禡木特归诚后，扎哈沁属相继附，置佐领九，得二千馀口，虽补总管，未给印，请以总管扎哈沁一旗总管印给扎木禅辖其众，允之。四十年，扎木禅卒。以扎哈沁原非禡木特之阿尔巴图，撤出佐领，设一旗属科布多参赞大臣。其扎木禅族丁及其阿尔巴图三十馀户，亦附近科布多之乌裕克齐、博多克齐游牧。至四十五年五月，谕将军巴图等不可令扎萨克图汗部侵占扎哈沁之乌英济等处隙地。
　　嘉庆五年，以扎木禅之孙托克托巴图之属已足百五十丁，复编一佐领，即以托克托巴图为总管。十一年，以前科布多参赞大臣恆博招民人开采是部煤窑，议处。道光二年，定是部准给票与商民贸易。六年，回疆军兴，是部捐助驼马。
　　同治三年，以乌鲁木齐失陷，调杜尔伯特诸部兵援古城。旋仍令撤归。四年，以古城陷，撤是部南境察罕通古等通古城三台，归沙扎盖以北五台支应西路各差。九年十月，回匪陷乌里雅苏台而复窜去，科布多告警，参赞大臣奎昌等调是部二旗兵各五十名赴城收伍。是部东南通扎萨克图部，南接新疆，为用兵要冲。十一年十月，回匪由是部犯科布多，不得逞，仍窜是部，聚扎盟南境。十二年九月，匪扰察罕通古台站，掠景廉军营军装饷银，窜新土尔扈特贝子游牧布拉噶河一带，科城西南两路台站纷纷逃散。匪又由巴里坤红柳峡一带窜踞扎哈沁之博东齐。十月，科布多帮办大臣保英率兵败之於博东齐以西，匪窜扎盟阿育尔公旗。光绪二年四月，回匪由布伦托海窜沙扎盖地方，额勒和布等派官兵剿之。金顺以索伦各队扼扎乌鲁木湖，堵截分窜。其后乌鲁木齐诸城克复，是部始息警。
