<!-- { "loadSidebar": true } -->
　　八月辛亥，赐故总督曾国荃孙广汉四五品京堂。除华侨海禁，自今商民在外洋，无问久暂，概许回国治生置业，其经商出洋亦听之。丁卯，采购奉、豫、鲁省杂粮分备顺直赈。
　　九月癸未，山东截留新漕六万石赈濒河州县灾民。再拨江南北漕米十万石改折，复留江苏漕米八万石充赈顺直，分半给之。癸卯，发京仓米三万石赈顺天。是月，免陕西各属逋赋及额赋。
　　冬十月己酉朔，修太仓四州县海塘。壬子，赏四川布政使龚照瑗三品京堂，充出使英法义比大臣。己未，命户部岁纳内务府银五十万。乙丑，免通州等处粮赋。
　　十一月己丑，申私钱之禁，有销毁改铸或载运者，所司访缉严治之。戊子，甘肃、新疆地震。辛卯，命许振祎与李鸿章会勘永定河。甲午，免大兴等县秋税。
　　十二月辛亥，命吏部侍郎徐用仪在军机大臣上学习行走。壬子，诏京察严考覈。戊午，除内地人民出海禁。辛酉，赈安仁疫灾。壬戌，免归化等七租赋。丁卯，免乌拉捕东珠。壬申，拨京东仓米五万石备顺天春赈。癸酉，刑部奏革员周福清于考官途次函通关节，拟杖流，改斩监候。
　　二十年甲午春正月己卯朔，懿旨，六旬庆辰，晋封妃嫔名号，增恭亲王护卫，奕劻晋封亲王，醇亲王载沣等赏赉有差。自中外大臣、文武大员、蒙古王公等以次恩锡。丙申，许振祎会勘永定河工程，命与李鸿章会筹。允岁增修费四万，并拨部帑三十万充经费。己亥，库车地震。免镇、迪各属逋赋。庚子，重申科场禁例。辛丑，免鄂伦春贡貂。壬寅，滇缅续约成。
　　二月辛亥，诏殿廷考试阅卷大臣公慎校取勿滥。濬通惠河，筑闸壩。甲子，命李鸿章阅海军。甲戌，禁州县非时预徵及滥用非刑。允许振祎请，卢沟桥置河防局，仿裘曰修成法，设浚船百二十艘。
　　三月戊寅朔，日有食之。谕疆吏毋滥保属官。戊子，诏停秋决。
　　是春，免新疆各属逋赋，云南各属额赋杂课。
　　夏四月戊申，韶州南雄匪乱，剿平之。己酉，溆浦匪首谌北海伏诛。甲寅，大考翰、詹，擢文廷式等六人一等，馀升黜有差。辛酉，见义使巴尔迪等于承光殿。辛未，赐张謇等三百十一人进士及第出身有差。壬申，谕直省清理京控积案。
　　五月丁亥，以畿辅多盗，谕严捕务。戊子，诏驻藏办事大臣、帮办大臣三年任满得请觐，著为令。丁酉，初，朝鲜以匪乱乞师，李鸿章檄提督叶志超、总兵聂士成统兵往。上虑兵力不足，因谕绥靖籓服，宜图万全，尚须增调续发，以期必胜。壬寅，除免江苏海运漂没漕粮。乙巳，召刘铭传来京。裁鄂伦春总管，升布特哈总管为副都统。
　　六月己酉，诏停道、府捐。癸丑，京师霪雨，祈晴。乙卯，见日使小村寿太郎于承光殿。戊午，命翁同龢、李鸿藻与军机、总署集议朝鲜事。壬戌，停海军报效。乙丑，谕：“湖南京漕折价，备顺天赈。向有济荒经费，亦报解存储。”皆自今岁始，岁以为常。丁卯，命南澳镇总兵刘永福赴台湾。戊辰，召刘锦棠来京。辛未，上二旬万寿，御殿受贺筵宴。命徐用仪为军机大臣。壬申，召免出使日本大臣汪凤藻回国。
　　秋七月乙亥朔，日本侵朝鲜，下诏宣战。戊寅，命李瀚章毁南海举人康祖诒所著书。己卯，谕遣道员袁世凯往平壤抚辑。丙辰，命台湾布政使唐景崧、南澳镇总兵刘永福助邵友濂筹防。辛巳，谕李鸿章扩充海军，慎选将才，精求训练，通筹熟计以闻。乙酉，免宾川等州县田租。丙戌，敕神机营兵防近畿，驻通州，旋移南苑。戊子，命端郡王载漪、敬信练旗兵，以满洲火器营、健锐营、圆明园八旗枪营暨汉军枪队充选。载漪寻管神机营。谕停不急工程。允吴大澂请，统湘军赴朝鲜督战。丁酉，赈会同、会乐二县灾。己亥，命叶志超总统驻平壤诸军。敬信、汪鸣銮均在总理各国事务衙门行走。癸卯，重订中外保护华工约。
　　八月丙午，吴大澂督军出关，自请帮办海军，不许。丁未，始释奠于先师。己酉，刘锦棠卒。戊午，上皇太后徽号，颁诏覃恩有差。壬戌，李鸿章以师久无功，褫三眼孔雀翎、黄马褂。丙寅，懿旨发内帑三百万备军需。命四川提督宋庆帮办北洋军务。丁卯，命承恩公桂祥统率马步各营往驻山海关。戊辰，奉天援军统领高州镇总兵左宝贵及日人战于平壤，败绩，死之。己巳，命吴大澂军驻乐亭。庚午，懿旨，六旬庆辰停止颐和园受贺。拨京仓米三万石赈顺天各属水灾。
　　九月甲戌朔，懿旨起恭亲王奕直内廷，管总署、海军署事，并会同措理军务。乙亥，命宋庆节制直、奉诸军。罢叶志超总统。丁丑，谕在籍提督曹克忠募津勇驻山海关。召王文韶来京。调黄少春为长江水师提督。庚辰，命兵部侍郎王文锦等办理团练。辛巳，免陕西咸宁等处旱荒田赋。壬午，海军副将邓世昌及日人战于大东沟，死之。癸未，召张之洞来京。丁亥，赈瑞昌等县潦灾。戊子，以临敌溃散，罢叶志超、卫汝贵统领，以聂士成统两军。庚子，日兵渡鸭绿江。辛丑，陷九连城。壬寅，命长顺率吉林军往奉天助剿，丰绅统三省练军防东边。
　　冬十月甲辰朔，谕裕禄饬金州战备。乙巳，命提督唐仁廉募勇二十营，会定安、裕禄防剿。丁未，诏山西各省入卫。戊申，诏恭亲王督办军务，各路统帅听节制。命王大臣等分办巡防、团防，广西按察使胡燏棻驻天津督粮饟，许专奏。召刘坤一来京，以张之洞署两江总督兼南洋大臣。宁夏镇总兵卫汝贵以临敌退缩，褫职逮问。己酉，命翁同龢、李鸿藻、刚毅并为军机大臣。壬子，日人陷金州，副都统连顺弃城遁。徐邦道及日人战，败绩。丙辰，赈东省濒河贫民，并拨帑抚恤。丁酉，各国使臣呈递国书，贺皇太后六旬万寿，上见之于文华殿。壬戌，日人陷岫岩州，丰升阿、聂桂林皆弃城走。额勒和布、张之万罢军机。定安以临敌无功，夺钦差大臣、汉军都统，暂留办东三省练兵。依克唐阿以督兵畏葸褫职，戴罪图功。丁卯，日人袭旅顺船坞，总办龚照兴遁烟台，黄仕林、赵怀业、卫汝成继之，徐邦道与张光前、姜桂题、程允和奔复州依宋庆。谕李秉衡严防威海。吴大澂请自任山海关防务，并俟各军会合，规复朝鲜。谕曰：“临事而惧，古有明训。切勿掉以轻心，致他日言行不相顾。”以旅顺失守，责李鸿章调度乖方，褫职留任。壬申，夺丁汝昌海军提督，暂留任。宋庆自请治罪，特原之。诏各路将帅严约束，禁扰累民间，犯者立正军法。褫叶志超职。
　　十一月癸酉朔，褫龚照兴职，寻逮问。己卯，以金州陷，褫副都统连顺职，程之伟并褫职，赵怀业逮京治罪。庚辰，懿旨恭亲王奕复为军机大臣。辛巳，免顺直被水州县额赋。丙戌，日本陷复州。戊子，日本兵集金、复二州。谕宋庆率诸军决战。丰升阿、聂桂林自岫岩奔析木城，闻敌至，师复溃，日人取析木城。以程文炳为陆路提督。己丑，宋庆及日人战于海城，败绩，退保田庄台。庚寅，依克唐阿及日人战于凤凰城，侍卫永山死之。命荣禄在总理各国事务衙门行走。壬辰，丰升阿、聂桂林逮问。癸巳，逮叶志超、丁汝昌治罪。戊戌，褫提督程允和、张光前、总兵姜桂题职，俱留营效力。
　　十二月癸卯，停是月紫光阁、保和殿筵宴。褫提督卫汝成职，逮问。甲辰，御史安维峻以论李鸿章，坐妄言褫职，戍军台。命刘坤一为钦差大臣，关内外各军均归节制。褫提督黄仕林职，逮问。壬子，命张廕桓、邵友濂以全权大臣往日本议和，寻召还。丙辰，拨江苏漕米十二万石备顺直春赈。丁巳，章高元及日人战于盖平，败绩。奉军复战，提督杨寿山死之，城陷。辛酉，懿旨，刘坤一驻山海关筹进止。趣吴大澂率师出关，会宋庆进剿。以近畿米贵，运豫、鲁杂粮平粜。癸亥，卫汝贵处斩。甲子，命宋庆、吴大澂襄办刘坤一军务。乙丑，再拨京仓米三万石备顺天春赈。己卯，日本陷荣成。庚午，命王文韶襄办北洋军务。
　　是岁，朝鲜入贡。

　　本纪二十四  德宗本纪二
　　二十一年乙未春正月癸酉朔，停筵宴。乙亥，日兵寇威海。丁丑，我海军与战于南岸，败绩。己卯，吴大澂始出关视师。辛巳，威海陷，守将戴宗骞死之。改命聂士成统兵入关。丁亥，诏责李鸿章。庚寅，刘公岛陷，水师熸，丁汝昌及总兵刘步蟾死之。谕张之洞、松椿防海、赣、清江水陆要冲，保清、淮通运。辛卯，授李鸿章为头等全权大臣，使日本。壬辰，见各国使臣于文华殿。陶模言喀什噶尔、莎车、和阗等属户民，英印度部收买为奴，应由公家赎放，从之。丙申，叶志超、龚照兴俱论斩。己亥，日本陷文登、宁海，偪烟台。宋庆等及日人战于太平山，败绩，走。
　　二月乙巳，宋庆、吴大澂败日人于亮甲山，参将刘云桂、守备赵云奇战死。赈锦州、宁远灾民。丁未，命聂士成总统津、沽海口防军。乙酉，日兵薄辽阳，长顺、唐仁廉击卻之。庚戌，日兵陷牛庄，吴大澂退走，日人遂袭营口。癸丑，马玉昆败日人于田庄台。甲寅，复战，败绩。丙辰，日兵陷田庄台。吴大澂奔锦州，宋庆退双台。丁巳，以吴大澂师徒挠败，切责之。戊午，恭亲王等奏撤海军署。免上元、江宁等处，淮安等卫赋课。赈直隶水灾。庚申，分神机营兵驻喜峰口。癸亥，命吴大澂解军务帮办来京，湘、鄂诸军以魏光焘领之。乙丑，拨库帑十万加赈蓟州等处灾民。戊辰，知州徐庆璋集民团固守辽阳，命裕禄济饟械。己巳，赈玉田、灤州、乐亭水灾。日人狙击李鸿章，弹伤其颊。庚午，日人犯澎湖。
　　三月壬申朔，命吴大澂回湖南巡抚任。癸酉，济阳高家纸坊河决。乙亥，日兵陷澎湖。戊子，褫提督蒋希夷职，逮问。癸巳，命郭宝昌随同刘坤一办防务。己亥，李鸿章与日本全权伊藤博文、陆奥宗光马关会议。和约成，定朝鲜为独立自主国，割辽南地、台湾、澎湖各岛，偿军费二万万，增通商口岸，任日本商民从事工艺制造，暂行驻兵威海。
