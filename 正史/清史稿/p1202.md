<!-- { "loadSidebar": true } -->
　　其为学务通大义，不专章句。由董生春秋闚六艺家法，由六艺求观圣人之志。尝谓：“世之言经者，於先汉则古诗毛氏，后汉则今易虞氏，文词稍为完具。然毛公详古训而略微言，虞翻精象变而罕大义，求其知类通达、微显阐幽者，则公羊在先汉有董生、后汉有何劭公氏、子夏丧服传有郑康成氏而已。先汉之学，务乎大体，故董生所传非章句训诂之学也。后汉条理精密，要以何劭公、郑康成氏为宗，然丧服於五礼特其一端。春秋文成数万，其旨数千，天道浃，人事备，以之贯群经，无往不得其原；以之断史，可以决天下之疑；以之持身治世，则先王之道可复也。”於是寻其馀贯，正其统纪，为公羊春秋何氏释例三十篇，又析其疑滞，强其守卫，为笺一卷，答难二卷。又推原穀梁氏、左氏之得失，为申何难郑四卷。又博徵诸史刑、礼之不中者为仪礼决狱四卷。又推其意为论语述何、夏时经传笺、中庸崇礼论、汉纪述例各一卷。别有纬略二卷，春秋赏罚格一卷。愍时学者说春秋皆袭宋儒“直书其事、不烦褒贬”之辞，独孔广森为公羊通义能抉其蔽，然尚不能信三科、九旨为微言大义所在，乃著春秋论上、下篇以张圣权。又成左氏春秋考证二卷，知者谓与阎、惠之辩古文尚书等。
　　逢禄於易主虞氏，於书匡马、郑、於诗初尚毛学，后好三家。有易虞氏变动表、六爻发挥旁通表、卦象阴阳大义、虞氏易言补各一卷。又为易象赋、卦气颂，提其指要。尚书今古文集解三十卷，书序述闻一卷，诗声衍二十七卷。所为诗、赋、连珠、论、序、碑、记之文约五十篇。道光九年，卒，年五十有六。弟子潘准、庄缤树、赵振祈皆从学公羊及礼有名。
　　宋翔凤，字于庭，长洲人。嘉庆五年举人，官湖南新宁县知县，亦庄述祖之甥。述祖有“刘甥可师、宋甥可友”之语，刘谓逢禄，宋谓翔凤也。翔凤通训诂名物，志在西汉家法，微言大义，得庄氏之真传。著论语说义十卷，序曰：“论语说曰，子夏六十四人共撰仲尼微言，以当素王。微言者，性与天道之言也。此二十篇，寻其条理，求其恉趣，而太平之治、素王之业备焉。自汉以来，诸家之说，时合时离，不能画一。尝综覈古今，有纂言之作。其文繁多，因别录私说，题为说义。”又有论语郑注十卷，大学古义说二卷，孟子赵注补正六卷，孟子刘熙注一卷，四书释地辨证二卷，卦气解一卷，尚书说一卷，尚书谱一卷，尔雅释服一卷，小尔雅训纂六卷，五经要义一卷，五经通义一卷，过庭录十六卷。咸丰九年，重赋鹿鸣。逾年，卒，年八十二。
　　戴望，字子高，德清人。诸生。始好词章，继读博野颜元书，为颜氏学。最后谒长洲陈奂，通声音训诂。复从翔凤授公羊春秋，遂通公羊之学。著论语注二十卷，用公羊家法演逢禄论语述何之微言。他著有管子校注二十四卷，颜氏学记十卷，谪麟堂遗集四卷。
　　雷学淇，字瞻叔，顺天通州人。父鐏，字宗彝，乾隆二十七年举人，选江西崇仁县知县。道光初元，诏天下臣民严冠服之辨，鐏著古今服纬以申古义，抑奢侈。至九年书成，年九十矣。
　　学淇，嘉庆十九年进士，任山西和顺县知县，改贵州永从县知县。生平好讨论之学，每得一解，必求其会通，务於诸经之文无所牴牾。以父鐏著古今服纬，为之注释，附以释问一篇、异同表二篇。又以夏小正一书备三统之义，究心参考二十馀年。以尧典中星、诸经历数，采虞史伯夷之说，据周公垂统之文，检校异同，订其譌误，网罗放失，寻厥指归，著夏小正经传考二卷。又考定经、传之文，为之疏证，成夏小正本义四卷。
　　每慨竹书纪年自五代以来颇多残阙，爰博考李唐以前诸书所称引者，积以九年之蒐辑，颇复旧观。尝谓：“孟子先至梁后至齐，此经之明文，即无他左验，亦当从之为说。况竹书纪年曰‘梁惠成王后元十五年齐威王薨’，‘十七年惠成王卒’，然则惠王后元十六年齐宣王始即位，孟子至梁，当即在后元十六年王卒之前一岁也。史记误谓惠王立三十六年即卒，故云三十五年孟子至梁，而以惠王改元之后十六年为襄王之世。今据竹书称梁惠会诸侯於徐州，改元称王，故孟子呼之曰王。史谓孟子至梁之二年惠王卒，襄王立，以本经考之，其言可信。但卒於改元后之十七年，非三十六年也。襄王既立，孟子见其不似人君，乃东至齐，据竹书即齐宣即位之二年也。梁至齐千数百里，故曰：‘千里而见王’。若孟子先见齐宣王，由邹之齐六百馀里，不得云千里矣。齐人取燕，孟子明谓宣王时事，史记於齐失载悼子、侯剡二代，将威、宣之立，皆移前二十二年。於齐人伐燕事，不知折衷孟子，而年表谓在湣王十年，司马温公终求其说而不得，乃将宣之即位下移十年，以迁就孟子。自后说者疑信各半，实皆未有定论。今据纪年，则伐燕在宣王七年，实周赧王之元年。凡孟子书所记古人年岁，以史记、汉书之说推之皆不合者，以纪年推之无不合。”且以竹书长历推验列宿之岁差，历代之日蚀，自唐、虞以来，无有差贷。尝自云：“传、笺、注、疏取舍多殊，非敢訾议前贤，期於事理之合云尔。”他著有校辑世本二卷，古今天象考十二卷，附图说二卷，亦嚣嚣斋经义考及文集三十二卷。
　　王萱龄，字北堂，昌平人。道光元年副贡，旋举孝廉方正，官新安、柏乡两县教谕。嗜汉学，精训诂，受业於高邮王引之，经义述闻中时引其说。著有周秦名字解诂补一卷，即补引之所阙疑者。
　　崔述，字武承，大名人。乾隆二十七年举人，选福建罗源县知县。武弁多藉海盗邀功，诬商船为盗，述平反之。未几，投效归。著书三十馀种，而考信录一书，尤生平心力所专注。凡考古提要二卷，上古考信录二卷，唐虞考信录四卷，夏商考信录四卷，丰镐考信录八卷，丰镐别录三卷，洙泗考信录四卷，洙泗馀录三卷，孟子事实录二卷，考古续说二卷，附录二卷。又有王政三大典考三卷，读风偶识四卷，尚书辨伪二卷，论语馀说一卷，读经馀论二卷，名考古异录。
　　其著书大旨，谓不以传注杂於经，不以诸子百家杂於传注。以经为主，传注之合於经者著之，不合者辨之，异说不经之言，则辟其谬而削之。如谓易传仅溯至伏羲，春秋传仅溯至黄帝，不应后人所知反多於古人。凡纬书所言十纪，史所云天皇、地皇、人皇，皆妄也。谓战国杨、墨横议，常非尧、舜，薄汤、武，以快其私。毁尧则讬诸许由，毁禹则讬诸子高，毁孔子则讬诸老聃，毁武王则讬诸伯夷。太史公尊黄、老，故好采异端杂说，学者但当信论、孟，不当信史记。谓夏、商、周未有号为某公者，公亶父相连成文，犹所谓公刘也。“古公亶父”，犹言“昔公亶父”也。谓匡为宋邑，似畏匡、过宋本一事，“匡人其如予何”、“桓魋其如予何”，似一时一事之言，记者小异耳。其说皆为有见。
　　述之为学，考据详明如汉儒，而未尝墨守旧说而不求其心之安；辨析精微如宋儒，而未尝空谈虚理而不核乎事之实。然勇於自信，任意轩轾者亦多。他著有易卦图说一卷，五服异同汇考三卷，大名水道考一卷，闻见杂记四卷，知味录二卷，知非集三卷，无闻集五卷，小草集五卷。嘉庆二十一年，卒。年七十七。
　　胡培翚，字载平，绩溪人。祖匡衷，字朴苏，岁贡生。於经义多所发明，不苟与先儒同异。著有三礼劄记、周礼井田图考、井田出赋考、仪礼释官等书。其於井田多申郑义，而授田一事，以遂人所言是乡遂制，大司徒所言是都鄙制，郑注自相违戾。作畿内授田考实一篇，积算特精密。其释官则以周礼、礼记、左传、国语与仪礼相参证，论据精确，足补注疏所未及。又著有周易传义疑参十二卷，左传翼服、论语古本证异、论语补笺、庄子集评、离骚集注、朴斋文集。年七十四，卒。
　　培翚，嘉庆二十四年进士，官内阁中书、户部广东司主事。居官勤而处事密，时人称其治官如治经，一字不肯放过。绝不受财贿，而抉隐指弊，胥吏咸惮之。假照案发，司员失察者数十人，惟培翚及蔡绍江无所污，然犹以随同画诺镌级归里。后主讲锺山、云间，於泾川一再至，并引翼后进为己任。去泾川日，门人设饮饯者相望於道。笃友谊，郝懿行、胡承珙遗书，皆赖培翚次第付梓。道光二十九年，卒，年六十八。
　　绩溪胡氏，自明诸生东峰以来，世传经学。培翚涵濡先泽，又学於歙凌廷堪，邃精三礼。初著燕寝考三卷，王引之见而喜之。既为仪礼正义，上推周公、孔子、子夏垂教之旨，发明郑君、贾氏得失，旁逮鸿儒、经生之所议。张皇幽渺，阐扬圣绪，二千馀岁绝学也。其旨见与顺德罗惇衍书曰：“培翚撰正义，约有四例：一曰疏经以补注，二曰通疏以申注，三曰汇各家之说以附注，四曰采他说以订注，书凡四十卷，至贾氏公彦之疏，或解经而违经旨，或申注而失注意，不可无辨。别为仪礼贾疏订疑一书。宫室制度，今以朝制、庙制、寝制为纲，以天子、诸侯、大夫、士为目。学制则分别庠、序馆制则分别公、私，皆先将宫室考定，而以十七篇所行之礼，条系於后，名宫室提纲。陆氏经典释文於仪礼颇略，拟取各经音义及集释文以后各家音切，挨次补录，名曰仪礼释文校补。”培翚覃精是书凡四十馀年，晚岁患风痺，犹力疾从事。尚有士昏礼、乡饮酒礼、乡射礼、燕礼、大射仪五篇未卒业而殁。门人江宁杨大堉从学礼，为补成之。他著有禘祫问答，研六室文钞。
　　大堉，字雅轮。诸生。笃学寡交，研穷经训。初从元和顾广圻、吴县钮树玉游，备闻苍、雅阃奥。著说文重文考六卷，纯以声音求叚借，以偏旁繁省求古、籀异同之变。又作五庙考，专駮王肃之失。江督陶澍以防海议试诸生，大堉洋洋千言，大略谓：“中国官恃客气，居上临下，视洋人若小负贩。顾彼虽好利，而越数万里海洋至此，此必非无所挟持者。卤莽行之，必生边隙。”时承平久，人习附和之谈，独大堉卓识正论，侃然无忌讳。若豫卜有义律、璞鼎查之事，读者色变。他著论语正义、毛诗补注、三礼义疏辨正，皆佚。
