<!-- { "loadSidebar": true } -->
　　迁浙江福建总督。郑成功为寇，据延平将军寨，地高险，俯瞰诸县，攻不能破。锦命垒土高与寨等，乘以登陴，遂克之。岁大饥，锦遣兵次第收复，抚辑流亡，民赖以安。五年，成功将郑彩以舟师入据长乐、连江诸县，锦与靖南将军陈泰等分兵收复。师进次兴化，斩成功将顾世臣等十一人。六年，遣总兵张应梦、马得功等复罗源、永春、德化、福安诸城。江西山寇侵延平，陷大田、尤溪，锦遣兵收复，获明新建王由模等。七年，疏请进攻舟山。八年，锦与固山额真金砺、刘之源，提督田雄等会师，以大舰随潮出，败明兵於横洋，获其将阮进；乘雾攻舟山，明鲁王以海出走，遂克之，隳其城，置定关总兵，驻师守焉。九年，成功寇漳浦、平和，锦督兵赴援，战江东桥，败绩，左次同安，贼夜入其帐，刺中要害，遂卒，赠兵部尚书。
　　论曰：国初民志未壹，诸依山海险岨而起者，往往自讬於明遗，要之为民害，廓清摧陷，封疆之责也。国英定四川，合师讨茅麓山，绩最高。武元守赣州，库礼守淮安，全才守汉中，御寇全城，亦其亚也。朝纪等捕治土寇，皆能勤其官者。若清泰策郑成功，谓挟怨而叛，殊不中事理。锦屡胜而挫，遽为何人所贼，防卫亦稍疏矣。

　　列传二十八
　　科尔昆觉善甘都谭拜法谭席特库蓝拜鄂硕
　　伊拜弟库尔阐阿哈尼堪星讷褚库
　　科尔昆，阿颜觉罗氏，满洲正蓝旗人，世居瓦瑚木。祖翰，太祖时来归。父硕色，官牛录额真。
　　科尔昆初为贝勒阿巴泰护卫。事太宗，未冠，从伐察哈尔、朝鲜皆有功，令隶噶布什贤。崇德五年，从伐明，围锦州。明兵数万屯松山，科尔昆与牛录额真索浑、巴牙喇甲喇章京瑚里布挑战，败之。明总督洪承畴、总兵祖大寿合兵十馀万迎战，科尔昆与索浑等陷阵，殪骁骑数十。六年，从英亲王阿济格伐明，驻杏山。明兵数千自宁远至，科尔昆先众驰击，逐敌至连山，马中流矢仆，科尔昆跃起殪敌骑，夺马，乘以还。从英亲王视壕，敌猝至，索浑陷围中，科尔昆单骑翼以出。明兵数千自沙河所至，侵牧地，率噶布什贤兵击破之。七年，从贝勒阿巴泰伐明，次丰润，破明军。次河西务，与巴牙喇甲喇章京鄂硕将数十骑侦敌，敌将将射，科尔昆先发，贯其臂，逐之，从马上相搏，同堕水，敌将颀有力，握科尔昆胄，抑使入水，科尔昆捶其胫而踣，絷以归。八年，授牛录额真，兼兵部理事官。
　　顺治元年，入关，击破李自成，逐之至庆都。从固山额真叶臣攻太原，设伏歼敌。又从英亲王阿济格讨自成湖广，屡劘敌垒。叙功，授世职牛录章京。三年，从肃亲王豪格西讨张献忠，次汉中，击破叛将贺珍。进击献忠，战西充凤凰山，大破之。献忠既殪，复与辅国公岳乐、尚书巴哈纳等歼其馀党。师还，累进二等阿达哈哈番。
　　六年，授噶布什贤章京。从郑亲王济尔哈朗征湖广，破湘潭，下宝庆、武冈，分兵趋沅州。与巴牙喇甲喇章京白尔赫图以数十骑先驱，白尔赫图陷阵失其马，科尔昆夺敌马掖之上，并马突围出。复纵骑奋击破敌，进沅州，自道州出龙虎关。进世职一等，兼拖沙喇哈番。
　　九年，从敬谨亲王尼堪徇衡州，明将李定国列象阵迎战。科尔昆语巴牙喇甲喇章京西伯臣曰：“象不畏矢石，惟鼻脆，吾为君射之。”矢再发，贯象鼻，象奔，师从之，追奔数十里。敬谨亲王闻胜，轻骑疾进，遇伏战没，科尔昆三入围，求得王遗骸。师进次宝庆，明将孙可望以数万人屯山巅，科尔昆督兵奋击，可望溃走。贝勒屯齐遣学士硕岱与科尔昆还奏军事，疏不言王战没。事闻，下议政王、贝勒、大臣会勘，科尔昆言不知疏云何，郑亲王呵之，科尔昆大言曰：“臣自髫龀侍太祖，弱冠事太宗，转战二十馀年。今奏事不明，死其分。奈何轻相侮？”上察其无罪，命宽之，但夺世职。十三年，擢巴牙喇纛章京。
　　十四年，从大将军罗讬下贵州。既定贵阳，令科尔昆以五千人取黄平，梅勒额真玛尔赛副之。明将白文选据七星关，科尔昆令玛尔赛将二千人出万奇岭大道，诱文选出战，伪败数十里，文选蹑其后。科尔昆将三千人自间道疾趋出文选军后，玛尔赛还战，文选败走，克黄平。师还。
　　康熙元年，出定义州土寇。二年，从将军穆里玛、图海下湖广，讨李自成馀党李来亨等。图海出归州，穆里玛出宜昌，科尔昆与噶布什贤噶喇依昂邦赖塔将五千人先驱，迭战皆胜。次茅麓山，郝永忠以数万人与来亨合，拒战，科尔昆升山觇之，俟隙纵击，破之。夜设伏，来亨以万馀人袭我军，伏发，败走。明日复战，来亨兵以大刀、藤牌护阵，我师张两翼，科尔昆捣其中坚，阵溃。来亨倚谭家砦屯粮，计持久。科尔昆分兵破石坪，进围砦。其将李嗣名出战，中流矢死，科尔昆断其后道，十馀日，其将高必玉等出降。科尔昆还与穆里玛合军，图海亦至，令满洲兵守隘，绿旗兵为长围困之，来亨自经死，馀党悉降。自成馀党至是乃尽殄。师还，授世职拖沙喇哈番。
　　科尔昆从征伐，常为军锋。廉介，嫉恶远势。鰲拜专政，科尔昆独不附。八年，卒。子巢可讬，官至盛京刑部侍郎。
　　觉善，李佳氏，满洲正红旗人，世居萨尔浒。父通果，归太祖，授牛录额真。卒，觉善嗣。灭叶赫，克沈阳、辽阳，皆在行间，授世职备御，擢甲喇额真。
　　天聪三年，从太宗伐明，下永平四城，佐固山额真纳穆泰等守灤州。明兵来攻，围合，觉善勒兵出战，奋逾堑，与甲喇额真阿尔津、牛录额真库尔缠趋击，明兵溃奔，俄复集迫城下，觉善击卻之。明兵发石坏城堞，觉善力御，明兵不能登，凡五败明兵。阿敏弃永平出关，纳穆泰等亦突围走，明兵阻道，力击败之。师还，与诸将待罪，上以觉善力守城，既出犹杀敌，释其缚，进世职游击。五年，上自将围大凌河，明兵自锦州骤至，屯小凌河岸。上遣偏师渡河迎击，兵不盈二百，觉善奋入阵，陷重围，力战得出。我兵别队与明兵战，有军校为明兵所得，援之归。明监军道张春、总兵吴襄将步骑四万距大凌河十五里驻军，觉善从贝勒硕讬以右翼兵直躏春垒，明兵败挫，进世职二等甲喇章京。
　　崇德五年，授正红旗梅勒额真，驻防义州。六年，从攻锦州，坐攻围不力，罚鍰。上攻锦州，自将军松山、杏山间，明兵薄我军，谋夺砲，觉善以所部御之，明兵败走。师围松山，掘堑立营，明兵夜来侵，复战卻之。八年，与梅勒额真谭布等驻锦州。又从郑亲王济尔哈朗伐明，攻宁远，明总兵吴三桂邀战，击卻之。进攻前屯卫，明兵出战，蒙古兵稍却，觉善督右翼兵奋击，大破之，遂克其城。
　　顺治元年，从入关，击李自成，觉善创於砲，仍奋战。二年，进世职一等。从顺承郡王勒克德浑南征，次江宁。自成馀党一只虎等寇湖北，命移师讨之。三年，师次石首，令与固山额真叶臣等率精锐徇荆州，破敌，分剿远安、南漳、宜昌，悉定。师还，赐黄金十两、白金三百两。山东土寇扰恩、齐河、平阴诸县，命觉善率兵讨之，斩其渠扫地王，其众万馀歼焉。
　　五年，从大将军谭泰讨叛将金声桓，七月，师薄南昌，至六年正月，克之。移师讨叛将李成栋，攻信丰，觉善督所部树云梯先登，拔其城。师还，次赣州，复分兵戡定新喻、安福诸县。叙功，并遇恩诏，世职累进二等阿思哈尼哈番，赐号“巴图鲁”。七年，从睿亲王畋於中后所，坐私出射猎，降一等阿达哈哈番兼拖沙喇哈番。八年，上亲政，复世职，擢都察院左都御史。寻命仍专领梅勒事，进世职三等精奇尼哈番。十五年，以老病乞罢。康熙三年，卒，谥敏勇。乾隆初，定封三等男。子吉勒塔布，自有传。
　　甘都，先世自叶赫徙居巴林，因氏巴林。太祖时，率子弟来归，授牛录额真。旗制定，隶蒙古镶蓝旗。天聪元年，从伐明，次宁远。明兵屯城北山冈，甘都手大纛直前，击破之。三年，复从伐明，克大安口，复败明兵於玉田。上自将取永平四城，克遵化，甘都与焉，即命佐察哈喇等驻守。四年，师弃遵化出边，甘都殿，击败追兵。八年，予世职三等甲喇章京，授兵部参政。
　　崇德三年，考满，进二等甲喇章京。寻更定部院官制，改兵部理事官。冬，从贝勒岳讬等伐明，击败明太监高起潜，越明都，徇山东，克济南。四年春，师还，道蠡县，复克其城。以功进一等甲喇章京。五年，从索海等伐索伦部，索伦兵五百，据挂喇尔屯拒战。甘都及理事官喀喀木督兵破栅入，斩级二百，俘二百三十人以归。六年，从伐明，围锦州，明总督洪承畴屯松山，屡以步骑出战，甘都辄击败之。恭顺王长史徐胜芳为敌困，甘都突入阵，援之出。七年，锦州下，以功加半个前程。
　　顺治元年，从入关，破李自成。复从豫亲王多铎徇陕西，克潼关，取西安。二年五月，移师定江南，复与固山额真恩格图、玛喇布等下宜兴、昆山诸县，进三等梅勒章京。三年，从端重亲王博洛略浙江，逐明将方国安至黄岩，国安入城守，围合。甘都察国安势蹙，撤围纵使出，击之，国安兵大溃，城遂拔。师入福建，甘都先众克分水关，逐明唐王聿键至汀州，降漳州及漳平县。五年，命署巴牙喇纛章京。从征南大将军谭泰徇江西，讨叛将金声桓。七年三月，进二等阿思哈尼哈番。寻卒於军。
　　谭拜，他塔喇氏，满洲正白旗人。父阿敦，事太祖。天命元年正月朔旦，太祖始建号，诸贝勒大臣上表，阿敦与额尔德尼侍左右，受表，额尔德尼跪展读如礼。阿敦寻领固山额真。太祖初征明抚顺，李永芳出降，阿敦引谒太祖。厥后事不著。
　　谭拜事太宗，天聪五年，以牛录额真从伐明，围大凌河城。祖大寿城守，遣百馀骑突围出，谭拜与巴牙喇甲喇章京布颜图追斩三十馀人，获马二十有四。八年，授世职牛录章京，迁甲喇额真。九年，从伐察哈尔，收降人，遂伐明代州。谭拜与噶布什贤章京苏尔德、安达立将四十人伏忻口，明逻卒三百经所伏地，斩馘过半。
