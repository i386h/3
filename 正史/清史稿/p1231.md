<!-- { "loadSidebar": true } -->
　　三十九年八月二十八日夕，阳穀县党家店奸民王伦纠众突起为乱，入寿张。齐义闻变，即衣冠出莅宅外，斥曰：“吾非赃吏，尔等劫我何为？”贼伏拜曰：“知公廉，民等亦素沐公恩。但须及早从顺，顺则生，逆则死！”齐义骇曰：“尔等不顾赤族诛耶？”大骂之。贼谓齐义不知生死，麾众退，令自为计。齐义即入，解其印，令掘坎埋之。复出，家人及宾友挽其臂，挥去，趋宅外，仆又牵马至，请上省告急，齐义曰：“若将使我蒙面见上官耶？”批其颊斥之。须臾，贼复至，有泣拜求请者。齐义大怒，拳足交下。贼拟以兵，齐义毒骂不绝口，遂攒杀之。先数日，齐义闻阳穀有妖人聚众，遣人四出侦刺，贼惧祸及，首劫寿张，故齐义罹於难。贼既破寿张，遂掠阳穀。堂邑县奸民王圣如亦劫杀村落应伦，权县事陈枚死之。
　　枚，字元幹，广西全州人。由举人拣发山东，用知县。闻圣如乱作，即驰往搜捕，尽逮贼党妻子系狱，而圣如以伦众数千至。邑无城守具，人情恟惧。枚本摄任，将受代，或劝枚引去，枚指天日自誓，与城存亡。城陷，被执，怒目视贼。贼曰：“摄令为令清，赦勿杀。”枚愈怒，发竖眦裂，骂曰：“汝辈罪不赦，乃敢云赦吾耶！”胁以刃，不屈。其弟元樑奔救，手刃数贼，贼缚枚及元樑至王伦屯，偪令跪，仍不屈。贼先断枚两足，又断两手，旋支解元樑，弟兄同时死。
　　堂邑训导吴躭，福山人。年七十馀矣，携侄文秀及仆王忠到官。贼劫学署，见其老，置不问，躭叱之，词甚厉。贼怒，杀躭及文秀与忠。阳穀县丞刘希焘、典史方光祀、寿张营游击幹福、调守阳穀莘县汛把总杨兆立、堂邑汛把总杨兆相等，亦先后被害。
　　温模，字孙朗，福建长乐人。入赀为吏目，发甘肃，借补通渭县典史。乾隆四十九年，盐茶逆回田五倡新教作乱，聚石峰堡，遂犯通渭。模以回民马世雄预告，知贼计，为之备。知县王慺恇怯不任事，模乃与县署幕客邵如椿、县绅李南晖同时城守。模率兵民登陴御贼，凡七昼夜，士皆用命。粮尽，请开仓给守者，慺持不可。城将陷，驰返官廨，正衣冠北向拜，键户自经死。世雄战死。
　　如椿，浙江绍兴人。父以申韩术游陕西，因占咸宁籍，补诸生。如椿就慺聘，事急，乃立城闉，袒而大呼曰：“好男子！当从我守城杀贼。”应者数千人。令壮者执刀矛，老弱运甓石，并集城上，而身率犹子曾燮登西墉，以当贼冲。城庳薄，贼蚁附上，手短刀格斗。良久，力不支，被执。贼方肆戮，犹大言曰：“首议守城者，我也！何多杀他人为？”凡被十三创，曾燮被十一创，均骂不绝口死。
　　南晖，由举人於乾隆三十年任四川威远县知县，以疾告归。先於逆回苏十三肆扰通渭，有守御功。至是又率子思沆、犹子师沆召募壮夫百五十人助城守，累掷大石杀贼。城陷巷战，与子思沆同骂贼死。师沆自经死。安定县典史费元灯，亦以奉檄侦贼被害。
　　汤大奎，字纬堂，江苏武进人。乾隆二十八年进士，授福建凤山县知县。五十一年冬，台湾贼民林爽文作乱，起彰化，其党曾伯达等应之，南窜凤山。县故无城，仅土垣三尺许。时大奎已秩满候代，属贼势蔓延，乃率僚佐募乡勇，日夜守御。贼来攻，与参将瑚图里击卻之。瑚图里驰马逐贼去，大奎闻城北有警，捕内应四贼，斩以徇。方奖励兵役，贼突进北门，入县治，典史史谦死之。大奎朝服坐事，手剑击贼，贼刃交下，犹瞋目詈不止。长子荀业从之官，先以父诗文稿畀其戚，令远避，身佩刀蔽父不去，同遇害。大奎初丧其元，城复后，有仆识大奎系发线，形容亦约略可辨，因并入棺。孙二，贻汾自有传。
　　谦，字昭和，顺天宛平人。先遣子善战奉大母出避，乃与大奎同城守。死后亦丧其元，为百姓窃埋之，贼退始改殓。
　　周大纶，字理甫，直隶天津人。乾隆二十年，由贡生捐职州同，发福建，补台湾府彰化县丞。数年，知民顽，忧形於色，屡言於上官，斥不信。任满，将引见，假公事滞诸诸罗。乱作，大纶奋入县治，县令懦，甘以身殉。大纶曰：“国家建官，命能守，不命能死。坐致民逆，死以塞责，小丈夫也。”激之，弗应，为谋所以御贼计。夜，贼入，据县治，有见大纶者，缚去不杀，而劝之降。大纶大骂之，贼摑其颊，抚颊大哭曰：“此污乃为贼污！”首触柱，额裂。囚数日，卒遇害。大纶仆陈德以护主不去，大纶死，以头椿贼，支解死。
　　寿同春，名星，以字行，浙江诸暨人。习文法，客台湾淡水同知程俊署，年七十馀矣。竹堑城陷，俊先以出捕贼遇害。俊子携印走，同春为贼执，佯为所用，贼留其党三十六人守城，而自出掠。同春客淡水久，胥徒皆熟习，士民皆信服，潜为纠合甚众，出不意，就同知事骈斩留贼，即日闭城门，为朝廷守。贼闻大駴，悉众返攻，同春部勒其众，日夜登陴。樵苏既断，发屋掘鼠为食，得间，辄出选锋击贼。相持数日，贼稍引卻。道通，署同知徐梦麟始以印至，次第招抚附近胁从者，梦麟一切倚同春办治。是时，首逆负嵎，据大里杙自固，官军环营其外，疑莫敢入。同春草书与梦麟，令上军门，速攻之。久乃得报，合六路进剿。同春率官军从西路入，而鹿港之兵，迁延失期。既入，无援，马蹶，被获。贼恨同春久，至是喜得报，攒刃支解之。
　　又广东嘉应州人李乔基者，名安善，以字行。善少林拳术。客台湾，见土豪啸聚相仇杀，叹曰：“乱将作矣！”乃简侨寓南北庄人团练之。乱作，郡城大震。召诸健兒曰：“贼众一閧而出，遂破彰化、淡水、诸罗三城，所不即取郡城者，惧粤人蹑其后耳。吾出兵牵制之，贼至则守，去则击，相持久，则援师且至，贼不足平矣。”集万馀人，庄为栅，里为台，计亩以为粮。一庄有贼，诸台应之。贼数至，皆不得逞。十二月，率三千人从知县张贞生复彰化，已而粮尽，士卒多散去，城复陷。明年正月，复从总兵柴大纪复诸罗。自起义兵与贼二十馀战，斩馘万计，贼衔之，以万金购乔基首。二月，乔基与从子举柏率健兒数百人赴鹿港请火药，为贼所侦。还至青堈，伏发，御之，杀数百人。贼大至，矢石交下，突围出，失举柏。乔基三入贼中，伤左股，被获，诸健兒皆战死。贼诱乔基降，骂贼，贼断其舌，缚而射之，犹不屈，乃磔焉。至是白衣冠哭者万馀人，皆誓不与爽贼俱生也。是役也，死事之烈，以乔基为最。
　　熊恩绂，字隆辅，广西永康州人。乾隆十七年进士。父疾，意不在试，以讹脱列下等，归本班选用，选授直隶永安县知县。累迁永平府知府。四十三年，高宗东巡，召对称旨，擢霸昌道，改大顺广兵备道。为政务持大体，尤慎刑罚，时语人曰：“虑囚，但久跪索供，感寒湿即病足，或发他疾，皆足致死，岂独三木能毙人也？”
　　始单县有刘某者，习八卦教，煽惑乡里，官捕而杀之，械其子於狱。人复就狱中传其术，从者益众。自山东、河北、直隶境无虑数万人。而段文经故胥吏，以事斥革家居，性险诈，屡挟数以役人，群服其黠，奉以为帅。立期劫单县狱，图攻夺州郡。恩绂闻之，下元城令密捕所在匪党，而郡县吏皆通贼，多为耳目者。走白贼云：“将屠灭汝等。”贼駴且恚，突於五十一年闰七月十四日夜半毁道署，入，杀恩绂。恩绂闻讙声，疑失火，旋知有变，亟还。令人守库，举印授妻缪氏，挺身出，大骂。贼攒刃斫之。
　　贼固与其党有成约，以先期起事，不及应。戕恩绂后，即散劫郡县署，皆以有备不获逞，故邻境得以次擒获。恩绂被害，尸面如生，两手犹作搏贼状。家人以守库被杀者六人，印以缪氏匿之，得无失。恩绂逆折贼谋，不至如三省教匪蔓延不已，躬犯大难，论者多之。
　　宋如椿，汉军镶红旗人。以宝庆通判权乾州同知。乾隆六十年正月，黔、楚苗石柳邓、石三保等叛，苗响应，居民争避窜。如椿召谕之曰：“若属先人丘垄皆在，不可弃。同知地方官，当为若效死守。”皆许诺。已而贼势张甚，弃去者大半。如椿被发徒跣，周走号呼，劝之守，自旦至夕，不绝声，讫不听。贼旋攻西门，如椿仗剑出御，伤左腿，归，北向再拜自刎。从人张忠在侧，固遣之，弗去，亦被创死。方贼攻急，如椿度不能支，呼巡检江瑶佩印，令赴辰州求援。瑶出城，遽遇贼，死。其子朝栋挈印送辰，归，觅父尸，与家属俱遇害。
　　赵福，湖南零陵人。由行伍随征金川，有功，累擢至镇筸中营守备。逆苗滋事，驻守渌溪口，渌溪为镇筸粮道，约士卒严，民安之。五月，官军从狗脑岩溃归，贼众近万人，谋绝粮道，攻之急。时守兵先抽调其半，民请福避去，福曰：“兵卫民，将统兵，尔辈可去，吾奉命守渌溪，去一步，即失职。苗至，福怒马奋槊当先拒之，杀数十人。苗分番更战，民以福不得食，为纳橐饘，福挥去之。且曰：“贼之不遽追戮者，以我在也。我死，合力追汝，无焦类矣！”民泣涕去。麾下五十人，感福义，无一逃者。战一昼夜，溪桥被撤，卒死且尽，手过山枪三发，毙苗数十人，指掌焦烂，不能持，身被数创，投溪死，民隔溪望者，咸痛哭。苗旋散去，难民数千赖之全活，后架数椽祀之，曰赵将军庙。
　　刘升，邵阳人。宝庆协把总，从副将某征苗，副将逗留不前，升於众中出谩语，某衔之。师至狗爬崖，令率百人为前锋，约举白旗为后援。升策马轹阵，贼不能支，侦无后继，复悉锐搏战。升连举白旗，旗失，复解所服白衵招之，某故按兵不发，升战死，百人殉焉。死极惨，首体糜粉，无可收瘗者。后祀昭忠祠，主入时，旋风暴起，吹气作血腥，袭众几仆。时以乡团死最烈者，有滕家瓚。
　　家瓚，湖南麻阳人。诸生。有膂力，能负铁砲击贼。捐布政司理问职衔，居高村，与乾州苗接壤。乾隆六十年，逆苗掠麻阳，家瓚同兄监生家瑞、弟武生家瑶，悉出家财钜万，设卡堵御，有功。自正月至四月，共打仗十八次，杀贼八十馀名，贼恨之。总督福康安宠异家瓚，家瓚为画破贼策甚备。一日，家瓚率众守溪口，贼骤围其居，曰：“出家瓚，祸可已。”族弟武生家泰挺身出，语其村人曰：“岂可惜一身而害一村？”遂大骂贼，自承为家瓚。贼剥家泰皮，至死不更一辞。又执其家口，始知非家瓚也，全家被害。家瓚闻而驰救，无及，请官兵援助，官军忌其能，不助一卒，且檄调乡兵他去。家瓚复往溪口，与众共守，贼急攻之，力斗死。
