<!-- { "loadSidebar": true } -->
　　顺治八年，定两广官兵经制。广东设巡抚，标兵二营，将领八，兵凡二千。设广东提督，标兵五营，将领八，兵凡五千。设广东水师总兵官，标兵六千，分左右二协，中、左、右三营。二协设副将，复分二营，设将领八，兵一千五百。三营水师，各设将领八，兵各一千。设肇庆、潮州、琼州三镇总兵官，标兵二营，将领八，兵凡二千。设韶州、惠州、高州、南雄四协副将，协标兵皆二营，将领各八，共兵各二千。惟南雄为一千六百。设肇庆、高州水师及吴川等营参将，柘林镇各营游击，将领各七，共兵各一千。设东莞、始兴等州县守备以下将领，兵二百至五百有差。广西设巡抚，标兵二营，将领八，兵凡千五百。广西提督标兵分五营，将领八，兵凡四千有奇。设左右翼总兵官，并桂林暨南宁城守营。九年，增设浔梧、柳庆、思南三协副将以下将领，兵各千二百；郁林、新太、河池三营参将以下将领，兵各六百；永宁、昭平二营参将以下将领，兵各四百；上思、三里二营守备以下将领，兵各二百；贺县营守备，兵百人。十年，定两广总督标兵分五营，中营设将领八，左、右、前、后营共将领八，兵凡五千。国初置两广总督，康熙二年，专辖广东，四年，兼辖两广，雍正元年，复专辖广东，十三年，仍兼辖两广。
　　顺治十六年，定云、贵官兵经制。设云贵总督，标兵分中、左、右、前四营，中营设将领八，馀三营将领八，兵凡四千。设云南巡抚，标兵二营，将领八，兵一千五百。先一年，贵州设巡抚，营制亦同。及是设贵州提督，标兵分左、右、前、后四营，左营设将领八，馀三营将领八，兵凡三千。设大定、黔西、镇远、威宁四镇总兵官，标兵三营，将领八，兵各二千有奇。设贵阳城守协及平远、定广、铜仁、平越、安南五协副将，标兵二营，游击以下将领。设思南营等处参将、游击、守备，分统官兵。国初云贵总督，两省互驻。康熙元年，分置两省总督，自后或改或并。迨乾隆中，仍定为云贵总督。此直省绿营初制也。
　　雍正四年，靖逆将军富宁安于哈密置大小卡路八，西安总兵潘之善于沙州西南诸隘设哨探、置台站防夷。五年，以浙江绿营积弱，选山、陕、甘兵壮健者移驻之。十年，以苗疆辽阔，贵州改设总兵、游击，统辖丹江、台拱等营，及铜仁、镇远、石阡各协，并新设上江、下江诸营协，隶古州，以镇摄之。十一年，谕各总兵官巡察营伍。乾隆五年，用湖广总督那苏图言，裁虚设战船，除私立提塘，及字识占冒口粮之弊。十六年，定哈密驻防兵制，于安、甘、凉、肃四提、镇营分遣将弁廿馀，兵二千往驻。二年一受代，四月、八月迭更半数，新旧相间，以资教练。回营时，镇臣核其勤惰，分别擢用之。十八年，陕甘总督尹继善疏陈西陲防务，宜慎选安西将材，多备枪弹，预蓄资粮，筑城垣，择畜牧，允行。二十四年，改安西提督为巴里坤提督，设哈密副将以下将领八，兵八百，馀裁改有差。寻改设乌鲁木齐总兵官，分中、左、右营及城守营，隶巴里坤提督。凡巴里坤、乌鲁木齐将领官兵，归陕甘总督统属。乾隆四十一年，大小金川平，新入版图，屯兵驻守，制同内地，设懋功、绥靖、崇化、抚边、庆宁等营，置游击、守备等官，兵共二千六百有奇。四十九年，以陕甘总督福康安言，甘肃原设额兵五万六千六百人，陕西额兵三万四千五百九十人，迭经移驻裁并，存兵五万五千九百馀，减原额过半。嗣增兵万二千七百馀，合旧存兵额凡七万人。而州县墩戍兵力犹单，请于平凉等府州县各增兵额，墩堡四十四座，于各标兵内酌选移驻，从之。旋议再增兵三千。又议陕、甘各营兵习弓矢、鸟枪、马上枪箭，每日在本营习技，五日小合操，十日大合操，演九进十连环阵法，练劲旅三万人。五十三年，谕提、镇不得私立旗牌、伴当等名，致侵兵额。嘉庆四年，以剿办教匪，各省额兵徵调四出，令各省召募补充。五年，陕西设宁陕镇总兵、副将以下官，咸如昔制。十年，谕各督、抚、提、镇，以练习乡勇法练习绿旗兵。道光五年，谕直隶备战兵万五千三百有奇，演习车砲阵式。旋即议裁。十六年，谕直隶营兵以四成习弓矢，二成习步枪兼马枪，其刀矛二技，令藤牌军尽习之。二十二年，直隶芦台增设通永镇总兵官，以北塘、海口等十五营均归统属，分三营，设游击、守备等将领，新镇标兵凡五千四百馀，专操水陆技艺。咸丰八年，河南归德营升为镇，设总兵官、左右营都司、游击等，马兵五百八十，步兵千一百有奇。同治元年，谕专设总督之直隶、江南、四川、甘肃及督、抚同城之福建、广东、湖北由总督会同提督节制。其江苏、浙江、安徽、江西、陕西、湖南、广西、贵州各镇兵，就近由巡抚节制。四年，增安徽皖南镇总兵官，设将领弁兵如制。六年，谕宁夏镇绿营兵原额七千，陕西定边协原额千人，回匪乱后，存者寥寥，咸令补足。九年，改广东赤溪营为水师，隶阳江镇统辖，变通巡洋旧章。又移湖北武昌城守营分防金口、簰洲二汛。十二年，于山西南北二镇选兵一千，分二营，设将领训练。光绪十一年，以广西南边二千馀里，原设隘一百九，分卡六十六，兵力犹单，分要处为三路，镇南关口关前隘凭祥土州为中路，自关以东诸隘为东路，以西诸隘为西路，就原有防军二十二营并为二十四营，以十二营专防中路，馀十二营分防东、西路。广西提督自柳州移驻龙州。其城守营设游击及守备等。增设柳庆镇总兵官，驻柳州。绿营历年增损规制，大略如是。其移驻编改，节目不能覙缕以详也。
　　若其裁汰之数，自顺治中，所裁山西标兵四千馀，陕、甘将领四十八，兵一万六百馀，河南五百，湖广五千，江西三千，将领八，江南万九千馀，将领百十七，其最多者也。馀者海州一协，裁将领七，兵六百馀，临清一镇，裁将领五，兵一千，三营兵五百，沂州镇裁将领九，临清城守营将领五，兵三百，寿张营兵二百。又裁江西及南赣抚标二营官兵，四川抚标、湖北及郧阳抚标各二营官兵，多少不等。康熙八年，裁辰常镇总兵，设辰州协标官兵。二十三年，裁崇明提督，设崇明水师总兵，定三营及奇兵营制。三十四年后，计所裁标兵，南赣镇千馀，九江协九百馀，铜鼓营兵八百馀为最多，馀者自四、五百以下，少至六、七人。乾隆中，裁抚标新设二营，馀所裁最多三百馀，最少十人、九人。嘉庆十九年，谕各标额兵六十二万四千馀，较雍、乾以来所增实多，令督、抚、提、镇量加裁汰。于是次第减万四千有奇。二十五年，又谕各省勿糜饷以养额兵。道光中，裁陕、甘绿营马兵三千六百馀。又裁山东、山西抚标，及兗州等三镇，太原、大同二镇，东河河标，云、贵督、抚、镇、协各标兵额，暨福建水陆各营，浙江马、步兵，两广、江苏、安徽马、步、守兵各有差。
　　咸丰元年，曾国籓疏言：“八旗劲旅，以强半翊卫京师，以少半驻防天下，而山海要隘，往往布满，其额数常不过三十五万。绿营兵名为六十馀万，其实缺额常六、七万人。乾隆中叶，增兵议起。向之空名坐粮，悉令补足，一举而增兵逾六万。经费骤加，大学士阿桂争之不得。至嘉庆、道光间，睹帑藏之渐绌，思阿桂之远虑，特诏裁兵，而两次所裁仅一万六千。请饬各省留强汰弱，复乾隆初制。”谕如所请，命各督、抚分三年裁复旧额，所裁之数，年终汇陈，不得再有空粮之弊。四年，裁山西马、步、守兵五千八百馀，云南步、守兵三千九百馀。同治八年，裁九江、洞庭、岳州、荆州等水师营，改城守营，并酌设陆汛。
　　光绪五年，左宗棠、杨昌濬疏言：“军兴未收制兵之效，由饷薄而额多，不能应时精练，兵不练与无兵同，练不精与不练同。甘肃赋少兵多，军实向资他省，饷源稍绌，动滋事端。亟宜量减可裁之兵，以节饷糈，即以所裁军饷加所留之兵，庶可责其勤练。雍正中，甘兵定额较内地为多，后虽陆续裁减，计尚存马、步、守兵五万七千馀。即须分成核减。”六年，丁宝桢言：“四川自军兴后，招募营勇，裁者少而增者多。同治间，楚、黔、川勇多至六万馀。次第裁撤，至今存营勇二千九百馀，尚可裁其什一。”是岁，湖南各营弁兵及水陆防勇次第裁者四千三百馀，湖北裁者三千二百馀，安徽陆续裁者约九千馀。八年，张曜疏言：“裁汰勇丁，即可规复兵额，变通营制，方能永固边防。”九年，张之洞奏整顿山西绿营练军，裁湘军正勇千人，设筹资遣，寻复裁汰，综合前后裁兵约及六千人。时贵州制兵裁汰二成，守兵裁者三千二百馀，战兵二千九百馀。江西额兵万一千九百馀，近始以制兵作练军，然长年调练，冒替弊生，遂有“兵止一人，人已三变”之诮。因定抚标选锋仍旧操练，裁外属各营抽练之军，悉回原汛。
　　十一年，谕直省裁汰绿营。卞宝第言：“广西额兵二万三千，土兵一万四千。粤逆初起，不过二千人。合此巨数之兵，不能击少数之贼。广西如此，他可类推。自后发、捻、回、苗恣乱，绿营战绩无闻。今宜以渐变通营制，裁额并粮，以两饷挑一兵。如额兵一万，分二十营，一半驻守，一半巡防。无事则计日操防，有警则随时援应。绿营积习，无许复存。”
　　二十二年，谕：“近者户部奏请裁兵，宜汰绿营七成，勇营三成。通谕以来，惟山东陈明分限五年裁减五成，此外酌裁无几。综各省兵勇尚八十万有馀，岁饷约共三千馀万。绿营积惰，久成虚设。当兹借款期迫，弃有用之饷，养无用之兵，因之国穷民蹙。各将军、督、抚亟应定限切实裁减以闻。”
　　二十四年，从胡燏棻等言，裁并绿营、练勇，选练新操。时山东兵额已陆续裁十之三。至是以不敷分配，未裁之二成，仍止不裁。于是山西以汰存兵额不敷防卡之用，请增练新军数营。恭寿亦言绿营弊深，屡裁而益弱，须藉民力以辅之，宜急行团练。
