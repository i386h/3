<!-- { "loadSidebar": true } -->
　　中颛意经术，与高邮王念孙、宝应刘台拱为友，共讨论之。其治尚书，有尚书考异。治礼，有仪礼校本，大戴礼记校本。治春秋，有春秋述义。治小学，有尔雅校本，及小学说文求端。中尝谓国朝古学之兴，顾炎武开其端。河、洛矫诬，至胡渭而绌。中、西推步，至梅文鼎而精。力攻古文者，阎若璩也。专治汉易者，惠栋也。凡此皆千馀年不传之绝学，及戴震出而集其大成。拟作六儒颂，未成。
　　又尝博考先秦古籍三代以上学制废兴，使知古人所以为学者。凡虞、夏第一，周礼之制第二，周衰列国第三，孔门第四，七十子后学者第五。又列通论、释经、旧闻、典籍、数典、世官，目录凡六。而自题其端曰：“观周礼太史云云，当时行一事则有一书，其后执书以行事，又其后则事废而书存。至宋儒以后，则并其书之事而去之矣。”又曰：“有官府之典籍，有学士大夫之典籍，故老之传闻。行一事有一书，传之后世，奉以为成宪，此官府之典籍也。先王之礼乐政事，遭世之衰废而不失，有司徒守其文，故老能言其事。好古之君子，悯其浸久而遂亡也，而书之简毕，此学士大夫之典籍也。”又曰：“古之为学士者，官师之长，但教之以其事，其所诵者诗书而已。其他典籍，则皆官府藏而世守之，民间无有也。苟非其官，官亦无有也。其所谓士者，非王侯公卿大夫之子，则一命之士，外此则乡学、小学而已。自辟雍之制无闻，太史之官失守，於是布衣有授业之徒，草野多载笔之士。教学之官，记载之职，不在上而在下。及其衰也，诸子各以其学鸣，而先王之道荒矣。然当诸侯去籍，秦政焚书，有司所掌，荡然无存。犹赖学士相传，存其一二，斯不幸中之幸也。”又曰：“孔子所言，则学士所能为者，留为世教。若其政教之大者，圣人无位，不复以教子弟。”又曰：“古人学在官府，人世其官，故官世其业。官既失守，故专门之学废。”其书藁草略具，亦未成。后乃即其考三代典礼及文字训诂、名物象数，益以论撰之文，为述学内、外篇，凡六卷。
　　其有功经义者，则有若释三九，妇人无主答问，女子许嫁而壻死从死及守志议，居丧释服解义。其表章经传及先儒者，则有若周官徵文，左氏春秋释疑，荀卿子通论，贾谊新书序。其他考证之文，亦有依据。
　　中又熟於诸史地理，山川厄要，讲画了然，著有广陵通典十卷，秦蚕食六国表，金陵地图考。生平於诗文书翰无所不工，所作广陵对、黄鹤楼铭、汉上琴台铭，皆见称於时。他著有经义知新记一卷，大戴礼正误一卷，遗诗一卷。五十九年，卒，年五十一。
　　中事母以孝闻，左右服劳，不辞烦辱。居丧，哀戚过人，其於知友故旧，没后衰落，相存问过於从前。道光十一年，旌孝子。中子喜孙，自有传。同郡人为汉学者，又有江德量、徐复、汪光爔。
　　德量，字量殊，江都人。父恂，好金石文字。伯父昱，通声音训诂之学。德量少承家学，及长，与汪中友，励志肄经，学益进。乾隆四十四年一甲进士，授翰林院编修，改江西道御史。居朝多识旧闻，博通掌故。公馀键户，以文籍自娱。著有古泉志三十卷。五十八年，卒，年四十二。
　　复，字心仲，亦江都人。通九章算术。
　　光爔，字晋蕃，仪徵人。廪生。博通经史，尝辨惠氏易爻辰图之谬，又作荑稗释，时人服其精核。
　　武亿，字虚谷，偃师人。父绍周，进士，官吏部郎中。亿居父母丧，哀痛毁瘠，以读书自励。时伊、洛溢，屋圮，架洿以居，斧朽木燎寒，诵读不辍。已，复从大兴硃筠游，益为博通之学。乾隆四十五年进士，五十六年，授山东博山县知县。县山多土瘠，民不务农。地产石炭、石矾，烧作玻璃器皿，商贾辐辏。亿问土俗利病，免玻璃入贡，革煤炭供馈，里马草豆不以累民。创范泉书院，进其秀者与之讲敦伦理，务实学。而决辞无留狱，祷雨即沛。有以贿干者，未敢进，亿廉知之，值迅雷，曰：“汝不闻雷声乎？吾矢祷久矣。”贿者惶悚而止，舆情大洽。
　　五十七年，大学士和珅领步军统领事，闻妄人言山东逆匪王伦未定死，密遣番役四出踪迹之。於是番役头目杜成德等十一人横行州县，入博山境，手铁尺饮博，莫敢谁何，亿悉执之，成德尤倔强，按法痛杖之。喧传其事者曰：“亿卤莽刑无罪，将累上官。”巡抚吉庆遂以滥责平民劾罢之，而不直书其事。亿莅任仅七月，及去，民携老弱千馀人走大府乞留“我好官”，不可得，则日为运致薪米，门如市焉。吉庆亦感动，因入觐，偕亿行，为筹捐复。大学士、公阿桂谓吉庆曰：“例禁番役出京畿，奈何责县令按法之非，且隐其实而劾强项吏，何也？”吉庆深自悔，而格於部议，遂归。嘉庆四年十月，仁宗谕朝臣密举京、外各员内操守端洁、才猷幹济、於平日居官事迹可据者，得赴部候旨召用，亿在所举中。十一月，县令捧檄至门，而亿先以十月卒矣，年五十有五。
　　亿学问醰粹，於七经注疏、三史、涑水通鉴，皆能闇诵。既罢官，贫不能归，所至以经史训诂教授生徒。勇於著录，有群经义证七卷，经读考异九卷，金石三跋十卷，金石文字续跋十四卷，偃师金石记四卷，安阳金石录十三卷。又有三礼义证、授堂劄记、诗文集等书，皆旁引远徵，遇微罅，辄剖抉精蕴，比辞达意，以成一例。大兴硃珪称亿不愧好古遗直云。
　　庄述祖，字葆琛，武进人。世父存与，官礼部侍郎，自有传。述祖，乾隆四十五年进士，官山东潍县知县。明暢吏治，刑狱得中，豪猾敛迹。尝勘硷地，众以为斥卤也，述祖指路旁草问何名，曰马帚。述祖笑曰：“此於经名荓，夏正‘荓秀’记时，凡沙土草荓者宜禾，何谓硷？”众皆服。甲寅，以卓异引见，还，檄授桃源同知。不一月，乞养归。著书色养者十六年，未尝一日离左右。二十一年，卒。
　　述祖传存与之学，研求精密，於世儒所忽不经意者，覃思独辟，洞见本末。著述皆义理宏达，为前贤未有。以为连山亡而尚存夏小正，归藏亡而尚有仓颉古文，略可稽求义类。故著夏小正经传考释，以斗柄南门织女记天行之不变，以参中大中记日度之差，以二月丁卯知夏时，以正月甲寅启蛰为历元，岁祭为郊，万用入学为禘。著古文甲乙篇，谓许叔重始一终亥，偏旁条例所由出，日辰幹支，黄帝世大挠所作，沮诵、苍颉名之以易结绳，伏羲画八卦作十言之教之后，以此三十二类为正名百物之本。故归藏为黄帝易，就许氏偏旁条例，以幹支别为序次，凡许书所存及见於金石文字者，分别部居，书未竟，而条理粗具。其馀五经，悉有撰著。旁及逸周书、尚书大传、史记、白虎通，於其舛句讹字，佚文脱简，易次换弟，草薙腋补，咸有证据，无不疏通，旷然思虑之表，若面稽古人而整比之也。所著夏小正经传考释十卷，尚书今古文考证七卷，毛诗考证四卷，毛诗周颂口义三卷，五经小学述二卷，历代载籍足徵录一卷，弟子职集解一卷，汉铙歌句解一卷，石鼓然疑一卷，文钞七卷，诗钞二卷。
　　存与孙绶甲，字卿珊。尽通家学，尤为述祖所爱重。著尚书考异三卷，释书名一卷。
　　同族庄有可，字大久。勤学力行，老而弥笃。取诸注、传，精研义理，句栉字比，合诸儒之书以正其是非，而自为之说。於易、书、诗、礼、春秋皆有撰述，凡四十二种，四百三十馀卷。
　　戚学标，字鹤泉，太平人。幼从天台齐召南游，称高第。高宗巡江、浙，学标献南巡颂。乾隆四十五年，成进士，官河南涉县知县。县苦阔布徵，学标请於大府得减额。权林县，有兄弟争产者，集李白句为斗粟谣以讽，皆感悔。性强项，多与上官龃，卒以是罢。后改宁波教授，未几归，从事撰述。
　　精考证，著汉学谐声二十三卷、总论一卷。用说文以明古音，谓六书之学，三曰形声，声不离形，形者声之本也。而声又随乎气，气有阴有阳，故一字之音，或从阴，或从阳，或阳而阴，或阴而阳，或阴阳各造其偏。昔人知其然，故但以某声者明字音所出，以耑其本。以读若某设为譬况之词，使人依类而求。即离绝远去，而因此声之本以究此声之变，无患其不合。说文从某某声，从某某亦声，从某某省声，从某读若某，从某读与某某同，并二端兼举。声音之学，莫备於此。后人惑於徐氏所附孙愐音切，不究本读，而一二宿儒言古音如吴棫、陈第、顾炎武、江永之流，亦第就韵书辨析。不知说文形声相系，韵书就声言声；说文声气相求，韵书祗论同声之应。其部居错杂分合，类出肊见。学者苟趣其便，衷於一读。且狃於平上去入之界之不可移易，谐声之法废，而说文之学晦矣。其书论声一本许氏，由本声以推变声，既列本注，旁搜古读以为之证。末附说文补考二卷，多辨正二徐谬误。
　　又有毛诗证读若干卷，诗声辨定阴阳谱四卷，四书偶谈四卷，内外篇二卷，字易二卷，鹤泉文钞二卷。
　　江有诰，字晋三，歙县人。通音韵之学，得顾炎武、江永两家书，嗜之忘寝食。谓江书能补顾所未及，而分部仍多罅漏，乃析江氏十三部为二十一，与戴震、孔广森多暗合。书成，寄示段玉裁，玉裁深重之，曰：“余与顾氏、孔氏皆一於考古，江氏、戴氏则兼以审音。晋三於前人之说择善而从，无所偏徇，又精於呼等字母，不惟古音大明，亦使今韵分为二百六部者得其剖析之故，韵学於是大备矣。”著有诗经韵读、群经韵读、楚辞韵读、先秦韵读、汉魏韵读、唐韵四声正、谐声表、入声表、二十一部韵谱、唐韵再正、唐韵更定部分，总名江氏音学十书，王念孙父子胥服其精。晚岁著说文六书录、说文分韵谱。道光末，室灾，焚其稿。有诰老而目盲，郁郁遂卒。
　　陈熙晋，原名津，字析木，义乌人。优贡生。以教习官贵州开泰、龙里、普定知县，仁怀同知，擢湖北宜昌府知府。权开泰时，教匪蒋昌华扰黎平，将兴大狱，熙晋缚其渠而贷诸胁从，全活无算。龙里民以钉奚杀人，已诬服，而凶验不合，心疑焉。一日，方虑囚，见丛人中有曳钉奚窃睨者，命执而鞫之，痕宛合，遂款服。普定俗纠聚相雄长，号其魁曰“牛丛”。其获盗，不谒之官，辄积薪焚杀之。先是有挟仇焚三尸者，吏不敢捕。熙晋期必得，重绳以法，风顿革。其守宜昌也，楚大水，流民聚宜昌，毕力抚绥，缮城垣，以工代赈。会秩满将行，为留六阅月，蕆其事。送者数千人，皆泣下。乞养归，未几卒。
