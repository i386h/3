<!-- { "loadSidebar": true } -->
　　吏部尚书，初制，满洲一品，汉人二品。顺治十六年改满尚书二品。康熙六年复故，九年仍改正二品。雍正八年俱定从一品。各部同。左、右侍郎，初制，满洲、汉军二品，汉员三品。顺治十六年改满侍郎三品。康熙六年复故，九年仍改正三品。雍正八年俱定从二品。各部同。俱满、汉一人。其属：堂主事，初制四品。顺治十六年改六品。康熙六年升五品，九年定正六品。各部同。清档房满洲二人，汉本房满洲二人，汉军一人。司务司务，初制从九品。乾隆三十年定正八品。各部同。满、汉各一人。缮本笔帖式，十有二人。文选、考功、验封、稽勋四清吏司：郎中，初制三品。顺治十六年改五品，寻升四品。康熙六年仍改三品，九年定正五品。各部同。满洲九人，文选四人，考功三人，验封、稽勋司各一人。蒙古一人，文选司置。汉五人。文选二人，馀各一人。员外郎，初制四品。顺治十六年改五品。康熙六年复故，九年定从五品。各部同。宗室一人，稽勋司置。满洲八人，文选三人，考功、验封各二人，稽勋一人。蒙古一人，考功司置。汉六人。文选三人，馀各一人。主事，宗室一人，稽勋司置。满洲四人，司各一人。蒙古一人，验封司置。汉七人。文选三人，考功二人，馀各一人。笔帖式，宗室一人，满洲五十有七人，蒙古四人，汉军十有二人。学习行走者，有额外司员、七品小京官。各部同。
　　尚书掌铨综衡轴，以布邦职。侍郎贰之。堂主事掌文案章奏。司务掌出纳文移。以上二员各部同。文选掌班秩迁除，平均铨法。官分九品，各系正从，级十有八，不及九品曰未入流。选人并登资簿，依流平进，踵故牒序迁之。考功掌考课，三载考绩。京察、大计各听察于长官，著迹计簿。凡论劾、释免、引年、称疾，并覈功过处分。交议者，辨公私轻重，条议以闻。稽勋掌勋级、名籍、丧养，兼稽京朝官廪禄，稽俸隶之。汉司官员数，八旗世职继袭。验封掌廕叙、正一品子正五品叙，从一品子从五品叙，其下以是为差。封赠、阶十有八：正一品授光禄大夫，从一品授荣禄大夫，正二品授资政大夫，从二品授奉政大夫，正三品授通议大夫，从三品授中议大夫，正四品授中宪大夫，从四品授朝议大夫，正五品授奉政大夫，从五品授奉直大夫，俱授诰命。正六品授承德郎，从六品授儒林郎，吏员出身者宣德郎，正七品授文林郎，吏员出身者宣义郎，从七品授徵仕郎，正八品授修职郎，从八品授修职佐郎，正九品授登仕郎，从九品授登仕佐郎，俱授敕命。命妇之号九：一曰一品夫人，二品亦曰夫人，三品曰淑人，四品曰恭人，五品曰宜人，六品曰安人，七品曰孺人，八品曰八品孺人，九品曰九品孺人，不分正从。因其子孙封者加“太”字，夫在则否。一品封赠三代，二、三品二代，四品至七品一代，以下止封本身。一品四轴用玉，二品三轴用犀，三品三轴、四品二轴用抹金，五品以下二轴用角。凡嫡母在，生母不得并封。又两子当封，从其品大者。酬庸、奖忠。覈赠、廕死难官员，有赠、有廕。当否。袭封则辨分合，别宗支等。其世流降除，勘土官世职，移文选司注拟。推恩外戚，加荣圣裔，优恤胜国，并按典奏闻。别设督催所，趣各司交议事，督以例限。当月处，主受事、付事，兼监堂印。遴司员分司之。各部同。
　　初，天聪五年，诏群僚议定官制，建六部，各以贝勒一人领之。顺治元年罢。八年复以亲王、郡王兼摄，九年罢。置承政四人，满二人，蒙、汉各一人。唯工部满一人，汉二人。参政八人，唯工部置蒙、汉各二人。共十有二人。启心郎一人。工部置汉二人。顺治九年定秩视侍郎。崇德三年，六部定承政一人，左参政二人，右参政三人，户部四人。启心郎三人，满一人，汉二人。理事官四十有三人，吏、礼二部各四人，户、兵二部各十人，刑部六人，工部九人。副理事官六十有五人，吏部六人，户、兵二部各十有六人，礼部七人，刑部八人，工部十有二人。额哲库二人。
　　顺治元年，改承政为尚书，参政为侍郎，理事官为郎中，副理事官为员外郎，额哲库为主事。初置增减无恆。时满洲尚书，满、汉左、右侍郎，亦无员限。汉右侍郎兼翰林院学士衔。非翰林出身者不兼。寻罢。本部郎中，满洲四人，十二年增四人。光绪十三年增文选一人。汉军二人，雍正五年省。满、蒙员外郎八人，十二年省蒙古缺。十八年复置蒙古八人，康熙元年省，五十七年复置一人。汉军六人。康熙三十八年省四人。雍正五年并省。满洲堂主事、清文、清汉文各二人。司主事光绪十三年增文选一人。各四人，汉军一人，汉司务二人。四年省一人。十五年定满、汉各一人。各部同。文选司，汉郎中、员外郎各一人，雍正五年增员外郎一人。光绪十三年各增一人。主事二人。光绪十三年增一人。考功、稽勋、验封三司，汉郎中、员外郎、主事各一人。雍正五年增考功主事一人。并置笔帖式，分隶堂司。各部同。五年，定满、汉尚书各一人。七年增满洲一人，十年省。十五年，省启心郎，定满、汉左、右侍郎各一人。康熙五十七年，增置蒙古郎中、主事各一人。雍正元年，以大学士领部事。嘉庆四年，更命亲王综之，寻罢。改满洲员外郎、主事各一人为宗室员缺。六年，复以大学士管部，自是为定制。光绪二十三年，澄汰书吏，增文选、考功二司郎中、员外郎、主事各一人。满、汉参用。三十二年，定尚书，左、右侍郎，左、右丞、参各一人。丞、参品秩，详新官制外务部。
　　初制，满、蒙、汉军司官，六部统为员额，不置专曹，后始分司定秩如汉人。季世诏泯满、汉畛域，各部复参用矣。吏部班次曩居六部上。各司郎官，非科甲出身者，不得注授。礼部、宗人府、起居注主事同。自外务部设，班位稍爽，改组内阁，设铨叙、制诰等局，吏部遂废。
　　户部尚书，左、右侍郎，俱满、汉一人。其属：堂主事，南档房满洲二人，北档房满洲、汉军各二人。司务司务，满、汉各一人。缮本笔帖式二十人。江南、江西、浙江、湖广、福建、山东、山西、河南、陕西、四川、广东、广西、云南、贵州十四清吏司：郎中，宗室一人，江西司置。满洲十有七人，江南、浙江、河南、山西、陕西、四川、广东、广西、贵州司各一人，福建、湖广、山东、云南司各二人。蒙古一人，山西司置。汉十有四人。司各一人。员外郎，宗室二人，广东、广西司置。满洲三十有六人，山西司一人，浙江、江西、河南、四川、广东、湖广司各二人，江南、陕西、广西、山东、云南、贵州司各三人，福建司五人。汉十有四人。主事，宗室一人，浙江司置。蒙古一人，福建司置。满、汉各十有四人。笔帖式，宗室一人，满洲百人，蒙古四人，汉军十有六人。
　　尚书掌军国支计，以足邦用。侍郎贰之。右侍郎兼掌宝泉局鼓铸。十四司，各掌其分省民赋，及八旗诸司禀禄，军士饟糈，各仓，盐课，钞关，杂税。江南司兼稽江宁、苏州织造支销，江宁、京口驻防俸饷，各省平馀地丁逾限未结者。江西司兼稽各省协饷。浙江司兼稽杭州织造支销，杭州、乍浦驻防俸饷，及各省民数、穀数。福建司兼稽直隶民赋，天津海税，东西陵、热河、密云驻防俸饷，司乳牛牧马政令，文武乡会试支供，五城赈粟。湖广司兼稽奉省厂课，荆州驻防俸饷，各省地丁耗羡之数。河南司兼稽开封驻防俸饷，察哈尔俸饷，及报销未结者。山东司兼稽青州、德州驻防俸饷，东三省兵糈出纳，参票畜税，并察给八旗官养廉，长芦等处盐课。山西司兼稽游牧察哈尔地亩，土默特地粮，喀尔喀、回部定边左副将军办事官属，张家口、赛尔乌苏台站俸饷，乌里雅苏台、科布多屯田官兵番换，并各省岁入岁出之数。陕西司兼稽甘肃民赋，行销盐引，西安、宁夏、凉州、庄浪各驻防俸饷，并汇覈在京支款，新疆经费。四川司兼稽本省关税，两金川等处、新疆屯务，成都驻防俸饷，并京城草厂出纳，各部院纸硃支费，入官户口，赃银两，凡各省郡县丰歉水旱，岁具其数以上。广东司兼稽广州驻防俸饷，八旗继嗣户产更代，凡寿民、孝子、节妇受旌者，给以坊直。广西司兼稽本省矿政厂税，及京省钱法，内仓出纳。云南司兼稽本省厂课，山东、河南、江南、江西、浙江、湖广漕政，京、通仓储，及江宁水次六仓考覈。贵州司兼稽各关税课，并覈貂贡。所辖内仓监督，满洲二人。司员内派委。宝泉局监督、各部司员内保送补用。主事，本部司员内派委。俱满、汉各一人；局大使，东、西、南、北四厂大使，俱满洲一人。笔帖式充。初置汉一人。雍正四年增四人，七年改满洲员缺。各省钱局监铸官，十有八人。外官兼充，并受法式法部。其别领者三：曰井田科，典八旗土田、内府庄户；曰俸饟处，覈八旗俸饟丁册；曰现审处，平八旗户口田房诤讼。又饭银处、减平处、捐纳房、监印处、则例馆，俱派司属分治其事。
　　初，天聪五年，设户部。顺治元年，置尚书、侍郎。右侍郎管钱法堂事。郎中，满洲十有八人，蒙古四人，康熙三十八年省。五十七年复置一人。汉军二人。康熙三十八年省。员外郎，满洲三十有八人，蒙古五人，康熙三十八年省，五十七年复置一人。汉军六人。康熙三十八年省。满洲堂主事四人，主事十有四人，汉军堂主事二人。十四司，汉郎中、员外郎各一人，主事各三人。六年，司各增一人。十一年省增额。康熙六年省江南、浙江、江西、湖广、福建、河南、陕西、广西、四川、贵州各一人。三十八年省山东、山西、广东、云南各一人。五年，定满、汉尚书各一人。七年增满洲一人，十年省。康熙六年复置，八年又省。康熙五十七年，增置福建司蒙古主事一人。雍正初，始令亲王、大学士领部事。嘉庆四年，以川省用兵，销算务剧，复令亲王永瑆综之。寻罢。并改满洲郎中一人、员外郎二人为宗室员缺。十一年，仍令大学士管部。光绪六年，增浙江司宗室主事一人。三十二年，更名度支部。初制，按省分职，十三司外，增设江南一司，凡铜、关、盐、漕，及续建行省，别以司之事简领之。
　　管理三库大臣，满、汉各一人，三年请旨更派。掌库藏出纳，月会岁要，覈实以闻。其属：档房主事一人，银、缎疋、颜料三库郎中各一人，员外郎各二人，司库五人，正七品。银库一人，馀各二人。大使四人，银库二人，馀各一人。各部司员内补授。笔帖式四人，库使十有一人。未入流。以上俱为满缺。
