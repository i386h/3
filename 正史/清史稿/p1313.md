<!-- { "loadSidebar": true } -->
　　许会妻张，颍州人。姑姣而虐，恶张端谨不类，日诟且挞，张事姑益恭。姑病，刲股以疗，姑虐如故。姑与邻寺僧通，欲乱张。姑匿僧室，召张入，而出键其户，张大号，僧遁去。翌日，自沉于井。有司捕得僧，论如律。乡人裂僧尸以祭张。
　　赵海玉妻任，名环，汝州人。姑故与邻人通，夜半，挟刃入任室，诟而免。亦井死，年十九。
　　殷氏，天津人，为同县邢文贵妻。文贵故无行，其母赵，姣。文贵初娶于，以贞慎不相入，出之。复娶殷，殷贞慎尤逾于，赵恶之，与文贵日捶楚，沃以沸汤，施燔灼焉，体尽溃。有司闻，使吏就视，殷拒不可。旋卒。有司收赵及文贵，论如法。
　　嘉兴女，失其氏，嫁卖酒家王氏子。姑当垆，习与酒人姣，惎女不应，乃裁抑不使饱。县中李氏母，故大家女，闻卖花媪言女事，愍女有志，辄令媪市胡饼畀女。一日见女饿，惫甚，而几上置餈果，媪怪女何弃不食，女曰：“李夫人饱我，哀我志也！此物西家以饵我，我有饿死耳，岂可食乎？”李母病，且死，遗钱十馀缗周女。女感泣，语媪：“我终不负李夫人望！”恶少艳女久，嗾姑将胁以威。女渐闻之。乃请于姑，代当垆。姑喜，授女户钥。数日，女夜启后户投水死。乾隆二十年六月事也。
　　王某妻李，字黑姑，天津人。姑不贞，与盐运使隶有私，计欲并污李。隶与姑饮，役李，李耻之，恆不如姑指。姑以他故詈且挞，待隶为之解，复示意李，终不可，而隶意未已。李枕侧置刀以自卫，姑逐其子出，夜持被就李共寝。夜半，启户纳隶，隶迫李，李呼，姑掩其口。取刀自刭，未殊，母来视之，复甦，语其故。并言：“方自刭，血溢，不知人。渐闻隶语姑，当言夫妇相争诟自戕，宜无知者。”越三日乃死，其兄告官，笞隶，不竟其狱，道光六年七月事也。
　　何先佑妻孙，桂阳人。先佑父在时，为先佑求塾师，授之读。未几丧父，其母以家政属塾师，因私焉。孙既归，尝晨谒姑，塾师在其室，孙趋而避。塾师与姑谋并乱之。塾师出，孙入，谏姑曰：“家虽贫，粗有门阀，翁勤苦终身，不得意，所属望者先佑。姑念翁与先佑，勿复近塾师。”姑惭，戒毋泄。孙曰：“妇所言为门户耳，虽先佑不敢告，第原姑终念妇言。”塾师既与姑谋，遂屡挑孙，孙以告姑，又谏，姑终毋纳。塾师入孙室，孙大诟，塾师阳避。孙欲还告其祖，忍未发。姑阳出，塾师复入孙室，潜抱持之。孙号，奋击。先佑入，塾师乃走。孙伤於胁，遂自经死。时乾隆二十九年三月。明年，狱上，斩塾师，徙其姑新疆。
　　邢氏，字福，濬县人。农家女也，而有容色。嫁袁显旺，姑姣，群奸聚其室，惊邢美，挑之，不从。其姑诱且诋，邢若为勿喻也者。谋益急，夜出，将赴水，风失道，遇同村人送还父家。父愿，与复至袁氏。群奸迫其父使具状，曰：“女再逃，杖死。”夜二鼓，群奸缚邢裸挞数百，邢有娠，不胜楚，求灭灯，死不恨。群奸縋邢於梁，而挞之益毒。五鼓灯尽，邢死。使显旺劙其颈，若自戕。官捕群奸，论如法。
　　迁安妇，不知其姓。夫行贾，翁耄，姑私於佣。佣计并污妇，稍近妇，妇色甚厉。乃与其姑谋，嗾翁污妇，妇不可，遂嗾翁杀妇。絮塞口，杙椓下体死。
　　白镕妻尹，亦迁安人。镕出为优，姑有外遇，迫妇，绝饮食，日啜米沈。逾月，姑缚尹，以炽铁烙下体。尹号，击其首，发皆燃，一目裂，遂死。
　　林氏，平湖人。嫁顾大，家乍浦汤山麓。顾大母故娼也，恶少往来其室，强林具茗，不可。母惎林，与诸恶少谋，必欲并污之，林窃出赴海。未至，值邻女，送之还；母益仇林，与大日共笞之，靳其食，不令饱。居年馀，为嘉庆九年正月，方改岁，恶少至，群饮，林复窃出赴海；既日受笞，且久饥，行不前。大追至，执以归，母遂欲杀林。撞以重器，腰肋俱折，复砲烙其下体。是月丙戌晦，林死。事发，论大如律。
　　洪某妻徐，金谿农家女也。姑与兄公有盗行，徐至未逾月，察得之，大戚。脱簪珥畀洪，嘱远行贾以避，屡谏姑，姑不纳，乃自经。
　　敖氏，凉州人，嫁驻防凉州旗人四十九。四十九有友相狎，丐与敖通，四十九许之，假以衣，夜入室，敖闻语，辨非夫也，夺户出，友遁。敖詈四十九，俟其出，自溺水■L7中死。
　　涂氏，梁山人，嫁甘克桂。克桂游荡，破其家，涂以女红供日食。克桂负贾钱，将以涂偿。一日，克桂从涂取故衣易钱以饮，醉归，涂泣，克桂摑其颊，曰：“行且鬻尔！”涂曰：“吾矢死不往。”克桂挞之，两昼夜不已，涂自经死。
　　吴氏，彰化人，嫁康氏子。姑不贞，欲并乱之，吴不从；乃效治囚法，榜掠之无算，卒不为屈，剚刃其腹死。道光七年事也。
　　杨氏，江都木工女，嫁曹氏子。姑迫使为汙行，杨不从，乃绝其食，鞭之至累千。造诸酷刑，榜掠无完肤，创重死。邻以告县吏，笞其舅及夫，葬诸梅花岭下。
　　赵氏，桐城人，夫同县孙某。洪秀全兵将至，其夫降，受署置。咸丰十一年，秀全兵破桐城，其夫戴黄巾，被黄袍，乘马迎赵。赵望见，大恸曰：“汝非我夫也！父母遣我嫁乃诸生孙某，非作贼孙某也！且汝既读书为士人，岂不知孙氏望族，文武仕宦不绝，而失身降贼，意气扬扬自得，我不忍见也！”起，投塘死。子数岁，从之下。
　　同时又有王氏，合肥人。夫缪锡畴，将降秀全，王力谏不听，自经死。
　　许氏，名领姑，歙人，夫亦县诸生。咸丰十年，贼至，其舅将降，许泣谏，勿纳，亦自经死。其舅后忤贼，举家皆为戮。
　　梅氏，名兰姑，不知何县人。嫁夫不肖，欲携以为豪家奴，梅不可；又使出乳人子为佣，亦不可。夫引僧入其室，梅力拒。邻以告官，官笞僧及其夫。夫怒梅甚，窘辱捶楚无不至；又徙居木工家，夜，诸恶少入室，将强汙之。邻复以告官，官未即听其狱，梅自经死。
　　张氏，武进人，字沈盘德。父母卒，大母老，待年于沈。盘德父故无赖，屡挑女，女谨避之，又不令归省。张之戚有与沈邻者，女大母偶过之，女闻，得间问安否，因密诉其事。呜咽曰：“兒命苦，惟有死耳！”又呜咽久之。嘱大母曰：“勿扬于人也！”未几，里中为优，举家往观，女独在，盘德父骤逼之，力拒得脱。度终不免，自经死。
　　秦某妻崔，阳高人。夫恶，崔谏勿听，挞辱之。逾年，坐罪流徙，惧见侮，先杀其子而自杀。
　　李某妻管，南平人。夫不肖，管数谏，累被挞辱，逼之嫁，奔还母氏。卒鬻于富家，乃自杀。
　　王某妻徐，东乡人。姑夏，早寡，而子无藉，夏戒勿听，徐规之，辄鞭挞欲死。夏谓徐：“夫无恩，可嫁。”徐不去。
　　陈潜聘妻崔，名秋，宣德人。秋大父与潜父希孔同官于肇庆，秋大父卒官，因迎秋至官廨，而潜在里，阻乱，未婚。顺治十年。希孔罢官，还道高明，遇仇家，熸焉。絷秋及希孔二妾，将汙之，秋骂甚厉。仇生瘗秋，以蜜傅其面，引蚁嘬之，秋至死，骂不绝。二妾亦生瘗死。
　　硃承宇妻曹，承宇，无锡人；曹，武进人：皆农家也。生二子、一女，而承宇死。承宇弟迫之嫁，曹以死拒。遍告邻里戚族，乞言于叔，得毋嫁，承宇弟不许；请终丧，不许；请及大祥，不许；乃请得见其姊，许之。曹夜挈兒女诣姊家，曰：“我初不欲嫁，今已矣！特不能累累然抱兒女作新妇，暂累姊，三日后，当相取，慎勿告吾叔！”姊谩许之，兒啼索乳，曹泣曰：“痴兒！母岂能长乳尔耶？”辞姊出，复还视兒女，再三嘱姊。姊曰：“三日耳，何言之数？”乃去，哭于承宇墓，还，遂缢。姊往哭之，目犹视，许育其兒女以长，乃瞑。及敛，左臂创未合，盖承宇病时尝割臂也。父为讼于县，罪迫嫁者。
　　陈有量妻海，铜山人。有量，儒家子。贫无食，转徙常州。居逆旅，赀尽，恶少矙海年少，与有量游，且周之；时其亡，挑海，海詈之，走。是时漕粟至京师，其舟谓之粮船，主者皆豪猾。恶少绳海于主者，亦引与有量游，招使佐会计。且谓：“舟行当经徐州，盍以孥归？”有量以告海，海问孰为引致，则恶少尝为所挑詈而走者也，谢毋往。恶少使其曹讼有量逃人，有量惧，乃以海入其舟。海入舟，日独处，主者使有量有事于近县，而夜就海，强抱持之。海号，挝其面，犹不释，大呼杀人。舟人尽惊起，始得免。即夕，自经。主者藏其尸积粟中，贿舟人。有篙师蓝九廷者，愍海死，卻主者贿，告官，乃按诛主者及恶少。常州人葬海于南郊，会者殆千人。
　　樊廷柱妻张，襄城人。廷柱早卒，张奉姑抚二子。县中有无赖子二，倚兵籍为暴，艳张欲汙之。康熙五十五年四月戊申，日方午，姑与其幼子出郭穫麦，二子就塾。二无赖诇张独居，共入室，张走避。一直前持之，一扼其吭，哧以死，张不为屈。取菜刀揕其面，为所夺。入室就床侧解佩刀，刀长操其室，方出，又为无赖夺，遂共曳张使伏，张辄跃而起，屡仆屡立。捽其发，缕缕脱，呼益急。二无赖度终不可犯，一拾所解刀斫张额，张仆，一取菜刀断其喉，遂死。邻见二无赖出自张室，衣渍血，告官。县吏惮兵家子，欲坐廷柱弟宣，民大譁，乃以疑狱上。后四年，河道周铨元署按察使，察狱辞，诧曰：“此何名疑狱？城中杀人，非荒野；日午，非昏夜。且杀人者有主名，此何名疑狱？”下县逮二无赖，一前数月发狂死，将死，自承杀张；一戮于市。
　　李有恆聘妻杨，偃师人。少丧母，十七未嫁。父为隶，岁暮，犹行役。一夕大雪，同村有屠者，持刀入女室，女坚拒，被杀。质明，其父归，见女死，咽断，左手数创，右手持衣带不释。出户外，逐雪上血迹至屠者家，得刀於床下。屠者死狱中。
　　陈某妻，不知其姓，吴人。夫圬者，出就佣。邻有酒人过，调妇，妇语夫，夫漫授以刃曰：“彼来，汝杀之！”复出就佣。酒人夜排户入，妇掷刃，酒人拾刃刃妇，洞胸死。兒号，邻妇入视，一村皆集，独酒人者不至，求之，方避入邻村。告於官，诛之。里有老塾师曹叔素，尽出所蓄金为建祠，图像以祭。
　　刘埜妻李，太康人。姑令采菽，邻村子持镰过，调妇，妇力拒，举镰剚胸死。越数日，邻村子疾作，持镰趋采菽所，自言杀妇状，乃执以告官。两家故有连，贿罢讼。逾年，疾复作，持镰趋采菽所，抉胸断喉死。
