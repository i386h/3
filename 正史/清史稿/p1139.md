<!-- { "loadSidebar": true } -->
　　宣统改元，授河北镇总兵。明年，移南阳，河、陕、汝军仍受节度。宝胜益感奋，尤严治盗，所莅毌扰民。恆短衣执械先士卒，或宵行数十百里，伪为小商，诇虚实。村民通匪者惮其至，尝置毒饮水处，宝胜则自携水■L7，怀麦饼，食尽，忍饥渴以为常，以是寇鲜漏网。洛阳张黑子、嵩县王天纵、汝州董万川尤鸷悍，张、董并计擒之，天纵惧不敢出。豫西数十州县皆安堵，而南阳王八老虎犹嵎负。宝胜至，移书期决斗。会天大雪，前期五日，潜师薄其巢，贼不戒，据中庭轰拒。宝胜奋身入，众继之，火其庐，卒就缚，置之法。自是南阳无遗寇。宝胜短躯幹，目光炯炯能慑人。视盗如仇，待士卒若子弟。劳无吝赏，遇丧亡，赙恤尤厚。饷馈无所受，无兼衣馀食，统兵十馀年，而负债钜万。巡抚宝棻上闻，中旨敕司库偿九千馀金，异数也！
　　三年，移师嵩县。值鄂乱作，亟还筹战守。其时襄樊已应和，土寇处处飙起。豫南与陕、鄂壤地接，市言讹鹥日数至。检勒部曲，日夕巡徼不少休。支振数十日，而襄樊军阑入，士民与通款，将内讧。诸将意沮，咸莫能奋，惟都司姚霭云慷慨原从战。无何，新野陷，大吏飞檄戒毋妄动。宝胜愤激，赴校场，与众誓死守，而府县官已委印绶去。翌日元旦，独朝服诣万寿宫行礼，痛哭不能止。俄传南军入，烟焰翳天，各营亦以食尽而溃。不得已，退顿裕州，比至，城皆树白帜矣，乃止舍。至夕而逊位诏至，召将卒励以忠义，麾之去，夜半时，屏仆从，肃衣冠，呕血数升，以枪自击死。平旦，将卒趋视，皆哭失声，以大纛裹尸，舁至独头镇敛之。
　　霭云，陕西人。旧为多隆阿部将，后从宝胜军，隶营务处，亦为民军所戕云。
　　黄忠浩，字泽生，湖南黔阳人。通经术，嗜读儒先性理书。以优贡生入赀为内阁中书。主沅州讲席，锐意地方利弊，建西路师范学堂，劝民植桑育蚕，尤颛志矿业。陈宝箴、赵尔巽先后抚湘，设矿局及公司，采平江金矿、常宁水口山铅矿，至今称厚利，皆其谋也。
　　光绪二十一年，以东事筹防，募乡勇五百人入鄂，守田家镇砲台。总督张之洞一见重之，调领武靖营，驻洪山。二十三年，治军长沙，统毅字军，军故征苗旧旅，日久窳敝，不可用。宝箴纳其议，别募威字新军，俾主之。二十六年，之洞檄募师勤王。二十八年，徙驻岳州，缉新堤土寇，平之。再入赀为道员。赴日本参观大操，归，益详练战术，知兵名大著。明年，尔巽檄综湖南营务处，统忠字旗五营。其冬，母忧去职。
　　逾岁，广西降匪陆亚发陷柳州，湘边大震。起忠浩率所部援桂，直捣梅寨，用少击众，寇大创，降敕褒嘉。寇奔福禄村，村故瑶地，箐壑深岨，中有危涂垂线缕，容一人行。忠浩乃短衣芒蹻，徒步深入。会天酷暑，郁为瘴疠，兵士死相继，忠浩亦遘膨疾，然治军勤如故，寇卒不敢近。捷上，授狼山镇总兵，请终制，改署任道员授总戎，特例也。是时岑春煊驻桂林，檄与议军事，奏署右江镇。服阕，予实授。未几，乞假去。再至湖北，尔巽留综营务处，兼统全省防军，荆襄水师受节度。
　　宣统二年，从尔巽入川，署提督，乞归。三年，京师开全国教育会，忠浩与焉。争铁路国有为非计，议大濬洞庭湖，纾湘菑，议论侃侃无所挠。还长沙，值巡抚余诚格新莅官，党人谋日亟。诚格虑新军有异志，以中路巡防十营属之，不就。诚格下席揖请至再，不获已，始受事。甫三日，鄂乱起。九月朔，新军变，将入城，协统萧良臣遁，防军为内应。忠浩方晨谒，随诚格出，抚谕至再，势汹汹不可遏，要诚格为都督。诚格从间道出，召水师，水师亦变。诚格投江，左右援之，不得死。忠浩犹留署，火起，护弁强之出，及门，遇乱兵，被执，胁降不从，劫之走，刃伤臂及股，至小吴门城楼，遂遇害。家人奉丧归葬，缘涂设奠者数百里。继忠浩死者有杨让梨。
　　让梨，字劭钦，籍湘乡。少与王珍子诗正友善。诗正援台湾，战失利，尝负之以免，军中咸壮之。积勋至守备。转战新疆、河州、西宁，数有功，累擢参将，赐号铿色巴图鲁。既，还长沙，隶忠浩麾下。宣统二年，补镇筸镇标中军游击。明年，武汉事起，忠浩电调援长沙。次辰州，闻省城乱，乃扼辰龙关，誓死守。筸兵故悍锐，为民军所惮。时总兵周瑞龙持两端，其子瓚赍金至，将以饵筸兵，哨弁李凤鸣潜告让梨，得为备。瑞龙称疾，檄让梨还，代以他将。让梨乃上书责以大义灭亲，辞激昂，且传檄捕瓚，瓚遁。已而瑞龙降，道府官委印绶去。让梨痛哭，犒遣军士，独棹小舟至清浪滩，踊身入水。舟子泅出之，让梨恚甚，曰：“奚活我为？”瓚出代其军，遣人追絷让梨及其子传孔，锁送长沙。迳常德，遇龙璋巡按西路，劝之不屈，遂斩之。临刑，肃衣冠北乡拜，观者万馀人，皆泣下。传孔释还。
　　有陈萁者，让梨从子壻也。当让梨被缚时，萁即夺起击缚者，仆一人，攒刃交下，伤其首，断一足，并死之。
　　论曰：辛亥之变，各省新军既先发难，防营不能独支，而京外旗兵久无军备，又多被残困，死行阵者，自寥寥可数。志钧等权轻势孤，艰难搘柱，思以一隅挽全局；及事不可为，乃以死报，志节皎然，可敬亦可哀矣！

　　列传二百五十八
　　盛宣怀  瑞澂
　　盛宣怀，字杏荪，江苏武进人。以诸生纳赀为主事，改官直隶州知州，累至道员。尝赞置轮船招商局，开采湖北煤铁矿，李鸿章颇信任之。英商擅筑铁轨，首沪迳宝山讫吴淞，上海道数阻，弗听。宣怀与英官梅辉立折辩，偿银二十八万有奇，始归於我。光绪五年，署天津道。时鸿章督畿辅，方乡新政，以铁路、电报事专属宣怀。宣怀以英、丹所设水陆线渐侵内地，乃集赀设津沪陆线，建电报学堂，并援万国公例与争，始克严定条款。会订水线相接合同，於是与轮船招商同为商办两大局。八年，英、法、德、美议立万国电报公司，增造自沪至香港水线，垄利权。宣怀复劝集华商自设缘海各口陆线，以绝觊觎。
　　十年，署天津海关道。会法越构衅，海防急。乃移金州矿赀治苏、浙、闽、粤电线，便军事，而部议指为含混，科以降级调用。左宗棠为言於上，事下南洋大臣曾国荃等，上其绩状，始改留任。十二年，授山东登莱青道。法领事林椿诣烟台与订越南北圻线约，朝旨既报可矣，而张之洞执言不可行。宣怀曰：“今珲春、海兰泡欲接俄线，俄方有挟求。法既许接线，彼必易就范。且英、丹皆与约，奚拒法！”总署然之。果不数年而俄约成。十八年，除真。沪上织布局厂灾，宣怀筹设华盛总厂，复任弥汉冶铁厂亏耗。於是之洞赏其才，与王文韶交荐之，遂擢四品京堂，督办铁路总公司。入觐，奏言筑路与练兵、理财、育才互为用，并请开银行，设达成馆，称旨，补太常寺少卿。与比订贷款草约。二十四年，诏趣造粤汉路。宣怀建议贷美款归自办，具改归商办本末以上；而言者盛毁其所为迟滞，被诃责。宣怀具报曲折，上乃慰而勉之。宣怀自请解职，仍留京会议洋货税则。已而徐桐劾两局有中饱，適刚毅按事南下，衔命察覆。宣怀具以实对，奏上，被温旨。
　　二十六年，拳祸作，各国兵舰纷集江海各口。宣怀倡互保议，电线、江、鄂、闽诸疆吏，获同意，遂与各领事订定办法九条，世所称东南保护约款是也。又电奏请下密诏平乱，发国电国书惩祸首，恤五忠，所言动关大计。事宁，加太子少保，除宗人府府丞。明年，充办理商税事务大臣。以和约既成，偿费过钜，乃奏豫筹四策，而注重加税。复以债款称息负累剧，请婉商各国，分摊免息。嗣与各国商加税免釐，议垂成，英忽中悔。厥后宣怀数续议，仍无效。是岁奏设勘矿总公司。越二年，而有争粤汉废约事，沪宁、苏杭甬踵之，众大譁。诏禁宣怀干预，命唐绍仪代督两局。宣怀遂奏罢铁路总公司。后四年，浙路事益棘，上终以宣怀谙路政，复召见问筹策。宣怀言：“既借款，不应令商造；既商造，不应再借款。民情可用，不顺用之恐激变。”上是之，拜邮传部右侍郎。命甫下，而浙路总理汤寿潜因言宣怀短，请离路事。寿潜获严谴，宣怀亦不复久居中，仍命诣沪办商约。
　　宣统改元，奏言推广中央银行，先齐币制，附陈办法成式。逾岁，命充红十字会会长。先是日俄战争，宣怀与吕海寰等谋加入瑞士总会，中国有红十字会自此始。既拜命入都，时朝廷方整丽币制，遂敕还邮部本官，参与度支部币制事。晋尚书，数上封事，凡收回邮政，接筦驿站，规画官建各路，展拓川藏电线，釐定全国轨制，称新政毕举，而以铁路收为国有，致召大变，世皆责之。
　　先是给事中石长信疏论各省商民集股造路公司弊害，宜敕部臣将全国幹路定为国有，其馀枝路仍准各省绅商集股自修。谕交部议，宣怀复奏言：“中国幅员广袤，边疆辽远，必有纵横四境诸大幹路，方足以利行政而握中枢。从前规画未善，致路政错乱纷歧，不分枝幹，不量民力，一纸呈请，辄准商办。乃数载以来，粤则收股及半，造路无多；川则倒帐甚钜，参追无着；湘、鄂则开局多年，徒供坐耗。循是不已，恐旷日弥久，民累愈深，上下交受其害。应请定幹路均归国有，枝路任民自为，晓谕人民，宣统三年以前各省分设公司集股商办之幹路，应即由国家收回，亟图修筑，悉废以前批准之案，川、湘两省租股并停罢之。”於是有铁路国有之诏，并起端方充督办粤汉、川汉铁路大臣。
　　宣怀复与英、德、法、美四国结借款之约，各省闻之，群情疑惧，湘省首起抗阻，川省继之。湘抚杨文鼎、川督王人文先后以闻，诏切责之，谕：“严行禁止，傥有匪徒从中煽惑，意在作乱者，照惩治乱党例，格杀勿论。”宣怀又会度支部奏收回办法：“请收回粤、川、湘、鄂四省公司股票，由部特出国家铁路股票换给，粤路发六成，湘、鄂路照本发还，川路宜昌实用工料之款四百馀万，给国家保利股票。其现存七百馀万两，或仍入股，或兴实业，悉听其便。”诏饬行。四川绅民罗纶等二千四百馀人，以收路国有，盛宣怀、端方会度支部奏定办法，对待川民，纯用威力，未为持平，不敢从命。人文复以闻，再切责之。赵尔丰等复奏：“川民争路激烈，请仍归商办。”不许，川乱遂成，而鄂变亦起，大势不可问矣。资政院以宣怀侵权违法，罔上欺君，涂附政策，酿成祸乱，实为误国首恶，请罪之，诏夺职，遂归。后五年，卒。
