<!-- { "loadSidebar": true } -->
　　清代学术，超汉越宋。论者至欲特立“清学”之名，而文学并重，亦足於汉、唐、宋、明以外别树一宗，呜呼盛已！明末文衰甚矣！清运既兴，文气亦随之而一振。谦益归命，以诗文雄於时，足负起衰之责；而魏、侯、申、吴，山林遗逸，隐与推移，亦开风气之先。康、乾盛治，文教大昌。圣主贤臣，莫不以提倡文化为己任。师儒崛起，尤盛一时。自王、硃以及方、恽，各擅其胜。文运盛衰，实通世运。此当举其全体，若必执一人一地言之，转失之隘，岂定论哉？道、咸多故，文体日变。龚、魏之徒，乘时立说。同治中兴，文风又起。曾国籓立言有体，济以德功，实集其大成。光、宣以后，支离庞杂，不足言文久矣。兹为文苑传，但取诗文有各能自成家者，汇为一编，以著有清一代文学之盛。派别异同，皆置勿论。其已见大臣及儒林各传者，则不复著焉。
　　魏禧，字冰叔，宁都人。父兆凤，诸生。明亡，号哭不食，翦发为头陀，隐居翠微峰。是冬，筮离之乾，遂名其堂为易堂。旋卒。
　　禧兒时嗜古，论史斩斩见识议。年十一，补县学生。与兄际瑞、弟礼，及南昌彭士望、林时益，同邑李腾蛟、邱维屏、彭任、曾灿等九人为易堂学。皆躬耕自食，切劘读书，“三魏”之名遍海内。禧束身砥行，才学尤高。门前有池，颜其居曰勺庭，学者称勺庭先生。为人形幹修颀，目光射人。少善病，参术不去口。性仁厚，宽以接物，不记人过。与人以诚，虽见欺，怡如也。然多奇气，论事每纵横排奡，倒注不穷。事会盘错，指画灼有经纬。思患豫防，见几於蚤，悬策而后验者十尝八九。流贼起，承平久，人不知兵，且谓寇远猝难及。禧独忧之，移家山中。山距城四十里，四面削起百馀丈。中径坼，自山根至顶若斧劈然。缘坼凿磴道梯而登，因置闸为守望。士友稍稍依之。后数年，宁都被寇，翠微峰独完。喜读史，尤好左氏传及苏洵文。其为文凌厉雄杰。遇忠孝节烈事，则益感激，摹画淋漓。
　　年四十，乃出游。於苏州交徐枋、金俊明，杭州交汪沨，乍浦交李天植，常熟交顾祖禹，常州交恽日初、杨瑀，方外交药地、槁木，皆遗民也。当是时，南丰谢文洊讲学程山，星子宋之盛讲学髻山，弟子著录者皆数十百人，与易堂相应和。易堂独以古人实学为归，而风气之振，由禧为之领袖。僧无可尝至山中，叹曰：“易堂真气，天下无两矣！”无可，明检讨方以智也。友人亡，其孤不能自存，禧抚教安业之。凡戚友有难进之言，或处人骨肉间，禧批郤导窾，一言辄解其纷。或讶之，禧曰：“吾每遇难言事，必积诚累时，待其精神与相贯注，夫然后言。”康熙十八年，诏举博学鸿儒，禧以疾辞。有司催就道，不得已，舁疾至南昌就医。巡抚舁验之，禧蒙被卧称疾笃，乃放归。后二年卒，年五十七。妻谢氏，绝食殉。著有文集二十二卷、日录三卷、诗八卷、左传经世十卷。
　　际瑞，原名祥，字善伯，禧兄。明亡后，禧、礼并谢诸生。际瑞叹曰：“吾为长子，祖宗祠墓，父母尸饔，将谁责乎？”遂出就试。顺治十七年岁贡生。宁都民乱，赣军进讨，索饷於山砦。际瑞身冒险阻，往来任其事，屡濒於死。际瑞重信义，翠微峰诸隐者暨族戚倚际瑞为安危者三十馀年。康熙十六年，滇将韩大任踞赣，当事议抚之。大任曰：“非魏际瑞至，吾不信也！”时际瑞馆总镇哲尔肯所，遂遣之。家人泣劝毋往，际瑞曰：“此乡邦宗族所关也，吾不行，恐祸及。行而无成，吾自当之。”遂往。甫入营。官兵遽从东路急攻。大任疑卖己，因拘留之。大任变计走降闽，际瑞遂遇害，年五十八。子世杰殉焉。际瑞笃治古文，喜漆园、太史公书。著有文集十卷、五杂俎五卷。
　　礼，字和公，禧弟。少鲁钝，受业於禧。禧尝笞詈之，礼弗憾，曰：“兄固爱弟也！”禧喜过望。方九岁，父将析产，持一田券踌躇曰：“与祥，则礼损矣。奈何？”礼適在旁，应声曰：“任损我，毋损伯兄。”父笑曰：“是固鲁钝者耶？”礼寡言，急然诺，喜任难事，以郁郁不得志，乃益事远游。所至必交其贤豪，物色穷岩遗佚之士。年五十，倦游返，於翠微左幹之巅构屋五楹。是时伯叔踵逝，石阁、勺庭久虚无人。诸子各散处，不复居易堂。礼独身率妻子居十七年，未他徙。卒，年六十六。著有诗文集十六卷。子世效、世俨。
　　世效，字昭士。生二十馀月，母口授九歌，辄能成诵。稍长，从仲父禧读。性狷急，勇於任事。禧尝谓其文一如其人，锋锐所及，往往有没羽之力。以多病不应试。遍游燕、楚、吴、越，一至岭南。適王士祯使粤，见所作，原折节与交。著有耕庑文稿十卷。
　　世俨，字敬士。善病如其兄，然不废翰墨。与世杰、世效时称“小三魏”。著有为谷文稿八卷。
　　李腾蛟，字咸斋，亦宁都人。诸生。於易堂中年最长，诸子皆兄事之，严敬无敢斁。后居三巘峰，以经学教授。著周易賸言。年六十，卒。
　　邱维屏，字邦士，宁都人，三魏姊壻也。明诸生。为人高简率穆。读书多玄悟，禧尝从之学。晚为历数、易学及泰西算法。僧无可与布算，退语人曰：“此神人也！”彭士望与维屏交三十馀年，未尝见其毁一人。然维屏独推服禧，尝贻禧书曰：“拒谏饰非者大恶也，不拒谏而尝自拒谏，不饰非而尝自饰非，尤恶之恶也。足下敢於自信，自处有故，而持之以坚，拒谏饰非，盖有如此者！”禧得之痛服。维屏教授弟子，手批口讲，日夜不辍业。康熙十八年，卒，年六十六。垂殁，示子曰：“食有菜饭，穿可补衣，无谲戾行，堪句读师。”士望服其言。著有周易剿说十二卷、松下集十二卷、邦士文集十八卷。
　　曾灿，字青藜，亦宁都人，给事中应遴仲子。岁乙酉，杨廷麟竭力保南赣。应遴以闽峤山泽间有众十万，命灿往抚之。既行，而应遴病卒，赣亦破，乃解散。寻祝发为僧，游闽、浙、两广间。大母及母念灿成疾，乃归宁都。以大母命受室，筑六松草堂，躬耕不出者数年。后侨居吴下二十馀年，客游燕市以卒。著有六松草堂文集、西崦草堂诗集。
　　林时益，本明宗室，名议叙，字确斋，南昌人。与彭士望同里。两人谋居。士望与魏禧一见定交，极言金精诸山可为岭北耕种处，乃携家偕士望往。侨居十馀年，与魏氏昆弟相讲习。康熙七年，诏明故宗室子孙众多，窜伏山林者还田庐，复姓氏。时益久客宁都，弗乐归。卜居冠石，结庐佣田，非其力不食。冠石宜茶，时益以意制之，香味拟阳羡，所谓林茶者也。晚好禅悦。著有冠石诗集五卷、确斋文集。
　　梁份，字质人，南丰人。少从彭士望、魏禧游，讲经世之学。工古文辞。尝只身游万里，西尽武威、张掖，南极黔、滇，遍历燕、赵、秦、晋、齐、魏之墟，览山川形势，访古今成败得失，遐荒轶事，一发之於文。方苞、王源皆重之。其论山海关，谓：“关自明洪武间始设，隋置临榆於西，唐为榆关。东北古长城，燕、秦所筑，距关远，皆不足轻重。金之伐辽，自取迁民始。李自成席卷神京，败石河而失之。天之废兴，人之成败，而决於山海一隅。荒榛千百年之上，偏重於三百年间。天下定则山海安，山海困则天下举困，其安危之重如此。”生平以未游山海为憾。为人朴挚强毅，守穷约至老不少挫。卒，年八十九。著有怀葛堂文集十五卷、西陲今略八卷。
　　侯方域，字朝宗，商丘人。父恂，明户部尚书；季父恪，官祭酒：皆以东林忤阉党。
　　方域师倪元璐。性豪迈不羁，为文有奇气。时太仓张溥主盟复社，青浦陈子龙主盟几社，咸推重方域，海内名士争与之交。方恂之督师援汴也，方域进曰：“大人受诏讨贼，庙堂议论多牵制。今宜破文法，取赐剑诛一甲科守令之不应徵办者，而晋帅许定国师噪，亟斩以徇。如此则威立，军事办，然后渡河收中原土寨团结之众，以合左良玉於襄阳，约陕督孙传庭犄角并进，则汴围不救自解。”恂叱其跋扈，不用，趣遣之归。
　　方域既负才无所试，一放意声伎，流连秦淮间。阉党阮大铖时亦屏居金陵，谋复用。诸名士共檄大铖罪，作留都防乱揭，宜兴陈贞慧、贵池吴应箕二人主之。大铖知方域与二人善，私念因侯生以交於二人，事当已，乃嘱其客来结驩。方域觉之，卒谢客，大铖恨次骨。已而骤柄用，将尽杀党人，捕贞慧下狱。方域夜走依镇帅高杰，得免。顺治八年，出应乡试，中式副榜。十一年，卒，年三十七。
　　方域健於文，与魏禧、汪琬齐名，号“国初三家”。有壮悔堂集。
　　同时江西以文名者，南昌王猷定，新建陈宏绪、徐士溥、欧阳斌元。
　　猷定，字于一。选拔贡生。父时熙，进士，官太仆卿，名在东林。猷定好奇，有辩口，文亦如之。著四照堂集。
　　宏绪，字士业。父道亨，进士，官兵部尚书。疏救杨涟，罢归。藏书万卷。宏绪不仕，辑宋遗民录以见志，有石庄集。
　　士溥，字巨源。父良彦，进士。忤崔、魏削籍，戍清浪。溧阳陈名夏闻士溥善古文，手书招之，拒不纳。有榆溪集。
　　斌元，字宪万。尝为南司马吕大器草奏劾马士英二十四大罪，又佐史可法幕府。有文集十二卷。
　　申涵光，字孚孟，号凫盟，永年人，明太仆寺丞佳胤子。年十五，补诸生。文名藉藉，顾不屑为举子业。日与诸同志论文立社，载酒豪游为乐。万历六年乱起，议城守，出家赀四百金、钱二十万犒士。甲申，奉母避乱西山，诛茅广羊绝顶。与钜鹿杨思圣，鸡泽殷岳、殷渊，定患难交。京师破，佳胤殉国难，涵光痛绝复苏。因渡江而南，谒陈子龙、夏允彝、徐石麟诸名宿，为父志、传。归里，事亲课弟，足迹绝城市。日与殷岳及同里张盖相往来酬和，人号为“广平三君”。
　　清初，诏访明死难诸臣。柏乡魏裔介上褎忠疏，列佳胤名，格於部议。涵光徒跣赴京师，踔泥水中，几濒於死。麻衣绖带，号哭东华道上，观者皆饮泣。裔介再疏争之，卒与祀恤如例。一时士大夫高其行，皆倾心纳交，宴游赠答无虚日。
　　涵光为诗，吞吐众流，纳之炉治。一以少陵为宗，而出入於高、岑、王、孟诸家。尝谓：“诗以道性情，性情之真者，可以格帝天，泣神鬼。若专事附会，寸寸而效之，则啼笑皆伪，不能动一人矣。”尚书王士祯称涵光开河朔诗派。学士熊伯龙谓今世诗人吾甘为之下者，凫盟一人而已。
