<!-- { "loadSidebar": true } -->
　　顺治初，从入关，击李自成，败其骑兵。寻署巴牙喇纛章京。从豫亲王多铎西讨自成，次潼关，破自成将刘宗敏。二年，从定江南，攻扬州，得舟二百馀。攻明南都，败其步兵。逐明福王至芜湖，与明总兵黄得功战，得舟三十有一。旋从端重亲王博洛下浙江，破明马士英军於杭州，生致明总兵一，分兵定海宁、平湖土寇；又与明总兵王之仁战，得舟十有六：授议政大臣，予世职甲喇章京，加半个前程。四年，从军福建。卒。
　　爱松古，满洲镶白旗人。太祖时，自叶赫来归，屡从征伐。崇德元年，命与察汉喇嘛等赴明边杀虎口互市。复遣往科尔沁徵兵。三年，初设理籓院，授副理事官。寻自归化城导厄鲁特部长墨尔根戴青来归。再坐事鞭责。
　　顺治元年，授牛录额真。从固山额真叶臣徇山西。时李自成西走，其将陈永福据太原，发砲攻城圮，永福突围走，爱松古以蒙古兵战，多斩馘，得马千馀。又逐自成将马骥至河滨，得舟十五。二年，从围延安，城兵出战，击卻之，以八骑蹑自成，获其孥。
　　三年，从豫亲王多铎讨苏尼特部长腾机思，将蒙古兵三百先驱扼隘，师继进，腾机思遁走，从侍郎尼堪、梅勒额真明安达里乘夜追击，得其辎重；斩台吉茂海，遂渡图喇河，土谢图汗以二万人拒战，从镇国将军瓦克达等败其骑兵。叙功，授世职拖沙喇哈番。
　　五年，命率蒙古兵六百驻太原，击斩泾阳寇李阳，败交城寇王豪明。时叛将姜瓖据大同，其党刘迁以万馀人犯代州，爱松古驰往守御。迁众傅云梯乘城，钩致其梯九，斩级三百；迁众穴城，城上发矢石，迁众多殪，乃走繁峙。六年，复来袭，有为应者，引入郛，爱松古婴城守十馀日，端重亲王博洛师至，击斩其渠郭芳，迁遁去。乃还驻太原，瓖党十馀万来犯，爱松古与巡抚祝世昌谋遣兵赴清源徐沟防御，不使逼城下。端重亲王师自晋阳至，破贼。累擢镶白旗蒙古梅勒额真，世职累进二等阿达哈哈番。九年，从敬谨亲王尼堪南征，王没於阵，爱松古不及救，降世职拜他喇布勒哈番兼拖沙喇哈番。十六年，致仕。康熙十四年，卒。
　　子讷青，以三等侍卫从讨郑成功，至厦门，卒於军。
　　兴鼐，满洲镶白旗人。父素巴海，自哈达率二百人来归，太祖编牛录，授其长子莽果，兴鼐其第三子也。事太宗，天聪八年，授世职牛录章京。崇德元年，从英亲王阿济格伐明，佐固山额真达尔罕攻顺义，先登，加半个前程。三年，授工部理事官。考满，进世职三等甲喇章京。顺治元年，从入关，西讨李自成。自成之徒自延安出犯，截击，大破之。逐自成至武昌，蹑之至富池口，列阵河岸，与巴牙喇纛章京哈宁阿、甲喇额真希尔根击之溃。移军江南，与巴牙喇甲喇额真布克沙败明将黄蜚於池州，斩级二百，得舟十二。三年，从讨苏尼特部长腾机思，战败土谢图汗、硕类汗二部兵。擢工部侍郎，累进世职二等阿思哈尼哈番。十五年，以勘罗源战败将士有所徇，夺官，削世职。十八年，圣祖即位，复授一等阿达哈哈番兼拖沙喇哈番。康熙三年，卒。
　　哈尔奇，莽果孙也。顺治十六年，以巴牙喇壮达从军。郑成功内犯，自荆州援江宁，破成功将杨文英。署巴牙喇甲喇章京。讨耿精忠，迭战败其将杨益茂於九江、邵联登於建昌，又败吴三桂将夏国相於萍乡、谢胜先於浏阳、吴国贵於武冈。叙功，授拖沙喇哈番。卒。
　　达素，章佳氏，满洲镶黄旗人，先世居费雅朗阿。天聪五年，以巴牙喇壮达从伐明，围大凌河。明兵来援，与巴牙喇壮达鰲拜同击卻之。略明边，斩敌骑。师还，擢巴牙喇甲喇额真。
　　崇德五年，从围锦州，败杏山明兵。六年，复围锦州，明兵数十人据塔山，列火器拒守。达素率六骑驰而上，尽斩之；复率兵邀击，明兵走海岸，溺死者无算。七年，从徇宁远，败明骑兵。八年，从巴牙喇纛章京阿尔津等伐虎尔哈部，克博和理城，又招降能吉尔、大噶尔达苏诸屯。
　　顺治元年，从入关，击李自成。从固山额真巴哈纳等徇山西，克绛州，逐贼至黄河。贼以舟济，达素督兵射之，贼多堕水死。二年，从英亲王阿济格下湖广，讨自成，克安陆、武昌，逐之至富池口，贼营对岸，达素先诸将冲击，多所俘获。三年，从肃亲王豪格讨张献忠，道汉中，击破贺珍，下四川，屡战皆捷。积战功，授世职拜他喇布勒哈番兼拖沙喇哈番。
　　六年，从英亲王阿济格讨姜瓖，战於右卫，贼大至，达素奋前搏击，飞矢及其喉，手足皆创，堕马。军校欲负以退，叱曰：“死则死耳，何避为？”裹创督兵复战，瓖兵败卻。世职累进一等阿达哈哈番。
　　九年，从敬谨亲王尼堪征湖南，次衡州。贝勒屯齐令别将兵诇敌宝庆，遇敌，击败之，进攻全州，破寨五，斩所置文武吏九及其徒四千馀，复兴安、灌阳，复斩定国将倪兆龙。敬谨亲王没於阵，将佐俱坐罪，达素以别将兵克敌，得免议。十一年，擢巴牙喇纛章京。十三年，擢内大臣。十六年，郑成功内犯江宁，授达素安南将军，同固山额真索浑、巴牙喇纛章京赖塔等率师赴援，至则成功已败走，移师赴福建。十八年，召还。康熙八年，鰲拜败，达素为所引用，坐罢官。寻复世职。卒。同族有喀尔塔喇。
　　喀尔塔喇，满洲镶白旗人，先世亦居费雅朗阿。父图尔坤詹，当太祖时，率五子及所部百馀户来归，授牛录额真。卒，喀尔塔喇嗣，事太宗。崇德三年，以巴牙喇甲喇章京从豫亲王多铎伐明，略宁远，将入边，破明兵；及还，又连败之。六年，从围锦州，城兵出犯镶黄旗分守壕堑，坐退避，罪当死，上命罚鍰以赎。
　　顺治元年，从入关，击李自成，将本旗败其骑兵，逐之至庆都，尽歼其后队。旋从固山额真巴哈纳等徇怀庆，入山西境，破贼黄河渡口，逐之至榆林。二年，自成走湖广，移师从之。与巴牙喇甲喇章京鰲拜攻克安陆，督兵进剿，毁其垒，得舟六十馀。
　　五年，从大将军谭泰讨金声桓，师次童子渡。声桓兵据水而阵，方舟为梁，喀尔塔喇夺以渡师，分兵趋饶州。声桓遣别将以三千人迎战，喀尔塔喇与甲喇额真巴朗等击败之，克饶州。进次南昌，营甫定，葲桓兵出战，奋战，挫其锋。师合围，喀尔塔喇屯江岸，声桓兵以舟运粮入城，喀尔塔喇邀击，得舟八，又纵火焚舟七百馀，师次城北。喀尔塔喇与甲喇额真艮泰分兵攻城南，六年春，克南昌。
　　九年，擢巴牙喇纛章京。从敬谨亲王尼堪征湖南衡州，乘胜疾进，遇伏，力战，与王同没於阵。喀尔塔喇积战功，世职累进一等哈达哈哈番，恤进三等阿思哈尼哈番，谥忠壮。
　　子赫特赫，袭。十六年，以甲喇额真从讨郑成功，攻厦门，战死，予世职拜他喇布勒哈番。
　　论曰：满洲诸大家多以地为氏，往往氏同而所自出异。战绩既著，门材遂张。济席哈、达素尝专将，虽所当非大敌，或未与敌遇，要其才望必有足以胜此任者。果科等皆以裨佐树绩行间，勋阀所存，亦不得而略焉。

　　列传三十
　　沙尔虎达子巴海安珠瑚刘之源吴守进巴山张大猷喀喀木
　　梁化凤子鼐刘芳名胡有升杨名高刘光弼刘仲锦
　　沙尔虎达，瓜尔佳氏，其先苏完部人，居虎尔哈。太祖时，从其父桂勒赫来归，授牛录额真。天命初，从伐瓦尔喀部，有功，授世职备御。天聪元年，太宗自将伐明，攻大凌河，围锦州，沙尔虎达以噶布什贤章京从，屡战辄胜。三年，复从伐明，拔遵化，薄明都，沙尔虎达战郭外，败明兵，进世职游击。自是数奉命与噶布什贤章京劳萨等率游骑入明边，往来松山、杏山间，获明逻卒十八及牙将为逻卒监者，并得牲畜、器械甚夥。大凌河城下，明将祖大寿降，既，复入锦州为明守。上遣诸将略锦州，使沙尔虎达悬书十三站山坡谕大寿。九年，与白奇超哈将领巴兰奇等徇黑龙江，加半个前程。冬，复略锦州，还，献俘，命分赉将士。
　　崇德元年，从伐朝鲜，破敌南汉山城。二年，列议政大臣。甲喇额真丹岱、阿尔津等如土默特互市，上卢明兵要诸途，命沙尔虎达帅师诣归化城护行。三年，与噶布什贤噶喇依昂邦吴拜将八十人行边，至红山口，遇明兵，斩裨将二；击走明骑兵自罗文峪至者，搴其纛，得马四十；又破明步兵自密云至者，斩百馀级。四年，上自将伐明，沙尔虎达将噶布什贤兵自义州向锦州，复将土默特兵二百人入宁远北境，与甲喇额真苏尔德、鄂硕、布丹为伏，以数骑致明师，明师坚壁不应，乃掠其采薪者以归。五年，进世职二等甲喇章京。
　　六年三月，从睿亲王多尔衮围锦州，坐从王令离城远驻，当夺职，籍家产之半，上命罚鍰。八月，迁噶布什贤噶喇依昂邦。上自将御洪承畴，部分诸将击敌，赐沙尔虎达马，使将所部屯高桥东界，谕曰：“敌败，当自杏山西台截大道蹑击之，毋使入城。”且诫之曰：“汝平日行不逮言，今当自勉！”既战，明师败，沙尔虎达违节制，纵溃兵二百馀入城。上命系而问之，沙尔虎达稽首对曰：“杀臣祗一死，宥当效命。”上乃宥之，降授甲喇额真。七年，与珠玛喇率师伐虎尔哈部，降喀尔喀木等十七人、户千馀，得马骡牲畜。师还，宴劳，赉布帛有差。
　　顺治元年，伐库尔喀，伐黑龙江，皆有功。复从击李自成，破潼关。二年，从攻江宁，下杭州，进世职一等甲喇章京。四年，授梅勒额真。帅师屯东昌，讨平土寇丁维岳、张尧中，加半个前程。五年，从讨江西叛将金声桓。迁巴牙喇纛额真，复为议政大臣。六年，定河间土寇。七年，调镶蓝旗满洲梅勒额真。累进一等阿思哈尼哈番。九年七月，命帅师驻防宁古塔。十年，擢固山额真，仍留镇，赐冠服、鞍马。十五年七月，俄罗斯寇边，沙尔虎达击之走，多所俘馘。十六年，卒，谥襄壮。以其子巴海袭。
　　巴海初以牛录额真事世祖，累迁秘书院侍读学士。既袭世职，上谕吏部曰：“宁古塔边地，沙尔虎达驻防久，得人心。巴海勤慎，堪代其父。授宁古塔总管。”十七年，俄罗斯复寇边，巴海与梅勒章京尼哈里等帅师至黑龙江、松花江交汇处，诇敌在飞牙喀西境，即疾趋使犬部界，分部舟师，潜伏江隈。俄罗斯人以舟至，伏起合击，我师有五舟战不利。既，俄罗斯人败，弃舟走，巴海逐战，斩六十馀级。俄罗斯人入水死者甚众，得其舟枪砲若他械，因降飞牙喀百二十馀户。叙功，加拖沙喇哈番。明年，以巴海奏捷讳未言有五舟战不利，尽削原袭及功加世职。
