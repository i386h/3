<!-- { "loadSidebar": true } -->
　　冬十月戊寅朔，颁嘉庆元年时宪书。庚辰，福康安等奏擒匪首吴半生。赏福康安之子德麟副都统衔，和琳黄带，馀议叙赏赉有差。甲申，以伍拉纳等贪黩败检，戍其子于伊犁。长麟以徇庇伍拉纳、浦霖褫职，命来京。以魁伦署闽浙总督，姚棻署福建巡抚。乙酉，普免天下嘉庆元年地丁钱粮。丙戌，伍拉纳、浦霖处斩。壬辰，以额勒登保、德楞泰剿捕苗匪奋勇，授内大臣。乙未，命定丙辰年传位典礼。癸卯，命明年正月初吉，重举千叟宴。
　　十一月丁巳，福康安等奏克天星寨等处。加和琳太子少保衔，赏福康安、和琳上用黄里玄狐端罩各一。庚申，赈奉天金州、熊岳、锦州三城，宁海等三州县旱灾旗民，免额赋有差。乙丑，上命皇太子居毓庆宫。
　　十二月戊寅朔，谕曰：“朕于明年归政后，凡有缮奏事件，俱书太上皇帝。其奏对称太上皇。”戊子，赈贵州铜仁被扰难民。福康安等奏克天星等苗寨。壬寅，允硃珪收英吉利国王表贡，赐敕嘉赉，交英商波郎赍回，并以其表言劝廓尔喀投顺，于赐敕内以无须英国兵力告之。甲辰，赐琉球国王尚温敕谕。丁未，以来岁元旦，传位皇太子为嗣皇帝，前期遣官告祭天地宗社。
　　是岁，缅甸、南掌、暹罗、安南、英吉利、琉球、廓尔喀来贡。
　　嘉庆元年正月戊申朔，举行授受大典，立皇太子为皇帝。尊上为太上皇帝，军国重务仍奏闻，秉训裁决，大事降旨敕。宫中时宪书用乾隆年号。
　　三年冬，上不豫。四年正月壬戌崩，寿八十有九。是年，四月乙未，上尊谥曰法天隆运至诚先觉体元立极敷文奋武孝慈神圣纯皇帝，庙号高宗。九月庚午，葬裕陵。
　　论曰：高宗运际郅隆，励精图治，开疆拓宇，四征不庭，揆文奋武，于斯为盛。享祚之久，同符圣祖，而寿考则逾之。自三代以后，未尝有也。惟耄期倦勤，蔽于权倖，上累日月之明，为之叹息焉。

　　本纪十六  仁宗本纪
　　仁宗受天兴运敷化绥猷崇文经武孝恭勤俭端敏英哲睿皇帝，讳颙琰，高宗第十五子也。母魏佳氏，追尊孝仪皇后。乾隆二十五年十月初六日生。五十四年，封嘉亲王。六十年九月，策立为皇太子，高宗将传位焉，以明年为嘉庆元年。
　　嘉庆元年丙辰春正月戊辰朔，举行内禅，上侍高宗遍礼于堂子、奉先殿、寿皇殿。高宗御太和殿，授玺。上即位，尊高宗为太上皇帝，训政。颁诏天下，赐宴宗籓。庚戌，立皇后喜塔拉氏。宁寿宫举行千叟宴，太上皇帝莅焉。九十以上者，召至御座，赐卮酒如故事。辛酉，祈穀于上帝。癸亥，上奉太上皇帝赐廷臣宴于正大光明殿。凡赐宴皆如之。办理苗疆大学士福康安等奏攻克朗坡，进攻平陇。湖北枝江、宜都教匪起。
　　二月丁丑朔，释奠先师孔子。戊寅，祭社稷。庚辰，初举经筵。辛巳，敕甘肃贵德建文庙。戊子，春分，朝日于东郊。己丑，上御乾清门听政，园居则御勤政殿，以为常。己亥，湖北当阳教匪起，戕官。西安将军恆瑞率兵二千剿之。辛丑，祭历代帝王庙。丙午，湖北巡抚惠龄奏获教匪聂杰人。
　　三月庚戌，停四川续徵军需银两。辛亥，上耕耤田，四推。壬子，上奉太上皇帝谒陵。丁卯，车驾还京。己巳，皇后祀先蚕。癸酉，恆瑞奏收复湖北竹山。壬申，留保住免。以乌尔图纳逊为理籓院尚书，富锐为绥远城将军，永庆为蒙古都统。
　　夏四月丙子朔，时享太庙。命宜绵、永保、恆瑞、孙士毅等分剿湖北教匪。辛巳，常雩，祀天于圜丘。以剿来凤功，晋四川总督孙士毅三等男。敕伊犁贡马由草地行。丁酉，上侍太上皇帝祈雨黑龙潭。是日，雨。庚子，赐赵文楷等一百一人进士及第出身有差。
　　五月戊申，诏额鲁特来京有出痘者，嗣后由草地赴热河觐见。辛酉，祭地于方泽。壬戌，上奉太上皇帝避暑木兰。乙丑，以富纲为漕运总督。壬申，大学士、贝子福康安卒于军。
　　六月乙亥朔，日有食之。以魁伦为闽浙总督，硃珪为两广总督。以纪昀为兵部尚书，金士松为礼部尚书，沈初为左都御史。丙子，调福昌为福州将军。以明亮署广州将军。丁丑，除山西代州三州县水冲田赋。戊寅，和琳奏获苗匪石三保，解京诛之。癸巳，江南丰汛河决。
　　秋七月辛亥，明亮奏剿平孝感县教匪。大学士、四川总督、三等男孙士毅卒于军。
　　八月丙子，以雨停秋狝。壬寅，和琳卒于军，命明亮、鄂辉接统军务。
　　九月乙巳，车驾还京。
　　冬十月戊寅，上万寿节，诣太上皇帝行礼。礼成，受廷臣贺。己卯，以董诰为大学士。王杰以足疾疏辞军机处、南书房、礼部事，允之。命沈初为军机大臣。辛巳，赠征苗阵亡提督花连布太子少保，予世职。丙戌，调沈初为兵部尚书，以纪昀为左都御史。
　　十一月庚戌，丰汛河工合龙复决。予湖北死事巡检王翼孙、训导甘杜、典史浦宝光世职。甲子，冬至，祀天于圜丘。乙丑，江西巡抚陈淮有罪，逮问遣戍。己巳，以湖北教匪偷渡滚河入秦，褫永保职逮问，以惠龄统其军。
　　十二月戊子，湖南苗匪平，封明亮伯爵，额勒登保侯爵，及德楞泰等世职有差。庚子，祫祭太庙。辛丑，上奉太上皇帝御太和殿，赐宴朝正外籓。
　　是岁，免顺天、江苏、山西、湖南、福建等省三十九州县灾赋逋各赋有差。会计天下民数二万七千五百六十六万二千四十四名口，穀数三千七百二十万六千五百三十九石一升二合七勺。朝鲜入贡。
　　二年丁巳春正月丁卯，贵州南笼仲苗夷妇王囊仙作乱，命总督勒保剿之。庚午，观成奏四川教匪徐添德侵扰达州、东乡，命总兵硃射斗等剿之。
　　二月癸酉，上御经筵。江南丰汛复报合龙。戊寅，皇后崩，奉太上皇帝诰，素服七日，不摘缨。廷臣如之，近臣常服不挂珠。辛巳，叙景安剿擒教匪功，晋三等伯。戊戌，册谥大行皇后曰孝淑皇后。惠龄奏获匪首刘起等，解京诛之。
　　三月戊申，上谒西陵。丁巳，还京。癸亥，以刘墉为大学士，调沈初为吏部尚书，硃珪为兵部尚书。以福长安、庆桂为满洲都统，德楞泰为汉军都统。巴克坦布、庆成奏，由应山追贼入豫，查明贼首李全、王廷诏、姚之富均在其内。谕令擒捕。
　　夏四月壬申，设湖南镇筸镇总兵官，改保靖土县为流官。辛巳，追赠侍郎奉宽太师、礼部尚书，上受书师也。
　　五月戊辰，上奉太上皇帝避暑木兰。已巳，惠龄奏教匪姚之富等由白马石抢渡汉江入川。诏罢总统庆成、恆瑞等，各降官，以宜绵为总统，明亮、德楞泰为帮办。
　　六月癸酉，勒保奏，剿办南笼仲苗，迭克水烟坪、卡子河等处。得旨：亟将苗首仙姑等擒获。
　　闰六月庚子，吉庆奏克西隆州亚稿苗寨。丙午，勒保奏进克普坪，抢毙匪首，解南笼围。诏奖绅民坚守危城，深明大义，改南笼府为兴义府。勒保续报解黄草壩围，滇、黔路通。壬戌，军机章京吴熊光、戴衢亨均加三品卿衔，与侍郎傅森一体在军机大臣上学习行走。
　　秋七月己巳，永定河决。己卯，命喀什噶尔、英吉沙尔二回城储粮备荒。癸未，都统巴克坦布卒于军。乙酉，免四川运送军糈奉节六州县明年额赋。
　　八月甲辰，永定河合龙。丙辰，范宜恆卒，调沈初为户部尚书，纪昀为礼部尚书。己未，大学士诚谋勇公阿桂卒。丙寅，上奉太上皇帝还京。
　　九月戊辰，勒保奏攻克仲苗贼巢，获贼首王囊仙等，解京诛之。封勒保三等侯。丁丑，上临奠故大学士阿桂。甲申，以苏凌阿为大学士，李奉翰为两江总督。庚寅，诏宜绵、勒保、奉承恩、景安等分募乡勇入伍剿贼。癸巳，诏曰：“闻贼每逼平民入夥，迎拒官军。官军报捷，所称杀贼，多系平民，非真贼也。故日久无功。领兵大员尚其设法解散，勿令玉石俱焚。”甲午，以湖北恩施、利川，四川奉节士民奋勇杀贼，再免一年钱粮。
　　冬十月戊戌，明亮、德楞泰请广修民堡，以削贼势。诏斥其迂缓。丙辰，乾清宫交泰殿灾。辛酉，命勒保总统四川军务。
　　十一月丙寅朔，予阵亡散秩大臣佛住、护军统领阿尔萨朗世职。
　　十二月戊申，以康基田为江南河道总督，司马騊为东河河道总督。予阵亡总兵明安图，副将曾攀桂、伊萨纳等世职。甲子，祫祭太庙。
　　是岁，免顺天、湖广、陕西、云南、甘肃等省五十七州县灾赋有差。朝鲜、琉球、暹罗入贡。
　　三年戊午春正月庚午，以梁肯堂为兵部尚书，胡季堂为直隶总督。甲申，调勒保为四川总督。乙丑，额勒登保奏获贼首覃加耀。上责其迟延，夺额勒登保爵职。并以疏防夺明亮、德楞泰爵职，夺舒亮、穆克登阿职，籍其家，均随军自效。
　　二月丁未，上释奠文庙，临雍讲学。以鄂奇泰为黑龙江将军，庆霖为江宁将军。辛亥，柯籓、乌尔图纳逊坐纵陕贼汉入楚，褫职。壬子，以吴省钦为左都御史。乙卯，命内阁学士那彦成在军机处学习行走。
　　三月丁丑，德楞泰奏，追剿贼首齐王氏、姚之富，投崖死。予明亮副都统衔。己丑，以剿贼迟延，褫观成、刘君辅职。以富成为成都将军。
　　夏五月丙寅，免福建全省远年逋赋。己巳，截留江西漕粮，接赈山东曹县等十三州县被水灾民。甲戌，上奉太上皇帝避暑木兰。
　　六月己酉，以剿贼迟延，尽夺德楞泰爵职，予副都统衔自效。甲寅，云贵总督、三等男鄂辉卒。
　　秋七月庚午，富楞泰卒。以德勒格楞贵为宁夏将军。以雨停秋狝。
　　八月，以获教匪王三槐功，晋勒保及和珅公爵，福长安侯爵。己酉，张诚基奏江西西宁州教匪作乱，剿平之。
　　九月癸亥，上奉太上皇帝还京。己卯，祀明总制袁崇焕于贤良祠。
　　冬十月庚子，新建乾清宫交泰殿成。
　　十一月丁亥，左都御史舒常卒。
　　十二月乙巳，惠龄奏获贼首罗其清、罗其书。戊午，祫祭太庙。
　　是岁，免陕西、贵州等省四十八州县灾赋有差。朝鲜、琉球、暹罗入贡。
