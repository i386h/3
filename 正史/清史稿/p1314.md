<!-- { "loadSidebar": true } -->
　　曲氏女，字登，永宁人。年十三，父守瓜，母呼女馌之，父令女代守。邻园叟五十馀，望见女独坐柿树下，前调之。女怒骂，叟执其臂，女跃上树，叟攀树，曳以下，女号益厉，乃走。女归诉父母曰：“兒臂为人执，不为急湔洗，何能立天地间乎？”明日，持刀奔至邻园叟门外，自刭死，目瞠视，立不仆，血涌出不止。叟出户见之，反走，提厨刀至女门外，跽，亦自刭死。
　　宋氏五烈女，肃宁农家女也。父佃于势家，为庄头，其主视若奴仆。生女四、女孙一，长，并有容色。其主将迫使为媵，五女一夕自经死。以白县，县惮势家，不敢上闻，葬而为之碣，曰“宋氏五烈女之墓”，康熙三十四年事也。
　　东安陶子明妻张，解万有妻刘，清苑戴国妻郑，为营兵所挑，不从，见杀。
　　通州邢德重妻王，为营兵所挑，入井死。
　　龚行妻谢，兴化人。县被水，行挈妻女至镇江，屑豆为腐以活。镇江故屯军，有江宁无赖子入军籍，窥谢及女有容。一日行出，挟群少过之，遂挑谢。谢仓皇号呼，无赖击谢仆，女奔救，又犯女，急走避。无赖伪为行券索偿，因殴行。行愬县官，官笞行，且逮谢。谢持女泣曰：“以吾故，陷汝父，吾死不足恤，独怜汝耳！”女亦泣曰：“母死，女何能生？即生，且蒙不洁。原相从，得仍为母子。”相持而恸。鸡初鸣，投水死。女名巧。
　　杨文龙聘妻孙，字秀，钱塘人。秀年十五，待年于夫氏。文龙从父行贩，秀依姑共处。邻家子无赖入室，牵其衣，秀啮其指，乃去。方暑，秀晚浴，邻家子穴壁，持其足。秀惊起白姑，姑告诸邻。或引无赖谢，秀提以茶碗，中他人，其人亦无赖，相与噪于门，言终当致之。秀虑不免，密纫上下衣，出视姑膳，膳毕，复瀹茗进，乃入室，饮滷死。巡抚闻，按诛无赖，为文以祭。
　　梁至良妻郑，至良，海阳人；郑，澄海人。至良卒，其兄为诸生，迫郑嫁。郑遗腹生子，家有田八亩，郑悉推与至良兄，自分圃亩许。力种溉，佣于群从娣姒间，缝纫舂磨，得米奉姑食子女。岁大无，至良兄憾其不嫁，夫妇众挞辱之。郑念不可留，夜检故衣，付其女，曰：“明晨母当去，若善视幼弟！”明晨，跪姑前泣告当还母家，遍辞群从诸娣姒，遂行。至广济桥，仰天呼夫名三，投韩江死。雍正六年六月庚辰朔也。
　　郭进昌妻李，永宁人。进昌卒，矢不嫁，与女若婿居。进昌弟贪而狡，计嫂年三十许，尚艾，嫁可得钱，乃诣李，微讽之。李怒，叱使去，进昌弟与族子谋，鬻女为富家妾，约以骑迎。至日，进昌弟入李室，将强扶李出，婿与女诟斗。李忽改容，戒勿譁，入室作妆，以小刀薙鬓，遂上马去。至王范镇，李大呼，袖中出薙鬓小刀刺喉，喉断，血喷十馀丈，坠马死。镇人大惊，共执进昌弟，问状，呼婿与女诉官，论如律。
　　龚良翰妻陈，叶县人。良翰卒，孤女才三岁，后母欲嫁之。陈依叔父居，叔母有弟窥陈美，夜持刀入自牖，陈与邻女宿，盗至，推邻女床下，徒手捍盗，指断目伤，身数创，卒不得乱。叔父闻，撞扉，盗牖出，陈息仅属。邻女出床下，血淋漓被体。叔父心知盗其妇弟也，告官，置诸狱，陈遂不食。叔母勖以育女，乃复食。既女殇，而县吏鞫盗狱未定，若有疑于陈，召庭质，雍正七年五月辛亥，陈自经死。后五年，县吏坐罪去，事乃白。
　　王均妻汤，均，吴人；汤，宝山人。汤故富，均赘於汤，汤父母遇之薄。均客授，汤治针黹以养父母。稍久，有田十二亩。雍正十年秋七月，海潮大至，均夫妇仓卒缘树，均攀枯枝折，溺焉，汤父母慭不问。汤使僮午求均尸，三日始得之，被发徒跣赴尸所，哭几绝。既敛，汤父母欲火之，汤不许，瘗均田中。汤遗腹生女，名之曰潮音。汤父母迫使嫁，舆至，汤麻衣腰绖，抱潮音绕场号。众劫纳舆中，汤父母夺潮音，将抵诸石，午自旁篡得之，归诸王氏。众卒舁汤去，汤哭数夕不绝声。守者稍怠，自经死。汤父母以疫死讣于王，弃汤柩所死家。居数年，虑事泄，惎其人焚柩。午自诡汤氏使往视，既焚骨入罂，午易以空罂，得汤骨瘗均侧。潮音亦前殇，祔焉。
　　李氏女，名兰香，长安李氏婢也。李氏有仆，私欲妻兰香，未敢言。会有客至，治具，主母命兰香取具楼上，仆从登，扃门，就拥之。兰香号，持之坚，卒不从。仆虑事败，以麻稭剚其腹，深数寸，遂死。
　　翠金，不知其氏，平湖施氏婢也。主客授于外，翠金侍主妇，不苟言笑。邻有无赖夜持刃逾垣入，翠金呼，无赖慑以刃，翠金曰：“我不畏死！”骂愈厉，遂见杀。
　　张元尹妻李，永宁人。生女而元尹卒，李以己有色，自晦，不逾阈。居十馀年，其家仆夜持刀逾墙，拔户枢，入其室，李闻其声，仆也，骂：“万逆！”仆出刀曰：“不从，截汝脰！”李奋颈呼曰：“截，截！”声未断，已殊。手足击床震，女惊呼，家人缚仆送官，自言杀李状，论如律。所居村曰太原村。
　　张检妻颜，其同县人。幼闻人言太原村张烈妇，辄呜咽流涕。长有色，归检，出应试。客作伺颜夜省姑，怀刃潜入室，匿桁下。人定，出，登床，颜惊。胁以刃，骂。起夺刃劙掌，骂益急。迭刺胸臂肋腋十馀创，死。客作夜走，还其家，捕得，坐诛。
　　万某妻曾，南城人。万愚甚，有父不能养。曾力女红食其舅，且自食。万尝忤其父，告官，县隶至，见妇美，乃为计出万，且引使为隶，假以钱，招共居。曾谓夫曰：“汝与彼不相识，何以能得此？此其意，盖在我也！”辞毋往，隶怒，索钱。曾有女才四五岁，隶曰：“汝无钱，当鬻此女以偿。”万乃鬻女，曾至所鬻家抱以归，且骂隶。隶益怒，告官谓曾忤其姑。官令逮至，挞其面数十。是夜曾抱其女赴水死。曾嫁时，姑死久矣。
　　李继先妻侯，忻州人。奸民谋汙之，不遂，诬以不洁，讼之官。官不能白，侯自裁讼庭。
　　田氏女，巴县人。幼丧父母，依兄嫂以居。年十五，美，有无行生欲挑之。邻有优人妻与谋，要女过其家，强以酒，欲汙之。怒詈，脱归告兄，兄讼于县。生丐县中有力者语县吏，诬女有汙行，县吏挞其兄而释生，女忿自杀。
　　马某聘妻苗，肃宁人。早丧母，将嫁，谒外祖母，止宿。邻仆瞷其美，夜持刃排闼入，女惊呼。佣妇起沮，仆杀之。外祖母奔救，又杀之。客作闻声持械入，与斗，刃顿，取莝刀支解之。因持女，女呼益急，莝刀击之，创遍体死。时乾隆三年六月己亥。
　　高日勇妻杨，镇番人。日勇佣于冯氏，与杨俱。冯挑焉，杨不从，因辞去。冯从子尤艳杨，乾隆十六年七月甲申，冯氏子诇杨独处，逾垣入。杨方炊，力拒，冯氏子掷塊中杨，杨仆，遽死。冯氏子悬其尸，若自罄然，扃户走。日勇诉县，穷治冯氏子，伏法。
　　罗季兒妻秋蝉，不知其氏，武昌人。为攸人佣，欲逼汙之，不胜辱，季兒、秋蝉皆自杀。
　　刘氏女，小字惠，舞阳人。年十六，美而端。父母出力田，女独居治枲。邻子入其室，女诟，邻子出，复还掩其口。女怒，啮邻子，伤手。稍解，女搏膺号。邻媪入视，邻子乃去。晡，父母还，女言其事，大恸，谓为无赖辱，当死。父母慰喻之百端，卒自缢。告官，邻子诡言故与女有私。按女尸，处子，乃论杀邻子。
　　锺某妻蔡，嘉定人。生农家，年二十一而嫁，嫁三月夫死。力作，日断布三疋，易粟养姑。姑怜之，劝使更嫁，蔡泣誓以死。有女妹嫁无赖子，欲得蔡，语姑伪为其弟娶者。姑察蔡志坚，弗许，因构蜚语衊蔡。姑审其诬，将率蔡愬诸县，无赖子阳使其妻归谢，而阴告母，将结恶少夜劫之。姑惶遽无所出，缢焉。蔡觉，趋救得甦，姑哽咽语曰：“吾女遇不淑，重为新妇累，吾不忍见新妇之受其累也！”蔡曰：“母无虑！妇留，母不得安；妇去，母不得食。虽然，叔幼，非母焉依？请得卒哭焉以往。”乃奠夫，恸，入户，解绖自经死。
　　段举妻卢，延津人。卢有色，一夕，与其子女为贼缢杀室中。知县诣视，卢帛系颈，爪殷血，子女缢床上。知县求贼，村人集视，一人手屈匿袖中。令出手，絮裹指端，发视有齧迹，视胸及股皆爪伤。问之，乃自言：“艳卢色，夜穴墙入，卢惊呼，掩其口，齧我指。捽而逼之，屡仆屡起，爪伤我身，乃出腰间帛缢杀之。子女号，因并缢焉。”狱上，卢得旌。乾隆十八年事也。
　　王某妻刘，怀仁人。岁大无，豪族结奸侩货没饥人子女。刘度不免，从容语其夫曰：“姑老子幼，不耐饥，旦暮俱死，无益，计不若鬻我。诚得多金，姑与子可无死。汝第送我于郊，我得以身完！”夫忍而许之。侩至，遂鬻妇，夫送之行。四日，侩屏其夫，夫未去。刘语侩曰：“我夫不能庇我，以至此，恋恋何为者？是非痛詈之，弗肯去也。”侩以为诚然，纵饮且醉。刘出，呼其夫，拔簪刺喉死。侩皆惊，散去。
　　张良善妻王，巩县双槐村人。事舅姑孝。父为佣，母呼王还。家故贫，穴土为室，母出，与幼弟二礼居。有族子故无赖，夜以刀劙户侧土，土落，王惊问，族子已入室。王怒叱曰：“我而姑也，而禽兽，速出！”族子出刀。曰：“刀何为者？任尔杀不惧。”族子刺王中左肋，血溢自襦溅数步，益怒詈，复刺左右肋及乳。王夺刀，刃裂掌仆。二礼亦呼，族子斫其臂，亦仆。王复自地上跃起，疾出户，呼杀人，族子从之。王创甚，踬于石颠树下，族子劙其口，王口齧刀齿有声。族子抽刀，破其颐，王不能言，声犹厉，身霍霍不已。断其喉，乃死。乾隆三十五年十月事也。质明，里见王死，呼其父归，二礼言姊死状。众闻王死烈，吊者日千馀，上于官，诛族子。
　　李青照妻张，兴国人。乡人赴官云南，青照将妻、子以从，乡人艳张，屡挑之，张以语青照。过长沙，青照与妻、子夜脱走，青照复还取行橐，张抱子以待。长沙县役与相值，诘得其情，引以行。稍远，乃逆青照胁以逃人，诈得金，并解所佩象齿虾蟆去，至张所示之，诡言青照招使往。张从登舟，役迫之，抱子入江死。青照闻告官，论役如律，乃自经死。
　　姚际春女，浮梁人。际春方远行，女侍母居。有母之族为佣者，佻而獷，女恶之。告母，母谓彼于汝尊行也，宜无他。居稍久，佣益恣，女复告母：“不逐佣，且杀兒。”母遣佣，佣不行，挟刃入女室。女跃且呼，佣剚其腹，肠出。母入视，佣自刭。女目未瞑，移时甦，犹语其母曰：“兒惜此身以报父母，独憾父出不一诀也！”语竟，血飞溅，承尘尽赤，乃绝。
