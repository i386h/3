<!-- { "loadSidebar": true } -->
　　顺治初，师入闽，有齮龁於郡帅者，帅遣某生移书，逼入都，且言：“不出山，祸不测。”世熊复之曰：“死生有命，岂遂悬於要津之手？且某年四十八矣，诸葛瘁躬之日，仅少一年；文山尽节之辰，已多一岁。何能抑情违性，重取羞辱哉！”时蜚语腾沸，世熊矢死不为动，疑谤旋亦释。
　　世熊既以文章气节著一时，名大震。辛卯、壬辰间，建昌溃贼黄希孕剽掠过宁化，有卒摘其园中二橘，希孕立鞭之，驻马园侧，视卒尽过乃行。粤寇至，燔民屋，火及其园，贼魁刘大胜遣卒扑救之，曰：“奈何坏李公居？”当时虽匹夫匹妇，无不知有寒支子者。
　　世熊积垒塊胸中，每放浪山水，以写其牢骚不平之概。尝诣西江，交魏禧、魏礼、彭士望诸子，相与泛彭蠡，登庐山绝顶。追维闯贼横行时事，痛悼如绝，泪下如泉涌，不能禁也。耿精忠反，遣伪使敦聘，世熊严拒之。自春徂冬，坚卧不起，乃得免。世熊山居四十馀年，乡人宗之，争趋决事。有为不善者，曰：“不使李公知也。”晚自号媿菴，颜其斋曰“但月”。所著有寒支集、宁化县志、本行录、经正录、狗马史记等。年八十五，卒於家。
　　世熊有三弟，早世，遗子女，抚育装遣之。馈遗其亲戚终身。又独建祖祠，修祖墓，编述九世以来宗谱。凡祭祀，必亲必谨。父母忌日，则减餐绝宴会。元旦，展先人遗像，则泣下沾襟，拜伏不能起，盖其孝友出於天性云。
　　谈迁，字孺木，原名以训，海宁人。初为诸生。南都立，以中书荐，召入史馆，皆辞，曰：“余岂以国家之不幸博一官耶？”未几，归里。迁肆力经史百家言，尤注心於明朝典故。尝谓：“史之所凭者，实录耳。实录见其表，其在里者，已不可见。况革除之事，杨文贞未免失实；泰陵之盛，焦泌阳又多丑正；神、熹之载笔者，皆逆奄之舍人。至於思陵十七年之忧勤惕厉，而太史遯荒，皇宬烈焰，国灭而史亦随灭，普天心痛，莫甚於此！”乃汰十五朝实录，正其是非。访崇祯十七年邸报，补其缺文，成书，名曰国榷。
　　当是时，人士身经丧乱，多欲追叙缘因，以显来世，而见闻窄狭，无所凭藉。闻迁有是书，思欲窃之为己有。迁家贫，不见可欲者，夜有盗入其室，尽发藏橐以去。迁喟然曰：“吾手尚在，宁遂已乎？”从嘉善钱氏借书复成之。阳城张慎言目为奇士，折节下之。慎言卒，迁方北走昌平，哭思陵，复欲赴阳城哭慎言，未至而卒，顺治十二年冬十一月也。黄宗羲为表其墓。
　　明末遗逸，守志不屈，身虽隐而心不死，至事不可为，发愤著书，欲讬空文以见志，如迁者，其忧愤岂有已耶？故以附於各省遗逸之末。

　　列传二百八十九  艺术一
　　吴有性戴天章  余霖  刘奎喻昌徐彬张璐高斗魁  周学海
　　张志聪高世栻  张锡驹  陈念祖  黄元御  柯琴尤怡
　　叶桂薛雪  吴瑭  章楠  王士雄徐大椿王维德吴谦
　　绰尔济伊桑阿  张朝魁陆懋修王丙  吕震  邹澍  费伯雄
　　蒋平阶  章攀桂  刘禄张永祚  戴尚文
　　自司马迁传扁鹊、仓公及日者、龟策，史家因之，或曰方技，或曰艺术。大抵所收多医、卜、阴阳、术数之流，间及工巧。夫艺之所赅，博矣众矣，古以礼、乐、射、御、书、数为六艺，士所常肄，而百工所执，皆艺事也。近代方志，於书画、技击、工巧并入此类，实有合於古义。
　　圣祖天纵神明，多能艺事，贯通中、西历算之学，一时鸿硕，蔚成专家，国史跻之儒林之列。测绘地图，铸造枪砲，始仿西法。凡有一技之能者，往往召直蒙养斋。其文学侍从之臣，每以书画供奉内廷。又设如意馆，制仿前代画院，兼及百工之事。故其时供御器物，雕、组、陶埴，靡不精美，传播寰瀛，称为极盛。
　　沿及高宗之世，风不替焉。钦定医宗金鉴，荟萃古今学说，宗旨纯正。於阴阳术数家言，亦有协纪辨方一书，颁行沿用，从俗从宜，隐示崇实黜虚之意，斯徵微尚矣。
　　中叶后，海禁大开，泰西艺学诸书，灌输中国，议者以工业为强国根本，於是研格致，营制造者，乘时而起。或由旧学以扩新知，或抒心得以济实用，世乃愈以艺事为重。采其可传者著於篇，各以类为先后。卓然成家者，具述授受源流；兼有政绩、文学列入他传者，附存梗概；凡涉荒诞俳谐之说，屏勿载。后之览者，庶为论世之资云。
　　吴有性，字又可，江南吴县人。生於明季，居太湖中洞庭山。当崇祯辛巳岁，南北直隶、山东、浙江大疫，医以伤寒法治之，不效。有性推究病源，就所历验，著瘟疫论，谓：“伤寒自毫窍入，中於脉络，从表入里，故其传经有六。自阳至阴。以次而深。瘟疫自口鼻入，伏於膜原，其邪在不表不里之间。其传变有九，或表或里，各自为病。有但表而不里者，有表而再表者，有但里而不表者，有里而再里者，有表里分传者，有表里分传而再分传者，有表胜於里者，有先表后里者，有先里后表者。”其间有与伤寒相反十一事，又有变证、兼证，种种不同。并著论制方，一一辨别。古无瘟疫专书，自有性书出，始有发明。
　　其后有戴天章、余霖、刘奎，皆以治瘟疫名。
　　天章，字麟郊，江苏上元人。诸生。好学强记，尤精於医。所著伤寒、杂病诸书，及咳论注、疟论注、广瘟疫论，凡十馀种。其论瘟疫，一宗有性之说。谓瘟疫之异於伤寒，尤慎辨於见证之始。辨气、辨色、辨舌、辨神、辨脉，益加详焉。为人疗病，不受谢。子瀚，成雍正元年一甲第二名进士。
　　霖，字师愚，安徽桐城人。乾隆中，桐城疫，霖谓病由热淫，投以石膏，辄愈。后数年，至京师，大暑，疫作，医以张介宾法者多死，以有性法亦不尽验。鸿胪卿冯应榴姬人呼吸将绝，霖与大剂石膏，应手而痊，踵其法者，活人无算。霖所著曰疫疹一得，其论与有性有异同，取其辨证，而以用达原饮及三消、承气诸方，犹有附会表里之意云。
　　奎，字文甫，山东诸城人。乾隆末，著瘟疫论类编及松峰说疫二书，松峰者，奎以自号也。多为穷乡僻壤艰觅医药者说法。有性论瘟疫，已有大头瘟、疙瘩瘟疫、绞肠瘟、软脚瘟之称，奎复举北方俗谚所谓诸疫证名状，一一剖析之。又以贫寒病家无力购药，取乡僻恆有之物可疗病者，发明其功用，补本草所未备，多有心得。同时昌邑黄元御治疫，以浮萍代麻黄，即本奎说。所著书流传日本，医家著述，亦有取焉。
　　喻昌，字嘉言，江西新建人。幼能文，不羁，与陈际泰游。明崇祯中，以副榜贡生入都上书言事，寻诏徵，不就，往来靖安间。披为僧，复蓄发游江南。顺治中，侨居常熟，以医名，治疗多奇中。才辩纵横，不可一世。著伤寒尚论篇，谓林亿、成无已过於尊信王叔和，惟方有执作条辨，削去叔和序例，得尊经之旨；而犹有未达者，重为编订，其渊源虽出方氏，要多自抒所见。惟温证论中，以温药治温病，后尤怡、陆锂修并著论非之。
　　又著医门法律，取风、寒、暑、湿、燥、火六气及诸杂证，分门著论。次法，次律。法者，治疗之术，运用之机；律者，明著医之所以失，而判定其罪，如折狱然。昌此书，专为庸医误人而作，分别疑似，使临诊者不敢轻尝，有功医术。
　　后附寓意草，皆其所治医案。凡诊病，先议病，后用药，又与门人定议病之式，至详审。所载治验，反覆推论，务阐审证用药之所以然，异於诸家医案但泛言某病用某药愈者，并为世所取法。
　　昌通禅理，其医往往出於妙悟。尚论后篇及医门法律，年七十后始成。昌既久居江南，从学者甚多。
　　徐彬，字忠可，浙江嘉兴人。昌之弟子。著伤寒一百十三方发明及金匮要略论注，其说皆本於昌。四库著录金匮要略，即用彬论注本。凡疏释正义，见於注；或賸义及总括诸证不可专属者，见於论。彬谓：“他方书出於凑集，就采一条，时亦获验。若金匮之妙，统观一卷，全体方具。不独察其所用，并须察其所不用。”世以为笃论。
　　张璐，字路玉，自号石顽老人，江南长洲人。少颖悟，博贯儒业，专心医药之书。自轩、岐迄近代方法，无不搜览。遭明季之乱，隐於洞庭山中十馀年，著书自娱，至老不倦。仿明王肯堂证治准绳，汇集古人方论、近代名言，荟萃折衷之，每门附以治验医案，为医归一书，后易名医通。
　　璐谓仲景书衍释日多，仲景之意转晦。后见尚论、条辨诸编，又广搜秘本，反覆详玩，始觉向之所谓多歧者，渐归一贯，著伤寒缵论、绪论。缵者，祖仲景之文；绪者，理诸家之纷纭而清出之，以翼仲景之法。
　　其注本草，疏本经之大义，并系诸家治法，曰本经逢原；论脉法大义，曰诊宗三昧：皆有心得。又谓唐孙思邈治病多有奇异，逐方研求药性，详为疏证，曰千金方释义，并行於世。
　　璐著书主博通，持论平实，不立新异。其治病，则取法薛已、张介宾为多。年八十馀卒。圣祖南巡，璐子以柔进呈遗书，温旨留览焉。子登、倬，皆世其业。
　　登，字诞先，著伤寒舌鉴；
　　倬，字飞畴，著伤寒兼证析义：并著录四库。
　　高斗魁，字旦中，又号鼓峰，浙江鄞县人。诸生。兄斗枢，明季死国难。斗魁任侠，於遗民罹难者，破产营救。妻因事连及，勒自裁。素精医，游杭，见舁棺者血沥地，曰：“是未死！”启棺，与药而甦。江湖间传其事，求治病者无宁晷。著医学心法；又吹毛编，则自记医案也。其论医宗旨，亦近於张介宾。
　　周学海，字澂之，安徽建德人，总督馥子。光绪十八年进士，授内阁中书，官至浙江候补道。潜心医学，论脉尤详，著脉义简摩、脉简补义、诊家直诀、辨脉平脉章句。引申旧说，参以实验，多心得之言。博览群籍，实事求是，不取依讬附会。慕宋人之善悟，故於史堪、张元素、刘完素、滑寿及近世叶桂诸家书，皆有评注。自言於清一代名医，服膺张璐、叶桂两家。证治每取璐说，盖其学颇与相近。宦游江、淮间，时为人疗治，常病不异人，遇疑难，辄有奇效。刻古医书十二种，所据多宋、元旧椠藏家秘笈，校勘精审，世称善本云。
　　张志聪，字隐庵，浙江钱塘人。明末，杭州卢之颐、繇父子著书，讲明医学，志聪继之。构侣山堂，招同志讲论其中，参考经论，辨其是非。自顺治中至康熙之初，四十年间，谈轩、岐之学者咸归之。注素问、灵枢二经，集诸家之说，随文衍义，胜明马元台本。
