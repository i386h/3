<!-- { "loadSidebar": true } -->
　　七年，自副都统外授乌鲁木齐都统。三省教匪平，行赏，封一等男。九年，内授都统，迁兵部尚书。十年，进一等子。十四年，加太子少保，进三等伯。十五年，赐双眼花翎，命协办大学士。十六年，以舆夫聚博，上闻，不以实奏，左授副都统。十七年，出为西安将军。十八年，内授都统、左都御史。十九年，复授兵部尚书、协办大学士。二十二年，授武英殿大学士，进太子太保。二十四年，进三等侯。道光元年，致仕，食全俸。二年，卒，年八十七。宣宗亲临奠，赐陀罗经被。谥文襄，祀贤良祠。
　　论曰：福康安起戚里，然亦自知兵。征廓尔喀，贼守隘，命前军更番与战，而设伏隘侧，前军败退，贼逐出隘，伏起，贼骇走，我军蹙之入隘。福康安策骑督战，诸军悉度隘，遂夷贼屯。其才略多类此。士毅入安南，度重险，寀入其庭。是时诸将多骄侈，士毅独廉，盖亦有不可没者。明亮知兵过福康安，廉侔士毅，师屡有功，辄有齮之者，未能竟其绩。立朝既久，躬享上寿，进受封拜，非幸致也！

　　列传一百十八
　　海兰察子安禄  奎林珠勒格德  和隆武  额森特  普尔普
　　海兰察，多拉尔氏，满洲镶黄旗人，世居黑龙江。乾隆二十年，以索伦马甲从征准噶尔。辉特台吉巴雅尔既降，复从阿睦尔撒纳叛，师索之急，遁入塔尔巴哈台山中，海兰察力追及之，射坠马，生获以归，叙功，赐号额尔克巴图鲁。累擢头等侍卫，予骑都尉兼云骑尉世职，图形紫光阁。三十二年，以记名副都统从征缅甸，师出虎踞关，海兰察率轻骑先驱，至罕塔，遇贼，殪三人，俘七人，遂攻老官屯，馘二百；设伏，歼贼四百，贼自猛密出袭我师，援击却之。三十三年，再出师，度万仞关，败贼戛鸠江，毁江岸贼居，授镶黄旗蒙古副都统。师薄老官屯，攻贼於锡箔，毁其木栅，贼来攻，急击之，追戮其强半，缚二人以归。既还师，命留军防边。移镶白旗蒙古副都统。
　　三十六年，师征金川，命自云南赴四川与师会。三十七年六月，参赞大臣丰升额方攻美美寨，贼御战甚力。海兰察师至，合力奋击，克之；乘胜毁贼寨十三，克木城，师屯其旁山冈，筑卡以守。七月，败贼策卜丹。八月，贼出贡噶山左，谋截粮，海兰察设四伏，斩级百馀。十月，进攻路顶宗及喀木色尔，破碉卡三百馀，歼贼数百，诏嘉奖，擢正红旗蒙古都统。十一月，进至格实迪，自色木僧格山后取玛觉乌大寨，仰攻布喇克及扎喀尔寨，得碉卡九十。十二月，进攻明郭宗，突入寨门，焚转经楼，直捣美诺。
　　小金川既定，进讨大金川，授参赞大臣，从将军温福出西路，自功噶尔拉入。三十八年二月，趋昔岭，道经苏克奈，夺卡二，据木果木后山，与领队大臣额森特军合战，得碉卡五，凿冰开道，一日而至固木卜尔山。山接昔岭麓，昔岭多贼碉，当道碉凡十，我师遇贼碉，若山峰纵横并列，往往为之次第，便指目。海兰察与额森特计分兵为六队，力攻第九、第十二碉，先下，进取第七、第八两碉，力战冰雪中。及暮，阳撤兵，贼下追，伏起，殪二百人。第五碉尤坚厚，海兰察运砲轰击，昼夜无稍休，碉乃破。移军攻达扎克角山梁，夺获得斯东寨。上按地图示诸将形势，海兰察复移军攻功噶尔拉山口。五月，还攻昔岭，造砲台高与山齐，痛歼守贼。六月，后路贼攻陷底木达，进据登春。海兰察还御，战正力，俄闻木果木大营有警，疾驰。次日大营陷，将军温福殁於阵。海兰察令领队大臣富兴整兵出，而为之殿。夜半，至功噶尔拉总兵牛天畀营，度功噶尔拉亦不可守，合军引退，令额森特等为前导，与富兴、普尔普及天畀殿。是日暮，屯崇德。次日至美诺，与领队博清额、五岱、和隆武合军，驰奏请罪。上谕以“镇静，鼓士气，图恢复”。与五岱共守美诺，贼屡来攻，均战退。
　　时当新败，绿营兵多溃散。海兰察请遣回怯卒，毋使摇乱新兵，上从其请。寻诇知阿桂方驻军当噶尔拉，乃分兵千人，令额森特自南山往迎；又令普尔普将三百人巡鄂克什诸隘口。七月，贼大至，美诺、明郭宗俱失守，海兰察退保日隆。上责其不能御贼，命阿桂按治。阿桂至日隆，奏：“海兰察当兵溃时，前后拦截，未与懦卒同溃。惟平日不能申明军律，咎不能辞。”命左授领队大臣，停俸。十月，命以阿桂为定西将军，谋再举，海兰察偕领队常清等将八千人自达木巴宗北山取道分三路进，夺别斯满大小十馀寨。复与富兴等攻取帛噶尔角克、底木达、布朗郭宗诸寨，师复克美诺。上嘉海兰察奋勉，命支俸。
　　三十九年正月，阿桂令海兰察将五千人自明郭宗进谷噶山击贼，又令与保宁将二千人自喇穆喇穆横梁绕八十馀里，攻登古山。登古山在诸山最峻，罗博瓦山与对峙，亦贼中奇险处。二月，令普尔普顺山梁进，海兰察出山后，自石罅跃登，搏贼酣战；额森特、保宁至，合力击贼，贼少却；复分队冒死冲突，射之，殪数十人，馀贼负矢遁。乃还取罗博瓦前山，攻第三、第四峰，而额森特攻第二峰，普尔普攻第一峰，俱克之。上谂罗博瓦为贼险要门户，海兰察力攻功最，授内大臣。
　　三月，从第四峰下，进攻得斯东寨，克之。四月，贼乘雾雨於山坡立两碉，海兰察率兵毁之。五月，於喇穆喇穆山后筑栅，贼屡自林中来犯，与额森特合击，贼披靡走。六月，攻色淜普冈，贼设大碉六，互相应。额森特克左两碉，乌什哈达克右一碉，海兰察独克中三碉及附近卡寨。七月，抵色淜普，南崖石壁陡滑，督兵手足攀援上，歼东西峰守碉贼殆尽。又自喇穆喇穆山麓乘胜攻日则丫口，取碉卡百馀，贼坚守该布达什诺木城。师循山沟，海兰察出其左，额森特出其右，官达色出中路，三道并进，遂逼逊克尔宗。上嘉海兰察为诸将倡，屡克险要，赐号绰尔和罗科巴图鲁，并赉白金三百。
　　八月，偕额森特自逊克尔宗峰脊分左右翼仰攻，登碉顶，纵火毁碉卡二百馀；又旁出逊克尔宗西，逼贼寨，督兵跃进。贼穴地匿，不敢出。九月，取逊克尔宗水碉，断贼汲道。乘胜攻官寨，贼枪石如雨，督兵奋进，额森特取其右第一寨；海兰察左颊伤，裹创力战，克第二寨。军中目贼渠所居大寨为“官寨”，亦曰“正寨”，示与他碉卡别也。上以海兰察伤甫平，即督兵攻夺坚碉，手敕嘉奖。十月，克默格尔山梁及密拉噶拉木，得大寨一、石碉四，山后凯立叶官寨亦下，复授参赞大臣。又自默格尔西进攻布拉克森及格思巴尔，焚寨落数百，於是凯立叶附近碉卡皆尽。命在御前侍卫上行走。
　　十一月，夜度山沟，进格鲁克古丫山，崖磡壁立，督兵揉登，天明，登者六百人，贼并力拒，夺二碉，循山梁下攻桑噶斯玛特；别遣兵自陡乌当噶山进克沙木拉渠什尔德诸寨，复督兵攻克革什戎冈及作固顶。贼寨横越诸山，下沟上梁，鼓勇径度，尽克诸碉寨，与丹坝军合。十二月，抵桑噶斯玛特山，贼於碉外设木城为护。师自栅隙发矢，或拔栅木撞之，城立毁。四十年正月，自康萨尔分路进剿，据山沟碉寨。二月，克甲尔纳沿河诸寨。进攻勒吉尔博寨，海兰察克山麓碉二。贼自噶尔丹寺来援，击败之。四月，将军阿桂令往宜喜，会明亮诇兵入道，约期合攻。上赐缎二端。
　　寻分兵千人偕福康安赴宜喜，先取甲索贼碉，进攻得楞山冈，皆下，焚萨克萨谷大小寨落数百，西北两路兵合。五月，攻上、下巴木通大碉，并克色尔外、安吉、达佳布诸寨，焚噶尔丹寺。六月，自荣噶尔博山梁攻巴占寨落，贼恃险拒攻，未下；纡道绕舍图枉卡以入。海兰察督兵进据昆色尔山梁，克果克多碉，进至拉枯喇嘛寺。再进经菑则大海，又攻章噶上下十馀寨，尽克之。合诸路兵逼勒乌围，海兰察自托古鲁逾沟直上山梁。八月，取隆斯得寨三，分地设伏，遂克勒乌围。
　　九月，整军进攻噶拉依。初自达思里正路入，虑贼防密，改自达乌达围进。海兰察绕至莫鲁古上，连夺噶克底、绰尔丹诸寨，又克西里山梁并科布曲诸碉。十月，攻达噶，自中路入，分兵张两翼出旁径，克两坚碉，下攻雅玛朋寨。闰十月，据黄草坪，筑栅断贼援。贼起木城，海兰察督兵陟山，自上压下，克之。十一月，分道攻奔布鲁木，夜迫山下，焚贼木城，遂据西里正寨。又克舍勒固租鲁寨四。进攻雅玛朋正寨，从中路设伏，偕普尔普等尽克附近寨落。十二月，克勒隈勒木通石碉，筑栅至科布曲。海兰察冒枪石进，乘胜克索隆古、得木巴尔、们都斯诸寨。贼又於布哈尔下积木设伏拒师，海兰察分兵三道并进，立时攻破，遂取奇石矶；又遣兵悉收库尔纳、额木里多诸寨，及巴斯科官寨。四十一年正月，克舍齐、雍中两寺。海兰察屯兵噶拉依河岸，扼要隘。寻偕福康安、普尔普等截噶拉依右路，克大石卡，移砲进击扎木什克寨。二月，大金川酋索诺木就缚，金川平，封海兰察一等超勇侯，赐双眼花翎。师还，郊劳，赐御用鞍辔马一。饮至，赐缎二十端、白金千。图形紫光阁，列前五十功臣。授领侍卫内大臣。补公中佐领。
　　四十六年三月，甘肃撒拉尔回苏四十三争立新教为乱，破河州，据华林山。命大学士阿桂视师，疏请以海兰察自佐。上已命为领队，驰驿诣军前。四月，抵兰州，督兵攻龙尾山，贼伏穴中守。阿桂至，令海兰察尽护诸军。五月，偕明亮、额森特等分左右翼陟山杀贼。复逾水磨沟，猝上华林山，贼骇，倾穴出；师阳退，贼来逐，还兵击之，歼贼甚众。贼被创钜，望见海兰察乘马出阵，辄先惊窜。闰五月，将阿拉山马兵绕出华林山江南潜伏，候贼至，突出壕杀贼；又督屯练兵取贼卡四，步战中枪伤。上悯其劳，谕阿桂抚慰。贼据大卡负嵎，海兰察单骑至五泉山审度，还向华林山暂伏壕中，诇贼还，急起猛攻，遂克之。入贼营，焚所居板屋。贼退保华林寺，督兵逼寺立栅，歼贼众，馘渠传示各回民。贼平，上谕奖海兰察功，官其子安禄三等侍卫。四十九年四月，甘肃回复私起新教，聚众滋事。命尚书福康安视师，授海兰察参赞大臣。贼屯静宁底店，海兰察督巴图鲁侍卫等进逼贼巢，设伏痛歼之，遂破石峰堡，擒贼渠张文庆等。擢安禄二等侍卫，予骑都尉世职。
