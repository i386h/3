<!-- { "loadSidebar": true } -->
　　光绪元年，刘坤一于江阴鹅鼻嘴砲台外，复于下游增筑砲台。其北岸之十圩港，亦增筑砲台，与南岸相犄角。又修改焦山、圌山关、乌龙山等处砲门，以期合法。五年，以外海兵轮统领驻吴淞口，凡沿海各省兵轮，悉归调遣。七年，令彭玉麟筹办江阴至吴淞口一带海防。重修圌山关、东生洲两岸旧筑砲堤，并筑营垒，置大砲。又改天都庙旧式砲台为明砲台。八年，左宗棠举办沿海渔团，选渔户精壮者五千人隶吴淞镇，给以粮械，随时操练。彭玉麟以狼、福山为长江总口，长江下游虽修治砲台，而江面空虚，铁甲大战舰无多，止有海防，未能海战。议造铁甲小兵舰十艘，专顾内洋，与砲台相掩护。十年，令安徽疆臣筹备上游江防。乃于安庆城外，筑明暗砲台各一座，石营一座。拦江矶北岸，建明砲台二座，石营一座，南岸建明砲台、石营各一座。西梁山建明砲台四座，石营一座，土营二座。东梁山就其形势，筑石城、砲堤各一道，以控制江面。十年，曾国荃以新购西洋十四口径八百磅子大砲及开花子弹，分置江阴、吴淞二口砲台。又购马梯尼快枪二千枝，分给各营。又于吴淞砲台增兵八营，江阴砲台增兵十二营，扼守江海总路。十三年，又增建吴淞、江阴砲台，以铁木石土各料筑成，各设新式后膛大砲，其旁佐以哈乞开司砲。江阴之四门大砲台，分建于小角山、黄山二处。黄山旧砲台所存之八十磅子后膛砲，移设于大石湾明砲台。凡砲台之门，各建砲房，护以三合土墙。又田鸡砲为军中利器，于江干要隘，建砲房，置田鸡砲，以资操练。二十二年，张之洞以江南各砲台分为四路，南路狮子林、南石塘各台为一路，南北岸各台为一路，象山、焦山、圌山关、天都庙各台为一路，江宁之狮子山、幕府山、锺山、下关各台为一路，设总管砲台官四员，以新购外洋四十馀磅子快枪砲三十具分置各砲台。二十五年，以长江水师兵力单弱，皖省防军尤少，令沿江督抚，不分畛域，节节设防。
　　三十一年，以东南各省新军，次第练成，命兵部侍郎铁良至江南考察江海防务。旋铁良覆陈江南之沿江海砲台，分为四路，曰吴淞，曰江阴，曰镇江，曰金陵。第一路吴淞砲台，在宝山县南，分设三台，置前后膛大小砲三十四具，砲勇三百馀人，水旱雷营二哨，雷勇一百馀人，以盛字五营驻防。第二路江阴砲台，在县城北，于长江南北岸分设砲台，南岸置前后膛大小砲三十七具，北岸置砲二十具，砲勇共四百馀人，水旱雷营三哨，雷勇二百馀人，以合字、南字等八营分两岸驻守。第三路镇江砲台五处，曰圌山关，曰东生洲，曰象山，曰焦山，曰天都庙。南岸各台置砲十五具，北岸各台置砲六具，砲勇二百馀人，以新湘二旗驻防。溯江至镇江府城，南岸象山，北岸天都庙，中流焦山，分设三台，象山置砲十八具，焦山六具，天都庙九具，砲勇三百馀人，以武威六营、新湘三旗驻防。金陵城外砲台七处，曰乌龙山，曰幕府山，曰下关，曰狮子山，曰富贵山，曰清凉山，曰雨花台。乌龙山在省城外四十里，于南岸分设五台，置砲十二具，砲勇一百馀人。幕府山在北门外，砲台依次置砲七具，迤西老虎山置砲四具，砲勇一百馀人。下关砲台在城外东面对岸，东岸置砲二具，西岸置砲十具，砲勇一百馀人。狮子山在城内，分设东西二台，置砲八具，砲勇九十人。富贵山在锺山之麓，置砲六具，砲勇四十馀人。清凉山在西门内，依城为砲台，置砲二具，砲勇十四人。雨花台在聚宝门外，置砲二具，砲勇十四人。
　　安徽省砲台分为四路，曰东西梁山，曰拦江矶，曰前江，曰棋盘山。梁山夹江对峙，东台置砲十四具，西台十二具，以精锐营步兵三哨为砲兵。拦江矶砲台在省城外四十里西岸，置砲十五具，以续备步队中营驻台为砲兵。前江口砲台在上游十馀里，踞东岸高阜，分上下二台，置砲十二具，由续备中营拨兵分驻。棋盘山砲台在安庆东门外北岸，置大小砲六十八具，以步兵前营驻防。
　　江西省砲台分为四路，曰马当，曰湖口，曰金鸡坡，曰岳师门。马当在彭泽县东南岸，分设五台，置砲五具，砲勇六十人。湖口砲台在县城北之东西岸，分设二台，置砲十具，砲勇七十人。金鸡坡砲台在九江府十里外东西岸，分设三台，列东西北三面，置砲十二具，砲勇二百人。岳师门砲台在九江东门外，分上下二台，沿江岸建筑，置砲二十一具，砲勇七十人。
　　湖北省砲台，仅田家镇一路，分中南北三台，置砲三十一具，砲勇五十人。
　　自同治间，经营江海防务，历四十馀年，始称完密云。
　　浙江东南境濒海者，为杭、嘉、宁、绍、温、台六郡，凡一千三百馀里。南连闽峤，北接苏、松。自平湖、海盐西南至钱塘江口，折而东南至定海、舟山，为内海之堂奥。自镇海而南，历宁波、温、台三府，直接闽境，东俯沧溟，皆外海。论防内海，则嘉兴之乍浦、澉浦，海宁之洋山，杭州之鳖子门，绍兴之沙门为要。论防外海，则定海县与玉环皆孤峙大洋。定海为甬郡之屏籓，玉环为温、台之保障，尤属浙防重地。定海之东，其远势罗列者，首为海中之马迹山。山北属江苏境，山南属浙江境，而五奎山亦为扼要。陈钱山则在马迹之东北，山大而隩广，可为舟师屯泊之所。迤南经岱山、普陀山，出落迦门，至东霍山，与陈钱山南北相为犄角。其南有昌国外之韭山，均可驻泊舟师。自宁波而南，内有佛头、桃渚、松门、楚门诸山，外有茶盘、牛头、积穀、石塘、大小鹿山，为温、台所属水师会哨之所。由玉环而更南，历渔山、三盘、凤凰、北屺、南屺而至此关，则接闽省防地矣。
　　清初平定浙江后，沿明制严海防。顺治八年，令宁波、温州、台州三府沿海居民内徙，以绝海盗之踪。康熙二年，于沿海立椿界，增设墩堠台寨，驻兵警备。四年，以钦差大臣巡视浙江海防。七年，命偕总督出巡沿海，直至福建边境，提督则每年必巡历各海口，增造巨舰，备战守。二十九年，命江、浙二省疆臣，会勘辖境海面，分界巡哨，勒石于洋山，垂为定制。雍正五年，以提标之游击、守备二员，统率兵丁，改隶水师。六年，定沿海商船渔船之帆樯符号，以别奸良，并增设汛弁。选福建之精练水兵至浙，教练浙军十二营水战诸务，巡游海口。七年，增建沿海要口台，增设巡船，及防汛移驻之区，总兵官出巡之制。乾隆五十九年，以五奎山为浙洋扼要之地，拨定海标兵驻守。道光二十年，奇明保等以杭州之鳖子门，为钱塘通海要口，于潮神庙江狭之处，屯兵防守。二十一年，令沿海疆臣，仿定海土堡之法，凡近海村落，招募团练，筑土堡，互相联络。三十年，以渔山孤悬海外，令黄岩镇总兵以舟师靖盗。光绪六年，谭锺麟以浙省沿海各口，巨舰之可深入者，距省最近为乍浦，次则宁波之镇海、定海、石浦，台州之海门，温州之黄华关，旧有砲台三十馀座，惟海门镇砲台建筑合法。其澉浦之长山，乍浦之陈山，定海之舟山，海门镇之小港口各砲台，咸加修改。镇海之金鸡、招宝二山，于原有砲台外，增筑金鸡山嘴砲台一座。十三年，刘秉璋以浙江海防，首重舟山，次以招宝、金鸡二山为要塞。乃酌度形势，分建宏远、平远、绥远、安远砲台四座，置克鲁伯后膛大小铜砲，东御蛟门海口。十四年，砲荣光以浙江原有之营勇砲兵，已陆续汰弱留强，加以整练，镇海新筑砲台，及改造旧式砲台，皆已竣工，增置新购后膛巨砲，以新练之军驻守。十九年，谭锺麟以浙江水师船仅五十馀艘，增红单船八艘，助巡洋面。二十五年，刘树棠以浙江武备新军左营操法最精，其陆军水师前敌驻防洋枪队各营，步伐分合进退，亦均娴熟，饬分驻宁、台、三门湾各隘，并澉浦、乍浦沿海口岸。三十三年，张曾易攵建言，浙江象山港在定海之南，深入象山境六十六里，口宽而水深，群山环绕，作海军根据地最宜。寻谕南北洋大臣勘度经营。
　　浙江海岸绵长，省垣据钱塘江上游，外恃龛、赭二山为口门，江狭沙横，俨如天堑，敌舰卒难阑入。道光以后，海疆屡警，虽宁、台戒严，而不致牵动全局。中法之役，法舰曾至宁波洋面，招宝山砲台卻之。此后遂无欧舰之踪。惟象山港天然形胜，与胶澳、旅顺鼎峙而三，惜筑港未成云。
　　福建东南沿海凡二千馀里，港澳凡三百六十馀处，要口凡二十馀处。额设水师二万七千七百馀人，分三十一营，大小战船二百六十六艘。自清初以迄乾隆，削平郑氏，三定台湾，及嘉庆间靖海之役，福建用兵海上，较他省为多。岛屿星罗，处处与台、澎相控制，故海防布置，尤为繁密。其州郡滨海者，为福宁、福州、兴化、泉州、漳州五府，而台湾障其东方。五府防务，各有注重之处。福宁重在各港口，自北境之南关山、沙埕港口迤逦而西南，为乌岐港口、盐田港口、白马门口、金垂港口、飞鸾江口、东冲总口，海舶之轻利者，随处可入。其外海岛屿较大者，为东西台、七星礁、浮瀛、大小崳山，足资屏卫。此福宁之防也。福州重在闽江，以江口内为省治所在。其外自北境松崎、江户，经东西洛、南北竿塘、鼇江口，至闽江近口之琅崎岛、金牌、五虎门，皆扼要之所。入口经大小屿、罗星塔，乃同、光间所创建之海军船厂、军械制造局，咸在于是。出口沿海而南，经梅花江口、龙江口，少东即海坛岛，水师重镇所在。其外海之岛，若猴屿受闽江之冲，东永当长乐之臂，较白大、东沙诸岛为要。此福州之防也。兴化重在海滨诸岛，自三江口经鹿耳、大小丘，循平海卫、湄洲屿，至双溪港口，乃沿海之境。其外海岛屿，为平海、南日二岛，列汛置官，视为重地，而湄洲亦兴郡屏籓。此兴化之防也。泉州重在金、厦二岛。自北境惠安峰、崎港口，经雒阳江、晋江、安海港三口。其南为金州镇。又西经大登、小登，即厦门岛。岛北为同安港口。金、厦二门，远控台、澎，近卫泉、漳，为海防重地。其外海之永宁、定安、乌浔诸岛，亦设汛置兵。此泉州之防也。漳州重在南澳，鼓浪屿为南境尽处，尤擅形势。其沿海之境，自九龙江口折而西南，经六鼇港、漳江二口，循铜山而南，为诏安港口。其南隔海为南澳镇，南疆要地，与粤海共之。其外海岛屿，首为乌丘，最当冲要。而鼓浪屿当海门之口，与镇海城砲台同为重地。此漳州之防也。中国沿海各省，自浙洋而北，海滨淤沙多而岛屿少，其海岸径直，故防务重在江海总口，而略于海岸。自浙洋而南，岛屿多而淤沙少，其海岸纡曲，故防务既重海口，而巨岛与海岸亦并重焉。
