<!-- { "loadSidebar": true } -->
　　处州府：简。隶温处道。总兵及卫守备驻。北距省治一千九十八里。广四百九十里，袤四百十里。北极高二十八度二十五分。京师偏东三度二十五分。领县十。丽水简。倚。都司驻。道光二十八年改守备。东：银场山、杨梅冈。北：丽阳山，县以此名。大溪，西南自云和入，左得松阴溪，西自松阳来会，为大港头。又东合松阮水，为郭溪。又东合通济渠，折北，左得畎溪。西北自宣平入，合西岸溪来会。西北稽勾溪，纳宣平小溪，是为三港口。迳溪口，合丽阳水，环城南为洄溪。又东，左得好溪，东北自缙云入，合严溪注之。镇二：宝定，其碧湖，县丞驻。十八都、蓬蒿岭、皁阮、库头、却金馆、沙溪有汛。有保定镇。括苍驿。青田简。府东南百五十里。北：青田山，县以此名，一曰大鹤山，道书“第三十六洞天”。西：石门山，“第三十七洞天”。南：方山。大溪出西南龙须山，上承洄溪，西北自丽水入，合海溪、芝溪、中坑、石藤诸水。又东南，右纳小溪，上承山溪，自景宁入，流为浣纱溪，复流为双溪来会。左合石溪，侧城西南。折东合顾溪，入永嘉为瓯江。西南：浯溪出蒲斜岭，下流为下窄口溪。又南田坑水出天马山，入瑞安，下流为泗溪。大溪七十二滩，在青田者都三十有三。黄亶镇，县丞驻。有芝田驿，黄亶、淡洋二废巡司。缙云简。府东北九十里。东：括苍山。西南：冯公岭，古桃枝岭，上有桃花隘。好溪出东大盘山，迳大皿为九曲溪，合黄檀、润川二水，迳冷水三港口，合虬里溪，右得灵溪，北自永康入合之。又西南，合棠、赤二溪，出贤母桥，合管溪，迳岱石，会访溪，迳城南。左合荆坑水，右合贞溪，为南港溪。又西入丽水，下达温州入海。其北南港溪，出雪峰山，合建洋溪，迳县北，汇梅、龟二溪。又北为黄碧溪，入永康，下会兰溪入浙江。西南：岩溪，出纱帽岭，合芳溪，亦入丽水。又龙溪，出分水，仰纳仙居安仙溪，下流为金坑水。有丹峰驿。松阳简。府西北百二十里。西南：箬{}山。南：白峰、尖山。北：竹客岭，势险仄。松阴溪西北自遂昌入，合东湖山水，迳卯酉山下，合霏溪、仑溪，迳青龙堰，右得大竹溪，分出西南香乳、玉岩二山，会为夏川，合南岱、亚岱水为中隩川，又合小竹溪，三台水来会。又东南，右得竹客溪，北支入宣平，南支与松阴合，迳城西合循居溪。又东南，合蛤湖、石仓源，会裕溪、小槎溪入丽水。东白岸溪，出桐乡山。有旧治镇。乾隆二十八年移汛于此。遂昌简。府西北百八十里。西南：君子山。东：尹公山。西：奕山、湖山。北：兑谷山、金石岩。南：贵义岭，前溪出，南支入龙泉，北支迳城南，出东关桥，会后溪上流柘溪，东流为好川，汇梅山二水，是为双溪。又东为航川。其西蔡溪上流住溪，西南自龙泉入，合碧陇源，出宏济桥，合关川为钟溪。迳周公村，左得东川，上承福建浦城罟网水入之。抵龙鼻头隘，右出枝津为梭溪，即柘溪上流。正渠入西安，为乌溪港。北官溪出侵云岭，右得马戍源，出汤溪界银岭，入为桃溪，合白水源，下流为灵山港。有高平、关堂二隘。龙泉疲，难。府西南二百四十里。南：豫章山。又琉华山，下有琉田，土宜陶，有乌赩窑、青赩窑，今曰龙泉窑。北：黄鹤岭。大溪西南自庆元入，曰秦溪，合小梅溪，错庆元复入，会山溪。迳查田巿，又东北至独田滩，蒋溪合桑溪来会。合豫章川，迳南大垟村，潴为剑池湖。出披云桥，合锦川。迳城南，中阻槎洲，分流复合。右合大贵溪，左合铁杓溪，东北流。右得白雁溪，上流前溪，西北自遂昌入合之。又东北合道太、安仁二溪，错出复入者再。其西南住溪，自福建浦城入，东北入遂昌。下流为蔡溪，碧陇源亦自其县入。一溪出南九漈山，东南入景宁。安仁庄，县丞驻。查田废司。五都、洋村有汛。庆元简。府西南四百里。南：赤抟岭。东：九台山。西北：蛮头山，秦溪出，下流为大溪。山溪出东源头山，小梅溪出北大拗岭，并入龙泉。东北钤高山，南洋溪出。东南鸡冠山，鱼头溪出，并入景宁。其东光石山，盖竹溪出，合濛洲溪、交剑水，迳城北为大溪。左合竹坑溪，右合焦坑溪，迳八都镇。右得芸洲溪，西南自福建政和入合之，是为槎溪，循棘兰西入福建松溪。其西北竹口溪，出雷风山，合下氵祭、新窑二溪并入之。举溪出东南棠廕山，入政和。有汛。伏石、大泽二关。云和简。府西南百二十里。东南：白龙山。北：牛头山。南：前溪山，两山竦峙，势险要。西：岩山。北：石镜岩，大溪迳其南，自龙泉入，错出复入，右合乌椹源，左合麻、梅二洋，复错出，自洽川口入，合洽川及硃坑、乌龙坑水，折东南，会浮云溪。溪出西南黄栈坑，合硃源水，出利济桥，有雾溪合新溪注之。环城而东，右合黄溪，左合双溪，为戈溪。又合诸坑水，为规溪，入丽水。丰源水出西南丰源山、入景宁。宣平简。府西北百二十里。东：岱石山。南：俞高山。西：竹喀岭。双溪二源：东源分出龙樊岭，上坦、小妃汇冈山下，曰东溪，亦曰午溪；西源出砻坑山，合新锦溪，曰西溪，亦曰申溪。两源汇于绿岩潭。东南流，纳松阳竹客溪，又东南，右纳欧涧水，上流日溪，东自武义入合之。左合石浦水，又东南，右纳松阳白石溪，入丽水为畎溪。北：梅溪出黄塘山，东流入武义。汛五：曰竹客、玉岩山、陶村、和尚田、式河头。景宁简。府南百四十里。东：罗岱山。西南：豸山。北：莘田岭。山溪上流南洋溪，西自庆元入，左得英川，即定度溪，上流一溪西自龙泉来会，东南流，合标溪，迳新亭村，右得丰源水，西北自云和来会，折东北，右得鹤沐溪，会尘溪入焉。又合大小顺坑水，入青田为小溪。南白鹤溪，出梨树岭，下流为三插溪。有龙首、龙汇、白鹿诸关。

　　志四十一  地理十三
　　△江西
　　江西省：禹贡扬州之域。明置江西巡抚，承宣布政使司，南赣巡抚。清初因之。顺治四年，置江南河南江西总督。治江宁。六年，罢河南不辖。九年，移治南昌。寻还旧治。十八年，置江西总督。康熙四年复故。先于三年裁南赣巡抚，为永制。乾隆八年，吉安增置莲花。十九年，升赣州宁都县为直隶州。三十八年，升赣州定南县为。光绪二十九年，改赣州观音阁通判为虔南。三十三年，改铜鼓营为，属瑞州。东至安徽婺源县；六百五十八里。南至广东连平州；一千三百里。西至湖南浏阳县；四百二十里。北至湖北黄梅县。三百四十里。广九百七十七里，袤一千八百二十里。北极高二十四度十七分至二十九度五十八分。京师偏东一度五十五分至偏西二度二十四分。宣统三年，编户三百四十三万九千八百七十三，口一千三百五十二万七千二十九。凡领府十三，直隶州一，四，州一，县七十四。驿道达各省者五：一，北渡江达湖北黄梅；一，东南逾杉关达福建光泽；一，东逾怀玉山达浙江常山；一，南逾大庾岭达广东南雄；一，西出插岭达湖南醴陵。铁路拟筑者四：曰南浔铁路，自九江而南昌而吉安而赣南，凡三段，备与广东接，此外道瑞、袁通湘，道抚、建通闽，道广、信通浙。为支路亦三。航路则九江为江轮停泊之埠。电线自南昌北通九江，南通广州；又自九江东通芜湖，西通汉口。
　　南昌府：冲，繁，难。隶粮储道。江西巡抚，布政、提学、提法三司，粮储、巡警、劝业三道驻。东北距京师三千二百四十五里。广四百四十里，袤四百二十五里。北极高二十八度三十七分。京师偏西三十七分。领州一，县七。南昌冲，繁，难。倚。东南：麦山、渐山。南：斜山、虎山。西：赣江，一曰章江，自丰城入，经巿汊汛，歧为二。一东北行，会抚河，仍合经流与东湖通，东北迳蛟溪入新建。东：武阳水，即旴水，西北行，入进贤。万公堤。竿韶镇。三江口、巿汊二巡司。一驿：巿汊。新建冲，繁，难。倚。西：西山，古曰散原，亘奉新、建昌诸县境。西南：逍遥。北：松门。西北：铜山。西南：赣江，上承剑江，自丰城入，流迳瑞河口，蜀江自高安来会。东北行，迳吴城，修水自建昌来会，流合鄱阳湖。经星子，出湖口，入大江。湖即彭蠡也。全湖跨南昌、饶州、南康、九江四府境，为省境诸水所汇。南浔铁路起沙井。巡司驻生米镇，同知驻吴城镇。樵舍、海口、吉山、望湖亭、后河、白马六汛。新兴废驿。丰城冲，繁，难。府南一百三十里。西南：丰城山，县以此名，道书“三十七福地”之一。东：锺山。西南：澄山。西北：马鞍山。南：罗山，富水出；桮山，丰水出。赣江自清江入，流迳县西，东北行，丰水南来合富水会焉。又东北入南昌、新建。东：雩韶水，来自临川，西北行，入赣江。松湖、港口、曲江三镇。大江口巡司。一驿：剑江。进贤冲。府东南一百二十里。城内三台山。西南：麻山。东：栖贤。西：乌英山、金山。旴水自南昌入，东北行，迳县西，抵八字，入鄱阳湖。西有军山湖、日月湖、青岚湖，俱流会三阳水入鄱阳湖。巡司驻梅庄。有邬子废司。奉新冲。府西北一百十五里。北：登高山。西南：华林。东南：岐山。西北：药王山。西：百丈山，冯水出，左合侧潭水，右合金港源，又东南至九梓铺，纳龙头溪、白水、华林水，至城南。又东纳鸣溪三溪，入安义界。巡司驻罗坊。靖安简。府西北一百五十五里。北：吴(甜心)山。西北：金城、葛仙山；桃源山，桃源水所出，流合双溪。双溪一曰南河，源出义宁毛竹山，合龙头坳、管家坳、委源诸水，迳高湖，歧为二，环城南北，至鸭婆潭复合。一曰北河，出双坑洞，合烂草湖、大横溪，迳象湖入安义，会冯水。龙头坳镇。武宁繁，难。府西北三百五十里。西北：辽山。西南：大孤。东：辽东山。修水自义宁入，右合洋湖水，左合青坪水，至城南，纳杨浦、凤口水，又西合碛溪、箬溪、鲁溪、中黄、三水，入建昌。县丞驻木高。箬溪水汛。太平陆汛。高坪巿巡司。义宁州繁，疲，难。府西北三百五十五里。原名宁州，嘉庆三年改。东南：毛竹山。东：旌阳。西：九龙。西北：黄龙、幕阜二山。修水出东南，左合百菖水、杭口水，右东津水，至城西。武宁乡水出大溈山，合东乡水及鹿源水自南来会，又西折北至城东，合安平水、鹤源水，入武宁。查津，同知驻。八叠岭镇有巡司，与排埠塘、杉巿为三。
