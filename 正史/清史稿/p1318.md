<!-- { "loadSidebar": true } -->
　　保靖宣慰司，亦唐溪州地。宋曰保静州。元为保靖州安抚司。明仍为安抚使。清顺治四年，明宣慰司彭象乾之子彭朝柱归附。象乾曾孙泽虹病废，其妻彭氏用事。汉奸高伦、张为任二人结连其舍把长官彭泽蛟、彭祖裕等，相与树党，以劫杀为事。雍正元年，泽虹死，子御彬幼，泽蛟欲夺其职，为御彬所遏。迨御彬袭职，肆为淫凶，泽蛟与其弟泽合谋，互相劫杀。二年，御彬以追缉泽蛟为名，潜结容美土司田旻如、桑植土司向国栋，率土兵抢虏保靖民财。七年，御彬安置辽阳，以其地为保靖县。
　　大喇司，在龙山县，属保靖司。明正德十五年，以土舍彭惠协理巡检事。传至彭御佶，雍正十三年，纳土。
　　桑植宣慰司，本慈利县地。元有上桑植、下桑植宣慰司。明置安抚司。清顺治四年，宣慰司向鼎归附，授原职。鼎子长庚调镇古州八万。长庚子向国栋残虐，与容美、永顺、茅冈各土司相仇杀，民不堪命。雍正四年，土经历唐宗圣与国栋弟国柄等相率赴愬，总督傅敏入奏，乃缴追印篆，国栋安置河南，以其地为桑植县。
　　上下峒长官司，明置宣抚司，复改为长官司，而分其地为二。清康熙二年，向九鸾、向日葵归附。二十一年，给九鸾上峒长官司印，日葵下峒长官司印。雍正十三年，上峒司向玉衡、下峒司向良佐纳土，以其地属桑植县。
　　茅冈长官司，明改天平千户所。清顺治四年，石门天平所千户覃祚昌、茅冈长官覃廕祚等相继归附，给与印信。雍正十二年，茅冈土司覃纯一纳土，石门天平所、慈利麻寮所相继请设流官，分其地属石门、慈利、安福三县。

　　列传三百  土司二
　　○四川
　　四川边境寥廓，历代多设土司以相控制。明末，张献忠屠蜀，石砫、酉阳、松潘、建昌等土司距险御贼，其地独全。清初，戡定川境，各土司次第效顺。川之南有金川者，本明金川寺演化禅师哈伊拉木之后，分为大小金川。顺治七年，小金川卜兒吉细归诚，授原职。吴三桂乱后，康熙五年，其酋嘉纳巴复来归，给演化禅师印。其庶孙莎罗奔，以土舍将兵从将军岳锺琪征西藏羊峒番，雍正元年，奏授安抚司，居大金川；而旧土司泽旺居小金川，莎罗奔以女阿扣妻泽旺。泽旺懦，为妻所制。乾隆十一年，莎罗奔劫泽旺去，夺其印。十二年，又攻革布什札及明正两土司。
　　朝廷调张广泗总督四川，进驻泽旺所居美诺官寨，而以其弟良尔吉从征。时莎罗奔居勒乌围，其兄子郎卡居噶尔厓，地在大金川河东，而河西亦有地数百里。广泗调兵三万，一路出川西攻河东，一路出川南攻河西。而河东一路又分为四，以两路攻勒乌围，以两路攻噶尔厓，河西亦分两路，攻庚特额诸山，刻期蕆事。阻险不前，上命大学士公讷亲往视师，起岳锺琪於废籍。锺琪与广泗议定，自任由党坝取勒乌围，而广泗由昔岭取噶尔厓。会讷亲至，下令限三日克噶尔厓，总兵任举、参将买国良战死。广泗轻讷亲不知兵，而恶其凌己，故饰推让，实以困之，军中解体。良尔吉夙与阿扣通，莎罗奔因使成配，倚作间谍，官军动息辄为所备。师久无功，上怒甚，会讷亲劾广泗，於是逮广泗入京，而命大学士傅恆为经略，代讷亲。冬，杀广泗，赐讷亲死。十二月，傅恆至军，斩良尔吉、王秋、阿扣以断内应。
　　十四年春正月，奏言：“金川之事，臣到军以来，始知本末。当纪山进讨之始，惟马良柱转战直前，逾沃日，收小金川，直抵丹噶，其锋甚锐。其时张广泗若速济师策应，乘贼守备未周，殄灭尚易；乃坐失机会，宋宗璋逗留於杂谷，许应虎失机於的郊，致贼得尽据险要，增碉备御，七路、十路之兵无一路得进。及讷亲至军，严切催战，任举败殁，锐挫气索，晏起偷安，一以军务委张广泗。广泗又听奸人所愚，惟恃以卡逼卡、以碉逼碉之法，枪砲惟及坚壁，於贼无伤，而贼不过数人，从暗击明，枪不虚发，是我惟攻石，而贼实攻人。且於碉外开壕，兵不能越，而贼得伏其中自下击上。又战碉锐立，高於中土之塔，建造甚巧，数日可成，随缺随补，顷刻立就。且人心坚固，至死不移，碉尽碎而不去，砲方过而人起，主客劳佚，形势迥殊，攻一碉难於克一城。即臣所驻卡撒山顶，已有三百馀碉，计半月旬日得一碉，非数年不能尽。且得一碉辄伤数十百人，较唐人之攻石峰堡，尤为得不偿失。惟有使贼失其所恃，而我兵乃得展其所长。臣拟俟大兵齐集，别选锐师，旁探间道，裹粮直入，逾碉勿攻，绕出其后，即以围碉之兵作为护饷之兵。番众无多，外备既密，内守必虚。我兵即从捷径捣入，则守碉之番各怀内顾，人无固志，均可不攻自溃。至於奋勇固仗满兵，而乡导必用土兵，土兵中小金川尤骁勇。今良尔吉之奸谍已诛，泽旺与贼仇甚切，驱策用之，自可得力。至沃日、瓦寺兵强而少，杂棱、绰斯甲等兵众而懦。明正、木坪忠顺有馀，强悍不足。革什乍兵锐，可当一路。是各土司环攻分地之说虽不可恃，而未尝不可资其兵力。臣决计深入，不与争碉，惟俟四面布置，出其不意，直捣巢穴，取其渠魁，定於四月间报捷。”上屡奉皇太后息武宁边之谕，命傅恆班师。时傅恆及锺琪两路连克碉卡，军声大振，莎罗奔乞降於锺琪，锺琪轻骑径赴其巢，贼大感动，顶佛经立誓听约束。次日，锺琪率莎罗奔父子坐皮船出洞诣大军，莎罗奔等叩颡，誓遵六事，归各土司侵地，献凶酋，纳军械，归兵民，供徭役。乃宣诏赦其死。诸番焚香作乐，献金佛谢。二月，捷闻，诏赏傅恆、锺琪等。
　　既而莎罗奔兄子郎卡主土司事，渐桀骜。二十三年，逐泽旺及革布什札土司。三十一年，诏四川总督阿尔泰檄九土司环攻之。九土司者，巴旺、丹坝、沃日、瓦寺、绰斯甲布、明正、木坪、革布什乍及小金川也。巴旺、丹坝皆弹丸，非金川敌。明正、瓦寺形势阻隔，其力足制金川。而地相逼者，莫如绰斯甲布与小金川。阿尔泰不知离其党与，反听两金川释仇缔约，自是狼狈为奸，诸小土司咸不敢抗。时泽旺老病不问事，郎卡亦旋死，其子索诺木与僧格桑侵鄂克什土司地。
　　三十六年，索诺木诱杀革布什札土官，而僧格桑再攻鄂克什及明正土司，与官军战。上以前此出师，本以救小金川。今小金川反悖逆，罪不赦。赐阿尔泰死，命大学士温福自云南赴四川，以尚书桂林为四川总督，共讨贼。温福由汶川出西路，桂林由打箭炉出南路。僧格桑求援於索诺木，索诺木潜兵助之。三十七年春，桂林克复革布什札土司故地，温福克资里及阿喀。朝廷以阿桂为参赞大臣，代桂林赴南路。十一月，阿桂以皮船宵济，连夺险隘，直捣贼巢。十二月，军抵美诺，进至底木达，俘泽旺，檄索诺木缚献僧格桑，不应。
　　上命温福为定边将军，阿桂、丰伸额为副将军。温福、阿桂奏六路进兵之策。温福由功噶入，阿桂由当噶入，丰伸额由绰斯甲布入。三十八年春，温福以贼扼险不得进，别取道攻昔岭，驻营木果木，令提督董天分屯底木达，守小金川之地。温福为人刚愎，不广谘方略，惟袭广泗故智，以碉卡逼碉卡，建筑千计。初索诺木欲并小金川地，故留僧格桑挟以号召。六月，阴遣小金川头目等由美诺沟出煽故降番使复叛。诸番见大军久顿，蜂起应之，攻陷天营，遂劫粮台，潜兵袭木果木，夺砲局，断汲道，贼四面蹂入大营，温福死之，将士随员死者数十人，各卡兵望风溃。海兰察闻警赴援，殿众由间道退出，收集溃卒，尚万数千人，其战殁者三千馀，小金川地复陷。惟阿桂一军屹然不动，乃整队出屯翁古尔垄。
　　上在热河闻报，召大学士刘统勋诣行在咨之。统勋前言金川不必劳师，至是亦主用兵。乃授阿桂定西将军，丰伸额、明亮为副将军。十月，阿桂改赴西路，明亮赴南路。丰伸额仍由绰斯甲布进取宜喜，阿桂入自鄂克什，转战五昼夜，直抵美诺，克之；明亮入自玛尔里，所向皆捷，遂尽复小金川地。
　　惟大金川自十二三年以来，全力抗守，增垒设险，严密十倍小金川。七月，令诸军分攻各碉寨，数十道并进。海兰察率死士六百削壁猱引而上，趾顶相接，比明及其碉，一涌入，尽歼守贼。数十里贼寨闻之皆夺气，悉破之，乘胜临逊克宗垒。索诺木酖杀僧格桑而献其尸，及其妻妾头目，至军乞赦己罪。阿桂槛送京师。四十年四月，阿桂先使福康安、海兰察赴河西助明亮攻宜喜，遂分兵六路，尽灭河西二十里内之贼。五月，阿桂河东之军破朗噶寨，距勒乌围仅数里，环营进逼其巢。七月，抵勒乌围。八月十五夜，进捣贼巢，四面砲轰官寨，破之。黎明，克转经楼，逸贼皆溺水死。莎罗奔兄弟及各头目已先期遁往噶尔崖。十一月，官军攻克科布曲山。十二月，遂据玛尔古山，噶尔崖即在其下。索诺木之母姑姊妹亦降。官军三路合围噶尔崖，断其水道。索诺木使其兄诣营乞哀，不允。围攻益急，索诺木从莎罗奔及其妻子挈番众二千馀出寨，奉印献军门降，金川平。四十一年正月，献俘庙社，封赏阿桂等，勒碑太学，并及两金川。旋於大金川设阿尔古，小金川设美诺。四十四年，并阿尔古入美诺，改为懋功。
　　同治二年，粤匪石达开窜宁远，假道工卩部土司。土司先受官军约束，引贼至紫打地。四面阻绝，达开粮罄路穷，射书千户王应元买路，复使人说土司岭承恩求缓兵，皆不应，日杀马煮桑叶为食。四月，承恩、应元等侦贼力竭，率夷众蹙攻，擒达开并贼官五人付官军，槛送成都，四川总督骆秉章诛之。奏加承恩、应元二品衔，贼军锱重悉为两土司所得。
　　初，瞻对土司恃强不法，雍正八年，四川提督黄廷桂剿降之。乾隆十年，四川提督李质粹等率兵五千，取道东俄落，至里塘进兵，连破番寨，获贼首噶笼丹坪。十一年，质粹会钦差大臣班第，统兵进克泥日寨，烧毙番酋姜错太，抚定丫鲁、下密等处番夷。嘉庆十九年，中瞻对土司洛布七力劫掠邻番，抗捕伤兵。二十年，四川总督常明、提督多隆武领兵剿之，恃险死拒。重庆镇总兵罗思举力战破其巢，洛布七力焚死，分其地入上下瞻对。
　　洎咸丰中，土司工布朗结为人沉鸷，兼并上下瞻对之地，欲拥康部全境以抗川拒藏，邻近各土司割地求免，贡赋唯命。至是藏人怒，求四川出兵，秉章派道员史致康率师会藏进讨。致康怯，顿打箭炉久，藏番需茶急，驰兵克之，杀工布朗结父子，致康始逡巡至。藏人索兵费银十六万两，秉章未允，藏人因据其地，设官兵驻守。
