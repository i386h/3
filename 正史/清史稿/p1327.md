<!-- { "loadSidebar": true } -->
　　都康州。宋置，隶横山寨。元属田州路。明隶思恩府，以冯斌为知州。传至冯太乙，清顺治九年，归附，仍袭旧职。
　　南宁府：唐邕州也。元，邕州路，泰定中，改南宁路。明置南宁卫，后改府。清因之。
　　果化土州。宋置。元属田州路。明洪武二年，授土官赵荣为知州。弘治中，改隶南宁。传至赵国鼎，清初，率众归附，仍袭旧职。
　　归德土州，在府西。其先黄氏。宋征交阯有功，建归德州。明洪武二年，以黄隍城为知州。传至黄道，清初，归附，仍袭世职。
　　忠州土州，在府西南一百九十里。宋置。明洪武二年，以黄威庆为土知州。传至黄光圣，清顺治初，归附，仍予世职。
　　迁隆峒，在府西南二百四十里。明洪武元年，以黄威鋆为土官，以失印废为峒，降巡检。传至黄元吉，清初，归附，仍予世职。
　　太平府：汉属交阯。唐为羁縻州。宋平岭南，置五寨，一曰太平，领州县。元置太平路。明洪武二年，改为太平府。清因之。
　　太平州，在府西北。明洪武二年，以李以忠为知州。传至李开锦，清顺治十六年，归附，仍予世职。
　　镇远州，在府东北。旧名古陇。宋置州。元隶太平路。明亦属太平路。明初，以赵昂升为知州。传至赵秉义，清顺治十六年，归附，仍予世职。
　　茗盈州，在府北。宋置。元属太平路。明初，以李铁钉为知州。传至李应芳，清顺治十六年，归附，仍予世职。
　　安平州，旧名安山，在府西北。唐置波州。宋设安平州。元隶太平路。明洪武初，以李郭祐为知州，使守交阯各隘。传至李长亨，清顺治十六年，归附，仍准世袭。
　　万承州，在府东北，旧名万阳。唐置万承、万形二州。宋省万形隶太平寨。元属太平路。明洪武初，以许郭安为知州。传至许嘉镇，清顺治十六年，归附，仍予世职。
　　全茗州，在府北，旧名连冈。宋置，隶邕州。元属太平路。明洪武初，以许添庆为知州，给印。传至许家麟，清顺治十六年，归附，仍予世职。
　　结安州，在府东北，旧名营周。宋置结安峒。元改州，属太平路。明洪武元年，以张仕荣为知州。传至张邦兴，清顺治十六年，归附，仍予世职。
　　龙英州，在府北，旧名英山。宋为峒。元改州，属太平路。明洪武二十二年，以赵世贤为知州，给印。传至赵廕昌，为族人继祖所杀。清顺治十六年，归附，诛继祖。廕昌无子，以邦显子廷耀袭。
　　佶伦州，在府东北，旧名邦兜。宋置安峒，隶太平寨。元改州，属太平路。明洪武二年，以冯万杰为知州。传至冯嘉猷，清顺治十六年，归附，仍予世袭。
　　都结州，在府东北。元属太平路。明洪武三年，以农武高为知州。传至农廷封，清顺治十六年，归附，仍予世袭。
　　上下冻州，在府西。宋置冻州。元分冻州为上冻、下冻二州。明隶太平府，洪武元年，以赵帖从为知州。传至赵长亨，清顺治十六年，归附，仍予世袭。
　　恩城州，在府西北。唐置。宋分上下恩城二州。元属太平路。至正间并为一。明洪武元年，以赵雄杰为知州。传至赵贵炫，清顺治十六年，归附，仍予世袭。
　　罗阳土县，在府东，旧名福利。宋置，隶迁隆寨。元属太平路。明隶太平府，明初，以黄宣为知县。传至黄启祥，清顺治十六年，归附，仍予世袭。
　　思陵州。宋置州，隶永平寨。元属思明路。明初，省入思明府，后复建，仍隶太平府；洪武二十一年，以韦延寿为知州。传至韦懋选，清顺治十六年，归附，仍予世袭。
　　思明州。唐置，属邕州。宋隶太平寨。元改思明路。明为府，洪武元年，以黄忽都为知府。传至黄戴乾，清顺治十六年，归附，仍予旧职。黄观珠袭。以安马、洞郎等五十村改流，隶南宁。明降府为州，移治伯江哨。雍正十年，五十村目怨观珠，杀观珠嬖人，欲因以谋不靖。太平知府屠嘉正、新太协副将崔善元安定之。观珠以罪参革，改流。又思明州与思明府本两地，土官亦黄姓，於康熙五十八年改流。
　　下石西州，在府西二百十里。宋闭鸿为知州。明初，仍给世袭。传至闭承恩，清初，归附，仍袭旧职。
　　上石西州。明崇祯间，并入本府。清雍正十二年，改隶明江同知。
　　上龙司。汉属交阯。唐置龙州。宋隶邕州。元大德中，改为万户府。明初，属太平。洪武八年，改直隶州，寻改隶太平。以土官赵帖坚袭知州，以流官吏目佐之。其后事具明史。传至赵有泾，为庶兄有涛所杀。有泾子国梁愬父冤，有涛逃入交阯。清平广西，更名赵禄奇，自交阯逃回归附，仍予旧职。死，传子廷楠。时国梁父冤既白，应袭，而廷楠拒之；国梁复出奔，適云南煽动，遂率贼兵破州城，杀廷楠。未几扑灭。而廷楠无子，乃以庶支赵元基孙国桓袭。传子殿灴，雍正三年，以贪残参革，析其地为上龙司、下龙司；改设两巡检，平通判兼摄。后改龙州。
　　凭祥州。宋为凭祥峒，属永平寨。元隶思明路。明洪武初，李升内附，置凭祥镇。永乐二年，置县；成化八年，升州，以升孙李广宁为知州。时又属安南，仍归明，属太平府。传至李维籓，清顺治十六年，归附，仍予世袭。
　　江州。宋置，属古万寨。元隶思明路。明因之，洪武初，以黄威庆为知州。传至黄廷杰，清顺治十六年，归附，仍袭旧职。
　　镇安府：在省西。宋时於镇安峒建右江军民宣抚司。元改镇安路。明洪武元年，改府，授土官岑天保为知府。清顺治间，土官故绝，沈文崇叛据其地；十八年，发兵扑灭之。康熙二年，改置流官通判。雍正十年，改知府。
　　都康州。宋置，隶横山寨。元属田州路。明洪武三十二年，复置州。永乐初，以冯斌为知州，隶思恩府。传至冯太一，清顺治九年，归附，袭旧职。雍正七年，镇安设府，改隶镇安。
　　上映峒。宋置州。明初，废为峒，以许尚爵袭。传至许国泰，清顺治初，归附，仍予旧职。
　　湖润寨。宋时置州。明初，废州为寨，降巡检司。传至宗熙，清顺治九年，归附，仍给巡检司印，世袭。

　　列传三百四  土司六
　　○甘肃
　　甘肃，明时属於陕西。西番诸卫、河州、洮州、岷州、番族土官，明史归西域传，不入土司传。实则指挥同知、宣慰司、土千户、土百户，皆予世袭，均土司也。清改甘肃为省，各土司仍其旧，有捍卫之劳，无悖叛之事。杨应琚曰：“按西宁土司计十六家，皆自明洪武时授以世职，安置於西、碾二属。是时地广人稀，城池左近水地，给民树艺，边远旱地，赐各土司，各领所部耕牧。内惟土司陈子明系南人，元淮南右丞归附，馀俱系蒙古及西域缠头，或以元时旧职投诚，或率领所部归命。李氏、祁氏、冶氏皆膺显爵而建忠勋。迨至我朝，俱就招抚。孟总督乔芳请仍锡以原职世袭。今已百年，输粮供役，与民无异。惟是生息蕃庶，所分田土多鬻民间，与民错杂而居，联姻而社，并有不习土语者。故土官易制，绝不类蜀、黔诸土司桀骜难驯也。”今宁郡外亦有土弁，合纪其始末为一卷。
　　狄道州：
　　脱铁木兒，蒙古人。明初，授陕西平章宣慰使司都元帅，随大将军徐达招抚十八族铁城、岷山等处，赐姓赵，更名安，授临洮卫土官指挥同知。正统十年，卒，子英袭。传至赵师范，清顺治二年，底定陇右，师范率子枢勷归附，仍令管理临洮卫指挥使土司事务。同治元年，河回倡乱，赵坛领土兵防守州城。二年，坛赴洮州卓泥调拨铁布番兵。適州城失守，敕书号纸均毁。四年，回匪围巩昌，坛赴陕甘大营请援，行至董家堡遇害。以兄子元铭为继。光绪二十年，袭职，领兵部号纸。二十一年，河回复叛，渡河攻城，元铭率土兵五百由抹邦河进剿。至城南川，適统领威定军何建威拔狄道，亦至，遂会军抵河州。何以元铭勇，委带威定前营，驻城南黄家滩。於边家湾、三家集、罗神庙等处屡捷，解河州围，加二品衔勇号。赵氏世居桧柏庄。
　　河州：
　　何贞南，河州人。元授陕西平章宣慰使司都元帅。明初，投诚，赐姓何，授河州卫土官指挥。传至何永吉，清顺治二年，归附。五年，回变，其子扬威带兵有功，请给号纸世袭。至乾隆年，赵武袭。撒回叛乱，武同子大臣在老鸦、南岔等关防御。四十九年，石峰堡之变，父子防御尽职。嘉庆四年，教匪由川入甘，时武患病，委子大臣在南界景古城瞎歌滩防堵。同治二年，武玄孙何柄继。兵火倏起，守城有劳，复获渠魁李法正，赏戴花翎。光绪四年，袭职。
　　韩哈麻，元、明时，授河州卫土司。清初，归附。乾隆十四年，河州发给土千户委牌，子霆袭。四十六年，撒回猖獗，统兵固守。旋因修盖佛寺，违禁斥革。继盐茶回变，防御有功，总督福康安给土司外委劄付。霆曾孙钧，同治初，与贼接仗阵亡。子廷俊。同治十年，御贼八岘山口，身先士卒，刀石弗避，左宗棠赏给养伤银两。又有韩完卜者，世袭指挥使。清初，归附。其后韩千贯以劄印遗失，授为外委土司。雍正间，韩世公因逆夷跳梁，把隘无失，仍授指挥使。雯卒，子成璘袭。乾隆四十六年，阵亡。咸丰十一年，韩廷佐袭。韩氏世居韩家集。
　　岷州：
　　马纪，自云伏波将军后裔。元至正间，因防守哈达川九族，授指挥使职，家岷州卫。子珍，明洪武间，以功授世袭土官百户。清顺治二年，马国栋归附，授原职。马氏世居宕昌城。
　　后成，明镇守指挥能之季子，景泰间，守御洮州；成子璋，成化间，征乌斯藏有功，授世袭土官百户。清初，后承庆内附，为外委百户。康熙三十年，劄委任事。乾隆九年，永庆孙发葵始实授土百户。后氏世居攒都沟。
　　赵党只管卜，岷州卫人。明洪武间，授世袭土官百户。清初，赵应臣内附，为外委土官。康熙二十一年，授其子之鼎原职。赵氏世居麻霙里。
　　以上三土司，所辖虽号土民，与汉民无殊，钱粮命盗重案，俱归州治，土司不过理寻常词讼而已。
　　后祥古子，岷州卫人。明洪武二十八年，以功授世袭土官百户。清顺治间，后希魁归附，授外委百户。希魁曾孙荣昌，实授土百户。光绪初，后振兴改袭土把总。后氏世居闾井东。
　　绰思觉，革那族生番也。明宣德间，授土官副千户。传至宏基，顺治十六年，归附，因事革配。康熙十四年，其堂弟宏元於吴逆之变，恢复洮、岷有功，靖逆侯张勇题叙，仍授世袭副千户。二十九年，宏元子廷贤，雍正初，与黄番煽乱，改土归流。
　　洮州：
