<!-- { "loadSidebar": true } -->
　　南路旧土尔扈特部四旗：在喀喇沙尔城北，当天山之南，珠勒都斯。至京师八千六百馀里。本古西戎地。汉及魏、晋为乌孙国地。北魏，高车国地。周，突厥地。隋，西突厥地。唐，鹰娑都督府地。宋属西州回鹘。明为回部所据。乾隆二十三年，回疆平，入版图。三十六年，元臣翁罕裔渥巴锡挈所部内附，遂以其地赐之，是为南路旧土尔扈特，与中路和硕特同游牧，编置佐领。设旗四：曰南路汗旗，曰中旗，曰右旗，曰左旗。授札萨克，世袭。隶伊犁将军辖。牧地有珠勒都斯河，东逾天山，至博尔图岭，南至扣克纳克岭，西至天山，北至喀伦。北极高四十二度五十分。京师偏西三十度四十分。天山一名祁连，一名雪山，一名白山，又曰折罗漫山。自叶尔羌西南蜿蜒而来，曰葱岭，至辟勒玉山分脉。其东南一支，绕和阗而东行，其西北一支，绕英吉沙尔、喀什噶尔之西，又北行，达布鲁特境，东行绕乌什之北，又迳阿克苏之北，又迳库车、喀喇沙尔、吐鲁番之北，绵亘七八千里，而至哈密东北百馀里，为北天山，又百馀里截然而止，则在巴里坤之东，名盐池山，伏入地中矣。此山为南路回疆、西路伊犁之分界。山阳为自哈密至叶尔羌南路，山北则由巴里坤至伊犁北路也。盐池山之南，沙碛漫野，即希尔哈戈壁，所谓“千里瀚海”也。其山伏地千馀里，至嘉峪关外沙州之东，突兀起顶，东行名祁连山，所谓南天山也。再东行至洞素达巴罕过脉，东北行至巴图尔达巴罕，北分一支，至八宝山，形如莲华，尊成岳体，乃西宁、凉州、甘州、肃州四郡之镇山也。又自镇素达巴罕东行，至野马川之东，景阳岭自南而北，东分一支结凉州诸山，西分一支与察罕鄂博过脉，西行至祁连达巴罕，过脉向北，分一支结甘州诸山。珠勒都斯山，在喀喇沙尔城北珠勒都斯之地，北连雪山，回环千馀里，水草丰茂。博尔图岭亦名博罗图塔克，在辟展西南，当喀喇沙尔东北境，其山与阿勒癸山南北相接，形如锁钥，西通准部，南界回疆，天山南路一大关隘也。山多积雪，博罗图河发源北麓，入北谷口西行，通珠勒都斯，出西南谷口，西南行，即喀喇沙尔境。扣克纳克岭亦名库克纳克达巴罕，在爱呼木什岭西五十里，额什克巴什河发源南麓。山脉自天山正幹之额什克巴什山分支，东行六十里至此。
　　中路和硕特部三旗：至京师八千六百馀里。旧为四卫拉特之一。牧青海、伊犁诸境，后徙俄罗斯。乾隆三十六年，从土尔扈特汗渥巴锡来归，诏附南路土尔扈特部同游牧珠勒都斯，编置佐领。设旗三：曰中路中旗，曰中路右旗，曰中路左旗。授札萨克，世袭。归伊犁将军辖。牧地在南路旧土尔扈特部之西。东至乌沙克塔尔，南至开都河，西至小珠勒都斯，北至察汗通格山。北极高四十二度五十分。京师偏西三十一度十分。察汗通格山在乌沙克塔勒西，西南距喀喇沙尔城百九十五里，地有废城，城西有泉，委折而南，经乌沙克塔勒城东，分导灌田，自辟展西入纳林奇喇塔克、博罗图塔克谷口，循博罗图郭勒，逾塔什海，至其地，为喀喇沙尔东北境。开都河俗名通天河，源出大雪山，经喀喇沙尔西门外，水势甚宽。东南流，上源曰珠勒都斯河，出布古尔东北山，数水合西南流，西纳达赖克河。折东流，歧为二，复合，南北纳十馀水而东，北纳玛尔什河，经库勒尔北，折东南流，注塔里木河。一统志载叶尔钦有塔里母河，下流与西北来之海多河合。海多河即开都河，塔里母河即塔里木河也。小珠勒都斯河出自阿尔泰阴克逊之北源处，极四十三度十分，西三十一度三十分，即和硕特牧地也。
　　北路旧土尔扈特部三旗：在塔尔巴哈台城东，当金山之西南霍博克萨里。至京师九千七百馀里。本汉时匈奴西境、乌孙北境。北魏，蠕蠕地。后周时入于突厥。唐，西突厥地。明时为卫拉特地。旧为准噶尔台吉游牧处。乾隆二十年，准部平，入版图。三十六年，元臣翁罕裔衮札布来归，遂以其地赐之，是为北路旧土尔扈特部，编置佐领。设旗三：曰北路旗，曰右旗，曰左旗。授札萨克，世袭。隶塔尔巴哈台大臣辖，伊犁将军节制。牧地东至噶札尔巴什诺尔，西至察汉鄂博，南至戈壁，北至额尔齐斯河。北极高四十六度三十分。京师偏西二十九度十分。有萨里山，即赛兒山。东：噶札尔巴什诺尔，即赫萨尔巴什泊，在哈莽奈山北，凡金山东南乌龙古河、布尔干河、青吉斯河皆汇焉。广七十里，袤三十里，馀波入于沙碛。泊以东即新土尔扈特牧地。北有额尔齐斯河，一源为华额尔齐斯河，一源为喀喇额尔齐斯河，均出阿尔泰山，二河合为额尔齐斯河。西北流，纳苏布图河，罕达海图河、奇喇河，与克木齐克河、固尔图河、博喇河、哈布河、喀喇哈布河、讷恰库河、塔尔巴哈台河。又西北，潴为宰桑诺尔。俄侬河、果莫孙河汇其东南，纳林河、哈流图河汇其东北，阿布达尔摩多河汇其西。复从诺尔西北溢为额尔齐斯河，科尔沁河入之。又西北布昆河，又北乌柯尔乌苏，又东北流，纳林河、莫依璘河、布克克图尔玛河皆入之。又东北流，经塔尔巴哈台北境、科布多西北境，入俄罗斯界。
　　东路旧土尔扈特部二旗：在库尔喀喇乌苏城西南，当天山之北，济尔噶朗。至京师九千五百馀里。本汉时乌孙国地。北魏为蠕蠕地。后周时入于突厥。唐为西突厥地。后为嗢鹿州都督府地。明时为卫拉特地。旧为准噶尔各鄂拓克及各台吉游牧处。乾隆二十年，准部平，入版图。元臣翁罕裔纳札尔玛穆特来归，遂以其地赐之，是为东路土尔扈特部，编置佐领。设旗二：曰右旗，曰左旗。授札萨克，世袭。统隶伊犁将军节制。牧地跨济尔噶朗河。东至奎屯河，南至南山，西至库尔喀喇乌苏屯田，北至戈壁。北极高四十四度二十分。京师偏西三十一度二十分。济尔噶朗河三源，发库尔喀喇乌苏南山，名古尔班恰克图水。山中产金，置济尔噶朗金厂。古尔班恰克图水北流，迳土尔扈特喇嘛寺，又西北流，迳布尔哈齐军台西，为济尔噶朗河，又曰多木达喀喇乌苏，言于三喀喇乌苏居中也。布尔哈齐庄南五里许，沙阜涌泉，势甚湍急，北迳庄东，为布尔哈齐水，西北流，入于济尔噶朗河。济尔噶朗河又西北流，入库尔喀喇乌苏河。济尔噶朗厂西南有山曰额布图岭，发泉，东北流为额布图河，又曰固尔班喀喇乌苏，其水自东北折而西北流，入库尔喀喇乌苏河，又西入喀喇塔拉额西柯诺尔。东：奎屯河，在库尔喀喇乌苏城东南，源出额林哈毕尔噶山。山产金，置厂。奎屯河北流出山，疏西流渠一，曰树窝子商户渠。又北流，迳库尔喀喇乌苏城东。又北流，东西各引渠一，东曰河沿子商户渠，西曰民户渠。户屯之北为兵屯河，迳兵屯东，折而西北流，迳军台西，为库尔喀喇乌苏河。
　　西路旧土尔扈特部一旗：在伊犁城东，当天山之北，晶河东岸。至京师一万馀里。本汉时乌孙国地。北魏时为悦般国。寻为蠕蠕所并。后周时入于突厥。唐初西突厥地，后为嗢鹿州都督府地。元，阿勒穆尔地。明时为卫拉特地。旧为准噶尔各鄂拓克及各台吉游牧处。乾隆二十年，准部平，入版图。元臣翁罕裔罗卜藏诺颜来归，遂以其地赐之，是为西路旧土尔扈特部，编置佐领。设西路旗一，授札萨克，世袭。隶伊犁将军节制。牧地东至精河屯田，南至哈什山阴，西至讬霍木图台，北至喀喇塔拉额西柯诺尔。北极高四十四度四十分。京师偏西三十二度五十分。哈什山在庆绥城西南，山之阳即伊犁哈什河源所出，合十馀水，西流来会，曰伊犁河。有晶河，旧作精河，源出安阜城南山，其山即伊犁哈什河北岸山阴也。山有峡口，曰登努勒台。新唐书地理志云，黑水守捉又七十里有东林守捉，又七十里有西林守捉。又经黄草泊、大漠小碛，渡石漆河，逾车岭，至弓月城。过思浑川、蛰失密城，渡伊丽河，盖即由登努勒台至伊犁矣。石漆河或晶河之旧称，河三源并出，为古尔班晶河，准语晶，谓“蒸笼”也。河滨沙土，湿暖如蒸，故名。西北流出山，经西路一旗土尔扈特游牧一百科树之西，北距安阜城九十里。又西北流，导西流渠一。又西北流，导东流渠一。又西北流，迳晶河旧城西。又北流，入喀喇塔拉额西柯诺尔。喀喇塔拉额西柯诺尔即盐海子也，在精河城北。库尔喀喇乌苏河出库尔喀喇乌苏城南山中，三水合北流，迳城东及北，合南来一水；又西北，济尔噶朗河自其南注之。又西，敦穆达河亦自其南注之，合流潴焉，曰盐海子。
