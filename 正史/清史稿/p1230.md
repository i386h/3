<!-- { "loadSidebar": true } -->
　　罗鸣序，湖北汉阳人。康熙五十年举人，任贵州麻哈知州、兼署黄平州事。雍正十三年春，古州苗叛，胁清平、黄平、施秉、镇远四州县，生熟苗皆应。四月，陷清平县之凯里汛，去黄平新州三十里。鸣序时在黄平，闻变，趋新州谋守御。环州苗皆起，驰报府县急援，不应。苗大焚掠，鸣序以城亡与亡自誓。客陈宪者，请与俱，鸣序卻之。宪以“君能为忠臣，我独不能为义士”为对，相与寻后山有树可援系者，各默识之。鸣序乃解两州印付健仆送省，出公帑千付书吏藏某处，曰：“可以死矣！”或曰：“此署事也，有本州在，何不去此而保麻哈？”或曰：“此新州也，何不去此而保旧州？”皆置不听。或告曰：“城陷矣！”即趋向所识处，将自经。俄又告贼犹未入，则又徐与宪还，登城守。迨矢石器械尽，城中火起，无可再守，乃卒与宪至后山絓树以死。从死者数人，诸生初震、周大任两家皆死之。宪，浙江山阴人。

　　列传二百七十六  忠义三
　　宗室恆斌  倪国正  赵文哲王日杏  汪时  孙维龙  吴璜  吴钺等
　　曹永訚  何道深  沈齐义陈枚  吴躭等  温模邵如椿  李南晖
　　汤大奎周大纶  寿同春  李乔基  熊恩绂  宋如椿赵福  刘升滕家瓚
　　萧水清刘大成  王翼孙  王行俭王铣  汪兆鼎  左观澜  董宁川
　　韩嘉业  叶槐陆维基  毛大瀛  张大鹏白廷英  杨继晓
　　杨堂等  曾艾曾彰泗  罗江泰  霍永清  强克捷赵纶等
　　宗室奕湄  景兴陈孝宽等  王鼎铭  吕志恆邵用之等
　　杨延亮  师长治王光宇
　　宗室恆斌，字絅文，太宗第十子辅国公韬塞后。授三等侍卫。父萨喇善，官吉林将军，缘事命戍伊犁。方卧病，恆斌陈请代奏以身从父往，诏许之，而以沽名褫其职。恆斌在途侍疾，至废寝食，父每怒其愚，无几微怨。既抵伊犁，父疾以瘳，将军阿桂大贤之。会哈萨克新附，遣使入贡，有旨择贤员伴送，阿桂即命恆斌充伴送官。途间驭陪臣忠信得大体，召见慰藉，复其官，令留京供职。恆斌请毕伴送事仍往伊犁侍父，允之。擢二等侍卫。会乌什回叛，恆斌随将军明瑞由伊犁倍道进剿，战屡捷。领左翼兵阵城南山下，贼麕至，恆斌奋勇击之，所向披靡。贼惧，隐城壕诱敌。怒马而前，万镞齐发，不及御，阵亡。事闻，褒恤，而宥其父罪还京。
　　倪国正，字懋功，四川成都人。康熙举人。雍正十年，拣发广西，授义宁县知县。义宁东北曰双江，苗、民杂处，与湖南城步、绥宁二邑红苗接壤，计千馀里。隘口十，堡七十二，大小寨凡数百。不通教化，仅设双江巡检羁縻之。乾隆六年，楚匪黄顺等煽粤苗，伪称名号。国正计擒黄顺，中道被劫，还合楚苗为奸。国正牒文武诸大府请兵，拨驻四百名，苗稍靖。时大府意在招抚，知府张永熹、巡检蔡多奇迎合其意，遂撤驻兵，而檄国正与多奇及县丞吴嗣昌同往。国正将行，叹曰：“此所谓投虎以肉，徒肆其噬耳！”
　　行数日，抵苗巢，苗挟兵出迓，气嚣甚，多奇易衣遁，众失色。或告国正：“不去，祸将及！”国正曰：“吾固知犬羊之性，不先以威，不可以德化也。今日之事，有死而已。”付健役县印，令间道驰还，正襟坐待之。苗突至，取官弁及随行隶三十馀人，尽掊杀之。禁国正土窑，绝粒六日，缚至烈日中，去其衣，掘土埋足至膝，胁之降，不屈。授以纸笔，令“省中以万金为赎，可不死。”国正掷笔裂纸，大骂。苗怒，击其齿，血流被衣，声益厉。齿尽，截其舌。国正犹喷血作骂状，遂击死，沉尸深潭。事闻，帝为之辍食。国正为诸生时，书押则云“为国尽忠”，案头玉尺，亦刻“丹心捧日”，盖报国之志，本素定云。
　　赵文哲，字升之，江苏上海人。生有异禀，读书数行下。同时青浦王昶，嘉定王鸣盛、曹仁虎皆以能诗名，独心折文哲。为人瘦不胜衣，而意气高迈，由廪生应乾隆二十七年南巡召试，赐举人，授内阁中书，在军机章京上行走。以原任两淮盐运使卢见曾查抄案通信寄顿，褫职。时大军征缅甸，署云南总督阿桂奏请随军。阿桂由缅至蜀，将军温福方督师征金川，见文哲，与语，大悦之。时温福与阿桂分兵，文哲遂入温福幕。温福重文哲，片时不见，辄令人觇文哲何作。已而连克金川地，三十七年十月，遂剿平美诺。以功复中书，又授户部主事，仍随营治事。三十八年，兵至木果木，六月，小金川降者叛，与金川合抄后路，师将溃，在军者逆知贼大至，相率逃窜，文哲毅然以为：“身为幕府赞画，且叠荷国恩，讵可舍帅臣而去！”卒与温福同死。
　　同时遇害者：刑部主事王日杏、新繁县知县徐瓚、酆都县知县杨梦槎、合州吏目罗载堂。其在各台站遇害者：潼川府通判汪时、汉州知州徐谂、内江县知县许椿、大竹县知县程廕桂、秀山县巡检郭良相、纳溪县典史许济。其沿途被害者：候补从四品王如玉，候补知县孙维龙、张世永，布政司照磨倪鹏，候补县丞倪霖，秀山县典史周国衡。先后殉难者：又有重庆府知府吴一嵩，原任贵州大定府知府锺邦任，刑部主事特音布，原任湖南澧州知州吴璜，原任浙江云和县知县彭元玮，四川崇庆州知州常纪，原任广西越巂通判吴景，纳溪县知县章世珍，营山县典史吴钺。幕客同与难者：硃南仲、杨绍沂、熊应飞、田舒禄、顾佐、岳廷栻、周炜、郑文、许国、长炳、王鸣镛十一人。事定，四川成都府、金川崇化屯先后建祠祀之，均建慰忠祠碑。
　　日杏，字丹宸，江苏无锡人。善书，於魏、晋以降书迹临摹毕肖。官中书，行走军机处。每扈从行围，遇公事旁午，坐马上盘一膝，置纸膝上，信笔作小楷，疾如飞。有官中书者，见机要大臣，跽一足请事，日杏怒詈之，谓为非人。知铜仁府，民以王青天称之。
　　汪时，浙江钱塘人。时驻岱多喇嘛寺，寺破，骂贼死。官军收复小金川，见血影溅涅壁间，尚漉漉如湿焉。
　　程廕桂，浙江仁和人。与其子烈同遇害。
　　孙维龙，字普田，寄籍宛平。先官安徽黟县知县，创立书院，延刘大櫆教士。又建石桥於渔亭镇，通浙、楚往来，行旅称之。
　　吴璜，字鉴南，浙江会稽人。父爚文，举博学鸿词科。璜为商盘甥，早以诗名。
　　常纪，字铭勋，奉天承德人。以进士选授西充县，有治行。尝兴建关神武祠，殉难后，县民即关祠肖纪像祀之。
　　吴钺，字炳臣，河南固始人。贼犯木果木时，钺守泽耳多粮站，去大营六十里，大营以东，泽耳多以西，松林沟、赤里角沟，俱为贼夺。事急，有劝钺走者，钺奋然曰：“吾奉命守此，与站存亡，分也！与我共杀贼者，吾骨肉也！”因拔佩刀立木城旁，曰：“敢言走者斩！”众心稍定。贼至，钺率兵役御之，众寡不敌，火器环击木城，犹徒手抵贼，卒被戕。
　　曹永訚，字文甫，浙江金华人。雍正七年武举人，补江南大河卫千总，洊擢四川海宁营参将。御士卒严而有恩，多乐为用。乾隆三十六年，随温福征小金川，提督董天弼檄守牛厂石卡，旋为贼据，天弼自劾，并请治永訚罪。上念小金川事棘，置未问。永訚乃与阜和游击宋元俊献三策：一自斑斓山探小金川，击其首；一自美诺趋甲金达，击其中；一自约咱进取僧格宗，击其尾。用其言颇效。永訚善谋，谋定而战，元俊谙地利，进退有度，军中曹、宋齐名。不数月，悉复明正侵地，前后十馀捷。
　　三十七年，随攻克布朗郭宗、底木达，执僧格桑父泽旺以献。明年，师以贼扼险不得进，别取道攻昔岭，移营木果木。未严备山后要隘，而贼突薄大营，劫粮台，夺砲局，会运粮士卒数千争避入营，温福坚壁不纳，轰而溃，贼蹂入，温福遂遇害。是时，永訚军距稍远，闻砲声，遽严甲起，飞骑至，曰：“大营失矣！”问：“大将军安往？”曰：“不知。”傍一骑至，曰：“宜速退！”叱曰：“大将军不知所往，吾将焉往？”即蹀血进，殒於阵。同时殉难者，参将惠世溥以下四十七人。
　　何道深，字会源，山西灵石人。由武进士、乾清门侍卫出为贵州提标游击。乾隆三十二年，兵部尚书明瑞总督云、贵，进讨缅甸，集诸道兵。明瑞闻道深训练营卒可用，檄至永昌，果整练冠他军。三路出师，以道深所统自随。从取木邦，破锡箔，逾天生桥，大战蛮结。贼立十六寨，竖木栅，列象阵力拒。道深冒矢石，攀栅先登，火枪中右额，纪功第一。
　　又从入穷乍，去贼巢阿瓦城益近。贼断木垒石守隘，官军粮少，火药铅丸垂尽，将旋，贼抄其后。道深为之殿，遇山谷险厄，必奋战，俾全师得度至猛育。未至猛育前二日，道深中鸟枪，夜息，部下校进曰：“伤重矣。贼至日众，道险，难与敌。盍称病且逸归乎？”道深曰：“贼众，乃将卒致力时也。”叱之退。明日，战益力。初，明瑞将中军趋锡箔，别将分左右军，异路约会师。及至猛育，两军渝约，前阻大山，贼尽塞蹊隘，环围数重，军杀马以食。三十三年二月，明瑞令夜拔营，以次冲出。平明，贼来邀截，道深立高冈指挥拒之，他军士得从旁脱出。道深自晨战至日中，被数创，始仆。
　　道深抚士严而有恩，其始闻檄调也，令二日即行，凡无子、无兄弟者皆弗从。殁后，军皆悲涕，以其带、发还，诏赐葬本邑。
　　沈齐义，字立人，浙江乌程人。乾隆九年举人，大挑用知县，发山东。历权冠、汶上、费、齐东等县，题补泗水。齐义有吏能，初往钜野办赈，虑吏胥作奸，亲自登记，历数十里皆然。冠有翦辫讹言，谓妖人翦人辫发，能以咒语摄其魂，令移他处钱物入己，被翦者数日即死。讯无实，悉纵去。他县狱上，皆获谴，人服其识。汶上为入都孔道，东门外石桥久圮，撤而新之。南旺、蜀山、马踏三湖，为漕渠水櫃。堤坏，出赀修筑，工固而民不扰。泗水多閒田，而民间畜蚕者少，悉令栽桑饲蚕，自此隙地皆桑，茧丝之饶甲他邑。费有冤狱，特缓其事，或以吏议惧之，齐义谓与其令民以冤死，毋宁被劾以去官。
　　三十七年，改授寿张。县境赵王河湮三十馀年，大雨至，水无所泄，禾麦皆淹死，民多逃去。请募夫开濬，凡三十馀里，上引范、濮诸水，悉达诸五空桥，自是南鄙无水患，民皆复业。故明籓府私田赋极轻，入清谓之“更名地”。部议加赋，寿张更名地二千四百馀顷，先於雍正间，归入籽粒地，加赋，而旧名犹存。乃检寻故牍，以原委达大府，削除之。故事，岁办河工稭料及解京黄蜡，分里购买，吏用为奸，为往他所买解，民得免累。所至求民利病，若其身事。
