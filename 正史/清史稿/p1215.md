<!-- { "loadSidebar": true } -->
　　康熙四十一年，直隶巡抚李光地以草泽遗才荐，召入南书房。明年，赐举人，试礼部下第，复赐进士，改庶吉士。仍直南书房，授皇八子读，兼武英殿纂修。连丁内外艰。久之，复以光地荐，召授编修。尚书徐乾学、翁叔元争延致焯。寻遘谗，与乾学失欢，而叔元劾汤斌，焯上书请削门下籍，天下快之。圣祖幸热河，或以蜚语上闻，还京即命收系。尽籍其卷册文字，帝亲览之，曰：“是固读书种子也！”无失职觖望语，又见其草藁有手简吴县令卻金事，益异之。命还所籍书，解官，仍参书局。六十一年，卒，年六十一。帝深悼惜，特赠侍讲学士。赠金，给符传归丧，命有司存恤其孤。
　　焯工楷法，手所校书，人争传宝。门人著录者四百人，吴江沈彤、吴县陈景云为尤著。
　　景云，字少章。博闻彊识，能背诵通鉴。年十七，汤斌抚吴，试士拔第一。应京兆试，不遇。馆籓邸三年，以母老辞归，遂不出，以诸生终。少从焯游，焯殁，独系吴中文献几二十年。著有读书纪闻及纲目、通鉴、两汉书、三国志、文选、韩、柳集皆有订误，共三十馀卷。文集四卷，亦简严有法。
　　子黄中，字和叔。诸生。父子皆长史学，而黄中尤以才略自负。举乾隆元年博学鸿词，入都上书，论用人、理财、治兵三端。大学士陈世倌韪其言。顷之，诏求骨鲠之士，如古马周、阳城者，世倌欲荐之，谢不应。胡天游傲睨群士，独推服黄中。示以文，每发其瑕璺，未尝有忤也。尝病宋史芜杂，别撰纪传表百七十卷。又著国朝谥法考、阁部督抚年表。其卒也贫不能葬，或赙以金，妻张氏固卻之，曰：“奈何以贫故，伤夫子义！”遂卖所居宅以营葬。
　　戴名世，字田有，桐城人。生而才辨隽逸，课徒自给。以制举业发名廪生，考得贡，补正蓝旗教习。授知县，弃去。自是往来燕、赵、齐、鲁、河、洛、吴、越之间，卖文为活。喜读太史公书，考求前代奇节玮行。时时著文以自抒湮郁，气逸发不可控御。诸公贵人畏其口，尤忌嫉之。尝遇方苞京师，言曰：“吾非役役求有得於时也，吾胸中有书数百卷，其出也，自忖将有异於人人。然非屏居深山，足衣食，使身无所累，未能诱而出之也。”因太息别去。康熙四十八年，年五十七，始中式会试第一，殿试一甲二名及第，授编修。又二年而南山集祸作。
　　先是门人尤云鹗刻名世所著南山集，集中有与余生书，称明季三王年号，又引及方孝标滇黔纪闻。当是时，文字禁网严，都御史赵申乔奏劾南山集语悖逆，遂逮下狱。孝标已前卒，而苞与之同宗，又序南山集，坐是方氏族人及凡挂名集中者皆获罪，系狱两载。九卿覆奏，名世、云鹗俱论死。亲族当连坐，圣祖矜全之。又以大学士李光地言，宥苞及其全宗。申乔有清节，惟兴此狱获世讥云。名世为文善叙事，又著有孑遗录，纪明末桐城兵变事，皆毁禁，后乃始传云。

　　列传二百七十二  文苑二
　　诸锦沈廷芳  夏之蓉  厉鹗汪沆  符曾  陈撰  赵昱  赵信王峻王延年  何梦瑶  劳孝舆  罗天尺  苏珥  车腾芳  许遂韩海刘大櫆胡宗绪  王灼  李锴  陈景元  戴亨  长海  吴麟  曹寅鲍珍  高鹗  刘文麟  沈炳震  弟炳谦  炳巽  赵一清  曹仁虎吴泰来  黄文莲  胡天游彭兆荪  袁枚程晋芳  张问陶  王又曾子复  祝维诰  万光泰  维诰子喆  邵齐焘王太岳  吴锡麒  杨芳灿杨揆  吴鼒  徐文靖
　　赵青藜  汪越  硃仕琇  高澍然  蒋士铨汪軔  杨垕  赵由仪  吴嵩梁  乐钧  赵翼  黄景仁  吕星垣杨伦  徐书受  严长明  子观  硃筠  翁方纲  姚鼐吴定  鲁九皋陈用光  吴德旋  宋大樽  钱林  端木国瑚  吴文溥  章学诚章宗源  姚振宗  吴兰庭  祁韵士  张穆
　　何秋涛  冯敏昌宋湘  赵希璜  法式善孙原湘  郭麟  恽敬赵怀玉  黎简张锦芳
　　张锦麟黄丹书  吕坚  胡亦常  张士元张海珊  张履
　　诸锦，字襄七，秀水人。少时家贫陋，辄就读书肆，主人敬其勤学，恣所观览。顾嗣立为之延誉，名大起。雍正二年进士。乾隆初，试鸿博，授编修。闭门撰述，不诣权要。至左赞善，遂告归。著有毛诗说、飨礼补亡、夏小正注及绛跗阁集。
　　先是康熙己未徵博学鸿儒，得人称盛。高宗御极，复举行焉，内外荐达二百六十七人，试列一等者五人，锦第三；二等十人。明年补试，续取四人，钱塘陈兆仑、仁和沈廷芳、高邮夏之蓉，皆试列二等者也。兆仑自有传。
　　廷芳，字畹叔。由监生举鸿博，授编修，迁御史。奏毁都城智化寺内明阉王振造像及李贤所撰颂德碑，报可。出为登莱青道，迁河南按察使。廷芳少从方苞游，为文无纤佻之习。诗学本查慎行。著隐拙斋集及十三经注疏正字、续经义考等书。
　　之蓉，字芙裳。雍正十一年进士。举鸿博，以检讨典试福建，又督广东、湖南学政。其校士也，必以通经学古为先。
　　当时试一等者，刘纶居首，次则南城潘安礼、金坛于振、钱塘杭世骏；二等自兆仑等三人外，为无锡杨度汪，菏泽刘玉麟，休宁汪士湟、程恂，钱塘陈士璠，天台齐召南，会稽周长登。其续取者，一等宜兴万松龄，二等桐乡硃荃、南安洪世泽、石屏张汉，凡十九人。惟纶、玉麟官最显，而世骏、召南及兆仑尤知名於世云。
　　厉鹗，字太鸿，钱塘人。家贫，性孤峭，不苟合。始为诗即得佳句。於学无所不窥，一发之於诗。康熙五十九年，李绂典试浙江，得鹗卷，阅其谢表，曰：“此必诗人也！”亟录之。计偕入都，尤以诗见赏汤右曾。再试礼部不第。乾隆元年，举鸿博，误写论置诗前，又报罢。其后赴都铨，行次天津，留友人查为仁水西庄，觞咏数月，不就选，归。卒，年六十一。
　　鹗搜奇嗜博。扬州马曰琯小玲珑山馆富藏书，鹗久客其所，多见宋人集，为宋诗纪事一百卷。又南宋画院录、辽史拾遗、东城杂记诸书，皆博洽详赡。诗刻鍊，尤工五言，有自得之趣。诗馀亦擅南宋诸家之长。先世本慈谿，徙居钱塘，故仍以四明山樊榭名其集云。鹗尝与赵信、符曾等人各为南宋杂事诗一百首，自采诸书为之注，徵引浩博，考史事者重之。
　　汪沆，字师李。少从鹗受诗，亦试鸿博报罢。其后大学士史贻直将以经学荐，以母老辞。
　　同时浙江举鸿博未录用者，符曾，字幼鲁。官户部郎中。鄞县陈撰最推服其诗。撰，字楞山，毛奇龄弟子。以布衣荐，未就试。仁和赵昱，字功平。贡生。弟信，字辰垣。国学生。兄弟同举。家有池馆之胜，喜购书。连江陈氏世善堂书散出，皆归之。
　　王峻，字艮斋，常熟人。少与同里宋君玉师事陈祖范，一时并称王宋。雍正二年进士，授编修。历典浙江、贵州、云南乡试。乾隆初，改御史，拜官甫三日，劾左都御史彭维新矫诈苛鄙，直声震都下。以母忧去官，遂不出。主讲安定、云龙、紫阳书院。其学长於史，尤精地理。尝以水经正文及注混淆，欲一一釐定之，而补唐以后水道之迁变，及地名之同异，为水经广注，手自属稿，未暇成也。惟成汉书正误四卷。钱大昕谓驾三刘氏、吴氏刊误上也。书法橅李北海，所书碑碣盛行於时。
　　王延年，字介眉，钱塘人。雍正四年举人。乾隆初，举鸿博，后官国子监学政。十七年，会试，以耆年晋司业，赐翰林院侍讲衔。延年史学洽熟，尝补袁枢通鉴纪事本末，以原书不言田制，则度地居民之法亡；不言漕运，则凿渠引河之利塞；不言府兵，则耕牧战守之功隳。至於耶律鸱张辽海，而陈邦瞻书不究其终；党项虎视河、湟，薛应旂书不详其始。绍建安者又如此，不可不亟正之也。杭世骏序之，比延年於唐杜君卿、宋刘中原父云。晚年，大学士蒋溥、刘统勋皆以经学荐，又自进呈所著书，上嘉许焉。
　　何梦瑶，字报之，南海人。惠士奇视学广东，一以通经学古为教。梦瑶与同里劳孝舆、吴世忠，顺德罗天尺、苏珥、陈世和、陈海六，番禺吴秋一时并起，有“惠门八子”之目。雍正八年成进士，出宰粤西，治狱明慎，终奉天辽阳知州。性长於诗，兼通音律算术。谓蔡元定律吕新书，本原九章，为之训释。更取御制律吕正义研究八音协律和声之用，述其大要。参以曹廷栋琴学，为书一编。时称其决择精当。又著算迪，述梅氏之学，兼阐数理精蕴、历象考成之旨。江籓谓近世为此学者，知有法，不知法之所以然；知之者，惟梦瑶也。
　　孝舆，字阮斋。乾隆元年，召试鸿博，未用。以拔贡生廷试第五，出为黔中令。治古州屯务，足茧万山中。将去，民攀辕曰：“公劳苦以衣食我！”皆泣下。历锦屏、龙泉、镇远诸邑，皆有绩。卒於官。
　　天尺，字履先。年十七，应学使试。士奇手录其赋、诗示诸生，名大起。徵鸿博，念亲老不就，以举人终。雍正时修一统志，与孝舆同纂粤乘。孝舆忤俗，被口语，天尺力白之。所居里曰石湖，世以前有范石湖，因称后石湖以别之云。
　　珥，字瑞一。为文长於序记，诗有别趣，书法亦工。惠士奇称之曰“南海明珠”。举鸿博，以母老，辞不试。乾隆初乡举，一试礼部，遂不出。
　　时粤东举鸿博者，又有番禺车腾芳，字图南。康熙末，与里人许遂同徵。至京后期，即乞终养归。后为海丰学官。学使吴鸿雅重之，尝从容问其诸子颇有应试者乎，腾芳以皆失学对，吴益叹异焉。
　　遂，字扬云。康熙中举人。为清河令，蠲逋赋，民德之。坐事去职。巡抚荐应鸿博，格於部议，未试归。
　　韩海，字伟五，亦番禺人也。雍正十一年进士，官封川教谕。大府欲荐应鸿博，海赋诗以见志，大府览诗愕然，遂不复强。海亦旋卒。
　　刘大櫆，字才甫，一字耕南，桐城人。曾祖日燿，明末官歙县训导，乡里仰其高节。其后累世皆为诸生，至大櫆益有名。始年二十馀入京师，时方苞负海内重望，后生以文谒者不轻许与，独奇赏大櫆。雍正中，两登副榜，竟不获举。乾隆元年，苞荐应词科，大学士张廷玉黜落之，已而悔。十五年，特以经学荐，复不录。久之，选黟县教谕，数年告归。居枞阳江上不复出，年八十三，卒。
　　大櫆修幹美髯，能引拳入口。纵声读古诗文，聆其音节，皆神会理解。桐城自方苞为古文之学，同时有戴名世、胡宗绪。名世被祸，宗绪博学，名不甚显。大櫆虽游苞门，传其义法，而才调独出，著海峰诗文集。姚鼐继起，其学说盛行於时，尤推服大櫆。世遂称曰“方刘姚”。
