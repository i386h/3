<!-- { "loadSidebar": true } -->
　　杭州知府王有龄最为桂清倚用，擢权运、臬两篆，为通判徐徵讦控。桂清覆奏，辞悻悻，被诘责。遂以病乞罢，诏慰留之。会两江总督怡良解职，文宗以筹饷事重，难其人，大学士彭蕴章荐桂清饷徽军无缺，可胜任。七年春，命以二品顶戴署两江总督，寻实授。力荐王有龄，擢任江苏布政使，专倚饷事。江宁久为贼窟，总督驻常州，军事由将军和春主之，而提督张国樑为帮办，前督怡良但任运馈而已。桂清屡疏陈方略称旨，谕饬和春和衷商酌。是年冬，克镇江，以济饷功，加太子少保。十年春，又因克九洑洲，晋太子太保。桂清意气发舒，倚畀益重，甚负时望。
　　大军屡捷，合围江宁，贼势窘蹙，四出求援。伪忠王李秀成乃谋窜浙，分大军之势，由安徽广德径趣杭州。仓猝城陷，惟将军瑞昌守驻防内城未下，诏促桂清、和春遣军速援。於是檄提督张玉良率兵驰赴，至则内外夹击，贼遽走。临安、孝丰、安吉诸城相继复。诏嘉桂清功，予优叙。时贼已围金坛，陷江阴，遣总兵马得昭、熊天喜、曾秉忠，副将刘成元水陆分路御贼，兵分益单。贼乃合众十馀万出建平、东坝，一由东坝趋江宁，一由溧阳窥常州，桂清闻之，几失所措。会马得昭、周天孚分援苏、常，贼已趋金坛，陷句容。句容为大营后路，自此隔绝。张玉良回军抵常州，和春飞檄调援大营，桂清留勿遣，复调马得昭，亦莫之应。王有龄已擢浙江巡抚，贻书桂清戒勿离常州一步，且曰：“事棘时危，身为大臣，万目睽睽，视以动止。一举足则人心瓦解矣。”盖规之也。
　　会大雨雪，大营兵冻馁，索饷不得，乃譟乱，相率尽溃。和春、张国樑退守丹阳。桂清疏陈：“丹阳以上军务，和春、张国樑主之；常州军务，臣与张玉良主之。”部署稍定，即进规溧阳，而贼已迳犯丹阳，国樑死之，和春奔常州，桂清大惊。总理粮台查文经等希其意，请退保苏州。桂清即疏陈军事付和春，自驻苏州筹饷。将行，常州绅民塞道请留，从者枪击，死十馀人，始得脱。张玉良留守，寻亦走。士民登陴，数日城陷，屠焉。桂清至苏州，巡抚徐有壬拒勿纳，疏劾其弃城丧师状。和春退至无锡，伤殒。桂清讬言借外兵，遂之上海。苏州亦陷，有壬殉之，遗疏再劾桂清，诏褫职逮京治罪。
　　会各国联军犯京师，车驾幸热河，迁延两年。王有龄及江苏巡抚薛焕皆其故吏，叠疏为乞恩，不许。言官数劾奏，同治元年，始就逮下狱，谳拟斩监候。大学士祁俊藻等十七人上疏论救，尚书李棠阶力争，谳乃定。桂清援司道禀牍为词，下曾国籓察奏。国籓疏言：“疆吏以城守为大节，不宜以僚属一言为进止。大臣以心迹定罪，不必以公禀有无为权衡。”是冬，遂弃市。
　　桂清由侍从出任疆事，才识明敏。在两江值英吉利构衅，迭陈应付之策。偕大学士桂良等议税则，多中肯綮，亦不能尽用其言。晚节败裂，误国殄民，虽廷议多有袒之者，卒难挠公论云。
　　论曰：陆建瀛、何桂清皆以才敏负一时之望，膺江表重寄。建瀛当军事初起，不能预有规画，临事仓皇。桂清无料敌之明，又失效死之节。二人者身名俱陨，罪实难辞。青麟受事於危急之秋，艰难支拄，终以越境被诛，论者犹有恕词焉。

　　列传一百八十五
　　宗室祥厚霍隆武  福珠洪阿  恩长  陈胜元  祁宿藻  陈克让  刘同缨
　　瑞昌杰纯  锡龄阿
　　宗室祥厚，隶镶红旗，袭骑都尉世职，授銮仪卫整仪尉。累擢镶红旗蒙古副都统，历山海关、熊岳、金州副都统。道光二十八年，擢江宁将军。
　　咸丰三年正月，粤匪既陷武昌，两江总督陆建瀛赴上游督师，祥厚偕江苏巡抚杨文定留守江宁。贼已蔽江而下，寿春镇总兵恩长战殁，建瀛遽退，文定亦不候旨迳赴镇江。祥厚偕副都统霍隆武、提督福珠洪阿、布政使祁宿藻疏言：“督臣藉口江宁吃紧，趕回布置，沿途险要，并不屯扎，上驶师船，一概撤回，专守水路之东西梁山。芜湖为江苏门户，亦不设防。十八日只身抵省，遂致阖城惊扰。臣等函劝速统舟师迎击，乃督臣晏坐衙斋，三日不覆。抚臣执意移驻镇江，挽留不顾，民情加倍惊惶。自今固结民心，尚恐缓急难恃；若任其纷纷迁徙，土匪因而窃发，奸细尤易勾结。是未御外侮，将成内变。现在督抚臣首鼠两端，进退无据，以致省城震动。虽有旗兵志切同仇，无如兵力太单。贼船顺流下窜，朝发夕至，守御万分紧迫，督同道府等官及八旗协领，激励官兵，安慰居民，竭尽血诚，认真办理。请饬琦善、陈金绶迅速绕出贼前，协力堵剿，以固省城根本，维持南北大局。”疏入，诏逮建瀛治罪，命祥厚兼署总督，与霍隆武、福珠洪阿、祁宿藻悉心防御，以在籍前广西巡抚邹鸣鹤熟悉贼情，命同筹办。
　　江宁城周九十六里，合旗、汉兵仅五千，城外江宁镇、龙江关、上河分驻乡勇不及三千，临时召募，皆不足恃。贼过芜湖，福山镇总兵陈胜元率舟师战殁，遂无御者，长驱直抵城下，四面环攻。守逾旬，贼於仪凤门穴地轰城，倾十馀丈，复由水西门、旱西门、南门缘梯而登，城遂陷。祥厚偕霍隆武敛兵守驻防城，妇女皆助战，逾日亦陷。祥厚手刃数贼，身被数十创，死之。事闻，赠太子太保，予二等轻车都尉世职，谥忠勇。入祀京师昭忠祠，於江宁建专祠，死事者附祀焉。
　　霍隆武，钮祜禄氏，满洲镶黄旗人，福州驻防。由武举前锋校历官福建水师旗营协领。咸丰元年，擢江宁副都统。贼围城，偕祥厚登陴固守，历十馀昼夜，外城陷，同守内城，策马督战，受伤堕，力竭阵亡，赠都统，予骑都尉兼云骑尉世职，谥果毅。
　　当时驻防旗兵战最力。锡龄额者，事母孝，将军本智异之，擢为参领。曰：“求忠臣必於孝子之门。”事急，戒其妻：“国家豢养，无所报；脱不利，当阖门死。”自守城，即不返家，举室皆殉。炳元，官佐领，勇力冠军。仪凤门之陷，率死士奋斗，贼为之卻，忽有狙击者，殒於阵。贼破内城，屠戮尤惨，男妇几无孑遗。
　　福珠洪阿，苏完瓜尔佳氏，满洲正黄旗人，副都统佛安子。由銮仪卫整仪尉累擢总兵，历镇筸、伊犁、西宁、天津诸镇。道光末，授江南提督，调陕西。粤匪起，江南筹防，仍调回旧任，驻守省城，所部兵仅数百人。地雷发，迎击於城缺，斩悍贼，而诸门先后破。贼四面至，往来巷战，死之。赠太子少保，予二等轻车都尉世职，谥壮敏。
　　恩长，赫舍里氏，满洲镶红旗人。由亲军、十五善射，累迁安徽宁国营副将。道光中治江防，被奖。累擢寿春镇总兵。初率兵守安庆，陆建瀛赴九江上游，调充翼长，为军锋。与贼战江中，毁贼船三十馀艘，众寡不敌，死之。赠提督，予骑都尉兼云骑尉世职，谥武壮。
　　陈胜元，福建同安人。由行伍历官福建参将。捕洋盗有功，累擢江南福山镇总兵。率水师防江，贼至太平四合山，迎击，追至芜湖，中砲落水，死之。赠提督，予骑都尉世职，谥刚勇。
　　祁宿藻，字幼章，山西寿阳人，大学士俊藻弟也。道光十八年进士，选庶吉士，授编修。以召对受宣宗知，特简授湖北黄州知府，调武昌。连年大水，城几没，堵御获全。治急赈，煮粥施钱及衣棺药饵，全活灾民甚众，政声最。超擢广东盐运使，迁按察使，又迁湖南布政使。会韶州数县土匪起，诏留宿藻督兵往剿，七战皆捷，匪首就擒。事平，赐花翎。调江宁布政使。咸丰元年，河决丰北，山东、江北皆被水。大学士杜受田奉命临赈，疏请以宿藻督办江北赈务，章程出其手定，奏颁两省行之。
　　及粤匪将东下，宿藻驰返江宁，括库储治军械，尽移兵糈及南门外商市囤米入城，号召义勇之士备战守。见督抚仓皇失措，各存意见，劝谏不听，乃偕祥厚等密疏上闻。建瀛既被罪失众心，宿藻独任事，贼至，力疾登陴指挥，历三昼夜，城大兵单，援师不至，知事不可为，在城上呕血数升，卒。文宗悼惜，加等优血卩，赠右都御史，廕一子以知州用。同治初，江南平，兄俊藻遣寻其遗榇，得之城北僻地。曾国籓以闻，请附祀祥厚专祠，追谥文节。当城陷时，署布政使盐巡道涂文钧、江安粮道陈克让、江宁知府魏亨逵、同知承恩、通判程文荣、上元知县刘同缨、江宁知县张行澍同死之。
　　克让，奉天承德人。道光三年进士，授吏部主事。累擢四川绥远知府，调成都。咸丰元年，擢江安粮道，居官清正。贼将至，或劝以督运出。克让曰：“江宁东南都会，失则大局危。去将焉往？”又请徙其孥，其妻泣曰：“去为民望，不如死！”宿藻死而不瞑，克让抚之曰：“库尚有储金，当募死士以成君志。”克让守清凉山，督兵战，殒於阵。弟克诚，子松恩，同遇害。妻李，自经死。赐恤，予骑都尉世职，本籍请建专祠，追谥忠节。
　　同缨，江西石城人。拔贡。历官盐城、泰兴、江浦、上元、六合、江宁诸县，皆有声。江宁治防，储粮练团，胥赖其力。贼初至，假向荣书请入城，同缨察其诈，却之。砲裂城，率死士御击复完。及城陷，赋绝命词，投水死，恤典加等，赠道衔，谥武烈。
　　瑞昌，字云阁，钮祜禄氏，满洲镶黄旗人。六世祖敖德，以军功予骑都尉世职。瑞昌由拜唐阿授銮仪卫整仪尉，累迁冠军使。道光二十九年，擢正白旗汉军副都统，历金州、吉林副都统。
　　咸丰三年，擢杭州将军，未之任，率盛京兵赴淮、徐，专办山东防剿。寻从僧格林沁、胜保剿贼畿辅。四年，连战静海、河间、东光。五年，会攻连镇，扼河西，毁贼巢木城。贼首林凤祥就擒，被诏嘉奖，命赴本任。十年二月，粤匪由广德入浙境，省城兵单，分防湖州、孝丰、馀杭。贼分股突犯杭州，瑞昌令副都统来存出武林门御之，自守钱塘门，偕巡抚罗遵殿布置甫定，贼已麕至，纵火扑城。越十日，地雷发，城陷。瑞昌率旗兵迎击於涌金门，杀伤相当。退守驻防子城，贼屡攻，力拒却之。相持六日，会张玉良率援兵至，夹击，贼弃城走，遂复杭州，特诏嘉奖，赐黄马褂，予二等轻车都尉世职。
