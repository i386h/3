<!-- { "loadSidebar": true } -->
　　岁祭以四时仲月诹吉，读祝、赞礼、执爵皆子弟为之。子孙年及冠，皆会祭。前三日，主人暨在事者斋。祀日五鼓，主人朝服，众盛服，入庙。主人俟东阶下，族姓俟庭东西，顺昭穆世次。主妇率诸妇盛服入，诣爨所视烹饪。羹定，入东房治笾、豆，陈鉶、登、匕、箸、醯、酱以俟。质明，子弟长者启室，奉主陈之几，昭位考右妣左，分荐者设东西祔位。主人升自东阶，盥讫，诣中檐拜位立。族姓行尊者立两阶上，卑者立阶下。咸北面。主人诣香案前跪，三上香，进奠爵，兴，复位，率族姓一跪三拜。主人诣高祖案前献爵，曾、祖、祢案前毕献如仪，分荐者遍献祔位酒，读祝。每献，主妇率诸妇致荐，一叩兴。初献匕箸醯酱，亚献羹饭肉胾，三献饼饵果蔬。卒献，主人跪香案前，祝代祖考致嘏于主人，主人啐酒尝食，反器于祝，一叩兴，复位，送神，一跪三拜。视燎毕，与祭者出，主人率子弟纳神主，上香行礼。彻祭器，阖门，退。日中而馂。
　　三品以上，时祭遍举。四至七品，春、秋二举。八九品春一举。与祭者，尊卑咸在。主人肃入席，酌尊者酒，子弟年长者离席酌主人，长幼献酬交错。已事，咸出。彻席，馂庖人、仆人必尽之。
　　令节荐新，一至三品，每案果、羞各四，四至七品，减果二，八、九品并减羞二，具羹饭则同。月朔望供茶，食案二器，仪同时荐。庶士家祭，设龛寝堂北，以版隔为四室，奉高、曾、祖、祢，妣配之，位如品官仪，南乡。服亲成人无后者，顺行辈书纸为祔位，已事，焚之，不立版。每四时节日，出主以荐，粢盛二盘，肉食果蔬四器，羹二，饭二。先期致斋。荐之前夕，主妇在房治馔，逮明，主人吉服，率子弟奉主陈香案，昭东穆西，设祔位西序案，主人立东阶下，众按行东西立。主人上香毕，一跪三拜，兴。主妇率诸妇出房荐匕箸醯酱，跪，叩，退。主人至案前，以次酌酒、荐熟，跪，叩，兴。子弟荐祔位，毕，读祭文。再献，主妇荐饭羹，三献荐饼饵时蔬。主人率族姓行礼讫，焚祭文及祭位，纳主，彻退，日中而馂。春一举，月朔望献茶，有事则告，俱一跪三拜。
　　庶人家祭，设龛正寝北，奉高、曾、祖、祢位，逢节荐新，案不逾四器，羹饭具。其日夙兴，主妇治馔，主人率子弟安主献祭，一切礼如庶士而稍约。月朔望供茶，燃香、镫行礼。告事亦如之。

　　志六十三  礼七（嘉礼一）
　　登极仪授受仪太后垂帘仪亲政仪大朝仪常朝仪御门听政附
　　太上皇帝三大节朝贺仪太皇太后皇太后皇后三大节朝贺仪
　　大宴仪上尊号徽号仪尊封太妃太嫔仪附册立中宫仪册纪嫔仪附
　　册皇太子仪太子千秋节附册诸王仪册公主附
　　二曰嘉礼。属于天子者，曰朝会、燕飨、册命、经筵诸典。行于庶人者，曰乡饮酒礼。而婚嫁之礼，则上与下同也。周官“以嘉礼亲万民”，体国经野，罔不繇此。兹举其大者，附以仪之同者，著于篇。
　　登极仪清初太祖创业，建元天命，正月朔即位，贝勒、群臣集殿前，按翼序立。皇帝御殿，皆跪。八大臣出班，跪进上尊号表，侍臣受，跪御前宣读。帝降座，焚香告天，率贝勒、群臣行礼，三跪九叩，毕，复座，贝勒等各率旗属庆贺。太宗践阼亦如之。
　　天聪十年，改元崇德，建国号曰大清。前期誓戒三日，筑坛，备卤簿。届日，帝率群臣诣天坛祗告。礼成，奉御宝官先行，帝自中阶登坛升座，贝勒等三跪九叩。毕，众跪，贝勒分左右列。奉宝官跪献，帝受宝，转授内院官，群臣行礼如初。毕，皆跪，宣读官奉满、蒙、汉三体表文立坛东，以次毕读，群臣行礼讫，复位，奏乐，驾还宫。翼日帝御殿，群臣表贺，三跪九叩，次执事官行礼如前仪。于是赐宴，颁赦诏。八年，世祖嗣服，遣官告坛、庙如初礼，唯不设卤簿，不作乐，不赐宴。
　　顺治元年十月朔，定鼎燕京，先期太常官除坛壝，司礼监设座案。届日，遣官告庙、社，备大驾卤簿，帝御祭服，出大清门，诣南郊，告天地。礼成，导入天坛东幄次易礼服。御座，群臣跪，礼部尚书引大学士一人升自东阶，正中北面跪，学士一人自案上奉宝授大学士，祗受，致辞云：“皇帝君临万国，诸王文武群臣不胜欢忭。”讫，转授学士，学士跪受，陈于案，复位。群臣礼毕，驾还宫。鸿胪寺官设御案皇极门中，檐东设表案，王、贝勒等序立内金水桥北，文武官序立桥南，俱东西乡。乐作，帝御座则止。鸣鞭。执事官阶上行礼毕，就位。王率群臣进表，行礼毕，鸣鞭，驾还宫。越九日甲子，颁诏如制。
　　圣祖缵业，分遣官祭告天地、宗社，帝衰服诣几筵行三跪九叩礼，祗告受命。御侧殿易礼服，诣太皇太后、皇太后两宫，各行三跪九叩礼。遂乘舆出乾清门，御中和殿，内大臣等执事官行礼。复御太和殿，王公百官上表行礼如仪。不宣读，不作乐，不设宴。王公入，赐茶毕，还宫。反丧服，就苫次，颁诏。世宗承大统，一如前仪，惟罢赐茶。高宗以后，储宫嗣立者并同。
　　授受仪古内禅仪。初高宗享国日久，尝谕年至八十六岁即归政。逮乾隆六十年，诏曰：“自古帝王内禅，非其时怠荒，即其时多故，仓猝授受，礼无可采。今国家全盛，其详议典礼以闻。”于是诹吉定储位，以明年为嗣皇帝元年。礼臣上仪注。先期遣官祭告庙、社，届日所司设御座太和殿。左右几二，正中宝案，稍南东西肆；东楹诏案，西楹表案，南北肆；黄案居丹陛中。槛内敷嗣皇帝拜褥。殿前陈卤簿，门外步辇。午门外五辂、驯象、仗马、黄盖、云盘，檐下设中和韶乐，门外丹陛大乐。内阁学士奉传位诏陈东案，礼部官陈贺表西案，大学士等诣乾清门请宝陈左几，大学士二人分立两檐下，王公百官序立。朝鲜、安南、暹罗、廓尔喀使臣列班末。钦天监官诣乾清门报时，嗣皇帝朝服出毓庆宫，时后扈内大臣二人率侍卫二十人集乾清门外，导引礼部长官二人立门阶下，前引大臣十人立殿后阶下。太上皇帝礼服乘舆出，嗣皇帝从诸臣前引后扈。午门鸣钟鼓，至殿后降舆。太上皇帝御中和殿升座，嗣皇帝殿内西乡立，鸿胪寺官引执事大臣按班，不赞，行九叩礼。侍班者趋出，就外朝位，中和韶乐作，奏元平章。太上皇帝御太和殿，嗣皇帝侍立如初。乐止，阶下鸣鞭三，丹陛大乐作，奏庆平章。嗣皇帝诣拜位立，王公立丹陛上，百官及陪臣立丹墀下，鸣赞官赞“跪”，嗣皇帝率群臣跪。赞“宣表”，宣表官入，奉表至檐下正中跪，大学士二人左右跪，展表，乐止。宣讫，还奉原案，退。赞“兴”，嗣皇帝退立左旁，西乡，大学士二人导近御前跪。左大学士请宝，跪奉太上皇帝，太上皇帝亲授嗣皇帝，嗣皇帝跪受，右大学士跪接，陈右几。嗣皇帝诣拜位，乐作，赞“跪，叩，兴”，率群臣行九叩礼。赞“退”，乐止，礼成。鸣鞭如初。中和韶乐作，奏和平章。太上皇帝还宫。内监豫设乐悬，太上皇帝御内殿，公主，福晋，暨皇孙、皇曾元孙未锡爵者，行礼庆贺。
　　嗣皇帝易礼服，祗俟保和殿暖阁，内阁学士豫奉传位诏及御宝陈太和殿中案，礼部官奉登极贺表陈东案，扈引者集保和殿外。钦天监报时，嗣皇帝御中和殿，执事者按班行礼，不赞。礼毕，嗣皇帝御太和殿登极。作乐，止乐，宣表，行礼，悉准前式。礼毕，退，复位。大学士进，奉诏，出中门，授礼部尚书。尚书跪受，兴，奉置黄案，行三叩礼。复奉诏陈云盘，仪制司一人跪受，兴，自中道出。礼成，俱退，嗣皇帝还宫。大学士等诣乾清门送宝，礼部恭镌诏书颁行。
　　垂帘仪咸丰十一年，文宗崩，穆宗幼冲嗣位。御史董元醇奏请皇太后暂权朝政，称旨，命王大臣等议垂帘仪制。议上，懿旨犹谓“垂帘非所乐为，唯以时事多艰，王大臣等不能无所禀承，姑允所请”云。于是仲冬月朔，帝奉两宫皇太后御养心殿听政，王公大臣集殿门外，行礼如仪。凡召见内外臣工，两宫皇太后、皇帝同御养心殿，太后前垂帘。或召某臣进见，议政王、御前大臣番颁之。引见外官，则御养心殿前殿，议政王、御前大臣率侍卫等按班分立，太后前垂帘设案，进各员衔名，豫拟谕旨，分别录注。皇帝前设案，各长官依例进绿头签，议政王等奉陈案上，引见如常仪。皇太后简单内某名钤印，已，授王大臣传旨。其臣工请安摺，并具三分以进。各省、各路军事摺报，凡应降谕旨者，议政王等请旨缮拟后，次日呈阅颁行。唯撰拟文句，仍本帝意，宣示臣工，宜书曰“朕”。
　　同治十三年，德宗入继文宗，王公大臣复请两宫皇太后垂帘，悉准同治初成式。光绪六年，慈安皇太后薨，慈禧皇太后始专垂帘，制十三年归政，德宗以时艰尚棘，凡召见、引见，仍升座训政，设纱屏以障焉。
　　亲政仪同治十二年正月，两宫皇太后归政，穆宗行亲政典礼，先期遣告天、地、庙、社，届日陈皇太后仪驾、皇帝法驾卤簿，设表案慈宁宫门，槛内敷皇帝拜褥，太和殿内东旁设诏案，东次表案，丹陛中案各一。午门外设龙亭、香亭，内阁学士奉皇帝庆贺表文纳诸椟，捧出。大学士从至永康左门外，大学士接椟，至慈宁门，升东阶，陈案上，退。内侍举案入，庋慈宁宫宝座东，内阁学士奉诏陈殿中黄案，礼部官奉王公百官贺表陈东次黄案。凡将军、提、镇贺表置龙亭内。鸿胪寺官引和硕亲王以下，入八分公以上暨蒙古王公等集隆宗门外，不入八分公以下二品大臣以上集长信门外，三品以下集午门外。钦天监报时，帝御礼服乘舆出隆宗门，至永康左门外降，王以下随行，至慈宁门，帝升东阶，及门左，西乡立。日讲官四人在西阶，东乡立。前引大臣率侍卫在仪驾末，分左右立。皇太后出御慈宁宫，中和乐作，奏豫平章，升座，乐止。帝就拜位，丹陛乐作，奏益平章。王公大臣侍卫等循次乡上立，赞“拜跪”，帝率群臣三跪九拜。时西楹下置御史二，鸣赞官二。仪驾末及午门外御史、礼部官、鸣赞官各二，藉以侍仪。永康左门及诸门内外并置鸣赞官，接续外传。午门外各官随同行礼，鸣赞官赞“礼成”，帝复位。王大臣各复位立，皇太后还宫，礼部尚书奏“礼成”，然后帝还宫。俄复出御中和殿，执事官行礼毕，趋出就外朝立，帝御太和殿，乐作，升座，乐止，鸣鞭三，王公百官行礼。其宣表、颁诏并如前制。光绪十三年德宗亲政仿此。
