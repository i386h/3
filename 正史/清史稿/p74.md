<!-- { "loadSidebar": true } -->
　　五月己卯，赐贤良后裔大学士王熙曾孙元洪举人。甲申，上祭文昌庙，始命列入祀典。乙酉，恤四川阵亡总兵硃射斗视提督，予世职。丙戌，命总兵官轮班人觐。奉天府丞视学政，三年更任。乙巳，以额勒登保为理籓院尚书。
　　六月壬子，大雨。永定河决，分遣卿员抚恤被水灾民。以水灾停本年秋狝。姜晟免，发永定河效力。起陈大文署直隶总督。丙辰，复雨。西安将军恆瑞卒。辛未，上步祷社稷坛祈晴。是日，晴。勒保奏东乡青、蓝号匪悉数歼除。
　　七月庚辰，特发在京兵丁口粮一月。甲申，命那彦宝、巴宁阿修筑永定河工。勒保奏获匪目徐添寿、王登高。戊戌，赈热河水灾。
　　八月丁巳，额勒登保奏获匪首王士虎、冉添泗。勒保奏七十五获贼目刘清选、汤步武等。甲子，勒保奏获贼首冉学胜等，封三等男。
　　九月己丑，续修大清会典。
　　冬十月丙午，永定河合龙。癸丑，额勒登保奏获贼首辛斗。德楞泰奏毙贼首龙绍周。癸亥，诏甄叙川、陕军劳，晋额勒登保三等伯，德楞泰二等伯，赛冲阿骑都尉，温春云骑尉。
　　十一月甲申，贵州巡抚伊桑阿以骄黩欺罔赐死。癸巳，诏曰：“军务即日告蕆，安插乡勇为善后要事。其通筹详议以闻。”乙未，额勒登保奏获贼首高见奇。戊戌，七十五以纵贼，夺职逮问。己亥，升四川达州为绥定府，太平营为太平协。
　　十二月癸卯朔，庆成奏获苟文明股匪。丁未，诏曰：“前奉皇考特旨，查考本朝殉节诸臣未得世职者，业经查出一百四十馀员，补给恩骑尉世职。兹又续查得九百九十馀员，开单呈览，均系抗节效忠之臣。其子孙俱即给与恩骑尉世职，支给俸饟。除投标当差外，有原应试者，准作文武生员，一体应试。”癸亥，诏奖刘清，特授四川建昌道。壬申，额勒登保奏剿办通江贼匪，毙匪目苟朝献。辛未，祫祭太庙。
　　是岁，免直隶、山西、浙江、安徽、四川、云南、甘肃等省二百三十一州县卫额赋有差。朝鲜、暹罗入贡。
　　七年壬戌春正月癸酉朔，上谒裕陵，行三期祭礼。赐所过贫民棉衣。甲戌，定祭社稷坛用上戊。戊寅，上还京。壬午，以松筠为伊犁将军。甲午，额勒登保奏获首逆辛聪，馀党悉平。吴熊光奏获匪首张允寿子得贵，扑灭蓝号贼股。明安以贪黩褫职，遣戍伊犁。以禄康为步军统领，解刑部尚书。额勒登保以疏防苟文明窜渡汉江，降男爵。庚子，上御经筵。
　　二月癸卯，以苟文明窜南山老林，饬领兵大臣堵剿，地方官严密查拏，勿令蔓延。丁未，释奠先师孔子。壬戌，优恤阵亡副将韩自昌与其弟副将韩加业，饬地方官为建双烈祠，赐其母银三百两。丙寅，额勒登保奏刘清获贼首李彬、辛文，加按察使衔花翎。
　　三月癸酉，勒保奏获贼首张添伦、魏学盛、陈国珠。丁丑，德楞泰奏获匪首龚其尧、李世汉、李国珍，馀党悉平。壬午，上谒泰陵。庚寅，还京。壬辰，成德卒，以禄康为户部尚书。
　　夏四月戊申，以颜检为直隶总督。乙丑，赐吴廷琛等二百四十八人进士及第出身有差。丁卯，庆成奏获贼首魏洪升、张喜、白庸。
　　五月己卯，睿亲王宝恩薨。琅玕奏获倮匪首逆腊者布。壬午，勒保奏获匪首庹向瑶、徐添陪、张思从。甲午，庆成奏搜捕馀匪，获康二麻、张昌元，加太子太保。
　　六月己酉，德楞泰奏教匪樊人杰溺水死，俘其妻孥，馀匪歼尽，晋封三等侯。甲寅，命刘权之、德瑛为军机大臣。乙卯，达椿卒，以长麟为礼部尚书。命保宁管理兵部。以禄康、恭阿拉为汉军都统。
　　秋七月辛未，勒保奏剿歼黄、白、青、蓝四号贼匪，晋一等男。庚辰，陕西贡生何泰条陈黜奢崇俭，挽回风气。得旨可采，赏大缎二匹。甲申，大学士王杰致仕，加太子太傅，在籍食俸。戊子，上秋狝木兰。癸巳，诏曰：“广东博罗监犯越狱一案，经朕硃谕查询，始据该督抚据实陈奏。则天下事之不发觉者多矣，殊堪感叹，更深懔畏。除分别惩治外，尚其大法小廉，用副澂叙官方至意。”以兴奎为西安将军，明亮为乌鲁木齐都统。甲午，额勒登保奏获逆首苟文明。谕：“適到木兰，便闻捷音。教匪起事诸犯，只馀此贼。今既授首，不难肃清。额勒登保晋一等伯，杨遇春以下，各优予叙赉。”张若渟卒，以熊枚为刑部尚书。转汪承霈为左都御史，戴衢亨为兵部尚书。
　　八月己亥朔，日有食之。诏曰：“月朔日食，月望月食，天象示儆，兢惕时深。朕躬有阙失欤？剿捕邪匪，馀孽未尽，其应靖以兵威，或迪以德化欤？政事有不便于民者，或一时行之，日久则滋流弊欤？其各谠言无隐。至月食修刑，惟当于明法敕罚，力求详慎，所当与内外诸臣交勉焉。”以硃珪协办大学士。癸卯，以嵇承志为东河河道总督，以刘清为四川按察使。乙卯，上行围。越南农耐、阮福映率属内附，缴前籓敕印。诏许其入贡。辛酉，德楞泰奏获贼首蒲添宝。
　　九月庚辰，上回銮。戊子，上谒陵。辛卯，还京。丙申，吴熊光奏毙黄号匪首唐明万。
　　冬十月己酉，杭州将军弘丰卒，以张承勋为杭州将军。壬子，勒保奏获白号贼首张简、蓝号贼首汤思蛟。丁巳，德楞泰奏毙贼首戴四，获贼目赵鉴。
　　十一月戊辰朔，德楞泰奏获贼首陈传学。庚午，诏以吉庆办理傅罗会匪，奏报不实，免协办大学士，命那彦成查办。寻解总督，敕瑚图理署理。丙戌，额勒登保奏获贼首景英，晋三等侯。
　　十二月戊戌朔，安徽宿州盗匪作乱，费淳等讨平之。癸丑，诏额勒登保、德楞泰、勒保、惠龄、吴熊光会报川、陕、楚教匪荡平。封额勒登保、德楞泰一等侯，勒保一等伯，明亮一等男，赛冲阿、杨遇春以次封赉。并推恩成亲王永瑆等、军机大臣庆桂、董诰等。乙丑，祫祭太庙。
　　是岁，免直隶、陕西、江西、四川等省五十六州县灾赋。除江苏、福建、山东十县卫坍田额赋。朝鲜入贡。
　　八年癸亥春正月庚午，以倭什布为两广总督。丁丑，命伊犁广开民田。张诚基以剿办义宁州土匪陈奏不实，论绞。乙酉，赐贫民棉衣。甲午，上御经筵。
　　二月己未，上谒东陵。
　　闰二月戊寅，上还驻圆明园。乙酉，还宫，入顺贞门，奸人陈德突出犯驾。定亲王绵恩、额驸拉旺多尔济及丹巴多尔济等擒获之，交廷臣严鞫。奖赉绵恩等有差。丁亥，祀先农，上亲耕耤田。己丑，诏曰：“陈德之事，视如猘犬，不必穷鞫。所惭惧者，德化未昭，始有此警予之事耳。即按律定拟。”是日，陈德及其二子伏诛。予告大学士王杰陛辞，赐玉鸠杖，御书诗章，驰驿回籍。庚寅，严申门禁。
　　三月丙申，御试翰林。甲辰，甘肃提督穆克登布以剿捕馀匪阵亡，赠二等男。恤湖北阵亡总兵王懋赏等世职。庚申，皇后行躬桑礼。
　　四月丙戌，上祈雨。丁亥，雨。
　　五月乙未，建宗室、觉罗住房。癸丑，以富俊为吉林将军。
　　六月戊子，尚书彭元瑞乞休，允之，仍总裁高宗实录。以费淳为兵部尚书，陈大文为两江总督。己丑，封阮福映为越南国王。
　　秋七月乙巳，以那彦成为礼部尚书。丁未，以三省馀匪肃清，优★额勒登保、德楞泰及军机大臣。壬申，上巡幸木兰。
　　八月壬午，调富俊为盛京将军。以停止行围回銮。辛卯，上还京。
　　九月戊申，致仕尚书、前协办大学士彭元瑞卒。
　　冬十月壬申，琅玕奏获首犯恆乍纲，枲僳匪平。癸未，葬孝淑皇后于山陵。
　　十一月戊戌，硃珪等请磨敬一亭明代碑文，上不许。
　　十二月己丑，祫祭太庙。
　　是岁，免直隶、山东、河南、江苏、安徽、陕西、湖北、四川、云南、甘肃等省四百十八州县卫灾赋逋赋有差。朝鲜、越南入贡。
　　九年甲子春正月丁未，调兴奎为宁夏将军，赛冲阿为西安将军。
　　二月壬戌，上御经筵。癸亥，上临幸翰林院，赐宴，赋柏梁体诗。戊子，上谒东陵。
　　三月壬辰，幸盘山。壬寅，诣明陵，尊酒长陵。甲辰，上还京。
　　夏四月己巳，上阅健锐营兵。丙子，召嵇承志来京，以徐端署河东河道总督。
　　五月甲午，上祈雨黑龙潭。丁酉，雨。丁未，铁保奏进八旗诗一百三十四卷，赐名熙朝雅颂集。
　　六月壬戌，玉德等奏海盗蔡牵扰及鹿耳门，突入汕大寨。得旨：追擒务获。戊辰，以禄康协办大学士，明亮为工部尚书，长麟为刑部尚书，费淳为吏部尚书。德瑛罢直军机处，以那彦成、英和为军机大臣。乙亥，惠龄卒，以那彦成为陕甘总督。恤捕海盗阵亡总兵胡振声，赠提督，予世职，录用其子。
　　秋七月丙午，上巡幸木兰。庚子，初彭龄以诬参吴熊光褫职。癸丑，以岁周氵夹甲，停本年决囚。
　　八月己未，清查湖北滥支军需，追罚福康安、和琳之子并毕沅等。丁丑，上回銮谒陵。
　　九月庚寅，上幸南苑行围。辛卯，以搜捕三省馀匪净尽，甄叙额勒登保以次有差。甲午，上还京。
　　冬十月癸酉，广西武缘知县孙廷标匿伤纵凶，特旨处绞，臬司公瓘遣戍乌鲁木齐。己卯，上御惇叙殿，赐宴宗室诸王。
　　十一月戊申，调那彦成为两广总督，倭什布为陕甘总督。
　　十二月丁卯，调徐端为江南河道总督。庚辰，大学士刘墉卒。甲申，祫祭太庙。
　　是岁，免直隶、湖北、四川等省二十一州县灾赋有差。朝鲜、暹罗入贡。
　　十年乙丑春正月乙未，予告大学士王杰因赐寿来京卒，优诏恤赠。辛亥，以硃珪为大学士，纪昀协办大学士，以铁保为两江总督。诏内务府大臣严行约束内监，稽其出入，纂入宫史，著为令。
　　二月己未，上御经筵。己巳，礼亲王永恩薨，子昭梿袭。协办大学士纪昀卒，调刘权之礼部尚书、协办大学士。
　　三月己丑，上幸南苑行围。己亥，上谒泰陵。丙午，回銮，阅健锐营兵。戊申，上还京。以弘康为广州将军。
　　夏四月辛巳，御史蔡维钰疏请查禁西洋人刻书传教。得旨：一体查禁。戊寅，赐彭浚等二百四十三人进士及第出身有差。
　　五月甲申朔，诏内务府大臣管理西洋堂，未能严切稽查，任令传教，下部议处。其经卷检查销毁，习教之佟澜等罪之。戊申，追叙削平教匪清野功，加勒保太子太保，明亮一等子。
　　六月庚申，颜检以失察亏帑黜免，调吴熊光为直隶总督，百龄为湖广总督。丁丑，永定河决。
　　闰六月癸未，刘权之免，以费淳协办大学士，秦承恩为左都御史。戊戌，永定河合龙。乙巳，以清安泰为浙江巡抚。
　　秋七月壬辰，上诣盛京谒陵启銮。
