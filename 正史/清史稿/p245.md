<!-- { "loadSidebar": true } -->
　　金华府：冲，繁，难。隶金衢严道。副将驻。明初为宁越府，后复改。东北距省治四百五十里。广三百四十里，袤二百四十四里。北极高二十九度十分。京师偏东二度二十一分。领县八。金华冲，繁。倚。北：金华山，县以此名，古曰常山。东南：至道山，康熙二年，耿逆遣兵踞此。东阳江自义乌入，曰东港，合航慈溪，东南流，纳孝顺溪、芗溪、赤松溪，迳城南，合城中七宝渠。南港自武义入，西北流，抵燕尾洲，与东港会，是为婺港，一名双溪。又西北，桐溪、白沙溪并自汤溪入，抵栅头，有盘溪承徐公湖、九龙山水，流为黄烟溪注之，此北渠也。古时南渠与衢港会，今淤狭。有孝顺镇。双溪驿。兰谿冲，繁，难。府西北五十里。东：铜山。西：砚山，界龙游、寿昌。婺港东南自金华入，合黄烟溪，迳城西南。衢港自龙游入，纳寿昌游埠溪，错出复入，左得永昌溪，迳兰阴山下，会杨子港，是为兰港。又北合虎溪、乾溪、香溪、抵施家滩，纳浦江大梅溪。有黄湓堤，康熙、雍正间屡修筑。镇三：平渡、香溪，又女埠有废司。瀔水驿。东阳繁，难。府东北百里。东南：大盆山，界天台。东：玉山，一名封山。东北有东西白山，接太白山。东阳江二源：南源定安溪，即歌溪，出大盆墨岭，合金蒙坑、茅洋诸水，迳双溪口；北源上白溪，出东白山，会西白山水，南流，合白峰溪、渼沙溪来会，西流，右得筧竹溪、蟠溪，左得龙化溪、泗渡溪，又西合雅溪、郎坑溪。画溪出大盆西麓，始丰溪出南麓，其东上夹溪出尖山巿，下夹溪出天笠山。有白坦、永宁二镇。白峰、夹溪汛。义乌疲，难。府东北百十里。南：淡云、八保。北：黄山。东江，古乌伤溪，自东阳入，合廿三里诸溪，折西南会瑞云溪、麟溪。又西南，右合绣湖，左合鲇溪及善溪，迳江湾巿，会画溪，又南纳吴溪，入金华。其北航慈溪，出覆釜山，会仙洪岩水，缘西北界入。素溪出西南古寺坑。北酥溪出清潭山。又洪巡溪出西北绸岩。镇四：龙祈、酥溪、佛堂、廿三里溪。有汛。永康疲，难。府东南百十里。东：方岩。东南：灵岩。南：绝尘山。永康港二源：北源华溪，出密浦山，迳社山下为鹤鸣溪，合酥溪，出仁政桥；南源南溪，即建阳溪，自缙云入，右合卢溪，左合横坑溪，迳水峥岩，右合李溪，迳双溪口，两源相合，是为永康港。又西，合西门、烈桥、高坑诸溪，入武义。东北：双牌溪，出八盆岭，下流为灵溪，入缙云。又东櫸溪，出大岭，下流为萍溪，入仙居。櫸溪村，府都司及县丞驻。有孝义、里溪汛。华溪驿。武义疲，难。府东南七十五里。东：百义山，又乌牛山，界永康。西：铜釜山。武义港上承永康港，东自其县入，合清溪、郭衕溪，侧城东北，左得熟溪，西南自宣平入，合诸溪水汇焉。西北流，右合东溪、硃吴溪，左合桃溪，入金华。其南日溪自丽水入，合泄溪，入宣平。西：梅溪自宣平入，入金华。东北：素溪，出大捞箕山，自金华错入，仍入之。浦江简。府东北百十里。东：半壁山、五路岭。西北：深褭山，涌泉为深褭溪，浦阳江源此。别源出西并硎岭，东流为吴溪来会。又合诸溪水，侧城南，有东、西二溪夹流注之，是为南江。合澄、左二溪，又东北，右得大溪，即演溪，东南自义乌入，合流迳康侯山下，为潮溪。又东，右合深溪、白麟诸溪入诸暨。南：梅溪，出雷公、城窦诸山，西流入兰溪。西北：湖源溪出石楂岭，迳五泄山，错出复入浦江，下流为湖洑水。潢溪、胡公、斤竹有汛。汤溪简。府西南五十里。西北：汤塘山，县以此名。南：银岭。东南：辅仓山，白沙溪出。瀔江即衢港，西自龙游入。古无“瀔”字，当即汉志穀水。东北流，合莘版溪。又东北，左得双溪，上流永安溪枝津，北自兰谿入合之。右得潦溪，上流游埠溪，亦自其县入合之。是为三港口。又东北合罗埠溪，入遂昌。白沙溪，南自遂昌入，合诸溪水。堰三十六，而金华得其十。
　　衢州府：冲，繁，难。金衢严道治所，总兵驻。明洪武初改龙游府，明年复改，属浙江布政使司。顺治八年，浙闽总督移此。康熙二十三年裁。东北距省治五百四十里。广二百二十五里，袤二百二十里。北极高二十九度二分。京师偏东二度三十五分。领县五。西安冲，繁。倚。南：爵豆山。北：铜钱岭。西北：铜山。衢港二源：南源文溪，即江山港，自其县入；北源信安溪，即常山港，亦自其县入，会于双港口，亦曰西溪。侧城西北，合柘溪、青冈溪，东抵鸡鸣山下。右得东溪，南自遂昌入，出石室堰来会，古曰定阳溪。又东北，合银坑、罗张、胜塘诸溪，迳屏风滩，合芝溪。又东迳马叶埠，入龙游。樟树镇，县丞驻。有金旺巡司，岩剥、柏固二废司。上航驿。上方、新桥街、杜泽、朝京埠有汛。龙游冲，难。府东北七十里。西：龙山，又岑山。北：乌石山、大乘山，八十里梅岭。北有龙游港，即衢港，西自西安入，合金村源水，迳下溪滩，右得灵山港，南自遂昌入，合桐溪、小莲岭水来会。又东，右得斗潭溪，北自寿昌入合之。又东合筑溪，错出复入者再，又东北入汤溪。有湖头镇巡司。亭步驿。溪口前巿汛。江山冲，疲。府西南七十五里。仙霞岭，南百里，上置五关，其枫岭为浙、闽分疆处，顺治十一年置游击驻二十八都，县丞并驻。康熙九年并入福建。十三年仍隶两省。又江郎山，即隋书江山。大溪一名鹿溪，出仙霞诸岭，汇东角、箬坑、白石诸水，迳城东，合三桥溪、逸溪，入西安。西有文溪，分出，复汇于礼贤镇东北，与大溪会，是为江山港。其北石崆溪，出斜驮山。又岘山溪出大寨山东峰。峡石镇，同知驻。有清湖镇巡司，兼管广济水驿。顺治十年自常山来隶。并灵谷山、官溪、外村有汛。常山冲，繁。府西八十里。东有常山，县以此名。南；岘山、岩岭。北：三衢山。马金溪北自开化入，合马尪溪，迳源口，合谢源水，迳叠石，为金川。迳傥溪桥，合诸山水，迳清水潭，厮以官坝，外紫港，内广济港。昔时文溪自江山入，达金川，为三合水，注内港。后湖涸，水道徙南。又东石硿溪、岘山溪并自江山注之。又东合虹桥溪、芳枝溪，入西安。有草坪镇巡司。球川镇。马车曹、会关有汛。有镇平、甘露二镇。开化简。府西北百六十里。东：鸦金岭，界常山。北：矿山，又马金、金竹二岭。马金溪二源：一出汪公岭，即马金支阜；一出西北际岭，会于辛田渡，东南流，合金竹岭水，侧城东南，左得汪边溪，出北讴歌岭，贯城壕，出南门合之，西会白沙溪达华埠。左得池淮溪，迳藤岩下，曰池淮坂。迳星口巿，为星口溪，合流入常山。是为常山港。西北：洪源溪，入江西德兴。镇二：马金、华埠。金竹岭巡司。
　　严州府：简。隶金衢严道。副将驻。乾隆二十五年裁卫，并入杭州。东北距省治二百九十里。广三百七十里，袤百七十五里。北极高二十九度三十七分。京师偏东三度三分。领县六。建德简。倚。东：高峰山。西：铜官山。北：乌龙山。新安江西自淳安入，右纳艾溪，东北流，合洋溪、下涯溪、西溪，侧城南。兰港东南自兰谿入，合三合溪、大小洋水来会，是为浙江南源，一名丁字水。又东北合佘浦、苔溪，迳七里泷，左合胥溪，又东北合岔柏溪。清渚港东北自桐庐错入，会杜息溪，并入桐庐注之。东湖出乌龙山，合建安山水，由佘浦出口。康熙十一年筑坝，水涨，绕江家塘注西湖入江。有安仁、乾潭、三都、洋溪、大溪五镇。东乌石关，东南三河关。有富春驿。淳安简。府西北六十五里。东：龟鹤山。南：云濛山。西南：雉山。前溪出西北塘坞山。新安江自歙县入，一名徽港，左得蜀口溪，东南流，合富至源、云源溪，又东合桐梓溪，折南合景溪。迳南山东麓，左得东溪上流进贤溪，汇诸山水注之，迳城南，合云濛溪。又东南，右得武强溪。又东南，合商家源、洋溪、锦溪，入建德。罗伍溪出东北白坑岭，罗溪出东坞山，龙溪出西北官山尖。镇四：威坪、茶园、街口、港口有汛。桐庐简。府东北九十五里。东北：桐庐山，县以此名。西北：鸡笼山。西：富春山。新安江西自建德入，为七里濑，即富春渚，合芦茨溪，迳麻车山麓，左得清水港，西北自分水入，合琴溪，错出复入，迳桐君山下，西会分水港，是为桐江。又东曰下淮，江流扼要处。又东北合窄溪，东梓溪。湖源溪东南自浦江入，仍入之。有芝厦、旧县、柴埠、窄溪、翙冈五镇。桐江驿。遂安简。府西南百八十里。西南：洪洞山。西：白石山，又百漈岭，界安徽休宁。武强溪出，合双溪、仙溪、华溪，东南流，左合大连岭水，右合前后溪，侧城南，合连溪、灵岩溪。折东，右得龙溪，北自淳安注之。迳寺前村，有凤林港合东西港注之。又东北，合罟网、东亭二溪，入淳安。有凤林、横沿、郭村、安阳、东亭五镇。寿昌简。府西南九十里。南：砚山，亘金、衢二郡。西：万松山。寿昌溪出鹅笼山，合大小源、松坑二溪，东北流，合交溪，为大同溪。又东北，合梅溪、曹溪，自城西而东，曰艾溪，东北迳城南，至淤堨，为淤堨溪。又东北至湖岑坂，为湖岑溪，北抵罗桐埠，入建德。有大同、新巿二镇。分水简。府西北百二十三里。东：狮、象二山。南：胥岭、设峰。西南：云梯岭、铜桥山，最险要。天目溪一名分水港，上流虞溪，东北自于潜入，迳印渚渡，为印渚溪。右得前溪，西南自淳安入，合罗伍溪及罗溪，汇于雏溪。东南流，合塘源水、夏塘溪，抵毕浦，左合文岭、良梅诸山水，右合斜尖山水。其南歌舞溪，出歌舞岭，会直坞、海高坞诸水，下流入建德，为清渚港。有毕浦、百江二镇。
