<!-- { "loadSidebar": true } -->
　　林伯桐，字桐君，番禺人。嘉庆六年举人。生平好为考据之学，宗主汉儒，而践履则服膺硃子，无门户之见。事亲孝，道光六年，试礼部归，父已卒，悲恸不欲生。居丧悉遵古礼，蔬食、不入内者三年。自是不复上公车，一意奉母。与两弟友爱，教授生徒百馀人，咸敦内行，勉实学。粤督阮元、邓廷桢皆敬礼之。元延为学海堂学长，廷桢聘课其二子。二十四年，以选授德庆州学正，阅三年卒於官，年七十。
　　伯桐於诸经无不通，尤深於毛诗。谓传笺不同者，大抵毛义为长，孔疏多以王肃语为毛意，又往往混郑於毛。为毛诗学者，当分别观之，庶几不失家法。因考郑笺异义，为毛诗通考三十卷，又著毛诗传例二卷，又缀其碎义琐辞，著毛诗识小三十卷，皆极精覈。他著有易象释例十二卷，易象雅训十二卷，三礼注疏考异二十卷，冠昏丧祭仪考十二卷，左传风俗二十卷，古音劝学三十卷，史学蠡测三十卷，供冀小言二卷，古谚笺十一卷，两粤水经注四卷，粤风四卷，修本堂藁四卷，诗文集二十四卷。
　　李黼平，字绣子，嘉应州人。幼颖异。年十四，精通乐谱。及长，治汉学，工考证。嘉庆十年进士，选翰林院庶吉士，散馆改昭文县知县。事一以宽和慈惠为宗，不忍用鞭扑，狱随至随结。公馀即手一编，民间因有“李十五书生”之目。以亏挪落职系狱，数年乃得归。会粤督阮元开学海堂，聘阅课艺，遂留授诸子经。所著毛诗义二十四卷。道光十二年，卒，年六十三。他著有易刊误二卷，文选异义二卷，读杜韩笔记二卷。
　　柳兴恩，原名兴宗，字宾叔，丹徒人。道光十二年举人。受业於仪徵阮元。初治毛诗，以毛公师荀卿，荀卿师穀梁，穀梁春秋千古绝学，元刻皇清经解，公羊、左氏俱有专家，而穀梁缺焉。乃发愤沉思，成穀梁春秋大义述三十卷，以郑六艺论云“穀梁子善於经”，遂专从善经入手，而善经则以属辞比事为据，事与辞则以春秋日月等名例定之。其书凡例，谓圣经既以春秋定名，而无事犹必举四时之首月。后儒谓日月非经之大例，未为通论。穀梁日月之例，泥则难通，比则易见。与其议传而转谓经误，不若信经而并存传说。述日月例第一。谓春秋治乱於已然，礼乃防乱於未然。穀梁亲受子夏，其中典礼犹与论语夏时周冕相表里。述礼例弟二。谓穀梁之经与左氏、公羊异者以百数，汉书儒林传云：“穀梁鲁学，公羊乃齐学也。”此或由齐、鲁异读，音转而字亦分。述异文弟三。谓穀梁亲受子夏，故传中用孔子、孟子说，其他暗合者更多。述古训弟四。谓自汉以来，穀梁师授鲜有专家，要不得摈诸师说之外。述师说弟五。谓汉儒师说之可见者，惟尹更始、刘向二家，然搜获寥寥。其说已亡，而名仅存者，自汉以后并治三传者亦收录焉。述经师弟六。谓穀梁久属孤经，兹於所见载籍之涉穀梁者，循次摘录，附以论断，并著本经废兴源流。述长编弟七。番禺陈澧尝为穀梁笺及条例，未成，后见兴恩书，叹其精博，遂出其说备采，不复作。
　　他著有周易卦气辅四卷，虞氏逸象考二卷，尚书篇目考二卷，毛诗注疏纠补三十卷，续王应麟诗地考二卷，群经异义四卷，刘向年谱二卷，仪礼释宫考辨二卷，史记、汉书、南齐书校勘记，说文解字校勘记，宿壹斋诗文集。光绪六年，卒，年八十有六。
　　弟荣宗，字翼南。著有说文引经考异十六卷。同时为穀梁之学者，有南海侯康、海州许桂林、嘉善锺文烝、江都梅毓。侯康自有传。
　　许桂林、字同叔，海州人。嘉庆二十一年举人。少孤，孝於母及生母，无间言。家贫，不以厚币易远游，日以诂经为事。道光元年，丁内艰，以毁卒，年四十三。桂林於诸经皆有发明，尤笃信穀梁之学，著春秋穀梁穀传时日月书法释例四卷。其书有引公羊而互证者，有駮公羊而专主者。阳湖孙星衍尝以条理精密、论辨明允许之。又著易确二十卷，大旨以乾为主，谓全易皆乾所生，博观约取，於易义实有发明，别有毛诗后笺八卷，春秋三传地名考证六卷，汉世别本礼记长义四卷，大学中庸讲义二卷，四书因论二卷。尝以其馀力治六书、九数，著许氏说音十二卷，以配说文。又著说文后解十卷。又以岐伯言“地，大气举之”。气外无壳，其气将散；气外有壳，此壳何依？思得一说以补所未及。盖天实一气，而其根在北，北极是也。北极不当为天枢，而当为气母。因采集宣夜遗文，以西法通之，著宣西通三卷。又以算家以简为贵，乃取钦定数理精蕴，撮其切於日用者，著算牖四卷。生平所著书四十馀种，凡百数十卷。甘泉罗士琳从之游，后以西算名世。
　　锺文烝，字子勤，嘉善人。道光二十六年举人，候选知县。於学无所不通，而其全力尤在春秋。因沉潜反覆三十馀年，成穀梁经传补注二十四卷。其书网罗众家，折衷一是。其未经人道者，自比於梅鷟之辨伪书、陈第之谈古韵，略引其绪，以待后贤。文烝兼究宋、元诸儒书，书中若释禘祫、祖祢谥法以及心志不通、仁不胜道、以道受命等，皆能提要挈纲，实事求是。又著论语序详正一卷。卒，年六十。
　　梅毓，字延祖，江都人。同治九年举人，候选教谕。著有穀梁正义长编一卷。
　　陈澧，字兰甫，番禺人。道光十二年举人，河源县训导。澧九岁能文，复问诗学於张维屏，问经学於侯康。凡天文、地理、乐律、算术、篆隶无不研究。中年读诸经注疏、子、史及硃子书，日有课程。初著声律通考十卷，谓：“周礼六律、六同皆文之以五声，礼记五声、六律、十二管还相为宫，今之俗乐有七声而无十二律，有七调而无十二宫，有工尺字谱而不知宫、商、角、徵、羽。惧古乐之遂绝，乃考古今声律为一书。”又切韵考六卷、外篇三卷，谓：“孙叔然、陆法言之学存於广韵，宜明其法，而不惑於沙门之说。”又汉志水道图说七卷，谓地理之学，当自水道始，知汉水道则可考汉郡县。
　　其於汉学、宋学能会其通，谓：“汉儒言义理，无异於宋儒，宋儒轻蔑汉儒者非也。近儒尊汉儒而不讲义理，亦非也。”著汉儒通义七卷。晚年寻求大义及经学源流正变得失所在而论赞之，外及九流诸子、两汉以后学术，为东塾读书记二十一卷。
　　其教人不自立说，尝取顾炎武论学之语而申之，谓：“博学於文，当先习一艺。韩诗外传曰‘好一则博’，多好则杂也，非博也。读经、史、子、集四部书，皆学也，而当以经为主，尤当以行己有耻为主。”为学海堂学长数十年。至老，主讲菊坡精舍，与诸生讲论文艺，勉以笃行立品，成就甚众。光绪七年，粤督张树声、巡抚裕宽以南海硃次琦与澧皆耆年硕德，奏请褒异，给五品卿衔。八年，卒，年七十三。
　　他著有说文声表十七卷，水经注提纲四十卷，水经注西南诸水考三卷，三统术详说三卷，弧三角平视法一卷，琴律谱一卷，申范一卷，摹印述一卷，东塾集六卷。
　　侯康，字君谟，亦番禺人。道光十五年举人。少孤，事母孝。家贫，欲买书，母称贷得钱。买十七史，读之，卷帙皆敝，遂通史学。及长，精研注疏，湛深经术，与同里陈沣交最久。尝谓：“汉志载春秋古经十二篇者左经也，经十一卷者公、穀经也。今以三传参校之，大要古经为优。穀梁出最先，其误尚寡。公羊出最晚，其误滋甚。”乃取其义意可寻者疏通证明之，著春秋古经说二卷。又治穀梁以证三礼，以公羊杂出众师，时多偏駮，排诋独多。著穀梁礼证，未完帙，仅成二卷。又仿裴松之注三国志例注史，尝曰：“注古史与近史异，注近史者，群书大备；注古史者，遗籍罕存。当日为唾弃之馀，今日皆见闻之助，宜过而存之。”因为后汉书补注续一卷，三国志补注一卷，后汉称续者，以有惠栋注；三国志杭世骏注未完善，故不称续也。又补后汉、三国艺文志，各成经、史、子四卷，馀未成。又考汉、魏、六朝礼仪，贯串三礼，著书数十篇，澧尝叹以为精深浩博。十七年，卒，年四十。
　　弟度，字子琴。与康同榜举人，以大挑知县分发广西，署河池州知州。广西贼起，度伐木为栅，因山势联络，坚固可守。贼退，以病告归，至家遂卒，年五十七。度洽熟经传，尤长礼学，时称“二侯”。嘉兴钱仪吉尝称其研覈传注，剖析异同，如辨懿伯、惠伯之为父子，三老、五更之为一人。证明郑义，皆有据依。所著书为夷寇所焚，其说经文，刻学海堂集中。
　　桂文灿，字子白，文燿之弟。道光二十九年举人。同治二年正月，应诏陈言：曰严甄别以清仕途，曰设幕职以重考成，曰分三途以励科甲，曰裁孱弱以节糜费，曰铸银钱以资利用。若津贴京员，制造轮船，海运滇铜，先后允行。光绪九年，选湖北郧县知县，善治狱，以积劳卒於任。文灿守阮元遗言，谓：“周公尚文，范之以礼；尼山论道，教之以孝。苟博文而不能约礼，明辨而不能笃行，非圣人之学也。郑君、硃子皆大儒，其行同，其学亦同。”因著硃子述郑录二卷。他著四书集注笺四卷，毛诗释地六卷，周礼通释六卷，经学博采录十二卷。
　　郑珍，字子尹，遵义人。道光五年拔贡生。十七年举人，以大挑二等选荔波县训导。咸丰五年，叛苗犯荔波，知县蒋嘉穀病，珍率兵拒战，卒完其城。苗退，告归。同治二年，大学士祁俊藻荐於朝，特旨以知县分发江苏补用，卒不出。三年，卒，年五十九。
　　珍初受知於歙县程恩泽，乃益进求诸声音文字之原，与古宫室冠服之制。方是时，海内之士。崇尚考据，珍师承其说，实事求是，不立异，不苟同。复从莫与俦游，益得与闻国朝六七钜儒宗旨。於经最深三礼，谓：“小学有三：曰形，曰声，曰义。形则三代文体之正，具在说文。若历代钟鼎款识及汗简、古文四声韵所收奇字，既不尽可识，亦多伪造，不合六书，不可以为常也。声则昆山顾氏音学五书，推证古音，信而有徵，昭若发蒙，诚百世不祧之祖。义则凡字书、韵书、训诂之书，浩如烟海，而欲通经训，莫详於段玉裁说文注，邵晋涵、郝懿行尔雅疏及王念孙广雅疏证。贯串博衍，超越前古，是皆小学全体大用。”
