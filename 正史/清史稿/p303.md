<!-- { "loadSidebar": true } -->
　　外蒙古喀尔喀：古北狄地。唐、虞，山戎。夏，獯鬻。周，玁狁。秦、汉曰匈奴。汉初冒顿并有漠南，旋复北徙。后汉仍为北匈奴地。元魏曰蠕蠕，后入突厥。唐初入回纥。贞观四年来朝，以其地为瀚海、燕然、金微、幽陵、龟林、卢山六都督府，又置皋兰、高阙、鸡田、榆溪、鸡鹿、蹛林、寘颜等七州，皆隶燕然都护府。其后并有九姓诸部，尽得匈奴故地。五代至宋，回纥渐衰，与室韦妪厥律诸部散居其地，羁属于辽。金大安初，蒙古始盛。元太宗七年，建都和林，初立元昌路，后改转运和林使司，前后五朝都焉。世祖迁都大兴，于和林置都元帅府。大德十一年，立和林等处行中书省，统和林总管府。皇庆元年，改和林路为和宁路。顺帝太子阿裕锡哩达赖汗依王保保于此，明兵破之，顺帝孙特古斯特穆尔汗遁于土喇河。七传至本雅失里，又为明所败。后诸部共立讬克讬布哈之子号小王子。又数传，徙幕东方，其留漠北部落曰喀尔喀。清崇德三年，遣使朝贡。康熙二十八年，厄鲁特噶尔丹兴兵攻破喀尔喀，七旗举族款塞内附，安置喀伦边内，噶尔丹遂并其地。三十五年，圣祖亲征，噶尔丹窜死，朔漠平。喀尔喀诸部复还旧牧，为部三：一曰土谢图汗，一曰车臣汗，一曰札萨克图汗。又善巴自为一部，曰赛音诺颜。共部四，为旗八十有六。东至黑龙江呼伦贝尔城，南至瀚海，西至阿尔台山，北至俄罗斯。广五千里，袤三千里。北极高四十二度至五十一度三十分。京师偏东三度至偏西二十六度。人约七十万口。
