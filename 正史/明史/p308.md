<!-- { "loadSidebar": true } -->
　　洪武元年，从达取中原，克汴梁，守御河南。冯胜取陕州，请益兵守潼关。达曰：“无如兴者。”遂调守之。潼关，三秦门户，时哈麻图据奉元，李思齐、张思道等与为犄角，日窥伺欲东向。兴悉力捍御。王左丞来攻，大败之。从徐达帅轻骑直捣奉元。大军继进，遂克之。移镇巩昌，边境帖然。
　　三年为秦王武傅，兼陕西行都督府佥事。其冬，封功臣，兴以不守纪律，止封巩昌侯，食禄一千五百石，予世券。四年伐蜀，克汉州、成都。六年从徐达镇北平，同陈德败元兵于答刺海口。十一年练兵临清。十六年巡北边。召还，逾年卒。赠陕国公，谥宣武。二十三年追坐胡惟庸党，爵除。
　　兴女弟为宁妃，弟英武定侯。
　　季弟德成，性通敏，嗜酒。两兄积功至列侯，而德成止骁骑舍人。太祖以宁妃故，欲贵显之。德成辞。帝不悦。顿首谢曰：“臣性耽曲糵，庸暗不能事事。位高禄重，必任职司，事不治，上殆杀我。人生贵适意，但多得钱、饮醇酒足矣，余非所望。”帝称善，赐酒百罂，金币称之，宠遇益厚。尝侍宴后苑醉，匍匐脱冠谢。帝顾见德成发种种，笑曰：“醉风汉，发如此，非酒过耶？”德成仰首曰：“臣犹厌之，尽薙始快。”帝默然。既醒，大惧。佯狂自放，剃发、衣僧衣，唱佛不已。帝谓宁妃曰：“始以汝兄戏言，今实为之，真风汉也。”后党事起，坐死者相属，德成竟得免。
　　陈德，字至善，濠人。世农家，有勇力。从太祖于定远，以万夫长从战，皆有功，为帐前都先锋。同诸将取宁、徽、衢、婺诸城，擢元帅。李伯升寇长兴，德往援，击走之。从援南昌，大战鄱阳湖，擒水寨姚平章。太祖舟胶浅，德力战，身被九矢，不退。从平武昌。大败张士诚兵于旧馆，擢天策卫亲军指挥使。吴平，进佥大都督府事。从大将军北取中原，克元汴梁。立河南行都督府，以德署府事，讨平群盗。征山西，破泽州磨盘寨，获参政喻仁，遂会大军克平阳、太原、大同。渡河取奉元、凤翔，至秦州，元守将吕国公遁，追擒之。徐达围张良臣于庆阳，良臣恃其兄思道为外援，间使往来，德悉擒获，庆阳遂下。又大破扩廓于古城，降其卒八万。
　　洪武三年，封临江侯，食禄一千五百石，予世券。明年，从颍川侯傅友德伐蜀，分道入绵州，破龙德，大败吴友仁之众，乘胜拔汉州。向大亨、戴寿等走成都，追败之，遂与友德围成都。蜀平，赐白金彩币。复还汴。五年为左副将军，与冯胜征漠北，破敌于别笃山，俘斩万计。克甘肃，取亦集乃路，留兵扼关而还。明年复总兵出朔方，败敌三岔山，擒其副枢失剌罕等七十余人。其秋，再出战于答剌海口，斩首六百级，获其同佥忻都等五十四人。凡三战三捷。七年练兵北平。十年还凤阳。十一年卒。追封杞国公，谥定襄。
　　子镛袭封。十六年为征南左副将军，讨平龙泉诸山寇。练兵汴梁。十九年与靖海侯吴祯城会州。二十年从冯胜征纳哈出，将至金山，与大军异道相失，败没。二十三年，追坐德胡惟庸党，诏书言其征西时有过，被镌责，遂与惟庸通谋。爵除。
　　王志，临淮人。以乡兵从太祖于濠，下滁、和。从渡江，屡腾栅先登，身冒矢石。授右副元帅。从取常州、宁国、江阴。复宜兴，攻高邮，捣九江，下黄梅，鏖战鄱阳。从平武昌，还克庐州，败张士诚兵，追奔四十里。以亲军卫指挥使改六安卫，守六安。从幸汴梁，渡河，取怀庆、泽、潞，留守平阳。大将军徐达西伐，会师克兴元。洪武三年，进同知都督府事，封六安侯，岁禄九百石，予世券。移守汉中，帅兵出察罕脑儿塞，还镇平阳。复从大将军征沙漠。其后用兵西南，皆以偏将军从，虽无首功，然持重，未尝败衄。其攻合肥，败楼儿张，擒吴副使，为战功第一。领山西都司卫所军务，帝称其处置得宜。十六年督兵往云南品甸。缮城池，立屯堡，置驿传，安辑其民。十九年卒。追封许国公，谥襄简。
　　子威，二十二年嗣侯。明年，坐事谪安南卫指挥使。卒，无子。弟琙嗣，改清平卫，世袭。志亦追坐胡惟庸党，以死不问。
　　梅思祖，夏邑人。初为元义兵元帅，叛从刘福通。扩廓醢其父。寻弃福通，归张士诚，为中书左丞，守淮安。徐达兵至，迎降，并献四州。士诚杀其兄弟数人。太祖擢思祖大都督府副使。从大军伐吴，克升山水寨。下湖州，围平江，皆有功。吴平，迁浙江行省右丞。从大将军伐中原，克山东，取汴、洛，破陕州，下潼关。旋师徇河北，至卫辉。元平章龙二弃城走彰德，师从之。龙二复出走，遂降其城，守之。略定北平未下州郡。从大军平晋、冀，复从平陕西。别将克邠州，获元参政毛贵等三十人。从大将军破扩廓于定西。还自秦州，破略阳，入沔州，取兴元。洪武三年，论功封汝南侯，食禄九百石，予世券。四年伐蜀。五年征甘肃。还命巡视山、陕、辽东城池。十四年，四川水尽源、通塔平、散毛诸洞长官作乱，命思祖为征南副将云南军，与江夏侯周德兴帅兵讨平之。十五年复与傅友德平云南，置贵州都司，以思祖署都指挥使。寻署云南布政司事，与平章潘元明同守云南。思祖善抚辑，远人安之。是年卒，赐葬钟山之阴。
　　子义，辽东都指挥使。二十三年追坐思祖胡惟庸党，灭其家。思祖从子殷，为驸马都尉，别有传。
　　金朝兴，巢人。淮西乱，聚众结寨自保。俞通海等既归太祖，朝兴亦帅众来附。从渡江，征伐皆预，有功。克常州，为都先锋。复宜兴，为左翼副元帅。平武昌，进龙骧卫指挥同知。平吴，改镇武卫指挥使。克大同，改大同卫指挥使。取东胜州，获元平章刘麟等十八人。
　　洪武三年，论功为都督佥事兼秦王左相。未几，解都督府事，专傅王。四年从大军伐蜀。七年帅师至黑城，获元太尉卢伯颜、平章帖儿不花并省院等官二十五人。遂从李文忠分领东道兵，取和林，语具文忠传。
　　朝兴沉勇有智略，所至以偏师取胜，虽未为大帅，而功出诸将上。十一年从沐英西征，收纳邻七站地。明年论功封宣德侯，禄二千石，世袭指挥使。十五年从傅友德征云南，驻师临安，元右丞兀卜台、元帅完者都、土酋杨政等俱降。朝兴抚辑有方，军民咸悦。进次会川卒，追封沂国公，谥武毅。十七年论平云南功，改锡世侯券，增禄五百石。
　　长子镇嗣封。二十三年追坐朝兴胡惟庸党，降镇平坝卫指挥使。从征有功，进都指挥使。其后世袭卫指挥使。嘉靖元年，命立傅友德、梅思祖及朝兴庙于云南，额曰“报功”。
　　唐胜宗，濠人。太祖起兵，胜宗年十八，来归。从渡江，积功为中翼元帅。从徐达克常州，进围宁国，扼险力战，败其援兵。城遂降。从征婺州，克之。从征池州，力战，败陈友谅兵，擢龙骧卫指挥佥事。从征友谅，至安庆，敌固守。胜宗为陆兵疑之，出不意，捣克其水寨。从下南昌，略定江西诸郡。援安丰，攻庐州，战鄱阳，邀击泾江口，皆有功。擢骠骑卫指挥同知。从定武昌，徇长沙、沅陵、澧阳。从徐达取江陵，还定淮东。穴城克安丰，追获元将忻都。为安丰卫指挥使守之。从大将军伐中原，克汴梁、归德、许州，辄留守。从大军克延安，进都督府同知。洪武三年冬封延安侯，食禄千五百石，予世券。坐擅驰驿骑，夺爵，降指挥。捕代县反者。久之，复爵。
　　十四年，浙东山寇叶丁香等作乱，命总兵讨之，擒贼首并其党三千余人。分兵平安福贼，至临安，降元右丞兀卜台等。十五年巡视陕西，督屯田，简军士。明年镇辽东，奉敕勿通高丽。高丽使至，察其奸，表闻。赐敕褒美，比魏田豫却乌桓赂，称名臣。在镇七年，威信大著。召还，帅师讨平贵州蛮。练兵黄平。二十三年坐胡惟庸党诛，爵除。
　　陆仲亨，濠人。归太祖，从征滁州，取大柳树诸寨。克和阳，击败元兵。逐青山群盗。从渡江，取太平，定集庆，从徐达下诸郡县。授左翼统军元帅。从征陈友谅，功多，进骠骑卫指挥使。从常遇春讨赣州，降熊天瑞，为赣州卫指挥使，节制岭南北新附诸郡。调兵克梅州、会昌、湘乡，悉平诸山寨。
　　洪武元年，帅卫军与廖永忠等征广东，略定诸郡县，会永忠于广州，降元将卢左丞。广东平。改美东卫指挥使，擢江西行省平章，代邓愈镇襄阳，改同知都督府事。三年冬封吉安侯，禄千五百石，予世券。与唐胜宗同坐事降指挥使。捕寇雁门，同复爵。
　　十二年与周德兴、黄彬等从汤和练兵临清。未几，即军中逮三人至京，既而释之。移镇成都，平巨津州叛蛮。乌撒诸蛮复叛，从傅友德讨平之。
　　二十三年，治胡惟庸逆党，家奴封贴木告仲亨与胜宗、费聚、赵庸皆与通谋，下吏讯。狱具，帝曰：“朕每怪其居贵位有忧色。”遂诛仲亨，籍其家。
　　初，仲亨年十七，为乱兵所掠。父母兄弟俱亡，持一升麦伏草间。帝见之，呼曰“来”，遂从征伐，至封侯。帝尝曰：“此我初起时腹心股肱也。”竟诛死。
　　费聚，字子英，五河人。父德兴，以材勇为游徼卒。聚少习技击。太祖遇于濠，伟其貌，深相结纳。
　　定远张家堡有民兵，无所属，郭子兴欲招之，念无可使者。太祖力疾请行，偕聚骑而往，步卒九人俱。至宝公河，望其营甚整，弓弩皆外向。步卒惧，欲走。太祖曰：“彼以骑蹴我，走将安往？”遂前抵其营。招谕已定，约三日。太祖先归，留聚俟之。其帅欲他属，聚还报。太祖复偕聚以三百人往，计缚其帅，收卒三千人。豁鼻山有秦把头八百余人，聚复招降之。遂从取灵璧，克泗、滁、和州。授承信校尉。
　　既定江东，克长兴，立永兴翼元帅府，以聚副耿炳文为元帅。张士诚入寇，击败之。召领宿卫。援安丰，两定江西，克武昌，皆从。改永兴翼元帅府为永兴亲军指挥司，仍副炳文为指挥同知。士诚复入寇，获其帅宋兴祖，再败之。士诚夺气，不敢复窥长兴。随征淮安、湖州、平江，皆有功，进指挥使。汤和讨方国珍，聚以舟师从海道邀击。浙东平，复由海道取福州，破延平。归次昌国，剿海寇叶、陈二姓于兰秀山。至是，聚始独将。洪武二年会大军取西安，改西安卫指挥使，进都督府佥事。镇守平凉。三年封平凉侯，岁禄千五百石，予世券。
