<!-- { "loadSidebar": true } -->
　　显榕妃吴氏，生世子英耀，性淫恶，尝烝显榕宫人。显榕知之，杖杀其所使陶元儿。英耀又使卒刘金纳妓宋么儿于别馆。显榕欲罪金，金遂诱英耀谋为逆。嘉靖二十四年正月十八日，张灯置酒飨显榕，别宴显榕弟武冈王显槐于西室。酒半，金等从座后出，以铜瓜击显榕脑，立毙。显槐惊救，被伤，奔免。英耀徙显榕尸宫中，命长史孙立以中风报。王从者硃贵抉门出告变，抚、按官以闻。英耀惧，具疏奏辨，且逼崇阳王显休为保奏。通山王英炊不从，直奏英耀弑逆状。诏遣中官及驸马都尉邬景和、侍郎喻茂坚往讯。英耀辞服。诏逮入京。是年九月，告太庙，伏诛，焚尸扬灰。悉诛其党，革显休禄十之三。显槐、英炊皆赉金币，而以显榕次子恭王英佥嗣。隆庆五年薨。
　　子华奎幼，万历八年，始嗣爵。卫官王守仁上告曰：“远祖定远侯弼，楚王桢妃父也，遗瑰宝数十万寄楚帑，为嗣王侵匿。”诏遣中官清核。华奎奏辨，且请避宫搜掘。皆不报。久之，系鞫王府承奉等，无所得。时诸珰方以搜括希上意，不欲暴守仁罪。帝颇悟，罢其事。华奎乃奏上二万金助三殿工。
　　三十一年，楚宗人华等言：“华奎与弟宣化王华壁皆非恭王子。华奎乃恭王妃兄王如言子，抱养宫中。华壁则王如綍家人王玉子也。华妻，即如言女，知之悉。”礼部侍郎郭正域请行勘。大学士沈一贯右华奎，委抚按讯，皆言伪王事无左验。而华妻持其说甚坚，不能决，廷议令覆勘。中旨以楚王袭封已二十余年，宜治华等诬罔。御史钱梦皋为一贯劾正域，正域发华奎行贿一贯事。华奎遂讼言正域主使，正域罢去。东安王英燧、武冈王华增、江夏王华塇等皆言伪迹昭著，行贿有据。诸宗人赴都投揭。奉旨切责，罚禄、削爵有差。华坐诬告，降庶人，锢凤阳。未几，华奎输贿入都，宗人遮夺之。巡抚赵可怀属有司捕治。宗人蕴鉁等方恨可怀治楚狱不平，遂大哄，殴可怀死。巡按吴楷以楚叛告。一贯拟发兵会剿。命未下，诸宗人悉就缚。于是斩二人，勒四人自尽，锢高墙及禁闲宅者复四十五人。三十三年四月也。自是无敢言楚事者。久之，禁锢诸人以恩诏得释，而华奎之真伪竟不白。
　　其后，张献忠掠湖广，华奎募卒自卫，以张其在为帅。献忠兵至武昌，其在为内应，执华奎沉之江，诸宗无得免者。
　　武冈王显槐，端王第三子也。嘉靖四十三年上书条籓政，请“设宗学，择立宗正、宗表，督课亲郡王以下子弟。十岁入学，月饩米一石，三载督学使者考绩，陟其中程式者全禄之，五试不中课则黜之，给以本禄三之二。其庶人暨妻女，月饩六石，庶女勿加恩。”其后廷臣集议，多采其意。
　　齐王榑，太祖第七子。洪武三年封。十五年就籓青州。二十三年命王帅护卫及山东徐、邳诸军从燕王北征。二十四年复帅护卫骑士出开平。时已令颍国公傅友德调发山东都司各卫军出塞，谕王遇敌当自为队，奏凯之时勿与诸将争功。榑数历塞上，以武略自喜，然性凶暴，多行不法。建文初，有告变者。召至京，废为庶人，与周王同禁锢。
　　燕兵入金川门，急遣兵护二王。二王卒不知所以，大怖，伏地哭。已知之，乃大喜。成祖令王齐如故，榑益骄纵。帝与书召来朝，面谕王无忘患难时。尃不悛，阴畜刺客，招异人术士为咒诅，辄用护卫兵守青州城，并城筑苑墙断往来，守吏不得登城夜巡。李拱、曾名深等上急变，榑拘匿以灭口。永乐三年诏索拱，谕榑改过。是时，周王橚亦中浮言，上书谢罪，帝封其书示榑。明年五月来朝，廷臣劾榑罪。榑厉声曰：“奸臣喋喋，又欲效建文时耶！会尽斩此辈。”帝闻之不怿，留之京邸。削官属护卫，诛指挥柴直等，尽出榑系囚及所造不法器械。群臣请罪教授叶垣等，帝曰：“王性凶悖，朕温诏开谕至六七，犹不悟，教授辈如王何！垣等先自归发其事，可勿问。”榑既被留，益有怨言。是年八月，召其子至京师，并废为庶人。
　　宣德三年，福建妄男子楼濂诡称七府小齐王，谋不轨。事觉，械至京，诛其党数百人。榑及三子皆暴卒，幼子贤爀安置庐州。景泰五年徙齐庶人、谷庶人置南京，敕守臣慎防。后谷庶人绝，齐庶人请得谷庶人第。嘉靖十三年释高墙庶人长毚，榑曾孙也。万历中有承彩者，亦榑裔。齐宗人多凶狡，独承彩颇好学云。
　　潭王梓，太祖第八子。洪武三年封。十八年就籓长沙。梓英敏好学，善属文。尝召府中儒臣，设醴赋诗，亲品其高下，赉以金币。妃于氏，都督显女也。显子琥，初为宁夏指挥。二十三年坐胡惟庸党，显与琥俱坐诛。梓不自安。帝遣使慰谕，且召入见。梓大惧，与妃俱焚死。无子，除其封。
　　赵王巳，太祖第九子。洪武二年生。次年受封，明年殇。
　　鲁荒王檀，太祖第十子。洪武三年生，生两月而封。十八年就籓兗州。好文礼士，善诗歌。饵金石药，毒发伤目。帝恶之。二十二年薨，谥曰荒。子靖王肇煇，甫弥月。母妃汤，信国公和女，抚育教诲有度。永乐元年三月始得嗣。成祖爱重之。车驾北巡过兗，锡以诗币。宣德初，上言：“国长史郑昭、纪善王贞，奉职三十年矣，宜以礼致其事。”帝谓蹇义曰：“皇祖称王礼贤敬士，不虚也。”许之。成化二年薨。
　　子惠王泰堪嗣，九年薨。子庄王阳铸嗣，嘉靖二年薨。庄王在位久，世子当漎，当漎子健杙皆前卒，健杙子端王观定嗣。狎典膳秦信等，游戏无度，挟娼乐，裸男女杂坐。左右有忤者，锥斧立毙，或加以砲烙。信等乘势残杀人。馆陶王当淴亦淫暴，与观定交恶，相讦奏。帝念观定尚幼，革其禄三之二，逮诛信等，亦革当淴禄三之一。二十八年，观定薨。子恭王颐坦嗣，有孝行，捐邸中田湖，赡贫民，辞常禄，给贫宗。前后七赐玺书嘉劳。万历二十二年薨。世子寿钅爵先卒，弟敬王寿鏳嗣，二十八年薨。弟宪王寿鋐嗣，崇祯九年薨。弟肃王寿镛嗣，薨。子以派嗣，十五年，大清兵克兗州，被执死。弟以海转徙台州，张国维等迎居于绍兴，号鲁监国。顺治三年六月，大兵克绍兴，以海遁入海。久之，居金门，郑成功礼待颇恭。既而懈，以海不能平，将往南澳。成功使人沉之海中。
　　归善王当沍，庄王幼子也。正德中，贼攻兗州，帅家众乘城，取护卫弓弩射却贼。降敕奖谕，遂以健武闻。时有卒袁质与舍人赵岩俱家东平，武断为乡人所恶。吏部主事梁谷，亦东平人，少不检，倚恶少为助，既贵，颇厌苦之，又与千户高乾有怨。正德九年，谷邑人西凤竹、屈昂诳谷云：“质、岩且为乱。”谷心动，因并指乾等，告变于尚书杨一清。兵部议以大兵驻济南伺变。先是，当沍数与质、岩校射。至是当沍父庄王听长史马魁谮言当沍结质、岩欲反，虞祸及，奏于朝。帝遣司礼太监温祥、大理少卿王纯、锦衣卫指挥韩端往按问。祥等至，围当沍第，执之。祥等谳谷所指皆平人。魁惧事败，乃讽所厚陈环及术士李秀佐证之，复以书及贿抵镇守太监毕真，使逮二人诘问。已而二人以实对，书贿事亦为真所发。于是御史李翰臣劾谷报怨邀功，长史魁惑王罔奏，宜即讯。诏下翰臣狱，谪广德州判官，免谷罪不问。御史程启充等疏言：“谷、魁鼓煽流言，死不蔽罪，纵首祸而谪言者，非国体。”不报。廷臣议当沍罪，卒无所坐。以藏护卫兵器违祖制，废为庶人。戍质等于肃州。所连逮多瘐死，魁坐诬奏斩。凤竹、昂流口外。中官送当沍之高墙，当沍大恸曰：“冤乎！”触墙死。闻者伤之。辅国将军当濆，钜野王泰墱诸孙也，慷慨有志节。嘉靖三年上书请停郡县主、郡县君恤典，以苏民困。七年奏辞辅国将军并子奉国将军禄，佐疏运河。赐敕褒谕。又上书言：“各籓郡县主、郡县君先仪宾没者，故事仪宾得支半禄。今四方灾伤，边陲多事，民穷财尽，而各仪宾暴横侈肆，多不法，请勿论品级，减其月给。”明年又请以父子应得禄米佐振。因劝帝法祖宗，重国本，裁不急之费，息土木之工。词甚恺切。帝嘉其意，特敕褒之，不听辞禄。时东瓯王健楸无子，上书言：“宗室所以蕃，由诈以媵子为嫡，糜费县官。今臣无嫡嗣，请以所受府第屯厂尽归鲁府，待给新封，省民财万一，乞著为例。”报可。
　　奉国将军健根，钜野王阳蓥诸孙。博通经术，年七十，犹纵谈名理，亹亹不倦。嘉靖中，诏褒其贤孝。子镇国中尉观熰，字中立，居母丧，蔬食逾年，哀毁骨立。尝绘《太平图》上献。世宗嘉奖之，赐承训书院名额并《五经》诸书。弟观以诗画著名。同时钜野中尉颐堟、安丘将军颐墉，声诗清拔。乐陵王颐戋亦喜称诗。
　　安丘王当澻，靖王曾孙，少孤，事祖父母以孝闻。曾孙颐堀好学秉礼，尤谙练典故。籓邸中有大疑，辄就决。一意韬晦，监司守令希见其面。年七十余，犹手不废书。
　　鲁府宗室寿钅林，家兗州。崇祯中为云南通判，有声绩。永明王由榔在广西，以为右佥都御史，使募兵。值沙定州乱，兵不能集。孙可望兵至，寿钅林知不免，张麾盖往见之，行三揖礼曰：“谢将军不杀不掠之恩。”可望胁之降，不从。系他所，使人诱以官，终不从。从容题诗于壁，或以诗报可望，遂遇害。
 
列传第五诸王二
　　太祖诸子二蜀王椿湘王柏代王桂襄垣王逊燂灵丘王逊烇成钅具廷鄣肃王楧辽王植庆王勍宁王权
　　蜀献王椿，太祖第十一子，洪武十一年封。十八年命驻凤阳。二十三年就籓成都。性孝友慈祥，博综典籍，容止都雅，帝尝呼为“蜀秀才”。在凤阳时，辟西堂，延李叔荆、苏伯衡商榷文史。既至蜀，聘方孝孺为世子傅，表其居曰“正学”，以风蜀人。诣讲郡学，知诸博士贫，分禄饩之，月一石，后为定制。造安车赐长史陈南宾。闻义乌王绅贤，聘至，待以客礼。绅父祎死云南，往求遗骼，资给之。
　　时诸王皆备边练士卒，椿独以礼教守西陲。番人入寇，烧黑崖关。椿请于朝，遣都指挥瞿能随凉国公蓝玉出大渡河邀击之。自是番人詟伏。前代两川之乱，皆因内地不逞者钩致为患；有司私市蛮中物，或需索启争端。椿请缯锦香扇之属，从王邸定为常贡，此外悉免宣索。蜀人由此安业，日益殷富。川中二百年不被兵革，椿力也。
　　成祖即位，来朝。赐予倍诸籓。谷王橞，椿母弟也，图不轨。椿子悦燇，获咎于椿，走橞所，橞称为故建文君以诡众。永乐十四年，椿暴其罪。帝报曰：“王此举，周公安王室之心也。”入朝，赉金银缯彩钜万。二十一年薨。
