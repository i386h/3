<!-- { "loadSidebar": true } -->
　　时诸将在边屯田募伍，岁有常课。聚颇耽酒色，无所事事。又以招降无功，召还，切责之。明年从傅友德征云南，大战白石江，擒达里麻。云南平，进取大理。未几，诸蛮复叛，命副安陆侯吴复为总兵。授以方略，分攻关索岭及阿咱等寨，悉下之。蛮地始定。置贵州都指挥使司，以聚署司事。十八年命为总兵官，帅指挥丁忠等征广南，擒火立达，俘其众万人。还镇云南。二十三年召还。李善长败，语连聚。帝曰：“聚曩使姑苏不称旨，朕尝詈责，遂欲反耶！”竟坐党死，爵除。
　　子超，征方国珍，没于阵。璿，以人材举官江西参政。孙宏，从征云南，积功为右卫指挥使。坐奏对不实，戍金齿。
　　陆聚，不知何许人。元枢密院同知。脱脱败芝{艹麻}李于徐州，彭大等奔濠。聚抚戢流亡，缮城保境，寇不敢犯。徐达经理江、淮，聚以徐、宿二州降。太祖尝诏谕：“二州，吾桑梓地，未忍加兵。”及归附，大悦。以聚为江南行省参政，仍守徐州。遣兵略定沛、鱼台、邳、萧、宿迁、睢宁。扩廓遣李左丞侵徐，驻陵子村。聚遣指挥傅友德击之，俘其众，擒李左丞。又败元兵于宿州，擒佥院邢端等。从定山东，平汴梁。还镇，改山东行省参政。从平元都，略大同、保定、真定。攻克车子山及凤山、城山、铁山诸寨，分守井陉故关，会师陕西，克承天寨。聚所部皆淮北劲卒，虽燕、赵精骑不及也。北征，沂、邳山民乘间作乱，召聚还，讨平之。洪武三年，封河南侯，岁禄九百石，予世券。八年，同卫国公愈屯田陕西，置卫戍守。十二年同信国公和练兵临清。寻理福建军务。召还，赐第凤阳。二十三年坐胡惟庸党死，爵除。
　　郑遇春，濠人。与兄遇霖俱以勇力闻。遇霖与里人有郤，欲杀之，遇春力护，得解取。众皆畏遇霖，而以遇春为贤。太祖下滁州，遇霖为先锋。取铁佛冈、三郤河、大柳等寨，遇春亦累功至总管。攻芜湖，遇霖战死，遇春领其众。时诸将所部不过千人，遇春兼两队，而所部尤骁果。累战功多，授左翼元帅。从平陈友谅，身先士卒，未尝自言功，太祖异之。取六安，为六安卫指挥佥事。从大将军定山东、河南北，克朔州，改朔州卫指挥副使。
　　洪武三年，进同知大都督府事，封荥阳侯，岁禄九百石，予世券。明年命驻临濠，开行大都督府。坐累夺爵。寻复之，复守朔州。从傅友德平云南，帅杨文等经略城池屯堡。还京，督金吾诸卫，造海船百八十艘，运饷辽东，籍陕西岷州诸卫官马。二十三年坐胡惟庸党死。爵除。
　　黄彬，江夏人。从欧普祥攻陷袁、吉属县，徐寿辉以普祥守袁州。及陈友谅杀寿辉，僭伪号，彬言于普祥曰：“公与友谅比肩，奈何下之？友谅骄恣，非江东敌也。保境候东师，当不失富贵。”普祥遂遣使纳款。友谅遣弟友仁攻之。彬与普祥败其众，获友仁。友谅惧，约分界不相犯，乃释友仁。时江、楚诸郡皆为陈氏有，袁扼其要害，潭、岳、赣兵不得出。友谅势大蹙。太祖兵临之，遂弃江州，彬力也。太祖至龙兴，令普祥仍守袁州，而以彬为江西行省参政。未几，普祥死，彬领其众。普祥故残暴，彬尽反所为，民甚安之。从常遇春征赣州。饶鼎臣据吉安，为熊天瑞声援。遇春兵至，鼎臣走安福，彬以兵蹑之。鼎臣走茶陵，天瑞乃降。永新守将周安叛，彬从汤和执安，鼎臣亦殪。移镇袁州，招集诸山寨。江西悉定。进江淮行省中书左丞。洪武三年封宜春侯，岁禄九百石，予世券。四年，赣州上犹山寇叛，讨平之。五年，古州等洞蛮叛，以邓愈为征南将军，三道出师，彬与营阳侯璟出澧州。师还，赐第中都。明年从徐达镇北平，出练兵沂州、临清。二十三年坐胡惟庸党死，爵除。
　　叶升，合肥人。左君弼据庐，升自拔来归。以右翼元帅从征江州，以指挥佥事从取吴，以府军卫指挥使从定明州。洪武三年论功，佥大都督府事。明年从征西将军汤和以舟师取蜀。越二年，出为都指挥使，镇守西安，讨平庆阳叛寇。十二年复佥大都督府事。西番叛，与都督王弼征之，降乞失迦，平其部落。复讨平延安伯颜帖木儿，擒洮州番酋。论功，封靖宁侯，岁禄二千石，世指挥使。镇辽东，修海、盖、复三城。在镇六年，边备修举，外寇不敢犯。发高丽赂遗，帝屡赐敕，与唐胜宗同褒。
　　二十年，命同普定侯陈桓总制诸军于云南定边、姚安，立营、屯田，经理毕节卫。明年，东川、龙海诸蛮叛，升以参将从沐英讨平之。已而湖广安福所千户夏德忠诱九溪洞蛮为寇，升同胡海等讨之。潜兵出贼后，掩击，擒德忠。立永定、九溪二卫，因留屯襄阳。赣州山贼复结湖广峒蛮为寇。升为副将军，同胡海等讨平之，俘获万七千人。升凡三平叛蛮。再出练兵甘肃、河南。二十五年八月，坐交通胡惟庸事觉，诛死。凉国公蓝玉，升姻也，玉败，复连及升，以故名隶两党云。
　　赞曰：诸将当草昧之际，上观天命，委心明主，战胜攻取，克建殊勋，皆一时之智勇也。及海内宁谧，乃名隶党籍，或追论，或身坐，鲜有能自全者。圭裳之锡固足酬功，而砺带之盟不克再世，亦可慨矣夫。
 
列传第二十
　　硃亮祖周德兴王弼蓝玉（曹震张翼张温陈桓硃寿曹兴谢成李新
　　硃亮祖，六安人。元授义兵元帅。太祖克宁国，擒亮祖，喜其勇悍，赐金币，仍旧官。居数月，叛归于元，数与我兵战，为所获者六千余人，遂入宣城据之。太祖方取建康，未暇讨也。已，遣徐达等围之。亮祖突围战，常遇春被创而还，诸将莫敢前。太祖亲往督战，获之，缚以见。问曰：“尔将何如？”对曰：“生则尽力，死则死耳！”太祖壮而释之。累功授枢密院判。
　　从下南昌、九江，战鄱阳湖，下武昌。进广信卫指挥使。李文忠破李伯升于新城，亮祖乘胜燔其营落数十，获同佥元帅等六百余人、军士三千、马八百匹，辎重铠甲无算。伯升仅以数骑遁。太祖嘉其功，赐赉甚厚。胡深请会兵攻陈友定，亮祖由铅山进取浦城，克崇安、建阳，功最多。会攻桐庐，围余杭。迁浙江行省参政，副李文忠守杭州。帅马步舟师数万讨方国瑛。下天台，进攻台州。国瑛出走，追至黄岩，降其守将哈儿鲁，徇下仙居诸县。进兵温州。方明善拒战，击败之，克其城。徇下瑞安，复败明善于盘屿，追至楚门。国瑛及明善诣军降。
　　洪武元年，副征南将军廖永忠由海道取广东。何真降，悉定其地。进取广西，克梧州。元尚书普贤帖木儿战死，遂定郁林、浔、贵诸郡。与平章杨璟会师，攻克靖江。同廖永忠克南宁、象州。广西平。班师，太子帅百官迎劳龙湾。三年封永嘉侯，食禄千五百石，予世券。
　　四年伐蜀。帝以诸将久无功，命亮祖为征虏右副将军。济师至蜀，而明升已降。徇下未附州县。师还，以擅杀军校，不预赏。八年同傅友德镇北平。还，又同李善长督理屯田，巡海道。十二年出镇广东。
　　亮祖勇悍善战而不知学，所为多不法，番遇知县道同以闻。亮祖诬奏同，同死，事见同传。帝寻悟，明年九月召亮祖至，与其子府军卫指挥使暹俱鞭死。御制圹志，仍以侯礼葬。二十三年追论亮祖胡惟庸党，次子昱亦坐诛。
　　周德兴，濠人。与太祖同里，少相得。从定滁、和。渡江，累战皆有功，迁左翼大元帅。从取金华、安庆、高邮。援安丰，征庐州，进指挥使。从讨赣州、安福、永新，拔吉安。再进湖广行省左丞。同杨璟讨广西，攻永州。元平章阿思兰及周文贵自全州来援，德兴再击败之，斩硃院判。追奔至全州，遂克之。道州、宁州、蓝山皆下。进克武冈州，分兵据险，绝靖江声援。广西平，功多。洪武三年封江夏侯，岁禄千五百石，予世券。
　　是岁，慈利土酋覃垕连茅冈诸寨为乱，长沙洞苗俱煽动。太祖命德兴为征南将军，帅师讨平之。明年伐蜀，副汤和为征西左将军，克保宁。先是，傅友德已克阶、文，而和所帅舟师未进。及保宁下，两路军始合。蜀平，论功，帝以和功由德兴，赏德兴而面责和。且追数征蛮事，谓覃垕之役，杨璟不能克，赵庸中道返，功无与德兴比者。复副邓愈为征南左将军，帅赵庸、左君弼出南宁，平婪凤、安田诸州蛮，克泗城州，功复出诸将上。赏倍于大将，命署中立府，行大都督府事。德兴功既盛，且恃帝故人，营第宅逾制。有司列其罪，诏特宥之。十三年命理福建军务，旋召还。
　　明年，五溪蛮乱。德兴已老，力请行，帝壮而遣之，赐手书曰：“赵充国图征西羌，马援请讨交址，朕常嘉其事，谓今人所难。卿忠勤不怠，何忝前贤，靖乱安民，在此行也。”至五溪，蛮悉散走。会四川水尽源、通塔平诸洞作乱，仍命德兴讨平之。十八年，楚王桢讨思州五开蛮，复以德兴为副将军。德兴在楚久，所用皆楚卒，威震蛮中。定武昌等十五卫，岁练军士四万四千八百人。决荆州岳山坝以溉田，岁增官租四千三百石。楚人德之。还乡，赐黄金二百两，白金二千两，文绮百匹。
　　居无何，帝谓德兴：“福建功未竟，卿虽老，尚勉为朕行。”德兴至闽，按籍佥练，得民兵十万余人。相视要害，筑城一十六，置巡司四十有五，防海之策始备。逾三年，归第，复令节制凤阳留守司，并训练属卫军士。诸勋臣存者，德兴年最高。岁时入朝，赐予不绝。二十五年八月，以其子骥乱宫，并坐诛死。
　　王弼，其先定远人，后徙临淮。善用双刀，号“双刀王”。初结乡里，依三台山树栅自保。逾年，帅所部来归。太祖知其才，使备宿卫。破张士诚兵于湖州，取池州石埭，攻婺源州，斩守将铁木儿不花，拔其城，获甲三千。擢元帅。下兰溪、金华、诸暨。援池州，复太平，下龙兴、吉安。大战鄱阳，邀击陈友谅于泾江口。从平武昌，还克庐州。拔安丰，破襄阳、安陆。取淮东，克旧馆，降士诚将硃暹，遂取湖州。迁骁骑右卫亲军指挥使。进围平江，弼军盘门。士诚亲帅锐士突围，出西门搏战，将奔常遇春军。遇春分兵北濠，截其后，而别遣兵与战。士诚军殊死斗。遇春拊弼臂曰：“军中皆称尔健将，能为我取此乎？”弼应曰：“诺。”驰骑，挥双刀奋击。敌小却。遇春帅众乘之，吴兵大败，人马溺死沙盆潭者甚众。士诚马逸堕水，几不救，肩舆入城，自是不敢复出。吴平，赏赉甚厚。
