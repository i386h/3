<!-- { "loadSidebar": true } -->
　　刘敏，肃宁人。举孝廉，为中书省吏。尝暮市芦龙江，旦载于家，俾妻织蓆，鬻以奉母。而后，入治事。性廉介，或遗之瓷瓦器，亦不受。为楚相府录事，中书以没官女妇给文臣家，众劝其请给以事母。敏固辞曰：“事母，子妇事，何预他人。”及省臣败，吏多坐诛，敏独无所预。帝贤之，擢工部侍郎，改刑部。出为徽州府同知，有惠政，卒于官。
　　杨靖，字仲宁，山阳人。洪武十八年进士，选吏科庶吉士。明年擢户部侍郎。时任诸司者，率进士及太学生，然时有不法者。帝制《大诰》，举通政使蔡瑄、左通政茹瑺、工部侍郎秦逵及靖以讽厉之曰：“此亦进士太学生也，能率职以称朕心。”其见称如此。
　　二十二年进尚书。明年五月诏在京官三年皆迁调，著为令。乃以刑部尚书赵勉与靖换官。谕曰：“愚民犯法，如啖饮食。设法防之，犯者益众。推恕行仁，或能感化。自今惟犯十恶并杀人者死，余罪皆令输粟北边。”又曰：“在京狱囚，卿等覆奏，朕亲审决，犹恐有失。在外各官所拟，岂能尽当？卿等当详谳，然后遣官审决。”靖承旨研辨，多所平反。帝嘉纳之。尝鞫一武弁，门卒捡其身，得大珠，属僚惊异。靖徐曰：“伪也，安有珠大如此者乎。”碎之。帝闻，叹曰：“靖此举，有四善焉。不献朕求悦，一善也；不穷追投献，二善也；不奖门卒，杜小人侥幸，三善也；千金之珠卒然而至，略不动心，有过人之智，应变之才，四善也。”
　　二十六年，兼太子宾客，并给二禄。已，坐事免。会征龙州赵宗寿，诏靖谕安南输粟饷师。以白衣往。安南相黎一元以陆运险艰，欲不奉诏。靖宣示反覆开谕，且许以水运。一元乃输粟二万，至沲海江别造浮桥以达龙州。帝大悦，拜靖左都御史。靖公忠有智略，善理繁剧，治狱明察而不事深文。宠遇最厚，同列无与比。三十年七月，坐为乡人代改诉冤状草，为御史所劾。帝怒，遂赐死。时年三十八。
　　时有凌汉，字斗南，原武人。以秀才举，献《乌鹊论》。授官，历任御史。巡按陕西，疏所部疾困数事。帝善之，召其子赐衣钞。汉鞫狱平允。及还京，有德汉者，邀置酒，欲厚赠以金。汉曰：“酒可饮，金不可受也。”帝闻之嘉叹，擢右都御史。时詹徽为左，论议不合，每面折徽，徽衔之。左迁刑部侍郎，改礼部。后为徽所劾，降左佥都御史。帝悯其衰，令归田里。汉以徽在，有后忧，不敢去。岁余徽诛，复擢右佥都御史。寻致仕归。汉出言不检，居官屡踬。然以廉直见知于帝，故终得保全。
　　又吴人严德珉，由御史擢左佥都御史，以疾求归。帝怒，黥其面，谪戍南丹。遇赦放还。布衣徒步，自齿齐民。宣德中犹存。尝以事为御史所逮，德珉跪堂下，自言曾在台勾当公事，晓三尺法。御史问何官。答言：“洪武中台长，所谓严德珉是也。”御史大惊，揖起之。次日往谒，则担囊徙矣。有教授与饮，见其面黥，戴敝冠，问：“老人犯何法？”珉述前事，因言“先时国法甚严，仕者不保首领，此敝冠不易戴也。”乃北面拱手，称“圣恩，圣恩”云。
　　单安仁，字德夫，濠人。少为府吏。元末江淮兵乱，安仁集义兵保乡里，授枢密判官。从镇南王孛罗普化守扬州。时群雄四起，安仁叹曰：“此辈皆为人驱除耳。王者之兴，当自有别。”镇南王为长枪军所逐，安仁无所属，闻太祖定集庆，乃曰：“此诚是已。”率众归附。太祖悦，即命将其军守镇江。严饬军伍，敌不敢犯。移守常州。其子叛，降张士诚，太祖知安仁忠谨，弗疑也。久之，迁浙江副使。悍帅横敛民，名曰“寨粮”，安仁置于法。进按察使，征为中书左司郎中，佐李善长裁断。调瑞州守御千户，入为将作卿。
　　洪武元年擢工部尚书，仍领将作事。安仁精敏多智计，诸所营造，大小中程，甚称帝意。逾年改兵部尚书。请老归，赐田三千亩，牛七十角，岁给尚书半俸。六年起山东参政。恳辞，许之。家居，尝奏请浚仪真南坝至朴树湾，以便官民输挽；疏转运河江都深港以防淤浅；移瓜州仓ＣＣ置扬子桥西，免大江风潮之患。帝善其言，再授兵部尚书，致仕。初，尚书阶正三品。十三年，中书省罢，始进为正二。而安仁致仕在前。帝念安仁勋旧，二十年特授资善大夫。其年十二月卒，年八十五。
　　徐州硃守仁者，字元夫。元末亦以保障功官枢密同知，守舒城。明兵下庐州，以城来归。历官工部侍郎。洪武四年进尚书，奉命察山东官吏，称旨。寻改北平行省参政，以馈饷不继，谪苍梧知县。初，守仁知袁州，抚安创残，民甚德之。至是连知容州、高唐州，皆有善政。十年进四川布政使，治尚简严。以年老致仕。坐事罚输作，特宥之。十五年，云南平，改威楚、开南等路宣抚司为楚雄府，遂命守仁知府事。招集流移，均徭役，建学校，境内大治。二十八年上计入朝，郡人垂涕送之。拜太仆卿。首请立牧马草场于江北滁州诸处。所辖十四监九十八群。马大蕃息。马政之修，自守仁始。久之，致仕。永乐初，入朝，遇疾卒。
　　薛祥，字彦祥，无为人。从俞通海来归。渡江，为水寨管军镇抚。数从征有功。洪武元年转漕河南，夜半抵蔡河。贼骤至，祥不为动，好语谕散之。帝闻大喜。以方用兵，供亿艰，授京畿都漕运使，分司淮安。浚河筑堤，自扬达济数百里，徭役均平，民无怨言。有劳者立奏，授以官。元都下，官民南迁，道经淮安，祥多方存恤。山阳、海州民乱，驸马都尉黄琛捕治，诖误甚众。祥会鞫，无验者悉原之。治淮八年，民相劝为善。及考满还京，皆焚香，祝其再来，或肖像祀之。
　　八年授工部尚书。时造凤阳宫殿。帝坐殿中，若有人持兵斗殿脊者。太师李善长奏诸工匠用厌镇法，帝将尽杀之。祥为分别交替不在工者，并铁石匠皆不预，活者千数。营谨身殿，有司列中匠为上匠，帝怒其罔，命弃市。祥在侧，争曰：“奏对不实，竟杀人，恐非法。”得旨用腐刑。祥复徐奏曰：“腐，废人矣，莫若杖而使工。”帝可之。明年改天下行省为承宣布政司。以北平重地，特授祥，三年治行称第一。为胡惟庸所恶，坐营建扰民，谪知嘉兴府。惟庸诛，复召为工部尚书。帝曰：“谗臣害汝，何不言？”对曰：“臣不知也。”明年，坐累杖死，天下哀之。子四人，谪琼州，遂为琼山人。
　　孙远，正统七年进士。景泰时，官户部郎中。天顺元年，擢本部右侍郎，改工部。奉诏塞开封决河。还，仍改户部。成化初，督两广军饷，位至南京兵部尚书，以忤汪直免官。
　　其继祥为工部尚书有名者，有秦逵等。
　　逵，字文用，宣城人。洪武十八年进士。历事都察院。奉檄清理囚徒，宽严得宜。帝嘉其能，擢工部侍郎。时营缮事繁，部中缺尚书，凡兴作事皆逵领之。初，议籍四方工匠，验其丁力，定三年为班，更番赴京，三月交代，名曰“输班匠”。未及行，至是逵议量地远近为班次，置籍，为勘合付之，至期赍至部，免其家徭役，著为令。帝念逵勤勚，诏有司复其家。二十二年进尚书。明年改兵部。未几，复改工部。帝以学校为国储材，而士子巾服无异胥吏，宜更易之。命逵制式以进。凡三易，其制始定。赐监生蓝衫、绦各一，以为天下先。明代士子衣冠，盖创自逵云。
　　有赵翥者，永宁人。有志节，以学行闻。由训导举贤良，擢赞善大夫，拜工部尚书。奏定天下岁造军器之数，及议定籓王宫城制度。
　　赵俊者，不知何许人。自工部侍郎进尚书。帝以国子监所藏书板，岁久残剥，命诸儒考补，工部督匠修治。俊奉诏监理，古籍始备。洪武十二年，翥改署刑部。寻致仕去。俊，十七年免。而逵于二十五年九月坐事自杀。
　　唐鐸，字振之，虹人。太祖初起兵，即侍左右。守濠州，从定江州，授西安县丞。召为中书省管勾。洪武元年，汤和克延平，以鐸知府事，拊辑新附，士民安之。居三年，入为殿中侍御史，复出知绍兴府。六年十二月，召拜刑部尚书。明年改太常卿。丁母忧，特给半俸。十四年，服阕，起兵部尚书。
　　明年，初置谏院，以为谏议大夫。帝尝与侍臣论历代兴废，曰：“使朕子孙如成、康，辅弼如周、召，则可祈天永命。”鐸因进曰：“豫教元良，选左右为辅导，宗社万年福也。”帝又谓鐸曰：“人有公私，故言有邪正。正言务规谏，邪言务谤谀。”鐸曰：“谤近忠，谀近爱。不为所眩，则谗佞自远。”未几，左迁监察御史。请选贤能京官遍历郡县，访求贤才，体察官吏。选历练老成、望隆名重者，居布政、按察之职。帝从之。既复擢为右副都御史，历刑、兵二部尚书。二十二年，置詹事院，命吏部曰：“辅导太子，必择端重之士。三代保傅，礼甚尊严。兵部尚书鐸，谨厚有德量，以为詹事。食尚书俸如故。”以鐸尝请豫教故也。其年，致仕。
　　二十六年，起太子宾客，进太子少保。二十八年，龙州土官赵宗寿以奏郑国公常茂死事不实，被召，又不至。帝怒，命杨文统大军往讨。而命鐸招谕。鐸至，廉得茂实病死，宗寿亦伏罪来朝。乃诏文移兵征奉议诸州叛蛮，即以鐸参议军事。逾月，诸蛮平。鐸相度形势，请设奉议卫及向武、河池、怀集、武仙、贺县诸处守御千户所，镇以官军。皆报可。
　　鐸为人长者，性慎密，不妄取予。帝以故旧遇之，尝曰：“鐸自友及臣至今三十余年，其与人交不至变色，绝亦不出恶声。”又曰：“都御史詹徽刚断嫉恶，胥吏不得肆其贪，谤讪满朝。唐鐸重厚，又谓懦而无为。人心不古，有若是耶！”后徽卒坐罪诛死，而鐸恩遇不替。三十年七月，卒于京师，年六十九。赙赠甚厚，命有司护其丧归葬。
　　沈溍，字尚贤，钱塘人。与鐸同官兵部，以明敏称。帝尝以勋臣子弟多骫法，撰《大诰》二十二篇，谕天下武臣，皆令诵习，使知儆惕。已，又以谕戒八条，颁示将士。时溍以试兵部侍郎掌部事，一切训饬事宜，皆承旨行之。寻进尚书。广西都司建谯楼、青州卫造军器，皆擅科民财。溍请凡都司卫所营作，必都督府奏准。官给物料，毋擅役民。违者治罪。仍禁武臣预民事。时干戈甫息，武臣暴横，数扞文法，至是始戢，溍力也。帝尝谕致治之要在进贤、退不肖。溍因言：“君子常少，小人常多，在上风厉之耳，贤者举而不仁者远矣。”帝善其言。二十三年，以溍与工部尚书秦逵换官，赐诰奖谕。寻复旧任，后以事免。
