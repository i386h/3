<!-- { "loadSidebar": true } -->
　　华高，和州人。与俞通海等以巢湖水师来附。从克太平，授总管。从破采石、方山兵。下集庆、镇江，迁秦淮翼元帅。与邓愈徇广德。守将严兵城下，高以数骑挑战，元兵坚壁不动。高冲击大破之，遂取其城，得兵万人，粮数千斛。从平常州，进佥行枢密院事。副俞通海击破赵普胜栅江营。再败陈友谅。援长兴，克武昌。授湖广行省左丞。帅舟师从克淮东，收浙西。进行省平章政事。洪武三年封广德侯，岁禄六百石。
　　高性怯，且无子，请得宿卫。有所征讨，辄称疾不行。令练水师，复以不习辞。帝以故旧优容之。时诸勋臣多出行边，惟高不遣。最后缮广东边海城堡，高请行。帝曰：“卿复自力，甚善。”四年四月事竣。至琼州卒。初，有言高殖利者，故岁禄独薄。至是贫不能葬。帝怜之，命补支禄三百石。以无子，纳诰券墓中。赠巢国公，谥武庄。授从子岳指挥佥事。
　　张铨，定远人。从取太平，定集庆、镇江、常州、婺州。捣江州，战鄱阳湖，取鄂渚。收淮东，平吴。累功为指挥佥事。从取中原、燕、晋、秦、蜀，进都督佥事。使建齐王府，事竣，副江夏侯周德兴征五溪蛮。已而水尽源、通塔平、散毛诸洞酋作乱，复副德兴讨平之。从征云南，由永宁克乌撒。久之，复从傅友德平乌撒及曲靖、普定、龙海、孟定诸蛮。洪武二十三年封永定侯，食禄千五百石，世指挥使。
　　何真，字邦佐，东莞人。少英伟，好书剑。元至正初，为河源县务副使，转淡水场管勾，弃官归。元末盗起，真聚众保乡里。十四年，县人王成、陈仲玉作乱，真赴告元帅府。帅受赂，反捕真。逃居坭冈，举兵攻成，不克。久之，惠州人王仲刚与叛将黄常据惠。真击走常，杀仲刚。以功授惠阳路同知、广东都元帅，守惠州。海寇邵宗愚陷广州。真以兵破走之，复其城。擢广东分省参政，寻擢右丞。赣州熊天瑞引舟师数万，欲图真，真迎之胥江。天大雷雨，折天瑞舟樯，击走之。广人赖以完。先是真再攻成，诛仲玉而成卒固守。二十六年复围成，募擒成者，予钞十千。成奴缚成以出。真予之钞，命具汤镬，趋烹奴，号于众曰：“奴叛主者视此！”缘海叛者皆降。时中原大乱，岭表隔绝，有劝真效尉佗故事者，不听。屡遣使由海道贡方物于朝。累进资德大夫、行省左丞。
　　洪武元年，太祖命廖永忠为征南将军，帅舟师取广东。永忠至福州，以书谕真，遂航海趋潮州。师既至，真遣都事刘克佐诣军门上印章，籍所部郡县户口兵粮，奉表以降。永忠闻于朝，赐诏褒真曰：“朕惟古之豪杰，保境安民，以待有德。若窦融、李勣之属，拥兵据险，角立群雄间，非真主不屈。此汉、唐名臣，于今未见。尔真连数郡之众，乃不烦一兵，保境来归，虽窦、李奚让焉。”永忠抵东莞，真帅官属迎劳，遂奉诏入朝。擢江西行省参知政事，且谕之曰：“天下分争，所谓豪杰有三：易乱为治者，上也；保民达变，知所归者，次也；负固偷安，身死不悔，斯其下矣。卿输诚纳土，不逆颜行，可谓识时务者。”真顿首谢。在官颇著声望，尤喜儒术，读书缀文。已，转山东参政。四年命还广东，收集旧卒。事竣，仍莅山东。九年致仕。
　　大军征云南，命真偕其子兵马指挥贵往。规画军饷，置邮驿。迁山西右布政使。再与贵勾军广东，擢贵镇南卫指挥佥事。寻命真为浙江布政使，改湖广。二十年复致仕，封东莞伯，禄一千五百石，予世券。卒。
　　子荣嗣。与弟贵及尚宝司丞宏皆坐蓝党死。真弟迪疑祸及己，遂作乱。击杀南海官军三百余人，遁入海岛。广东都司发兵讨擒之，伏诛。
　　赞曰：陈友谅之克太平也，其锋甚锐，微茂才则金陵之安危未可知矣。吴良守江阴，耿炳文守长兴，而吴人不得肆其志。缔造之基，其力为多。至若华云龙、张赫、吴复、胡海之属，或威著边疆，或功存海运，搴旗陷阵，所向皆摧。揆之前代功臣，何多让焉。而又皆能保守禄位，以恩礼令终，斯其尤足嘉美者欤！
 
列传第十九
　　顾时吴祯薛显郭兴陈德王志梅思祖金朝兴唐胜宗陆仲亨费聚陆聚郑遇春黄彬叶升
　　顾时，字时举，濠人。倜傥好奇略。从太祖渡江，积功由百夫长授元帅。取安庆、南昌、庐州、泰州，擢天策卫指挥同知。李济据濠州，时从平章韩政讨降之。攻张士诚升山水寨，引小舫绕敌舟，舟中多俯视而笑。时乘其懈，帅壮士数人，大呼跃入舟。众大乱，余舟竞进。五太子来援，薛显又败之，五太子等降。遂从大将军平吴，旋师取山东。
　　洪武元年，拜大都督府副使兼同知率府事。从大将军定河南北，浚闸以通舟师，自临清至通州。下元都，与诸将分逻古北诸隘口。从大军取平阳，克崞州，获逃将王信等四十六人。取兰州，围庆阳。张良臣耀兵城下，击败之，获其劲将九人。良臣乃不敢复出。庆阳平。徐达还京，令时将骑兵略静宁州，走贺宗哲。西边悉平。
　　三年进大都督同知，封济宁侯，禄千五百石，予世券。四年为左副将军，副傅友德帅河南、陕西步骑伐蜀。自兴元进克阶、文，败蜀兵于汉州，遂克成都。明年副李文忠北征，分道入沙漠。迷失道，粮且尽。遇寇，士疲不能战。时帅麾下数百人，跃马冲击。敌众引去，获其辎重粮畜以归，军声大振。六年从徐达镇北平。逾年，召还。八年复出镇。十二年卒，年四十六。葬钟山。追封滕国公，谥襄靖，祔祭功臣庙。
　　时能以少击众，沉鸷不伐。帝甚重之。子敬，金吾卫镇抚，十五年嗣侯，为左副将军。平龙泉山寇有功。二十三年追论胡惟庸党，榜列诸臣，以时为首，敬坐死，爵除。
　　吴祯，江国襄烈公良弟也。初名国宝，赐名祯。与良俱从克滁、和，渡江克采石，从定集庆。下镇江、广德、常州、宣城、江阴，皆有功。又从常遇春自铜陵取池州，以舟师毁其北门，入城。敌舰百余至，复大败之，遂克池州。积功，由帐前都先锋累迁为天兴翼副元帅。以千人助良守江阴，数败吴兵，破士诚水寨，擒其骁将硃定。授英武卫亲军指挥使。又大破吴兵于浮子门。从大将军徐达帅马步舟师取湖州，勒奇兵出旧馆，大捷。湖州平，遂戍之。从围平江，破葑、胥二门，进佥大都督府事，抚平江。寻副征南将军汤和讨方国珍，乘潮入曹娥江，毁坝通道，出不意直抵军厩。国珍亡入海。追及之盘屿，合战，自申至戌，败之，尽获其战舰士卒辎重，国珍降。复自海道进取福州，围其西、南、水部三门，一鼓克之。
　　洪武元年，进兵破延平，擒陈友定。闽海悉平。还次昌国。会海寇劫兰秀山，剿平之。兼率府副使。寻为吴王左相兼佥大都督府事。二年，大将军平陕西还，祯与副将军冯胜驻庆阳。三年讨平沂州答山贼。命为靖海将军，练军海上。其冬，封靖海侯，食禄千五百石，予世券。与秦、晋二王傅金朝兴、汪兴祖并专傅王，解都督府事。仇成戍辽阳，命祯总舟师数万，由登州饷之。海道险远，经理有方，兵食无乏。完城练卒，尽收辽海未附之地，降平章高家奴等。坐事谪定辽卫指挥使，寻召还。七年，海上有警，复充总兵官，同都督佥事于显总江阴四卫舟师出捕倭。至琉球大洋，获其兵船，献俘京师。自是常往来海道，总理军务数年，海上无寇。
　　十一年，奉诏出定辽，得疾，舆还京师。明年卒。追封海国公，谥襄毅，与良俱肖像功臣庙。子忠嗣侯。二十三年追论祯胡惟庸党，爵除。
　　薛显，萧人。赵均用据徐州，以显为元帅，守泗州。均用死，以泗州来降，授亲军指挥，从征伐。南昌平，命显从大都督硃文正守之。陈友谅寇南昌，显守章江、新城二门。友谅攻甚急。显随方御之，间出锐卒搏战，斩其平章刘进昭，擒副枢赵祥。固守三月，乃解。武昌既平，邓仲谦据新淦不下，显讨斩之，因徇下未附诸郡县。以功擢江西行省参政。从徐达等收淮东，遂伐张士诚。与常遇春攻湖州。别将游军取德清，攻升山水寨。士诚遣其五太子盛兵来援，遇春与战，小却。显帅舟师奋击，烧其船。众大溃，五太子及硃暹、吕珍等以旧馆降，得兵六万人。遇春谓显曰：“今日之战，将军功，遇春弗如也。”五太子等既降，吴人震恐，湖州遂下。进围平江，与诸将分门而军。吴平，进行省右丞。
　　命从大将军徐达取中原。濒行，太祖谕诸将，谓“薛显、傅友德勇略冠军，可当一面。”进克兗、沂、青、济，取东昌、棣州，乐安。还收河南，捣关、陕。渡河，取卫辉、彰德、广平、临清。帅马步舟师取德州、长芦。败元兵于河西务，又败之通州，遂克元都。分兵逻古北诸隘口，略大同，获乔右丞等三十四人。进征山西，次保定，取七垛寨，追败脱因贴木儿。与友德将铁骑三千，略平定西。取太原，走扩廓，降豁鼻马。邀击贺宗哲于石州，拔白崖、桃花诸山寨。与大将军达会平阳，以降将杜旺等十一人见，遂从入关中。抵临洮，别将攻马鞍山西番寨，大获其畜产，袭走元豫王，败扩廓于宁夏。复与达会师取平凉。张良臣伪以庆阳降，显往纳之。良臣蒲伏道迎，夜劫显营，突围免。良臣据城叛，达进围之。扩廓遣韩扎儿攻原州，以挠明师。显驻兵灵州，遏之。良臣援绝，遂败。追贺宗哲于六盘山，逐扩廓出塞外，陕西悉平。
　　洪武三年冬，大封功臣。以显擅杀胥吏、兽医、火者、马军及千户吴富，面数其罪。封永城侯，勿予券，谪居海南。分其禄为三：一以赡所杀吴富及马军之家；一以给其母妻，令功过无相掩。显居海南逾年，帝念之，召还。予世券，食禄一千五百石。
　　复从大将军征漠北。数奉命巡视河南，屯田北平，练军山西，从魏国公巡北边，从宋国公出金山。二十年冬，召还，次山海卫，卒。赠永国公，谥桓襄。无子，弟纲幼。二十三年追坐显胡惟庸党，以死不问，爵除。
　　郭兴，一名子兴，濠人。滁阳王郭子兴据濠，称元帅，与隶麾下。太祖在甥馆，兴归心焉。军行，尝备宿卫，累功授管军总管，进统军元帅。围常州，昼夜不解甲者七月。城下，受上赏。从攻宁国、江阴、宜兴、婺州、安庆、衢州，皆下之。战于鄱阳，陈友谅连巨舰以进，我师屡却，兴献计以火攻之。友谅死。从征武昌，斩获多，进鹰扬卫指挥使。从徐达取庐州，援安丰，大败张士诚兵。平襄阳、衡、澧。还克高邮、淮安。转战湖州，围平江，军于娄门。吴平，擢镇国将军、大都督府佥事。
