<!-- { "loadSidebar": true } -->
皇甫谧字士安。安定朝那人。文选三都 赋序注。 
汉皇甫嵩曾孙。皇甫嵩与贾逵同岁举计。至丞相府。 曹公唯留嵩与言。良久便辞之。嵩知已直亮。不能随时 。乃乘单车入蜀。书钞引晋书。 
皇甫谧年二十。不学。游荡无度。尝得瓜果。辄进所 后叔母任氏。任氏曰。孝经云。三牲之养犹为不孝。汝 今年余二十。目不存教。心不入道。无以慰我。因歔欷 流涕。谧遂感激。折节强学。事类赋注 。瓜。引晋书。 
年二十。始受书。文选三都赋序注。 
得风痹疾。犹手不辍卷。文选。 
举孝廉不行。文选三都赋序注。 
谧自表就帝借书。帝送一车书与之。谧虽羸疾。而披 阅不怠。书钞引晋书。 
咸宁初。诏曰。男子皇甫谧。沈静履素。守学好古。 其以谧为太子中庶子。书钞引晋书。 
又辟着作。不应。卒于家。文选三都 赋序注。 
士安幼沈静寡欲。有高尚之志。以着述为务。自号元 晏先生。后得风痹疾。因而学医。习览经方。手不辍卷 。遂尽其妙。御览七百二十二。 
　　挚虞
挚虞字仲洽。书钞。 
少事皇甫谧。才学通博。着述不倦。同 上引晋书。 
举贤良。书钞。 
擢为太子舍人。书钞。 
　　束皙
武帝问尚书郎挚虞、三日曲水事。挚曰。汉章帝时。平 原徐肇。以三月初生三女。至三日俱亡。一村以为怪。 乃相携至水边洗除。因流水以滥觞。遂以成俗。帝曰。 若如所说。非嘉事也。束□对曰。挚虞小生。未究其本 。此事起自周公。卜成洛邑。因流水泛酒。故逸诗。羽 觞随波流。及秦昭王时。三日上巳。置酒河曲。遂有金 人自泉而出。奉水心剑于王曰。令君制有西夏。此即其 处。因立为曲水焉。二汉相沿为盛集。帝嘉□对。御 览一百五十八。虽引晋书。与新不同。 
　　郤诜
郤诜为雍州刺史。帝于东堂饯之。问诜曰。卿自以为何 如。诜对曰。臣举贤良。对策为天下第一。犹桂林之一 枝。昆山之片玉。世祖笑。侍中奏免诜。诏曰。吾与之 戏耳。御览五十七。 
　　华谭
谭好学不倦。爽慧有口辩。为邻里所重。扬州刺史周浚 。引为从事史。爱其才器。待以宾友之礼。书 钞引晋书。 
太康初。刺史嵇绍。举谭秀才。同上 。 
谭素以才学为东土所推。博士王济。于众中嘲之曰。 君。吴楚之人。亡国之余。有何秀异。而应斯举。谭答 曰。秀异固产于方外。不出于中域也。是以明珠文贝。 生于江郁之滨。夜光之璞。出乎荆蓝之下。以人求之。 文王生于东夷。大禹生于西羌。书钞引 晋书。 
华谭移前松滋令表甫曰。枯泽非应龙之泉。平林非鸾 凤之窟。御览五十七。 
　　陆机
陆机字士衡。吴郡人也。祖逊。吴丞相。父抗。吴大司 马。文选叹逝赋。及文赋注。 
机少袭领父兵。为牙门将军。年二十。而吴灭。退临 旧里。与弟云闭门勤学。积十一年。文 选文赋注。叹逝赋注。略。 
机誉流京华。声溢四表。被征为太子洗马。与弟云俱 入洛。司徒张华。素重其名。如旧相识。以文录呈。天 才绮练。当时独绝。新声妙句。系一作 继。踪张蔡。机妙解情理。心识文体。作文赋曰。 今每观才士之所作。窃有以得其用心。夫放言遣辞。良 多变矣。妍蚩好恶。可得而言。每自属文。尤见其情。 恒患意不称物。文不逮意。盖非知之难。能之难也。故 作文赋。以述先士之盛藻。因论作文之利害所由。佗日 殆可谓曲尽其妙。至于操斧伐柯。虽取则不远。若夫随 手之变。良难以辞逮。盖所能言者。具于此云。伫中区 以玄览。颐情志于典坟。遵四时以叹逝。瞻万物而思纷 。悲落叶于劲秋。喜柔条于芳春。心懔懔以怀霜。志眇 眇而临云。咏世德之骏烈。诵先人之清芬。游文章之林 府。嘉丽藻之彬彬。慨投篇而援笔。聊宣之乎斯文。其 始也。皆反视收听。耽思傍讯。精骛八极。心游万仞。 其致也。情曈昽而弥鲜。物昭晰而互进。倾群言之沥液 。漱六艺之芳润。浮天渊以安流。濯下泉而潜浸。于是 沈辞怫悦。若游鱼衔钩。而出重渊之深。浮藻联翩。若 翰鸟缨缴。而坠曾云之峻。收百世之阙文。采千载之遗 韵。谢朝华于已披。启夕秀于未振。观古今于须臾。抚 四海于一瞬。然后选义按部。考辞就班。抱暑者咸叩。 怀响者毕弹。或因枝以振叶。或□波而讨源。或本隐以 之显。或求易而得难。或虎变而兽扰。或龙见而鸟澜。 或妥帖而易施。或岨峿而不安。罄澄心以凝思。眇众虑 而为言。笼天地于形内。挫万物于笔端。始踯躅于燥吻 。终流离于濡翰。理扶质以立干。文垂条而结繁。信情 貌之不差。故每变而在颜。思涉乐其必笑。方言哀而已 叹。或操觚以率尔。或含毫而邈然。伊兹事之可乐。固 圣贤之所钦。课虚无以责有。叩寂寞而求音。函绵邈于 尺素。吐滂沛乎寸心。言恢之而弥广。思按之而逾深。 播芳蕤之馥馥。发青条之森森。粲风飞而猋竖。郁云起 乎翰林。体有万殊。物无一量。纷纭挥霍。形难为状。 辞程才以效伎。意司契而为匠。在有无而僶俛。当浅深 而不让。虽离方而遯员。期穷形而尽相。故夫夸目者尚 奢。惬心者贵当。言穷者无隘。论达者唯旷。诗缘情而 绮靡。赋体物而浏亮。碑披文以相质。诔缠绵而凄怆。 铭博约而温润。箴顿挫而清壮。颂优游以彬蔚。论精微 而朗畅。奏平彻以闲雅。说炜瞱而谲诳。虽区分之在兹 。亦禁邪而制放。要辞达而理举。故无取乎冗长。其为 物也。多姿。其为体也。屡迁。其会意也。尚巧。其遣 言也。贵妍。暨音声之迭代。若五色之相宣。虽逝止之 无常。固崎锜而难便。苟达变而识次。犹开流以纳泉。 如失机而后会。恒操末以续巅。谬玄黄之秩叙。故淟涊 而不鲜。或仰逼于先条。或俯侵于后章。或辞害而理比 。或言顺而义妨。离之则双美。合之则两伤。考殿最于 锱铢。定去留于毫芒。苟铨衡之所裁。固应绳其必当。 或文繁理富。而意不指适。极无两致。尽不可益。立片 言而居要。乃一篇之警策。虽众辞之有条。必待兹而效 绩。亮功多而累寡。故取足而不易。或藻思绮合。清丽 千眠。炳若缛绣。凄若繁弦。必所拟之不殊。乃闇合乎 曩篇。虽杼轴于予怀。怵佗入之我先。苟伤廉而愆义。 亦虽爱而必捐。或苕发颖竖。离众绝致。形不可逐。响 难为系。块孤立而特峙。非常音之所纬。心牢落而无偶 。意徘徊而不能揥。石韫玉而山辉。水怀珠而川媚。彼 榛楛之勿翦。亦蒙荣于集翠。缀下里于白雪。吾亦济夫 所伟。或讬言于短韵。对穷迹而孤兴。俯寂寞而无友。 仰寥廓而莫承。譬偏弦之独张。含清唱而靡应。或寄辞 于瘁音。徒靡言而弗华。混妍蚩而成体。累良质而为瑕 。象下管之偏疾。故虽应而不和。或遗理以存异。徒寻 虚以逐微。言寡情而鲜爱。辞浮漂而不归。犹弦么而徽 急。故虽和而不悲。或奔放以谐合。务嘈囋而妖冶。徒 悦目而偶俗。固高声而曲下。寤防露与桑间。又虽悲而 不雅。或清虚以婉约。每除烦而去滥。阙大羹之遗味。 同朱弦之清泛。虽一唱而三叹。固既雅而不艳。若夫丰 约之裁。俯仰之形。因宜适变。曲有微情。或言拙而喻 巧。或理朴而辞轻。或袭故而弥新。或沿浊而更清。或 览之而必察。或研之而后精。譬犹舞者赴节以投袂。歌 者应弦而遣声。是盖轮扁所不得言。故亦非华说之所能 精。普辞条与文律。良余膺之所服。练世情之常尤。识 前修之所淑。虽浚发于巧心。或受●与 蚩同。于拙目。彼琼敷与玉藻。若中原之有菽。同 橐籥之罔穷。与天地乎并育。虽纷蔼于此世。嗟不盈于 予掬。患挈瓶之屡空。病昌言之难属。故踸踔于短垣。 放庸音以足曲。恒遗恨以终篇。岂怀盈而自足。惧蒙尘 于叩缶。顾取笑乎鸣玉。若夫应感之会。通塞之纪。来 不可遏。去不可止。藏若景灭。行犹响起。方天机之骏 利。夫何纷而不理。思风发于胸臆。言泉流于唇齿。纷 威蕤以馺遝。唯毫素之所拟。文徽徽以溢目。音泠泠而 盈耳。及其六情底滞。志往神留。兀若枯木。豁若涸流 。揽营魂以探颐。顿精爽于自求。理翳翳而愈伏。思乙 乙其若抽。是以或竭情而多悔。或率意而寡尤。虽兹物 之在我。非余力之所□。故时抚空怀而自惋。吾未识开 塞之所由。伊兹文之为用。固众理之所因。恢万里而无 阂。通忆载而为津。俯贻则于来叶。仰观象乎古人。济 文武于将坠。宣风声于不●。涂无远而弗弥。理无微而 弗纶。配沾润于云雨。象变化乎鬼神。被金石而德广。 流管弦而日新。文选文赋并注。 
大熙末。太傅杨骏辟机为祭酒。文选 为贾谧作赠陆机注。 
杨骏议征机为太子洗马。文选宴玄圃 宣猷堂诗注。又谢平原内史表注。 
吴王晏出镇淮南。以机为郎中令。文 选答贾长渊注。 
机为尚书中兵郎。同上。继转 殿中郎。又为着作郎。同上谢平原内史 表注。 
赵王伦辅政。引为相国参军。赵王伦篡位。迁帝于金 墉城。后诸王共诛伦。复帝位。齐王冏谮机为伦作禅文 。赖成都王颖救之。免死。文选园葵诗 注。虽引晋书。与新书异。 
