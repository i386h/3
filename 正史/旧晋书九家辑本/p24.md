<!-- { "loadSidebar": true } -->
上党鲍瑗家多凶丧。使淳于智卜之。曰君安宅不利。可 径至市门。当有一人持荆马鞭来。便就买还。悬于舍东 北大桑树。三年当暴得财。瑗承言诣市。得马鞭悬之三 年。浚井得钱数十万。铜铁器复二十余万。于是家业赡 足。病者亦愈。事类赋注八。 
　　佛图澄
石虎时。自正月至六月不雨。澄诣西滏口。稽首暴露。 即有白龙二头降祠下。于是雨溢数千里。类 聚。请雨。引晋书。 
　　张苗
张苗雅好医术。善消息诊处。陈廪丘得病。连服药发汗 。汗不出。众医皆云。发汗不出者死。自思可蒸之。如 中风法。令温气于外迎之。必得汗也。复以问苗。云。 曾有人疲极汗出。卧簟中。令得病苦增寒。诸医与散。 四日凡八过发汗。汗不出。苗乃烧地。布桃叶于上。蒸 之。即得大汗。便于被下傅粉。身极燥。乃起。即愈。 廪丘如其言果差。御览七百二十二。 
　　赵泉
赵泉性好医方。拯救无倦。善疗众疾。于疟尤工。甚为 当时所叹服焉。御览七百二十二。 
　　刘德
刘德彭城人也。少以医方自达。众疾于虚劳尤为精妙。 疗之随手而愈。犹是向风。千里而至者多矣。官至太医 校尉。御览七百二十二。 
　　史胱
史胱性器沈毅。志行敦简。善诊候。明消息。多辩论。 以医术精博。拜太医校尉。治黄疸病最为高手。御 览七百二十二。 
　　宫泰
宫泰幼好坟典。雅尚方术。有一蓺长于己者。必千里寻 之。以此精心。善拯诸疾。于气尤精。制三物散方。治 喘嗽上气甚有异效。世所贵焉。御览七 百二十二。 
　　靳邵
靳邵性明敏。有才术。本草经方。诵览通究。裁方治疗 。意出众表。创制五石散方。晋朝士大夫。无不服饵。 皆获异效。御览七百二十二。 
　　程据
程据为太医令。武帝初受魏禅。改元为太始。而据贡雉 头裘。帝以奇伎异服。典礼所禁。焚之于殿前。据以医 术承恩。出入禁闼。因为贾后合巴豆杏子丸。害怀愍太 子。遂就戮焉。御览七百二十二。 
　　范汪
范汪字元平。性仁爱。善医术。常以拯恤为事。凡有疾 病。不限贵贱。皆为治之。十能愈其八九。撰方五百余 卷。又一百七卷。后人详用。多获其效。御 览七百二十二。　案张苗以下凡八条。御览艺术医引晋 书。今唐修晋书无。故录附此。 
　　孟嘉
孟嘉为桓温参军。既和而正。温甚重之。九月九日。温 游龙山。僚属毕集。风吹嘉帽落。不觉。如厕。孙盛时 在坐。温授纸笔命嘲之。着嘉坐处。嘉归见之。笑而请 纸。即答。了不容思。御览三十二引晋 书。 
　　桓玄
桓玄造大辇。容三十人坐。以二百人舁之。书 钞引晋书。 
　　殷仲文
大司马府有老槐树。殷仲文原作堪。对 而叹曰。此树婆娑。生意尽矣。类聚引 晋书。 
　　孙恩
妖贼孙恩。北出海盐。刘裕为将。筑城于海盐。贼日来 攻。城内兵力甚弱。裕深独虑之。一夜。偃旗匿众。若 已遁者。明旦开门。使羸疾数人登城。贼遥问裕所在。 曰夜已走矣。信之。乃率众大上。裕乘其懈怠。奋击。 大破之。御览二百八十六。 
　　卢循
广州刺史卢循。遣使遗刘裕益智□。裕答以续命缕。书 钞引晋书。 
　　刘曜
刘曜追石虎至高堆。书钞引晋书。 
　　石勒
石勒少时。常佣耕。每闻鞞铎之音。归以告其母。母曰 。作劳耳鸣。非不祥也。书钞。铎。引 晋书。 
石勒每耕作于野。常闻鼓角之声。勒以告诸奴。诸奴 亦闻之。因曰。吾幼来在家。恒闻如是。书 钞。角。引晋书。 
勒击刘曜。使人着铁屐。施钉、登城。书 钞。屐。引晋书。 
　　张宾
张宾字孟孙。赵郡中山人。御览四百四 十九。 
石勒初为刘元海授辅汉将军。宾为当 作谓。所亲曰。吾历观诸人多矣。独胡将军可以共 成大事。乃提剑军门。大呼请见勒。勒初未可当 作奇。也。渐见进重。引为谋主。机不虚发。算无 遗策。成勒之事。皆宾之计。御览四百 四十九引晋书。 
勒常叹曰。吾每临大事。吾意未了。右侯已了。及卒 。勒亲临哭之。恸。顾谓左右曰。天不欲吾成事。何夺 右侯之早也。御览四百四十九引晋书。 
　　苻坚
苻坚之窃号也。虽疆宇狭于石虎。至于人物则过之。史 通谓晋史。 
初将为赦。苻坚与王猛、苻融、密议于露台。有大苍 蝇入自牖。声甚厉。集笔上。良久而去。至市化为黑衣 小儿。呼曰。官今大赦。事类赋注十五 。 
苻坚北定九州。将大举南伐。苻融等咸谏止之。不听 。曰。吾百万之众。投鞭可以济江。既至肥水。大为谢 玄等所败。事类赋注江。 
吕光伐龟兹。其城南营外。夜有一黑物。如断岸。摇 动有头角。目光如电。及明。有鳞甲之迹隐地。光曰。 黑龙也。杜进曰。龙者。大人利见之象。将军勉之。光 有喜色。事类赋注二十八。 
　　慕容垂
慕容垂欲兴师讨慕容永长子。议曰。顷年士卒疲于行陈 。居人不暇耕织。疮痍满身。哭泣盈路。且宜抚士安人 。以待时。长子不足忧也。慕容德曰。不然。昔光武驰 苏茂之难。不顾百官之疲。夫岂不仁。机急故也。兵法 有不得已而用之。方今海内版荡。人百其心。急之则得 其用。缓之则各怀所思。可因其劳而成其逸。何得缓之 。垂笑曰。卿言当矣。二人同心。其利断金。行其谋而 灭永。御览四百四十九。 
　　慕容超
慕容超字祖明。德之兄。北海王纳之子也。苻坚破邺。 以纳为广武太守。数岁去官。家于张掖。德之南征。留 金刀而去。及垂起兵山东、苻昌收德诸子皆诛之。纳母 公孙氏以耆获免。纳妻段氏方娠。未决。囚之于郡。狱 掾呼延评。德故吏也。尝有死罪。德免之。至是将公孙 及段氏逃于羌中。而生超焉。年十岁而公孙卒。临终。 授超以金刀。曰。若天下太平。汝得东归。可以此刀还 汝叔也。御览五百十二。 
  
  
  
臧荣绪晋书补遗一卷
　杂传
爰郡字文伯。老乞骸骨。诏听如所上。拜太中大夫。赐 钱三十万。床帷荐褥。禄赐与卿同。遣殿中侍给药。书 钞太中大夫。引臧书。 
辟闾训字祖明。乐安人也。没石勒。为幽州刺史。文 选劝进表注引臧书。 
程牧字少言。有清名德望。一作清惠 有才行。历位太子舍人。书钞。 太子舍人。引臧书。 
朱整字伟齐。为尚书仆射。领吏部。公清为性。持真 励守。内外郡亲州乡人士皆见物卿乃不开其黄纸方游魏 毛玠所见不同。前后选官。多加恕勤也。书 钞。尚书仆射。引臧书。 
刘宝。尝为司徒扶风王骏以五百匹布赎之。用为从事 中郎。书钞。从事中郎。引晋书。　案 提纲。称刘道真为扶风王所用。而刘寔字子真。或系寔 坐子夏罪犯司徒时事。姑附之以俟考。 
李畴为交州刺史。不能检制铃下。虑必见杀。服药死 。书钞。刺史引晋书。 
纪迁改都安令。励身居正。毛米不犯。书 钞。县令引晋书。 
徐伯珍少孤贫。学书无纸。常以竹叶、箭箬、及地上 学书。事类赋注二十四引晋书。 
张昭幼有孝性。父常患渴。嗜生鱼。昭乃自结网捕鱼 。以供朝夕。事类赋注二十九引晋书。 
陈安字虎侯。骁壮果毅。武干过人。多力善射。持七 尺刀贯甲。奔及驰马。御览三百九十九 引晋书。 
赵孟字长舒。为尚书都令史。善于清谈。其面有疵黯 。时人言、诸事不决。当诣疵面。御览 六百十七。 
陈晷原作略。文选注作晷。字 永耀。有誉西朝。原作西河。文选注作 西朝。渡江为太子太保也。书钞 。　文选奏弹王源注均引臧书。 
孔季恭为吴兴内史。吴兴频丧太守。言项羽神为崇。 君居郡事。竟无害也。御览二百五十三 。 
刘道规为荆州刺史。桓玄余党荀林屯江津。桓谦军屯 枝江。二寇交逼。久绝都邑之问。荆楚既桓氏义旧。并 怀异心。道规乃会将士告之曰。桓谦今在近畿。闻诸君 颇有去就之志。吾东来文武。足以济事。若欲去者。本 不相禁。因夜开城门。达晓不闭。众咸惮服。莫有去者 。御览二百七十九。 
孟干为吴人所获。将徙之临海。干等志北归。虑东徙 转远。以吴人爱蜀侧竹弩。言能作之。皓留付作部。后 干逃至京都。御览三百四十八。 
何尚之时造元武湖。上欲于湖中立方丈、蓬莱、瀛州 、三神山。尚之固谏。乃止。时又造华林园。并盛暑欲 兴工。尚之又谏。宜加休息。御览四百 五十三。 
孙嵩为王弥长史。弥与石勒有隙。勒常恶之。乃请计 于右侯张宾。宾曰。英雄不并立。宜早图之。勒于是开 宴请弥。弥将行。嵩请谏曰。石公卑甚言甘。不可信也 。愿公勿往。自守保固。恐有专诸孙峻之祸及耳。弥曰 。石勒一竖子耳。奚能为也。不听。遂入。酒酣遇害。 
裴元略事伪秦苻坚。为金部郎中。坚常以珠玑奇异珍 饰。不可计胜。以朝群臣、元略谏曰。周卑宫室。庆垂 八百。始皇穷极。嗣不及孙。此方古所以传载也。愿陛 下去之。以延洪祚。庆流万代。坚曰。非卿忠。何以闻 寡人之过。悉命去之。 
游子远仕刘曜。西羌羯叛乱。举兵四十余万。三辅大 震。曜甚患之。欲大兴师伐之。子远谏曰。足下纳臣愚 计。不劳大军。可一月而定矣。且羌夷之叛也。非有大 度。窥窃神器。但迫足下严刑峻网。今死者不可追。生 者犹可安。莫若大赦。释诸逆人。若没官者悉还之。遽 相抚育。听其复业。与人更始。彼生路既开。人情岂有 乐祸好乱者也。且小人聚居。必有他心。今无刑辟之惧 。以恩信怀之。不降何待矣。纵酋长负罪而不下者。请 假臣弱兵五千人。为足下枭之。不劳大军。此可定矣。 今贼党既盛。弥川被谷。君临之以兵。恐非岁月而可殄 也。此言其术也。曜大悦。行其计。西方遂平。 
郭林宗谓刘儒口讷心辩。有珪璋之质。御 览四百六十四。 
琅邪内史孙无终。贪横忍虐。妓妾有忤意者。辄弹其 面。御览四百九十二。 
王爽字季明。强正有志。历侍中。尝与会稽王道子饮 。道子醉呼为小子。爽曰。亡祖长史。与简文帝为布衣 之交。亡姑、亡姊。伉俪二宫。何小子之有。御 览五百十三。 
华悝字道宏。少失父。事母至孝。年十三。值年饥谷 贵。悝蔬食而母甘肥不绝。又抚育孤弟。友爱甚至。称 为慈兄。由是少有声誉。御览五百十六 。 
陈统字元方。弟纮字伟方。俱清秀知名。姊妹四人。 并有美才。姊适东莞徐氏。生邈。及二姊适同郡刘氏。 文章最盛。御览五百十七。 
