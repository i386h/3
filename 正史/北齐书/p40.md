<!-- { "loadSidebar": true } -->
　　晖业以时运渐谢，不复图全，唯事饮啖，一日一羊，三日一犊。又尝赋诗云：「昔居王道泰，济济富群英；今逢世路阻，狐兔郁纵横。」齐初，降封美阳县公，开府仪同三司、特进。晖业之在晋阳也，无所交通，居常闲暇，乃撰魏藩王家世，号为《辩宗录》，四十卷，行于世。位望隆重，又以性气不伦，每被忌。天保二年，从驾至晋阳，于宫门外骂元韶曰：「尔不及一老妪，背负玺与人，何不打碎之。我出此言，即知死也，然尔亦讵得几时！」文宣闻而杀之，亦斩临淮公孝友。孝友临刑，惊惶失措，晖业神色自若。仍凿冰沉其尸。晖业弟昭业，颇有学问，位谏议大夫。庄帝幸洛南，昭业立于阊阖门外叩马谏，帝避之而过，后劳勉之。位给事黄门侍郎、卫将军，右光禄大夫，卒。谥曰文侯。

　　元弼，字辅宗，魏司空晖之子。性刚正，有文学。位中散大夫。以世嫡应袭先爵。为季父尚书仆射丽因于氏亲宠，遂夺弼王爵，横授同母兄子诞，于是弼绝弃人事，托疾还私第。宣武中为侍中，弼上表固让。入嵩山，以穴为室，布衣蔬食，卒。建元元年，子晖业诉，复王爵。永安三年，追赠尚书令、司徒公，谥曰文献。初，弼尝梦人谓之曰：「君身不得传世封，其绍先爵者，君长子绍远也。」弼觉，即告晖业，终如其言。

　　元韶，字世胄，魏孝庄之侄。避尔朱之难，匿于嵩山。性好学，美容仪。初，尔朱荣将入洛，父劭恐，以韶寄所亲荥阳太守郑仲明。仲明寻为城人所杀，韶因乱与乳母相失，遂与仲明兄子僧副避难。路中为贼逼，僧副恐不免，因令韶下马。僧副谓客曰：「穷鸟投人，尚或矜愍，况诸王如何弃乎？」僧副举刃逼之，客乃退。韶逢一老母姓程，哀之，隐于私家十馀日，庄帝访而获焉，袭封彭城王。齐神武帝以孝武帝后配之。魏室奇宝，多随后入韶家。有二玉钵相盛，可转而不可出；马瑙榼容三升，玉缝之。皆称西域鬼作也。历位太尉、侍中、录尚书、司州牧，进太傅。齐天保元年，降爵为县公。

　　韶性行温裕，以高氏婿，颇膺时宠。能自谦退，临人有惠政。好儒学，礼致才彦。爱林泉，修第宅，华而不侈。文宣帝剃韶须髯，加以粉黛，衣妇人服以自随曰：「我以彭城为嫔御。」讥元氏微弱，比之妇女。

　　十年，太史奏云：「今年当除旧布新。」文宣谓韶曰：「汉光武何故中兴？」韶曰：「为诛诸刘不尽。」于是乃诛诸元以厌之。遂以五月诛元世哲、景武等二十五家，馀十九家并禁止之。韶幽于京畿地牢，绝食，啖衣袖而死。及七月，大诛元氏，自昭成已下并无遗焉。或父祖为王，或身常贵显，或兄弟强壮，皆斩东市。其婴儿投于空中，承之以槊。前后死者凡七百二十一人，悉投尸漳水，剖鱼多得爪甲，都下为之久不食鱼。

　　赞曰：元氏蕃炽，冯兹庆灵。道随终运，命偶淫刑。

　





第二十九卷　　补列传第二十一

李浑浑弟绘　李玙　郑述祖

　　李浑，字季初，赵郡柏人人也。曾祖灵，魏巨鹿公。父遵，魏冀州征东府司马，京兆王愉冀州起逆，遇害。浑以父死王事，除给事中。时四方多难，乃谢病，求为青州征东府司马。与河间邢邵、北海王昕俱奉老母、携妻子同赴青、齐。未几而尔朱荣入洛，衣冠歼尽。论者以为知机。永安初，除散骑常侍。

　　普泰中，崔社客反于海岱，攻围青州。诏浑为征东将军、都官尚书，行台赴援。而社客宿将多谋，诸城各自保，固壁清野。时议有异同。浑曰：「社客贼之根本，围城复逾晦朔。乌合之众，易可崩离。若简练骁勇，衔枚夜袭，径趣营下，出其不意，咄嗟之间，便可擒殄。如社客就擒，则诸郡可传檄而定。何意冒热攻城，疲损军士。」诸将迟疑，浑乃决行。未明，达城下，贼徒惊散，生擒社客，斩首送洛。海隅清定。

　　后除光禄大夫，兼常侍，聘使至梁。梁武谓之曰：「伯阳之后，久而弥盛，赵李人物，今实居多。常侍曾经将领，今复充使，文武不坠，良属斯人。」使还，为东郡太守，以赃征还。世宗使武士提以入，浑抗言曰：「将军今日犹自礼贤耶？」世宗笑而舍之。

　　天保初，除太子少保。时邢邵为少师，场愔为少傅，论者为荣。以参禅代仪注，赐爵泾阳县男。删定《麟趾格》。寻除海州刺史。土人反，共攻州城。城中多石，无井，常食海水。贼绝其路。城内先有一池，时旱久涸，一朝天雨，泉流涌溢。贼以为神，应时骇散。浑督励将士，捕斩渠帅。浑妾郭氏在州干政纳货，坐免官。卒。

　　子湛，字处元。涉猎文史，有家风。为太子舍人，兼常侍，聘陈使副。袭爵泾阳县男。浑与弟绘、纬俱为聘梁使主，湛又为使副，是以赵郡人士，目为四使之门。

　　绘，字敬文。年六岁，便自愿入学，家人偶以年俗忌，约而弗许。伺其伯姊笔牍之间，而辄窃用，未几遂通《急就章》。内外异之，以为非常儿也。及长，仪貌端伟，神情朗隽。河间邢晏，即绘舅也，与绘清言，叹其高远。每称曰：「若披云雾，如对珠玉，宅相之寄，良在此甥。」齐王萧宝夤引为主簿记室，专管表檄，待以宾友之礼。司徒高邕辟为从事中郎，征至洛。时敕侍中西河王、秘书监常景选儒学十人缉撰五礼，绘与太原王又同掌军礼。魏静帝于显阳殿讲《孝经》、《礼记》，绘与从弟骞、裴伯茂、魏收、卢元明等俱为录议。素长笔札，尤能传受，缉缀词议，简举可观。天平初，世宗用为丞相司马。每罢朝，文武总集，对扬王庭，常令绘先发言端，为群僚之首。音辞辩正，风仪都雅，听者悚然。

　　武定初，兼常侍，为聘梁使主。梁武帝问绘：「高相今在何处？」绘曰：「今在晋阳，肃遏边寇。」梁武曰：「黑獭若为形容？高相作何经略？」绘曰：「黑獭游魂关右，人神厌毒，连岁凶灾，百姓怀土。丞相奇略不世，畜锐观衅，攻昧取亡，势必不远。」梁武曰：「如卿言极佳。」与梁人泛言氏族，袁狎曰：「未若我本出自黄帝，姓在十四之限。」绘曰：「兄所出虽远，当共车千秋分一字耳。」一坐大笑。前后行人，皆通启求市，绘独守清尚，梁人重其廉洁。

　　使还，拜平南将军、高阳内史。郡境旧有猛兽，民常患之。绘欲修槛，遂因斗俱死。咸以为化感所致，皆请申上。绘曰：「猛兽因斗而毙，自是偶然，贪此为功，人将窥我。」竟不听。高祖东巡郡国，在瀛州城西驻马久立，使慰之曰：「孤在晋，知山东守唯卿一人用意。及入境观风，信如所闻。但善始令终，将位至不次。」河间守崔谋恃其弟暹势，从绘乞麋角鸰羽。绘答书曰：「鸰有六翮，飞则冲天，麋有四足，走便入海。下官肤体疏懒，手足迟钝，不能逐飞追走，远事佞人。」是时世宗使暹选司徒长史，暹荐绘，既而不果，咸谓由此书。天保初，为司徒右长史。绘质性方重，未尝趋事权势，以此久而屈沉。卒。赠南青州刺史，谥曰景。

　　公绪，字穆叔，浑族兄籍之子。性聪敏，博通经传。魏末冀州司马，属疾去官。后以侍御史征，不至，卒。

　　公绪沉冥乐道，不关世务，故誓心不仕。尤善阴阳图纬之学。尝语人云：「吾每观齐之分野，福德不多，国家世祚，终于四七。」及齐亡之岁，上距天保之元二十八年矣。公绪潜居自待，雅好著书，撰《典言》十卷，又撰《质疑》五卷，《丧服章句》一卷，《古今略记》二十卷，《玄子》五卷，《赵语》十三卷，并行于世。

　　李玙，字道璠，陇西成纪人，凉武昭王暠之五世孙。父韶，并有重名于魏代。玙温雅有识量。释褐太尉行参军，累迁司徒右长史。及迁都于邺，留于后，监掌府藏，及撤运宫庙材木，以明干见称。累迁骠骑大将军、东徐州刺史。解州还，遂称老疾，不求仕。齐受禅，进玙兼前将军，导从于圆丘行礼。玙意不愿策名两朝，虽以宿旧被征，过事即绝朝请。天保四年卒。

　　子诠、韫、诵。韫无行。诵以女妻穆提婆子怀廆，超迁临漳令、仪同三司。韫与陆令萱女弟私通，令萱奏授太子舍人。

　　弟瑾，字道瑜，名在魏书。才识之美，见称当代。瑾六子，彦之、倩之、寿之、礼之、行之、凝之，并有器望。行之与兄弟深相友爱，又风素夷简，为士友所称。范阳卢思道是其舅子，尝赠诗云：「水衡称逸人，潘杨有世亲，形骸预冠盖，心思出风尘。」时人以为实录。玙从弟晓，字仁略。魏太尉虔子。学涉有思理。释褐员外侍郎。尔朱荣之害朝士，将行，晓衣冠为鼠所噬，遂不成行，得免河阴之难。及迁都邺，晓便寓居清河，托从母兄崔悛宅。给良田三十顷，晓遂筑室安居，训勖子侄，无复宦情。武定末，以世道方泰，乃入都从仕。除顿丘守，卒。

　　郑述祖，字恭文，荥阳开封人。祖羲，魏中书令。父道昭，魏秘书监。述祖少聪敏，好属文，有风检，为先达所称誉。释褐司空行参军。天保初，累迁太子少师、仪同三司、兖州刺史。时穆子容为巡省使，叹曰：「古人有言：'闻伯夷之风，贪夫廉，懦夫有立。'今于郑兖州见之矣。」

　　初，述祖父为光州，于城南小山起斋亭，刻石为记。述祖时年九岁。及为刺史，往寻旧迹，得一破石，有铭云：「中岳先生郑道昭之白云堂。」述祖对之呜咽，悲动群僚。有人入市盗布，其父怒曰：「何忍欺人君！」执之以归首，述祖特原之。自是之后，境内无盗。人歌之曰：「大郑公，小郑公，相去五十载，风教犹尚同。」

　　述祖能鼓琴，自造《龙吟十弄》，云尝梦人弹琴，寤而写得。当时以为绝妙。所在好为山池，松竹交植。盛馔以待宾客，将迎不倦。未贵时，在乡单马出行，忽有骑者数百，见述祖皆下马，曰「公在此」，行列而拜。述祖顾问从人，皆不见，心甚异之。未几备征，终历显位。及病笃，乃自言之。且曰：「吾今老矣，一生富贵足矣，以清白之名遗子孙，死无所恨。」遂卒于州。述祖女为赵郡王睿妃。述祖常坐受王拜，命坐，王乃坐。妃薨后，王更娶郑道荫女。王坐受道荫拜，王命坐，乃敢坐。王谓道荫曰：「郑尚书风德如此，又贵重宿旧，君不得譬之。」子元德，多艺术，官至琅邪守。

　　元德从父弟元礼，字文规。少好学，爱文藻，有名望。世宗引为馆客，历太子舍人。崔昂妻，即元礼之姊也，魏收又昂之妹夫。昂尝持元礼数篇诗示卢思道，乃谓思道云：「看元礼比来诗咏，亦当不减魏收？」答云：「未觉元礼贤于魏收，但知妹夫疏于妇弟。」元礼入周，卒于始州别驾。

　





第三十卷　　补列传第二十二

崔暹　高德政　崔昂

