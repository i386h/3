<!-- { "loadSidebar": true } -->
　　武定六年，出为沧州刺史，为政严察，部内肃然。守令参佐，下及胥吏，行游往来，皆自赍粮食。浟纤介知人间事。有隰沃县主簿张达尝诣州，夜投人舍，食鸡羹，浟察知之。守令毕集，浟对众曰：「食鸡羹何不还价直也？」达即伏罪。合境号为神明。又有一人从幽州来，驴驮鹿脯。至沧州界，脚痛行迟，偶会一人为伴，遂盗驴及脯去。明旦，告州。浟乃令左右及府僚吏分市鹿脯，不限其价。其主见脯识之，推获盗者。转都督、定州刺史。时有人被盗黑牛，背上有白毛。长史韦道建谓中从事魏道胜曰：「使君在沧州日，擒奸如神，若捉得此贼，定神矣。」浟乃诈为上府市牛皮，倍酬价直，使牛主认之，因获其盗。建等叹服。又有老母姓王，孤独，种菜三亩，数被偷。浟乃令人密往书菜叶为字，明日市中看菜叶有字，获贼。尔后境内无盗，政化为当时第一。天保初，封彭城王。四年，征为侍中，人吏送别悲号。有老公数百人相率具馔曰：「自殿下至来五载，人不识吏，吏不欺人，百姓有识已来，始逢今化。殿下唯饮此乡水，未食此乡食，聊献疏薄。」浟重其意，为食一口。七年，转司州牧，选从事皆取文才士明剖断者，当时称为美选。州旧案五百余，浟未期悉断尽。别驾羊修等恐犯权戚，乃诣阁谘陈。浟使告曰：「吾直道而行，何惮权戚，卿等当成人之美，反以权戚为言。」修等惭悚而退。后加特进，兼司空、太尉，州牧如故。太妃薨，解任，寻诏复本官。俄拜司空，兼尚书令。济南嗣位，除开府仪同三司、尚书令、领大宗正卿。皇建初，拜大司马，兼尚书令，转太保。武成入承大业，迁太师、录尚书事。浟明练世务，果于断决，事无大小，咸悉以情。赵郡李公统预高归彦之逆，其母崔氏即御史中丞崔昂从父子，兼右仆射魏收之内妹也。依令，年出六十，例免入官。崔增年陈诉，所司以昂、收故，崔遂获免。浟摘发其事，昂等以罪除名。

　　自车驾巡幸，浟常留邺。河清三年三月，群盗田子礼等数十人谋劫浟为主，诈称使者，径向浟第，至内室，称敕牵浟上马，临以白刃，欲引向南殿。浟大呼不从，遂遇害，时年三十二，朝野痛惜焉。初浟未被劫前，其妃郑氏梦人斩浟头持去，恶之，数日而浟见杀。赠假黄钺、太师、太尉、录尚书事，给辒辌车。子宝德嗣，位开府，兼尚书左仆射。

　　上党刚肃王涣，字敬寿，神武第七子也。天姿雄杰，俶傥不群，虽在童幼，恒以将略自许。神武壮而爱之，曰：「此儿似我。」及长，力能扛鼎，材武绝伦。每谓左右曰：「人不可无学，但要不为博士耳。」故读书颇知梗概，而不甚耽习。元象中，封平原郡公。文襄之遇贼，涣年尚幼，在西学，闻宫中哗，惊曰：「大兄必遭难矣！」弯弓而出。武定末，除冀州刺史，在州有美政。天保初，封上党王，历中书令、尚书左仆射。与常山王演等筑伐恶诸城。遂聚邺下轻薄，凌犯郡县，为法司所纠。文宣戮其左右数人，涣亦被谴。六年，率众送梁王萧明还江南，仍破东关，斩梁特进裴之横等，威名甚盛。八年，录尚书事。

　　初，术士言亡高者黑衣，由是自神武后，每出行，不欲见沙门，为黑衣故也。是时文宣幸晋阳，以所忌问左右曰：「何物最黑？」对曰：「莫过漆。」帝以涣第七子为当之，乃使库真都督破六韩伯升之邺征涣。涣至紫陌桥，杀伯升以逃，凭河而度，土人执以送帝。铁笼盛之，与永安王浚同置地牢下。岁余，与浚同见杀，时年二十六。以其妃李氏配冯文洛，是帝家旧奴，积劳位至刺史，帝令文洛等杀涣，故以其妻妻焉。

　　至乾明元年，收二王余骨葬之，赠司空，谥曰刚肃。有敕李氏还第。而文洛尚以故意，修饰诣李，李盛列左右，引文洛立于阶下，数之曰：「遭难流离，以至大辱，志操寡薄，不能自尽，幸蒙恩诏，得反藩闱。汝是谁家孰奴，犹欲见侮！」于是杖之一百，流血洒地。涣无嫡子，庶长子宝严以河清二年袭爵，位金紫光禄大夫、开府仪同三司。

　　襄城景王淯，神武第八子也。容貌甚美，弱年有器望。元象中，封章武郡公。天保初，封襄城郡王。二年春，薨。齐氏诸王选国臣府佐，多取富商群小、鹰犬少年，唯襄城、广宁、兰陵王等颇引文艺清识之士，当时以此称之。乾明元年二月，赠假黄铖、太师、太尉、录尚书事。无子，诏以常山王演第二子亮嗣。

　　亮字彦道，性恭孝，美风仪，好文学。为徐州刺史，坐夺商人财物免官。后主败奔邺，亮从焉，迁兼太尉、太傅。周师入邺，亮于启夏门拒守。诸军皆不战而败，周军于诸城门皆入，亮军方退走。亮入太庙行马内，恸哭拜辞，然后为周军所执。入关，依例授仪同，分配远边，卒于龙州。

　　任城王湝，神武第十子也，少明慧。天保初封。自孝昭、武成时，车驾还邺，常令湝镇晋阳，总并省事，历司徒、太尉、并省录尚书事。天统三年，拜太保、并州刺史，别封正平郡公。时有妇人临汾水浣衣，有乘马人换其新靴驰而去者，妇人持故靴，诣州言之。湝召城外诸妪，以靴示之，绐曰：「有乘马人在路被贼劫害，遗此靴焉，得无亲属乎？」一妪抚膺哭曰：「儿昨著此靴向妻家。」如其语，捕获之。时称明察。武平初，迁太师、司州牧，出为冀州刺史，加太宰，迁右丞相、都督、青州刺史。湝频牧大藩，虽不洁己，然宽恕为吏人所怀。五年，青州崔蔚波等夜袭州城，湝部分仓卒之际，咸得齐整，击贼，大破之。拜左丞相，转瀛州刺史。及后主奔邺，加湝大丞相。

　　及安德王称尊号于晋阳，使刘子昂修启于湝：「至尊出奔，宗庙既重，群公劝迫，权主号令，事宁终归叔父。」湝曰：「我人臣，何容受此启。」执子昂送邺。帝至济州，禅位于湝，启竟不达。湝与广宁王孝珩于冀州召募得四万余人，拒周军。周齐王宪来伐，先遣送书并赦诏，湝并沉诸井。战败，湝、孝珩俱被擒。宪曰：「任城王何苦至此？」湝曰：「下官神武帝子，兄弟十五人，幸而独存，逢宗社颠覆，今日得死，无愧坟陵。」宪壮之，归其妻子。将至邺城，湝马上大哭，自投于地，流血满面。至长安，寻与后主同死。

　　妃卢氏，赐斛斯征，蓬首垢面，长斋不言笑。征放之，乃为尼。隋开皇三年，表请文帝葬湝及五子于长安北原。

　　高阳康穆王湜，神武第十一子也。天保元年封。十年，稍迁尚书令。以滑稽便辟，有宠于文宣，常在左右，行杖以挞诸王。太后深衔之。其妃父护军长史张晏之尝要道拜湜，湜不礼焉。帝问其故，对曰：「无官职汉，何须礼。」帝于是擢拜晏之为徐州刺史。文宣崩，兼司徒，导引梓宫，吹笛，云「至尊颇知臣不」，又击胡鼓为乐。太后杖湜百余，未几薨。太后哭之哀，曰：「我恐其不成就，与杖，何期带创死也！」乾明初，赠假黄钺、太师、司徒、录尚书事。子士义袭爵。

　　博陵文简王济，神武第十二子也。天保元年封。济尝从文宣巡幸，在路忽忆太后，遂逃归。帝怒，临以白刃，因此惊恍。历位太尉。河清初，出为定州刺史。天统五年，在州语人云：「计次第亦应到我。」后主闻之，阴使人杀之。赠假黄钺、太尉、录尚书事。子智袭爵。

　　华山王凝，神武第十三子也。天保元年，封新平郡王；九年，改封安定；十年，封华山。历位中书令、齐州刺史，就加太傅。薨于州，赠左丞相、太师、录尚书。凝诸王中最为孱弱，妃王氏，太子洗马王洽女也，与仓头奸，凝知而不能限禁。后事发，王氏赐死，诏杖凝一百。其愚如此。

　　冯翊王润，字子泽，神武第十四子也。幼时，神武称曰：「此吾家千里驹也。」天保初封。历位东北道大行台、右仆射、都督、定州刺史。润美姿仪，年十四五，母郑妃与之同寝，有秽杂之声。及长，廉慎方雅，习于吏职，至摘发隐伪，奸吏无所匿其情。开府王回洛与六州大都督独孤枝侵窃官田，受纳贿赂，润按举其事。二人表言，王出送台使，登魏文旧坛，南望叹息，不测其意。武成使元文遥就州宣敕曰：「冯翊王少小谨慎，在州不为非法，朕信之熟矣。登高远望，人之常情，鼠辈欲横相间构，曲生眉目。」于是回洛决鞭二百，独孤枝决杖一百。寻为尚书令，领太子少师，历司徒、太尉、大司马、司州牧、太保、河南道行台、领录尚书，别封文成郡公、太师、太宰，复为定州刺史。薨，赠假黄钺、左丞相。子茂德嗣。

　　汉阳敬怀王洽，字敬延，神武第十五子也。天保元年封。五年，薨，年十三。乾明元年，赠太保、司空。无子，以任城王第二子建德为后。

　





第十一卷　　补列传第三

文襄六王

河南王孝瑜　广宁王孝珩　河间王孝琬　兰陵王孝瓘　安德王延宗　渔阳王绍信

　　文襄六男：文敬元皇后生河间王孝琬，宋氏生河南王孝瑜，王氏生广宁王孝珩，兰陵王长恭不得母氏姓，陈氏生安德王延宗，燕氏生渔阳王绍信。

　　河南康舒王孝瑜，字正德，文襄长子也。初封河南郡公，齐受禅，进爵为王。历位中书令、司州牧。初，孝瑜养于神武宫中，与武成同年相爱。将诛杨愔等，孝瑜预其谋。及武成即位，礼遇特隆。帝在晋阳，手敕之曰：「吾饮汾清二杯，劝汝于邺酌两杯。」其亲爱如此。孝瑜容貌魁伟，精彩雄毅，谦慎宽厚，兼爱文学，读书敏速，十行俱下，覆棋不失一道。初，文襄于邺东起山池游观，时俗眩之。孝瑜遂于第作水堂、龙舟，植幡槊于舟上，数集诸弟宴射为乐。武成幸其第，见而悦之，故盛兴后园之玩，于是贵贱慕斅，处处营造。

　　武成常使和土开与胡后对坐握槊，孝瑜谏曰：「皇后天下之母，不可与臣下接手。」帝深纳之。后又言赵郡王父死非命，不可亲。由是睿及士开皆侧目。士开密告其奢僭，睿又言山东唯闻河南王，不闻有陛下。帝由是忌之。尔朱御女名摩女，本事太后，孝瑜先与之通，后因太子婚夜，孝瑜窃与之言。武成大怒，顿饮其酒三十七杯。体至肥大，腰带十围。使娄子彦载以出，鸩之于车。至西华门，烦热躁闷，投水而绝。赠太尉、录尚书事。子弘节嗣。

　　孝瑜母，魏吏部尚书宋弁孙也，本魏颍川王斌之妃，为文襄所纳，生孝瑜，孝瑜还第，为太妃。孝瑜妃，卢正山女，武成胡后之内姊也。孝瑜薨后，宋太妃为卢妃所谮诉，武成杀之。

　　广宁王孝珩，文襄第二子也。历位司州牧、尚书令、司空、司徒、录尚书、大将军、大司马。孝珩爱赏人物，学涉经史，好缀文，有伎艺。尝于厅事壁自画一苍鹰，见者皆以为真，又作朝士图，亦当时之妙绝。

