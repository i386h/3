<!-- { "loadSidebar": true } -->
　　七年九月，溥加尊号曰睿圣文明光孝应天弘道广德皇帝，大赦，改元天祚。知诰进位太师、天下兵马大元帅，封齐王。二年，景迁病，以次子景遂为门下侍郎、参政事。三年，知诰建齐国，立宗庙、社稷，置左、右丞相已下，以金陵为西都，广陵为东都。冬十月，溥遣江夏王璘奉册禅位于齐王。十二月，溥卒于丹阳，年三十八，谥曰睿。 
　　升元六年，李昪迁其子孙于海陵，号永宁宫，严兵守之，绝不通人。久而男女自为匹偶，吴人多哀怜之。显德三年，世宗征淮南，下诏抚安杨氏子孙，而李景闻之，遣人尽杀其族。周先锋都部署刘重进得其玉砚、马脑碗、翡翠瓶以献，杨氏遂绝。 
　　徐温，字敦美，海州朐山人也，少以贩盐为盗，行密起合淝，隶帐下。行密所与起事刘威、陶雅之徒，号三十六英雄，独温未尝有战功。及行密欲杀硃延寿等，温用其客严可求谋，教行密阳为目疾，事成，以功迁右衙指挥使，始预谋议。 
　　及行密病，平生旧将，皆以战守在外，而温居帐下，遂预立渥之功。及弑渥，又与张颢有隙，使钟章杀之。章许诺，选壮士三十人，椎牛享之，刺血为盟。温犹疑章不果，夜半使人探其意，阳谓曰：“温有老母，惧事不成，不如且止。”章曰：“言已出口，宁可已乎？”温乃安。明日，钟章杀颢，温因尽杀纪祥等，归弑渥之罪于颢，以其事入白渥母史氏。史悸而泣曰：“吾兒年幼，祸乱若此，得保百口以归合淝，公之惠也。” 
　　隆演立，温遂专政，迁升州刺史，治舟师于金陵。大将李遇怒温用事，出嫚言，温使柴再用族遇于宣州。行密旧将，人人皆自疑，温因伪下之，恭谨如见行密，诸将乃安。八年，温迁行军司马、润州刺史、镇海军节度使、同平章事。十年，遣招讨使李涛攻越，战于临安，裨将曹筠奔于越，涛败被执。温间遣人语筠曰：“吾用汝为将，汝军有求，吾不能给，是吾过也。”赦筠妻子不诛，厚遇之。秋，越人攻毘陵，温战于无锡，筠感温前言，临战奔归，遂败越兵。十二年，封温齐国公，兼两浙招讨使，始就镇润州，以升、润、宣、常、池、黄六州为齐国。温城升州，建大都督府。十四年，徙治之，以其子知训辅隆演于广陵，而大事温遥决之。知训为硃瑾所杀，温养子知诰自润州先入，遂得政。 
　　温虽奸诈多疑，而善用将吏。江西刘信围虔州，久不克，使人说谭全播出降，遣使报温，温怒曰：“信以十倍之众，攻一城不下，而反用说客降之，何以威敌国？”笞其使者而遣之，曰：“吾以笞信也。”因命济师，遂破全播。人有诬信逗留阴纵全播，言信将反者，信闻之，因自献捷至金陵见温，温与信博，信敛骰子厉声祝曰：“刘信欲背吴，愿为恶彩，苟无二心，当成浑花。”温遽止之，一掷，六子皆赤，温惭，自以卮酒饮信，然终疑之。及唐师伐王衍，温急召信至广陵，以为左统军，托以内备，遂夺其地。 
　　温客尤见信者，惟骆知祥、严可求，可求善筹画，知祥长于财利，温尝以军旅问可求，国用问知祥，吴人谓之“严、骆。”温亦自喜为智诈，尤得吴人之心。初随行密破赵锽，诸将皆争取金帛，温独据余囷，作粥以食饿者。十六年，温请隆演即皇帝位，不许，又请即吴王位，乃许，遂建国改元，拜温大丞相、都督中外诸军事，封东海郡王。隆演卒，温越次立其弟溥。顺义七年，温又请溥即皇帝位，溥未许而温病卒，年六十六，追封齐王，谥曰武。李昪僭号，号温为义祖。 
　　呜呼，盗亦有道，信哉！行密之书，称行密为人，宽仁雅信，能得士心。其将蔡俦叛于庐州，悉毁行密坟墓，及俦败，而诸将皆请毁其墓以报之。行密叹曰：“俦以此为恶，吾岂复为邪？”尝使从者张洪负剑而侍，洪拔剑击行密，不中，洪死，复用洪所善陈绍负剑，不疑。又尝骂其将刘信，信忿，奔孙儒，行密戒左右勿追，曰：“信负我者邪？其醉而去，醒必复来。”明日，果来。行密起于盗贼，其下皆骁武雄暴，而乐为之用者，以此也。故二世四主垂五十年。及渥已下，政在徐温。于此之时，天下大乱，中国之祸，篡弑相寻，而徐氏父子，区区诈力，裴回三主，不敢轻取之，何也？岂其恩威亦有在人者欤！ 
　　据《吴录》、《运历图》、《九国志》，皆云行密以唐景福元年再入扬州，至晋天福二年，为李昪所篡，实四十六年。而《旧唐书》、《旧五代史》皆云大顺二年入扬州，至被篡，四十七年。《吴录》徐铉等撰，《运历图》龚颖撰，二人皆江南故臣，所记宜得实。而唐末丧乱，中朝文字多差失，故今以铉、颖所记为定。 
南唐世家第二 
　　李昪，字正伦，徐州人也。世本微贱，父荣，遇唐末之乱 ，不知其所终。昪少孤，流寓濠、泗间，杨行密攻濠州，得之，奇其状貌，养以为子。而杨氏诸子不能容，行密以乞徐温，乃冒姓徐氏，名知诰。及壮，身长七尺，广颡隆准。为人温厚有谋。为吴楼船军使，以舟兵屯金陵。柴再用攻宣州，用其兵杀李遇，昪以功拜升州刺史。时江淮初定，州、县吏多武夫，务赋敛为战守，昪独好学，接礼儒者，能自励为勤俭，以宽仁为政，民稍誉之。徐温镇润州，以升、池等六州为属，温闻昪理升州有善政，往视之，见其府库充实，城壁修整，乃徙治之，而迁昪润州刺史。昪初不欲往，屡求宣州，温不与。既而徐知训为硃瑾所杀，温居金陵，未及闻。昪居润州，近广陵，得先闻，即日以州兵渡江定乱，遂得政。 
　　昪事徐温甚孝谨，温尝骂其诸子不如昪，诸子颇不能容，而知训尤甚，尝召昪饮酒，伏剑士欲害之，行酒吏刁彦能觉之，酒至昪，以手爪掐之，昪悟起走，乃免。后昪自润州入觐，知训与饮于山光寺，又欲害之，徐知谏以其谋告昪，昪起遁去。知训以剑授刁彦能，使追杀之，及于中途而还，绐以不及，由是得免。后昪贵，以彦能为抚州节度使。 
　　知训之用事也，尝凌弱杨氏而骄侮诸将，遂以见杀。及昪秉政，欲收人心，乃宽刑法、推恩信，起延宾亭以待四方之士，引宋齐丘、骆知祥、王令谋等为谋客，士有羁旅于吴者，皆齿用之。尝阴使人察视民间有婚丧匮乏者，往往赒给之。盛暑未尝张盖、操扇，左右进盖，必却之，曰：“士众尚多暴露，我何用此？”以故温虽遥秉大政，而吴人颇已归昪。 
　　武义元年，拜左仆射，参知政事。温行军司马徐玠数劝温以己子代昪，温遣子知询入广陵，谋代昪秉政。会温病卒，知询奔还金陵，玠反为昪谋，诬知询以罪，斩其客将周廷望，以知询为右统军。杨溥僭号，拜昪太尉、中书令。大和三年，出镇金陵，如温之制，留其子景通为司徒同平章事，以王令谋、宋齐丘为左、右仆射同平章事。四年，封昪东海郡王。 
　　昪照鉴见白须，顾其吏周宗叹曰：“功业已就，而吾老矣，奈何？”宗知其意，驰诣广陵见宋齐丘，谋禅代。齐丘以为未可，请斩宗以谢吴人，昪黜宗为池州刺史。 
　　吴临江王濛者，怨徐氏舍己而立溥，心尝不平，及昪将谋篡国，先废濛为历阳公，使吏以兵守之。濛杀守者，奔庐州节度使周本。本，吴旧将也，闻濛至，欲纳之，为其子祚所止。本曰：“此吾故主家郎君也，何忍拒之！”遽自出迎，祚闭门遮本不得出，缚濛送金陵，见杀。 
　　五年，昪封齐王。已而闽、越诸国皆遣使劝进，昪谓人望已归。天祚三年，建齐国，置宗庙社稷，以宋齐丘、徐玠为左、右丞相。十月，溥遣摄太尉杨璘传位于昪，国号齐，改元升元。昪以册尊溥曰：“受禅老臣知诰，谨上册皇帝为高尚思玄弘古让皇帝。”追尊徐温为忠武皇帝，封子景为吴王，封徐氏子知证江王，知谔饶王。周本与诸将至金陵劝进，归而叹曰：“吾不诛篡国者以报杨氏，今老矣，岂能事二姓乎！”愤惋而死。 
　　二年四月，迁杨溥于润州丹阳宫。以王舆为浙西节度使、马思让为丹阳宫使，以严兵守之。 
　　徐氏诸子请昪复姓，昪谦抑不敢忘徐氏恩，下其议百官，百官皆请，然后复姓李氏，改名曰昪。自言唐宪宗子建王恪生超，超生志，为徐州判司；志生荣。乃自以为建王四世孙，改国号曰唐。立唐高祖、太宗庙，追尊四代祖恪为孝静皇帝，庙号定宗；曾祖超为孝平皇帝，庙号成宗；祖志孝安皇帝，庙号惠宗；考荣孝德皇帝，庙号庆宗。奉徐温为义父，徐氏子孙皆封王、公，女封郡、县主。以门下侍郎张居咏、中书侍郎李建勋、右仆射张延翰同平章事。十一月，以步骑八万讲武于铜桥。 
　　杨溥卒于丹阳宫。溥子琏为吴太子时，昪以女妻之，及昪篡国，封其女永兴公主。女闻人呼公主，则呜咽流涕而辞，宫中皆怜之。溥卒，以琏为康化军节度使，已而以疾卒。 
　　三年四月，昪郊祀昊天上帝于圆丘，礼毕，群臣请上尊号。昪曰：“尊号非古也。”不许。州、县言民孝悌五代同居者七家，皆表门闾，复其徭役；其尤盛者江州陈氏，宗族七百口，每食设广席，长幼以次坐而共食，有畜犬百余，共一牢食，一犬不至，诸犬为之不食。 
　　四年六月，晋安州节度使李金全叛，送款于昪，昪遣鄂州屯营使李承裕迎之。承裕与晋将马全节、安审晖战安陆南，三战皆败，承裕与裨将段处恭皆死，都监杜光鄴及其兵五百人被执，送于京师，高祖厚赐之，遣还。昪致书高祖，复送光鄴等，请以败军行法，高祖又遣之，昪以甲士临淮拒之，乃止。 
　　六年，吴越国火，焚其宫室、府库，甲兵皆尽，群臣请乘其弊攻之，昪不许，遣使吊问，厚赒其乏。钱氏自吴时素为敌国，昪见天下乱久，常厌用兵，及将篡国，先与钱氏约和，归其所执将士，钱氏亦归吴败将，遂通好不绝。 
　　昪客冯延巳好论兵大言，尝诮昪曰：“田舍翁安能成大事！”而昪志在守吴旧地而已，无复经营之略也，然吴人亦赖以休息。 
　　七年，昪卒，年五十六，谥曰光文肃武孝高皇帝，庙号烈祖，陵曰永陵。子景立。 
　　景，初名景通，昪长子也。既立，又改名璟。徐温死，昪专政，以为兵部尚书、参知政事。明年，昪镇金陵，留景为司徒、同平章事，与宋齐丘、王令谋居广陵，辅杨溥。昪将篡国，召景归金陵为副都统。昪立，封齐王。昪卒，嗣位，改元保大。尊母宋氏为皇太后，妃钟氏为皇后。封弟寿王景遂为燕王，宣城王景达鄂王，景逷前未王，为保宁王。秋，改封景遂齐王、诸道兵马元帅、太尉、中书令，景达为燕王、副元帅，盟于昪柩前，约兄弟世世继立。封其子冀南昌王、江都尹。 
