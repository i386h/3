<!-- { "loadSidebar": true } -->
　　铢尝切齿于史弘肇、杨邠等，已而弘肇等死，铢谓李业等曰：“诸君可谓偻儸兒矣。”权知开封府，周太祖兵犯京师，铢悉诛太祖与王峻等家属。太祖入京师，铢妻裸露以席自蔽，与铢俱见执。铢谓其妻曰：“我则死矣，汝应与人为婢。”太祖使人责铢曰：“与公共事先帝，独无故人之情乎？吾家屠灭，虽有君命，加之酷毒，一何忍也。今公亦有妻子，独念之乎？”铢曰：“为汉诛叛臣尔，岂知其佗。”是时，太祖方欲归人心，乃与群臣议曰：“刘侍中坠马伤甚，而军士逼辱，迨有微生，吾欲奏太后，贷其家属，何如？”群臣皆以为善。乃止杀铢，与李业等枭首于市，赦其妻子。太祖即位，赐陕州庄宅各一区。 
　　○李业 
　　李业，高祖皇后之弟也。后昆弟七人，业最幼，故尤怜之。高祖时，以为武德使。隐帝即位，业以皇太后故，益用事，无顾惮。时天下旱、蝗，黄河决溢，京师大风拔木，坏城门，宫中数见怪物投瓦石、撼门扉。隐帝召司天赵延乂问禳除之法，延乂对曰：“臣职天象日时，察其变动，以考顺逆吉凶而已，禳除之事，非臣所知也。然臣所闻，殆山魈也。”皇太后乃召尼诵佛书以禳之，一尼如厕，既还，悲泣不知人者数日，及醒讯之，莫知其然。而帝方与业及聂文进、后赞、郭允明等狎昵，多为廋语相诮戏，放纸鸢于宫中。太后数以灾异戒帝，不听。时宣徽使阙，业欲得之，太后亦遣人讽大臣。大臣杨邠、史弘肇等皆以为不可。业由此怨望，谋杀邠等。邠等已死。又遣供奉官孟业以诏书杀郭威于魏州。威举兵反，隐帝遣左神武统军袁泬、侍卫马军都指挥使阎晋卿等率兵拒威于澶渊。兵未出，威已至滑州，帝大惧，谓大臣曰：“昨太草草耳。”业请出府库以赉军，宰相苏禹珪以为未可，业拜禹珪于帝前曰：“相公且为官家勿惜府库。”乃诏赐京师兵及魏兵从威南者钱人十千，督其子弟作书，以告北兵之来者。及汉兵败于北郊，业取内库金宝，怀之以奔其兄保义军节度使洪信，洪信拒而不纳。业走至绛州，为人所杀。 
　　○聂文进 
　　聂文进，并州人也。少为军卒，善书算，给事汉高祖帐中。高祖镇太原，以为押司官。高祖即位，历拜领军屯卫将军、枢密院承旨。周太祖为枢密使，颇亲信之，文进稍横恣。迁右领军大将军，入谢，召诸将军设食朝堂，仪鸾、翰林、御厨供帐饮食，文进自如，有司不敢劾。周太祖镇鄴，文进等用事居中，及谋杀杨邠等，文进夜作诏书，制置中外。邠等已死，文进点阅兵籍，指麾杀戮，以为己任。周太祖在鄴闻邠等遇害，初以为文进不与，及发诏书，皆文进手迹，乃大诟之。 
　　周兵至京师，隐帝败于北郊，太后惧，使谓文进善卫帝，对曰：“臣在此，百郭威何害！”慕容彦超败走，帝宿于七里，文进夜与其徒饮酒，歌呼自若。明旦，隐帝遇弑，文进亦自杀。 
　　○后赞 
　　后赞，兗州瑕丘人。其母，倡也。赞幼善讴，事张延朗。延朗死，赞更事汉高祖，高祖爱之，以为牙将。高祖即位，拜飞龙使，隐帝尤爱幸之。杨邠等执政，赞久不得迁，乃共谋杀邠等。邠等死，隐帝悔之，赞与允明等番休侍帝，不欲左右言已短。隐帝兵败北郊，赞奔兗州，慕容彦超执送京师，枭首于市。 
　　○郭允明 
　　郭允明，少为汉高祖厮养，高祖爱之，以为翰林茶酒使。隐帝尤狎爱之，允明益骄横无顾避，大臣不能禁。允明使荆南高保融，车服导从如节度使，保融待之甚厚。允明乃阴使人步测其城池高下，若为攻取之计者以动之。荆人皆恐，保融厚赂以遗之。迁飞龙使。已而李业与允明谋杀杨邠等，是日无云而昏，雾雨如泣，日中，载邠等十余尸暴之市中。允明手杀邠等诸子于朝堂西庑，王章婿张贻肃血流逆注。隐帝败于北郊，还至封丘门，不得入，帝走赵村，允明从后追之，弑帝于民舍，乃自杀。 
周臣传第十九 
　　○王朴 
　　王朴，字文伯，东平人也。少举进士，为校书郎，依汉枢密使杨邠。邠与王章、史弘肇等有隙，朴见汉兴日浅，隐帝年少孱弱，任用小人，而邠为大臣，与将相交恶，知其必乱，乃去邠东归。后李业等教隐帝诛权臣，邠与章、弘肇皆见杀，三家之客多及，而朴以故独免。 
　　周世宗镇澶州，朴为节度掌书记。世宗为开封尹，拜朴右拾遗，为推官。世宗即位，迁比部郎中，献《平边策》，曰： 
　　唐失道而失吴、蜀，晋失道而失幽、并。观所以失之之由，知所以平之之术。当失之时，君暗政乱，兵骄民困，近者奸于内，远者叛于外，小不制而至于僭，大不制而至于滥，天下离心，人不用命，吴、蜀乘其乱而窃其号，幽、并乘其间而据其地。平之之术，在乎反唐、晋之失而已。必先进贤退不肖，以清其时；用能去不能，以审其材；恩信号令，以结其心；赏功罚罪，以尽其力；恭俭节用，以丰其财；徭役以时，以阜其民。俟其仓廪实、器用备、人可用而举之。彼方之民，知我政化大行，上下同心，力强财足，人安将和，有必取之势，则知彼情状者愿为之间谍，知彼山川者愿为之先导。彼民与此民之心同，是与天意同；与天意同，则无不成之功。 
　　攻取之道，从易者始。当今惟吴易图，东至海，南至江，可挠之地二千里。从少备处先挠之，备东则挠西，备西则挠东，彼必奔走以救其弊，奔走之间，可以知彼之虚实、众之强弱，攻虚击弱，则所向无前矣。勿大举，但以轻兵挠之。彼人怯弱，知我师入其地，必大发以来应，数大发则民困而国竭，一不大发则我获其利。彼竭我利，则江北诸州乃国家之所有也。既得江北，则用彼之民，扬我之兵，江之南亦不难而平之也。如此，则用力少而收功多。得吴，则桂、广皆为内臣，岷、蜀可飞书而召之。如不至，则四面并进，席卷而蜀平矣。吴、蜀平，幽可望风而至。唯并必死之寇，不可以恩信诱，必须以强兵攻，力已竭，气已丧，不足以为边患，可为后图。方今兵力精练，器用具备，群下知法，诸将用命，一稔之后，可以平边。 
　　臣书生也，不足以讲大事，至于不达大体，不合机变，惟陛下宽之。 
　　迁左谏议大夫，知开封府事。岁中，迁左散骑常侍，充端明殿学士。是时，世宗新即位，锐意征伐，已挠群议，亲败刘旻于高平，归而益治兵，慨然有平一天下之志。数顾大臣问治道，选文学之士徐台符等二十人，使作《为君难为臣不易论》及《平边策》，朴在选中。而当时文士皆不欲上急于用武，以谓平定僭乱，在修文德以为先。惟翰林学士陶谷窦仪、御史中丞杨昭俭与朴皆言用兵之策，朴谓江淮为可先取。世宗雅已知朴，及见其议论伟然，益以为奇，引与计议天下事，无不合，遂决意用之。显德三年，征淮，以仆为东京副留守。还，拜户部侍郎、枢密副使，迁枢密使。四年，再征淮，以朴留守京师。 
　　世宗之时，外事征伐，而内修法度。朴为人明敏多材智，非独当世之务，至于阴阳律历之法，莫不通焉。显德二年，诏朴校定大历，乃削去近世符天流俗不经之学，设通、经、统三法，以岁轨离交朔望周变率策之数，步日月五星，为《钦天历》。六年，又诏朴考正雅乐，朴以谓十二律管互吹，难得其真，乃依京房为律准，以九尺之弦十三，依管长短寸分设柱，用七声为均，乐成而和。 
　　朴性刚果，又见信于世宗，凡其所为，当时无敢难者，然人亦莫能加也。世宗征淮，朴留京师，广新城，通道路，庄伟宏阔，今京师之制，多其所规为。其所作乐，至今用之不可变。其陈用兵之略，非特一时之策。至言诸国兴灭次第云：“淮南可最先取，并必死之寇，最后亡。”其后宋兴，平定四方，惟并独后服，皆如朴言。 
　　六年春，世宗遣朴行视汴口，作斗门，还，过故相李穀第，疾作，仆于坐上，舁归而卒，年五十四。世宗临其丧，以玉钺叩地，大恸者数四。赠侍中。 
　　○郑仁诲 
　　郑仁诲，字日新，太原晋阳人也。初，事唐将陈绍光。绍光为人骁勇而好使酒，尝因醉怒仁诲，拔剑欲杀之，左右皆奔走，仁诲植立不动，无惧色，绍光掷剑于地，抚仁诲曰：“汝有器量，必富贵，非吾所及也。”仁诲后弃绍光去，还乡里，事母以孝闻。汉高祖为河东节度使，周太祖居帐下，时时往过仁诲，与语甚欢。每事有疑，即从仁诲质问，仁诲所对不阿，周太祖益奇之。汉兴，周太祖为枢密使，乃召仁诲用之，累官至内客省使。太祖破李守贞于河中，军中机画，仁诲多所参决。太祖入立，以仁诲为大内都点检、恩州团练使、枢密副使，累迁宣徽北院使，出为镇宁军节度使。显德元年，拜枢密使。世宗攻河东，仁诲留守东都。明年冬，以疾卒。世宗将临其丧，有司言岁不利临丧，世宗不听，乃先以桃荝而临之。 
　　仁诲自其微时，常为太祖谋画，及居大位，未尝有所闻，而太祖、世宗皆亲重之，然亦能谦谨好礼，不自矜伐，为士大夫所称。赠中书令，追封韩国公，谥曰忠正。 
　　○扈载 
　　扈载，字仲熙，北燕人也。少好学，善属文。广顺初，举进士高第，拜校书郎，直史馆。再迁监察御史。其为文章，以辞多自喜。常次历代有国废兴治乱之迹为《运源赋》，甚详。又因游相国寺，见庭竹可爱，作《碧鲜赋》，题其壁，世宗闻之，遣小黄门就壁录之，览而称善，因拜水部员外郎、知制诰。迁翰林学士，赐绯，而载已病，不能朝谢。居百余日，乃力疾入直学士院。世宗怜之，赐告还第，遣太医视疾。 
　　初，载以文知名一时，枢密使王朴尤重其才，荐于宰相李穀，久而不用，朴以问穀曰：“扈载不为舍人，何也？”穀曰：“非不知其才，然载命薄，恐不能胜。”朴曰：“公为宰相，以进贤退不肖为职，何言命邪？”已而召拜知制诰。及为学士，居岁中病卒，年三十六。议者以穀能知人而朴能荐士。 
　　是时，天子英武，乐延天下奇才，而尤礼文士，载与张昭、窦俨、陶穀、徐台符等俱被进用。穀居数人中，文辞最劣，尤无行。昭、俨数与论议，其文粲然，而穀徒能先意所在，以进谀取合人主，事无大小，必称美颂赞，至于广京城，为木偶耕人、紫芝白兔之类，皆为颂以献，其辞大抵类俳优。而载以不幸早卒，论议虽不及昭、俨，而不为穀之谀也。 
