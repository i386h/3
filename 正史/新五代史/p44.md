<!-- { "loadSidebar": true } -->
　　呜呼，厚葬之弊，自秦汉已来，率多聪明英伟之主，虽有高谈善说之士，极陈其祸福，有不能开其惑者矣！岂非富贵之欲，溺其所自私者笃，而未然之祸，难述于无形，不足以动其心欤？然而闻温韬之事者，可以少戒也！五代之君，往往不得其死，何暇顾其后哉！独周太祖能鉴韬之祸，其将终也，为书以遗世宗，使以瓦棺、纸衣而敛。将葬，开棺示人，既葬，刻石以告后世，毋作下宫，毋置守陵妾。其意丁宁切至，然实录不书其葬之薄厚也。又使葬其平生所服衮冕、通天冠、绛纱袍各二，其一于京师，其一于澶州；又葬其剑、甲各二，其一于河中，其一于大名者，莫能原其旨也。 
杂传第二十九 
　　○卢光稠谭全播 
　　卢光稠、谭全播，皆南康人也。光稠状貌雄伟，无佗材能，而全播勇敢有识略，然全播常奇光稠为人。唐末，群盗起南方，全播谓光稠曰：“天下汹汹，此真吾等之时，无徒守此贫贱为也！”乃相与聚兵为盗。众推全播为主，全播曰：“诸君徒为贼乎？而欲成功乎？若欲成功，当得良帅，卢公堂堂，真君等主也。”众阳诺之，全播怒，拔剑击木三，斩之，曰：“不从令者如此木！”众惧，乃立光稠为帅。 
　　是时，王潮攻陷岭南，全播攻潮，取其虔、韶二州，又遣光稠弟光睦攻潮州。光睦好勇而轻进，全播戒其持重，不听，度其必败，乃为奇兵伏其归路。光睦果败走，潮人追之，全播以伏兵邀击，大败之，遂取潮州。是时，刘岩起南海，击走光睦，以兵数万攻虔州。光稠大惧，谓全播曰：“虔、潮皆公取之，今日非公不能守也。”全播曰：“吾知刘岩易与尔！”乃选精兵万人，伏山谷中，阳治战地于城南，告岩战期。以老弱五千出战，战酣，伪北，岩急追之，伏兵发，岩遂大败。光稠第战功，全播悉推诸将，光稠心益贤之。 
　　梁初，江南、岭表悉为吴与南汉分据，而光稠独以虔、韶二州请命于京师，愿通道路，输贡赋。太祖为置百胜军，以光稠为防御使、兼五岭开通使，又建镇南军，以为留后。 
　　开平五年，光稠病，以符印属全播，全播不受。光稠卒，全播立其子延昌而事之。延昌好游猎，其将黎求闭门拒延昌，延昌见杀。求因谋杀全播，全播惧，称疾不出。求乃自立，请命于梁。乾化元年，拜求防御使。求暴病死，其将李彦图自立，全播益惧，遂称疾笃，杜门自绝。彦图疑之，使人觇其动静，全播应觇为状以自免。彦图死，州人相率诣全播第，扣门请之，全播乃起，遣使请命于梁，拜防御使。全播治虔州七年，有善政，杨隆演遣刘信攻破虔州，以全播归广陵，卒年八十五。当卢氏时，刘已取韶州，及全播被执，虔州遂入于吴。 
　　○雷满 
　　雷满，武陵人也。为人凶悍獢勇，文身断发。唐广明中，湖南饥，盗贼起，满与同里人区景思、周岳等聚诸蛮数千，猎于大泽中，乃击鲜酾酒，择坐中豪者，补置伍长，号土团军，诸蛮从之，推满为帅。是时，高骈镇荆南，召满隶麾下，使以蛮军击贼。骈徙淮南，满从至广陵，逃归，杀刺史崔翥，遂据朗州，请命于唐。昭宗以澧、朗为武贞军，拜满节度使。 
　　是时，澧阳人向瑰杀刺史吕自牧据澧州，而溪洞诸蛮宋鄴昌、师益等，皆起兵剽掠湖外，满亦以轻舟上下荆江，攻劫州县。杨行密攻杜洪于鄂州，荆南成汭出兵救洪，汭战败，溺死于君山。满袭破荆南，不能守，焚掠殆尽而去。 
　　满尝凿深池于府中，客有过者，召宴池上，指其水曰：“蛟龙水怪皆窟于此，盖水府也。”酒酣，取坐上器掷池中，因裸而入，取器嬉水上，久之乃出，治衣复坐，意气自若。 
　　满居朗州，引沅水堑其城，上为长桥，为不可攻之计。天祐中，满卒，子彦恭自立。彦恭附于杨行密，亦尝攻劫为荆、湖患。开平元年，马殷发兵攻彦恭，恃堑为阻，逾年不能破。三年，彦恭奔于杨行密，马殷擒其弟彦雄等七人送于梁，斩于汴市，彦恭卒于淮南，澧、朗遂入于楚。 
　　○钟传 
　　钟传，洪州高安人也。事州为小校，黄巢攻掠江淮，所在盗起，往往据州县。传以州兵击贼，频胜，遂逐观察使，自称留后。唐以洪州为镇南军，拜传节度使。江夏伶人杜洪者，亦据鄂州，杨行密屡攻之，洪颇倚传为首尾。久之，洪败死。是时，危全讽、韩师德等分据抚、吉诸州，传皆不能节度，以兵攻之，稍听命，独全讽不能下，乃自率兵围之。城中夜火起，诸将请急攻之，传曰：“吾闻君子不迫人之危。”乃扫地祭天，向城再拜，祝曰：“全讽不降，非民之罪，愿天止火。”全讽闻之，明日乃亦听命，请以女妻传子匡时。传居江西三十馀年，累拜太保、中书令，封南平王。天祐三年，传卒，子匡时自称留后，请命于唐。全讽曰：“听钟郎为节度使三年，吾将自为之。”已而传养子延规与匡时争立，乞兵于杨渥，渥遣秦裴等攻匡时，匡时败，被执归广陵。开平三年，全讽等起兵江西，谋复钟氏故地，全讽为杨隆演将周本所败，江西遂入于吴。 
　　○赵匡凝 
　　赵匡凝，字光仪，蔡州人也。其父德諲事秦宗权，为申州刺史。宗权反，德諲攻下襄阳。梁太祖攻蔡州，宗权屡败，德諲乃以山南东道七州降。梁太祖初镇宣武，尝为宗权所困，闻德諲降，大喜，表为行营副都统，河阳、保义、义昌三节度行军司马。会其兵以攻蔡州，破之，德諲功多。德諲卒，子匡凝自立。是时，成汭死，雷彦恭袭取荆南，匡凝遣其弟匡明逐彦恭，太祖表匡凝荆襄节度使，以匡明为荆南留后。是时，唐衰，籓镇不复奉朝廷，独匡凝兄弟贡赋不绝。 
　　匡凝为人气貌甚伟，性方严，喜自修饰，颇好学问，聚书数千卷，为政有威惠。太祖攻兗州，硃瑾求救于晋，晋遣史俨等将兵数千救瑾，瑾败，与俨等奔于淮南。晋王李克用遣人以书币假道于匡凝，以聘于杨行密，求归俨等。晋王使者为梁得，太祖大怒。是时，梁已破兗、郓，遣氏叔琮、康怀英等攻匡凝，叔琮取泌、随二州，怀英取邓州，匡凝惧，请盟，乃止。 
　　太祖弑昭宗，将谋代唐，畏匡凝兄弟不从，遣使告之，匡凝对使者流涕答曰：“受唐恩深，不敢妄有佗志。”太祖遣杨师厚攻之，太祖以兵殿汉北，匡凝战败，以轻舟奔于杨行密。师厚进攻荆南，匡明奔于蜀。匡凝至广陵，行密见之，戏曰：“君在镇时，轻车重马，岁输于梁，今败乃归我乎？”匡凝曰：“仆世为唐臣，岁时职贡，非输贼也。今以不从贼之故，力屈归公，惟公生死之耳！”行密厚遇之。其后行密死，杨渥稍不礼之。渥方宴，食青梅，匡凝顾渥曰：“勿多食，发小兒热。”诸将以为慢，渥迁匡凝海陵，后为徐温所杀。匡明卒于蜀。 
杂传第三十 
　　○硃宣弟瑾 
　　硃宣，宋州下邑人也。少从其父贩盐为盗，父抵法死，宣乃去事青州节度使王敬武为军校，敬武以隶其将曹全晟。中和二年，敬武遣全晟入关与破黄巢。还过郓州，郓州节度使薛崇卒，其将崔君预自称留后。全晟攻杀君预，遂据郓州。宣以战功，为郓州马步军都指挥使。已而全晟死，军中推宣为留后，唐僖宗即拜宣天平军节度使。 
　　梁太祖镇宣武，以兄事宣。太祖新就镇，兵力尚少，数为秦宗权所困，太祖乞兵于宣。宣与其弟瑾以兗、郓之兵救汴，大破蔡兵，走宗权。是时，太祖已袭取滑州，稍欲并吞诸镇，宣、瑾既还，乃驰檄兗、郓，言宣、瑾多诱宣武军卒亡以东，乃发兵收亡卒，因攻之，遂为敌国，苦战曹、濮间。是时，梁又东攻徐州，西有蔡贼，北敌强晋，宣、瑾兄弟自相首尾，然卒为梁所灭。乾宁四年，宣败，走中都，为葛从周所执，斩于汴桥下。 
　　瑾，宣从父弟也。从宣居郓州，补军校。少倜傥，有大志，兗州节度使齐克让爱其为人，以女妻之。瑾行亲迎，乃选壮士为舆夫，伏兵器舆中。夜至兗州，兵发，遂虏克让，自称留后。僖宗即拜瑾泰宁军节度使。 
　　瑾与宣已破秦宗权于汴州，梁太祖责瑾诱宣武军卒以归，遣硃珍攻瑾，取曹州，又攻濮州，而太祖自攻郓。瑾兄弟往来相救，凡十馀年，大小数十战，与太祖屡相胜败。太祖得宣将贺瑰、何怀宝及瑾兄琼，乃将琼等至兗城下，告瑾曰：“汝兄败矣！今琼等已降，不如早自归。”瑾伪曰：“诺。”乃遣牙将胡规持书币诣军门请降。太祖大喜，至延寿门与瑾交语，瑾曰：“愿得琼送符印。”太祖信之，遣客将刘捍送琼往。瑾伏壮士桥下，单骑迎琼，挥手语捍曰：“请琼独来！”琼前，壮士擒之，遂闭门，责琼先降，斩之，掷其首城外。太祖度不可下，乃留兵围之而去。 
　　瑾婴城自守，而与葛从周等战城下，瑾兵屡败，宣亦败于郓州，乃乞兵于晋，晋遣李承嗣、史俨等以骑兵五千救之。太祖已破宣，乃急趋兗。瑾城中食尽，与承嗣等掠食丰、沛间，梁兵奄至，瑾将康怀英等以城降梁。瑾等将麾下兵走沂州，沂州刺史尹处宾不纳。又走海州，梁兵急追之，乃奔于淮南。杨行密闻瑾来，大喜，解其玉带赠之，表瑾领武宁军节度使，以为行军副使。其后，梁遣庞师古、葛从周等攻淮南，行密用瑾，大破梁兵于清口，斩师古。行密累表瑾东南诸道行营副都统、领平卢军节度使、同中书门下平章事。 
　　行密死，渥及隆演相继立，皆年少，徐温与其子知训专政，畏瑾，欲除之，瑾乃谋杀知训。尝以月旦遣爱妾候知训家，知训强通之，妾归自诉，瑾益不平。屡劝隆演诛徐氏，以去国患，隆演不能为。既而知训以泗州建静淮军，出瑾为节度使。将行，召之夜饮。明日，知训过瑾谢，延之升堂，出其妻陶氏，知训方拜，瑾以笏击踣之，伏兵自户突出，杀之。初，瑾以二恶马击庭中，知训入而释马，使相踶呜，故外人莫闻其变。瑾携其首驰示隆演曰：“今日为吴除患矣！”隆演曰：“此事非吾敢知！”遽起入内。瑾忿然以首击柱，提剑而出，府门已阖，因逾垣，折其足。瑾顾路穷，大呼曰：“吾为万人去害，而以一身死之！”遂自刎。润州徐知诰闻乱，以兵趋广陵，族瑾家。瑾妻陶氏临刑而泣，其妾曰：“何为泣乎？今行见公矣！”陶氏收泪，欣然就戮，闻者哀之。 
　　瑾名重江淮，人畏之。其死也，尸之广陵北门，路人私共瘗之。是时，民多病疟，皆取其墓上土，以水服之，云病辄愈，更益新土，渐成高坟。徐温等恶之，发其尸，投于雷公塘。后温病，梦瑾挽弓射之。温惧，网其骨，葬塘侧，立祠其上。初，瑾尝病疽，医者视之，色惧，瑾曰：“但理之，吾非以病死者。”于是果然。卒年五十二。 
　　○王师范 
