<!-- { "loadSidebar": true } -->
　　呜呼！古之不幸无子，而以其同宗之子为后者，圣人许之，著之《礼》经而不讳也。而后世闾阎鄙俚之人则讳之，讳则不胜其欺与伪也。故其苟偷窃取婴孩襁褓，讳其父母，而自欺以为我生之子，曰：“不如此，则不能得其一志尽爱于我，而其心必二也。”而为其子者，亦自讳其所生，而绝其天性之亲，反视以为叔伯父，以此欺其九族，而乱其人鬼亲疏之属。凡物生而有知，未有不爱其父母者。使是子也，能忍而真绝其天性欤，曾禽兽之不若也。使其不忍而外阳绝之，是大伪也。夫闾阎鄙俚之人之虑于事者，亦已深矣！然而苟窃欺伪不可以为法者，小人之事也。惟圣人则不然，以谓人道莫大于继绝，此万世之通制而天下之公行也，何必讳哉！所谓子者，未有不由父母而生者也，故为人后者，必有所生之父，有所后之父，此理之自然也，何必讳哉！其简易明白，不苟不窃，不欺不伪，可以为通制而公行者，圣人之法也。又以谓为人之后者所承重，故加其服以斩。而不绝其所生之亲者，天性之不可绝也，然而恩有屈于义，故降其服以期。服，外物也，可以降，而父母之名不可改，故著于经曰：“为人后者，为其父母报。”自三代以来，有天下国家者莫不用之，而晋氏不用也。出帝之于敬儒，绝其父道，臣而爵之，非特以其义不当立，不得已而绝之，盖亦习见闾阎鄙俚之所为也。五代，干戈贼乱之世也，礼乐崩坏，三纲五常之道绝，而先王之制度文章扫地而尽于是矣！如寒食野祭而焚纸钱，天子而为闾阎鄙俚之事者多矣！而晋氏起于夷狄，以篡逆而得天下，高祖以耶律德光为父，而出帝于德光则以为祖而称孙，于其所生父则臣而名之，是岂可以人理责哉！ 
汉家人传第六 
　　○高祖皇后李氏 
　　高祖皇后李氏，晋阳人也，其父为农。高祖少为军卒，牧马晋阳，夜入其家劫取之。高祖已贵，封魏国夫人，生隐帝。开运四年，高祖起兵太原，赏军士，帑藏不足充，欲敛于民。后谏曰：“方今起事，号为义兵，民未知惠而先夺其财，殆非新天子所以救民之意也。今后宫所有，请悉出之，虽其不足，士亦不以为怨也。”高祖为改容谢之。高祖即位，立为皇后。高祖崩，隐帝册尊为皇太后。 
　　帝年少，数与小人郭允明、后赞、李业等游戏宫中，后数切责之。帝曰：“国家之事，外有朝廷，非太后所宜言也。”太常卿张昭闻之，上疏谏帝，请：“亲近师傅，延问正人，以开聪明。”帝益不省。其后，帝卒与允明等谋议，遂至于亡。 
　　初，帝与允明等谋诛杨邠、史弘肇等，议已定，入白太后。太后曰：“此大事也，当与宰相议之。”李业从旁对曰：“先皇帝平生言，朝廷大事，勿问书生。”太后深以为不可，帝拂衣而去，曰：“何必谋于闺门！”邠等死，周太祖起兵向京师，慕容彦超败于刘子陂，帝欲出自临兵，太后止之曰：“郭威本吾家人，非其危疑，何肯至此！今若按兵无动，以诏谕威，威必有说，则君臣之际，庶几尚全。”帝不从以出，遂及于难。 
　　周太祖入京师，举事皆称太后诰。已而议立湘阴公赟为天子，赟未至，太祖乃请太后临朝。已而太祖出征契丹，军士拥之以还。太祖请事太后为母，太后诰曰：“侍中功烈崇高，德声昭著，剪除祸乱，安定邦家，讴歌有归，历数攸属，所以军民推戴，亿兆同欢。老身未终残年，属此多难，唯以衰朽，托于始终。载省来笺，如母见待，感认深意，涕泗横流。”于是迂后于太平宫，上尊号曰昭圣皇太后。显德元年春崩。 
　　○高祖弟子侄 
　　高祖二弟三子：弟曰崇、曰信，子曰承训、承祐、承勋。崇子曰赟，高祖爱之，以为己子。乾祐元年，拜赟徐州节度使。承训早卒，追封魏王。承祐次立，是谓隐帝。承勋为开封尹。 
　　周太祖已败汉兵于北郊，隐帝遇弑。太祖入京师，以谓汉大臣必相推戴，及见宰相冯道等，道殊无意，太祖不得已，见道犹下拜，道受太祖拜如平时，徐劳之曰：“公行良苦！”太祖意色皆沮，以谓汉大臣未有推立己意，又难于自立，因白汉太后择立汉嗣。而宗室河东节度使崇等在者四人，乃为太后诰曰：“河东节度使崇，许州节度使信，皆高祖之弟，徐州节度使赟，开封尹承勋，皆高祖之子，文武百辟，其择嗣君以承天统。”于是周太祖与王峻入见太后，言：“开封尹承勋，高祖皇帝之子，宜立。”太后以承勋久病，不任为嗣。太祖与群臣请见承勋视起居，太后命以卧榻舁承勋出见群臣，群臣视之信然，乃共奏曰：“徐州节度使赟，高祖爱之，以为子，宜立为嗣。”乃遣太师冯道率群臣迎赟。道揣周太祖意不在赟，谓太祖曰：“公此举由衷乎？”太祖指天为誓。道既行，谓人曰：“吾平生不为谬语人，今谬语矣！”道见赟，传太后意召之。 
　　赟行至宋州，太祖自澶州为兵士拥还京师，王峻虑赟左右生变，遣侍卫马军指挥使郭崇以兵七百骑卫赟。崇至宋州，赟登楼问崇所以来之意，崇曰：“澶州军变，惧未察之，遣崇护卫，非恶意也。”赟召崇，崇不敢进，冯道出与崇语，崇乃登楼见赟，已而夺赟部下兵。 
　　太祖以书召道先归，留其副赵上交、王度奉赟入朝太后。道乃先还，赟谓道曰：“寡人此来，所恃者以公三十年旧相，是以不疑。”道默然。赟客将贾正等数目道，欲图之。赟曰：“勿草草，事岂出于公邪！”道已去，郭崇幽赟于外馆，杀贾正及判官董裔、牙内都虞候刘福、孔目官夏昭度等。 
　　太祖已监国，太后乃下诰曰：“此者枢密使郭威，志安宗社，议立长君，以徐州节度使赟高祖近亲，立为汉嗣，乃自籓镇召赴京师。虽诰命已行，而军情不附，天道在北，人心靡东。适当改卜之初，俾膺分土之命，赟可降授开府仪同三司，检校太师、上柱国，封湘阴公。”赟以幽死。 
　　初，赟自徐州入也，以都押衙巩庭美、教练使杨温守徐州。庭美等闻赟不得立，乃闭城拒命。太祖拜王彦超徐州节度使，下诏谕庭美等许以刺史，并诏赟赦庭美等。广顺元年三月，彦超克徐州，庭美等皆见杀。 
　　承勋，广顺元年以病卒，追封陈王。 
　　呜呼！予既悲湘阴公赟之事，又嘉庭美、杨温之所为。赟于汉非嫡长，特以周氏移国，畏天下而难之，故假赟以伺间尔。当是之时，天下皆知赟之必不立也，然庭美、温之区区为赟守孤城以死，其始终之迹，何愧于死节之士哉！然予考于实录，二人之死状不明。夫二人之事，固知其无所成，其所重者死尔，然史氏不著，不知其何以死也。当王彦超之攻徐州也，周尝遣人招庭美等，予得其诏书四，皆言庭美等尝已送款于周，后惧罪而复叛，然庭美等款状亦不见，是皆不可知也。夫史之阙文，要不慎哉。其疑以传疑，则信者信矣。予固嘉二人之忠而悲其志，然不得列于死节之士者，惜哉！ 
　　○高祖从弟信 
　　蔡王信，高祖之从弟也。高祖镇太原，以信为兴捷军都指挥使领义成军节度使，徙领许州。高祖寝疾，隐帝当立为嗣，杨邠等受顾命，不欲信在京师，乃遣信就镇，信涕泣而去。信所至黩货，好行杀戮。军士有犯法者，信召其妻子，对之刲剔支解，使自食其肉，血流盈前，信命乐饮酒自如也。杨邠等死，信大喜，谓其寮佐曰：“吾尝为天无眼，而使我郁郁于此者三年矣！主上孤立，几落贼手。诸公可以劝我一杯矣。”已而闻难作，信忧不能食。周太祖军变于澶州，王峻遣前申州刺史马鐸以兵巡检许州，信乃自杀。周太祖即位，追封蔡王。 
周家人传第七 
　　○圣穆皇后柴氏 
　　太祖一后三妃。圣穆皇后柴氏，邢州尧山人也，与太祖同里，遂以归焉。太祖微时，喜饮博任侠，不拘细行，后常谏止之。太祖状貌奇伟，后心知其贵人也，事之甚谨。及太祖即位，后已先卒，乃下诏：“故夫人柴氏，追册为皇后，谥曰圣穆。” 
　　○淑妃杨氏 
　　淑妃杨氏，镇州真定人也。父弘裕，真定少尹。妃幼以色选入赵王宫，事王熔。熔为张文礼所杀，镇州乱，妃亦流寓民间，后嫁里人石光辅。居数年，光辅死。太祖柴夫人卒，闻妃有色而贤，遂娶之为继室。太祖方事汉高祖于太原，天福中妃卒，遂葬太原之近郊。太祖即位，广顺元年九月，追册为淑妃。拜妃弟廷璋为右飞龙使，廷璋辞曰：“臣父老矣，愿以授之。”太祖曰：“吾方思之，岂忘尔父邪！”即召弘裕，弘裕老不能行，乃就其家拜金紫光禄大夫、真定少尹。太祖崩，葬嵩陵，一后三妃皆当陪葬，而太原未克，世宗诏有司营嵩陵之侧为虚墓以俟。显德元年，世宗已败刘旻于高平，遂攻太原，太原闭壁被围，乃迁妃丧而葬之。 
　　○贵妃张氏 
　　贵妃张氏，镇州真定人也。祖记，成德军节度判官、检校兵部尚书。父同芝，事赵王王熔为谘呈官，官至检校工部尚书。熔死，镇州乱，庄宗遣幽州符存审以兵讨张文礼，裨将武从谏馆于妃家，见妃尚幼，怜之，而从谏家在太原，遂以妃归，为其子妇。久之，太祖事汉高祖于太原，杨夫人卒，而武氏子亦卒，乃纳妃为继室。太祖贵，累封吴国夫人。太祖以兵入京师，汉遣刘铢戮其家，妃与诸子皆死。太祖即位，追册为贵妃。 
　　○德妃董氏 太祖子侗 信 侄守愿 奉超 逊 
　　德妃董氏，镇州灵寿人也。祖文广，唐深州录事参军。父光嗣，赵州昭庆尉。妃幼颖悟，始能言，闻乐声知其律吕。年七岁，镇州乱，其家失之，为潞州牙将所得，置诸褚中以归。潞将妻尝生女，辄不育，得妃怜之，养以为子，过于所生。居五六年，妃家悲思，其兄瑀求之人间，莫知所在。潞将仕于京师，遇瑀，欣然归之，时年十三。瑀以嫁里人刘进超，进超亦仕晋为内职。契丹犯阙，进超殁于虏中，妃嫠居洛阳。汉高祖由太原入京师，太祖从，过洛阳，闻妃有贤行，聘之。太祖建国，中宫虚位，遂册为德妃。广顺三年卒，年三十九。 
　　妃兄三人：瑀官至太子右赞善大夫，玄之、自明皆至刺史。 
