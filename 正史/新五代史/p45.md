<!-- { "loadSidebar": true } -->
　　王师范，青州人也。其父敬武，为平卢军牙将。唐广明元年，无棣人洪霸郎为盗齐、棣间，平卢节度使安师儒遣敬武率兵击破之。敬武反，兵逐师儒，自称留后，都统王鐸承制拜敬武节度使。敬武卒，师范尚幼，其棣州刺史张蟾叛。昭宗以为师范年少，其下不服从，乃拜太子少师崔安潜为平卢节度使。师范不受代，蟾迎安潜入棣州。师范遣其将卢洪攻蟾，洪以兵返袭青州，师范阳为好辞，遣人迎语洪曰：“吾幼未能任事，赖诸将共持之尔。不然，听公所为也。”洪以师范无能为，遽还，不为备。师范伏兵于道，语其仆刘鄩曰：“洪来，为我斩之！用尔为牙将。”明日，洪来，师范出迎，鄩于坐上斩之，伏兵发，尽杀其馀兵，乃急攻棣州，破张蟾，安潜奔归于京师。昭宗乃拜师范节度使。 
　　师范颇好儒学，聚书至万卷，为政有威爱。梁太祖围昭宗于凤翔，宦官韩全诲等矫诏召诸镇兵以击梁。诏至青州，师范泣曰：“诸镇有兵，所以籓捍天子，今天子危辱，而诸镇反以兵自卫；吾虽力不足，当成败以之。”乃遣使乞兵于杨行密。是时，梁已东下兗、郓，师范乃遣刘鄩与其弟师鲁分攻兗、密诸州。遣张居厚以壮士二百为舆夫，伏兵舆中，西驰梁军，称师范使者聘梁，因欲劫杀太祖。居厚至华州东城，华州将娄敬思疑其有异，剖舆视之，见其兵。居厚遂击杀敬思，以兵攻西城，不克而反。刘鄩逐葛从周取兗州，而平卢诸州皆起兵攻梁。 
　　其后，梁太祖自凤翔东还，遣硃友宁攻师范，友宁战死。复遣杨师厚攻之，屯于临朐。师范以兵迫之，师厚阳为怯不敢出，间遣人阳言曰：“梁兵少，方乞兵于凤翔，今粮且绝，当还军。”师范以为然，乃遣师鲁悉兵攻之，师厚拒而不战。师鲁兵却，师厚追击至圣王山，师鲁大败，遂傅其城，而梁别将刘重霸下其棣州，师范乃请降，太祖许之。师范素服乘驴诣太祖请罪，太祖待以客礼。久之，表师范河阳节度使。 
　　太祖即位，召为右金吾卫上将军，居于洛阳。太祖心欲诛之，未有以发。太祖诸子已封王，宴于宫中，友宁妻泣谓太祖曰：“陛下化家为国，诸子人人皆得封，而妾夫独以战死，奈何仇人犹在朝廷！”太祖奋然戟手曰：“吾亦几忘此贼！”乃遣人就洛阳族灭之。使者至，先掘坑于外，乃入告之。师范设席为具，与诸宗族饮酒，谓使者曰：“死，人之所不免，况有罪乎？然惧少长失序，下愧于先人。”酒半，令少长以次起，就戮于坑所，闻者皆哀怜之。同光三年，赠师范太尉。 
　　○李罕之 
　　李罕之，陈州项城人也。为人骁勇，力兼数人。少学，读书不成，去为僧，以其无赖，所往皆不容。乃乞食酸枣市中，市中人皆不与，罕之掷器于地，裂其衣，又去为盗。是时，黄巢起曹、濮，乃往依之。巢北渡江，罕之与其麾下走淮南，自归于高骈，骈表光州刺史。岁馀，秦宗权急攻光州，罕之不能守，还走项城，收其馀众，依诸葛爽于河阳，爽以罕之为怀州刺史。巢已败走，爽降唐，僖宗拜爽东南面招讨使，以攻宗权，爽表罕之副使，以兵屯宋州，又表河南尹、东都留守。秦宗权遣孙儒攻河南，罕之兵少，西走渑池，儒烧宫阙，剽掠而去。罕之壁渑池。 
　　岁馀，诸葛爽死，其将刘经立爽子仲方。仲方年少，事皆任经，经虑罕之凶勇难制，以兵攻之，罕之返击走经。罕之追至巩县，陈舟于汜水，将渡河，经遣张言拒之河上，言反背经，与罕之合攻河阳，为经所败，退保怀州。已而孙儒陷河阳，仲方奔于梁。梁兵击走儒，罕之袭取河阳，言取河南，皆附于梁。 
　　罕之与言皆爽叛将，事已成，乃相与交臂为盟，誓同休戚不相忘。罕之御众无法，性苛暴，颇失士心。而言善治军旅，教民播殖，务为积聚。罕之用兵，言尝供给其乏。罕之求取无已，言颇苦之，不能输，罕之召言军吏笞责之，言益不平。罕之悉兵攻晋、绛，言夜袭河阳，罕之奔晋。晋表罕之泽州刺史，使李存孝以兵三万助罕之攻言。言求救于梁。罕之败于沇河，乃归太原，李克用延之帐中。罕之留其子颀事晋，乃之泽州，日以兵钞怀、孟间，啖人为食。居民屯聚摩云山，罕之悉攻杀之，立栅其上，时人号曰李摩云。是时，晋方徇地山东，颇倚罕之为捍蔽。李茂贞等犯京师，克用以兵至渭北，僖宗以克用为邠州四面行营都统，表罕之为副。破王行瑜，加检校太尉，食邑千户。 
　　罕之自以功多于晋，私谓盖寓曰：“自吾脱身河阳，赖晋容我，未能有以报之；今行老矣，无能为也。若吾王见怜，与一小镇，使休兵养疾而后归老，幸也！”寓为言之，克用不对。佗日，诸镇择守将，未尝及罕之，罕之心益怏怏。寓告克用，惧罕之有佗心，克用曰：“吾于罕之，岂惜一镇，然鹰鸟之性，饱则扬矣！” 
　　光化元年，潞州薛志勤卒，罕之遽入潞州，使人启晋王曰：“志勤且死，新帅未至，所以然者，备佗盗耳！”克用大怒，遣李嗣昭攻之。罕之执晋守将马溉、伊镡等，遣子颢送于梁以乞兵。梁太祖遣丁会守潞州，以罕之为河阳节度使，行至怀州，以疾卒，年五十八。 
　　罕之初背梁而归晋，晋王以罕之守泽州，罕之留其子颀与庄宗游，甚狎。后罕之背晋以归梁，晋王怒，欲杀颀，庄宗与之骏马，使奔于梁。太祖得颀父子大喜，使与友伦将兵以卫昭宗，故颀当太祖时，常掌禁兵。末帝诛友珪，颀与其谋，拜右羽林统军、澶州刺史。事唐，历卫、衍二州刺史，累迁右领军卫上将军。天福中卒，年七十，赠太尉。 
　　○孟方立 
　　孟方立，邢州平乡人也。少为军卒，以勇力选为队将。唐广明中，潞州节度使高浔攻诸葛爽于河阳，遣方立将兵出天井关为先锋。浔为其将刘广所逐，广为乱军所杀。方立闻乱，引兵自天井入据潞州，唐因以为昭义军节度使。昭义所节制泽、潞、邢、洺、磁五州，而治潞州。方立以谓潞州山川高险，而人俗劲悍，自刘积以来尝逐其帅；且己邢人也，因徙其军于邢州。而潞人怨方立之徙也，因以泽、潞二州归于晋。晋遣李克修为泽潞节度使，方立以邢、洺、磁三州自为昭义军。 
　　晋数遣李存孝等出兵以窥山东，三州之人俘掠殆尽，赤地数千里，无复耕桑者累年。方立以孤城自守，求救于梁，梁方东事兗、郓，不能救也。文德元年，方立乞兵于王镕以攻晋，镕许之。方立乃遣其将奚忠信攻晋辽州，而镕以佗故不能出兵。兵既失约，忠信大败，而晋兵乘胜攻之。 
　　方立将石元佐者，善兵而多智，方立尝信用之。忠信之败也，元佐为晋将安金俊所得，金俊厚遇之，问以攻邢之策，元佐曰：“方立善守而邢城坚，若攻之，必不得志。宜急攻其磁州，方立来救，可以败也。”金俊以为然。军于滏水之西，方立果帅兵来救，为金俊所败，驰入邢州，闭壁不复出。外无救兵，城中食且尽，方立夜出巡城，号令守者，守者皆不应，方立知不可，乃归饮鸩而卒。 
　　军中以其弟洺州刺史迁为留后，求救于梁。梁太祖遣王虔裕将骑兵三百助迁守，迁执虔裕降晋。晋徙迁族于太原，以为汾州刺史，后以为泽潞节度使。天复元年，梁遣氏叔琮攻晋，出天井关，迁开门降，为梁兵乡道以攻太原，不克。叔琮军还过潞，以迁归于梁，梁太祖恶其返覆，杀之。 
　　○王珂 
　　王珂，河中人也。其仲父重荣，以河中兵破黄巢，有功于唐，拜河中节度使。重荣无子，以其兄重简子珂为后。重荣卒，弟重盈立，重盈卒，军中乃以珂重荣子，立之。重盈子陕州节度使珙、绛州刺史瑶，与珂争立，珙、瑶以书与梁太祖，言珂故王氏苍头，小字忠兒，不应得立。珂亦求援于晋，晋人言之朝，昭宗以晋故，许之。而珙、瑶亦西结王行瑜、韩建、李茂贞为援，行瑜等交章论列，昭宗报以重荣与晋于唐尝有大功，业许之，不可易。行瑜等怒，以兵犯京师，杀宰相李磎等而去。珙、瑶连兵攻珂河中，珂求援于晋，晋兵西讨三镇，行下绛州，斩瑶而过，至于渭北，击破行瑜。昭宗卒以珂为河中节度使。晋以女妻之，遣李嗣昭将兵助珂攻珙陕州。珙为人惨刻，尝斩人掷其首于前，言笑自若，其下苦之。偏将李璠因珙战败，杀珙，自称留后。 
　　是时，梁已下镇、定，将移兵西，而昭宗为刘季述所废，京师大乱。崔胤阴召梁以兵西，梁太祖以珂在河中，惧为患，乃顾张存敬、侯言，以一大绳与之，曰：“为我持缚珂来！”存敬等兵出含山，破晋、绛二州，遣何絪以兵守之，绝晋援。存敬围河中，珂告急于晋，晋以絪故不得前。珂乃遣其妻以书告晋王曰：“贼势如此，朝夕乞食于梁矣！大人何忍而不救邪？”晋王报之曰：“梁兵为阻，众寡不敌，救之则并晋俱亡，不若与王郎自归朝廷。”珂乃为书与李茂贞曰：“天子初返正，诏籓镇无相侵以安王室。今硃公弃约以见攻，其势不止于弊邑；若弊邑朝亡，则西北诸镇非诸君所能守也！愿与华州出兵潼关以为应。”茂贞不报。珂计穷，乃治舟于河，将归于京师。珂夜登城谕守陴者，守陴者皆不应。牙将刘训夜入珂寝白事，珂叱之曰：“兵欲反邪！”训乃解衣自索而入曰：“公苟怀疑，请先断臂！”珂曰：“事急矣！计安出乎？”训曰：“公若携家夜济，人必争舟，一夫鸱张，大事即去。不若迟明以情谕军中，愿从者犹得其半。不然，且为款状以缓梁兵，徐图向背。”珂以为然。 
　　梁太祖自同州降唐，即依重荣，以母王氏，故事重荣为舅。珂乃登城呼存敬曰：“吾于梁王有家世之旧，兵当退舍，俟梁王来，吾将听命。”存敬乃退舍，使驰诣太祖于洛阳。太祖至河中，先之城东，哭于重荣之墓而后入。珂欲面缚牵羊以见太祖，太祖谓曰：“太师阿舅之恩何时可忘，郎君若以亡国之礼见，太师其谓我何？”珂迎于路，握手嘘唏，乃徙珂于汴。太祖以珂晋婿也，疑其贰己，使珂西入觐，行至华州，使人杀之传舍。 
