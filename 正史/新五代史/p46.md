<!-- { "loadSidebar": true } -->
　　瓚，重盈之诸子也，梁太祖已执珂，自领河中节度使，以瓚为吏。瓚事梁，为诸卫大将军，泰宁、镇国军节度使。末帝时，为开封尹。贞明五年，代贺瑰为北面行营招讨使。是时，晋已城德胜，瓚自黎阳渡河攻澶州，不克，退屯杨村，扼河上流，与晋人相持经年，大小百馀战，瓚卒无功，末帝遣戴思远代，瓚复为开封尹。庄宗自郓入京师，末帝闻唐兵且至，日夜涕泣，不知所为，自持国宝，指其宫室谓瓚曰：“使吾保此者，系卿之画如何耳！”唐兵已过宛朐，瓚驱率市人登城拒守。唐兵攻封丘门，瓚开门迎降，伏地请死，庄宗劳而起之曰：“朕与卿家世婚姻，然人臣各为主耳，复何罪邪！”因以为开封尹，迁宣武军节度使。已而故梁臣赵岩、张汉杰等相次诛死，瓚以忧卒。赠太子太师。 
　　○赵犨 
　　赵犨，其先青州人也。世为陈州牙将。犨幼与群兒戏道中，部分行伍，指顾如将帅，虽诸大兒皆听其节度，其父叔文见之，惊曰：“大吾门者，此兒也！”及壮，善用弓剑，为人勇果，重气义，刺史闻其材，召置麾下。累迁忠武军马步军都虞候。王仙芝寇河南，陷汝州，将犯东都，犨引兵击败之，仙芝乃南去。已而黄巢起，所在州县，往往陷贼。陈州豪杰数百人，相与诣忠武军，求得犨为刺史以自保，忠武军表犨陈州刺史。已而巢陷长安，犨语诸将吏曰：“以吾计，巢若不为长安市人所诛，必驱其众东走，吾州适当其冲矣！”乃治城池为守备，迁民六十里内者皆入城中，选其子弟，配以兵甲，以其弟昶、珝为将。巢败，果东走，先遣孟楷据项城，昶击破之，执楷以归。巢从后至，闻楷被执，大怒。 
　　既而秦宗权以蔡州附巢，巢势甚盛，乃悉众围犨，置舂磨，糜人之肉以为食。陈人恐，犨语其下曰：“吾家三世陈将，必能保此。尔曹男子，当于死中求生，建功立业，未必不因此时。”陈人皆踊跃。巢栅城北三里为八仙营，起宫阙，置百官，聚粮饷，欲以久弊之，其兵号二十万。陈人旧有巨弩数百，皆废坏，后生弩工皆不识其器。珝创意理之，弩矢激五百步，人马皆洞，以故巢不敢近。围凡三百日，犨食将尽，乃乞兵于梁。梁太祖与李克用皆自将会陈，击败巢将黄鄴于西华。西华有积粟，巢恃以为饷，及鄴败，巢乃解围去。 
　　梁太祖入陈州，犨兄弟迎谒马首甚恭。然犨阴识太祖必成大事，乃降心屈迹，为自托之计。以梁援己恩，为太祖立生祠，朝夕拜谒。以其子岩尚太祖女，是谓长乐公主。黄巢已去，秦宗权复乱淮西，陷旁二十馀州，而陈去蔡最近，犨兄弟力拒之，卒不能下。后巢、宗权皆败死，唐昭宗即以陈州为忠武军，拜犨节度使。犨已病，乃以位与其弟昶，后数月卒。 
　　昶乘大寇新灭，乃休兵课农，事梁尤谨。梁兵攻战四方，昶馈輓供亿，未尝少懈。昶卒，珝代立。 
　　珝颇知书，乃求邓艾故迹，决翟王陂溉民田。兄弟居陈二十馀年，陈人大赖之。梁太祖已降韩建，取同、华，徙珝为同州留后。入唐，为右金吾卫上将军。岁馀，以疾免官归，卒于家，陈人为之罢市。 
　　犨次子岩，梁末帝时为户部尚书、租庸使，与张汉杰、汉伦等居中用事。梁自太祖以暴虐杀戮为事，而末帝为人特和柔恭谨，然性庸愚，以汉杰妇家，而岩婿也，故亲信之，大臣老将皆切齿，末帝独不悟，以至于亡。 
　　初，友珪杀太祖自立，以末帝为东都留守。岩如东都，末帝与之饮酒，从容以诚款告之。岩为末帝谋，遣人召杨师厚兵起事。岩还西都，卒与袁象先以禁兵诛友珪，取传国宝以授末帝。 
　　末帝立，岩自以有功于梁，又尚公主，闻唐驸马杜悰位至将相，自奉甚丰，耻其不及。乃占天下良田大宅，裒刻商旅，其门如市，租庸之物，半入其私，岩饮食必费万钱。 
　　故时，魏州牙兵骄，数为乱，罗绍威尽诛之。太祖崩，杨师厚逐罗氏，据魏州，复置牙兵二千，末帝患之。师厚死，岩与租庸判官邵赞议曰：“魏为唐患，百有馀年，自先帝时，尝切齿绍威，以其前恭而后倨。今先帝新弃天下，师厚复为陛下忧，所以然者，以魏地大而兵多也。陛下不以此时制之，宁知后人不为师厚也？不若分相、魏为两镇，则无北顾之忧矣。”末帝以为然，乃分相、澶、卫为昭德军。牙兵乱，以魏博降晋，梁由是尽失河北。 
　　是时，梁将刘鄩等与庄宗相距澶、魏之间，兵数败。岩曰：“古之王者必郊祀天地，陛下即位犹未郊天，议者以为朝廷无异籓镇，如此何以威重天下？今河北虽失，天下幸安，愿陛下力行之。”敬翔以为不可，曰：“今府库虚竭，箕敛供军，若行效禋，则必赏赉；是取虚名而受实弊也。”末帝不听，乃备法驾幸西京，而庄宗取杨刘，或传：“晋兵入东都矣！”或曰：“扼汜水矣！”或曰：“下郓、濮矣！”京师大风拔木，末帝大惧，从官相顾而泣，末帝乃还东都，遂不果郊。 
　　镇州张文礼杀王镕，使人告梁曰：“臣已北召契丹，愿梁以兵万人出德、棣州，则晋兵惫矣。”敬翔以为然，岩与汉杰皆以为不可，乃止。其后黜王彦章用段凝，皆岩力也。 
　　庄宗兵将至汴，末帝惶惑不知所为，登建国楼以问群臣，或曰：“晋以孤军远来，势难持久，虽使入汴，不能守也。宜幸洛阳，保险以召天下兵，徐图之，胜负未可知也。”末帝犹豫，岩曰：“势已如此，一下此楼，何人可保！”末帝卒死于楼上。 
　　当岩用事时，许州温韬尤曲事岩，岩因顾其左右曰：“吾常待韬厚，今以急投之，必不幸吾为利。”乃走投韬，韬斩其首以献。庄宗已灭梁，岩素所善段凝奏请诛岩家属，乃族灭之。 
　　呜呼，祸福之理，岂可一哉！君子小人之祸福异也。老子曰：“祸兮福所倚，福兮祸所伏。”后世之谈祸福者，皆以其言为至论也。夫为善而受福，焉得祸？为恶而受祸，焉得福？惟君子之罹非祸者，未必不为福；小人求非福者，未尝不及祸，此自然之理也。始，犨自以先见之明，深结梁太祖，及其子孙皆享其禄利，自谓知所托矣，安知其族卒与梁俱灭也？犨之求福于梁，盖老氏之所谓福也，非君子之所求也，不可戒哉！ 
　　○冯行袭 
　　冯行袭，字正臣，均州人也。唐末，山南盗孙喜以众千人袭均州刺史吕烨，烨不能御。行袭为州校，乃阴选勇士伏江南，独乘小舟逆喜，告曰：“州人闻公至，皆欲归矣。然知公兵多，民惧虏掠，恐其惊扰，请留兵江北，独与腹心数人从行，愿为前导，以慰安州民，事可立定。”喜以为然，乃留其兵江北，独与行袭渡江。军吏前谒，行袭击喜仆地，斩之，伏兵发，尽杀从行者。馀兵在江北，闻喜死，皆溃。山南节度使刘巨容表行袭均州刺史。 
　　是时，僖宗在蜀，诸镇贡献行在者皆道山南，盗贼多据州西长山以邀劫之，行袭尽破诸贼。洋州葛佐辟行袭行军司马，使以兵镇谷口，通秦、蜀道，行袭由此知名。李茂贞兼领山南，遣子继臻守金州，行袭逐之，遂据金州。昭宗乃以金州为戎昭军，拜行袭节度使。昭宗在岐，梁太祖引兵而西，中尉韩全诲遣中官郄文晏等二十馀人召兵江淮，以拒太祖，行袭已附梁，乃尽杀文晏等。太祖攻赵匡凝于襄阳，行袭遣子勖以舟兵会均、房，以功迁匡国军节度使。行袭为人严酷少恩，而所至辄天幸，境旱有蝗，则飞鸟食之，岁凶，田中卤谷自生。唐衰，知梁必兴，尤尽心倾附事梁，官至司空，封长乐郡王，卒赠太傅，谥曰忠敬。 
杂传第三十一 
　　○氏叔琮 
　　氏叔琮，开封尉氏人也。为梁骑兵伍长，梁兵击黄巢陈、许间，叔琮战数有功，太祖壮之，使将后院马军，从攻徐、兗，表宿州刺史。使攻襄阳，战数败，降为阳翟镇遏使。久之，迁曹州刺史。太祖下河中，取晋、绛，晋王遣使致书太祖求成，太祖以晋书词嫚，乃遣叔琮与贺德伦等攻之。叔琮自太行入，取泽、潞，出石会，营于洞涡，久之粮尽，乃旋。表晋州刺史。晋人复取绛州，攻临汾，叔琮选壮士二人深目而胡须者，牧马襄陵道旁，晋人以为晋兵，杂行道中，伺其怠，擒晋二人而归。晋人大惊，以为有伏兵，乃退屯于蒲县。太祖遣友宁兵万人会叔琮御晋，友宁欲休兵以待，叔琮曰：“敌闻救至必走，走则何功邪？”乃夜击之，晋人大败，逐之至于太原。太祖大喜曰：“破太原非氏老不可。”已而兵大疫，叔琮班师，令曰：“病不能行者焚之。”病者惧，皆言无恙，乃以精卒为殿而还至石会，留数骑，以大将旗帜立于高冈，晋兵疑其有伏，乃不敢追。久之，徙保大军节度使。昭宗迁洛，拜右龙武统军。太祖遣叔琮与李彦威等弑昭宗，已而杀之。 
　　○李彦威 
　　李彦威，寿州人也。少事梁太祖，为人颖悟，善揣人意，太祖怜之，养以为子，冒姓硃氏，名友恭。历汝、颍二州刺史。昭宗迁洛，拜右龙武统军。初，刘季述废昭宗，立皇太子裕为天子。昭宗反正，以为太子幼，为贼所立，赦之，复其始封为德王。昭宗自岐还，太祖见裕眉目疏秀，恶之，谓宰相崔胤曰：“德王尝为季述所立，安得犹在乎？公白天子杀之。”胤奏之，昭宗不许，佗日以问太祖，太祖曰：“臣安敢及之，胤欲卖臣尔。”昭宗迁洛，谓蒋玄晖曰：“德王，朕爱子也，全忠何为欲杀之？”因泣下，啮指流血。玄晖具以白太祖，太祖益恶之。是时，昭宗改元天祐，迁于东都，为梁所迫，而晋人、蜀人以为天祐之号非唐所建，不复称之，但称天复。王建亦传檄天下，举兵诛梁。太祖大惧，恐昭宗奔佗镇，以兵七万如河中，阴遣敬翔至洛，告彦威与氏叔琮等，使行弑逆。八月壬辰，彦威、叔琮以龙武兵宿禁中，夜二鼓，以兵百人叩宫门奏事，夫人裴正一开门问曰：“奏事安得以兵入？”龙武牙官史太杀之，趋椒兰殿，问昭宗所在，昭宗方醉，起走，太持剑逐之，昭宗单衣旋柱而走，太剑及之，昭宗崩。讣至河中，太祖阳为惊骇，投地号哭，骂曰：“奴辈负我，俾我被恶名于后世邪！”太祖至洛，流彦威、叔琮岭南，使张廷范杀之。彦威临刑大呼曰：“卖我以灭口，其如神理何？”顾廷范曰：“勉之，公行自及。”遂见杀。已而还其姓名。 
　　庄宗时，得故唐内人景姹，言当彦威等弑昭宗时，诸王宗属数百人皆遇害，而同为一坑，瘗于龙兴寺北，请合为一冢而改葬之。诏以故濮王为首，葬以一品礼云。 
　　○李振 
　　李振，字兴绪，其祖抱真，唐潞州节度使。振为唐金吾卫将军，拜台州刺史。盗起浙东，不果行，乃西归。过梁，以策干太祖，太祖留之。太祖兼领郓州，表振节度副使。 
