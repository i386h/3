<!-- { "loadSidebar": true } -->
　　荆南地狭兵弱，介于吴、楚，为小国。自吴称帝，而南汉、闽、楚皆奉梁正朔，岁时贡奉，皆假道荆南。季兴、从诲常邀留其使者，掠取其物，而诸道以书责诮，或发兵加讨，即复还之而无愧。其后南汉与闽、蜀皆称帝，从诲所向称臣，盖利其赐予。俚俗语谓夺攘苟得无愧耻者为赖子，犹言无赖也，故诸国皆目为“高赖子”。 
　　从诲自求郢州不得，遂自绝于汉。逾年，复通朝贡。乾祐元年十月卒，年五十八，赠尚书令，谥曰文献。子保融立。从诲十五子，长曰保勋，次保正，保融第三子也，不知其得立之因。 
　　保融字德长。从诲时，为节度副使，兼峡州刺史。从诲卒，拜节度使。广顺元年，封渤海郡王。显德元年，进封南平王。世宗征淮，保融遣指挥使魏璘率兵三千，出夏口以为应。又遣客将刘扶奉笺南唐，劝其内附。李景称臣，世宗得保融所与笺，大喜，赐以绢百匹。荆南自后唐以来，常数岁一贡京师，而中间两绝。及世宗时，无岁不贡矣。保融以谓器械金帛，皆土地常产，不足以效诚节，乃遣其弟保绅来朝，世宗益嘉之。 
　　初，季兴之镇，梁以兵五千为牙兵，衣食皆给于梁。至明宗时，岁给以盐万三千石，后不复给。及世宗平淮，故命泰州给之。 
　　保融性迂缓，无材能，而事无大小，皆委其弟保勖。其从叔从义谋为乱，为其徒高知训所告，徙之松滋而杀之。宋兴，保融惧，一岁之间三入贡。建隆元年，以疾卒，年四十一，赠太尉，谥曰贞懿。弟保勖立。 
　　保勖字省躬，从诲第十子也。保融卒，拜节度使。三年，保勖疾，谓其将梁延嗣曰：“我疾遂不起，兄弟孰可付之后事者？”延嗣曰：“公不念贞懿王乎？先王寝疾，以军府付公，今先王子继冲长矣。”保勖曰：“子言是也。”即以继冲判内外兵马。十一月，保勖卒，年三十九，赠侍中。保融之子继冲立。 
　　继冲字成和。保勖卒，拜节度使。湖南周行逢卒，子保权立，其将张文表作乱，建隆四年，太祖命慕容延钊等讨之。延钊假道荆南，约以兵过城外。继冲大将李景威曰：“兵尚权谲，城外之约，不可信也。宜严兵以待之。”判官孙光宪叱之曰：“汝峡江一民尔，安识成败！且中国自周世宗时，已有混一天下之志，况圣宋受命，真主出邪！王师岂易当也！”因劝继冲去斥候，封府库以待，继冲以为然。景威出而叹曰：“吾言不用，大事去矣，何用生为！”因扼吭而死。延钊军至，继冲出逆于郊，而前锋遽入其城。继冲亟归，见旌旗甲马，布列衢巷，大惧，即诣延钊纳牌印，太祖优诏复命继冲为节度使。 
　　乾德元年，有事于南郊，继冲上书愿陪祠。九月，具文告三庙，率其将吏宗族五百余人朝于京师，拜武宁军节度使以卒。光宪拜黄州刺史，其后事具国史。 
　　季兴兴灭年世甚明，诸书皆同，盖自梁开平元年镇荆南，至皇朝乾德元年国除，凡五十七年。 
东汉世家第十 
　　刘旻，汉高祖母弟也。初名崇，为人美须髯，目重瞳子。少无赖，嗜酒好博 ，尝黥为卒。高祖事晋为河东节度使，以旻为都指挥使。高祖即帝位，以为太原尹、北京留守、同中书门下平章事。隐帝时，累加中书令。 
　　隐帝少，政在大臣，周太祖为枢密使，新讨三叛，立大功，而与旻素有隙，旻颇不自安，谓判官郑珙曰：“主上幼弱，政在权臣，而吾与郭公不叶，时事如何？”珙曰：“汉政将乱矣！晋阳兵雄天下，而地形险固，十州征赋足以自给。公为宗室，不以此时为计，后必为人所制。”旻曰：“子言，乃吾意也。”乃罢上供征赋，收豪杰，籍丁民以益兵。三年，周太祖起魏，隐帝遇弑，旻乃谋举兵。 
　　周太祖之自魏入也，反状已白，而汉大臣不即推尊之，故未敢即立，乃白汉太后，立旻子赟为汉嗣，遣宰相冯道迎赟于徐州。当是时，人皆知太祖之非实意也，旻独喜曰：“吾兒为帝矣，何患！”乃罢兵，遣人至京师。周太祖少贱，黥其颈上为飞雀，世谓之郭雀兒。太祖见旻使者，具道所以立赟之意，因自指其颈以示使者曰：“自古岂有雕青天子？幸公无以我为疑。”旻喜，益信以为然。太原少尹李骧曰：“郭公举兵犯顺，其势不能为汉臣，必不为刘氏立后。”因劝旻以兵下太行，控孟津以俟变，庶几赟得立，赟立而罢兵可也。旻大骂曰：“骧腐儒，欲离间我父子！”命左右牵出斩之。骧临刑叹曰：“吾为愚人画计，死诚宜矣！然吾妻病，不可独存，愿与之俱死。”旻闻之，即并戮其妻于市，以其事白汉，以明无他。已而周太祖果代汉，降封赟湘阴公。旻遣牙将李鋋奉书周太祖，求赟归太原，而赟已死。旻恸哭，为李骧立祠，岁时祠之。 
　　乃以周广顺元年正月戊寅即皇帝位于太原，以子承钧为太原尹，判官郑珙、赵华为宰相，都押衙陈光裕为宣徽使，遣通事舍人李鋋间行使于契丹。契丹永康王兀欲与旻约为父子之国，旻乃遣宰相郑珙致书兀欲，称侄皇帝，以叔父事之而已。兀欲遣燕王述轧、政事令高勋以册尊旻为大汉神武皇帝，并册旻妻为皇后。兀欲性豪俊，汉使者至，辄以酒肉困之，珙素有疾，兀欲强之饮，一夕而以醉卒。然兀欲闻旻自立，颇幸中国多故，乃遣其贵臣述轧、高勋以自爱黄骝、九龙十二稻玉带报聘。 
　　已而兀欲为述轧所弑，述律代立。旻遣枢密直学士王得中聘于述律，求兵以攻周。述律遣萧禹厥率兵五万助旻。旻出阴地攻晋州，为王峻所败。是岁大寒，旻军冻馁，亡失过半。明年，又攻府州，为折德扆所败，德扆因取岢岚军。 
　　周太祖崩，旻闻之喜，遣使乞兵于契丹。契丹遣杨衮将铁马万骑及奚诸部兵五六万人号称十万以助旻。旻以张元徽为先锋，自将骑兵三万攻潞州。潞州李筠遣穆令钧以步骑三千拒元徽于太平驿，元徽击败之，益围潞州。 
　　是时，世宗新即位，以谓旻幸周有大丧，而天子新立，必不能出兵，宜自将以击其不意。自宰相冯道等多言不可，世宗意甚锐。显德元年三月亲征，甲午，战于高平，李重进、白重赞将左，樊爱能、何徽将右，向训、史彦超居中军，张永德以禁兵卫跸。旻亦列为三阵，张元徽居东偏，杨衮居西偏，旻居其中。衮望周师谓旻曰：“勍敌也，未可轻动。”旻奋髯曰：“时不可失，无妄言也！”衮怒而去。旻号令东偏先进，王得中叩马谏曰：“南风甚急，非北军之利也，宜少待之。”旻怒曰：“老措大，毋妄沮吾军！”即麾元徽，元徽击周右军，兵始交，爱能、徽退走，其骑军乱，步卒数千弃甲叛降元徽，呼万岁声振川谷。世宗大骇，躬督战士，士皆奋命争先，而风势愈盛，旻自麾赤帜收军，军不可遏，旻遂败。日暮，旻收余兵万人阻涧而止。 
　　是时，周之后军，刘词将之，在后未至，而世宗锐于速战，战已胜，词军继至，因乘胜追击之，旻又大败，辎重器甲、乘舆服御物皆为周师所获。旻独乘契丹黄骝，自雕窠岭间道驰去，夜失道山谷间，得村民为乡导，误趋平阳，得他道以归，而张元徽战殁于阵。杨衮怒旻，按兵西偏不战，故独全军而返。旻归，为黄骝治厩，饰以金银，食以三品料，号“自在将军”。 
　　世宗休军潞州，大宴将士，斩败将樊爱能、何徽等七十余人，军威大振。进攻太原，遣符彦卿、史彦超北控忻口，以断契丹援路。太原城方四十里，周师去城三百步，围之匝，自四月至于六月，攻之不克，而彦卿等为契丹所败，彦超战殁，世宗遽班师。 
　　初，周师围城也，旻遣王得中送杨衮以归，因乞援兵于契丹，契丹发数万骑助旻，遣得中先还。至代州，代州将桑珪杀防御使郑处谦，以城降周，并送得中于周。世宗召问得中虏助兵多少，得中言送衮归，无所求也，世宗信之。已而契丹败符彦卿于忻口，得中遂见杀。 
　　旻自败于高平，已而被围，以忧得疾，明年十一月卒，年六十，子承钧立。 
　　承钧，旻次子也。少颇好学，工书。旻卒，承钧遣人奉表契丹，自称男。述律答之以诏，呼承钧为兒，许其嗣位。初，旻常谓张元徽等曰：“吾以高祖之业，赟之冤，义不为郭公屈尔，期与公等勉力以复家国之仇。至于称帝一方，岂获已也，顾我是何天子，尔亦是何节度使？”故其僭号仍称乾祐，不改元，不立宗庙，四时之祭，用家人礼。承钧既立，始赦境内，改乾祐十年曰天会元年，立七庙于显圣宫。 
　　契丹遣高勋助承钧，承钧遣李存瑰与勋攻上党，无所得而还。明年，世宗北伐契丹，下三关，契丹使来告急，承钧将发兵，而世宗班师，乃已。 
　　宋兴，昭义节度使李筠叛命，遣其将刘继冲、判官孙孚奉表称臣，执其监军周光逊、李廷玉送于太原，乞兵为援。承钧欲谋于契丹，继冲道筠意，请无用契丹兵。承钧即率其国兵自将出团柏谷，群臣饯之汾水。仆射赵华曰：“李筠举事轻易，陛下不图成败，空国兴师，臣实忧之。”承钧至太平驿，封筠陇西郡王。筠见承钧仪卫不备，非如王者，悔臣之，筠因自陈受周氏恩，不忍背德。而承钧与周世仇也，闻筠言亦不悦。遣宣徽使卢赞监其军，筠心益不平，与赞多不叶，承钧遣宰相卫融和解之。 
　　已而筠败死，卫融被执至京师，太祖皇帝问融承钧所以助筠反状，融言不逊，太祖命以铁楇击其首，流血被面，融呼曰：“臣得死所矣！”太祖顾左右曰：“此忠臣也。”释之，命以良药傅其疮。遣融致书于承钧，求周光逊等，约亦归融太原。承钧不报，融遂留京师。承钧谓赵华曰：“不听公言，几至于败。然失卫融、卢赞，吾以为恨尔。” 
　　承钧由此益重儒者，以抱腹山人郭无为参议国政。无为，棣州人，方颡鸟喙，好学多闻，善谈辩。尝衣褐为道士，居武当山。周太祖讨李守贞于河中，无为诣军门上谒，询以当世之务，太祖奇之。或谓太祖曰：“公为汉大臣，握重兵居外，而延纵横之士，非所以防微虑远之道也。”由是太祖不纳。无为去，隐抱腹山。承钧内枢密使段常识之，荐其材，承钧以谏议大夫召之，遂以为相。五年，宿卫殿直行首王隐、刘绍、赵鸾等谋作乱，事觉被诛，其词连段常，乃罢常枢密为汾州刺史，缢杀之。 
