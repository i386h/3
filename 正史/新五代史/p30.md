<!-- { "loadSidebar": true } -->
　　术士周玄豹以相法言人事多中，庄宗尤信重之，以为北京巡官。明宗为内衙指挥使，重诲欲试玄豹，乃使佗人与明宗易服，而坐明宗于下坐，召玄豹相之，玄豹曰：“内衙，贵将也，此不足当之。”乃指明宗于下坐曰：“此是也！”因为明宗言其后贵不可言。明宗即位，思玄豹以为神，将召至京师，凤谏曰：“好恶，上所慎也。今陛下神其术而召之，则倾国之人，皆将奔走吉凶之说，转相惑乱，为患不细。”明宗遂不复召。 
　　硃守殷反，明宗幸汴州，守殷已诛，又诏幸鄴。是时，从驾诸军方自河南徙家至汴，不欲北行，军中为之汹汹。而定州王都以为天子幸汴州诛守殷，又幸鄴以图己，因疑不自安。宰相率百官诣阁，请罢幸鄴，明宗不听，人情大恐，群臣不复敢言。凤手疏责安重诲，言甚切直，重诲以白，遂罢幸。 
　　有僧游西域，得佛牙以献，明宗以示大臣。凤言：“世传佛牙水火不能伤，请验其真伪。”因以斧斫之，应手而碎。是时，宫中施物已及数千，因凤碎之乃止。 
　　天成四年夏，拜门下侍郎、同中书门下平章事。秘书少监于峤者，自庄宗时与凤俱为翰林学士，而峤亦讦直敢言，与凤素善。及凤已贵，而峤久不迁，自以材名在凤上而不用，因与萧希甫数非斥时政，尤诋訾凤，凤心衔之，未有以发。而峤与邻家争水窦，为安重诲所怒，凤即左迁峤秘书少监。峤因被酒往见凤，凤知其必不逊，乃辞以沐发，峤诟直吏，又溺于从者直卢而去。省吏白凤，峤溺于客次，且诟凤。凤以其事闻，明宗下诏夺峤官，长流武州百姓，又流振武，天下冤之。 
　　其后安重诲为边彦温等告变，明宗诏彦温等廷诘，具伏其诈，即斩之。后数日，凤奏事中兴殿，启曰：“臣闻奸人有诬重诲者。”明宗曰：“此闲事，朕已处置之，卿可无问也。”凤曰：“臣所闻者，系国家利害，陛下不可以为闲。”因指殿屋曰：“此殿所以尊严宏壮者，栋梁柱石之所扶持也，若折其一栋，去其一柱，则倾危矣。大臣，国之栋梁柱石也，且重诲起微贱，历艰危，致陛下为中兴主，安可使奸人动摇！”明宗改容谢之曰：“卿言是也。”遂族彦温等三家。 
　　其后重诲得罪，群臣无敢言者，独凤数言重诲尽忠。明宗以凤为朋党，罢为安国军节度使。凤在镇所得俸禄，悉以分将校宾客。废帝入立，召为太子太保。病足居于家，疾笃，自筮，投蓍而叹曰：“吾家世无五十者，又皆穷贱，吾今寿过其数而富贵，复何求哉！”清泰二年卒于家。 
　　○李袭吉 
　　李袭吉，父图，洛阳人，或曰唐相林甫之后也。乾符中，袭吉举进士，为河中节度使李都搉盐判官。后去之晋，晋王以为榆次令，遂为掌书记。袭吉博学，多知唐故事。迁节度副使，官至谏议大夫。晋王与梁有隙，交兵累年，后晋王数困，欲与梁通和，使袭吉为书谕梁，辞甚辨丽。梁太祖使人读之，至于“毒手尊拳，交相于暮夜，金戈铁马，蹂践于明时”，叹曰：“李公僻处一隅，有士如此，使吾得之，傅虎以翼也！”顾其从事敬翔曰：“善为我答之。”及翔所答，书辞不工，而袭吉之书，多传于世。袭吉为人恬淡，以文辞自娱，天祐三年卒。以卢汝弼代为副使。 
　　汝弼工书画，而文辞不及袭吉。其父简求为河东节度使，为唐名家，故汝弼亦多知唐故事。晋王薨，庄宗嗣为晋王，承制封拜官爵皆出汝弼。十八年，卒。 
　　庄宗即位，赠袭吉礼部尚书、汝弼兵部尚书。 
　　○张宪 
　　张宪，字允中，晋阳人也。为人沈静寡欲，少好学，能鼓琴饮酒。庄宗素知其文辞，以为天雄军节度使掌书记。庄宗即位，拜工部侍郎、租庸使，迁刑部侍郎、判吏部铨、东都副留守。宪精于吏事，甚有能政。 
　　庄宗幸东都，定州王都来朝，庄宗命宪治鞠场，与都击鞠。初，庄宗建号于东都，以鞠场为即位坛，于是宪言：“即位坛，王者所以兴也。汉鄗南、魏繁阳坛，至今皆在，不可毁。”乃别治宫西为鞠场，场未成，庄宗怒，命两虞候亟毁坛以为场。宪退而叹曰：“此不祥之兆也！” 
　　初，明宗北伐契丹，取魏铠仗以给军，有细铠五百，宪遂给之而不以闻。庄宗至魏，大怒，责宪驰自取之，左右谏之乃止。又问宪库钱几何。宪上库簿有钱三万缗，庄宗益怒，谓其嬖伶史彦琼曰：“我与群臣饮博，须钱十余万，而宪以故纸给我。我未渡河时，库钱常百万缗，今复何在？”彦琼为宪解之乃已。 
　　郭崇韬伐蜀，荐宪可任为相，而宦官、伶人不欲宪在朝廷，枢密承旨段徊曰：“宰相在天子面前，事有非是，尚可改作，一方之任，苟非其人，则为患不细。宪材诚可用，不如任以一方。”乃以为太原尹、北京留守。 
　　赵在礼作乱，宪家在魏州，在礼善待其家，遣人以书招宪，宪斩其使，不发其书而上之。庄宗遇弑，明宗入京师，太原犹未知，而永王存霸奔于太原。左右告宪曰：“今魏兵南向，主上存亡未可知，存霸之来无诏书，而所乘马断其鞦，岂非战败者乎！宜拘之以俟命。”宪曰：“吾本书生，无尺寸之功，而人主遇我甚厚，岂有怀二心以幸变，第可与之俱死尔！”宪从事张昭远教宪奉表明宗以劝进，宪涕泣拒之。已而存霸削发，见北京巡检符彦超，愿为僧以求生，彦超麾下兵大噪，杀存霸。宪出奔沂州，亦见杀。 
　　呜呼！予于死节之士，得三人而失三人焉。巩廷美、杨温之死，予既已哀之。至于张宪之事，尤为之痛惜也。予于旧史考宪事实，而永王存霸、符彦超与宪传所书始末皆不同，莫得而考正。盖方其变故仓卒之时。传者失之尔。然要其大节，亦可以见也，宪之志诚可谓忠矣。当其不顾其家，绝在礼而斩其使，涕泣以拒昭远之说，其志甚明。至其欲与存霸俱死，及存霸被杀，反弃太原而出奔，然犹不知其心果欲何为也。而旧史书宪坐弃城而赐死，予亦以为不然。予之于宪固欲成其美志，而要在宪失其官守而其死不明，故不得列于死节也。 
　　○萧希甫 
　　萧希甫，宋州人也。为人有机辩，多矫激，少举进士，为梁开封尹袁象先掌书记。象先为青州节度使，以希甫为巡官。希甫不乐，乃弃其母妻，变姓名，亡之镇州，自称青州掌书记，谒赵王王镕。镕以希甫为参军，尤不乐，居岁余，又亡之易州，削发为僧，居百丈山。庄宗将建国于魏，置百官，求天下隐逸之士，幽州李绍宏荐希甫为魏州推官。 
　　庄宗即帝位，欲以知制诰，有诏定内宴仪，问希甫：“枢密使得坐否？”希甫以为不可。枢密使张居翰闻之怒，谓希甫曰：“老夫历事三朝天子，见内宴数百，子本田舍兒，安知宫禁事？”希甫不能对。由是宦官用事者皆切齿。宰相豆卢革等希宦官旨，共排斥之，以为驾部郎中，希甫失志，尤怏怏。 
　　庄宗灭梁，遣希甫宣慰青齐，希甫始知其母已死，而妻袁氏亦改嫁矣。希甫乃发哀服丧，居于魏州，人有引汉李陵书以讥之曰：“老母终堂，生妻去室。”时皆传以为笑。 
　　明宗即位，召为谏议大夫。是时，复置匦函，以希甫为使，希甫建言：“自兵乱相乘，王纲大坏，侵欺凌夺，有力者胜。凡略人之妻女，占人之田宅，奸脏之吏，刑狱之冤者，何可胜纪？而匦函一出，投诉必多，至于功臣贵戚，有不得绳之以法者。”乃自天成元年四月二十八日昧爽已前，大辟已上，皆赦除之，然后出匦函以示众。初，明宗欲以希甫为谏议大夫，豆卢革、韦说颇沮难之。其后革、说为安重诲所恶，希甫希旨，诬奏：“革纵田客杀人，而说与邻人争井，井有宝货。”有司推劾，井中惟破釜而已，革、说终皆贬死。明宗赐希甫帛百匹、粟麦三百石，拜左散骑常侍。 
　　希甫性褊而躁进，尝遣人夜叩宫门上变，言河堰牙官李筠告本军谋反，诘旦，追问无状，斩筠，军士诣安重诲求希甫啖之。是时，明宗将有事于南郊，前斋一日，群臣习仪于殿廷，宰相冯道、赵凤，河南尹秦王从荣，枢密使安重诲候班于月华门外。希甫与两省班先入，道等坐廓下不起，既出，希甫召堂头直省朝堂驱使官，责问宰相、枢密见两省官何得不起，因大诟詈。是夜，托疾还第。月余，坐告李筠事动摇军众，贬岚州司户参军，卒于贬所。 
　　○刘赞 
　　刘赞，魏州人也。父玭为县令，赞始就学，衣以青布衫襦，每食则玭自肉食，而别以蔬食食赞于床下，谓之曰：“肉食，君之禄也，尔欲之，则勤学问以干禄；吾肉非尔之食也。”由是赞益力学，举进士，为罗绍威判官，去为租庸使赵岩巡官，又为孔谦盐铁判官。明宗时，累迁中书舍人、御史中丞、刑部侍郎。守官以法，权豪不可干以私。 
　　是时，秦王从荣握兵而骄，多过失，言事者请置师傅以辅道之。大臣畏王，不敢决其事，因请王得自择，秦王即请赞，乃拜赞秘书监，为秦王傅。赞泣曰：“祸将至矣！”秦王所请王府元帅官属十余人，类多浮薄倾险之徒，日献谀谄以骄王，独赞从容讽谏，率以正道。秦王尝命宾客作文于坐中，赞自以师傅，耻与群小比伍，虽操笔勉强，有不悦之色。秦王恶之，后戒左右赞来不得通，赞亦不往，月一至府而已，退则杜门不交人事。 
　　已而秦王果败死，唐大臣议王属官当坐者，冯道曰：“元帅判官任赞与秦王非素好，而在职不逾月，詹事王居敏及刘赞皆以正直为王所恶，河南府判官司徒诩病告家居久，皆宜不与其谋。而谘议参军高辇与王最厚，辇法当死，其余可次第原减。”硃弘昭曰：“诸公不知其意尔，使秦王得入光政门，当待赞等如何？吾徒复有家族邪！且法有首从，今秦王夫妇男女皆死，而赞等止其一身幸矣！”道等难之。而冯赟亦争不可，赞等乃免死。于是论高辇死，而任赞等十七人皆长流。 
　　初，赞闻秦王败，即白衣驾驴以俟，人有告赞夺官而已，赞曰：“岂有天子冢嗣见杀，而宾僚夺官者乎，不死幸矣！”已而赞长流岚州百姓。清泰二年，诏归田里，行至石会关，病卒。 
　　○何瓚 
