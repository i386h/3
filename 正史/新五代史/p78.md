<!-- { "loadSidebar": true } -->
　　四年，宗涤复攻东川，别遣王宗侃、宗阮等出峡，取渝、泸州。五月，建自将攻东川，昭宗遣谏议大夫李洵、判官韦庄宣谕两川，诏建罢兵。建不奉诏，乃责授建南州刺史，以郯王为凤翔节度使，李茂贞代建为西川节度使。茂贞拒命，乃复建官爵。冬十月，建攻破梓州，彦晖自杀。彦晖将顾彦瑶顾城已危，谓诸将吏曰：“事公当生死以之！”指其所佩宾铁剑曰：“事急而有叛者，当齿此剑！”及城将破，彦瑶与彦晖召集将吏饮酒，遂与之俱死。建以王宗涤为东川留后，唐即以宗涤为节度使，于是并有两川之地。 
　　是时，凤翔李茂贞兼据梁、洋、秦、陇，数以兵侵建。天复元年，梁太祖兵诛宦者，宦者韩全诲等劫天子幸凤翔，梁兵围之，茂贞闭城拒守经年，力窘，求与梁和。建间遣人聘茂贞，许以出兵为援，劝其坚壁勿和。遣王宗涤将兵五万，声言迎驾，以攻兴元，执其节度使李继业，而武定节度使拓拔思敬遂以其地降于建，于是并有山南西道。是时，荆南成汭死，襄州赵匡凝遣其弟匡明袭据之，建乘其间，攻下夔、施、忠、万四州。三年八月，唐封建蜀王。四年，唐迁都洛阳，改元天祐，建与唐隔绝而不知，故仍称天复。六年，又取归州，于是并有三峡。 
　　七年，梁灭唐，遣使者谕建，建拒而不纳。建因驰檄四方，会兵讨梁，四方知其非诚实，皆不应。 
　　是岁正月，巨人见青城山。六月，凤凰见万岁县，黄龙见嘉阳江，而诸州皆言甘露、白鹿、白雀、龟、龙之瑞。秋九月己亥，建乃即皇帝位。封其诸子为王，以王宗佶为中书令，韦庄为左散骑常侍判中书门下事，唐袭为枢密使，郑骞为御史中丞，张格、王锴皆为翰林学士，周博雅为成都尹。蜀恃险而富，当唐之末，士人多欲依建以避乱。建虽起盗贼，而为人多智诈，善待士，故其僭号，所用皆唐名臣世族；庄，见素之孙；格，浚之子也。建谓左右曰：“吾为神策军将时，宿卫禁中，见天子夜召学士，出入无间，恩礼亲厚如寮友，非将相可比也。”故建待格等恩礼尤异，其余宋玭等百余人，并见信用。 
　　武成元年正月，祀天南郊，大赦，改元，以王宗佶为太师。宗佶本姓甘氏，建为忠武军卒时掠得之，养以为子，后以军功累迁武信军节度使。后建所生子元懿等稍长，宗佶以养子心不自安，与郑骞等谋，求为大司马，总六军，开元帅府，凡军事便宜行而后闻。建以宗佶创业功多，优容之。唐袭本以舞僮见幸于建，宗佶尤易之，后为枢密使，犹名呼袭，袭虽内恨，而外奉宗佶愈谨。建闻之，怒曰：“宗佶名呼我枢密使，是将反也。”宗佶求大司马，章三上，建以问袭，袭因激怒建曰：“宗佶功臣，其威望可以服人心，陛下宜即与之。”建心益疑。宗佶入奏事，自请不已，建叱卫士扑杀之，并赐骞死。六月，以遂王宗懿为皇太子。建加尊号英武睿圣皇帝。七月，驺虞见武定。 
　　二年，颁《永昌历》。广都嘉禾合穗。 
　　三年八月，有龙五十见洵阳水中。十月，麟见壁州。十二月，大赦，改明年为永平元年。岐王李茂贞自为梁所围，而山南入于蜀，地狭势孤，遂与建和，以其子娶建女，因求山南故地。建怒，不与，以王宗侃为北路都统，宗佑、宗贺、唐袭为三面招讨使以攻岐。战于青泥，宗侃败绩，退保西县，为茂贞兵所围。建自将击之，岐兵败，解去，建至兴元而还。加尊号曰英武睿圣光孝皇帝。 
　　二年，又加号曰英武睿圣神功文德光孝皇帝。初，田令孜之为监军也，盗唐传国玺入于蜀而埋之，二月，尚食使欧阳柔治令孜故第，穿地而得之，以献。五月，梁遣光禄卿卢玭来聘，推建为兄，其印文曰“大梁入蜀之印”。宰相张格曰：“唐故事，奉使四夷，其印曰‘大唐入某国之印’，今梁已兄事陛下，奈何卑我如夷狄？”建怒，欲杀梁使者，格曰：“此梁有司之过尔，不可以绝两国之欢。”已而梁太祖崩，建遣将作监李纮吊之，遂刻其印文曰“大蜀入梁之印”。剑州木连理。六月，麟见文州。十二月，黄龙见富义江。 
　　三年正月，麟见永泰。五月，驺虞见壁山，有二鹿随之。秋七月，皇太子元膺杀太子少保唐袭。元膺，建次子也，初名宗懿，后更名宗坦，建得铜牌子于什仿，有文二十余字，建以为符谶，因取之以名诸子，故又更曰元膺。元膺为人犭叚喙齲齿，多材艺，能射钱中孔，尝自抱画球掷马上，驰而射之，无不中。年十七，为皇太子，判六军，创天武神机营，开永和府，置官属。建以元膺年少任重，以记事戒之，令“一切学朕所为，则可以保国”。又命道士广成先生杜光庭为之师。唐袭，建之嬖也，元膺易之，屡谑于朝，建惧其交恶，乃罢袭枢密使，出为兴元节度使。已而袭罢归，元膺廷疏其过失，建益不悦。是月七夕，元膺召诸王大臣置酒，而集王宗翰、枢密使潘峭、翰林学士毛文锡不至，元膺怒曰：“集王不来，峭与文锡教之耳！”明日，元膺白建峭及文锡离间语。建怒，将罪之。元膺出而袭入，建以问之，袭曰：“太子谋作乱，欲召诸将、诸王以兵锢之，然后举事尔！”建疑之，袭请召营兵入卫。元膺初不为备，闻袭召兵，以为诛己，乃与伶人安悉香、军将喻全殊率天武兵自卫，遣人擒峭及文锡而笞之，幽于其家；召大将徐瑶、常谦率兵出拒袭，与袭战神武门，袭中流矢，坠马死。建遣王宗贺以兵讨之，元膺兵败皆溃去，元膺匿跃龙池槛中。明日，出而丐食，蜀人识之，以告，建遣宗翰招谕之，宗翰未至，为卫兵所杀。建乃立其幼子郑王宗衍为太子。白龙见邛州江。 
　　四年，荆南高季昌侵蜀巫山，遣嘉王宗寿败之于瞿唐。八月，杀黔南节度使王宗训。冬，南蛮攻掠界上，建遣夔王宗范击败之于大渡河。麟见昌州。 
　　五年，起寿昌殿于龙兴宫，画建像于壁；又起扶天阁，画诸功臣像。十一月，大火，焚其宫室。遣王宗俦等攻岐，取其秦、凤、阶、成四州，至大散关。梁叛将刘知俊在岐，于是特以其族来。 
　　通正元年，遣王宗绾等率兵十二万出大散关攻岐，取陇州。八月，起文思殿，以清资五品正员官购群书以实之，以内枢密使毛文锡为文思殿大学士。黄龙见大昌池。十月，大赦。改明年元曰天汉，国号汉。 
　　天汉元年，杀刘知俊。十二月，大赦，改明年元曰光天，复国号蜀。 
　　光天元年六月，建卒，年七十二。建晚年多内宠，贤妃徐氏与妹淑妃，皆以色进，专房用事，交结宦者唐文扆等干与外政。建年老昏耄，文扆判六军，事无大小，皆决文扆。及建疾，以兵入宿卫，谋尽去建故将。故将闻建疾，皆不得入见，久之，宗弼等排闼入，言文扆欲为变，乃杀之。建因以老将大臣多许昌故人，必不为太子用，思择人未得而疾亟，乃以宦者宋光嗣为枢密使判六军而建卒。太子立，去“宗”名衍。 
　　衍字化源。建十一子，曰卫王宗仁，简王元膺，赵王宗纪，豳王宗辂，韩王宗智，莒王宗特，信王宗杰，鲁王宗鼎，兴王宗泽，薛王宗平。而郑王宗衍最幼，其母徐贤妃也，以母宠得立为皇太子，开崇贤府，置官属，后更曰天策府。衍为人方颐大口，垂手过膝，顾目见耳，颇知学问，能为浮艳之辞。元膺死，建以豳王宗辂貌类己，而信王宗杰于诸子最材贤，欲于两人择立之。而徐妃专宠，建老昏耄，妃与宦者唐文扆教相者上言衍相最贵，又讽宰相张格赞成之，衍由是得为太子。 
　　建卒，衍立，谥建曰神武圣文孝德明惠皇帝，庙号高祖，陵曰永陵。建正室周氏号昭圣皇后，后建数日而卒，衍因尊其母徐氏为皇太后，后妹淑妃为皇太妃。太后、太妃以教令卖官，自刺史以下，每一官阙，必数人并争，而入钱多者得之；通都大邑起邸店，以夺民利。 
　　衍年少荒淫，委其政于宦者宋光嗣、光葆、景润澄、王承休、欧阳晃、田鲁俦等；以韩昭、潘在迎、顾在珣、严旭等为狎客；起宣华苑，有重光、太清、延昌、会真之殿，清和、迎仙之宫，降真、蓬莱、丹霞之亭，飞鸾之阁，瑞兽之门；又作怡神亭，与诸狎客、妇人日夜酣饮其中。尝以九日宴宣华苑，嘉王宗寿以社稷为言，言发泣涕。韩昭等曰：“嘉王酒悲尔！”诸狎客共以慢言谑嘲之，坐上喧然。衍不能省也。 
　　蜀人富而喜遨，当王氏晚年，俗竞为小帽，仅覆其顶，俯首即堕，谓之“危脑帽”。衍以为不祥，禁之。而衍好戴大帽，每微服出游民间，民间以大帽识之，因令国中皆戴大帽。又好裹尖巾，其状如锥。而后宫皆戴金莲花冠，衣道士服，酒酣免冠，其髻髽然，更施硃粉，号“醉妆”，国中之人皆效之。尝与太后、太妃游青城山，宫人衣服，皆画云霞，飘然望之若仙。衍自作《甘州曲》，述其仙状，上下山谷，衍常自歌，而使宫人皆和之。衍立之明年，改元乾德。 
　　乾德元年正月，祀天南郊，大赦，加尊号为圣德明孝皇帝。 
　　二年冬，北巡，至于西县，旌旗戈甲，连亘百余里。其还也，自阆州浮江而上，龙舟画舸，昭耀江水，所在供亿，人不堪命。 
　　三年正月，还成都。 
　　五年，起上清宫，塑王子晋像，尊以为圣祖至道玉宸皇帝，又塑建及衍像，侍立于其左右；又于正殿塑玄元皇帝及唐诸帝，备法驾而朝之。 
　　六年，以王承休为天雄节度使。天雄军，秦州也。承休以宦者得幸，为宣徽使，承休妻严氏，有绝色，衍通之。是时，唐庄宗灭梁，蜀人皆惧。庄宗遣李严聘蜀，衍与俱朝上清，而蜀都士庶，帘帷珠翠，夹道不绝。严见其人物富盛，而衍骄淫，归乃献策伐蜀。明年，唐魏王继岌、郭崇韬伐蜀。是岁，衍改元曰咸康。衍自立，岁常猎于子来山。是岁，又幸彭州阳平化、汉州三学山。以王承休妻严氏故，十月，幸秦州，群臣切谏，衍不听。行至梓潼，大风发屋拔木，太史曰：“此贪狼风也，当有败军杀将者。”衍不省。衍至绵谷而唐师入其境，衍惧，遽还。唐师所至，州县皆迎降。衍留王宗弼守绵谷，遣王宗勋、宗俨、宗昱率兵以拒唐师。宗勋等至三泉，望风退走。衍诏宗弼诛宗勋等，宗弼反与宗勋等合谋，送款于唐师。衍自绵谷还成都，百官及后宫迎谒七里亭，衍杂宫人作回鹘队以入。明日，御文明殿，与其群臣相对涕泣。而宗弼亦自绵谷驰归，登太玄门，收成都尹韩昭、宦者宋光嗣、景润澄、欧阳晃等杀之，函首送于继岌。衍即上表乞降，宗弼迁衍于天启宫。魏王继岌至成都，衍君臣面缚舆榇，出降于七里亭。 
