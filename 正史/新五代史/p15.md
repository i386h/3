<!-- { "loadSidebar": true } -->
　　明日，从荣遣马处钧告冯赟曰：“吾今日入居兴圣宫。”又告义诚，义诚许诺。赟即驰入内，见义诚及弘昭、汉琼等坐中兴殿阁议事，赟责义诚曰：“主上所以畜养吾徒者，为今日尔！今安危之机，间不容发，奈何以子故怀顾望，使秦王得至此门，主上安所归乎？吾辈复有种乎？”汉琼曰：“贱命不足惜，吾自率兵拒之。”即入见曰：“从荣反，兵已攻端门。”宫中相顾号泣。明宗问弘昭等曰：“实有之乎？”对曰：“有之。”明宗以手指天泣下，良久曰：“义诚自处置，毋令震动京师。”潞王子重吉在侧，明宗曰：“吾与尔父起微贱，至取天下，数救我危窘。从荣得何气力，而作此恶事！尔亟以兵守诸门。”重吉即以控鹤兵守宫门。 
　　是日，从荣自河南府拥兵千人以出。从荣寮属甚众，而正直之士多见恶，其尤所恶者刘赞、王居敏，而所昵者刘陟、高辇。从荣兵出，与陟、辇并辔耳语，行至天津桥南，指日景谓辇曰：“明日而今，诛王居敏矣！”因阵兵桥北，下据胡床而坐，使人召康义诚。而端门已闭，叩左掖门，亦闭，而于门隙中见捧圣指挥使硃弘实率骑兵从北来，即驰告从荣。从荣惊惧，索铁厌心，自调弓矢。皇城使安从益率骑兵三百冲之，从荣兵射之，从益稍却。弘实骑兵五百自左掖门出，方渡河，而后军来者甚众，从荣乃走归河南府，其判官任赞已下皆走出定鼎门，牙兵劫嘉善坊而溃。从荣夫妻匿床下，从益杀之。 
　　明宗闻从荣已死，悲咽几堕于榻，绝而苏者再。冯道率百寮入见，明宗曰：“吾家事若此，惭见群臣！”君臣相顾，泣下沾襟。从荣二子尚幼，皆从死。后六日而明宗崩。 
　　○明宗四侄 
　　明宗兄弟皆不见于世家，而有侄四人，曰从璨、从璋、从温、从敏。 
　　从璨初为右卫大将军，安重诲用事，自诸王将相皆下之，从璨为人刚猛，不能少屈，而性倜傥，轻财好施，重诲忌之。明宗幸汴州，以从璨为大内皇城使。尝于会节园饮，酒酣，戏登御榻，重诲奏其事，贬房州司户参军，赐死。重诲见诛，诏复其官，赠太保。 
　　从璋字子良，少善骑射。庄宗时，将兵戍常山，闻明宗兵变于魏，乃亦起兵据刑州。明宗即位，以为捧圣左厢都指挥使，改皇城使，领饶州刺史，拜彰国军节度使，徙镇义成。明宗幸汴州，从璋欲率民为贡献，其从事谏以为不可，从璋怒，引弓欲射之，坐罢为右骁卫上将军。居久之，出镇保义，徙河中。长兴四年夏，封洋王。晋高祖立，徙镇威胜，降封陇西郡公。从璋为人贪鄙，自镇保义，始折节自修，在南阳颇有遗爱。天福二年卒，年五十一。 
　　从温字德基，初为北京副留守。历安国、忠武、义武、成德、武宁五节度使，封兗王。晋高祖立，复为忠武军节度使。从温为人贪鄙，多作天子器服以自僭，宗族、宾客谏之，不听，其妻关氏大呼于牙门曰：“从温欲反，而造天子服器。”从温大恐，乃悉毁之。 
　　明宗诸子八人，至晋出帝时六已亡殁，惟从温、从敏在，太后常曰：“吾惟有一兄，岂可绳之以法！”从温由此益骄。尝诬亲吏薛仁嗣为盗，悉籍没其家赀数千万。仁嗣等诣阙自诉，事下有司，从温具伏。出帝惧伤太后意，释之而不问。开运二年，徙河阳三城，卒于官。 
　　是时从璋子重俊为虢州刺史，坐脏，亦以太后故，罪其判官高献而已。重俊复为商州刺史。坐与其妹奸及杀其仆孙汉荣掠其妻，赐死。 
　　从敏字叔达，为人沉厚寡言，善骑射。初从庄宗为马步军都指挥使兼行军司马，明宗入立，迁皇城使、保义军节度使，与讨王都。历镇横海、义武、成德、归德、保义、昭义、河阳，封泾王。汉高祖时，为西京留守，封秦国公。周广顺元年卒，赠中书令，谥曰恭惠。 
唐废帝家人传第四 
　　○废帝皇后刘氏 
　　废帝皇后刘氏，父茂威，应州浑元人也。后为人强悍，废帝素惮之。初封沛国夫人，废帝即位，立为皇后。其弟延皓，少事废帝为牙将，废帝即位，拜宫苑使、宣徽南院使。清泰二年，为枢密使、天雄军节度使。延皓为人素谨厚，及贵而改节，以后故用事，受赇，掠人园宅，在鄴不恤军士，军士皆怒。捧圣都虞候张令昭以其屯驻兵逐延皓，延皓走相州。是时，石敬瑭已反，方用兵，而令昭之乱作。令昭乃闭城，遣其副使边仁嗣请己为节度使。废帝以令昭为右千牛卫将军，权知天雄军府事。已而遣范延光讨之，令昭败走邢州，追至沙河，斩之，屯驻诸军乱者三千余人皆死。有司请以延皓行军法，废帝以后故，削其官爵而已。 
　　○废帝二子 
　　废帝二子，曰重吉、重美，一女为尼，号幼澄，皆不知其所生。 
　　废帝镇凤翔，重吉为控鹤指挥使，与尼俱留京师。控鹤，亲兵也。愍帝即位，不欲重吉掌亲兵，乃出重吉为亳州团练使，居幼澄于禁中，又徙废帝北京。废帝自疑，乃反。愍帝遣人杀重吉于宋州，幼澄亦死。 
　　重美，幼而明敏如成人。废帝即位，自左卫上将军领成德军节度使、兼河南尹、判六军诸卫事，改领天雄军节度使、同中书门下平章事，封雍王。石敬瑭反，废帝欲北征，重美谓宜持重，固请毋行。废帝心惮敬瑭，初不欲往，闻重美言，以为然，而刘延皓与刘延朗等迫之不已，废帝遂如河阳，留重美守京师。京师震恐，居民皆出城以藏窜，门者禁止之。重美曰：“国家多难，不能与民为主，而欲禁其避祸，可乎？”因纵民出。及晋兵将至，刘皇后积薪于地，将焚其宫室，重美曰：“新天子至，必不露坐，但佗日重劳民力，取怨身后耳！”后以为然。废帝自焚，后及重美与俱死。 
　　呜呼！家人之道，不可不正也。夫礼者，所以别嫌而明微也。甚矣，五代之际，君君臣臣父父子子之道乖，而宗庙、朝廷，人鬼皆失其序，斯可谓乱世者欤！自古未之有也。唐一号而三姓，周一号而二姓。唐太祖、庄宗为一家，明宗、愍帝为一家，废帝为一家；周太祖为一家，世宗为一家。别其家而同其号者，何哉？唐从其号，见其盗而有也；周从其号，与之也。而别其家者，昭穆亲疏之不可乱也。号可同，家不可以不别，所以别嫌而明微也。梁博王友文之不别，何哉？著祸本也，梁太祖之祸，自友文始，存之所以戒也。 
晋家人传第五 
　　○高祖皇后李氏 
　　高祖皇后李氏，唐明宗皇帝女也。后初号永宁公主，清泰二年封魏国长公主。自废帝立，常疑高祖必反。三年，公主自太原入朝千春节，辞归，留之不得，废帝醉，语公主曰：“尔归何速，欲与石郎反邪？”既醒，左右告之，废帝大悔。公主归，以语高祖，高祖由是益不自安。高祖即位，公主当为皇后。天福二年三月，有司言：“皇太妃尊号已正，请上宝册。”太妃，高祖庶母刘氏也。高祖以宗庙未立，谦抑未皇。七年夏五月，高祖已病，乃诏尊太妃为皇太后，然卒不奉册而高祖崩，故后讫高祖世亦无册命。出帝天福八年七月，册尊皇后为皇太后。太后为人强敏，高祖常严惮之。出帝冯皇后用事，太后数训戒之，出帝不从，乃及于败。 
　　开运三年十二月，耶律德光已降晋兵，遣张彦泽先犯京师，以书遗太后，具道已降晋军，且曰：“吾有梳头妮子窃一药囊以奔于晋，今皆在否？吾战阳城时，亡奚车一乘，在否？”又问契丹先为晋获者及景延广、桑维翰等所在。太后与帝闻彦泽至，欲自焚，嬖臣薛超劝止之。及得德光所与书，乃灭火，出上苑中。帝召当直学士范质，谓曰：“杜郎一何相负！昔先帝起太原时，欲择一子留守，谋之北朝皇帝，皇帝以属我，我素以为其所知，卿为我草奏具言之，庶几活我子母。”质为帝草降表曰： 
　　孙男臣重贵言：顷者唐运告终，中原失驭，数穷否极，天缺地倾。先人有田一成，有众一旅，兵连祸结，力屈势孤。翁皇帝救患摧刚，兴利除害，躬擐甲胃，深入寇场。犯露蒙霜，度雁门之险；驰风击电，行中冀之诛。黄钺一麾，天下大定，势凌宇宙，义感神明。功成不居，遂兴晋祚，则翁皇帝有大造于石氏也。 
　　旋属天降鞠凶，先君即世，臣遵承遗旨，篡绍前基。谅闇之初，荒迷失次，凡有军国重事，皆委将相大臣。至于擅继宗祧，既非廪命；轻发文字，辄敢抗尊。自启衅端，果贻赫怒，祸至神惑，运尽天亡。十万师徒，望风束手；亿兆黎庶，延颈归心。臣负义包羞，贪生忍耻，自贻颠覆，上累祖宗，偷度朝昏，苟存视息。翁皇帝若惠顾畴昔，稍霁雷霆，未赐灵诛，不绝先祀，则百口荷更生之德，一门衔无报之恩，虽所愿焉，非敢望也。臣与太后、妻冯氏于郊野面缚俟罪次。 
　　又为太后表曰： 
　　晋室皇太后新妇李氏妾言：张彦泽、傅住兒等至，伏蒙皇帝阿翁降书安抚者。妾伏念先皇帝顷在并、汾，适逢屯难，危同累卵，急若倒悬，智勇俱穷，朝夕不保。皇帝阿翁发自冀北，亲抵河东，跋履山川，逾越险阻。立平巨孽，遂定中原，救石氏之覆亡，立晋朝之社稷。不幸先帝厌代，嗣子承祧，不能继好息民，而反亏恩辜义。兵戈屡动，驷马难追，戚实自贻，咎将谁执！今穹旻震怒，中外携离，上将牵羊，六师解甲。妾举宗负衅，视景偷生，惶惑之中，抚问斯至，明宣恩旨，典示含容，慰谕丁宁，神爽飞越。岂谓已垂之命，忽蒙更生之恩，省罪责躬，九死未报。今遣孙男延煦、延宝，奉表请罪，陈谢以闻。 
　　德光报曰：“可无忧，管取一吃饭处。” 
　　四年正月丁亥朔，德光入京师，帝与太后肩舆至郊外，德光不见，馆于封禅寺，遣其将崔延勋以兵守之。是时雨雪寒冻，皆苦饥。太后使人谓寺僧曰：“吾尝于此饭僧数万，今日岂不相悯邪？”寺僧辞以虏意难测，不敢献食。帝阴祈守者，乃稍得食。 
　　辛卯，德光降帝为光禄大夫、检校太尉，封“负义侯”，迁于黄龙府。德光使人谓太后曰：“吾闻重贵不从母教而至于此，可求自便，勿与俱行。”太后答曰：“重贵事妾甚谨。所失者，违先君之志，绝两国之欢。然重贵此去，幸蒙大惠，全生保家，母不随子，欲何所归！”于是太后与冯皇后、皇弟重睿、皇子延煦、延宝等举族从帝而北，以宫女五十、宦者三十、东西班五十、医官一、控鹤官四、御厨七、茶酒司三、仪鸾司三、六军士二十人从，卫以骑兵三百。所经州县，皆故晋将吏，有所供馈，不得通。路傍父老，争持羊酒为献，卫兵推隔不使见帝，皆涕泣而去。 
