<!-- { "loadSidebar": true } -->
　　冬十月，破虔州妖贼张遇贤。遇贤，循州罗县小吏也。初，有神降罗县民家，与人言祸福辄中。遇贤祷之，神曰：“遇贤是罗汉，可留事我。”是时，南海刘死，子玢初立，岭南盗贼起，群盗千余人未有所统，问神当为主者，神言遇贤，遂共推为帅。遇贤自号中天八国王，改元永乐，置官属，群贼盗皆绛衣，攻剽岭外，问神所向，神曰：“当过岭取虔州。”遂袭南康，节度贾浩不能御。遇贤据白云洞，造宫室，有众十余万，连陷诸县。景遣洪州营屯虞候严思、通事舍人边镐率兵攻之。遇贤问神，神不复语，群盗皆惧，遂执遇贤以降。 
　　景以冯延巳、常梦锡为翰林学士，冯延鲁为中书舍人，陈觉为枢密使，魏岑、查文徽为副使。梦锡直宣政殿，专掌密命，而延巳等皆以邪佞用事，吴人谓之“五鬼”。梦锡屡言五人者不可用，景不纳。十二月，景下令中外庶政委齐王景遂参决，惟陈觉、查文徽得奏事，群臣非召见者不得入。给事中萧俨上疏切谏，不报。侍卫军都虞候贾崇诣阁求见景，曰：“臣事先朝三十年，见先帝所以成功业者，皆用众贤之谋，故延接疏远，未尝壅隔，然下情犹有不达者。今陛下新即位，所信用者何人？奈何顿与臣下隔绝！臣老即死，恐无复一见颜色。”因泣下呜咽，景为之动容，引与坐，赐食而慰之，遂寝所下令。 
　　初，宋齐丘为昪谋篡杨氏最有力，及事成，乃阳入九华山，昪屡招之，乃出。昪僭号，未几，齐丘以病罢相，出为洪州节度使。景立，复召为相，而陈觉、魏岑等皆为齐丘所引用。而岑与觉有隙，谮觉于景，左迁少府监。齐丘亦罢相为浙西节度使。齐丘不得意，愿复归九华山，赐号九华先生，封青阳公，食青阳一县。 
　　二年二月，闽人连重遇、硃文进弑其君王延羲，文进自立。是时，延羲弟延政亦自立于建州，国号殷。王氏兄弟连兵累年，闽大乱，景因其乱遣查文徽及待诏臧循发兵攻建州。延政闻唐且攻之，遣人绐福州曰：“唐兵助我讨贼矣。”福州信之，共杀文进等以降，延政遣其从子继昌守福州。文徽军屯建阳，福州将李仁达杀王继昌自称留后，泉州将留从效亦杀其刺史黄绍颇，皆送款于文徽。 
　　四年八月，文徽乘胜克建、汀、泉、漳四州，景分延平、剑浦、富沙三县，置剑州，迁王延政之族于金陵。以延政为饶州节度使、李仁达为福州节度使、留从效为清源军节度使。景遂欲罢兵，而查文徽、陈觉等皆言：“仁达等余孽犹在，不若乘胜尽取之。”陈觉自言可不用尺兵致仁达等。景以觉为宣谕使，召仁达朝金陵，仁达不从。觉惭，还至建州，矫命发汀、建、信、抚州兵攻仁达。时魏岑安抚漳、泉，闻觉起兵，亦擅发兵会觉。景大怒，冯延巳等为言：“兵业行，不可止。”乃以王崇文为招讨使、王建封为副使，益兵以会之，以延鲁、魏岑、陈觉皆为监军使。仁达送款于吴越，吴越以兵三万应仁达。觉等争功，进退不相应，延鲁与吴越兵先战，大败而走，诸军皆溃归。景怒，遣使者锁觉、延鲁至金陵。而冯延巳方为宰相，宋齐丘复自九华召为太傅，为稍解之，乃流觉蕲州、延鲁舒州。韩熙载上书切谏，请诛觉等，齐丘恶之，贬熙载和州司马。是岁，契丹陷京师，中国无主，而景方以觉等疲兵东南，不暇北顾。御史中丞江文蔚劾奏宰相冯延巳、谏议大夫魏岑乱政，与觉等同罪而不见贬黜，言甚切直。景大怒，自答其疏，贬文蔚江州司士参军，亦罢延巳为少傅、岑为太子洗马。 
　　五年，以景遂为太弟；景达为元帅，封齐王；南昌王冀为副元帅，封燕王。契丹遣使来聘，以兵部尚书贾潭报聘。 
　　六年，汉李守贞反河中，遣其客将硃元来求援，景以润州节度使李金全为北面行营招抚使，兵攻沭阳，闻守贞已败，乃还。是时，汉隐帝少，中国衰弱，淮北群盗多送款于景，景遣皇甫晖出海、泗诸州招纳之。 
　　八年，福州诈言“吴越戍兵乱，杀李仁达而遁”，遣人请建州节度使查文徽，文徽与剑州刺史陈诲下舟闽江趋应之。福州以兵出迎。诲曰：“闽人多诈难信，宜驻江岸徐图之。”文徽曰：“久则生变，乘其未定，亟取之。”留诲屯江口，进至西门，伏兵发，文徽被擒。诲与越人战，大败之，获其将马先进。景送先进还越，越亦归景文徽。是岁，楚王马希广为其弟希萼所弑，希萼自立。 
　　九年秋，楚人囚希萼于衡山，立其弟希崇，附于景，楚国大乱。景遣信州刺史边镐攻楚，破潭州，尽迁马氏之族于金陵。景以希萼为洪州节度使，希崇舒州节度使，以边镐为湖南节度使。 
　　十年，分洪州高安、清江、万载、上高四县，置筠州。以冯延巳、孙忌为左、右仆射同平章事。广州刘晟乘楚之乱，取桂管，景遣将军张峦出兵争之，不克。楚地新定，其府库空虚，宰相冯延巳以克楚为功，不欲取费于国，乃重敛其民以给军，楚人皆怨而叛，其将刘言攻边镐，镐不能守，遁归。 
　　十一年，金陵大火逾月。 
　　十二年，大饥，民多疫死。 
　　十三年十一月，周师南征，诏曰：“蠢尔淮甸，敢拒大邦，盗据一方，僭称伪号。晋、汉之代，寰海未宁，而乃招纳叛亡，朋助凶逆。金全之据安陆，守贞之叛河中，大起师徒，来为应援。迫夺闽、越，涂炭湘、潭，至于应接慕容，凭陵徐部，沭阳之役，曲直可知。勾诱契丹，入为边患，结连并垒，实我世仇。罪恶难名，人神共愤。”乃拜李穀为行营都部署，攻自寿州始。是时，宋齐丘为洪州节度使，景召齐丘还金陵，以刘彦贞为神武统军，刘仁赡为清淮军节度使，以距周师。李穀曰：“吾无水战之具，而使淮兵断正阳浮桥，则我背腹受敌。”乃焚其刍粮，退屯正阳。是时世宗亲征，行至圉镇，闻谷退军，曰：“吾军却，唐兵必追之。”遣李重进急趋正阳，曰：“唐兵且至，宜急击之。”刘彦贞等闻谷退军，果以为怯，急追之。比及正阳，而重进先至，军未及食而战，彦贞等遂败。彦贞之兵施利刃于拒马，维以铁索；又刻木为兽，号“捷马牌”；以皮囊布铁蒺藜于地。周兵见而知其怯，一鼓败之。世宗营于淝水之阳，徙浮桥于下蔡。景遣林仁肇等争之不得，而周师取滁州。景惧，遣泗州牙将王知朗至徐州，称唐皇帝奉书，愿效贡赋，陈兄事之礼，世宗不答。景东都副留守冯延鲁、光州刺史张绍、舒州刺史周祚、泰州刺史方讷皆弃城走；延鲁削发为僧，为周兵所获。蕲州裨将李福杀其刺史王承隽降周。景益惧，始改名璟以避周庙讳，遣其翰林学士钟谟、文理院学士李德明奉表称臣，献犒军牛五百头、酒二千石、金银罗绮数千，请割寿、濠、泗、楚、光、海六州，以求罢兵。世宗不报，分兵袭下扬、泰。景遣人怀蜡丸书走契丹求救，为边将所执。光州刺史张承翰降周。 
　　十四年三月，景又遣司空孙晟、礼部尚书王崇质奉表，辞益卑服，世宗犹不答，前遣钟谟等并晟、崇质皆留行在。而谟等请归取景表，尽献江北地，世宗许之，遣崇质、德明等还，始赐景书曰：“自有唐失御，天步方艰，六纪于兹，瓜分鼎峙。自为声教，各擅蒸黎，交结四夷，凭凌上国。华风不竞，否运所钟，凡百有心，敦不兴愤？朕擅一百州之富庶，握三十万之甲兵，农战交修，士卒乐用，苟不能恢复内地，申画边疆，便议班旋，真同戏剧。至于削去尊称，愿输臣节，孙权事魏，萧詧奉周，古也虽然，今则不取。但存帝号，何爽岁寒？倘坚事大之心，必不迫人于险。”德明等还，盛称世宗英武，景不悦。宋齐丘、陈觉等皆以割地无益，而德明卖国以图利。景怒，斩德明。遣元帅齐王景达与陈觉、边镐、许文缜率兵趣寿春，景达将硃元等复得舒、蕲、泰三州。夏，大雨，周师在扬、滁、和者皆却，诸将请要其险隘击之。宋齐丘曰：“击之怨深，不如纵之以为德。”诫诸将闭壁，无得要战，故周师皆集于寿州。世宗屯于涡口，欲再幸扬州，宰相范质以师老泣谏，乃班师，以李重进攻庐、寿，向训守扬州。训请弃扬州，并力以攻寿春，乃封府库付主者，遣景旧将按巡城中，秋毫不犯而去，淮人大悦，皆负糗粮，以送周师。 
　　十五年，景达遣硃元等屯紫金山，筑甬道以饷寿州。二月，世宗复南征，徙下蔡浮桥于涡口，为镇淮军，筑二城以夹淮。周师连破紫金诸寨。景达虽为元帅，兵事皆决于陈觉。觉与硃元素有隙，以元李守贞客，反覆难信，景遣大将杨守忠代元，且召之。元愤怒，叛降于周，诸军皆溃，许文缜、边镐皆被执，景达以舟兵奔还金陵。刘仁赡病且死，其副使孙羽等以寿州降于周。世宗班师。景遣人焚扬州，驱其士庶而去。冬十月，世宗复南征，遂围濠州，刺史郭廷谓告于周曰：“臣不能守一州以抗王师，然愿请命于唐而后降。”世宗为之缓攻，廷谓遣人请命于景，景许其降，乃降。又取泗州。周师步骑数万，水陆齐进，军士作《檀来》之歌，声闻数十里。十二月，屯于楚州之北门。 
　　交泰元年正月，大赦改元。周师攻楚州，守将张彦卿、郑昭业城守甚坚，攻四十日不可破。世宗亲督兵以洞屋穴城而焚之，城坏，彦卿、昭业战死，周兵怒甚，杀戮殆尽。周师复取海、泰、扬州。世宗幸迎銮以临大江，景知不能支，而耻自屈身去其名号，乃遣陈觉奉表，请传国与其世子而听命。 
　　初，周师南征，无水战之具，已而屡败景兵，获水战卒，乃造战舰数百艘，使降卒教之水战，命王环将以下淮。景之水军多败，长淮之舟，皆为周师所得。又造齐云船数百艘，世宗至楚州北神堰，齐云舟大，不能过，乃开老鹳河以通之，遂至大江。景初自恃水战，以周兵非敌，且未能至江。及觉奉使，见舟师列于江次甚盛，以为自天而下，乃请曰：“臣愿还国取景表，尽献江北诸州，如约。”世宗许之，始赐景书曰“皇帝恭问江南国主”，劳其良苦而已。是时，扬、泰、滁、和、寿、濠、泗、楚、光、海等州，已为周得，景遂献庐、舒、蕲、黄，画江以为界。五月，景下令去帝号，称国主，奉周正朔，时显德五年也。 
　　初，孙晟使于周，留不遣，而世宗问晟江南虚实，不对，世宗怒，杀晟。周已罢兵，景乃赠刘仁赡太师，追封晟鲁国公。世宗遣钟谟、冯延鲁归国。景复遣谟等朝京师，手自书表，称天地父母之恩不可报，又请降诏书同籓镇，遣谟面陈愿传位世子。世宗遣谟等还国，优诏以劳安之。景以谟为礼部侍郎、延鲁户部侍郎。 
