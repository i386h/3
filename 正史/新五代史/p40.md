<!-- { "loadSidebar": true } -->
　　张居翰，字德卿，故唐掖廷令张从玫之养子。昭宗时，为范阳军监军，与节度使刘仁恭相善。天复中，大诛宦者，仁恭匿居翰大安山之北谿以免。其后，梁兵攻仁恭，仁恭遣居翰从晋王攻梁潞州以牵其兵，晋遂取潞州，以居翰为昭义监军。庄宗即位，与郭崇韬并为枢密使。庄宗灭梁而骄，宦官因以用事，郭崇韬又专任政，居翰默默，苟免而已。魏王破蜀，王衍朝京师，行至秦川，而明宗军变于魏。庄宗东征，虑衍有变，遣人驰诏魏王杀之。诏书已印画，而居翰发视之，诏书言“诛衍一行”，居翰以谓杀降不祥，乃以诏傅柱，揩去“行”字，改为一“家”。时蜀降人与衍俱东者千馀人，皆获免。庄宗遇弑，居翰见明宗于至德宫，求归田里。天成三年，卒于长安，年七十一。 
　　五代文章陋矣，而史官之职废于丧乱，传记小说多失其传，故其事迹，终始不完，而杂以讹缪。至于英豪奋起，战争胜败，国家兴废之际，岂无谋臣之略，辩士之谈？而文字不足以发之，遂使泯然无传于后世。然独张承业事卓卓在人耳目，至今故老犹能道之。其论议可谓杰然欤！殆非宦者之言也。 
　　自古宦者乱人之国，其源深于女祸。女，色而已；宦者之害，非一端也。盖其用事也近而习，其为心也专而忍。能以小善中人之意，小信固人之心，使人主必信而亲之。待其已信，然后惧以祸福而把持之。虽有忠臣硕士列于朝廷，而人主以为去己疏远，不若起居饮食、前后左右之亲为可恃也。故前后左右者日益亲，则忠臣硕士日益疏，而人主之势日益孤。势孤，则惧祸之心日益切，而把持者日益牢。安危出其喜怒，祸患伏于帷闼，则向之所谓可恃者，乃所以为患也。患已深而觉之，欲与疏远之臣图左右之亲近，缓之则养祸而益深，急之则挟人主以为质，虽有圣智不能与谋，谋之而不可为，为之而不可成，至其甚，则俱伤而两败。故其大者亡国，其次亡身，而使奸豪得借以为资而起，至抉其种类，尽杀以快天下之心而后已。此前史所载宦者之祸常如此者，非一世也。夫为人主者，非欲养祸于内而疏忠臣硕士于外，盖其渐积而势使之然也。夫女色之惑，不幸而不悟，则祸斯及矣，使其一悟，捽而去之可也。宦者之为祸，虽欲悔悟，而势有不得而去也，唐昭宗之事是已。故曰深于女祸者，谓此也。可不戒哉！昭宗信狎宦者，由是有东宫之幽。既出而与崔胤图之，胤为宰相，顾力不足为，乃召兵于梁。梁兵且至，而宦者挟天子走之岐。梁兵围之三年，昭宗既出，而唐亡矣。 
　　初，昭宗之出也，梁王悉诛唐宦者第五可范等七百馀人，其在外者，悉诏天下捕杀之，而宦者多为诸镇所藏匿而不杀。是时，方镇僭拟，悉以宦官给事，而吴越最多。及庄宗立，诏天下访求故唐时宦者悉送京师，得数百人，宦者遂复用事，以至于亡。此何异求已覆之车，躬驾而履其辙也？可为悲夫！ 
　　庄宗未灭梁时，承业已死。其后居翰虽为枢密使，而不用事。有宣徽使马绍宏者，尝赐姓李，颇见信用。然诬杀大臣，黩货赂，专威福，以取怨于天下者，左右狎暱，黄门内养之徒也。是时，明宗自镇州入觐，奉朝请于京师。庄宗颇疑其有异志，阴遣绍宏伺其动静，绍宏反以情告明宗。明宗自魏而反，天下皆知祸起于魏，孰知其启明宗之二心者，自绍宏始也！郭崇韬已破蜀，庄宗信宦者言而疑之。然崇韬之死，庄宗不知，皆宦者为之也。当此之时，举唐之精兵皆在蜀，使崇韬不死，明宗入洛，岂无西顾之患？其能晏然取唐而代之邪？及明宗入立，又诏天下悉捕宦者而杀之。宦者亡窜山谷，多削发为浮图。其亡至太原者七十馀人，悉捕而杀之都亭驿，流血盈庭。 
　　明宗晚而多病，王淑妃专内以干政，宦者孟汉琼因以用事。秦王入视明宗疾已革，既出而闻哭声，以谓帝崩矣，乃谋以兵入宫者，惧不得立也。大臣硃弘昭等方图其事，议未决，汉琼遽入见明宗，言秦王反，即以兵诛之，陷秦王大恶，而明宗以此饮恨而终。后愍帝奔于卫州，汉琼西迎废帝于路，废帝恶而杀之。 
　　呜呼！人情处安乐，自非圣哲，不能久而无骄怠。宦、女之祸非一日，必伺人之骄怠而浸入之。明宗非佚君，而犹若此者，盖其在位差久也。其馀多武人崛起，及其嗣续，世数短而年不永，故宦者莫暇施为。其为大害者，略可见矣。独承业之论，伟然可爱，而居翰更一字以活千人。君子之于人也，苟有善焉，无所不取，吾于斯二人者，有所取焉。取其善而戒其恶，所谓“爱而知其恶，憎而知其善”也。故并述其祸败之所以然者著于篇。 
杂传第二十七 
　　○王镕 
　　王镕，其先回鹘阿布思之遗种，曰没诺干，为镇州王武俊骑将，武俊录以为子，遂冒姓王氏。没诺干子曰末垣活，末垣活子曰升，升子曰廷凑，廷凑子曰元达，元达子曰绍鼎、绍懿，绍鼎子曰景崇。自升以上三世，常为镇州骑将，自景崇以上四世五人，皆为成德军节度使。景崇官至守太尉，封常山郡王，唐中和二年卒。子镕立，年十岁。是时，晋新有太原，李匡威据幽州，王处存据中山，赫连鐸据大同，孟方立据邢台，四面豪杰并起而交争。镕介于其间，而承祖父百年之业，士马强而畜积富，为唐累世籓臣。故镕年虽少，藉其世家以取重，四方诸镇废立承继，有请于唐者，皆因镕以闻。 
　　自晋兵出山东，已破孟迁，取邢、洺、磁三州，景福元年，乃大举击赵，下临城。镕求救于李匡威，匡威来救，晋军解去。明年，晋会王处存攻镕坚固、新市。晋王与处存皆自将，而镕未尝临军，遣追风都团练使段亮、翦寇都团练使马珂等，以兵属匡威而已。匡威战磁河，晋军大败。明年春，晋攻天长军，镕出兵救之，败于叱日岭，晋军遂出井陉。镕又求救于匡威，晋军解去。 
　　初，匡威悦其弟匡俦之妇美而淫之，匡俦怒，及其救镕也，诱其军乱而自立。匡威内惭不敢还，乃以符印归其弟，而将奔于京师。行至深州，镕德匡威救己，使人邀之，馆于梅子园，以父事之。 
　　匡威客李正抱者，少游燕、赵间，每徘徊常山，爱之不能去。正抱、匡威皆失国无聊，相与登城西高阁，顾览山川，泫然而泣，乃与匡威谋劫牜而代之。因诈为忌日，镕去卫从，晨诣馆慰，坐定，甲士自幕后出，持镕两袖，镕曰：“吾国赖公而存，诚无以报厚德，今日之事，是所甘心。”因叩头以位与匡威。匡威素少镕，以谓无能为也，因与镕方辔诣府，将代其位。行过亲事营，军士闭门大噪，天雨震电，暴风拔木，屋瓦皆飞。屠者墨君和望见镕，识之，从缺垣中跃出，挟镕于马，负之而走，乱军击杀匡威、正抱，燕人皆死。匡俦虽憾其兄，而阳以大义责镕甚急。镕既失燕援，而晋军急攻平山，劫镕以盟，镕遂与晋和。 
　　其后梁太祖下晋邢、洺、磁三州，乃为书诏镕，使绝晋而归梁，镕依违不决。晋将李嗣昭复取洺州，梁太祖击败嗣昭，嗣昭弃洺州走。梁获其辎重，得镕与嗣昭书，多道梁事，太祖怒，因移兵常山，顾谓葛从周曰：“得镇州以与尔，尔为我先锋。”从周至临城，中流矢，卧舆中，梁军大沮。梁太祖自将傅城下，焚其南关，镕惧，顾其属曰：“事急矣！奈何？”判官周式，辨士也，对曰：“此难与力争，而可以理夺也。”式与梁太祖有旧，因请入梁军。太祖望见式，骂曰：“吾常以书招镕不来，今吾至此，而尔为说客，晚矣！且晋吾仇也，而镕附之，吾知李嗣昭在城中，可使先出。”乃以所得镕与嗣昭书示式，式进曰：“梁欲取一镇州而止乎，而欲成霸业于天下也？且霸者责人以义而不私，今天子在上，诸侯守封睦邻，所以息争，且休民也。昔曹公破袁绍，得魏将吏与绍书，悉焚之，此英雄之事乎！今梁知兵举无名，而假嗣昭以为辞。且王氏五世六公抚有此士，岂无死士，而待嗣昭乎？”太祖大喜，起牵式衣而抚之曰：“吾言戏耳。”因延式于上坐，议与镕和。镕以子昭祚为质，梁太祖以女妻之。太祖即位，封镕赵王。 
　　镕祖母丧，诸镇皆吊，梁使者见晋使在馆，还言赵王有二志。是时，魏博罗绍威卒，梁因欲尽取河北，开平四年冬，遣供奉官杜廷隐监魏博将夏諲，以兵三千袭深、冀二州，以王景仁为北面行营招讨使。镕惧，乞兵于晋。晋人击败景仁于柏乡，梁遂失镇、定，而庄宗由此益强，北破幽、燕，南并魏博，镕常以兵从。镕德晋甚。明年，会庄宗于承天军，奉觞为寿，庄宗以镕父友，尊礼之，酒酣为镕歌，拔佩刀断衣而盟，许以女妻镕子昭诲。 
　　镕为人仁而不武，未尝敢为兵先，佗兵攻赵，常藉邻兵为救。当是时，诸镇相弊于战争，而赵独安，乐王氏之无事，都人士女褒衣博带，务夸侈为嬉游。镕尤骄于富贵，又好左道，炼丹药，求长生，与道士王若讷留游西山，登王母祠，使妇人维锦绣牵持而上。每出，逾月忘归，任其政于宦者。宦者石希蒙与镕同卧起。天祐十八年冬，镕自西山宿鹘营庄，将还府，希蒙止之。宦者李弘规谏曰：“今晋王身自暴露以亲矢石，而大王竭军国之用为游畋之资，开城空宫，逾月不返，使一失闭门不纳从者，大王欲何归乎？”镕惧，促驾，希蒙固止之。弘规怒，遣亲事军将苏汉衡率兵擐甲露刃于帐前曰：“军士劳矣！愿从王归。”弘规继而进曰：“惑王者希蒙也，请杀之以谢军士！”镕不答，弘规呼镕甲士斩希蒙首，掷于镕前，镕惧，遽归。使其子昭祚与大将张文礼族弘规、汉衡，收其偏将下狱，穷究反状，亲军皆惧。文礼诱以为乱，夜半，亲军千馀人逾垣而入，镕方与道士焚香受箓，军士斩镕首，袖之而出，因纵火焚其宫室，遂灭王氏之族。 
　　镕小子昭诲，年十岁，其军士有德镕者，藏之穴中，乱定，髡其发，被以僧衣，遇湖南人李震，匿昭诲于茶笼中，载之湖南，依南岳为浮图，易名崇隐。明宗时，昭诲已长，思归，而镕故将符习为宣武军节度使，震以归习，习表于朝。昭诲自称前成德军中军使以见，拜考功郎中、司农少卿。周显德中，犹为少府监云。 
　　张文礼者，狡狯人也，镕惑爱之，以为子，号王德明。镕已死，文礼自为留后。庄宗初纳之，后知其通于梁也，遣赵故将符习与阎宝击之。文礼家鬼夜哭，野河水变为血，游鱼皆死，文礼惧，病疽卒。子处瑾秘丧拒守，击败习等。以李嗣昭代之，嗣昭中流矢卒，以李存进代之，存进辄复战殁，乃以符存审为招讨使，遂破之。执文礼妻及子处瑾、处球、处琪等，折足归于晋。赵人请而醢之，磔文礼尸于市。 
　　○罗绍威 
