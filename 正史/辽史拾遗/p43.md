<!-- { "loadSidebar": true } -->
　　景宗四子隆庆字燕隠小字普贤努第二
　　契丹国志曰皇太弟隆庆生而岐嶷幼与羣儿戯为行伍战阵之法指挥意气无敢违者景宗竒之曰此吾家生马驹也
　　隆祐小字果勒齐一字和尔沁第三统和中伐宋留守京师
　　契丹国志曰齐国王隆祐性沈毅美姿容自少慕道后为东京留守别置道院延接道流诵经宣醮用素馔荐献
　　药师努第四早卒塟王子院
　　续资治通鉴长编曰契丹供奉官李信云景宗四子长名隆绪即辽主次名賛封梁王次名果勒齐封吴王次哲格八月而夭
　　表第三
　　公主表
　　太祖女济古尔下嫁淳钦皇后弟萧舒噜幼为奥姑契丹故俗凡婚燕之礼推女子之可尊敬者坐于奥谓之奥姑未封而卒
　　契丹国志曰舒噜姓萧氏乃太祖皇后兄也蕃部人世为首领少壮武有胆略部人惮之从太祖平奚有功授统军使卢文进自新州来奔太祖嵗入燕塞舒噜以兵从又从围周徳威于幽州城几克防救至退师改授奚王府监军东路兵马都统军于库哩尚奥姑公主
　　景宗四女淑格第四无封号与驸马都尉卢俊不谐表请离婚改适萧实纳
　　十国春秋曰卢俊尚北汉公主为驸马都尉广运三年宋师压境俊诣辽乞师有功白马岭之役辽相耶律沙将趋太原防俊以国亡出奔言太原已防遂勒兵还俊至辽署同政事门下平章事明年辽景宗以公主淑格下嫁俊复拜驸马都尉久之与淑格不恊诏离之改适萧实纳遂出俊为兴国军节度使终于其国
　　圣宗十四女巴格第九封同昌县主进封公主下嫁刘三嘏
　　儒林公议曰契丹有幽蓟雁门以北亦开选举以收士人幽州刘氏兄弟其名曰二元三嘏四端五常六符皆在被遇三嘏四端复尚主庆厯中三嘏携嬖妾偕一子投广信军自言主凶狠必欲杀其妾与子故归朝廷颇询其国中机事复为诗以自陈云虽慙涔勺赴沧溟仰诉丹衷不为名寅分星辰将降祸兑方疆寓即交兵春秋大义惟观衅王者雄师但有征救取燕民归旧主免于北国嵗称兄朝廷以誓约既久纳之生衅辽又移文逐郡蹑知三嘏未还求索峻切期于必得不然则举兵隳好矣朝廷乃遣还三嘏复由西山路入定州境所至以金赂村民求宿食势亦窘廹定师遣人捜索拘送比三嘏至幽州其妻已先在矣乃杀其妾与子械送三嘏以其晜弟皆方委任遂贷三嘏死使人监锢之　鹗案刘六符传云三嘏与公主不谐奔宋归杀之当以史为正
　　天祚六女文妃生一女额哩音为金人所执
　　张滙金节要曰二太子【即斡里雅布】之妻约尼公主乃辽主天祚之女鹗案金史曰宗望【即斡里雅布】袭辽主于隂山青塜之间直至辽主营时辽主徃应州其嫔御诸女皆在见敌兵奄至惊骇欲奔命骑下执之有顷后军至辽太叔和勒温妃国王纳哩次妃辽汉夫人并其子秦王许王女古云额哩音大阿雅小阿雅赵王妃额尔珲招讨逹鲁详衮鲁沁节度博廸齐格尔皆降太祖嘉宗望功以辽蜀国公主额哩音赐之
　　表第四
　　皇族表
　　魏国王察克系出景宗孝成康靖皇帝
　　契丹国志曰宗懿番名察克济【即察克】圣宗皇帝太弟隆庆之子也少有气局干畧过人圣宗推爱诸侄每诫之曰汝勿以材能陵物勿以富贵骄人惟忠惟孝保身保家始封中山王厯龙化州饶建宜平州节度使改封晋王薨
　　秦晋国王淳称帝系出兴宗神圣孝章皇帝
　　三朝北盟防编曰秦晋国王淳兴宗之孙道宗之弟于天祚为从叔初道宗囚其子濬欲立淳为储贰不果已而立天祚淳守燕十二年得人心号燕王又谓九大王又谓覃湘大王
　　表第五
　　外戚表
　　大同元年太宗自汴将还留外戚小汉为汴州节度使赐姓名曰萧翰
　　契丹国志曰萧翰契丹之大族其号阿巴翰之妹本无姓氏契丹呼翰为国舅及将以为节度使李崧为制姓名曰萧翰于是始姓萧
　　北府宰相阿古济
　　册府元龟曰庄宗同光初沧州奏侦契丹国舅色哩页送羊马于幽州申和好二年八月幽州进契丹国舅萨喇宴书　鹗案后唐同光初为辽太祖天賛初是时淳钦皇后弟萧阿古济为北府宰相畧地燕赵所云色哩页疑即阿古济本传云字萨巴
　　表第六
　　游幸表
　　太宗天显九年五月射栁　穆宗应厯六年九月击鞠鹗案金史礼志曰射栁击毬之戯亦辽俗也金因尚之凡重五日拜天礼毕挿栁毬场为两行当射者以尊卑序各以帕识其枝去地约【一作凡】数寸削其皮而白之先以一人驰马前导后驰马以无羽横镞箭射之既断栁又以手接而驰去者为上断而不能接去者次之或断其青处及中而不能断与不能中者为负毎射必伐鼓以助其气已而击毬各乗所常习马持鞠杖杖长数尺其端如偃月分其众为两队各争击一毬先于毬场南立双桓置板下开一孔为门而加网为囊能夺得鞠击入网囊者为胜或曰两端对立二门互相排击各以出门为胜毬状小如拳以轻韧木枵其中而朱之皆所以习骁捷也既毕赐宴嵗以为常
　　圣宗统和十一年正月幸延芳淀
　　徐昌祚燕山丛録曰漷县西有延芳淀大数顷中饶荷芰水鸟羣集其中辽时毎季春必来弋猎打鼓惊天鹅飞起纵海东青擒之得一头鹅左右皆呼万嵗海东青大仅如既纵直上青防几不可见俟天鹅至半空自上而下以爪攫其首天鹅惊鸣相持殒地
　　兴宗重熙十一年十二月幸延寿寺饭僧
　　松漠纪闻曰燕京兰若相望大者三十有六然皆律院自南僧至始立四禅寺曰大觉招提竹林瑞像延寿院主有质坊二十八所僧职有正副判録或呼司空
　　道宗清宁十年九月幸七金山三学寺
　　耶律楚材湛然居士集曰三学寺改名圆明请予为功徳主因作疏曰粤三学之巨刹冠四海之名蓝今改僧而舍尼遂从禅而革律邀印公为粥饭头请湛然作功徳主　张翥蜕庵集游城南三学寺诗曰城南多佛刹结构自辽金旁舍遗民在残碑好事防雨苔尘壁暗风叶石幢深一饭蒲团了萧萧钟磬音鹗案兴宗纪重熙十一年十二月以宣献皇后忌辰上与皇太后素服饭僧于延寿悯忠三学三寺则寺在南京城南无疑但七金山不可考耳又案兵卫志云圣宗统和二十三年城七金山建大定府号中京则七金山在中京岂另有三学寺耶抑二事并书耶
　　咸雍三年猎于赤山
　　张舜民使辽録曰北地雕巢中生猎犬极难得今驾前有二只其性颇异毎猎而获十倍常犬北马有割去肝者遂无病能行其法饮以酒醉于腋间破之取去少肉然亦十防八九　鹗案舜民使辽在道宗时故此条属焉
　　表第七
　　部族表
　　太祖元年黒车子室韦八部降
　　杜佑通典曰室韦有五部后魏末通焉并在靺鞨之北路出栁城诸部不相总一所谓南室韦北室韦鉢室韦深末怛室韦大室韦竝无君长人众贫弱突厥沙鉢畧可汗常以吐屯潘垤统领之葢契丹之类也南室韦在契丹北三千里土地卑湿至夏则移向西北贷勃欠对二山多草木饶禽兽又多蚊蚋人皆巢居以避其患衣服与契丹同寝则屈木为室以籧篨覆上移则载行以猪皮为席编木借之气候多寒田牧甚薄无羊少马多猪牛造酒食噉言语与靺鞨同婚姻二家相许婿辄盗妇去然后送牛马为聘妇人不再嫁以为死人妻难以共居部落共为一大棚人死则置尸其上居防三年自南室韦北行十一日至北室韦气候最寒冬则入山居穴中牛畜多冻死俗皆捕貂为业冠以狐貉衣以鱼皮又北行千里至鉢室韦依胡布山而住用桦皮葢屋从鉢室韦西四日行至深末怛室韦因水为号冬月穴居以避太隂之气又西北数千里至大室韦迳路险阻言语不通尤多貂及青防后魏武定隋开皇大业中并遣使朝献大唐所闻有九部焉屡有朝贡所谓岭西室韦北室韦黄头室韦大如者室韦小如者室韦纳婆葛室韦达未室韦骆驼室韦并在栁城郡之东北近者三千五百里逺者六千八百里　胡峤防北记曰黒车子善作车帐其人知孝义地贫无所产云契丹之先常役回纥后背之走黒车子始学作车帐　又曰一曰室韦二曰黄头室韦三曰兽室韦其地多铜铁金银其人工巧铜铁诸器皆精好善织毛锦地尤寒马溺至地成冰堆　册府元曰南室韦在契丹北三千里分为二十五部毎部有余莫弗瞒咄犹酋长也北室韦在南室韦北行十一日其国分为九部落绕吐纥山而居其部落渠帅号乞引莫贺咄每部有莫何弗三人以贰之鉢室韦在北室韦北千里依胡布山而住人众多于北室韦不知为几部落大室韦在北室韦西北数千里　契丹国志曰室韦国室或为失契丹之类其在南者为契丹在北者号为室韦路出和龙北千余里入契丹国与契丹同夏则城居冬逐水草有南室韦北室韦其俗丈夫皆披发妇人皆盘发衣服与契丹同乗牛车以籧篨为屋如氊车状度水则束薪为筏或有以皮为舟者马则织草为鞯结绳为辔气候多寒田牧甚薄惟射猎麞鹿为务食肉衣皮凿冰没水中而网取鱼鼈地多积雪惧防坑穿骑木而行太祖并诸蕃三十六国室韦在其中
　　圣宗统和十五年罢奚五部嵗贡麕鹿
　　通典曰库莫奚者其先东部鲜卑宇文之别种也初为慕容皝所破遗落者窜匿松漠之间其俗甚不洁而好为防抄后魏之初频为防盗及突厥兴而臣属之后稍渐强盛分为五部一曰苏克二曰美佛赫三曰楚库勒四曰穆昆五曰实徳哩饶乐水北即鲜卑故地毎部置森济一人为帅随逐水草颇同突厥有阿尔威氏五部中为盛诸部皆归之其俗死者以苇箔褁尸悬之树上其后款附至隋代号曰奚部落　五代防要曰奚本匃奴别种即东胡之地人物风俗与突厥同有五部一曰阿尔威部管县六二曰绰班部管县四三曰安扎部管县六四曰尼勒坚部管县四五曰哈齐济部管县三每部有刺史每县有令酋长号奚王唐制兼饶乐府都督居隂凉州东去营州五百里南去幽州九百里幽州置饶乐府长史一人监之后徙居琵琶川在幽州东北数百里出古北口地宜羊马羊则纯黒马则前蹄坚善走以驰猎为务逐兽髙山自下而上其势若飞语与契丹小异防以平底瓦鼎煮穄为粥既餁以寒水解之而食每春借民之荒田种穄秋熟来获毕则窖于山下人莫知其处自天祐初契丹兵力渐盛室韦奚霫皆受制焉故奚之部族为契丹代守境上暨后酷虐其首领库春怨之以别部内附徙于妫州依北山而居渐有数千帐故有东西奚之号库春卒其子萨喇代立后唐庄宗破幽州赐萨喇姓李名绍威至晋天福元年髙祖以契丹有助立之功割雁门以北及幽州之地赂之繇是奚之部族复于契丹开运三年十二月契丹犯阙其王伊喇以所部兵屯于洛阳及徳光死随众北遁　文献通考曰绍威卒子伊喇立初绍威娶契丹女锡里哲伯埒之姨为妻后哲伯埒叛亡入西奚绍威纳之晋髙祖入立割幽州燕门以入于契丹是时绍威与哲伯埒皆已死徳光已立晋北归伊喇迎谒马前徳光曰非尔罪也负我者伊喇与哲伯埒尔乃发其墓粉其骨而飏之自去诸徙妫州自别为西奚而东奚在琵琶川者亦为契丹所并不复能自见云
　　开泰元年哈斯罕大王和勒希来朝
