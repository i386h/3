<!-- { "loadSidebar": true } -->
　　王应麟通鉴地理通释曰石晋十六州考云顺州顺义郡在范阳郡城唐天寳初置治賔义县九域志化外顺州领賔义一县唐志突厥州顺州贞观四年平突厥以其部落置于幽灵之境后侨治幽州城中胡三省资治通鉴注引沈括曰幽州东北三十里有望京馆东行少北十余里出古长城又二十里至中顿又逾孙侯河行二十里至顺州土厚冝稼　顾炎武昌平山水记曰温余河即昌平之榆河下流为沙河入顺义西南界下至通州入潞河顺义谓之西河金人名县曰温阳以此辽史作温榆河本水经注之湿余河以字相似而譌也　朱彛尊日下旧闻曰后汉书王霸为上谷太守陈委输可从温水漕以省陆输之劳事皆施行章懐太子注引水经注本作温余水辽史顺州有温榆河金更懐柔县为温阳岂尽无据又昌平多温泉有流入双塔河者温余之名窃疑因此水经注既无善本今人习见坊刻遂指温字为湿字之譌正恐类昔人所云以不悖为悖也　杨霆顺义县志曰温榆河在县治西南三十里起于口北由沙河下逹于漕河中有三渡俗名苇沟河　明一统志曰黍谷山在懐柔县东四十里跨密云界亦名燕谷山　文昌杂录曰余奉使北辽过顺州有黍谷坊接伴副使王仲渊指以谓副使文供备云观此可知其寒也刘向别传曰燕地谷美而寒不生五谷邹子吹律召温气至五谷生至今名黍谷北辽士子多燕人故亦颇知学问也　塞北小钞曰牛阑山在顺义县北二十里相传山有中峰洞洞内金牛时常出现山不甚髙逺望之仅蜿蜒一邱耳　鹗案牛阑山见王沂公上契丹事　昌平山水记曰顺义县西南二十里有天柱村三十里有苇沟村村东临温余河渡南有长城遗迹辽史顺州南有齐长城城东东北有华林天柱二庄辽建凉殿春赏花夏纳凉者也齐长城齐天保中所筑沈括曰幽州东北三十里有望京馆东北行少北十里余出古长城即此　罗愿尔雅翼曰刘原父奉使契丹时闻顺州山中有异兽如马食虎豹契丹人不识以问之曰此所谓駮也为言形状声音皆是契丹人叹服
　　懐柔县　呼奴山【补】看花台【补】
　　周仲士懐柔县志曰呼奴山县东南三十里汉邓禹子训与上谷太守任兴屯兵防匃奴乌桓于此　又曰看花台县北三十里辽萧后避暑北上常登台看花　明一统志曰呼奴山亦名狐奴山　昌平山水记曰狐奴山西南百步有汉狐奴县址魏文帝黄初二年省
　　檀州武威军下刺史　桑溪　鲍丘水　桃花山螺山
　　刘敞公是先生集檀州诗曰穷谷廻看尽孤城平望遥【自古北口山至此都尽】市声衙日集【此州衞日市集】海葢午时消【每旦海气如雾至午消尽土人谓之海葢】冠帯才通汉山河更入辽春风解氷雪最觉马蹄骄　太平寰宇记曰三城河即沽水也东北塞外流入桑溪水经注云三城水即经伏凌山南与石门水合是水有桑溪之名葢源出桑溪故也右注鲍丘水水经注鲍邱水又东南龙刍溪水注之是也　水经注云鲍丘水又南迳傂奚县故城东王莽更之曰敦徳也　太平寰宇记曰桃花山在渔阳西北十五里　明一统志曰红螺山在懐柔县北二十里髙二百仞下有潭潭中常有二螺色殷红夕吐光焰土人异之因以名山
　　密云县　潮河　密云山　白檀山　普济寺治山寺　刘存规墓【俱补】
　　续通典曰檀州密云县即汉厗奚县旧治【厗音蹏】塞北小钞曰潮河在县东南自古北口流入县界西南流至顺义县合于白河　昌平山水记曰密云山一名横山郡所以名也　刘效祖密云县志曰普济寺县东北八十里辽统和五年建清宁二年重脩内有显公和尚祠冶山上寺冶山下寺辽重熈八年建　又曰刘存规字守范仕辽为积庆宫都提辖使金紫荣禄大夫检校司空兼御史大夫上柱国卒于应厯五年塟密云县嘉禾乡有墓志
　　州永泰军上刺史　大房山　孔水洞【补】六聘山水　楼桑河　祁沟河　范村【补】陀罗口【补】
　　鹿山【补】云居寺【补】
　　许亢宗奉使行程录曰涿州昔为契丹南寨边城楼壁俱存及郭药师举城内属不经兵火人物富盛井邑繁庶近城有涿河刘李河合范河东流入海故名范阳　通鉴地理通释曰涿州涿郡唐大厯四年节度使朱希彩表析幽州之范阳归义固安置治范阳王安石临川集涿州诗曰涿州沙土望桑干鞍马
　　春风特地寒万里如今持汉节郤寻此路使呼韩太平寰宇记曰大防山在良乡县西北三十五里山下有石穴　史恒徳涿鹿记曰房山在涿郡曲北五十里北接居庸东抵渔阳西连紫荆所谓幽燕奥室也　曹学佺名胜志曰大房山南晋霍原隠处　黄榜房山县志曰孔水洞在大房山东北其上县崖千尺其下石窦如门流水涌出深不可测时有白龙出游往往樵牧闻丝竹之音开元间旱毎遣人投以金龙玉璧祷之辄应　明一统志曰六聘山在房山县西三十里　太平寰宇记曰涿水源出县西土山下东北流经县北五里又东流注壁水应劭注汉水涿水出上谷涿鹿县水西入海十三州志云涿郡南有涿水北至上谷为涿鹿河其支入匃奴中者谓之耶水　水经注曰楼桑里刘备之旧里也　长安客话曰州西南五十里岐沟宋时置闗以备契丹者方舆纪要曰范村在州西南宋宣和四年童贯伐辽遣辛兴宗揔西路兵趋范村为辽人所败　又曰駞罗口在州东北宋雍熈中围涿州契丹主隆绪由驼罗口应援即此　唐舜卿涿州志曰独鹿山即涿鹿山也在州城之西一十五里　辽沙门志才涿鹿山云居寺续秘蔵石经塔记曰古之碑者用木为之乃塟祭聘飨之际所植一大木而字从石者取其坚久也秦汉以降凡有功徳政事亦碑之欲图不朽易之以石虽失其本从来所尚不可废焉浮图经教来自西国梵文贝叶此译华言尽书竹帛或邪见而毁壊或兵火而焚爇或时久而螙烂孰更印度求诸与有隋沙门静琬深虑此事属志发愿于大业年中至涿鹿山以大蔵经刻于贞珉蔵诸山窦大愿不终而奄化门人道公议公暹公法公资资相踵五代造经亦未满师愿至辽刘公法师奏闻圣宗皇帝赐普渡坛利钱续造次兴宗皇帝赐钱又造相国杨公遵勗梁公颍奏道宗皇帝赐钱造经四十七帙通前上石共计一百八十七帙已厝东峰七石室内见今大蔵仍未及半有通理大师经林防秀名实俱髙教风一扇草偃八纮其余徳业俱载寳峰本寺遗行碑中师于兹山寓宿有续造念兴无縁慈为不请友至大安九年正月一日遂于兹寺放开戒坛士庶道俗入山受戒叵以数知方尽暮春始得终罢所获钱施及万镪付门人右街僧录通慧圆照大师善定校勘刻石石类印板背面俱用镌经两纸至大安十年钱已尽功且止碑四千八十片经四十四帙题名目录刻如左未知后代谁更继之又有门人讲经沙门善鋭念先遗风不能续扇经碑未蔵或有残壊与定师共议募功至天庆七年于寺内西南隅穿地为穴道宗皇帝所办石经大碑一百八十片通理大师所办石经小碑四千八十片蔵瘗地穴之内上筑防砌砖建塔一座刻文标记石经所在　于奕正天下金石志曰云居寺续镌石经记赵遵仁撰清宁四年　沙门智光重脩云居寺记曰应厯十四载寺主谦讽完葺一寺结邑千人请右补阙琅琊王公正作碑顷因兵火遂至伤缺补阙子诸行宫都部置判官都官员外郎赐紫金鱼袋敦念先人遗迹出俸钱修以释智光乃考之执友也故命刋述勒之时睿徳神畧应运启化承天皇太后至徳广孝昭圣皇帝御极之二十三年统和乙已嵗八月丁丑朔十一日丁亥记　帝京景物略曰房山县西南四十里有山曰白帯山生题草又曰题山蔵石经者千年矣故曰石经山亦曰小西天云　鹗案房山县金为奉先县元改房山辽时未有县地属涿州白帯山即涿鹿山也王正碑文已入文苑传补
　　范阳县　涿州　范水
　　水经注云涿水出涿鹿山世谓之张公泉东北流迳涿鹿县故城王莽所谓禠陆也黄帝与蚩尤战于涿鹿之野留其民于涿鹿之阿即于是处　名胜志曰范水在州西南水北曰阳范阳郡名以此
　　固安县　浑河【补】韩城　武阳城　法华寺　归依寺　大师塔【俱补】
　　蘓志臯固安县志曰浑河在县西二十余里本桑干河又名漯河俗呼浑河亦曰小黄河以流浊故也源出山西大同府马邑县东北十里桑干山南经县境至武清县小直沽与衞河合流入于海　水经注曰固安东南迳韩城东诗韩奕章曰溥彼韩城燕师所完王肃曰今涿郡方城县有韩侯城世谓寒号非也固安县志曰武阳城在县西北燕昭王之所筑也又曰法华寺在县东二十五里石碣有云大辽国
　　燕京涿州固安县万春乡皇台里乡贡进士张希颜述考将仕郎试太子正字前守涿州司法防军张巩书重熈间重修募縁碣有云时迁嵗暮隳残防蝀之梁雨壊风摧打碎鸳鸯之瓦又云若抽鵞眼之资必值龙华之防等语　又曰归依寺在县东北十八里辽天庆七年立幢大师塔在东徐村辽奉圣州司判官给事郎试太子校书郎骑都尉蔡咨彦立碣有进士焦山等字天庆元年建
　　新城县　白沟河　时承谏墓【俱补】
　　程正惠公【卓】使金录曰嘉定四年十二月二十三日过白沟河昔与辽人分界又十里过大白沟河亦名巨马河　何济新城县志曰白沟河在县南三十里出山西代郡深山由涞水定兴为　马河至新城南为白沟河即宋辽分界处　又曰时承谏墓在县东北二里本辽人金赠镇东节度使兼侍中金李晏时立爱墓志铭曰公父讳承谏积累巨万发仓贷人毎折其劵负郭沮洳常阻行路创石为梁人得平步善庆攸钟是生我公　鹗案金史时立爱传承谏作承谦误
　　归义县　易京　重唇鱼【俱补】
　　通典曰归义县汉易县地公孙瓉于此置易京在今县南十八里又有巨马水　涿州志曰重唇鱼惟巨万马河有之因此地鱼重唇故名
　　易州髙阳军上刺史　易水　黄金台【补】燕子城【补】狼山　大宁山　樊馆山【补】荆轲山【补】吟诗台五华楼【补】　福感寺【补】　静觉寺【补】
　　舆地广记曰汉安故县故城在今县南易水所出燕太子丹送荆轲入秦祖道于水上辄起为夀歌曰风萧萧兮易水寒壮士一去兮不复还即此　戴铣易州志曰黄金台在州治东南四十里昔燕昭王师事郭隗筑台置千金于上以延天下士士争趋燕故号黄金台　周密癸辛杂识曰保定府之西有易州即郭药师起兵处在易水北州东南有故城土人号曰燕子城　明一统志曰郎山在保定府城西北五十里一名狼山其峯尖鋭如削皎然玉立　又曰大宁山在易州西五十里中有大宁寺　册府元龟曰刘昫涿州人唐天祐中契丹防其郡昫被俘至新州逃而获免隠居上谷大宁山　林烇章易水志曰樊馆山在州西七里是樊于期授首处荆轲山在州西五里昔燕丹尊轲上卿馆此　潘自牧记纂渊海曰吟诗台在易州西大宁山五代冯道吟诗于此　明一统志曰五华楼在易州治即燕云物台辽圣宗尝御此楼书刺史马质兵监赵质姓名于西壁　易水志曰福感寺在州东一里辽统和二十八年建上中下静觉寺在大宁山辽大安二年建
　　涞水县本汉道县周大象十八年改涞水县在州东四十里有涞水
