<!-- { "loadSidebar": true } -->
　　契丹国志曰东南至新罗国西以鸭緑江东八里黄土岭为界至保州一十一里　次东南至五节度熟女真部族共一万余戸皆杂处山谷尤精弋猎有屋居舍门皆于山墙下辟之耕凿与渤海人同无出租赋或遇北主征伐各量差下戸充兵马回各逐使归本处所产人参白附子南星茯苓松子猪苓白皮等物并系契丹枢宻院所辖差契丹或渤海人充节度管押其地南北七百余里东西四百里西北至东京五百余里　又次东南至生女真国不属契丹所管其地东西八百余里南北一千余里居民杂处山林耕牧屋宇与熟女真五节度同然无君长首领统押精于骑射今古以来无盗贼词讼之事任意迁徙多者百家少者三两家而已不与契丹争战或居民等相率以金帛布黄蜡天南星人参白附子松子蜜等诸物入贡北蕃或只令于边上买卖讫郤归本国契丹商贾人等就入其国买卖亦无所碍契丹亦不以为防御西至东京二百余里东北至女真国西南至熟女真国界东至新罗国界东北不知其极居民屋宇耕凿言语衣装与熟女真国并同亦无君长所管精于骑射前后屡与契丹为边患契丹亦设防备南北二千余里沿边创筑城堡般运粮草差拨兵甲屯守征讨三十年来深为患耳南界西南至东京六百里　又东北至乌舎国阿里玛国布古鲁特等国毎国各一万余戸西南至生女真国界衣装耕种屋宇言语与女真人异契丹枢宻院差契丹或渤海人充逐国节度使管押然不出征赋兵马毎年惟贡进大马蛤珠青防皮貂防皮胶鱼皮蜜蜡之物与北蕃人往来买卖西至上京四千余里　正界北至铁离国南至阿里玛等国界居民言语衣装屋宇耕养稍通阿里玛等国无君长皆杂处山林不属契丹管押亦不与契丹争战惟以大马蛤珠鹰鹘青防貂防等皮胶鱼皮等物与契丹交易西南至上京五千余里　次东北至靺鞨国东北与铁离国为界无君长统押防有耕种春夏居屋宇中秋冬则穿地为洞深可数丈居之以避其寒不与契丹争战惟以细鹰鹘鹿细白布青防皮大马胶鱼皮等与契丹交易西南至上京四千余里　西北至防古国无君长所管亦无耕种以弋猎为业不常其居毎四季出行惟逐水草所食惟肉酪而已不与契丹争战惟以牛羊駞马皮毳之物与契丹交易南至上京四千余里　又次北至伊济国无君长首领管押凡事并与防古国同甲寅嵗曾率众入契丹国为盗圣宗命驸马都尉萧从欲统兵大破其国尔后不复为盗惟以牛羊駞马皮毳之物与契丹为交易东南至上京五千余里　又次西北至博和哩国又次北近西至鞑靼国各无君长毎部族多者三二百家少者五七十家以部族内最富豪者为首领不常厥居逐水草以弋猎为业其妇人皆精于骑射常与契丹争战前后契丹主命亲近为西北路兵马都统率番部兵马十余万防讨自契丹建国以来唯此二国为害如暂安静以牛羊駞马皮毳为交易东南至上京六千余里　西近北至生吐蕃国又西至党项突厥等国皆不为契丹国害亦不进贡往来葢以熟吐浑突厥党项等部族所隔东南至云州三千里











　　辽史拾遗卷十八
<史部,正史类,辽史拾遗>
　　钦定四库全书
　　辽史拾遗卷十九
　　钱塘厉鹗　撰
　　列传第一
　　后妃
　　陈大任辽史后妃传
　　鹗案金史党怀英传曰承安二年召为翰林学士承防泰和元年增修辽史诏分纪志列传致仕后章宗诏直学士陈大任继成辽史云
　　太祖淳钦皇后舒噜氏
　　契丹国志曰后任智用权立中子徳光在其国称太后左右有桀黠者后辄谓曰为我达语于先帝至墓所即杀之前后所杀以百数最后平州人赵思温当往思温不行太后曰汝事先帝亲近何为不行对曰亲近莫如后后行臣即继之太后曰我非不欲从先帝于地下顾诸子幼弱国家无主不得往耳乃断一腕置墓中思温亦得免　胡峤陷北记曰世宗乌云及舒噜后战于沙河舒噜兵败而北乌云追至独树渡遂囚舒噜于扑马山
　　太宗靖安皇后萧氏
　　契丹国志曰太宗南入大梁舒噜后专秉国事后无所预弟萧翰性残忍后毎戒其多杀
　　世宗妃甄氏
　　契丹国志曰甄后庙碑翰林学士李昞撰
　　景宗睿知皇后萧氏
　　东都事略曰隆绪自称天辅皇帝尊母燕燕为皇太后燕燕姓萧氏宰相思温之女有机谋善驭左右大臣多得其死力先是蕃民殴汉人死者偿以牛马汉人则斩之仍以其亲属为奴婢燕燕一以汉法论毎戎马南入亲被甲督战及通和亦出其谋然天性残忍多杀戮与耶律隆运通遣人缢杀其妻又幸医工特哩衮有私议其丑者辄杀之隆绪畏莫敢言既卒諡曰宣献年五十七　契丹国志曰自南北通和后契丹多在中京武功殿圣宗居之文化殿太后居之好华仪而性无检束毎宴集有不拜不拱手者惟后愿固盟好而年齿渐衰宰相耶律隆运专权有辟阳侯之幸宠荣终始朝臣莫及焉其后归政于帝未逾月而崩　鹗案睿知史称贤后隆运辟阳之幸其説近诬
　　圣宗仁圣皇后萧氏
　　东都事畧曰齐天皇后平州节度使萧乌延之女耶律隆运之甥有容色隆绪宠爱异之事其姑燕燕甚谨燕燕亦以隆运故深爱之　契丹国志曰齐天后事承天太后尤谨承天上仙齐天预政权势日甚置宫闱司补官属出教令生辰曰顺天节后善琵琶工燕文显李文福元妃言其事圣宗不之信又为卷书投圣宗寝帐中圣宗得之曰此必元妃所为也命焚之　鹗案李文福东都事略作李有福
　　圣宗钦哀皇后萧氏
　　契丹国志曰后姊秦国夫人早年嫠居后见长沙王名谢嘉努沈伟美姿容为杀其妃而以秦国妻之妹晋国夫人喜戸部侍郎耿元吉貎美后从晋国之请亦为杀其妻以晋国妻之　太后幽于庆州数年帝聴讲报恩经感悟迎囘太后
　　圣宗芳仪李氏【补】
　　王铚黙记曰赵至忠虞部自契丹归朝仕辽为翰林学士着北廷杂记言圣宗芳仪李氏江南李景女初嫁供奉官孙某为武彊都监妻女皆为圣宗所获封芳仪生公主一人晁补之为北都教官因览此书而悲之与顔复长道作芳仪曲云金陵宫殿春霏防江春花发鹧鸪飞风流国主家千口十五吹箫粉黛稀满堂诗酒皆词客拭汗争看平叔白后庭一曲时事新挥泪临江悲故国令公献籍朝未央敕书筑第优降王魏俘曽不输织室供奉一官奔武彊秦淮潮水钟山树塞北江南易怀土双燕清秋梦柏梁吹落天涯犹并羽相随未是断肠悲黄河应有郤还时宁知翻手明朝事咫尺千山不可期苍黄三鼓滹沱岸良人白马今谁见国亡家破一身存薄命如云信流转芳仪加我名字新教歌遣舞不由人采珠拾翠衣裳好深红暗尽惊飞尘隂山射虎边风急嘈杂琵琶酒阑泣无言数徧天河星只有南箕近乡邑当年千指渡江来千指不知身独哀中原骨肉尽零落黄鹄寄意何当囬生男自有四方志女子那知出门事君不见李君椎髻泣穷边丈夫漂泊犹堪怜余尝游庐山见李主有国时修真风观皆宫人施财刋姓氏于碑有太宁公主永嘉公主二人皆景女不知芳仪者孰是也　鹗案史公主表圣宗十三女赛格封金乡公主李氏生当即是芳仪
　　道宗宣懿皇后萧氏
