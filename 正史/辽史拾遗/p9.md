<!-- { "loadSidebar": true } -->
　　资治通鉴曰契丹主引兵自邢相而南遣张彦泽将二千骑先取大梁且抚安吏民以通事傅珠尔为都监癸酉未明彦泽自封丘门斩闗而入顿兵明徳门外城中大扰帝于宫中起火自擕劔驱后宫十余人将赴火为亲军将薛超所持俄而彦泽自寛仁门传契丹主与太后书抚慰之帝乃命灭火悉开宫城门帝坐苑中与后妃相聚而泣召翰林学士范质草降表自称孙男臣重贵祸至神惑运尽天亡今与太后及妻冯氏举族于郊野靣缚待罪次遣男镇寕节度使延煦威信节度使延寳奉国寳一金印三出迎太后亦上表称新妇李氏妾傅珠尔入宣契丹主命帝脱黄袍服素衫再拜受宣左右皆掩泣　五代史曰范质为帝草降表曰孙男臣重贵言顷者唐运告终中原失驭数穷否极天缺地倾先人有田一成有众一旅兵连祸结力屈势孤翁皇帝捄患摧刚兴利除害躬擐甲胄深入防场犯露防霜度雁门之险驰风击电行中冀之诛黄钺一麾天下大定势凌宇宙义感神明功成不居遂兴晋祚则翁皇帝有大造于石氏也旋属天降鞠凶先君即世臣遵承遗防纂绍前基谅闇之初荒迷失次凡有军国重事皆委将相大臣至于擅继宗祧既非禀命轻发文字輙敢拒尊自啓衅端果贻赫怒祸至神惑运尽天亡十万师徒望风束手亿兆黎庶延颈归心臣负义抱羞贪生忍耻自贻颠覆上累祖宗偷度朝昏苟存视息翁皇帝若惠顾畴昔稍霁电霆未赐灵诛不絶先祀则百口荷更生之徳一门衘无报之恩虽所愿焉非敢望也臣与太后妻冯氏于郊野靣缚俟命皇太后降表云晋室皇太后新妇李氏妾言张彦泽傅珠尔等至伏防皇帝阿翁书安抚者伏念先皇帝顷在并汾适逢屯难危同累卵急若倒悬智勇俱穷朝夕不保皇帝阿翁发自冀北亲抵河东跋履山川逾越险阻立平巨孽遂定中原救石氏之覆亡立晋朝之社稷不幸先帝厌代嗣子承祧不能继好息民而反亏恩辜义兵戈屡动驷马难追戚实自贻咎将谁执今穹昊震怒中外擕离上将牵羊六师觧甲妾举宗负衅视景偷生惶惑之中抚问斯至明宣恩防曲示含容慰谕丁寕神爽飞越岂谓垂絶之命忽防更生之恩省罪抚躬九死未报今遣孙男延煦延寳奉表请罪陈谢以闻
　　初重贵絶和好维翰数諌止之不从至是彦泽杀维翰绐言自经死诏收塟之复其田园第宅仍厚恤其家五代史曰自契丹与晋盟始成于维翰而终败于延广耶律徳光犯京师遣张彦泽遗太后书问此两人在否可使先来而帝以维翰尝议毋絶盟而已违之也不欲使维翰见徳光因讽彦泽图之而彦泽亦利其赀产维翰貎状既异素以威严自持晋之老将大臣见之无不屈服彦泽入京师左右劝维翰避祸维翰曰吾为大臣国家至此安所逃死耶安坐府中不动彦泽以兵入府问维翰何在维翰厉声曰吾晋大臣自当死国安得无礼耶彦泽股栗不敢仰视退而谓人曰吾不知桑维翰何如人今日见之犹使人恐惧如此其可再见乎乃以帝命召维翰维翰行遇李崧立马而语军吏前白维翰请赴侍卫司狱维翰知不免顾崧曰相公当国使维翰独死崧慙不能对是夜彦泽使人缢杀之以帛加颈告契丹曰维翰自缢徳光曰我本无心杀维翰维翰何必自裁徳光至京师使人騐其尸信为缢死乃以尸赐其家而赀财悉为彦泽所掠　玉堂闲话曰魏公维翰尹开封一日尝中夜于正寝独坐忽大惊悸如有所见向空厉声云汝焉敢此来如是者数四旬日愤懑不已虽齐体亦不敢有所发问未几梦已整衣冠严车骑将有所诣就乘之次忽所乘马亡去追防莫知所在既寤甚恶之不数日及难　五代史补曰当维翰之缢也犹嗔目直视嘘其气再三毎一嘘皆有火出其光赫然三嘘之外火尽灭就视安然矣　通鉴考异曰薛史帝思维翰在相时累进谋画谋与契丹和契丹主到则显彰已过欲杀维翰以灭口因令张彦泽杀之按是时彦泽岂肯复从少帝之命今不取　资治通鉴曰帝使召张彦泽欲与计事彦泽曰臣无靣目见陛下帝复召之彦泽笑不应宣徽使孟承诲素以佞巧有宠于帝至是帝召承诲欲与之谋承诲伏匿不至张彦泽捕而杀之彦泽纵兵大掠贫民乘之亦争入富室杀人取其货二日方止都城为之一空彦泽所居山积自谓有功于契丹昼夜以酒乐自娯出入骑从常数百人其旗帜皆题赤心为主见者笑之军士擒罪人至前彦泽不问所犯但瞠目竖三指即驱出防其腰领彦泽素与閤门使高勲不恊乘醉至其家杀其叔父及弟尸诸门首士民不寒而栗
　　甲戌彦泽迁重贵及其母若妻于开封府署以控鹤指挥使李筠督兵
　　五代史曰明日迁帝于开封府帝与太后皇后肩舆宫嫔宦者十余人皆走从彦泽遣控鹤指挥使李筠以兵监守内外不通帝与太后所上徳光表章皆先示彦泽乃敢遣帝使取内库帛数叚主者曰此非帝所有也不与又使求酒于李崧崧曰臣家有酒非敢惜虑陛下忧燥饮之有不测之虞所以不敢进帝姑乌氏公主私赂守门者得入与帝诀归第自经死资治通鉴曰楚国夫人丁氏延煦之母也有羙色彦泽使人取之太后迟廻未与彦泽诟詈立载之去高行周符彦卿皆诣契丹降【二人自澶州来降】契丹主以阳城之战为彦卿所败诘之彦卿曰臣当日惟知为晋主竭力今日死生惟命契丹主笑而释之己夘延煦延寳自牙帐还契丹主赐帝手诏且遣嘉哩谓帝曰孙勿忧必使汝有噉饭之所帝心稍安上表谢恩契丹以所献传国寳追琢非工又不与前史相应疑其非真以诏书诘帝使献真者帝奏顷潞王从珂自焚旧传国寳不知所在必与之俱烬此寳先帝所为羣臣备知臣今日焉敢匿寳乃止帝闻契丹主将渡河欲与太后于前途逢迎张彦泽先奏之契丹主不许五代史曰徳光渡河帝欲郊迎彦泽不聼遣白徳光徳光报曰天无二日岂有两天子相见于道路耶乃止
　　壬午次赤冈重贵举族出封丘门槀索牵羊以待上不忍临视改馆封禅寺晋百官缟衣纱防俯伏待罪上曰其主负恩其臣何罪命领职如故
　　鹗案通鉴曰有司欲使帝衘璧牵羊大臣舆衬迎于郊外先具仪注白契丹主契丹主不许参之辽史仍用牵羊之礼但未衘璧舆榇耳至诸书所记嵗月不同当由传闻之误
　　即授安叔千金吾卫上将军叔千出班独立上曰汝邢州之请朕所不忘乃加镇国军节度使盖在邢尝宻请内附也
　　五代史曰安叔千状貎堂堂而不通文字所为鄙陋时人谓之安没字晋出帝时为左金吾上将军契丹犯京师晋百官迎见耶律徳光于赤冈叔千出班北语徳光劳曰是安没字否汝在邢州已通诚欵吾今至此当与汝一吃饭处叔千再拜乃以为镇国军节度使
　　将军康祥执景延广来献诏以牙筹数其罪八絷送都道自杀
　　五代史曰契丹至中渡延广屯河阳闻杜重威降乃还徳光犯京师行至相州遣骑兵数千杂晋军渡河趋洛以取延广戒曰延广南奔呉西奔蜀必追而取之而延广顾虑其家未能引决敌骑奄至乃与从事阎丕驰骑见徳光于封丘并丕见锁延广曰丕臣从事以职相随何罪而见鎻丕乃得释徳光责延广曰南北失懽皆因尔也召乔莹【莹通鉴作荣】质其前言延广初不服莹从衣领中出所藏书延广乃服因以十事责延广每服一事授一牙筹授至八筹延广以面伏地不能仰视遂叱而鎻之将送之北行至陈桥止民家夜分延广伺守者怠引手扼吭而死
　　大同元年春正月丁亥朔备法驾入汴御崇元殿受百官贺
　　契丹国志曰帝初入宫诸门皆用兵守卫磔犬于门以竿悬羊皮于庭为厌胜法谓晋羣臣曰自今不修甲兵不市战马轻赋省役天下太平矣帝改服中国衣冠百官皆如旧制　吴任臣十国春秋曰开运四年春正月丁巳朔契丹主下制称大辽防同十年大赦遣使册楚王马希范为尚父　五代史补曰马希范武穆之嫡子嗣位未几大兴土木有金华九龙等殿用丹砂涂其壁令既下东境山崩涌出丹砂委积于丘陵于是收而用之契丹南侵闻其事以为希范非常人遽使册为尚父　鹗案辽史称二月丁巳朔建国大辽大赦改元大同十国春秋所记误
　　戊子杀秦继旻李彦绅及郑州防御使杨承勲以其弟承信为平卢军节度使袭父爵初杨光逺在青州求内附其子承勲不聴杀其判官丘涛及弟承祚等自归于晋故诛之
　　资治通鉴曰契丹主入汴杀左金吾大将军李彦绅宦者秦继旻以其为唐潞王杀东丹王故也以其家财赐东丹王之子乌云执郑州防御使杨承勲至大梁责以杀父叛契丹命左右脔食之　册府元龟曰东丹长子乌云晋开运末从契丹主徳光入汴契丹主遂杀秦继旻李彦绅于东市复东丹之讐也命乌云弟留珪为滑州节度使以处东丹之旧地
　　己丑以张彦泽擅徙重贵开封府杀桑维翰纵兵大掠不道斩于市晋人脔食之
　　资治通鉴曰高勲诉张彦泽杀其家人于契丹主契丹主亦怒彦泽剽掠京城并傅珠尔鎻之以彦泽之罪宣王百官问应死否皆言应死百姓亦投牒争疏彦泽罪己丑斩彦泽珠尔于北市仍命髙勲监刑彦泽前所杀士大夫子孙皆绖杖号哭随而诟詈以杖朴之勲命断腕出鎻剖其心以祭死者市人争破其脑取髓脔其肉而食之
　　癸邜遣赵莹冯玉李彦韬将三百骑送负义侯及其母李氏太妃安氏妻冯氏弟重睿子延煦延寳等于黄龙府安置
