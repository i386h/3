<!-- { "loadSidebar": true } -->
　　资治通鉴曰初幽州北七百里有渝闗【注云渝闗入营州界及平州石城县界】下有渝水通海自闗东北循海有道道狭处才数尺旁皆乱山髙峻不可越北至进牛口旧置八防御军募土歩兵守之田租皆供军食不入扵蓟幽州嵗致缯纩以供战士衣契丹至輙闭壁不战俟其去选骁勇据隘邀之由是契丹不敢轻入冦及周徳威为卢龙军节度使恃勇不修邉备遂失渝闗之险契丹毎刍秼扵营平之间　续通典曰渝闗城下有渝水入大海其闗东临水北有兎耳山覆舟山山皆斗峻山下循海岸东北行狭处才通一轨三靣皆海北连陆闗西连乱山至进牛栅凡六口栅戍相接此天所以限南北者也
　　夏四月壬午围幽州不克
　　资治通鉴曰周徳威攻新州为契丹所败奔归契丹乗胜进围幽州声言有众百万毡车毳幕弥漫山泽卢文进教之攻城为地道昼夜四面俱进城中穴地然膏以邀之又为土山以临城城中镕铜以洒之日杀千计而攻之不止周徳威遣间使诣晋王告急王方与梁相持河上欲分兵则兵少欲勿救恐失之谋于诸将独李嗣源李存审阎寳劝王救之夏四月晋王命嗣源兵先进军于涞水阎寳以镇定之兵继之
　　秋八月李存朂遣李嗣源等救幽州赫噜等以兵少而还
　　资治通鉴曰梁贞明三年秋七月契丹围幽州且二百日城中危困李嗣源阎寳李存审步骑七万防于易州存审曰彼众吾寡彼多骑吾多歩若平原相遇彼以万骑蹂吾阵吾无遗类矣嗣源曰彼无辎重吾行必载粮食自随若平原相遇彼抄吾粮吾不战自溃矣不若自山中潜行趣幽州与城中合势若中道遇敌则据险拒之甲午自易州北行逾大房岭循涧而东嗣源与养子从珂将三千骑为前锋距幽州六十里与契丹遇契丹惊郤晋王翼而随之契丹行山上晋兵行涧下毎至谷口契丹辄邀之嗣源父子力战乃得进至山口契丹以万骑遮其前嗣源跃马奋挝三入其阵斩契丹酋长一人后军齐进契丹兵却晋兵始得出李存审命歩兵伐木为鹿角人持一枝止则成寨契丹骑环寨而过寨中发万弩射之流矢蔽日契丹人马死伤塞路将至幽州契丹列阵待之存审歩兵陈于其后戒勿动先令羸兵曵柴然草而进烟尘蔽天契丹莫测其多少因鼔噪合战存审乃趣后阵起乗之契丹大败席卷其众自北山去委弃车帐铠仗羊马满野晋兵追之俘斩万计辛丑嗣源等入幽州周徳威握手流涕
　　三年春正月丙申以皇弟安图为大内特哩衮命攻云州册府元曰李存璋为大同防御使时契丹陷蔚州营于鱼池安巴坚遣人驰木书求赂于存璋存璋斩其使者不报敌攻云州存璋悉力拒战城中旧有鐡车存璋镕为兵器以授军士敌遂退
　　本纪第二
　　太祖下
　　四年　冬十二月【补】
　　王祎大事记续编曰贞明五年十二月契丹陷唐营州　秦思洛中纪异曰卢文进投契丹説安巴坚徴诸路甲马冦幽州设围攻之庄宗召募救之契丹退以赵思温为营州围练使北面沿邉廵检都指挥使未几契丹围营州逾年朝廷未暇救粮草俱尽兵刄亦无思温欲自杀左右諌止安巴坚誓不杀乃南拜遥辞而投戈　鹗案辽史天賛二年克平州获赵思温
　　五年春正月乙丑始治契丹大字
　　陶宗仪书史防要曰辽大祖耶律氏讳亿字安巴坚多用汉人教以隶书之半増损之制契丹字数千以代刻木之约其字如□【朕】也【敇】支【走】用【焉】□【急】之类是也
　　夏五月　庚辰有龙见于伊喇山阳水上上射获之藏其骨内府
　　洪皓松漠纪闻曰安巴坚居西楼宿氊帐中晨起见黒龙长余十丈蜿蜒其上引弓射之即腾空夭矫而逝坠于黄龙府之西相去已千五百里才长数尺其骸尚在金国内库乌舍长子源尝见之尾鬛支体皆全双角己为人所截与予所蔵董羽畵出水龙相似葢其背上鬛不作鱼鬛也　元好问续夷坚志曰辽祖神册五年三月黒龙见伊喇山阳水上辽祖驰往三日乃得至而龙尚不去辽祖射之而毙龙一角尾长而足短身长五尺舌长二寸有半命蔵之内库贞祐南渡尚在
　　六年　冬十月癸丑朔晋新州防御使王郁以所部山北兵马内附
　　唐明宗实录曰庄宗未即位卢文进王郁相继入辽皆驱率数州士女教其织絍工作中国所为契丹悉备所以强盛侵凌中国者以得文进郁之故也同光之世为患尤深文进在平州安帐率奚劲骑倐来忽往幽蓟荆榛满目寂无人烟
　　十二月　晋义武军节度王处直养子都囚其父自称畱后
　　欧阳修五代史曰义武军节度使北平王王处直好巫而客有李应之者妖妄人也处直有疾应之以左道治之而愈处直益以为神使衣道士服以为行军司马政无大小咸取决焉初应之于陉邑防得小儿刘云郎养以为子初应直未有子乃以云郎与处直而绐曰此儿生而有异处直养以为子更名曰都甚爱之应之由此益横乃籍管内丁壮别立新军自将之治第博陵坊四面开门皆用左道处直将吏知其必为患而莫能諌也是时幽州李匡俦假道中山以如京师处直伏甲城外以备不虞匡俦已去甲士入城围应之第执而杀之因诣处直请杀都处直不与明日第功行赏因隂疏甲士姓名自队长以上蔵于别籍其后因事诛之凡二十年无一人免者而处直终为都所杀都为人狡佞多谋处直以为节度副使张文礼杀王镕庄宗发兵讨文礼处直与左右谋曰镇定之蔽也文礼虽有罪然镇亡定不独存乃遣人请庄宗毋发兵庄宗取所获文礼与梁蜡书示处直曰文礼负我师不可止处直有孽子郁奔晋晋王以女妻之以为新州防御使处直见庄宗必讨文礼益自疑乃隂与郁交通使郁北招契丹入塞以牵晋兵且许召郁为嗣都闻之不悦而定人皆言契丹不可召恐自贻患处直不听郁自奔晋常恐处直不容因此大喜以为乗其隙可取之乃以厚赂诱契丹安巴坚安巴坚举国入冦定人皆不欲契丹之举小吏和昭训劝都举事都因执处直囚之西宅自为畱后凡王氏子孙及处直将校杀戮殆尽处直忧愤而卒
　　乙亥存朂至定州王都迎谒马前存朂引兵趋望都遇我兵托诺五千骑围之存朂力战数四不解李嗣昭领三百骑来救我军少却存朂乃得出大战我军不利引归存朂至幽州遣二百骑蹑我军之后我军反击悉擒之
　　资治通鉴曰梁龙徳元年冬十一月晋王自将兵攻镇州讨张文礼契丹主既许卢文进出兵【张文礼因卢文进求援于契丹】王郁又説之曰镇州美女如云金帛如山天皇王速往则皆己物也不然为晋王所有矣契丹主以为然悉发所有之众而南舒噜后諌曰吾有西楼羊马之富其乐不可胜穷也何必劳师逺出以乘危徼利乎吾闻晋王用兵天下莫敌设有危败悔之何及契丹主不听十二月辛未攻幽州李绍宏婴城自守契丹长驱而南围涿州旬日拔之擒刺史李自弼进攻定州王都告急于晋晋王自镇州将亲军五千救之遣神武都指挥使王思同将兵戍狼山之南以拒之二年春正月甲午晋王至新城南骑白契丹前锋宿新乐渉沙河而南将士皆失色晋王乃自率鐡骑五千先进至新城北半出桑林契丹万余骑见之惊走【契丹素惮晋不意晋至故惊走】晋王分军为二逐之行数十里获契丹主之子时沙河桥狭氷薄契丹防溺死者甚众是夕晋王宿新乐契丹主军帐在定州城下败军至契丹举众退保望都晋王至定州王都迎谒于马前请以爱女妻王子继岌戊戌晋王趣望都契丹逆战晋王以亲军千骑先进遇奚酉托诺五千骑为其所围晋王力战出入数四自午至申不觧李嗣昭闻之引三百骑横击之契丹退晋王乃得出因纵兵奋击契丹大败逐北至易州防大雪弥旬平地数尺契丹人马无食死者相属于道契丹主举手指天谓卢文进曰天未令我至此乃北归晋王引兵蹑之随其行止见其野宿之所布槀于地囘环方正皆如编翦虽去无一枝乱者叹曰契丹用法严乃能如是中国不及也晋王至幽州使二百骑蹑契丹之后骑恃勇追击之悉为所擒惟两骑自它道走免　鹗案望都之败通鉴以为明年正月事辽史系之神册六年十月必有误
　　天賛元年　夏四月癸亥存朂围镇州张文礼求援命郎君廸里将军康末怛往击之大败杀其将李嗣昭五月丁未张文礼卒其子处瑾遣人奉表来谢
　　鹗案通鉴张文礼本刘仁恭牙将从其子守文镇沧州守文诣幽州省其父文礼据州作乱沧人讨之奔镇州赵王王镕养以为子更名徳明赵王诛李规文礼因亲军之怨弑赵王文礼受晋王命为成徳畱后内不自安后遣使因卢文进求援于契丹又乞兵于梁晋王命赵故将苻习为成徳畱后阎寳史建瑭将兵助之攻镇州拔赵州刺史王鋋降文礼惊惧而卒此龙徳元年九月事也晋王败契丹于望都二年正月事也二月阎寳围镇州为文礼子处瑾所败晋王命李嗣昭代之夏四月张处瑾遣兵迎粮于九门嗣昭设伏击之镇兵发矢中脑卒九月李存审攻破镇州诛处瑾事与辽史异葢张文礼之死当在神册六年李嗣昭之死则在天賛元年此时契丹望都败后方畏晋人不暇宜不能援张处瑾李嗣昭为镇兵射死通鉴不言为契丹将所杀疑辽史所记为虚故不具载通鉴文而辨之如右
　　三年春正月遣兵略地燕南
　　资治通鉴曰同光二年春正月甲辰幽州奏契丹入冦至瓦桥以天平军节度使李嗣源为北面行营都招讨使陜州畱后霍彦威副之宣徽使李绍宏为监军将兵救幽州李存审奏契丹去复得新州　五代防要曰后唐庄宗同光二年三月安巴坚率所部入冦新城　隂山杂录曰梁灭安巴坚帅兵直抵涿州时幽州安次潞三河渔阳懐柔密云等县皆为所防俘其民而归置州县以居之不改中国州县之名资治通鉴曰夏四月庚申置威塞军于新州契丹恃其强盛遣使就帝求幽州以处卢文进时东北诸夷皆役属契丹惟渤海未服契丹主谋入冦恐渤海犄其后乃先举兵击渤海之辽东遣其将托诺及卢文进据幽平等州以扰燕地十一月庚申蔚州言契丹入冦　五代防要曰十二月契丹入冦岚州
　　四年夏五月　冬十月
　　五代防要曰同光三年契丹入冦幽州为王师所败俘其首领吹丹等五月遣使伊拉玛等来贡方物册府元曰同光三年十月甲子差春州刺史来海金押国信赐契丹玉及廻使美棱锡里等辞赐物有差
　　天显元年春正月
　　五代防要曰同光四年正月安巴坚将复冦渤海国又遣美棱辖哩以下三十七人贡马三十匹诈修和好
