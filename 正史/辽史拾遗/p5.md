<!-- { "loadSidebar": true } -->
　　资治通鉴曰闰月赵延夀献契丹主所赐诏及甲马弓劒诈云徳钧遣使致书扵契丹主为唐结好説令引兵归国其实别为密书厚以金帛赂契丹主云若立已为帝请即以见兵南平洛阳与契丹为兄弟之国仍许石氏常镇河东契丹主自以深入敌境晋安未下徳钧兵尚强范延光在其东又恐山北诸州邀其归路欲许徳钧之请帝闻之大惧亟使桑维翰见契丹主説之曰大国举义兵以救孤危一战而唐兵瓦解退守一栅食尽力穷赵北平父子不忠不信畏大国之强且素蓄异志按兵观变非以死殉国之人何足可畏而信其诞妄之辞贪毫末之利弃垂成之功乎且使晋得天下将竭中国之财以奉大国岂此小利之比乎契丹主曰尔见捕防者乎不偹之犹或齧伤其手况大敌乎对曰今大国已扼其防安能齧人乎契丹主曰吾非有渝前约也伹兵家权谋不得不尔对曰皇帝以信义救人之急四海之人俱属耳目奈何二三其命使大义不终臣窃为皇帝不取也跪于帐前自旦至暮涕泣争之契丹主乃从之指帐前石谓徳钧使者曰我已许石郎此石烂可改矣
　　甲子杨光逺安审琦杀敬达以降
　　资治通鉴曰晋安寨被围数月髙行周符彦卿数引骑兵出战众寡不敌皆无功刍粮俱竭削柹淘粪以饲马马相啗尾鬛皆秃死则将士分食之援兵竟不至张敬达性刚时谓之张生鐡杨光逺安审琦劝敬达降于契丹敬达曰吾受明宗及今上厚恩为元帅而败军其罪已大况降敌乎援兵旦暮至且当俟之必若力尽势穷则诸君斩吾首携之出降自求多福未为晩也光逺目审琦欲杀敬达审琦未忍髙行周知光逺欲图敬达常引壮骑尾而卫之敬达不知其故谓人曰行周毎踵余后何意也行周乃不敢随之诸将毎旦集于招讨使营甲子髙行周符彦卿未至光逺乗其无备斩张敬达首帅诸将上表降于契丹契丹主素闻诸将名皆慰劳赐以裘防因戏之曰汝軰亦大恶汉不用防醋啗战马万匹光逺等大惭契丹主嘉张敬达之忠命收而祭之谓其下及晋诸将曰汝曹为人臣当效敬达也
　　庚午仆射萧库克克齐奏赵徳钧等诸援兵将遁诏夜发兵追击徳钧等军皆投戈弃甲自相蹂践挤于川谷者不可胜纪仍命皇太子驰轻骑据险要追及步兵万余悉降之辛未兵度团柏谷以酒肴祀天地俄追及徳钧父子乃率众降次潞州召诸将议皆请班师从之资治通鉴曰帝以晋安既降与契丹主将引兵而南欲畱一子守河东咨于契丹主契丹主令帝尽出诸子自择之帝兄子重贵父敬儒早卒帝养以为子貎类帝而短小契丹主指之曰此大目者可也乃以重贵为北京畱守太原尹河东节度使契丹以其将髙模翰为前锋与降卒偕进丁夘至圑柏谷与唐兵战赵徳钧赵延寿先遁符彦饶张彦琦刘延朗刘在明继之士卒大溃相腾践死者万计壬申赵徳钧赵延夀南奔潞州唐败兵稍稍从之其将时赛帅轻骑东迁渔阳帝先遣昭义节度使髙行周还具食至城下见徳钧父子在城上行周曰仆与大王乡曲敢不忠告城中无斗粟可守不若速迎车驾甲戌帝与契丹主至潞州徳钧父子迎谒于髙河契丹主慰谕之父子拜帝于马首进曰别后安否王亦不与之言【以其欲争为帝恨之也】契丹主问徳钧曰汝在幽州所置银鞍契丹直何在徳钧指示之契丹主命尽杀之于西郊凡三千人遂锁徳钧延夀送归其国
　　壬申特哩衮斡林牙徳勒賔来献俘晋帝辞归上与宴饮酒酣执手约为父子以白貂裘一廐马二十战马千二百饯之命徳勒賔将五千骑送入洛临别谓之曰朕畱此乱定乃还耳
　　册府元曰晋髙祖即位于晋阳改号天福元年车驾将入洛闰十一月甲戌契丹主举酒言于帝曰余逺来赴义大事已成皇帝顷赴京都今已令大详衮勒兵相送至于河梁要过河者即多少任意余亦且在此州俟京雒已定便当北辕执手相泣乆不能别脱白貂裘以衣帝赠马二十匹战马一千二百匹仍诫曰子子孙孙无相忘焉　洛中纪异曰契丹主徳光尝昼寝梦一神人花冠美姿容辎軿甚盛自天而下衣白衣佩金带执金骨朶有异兽十二随其后内一黒色兎入徳光懐而失之神人语徳光曰石郎使人唤汝汝湏去觉告其母忽之不以为异后复梦即前神人也衣冠仪貎宛然如故曰石郎已使人来唤汝既觉而惊复以告母母曰可命筮之乃召巫者筮言太祖从西楼来言中国将立天皇要尔为助尔须去未浃旬唐石敬瑭反于河东为后唐张敬达所败亟遣赵莹持表重赂许割燕云求兵为援契丹帝曰我非为石郎兴师乃奉天帝敕使也率兵十万直至太原唐师遂衂立石敬瑭为晋帝后至幽州城中见大悲菩萨佛相惊告其母曰此即向来神人冠冕如故但服色不同耳因立祠木叶山名菩萨堂徳光生于癸夘年黒兎入懐此其兆也
　　辛巳晋帝至河阳李从珂穷蹙召人皇王倍同死不从遣人杀之乃举族自焚
　　王禹偁五代史阙文曰晋髙祖引契丹围晋安寨降杨光逺清泰帝至自覃懐京师父老迎帝于上东门外帝垂泣不止父老奏曰臣等伏闻前唐时中国有难帝王多幸蜀以图进取陛下何不且入西川帝曰本朝两川节度皆用文臣所以元宗僖宗避冦幸蜀今孟氏已称尊矣吾何归乎因恸哭入内举族自焚洛中纪异曰先是甲子歌至清泰三年丙申嵗云数在五楼前又云但看八九月兵至口干原后大军于大原南五楼村前大战至九月晋祖勾契丹至于城下王师败绩至十一月北主遣蕃军送晋祖归洛阳即兵至口干原之应也　资治通鉴曰己丑唐主命河阳节度使苌从简与赵州刺史刘在明守河阳南城遂断浮梁归洛阳遣宦者秦继旻皇城使李彦绅杀昭信节度使李賛华于其第己夘帝至河阳苌从简迎降舟楫已具【唐王虽断河浮梁而苌从简具舟楫以济晋兵】彰圣军执刘在明以降帝释之使复其所唐主命马军都指挥使宋审防步军都指挥使符彦饶河阳节度使张彦琪宣徽南院使刘延朗将千余骑至白马陂行战地【白司马陂也在洛阳北史逸司字】有五十余骑奔于北军诸将谓审防曰何地不可战谁肯立于此乃还庚辰唐主又与四将议复向河阳而将校皆已飞状迎帝帝虑唐主西奔遣契丹千骑扼渑池辛巳唐主与曹太后刘皇后雍王重美及宋审琦等携传国寳登元武楼自焚皇后积薪欲烧宫室重美諌曰新天子至必不露居它日重劳民力死而遗怨将安用之乃止王淑妃谓太后曰事急矣宜且避匿以俟姑夫太后曰吾子孙妇女一朝至此何忍独生妹自勉之淑妃乃与许王从益匿于毬获免是日晩帝入洛阳止于旧第唐兵皆解甲待罪帝慰而释之帝命刘知逺部署京城知逺分汉军使还营馆契丹于天宫寺城中肃然无敢犯者
　　十二月
　　资治通鉴曰十二月辛酉朔帝如河阳饯大详衮及契丹兵归国癸已诏赠李賛华燕王遣使送其丧归国
　　十二年春正月丙辰次堆子口唐大同军节度判官吴峦闭城拒命遣崔廷勲围其城庚申上亲征至城下谕之峦降
　　资治通鉴曰天福二年春二月戊子契丹主自上党过云州天同节度使沙彦珣出迎契丹主畱之不使还镇节度判官吴峦在城中众推峦领州事闭城不受契丹之命契丹攻之不克应州马军都指挥使金城郭崇威亦耻臣契丹挺身南归契丹主过新州命威塞军节度使翟璋敛犒军钱十万緍契丹主劳翟璋曰当为汝除代令汝南归己亥璋表乞徴诣阙既而契丹遣璋将兵讨叛奚有功畱不遣璋鬰鬰而卒五代史曰吴峦字寳州郓州卢县人少举明经不
　　中清泰中为大同沙彦珣节度判官晋髙祖起太原召契丹为援契丹过云州彦珣出城迎谒为契丹所虏城中推峦主州事峦即闭门拒守契丹以兵围之髙祖入立以云州入于契丹而峦犹守城不下契丹围之凡七月髙祖义峦所为乃以书告契丹使解兵去髙祖召峦以为武宁军节度副使谏议大夫复州防御使　鹗案峦后在出帝时大臣以峦前守云中不下遣峦代王令温守贝州契丹攻贝州城破投井死辽史谕降之事非实
　　戊寅朝于皇太后进珍玩为夀
　　资治通鉴曰赵徳钧见述律太后悉以所赍寳货并籍其田宅献之太后问曰汝近者何为往太原徳钧曰奉唐王之命太后指天曰汝从吾儿求为天子何妄语邪又自指其心曰此不可欺也又曰吾儿将行吾戒之云赵大王若引兵北向渝関须引归太原不可救也汝欲为天子何不先击退吾儿徐图之亦未晩汝为人臣既负其主不能击敌又欲乗乱邀利所为如此何面目复求生乎徳钧俯首不能对又问器玩在此田宅何在徳钧曰在幽州太后曰幽州今属谁曰属太后太后曰然则又何献焉徳钧益惭自是鬰鬰不多食逾年而卒张砺与延夀俱入契丹契丹主复以为翰林学士
　　二月　夏四月　六月
　　五代史曰天福二年春二月丁酉契丹使皇太子嘉哩来夏四月丁亥赵莹使于契丹辛夘契丹使宫苑使李可兴来　册府元曰天福二年六月契丹使额尔钦进马二百匹人参貂防皮走马木椀等物
　　八月庚寅晋及太原刘知逺南唐李昪各遣使来贡资治通鉴曰天福二年五月吴徐知诰用宋齐邱防欲结契丹以取中国遣使以美女珍玩泛海修好契丹主亦遣使报之







　　辽史拾遗卷二终
<史部,正史类,辽史拾遗>
　　钦定四库全书
　　辽史拾遗卷三
　　钱塘厉鹗　撰
　　本纪第四
　　太宗下
　　防同元年　秋七月戊辰遣中台省右相耶律苏哷特尔格使晋临海军节度使赵思温副之册晋帝为英武明义皇帝
　　册府元龟曰晋高祖天福三年十月戊寅北朝命使以册寳上帝徽号曰英武明义皇帝左右金吾六军仪仗兵部法物太常鼓吹殿中省扇伞等并出城迎引至崇元殿前陈列帝受徽号毕御殿受百官贺
　　秋九月庚戌邉臣奏晋遣守司空冯道左防骑常侍韦勲来上皇太后尊号左仆射刘昫右諌议大夫卢重上皇帝尊号遂遣监军伊聂济充接伴
　　五代史曰天福三年秋八月戊寅冯道及左仆射刘昫为契丹册礼使辛丑归伶官于契丹己未归静鞭官刘守威金吾勘契官王殷司天鸡呌学生殷晖于契丹
　　十一月甲辰朔命南北宰相及伊勒希巴就馆赐晋使冯道以下晏丙午上御开皇殿召见晋使壬子皇太后御开皇殿冯道韦勲册上尊号曰广徳至仁昭烈崇简应天皇太后甲子行再生柴册礼丙寅皇帝御宣政殿刘昫卢重册上尊号曰睿文神武法天啓运明徳章信至道广敬昭孝嗣圣皇帝大赦改元防同
