<!-- { "loadSidebar": true } -->
　　仁宗次子珠勒呼即位改元天禧在位三十四年时秋出猎奈曼王库楚类以伏兵八千擒之而据其位遂袭辽衣冠尊珠勒呼为太上皇皇后为皇太后朝夕问起居以待终焉珠勒呼死辽絶
　　元史太祖纪曰元年丙寅发兵复征奈曼迪延汗子库楚类汗与托克托奔伊尔逹实河上三年戊辰冬征托克托及库楚类汗时卫喇特部等遇我前锋不战而降因用为向导至伊尔逹实河讨黙尔竒斯部灭之托克托中流矢死库楚类奔契丹　皇元圣武亲征録曰戊辰冬征托克托及库楚类汗时卫喇特部长呼图克伯竒等遇我前锋不战而降用为乡导至页迪宻实河尽讨黙尔竒斯部中流矢而死库楚类汗仅以数人脱走奔契丹王珠尔汗己巳春辉和尔国王伊都呼闻上威名遂杀契丹王所置监国少监求议和　元史太祖纪曰七年壬申春正月耶律瑠格聚众于隆安自为都元帅遣使来附八年癸酉春耶律瑠格自立为辽王改元元统十年乙亥冬十一月耶律瑠格来朝以其子锡沙入侍十三年戊寅是年伐西夏夏主李遵顼出走西凉契丹禄格据髙丽江东城命哈津扎拉率师平之髙丽王暾遂降　宋元通鉴曰故辽人耶律瑠格仕金为北邉千户防古兵起金人疑辽遗民有他志瑠格不自安遁至隆安聚众至十余万自为都元帅遣使附于防古遂自立为辽王改元元统尽有辽东州郡遂都咸平　元好问遗山文集曰车驾征契丹余族是为西辽厯库楚克国鄂尔多等城战既合破之遂征苏尔坦之锡黙实讷布哈尔拒印度扎木连破其军二十余万　元史太祖纪曰十四年己夘夏六月西域杀死者帝率师亲征十八年癸未夏避暑帕尔满川皇子卓沁察罕台谔格徳依及巴拉之兵来防遂定西域诸城十九年甲申是嵗帝至东印度国角端见班师　鹗案库楚类出奔元史不详所终至耶律瑠格为辽人之苖裔西域诸国为契丹之余族故备述其事以终辽纪焉








　　辽史拾遗卷十二
<史部,正史类,辽史拾遗>
　　钦定四库全书
　　辽史拾遗卷十三
　　钱塘厉鹗　撰
　　志第二
　　营卫志中
　　四时各有行在之所谓之巴纳
　　王易燕北録曰春巴纳多于长春州东北三十里就泺甸住坐夏巴纳多于永安山住坐秋巴纳无定止冬巴纳多在边甸住坐所谓巴纳者国主所至游幸处　张舜民使辽録曰北人打围一嵗各有处所正月钓鱼海上于冰底钓大鱼二月三月放鹘号海东青打雁四月五月打麋鹿六月七月于凉淀坐夏八月九月打虎豹之类自此直至嵗终如南人趂时畊种也　程大昌演繁露曰契丹主逹鲁河钓牛鱼以其得否占嵗好恶王易燕北録云牛鱼觜长鳞硬头有脆骨重百斤即南方鱏鱼也鱏鲟本同本草既有鲟鱼又别有牛鱼云生东海头如牛则牛鱼别是一种非鲟鱼也冯道使契丹诗云曾叨腊月牛头赐史谓契丹真以牛头赐之非也契丹主率以腊月打围因敲冰钓鱼则腊月牛头者正本草所着东海之鱼其头如牛者也非真牛头也　李焘续资治通鉴长编曰大中祥符六年晁迥使还言始至长泊泊多野鹅鸭契丹主领帐下骑击扁鼓绕泊惊鹅鸭飞起乃纵海东青击之或亲射焉北人皆佩金玉锥号杀鹅鸭锥每初获即防毛挿之以鼓为坐遂纵饮最以此为乐又好以铜及石为槌以击兎每秋则衣褐裘呼鹿射之夏月以布易帐氊借草围掑双陆或深涧张焉
　　志第四
　　兵卫志上
　　兵制
　　余靖武溪集辽人之掌兵者燕中有元帅府杂掌蕃汉兵太弟总判之其外有北王府南王府分掌契丹兵在云州归化州之北二王皆坐在枢密下帯平章事之上旧例皆赐御服节度使参于旗鼓之南伊实王府亦掌契丹兵然稍卑矣其有居雁门之北似是契丹别族其坐在将军之上又有奚王府掌奚兵在中京之南与防守相见则用客礼大抵辽人以元帅府守山前故有官府又有统军掌契丹渤海之兵马军步军司掌汉兵以乙室王府守山后又有云应蔚朔奉圣等五节度营兵逐州又置乡兵其西南路招讨掌河西边事西北路招讨掌鞑靼等边事其东北则有逹林相公【辽人呼逹字如吞字入声林音近领】掌黒水等边事正东则有珠展相公掌女真边事【辽语珠展即女贞也皆守边者也】国中随部族大小各有节度使不属州县辽人从行之兵取宗室中最亲信者为行宫都部署以主之其兵皆取于南北王府十宫院人充之亦有大内防检副防检之官以备宿卫北王府兵刺左臂南王府兵刺右臂十宫人呼实逹尔如官奴婢之属也巡警者呼伊喇逐部分各有首领及判官等渤海亦有宿卫者又有左右等五北室【北音牌亦音节北之北】契丹谓金刚为北室取其坚利之名也汉人亦有控鹤等六军　鹗案北室即皮室御帐亲军也　儒林公议曰契丹毎兴兵扰塞则传一矢为信诸国皆震惧奔防无后期者毎战必衔枚无諠传指顾令统帅之下各有部队昼则望旗帜遇夜则或鸣钲或吹角或为禽鸟之声各随部队撤巻而去至明不遗一骑军令至峻常以什伍相分一人趋敌则什伍俱前缓急不相赴援则尽诛之故其人能死战　契丹国志曰契丹主投下兵谓之大帐有皮室兵约三万人骑皆精甲为其牙国母舒噜氏投下谓之舒新有属二万是先契丹主安巴坚牙将半已老矣毎南来时量分借得三五千骑舒噜常防数百兵为部族根本其诸大首领太子伟永康南北王裕恱满逹乌雅等大者千余次者数百人皆私甲也别族有奚霫胜兵亦千余人少马多又有渤海首领大里高模汉兵歩骑万余人复有近界鞑靼伊竒哩室韦女真党项亦被脇属毎部不过千数骑其三部落吐浑沙陀洎幽州管内雁门以北千余军州部落汉兵合二万余众此是石晋割赂契丹之地番汉诸族其数可见矣　呉曾能改斋漫录曰司马文正公云契丹之法有简要可尚者将战则选兵为三等骑射最精者给十分衣甲处于阵后其次给五分衣甲处于中间其下者不给衣甲处于前行故未尝敎阅而民皆习于骑射　武珪燕北杂记曰契丹行军不择日用艾和马粪于白羊琵琶骨下炙之炙破便出行炙不破便不出番兵每遇午日不逢兵亦须排阵向西大喊十声言午是番家大王之曰　苏颂魏公集曰契丹马羣动以千数每羣牧者才三二人而已纵其逐水草不复覊馽有役则旋驱防而用终日驰骤而力不困乏彼谚云一分喂十分骑番汉人户亦以牧养多少为高下视马之形皆不中法相蹄毛俱不剪剔云马遂性则滋生益繁此养马法也
　　志第七
　　地理志一
　　上京道
　　上京临潢府　涞流河
　　程大昌北边备对曰契丹在潢水之南黄龙之北鲜卑故地或云亦鲜卑别种起南北朝至唐末国益大及安巴坚并小族称帝援立石晋又得所割雁门以北幽州节度管内十六州盖其地东北有卢龙塞西北有居庸闗中国恃此以为界限自十六州既割之后山险皆为敌有而河北尽在平地无险可以拒守矣　许亢宗奉使行程录曰第三十六程至格根贝勒寨自北而南莫知逺近界隔甚明乃契丹昔与女真两国交界也八十里直至涞流河行终日之内山无一寸木地不产泉人携水以行岂天以此限两国也涞流河濶二十余歩以船渡
　　长防县　郭愿诚【附】
　　元好问遗山文集费县令郭明府墓碑曰公讳峤字子崇族郭氏世家临潢之长防曾大父英潜徳勿曜大父愿诚辽日进士擢第由左班殿直仕至侍御史
　　周广顺中胡峤记
　　五代史曰萧翰闻徳光死北归有同州郃阳令胡峤为翰掌书记随入契丹而翰妻争妬告翰谋反见杀峤无所依居契丹七年当周广顺二年亡归中国清异录曰胡峤飞龙磵饮茶诗曰沾牙旧姓余甘氏破睡当封不夜侯峤宿学雄材未达为耶律徳光所虏后间道复归　册府元曰周太祖广顺二年以契丹虞部员外郎胡峤为汝州鲁山县令以其归化故也　蒋一葵尧山堂外纪曰胡峤诗缾里数枝婪尾春时人罔喻其意桑维翰曰唐末文人有谓芍药为婪尾春者婪尾酒乃最后之杯芍药殿春亦得是名
　　宋大中祥符九年薛映记
　　续资治通鉴长编曰大中祥符九年九月己酉命枢密直学士工部侍郎薛映为契丹国主生辰使
　　祖州天成军上节度　西楼　天皇帝庙
　　赵志忠杂记曰太祖自号天皇王于所居大部置楼谓之西楼今谓之上京又于其南木叶山置楼谓之南楼又于其东千里置楼谓之东楼又于其北三百里置楼谓之北楼太祖四季常游猎于四楼之间金节要曰刘豫既废逹兰逼其北行发之上京给夫子庙以居之上京地居燕山东北一千七百里乃五代史所载契丹安巴坚西楼是也　契丹国志曰西楼有蒲濒水丛生叶如栁长不盈寻尺可以作箭不矫揉而坚左氏所谓董泽之蒲是也　富郑公行程记曰自中京正北八十里至临都又四十里至官窑馆又七十里至松山馆又云祖州有祖山山中有安巴坚庙所服鞾尚在长四五尺许
　　怀州奉陵军上节度　太宗崩塟西山曰懐陵
　　胡峤防北记曰自上京东去四十里至真珠寨始食菜明日东行地势渐高西望平地松林郁然数十里遂入平川多草木始食西云契丹破回纥得此种以牛粪覆棚而种大如中国冬而味甘又东行至褭潭始有栁而水草丰羙有息鸡草尤羙而本大马食不过十本而饱自褭潭入大山行十余日而出过一大林长二三里皆芜荑枝叶有芒刺如箭羽其地皆无草乌云卓帐于此防诸部人塟徳光自此西南行日六十里行七日至大山门两高山相去一里而长松丰草珍禽野卉有屋宇碑石曰陵所也乌云入祭诸部大人唯执祭噐者得入入而门阖明日开门曰抛盏礼毕问其礼秘不肯言
　　庆州元宁军上节度　黒山　夜来山【补】　射龙庙【补】跳兎【补】
　　张舜民使辽录曰契丹黒山如中国之岱宗云人死魂皆归此山每嵗五京进人马纸各万余事祭山而焚之其礼甚严非祭不敢进山　燕北杂记曰冬至日杀白羊白马白雁出生血和酒望黒山奠神言契丹死魂为黒山神管系　梦溪笔谈曰昔人文章用事多言黒山黑山在大幕之北今谓之姚家族有城在其西南谓之庆州予奉使尝帐宿其下山长数十里土石皆紫黒似今之滋石有水出其下所谓黒水也辽人言黒水原下委高水曽逆流予临视之无此理亦常流耳山在水之东大抵北方水多黒色故有卢龙郡北人谓水为龙卢龙即黒水也黒水之西有连山谓之夜来山极高峻契丹坟墓皆在山之东南麓近西有远祖射龙庙在山之上有龙舌蔵于庙中其形如劔山西别是一族尤为劲悍唯啖生肉血不火食辽人谓之山西族北与黒水南与达靼接境又曰契丹北境有跳兎形皆兎也但前足才寸许后足防一尺行则用后足跳一跃数尺止则蹷然仆地生于契丹庆州之地大幕中予使辽日捕得数兎持归盖尔雅所谓蹷兎也亦曰蛩蛩巨驉也
　　永州永昌军观察　潢河　土河　冬巴纳　木叶山契丹始祖庙
