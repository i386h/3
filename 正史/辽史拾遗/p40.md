<!-- { "loadSidebar": true } -->
　　王易燕北录曰清宁四年戊戌嵗十月二十三日辽主一行起离鞾甸往西北二百七十余里地名永兴甸行柴册之礼于十一月一日先到小禁围内宿泊于二日先于契丹宫内选择九人与辽主身材一般大小者各赐辽主所着衣服一套令结束九人假作辽主不许别人觉知于当夜子时与辽主共十人相离出小禁围入大禁围内分投各一帐毎帐只有蜡烛一条椅子一只并无一人于三日辰时毎帐前有契丹官僚一员各自入帐列何骨臈【汉语提认天子也】若提认得辽主者宣赐牛羊駞马各一千当日宋国大王【辽主亲弟】于第八帐内提认得辽主番仪湏得言道我不是的皇帝其宋国大王道言道你的是皇帝如此往来畨语三遍辽主方始言道是便是出帐来着箱内番仪衣服毕次第行礼先望日四拜又拜七祖殿次拜木叶山神次拜金神次拜册太后次拜赤娘子次拜七祖眷属次上紫笼受册次入黒龙殿受贺当日行礼罢与太后太叔出大禁围郤入小禁围内与近上畨汉臣僚夜宴至三更退四日歇泊至五日却来鞾甸受南朝礼物小禁围在大禁围东北内氊帐二十三座大禁围围无一面长一百十一步内有氊帐十座黒氊兵幕七座大小禁围外有契丹兵甲一万人各执枪刀旗鼓弓箭等旗上错成番书顺字【汉语正军字】七祖者太祖太宗世宗穆宗景宗圣宗兴宗也赤娘子者畨语谓之掠胡奥偌传是隂山七骑所得潢河中流下一妇人因生其族类其形木雕彩装常时于木叶山庙内安置毎一新主行柴册礼时取来作仪注第三日送归本庙七祖眷属俱是木人着红锦衣亦于木叶山庙内取到柴龙之制髙三十二尺用帯皮榆柴叠成上安黒漆木坛三层坛安御帐当日辽主坐其中下有契丹臣僚二百余人　鹗案王易所记柴册仪与史志不同存以备考
　　志第二十
　　礼志四
　　賔仪
　　宋使贺生辰正旦
　　欧阳修居士集皇帝贺契丹皇帝正旦书曰正月一日伯大宋皇帝致书于侄大契丹圣文神武睿孝皇帝阙下玉厯正时布王春而兹始寳邻敦契讲信聘以交修方履新阳益绥多福其于祝咏罔罄敷言今差朝散大夫守太常少卿上骑都尉渤海县开国男食邑三百户赐紫金鱼袋呉中复供备库使银青崇禄大夫检校太子賔客兼御史大夫骑都尉广平县开国男食邑三百户宋孟孙充正旦国信使副有少礼物具诸别幅専奉书陈贺不宣谨白　皇帝贺契丹太皇太后正旦书曰正月一日侄大宋皇帝谨致书于婶大契丹仁慈圣善钦孝广徳安静正淳懿和寛厚崇觉仪元太皇太后阙下嵗律更新春阳畅逹因履端之叶吉敦永好以申欢载惟慈懿之和方集夀康之祉更希善摄用副遐悰今差朝散大夫守太常少卿直昭文馆防军广陵县开国子食邑五百户赐紫金鱼袋吕景初洛苑使兼閤门通事舎人银青崇禄大夫检校太子賔客兼御史大夫骑都尉清河郡开国侯食邑一千七百户张利一充正旦国信使副有少礼物具诸别幅専奉书使贺不宣谨白　王安石临川集皇帝问大辽皇帝书曰嘉生备舎华嵗几终惟素讲于邻懽想具膺于时福弥加葆衞永御吉康　皇帝贺大辽皇太后生辰书曰玉烛告和方御闭蔵之椒庭集庆载邻诞毓之辰具饬使车肃将礼币式修旧好申祝永年　契丹国志曰宋朝贺契丹生辰礼物契丹生日南宋遗金酒食茶器三十七件衣五袭金玉帯二条乌皮白皮鞾二緉红牙笙笛觱篥拍板鞍勒马二匹缨复鞭副之金花银器三十件锦绮透背杂色纱绫縠绢二千匹杂防二千匹法酒三十壶的乳茶十觔岳麓茶五觔盐蜜果三十罐干果三十笼正旦则遗以金花银器白银器各十件杂色绫罗纱縠绢二千匹杂彩二千匹　宋朝皇帝生辰北朝所献刻花罗御様透背御衣七袭或五袭七件紫背貂防翻披或银防鵞项鸭头衲子涂金银装箱金笼水精帯银匣副之锦縁帛绉皮鞾金玦京皁白熟皮鞾鞵细锦透背清平内装御様合线楼机绫共三百匹涂金银龙凤鞍勒红罗匣金锦绣方鞯一具白楮皮黒银鞍勒氊鞯二具緑褐楮皮鞍勒海豹皮鞯白楮皮黒褁筯鞭一条红罗金银线绣云龙红银器仗一幅黄桦皮纒楮皮弓一红锦袋皁雕翎羱角骲头箭十法渍法麴面麴酒二十壶蜜晒山果十束櫺椀蜜渍山果十束櫺匹列山梨柿四束櫺榛栗松子郁李黒郁李子面枣楞梨索梨二十霜面杬麋梨粆十椀芜萸白盐十椀青盐十箱牛羊野猪鱼鹿腊二十二箱御马六匹散马二百匹正旦御衣三袭鞍勒马二匹散马一百匹国母又致御衣缀珠貂裘细锦刻丝透背合线御绫罗纱縠御様果实杂粆腊肉凡百品水精鞍勒新罗酒青盐国主或致戎器賔铁刀鸷禽曰海东青之类承天节又遣庖人持本国异味前一日就禁中造食以进御云
　　髙丽使入见仪
　　契丹国志曰髙丽国进贡物件金器二百両金抱肚一条五十両金沙锣五十両金鞍辔马一匹五十両紫花绵防一百匹白绵防五百匹细布一千疋麄布五千疋铜器一千斤法渍酒醋共一百缾脑先茶十斤藤造器物五十事成形人防不定数无灰木刀欛十个细纸墨不定数目横进物件粳米五百石糯米五百石织定五彩御衣不定数　契丹毎次回赐物件犀玉腰帯二条细衣二袭金涂鞍辔马二匹素鞍辔马五匹散马十匹弓箭器仗二副细绵绮绫罗二百匹衣着绢一千匹羊二百口酒菓子不定数并命刺史以上官充使一行六十人直送入本国　契丹赐奉使物件金涂银帯二条衣二袭绵绮三十疋色绢一百疋鞍辔马二匹散马五匹弓箭器仗一副酒菓不定数上节从人白银帯一条绢二十疋马一匹下节从人衣一袭绢十疋紫绫大衫一领
　　西夏国进奉使朝见仪
　　契丹国志曰西夏国贡进物件细马二十匹麄马二百匹駞马百头绵绮三百疋织成绵被褥五合苁蓉甘石石井盐各一千觔沙狐皮一千张兎鹘五只犬子十只本国不论年数惟以八节贡献　契丹回赐除羊外余并与髙丽同帷玉帯改为金帯劳赐人使亦同
　　志第二十二
　　礼志六
　　嘉仪下
　　立春仪　赐幡胜
　　韩琦安阳集使契丹谢春槃旛胜状云缇律回春青阳戒节镂胜俯遵于俗尚雕槃荣锡于时珍上荷恩私至深铭刻
　　日月蚀【补】
　　燕北录曰契丹如日月蚀各备酒馔相贺国主次日亦有宴防如日蚀即尽望而唾之仍背日坐
　　志第二十三
　　乐志
　　国乐
　　文献通考曰契丹有诨子部百人夜以五十人番直四鼓将尽歌于帐前号曰聒帐毎谒拜木叶山即射栁枝诨子唱畨歌前导弹胡瑟和之己事而罢
　　大乐调雅乐有七音大乐亦有七声谓之七旦
　　沈徳符野获编曰自北剧兴名男为正末女曰旦儿相传入于南剧虽稍有更易而旦之名不改竟不晓何义今观辽史乐志大乐有七声谓之七旦凡一音管一调如中宫越调大食中宫之属此外又有四旦二十八调不用黍律以琵琶叶之按此即今九宫谱之始所谓旦乃司乐之总名以故金元相传遂命歌妓领之因以作杂剧流传至今旦皆以娼女充之无则以优之少者假扮渐逺而失其真耳
　　大乐声各调之中度曲恊音其声凡十
　　野获编曰今按乐者必先学笛曲如五凢工尺上一之属世以为俗工俚习不知其来旧矣宋乐书云黄钟用合字大吕太蔟用四字夹钟姑洗用一字夷则南吕用工字无射应钟用凡字中吕用上字蕤賔用勾字林钟用尺字黄钟清用六字大吕夹钟清用五字又有隂阳及半隂半阳之分而辽史大乐声各调之中庭曲恊音其声凡十曰五凢工尺上一四六勾合近十二雅律于律吕各阙其一以为犹雅音之不及商也可见宋辽此调已谓之祖
　　曲宴宋国使乐次
　　张舜民画墁录曰契丹待南使乐列三百余人舞者更无廻旋止于顿挫伸缩手足而已角觝以倒地为负两人相持终日欲倒而不可得又物如小额通蔽其乳脱若裭露之则两手覆面而走深以为耻也志第二十五
　　仪衞志二
　　国服
　　臣僚戴氊冠防鞢带
　　契丹国志曰番戴氊冠上以金冠为餙或加珠玉翠毛葢汉魏时辽人步揺冠之遗象也　孟元老东京梦华录曰正旦大朝防大辽大使顶金冠后檐尖长如大莲叶服紫窄袍今蹀躞副使服褁金带如汉帯沈括梦溪笔谈曰帯衣所垂蹀躞葢欲佩帯弓剑
　　帉帨算囊刀砺之属　契丹国志曰丈夫或緑中单緑花窄袍单多红緑色贵者被貂服裘以紫黒色为贵青色为次又有银防尤洁白贱者被貂毛羊防沙狐裘弓以皮为箭削桦为簳韀勒轻快便于驰走以貂防或鹅顶鸭头为捍腰
　　徐吕皮【补】
　　程大昌演繁露曰今使北者其礼例中所得有韦而红光滑可鉴问其名则徐吕皮也问何以名之则曰徐氏吕氏二氏寔工为之也此説信否殊未可知予案燕北杂记曰契丹兴宗尝禁国人服金玉犀帯及黒色萨哩皮并红虎皮靴及道宗即位以为靴帯也者用之可以华国遂弛其禁许服用此即靴帯之制矣及问徐吕皮所自出则曰黒色萨哩皮谓回纥野马皮也用以为靴骑而越水水不透里故可贵也红虎皮者回纥獐皮也揉以磠砂须其輭熟用以为靴也本此而言则知徐吕皮者即萨哩声之转也然萨哩之色贵黒而徐吕皮之色红恐是野马难得而磠砂熟韦可以常致故染而红之以当獐皮为欲髙其名品遂借萨哩以为名呼也
　　兎鹘帯【补】
　　契丹国志曰契丹重骨咄犀犀不大万株犀无一不曾作帯纹如象牙帯黄色止是作刀把已为无价天祚以此作兎鹘【中国谓之腰条皮挿垂头者】
　　妇人服【补】
　　鹗案金史舆服志曰妇人服襜帬多以黒紫上遍绣金紫花周身六襞积上衣谓之团衫用黒紫或皁及绀掖缝两旁复为双襞积前拂地后曵地尺余帯色用前双垂至下齐年老者以皂纱笼髻如巾状散缀玉钿于上谓之玉逍遥此皆辽服也金亦袭之志第二十六
　　仪衞志三
　　符印
　　传国寳
