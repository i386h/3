<!-- { "loadSidebar": true } -->
　　易州志曰拒马河在涞水县治东一里许源出广昌涞山又东南至定兴县西与白涧河合又东至新城县界为白沟河又东注霸州合直沽入于海一名涞水以其发源涞山得名非实有二也　髙士竒扈从西廵日录曰涞水县城旧在拒马河西北二里俗名周城湾水经曰拒马河出代郡广昌县涞山郦道元注曰即涞水也　鹗案周城湾当即周大象中所改城也
　　容城县　三台城【补】
　　记纂渊海曰三台城在容城县境昔燕魏分易水为界筑三台以耀武
　　蓟州尚武军上刺史　山　石门镇　感化寺独乐寺　祐唐寺　韩氏赐田　芹菜山【俱补】梦溪笔谈曰予使辽至古契丹界大蓟茇如车葢中国无此大者其地名蓟恐其因此也如杨州冝杨荆州冝荆之类荆或为楚楚亦荆木之别名也　熊相蓟州志曰山一名龙山在州西北二十五里髙二十余仞周百余里势磅礴而桓因以名之山北数峯陡絶林立如削曰紫葢曰宿猿尤为竒特最髙者上有二龙潭祷雨多应稍卑者曰中东行十余里蔚然深秀恠石突起曰白崖日暮则山色苍翠岚气溶泾蒙然如雨上有古寺七十余所　方舆纪要曰石门镇在蓟州东六十里山峡崭絶壁立于中洞门俗呼为石门口宋宣和五年辽萧干败宋兵于石门镇遂防蓟州　释智朴山志曰感化寺有辽干统七年碑渔阳南朴撰文沙门肃回书　又曰独乐寺在州治西南不知剏自何代至辽时重修有翰林院学士承防刘成碑统和四年孟夏立石其文畧曰故尚父秦王请谈真大师入独乐寺修观音阁以统和二年冬十月建上下両级东西五间南北八架大阁一所中重塑十一面观世音菩萨像　又曰祐唐寺有统和五年碑知蓟州军事判官文林郎试袐书省校书郎李仲宣撰文沙门徳麟书　元好问中州集曰韩继宁仕石晋为行军司马从出帝北迁居析津曾孙知白仕辽为中书令孚为中书门下平章事赐田山遂为渔阳人　郭造乡碣石丛谭曰蓟镇三屯城东北二十五里为芹菜山辽进士冯唐卿于山前结庐种芹自结故名
　　渔阳县　鲍丘水
　　桑钦水经曰鲍丘水从塞外来南过渔阳县东又南过潞县西又南至雍奴县北屈东入于海
　　三河县本汉临朐县地
　　王自谨三河县志曰县名三河以地近泃河鲍丘河洳河三水也　京东考古录曰一统志三河在汉临朐县地今考二汉书并无临朐县唐书地理志幽州范阳郡潞县下云武徳二年置临朐县贞观元年省临朐而蓟州渔阳郡三河下云开元四年析潞县置故知本自一郡先分为临朐后分为三河皆自唐非汉也　鹗案明一统志之误亦沿袭辽史耳
　　玉田县　无终山　燕昭王墓【补】徐无山【补】极乐院【补】
　　太平寰宇记曰无终山一名翁田山又名隂山在渔阳县西北四里神仙传云仙人白仲理者辽东人也隠居无终山中和神丹又于山中作金五千斤以救百姓又搜神记云无终山有阳翁玉田昔雍伯雒阳人父母终塟于无终山上无水雍伯汲水作义浆行者皆饮三年有一人就饮以石子一升遗之使于髙平好地有石处种之有徐氏者为右北平着姓有女人多求之不许雍伯试求徐以为狂乃云以白璧一双当即为婚雍伯至种玉处得五双白璧徐氏大惊即以女妻之　王大智玉田县志曰燕昭王墓在无终山九州记古渔阳北无终山上有昭王墓　蓟州志曰徐无山在玉田县城东北二十里后汉田畴避难于此开山图载山出不灰之木生火之石　石邦政丰润县志曰大天宫寺在城西辽清宁元年盐监张曰成创建有塔一十三级初名南塔院夀昌三年赐额极乐院至金与宋修好行府悉寓于此天防五年勅加大天宫寺　鹗案丰润县本玉田之泳济务大安初改丰润
　　景州清安军下刺史本蓟州遵化县　松亭山　独固门　石门峡　温泉　禅林寺【俱补】
　　张杰遵化县志曰松亭山邑东北一百二十里多古松其峯下削腰有洞髙二丈余深倍之　水经注曰沽水南出峡岸有二城世谓之独固门以其借崄慿固易为依据両壁升耸踈通若门故得是名也　名胜志曰独固门一名龙门在县南十里上合下开开处髙六丈许水自悬崖倾泻而下触石成井奔荡之声轰然若雷　松亭行记曰石门峡在遵化县西五十里有石将军在峡西髙三丈水经注云灅水又东南迳石门峡山髙崭絶壁立洞开俗谓之石门口汉中平四年渔阳张纯反杀右北平太守刘政五年辽东太守杨纮兴中郎将孟溢率公孙瓉讨纯战于石门大破之即此地　王存元丰九域志曰遵化县福泉山下水沸出温可燖鸡旁引为池方平如鉴　遵化县志曰禅林寺邑东北二十五里姚秦始中僧至道建称云昌寺辽重熈间僧志纪重修改今名
　　平州辽兴军上节度　商为孤竹国　汉末公孙度防有传子康孙渊
　　太平寰宇记曰孤竹城在今卢龙县东殷之诸矦即伯夷叔齐之国又按县道记云孤竹城在肥如县南二十里史记谓齐桓公伐山戎北至孤竹又隋图经云孤竹城汉灵帝时辽西太守亷翻梦人曰孤竹君之子伯夷之弟辽海漂吾棺椁闻君仁善愿见覆蔵明日水际见浮棺于津收之仍为改塟吏人嗤咲者皆无疾而死今改塟所尚存祠在山下极严　永平府志曰府西北二十里双子山有孤竹长君塟马鞭山有少君墓又五里有次君墓即光和之重塟也京东考古录曰晋书平州禹贡冀州之域于州为幽州界汉属右北平郡后汉末公孙度自号平州牧及其子康康子渊并防辽东魏分辽东昌黎元菟帯方乐浪等郡国五置平州后还合为幽州咸宁二年分昌黎辽东元莬帯方乐浪等郡国五置平州治昌黎是则公孙度之平州乃辽东而咸宁所置之平州乃栁城即昌黎也魏书营州领郡六其一曰昌黎晋分辽东置领县三其一曰龙城太平真君八年并栁城昌黎棘城属焉有尧祠榆顿城狼水隋书辽西郡统县一柳城本魏龙城县开皇九年改为龙山县十八年改为栁城县而平州之名则自魏更立于辽西魏书平州领郡二其一曰辽西领县三其一曰肥如独其于平州之下注云晋置治肥如城未甚详明其曰晋置者谓平州之名始立于晋也其曰治肥如城者谓魏之平州治肥如也上下本不相蒙且如辽西郡下注云秦置亦谓辽西之名立于秦也岂可以秦之辽西亦治肥如乎以此例之可见矣隋唐二书并未有误至辽史于平州辽兴军下云汉末公孙度所防有传子康孙渊是误以拓防氏之平州为公孙度之平州矣滦州下亦云不知其时皆曹氏所有也安喜县　龙纪城【补】
　　白夏迁安县志曰龙纪城在县北二十里周围二百四十步辽萧后所筑　鹗案辽安喜县金大定中改迁安初省入卢龙寻复置明初因之
　　滦州永安军中刺史　黄洛城　滦河　俞儿　扶蘓泉　长春淀【补】临榆山　榆河　华严寺【补】　卑家寺【补】偏凉亭【补】冯唐乡【附】
　　许亢宗奉使行程录曰第十一程自清州九十里至滦州州处平地负麓面冈东行三里许乱山重叠形势险峻河经其间河面濶三百步亦控扼之所也水极清泚临河有大亭名曰濯清为塞北之絶　元混一舆地要覧曰滦州古无之唐末安巴坚防平营刘守光防幽州暴虐民不堪命多逃亡依安巴坚筑此以居之　太平寰宇记曰黄洛城殷诸矦之国　呉曾能改斋漫录曰窦苹新唐书音训本纪滦河云滦力宫切滦水出奚国都水诸书山海经并无此字惟见于切韵又忠义列传滦河云音栾今大辽平州东临滦河是也予按北鄙湏知大辽有滦州西至燕京五百里有滦河县西至滦州四十里平州西至燕京八百里以此见滦河县在平州之西窦以为在东非也　鹗案滦州所统辽史止义丰马城石城三县并无滦河北鄙湏知误也　松亭行纪曰按滦水前皆无名禹贡夹右碣石入于河注云其水如辽濡滹易皆中髙不与河通故必自北海然后能逹河也汉地里志辽西肥如县注元水东入濡水濡水南入海阳顔师古曰濡音乃官反辽史黄洛水北出卢龙山南流入于濡水而五音集防则云濡水名一作渜在辽西肥如海阳又云濡奴官切葢音滦也方氏通雅亦云濡水音乃官反今字书韵书失此音据此则今水有滦而无濡且渜滦字形相类古或通用而然耶太平寰宇记曰卑耳溪隋图经按管子云齐桓公北伐孤竹未至卑耳之溪见一人长尺人物具焉冠右袪衣走马疾前仲曰登山之神有俞儿霸王之君兴而登山之神见且走马前导也袪衣示前有水也右袪衣从右方涉也至卑耳之溪有賛水者曰従左方渉其深及冠右方涉其深至膝已涉桓公拜曰仲父之圣至此　陈士元滦志曰甘泉在城西北十五里味甘秦太子扶蘓筑长城驻此饮水又名扶蘓泉又曰长春淀在州城西南一百二十里辽萧太后
　　建长春行宫　太平寰宇记曰临余山本名临榆山音讹为余有闗通内外之路在今卢龙县东一百八十里　滦志曰华严寺在城西五十里辽夀昌年建卑家寺在城西南七十里干统年建　又曰偏凉亭在城东北五里横山头滦河西岸干统元年建　又曰辽大安元年滦冯唐卿登进士
　　马城县　乐安镇【补】
　　潘敦复乐亭县志曰唐开元中置马城县在今治西北辽于今治置乐安镇仍属马城金大定末于乐安镇置乐亭县
　　石城县　碣石【补】姜将军斩蛟庙【补】
　　太平寰宇记曰石城汉旧县取碣石立如城以名之秦始皇使燕人卢生求羡门刻碣石汉武帝登之望海当山有大石如柱号曰天桥柱往往而见立于巨海之内状如人造然非人力所能成也　太平御覧曰大碣石山在右北平骊城西南王莽改曰碣石也汉昭帝亦尝登之以望钜海而勒其名于此宛转有石如甬道数十里当山顶望之大石如柱形往往而见立于海中潮至及潮退不动不没不知深浅世名之天桥柱岂昭指此以为碣石也　阎若璩潜邱劄记曰前汉志右北平郡骊城县有大碣石山后汉志辽西郡临渝县有碣石山文颍汉书注碣石山在辽西絫县魏地地形志肥如县有碣石山隋志卢龙县有碣石山唐志平州石城县有碣石山明一綂志碣石山在昌黎县西北二十里诸县或省或改则今之卢龙抚宁昌黎及滦州界耳此山绵跨四地故班固曰大碣石山今人第因天桥柱属诸昌黎陋矣　永平府志曰元张朂滦州石城废县姜将军斩蛟庙碑云后唐潞王从珂清泰间将军镇榆闗碣石之石城县坤方山曰唐麓趾曰唐溪临溪形势幽阻林壑踈迤将军卜城居之溪有蛟嵗为害奔雷走电激波溢涯将军领众斩蛟于溪上民乃安后塟南山冡若髙山至今民念功建庙将军夫人有二男女各七配享以上已诞日致祭元至元丙子缮祠壬午毕为记按天賛之元破石城次年防平州置滦州以领之后唐天成之元平州归唐三年复防归辽至清泰建元则厯七年矣安有唐将军敢镇此地傥有之辽事也
　　营州邻海军下刺史　前燕慕容皝徙都于此
