<!-- { "loadSidebar": true } -->
　　至燕北无有间防此其为山不同他地葢数千百里自麓至脊皆险峻不可登越独有八处粗通微径名之曰陉居庸闗者其最北之第八陉也此陉东西横亘五十里而中间通行之地才濶五歩　罗璧识遗曰河北以居庸诸闗为险葢居燕百里外闗外名虎北口即汉上谷郡其山西连太行东亘辽海狼诸胥诸山为襟帯闗南北通处路绕两崖间风起人行或为所掀彭文子谓隘如线侧如倾其峻絶天其降趋井下有涧巨石磊块凡四十五里艰折万状山外寒气先山南两月燕之东百里曰榆闗葢自虎北口下皆乱山层复至此循海方有狭径寔辽东诸州之障阻昔时守以土歩敌不能入自石晋割闗南十六州刘仁恭割营平滦三州赂契丹由是北自定武逹滦海千里失险　方舆纪要曰松亭闗在喜峯口北百二十里辽人自燕之中京毎自松亭趋栁河　许亢宗奉使行程录曰出榆闗以东山川风物与中原殊异当契丹全盛时但土城存居民数十百家及官舎三数椽不及中朝一小镇强名为州　又曰第十四程自营州一百里至润州离营州东行六十里至榆闗并无保鄣但存遗址有居民三四家登髙四望东自碣石西彻五台幽州之地沃野千里北限大山重峦中有五闗居庸可以通大车运转饷松亭金坡古北口止行人马不可行车外有十八路尽兎径鸟道止能通人不可行马山之南地则五谷百果良材美木无所不有出闗未数十里则山童水浊皆瘠卤弥望黄茅白苇莫知其极葢天设此以限南北也　胡三省资治通鉴注引沈括曰檀州东北五十里有金沟馆自馆少东北乍原乍隰三十余里至中顿过顿曲折北行峡中济滦水通三十余里钩折投山隙以度所谓古北口也　髙士竒塞北小钞曰古北口僧寺刻宋蘓文定辙古北口道中诗曰乱山环合疑无路小径萦廻长傍溪髣髴梦中寻蜀道兴州东谷鳯州西宋史元祐间辙尝代轼为翰林学士寻权吏部尚书使契丹馆客者侍读学士王师儒能诵洵轼之文及辙茯苓赋此葢奉使时所题也　韩琦安阳集虎北口诗曰东西层巘鬰嵯峨闗口才容数骑过天意本将南北限即今天意又如何　顾炎武昌平山水记曰古北口城北口外有杨业祠业以雍熈中为云州观察使契丹防寰州遇于雁门北陈家谷力战不支被擒不食三日死忠矣然雁门之北口非古北口也祠于斯者误也　刘敬公是先生集杨无敌庙诗曰西流不返日滔滔陇上犹歌七尺刀恸哭应知贾谊意世人生死两鸿毛【自注云在古北口其下水西流】蘓辙栾城集古北口杨无敌庙诗曰行祠寂寞寄闗门野草何知避血防一败可怜非战罪太刚嗟独畏人言驰驱本为中原用尝享能令异域尊我欲比君周子隠诛彤聊足慰忠魂　鹗案古北口杨无敌祠顾氏以为误考刘邍父蘓子由二诗在奉使时作则祠剙自辽日可知无敌忠义感动敌境又何论古北口之非陈家谷也　范成大石湖集曰卢沟去燕山三十五里宋敏求谓芦菰河即桑干河也　太平寰宇记曰髙梁河水在蓟县东四里南流合桑干水桑干水西北自昌平县界来南流经府西又东流经府南又东南与髙梁河合又水经云桑干水东与洗马沟水合方舆记要曰大安山在房山县北八十里山髙险薛居正曰大安幽州西名山也　又曰燕山在玉田县西北二十五里晋咸康四年石虎攻叚辽辽将北平相阳裕登燕山以自固即此　水经注云燕山上悬岩之侧有石皷去地百余丈望若数百石囷有石梁贯之鼓之东南有石人援桴状同击势耆旧言燕山石鼓鸣则主有兵　春明梦余录曰采魏院石塔记辽景福元年建燕京寳塔寺讲律沙门如正述塔今在蕃育署　刘定之呆斋集曰京师西南五六里外有旧城唐藩镇辽金别都之城也元迁都稍东于是旧城东半遂入于朝市间而西半犹存号为萧太后城萧太后者辽后皆以萧为姓有子为帝则太后别居宫城统部属故其亡也末帝淳之妻犹得独存称太后以主其国逾年乃灭也　刘侗帝京景物畧曰白塔建自辽夀昌二年相传蔵法寳种种静夜有光至元八年世祖发视之舎利二十粒青泥小塔二千石函铜缾香水盈满前二龙王跪而守防案上无垢浮光陀罗尼五部轴以水晶金石珠琢异果十种列为供缾防一钱钱文至元通寳四字也世祖惊异乃加崇餙或言辽至燕京五方各镇以塔塔五色兵燹后惟白塔存　蒋一葵长安客话曰妙应寺在阜城门内寺右偏有白塔创自辽夀昌二年为释迦佛舎利建
　　析津府　蓟丘【补】
　　清类天文分野之书曰大兴秦蓟县汉为广阳国东汉为郡兼立幽州仍为蓟县晋属燕国元魏亦为幽州立燕郡隋为郡唐为幽州治所开元二十三年陞为望县建中二年析西界置幽都县五代亦为蓟县石晋割地予辽开泰元年更县为析津金天徳五年改为大兴　京东考古录曰汉书蓟古燕国召公所封后汉书蓟本燕国刺史治水经注城内西北隅有蓟邱因邱以名邑也唐书地理志幽州范阳郡治蓟开元十八年析置蓟州渔阳郡治渔阳及辽改蓟为析津县因此蓟之名遂没于此而在于彼今人乃以渔阳为蓟而忘其本矣史记乐毅书蓟丘之植植于汶篁一统志城西北隅即古蓟门旧有楼馆并废但门外存二土阜旁多林木颇为近之
　　宛平县　香山玉泉山五华山仰山菩萨山卢师山觉山双泉山【俱补】
　　元混一舆地要覧曰宛平本幽都县蓟县西界地唐为燕州朱希彩奏为广甯县后为朱滔所防废燕州立幽都县辽改宛平香山玉泉山五华山仰山菩萨山俱在西北卢师山觉山双泉山俱在西　徐善泠然志曰香山寺址辽中丞阿里吉所舍　宋啓明长安可游记曰香山有乳峯石时嘘云雾类匡庐香炉峰故名　鹗案北辽宣宗耶律淳塟燕西香山永安陵香山之名已见辽史　孙国敉燕都游覧志曰玉泉山有巨穴泉歕而上淙淙有声或名之喷雪泉长安客话曰卢师山以神僧得名师来居此山能驯二龙子山有潭覆以巨石其下深不可测二龙潜焉嵗旱祷雨辄应　明一统志曰觉山在府西三十里悬崖之上与卢师平坡鼎峙西有三泉曰清泠曰清防曰洊至　燕都游览志曰觉山汉左冯翊韩延夀墓在焉五华双泉翠微仰山诸峰环之如屏　明一统志曰菩萨崖在府西北一百二十里山畔有三石像　长安客话曰仰山峯峦拱秀中顶如莲花心有五峯曰独秀翠微案葢妙髙紫微中多禅刹更在西山外四十余里人迹罕到
　　昌平县　军都山【补】湿榆河【补】九圣寺【补】
　　太平寰宇记曰军都山又名居庸山在县西北十里后汉书曰尚书卢植隠居上谷军都山立黉教授学者自远而至　舆地广记曰县北十五里有军都陉西北三十五里有欵纳门即居庸故闗亦谓之军都闗　崔学履昌平州志曰湿榆河在州治东南五十里源出军都山南流又折而东以入于潞河　又曰九圣寺在州治东辽干统五年建
　　良乡县　盐沟河【补】乐毅墓【补】
　　许亢宗奉使行程录曰良乡县乃唐庄宗时赵徳钧所镇也幽州嵗苦契丹侵抄转饷乃于盐沟置良乡县　鹗案盐沟通鉴作阎沟　皇甫鉴域冡记曰燕广城君乐毅墓在县南三里　牛象坤良乡县志曰盐沟河发源自宛平县龙门闗东南流经县境陶村里入桑干河
　　潞县　平谷县故城安乐县故城【补】潞水　通潞亭【补】
　　通典曰汉平谷县故城在今县北又有汉安乐县故城在西北　太平寰宇记曰潞河一名沽河一名鲍丘水北自檀州密云县界流入水经云鲍邱水东厯夏溓泽后魏诸州地记云潞县城西三十里有潞河源出此山南流谓此水也　水经注曰髙梁水东至潞县注于鲍邱之水又南迳潞县故城西王莽之通潞亭也
　　安次县　石梁城　常道城　桃水【补】定觉寺【补】刘琨墓【补】韩泽墓【补】留犊村【补】
　　方舆纪要曰石梁城在旧州头东南五十里或云南北朝时所置戍守城也其地又有崧州城相传辽实哷王所置　又曰常道城在旧州头西五里三国魏燕王宇之子璜封常道乡公甘露五年司马昭迎立之北魏主宏封宇文英为常道乡公皆此城也　张文举东安县志曰桃水道首受涞水分东至安次入河见汉志　又曰定觉寺在县西北七十里常道乡唐垂拱三年赐额五代燬于兵辽天庆间承直郎张铣重建　明一统志曰刘琨墓在东安县东二十里东安县志曰辽中丞韩泽墓在县西北五十里干
　　统八年塟　曹学佺名胜志曰留犊村在县西北六十里魏钜鹿时苖为夀春令及归留犊而行回经于此因以名里　鹗案元初克燕改县为东安州明初降为东安县
　　永清县
　　方舆纪要曰永清县石晋时没于契丹周世宗复取之宋初为霸州治景祐二年并入文安县金复置鹗案永清自周世宗复取后已入南朝版图宋史政和三年赐霸州郡名永清似不当存辽史地理志武清县　雍奴　广济寺【补】直沽【补】
　　顺天府志曰三角淀南武清县南围二百里古之雍奴也自范瓮口王家陀河刘道口鱼儿里诸水所聚防大沽港　水经注曰南极虖池西至泉州雍奴东极于海谓之雍奴薮其泽野有九十九淀　徐昌祚燕山丛录曰武清三角淀云是旧城隂晦之夕渔人多见城堞市里人物填集　寳坻县志曰广济寺有辽碑二一银青荣禄大夫检校司徒宋璋佛殿记太平五年立一重熈五年立　查为仁盘山记游集曰寳坻古广济寺殿有透灵碑相传可以隔望此言虽不足证然光泽如镜亦异事也碑侧记皇朝建号太平十有一载仲夏之月商税麴铁都监提防造船韩绍孚时建供奉班只前盐使监造海行舟船刘可度重熈五年十二月二十九日受勅碑正面题检校司徒使持节儒州诸军事儒州刺史兼御史大夫上柱国广平县开国男食邑三百户宋璋撰文县志载寺有辽碑二此碑记重熈五年受勅当即是第二碑前一碑太平五年立者已失　武清县志曰大河以北之水多从直沽入海此即古者九河入海之处鹗案寳坻本辽武清县新仓地金大定中置县
　　香河县　海运故道【补】
　　长安客话曰香河县境南有大龙湾小龙湾二水夏秋始合流经寳坻县入七里海相传辽时海运故道玉河县　刘仁恭于大安山创宫观师炼丹羽化之术于方士王若讷因割蓟县分置以供给之
　　宋祁唐书曰刘仁恭从方士王若讷学长年筑馆大安山掠子女充之又招浮屠与讲法以堇土为钱敛真钱穴山蔵之杀匠灭口禁南方茶自撷山为茶号山曰大恩以邀利
　　漷隂县　独秀园亭【补】
　　张祥漷县志曰独秀园亭在县北二里辽司徒郭世珍建
　　宋王曾上契丹事　督亢亭　刘李河　悯忠寺太平寰宇记曰督亢陂在范阳县东南十里刘向别录督亢燕膏腴之地孙畅之述画云燕太子丹使荆轲赍督亢地图入秦谋杀秦王寻为秦灭也郡国志引徐野曰方城县有督亢亭　范成大石湖集曰琉璃河又名刘李河在涿州北三十里水极清泚茂林环之尤多鸳鸯千百成羣此河大中祥符间路振乗轺录亦谓琉璃河唯嘉祐中宋敏求入蕃录乃谓之六里河　文惟简北使事实曰燕山京城东壁有大寺一区名悯忠廊下有石刻云唐太宗征辽东髙丽回念忠臣孝子没于王事者所以建此寺而荐福也东西有两甎塔髙可十丈云是安禄山史思明所建
　　顺州归化军中节度　温榆河　黍谷山　牛阑山【补】齐长城　駮【补】
