<!-- { "loadSidebar": true } -->
　　张舜民使辽録曰过卢沟河伴使云恐乘轿危莫若车渡极安且可速济南人不晓其法
　　兠元国
　　张舜民使辽录曰契丹上京曽有人见二青衣驾赤犊出耳中别有天地花木繁茂云此兠元国也氷实羊肠
　　江邻几杂志曰北辽氷实羊肠绕头上治上热食肉去皮
　　王铚国老谈苑曰滕涉以户部副使聘北朝主客谓涉曰南朝食肉何故不去皮涉曰本朝出产丝蚕故肉不去皮耳
　　九月荐
　　国老谈苑曰赵世长以宗正卿北使时九月既宴荐主客举谓世长曰此方气诚早彼想未也世长对曰本朝来嵗季夏此味方盛
　　阳嵓镇造墨
　　苏轼东坡全集曰云庵有墨铭云阳嵓镇造云是北辽墨陆子履奉使得之者
　　携壶
　　吕大临考古图曰携壶得于京师高八寸有半深七寸有半径寸有三分容二升二合无铭识李氏录云吏部苏尚书子容顷使契丹于帐中亲见之
　　鹰背狗
　　永平府志曰鹰而生犬辽史以之纪异凡北方皁雕作巢所在官司必令人穷巢探卵较其多寡如一巢而三卵者置卒守护日视之及其成鷇一乃狗耳取饲以进于朝其状与狗无异但耳尾上多毛羽数茎而已田猎雕则戾天狗则走陆所逐同速名曰鹰背狗
　　呵胶
　　陈继儒真珠船曰呵胶出契丹可以羽箭又宜妇人贴花钿呵嘘随融故谓之呵胶刘贡父有和陆子履诗云此胶出从辽水鱼白羽补缀随呵嘘
　　鱼形靣花
　　江邻几杂志曰契丹鸭渌水牛鱼鳔制为鱼形赠遗妇人贴靣花
　　篷子胭脂
　　燕北录曰契丹妇人产时望日番拜后入帐内卧甘草苗若生男儿其夫靣涂篷子胭脂【其篷子八月収以麄布绞汁用时以布浸水涂头靣番妇人亦常时用作妆餙】或生女时靣涂突墨产母服黒豆汤调盐番言用此二物涂靣时宜男女贫者不用此仪







　　辽史拾遗卷二十四
