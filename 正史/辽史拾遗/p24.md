<!-- { "loadSidebar": true } -->
　　陈振孙书録解题曰熙宁正旦国信録一卷天章阁待制窦卞熙宁八年使辽所记　契丹国志曰春三月辽复遣萧禧赍国书诣宋以刘忱等迂诞为言宋命沈括为报使诣辽靣议括寻于枢密院阅案牍得契丹顷嵗地界书指古长城为分界今所争乃黄嵬山相逺三十里其议遂决　冬十月彗出軨　东都事畧曰熙宁七年辽遣萧禧来言代北对境有侵地请遣使同分画神宗许之遣太常少卿刘忱为使秘书丞吕大忠为副已而大忠丁家难有诏起复忱出疆辽主又遣萧禧来时刘忱吕大忠执不可与执政知不可夺乃罢忱许大忠终制于是王安石曰将欲取之必固与之以笔画其地图以天章阁待制韩缜奉使尽举与之盖东西弃地五百余里　叶夣得石林诗话曰元丰初辽人来议地界韩丞相玉汝自枢密院都承防出分画玉汝有爱妾刘氏将行剧饮通夕旦作乐府词留别翌日神宗已密知忽中批步军司遣兵为般家追送之玉汝初莫测所自乆之方知其自乐府发也刘贡父玉汝姻党即作小词寄之以戯云嫖姚不复顾家为谁谓东山乆不归卷耳幸容携婉娈皇华何啻有光辉　韩元吉桐隂旧话曰契丹使每嵗至中国索食料多不时珍异之物州县挠动庄敏公【讳缜玉汝】之使契丹入其境稍深则必索猪肉及胃脏之属从者莫能晓盖燕北第产羊俗不畜猪驿司驰骑疲于奔命无日不加棰楚所以困之尔既回程与送伴者饮率尽醉然公翊日乗骑如故初不病酲也益取随行大杯酌劝之伴者不能胜屡至委顿临别痛饮达旦及叙违马上几不能相揖后闻契丹责伴者以失仪沙袋击之至死
　　二年
　　书録解显曰接送伴语録一卷集贤校理沈季长熙宁九年接送伴使耶律运所记
　　三年
　　宋史神宗纪熙宁十年以苏颂为辽主生辰使　张舜民画墁録曰熙宁中苏子容使辽姚麟为副曰盍载些小圑茶乎子容曰此乃供上之物畴敢与辽人未几有贵公子使辽广贮团茶自尔辽人非团茶不贵也常以二团易蕃罗一疋　鹗按蔡寛夫诗史曰韩襄客者汉南女子为歌诗知名汉襄间孟浩然赠诗曰只为阳台夣里狂降来教作神仙客襄客闺怨诗曰连理枝前同设誓丁香树下共论心先公熙宁中迓契丹使成尧锡见遗衣服刺此聨于褁肚上其下复刺丁香连理男女设誓之状契丹重此句为佳制
　　四年夏六月
　　契丹国志曰夏六月朔日食东南有大星出如瓠声如雷其光烛地
　　本纪第二十四
　　道宗四
　　六年
　　契丹国志曰秋七月彗出太防垣
　　八年
　　厐元英文昌杂録曰元英昨充元丰五年贺北国正旦国信使行至神水驿苦风昏乱不记省随行小吏軰皆环坐以泣通一昔方稍安是年正旦接伴杜刑部铉至深泽县界中咯血几不可救刘右司挚充贺同天节接伴防路病伤寒至滑州増剧然艾数百肩舆以归后数月方安一嵗中奉使者皆得疾危甚殊可怪也　契丹国志曰八月朔日食隂云不见
　　九年秋八月高丽王徽薨　己巳以高丽王徽子三韩国公勲权知国事　冬十二月辛夘髙丽王韩国公王勲薨
　　东国通鉴曰王勲少有疾居庐哀毁疾益笃十月乙未薨于防次母命国原公运即位于宣政殿遣侍御史李资仁如辽告哀资仁至辽帝勅不许入京馆诏问二君连逝必有他故合奏实情资仁奏国公夙有疾恙加以哀毁遂至大渐实无他故愿留臣等特遣使到本国究问臣若诬罔当服重罪语甚切直帝出御城外氊殿引见慰谕
　　十年春正月丙午复建南京奉福寺浮图
　　朱彛尊日下旧闻载辽奉福寺佛顶尊胜陀罗尼石幢记曰京师奉福寺懴悔主崇禄大夫检校太尉纯彗大师之息化也附灵塔之巽位树佛顶尊胜陀罗尼幢广丈有尺门弟子状师实行以记为请大师讳非浊字贞照俗姓张氏其先范阳人重熙初礼故守太师兼侍中圆融国师为师居无何婴脚疾乃遯迁盘山敷课于白繖盖每宴坐诵持常有山神敬侍寻克痊八年冬有诏赴阙兴宗皇帝赐以紫衣十八年勅授上京管内都僧録秩满授燕京管内左街僧録属鼎驾上仙驿徴赴阙今上以师受眷先朝乃恩加崇禄大夫检校太保次年加检校太傅太尉师搜访阙章聿修睿典撰徃生集二十卷进呈上嘉叹乆之亲为帙引寻龛次入藏清宁六年銮舆幸燕回次花林师侍坐于殿靣受燕京管内懴悔主菩萨戒师明年设坛于本寺懴受之徒不可胜纪九年四月示疾告终于竹林寺即以其年五月移于昌平县司空豳国公仰师高躅建立寺塔并营是幢庶陵有迁而音尘不冺清宁九年五月讲僧真延撰并书　周筼析津日记曰广恩寺辽之奉福寺也在白云观西南地名栗园按辽史南京有栗园萧韩家尝典之疑即此地也　高丽史世家曰宣宗元年夏四月辽遣勅祭使益州管内观察使耶律信慰问使广州管内观察使耶律彦等甲戌祭文宗曰惟灵性极礼义之端体涵中和之粹王爵驭贵早袭青社之封本神则仁全赋东方之气躬怀忠欵以力行述职贡而嵗至一匡致主朝廷頼其勲千里于蕃生民受其赐方当拱手以仰成何意上天之不遗闻讣悼怀辍朝增欷呜呼嵗隂不留人生如寄一千年时运之逢五十载君臣之义遽藏夜之舟难秘东国之器宜遄遣于轺音俾徃申于奠礼魂兮有知歆此至意丁丑祭顺宗曰惟灵辰象纯精岳渎秀气庆发世国才为王臣甫从英妙之年爰被宠嘉之命抚封日域述职天朝翊戴输勤开庇底乂方茂称藩之绩遽纒陟岵之忧议以夺情俾其袭爵指轺騑之既驾闻驿讣之云来复嗟殱良益用震悼舟之不永乃人琹之遽亡言念忠图想见风矩临遣轮驭徃陈尊觞冥神有知谅我遐意
　　大安元年冬十一月丙辰遣使册三韩国公王勲子运为高丽国王
　　东国通鉴曰宣宗思孝王运二年冬十一月辽遣保静军节度使萧璋崇禄卿温峤等来册王为特进检校太师兼中书令上柱国食邑一万户食实封一千户兼赐冠冕车马圭印衣帯防段等物
　　二年夏六月秋七月
　　契丹国志曰夏六月有星如出文昌　秋七月朔日食隂云不见
　　戊寅高丽遣使谢封册
　　东国通鉴曰宣宗思孝王三年五月遣知中枢院事李子威谢册命又遣尚书右丞韩莹告奏时辽欲于鸭緑江将起场故请罢之
　　本纪第二十五
　　道宗五
　　三年
　　陆游老学庵笔记曰赵相挺之使辽方盛寒在殿上辽主忽顾挺之耳愕然急呼小阉指示之俄持一小玉盒子至盒中有药色正黄涂挺之两耳周匝而去其热如火既出殿门主客者揖贺曰大使耳若用药迟且拆裂缺落甚则全耳皆堕而无血扣其玉盒中药为何物乃不肯言但云此药市中亦有之价甚贵方匕直钱数千某軰早朝遇极寒即涂少许吏卒軰则别有药以溺调涂之亦效　鹗案赵挺之哲宗朝出使辽史失载宋史又无年月因附于此
　　四年秋九月冬十一月
　　东国通鉴曰宣宗思孝王五年九月遣太仆少卿金先锡如辽乞罢鸭緑江场冬十一月先锡还自辽回诏曰屡抗封章请停场谅惟细故讵俟繁辞适议便宜况末创置务从安帖以尽倾输释乃深疑体予至意
　　五年春三月秋八月
　　苕溪渔隠丛话曰苏子由奉使契丹寄子瞻云谁将家集过幽都每被行人问大苏莫把文章动蛮貊恐妨谈笑卧江湖渑水燕谈録云张芸叟奉使大辽宿幽州馆中有题苏子瞻老人行者闻范阳书肆亦刻子瞻诗数十篇谓之大苏集　陆嘉淑辛齐诗话曰苏子由为贺辽生辰国信使在元祐四年八月子瞻有诗送之既至国人每问大苏学士安否子由经州寄诗曰谁将家谱到燕都识底人人问大苏莫把声名动蛮貊恐妨他日卧江湖子瞻得诗次韵云氊毳年来亦甚都时闻鴂舌问三苏那知老病浑无用欲向君王乞鉴湖闻曩时有刻石于使馆者今无存矣　苏辙栾城集北使还论北边政事劄子曰北朝皇帝年顔见今六十然举止轻健饮防不衰在位既乆颇知利害与朝廷和好年深人人安居不乐战闘加以其孙燕王防弱顷年契丹大臣诛杀其父常有求报之心故欲依倚汉人托附本朝为自固之计接伴耶律恭燕京三司使王经副留守邢希古中京度支使郑颛之流皆言及和好咨嗟叹息以为自古所无有又称道北朝皇帝所以馆待南使之意极厚有接伴臣等都管一人未到帐下除翰林副使送伴副使王可离帐下不数日除三司副使皆言縁接伴南使之劳　契丹国志曰春三月昼有流星出西北岳珂桯史曰承平时国家与辽欢盟文禁甚寛辂客者徃来率以谈谑诗文相娱乐元祐间东坡实膺是选辽使素闻其名思以竒困之其国旧有一对曰三光日月星凡以数言者必犯其上一字于是徧国中无能属者首以请于坡坡唯唯谓其介曰我能而君不能亦非所以全大国之体四诗风雅颂天生对也盍先以此复之介如言方共叹愕坡徐曰某亦有一对曰四徳元亨利使睢盱欲起辩坡曰而谓我忘其一雅谨閟而舌两朝兄弟邦卿为外臣此同仁庙之讳也使出不意大骇服自愧弗及迄白沟徃返齚舌不敢复言他
　　六年
　　王暐道山清话曰元祐五年先公为契丹贺正使契丹主问范纯仁今在朝否公曰纯仁去年六月以观文殿学士知頴昌府又问何故教出外先公云纯仁病足不能拜暂令补外飬病尔又问吕公着如何外补先公曰公着去年卒于位初不曽外补乃咨嗟曰朝廷想见阙人先公曰见在召用旧人先是契丹主闻先公言纯仁以足疾外补乃回顾近立之人防笑先公既北归不敢以是载于语録尝因便殿奏陈上防语曰通书说与纯仁未几先公捐馆舎八年纯仁再入相上首以此告之
　　八年
　　刘跂暇日记曰元祐七年辽贺正使耶律廸卒于滑州辽人倒县其尸出滓秽口鼻中又以笔管刺皮肤出水以白矾涂尸令瘦但令支骨以归
　　九年冬十月甲子宋遣使告其母曹氏哀即遣使吊祭画墁録曰元祐末宣仁圣烈太后上賔辽人遣使吊祭回至滑州使死刳其中央以头内孔中植其足又取叶数百披搯徧体别造毂车方能行次年春予被差报谢入蕃见其辙路深尺余此蕃国贵人礼也贱者则燔之以归　又曰元祐末宇文昌龄聘契丹皇城使张璪价焉张頺龄枢府难其行璪哀请故事死于境外朝廷恩数甚渥辽人棺银装枝三百两既行璪饮冷食生无忌昌龄戒之不纳果病噤不纳粥药至十许日既而三病三愈竟复命登对进前上靣哂之退语近臣曰张璪生还奈何诣政事堂诸公大笑至其家妇孙睥睨阿翁刬地又郤来也　老学庵笔记曰王圣美子韶元祐末以大蓬送北客至瀛赐宴罢有振武都头卒不堪一行人须索忽操白刃入斫圣美其子冐死直前防救中三刀左肩几断虞卒继至伤者六人死者一人圣美脑及耳皆伤甚明日不能与辽使相见告以冐风得疾辽使戏之曰曽服花蘂石散否　鹗按以上二事皆元祐末不知系何年聊附于此
　　十年夏六月辛未宋遣使来谢吊祭
　　郡斋读书志曰张浮休使辽録二卷皇朝元祐甲戌春张舜民被命为回谢大辽吊祭使郑介为副録其徃返地里及话言也舜民字芸叟自号浮休居士东都事畧曰舜民少慷慨善论事其使辽也见耶律延禧为皇太孙因著论以所喜者名茶古画音乐美殊它日必有如张义潮挈十三州以归当不四十年见之　鹗按宋史宣仁太后以元祐八年九月崩遣使告哀于辽十二月辽人遣使来吊祭辽史不书使臣姓名宋史失书遣使报谢今据尽墁録及郡斋读书志知为张舜民舜民自云次年春被差入蕃则甲戌为绍圣元年而晁氏以为元祐者悮
