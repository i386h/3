<!-- { "loadSidebar": true } -->
　　乃宗眞之姊也元昊待之甚薄因晩被病元昊亦不徃视之以至殁宗眞虽忿恨然亦无如之何但遣使慰问之而已朝廷不知其故以为元昊畏耶律之强讽宗眞使促元昊归欵失之甚矣　又曰富弼使契丹报聘再立盟约时吕夷简方在相位命弼讽契丹谕元昊使纳欵宗眞是其言谓可指麾立定遂遣使诣元昊谕以朝廷之意元昊但依随而已及杨守素至延州道元昊语曰朝廷果欲议和当下谕本国何烦转求契丹契丹界夹山部落呆家等族离叛多附元昊契丹以词责问元昊辞不报自称西朝谓契丹为北邉又言请职所部落所贵不失两朝欢好宗眞既以强盛夸于中国深耻之乃举众西伐聚兵于云州西约五百里夹山之侧国内扰动粮餽相继先是契丹预峙刍茭以备冬计元昊宻令人焚之殆尽兵多饿死及与战遂败惧朝廷知之乃出牓幽州称元昊归欵自以夸大其畧云元昊曩自先朝求为钜援防一方之裂壤迨三世以袭封又云枭音易变犬态多端忘牢豢之深恩肆狂悖之凶性擅诱邉俗巧谍欢邻罪既贯盈理当难赦是用躬驱鋭旅徃覆危巢方迩贼庭乞修觐礼云云然燕人皆知其妄我之谍者又见舆尸重伤者相继自西而至其败益明然深自蔽藏惧为朝廷所知　梦溪笔谈日景祐中党项首领赵徳明卒其子元昊嗣立朝廷遣郎中杨告入蕃吊祭告至其国中元昊迁延遥立屡促之然后至前受诏及拜起顾其左右曰先王大错有国如此而乃臣属于人既而飨告于庭其东屋后若千百人鍜声告隂知其有异志还朝秘不敢言未几元昊果叛其徒遇乞先创造蕃书独居一楼上累年方成至是献之元昊乃改元制衣冠礼乐下令国中悉用蕃书蕃礼自称大夏朝廷兴师问罪弥嵗元昊战士益少而臣宿将如刚浪唆遇野利辈多以事诛元昊力孤复奉表称蕃朝廷因赦之许其自新元昊乃更称兀卒曩霄庆暦中契丹举兵讨元昊元昊与之战屡胜而契丹至者日益加众元昊望之大骇曰何如此之多也乃使人行成退数十里以避之契丹不许引兵压西师阵元昊又为之退舍如是者三几退百余里每退必尽焚其草莱契丹之马无所食因其退乃许平元昊迁延数日以老北师契丹马益病亟引军攻之大败契丹于金肃城获共乗舆服噐子壻近臣数十人而还先是元昊后房生一子曰寗令受寗令者华言大王也其后又纳没蔵讹厖之妹生谅祚而爱之寗令受之母恚忌欲除没蔵氏授戈于寗令受使图之寗令受间入元昊之室卒与元昊遇遂刺之不殊而走诸大臣没蔵讹厖辈仆寗令受枭之明日元昊死立谅祚而舅讹厖相之有梁氏者其先中国人为讹厖子妇谅祚私焉日视事于国夜则从诸没蔵氏讹哤怼甚谋伏甲梁氏之宫湏其入而杀之梁氏私以告谅祚乃使召讹哤执于内室没蔵强宗也子弟族人在外者八十余人悉诛之夷其宗以梁氏为妻又命其弟乞埋为家相许其世袭谅祚凶忍好为乱治平中遂举兵犯庆州大顺城谅祚乘骆马张黄屋自出督战牌者彍弩射之中乃解围去创甚驰入一佛祠有牧牛儿不得出惧伏佛座下见其脱鞾血涴于踝使人裹创舁载而去至其国死子秉常立而梁氏自主国事梁乞埋死其子移逋继之谓之没寗令没寗令者华言天大王也秉常之世执国政者有嵬名浪遇元昊之弟也最老于军事以不附诸梁迁下治而死存者三人移逋以世袭居长其次曰都罗马尾又次曰闗萌讹畧知书私侍梁氏移逋萌讹皆以昵幸进唯马尾粗有战功然皆庸才秉常不得志素慕中国有李青者本秦人亡防中秉常昵之因説秉常以河南归朝廷其谋泄青为梁氏所诛而秉常废　续资治通鉴长编曰曩霄凡七娶一曰米母氏舅女也生一子以貌类他人杀之二曰索氏始曩霄攻猫牛山传者以为战没索氏喜日调音乐及曩霄还惧而自杀三曰都罗氏早死四曰咩迷氏生子阿里谋杀曩霄为卧香乞所告沈于河杀咩迷氏于王亭鎭五曰野利氏遇乞从女也颀长有智谋曩霄畏之戴金起云冠令他人不得冠生三子曰寜明喜方术从道士路修篁学辟谷气忤而死次令哥以貌类已特爱之以为太子次薛埋早死后复纳没移皆山女营天都山以居之野利之族宣言曰吾女嫁二十年止故居而没移女乃为修内曩霄怒防有告遇乞兄弟谋以令哥娶妇之日作乱曩霄遂族遇乞刚浪凌城逋等三家既而野利氏诉我兄弟无罪见杀曩霄悔恨下令访遗口得遇乞妻阎于三香家后与之私通野里觉之不忍诛遇乞妻乃出为尼号没藏大师六曰耶律氏七曰没移氏初欲纳为令哥妻曩霄见其美自取之号为新皇后令哥愤而杀曩霄不死劓其鼻而去匿黄芦讹厖家为讹厖所杀曩霄遂因鼻创死年四十六没藏氏初为尼寓于伪兴州之戒坛院既娠而曩霄死曩霄遗言立从弟委哥令其大酋悮移赏都埋移香热嵬浪布野也浪啰啰与没藏讹厖议所立没藏大族也讹厖为之长众欲如遗言立委哥令讹厖弗许曰委哥令非先王子安得有国夏自祖考以来父死子继今没王尼娠先王之遗腹幸而生子则可以嗣先王矣谁敢不服众曰然遂立没藏氏伪号太后曩霄既死三月谅祚生以毛惟昌高懐正之妻更乳之而政在没藏氏惟昌懐正皆汉人本遇乞帐下故亲待之已而懐正贷银夏人惟昌窃衣曩霄所与盘龙服皆为讹厖所杀　鹗案曩霄为子令哥所杀始末沈括与李焘所述不同当以焘为正　九朝编年备要曰曩霄既死而谅祚生谅祚母没藏氏既通李守贵又通保细吃多已守贵怒并杀之讹厖族守贵后以女妻谅祚谅祚益长而骄心忌没臧讹厖専且通讹厖子妻梁氏梁氏宻告讹厖将叛谅祚乃与左右举兵共诛讹厖防其族杀妻没藏氏而以梁氏忠于已因以为妻谅祚性狂脱无常时遇酋豪大家輙私其妇女酋豪多怨纳叛人景询亲而用之以为枢宻使弃蕃礼用汉制　康誉之昨梦録曰西夏有竹牛重数百斤角甚长而黄黑相间用以制弓极佳尤且健劲其近弝黒者谓之后醮近弰近弝俱黑而弓面黄者谓之玉腰夏人常杂犀角以市人莫有知者　庄绰鸡肋编曰西夏兴州出良弓中国购得之每张数百千太平老人袖中锦曰契丹鞍夏国劔高丽秘色皆
　　为天下第一他处虽效之终不及










　　辽史拾遗卷二十二
<史部,正史类,辽史拾遗>
　　钦定四库全书
　　辽史拾遗卷二十三
　　钱塘厉鹗　撰
　　国语解第四十六
　　太祖纪
　　耶律氏　萧氏
　　文昌杂録曰余尝见枢密都承防张诚一説昔年使北辽因问耶律萧姓所起使人云昔天皇王问大臣云自古帝王英武为谁耶其大臣对曰莫如汉高祖又问将相勲徳孰为优对以萧何天皇王遂姓耶律氏译云刘也其后亦锡姓萧氏欧阳少师作五代史乃曰天皇王安巴坚以其所居横帐地名为姓锡里译者谓耶律昔萧翰为契丹大族其号阿巴本无姓氏李崧为制姓名曰萧翰于是姓萧二者未知孰是契丹国志曰契丹都部族本无姓氏惟各以所居
　　地名呼之婚嫁不拘地里至安巴坚变家为国始以王族号为横帐仍以所居之地名曰锡里着姓锡里者上京东二百里地复赐后族姓曰萧氏番法王族惟与后族通婚更不限以尊卑其王族后族二部落之家若不奉北主之命皆不得与诸部之人通婚若诸部族彼此自相婚姻不拘此限故北番惟耶律萧氏二姓也
　　奚霫
　　刘昫旧唐书曰霫匈奴之别种也居于潢水北亦鲜卑之故地其国在京师东北五千里东接靺鞨西至突厥南至契丹北与乌罗浑接地周二千里四靣有山环绕其境人多善射猎好以赤皮为衣縁妇人贵铜钏衣襟上下悬小铜铃风俗畧与契丹同有都伦纥斤部落四万户胜兵万余人
　　君基太一神
　　夣溪笔谈曰十神太一一曰太一次曰五福三曰天一太一四曰地太一五曰君基太一六曰臣基太一七曰民基太一八曰大游太一九曰九气太一十曰十神太一唯太一最尊更无别名止谓之太一三年一游后人以其别无名遂对大游而谓之小游太一此出于后人悮加之京师东西太一宫正殿祠五福而太一乃在廊庑甚为失序熙宁中营中太一宫下太史考定神位时予领太史预其议论令前殿祠五福而太一别为后殿各全其尊深为得体然君基臣基民基避唐明帝讳改为棊至今仍袭旧名未曽改正　玉海曰天寳三载十月十六日术士苏嘉庆上言请于京城置九宫坛坛一成三尺四陛其上依位置小坛髙尺五东南曰招揺正东曰轩辕东北曰太隂正南曰天一中央曰天符正北曰太一西南曰摄提正西曰咸池西北曰青龙五数为中戴九履一左三右七二四为上六八为下符于遁甲此九宫定位也每嵗祭以四孟位随嵗改谓之行棊自乾元后止依本位遂不飞易　又曰黄帝九宫经【隋志】一卷又三卷行棊经三卷【郑元注】房氏行棊法一卷　章俊卿山堂考索曰汉立太一祠即甘泉防畤也唐谓之太清紫极宫宋谓之太一宫　顾炎武曰知録曰史记天官书中宫天极星其星明者为太一常居封禅书亳人缪忌奏祠太一方曰天神贵者太一太一佐曰五帝此太一祠之所自起易干凿度曰太一取其数以行九宫郑元注曰太一者北辰名也下行八卦之宫每四乃还于中央中央者地神之所居故谓之九宫天数以阳出以阴入阳起于子阴起于午是以太一下行九宫从坎宫始自此而坤宫又自此而震宫既又自此而巽宫所行者过半矣还息于中央之宫既又自此而干宫自此而兑宫自此而艮宫自此而离宫行则周矣上游息于太一之星而反紫宫行起于坎宫终于离宫宋朝尤重太一之祠以太一飞在九宫每四十余年而一徙所临之地则兵役不兴水旱不作在太平兴国中太宗立祠于东南郊而祀之则谓之东太一宫在天圣中仁宗立祠于西南郊而祀之则谓之西太一宫在熙宁中神宗建集福宫而祀之则谓之中太一宫　鹗案君基太一神沈括以为避唐讳改为棊然汉时已有行棊飞棊之说又似不因避讳而改矣郑氏太一下行九宫之说即所云行棊也
　　太宗纪
　　林牙
　　江邻几杂志曰冀州城南张耳墓在送客亭契丹使林牙者犹翰林学士不知张耳何代人也问知州王仲平告之大使耶律防谢曰契丹家翰林学士名目而已
　　世宗穆宗纪
　　叶格戯
　　钱希白南部新书曰李郃为贺牧与妓人叶茂莲江行因撰骰子选谓之叶子咸通以来天下尚之　归田録曰叶子格者自唐中世以后有之唐人藏书皆作卷轴其后有叶子其制似今防子凡文字有备检用者卷轴难数卷舒故以叶子写之如吴彩鸾唐韵李郃彩选之类是也骰子格本备检用故亦以叶子写之因以为名尔唐世士人宴聚盛行叶子格五代国初犹然　焦竑国史经籍志曰徧金叶子格一卷新定徧金叶子格一卷撃蒙小叶子格一卷【李后主妃周氏】小叶子例一卷
　　天祚纪
　　头鱼宴
