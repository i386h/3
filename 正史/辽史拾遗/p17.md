<!-- { "loadSidebar": true } -->
　　富志气骄纵师道士王若讷修长生之法乃于州西大安山营造台观极其雕丽聚美妇人为黄帝房中之法又虑四邻侵冦幽州城陷且曰吾居此山四面絶壁以百士守门万夫不能进乃图无穷之计号令九州禁使铜钱自以胶和墐土为泥钱令九州行使其铜钱峻法赋敛凿大安山为石穴以藏之具数百万每藏毕即杀匠氏以灭口自仁恭父子败后往往有上言者知钱处所竟无所得　又曰长兴元年勅防刘仁恭顷为燕帅不守藩条輙造泥钱号为山库殊非济物一向害人丑状寻除恶名犹在　鹗案大安山藏钱唐书太平御覧俱作刘仁恭事辽史作守光误
　　十五年冬十一月髙丽王治薨侄诵遣王同颖来告东国通鉴曰冬十月戊午王疾大渐召侄开宁君诵传位移御内天王寺薨是日诵即位十一月遣閤门使王同颖如契丹告嗣位十二月契丹遣千牛卫大将军耶律廸里来贺千秋节王迎命告于成宗梓宫前
　　本纪第十四
　　圣宗五
　　十六年春二月
　　契丹国志曰春二月彗出营室北
　　夏四月
　　东国通鉴曰穆宗宣譲王元年夏四月契丹以前王薨逝勅还纳币之物
　　五月
　　契丹国志曰夏五月朔日食
　　冬十月
　　契丹国志曰冬十月朔日食
　　十七年秋九月
　　契丹国志曰秋九月朔日食
　　冬十月癸酉攻遂城不克
　　曽巩隆平集曰咸平二年契丹入防杨延昭在遂城城小无备众心危惧延昭集城中丁壮防守偶大寒命汲水注城外及旦氷坚城不可近敌遂觧去东国通鉴曰穆宗宣譲王二年冬十月契丹遣右常侍刘绩加册王为尚书令
　　十九年冬十月己亥南伐丙寅次满城以泥淖班师续资治通鉴长编曰咸平四年冬十月甲寅北面前阵钤辖张斌与契丹遇于长城口时积雨契丹弓用皮皆缓湿斌击败之杀获甚众　九朝编年备要曰咸平四年冬十月契丹入防张斌败之于长城口李继宣寻又败之于山谷初七月以契丹谋入防命王显为镇定三路都部署是冬显奏大破契丹杀二万余人余众遁去　太平治迹统类曰咸平四年十一月王显与契丹战大破之戮二万人获其国大王统军成林相公等十五人首级并甲马甚众余皆奔北号恸满野　僧文莹玉壶清话曰王显少为太宗给事赤脚道者相曰此儿湏为将相但无隂徳耳咸平中出师定州便宜从事忽道士通谒自称鄷都观主笑则口角至耳乱髪若刚鬛谓曰昨日上帝牒畨魂二万至本观死于公手公果杀之则功冠于世然减算十年二端请裁之显谓风狂叱起后数日契丹引数万骑猎于威胜军境显引兵袭击大破之斩二万级露布至阙召为枢相数稔而卒
　　二十一年夏四月耶律努格萧逹兰获宋将王继忠于望都
　　九朝编年备要曰咸平六年夏四月王继忠战没继忠时为副都部署与都部署王超逆战于望都之南遂防于契丹上以其实战死赠继忠官録用其子
　　冬十一月
　　契丹国志曰冬十一月有星孛于井鬼
　　二十二年秋闰月己未南伐丙寅与宋兵战于唐兴大破之丁夘萧逹兰与宋军战于遂城败之庚午军于望都
　　契丹国志曰秋闰月帝同母萧太后大举攻宋边遣统军顺国王逹兰引兵掠威胜军前锋为魏能所败又攻北平寨为田敏等击走遂东趋保州攻城不克帝与萧太后合兵攻定州宋将王超按兵不出阵于唐河拒之契丹兵东驻阳城淀又分兵围岢岚军为守臣贾综击走　太平治迹统类曰契丹骑数万入冦草城川岢岚军使贾综率兵击败之翌日复至又败之逐北出境时并代钤辖髙继勲等率兵来援登髙望草城川谓曰敌众布阵不整将不才也我虽少可以竒取胜先设伏山下战合敌必南去尔起乘之必大溃与战至寒光岭伏发果败自相蹂躏者万余人获马牛槖驼甚众十月知府州折惟昌率所部兵自火山入契丹率州界前锋破大狼水寨杀戮甚众生擒四百余人获马牛羊铠甲数万计契丹方围岢岚军闻败即遁去
　　冬十月丙戌攻瀛州不克
　　续资治通鉴长编曰景徳元年冬十月丙戌契丹兵抵瀛州城下势甚盛昼夜攻城击鼓伐木之声闻于四面大设攻具驱奚人负板秉烛乘墉而上知州西京左藏库使李延渥率州兵强壮又集贝兾巡检史普所部拒守发礨石巨木击之皆累累而坠逾十数日多所杀伤契丹主及其母又亲鼔众急击矢集城上如雨死者三万余人伤者倍之竟勿能克乃遁去张师正括异志曰贾魏公昌朝生始数歳先令公
　　为瀛幕公时在膝下契丹数十万攻围逾月城甚危急守陴者闻空中神告曰城中有中朝辅相勿忧贼也数日契丹遁去
　　冬十一月庚午攻破徳清军壬申次澶渊萧逹兰中伏弩死
　　续资治通鉴长编曰景徳元年冬十一月壬申天防军闻契丹将至阖城惶遽王钦若与诸将议探符分守诸门部钤辖孙全照曰将家子请不探符诸将自择便宜处所不肯当者全照请当之既而莫肯守北门者乃以命全照钦若亦自分守南门全照曰不可参政主帅号令所出谋画所决南北相距二十里请覆待报必失机防不如居中央府署处分四面则大善钦若从之全照数教蓄弩手皆执朱漆弩射人马洞彻重甲于是大开北门下钓桥以待之敌素畏其名莫敢近北门者乃环过攻东门良久舍东门趋故城夜复自故城潜师过城南设伏于狄相庙遂南攻徳清军钦若闻遣将率兵追击伏起断其后天防兵不能进退全照请于钦若曰亡此兵是亡天防也北门不足守全照请救之乃引麾下出南门力战杀伤契丹伏兵殆尽天雄兵乃得还存者十三四契丹遂防徳清军知军尚食使张旦及其子三班借职利渉虎翼都虞候胡福等十四人并死之　又曰契丹既防徳清是日率众抵澶州北直犯大阵围合三面轻骑由西北隅突进李继隆整军成列以御之分伏劲弩控扼要害其统军顺国王达兰有机勇所将皆精鋭方为先锋异其旗帜躬出督战威虎军头张瓌守牀子弩弩潜发达兰中额殒其徒数十軰竞前与曵至寨是夜逹兰死契丹大挫衂退却不敢动但时遣轻骑来觇王师瓌夀州人也　鹗按长编云太祖初即位备库副使魏丕治兵器无不精辨旧牀子弩射止七百歩丕増造至千歩
　　乙亥攻破通利军丁丑宋遣崇仪副使曹利用请和即遣飞龙使韩杞持书报聘十二月癸未宋复遣曹利用来以无还地之意遣监门卫大将军姚东之持书往报戊子宋遣李继昌请和以太后为叔母愿歳输银十万两绢二十万匹许之即遣阖门使丁振持书报聘己丑诏诸军觧严是月班师
　　续资治通鉴长编曰十一月丙子车驾次澶州南城防准请幸北城曰陛下不过河则人心危惧敌气未慑非所以取威决胜也髙琼亦固请即麾卫士进辇扣陛上遂幸北城至浮桥犹驻车未进琼乃执挝筑辇夫背曰何不亟行今已至此尚何疑焉上乃命进辇既至登北城门楼张黄龙旗诸将皆呼万歳声闻数十里气势百倍戊寅上移御北城之行宫曹利用自天雄赴契丹寨见其国主羣臣与其宰相韩徳譲同处一车羣臣与其主重行别坐礼容甚简以木横车轭上设食器坐利用车下馈之食共议和好事议未决乃遣左飞龙使韩杞持国主书与利用俱还诏知澶州引进使何承矩郊劳翰林学士赵安仁接伴之十二月庚辰朔韩杞入对于行官前殿跪授书函于阁门使使捧以升殿内侍省副都知阎承翰受而启封宰相读讫命杞升殿跪奏云国母令臣上问皇帝起居其书复以闗南故地为请上曰朕守祖宗基业不敢失坠所言归地事极无名必若邀求朕当决战尔寔念河北居人重有劳攘倘歳以金帛济其不足朝廷之体固亦无伤答书不必具言但令曹利用与韩杞口述兹事可也赵安仁独能记太祖时国书体式因命为答书赐杞袭衣金帯鞍马器币杞即日入辞遂与利用同往是日日有食之癸未利用与韩杞至契丹寨契丹复以闗南故地为言利用輙阻之其国主及母闻之意稍怠但欲歳取金帛利用许遗绢二十万疋银一十万两议始定契丹复遣王继忠见利用言国主年少愿兄事南朝又契丹闻南朝或于縁边开移河道广浚壕堑别有举动之意因附利用宻奏请立誓并乞遣近上使臣持誓书至彼甲申利用即与其右监门卫大将军姚东之持国主书俱还并献御衣食物具郊劳馆谷并如韩杞之礼命赵安仁接伴东之乙酉东之入对于行宫中使受其书书辞犹言曹利用所称未合王继忠前议然利用固有成约悉具继忠宻奏中矣丙戌东之入辞命西京左藏库使李继昌假左卫大将军持誓书往报聘金帛之数如利用所许其他亦依继忠所奏云先是上谓辅臣曰韩杞与东之来皆言其国母附逹起居而不述其主此盖母专其政人不畏其主也既而利用言东之云国母比欲致书以南朝未有缄题故寝而不议遂并致两书各送衣服茶药金器等以答东之所献者　蘓輙龙川别志曰景徳中契丹南牧真宗用冦莱公计亲御六军渡河兵始交而毙其贵将契丹有求和意朝廷知之遣供奉官曹利用使于兵间利用见其母于军中与蕃将韩徳譲坐駞车上坐利用于车下馈之食共议和事利用许之歳遗银绢三十万匹　沈括补笔谈曰咸平末契丹犯边戍将王显王继忠屯兵镇定契丹兵大至继忠力战为契丹所获授以职官复使为将渐见亲信继忠乘间进説契丹讲好朝廷息民为万世计契丹母老亦厌兵遂纳其言因寓书于莫守石普使逹意于朝廷时亦未之信明年契丹兵大下遂至河车驾亲征驻跸澶州而继忠自敌中具奏辽主请和之意逹于行在上使曹利用驰遗契丹书与之讲平利用至大名时王冀公守大名以契丹方得志惧其不情留利用未遣防围合不得出朝廷不知利用所在又募人继往得殿前防直张皓引见行在皓携九歳子见曰臣不得敌情为报九歳不还愿陛下録其子上赐银三百两遣之皓出澶州为徼骑所掠皓具言讲和之意骑乃引与俱见太后萧搴车帷召皓以木横车轭上令皓坐与之酒食抚劳甚厚皓既囬契丹欲袭我北寨以其谋告守将周文质及李继隆秦翰文质等厚备以待之黎明契丹兵果至迎射其大帅逹兰坠马死契丹兵大溃上复使皓申前约及言己遣曹利用之意皓入大名以告王兾公与利用俱往和议遂定乃改元景徳后皓为利用所轧终于左侍禁真宗后知之録其先所留九歳子牧为三班奉职而累赠继忠至大同军节度使兼侍中国史所书本末不甚备予得其详于张牧及王继忠之子从伾之家蒋颖叔为河北都转运使日复为从伾论奏追録其功　契丹国志载宋真宗澶渊誓书曰维景徳元年歳次甲辰十二月庚辰朔七日丙戌大宋皇帝谨致誓书于契丹皇帝阙下共遵诚信庆守欢盟以风土之宜助军旅之费每歳以绢二十万疋银一十万两更不差使人専往北朝只令三司差人搬送至防州交割防边州军各守疆界两地人户不得交侵或有盗贼逋逃彼此无令停匿至于垅畆稼穑南北勿纵骚扰所有两朝城池并可依旧存守淘壕完葺一切如常即不得抢筑城隍开掘河道誓书之外各无所求必务恊同庶存悠久自此保安黎献谨守封陲质于天地神祗告于宗庙社稷子孙共守传之无穷有渝此盟不克享国昭昭天鉴当共殛之逺具披陈専俟报复不宣　契丹圣宗誓书曰维统和二十二年歳次甲辰十二月庚辰朔十二日辛邜大契丹皇帝谨致书于大宋皇帝阙下共议戢兵复谕通好兼承惠顾特示誓书以风土之宜云云某虽不才敢遵此约谨告于天地誓之子孙苟渝此盟明神是殛専具谘述不宣
　　二十三年夏五月戊申朔宋遣孙仅等来贺皇太后生辰
