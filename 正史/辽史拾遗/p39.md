<!-- { "loadSidebar": true } -->
　　通鉴地理通释石晋十六州考曰儒州舆地广记唐末置九域志领晋徳一县广记晋山县朝野杂记晋山县距燕京百八十里　明一统志曰溪河源自永寜县界团山流经州南合沽河四至懐来入桑干河又曰沽河源自州城东北双营西南流入溪河
　　宣府镇志曰宋王峪在儒州刘武周号宋金刚为宋王疑以此名峪　姜南蓉塘诗话曰统幕之地在隆庆州西南八十里相传辽主游幸尝张大幕于此因名今讹为土木正统十四年王师败绩于土木大驾北狩即此地　鹗案归化州元明时为宣府镇妫州明为隆庆州儒州明为隆庆州永寜县地
　　缙山县　缙阳县　缙阳观【俱补】
　　谢庭桂隆庆州志曰缙阳山在永宁县城北十三里一名龙安山　又曰缙阳观在缙阳山辽时所建今山头仙坛溪邉钓迹犹存
　　蔚州忠顺军上节度　川曰沤夷　马头山【补】代王城【补】金河十寺【补】汉文帝庙【补】天池庙【附】
　　通鉴地理通释石晋十六州考曰蔚州后魏置懐荒御夷二镇及灵丘郡后周置蔚州隋属雁门上谷二郡【雁门之灵丘上谷之飞狐】唐武徳六年置贞观五年破突厥复故地天寳曰安边郡至徳曰兴唐郡领灵邱飞狐兴唐三县　太平寰宇记曰呕夷水一名水出灵邱县西北髙是山周礼曰并州其川呕夷谓此也亦曰瓠河上槽狭下流濶形如瓠故名　刘生和蔚州志曰马头山在城东南三十里一名大名山上有竒石形如马头　山西通志曰代王城在蔚州东二十里汉文帝封代时居此西北四里有薄家庄即其母薄太后所居也　又曰金河十寺在蔚州东南八十里五台山下河中碎石如金故名金河寺俱辽统和间建　蔚州志曰汉文帝庙在蔚州南闗辽穆宗建石碣存焉　元和郡县志曰天池在静乐县北燕京山上周廽八里阳旱不竭隂霖不溢故老言尝有人乗车风飘堕池有人获车沦于桑干泉水后魏孝文帝以金珠穿鱼七头放此池后亦于桑干泉得之隋焬帝尝于池南置宫毎夜风雨吹破宫竟不成今池侧有祠谓之天池祠　玉海曰嘉祐元年萧扈来贺正言阳武寨天池庙侵北界诏馆伴使王涞持图道本末　陈师道后山丛谈曰潘美为并帅代之北都山有天池焉嵗遣通判祭之其后惮逺而罢久之契丹遣祭焉又易其屋记至熈宁中始有其地凡数嵗两使往来率不能辨而与之　鹗案天池庙属宋宪州境以其后入辽故附于此
　　灵仙县　倒剌山【补】
　　元和郡县志曰倒剌山在县东七十里亦号雪山俗传灵仙所居与五台山略等　鹗案本唐兴唐县晋改灵仙殆以倒剌山得名耳
　　飞狐县　飞狐口【补】
　　太平寰宇记曰隋仁夀元年改广昌为飞狐县因县北飞狐口为名又云飞狐道自县北入妫州懐戎县界即古飞狐口也汉书郦食其説汉王曰杜白马之津塞飞狐之口此言皆一方之限也又晋中兴书云建兴中刘琨自代出飞狐口奔于安次谓此道也灵丘县　太白山【补】隘门山【补】开皇长城【补】　赵武灵王墓【补】
　　元和郡县志曰白山在县南十里山有钟乳穴其深不测仰望穴中钟乳如悬穗焉　又曰隘门山亦曰隘口在县东南北五十里壁立直上层崖刺天有古道极险后魏明元帝置义仓之所　又曰开皇长城西自繁峙县经县北七十里东入飞狐县界　舆地广记曰灵丘县有赵武灵王墓因以为名
　　应州彰国军上节度　后唐明宗州人也天成元年升彰国军节度兴唐军寰州隶焉　北龙首山南雁门雁门水【补】金鳯城【补】佛宫寺【补】
　　通鉴地理通释石晋十六州考曰应州续通典故属大同军节度舆地广记唐末置领金城浑源二县又曰寰州职方考后唐明宗置舆地广记唐末置领寰清一县　大同志曰龙首山在应州城北山之城跨云中雁门山在应州城南山之北与龙首相望水经注曰雁门之水出于雁门之山雁出其间在髙栁北东南流经髙栁县故城北旧代郡治　册府元龟曰后唐明宗以咸通八年九月生于代北之金鳯城　大同府志曰金鳯城在应州城东北天王祠前后唐明宗生此中有金鳯井　记纂渊海曰金凤井在州治相传李克用生时金凤自井中飞出　鹗案明宗生应州见辽史潘自牧以为晋王克用恐非谈迁枣林杂爼曰应州治西佛宫寺辽清宁二年田和尚奉敕立有释迦塔髙三百六十尺围半之六檐角上下皆巨木为之层如阁阁玲珑宏敞
　　浑源县　浑源川　恒山【补】温泉【补】
　　郭子章郡县释名曰唐置浑源县因八水合而混流故名八水崞川水水黒龙池神溪水李峪水乳泉水凌云口水磁窑口水是也　明一统志曰恒山在浑源州南二十里即北岳也水经谓之元岳其山髙侵霄汉舜北廵守至于恒山即此　王濬初恒岳志曰恒山北岳也括地志曰有五别名兰台府列女宫华阳防紫台太乙宫释家谓之青峯埵道家谓之摠元洞天金城福地又曰太乙洞天应劬风俗通曰恒常也万物伏北方而有常也山胍发昆仑其东北一支自积石而北入匃奴东为隂山南入云中境西折而东为宁武之天池代之雁门句注又东为覆宿夏屋茹越书崖突起于浑源之南为恒山　潜丘劄记曰舜典十有一月朔廵守至于北岳传曰北岳恒山禹贡太行恒山疏曰恒山在上曲阳西北周礼职方氏正北曰并州山镇曰恒山注曰恒山在上曲阳则舜当日朝觐北诸侯于今曲阳大茂山之下非山经所称今浑源之北岳水经所称之元岳厯厯可知鹗案沈括梦溪笔谈云北岳常受大茂山半属契丹以大茂山分脊为界岳祠旧在山下石晋之后稍迁近里谓之神棚则北岳自在上曲阳辽史故无浑源之祀也　王濬初浑源州志曰温泉在州东南一百里其水若汤浴之能愈疾
　　朔州顺义军下节度　马邑城　统万城　元姬山白楼【俱补】
　　通鉴地理通释石晋十六州考曰朔州马邑郡魏武帝置新兴郡晋改晋昌后魏置懐朔镇及懐朔州隋为马邑郡领鄯阳马邑二县　太平寰宇记曰马邑城即今州城是也搜神记曰昔秦人筑于武周塞内以备边城将成而崩者数矣忽有马驰走周旋反覆父老异之因依迹以筑城城乃不崩遂名马邑　元混一舆地要覧曰统万城赫连勃勃于无定河北黒水之南筑　朔州志曰元姬山州北三十里后魏道武侍姬李姓善姬卒塟此山故名　又曰白楼在右城内东北后魏纳秦姚兴女为后建此楼以望故国餙以铅粉因名
　　鄯阳县　句注山【补】
　　元和郡县志曰句注山在县东八十里　朔州志曰句注塞赵襄子以其妺为代王夫人欲并代约代王遇于此
　　马邑县　雁门闗【补】
　　记纂渊海曰雁门闗在马邑县东南七十里
　　武州宣威军下刺史
　　舆地广记曰毅州本武州唐末置后唐长兴元年改曰毅州
　　东胜州武兴军下刺史　君子津【补】
　　记纂渊海曰君子津在古东胜州界汉时有大贾赍金行至此死津长为埋之后其子至悉金付之因名河濵县　河濵闗【补】
　　明一统志曰在府城西五百余里隋榆林县地唐析置此县属胜州县东北有河濵闗后废辽复置属东胜州
　　志第十三
　　厯象志中
　　闰考
　　太康三年闰十二月宋闰来年正月异
　　能改斋漫录曰神宗元丰元年嵗在戊午闰正月时知州薛向缴大辽国所印厯日称闰月乃在十二月与本朝不同迄送司天监重定时议者以两朝贺正之礼为疑而台章以为正朔为大贺正为小两朝之闰不同即不过本朝之使先期而贺正于彼彼国之使后期而贺正于此料彼不肯改以就此则本朝岂可改而就彼乎其后本朝竟不曾改
　　志第十四
　　厯象志下
　　朔考　【冬至附】
　　重熈四年十一月朔宋辛巳十二月朔宋辛亥
　　江邻几杂志曰己亥厯日十一月大尽契丹厯此月小十二月十四夜才昏月蚀辽使言窃谓为己望鹗案前己亥宋之咸平二年辽之统和十七年时未通使也后己亥宋宣和元年辽之天庆九年此时金伐辽使命阻絶矣此己亥应作乙亥宋仁宗景祐二年　叶梦得石林燕语曰蘓子容过省赋厯者天地之大纪为本塲魁既登第遂留意厯学元丰中使契丹防冬至契丹厯先一日趋使者入贺北人不禁天文术数之学往往皆精其实契丹厯为正也然势不可从子容乃为泛论厯学援据详愽北人莫能测不能遽折归奏神宗大喜即问二厯孰是蘓以实言太史皆坐罚金元祐初遂命子容重修浑义　张邦基墨庄漫录曰蘓子容丞相博学无所不通熈宁十年为大辽生辰国信使适遇冬至本朝厯先一日北朝厯后一日北人问公孰是公曰厯家算术小异迟速不同谓如亥时节气当交则犹是今夕若逾数刻即属子时为明日矣厯家布算容有迟速或先或后故有一日之异然各从本朝之厯可也北人深以为然遂各以其日为节庆贺使还奏之上曰朕思之此最难处卿之所对极中事理
　　志第十五
　　百官志一
　　十二宫职名总目
　　余靖武溪集曰辽人十宫院使者自安巴坚而下毎主嗣位即立宫置使领臣寮毎嵗所献生口及打虏外国所得之物尽宫使毎宫皆有户口钱帛以供其主私费犹中国之内蔵也十宫院使在上将军之下节度使之上
　　志第十六
　　百官志二
　　北面军官
　　余靖武溪集曰契丹司录事司【如中国之府司】左右司司【掌刑狱】辽人于燕京置元帅府统军马军步军司三辽东有渤海西有奚南有燕北防其窟穴四姓杂居旧不通婚谋臣韩绍芳献议乃许婚焉衣服饮食言语各从其俗凡四姓相犯皆用汉法本类自相犯者用本国法故别立契丹司以掌其狱
　　志第十七上
　　百官志三
　　南面朝官
　　五代史曰契丹灭晋其母舒噜遣人赍书及安巴坚明殿书赐徳光明殿若中国陵寝下宫之制其国君死塟则于墓侧起屋谓之明殿置官属职司四时奉表起居如事生置明殿学士一人掌荅书诏毎国有大庆吊学士以先君之命为书以报国君其书常曰报儿皇帝　宋敏求春明退朝录曰契丹有干文阁志第十七
　　百官志四
　　上京盐铁使司东京户部使司中京度支使司南京三司使司西京计司
　　余靖武溪集曰辽人司防之官虽于燕京置三司使唯掌燕蓟涿易恒顺等州钱布耳又于平州置钱帛司营滦等州属焉中京置度支使宜霸等州隷焉东京置户部使辽西川锦等州属焉上京置盐铁使饶泽等州焉山后置转运使应蔚等州焉置使虽殊其实各分方域掌其出纳也随驾赐予则枢密主之防劳则宣徽使主之
　　佐吏【补】
　　文献通考曰契丹内外官多仿中国者其下佐吏则有敞史　穆昆萨纳噶　达噜噶　圗噜　鹗案百官志额尔竒木院有敞史约尼九帐大详衮司有敞史其下三职史未载也
　　志第十八
　　礼志一
　　吉仪
　　柴册仪
