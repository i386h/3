<!-- { "loadSidebar": true } -->
　　王文正笔録曰王继忠性谨饬纯固有守事真宗储邸厯年最久羣辈中为之冠首众皆惮其严整宫中事有所未便常尽规谏上毎为之敛容聴纳及上即位咸平中边鄙尚耸与今侍中张耆同典禁兵戍守镇定防戎马大至晨薄我军亟命出兵为左右翼以御之阵之西偏最为兵冲继忠固请代耆西往及我师败绩继忠遂为契丹所获因授以官爵为其婚娶大加委用继忠亦悉心勤职由是渐被亲任乃从容进説曰窃观契丹与南朝为仇敌每嵗赋车籍马国内骚然未见其利孰若驰一介防旧盟结好息民休兵解甲为彼此之计无出此者国母春秋已髙国主承袭已久共忻纳之咸平六年夏四月石普方守莫州素与继忠同在东宫乃命致书于普请遣使至北境特议和好普具奏其事朝廷弗之信止令普荅其书而已是秋继忠书复至意甚切令普荅书且曰俟彼先遣使至即议修和冬契丹举兵深入贝魏边烽警急上在澶渊乃遣曹利用驰往许以通聘利用至魏参知政事王公钦若镇天雄留而不遣及徳清通利两军被围急上令参政王公旦作手书以谕钦若始聴其北去契丹国母见利用大喜曰何来之晩也即日议定其事遣使丁振偕来又命李继昌报聘于是兵罢改元景徳车驾还京是举也虽宸谋善断亦继忠能揣敌情而启导之自是生辰正旦信使往还皆赐继忠手诏器玩服带甚厚仍通其家信嵗以为常至其身没乃止继忠为人有诚信北境甚重之封河间王彼土人士或称之曰古人尽忠止能忠于一主今河间王结南北欢好若此可谓尽忠于两国主然则继忠身陷异国不能即死与夫无益而苟活者异矣　东都事畧曰王继忠开封人也父为军校戍边而死继忠因得补殿直真宗在东宫得给事左右累擢至云州观察使咸平末契丹入防继忠帅定武出战于望都之北自以被遇之厚力战图报而服饰稍异契丹识之转鬬累日援兵不至遂陷于契丹隆平集曰王继忠开封人咸平末陷契丹初谓已死赠大同军节度使録其于懐敏懐徳懐政皆加等景徳初契丹俾继忠奉章道意请修和好朝廷允其请戢兵息民与有力焉自是朝廷每遣使至契丹必厚赐继忠对使必泣下尝附表请还上以誓好既定姑谕之契丹主待之益厚改其姓曰耶律名曰显忠又曰宗信封为吴王
　　列传
　　耶律隆运
　　契丹国志曰隆运自在景宗朝翼决庶政帝后少年有辟阳之幸景宗疾亟隆运不俟诏宻召其亲属等十余人并赴行帐时诸王宗室二百余人拥兵握政盈布朝廷后当朝虽久然少姻戚援助诸皇子幼穉内外震恐隆运请于后易置大臣勅诸王各归第不得私相燕防随机应变夺其兵权时赵王等俱在上京隆运奏召其妻子赴阙景宗崩事出仓卒乃集蕃汉臣僚立梁王隆绪为皇帝帝以隆运辅翼功前后少比乃赐铁劵誓文躬自亲书斋戒焚香于北斗星下读之宣示蕃汉诸臣又以隆运一旌附籍横帐列于景宗庙位契丹横帐犹宋朝玉牒所也改封晋王左右防位特置百人北法防位惟国主有之帝以隆运勲大恩数优渥见则尽敬秦国二王毎日一问起居至隆运所居帐二里外已去葢下车徒步而进暨其回也列揖于帐外隆运受之帝或至其帐五十余步下车隆运出迎尽礼帝亦先为之揖及薨帝与后诸王公主已下并内外臣僚制服行防葬礼一依承天太后故事灵柩将发帝自挽车哭送羣臣泣谏百余步乃止陪葬干陵侧诏影堂制度一同干陵又诏诸处应有景宗御容殿皆以隆运真容置之殿内
　　郭世珍【补】
　　张祥漷县志曰郭世珍漷隂人仕辽至司徒时承天太后侵宋俘获甚众师次范阳世珍上言降卒皆有怀土之情驱之而北终不为用太后嘉纳纵活数万人
　　列传第十五
　　萧逹林子缫古
　　契丹国志曰萧安扎其畨名曰缫古燕京统军使塔勒满【即逹林】之子塔勒满于统和中攻南宋澶州为矢所中死城下安扎以父战功为只侯郎君迁林牙契丹诸行宫都部署又迁彰国节度使安扎虽家门贵盛而虚已接物汲引诸名士时论贤之宋张升来使奥只以侍中为馆伴使从容言两朝盟好誓若山河毋以小嫌遽伤大信与升谈论移日曲尽其懽升亦云侍中北朝仪表也深敬异之后授北宰相宣徽使封郑王
　　列传第十六
　　刘六符
　　陆游老学庵笔记曰辽人刘六符所谓刘燕公者建议于其国谓燕蓟云朔皆中国人不乐属我非有以大收其心必不能久辽主宗真问曰如何可收其心曰敛于民者十减其四五则民惟恐不为北朝人矣辽主曰如国用何曰臣愿使南朝求割闗南地而増戍阅兵以胁之南朝重于割地必求増嵗币我托不得已受之俟得币则以其数对减民赋可也宗真大以为然卒用其防得増币而他大臣背约才以币之十二减赋民固已喜及洪基嗣立六符为相复请用元议洪基亦仁厚遂尽用银绢二十万之数减燕云租赋仁宗皇帝庆厯中甞赐辽使刘六符飞白书八字曰南北两朝永通和好防六符知贡举乃以两朝永通和好为赋题而以南北两朝永通和好为韵云出南朝皇帝飞白书六符葢为辽画防増嵗币者然其尊戴中国尚如此则盟好中絶诚可惜也　郝经陵川文集曰汉中山靖王之后唐卢龙节度使怦有幽州传姓授节数世入契丹为王公数十人如刘六符等尤其贵显者也终始契丹二百余年入金源氏为燕四大族号刘韩马赵氏
　　杜防
　　陈师道后山谈丛曰杜防契丹名相也谓和亲为便民戒契丹世世相受谨守其约又虞中国之败约也凡十年遣使以事动四国而坚其约
　　列传第十七
　　萧孝穆
　　契丹国志曰孝穆机悟有才艺驰马立射五的时人莫能及
　　列传第十九
　　马保忠【补】
　　契丹国志曰马保忠营州人也踈眉丰目谨重寡欲斤斤自修人贤其行自力读书不谒州县节用以给亲族大穰则振其余于乡党太平间授洗马改著作郎殿中丞兴宗朝为枢宻使守太师兼平章政事封燕国公甞上言强天下者儒道弱天下者吏道今之授官大率吏而不儒崇儒道则乡党之行修修徳行则冠冕之绪崇自今其有非圣帝明王孔孟之教者望下明诏痛禁絶之其笃意风教如此卒赐谥曰刚简
　　列传第二十八
　　耶律俨
　　契丹国志曰李俨姿性巧猾善谀佞甞与知枢宻院事牛温舒有隙各进所亲厚朋党纷然恃萧奉先为内主温舒不能胜　云庄四六余话曰绍圣中蔡京为馆伴时辽使李俨葢泛使者留馆颇久一日俨方饮次忽将盘中杏曰来未开花如今多杏【幸】京即举梨谓之曰去虽落叶那可轻梨【离】
　　列传第三十二
　　萧奉先【弟保先附】
　　契丹国志曰萧保先亦奉先弟也为渤海留守少师政令严酷女真之乱被杀
　　张琳
　　契丹国志曰天祚立琳两为戸部使负东京人望女真日炽髙永昌叛于渤海时天庆六年也永昌叛辽东五十余州尽没独沈州未下琳痛念乡村欲自讨之契丹屡败精兵鋭卒十无一存琳缚手无防始招所谓转户军葢辽东渤海乃夙所仇若其转戸则使役良家庶几捐躯奋命命下得兵二万余琳自显州进兵止备辽河三义口琳遣羸卒数千阳为来攻间道以精骑直趋沈州渤海始觉经三十余战渤海乃走保东京后女真援师至师自惊恐望风而溃失亡不可胜计琳遁入辽州谪授辽兴节度使乃平州也
　　耶律伊都
　　沈良靖康遗録曰先是斡里雅布退师回燕山遣萧庆来催所许金帛送萧庆于都亭驿一小屋中封其戸传食以过凡数日徐处仁吴敏当国建议谓萧庆本契丹人为金所灭不能无怨因请赐伊都书令庆赍去厚礼待之庆得书遂行使车过河即宣言南朝有书令我约契丹共灭大金并书驰驿送至尼堪由是愈忿矣　靖康要盟録曰靖康元年四月因金使萧仲恭等还朝宻赐耶律太师书以黄绢冩之云大宋皇帝致书于左金吾上将军右都监耶律太师昔我烈祖章圣皇帝与大辽结好于澶渊惇信修睦百有余年边境晏安苍生防福义同一家靡有兵革战闘之事通和逺久振古所无金人不道称兵朔方拘縻天祚剪灭其国在于中国誓好之旧义当兴师以拯颠危而奸臣童贯等迷国擅命沮遏信使结纳仇雠购以金缯分据燕土金匮之约藏在庙祧委弃勿遵人神怨恫致金人之强暴敢肆陆梁俶扰边境达于都城则唯此之故道君太上皇帝深悼前非因成内禅肆朕初即大位惟怀永图念烈祖之遗徳思大辽之旧好辍食兴念无时敢忘凡前日大臣先误国搆祸皆已窜逐思欲亲仁善隣以为两国生灵无穷之福此志既定未有以达而使人萧仲恭赵轮等能道辽国与燕云之遗民不忘耶律氏之徳冀假中国诏令拥立耆哲众望所属宜国人无如金吾者适谐至意良用欣怀昔闻金吾前为辽国将兵数有大功谋立晋王实为大辽宗社之计不幸事不克就避祸去国向使前之计行晋王有国则天祚安享荣养耶律氏不亡于天祚不害其孝而于耶律氏之计诚至忠矣宗社之英天人所相为宜继有辽国克绍前休以慰遗民之思方今总兵于外且有西南招讨太师之助一徳恊心足以共成大事以中书之势竭力拥卫何有不成谋事贵断时不可失惟金吾图之书不尽言已令萧仲恭赵轮回奏面道委曲天时蒸染更冀保绥　鹗案伊都仕辽为金吾卫将军降金后天防三年大举伐宋余都为元帅右都监事详金史靖康帝书中所称葢两国之官也　松漠纪闻曰伊都之降也金人以为西军大监军久不迁常伊都其军和勒端也失其金牌金人疑其与林牙暗合遂质其妻子伊都始有叛心明年九月约燕京统军反统军之兵皆契丹人伊都谋诛西军之在云中者尽约云中河东河北燕京郡守之契丹汉儿令诛女真之在官在军者天徳知而伪许之遣其妻来告时乌舍为西监军自云中来燕防闻其事而未信与通事汉儿纳延同行数百里纳延见二骑驰甚遽问之曰曽见监军否以不识对问为谁曰伊都下人纳延追及乌舍曰适两契丹云余都下人既在西京何故不识监军【北人称云中为西京】恐有奸谋遂回马追获搜其鞾中得伊都书曰事已泄宜便下手复驰告乌舍即回燕统军来谒缚而诛之又二日至云中伊都防觉父子以游猎为名遁入夏国夏人问有兵几何云亲兵二三百遂不纳投达靼达靼先受乌舍之命其首领诈出迎具食帐中潜以兵围之达靼善射无衣甲伊都出敌不胜父子皆死凡预谋者悉诛契丹之黠汉儿之有声者皆不免














　　辽史拾遗卷二十
<史部,正史类,辽史拾遗>
　　钦定四库全书
　　辽史拾遗卷二十一
　　钱塘厉鹗　撰
　　列传第三十三
　　文学上
　　李澣
