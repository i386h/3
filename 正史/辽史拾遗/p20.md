<!-- { "loadSidebar": true } -->
　　续资治通鉴长编曰干兴元年八月壬寅以礼部郎中知制诰张师徳为契丹妻萧氏生辰国信使西京左藏库副使赵忠辅副之　东国通鉴曰契丹东京持礼使李克方来言自今春夏季问使并差一次与贺千龄节正旦使同行秋冬季问使并差一次与贺太后生辰使同行
　　三年夏四月
　　东国通鉴曰显宗元文王十四年夏四月契丹遣左散骑常侍武白耶律克恭来册太子钦为辅国大将军检校太师守太保兼侍中高丽国公
　　本纪第十七
　　圣宗八
　　五年春正月
　　续资治通鉴长编曰天圣三年正月戊子契丹遣宣徽南院使朔方节度使萧从顺枢宻直学士给事中韩绍方来贺长宁节
　　冬十月辛未宋太后遣冯元宗史方来贺顺天节续资治通鉴长编曰天圣三年九月庚辰朔以户部郎中知制诰夏竦为契丹生辰使内殿承制閤门祗史方副之度支副使兵部郎中姜遵为正旦使内殿承制閤门祗许怀信副之右正言直史馆张规为契丹妻正旦使东头供奉官閤门祗赵应副之竦自言父承皓与契丹战没母丧未期义不可行改命工部郎中龙图阁待制冯元宗　契丹国志十月朔日食
　　十二月
　　续资治通鉴长编曰天圣三年十二月癸未契丹遣彰圣军节度使萧黙色潘州观察使郑文囿来贺皇太后正旦
　　乙亥宋使李维张纶来贺千龄节
　　续资治通鉴长编曰维徃使契丹主素服馆劳加礼即席赋两朝悠乆诗下笔立成契丹主大喜
　　六年春正月
　　续资治通鉴长编曰天圣四年正月癸未契丹遣枢密副使彰武节度使萧廸里归义节度使康筠来贺长宁节
　　冬十月乙丑宋遣韩翼田承说来贺顺天节
　　续资治通鉴长编曰天圣四年七月乙丑工部郎中龙图阁待制韩亿为契丹妻生辰使崇仪副使田承说副之诏亿名犯北朝讳权改曰意承说皇太后之姻也庸而自专妄传皇太后防于契丹曰南北欢好传示子孙两朝之臣勿相猜阻亿初不知也契丹主命别置宴使其大臣来伴且问亿曰太后有防大使宜知之何独不言亿对曰本朝毎遣使太后必于前以此语戒之非欲达于北朝也契丹主闻之大喜举手加额曰此两朝生灵之福也　鹗按宋以辽太祖讳改韩亿名意辽史改曰翼犹以亿字之半避嫌名尔
　　七年春正月壬寅朔宋遣张保维孙继业孔道辅马崇至来贺
　　续资治通鉴长编曰孔道辅使契丹契丹燕使者优人以文宣王为戯道辅艴然径出契丹使主客者邀道辅还坐且令谢道辅正色曰中国与北朝通好以礼文相接今俳优之徒侮慢先圣而不之禁北朝之过也道辅何谢契丹君臣嘿然
　　夏四月
　　续资治通鉴长编曰天圣四年夏四月辛巳契丹遣林牙昭徳节度使杜防政事舎人萧蕴贺乾元节记纂渊海曰天圣五年契丹遣萧蕴杜防来以程琳为馆伴蕴出坐位指曰中国使者至契丹坐位殿上今契丹使至中国不然请升之琳曰此真宗皇帝所定不可易防不能对曰令宰相议或曰此细事耳将许之琳曰后更有大者奈何遂止
　　八年
　　东国通鉴曰显宗文元王十九年春二月遣礼部员外郎金哿如契丹东京契丹遣将军耶律素等来聘
　　冬十二月丁亥宋遣防瑊康徳来贺千龄节
　　郡齐读书志曰生辰国信语録一卷皇朝防瑊与康徳于天圣六年使契丹贺其主生辰徃返语録并景徳二年至天圣八年使副姓名及杂议于后
　　九年秋八月己丑东京锡里军详衮大延琳囚留守驸马都尉萧孝先及南阳公主杀户部使韩绍勲副使王嘉四捷军都指挥使萧佛徳延琳遂僣位号其国为兴辽年为天庆
　　东国通鉴曰显宗文元王二十年九月契丹东京将军大延琳遣大府丞高吉徳告建国兼求援延琳渤海始祖大祚荣七代孙叛契丹国号奥辽建元天兴十二月兴辽国太师大延定引东北女真与契丹相攻遣使乞援王议诸辅臣侍中崔士威平章蔡忠顺言兵者危事不可不慎彼之相攻安知非我利耶但可修城池谨烽燧以观变耳王从之自此路梗与契丹不通
　　十年秋八月丙午东京贼将杨详世密送款夜开南门纳辽军擒延琳渤海平
　　东国通鉴曰显宗文元王二十一年秋九月兴辽国郢州刺史孝匡禄来告急寻闻国亡遂留不归遣金哿如契丹贺収复东京契丹遣千牛将军罗汉努来诏曰近不差人徃返为路梗今渤海偷主俱遭围闭并以归降宜遣陪臣速来赴国必无虞患
　　十一年夏六月丁丑朔驻驆大福河之北己夘帝崩于行宫年六十一在位四十九年景福元年闰十月壬申上尊諡曰文武大孝宣皇帝庙号圣宗
　　九朝编年备要曰隆绪自与朝廷通好嵗贡方物无巨细必亲阅之守约甚固至是病剧召东平王萧孝先使辅立其子宗真戒无失朝廷信誓　契丹国志曰先是承天太后未归政前帝已长立每事拱手或府库中需一物必诘其所用赐及文武臣僚者允之不然不与帝既不预朝政纵心弋猎左右狎邪与帝为笑谑者太后知之重行杖责帝亦不免诟问御服御马皆太后检校焉或宫嫔防帝太后信之必庭辱帝毎承顺畧无怨辞好读唐贞观事要至太宗明皇实録则钦伏故御名连明皇讳一字又亲以契丹字译白居易讽谏集诏畨臣等读之尝云五百年来中国之英主逺则唐太宗次则后唐明宗近则今宋太祖太宗也或诸道进贡珍竒一无所取皆让其弟亲政后太后暴崩帝哀毁骨立哭必呕血番汉羣臣上言山陵已毕宜改元帝曰改元吉礼也居丧行吉礼乃不孝子也羣臣曰古之帝王以日易月宜法古制帝曰吾契丹主也宁违古制不为不孝之人终制三年帝性英辨多谋神武冠絶游猎时曽遇二虎方逸帝防马驰之发矢连殪其二虎又曽一箭贯三鹿时幽州试举人以一箭贯三鹿为赋题驸马刘三嘏献射二虎颂至于道释二教皆洞其防律吕音声特所精彻承平日乆羣方无事纵酒作乐无有虚日与番汉臣下饮防皆连画夕复尽去巾帻促席造膝而坐或自歌舞或命后妃以下弹琵琶送酒又喜吟诗出题诏宰相以下赋诗诗成进御一一读之优者赐金帯又御制曲五百余首幸诸臣私第为防时谓之迎驾尽欢而罢刑赏必信无有僣差抚柔诸番咸有恩信修睦宋朝人使餽送躬亲检校时黄河暴涨溺防同驿帝亲择夷坦地复创一驿每年信使入境先取宋朝登科记騐其等甲高低及第年月其赐赉物则宻令人体探宋真宗上仙薛贻廓报哀入境幽州急逓先闻帝不俟贻廓至阙集番汉大臣举哀后妃以下皆为沾涕因谓宰臣吕徳懋曰吾与兄皇未结好前征伐各有胜负洎约为兄弟二十余年兄皇升遐况与吾同月生年大両嵗吾又得几时也因又泣复曰吾闻侄帝圣年尚防必不知兄皇分义恐为臣下所间与吾违抝矣后贻廓至阙逹宋圣意喜谓后曰吾观侄帝来意必不失兄皇之誓复谓吕徳懋曰晋髙祖承嗣圣爷爷之力深矣【嗣圣太宗也爷爷翁呼也】少主登位便背盟约皆臣下所惑今侄帝必敦笃悠乆矣又谓后曰汝可先贻书与南朝太后偹述妯娌之分使人徃来名传南朝又诏燕京悯忠寺特置真宗御灵建资福道场百日而罢复诏沿邉州军不得作乐后因御宴有教坊都知格守乐名格子眼转充色长因取所谱宣读帝欲更迁一官见本名正犯真宗讳因怒曰汝充御坊首领岂不知兄皇讳字遂以笔抹其宣而止燕京僧録亦犯真宗讳饬更名圆融防下令国中应内外文武百僚僧道军人百姓等犯真宗讳者悉令改之诏汉儿公事皆湏体问南朝法度行事不得造次行事其钦重宋朝百余事皆此类也末年染病渇疾多忌讳称説死亡之人虽帝之父母尊号亦不得言之病亟乃驿召东平王萧孝穆上京留守萧孝先赴阙始以辅立之事面委之次以不得失宋朝之信誓而嘱之又嘱其子宗真曰皇后事我四十年以其无子故命汝为嗣我死汝子毋切毋杀之六月三日崩于上京东北三十里大斧河之行帐年六十一在位通太后临朝凡四十九年葬上京西北二百里赤山庙号圣宗





　　辽史拾遗卷八
　　钦定四库全书
　　辽史拾遗卷九
　　钱塘厉鹗　撰
　　本纪第十八
　　兴宗一
　　兴宗神圣孝章皇帝讳宗真字雅布济小字济古尔圣宗长子改元景福
　　契丹国志曰兴宗皇帝讳宗真番名实卜克圣宗第八子顺圣元妃所生帝生于顕州东锥子河
　　秋九月辛亥宋遣王随曺仪致祭王騣许怀信梅询张纶来慰两宫范讽孙继业贺即位孔道辅魏昭文贺皇太后册礼
　　续资治通鉴长编曰天圣九年夏六月雄州以契丹主圣宗讣闻命御史中丞王随为祭奠使西上閤门使曺仪副之龙图阁待制孔道辅为贺登位使崇仪副使孙继业副之塩鐡副使司封员外郎王騣为国主吊慰使内殿承制閤门祗候许怀信副之秋七月丙午朔契丹使奉陵军节度使耶律竒尔锡黙告哀戊午命枢宻直学士防瑊为贺契丹登位使改贺登位使孔道辅为契丹毋册礼使西染院使魏昭文副之鹗按贺即位使长编作防瑊辽史作范讽未知孰是髙丽史王可道传曰徳宗即位遣工部郎中栁乔
　　郎中金行恭如契丹防塟且贺即位可道奏契丹与我通好交贽然每有并吞之志今其主殂驸马必塔叛据东京宜乗此时请毁鸭緑城桥归所留我行人若不听可与之絶乃附表请之契丹不从王从可道议停贺正使仍用圣宗太平年号
　　重熈元年春二月
　　契丹国志曰春二月有星孛于东北光芒长二尺
　　夏六月
　　契丹国志曰夏六月朔日食
　　二年秋八月
　　契丹国志曰秋八月有星孛于张翼长七尺濶五寸十二日而没
　　三年春正月丁夘宋使章频卒诏有司赙赠命近侍护防以归
　　梦溪笔谈曰天圣中侍御史知杂事章频使辽死于道其地无棺榇轝至范阳方就殓自后辽人常造数漆棺以银餙之每有使入境则载以随行至今为例
　　夏五月皇太后还政于上躬守庆陵
　　契丹国志曰法天皇后専制多杀功臣用萧氏兄弟分监南北番汉使萧氏奴为团练防御观察节度使者至四十余人范阳无頼軰多占名乐工为萧氏奴帝以上尊酒银带赐乐工太后鞭乐工文五格帝知内品髙庆郎告太后使左右杀髙庆郎太后愈怒下吏杂治语连于帝帝曰我贵为天子而与囚同答状耶郁郁不乐与耶律喜孙谋率兵逐母法天太后登黄布车载送庆州守圣宗冡遂诛永兴军都縂管刚嘎及内侍数十族命内库都提防王继防内侍都知赵安仁等监南北面畨汉臣僚每嵗宋朝自圣宗太平四年遣使贺帝生辰及元旦贺太后则别遣使至是不复别遣至重熙八年迎囘法天太后乃遣使如故
　　冬十二月宋遣叚少连杜仁賛来贺来嵗正旦杨偕李守忠来贺永夀节
　　续资治通鉴长编曰景祐元年八月度支判官兵部员外郎直集贤院谢绛为丹契生辰使内殿承制閤门祗候李守忠副之度支判官刑部员外郎直集贤院叚少连为正旦使供奉官閤门祗杜费副之鹗按史以谢绛为杨偕未知孰是
　　四年
　　契丹国志曰帝因猎过祖州白马山见齐天太后坟冡荒秽又无影堂及埽洒人户恻然而泣左右皆沾涕因诏上京留守耶律賛寜塩鐡使郎元化等于祖州陵园内选吉地改塟其影堂廊库等并同宣献太后园陵
　　夏五月
