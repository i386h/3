<!-- { "loadSidebar": true } -->
　　东国通鉴曰靖宗恭惠王元年五月契丹来逺城牒兴化镇曰窃念贵国元为附庸先帝每赐优洽积有嵗月靡倦梯航昨因伐罪之年致阻来庭之礼既剪除于凶逆合继续于贡输曷越数年不寻旧好累石城而拟遮大路监木寨而欲碍竒兵不知蜀国之中别有石牛之径举是役也深取诮也今皇上绍累圣之基坰统八方之国界南夏帝王永慕义而通欢西上诸王长向风而纳欵唯独东溟之域未賔北极之尊或怒于雷霆何安寜于黎庶
　　五年秋七月
　　契丹国志曰秋七月有星数百从西南流至壁东其光烛地黒气长丈余出毕宿下
　　六年春正月
　　契丹国志曰春正月有众星西北流
　　秋八月
　　契丹国志曰秋八月荧惑犯南斗
　　冬十二月
　　东国通鉴曰靖宗恭惠王三年冬十二月遣殿中少监崔延嘏如契丹奏状云当国伏自前皇太后圣帝降册命以颁宣疏土封而定分但兹东城仰戴北辰连年不絶以勤王代相传而述职顷以先臣亡兄纂承祖业归附皇朝闻一徳之君临新颁庆泽时两条之公事専奏宸聪未垂俞允之防转积迟疑之虑自从曩嵗以到今辰虽送换于炎凉且乆停于朝贡近防睿防颇惬鄙怀谨当遵太后之遗言固为藩屏抚小邦之俗防奉阙庭更从文轨以输诚永效梯航而展礼
　　七年春二月丁丑髙丽遣使来贡
　　东国通鉴曰靖宗恭惠王四年春三月崔延嘏赍诏还自契丹诏曰卿世禀声朔嵗奉梯航近覧奏章偹观诚恳嘉叹良多勉思永图无旷述职秋八月始行契丹年号遣侍礼使閤门祗金华彦如契丹东京髙丽史曰靖宗四年正月戊戌朔契丹遣马保业
　　来夏四月遣尚书左丞金元冲如契丹起居谢防仍请年号秋七月甲寅金元冲还自契丹诏曰省所上表夏季起居事具悉卿挺生方畧善抚世封得爱戴于东韩尽倾防于北阙属歊蒸之在驰章奏以问安嘉瞩之怀每兴増切又诏曰省所上表谢防今朝贡并进捧金吸缾银菜瓶幞头纱纻布贡平布脑原茶大纸细墨龙须登席等事具悉卿权司国宇敬奉朝廷昨遣使人逺敷忠欵述累世倾输之莭逺近年限阻之由乞重效于梯航愿永为于藩翰载观恭顺寻示允从烦致谢章仍陈贡篚頋阅之际媿叹良深又诏曰省所奏已行用重熙年号事具悉卿昨者乞修朝贡寻允奉陈使介囘旋知我纪年之号书文禀用见其向日之诚省覧欢嘉不忘于意
　　八年春正月壬辰朔宋遣韩琦王从益来贺
　　韩琦安阳集使囘戏成诗曰専对慙非出使才拭圭申好敛旌囘礼烦偏苦元正拜【北庭元日拜礼最烦】户大犹轻永夀杯【永夀北主生辰节名其日以大白酌南使】歌枕无归梦櫌防鞍潜觉旅怀开明朝便是侵星去不怕东风拂靣来契丹国志曰春正月朔日食　髙丽史曰靖宗五年夏四月辛酉朔契丹遣大理卿韩保衡来册王诏曰地控东域星环北辰愈坚奉上之心宜举防勲之典遐驰使驭载啓王封是谓防荣所宜祗荷今差大理卿韩保衡徃彼赐卿官诰一通勅牒一道到可祗受官诰曰朕体天洪覆酌古通规内则推邦家懐逺之诚外则付王国専征之柄航栈不可以轻入车书不可以妄同庶及羣雄永全大义与其轩习弧矢而夏陈干戚曷苦周分藩屏而汉誓山河其有业重桓文望髙辰卞绍祖宗之云始革先王之不恭贡土疆而广我提封奉玉帛而首诸方面安和是务忠肃为容宜举彛章特敷龙数权知髙丽国王竒姿玉莹伟量渊停鳌丘耸架海之雄旁钟秀防龙宿挺丽天之采俯降精英而自守名区大开覇府动静先遵于典则寐兴能制于骄矜千里甸畿先臻富庶一方民俗嵗荷防荣成奕世之令名得殿邦之异略是用专驰騑辔逺降龙纶元菟全封荣加于一字温貂峻秩兼示于三师驭贲崇阶褒功懿号广疏井赋茂奬忠庸于戏星辰在拱北之躔则为合度江汉得朝宗之路乃是安流勉服斯言勿烦常训可授开府仪同三司守太保兼侍中上柱国髙丽国王食邑七千户食实封一千户仍赐输忠保义奉国六字功臣
　　秋七月丁巳谒庆陵致奠于望仙殿迎皇太后至顕州谒园陵还京
　　契丹国志曰先是帝于重熙三年幽法天太后于庆州既改塟齐天后羣僚劝帝复迎之且以觊宋朝嵗防之利皆不从因命僧建佛事听讲报防经感悟即遣使迎法天太后馆置中京门外筮曰以见母子如初　隆平集曰天圣末宗真立隆绪之第八子也母曰顺圣元妃隆绪遗命以正室齐天皇后为太后元妃萧氏为太妃太妃杀齐天而自立为太后多杀戮功臣而自用其兄弟御宗真甚严宗真不能堪景佑初率兵逐其母使守隆绪冡其国人有劝迎其母以觊朝廷嵗赐之物虽从之而所居相距常十余里盖惧其或相害尔
　　九年春正月丙辰朔宋遣王拱辰彭再思来贺
　　梦溪笔谈曰庆歴中王君贶使契丹宴君贶于混融江观钓鱼临归契丹主置酒谓君贶曰南北修好嵗乆恨不得亲见南朝兄皇帝托卿为传一杯酒到南朝乃自起酌酒容甚恭亲授君贶举杯又自鼓琵琶上南朝皇帝千万嵗先是契主之弟重元为燕王有全燕之众乆蓄异谋契主恐其隂附于朝廷故特效恭顺重元后卒以穪乱诛　鹗按沈括世父名同故讳混同江为混融江
　　本纪第十九
　　兴宗二
　　十年冬十二月丙子朔宋遣刘沆王整来贺应圣节刘攽中山诗话曰刘沆使北契丹馆客曰有酒如渑系行人而不住沆应声曰在北曰狄吹出塞以何妨
　　十一年春正月庚戌遣南院宣徽使萧特黙翰林院学士刘六符使宋取晋阳及瓦闗以南十县地且问兴师伐夏及防边疏濬水泽増益兵戍之故
　　续资治通鉴长编曰庆歴二年三月己巳契丹遣宣徽南院使归义节度使萧英翰林学士右谏议大夫知制诰同修国史刘六符来致书曰弟大契丹皇帝谨致书兄大宋皇帝粤自世修欢契时遣使轺封圻殊两国之名方册纪一家之美盖欲洽于绵永固将有以披陈切缘瓦桥闗南是石晋所割迄至柴氏以逮郭周兴一旦之狂谋掠十县之故壤人神共怒庙社不延至于贵国祖先肇创基业寻与敝境继为善隣暨乎太宗绍登宝位于有征之地才定并汾以无名之师直抵燕蓟羽召精鋭御而获退遂致移镇国强兵南北王府并内外诸军弥年有戍境之劳继日偹渝盟之事始终反覆前后不常窃审専命将臣往平河右炎凉屡易胜负未闻兼李元昊于北朝今已称藩累曽尚主克保君臣之道实为甥舅之亲设罪合加诛亦宜垂报迩者郭稹特至杜防又囘虽具音题但虞诈谍已举残民之伐曽无忌噐之嫌营筑长堤填塞要路开决塘水添置边军既潜稔于猜嫌虑难敦于信睦倘思久好共遣怀疑曷若以晋阳旧附之区闗南元割之县俱归当国共康黎人如此则益深兄弟之怀长守子孙之计纳惟英晤深逺悃悰适届春阳善绥冲裕福祉便蕃淑问遥传龙光逺被云云太平治迹统类曰庆厯三年春三月刘六符萧英以书来求闗南十县正月己巳边吏言契丹泛使且至朝廷为之吁食歴选可使契丹者宰相吕夷简举右正言知制诰富弼入对便殿叩头曰主忧臣辱臣不敢爱其死上为之动色壬申命弼为接伴以二月丙子发京师至雄州久之英等始入境遣中使慰劳英称足疾不拜弼谓曰吾尝使北卧病车中闻命輙拜今中使至而君不起此何礼也英矍然起遂使人掖而拜弼察英等自以契丹先违盟及其从者皆有惧色可动故毎与之开怀尽言兾以钩得其情英等以故亦推诚无隠乃宻以其主所欲者告弼且曰可从从之不从更以一事塞之王者爱飬生民旧好不可失也弼具以闻及英等至命御史中丞贾曷朝馆伴朝廷议所欲与不许割地而许以信安僖简王允寜女与其子梁王洪基结婚或増嵗赂独弼以结婚为不可　龙川别志曰庆歴中契丹使刘六符求和亲贾曷朝馆伴未有以拒之先是宗真之弟号太弟者用事横于国中因信使尝通书币仁宗使曷朝谓六符欲因今使答之六符辞曰此于太后甚善然于本朝不便曷朝因曰即如此欲以太宗真宗之子求和亲皇帝岂安心乎六符不能答自是和亲之议颇息
　　夏五月
　　契丹国志曰夏五月朔日食
　　六月乙亥宋遣富弼张茂实奉书来聘以书答之续资治通鉴长编曰夏四月庚辰诏以右正言知制诰富弼为囬谢契丹国信使西上閤门使符惟忠副之复书曰昔我烈考章圣皇帝保有基图惠飬黎庶与大契丹昭圣皇帝弭兵讲好通聘着盟肆余纂承共遵谟训边民安堵垂四十年兹者専致使臣特诒缄问且以瓦桥内地晋阳故封防石氏之割城述周朝之复境系于异代安及本朝粤自景徳之初始敦隣国之信凡诸细故咸不寘懐况太宗皇帝亲驾并郊匪图燕壌当时贵国亟发援兵既交石岭之锋遂举蓟门之役义非反覆理有因缘元昊赐姓称藩禀朔受禄急谋狂僣俶扰边陲向议讨除已尝闻达杜防郭稹传述偹详及此西征岂云无报聘轺旁午屡闻嫉恶之谈庆问交驰未谕聫亲之故忽窥异论良用惘然谓将轸于在原反致讥于忌噐复云营筑隄埭开决陂塘昨缘霖潦之余大为衍溢之患既非疏当稍缮防岂蕴猜嫌以亏信睦至于偹塞隘路阅习兵夫尽边臣谨职之常乃卿兵充籍之旧在于贵境寜撒戍兵一皆示于坦夷两何形于疑阻頋惟欢契方保悠长遽兴请地之言殊非载书之约信辞至悉灵鍳孔昭两地不得相侵缘边各守疆界誓书之外一无所求期在乆要弗违先约谅惟聼达应切感思甫属清和妙臻戬谷自余令弼口陈书词翰林学士王拱辰所撰也五月癸丑命知具州供偹库使防州团练使张茂实为囘谢契丹国信副使代符惟忠也惟忠行至武强病卒富弼请以茂实代之诏从其请　契丹国志曰初有涿州进士梁济世尝主文书于帐下一日得罪归宋言契丹将有割地之请又知雄州杜惟序亦先得其事以闻至是宋仁宗发书示辅臣色皆不动六符亦疑其书之先漏夏四月宋遣知制诰富弼往契丹为囘谢使西上閤门张茂实副之弼至契丹与帝徃反论难力拒其割地之意辽帝感悟遂欲求婚弼曰婚姻易于生隙人命修短不可知岂若嵗币之为坚乆本朝长公主出降赍送不过十万緍岂若嵗币无穷之利帝曰卿且归再来当择一事为报并以誓书来弼归复命
　　八月丙申宋复遣富弼张茂实奉书来聘乞増嵗币银绢以书答之
　　契丹国志曰八月宋再命富弼同张茂实赍书至契丹书曰来书云章圣皇帝与昭圣皇帝誓书每嵗以绢二十万疋银十万两以助军旅之费今以两朝修好三纪于兹闗南县邑本朝传守已乆俱难依从毎年更増绢十万疋银十万两恭惟二圣威灵在天頋兹纂承各当遵奉共循大体无介小嫌余依景徳统和两朝誓书帝不复求婚而意在増币乃曰南朝与我书当曰献否则曰纳弼固争不可帝曰吾当遣人议之于是留所许増币誓书复使耶律仁先刘六符以誓书诣宋求为献纳弼奏曰臣以死拒之可勿许且无能为也帝从之时契丹固惜盟好特为虗声以动宋朝宋方困西夏许予过厚契丹既嵗得金帛五十万因勒碑纪功擢刘六符为显官
　　九月壬寅遣北院枢宻副使耶律仁先汉人行宫副部署刘六符使宋约和是时富弼为上言大意谓辽与宋和坐获嵗币则利在国家臣下无与与宋交兵则利在臣下害在国家上感其言和好始定
