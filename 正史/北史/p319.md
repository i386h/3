<!-- { "loadSidebar": true } -->
　　许智藏，高阳人也。祖道幼，常以母疾，遂览医方，因而究极，时号名医。诫诸子曰：「为人子者，尝膳视药，不知方术，岂谓孝乎。」由是，遂世相传授。仕梁，位员外散骑侍郎。父景，武陵王谘议参军。智藏少以医术自达，仕陈，为散骑常侍。陈灭，隋文帝以为员外散骑侍郎，使诣扬州。会秦王俊有疾，上驰召之。俊夜梦其亡妃崔氏泣曰：「本来相迎，如闻许智藏将至。其人若到，当必相苦，为之奈何？」明夜，俊又梦崔氏曰：「妾得计矣，当入灵府中以避之。」及智藏至，为俊诊脉曰：「疾已入心，即当发痫，不可救也。」果如言，俊数日而薨。上奇其妙，赍物百段。炀帝即位，智藏时致仕。帝每有苦，辄令中使就宅询访，或以辇迎入殿，扶登御床。智藏为方奏之，用无不效。卒于家，年八十。

　　宗人许澄，亦以医术显。澄父奭，仕梁，为中军长史，随柳仲礼入长安，与姚僧垣齐名，拜上仪同三司。澄有学识，传父业，尤尽其妙。历位尚药典御、谏议大夫，封贺川县伯。父子俱以艺术名重于周隋二代，史失其事，故附云。

　　万宝常，不知何许人也。父大通，从梁将王琳归齐，后谋还江南，事泄伏诛。由是宝常被配为乐户，因妙达钟律，遍工八音。与人方食，论及声调。时无乐器，宝常因取前食器及杂物，以箸扣之，品其高下，宫商毕备，谐于丝竹，大为时人所赏。然历周、隋，俱不得调。

　　开皇初，沛国公郑译等定乐，初为黄钟调。宝常虽为伶人，译等每召与议，然言多不用。后译乐成，奏之。上召宝常，问其可不。宝常曰：「此亡国之音，岂陛下所宜闻！」上不悦。宝常因极言乐声哀怨淫放，非雅正之音，请以水尺为律，以调乐器，其声率下郑译调二律。并撰《乐谱》六十四卷。且论八音旋相为宫法，改弦移柱之变，为八十四调，一百四十律，变化终于一千八百声。时以《周礼》有旋宫之义，自汉已来，知音不能通，见宝常特创其事，皆哂之。至是，试令为之，应手成曲，无所疑滞，见者莫不嗟异。于是损益乐器，不可胜纪。其声雅淡，不为时人所好。太常善声者，多排毁之。又太子洗马苏夔以钟律自命，尤忌宝常。夔父威方用事，凡言乐者附之而短宝常。数诣公卿怨望，苏威因诘宝常所为，何所传受。有一沙门谓宝常曰：「上雅好符瑞，有言征祥者，上皆悦之。先生当言徒胡僧受学，云是佛家菩萨所传音律，则上必悦。先生当言，所为可以行矣。」宝常遂如其言以答威。威怒曰：「胡僧所传，乃四夷之乐，非中国宜行。」其事竟寝。宝常听太常所奏乐，泫然泣曰：「乐声淫厉而哀，天下不久将尽。」时四海全盛，闻言者皆谓不然。大业之末，其言卒验。

　　宝常贫而无子，其妻因其卧疾，遂窃其资物而逃，宝常竟饿死。将死，取其所著书焚之，曰：「何用此为？」见者于火中探得数卷，见行于世。

　　开皇中，郑译、何妥、卢贲、苏夔、萧吉并讨论坟籍，撰著乐书，皆为当时所用，至于天然识乐，不及宝常远矣。安马驹、曹妙达、王长通、郭令乐等能造曲，为一时之妙，又习郑声，而宝常所为，皆归于雅。此辈虽公议不附宝常，然皆心服，谓以为神。时乐人王令言亦妙达音律。大业末，炀帝将幸江都，令言之子尝于户外弹胡琵琶，作翻调《安公子曲》，令言时卧室中，闻之惊起，曰：「变！变！」急呼其子曰：「此曲兴自早晚？」其子曰：「顷来有之。」令言遂歔欷流涕，谓其子曰：「汝慎无从行，帝必不反。」子问其故，令言曰：「此曲宫声往而不反。宫，君也，吾所以知之。」帝竟被弑于江都。

　　蒋少游，乐安博昌人也。魏慕容白曜之平东阳，见俘，入于平城，充平齐户。后配云中为兵。性机巧，颇能画刻，有文思，吟咏之际，时有短篇。遂留寄平城，以佣写书为业，而名犹在镇。后被召为中书写书生，与高聪俱依高允。允并荐之，与聪俱补中书博士。自在中书，恆庇于李冲兄弟子侄之门。始北方不悉青州蒋族，或谓少游本非人士，又少游微，因工艺自达，是以公私人望，不至相重，唯高允、李冲，曲为体练。孝文、文明太后尝因密宴谓百官曰：「本谓少游作师耳，高允老公乃言其人士。」然犹骤被引命，以规矩刻缋为务，因此大蒙恩赐，而位亦不迁陟也。

　　及诏尚书李冲与冯诞、游明根、高闾等议定衣冠于禁中，少游巧思，令主其事。亦访于刘昶。二意相乖，时致诤竞，积六载乃成，始班赐百官。冠服之成，不游有效焉。后于平城将营太庙太极殿，遣少游乘传诣洛，量准魏、晋基趾。后为散骑侍郎，副李彪使江南。孝文修船乘，以其多有思力，除都水使者。迁兼将作大匠，仍领水池湖泛戏舟楫之具。及华林殿诏修旧增新，改作金墉门楼，皆所措意，号为妍美。虽有文藻，而不得申其才用。恆以剞劂绳尺，碎据匆匆，徙倚园、湖、城、殿之侧，识者为之叹慨。而乃坦尔为己任，不告疲耻。又兼太常少卿，都水如故。卒，赠龙骧将军、青州刺史，谥曰质。有文集十卷余。少游又为太极立模范，与董尔、王遇等参建之，皆未成而卒。

　　初，文成时，郭善明甚机巧，北京宫殿，多其制作。孝文时，青州刺史侯文和亦以巧闻，为要舟，水中立射。滑稽多智，辞说无端，尤善浅俗委巷之语，至可玩笑。位乐陵、济南二郡太守。宣武、明帝时，豫州人柳俭、殿中将军关文备、郭安兴并机巧。洛中制永宁寺九层佛图，安兴为匠也。

　　始孝文时，有范宁兒者善围棋，曾与李彪使齐。齐令江南上品王抗与宁兒，制胜而还。又有浮阳高光宗善樗蒲。赵国李幼序、洛阳丘何奴并工握槊。此盖胡戏，近入中国。云胡王有弟一人遇罪，将杀之，弟从狱中为此戏以上之，意言孤则易死也。宣武以后，大盛于时。

　　何稠，字桂林，国子祭酒妥之兄子也。父通，善琢玉。稠年十余，遇江陵平，随妥入长安。仕周，御饰下士。及隋文帝为丞相，召补参军，并掌细作署。开皇中，累迁太府丞。稠博览古图，多识旧物。波斯尝献金线锦袍，组织殊丽。上命稠为之。稠锦成，逾所献者，上甚悦。时中国久绝琉璃作，匠人无敢措意，稠以绿瓷为之，与真不异。寻加员外散骑侍郎。

　　开皇末，桂州俚李光仕为乱，诏稠募讨之。师次衡岭，遣使招其渠帅，洞主莫崇解兵降款，桂州长史王文同锁崇诣稠所。稠诈宣言曰：「州县不能绥养，非崇之罪。」命释之，引共坐，与从者四人，为设酒食遣之。大悦，归洞不设备。稠至五更，掩及其洞，悉发俚兵以临余贼，象州逆帅杜条辽、罗州逆帅庞靖等相断降款。分遣建州开府梁昵讨叛夷罗寿，罗州刺史冯暄讨贼帅李大檀，并平之。承制署首领为州县官而还，众皆悦服。有钦州刺史甯猛力帅众迎军。初，猛力欲图为逆，至是惶惧，请身入朝。稠以其疾笃，示无猜贰，放还州，与约八九月诣京师相见。稠还奏状，上意不怿。其年十月，猛力卒，上谓稠曰：「汝前不将猛力来，今竟死矣。」稠曰：「猛力共臣约，假令身死，当遣子入侍。越人性直，其子必来。」初，猛力临终，诫其子长真曰：「我与大使期，不可失信于国士，汝葬我讫，即宜上路。」长真如言入朝。上大悦曰：「何稠著信蛮夷，乃至于此！」以勋授开府。

　　仁寿初，文献皇后崩，稠与宇文恺参典山陵制度。稠性少言，善候上旨，由是渐见亲昵。上疾笃，谓稠曰：「汝既曾葬皇后，今我方死，亦宜好安置。嘱此何益？但不能忘怀耳。魂而有知，当相见于地下。」上因揽太子颈曰：「何稠用心，我后事动静当共平章。」

　　大业初，炀帝将幸扬州，敕稠讨阅图籍，造舆服羽仪，送至江都。其日，拜太府少卿。稠于是营黄麾三万六千人仗，及车舆辇辂、皇后卤簿、百官仪服，依期而就，送于江都。所役工十万余人，用金银钱物巨亿计。帝使兵部侍郎胡雅、选部郎薛迈等勾覆，数年方竟，毫厘无舛。

　　稠参会今古，多所改创。魏、晋以以来，皮弁有缨而无笄导。稠曰：「此古田猎服也，今服以入朝，宜变其制。」故弁施象牙簪导，自稠始也。又从省之服，初无佩绶。稠曰：「此乃晦朔小朝之服，安有人臣谒帝，而除去印绶，兼无佩玉之节乎？」乃加兽头小绶及佩一只。旧制，五辂于辕上起箱，天子与参乘同在箱内。稠曰：「君臣同所，过为相逼。」乃广为盘舆，别构栏楯，侍臣立于其中。于内复起须弥平坐，天子独居其上。自余麾幢文物，增损极多。帝复令稠造戎车万乘，钩陈八百连。帝善之，以稠守太府卿，后兼领少府监。

　　辽东之役，摄左屯卫将军，领御营弩手三万人。时工部尚书宇文恺造辽水桥不成，师未得济，左屯卫大将军麦铁杖因而遇害。帝遣稠造桥，二日而就。初，稠制行殿及六合城，至是，帝于辽左与贼相对，夜中施之。其城，周回八里，城及女垣合高十仞，上布甲士，立仗建旗，四隅置阙，面列一观，观下三门，比明而毕。高丽望见，谓若神功。稍加至右光禄大夫。从幸江都，遇宇文化及乱，以为工部尚书。及败，陷于窦建德，复为工部尚书、舒国公。建德败，归于大唐，授少府监，卒。

　　又齐时有河间刘龙者，性强明，有巧思。齐后主令修三雀台称旨，因而历职通显。及隋文帝践阼，大见亲委，位右卫将军，兼将作大匠。迁都之始，与高颎参掌制度，世号为能。

　　大业中，有南郡公黄亘及弟兗，俱巧思绝人，炀帝每令其兄弟亘少府将作。于时改创多务，亘、兗每参典其事。凡有所为，何稠先令亘、兗立样，当时工人莫有所损益。亘，位朝散大夫；兗，散骑侍郎。

