<!-- { "loadSidebar": true } -->
　　论曰：阴阳卜祝之事，圣哲之教存焉，虽不可以专，亦不可得而废也。徇于是者不能无非，厚于利者必有其害。《诗》、《书》、《礼》、《乐》所失也浅，故先王重其德；方术伎巧所失也深，故往哲轻其艺。夫能通方术而不诡于俗；习伎巧而必蹈于礼者，几于大雅君子。故昔之通贤，所以戒乎妄作。晁崇、张深、殷绍、王早、耿玄、刘灵助、李顺兴、檀特师、由吾道荣、颜恶头、王春、信都芳、宋景业、许遵、吴遵世、赵辅和、皇甫玉、解法选、魏宁、綦母怀文、张子信、陆法和、蒋升、强练、庾季才、卢太翼、耿询、来和、萧吉、杨伯丑、临孝恭、刘祐、张胄玄等，皆魏来术艺之士也。观其占候卜筮，推步盈虚，通幽洞微，近知鬼神之情状，其间有不涉用于龟筴，而究人事之吉凶，如顺兴、檀特之徒，法和、强练之辈，将别禀数术，讵可以智识知？及江陵失守，前巧尽弃，还吴无路，入周不可，因归事齐，厚蒙荣遇。虽窃之以叨滥，而守之以清虚，生灵所资，嗜欲咸遣，斯亦得道家之致矣。信都芳所明解者，乃是经国之用乎？周澹、李脩、徐謇、謇兄孙之才、王显、马嗣明、姚僧垣、褚该、许智藏方药特妙，各一时之美也。而僧垣诊候精审，名冠一代，其所全济，固亦多焉。而弘兹义方，皆为令器，故能享眉寿，縻好爵。老聃云「天道无亲，常与善人」，于是信矣！许氏之运针石，百载可称。宝常声律之奇，足以追踪牙、旷，各一时之妙也。蒋、何以剞劂见知，没其学思，艺成为下，其近是乎？

　　周时，有乐茂雅以阴阳显，史元华以相术称，并所阙也。

　





北史卷九十一

列传第七十九　　列女

　　魏崔览妻封氏封卓妻刘氏魏溥妻房氏胡长命妻张氏

　　平原女子孙氏房爱亲妻崔氏泾州贞女兒氏姚氏妇杨氏

　　张洪祁妻刘氏董景起妻张氏阳尼妻高氏史映周妻耿氏

　　任城国太妃孟氏苟金龙妻刘氏贞孝女宗河东姚氏女

　　刁思遵妻鲁氏西魏孙道温妻赵氏孙神妻陈氏隋兰陵公主

　　南阳公主襄城王恪妃华阳王楷妃谯国夫人洗氏

　　郑善果母崔氏孝女王舜韩觊妻于氏陆让母冯氏刘昶女

　　钟士雄母蒋氏孝妇覃氏元务光母卢氏裴伦妻柳氏赵元楷妻崔氏

　　盖妇人之德，虽在于温柔，立节垂名，咸资于贞烈。温柔仁之本也，贞烈义之资也。非温柔无以成其仁，非贞烈无以显其义。是以《诗书》所记，风俗所存，图象丹青，流声竹素。莫不守约以居正，杀身以成仁者也。若文伯、王陵之母，白公、杞殖之妻，鲁之义姑，梁之高行，卫君灵王之妾，夏侯文宁之女，或抱信以会真，或蹈忠而践义，不以存亡易心，不以盛衰改节，其佳名彰于既没，徽音传于不朽，不亦休乎！或有王公大人之妃，偶肆情于淫僻之俗，虽衣文衣，食珍膳，坐金屋，乘玉辇，不入彤管之书，不沾青史之笔，将草木以俱落，与麋鹿而同死者，可胜道哉！永言载思，实庶姬之耻也。

　　魏隋二书，并有《列女传》，齐周并无此篇。今又得武孙道温妻赵氏、河北孙神妻陈氏，附魏、隋二传，以备《列女篇》云。

　　魏中书侍郎清河崔览妻封氏者，勃海人，散骑常侍封恺女也。有才识，聪辩强记，多所究知。时李敷、公孙文叔虽已贵重，近世故事有所不达者，皆就而谘请焉。

　　勃海封卓妻刘氏者，彭城人也。成婚一夕，卓官于京师，后以事伏法。刘氏在家，忽然梦想，知卓已死，哀泣，嫂喻之不止。经旬，凶问果至，遂愤叹而死。时人比之秦嘉妻。中书令高允念其义高而名不著，为之诗曰：

　　两仪正位，人伦肇甄。爰制夫妇，统业承先。虽曰异族，气犹自然。生则同室，终契黄泉。其一

　　封生令达，卓为时彦，内协黄中，外兼三变。谁能作配，克应其选，实有华宗，挺生淑媛。其二

　　京野势殊，山川乖互，乃奉王命，载驰在路。公务既弘，私义获著，因媒致币，遘止一幕。其三

　　率我初冠，眷彼弱笄，形由礼比，情以趣谐。忻愿难常，影迹易乖，悠悠言迈，戚戚长怀。其四

　　时遇险迍，横罹尘纲，伏质就刑，身分土壤。千里虽遐，应如影响，良嫔洞感，发于梦想。其五

　　仰惟亲命，俯寻嘉好，谁谓会浅，义深情到。毕志守穷，誓不二醮，何以验之？殒身是效。其六

　　人之处世，孰不厚生？必存于义，所重则轻。结愤钟心，甘就幽冥，永捐堂宇，长辞母兄。其七

　　芒芒中野，翳翳孤丘，葛蕾冥蒙，荆棘四周，理苟不昧，神必俱游。异哉贞妇，旷世靡俦。其八

　　钜鹿魏溥妻房氏者，慕容垂贵乡太守常山房湛女也。幼有烈操。年十六而溥遇疾，且卒，顾谓之曰：「死不足恨，但痛母老家贫，赤子蒙眇，抱怨于黄垆耳！」房垂泣而对曰：「幸承先人余训，出事君子，义在偕老，有志不从，盖其命也。今夫人在堂，弱子衤强褓，顾当以身少相感，永深长往之恨。」俄而溥卒。及将大敛，房氏操刀割左耳，投之棺中，仍曰：「鬼神有知，相期泉壤。」流血滂然，助丧者哀惧。姑刘氏辍哭谓曰：「新妇何至于此？」对曰：「新妇少年，不幸早寡，实虑父母未量至情，觊持此自誓耳。」闻知者莫不感怆。

　　于时，子缉生未十旬，鞠育于后房之内，未尝出门。遂终身不听丝竹，不预座席。缉年十二，房父母仍存，于是归宁，父兄尚有异议。缉窃闻之，以启其母。房命驾，绐云他行，因而遂归。其家弗之知也。行数十里，方觉，兄弟来追，房哀叹而不反。其执意如此。训导一子，有母仪法度。缉所交游，有名胜者，则身具酒馔；有不及己者，辄屏卧不飧，须其悔谢，乃食。善诱严训，类皆如是。年六十五而终。

　　缉子悦后为济阴太守，吏民立碑颂德。金紫光禄大夫高闾为其文曰：「爰及处士，遘疾夙凋，伉俪秉志，识茂行高，残形显操，誓敦久要。」溥未仕而卒，故云处士焉。

　　乐部郎胡长命妻张氏者，不知何许人也。事姑王氏甚谨。太安中，京师禁酒。张以姑老且患，私为醖之，为有司所纠。王氏诣曹自首，由己私酿。张氏曰：「姑老抱患，张主家事，姑不知酿。」主司不知所处。平原王陆丽以状奏，文成义而赦之。

　　平原鄃县女子孙氏男玉者，夫为零陵县人所杀。男玉追执仇人，欲自杀之。其弟止而不听。男玉曰：「女人出适，以夫为天，当亲自复雪，云何假人之手？」遂以杖殴杀之。有司处死，以闻。献文诏曰：「男玉重节轻身，以义犯法，缘情定罪，理在可原，其特恕之。」

　　清河房爱亲妻崔氏者，同郡崔元孙之女也。性严明，有高节，历览书传，多所闻知。亲授子景伯、景光《九经》义，学行修明，并当世名士。景伯为清河太守，每有疑狱，常先请焉。贝丘人列子不孝，吏欲案之，景伯为之悲伤，入白其母。母曰：「吾闻闻名不如见面，小人未见礼教，何足责哉！但呼其母来，吾与之同居，其子置汝左右，令其见汝事吾，或应自改。」景伯遂召其母，崔氏处之于榻，与之共食。景伯为之温凊。其子侍立堂下，未及旬日，悔过求还。崔氏曰：「此虽颜惭，未知心愧，且可置之。」凡经二十余日，其子叩头流血，其母涕泣乞还，然后听之，终以孝闻。其识度励物如此。竟以寿终。

　　泾州贞女兒氏者，许嫁彭老生为妻。聘币既毕，未及成礼。兒氏率行贞淑，居贫，常自舂汲，以养父母。老生辄往逼之，女曰：「与君聘命虽毕，二门多故，未及相见，何由不禀父母，擅见陵辱！若苟行非礼，正可身死耳！」遂不肯从。老生怒而刺杀之，取其衣服。女尚能言，临死谓老生曰：「生身何罪，与君相遇！我所以执节自固者，宁更有所邀，正欲奉给君耳。今反为君所杀，若魂灵有知，自当相报。」言终而绝。老生持女衣服珠缨，至其叔宅，以告。叔曰：「此是汝妇，奈何杀之，天不祐汝！」遂执送官。太和七年，有司劾以死罪。诏曰：「老生不仁，侵陵贞淑，原其强暴，便可戮之，而女守礼履节，没身不改，虽处草莽，行合古迹。宜赐美名，以显风操，其标墓旌善，号曰'贞女'」。

　　姚氏妇杨氏者，阉人苻承祖姨也。家贫。及承祖为文明太后所宠贵，亲姻皆求利润，唯杨独不欲。常谓其姊曰：「姊虽有一时之荣，不若妹有无忧之乐。」姊每遗其衣服，多不受。强与之，则云：「我夫家世贫，好衣美服则使人不安。」与之奴婢，云：「我家无食，不能供给。」终不肯受。常著破衣，自执劳事。时受其衣服，多不著，密埋之。设有著者，污之而后服。承祖每见其寒悴，深恨其家，谓不供给之。乃启其母曰：「今承祖一身，何所乏少，而使姨如是？」母具以语之。承祖乃遣人乘车往迎之，则厉志不起。遣人强辇于车上，则大哭言：「尔欲杀我也！」由是苻家内外，皆号为痴姨。及承祖败，有司执其二姨至殿庭致法，以姚氏妇衣裳弊陋，特免其罪。其识机，虽吕嬃亦不如也。

　　荥阳京县人张洪祁妻刘氏者，年十七夫亡。遗腹生一子，三岁又没。其舅姑年老，朝夕奉养，率礼无违。兄矜其少寡，欲夺嫁之，刘自誓不许，以终其身。

　　陈留董景起妻张氏者，景起早亡，张时年十六，，痛夫少丧，哀伤过礼，蔬食长斋。又无兒息，独守贞操，期以阖棺。乡曲高之，终见标异。

　　渔阳太守阳尼妻高氏者，勃海人也。学识有文翰，孝文敕令入侍后宫。幽后表启，悉其辞也。

　　荥阳史映周妻耿氏者，同郡耿氏女也。年十七，适于映周。太和二十三年，映周卒，耿氏恐父母夺其志，因葬映周，哀哭而殒。见者莫不悲叹。属大使观风，以状具上，诏标门闾。

　　任城国太妃孟氏者，钜鹿人，尚书、任城王澄之母也。澄为扬州之日，率众出讨。于后贼帅姜庆真阴结逆党，袭陷罗城。长史韦缵仓卒，孟乃勒兵登陴，激厉文武，喻之逆顺。于是咸有奋志，贼不能克，卒以全城。灵太后后敕有司树碑旌美。

