<!-- { "loadSidebar": true } -->
　　自定鼎伊洛，边任益轻，唯底滞凡才，出为镇将。转相模习，专事聚敛。或有诸方奸吏，犯罪配边，为之指踪，过弄官府；政以贿立，莫能自改。咸言奸吏为此，无不切齿增怒。及阿那瑰背恩，纵掠窃奔，命师追之。十五万众度沙漠，不日而还。边人见此援师，便自意轻中国。尚书令臣崇时即申闻，求改镇为州，将允其愿，抑亦先觉。朝廷未许。而高阙戍主，率下失和，拔陵杀之为逆命；攻城掠地，所见必诛。王师屡北，贼党日盛。此段之举，指望销平。其崔暹双轮不反，臣崇与臣，逡巡复路。今者相与，还次云中。马首是瞻，未便西迈。将士之情，莫不解体。今日所虑，非止西北，将恐诸镇寻亦如此。天下之事何易可量！

　　时不纳其策。东西部敕勒之叛，朝议更思深言。遣兼黄门侍郎郦道元为大使，欲复镇为州，以顺人望。会六镇尽叛，不得施行。深后上言：「今六镇俱叛，二部高车亦同恶党，以疲兵讨之，必不制敌。请简选兵，或留守恆州要处。更为后图。」

　　及李崇征还，深专总戎政。拔陵避蠕蠕，南移度河。先是，别将李叔仁以拔陵来逼，请求迎援，深赴之，前后降附二十万人。深与行台元纂表求恆州北别立郡县，安置降户，随宜振赉，息其乱心。不从。诏遣黄门侍郎杨置分散之于冀、定、瀛三州就食。深谓纂曰：「此辈复为乞活矣。祸乱当由此作。」

　　既而鲜于修礼叛于定州，杜洛周反于幽州，其余降户，犹在恆州，遂欲推深为主。深乃上书乞还京师。令左卫将军杨津代深为都督，以深为侍中、右卫将军、定州刺史。时中山太守赵叔隆、别驾崔融讨贼失利，台使刘审考核未讫，会贼逼中山，深乃令叔隆防境。审驰驿还京，云深擅相放纵。城阳王徽与深有隙，因此构之。乃征深为吏部尚书、兼中领军。及深至都，明帝不欲使徽、深相憾，敕因宴会，令相和解。徽衔不已。

　　后河间王琛等为鲜于修礼所败，乃除深仪同三司、大都督。章武王融为左都督，裴衍为右都督，并受深节度。徽因奏灵太后构深曰：「广阳以爱子握兵在外，不可测也。」乃敕章武王等潜相防备。融遂以敕示深。深惧，事无大小，不敢自决。灵太后闻之，乃使问深意状，乃具言曰：

　　往者元叉执权，移天徙日，而徽托附，无翼而飞。今大明反政，任寄唯重，以徽褊心，衔臣次骨。臣以疏滞，远离京辇，被其构阻，无所不为。然臣昔不在其后，自此以来，翻成陵谷。徽遂一岁八迁，位居宰相；臣乃积年淹滞，有功不录。

　　自徽执政以来，非但抑臣而已，北征之勋，皆被拥塞。将士告捷，终无片赏；虽为表请，多不蒙遂。前留元摽据乎盛乐，后被重围，析骸易子，倒悬一隅。婴城二载，贼散之后，依阶乞官，徽乃盘退，不允所请。而徐州下邳戍主贾勋，法僧叛后，暂被围逼，固守之勋，比之未重，乃立得州，即授开国。天下之事，其流一也，功同赏异，不平谓何！又骠骑李崇北征之日，启募八州之人，听用关西之格。及臣在后，依此科赏。复言北道征者，不得同于关西。定襄陵庙之至重，平城守国之要镇，若计此而论功，亦何负于秦楚？但以嫉臣之故，便欲望风排抑。

　　然其当途以来，何直退勋而已。但是随臣征者，即便为所嫉。统军袁叔和曾经省诉，徽初言有理，又闻北征隶臣为统，应时变色。复令臣兄子仲显异端讼臣，缉缉翩翩，谋相诽谤。言臣恶者，接以恩颜；称臣善者，即被嫌责。甄琛曾理臣屈，乃视之若仇雠；徐纥颇言臣短，即待之如亲戚。又骠骑长史祖莹，昔在军中，妄增首级；矫乱戎行，蠹害军府，获罪有司，避命山泽。直以谤臣之故，徽乃还雪其罪。臣府司马刘敬，比送降人，既到定州，翻然背叛，贼如决河，岂其能拥。且以臣府参僚，不免身首异处。徽既怒迁，舍其元恶，及胥徒。从臣行者，莫不悚惧。顷恆州之人，乞臣为刺史，徽乃斐然言不可测。及降户结谋，臣频表启，徽乃因执言此事。及向定州，远彼奸恶，又复论臣将有异志。翻覆如此，欲相陷没。致令国朝，遽赐迁代。贼起之由，谁使然也？

　　徽既优幸，任隆一世，慕势之徒，于臣何有！是故余人摄选，车马填门。及臣居边，宾游罕至。臣近比为虑其为梗，是以孜孜乞赴京阙。属流人举斧，元戎垂翅，复从后命，自安无所；僶俛先驱，不敢辞事。及臣出都，行尘未灭，已闻在后，复生异议。言臣将兒自随，证为可疑之兆。忽称此以构乱。悠悠之人，复传音响，言左军臣融、右军臣衍皆受密敕，伺察臣事。徽既用心如此，臣将何以自安？窃以天步未夷，国难犹梗；方伯之任，于斯为急。徽昔临籓，乃有人誉，及居端右，无闻焉尔。今求出之为州，使得申其利用。徽若外从所长，臣无内虑之切。脱蒙，公私幸甚。

　　深以兵士频经退散，人无斗情，连营转栅，日行十里。行达交津，隔水而阵。贼修礼常与葛荣谋，后稍信朔州人毛普贤，荣常衔之。普贤昔为深统军，及在交津，深传入谕之，普贤乃有降意。又使录事参军元晏说贼程杀鬼。果相猜贰。葛荣遂杀普贤、修礼而自立。荣以新得大众，上下未安，遂北度瀛州。深便率众北转。荣东攻章武王融，融战败于白牛还。深遂退走，趣定州。闻刺史杨津疑其有异志，乃止于州南佛寺。停二日夜，乃召都督毛谥等六七人，臂肩为约，危难之际，期相拯恤。谥疑深意异，乃密告津，云深谋不轨。津遣谥讨深。深走出，谥叫噪追蹑。深与左右行至博陵郡界，逢贼游骑，乃引诣葛荣。贼徒见深，颇有喜者。荣新自立，内恶之，乃害深。庄帝追复王爵，赠司徒公，谥曰忠武。

　　子湛，字士渊，少有风尚。孝庄初，袭封。孝静初，累迁冀州刺史。所在聚敛，风政不立。入为侍中，后行司州牧。时齐神武作相，以湛颇有器望，启超拜太尉公。薨，赠假黄钺、大司马、尚书令，谥曰文献。初，湛名位渐重，留连声色，始以婢紫光遗尚书郎中宋游道，后乃私耽，出为冀州，窃而携去。游道大致纷纭，乃云紫光湛父所宠，湛母遗己。将致公文，久乃停息。论者两非之。

　　湛弟瑾，尚书祠部郎。后谋杀齐文襄。事泄，合门伏法。

　　湛子法轮，紫光所生也。齐王矜湛覆灭，乃启原之，复其爵土。

　　南安王余，真君三年封吴王，后改封南安王。太武暴崩，中常侍宗爱矫皇太后令迎立之，然后发丧。大赦，改年为永平。余自以非次而立，厚遗群下，取悦于众。为长夜之饮，声乐不绝。旬月之间，帑藏空罄。尤好弋猎，出入无度。边方告难，余不恤之，百姓愤惋，而余晏如也。宗爱权恣日甚，内外惮之。余疑爱变，谋夺其权。爱因余祭庙，夜杀余。文成葬以王礼，谥曰隐。

　　论曰：枭獍为物，天实生之。观夫元绍所怀，盖亦特钟沴气。平阳以降，并多夭促；英才武略，未显高年。靖、简二王，为时称首。鉴既有声，浑亦见器。霄、继荷遇太和之日，名位岂妄及哉！叉阶缘宠私，遂乱天下，杀身全祀，固为幸焉。

　　乐平、乐安俱以将领自效，竟以忧迫而逝，验克终之为鲜。庄王才力智谋，一时之杰，与夫建宁、新兴，不同日也。

　　太武之子，秦、晋才贤。而翰之遇酷，倚伏岂可量矣。临淮之后，彧为盛德；广阳之世，嘉实为美，深之阙恶于元徽，所谓盗憎之义。作之见杀，不基晚欤！

　





北史卷一十七

列传第五　　景穆十二王上

　　景穆皇帝十四男：恭皇后生文成皇帝；袁椒房生阳平幽王新成；尉椒房生京兆康王子推、济阴王小新成；阳椒房生汝阴灵王天赐；乐良厉王万寿、广平殇王洛侯母并阙。孟椒房生任城康王云；刘椒房生南安惠王桢、城阳康王长寿。慕容椒房生章武敬王太洛；尉椒房生乐陵康王胡兒；孟椒房生安定靖王休。赵王深早薨，无传，母阙。魏旧太子后庭未有位号，文成即位，景穆宫人有子者，并号为椒房。

　　阳平王新成，太安三年封，后为内都大官。薨，谥曰幽。

　　长子安寿袭爵，孝文后赐名颐。累迁怀朔镇大将。都督三道诸军事北讨，诏征赴京，勖以战伐之事。对曰：「当仰杖庙算，使呼韩同渭桥之礼。」帝叹曰：「壮哉王言，朕所望也。」未发，遭母忧，诏遣侍臣以金革敦喻，既殡而发。与陆睿集三道诸将议军途所诣。于是中道出黑山，东道趣士卢河，西道向侯延河。军过大碛，大破蠕蠕。颐入朝，诏曰：「王之前言，果不虚也。」后除朔州刺史。及恆州刺史穆泰谋反，遣使推颐为主，颐密以状闻。泰等伏诛，帝甚嘉之。宣武景明元年，薨于青州刺史，谥曰庄王。传国至孙宗胤。明帝时，坐杀叔父赐死，爵除。

　　颐弟衍，字安乐，赐爵广陵侯，位梁州刺史。表请假王，以崇威重。诏曰：「可谓无厌求也，所请不合。」转徐州刺史。至州病重，帝敕徐成伯乘传疗疾。差，成伯还。帝曰：「卿定名医。」赉绢三千疋。成伯辞，请受一千。帝曰：「《诗》云：'人之云亡，邦国殄瘁。'以是而言，岂惟三千疋乎？」其为帝所重如此。后所生母雷氏卒，表请解州。诏曰：「先君余尊之所厌，《礼》之明文。季末陵迟，斯典或废。侯既亲王之子，宜从余尊之义，便可大功。」后卒于雍州刺史，谥曰康侯。

　　衍性清慎，所在廉洁，又不营产业，历牧四州，皆有称绩，亡日无敛尸具。

　　子暢，字叔暢，从孝武帝入关，拜鸿胪，封博陵王。大统三年东讨，没于阵。

　　子敏，嗜酒多费，家为之贫。其婿柱国乙弗贵、大将军大利稽祐家赀皆千万，每营给之。敏随即散尽，而帝不之责。贵、祐后遂绝之。位仪同三司，改封南武县公。

　　暢弟融，字叔融，貌甚短陋，骁武过人。庄帝谋杀尔硃荣，以融为直阁将军。及尔硃兆入洛，融逃人间。后从孝武入关，封魏兴王，位侍郎、殿中尚书。

　　衍弟钦，字思若，位中书监、尚书右仆射、仪同三司。钦色尤黑，故时人号为黑面仆射。钦淫从兄丽妻崔氏，为御史中尉封回劾奏，遇赦免。寻除司州牧。钦少好学，早有令誉。时人语曰：「皇宗略略，寿安、思若。」及晚年贵重，不能有所匡益，论者轻之。钦曾托青州人高僧寿为子求师，师至，未几逃去。钦以让僧寿。僧寿性滑稽，反谓钦曰：「凡人绝粒七日乃死，始经五朝，便尔逃遁，去食就信，实有所阙。」钦乃大惭，于是待客稍厚。后除司空公，封钜平县公。于河阴遇害，赠假黄钺、太师、太尉公。

　　子子孝，字季业，早有令誉。年八岁，司徒崔光见而异之，曰：「后生领袖，必此人也。」孝武帝入关，不及从驾。后赴长安，封义阳王。

