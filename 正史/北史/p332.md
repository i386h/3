<!-- { "loadSidebar": true } -->
　　五年，陈湘州刺史华皎、巴州刺史戴僧朔并来附。皎送其子玄响为质于岿，仍请兵伐陈。岿上言其状。武帝诏卫公直督荆州总管权景宣、大将军元定等赴之。岿亦遣其柱国王操率水军二万，会皎于巴陵。既而与陈将吴明彻等战于沌口，直军不利，元定遂没，岿大将军李广等亦为陈人所虏，长沙、巴陵并陷于陈。卫公直乃归罪于岿之柱国殷亮。岿虽以退败不独罪亮，然不敢违命，遂诛之。吴明彻乘胜攻克岿河东郡，获其守将许孝敬。明年，明彻进寇江陵，引江水灌城。岿出顿纪南，以避其锐。江陵副总管高琳与其尚书仆射王操拒守。岿马军主马武、吉彻等击明彻，明彻退保公安，岿乃还江陵。岿之八年，陈又遣其司空章昭达来寇，江陵总管陆腾及岿之将士击走之。昭达又寇竟陵之青泥，岿令其大将军许世武赴援，大为昭达所破。

　　初，华皎、戴僧朔从卫公直与陈人战败，率其麾下数百人归于岿。岿以皎为司空，封江夏郡公；僧朔为车骑将军，封吴兴县侯。岿之十年，皎将来朝，至襄阳，请卫公直曰：「梁主既失江南诸郡，人少国贫，朝廷兴亡继绝，理宜资赡。岂使齐桓、楚庄独擅救卫复陈之美？望借数州，以裨梁国。」直然之，乃遣使言状。帝许之，诏以基、平、鄀三州归之于岿。

　　及平齐，岿朝于鄴，帝虽以礼接之，然未之重也。岿知之，后因宴承间，乃陈其父荷周文拯救之恩，并叙二国艰虞，脣齿掎角之事。辞理辩暢，因涕泣交流，帝亦为之嘘欷。自是大加赏异，礼遇日隆。后帝复与之宴，齐氏故臣叱列长叉亦预焉，帝指谓岿曰：「是登陴骂朕者也。」岿曰：「长叉未能辅桀，翻敢吠尧！」帝大笑。及酒酣，帝又命琵琶自弹之，仍谓岿曰：「当为梁主尽欢。」岿乃起请舞，帝曰：「王乃能为朕舞乎？」岿曰：「陛下既亲抚五弦，臣何敢不同百兽？」帝大悦，赐杂缯万段、良马数十疋，并赐齐后主妓妾，及帝所乘五百里骏马以遣之。及隋文帝执政，尉迟迥、王谦、司马消难等各起兵。时岿将帅皆密请兴师，与迥等为连衡之势，进可以尽节于周氏，退可以席卷山南。岿以为不可。俄而消难奔陈，迥等相次破灭。隋文帝既践极，恩礼弥厚，遣使赐金五百两、银千两、布帛万疋、马五百疋。开皇二年，隋文帝备礼纳岿女为晋王妃，又欲以其子瑒尚兰陵公主，由是罢江陵总管，岿专制其国。四年，来朝长安。帝甚敬待之，诏岿位在王公之上。岿被服端丽，进退闲雅，天子瞩目，百僚倾慕。帝赐岿缣万疋，珍玩称是。及还，亲执其手谓之曰：「梁主久滞荆楚，未复旧都，朕当振旅长江，相送旋反。」岿拜谢而归。五年五月，寝疾薨。临终上表奉辞，并献所服金装剑，帝览而嗟悼。岿在位二十三年。梁之臣子，葬之显陵，谥曰孝明皇帝，庙号世宗。

　　岿孝悌慈仁，有君人之量。四时祭享，未尝不悲慕流涕。性尤俭约，御下有方，境内安之。所著文集及《孝经》、《周易义记》及《大小乘幽微》，并行于世。文帝又命其太子琮嗣位。

　　琮字温文，性俶傥不羁，博学有文义。兼善弓马，遣人伏地持帖，琮奔马射之，十发十中，持帖者亦不惧。初封东阳王，寻立为梁太子。及嗣位，帝赐以玺书，敦勉之。又赐梁之大臣玺书，诫勉之。时琮年号广运，有识者曰：「运之为字，军走也，吾君将奔走乎！」其年，琮遣大将军戚昕以舟师袭陈公安，不克而还。文帝徵琮叔父岑入朝，拜大将军，封怀义公，因留不遣。复置江陵总管以监之。琮所署大将军许世武密以城召陈将宜黄侯陈纪，谋泄，琮诛之。后二岁，上征琮入朝，率臣下二百余人朝京师。江陵父老莫不殒涕曰：「吾君其不反矣！」上以琮来朝，遣武乡公崔弘度将兵戍之。军至鄀州，琮叔父岩及弟瓛等惧弘度掩袭之，遂引陈人至城下，虏居人而叛。于是废梁国。上遣左仆射高颎安集之，曲赦江陵死罪，给复十年。梁二主各给守墓十户，拜琮柱国，赐爵莒国公。

　　自詧初即位，岁在乙亥，至是，岁在丁未，凡三十三载而亡。

　　琮至炀帝嗣位，甚见亲重，拜内史令，改封梁公。琮之宗族，缌麻以上，并随才擢用，于是诸萧昆弟，布列朝廷。琮性淡雅，不以职务自婴，退朝纵酒而已。内史令杨约与琮同列，帝令约宣旨诫励。约复以私情谕之，琮曰：「琮若复事事，则何异公哉？」约笑而退。约兄素时为尚书令，见琮嫁从父妹于钳耳氏，谓曰：「公帝王之族，何乃适妹钳耳氏？」琮曰：「前已嫁妹于侯莫陈氏，此复何疑？」素曰：「钳耳，羌也，侯莫陈，虏也。何得相比？」琮曰：「以羌异虏，未之前闻。」素惭而止。琮虽羁旅，见北间豪贵，无所降下。常与贺若弼深友，弼既诛，复有童谣曰「萧萧亦复起」，帝由是忌之，遂废于家。卒，赠左光禄大夫。

　　子铉，位襄城通守。复以琮弟子钜为梁公。钜小名曰藏，炀帝甚昵之，以为千牛。与宇文皛出入宫掖，伺詧内外。帝每有游宴，钜未尝不从。遂于宫中，多行淫秽。江都之变，为宇文化及所杀。

　　詧子{山}，追谥孝惠太子；岩，封安平王；岌，封东平王；岑，封河间王，后改封吴郡王。琮弟瓛，义兴王；彖，晋陵王；璟，临海王；珣，南海王；瑒，义安王，瑀，新安王。

　　以蔡大宝为股肱，王操为腹心，魏益德、尹正、薛晖、许孝敬、薛宣为爪牙，甄玄成、刘盈、岑善方、傅淮、褚珪、蔡大业典众务，张绾以旧齿处显位，沈重以儒学蒙厚礼。自余多所奖拔，咸尽其器能。及岿纂业，亲贤并用。将相则华皎、殷亮、刘忠义，宗室则萧欣、萧翼，人望则萧确、谢温、柳洋、王氵是、徐岳，外戚则王洋、王诵、殷琏，文章则刘孝胜、范迪、沈君游、君公、柳信言，政事则袁敞、柳庄、蔡延寿、甄诩、皇甫兹。故能保其疆土而和其人焉。今载詧子{山}等及蔡大宝以下尤著者，附于左。其在梁、陈、隋已有传，及岿诸子未任职者，则不兼录。

　　{山}字道远，詧之长子也。母曰宣静皇后。詧之为梁王，立为世子。寻病卒。及詧称帝，追谥焉。

　　岩字义远，詧第五子也。性仁厚，善抚接，历尚书令、太尉、太傅。入陈，授东扬州刺史。及陈亡，百姓推岩为主。为总管宇文述所破，伏法于长安。

　　岌，詧第六子也。性淳和，位至侍中、中卫将军。岿之五年，卒。赠司空，谥曰孝。

　　岑字智远，詧第八子也。位至太尉。性简贵，御下严整。及琮嗣位，自以望重属尊，颇有不法。故隋文徵入朝，拜大将军，封怀义郡公。

　　瓛字钦文，岿第三子也。幼有令誉，能属文。位荆州刺史，颇有能名。崔弘度兵至鄀州，瓛惧，与其叔父岩奔陈。陈主以为侍中、吴州刺史，甚得物情。三吴父老皆曰：「吾君之子。」陈亡，吴人推之为主。吴人见梁武、简文及詧、岿等兄弟中并第三，而践尊位。瓛自以岿第三子，深自矜负。有谢异者，颇知废兴，梁陈之际，言无不验，江南人甚敬信之。及陈主被禽，异奔瓛，由是益为众所归。宇文述讨之，瓛遣王褒守吴州，自将拒述。述遣兵别道袭褒，褒衣道士服，弃城而遁。瓛败，将左右数人，逃于太湖，匿于人家。被执，述送长安斩之。

　　璟，仕隋，尚衣奉御；瑒，卫尉卿、秘书监、陶丘侯；瑀，内史侍郎、河池太守。

　　蔡大宝，字敬位，济阳考城人。祖履，齐尚书祠部郎。父点，梁尚书仪曹郎、南兗州别驾。

　　大宝少孤，而笃学不倦，善属文。初以明经对策第一，解褐武陵王国左常侍。尝以书干仆射徐勉，勉大赏异，乃令与其子游处，所有坟籍，尽以给之。遂博览群书，学无不综。詧初出第，勉仍荐大宝为侍读，兼掌记室。寻除尚书仪曹郎。詧出镇会稽，大宝诣选曹求谘议，不得，以为记室。大宝攘臂而出曰：「不为孙秀，非人也。」詧莅襄阳，迁谘议参军，谋谟皆自大宝出。及梁元与河东王誉结隙，詧令大宝使江陵以观之。梁元素知大宝，见之甚悦，乃示所制《玄览赋》，令注解焉。三日而毕。梁元大嗟赏之，赠遗甚厚。大宝还，白詧云：「湘东必有异图，祸乱将作，不可下援台城。」詧纳之。及詧于江陵称帝，为侍中、尚书令，参掌选事，进位柱国、军师将军，封安丰县侯。岿嗣位，册授司空、中书监、中权大将军、领吏部尚书。固让司空，许之，加特进。岿之三年，卒。及葬，岿三临其丧。赠司徒，进爵为公，谥曰文凯，配食詧庙。

　　大宝性严整，有智谋，雅达政事，文辞赡速。詧之章表、书记、教令、诏册，并大宝专掌之。詧推心委任，以为谋主。时人以詧之有大宝，犹刘先主之有孔明焉。所著文集三十卷，及《尚书义疏》，并行于世。

　　有四子。次于延寿有器识，博涉经籍，尤善当世之务。尚詧女宣城公主，历中书郎、尚书右丞、吏部郎、御史中丞。从琮入隋。授开府仪同三司、秘书丞。终于成州刺史。

　　大宝弟大业，字敬道。有至行，位散骑常侍、卫尉卿、都官尚书、太常卿。卒，赠金紫光禄大夫，谥曰简。有五子，允恭最知名。位太子舍人。梁灭入陈，为尚书库部郎。陈亡仕隋，起居舍人。

　　王操，字子高，其先太原晋阳人，詧母龚氏之外弟也。性敦厚，有筹略。初为詧外兵参军，亲任亚于蔡大宝。及詧称帝，历五兵尚书、郢州刺史，进位柱国，封新康县侯。岿嗣位，授镇右将军、尚书仆射。及吴明彻为寇，岿出顿纪南，操抚循将士，莫不用命。明彻既退，江陵获全，操之力也。迁侍中、中卫将军、尚书令、开府仪同三司，领荆州刺史。操既位居朝右，每自挹损，深得当时之誉。卒，岿举哀于朝堂，流涕曰：「天不使吾平荡江表，何夺吾贤相之速也！」及葬，亲祖于瓦官门。赠司空，进爵为公，谥曰康节。

　　有七子，次子衡最知名。有才学，位中书、黄门侍郎。

　　魏益德，襄阳人也。有材干，胆勇过人。詧称帝，进位柱国，封上黄县侯。卒，赠司空，谥曰忠壮，进爵为公。岿之五年，以益德配食察庙。

　　尹正，其先天水人。詧莅雍州，正为其府中兵参军。禽张缵，获杜岸，皆正之力。詧称帝，除护军将军，位柱国，封新野县侯。卒，赠开府仪同三司，谥曰刚。岿之五年，以正配食詧庙。

　　子德毅，多权略，位大将军。后以见疑赐死。

