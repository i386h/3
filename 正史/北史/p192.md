<!-- { "loadSidebar": true } -->
　　及尔硃荣死，太守卢文伟诱深出猎，闭门拒之。深率部曲屯于郡南，为荣举哀，勒兵南向。庄帝使东莱王贵平为大使，慰劳燕、蓟。乃诈降，贵平信之，遂执贵平自随。进至中山，行台仆射魏兰根邀击之，为深所败。元晔立，授深仪同三司、定州刺史、左军大都督、渔阳郡公。节闵帝立，仍加开府。后随尔硃兆拒齐神武于广阿，兆败走。深后从神武破尔硃氏于韩陵。永熙初，除齐州刺史。孝武帝末，深与衮州刺史樊子鹄、青州刺史东莱王贵平使信往来，以相连结。又遣使通诚于神武。及孝武入关，复怀顾望。汝阳五暹既除齐州刺史，深不时迎纳。城人刘桃符等潜引暹入，据西城。深争门不克，率骑出奔，妻兒部曲，为暹所虏。行达广里，会承制以深行青州事，齐神武又遗书深曰：「卿勿以部曲轻少，难于东迈。齐人浇薄，齐州人尚能迎汝阳王，青州人岂不能开门待卿也？」深乃复还，暹始归其部曲。而贵平自以斛斯椿党，亦不受代。深袭高阳郡，克之，置部曲家累于城中，亲率轻骑，夜趣青州，城人执贵平出降。深自惟反覆，虑不获安，遂斩贵平，传首于鄴，明不同于斛斯椿。及子鹄平，诏以封延之为青州刺史。深既不获州任，情又恐惧。行达广川，遂劫光州库军反。遣骑诣平原，执前胶州刺史贾璐，夜袭青州南郭，劫前廷尉卿崔光韶以惑人情，攻掠郡县。其部下督帅叛拒之，遂奔梁。达南青州境，为卖浆者斩之，传首于鄴，家口配没。

　　贺拔允，字可泥，神武尖山人也。其先与魏氏同出阴山，有如回者，魏初为大莫弗。祖尔头，骁勇绝伦，以良家镇武川，因家焉。献文时以功赐爵龙城县男，为本镇军主。父度拔，性果毅，袭爵，亦为本镇军主。正光末，沃野人破六韩拔陵反，怀朔镇将杨钧闻度拔名，召补统军，配以一旅。其贼伪署王卫可环徒党尤盛，既攻没武川，又陷怀朔，度拔父子并为贼所虏。度拔乃与周德皇帝合谋，率州里豪杰珍、念贤、乙弗库根、尉迟檀等，招义勇，袭杀可环。朝廷嘉之。未及封赏，度拔与铁勒战没。孝昌中，追赠度拔肆州刺史。允便弓马，颇有胆略。初度拔之死，允兄弟俱奔恆州刺史广阳王深。深败，归尔硃荣。允父子兄弟并以武艺称，荣素闻其名，待之甚厚。建义初，封寿阳县侯。永安中，进爵为公。魏长广王立，除开府仪同三司，封燕郡王，兼侍中，使蠕蠕。还至晋阳，属神武将出山东，允素知神武非常人，早自结托；神武以其北土之望，尤亲礼之。遂与允出信都，参定大策。中兴初，转司徒，领尚书令。神武入洛，进爵为王，转太尉，加侍中。魏孝武既忌神武，以允弟岳据关中，有重兵，深相委托，潜使来往，当是咸虑允为变。及岳死，孝武又委岳兄胜心腹之寄。神武重旧，尤全护之。天平元年，因与神武猎，或告允引弓拟神武，乃置于楼上饿杀之，年四十八。神武亲临哭之，赠太保。

　　允三子：世文、世乐、难陀。兴和末，齐神武并召与诸子同学。武定中，敕居定州，赐田宅。允弟胜。

　　胜字破胡，少有志操，善左右驰射，北边莫不推其胆略。卫可瑰之围怀朔，胜时亦为军主，从父度拔镇守。既被围，经年而外援不至，胜乃慷慨白镇将杨钧，请告急于大军。钧许之，乃募勇敢少年，得十余骑，夜溃围出。贼追及之，胜曰：「我贺拔破胡也。」贼不敢逼。至朔州，白临淮王彧以怀朔被围之急。彧以胜辞义恳至，许以出师，还令报命。乃复攻围而入，贼追之，射杀数人。至城下，大呼曰：「贺拔破胡与官军至矣！」城中纳之。钧复遣胜出觇武川。武川已陷。胜乃驰还报怀朔。怀朔亦溃，胜父子遂为贼所虏。

　　寻而袭杀可瑰，众令胜驰告朔州，未反而度拔已卒。刺史费穆奇胜才略，厚礼留之，委以兵事。时广阳王深在五原，为破六韩贼所围，召胜为军主。以功拜统军。又隶仆射元纂镇恆州。时有鲜于河胡拥朔州流人南下为寇，恆州城人应之。胜与兄允弟岳相失，胜南投肆州，允、岳投尔硃荣。荣与肆州刺史尉庆宾构隙，引岳攻肆州，陷。荣得胜，大悦曰：「吾得卿兄弟，天下不足定。」胜兄弟三人，遂委质事荣。

　　时杜洛周据幽、定，葛荣据冀、瀛。荣谓胜曰：「并陉险要，我之东门，欲屈君镇之，如何？」胜曰：「是所愿也。」荣乃表胜镇井陉，以所乘大马并银鞍遗之。及荣入洛，以预定策立孝庄帝功，封易阳县伯。后元天穆北征葛荣，大破之。时杜洛周余烬韩楼在蓟城结聚，以胜为大都督，镇中山，楼詟胜威名，竟不敢南寇。元颢入洛阳，荣徵胜，使与尔硃兆自硖石度，大破颢军，禽其子冠受，遂前驱入洛。进爵真定县公。及荣死，胜与田怡等奔赴荣第，时宫殿之门未加严防，怡等议即攻门。胜止之曰：「天子既行大事，必当更有奇谋，吾众旅不多，何轻尔！」怡乃止。及世隆夜走，胜随至河桥。胜以为臣无仇君之义，遂勒所部还都。庄帝大悦。仲远逼东郡，诏以本官假骠骑大将军、东征都督，率骑一千，会郑先护讨之，为先护所疑，置之营外，人马未得休息。俄而仲远兵至，与战不利，降之。复与尔硃氏同谋立节闵帝，以功拜右卫将军。及尔硃氏将讨齐神武，胜时从尔硃度律。度律与兆不平。胜以临敌构隙，取败之道，乃与斛斯椿诣兆营和之，反为兆所执。度律大惧，引军还。兆将斩胜，数之曰：「尔杀可环，罪一也；天柱薨后，不与世隆等俱来而东征仲远，罪二也。我欲杀尔久矣！」胜曰：「可环作逆，胜父子诛之，其功不小，反以为罪。天柱被戮，以君诛臣，胜宁负王，不负朝廷。今日之事，生死在王。但去贼密迩，内构嫌隙，自古迄今，未有不破亡者。胜不惮死，恐王失策。」兆乃舍之。胜既免，行百余里，方追及度律。齐神武既克相州，兵威渐盛，于是兆及天光、仲远、度律等众十余万阵于韩陵。兆率铁骑陷阵，出齐神武后，将乘其背而击之。度律恶兆之骁悍，惧其陵己，勒兵不进。胜以其携贰，遂以麾下降齐神武。度律军以此先退，遂大败。

　　太昌初，以胜为领军将军，寻除侍中。孝武帝将图齐神武，以胜弟岳拥众关西，欲广其势援，乃拜都督、荆州刺史、骠骑大将军、开府仪同三司、南道大行台、尚书左仆射。胜多所克捷，沔北荡为丘墟。梁武帝敕其子雍州刺史续曰：「贺拔胜北间骁将，尔宜慎之，勿与争锋。」续遂城守不敢出。寻进位尚书令，进爵琅邪郡公。

　　及齐神武与孝武帝有隙，诏胜引兵赴洛，至广州，犹豫未进，而帝已入关。胜还军南阳，遣右丞杨休之奉表入关，又令府长史元颖行州事，胜自率所部，将西赴关中。进至浙阳，诏授胜太保、录尚书事。闻齐神武已平潼关，禽毛鸿宾，胜乃还荆州。州人邓诞执元颖，引齐师。时齐神武已遣行台侯景、大都督高敖曹赴之，胜败，中流矢，奔梁。在南三年，梁武帝遇之甚厚。胜乞师北讨齐神武，既不果，乃求还。梁武帝许之，亲饯于南苑。胜自是之后，每执弓矢，见鸟兽南向者，皆不射之，以申怀德之意。既至长安，诣阙谢罪。魏帝握胜手，嘘欷久之，曰：「初平西徙，永嘉南度，汉、晋皆尔。事乃关天，非公之咎也。」乃授太师。从周文帝禽窦泰于小关。攻弘农。下河北，禽郡守孙晏。摧破东魏军于沙苑，奔追至河上。仍与李弼别攻河东，略定汾、绛。河桥之役，胜大破东魏军，周文令胜收其降卒而还。及齐神武率众攻玉壁，胜以前军大都督从周文。见齐武旗鼓，识之，乃募敢勇三千人，配胜以犯其军。胜适与神武遇，连叱而字之曰：「贺六浑，贺拔破胡必杀汝也！」时胜持槊追神武数里，刃垂及之，神武汗流，气殆尽。会胜马为流矢所中，死。比副骑至，神武已逸去。胜叹曰：「今日之事，吾不执弓矢者，天也！」

　　是岁，胜诸子在东者，皆为神武所害。胜愤恨，因动气疾，大统十年，薨于位。临终，手书与周文曰：「胜万里杖策，归身阙庭，冀望与公扫除逋寇。不幸殒毙，微志不申。若死而有知，犹望魂飞贼庭，以报恩遇耳。」周文览书，流涕久之。胜长于丧乱之中，尤工武艺，走马射飞鸟，十中其五六。周文每云：「诸将对敌，神色皆动，唯贺拔公临阵如平常，真大勇也。」自居重任，始爱坟籍，乃招引文儒，讨论义理。性又通率，重义轻财，身死之日，唯有随身兵仗及书千卷而已。

　　初，胜至关中，自以年位素重，见周文不拜。寻而自悔，周文亦有望焉。后从宴昆明池，时有双凫游池中，周文授弓矢于胜曰：「不见公射久矣，请以为欢。」胜射之，一发俱中。因拜曰：「使胜得奉神武，以讨不庭，皆如此也。」周文悦，因是恩礼日重，胜亦尽诚推奉焉。赠太宰、录尚书事，谥曰贞献。明帝二年，以胜配飨文帝庙庭。

　　无子，以弟岳子仲华嗣。位开府仪同三司，袭爵琅邪公。大象末，位江陵总管。胜弟岳。

　　岳字阿斗泥，少有大志，爱施好士。初为太学生。及长，能左右驰射，骁果绝人。不读兵书，而暗与之合，识者咸异之。与父兄赴援怀朔，贼王卫可环在城西三百余步，岳乘城射之，箭中环臂，贼大骇。后广阳王深以为帐内军主，与兄胜俱镇恆州。州陷，投尔硃荣，荣以为都督。每帐下与计事，多与荣意合。荣与元天穆谋入匡朝廷，问计于岳。岳曰：「夫非常之事，必俟非常之人。将军士马精强，位望隆重，若首举义旗，伐叛匡救，何往不克，何向不摧！古人云：'朝谋不及夕，言发不俟驾。'此之谓矣。」荣与天穆相顾良久，曰：「卿此言，真丈夫之论也。」

　　未几，孝明帝暴崩，荣疑有故，乃举兵赴洛。配岳甲卒二千为先驱。至河阴，荣既杀朝士，因欲称帝，疑未能决。岳乃从容致谏，荣寻亦自悟，乃尊立孝庄。以定策功，赐爵樊城乡男。从荣破葛荣，平元颢，累迁左光禄大夫、武卫将军。时万俟丑奴僭称大号，关中骚动，荣将遣岳讨之。私谓其兄胜曰：「丑奴足为勍敌，若岳往无功，罪责立至；假令克定，恐谗诉生焉。」乃请尔硃氏一人为元帅，岳副贰之。荣大悦，乃以天光为使持节、大都督、雍州刺史，以岳为左厢大都督，又以征西将军侯莫陈悦为右厢大都督，并为天光之副，以讨之。时赤水蜀贼兵断路，天光众不满二千。及军次潼关，天光有难色，岳乃进破之于渭北，军容大振。

