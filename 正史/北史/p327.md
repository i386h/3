<!-- { "loadSidebar": true } -->
　　那肱才技庸劣，不涉文史，识用尤在士开下。而奸巧计数，亦不逮士开。既为武成所幸，多令在东宫侍卫，后主所以大宠遇之。士开死后，后主谓其识度足继士开，遂致位宰辅。武平四年，令其录尚书事，又总知外兵及内省机密。顿不如和士开、骆提婆母子卖狱鬻官，韩长鸾憎疾良善；而那肱少言辞，不妄喜怒，亦不察人阴私，虚相谗构。遂至司徒公、右丞相，其录尚书、刺史并如故。及周师逼平阳，后主于天池校猎，晋州频遣驰奏，从旦至午，驿马三至。那肱云：「大家正作乐，边境小小兵马，自是常事，何急奏闻？」向暮，更有使至，云平阳城已陷贼，方乃奏知。明即欲引军，淑妃又请更合围，所以弥致迟缓。及军赴晋州，命那肱率前军先进，仍总节度诸军。

　　后主至平阳城下，谓那肱曰：「战是邪？不战是邪？」那肱曰：「兵虽多，堪战者不过十万，病伤及绕城火头，三分除一。昔攻玉壁，援军来，即退。今日将士岂胜神武皇帝时？不如勿战，守高梁桥。」安吐根曰：「一把子贼，马上刺取掷汾河中。」帝未决，诸内参曰：「彼亦天子，我亦天子，彼尚能县军远来，我何为守堑示弱？」帝曰：「此言是也。」于是桥堑进军，使内参让阿那肱曰：「尔富贵足，惜性命邪！」

　　后主从穆提婆观战，东偏颇有退者，提婆怖曰：「大家去！大家去！」帝与淑妃奔高梁。开府奚长乐谏曰：「半进半退，战家常体。今众全整，未有伤败，陛下舍此安之？御马一动，人情惊乱，愿速还安慰之。」武卫张常山自后至，亦曰：「军寻收讫，甚整顿，围城兵亦不动，至尊宜回。不信臣言，乞将内参往视。」帝将从之，提婆引帝肘曰：「此言何可信！」帝遂北驰。有军士雷相，告称：「阿那肱遣臣招引西军，行到文侯城，恐事不果，故还闻奏。」后主召侍中斛律孝卿，令其检校。孝卿固执云：「此人自欲投贼，行至文侯城，迷不得去，畏死妄语耳。」事遂寝。还至晋阳，那肱腹心人马子平告那肱谋反，又以为虚妄，斩子平。乃颠沛还鄴，侍卫逃散，唯那肱及阉寺等数十骑从行。复除大丞相。

　　后主走度河，令那肱以数千人投济州关，仍遣觇候周军进止，日夕驰报。那肱每奏云：「周军未至，且在青州集兵马，未须南行。」及周军且至关首，所部兵马皆散，那肱遂降。时人皆云，那肱表款周武，必仰生致齐主，故不速报兵至，使后主被禽。那肱至长安，授大将军，封郡公，寻出为隆州刺史。大象末，在蜀从王谦起兵，诛死。

　　初，天保中，文宣自晋阳还鄴，愚僧秃师于路中大叫，呼文宣姓名云：「阿那瑰终破你国。」时蠕蠕主阿那瑰在塞北强盛，帝尤忌之，所以每岁讨击。后亡齐者遂属高阿那肱云。虽作「肱」字，世人皆称为「瑰」音。斯固亡秦者胡，盖县定于窈冥也。

　　韩凤，字长鸾，昌黎人也，父永兴，开府、青州刺史、高密郡公。凤少聪察，有膂力，善骑射，稍迁乌贺真、大贤真正都督。后主居东宫，年尚幼，武成简都督三十人，送令侍卫，凤在其数。后主亲就众中牵凤手曰：「都督，看兒来。」因此被识，数唤共戏。袭爵高密郡公，位开府仪同三司。武平二年，和士开为厍狄伏连等矫害，敕咸阳王斛律明月、宜阳王赵彦深在凉风堂推问支党。其事秘密，皆令凤口传，然后宣诏敕号令文武。禁掖防守，悉以委之。除侍中、领军，总知内省机密。

　　祖珽曾与凤于后主前论事，珽语凤云：「强弓长槊，容相推谢；军国谋算，何由得争？」凤答云：「各出意见，岂在文武优劣！」后主将诛斛律明月，凤固执不从。祖珽因有谗言，既诛明月，数日后主不兴语，后寻复旧。仍封旧国昌黎郡王，又加特进。及祖珽除北徐州刺史，即令赴任。既辞之后，迟留不行。其省事徐孝远密告祖珽诛斛律明月后，矫称敕赐其珍宝财物，亦有不云敕而径回取者。敕令领军将军侯吕芬追珽还，引入侍中省锁禁，其事首尾，并凤约敕责之。

　　进位领军大将军，余悉如故。息宝行尚公主，在晋阳赐甲第一区。其公主生男满月，驾幸凤宅，宴会尽日。每旦早参，先被敕唤顾访，出后方引奏事官。若不视事，内省急速者，皆附奏闻。军国要密，无不经手。东西巡幸，及山水游戏射猎，独在御傍。与高阿那肱、穆提婆共处衡轴，号曰三贵。损国害政，日月滋甚。

　　寿阳陷没，凤与穆提婆闻告败，握槊不辍曰：「他家物，从他去。」后帝使于黎阳临河筑城戍，曰：「急时且守此作龟兹国子。更可怜人生如寄，唯当行乐，何用愁为？」君臣应和若此。凤恆带刀走马，未曾安行，瞋目张拳，有啖人之势。每咤曰：「恨不得剉汉狗饲马！」又曰：「刀止可刈贼汉头，不可刈草。」其弟万岁，及其二子宝行、宝信，并开府仪同，万岁又拜侍中，亦处机要。宝信尚公主，驾复幸其宅，亲戚咸蒙官赏。

　　凤母鲜于，段孝言之从母子姊也，为此偏相参附，奏遣监造晋阳宫。陈德信驰驿检行，见孝言役官夫匠自营宅，即语云：「仆射为至尊起台殿未讫，何用先自营造？」凤及穆提婆亦遣孝言分工匠为己造宅。德信还，具奏闻。及幸晋阳，凤又以官马与他人乘骑，上因此发忿，与提婆并除名。亦不露其罪。仍毁其宅，公主离婚，复被遣尚鄴吏部门参。及后主晋阳走还，被敕唤入内，寻诏复王爵及开府、领军大将军，常在左右。仍从后主走度河，到青州，并为周军所获。

　　凤被宠要之中，尤嫉人士，朝夕宴私，唯相谮诉。崔季舒等冤酷，皆凤所为也，每一赐与，动至千万。恩遇日甚，弥自骄恣，意色严厉，未尝与人相承接。朝士谘事，莫敢仰视，动致呵叱，辄詈云：「狗汉大不可耐！唯须杀却！」若见武职，虽厮养末品，亦容下之。仕隋，位终于陇州刺史。

　　宦者韩宝业、卢勒叉、齐绍、秦子徵并神武旧左右，唯阁内驱使，不被恩遇。历天保、皇建之朝，亦不至宠幸，但渐有职任。宝业至长秋卿，勒叉等或为中常侍。武成时有曹文摽、夏侯通、伊长游、鲁恃伯、郭沙弥、邓长颙及宝业辈，亦有至仪同食干者。唯长颙武平中任参宰相，干预朝权。如宝业及勒叉、齐绍、子徵后并封王，俱自收敛，不过侵暴。又有陈德信亦参时宰，与长颙并开府封王，俱为侍中、左右光禄大夫，领侍中。又有潘师子、崔孝礼、刘万通、研胥光弁、刘通远、王弘远、王子立、王玄昌、高伯华、左君才、能纯陀、宫锺馗、赵野叉、徐世凝、苟子溢、斛子慎、宋元宝、康德汪，并于后主之朝，肆其奸佞。败政虐人，古今未有。多授开府，罕止仪同，亦有加光禄大夫，金章紫绶者。多带中侍中、中常侍，此二职乃至数十人。恆出入门禁，往来园苑，趋侍左右，通宵累日。承候颜色，竞进谄谀，发言动意，多会深旨。一戏之赏，动逾巨万，丘山之积，贪吝无厌。犹以波斯狗为仪同、郡休，分其干禄，神兽门外，有朝贵憩息之所，时人号为解卸。诸阉或在内多日，暂放归休，所乘之马，牵至神兽门阶，然后升骑。飞鞭竞走，十数为群，马尘必坌诸贵，爰至唐、赵、韩、骆，皆隐趋避，不敢为言。齐、卢、陈、邓之徒，亦意属尚书、卿尹，宰相既不为致言，时主亦无此命。唯以工巧矜功，用长颙为太府卿焉。

　　神武时有仓头陈山提、盖丰乐，俱以驱驰便僻，颇蒙恩遇。魏末，山提通州刺史，丰乐尝食典御。又有刘郁斤、赵道德、刘桃枝、梅胜郎、辛洛周、高舍洛、郭黑面、李铜鍉、王恩洛，并为神武驱使。天保、大宁之朝，渐以贵盛。至武平时，山提等皆以开府封王。其不及武平者则追赠王爵。虽赐与无赀，顾眄深重，乃至陵忽宰辅，然皆不得干预朝政。

　　武平时有胡小兒，俱是康阿驮、穆叔兒等富家子弟，简选黠慧者数十人以为左右，恩眄出处，殆与阉官相埒。亦有至开府仪同者。其曹僧奴、僧奴子妙达，以能弹胡琵琶，甚被宠遇，俱开府封王。又有何海及子洪珍，开府封王，尤为亲要。洪珍侮弄权势，鬻狱卖官。其何硃弱、史丑多之徒十数人，咸以能舞工歌及善音乐者，亦至仪同开府。

　　阉官犹以宫掖驱驰，便蕃左右，渐因昵狎，以至大官。仓头始自家人，情寄深密，及于后主，则是先朝旧人，以勤旧之劳，致此叨窃。至于胡小兒等，眼鼻深险，一无可用，非理爱好，排突朝贵，尤为人士之所疾恶。

　　其以音乐至大官者：沈过兒，官至开府仪同；王长通，年十四五便假节、通州刺史。

　　时又有开府薛荣宗，常自云能使鬼。及周兵之逼，言于后主曰：「臣已发遣斛律明月将大兵在前去。」帝信之。经古冢，荣宗谓舍人元行恭：「是谁冢？」行恭戏之曰：「林宗冢。」复问：「林宗是谁？」行恭曰：「郭元贞父。」荣宗前奏曰：「臣向见郭林宗从冢出，著大帽、吉莫靴，棰马鞭，问臣：'我阿贞来不？'」是时群妄，多皆类此。

　　论曰：古谚有之，「人之多幸，国之不幸。」然则宠私为害，自古忌之。大则倾国亡身，小则伤贤害政，率由斯也，所宜诫焉。《诗》曰：「殷鉴不远，近在夏后之世。」观夫魏氏以降，亦后来之殷鉴矣。为国家者，可无鉴之哉？

　





北史卷九十三

列传第八十一　　僭伪附庸

　　夏赫连氏燕慕容氏后秦姚氏北燕冯氏西秦乞伏氏北凉沮渠氏梁萧氏

　　晋自永嘉之乱，宇县瓜分，胡羯凭陵，积有年代，各言膺运，咸居大宝。竟而自相吞灭，终为魏臣。然魏自昭成已前，王迹未显，至如刘石之徒，时代不接，旧书为传，编之四夷，有欺耳目，无益缃素。且于时五马浮江，正朔示改，《阳秋》记注，具存纪录。虽朝政丛脞，而年代已多。太宗文皇帝爰动天文，大存刊勒，其时事相接，已编之《载记》。今断自道武已来所吞并者，序其行事，纪其灭亡。其余不相关涉，皆所不取。至如晋、宋、齐、梁虽曰偏据，年渐三百，鼎命相承。《魏书》命曰《岛夷》，列之于传，亦所不取。故不入今篇，萧察虽云帝号，附庸周室，故从此编，次为《僭伪附庸传》云尔。

　　铁弗刘武，南单于苗裔，左贤王去卑之孙，北部帅刘猛之从子，居于新兴虑虒之北。北人谓胡父鲜卑母为「铁弗」，因以号为姓。武父诰汁爰，世领部落。汁爰死，武代焉。武死，子务桓代领部落，与魏和通。务桓死，弟阏陋头代立，密谋反叛。后务桓子悉勿祈遂阏陋头而立。悉勿祈死，弟卫辰代立。

