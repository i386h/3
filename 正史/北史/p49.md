<!-- { "loadSidebar": true } -->
　　史臣曰：炀帝爰在弱龄，早有志尚，南平吴会，北却匈奴，昆弟之中，独著声绩。于是矫情饰貌，肆厥奸回，故得献后钟心，文皇革虑。天方肇乱，遂升储两。践峻极之荣基，承丕显之休命。地广三代，威振八纮。单于顿颡，越常重译。赤仄之泉，流溢于都内；红腐之粟，充积于塞下。负其富强之资，思逞无厌之欲。狭殷周之制度，尚秦汉之规摹。恃才矜己，傲狠明德。内怀险躁，外示凝简。盛冠服以塞其奸，除谏官以掩其过。淫荒无度，法令滋彰；教绝四维，刑参五虐。诛锄骨肉，屠劓忠良。受赏者莫见其功，为戮者莫闻其罪。骄怒之兵屡动，土木之功不息。频出朔方，三驾辽左。旌旗万里，征税百端。猾吏侵渔，人弗堪命。乃急令暴赋以扰之，严刑峻法以临之，甲兵威武以董之，自是海内骚然，无聊生矣。俄而玄感肇黎阳之乱，匈奴有雁门之围。天子方弃中土，远之扬、越。奸宄乘衅，强弱相陵；关梁闭而不通，皇舆往而莫返。加之以师旅，因之以饥馑，流离道路，转死沟壑，十七八焉。于是相聚雚蒲，蝟毛而起。大则跨州连郡，称帝称王；小则千百为群，攻城剽邑。流血成川泽，死人如乱麻；炊者不及析骸，食者不遑易子。茫茫九土，并为糜鹿之场；惵惵黔黎，俱充蛇豕之饵。四方万里，简书相续。犹谓鼠窃狗盗，不足为虞；上下相蒙，莫肯念乱。振蜉蝣之羽，穷长夜之乐。土崩鱼烂，贯盈恶稔。普天之下，莫匪仇雠；左右之人，皆为敌国。终然不悟，同彼望夷；遂以万乘之尊，死于疋夫之手。亿兆靡感恩之士，九牧无勤王之师。子弟同就诛夷，体骨弃而莫掩。社稷颠陨，本枝殄绝。自肇有书契，以迄于兹，宇宙崩离，生灵涂炭，丧身灭国，未有若斯之甚也。《书》曰：「天作孽，犹可违；自作孽，不可逭。」《传》曰：「吉凶由人，妖不妄作。」又曰：「兵犹火也，不戢将自焚。」观隋室之存亡，斯言有征矣。恭帝年在幼冲，遭家金难。一人失德，四海土崩；群盗螽起，豺狼塞路；南巢遂往，流彘不归。既钟百六之期，躬践数终之运，讴歌有属，笙钟变响。虽欲不遵尧、舜之迹，庸可得乎。

　





北史卷一十三

列传第一　　后妃上

　　魏神元皇后窦氏文帝皇后封氏桓皇后惟氏平文皇后王氏

　　昭成皇后慕容氏献明皇后贺氏道武皇后慕容氏道武宣穆皇后刘氏

　　明元昭哀皇后姚氏明元密皇后杜氏太武皇后赫连氏太武敬哀皇后贺氏

　　景穆恭皇后郁久闾氏文成文明皇后冯氏文成元皇后李氏献文思皇后李氏

　　孝文贞皇后林氏孝文废皇后冯氏孝文幽皇后冯氏孝文文昭皇后高氏

　　宣武顺皇后于氏宣武皇后高氏宣武灵皇后胡氏孝明皇后胡氏

　　孝武皇后高氏文帝文皇后乙弗氏文帝悼皇后郁久闾氏废帝皇后宇文氏

　　恭帝皇后若干氏孝静皇后高氏

　　汉因秦制，帝之祖母曰太皇太后，母曰皇太后，妃曰皇后，余则多称夫人，随世增损，非如《周礼》有夫人、嫔妇、御妻之数焉。魏、晋相因，时有升降，前史言之具矣。

　　魏氏王业之兆，虽始于神元，然自昭成之前，未具言六宫之典；而章、平、思、昭、穆、惠、炀、烈八帝妃后无闻。道武追尊祖妣，皆从帝谥为皇后。始立中宫，余妾或称夫人，多少无限，然皆有品次。太武稍增左右昭仪及贵人、椒房等，后庭渐已多矣。又魏故事，将立皇后，必令手铸金人，以成者为吉，不则不得立也。又太武、文成，保母劬劳之恩，并极尊崇之义，虽事乖典礼，而观过知仁。孝文改定内官：左右昭仪位视大司马，三夫人视三公，三嫔视三卿，六嫔视六卿，世妇视中大夫，御女视元士。后置女职，以典内司。内司视尚书令、仆。作司、大监、女侍中三官视二品。监、女尚书、美人，女史、女贤人、女书史、书女、小书女五官视三品。中才人、供人、中使、女生才人、恭使宫人视四品。青衣、女酒、女飨、女食、奚官女奴视五品。及齐神武、文襄，俱未践尊极。神武嫡妻称妃，其所娉蠕蠕女称为蠕蠕公主。文襄既尚魏朝公主，故无别号。两宫自余姬侍，并称娘而已。文宣后庭虽有夫人、嫔、御之称，然未具员数。孝昭内职甚少，唯杨嫔才貌兼美，复是贵家，襄城王母桑氏有德行，并蒙恩礼，其余无闻焉。

　　河清新令：内命妇依古制有三夫人、九嫔、二十七世妇、八十一御女。又准汉制置昭仪，有左右二人，比丞相。其弘德、正德、崇德为三夫人，比三公。光猷、昭训、隆徽为上嫔，比三卿。宣徽、凝晖、宣明、顺华、凝华、光训为下嫔、比六卿。正华、令侧、修训、曜仪、明淑、芳华、敬婉、昭华、光正、昭宁、贞范、弘徽、和德、弘猷、茂光、明信、静训、曜德、广训、晖范、敬训、芳猷、婉华、明范、艳仪、晖则、敬信为二十七世妇，比从三品。穆光、茂德、贞懿、曜光、贞凝、光范、令仪、内范、穆闺、婉德、明婉、艳婉、妙范、晖章、敬茂、静肃、琼章、穆华、慎仪、妙仪、明懿、崇明、丽则、婉仪、彭媛、修闲、修静、弘慎、艳光、漪容、徽淑、秀仪、芳婉、贞慎、明艳、贞穆、修范、肃容、茂仪、英淑、弘艳、正信、凝婉、英范、怀顺、修媛、良则、瑶章、训成、润仪、宁训、淑懿、柔则、穆仪、修礼、昭慎、贞媛、肃闺、敬顺、柔华、昭顺、敬宁、明训、弘仪、崇敬、修敬、承闲、昭容、丽仪、闲华、思柔、媛光、怀德、良媛、淑猗、茂范、良信、艳华、徽娥、肃仪、妙则为八十一御女，比正四品。武成好内，并具其员，自外又置才人，采女，以为散号。后王既立二后，昭仪以下皆倍其数。又置左右娥英，比左右丞相，降昭仪比二大夫。寻又置淑妃一人，比相国。周氏率由姬制，内职有序。文帝创基，修衽席以俭约；武皇嗣历，节情欲于矫枉。宫闱有贯鱼之美，戚里无私溺之尤，可谓得君人之体也。宣皇外行其志，内逞其欲，溪壑难满，采择无厌；恩之所加，莫限厮皁；荣之所及，无隔险诐。于是升兰殿以正位，践椒庭而齐体者，非一人焉；阶房帷而拖青紫，缘恩幸而拥玉帛，非一族焉。虽辛、癸之荒淫，赵、李之倾惑，曾未足比其仿佛也。人厌苛政，弊事实多，文帝之祀忽诸，特由于此。

　　隋文思革前弊，大矫其违，唯皇后当室，傍无私宠；妇官位号，未详备焉。开皇二年著内官之式，略依《周礼》，省减其数。嫔三员，掌教四德，视正三品；世妇九员，掌宾客祭祀，视正五品；女御三十八员，掌女功丝枲，视正七品。又采汉、晋旧仪，置六尚、六司、六典，递相统摄，以掌宫掖之政。一曰尚宫，掌导引皇后及闺阁禀赐。管司令三人，掌图籍法式，纠察宣奏；典琮三人，掌琮玺器玩。二曰尚仪，掌礼仪教学。管司乐三人，掌音律之事；典赞三人，掌导引内外命妇朝见。三曰尚服，掌服章宝藏。管司饰三人，掌簪珥花严；典栉三人，掌巾栉膏沐。四曰尚食，掌进膳先尝。管司医三人，掌方药卜筮；典器三人，掌樽彝器皿。五曰尚寝，掌帷帐床褥。管司筵三人，掌铺设洒扫；典执三人，掌扇伞灯烛。六曰尚工，掌营造百役。管司制三人，掌衣服裁缝；典会三人，掌财帛出入。六尚各三员视从九品，六司视勋品，六典视流外二品。

　　初，文献皇后功参历试，外预朝政，内擅宫闱；怀嫉妒之心，虚嫔妾之位；不设三妃，防其上逼。自嫔以下，置六十员。加又抑损服章，降其品秩。至文献崩后，始置贵人三员，增嫔至九员，世妇二十七员，御女八十一员。贵人等关掌宫闱之务，六尚以下皆分泰焉。

　　炀帝时，后妃嫔御无厘妇职，唯端容丽饰，陪从宴游而已。帝又参详典故，自制嘉名，著之于令。贵妃、淑妃、德妃是为三夫人，品正第一。顺仪、顺容、顺华、修仪、修容、修华、充仪、充容、充华，是为九嫔，品正第二。婕妤一十二员，品正第三。美人、才人一十五员，品正第四，是为世妇。宝林二十员，品正第五。御女二十四员，品正第六。采女三十七员，品正第七，是为女御，总一百二十，以叙于宴寝。又有承衣刀人，皆趋侍左右，并无员数，视六品以下。时又增置女官，准尚书省，以六局管二十四司。一曰尚宫局，管司言，掌宣传奏启；司簿，掌名录计度；司正，掌格式推罚；司闱，掌门阁管籥。二曰尚仪局，管司籍，掌经史教学，纸笔几案；司乐，掌音律；司宾，掌宾客；司赞，掌礼仪赞相导引。三曰尚服局，管司玺，掌琮玺符节；司衣，掌衣服；司饰，掌汤沐巾栉玩弄；司仗，掌仗卫戎器。四曰尚食局，管司膳，掌膳羞；司醖，掌酒醴益醢；司药，掌医巫药剂；司饎，掌廪饩柴炭。五曰尚寝局，管司设，掌床席帷帐，铺设洒扫；司舆，掌舆辇伞扇，执持羽仪；司苑，掌园御种植，蔬菜瓜果；司灯，掌火烛。六曰尚工局，管司制，掌营造裁缝；司宝，掌金玉珠玑钱货；司彩，掌缯帛；司织，掌织染。六尚二十二司，员各二人，唯司乐、司膳员各四人。每司又置典及掌，以贰其职。六尚十人，品从第五。司二十八人，品从第六。典二十八人，品从第七。掌二十八人，品从第九。女史流外，量局闲剧，多者十人以下，无定员数。联事分职，各有司存焉。

　　魏神元皇后窦氏，没鹿回部大人宾之女也。宾临终，诫其二子速侯、回题，令善事帝。及宾卒，速侯等欲因帝会丧为变。语泄，帝闻之，晨起以佩刀杀后。驰使告速侯等，言后暴崩。速侯等来赴，因执杀之。文帝皇后封氏，生桓、穆二帝，早崩。桓帝立，乃葬焉。文成初，穿天泉池，获一石铭，称桓帝葬母氏，远近赴会二十余万。有司以闻，命藏之太庙。次妃兰氏，是生思帝。

　　桓皇后惟氏，生三子，长曰普根，次惠帝，次炀帝。平文崩。后摄国事，时人谓之曰「女国」。后性猛忌，平文之崩，后所为也。

　　平文皇后王氏，广宁人也。年十三，因事入宫，得幸于平文，生昭成帝。平文崩，昭成在襁褓，时国有内难，将害帝子。后匿帝于裤中，咒曰：「若天祚未终者，汝无声。」遂良久不啼，得免于难。昭成初欲定都于氵垒源川，筑城郭，起宫室，议不决。后闻之曰：「国自上世，迁徙为业。今事难之后，基业未固，若郭而居，一旦寇来，难卒迁动。」乃止。烈帝之崩，国祚殆危；兴复大业，后之力也。崩，葬云中金陵。道武即位，配飨太庙。

