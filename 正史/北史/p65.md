<!-- { "loadSidebar": true } -->
　　逞子庆和，东豫州刺史，为梁将所攻，举城降之。梁武以为北道总督、魏王。至项城，朝廷出师讨之，望风退走。梁武责之曰：「言同百舌，胆若鼷鼠。」遂徙合浦。

　　逞弟泛，字普安，自元士稍迁营州刺史。性贪残，人不堪命，相率逐之，泛走平州。后除光禄大夫、宗正卿，封东燕县男。于河阴遇害。

　　泛弟修义，字寿安，颇有文才。自元士稍迁齐州刺史。修义以齐州频丧刺史，累表固辞。诏不许，听随便立解宇。修义乃移东城。为政宽和。迁秦州刺史。明帝初，表陈庶人禧、庶人愉等，请宥前愆，赐葬陵域。灵太后诏曰：「收葬之恩，事由上旨，籓岳何得越职干陈！」

　　在州多受纳。累迁吏部尚书。及在铨衡，唯事货贿，授官大小，皆有定价。时中散大夫高居者，有旨先叙。上党郡缺，居遂求之。修义私已许人，仰居不与。居大言不逊，修义命左右牵曳之。居对大众呼天唱贼。人问居曰：「白日公庭，安得有贼？」居指修义曰：「此坐上者，违天子明诏，物多者得官，京师白劫，此非大贼乎？」修义失色。居行骂而出，后欲邀车驾论修义罪状，左仆射萧宝夤喻之乃止。

　　二秦反，假修义兼尚书右仆射、西道行台、行秦州事，为诸军节度。修义性好酒，每饮连日，遂遇风病，神明昏丧，虽至长安，竟无部分之益。元志败没，贼东至黑水，更遣萧宝夤讨之，以修义为雍州刺史。卒于州，赠司空，谥曰文。

　　子均，位给事黄门侍郎。后入西魏，封安昌王，位开府仪同三司。薨，赠司空，谥曰平。

　　子则，字孝规，袭爵，位义州刺史。仕周为小冢宰、江陵总管。

　　子文都，性梗直，仕周为右侍上士。隋开皇初，授内史舍人。炀帝即位，累迁御史大夫，坐事免。未几，授太府卿，甚有当时誉。大业十三年，帝幸江都宫，诏文都与段达、皇甫无逸、韦津等同为东都留守。帝崩，文都与达、津等共推越王侗为帝。侗署文都为内史令、开府仪同三司、光禄大夫、左骁卫大将军、摄右翊卫将军、鲁国公。

　　既而宇文化及立秦王浩为帝，拥兵至彭城，所在响震。文都讽侗遣使通于李密。密乃请降，因授官爵，礼其使甚厚。王世充不悦，文都知之，阴有诛世充计。侗以文都领御史大夫，世充固执而止。卢楚说文都诛之，文都遂怀奏入殿。有人以告世充，世充驰还含嘉城。至夜难作，攻东太阳门而入，拜于紫微观下，曰：「请斩文都，归罪司寇。」侗见兵势盛，遣其所署将军黄桃树执文都以出。文都顾谓侗曰：「臣今朝亡，陛下亦当夕及。」侗恸哭遣之，左右莫不悯默。出至兴教门，世充令左右乱斩之，诸子并见害。

　　则弟矩，字孝矩，西魏时，袭祖爵始平县公，拜南丰州刺史。时见元氏将危，阴谓昆季曰：「宇文之心，路人所见。颠而不扶，焉用宗子！」为兄则所遏，乃止。后周文为兄子晋公护娶其妹为妻，情好甚密。及护诛，坐徙蜀。后拜司宪大夫。隋文帝重其门地，娶其女为房陵王妃。及为丞相，拜少冢宰，位柱国，赐爵洵阳郡公。及房陵立为皇太子，立其女为皇太子妃，亲礼弥厚，拜寿州总管。时陈将任蛮奴等屡寇江北，复以孝矩领行军总官，屯兵江上。后以年老，上表乞骸骨。轻泾州刺史。卒官，谥曰简。子无竭嗣。

　　矩次弟雅，字孝方，有文武干用。开皇中，历左领左右将军、集沁二州刺史，封顺阳郡公。

　　雅弟褒，字孝整，少有成人量。年十岁而孤，为诸兄所爱养。善事诸兄。诸兄议欲别居，褒泣谏，不从。家素富，多金宝，褒一无所受，脱身而出。仕周，位开府、北平县公、赵州刺史。从韦孝宽平尉迟迥，以功拜柱国，进封河间郡公。

　　隋开皇中，拜原州总管。有商人为贼劫，其人疑同宿者而执之。褒察其色冤而辞正，遂舍之。商人诣阙讼褒受金纵贼。隋文帝遣穷之，使者簿责褒何故利金而舍盗。褒引咎无异辞。使者与褒俱诣京师，遂坐免官。其盗寻发他所。上曰：「何至自诬？」褒曰：「臣受委一州，不能息盗，臣罪一也；百姓为人所谤，不付法司，悬即放免，臣罪二也；无顾形迹，至今为物所疑，臣罪三也。臣有三罪，何所逃责！臣又不言受赂，使者复将有所穷究，然则缧绁横及良善，重臣之罪，是以自诬。」上叹异之，称为长者。

　　炀帝即位，拜齐郡太守。及辽东之役，郡官督事者前后相属。有西曹掾当行，诈疾，褒杖之。掾大言曰：「我将诣行在所，欲有所告。」褒大怒，因杖百余，数日死。坐免官，卒于家。

　　乐良王万寿，和平三年封，拜征东大将军，镇和龙。性贪暴，征还，道忧薨，谥曰厉王。子康王乐平袭。薨。子长命袭。坐杀人赐死，国除。

　　子忠，明帝时，复前爵，位太常少卿。孝武帝泛舟天泉池，命宗室诸王陪宴。忠愚而无智，性好衣服，遂著红罗襦，绣作领，碧绸裤，锦为缘。帝谓曰：「朝廷衣冠，应有常式，何为著百戏衣？」忠曰：「臣少来所爱，情存绮罗，歌衣舞服，是臣所愿。」帝曰：「人之无良乃至此乎？」

　　广平王洛侯，和平二年封。薨，谥曰殇。无子，后以阳平幽王第五子匡后之。

　　匡字建扶，性耿介，有气节。孝文器之。谓曰：「叔父必能仪形社稷，匡辅朕躬，今可改名为匡，以成克终之美。」宣武即位，累迁给事黄门侍郎。茹皓始有宠，百寮微惮之。帝曾于山陵还，诏匡陪乘，又使皓登车。皓褰裳将上，匡谏，帝推之令下，皓恨匡失色。当时壮其忠謇。宣武亲政，除肆州刺史。匡既忤皓，惧为所害，廉慎自修，甚有声绩。迁恆州刺史。征为大宗正卿、河南邑中正。

　　匡奏亲王及始籓、二籓王妻，悉有妃号。而三籓以下，皆谓之妻。上不得同为妃名，而下不及五品以上有命妇之号，窃以为疑。诏曰：「夫贵于朝，妻荣于室，妇女无定，升从其夫。三籓既启王封，妃名亦宜同等。妻者齐也，理与己齐，可从妃例。」自是三籓王妻，名号始定。从除度支尚书。匡表引乐陵、章武之例，求绍洛侯封。诏付尚书议。尚书奏听袭封，以明兴绝之义。

　　时宣武委政于高肇，宗室倾惮，唯匡与肇抗衡。先自造棺，置于听事，意欲舆棺诣阙，论肇罪恶，自杀切谏。肇闻而恶之。后因与太常卿刘芳议争权量，遂与肇声色。御史中尉王显奏匡曰：

　　自金行失御，群伪竞兴，礼坏乐崩，彝伦攸斁。高祖孝文皇帝以睿圣统天，克复旧典。乃命故中书监高闾，广旌儒林，推寻乐府，以黍裁寸，将均周、汉旧章。属云构中迁，尚未云就。高祖睿思玄深，参考经、记，以一黍之大，用成分体，准之为尺，宣布施行。

　　暨正始中，故太乐令公孙崇辄自立意，以黍十二为寸，别造尺度，定律刊钟。皆向成讫，表求观试。时敕太常卿臣芳，以崇造既成，请集朝英，议其得否。芳疑崇尺度与先朝不同，察其作者，于经史复异，推造鲜据，非所宜行。时尚书令臣肇、清河王怿等，以崇造乖谬，与《周礼》不同，遂奏臣芳依《周礼》更造，成讫量校，从其善者。而芳以先朝尺度，事合古典，乃依前诏书，以黍刊寸，并呈朝廷，用裁金石。于时议者多云芳是。唯黄门侍郎臣孙惠蔚与崇扶同。二途参差，频经考议。而尚书令臣肇以芳造。崇物故之后，而惠蔚亦造一尺，仍云扶。以比崇尺，自相乖背。量省二三，谓芳一尺为得。而尚书臣匡表云，刘、孙二尺，长短相倾，稽考两律，所容殊异，言取中黍，校彼二家，云并参差，折中无所，自立一途，请求议判。当时议者，或是于匡，两途舛驳，未即时定。肇又云：「权斛斗尺，班行已久，今者所论，岂逾先旨，宜仰依先朝故尺为定。」

　　自尔以后，而匡与肇厉言都坐，声色相加，高下失其常伦，尊竞无复彝序。匡更表列，据己十是，云芳十非。又云：「肇前被敕旨，共芳营督，规立钟石之名，希播制作之誉。乃凭枢衡之尊，藉舅氏之势，与夺任心，臧否自己，阿党刘芳，遏绝臣事。望势雷同者，接以恩言；依经案古者，即被怒责。虽未指鹿化马，移天徙日，实使蕴藉之士，耸气坐端；怀道之夫，结舌筵次。」又言「芳昔与崇竞，恆言自作，今共臣论，忽称先朝。岂不前谓可行，辄欲自取；后知错谬，便推先朝。殊非大臣之体，深失为下之义。复考校势臣之前，量度偏颇之手，臣必刖足内朝，抱璞人外。」嚣言肆意，彰于朝野。

　　然匡职当出纳，献替所在，斗尺权度，正是所司。若己有所见，能练臧否，宜应首唱义端，早辨诸惑，何故默心随从，不关一言，见芳成事，方出此语？计芳才学，与匡殊悬，所见浅深，不应相匹。今乃始发，恐此由心，借智于人，规成虚誉。况匡表云：「所据铜权，形如古志，明是汉作，非莽别造。」及案权铭，「黄帝始祖，德布于虞；虞帝始祖，德布于新」。若莽佐汉时事，宁有铭伪新之号哉？又寻莽传，云莽居摄，即变汉制度。考校二证，非汉权明矣。复云「芳之所造，又短先朝之尺。臣既比之，权然相合。更云「芳尺与千金堰不同。」臣复量比，因见其异，二三浮滥，难可据准。又云「共构虚端，妄为疑似，托以先朝，云非己制」。臣案此欺诈，乃在于匡，不在于芳。何以言之？

　　芳先被敕，专造钟律，管籥优劣，是其所裁，权斛尺度，本非其事。比前门下索芳尺度，而芳牒报云「依先朝所班新尺，复应下黍，更不增损，为造钟律，调正分寸而已」。检匡造时，在牒后一岁，芳于尔日，匡未共争，已有此牒，岂为诈也？计崇造寸，积黍十二，群情共知。而芳造寸，唯止十黍，亦俱见。先朝诏书，以黍成寸，首尾历然，宁有辄欲自取之理？肇任居端右，百寮是望，言行动静，必副具瞻。若恃权阿党，诈托先诏，将指鹿化马，徙日移天，即是魏之赵高，何以宰物？肇若无此，匡既诬毁宰相，讪谤时政，阻惑朝听，不敬至甚。请以肇、匡并禁尚书，推穷其原，付廷尉定罪。

　　诏曰「可」。有司奏匡诬肇，处匡死刑。宣武恕死，降为光禄大夫。又兼宗正卿。出为兗州刺史。匡临发，帝引见于东堂，劳勉之。匡犹以尺度金石之事，国之大经，前虽为南台所弹，然犹许更议。若议之日，愿听臣暂赴。帝曰：「刘芳学高一时，深明典故。其所据者，与先朝尺乃寸过一黍，何得复云先朝之意也？兗州既所执不经，后议之日，何待赴都也。」

　　明帝初，入为御史中尉。匡严于弹纠，始奏于忠，次弹高聪等免官，灵太后并不许。违其纠恶之心，又虑匡辞解，欲奖安之，进号安南将军，后加镇东将军。

