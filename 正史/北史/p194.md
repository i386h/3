<!-- { "loadSidebar": true } -->
　　及孝武帝与齐神武有隙，令鸿宾镇潼关，为西道之寄。车驾西幸，浆糗乏绝，侍官三二日间，唯饮涧水。鸿宾奉献酒食，迎于稠桑，文武从者，始解饥渴。武帝把其手曰：「寒松劲草，所望于卿也。事平之日，宁忘主人。」仍留守潼关。后神武来寇，见禽至并州，忧恚卒。

　　鸿宾弟鸿显，位散骑常侍，封县侯。遐乳母所产也，一字七宝。遐养之为弟，因姓毛氏。劲悍多力，后随诸兄战斗，多先锋陷阵。大统四年，为广州刺史，与骆超镇东阳，陷东魏。卒。子野叉。

　　乙弗朗，字通照，其先东部人也。世为部落大人，与魏徙代，后因家上乐焉。朗少有侠气，在乡里以善骑射称。孝庄末，北边扰乱，避地居并、肆间。尔硃荣见而重之，甚相接待，以功封连勺子。后隶贺拔岳，从尔硃天光西讨，为岳左厢都督。孝武帝之御齐神武，授朗阁内大都督。及帝西入，诏朗为军司，先驱靖路。至长安，封长安县公。卒于岐州刺史。

　　初，朗患积冷，周文赐三石东生散，令朗法服之，使人问疾，朝夕相继，见重如此。临终惟云：「恨不见河、洛清平，重反京县」，以此为恨，三举手搥床，而便气尽。赠太尉。

　　子凤，位宫伯、开府仪同三司。与周闵帝谋宇文护，见杀。

　　论曰：硃瑞以向义受戮，延庆以违顺遇祸，各其命焉。斛斯椿屡践危机，终获贞吉，岂人谋之所致也？徵洽闻强记，以夔、襄任己，终使《咸》、《英》不坠，《韶》、《濩》惟新。加以尽心所事，无忘直道，抗辞正色，颠沛不渝，盖有周之忠烈乎？贾显智、樊子鹄、侯深等并驱驰风尘之际，但自陷夷戮。观其遗迹，虽获罪于霸政，求之有魏，得失未可知也。贺拔允昆季以勇略之资，当驰竞之日，并邀时投隙，展效立功。始则委质尔硃，中乃结款高氏，太昌之后，即帝图高。察其所由，固非守节之士。及胜垂翅江左，忧魏室之危亡；奋翼关西，感梁朝之顾遇，有长者之风矣。终能保荣持宠，良有以焉。岳以二千羸兵，抗三秦勍敌，奋其智勇，克翦凶渠，杂种畏威，遐方慕义，斯亦一时之盛矣。卒以勋高速祸，无备婴戮，惜哉！昔陈涉首事不终，有汉因而创业；贺拔功成夙殒，周文籍以开基。不有所废，君何以兴？信乎其然矣。侯莫陈悦肆行残慝，死不旋踵，观其亡灭，盖自取之。念贤有始有卒，取敬群公。梁览终以取祸，鲜克之义。雷绍驰骛云雷之秋，毛遐兄弟致力经纶之日，乙弗朗展转扰攘之中，卒获归顺，美矣！

　





北史卷五十

列传第三十八

　　辛雄族祖琛琛子术术族子德源杨机高道穆兄谦之綦俊山伟宇文忠之费穆孟威

　　辛雄，字世宾，陇西狄道人也。父暢，汝南、乡郡二郡太守。雄有孝性，居父忧，殆不可识。清河王怿为司空，辟为左曹。怿迁司徒，仍授左曹。雄用心平直，加以闲明政事，经其断割，莫不悦服。怿每谓人曰：「必也无讼，辛雄有焉。」历尚书驾部、三公郎。会沙汰郎官，唯雄与羊深等八人见留，余悉罢遣。

　　先是，御史中丞、东平王匡复欲舆棺谏诤，尚书令、任城王澄劾匡大不敬，诏恕死。雄奏理匡曰：「窃惟白衣元匡，历奉三朝，每蒙宠遇，谔谔之性，简自帝心。故高祖锡之以匡名，陛下任之以弹纠。当高肇之时，匡造棺致谏，主圣臣直，卒以无咎。假欲重造，先帝已容之于前，陛下亦宜宽之于后。」未几，匡除平州刺史。右仆射元钦称雄之美，左仆射萧宝夤曰：「吾闻游仆射云：'得如雄者四五人共省事，足矣'今日之赏，何其晚哉！」

　　初，廷尉少卿袁翻以犯罪之人，经恩竞诉，枉直难明。遂奏曾染风闻者，不问曲直，推为狱成，悉不断理。诏门下、尚书、廷尉议之。雄议曰：「《春秋》之义，不幸而失，宁僭不滥。僭则失罪人，滥乃害善人。今议者不忍罪奸吏，使出入纵情，令君子小人，薰莸不别，岂所谓赏善罚恶，殷勤隐恤者也？古人唯患察狱之不精，未闻知冤而不理。」诏从雄议。自后每有疑议，雄与公卿驳难，事多见从。于是公能之名甚盛。又为《禄养论》，称仲尼陈五孝，自天子至于庶人，无致仕之文。《礼记》：八十，一子不从政；九十，家不从政。郑玄注云：「复除之。」然则止复庶人，非公卿士大夫之谓。以为宜听禄养，不约其年。书奏，孝明纳之。后除司空长史。时诸公皆慕其名，欲屈为佐，莫能得也。

　　时诸方贼盛，而南寇侵境，山蛮作逆，孝明欲亲讨，以荆州为先。诏雄为行台左丞，与临淮王彧东趣叶城；别将裴衍，西通鸦路。衍稽留未进，议师已次汝滨。逢北沟求救，议以处分道别，不欲应之。雄曰：「王执麾阃外，唯利是从，见可而进，何必守道？」彧恐后有得失之责，要雄符下。雄以车驾将亲伐，蛮夷必怀震动，乘彼离心，无往不破，遂符彧军，令速赴击。贼闻，果自走散。在军上疏曰：「凡人所以临坚陈而忘身，触白刃而不惮者，一则求荣名，二则贪重赏，三则畏刑罚，四则避祸难。非此数事，虽圣王不能劝其臣，慈父不能厉其子。明主深知其情，故赏必行，罚必信，使亲疏贵贱，勇怯贤愚，闻钟鼓之声，见旍旗之列，莫不奋激，竞赴敌场。岂厌久生而乐早死也？利害县于前，欲罢不能耳。自秦、陇逆节，将历数年，蛮左乱常，稍已多载。凡在戎役，数十万人，三方之师，败多胜少，迹其所由，不明赏罚故也。陛下欲天下之早平，愍征夫之勤悴，乃降明诏，赏不移时。然兵将之勋，历稔不决，亡军之卒，晏然在家，致令节士无所劝慕，庸人无所畏慑。进而击贼，死交而赏赊；退而逃散，身全而无罪，此其所以望敌奔沮，不肯进力者矣。为重发明诏，更量赏罚，则军威必张，贼难可弭。臣闻必不得已，去食就信，以此推之，信不可斯须废也。赏罚，陛下之所易，尚不能全而行之；攻敌，士之所难，欲其必死，宁可得也？」后为吏部郎中。

　　及尔硃荣入洛，河阴之难，人情未安，雄潜窜不出。孝庄欲以雄为尚书，门下奏曰：「辛雄不出，存亡未知。」孝庄曰：「宁失亡而用之，可失存而不用也？」遂除度支尚书。后以本官兼侍中、关西尉劳大使。将发，请事五条：一言逋悬租调，宜悉不征；二言简罢非时徭役，以纾人命；三言课调之际，使丰俭有殊，令州郡量检，不得均一；四言兵起历年，死亡者众，或父或子，辛酸未歇，见存耆老，请假板职，悦生者之意，慰死者之魂；五言丧乱既久，礼仪罕习，如有闺门和穆，孝悌卓然者，宜旌其门闾。庄帝从之，因诏：人年七十者授县，八十授郡，九十加四品将军，百岁从三品将军。

　　永熙三年，兼吏部尚书。时近习专恣，雄惧其谗匿，不能守正，论者颇讥之。孝武南狩，雄兼左仆射，留守京师。永熙末，兼侍中。帝入关右，齐神武至洛，于永宁寺大集朝士，责雄及尚书崔孝芬、刘廞、杨机等曰：「为臣奉主，匡危救乱。若处不谏诤，出不陪随，缓则耽宠，急便窜避，臣节安在？」乃诛之。

　　二子，士璨、士贞，逃入关中。

　　雄从父兄纂，字伯将，学涉文史，温良雅正。初为衮州安东府主簿，与秘书丞同郡李伯尚有旧。伯尚与咸阳王禧同逆，逃窜投纂，事觉，坐免官。后为太尉骑兵参军，每为府主清河王怿所赏。至定考，怿曰：「辛骑兵有学有才，宜为上第。」及梁将曹义宗攻新野，诏纂为荆州军司。纂善抚将士，人多用命，贼甚惮之。会孝明崩讳至，咸以对敌，欲秘凶问。纂曰：「安危在人，岂关是也？」遂发丧号哭，三军缟素，还入州城，申以盟约。寻为义宗所围，相率固守。孝庄即位，除兼尚书，仍行台。后大都督费穆击义宗禽之，入城，因举酒属纂曰：「微辛行台之在斯，吾亦无由建此功也。」

　　永安二年，元颢乘胜至城下，为颢禽之。及孝庄还宫，纂谢不守之罪。帝曰：「于时朕亦北巡，东军不守，岂卿之过。」转荥阳太守。百姓姜洛生、康乞得者，旧是前太守郑仲明左右，豪猾偷窃，境内患之。纂伺捕禽获，枭于郡市，百姓欣然。纂侨属洛阳，太昌中，乃为河南邑中正。

　　永熙三年，除河内太守。齐神武赴洛，兵集城下，纂出城谒，神武慰勉之。因命前侍中司马子如曰：「吾行途疲弊，宜代吾执河内手也。」寻为兼尚书、南道行台、西荆州刺史。时蛮酋樊大能应西魏，纂攻之，不克而败，为西魏将独孤信所害。赠司徒公。

　　雄族祖琛。琛字僧贵。祖敬宗，父树宝，并代郡太守。琛少孤，曾过友人，见其父母无恙，垂涕久之。释褐奉朝请、荥阳郡丞。太守元丽性颇使酒，琛每谏之。丽后醉，辄令闭阁，曰：「勿使丞入也。」孝文南征，丽从舆驾，诏琛曰：「委卿郡事，如太守也。」景明中，为扬州征南府长史。刺史李崇，多事产业，琛每谏折，崇不从，遂相纠举，诏并不问。后加龙骧将军、南梁太守。崇因置酒谓琛曰：「长史后必为刺史，但不知得上佐何如人耳。」琛对曰：「若万一叨忝，得一方正长史，朝夕闻过，是所愿也。」崇有惭色。卒于官。

　　琛宽雅有度量，涉猎经史，喜愠不形于色。当官奉法，所在有称。

　　长子悠，字元寿，早有器业，为侍御史，监扬州军。贼平，录勋书，时李崇犹为刺史，欲寄人名，悠不许。崇曰：「我昔逢其父，今复逢其子。」早卒。

　　悠弟俊，字叔义，有文才。魏子建为山南行台，以为郎中。有军国机断。还京，于荥阳为人所劫害。赠东秦州刺史。俊弟术。

