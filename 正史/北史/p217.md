<!-- { "loadSidebar": true } -->
　　收所引史官，恐其陵逼，唯取学流先相依附者。其房延祐、辛元植、眭仲让虽夙涉朝位，并非史才；刁柔、裴昂之以儒业见知，全不堪编缉；高孝干以左道求进。修史诸人，宗祖姻戚，多被书录，饰以美言。收颇急，不甚能平，夙有怨者，多没其善。每言：「何物小子，敢共魏收作色！举之则使上天，按之当使入地。」初，收在神武时为太常少卿，修国史，得阳休之助。因谢休之曰：「无以谢德，当为卿作佳传。」休之父固，魏世为北平太守，以贪虐为中尉李平所弹获罪，载在魏起居注。收书云：「固为北平，甚有惠政，坐公事免官。」又云：「李平深相敬重。」尔硃荣于魏为贼，收以高氏出自尔硃，且纳荣子金，故减其恶而增其善，论云：「若修德义之风，同韩、彭、伊、霍，夫何足数。」

　　时论既言收著史不平，文宣诏收于尚书省与诸家子孙共加论讨。前后投诉，百有余人，云遗其世职位；或云其家不见记录；或云妄有非毁。收皆随状答之。，范阳卢斐父同附出族祖玄传下；顿丘李庶家传，称其本是梁国家人。斐、庶讥议，云史书不直。收性急，不胜其愤，启诬其欲加屠害。帝大怒，亲自诘责。斐曰：「臣父仕魏。位至仪同，功业显著，名闻天下，与收无亲，遂不立传。博陵崔绰，位至本郡功曹，更无事迹，是收外亲，乃为传首。」收曰：「绰虽无位，道义可嘉，所以合传。」帝曰：「卿何由知其好人？」收曰：「高允曾为绰赞，称有道德。」帝曰：「司空才士，为人作赞，正应称扬。亦如卿为人作文章，道其好者，岂能皆实？」收无以对，战栗而已。但帝先重收才，不欲加罪。时太原王松年亦谤史，及斐、庶并获罪，各被鞭配甲坊，或因以致死。卢思道亦抵罪。然犹以群口沸腾，敕魏史且勿施行，令群官博议。听有家事者入署，不实者陈牒。于是众口喧然，号为「秽史」，投牒者相次，收无以抗之。时左仆射杨愔、右仆射高德正二人势倾朝野，与收皆亲。收遂为其家并作传，二人不欲言史不实，抑塞拆辞，终文宣世，更不重论。

　　又尚书陆操尝谓愔曰：「魏收魏书可谓博物宏才，有大功于魏室。」愔尝谓收曰：「此谓不刊之书，传之万古。但恨论及诸家枝叶亲姻，过为繁碎，与旧史体例不同耳。」收曰：「往因中原丧乱，人士谱牒遗逸略尽，是以具尽其枝派。望公观过知仁，以免尤责。」

　　八年夏，除太子少傅，监国史。复参修律令。三台成，文宣曰：「台成，须有赋。」愔先以告收，收上《皇居新殿台赋》，其文甚壮丽。时所作者自邢邵已下，咸不逮焉。收上赋前数日，乃告邢邵，邵后告人曰：「收甚恶人，不早言之。」帝曾游东山，敕收作诏，宣扬威德，譬喻关西。俄顷而讫，辞理宏壮，帝对百僚大嗟赏之。仍兼太子詹事。收娶其舅女，崔昂之妹，产一女，无子。魏太常刘芳孙女、中书郎崔肇师女，夫家坐事，帝并赐收为妻。时人比之贾充置左右夫人。然无子。后病甚，恐身后嫡媵不平，乃放二姬。及疾瘳追忆，作《怀离赋》以申意。

　　文宣每以酣宴之次，云太子性懦，宗社事重，终当传位常山。收谓杨愔曰：「古人云：太子国之根本，不可动摇。至尊三爵后，每言传位常山，令臣下疑贰。若实，便须决行；若戏此言，魏收既忝师傅，正当守之以死，但恐国家不安。」愔以收言奏帝，自此便止。帝数宴喜，收每预侍从。皇太子之纳郑良娣也，有司备设牢馔。帝既酣饮，起而自毁覆之，仍诏收曰：「知我意不？」收曰：「臣愚谓良娣既东宫之妾，理不须牢，仰惟圣怀，缘此毁去。」帝大笑，握收手曰：「卿知我意。」安德王延宗纳赵郡李祖收女为刀，后帝幸李宅宴，而妃母宋氏荐二石榴于帝前。问诸人，莫知其意，帝投之。收曰：「石榴房中多子，王新婚，妃母欲子孙众多。」帝大喜，诏收：「卿还将来。」仍赐收美锦二疋。

　　十年，除仪同三司。帝在宴席，口敕以为中书监，命中书郎李愔以收一代盛才，难于率尔，久而未讫。比成，帝已醉醒，遂不重言，愔仍不奏，事竟寝。及帝崩于晋阳，驿召收及中山太守阳休之参议吉凶之礼，并掌诏诰。仍除侍中，迁太常卿，文宣谥及庙号、陵名，皆收议也。

　　及孝昭居中宰事，命收禁中为诸诏文，积日不出。转中书监。皇建元年，除兼侍中、右光禄大夫，仍仪同，监史。收先副王昕使梁，不相协睦，时昕弟晞亲密，而孝昭别令休之兼中书，在晋阳典诰诏，收留在鄴，盖晞所为。收大不平，谓太子舍人卢询祖：「若使卿作文诰，我亦不言。」又除祖珽为著作郎，欲以代收。司空主簿李翥，文词士也，闻而告人曰：「诏诰悉归阳子烈，著作复遣祖孝征，文史顿失，恐魏公发背。」于时诏议二王三恪，收执王肃、杜预义，以元、司马氏为二王，通曹备三恪。诏诸礼学之官皆执郑玄五代之议。孝昭后姓元，议恪不欲广及，故议从收。又除兼太子少傅，解侍中。

　　帝以魏史未行，诏收更加研审，收奉诏，颇有改正。及诏行魏史，收以为直置秘阁，外人无由得见，于是命送一本付并省，一本付鄴下，任人写之。

　　太宁元年，加开府。河清二年，兼右仆射。时武成酣饮终日，朝事专委侍中高元海，凡庸不堪大任。以收才名振俗，都官尚书毕义云长于断割，乃虚心倚仗。收畏避，不能匡救，为议者所讥。帝于华林别起玄洲苑，备山水台观之丽，诏于阁上画收，其见重如此。

　　始收比温子升、邢邵稍为后进，邵既被疏出，子升以罪死，收遂大被任用，独步一时。议论更相訾毁，各有朋党。收每议陋邢文。邵又云：「江南任昉，文体本疏，魏收非直模拟，亦大偷窃。」收闻乃曰：「伊常于沈约集中作贼，何意道我偷任。」任、沈俱有重名，邢、魏各有所好。武平中，黄门郎颜之推以二公意问仆射祖珽。珽答曰：「见邢、魏之臧不，即是任、沈之优劣。」收以温子升全不作赋，邢虽有一两首，又非所长，常云：「会须能作赋，始成大才士。唯以章表碑志自许，此外更同兒戏。」自武定二年以后，国家大事诏命，军国文词，皆收所作。每有警急，受诏立成。或时中使催促，收笔下有同宿构，敏速之工，邢、温所不逮也。其参议典礼，与邢相埒。

　　既而赵郡公增年获免，收知而过之，事发除名。其年，又以托附陈使封孝琰，牒令其门客与行，遇昆仑舶至，得奇货：猓然褥表、美玉盈尺等数十件。罪当流，以赎论。三年，起除清郡尹。寻遣黄门郎元文遥敕收曰：「卿旧人，事我家最久，前者之罪，情在可恕。比令卿为尹，非谓美授，但初起卿，斟酌如此。朕岂可用卿之才而忘卿身？待至十月，当还卿开府。」天统元年，除左光禄大夫。二年，行齐州刺史，寻为真。

　　收以子侄年少，申以戒历，著枕中篇。其词曰：

　　吾曾览管子之书，其言曰：「任之重者莫如身，途之畏者莫如口，期之远者莫如年。以重任行畏途至远期，惟君子为能及矣。」追而味之，喟然长息。

　　若夫岳立而重，有潜戴而不倾；山藏称固，亦趋负而不停；吕梁独浚，能行歌而匪惕；焦原作险，或跻踵而不惊。九陔方集，故眇然而迅举；五纪当定，想窅乎而上征。苟任重也有度，则任之而愈固。乘危也有术，盖乘之而靡恤。彼期远而能通，果应之而可必。岂神理之独尔，亦人事其如一。

　　呜呼！处天壤之间，劳死生之地，攻之以嗜欲，牵之以名利，粱肉不期而共臻，珠玉无足而俱致，于是乎骄奢仍作，危亡旋至。然同上智大贤，惟几惟哲，或出或处，不常其时。其舒也济世成务，其卷也声销迹灭。玉帛子女，椒兰律吕，谄谀无所先；称肉度骨，膏辱挑舌，怨恶莫之前。勋名共山河同久，志业与金石比坚。斯盖厚栋不桡，游刃砉然。逮于厥德不常，丧其金璞，驰骛人世，鼓动流俗，挟汤日而谓寒，包溪壑而未足。源不清而流浊，表不端而影曲。嗟乎！胶漆讵坚，寒暑甚促，反利而成害，化荣而就辱，欣戚更来，得丧仍续。至有身御魑魅，魂沉狴狱。讵非足力不强，迷在当局！孰可谓车戒前倾，人师先觉？

　　闻诸君子，雅道之士，游遨经术，厌饫文史。笔有奇锋，谈有胜理。孝悌之至，神明通矣。审蹈而行，量路而止。自我及物，先人后已。情无系于荣悴，心靡滞于愠喜。不养望于丘壑，不待价于城市。言行相顾，慎终犹始。有一于斯，郁为羽仪。恪居展事，知无不为，或左或右，则髦士攸宜，无悔无吝，故高而不危。异乎勇进忘退，苟得患失；射千金之产，徼万钟之秩；投烈风之门，趣炎火之室。载蹶而坠其贻宴，或蹲乃丧其贞吉。可不畏欤！可不戒欤！

　　门有倚祸，事不可不密；墙有伏寇，言不可而失。宜谛其言，宜端其行。言之不善，行之不正，鬼执强梁，人囚径廷，幽夺其魄，明夭其命。不服非法，不行非道。公鼎为己信，私玉非身宝。过涅为绀，逾蓝作青，持绳亲直，置水观平。时然后取，未若无欲，知止知足，庶免于辱。是以为必察其几，举必慎于微。知几虑微，斯亡则稀；既察且慎，福禄攸归。昔蘧瑗识四十九非，颜子邻几三月不违。跬步无已，至于千里；覆蒉而进，及于万仞。故云行远自迩，登高自卑，可大可久，与世推移。

　　月满如规，后夜则亏；槿荣于枝，望暮而萎。夫奚益而不损？孰有损而不害？益不欲多，利不欲大。唯居德者畏其甚，体真者惧其大。道尊则群谤集，任重而众怨会。其达也则尼父栖遑，其忠也而周公狼狈。无曰人之我狭，在我不可而覆；无曰人之我厚，在我不可而咎。如山之大，无不有也；如谷之虚，无不受也。能刚能柔，重可负也；能信能顺，险可走也；能智能愚，期可久也。

　　周庙之人，三缄其口，漏邑在前，欹器留后，俾诸来裔，传之坐右。

　　其后群臣多言魏史不实，武成复敕更审。收又回换，遂为卢同立传，崔绰反更附出。杨愔家传本云「有魏以来，一门而已」，至是改此八字。又先云「弘农华阴人」，乃改「自云弘农」以配王慧龙「自云太原人」，此其失也。寻除开府、中书监。武成崩，未发丧，在内诸公以后主即位有年，疑于赦令。诸公引收访焉。收固执宜有恩泽，乃从之。掌诏诰，除尚书右仆射，总议监一礼事，位特进。收奏请赵彦深、和士开、徐之才共监，先以告士开，士开惊，辞以不学。收曰：「天下事皆由王，五礼非王不决。」士开谢而许之。多引文士令执笔，儒者马敬德、熊安生、权会实主之。

　　武平三年薨，赠司空、尚书左仆射，谥文贞。有集七十卷。

