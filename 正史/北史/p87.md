<!-- { "loadSidebar": true } -->
　　神龟元年三月，复仪同三司。疾，未拜。见裴、郭为祟，自知必死，先表养亡弟第二子司徒掾永超为子，乞以为嫡。灵太后许之。薨，赠司空。有司奏太常少卿元端议：「案谥法，刚强理直曰武，怙威肆行曰鬼，宜谥武鬼公。」太常卿元修义议：「忠尽心奉上，翦除凶逆。依谥法，除伪宁直曰武，夙夜恭事曰敬，宜谥武敬公。」二卿不同。灵太后令依正卿议。

　　忠性多阻忌，不交胜己，唯与直阁将军章初环、千牛备身杨保元为断金之交。李世哲求宠于忠，私以金帛货初环、保元，二人谈之，遂被赏爱，引为腹心。忠擅权昧进为崇训之由，皆世哲计也。

　　忠弟景，字百年。忠薨后，为武卫将军。谋废元叉，叉黜为怀荒镇将。及蠕蠕主阿那瑰叛，镇人请粮，景不给。镇人遂执缚景及其妻，拘守别室，皆去其衣服，令景著皮裘，妻著故绛旗袄，毁辱如此。月余，乃杀之。

　　烈弟果，严毅直亮，有父兄风。历朔、华、并、恆四州刺史，赐爵武城子。

　　果弟劲。劲字钟葵，颇有武略，位沃野镇将，赐爵富昌子。宣武纳其女为后，封劲太原郡公，妻刘氏为章武郡君。后为征北将军、定州刺史。卒，赠司空，谥曰恭庄公。自栗磾至劲，累世贵盛，一皇后，四赠公，三领军，二尚书令，三开国公。劲虽以后父，但以顺后早崩，竟不居公辅。

　　子晖，字宣明，后母弟也。少有气干。袭爵，位汾州刺史。晖善事人，为尔硃荣所亲，以女妻其子长儒。历侍中、河南尹。后兼尚书仆射、东南道行台，与齐神武讨平羊侃于兗州。元颢入洛，害之。

　　劲弟天恩，位内行长、辽西太守。赠平东将军、燕州刺史。天恩子仁生，位太中大夫。仁生子安定，平原郡太守、高平郡都将。安定子子提，陇西郡守、茂平县伯。周保定二年，以子谨著勋，追赠太保、建平郡公。

　　谨字思敬，小名巨引。沈深有识量，略窥经史，尤好《孙子》兵书。屏居未有仕进志。或有劝之者，谨曰：「州郡之职，昔人所鄙，台鼎之位，须待时来。」太宰元天穆见之，叹曰：「王佐材也。」及破六韩拔陵首乱北境，引蠕蠕为授，大行台元纂讨之。夙闻谨名，辟为铠曹参军事，从军北伐。蠕蠕逃出塞，纂令谨追之，前后十七战，尽降其众。后率轻骑出塞觇贼，属铁勒数千骑奄至。谨以众寡不敌，乃散其骑，使匿丛薄间。又遣人升山指麾，若分部军众。贼望见，虽疑有伏，恃众不以为虑，乃进逼谨。以常乘骏马一紫一騧，贼先所识，乃使二人各乘一马，突阵而出。贼以为谨，争逐之。乃率余军击其追骑。贼走，因得入塞。

　　正光四年，行台、广阳王元深北伐，引谨为长流参军。特相礼接，使其世子佛陁拜焉。遂与广阳破贼主斛律野谷禄等。谨请驰往喻之。谨兼解诸国语，乃单骑入贼，示以恩信，于是西部铁勒酋长也列河等三万余户并款附，相率南迁。广阳与谨至析郭岭迎接之。谨曰：「拔陵兵众不少，闻也列河等款附，必来要击。彼若先据险，则难与争锋。今以也烈河等铒之，当竞来抄掠，然后设伏而待，必指掌破之。」广阳然其计。拔陵果来要击，破也列河于岭上，部众皆没。谨伏兵发，贼大败，悉破收也列河之众。

　　孝昌元年，又随广阳王征鲜于修礼。军次白斗牛逻。会章武王为修礼所害，遂停军中山。侍中元晏宣言于灵太后曰：「广阳盘桓不进，坐图非望。又有于谨者，智略过人，为其谋主，恐非陛下纯臣。」灵太后诏于尚书省门外立榜，募获谨者，许以重赏。谨闻之，请诣阙披露腹心，广阳许之。谨遂到榜下，曰：「吾知此人。」众共诘之，谨曰；「我即是也。」有司以闻。灵后见之，大怒。谨备述广阳忠款，兼陈停军之状。灵后遂舍之。后从尔硃天光与齐神武战于韩陵山，天光败，谨遂入关。

　　周文帝临夏州，以谨为防城大都督，兼夏州长史。及贺拔岳被害，周文赴平凉。谨言于周文曰：「关中秦汉旧都，古称天府。今若据其要害，招集英雄，足观时变。且天子在洛，逼迫群凶。请都关右，然后挟天子而令诸侯，千载一时也。」周文大悦。会有敕追谨为关内大都督，谨因进都关中策。魏帝西迁，仍从周文征潼关，破回洛城，授北雍州刺史，进爵蓝田县公。大统三年，大军东伐，为前锋，进拔弘农，禽东魏陕州刺史李徽伯。神武至沙苑，谨力战，进爵常山郡公。又从战河桥，拜大丞相府长史，兼大行台尚书。再迁太子太保。芒山之战，大军不利，谨率麾下伪降，立于路左。神武乘胜逐北，不以为虞。谨自后击之，敌人大骇。独孤信又收兵于后奋击，神武军乱，以此大军得全。十二年，拜尚书左仆射，领司农卿。及侯景款附，请兵为援，谨谏以为景情难测，周文不听。寻兼大行台尚书、大丞相长史，率兵镇潼关，加授华州刺史，赐秬鬯一卣，珪瓚副焉。俄拜司空。恭帝元年，除雍州刺史。

　　初，梁元帝于江陵嗣位，密与齐交通，将谋侵轶。其兄子岳阳王詧时为雍州刺史，以梁元帝杀其兄誉，逐结隙，据襄阳来附。乃命谨出讨。周文饯于青泥谷。长孙俭曰：「为萧绎计将如何？」谨曰：「曜兵汉沔，席卷度江，直据丹阳，是其上策。移郭内居人，退保子城，以待援至，是其中策。若难于移动，据守罗郭，是其下策。」俭曰：「裁绎出何策？」谨曰：「必用下。」俭曰：「何也？」对曰：「萧氏保据江南，绵历数纪。属中原有故，未遑外略。又以我有齐氏之患，必谓力不能分。且绎懦而无谋，多疑少断。愚人难与虑始，皆恋邑居，既恶迁移，当保罗郭。所以用下策。」谨令中山公护及大将军杨忠等先据江津，断其走路。梁人竖木栅于外城，广轮六十里。寻而谨至，悉众围之。旬有六日，外城遂陷，梁主退保子城。翌日，率其太子以下，面缚出降。寻杀之。虏其男女十余万人，收其府库珍宝。得宋浑天仪、梁日晷、铜表、魏相风乌、铜蟠螭趺、大玉径西尺围七尺及诸舆辇法物以献，军无私焉。立萧詧为梁主，振旅而旋。周文亲至其第，宴语极欢。赏谨奴婢一千口。及梁宝物，并金石丝竹乐一部，别封新野郡公。谨固辞，不许。又令司乐作《常山公平梁歌》十首，使工人歌之。

　　谨自以久当权重，功名既立，愿保优闲，乃上先所乘骏马及所著铠甲等。周文识其意，曰：「今巨猾未平，公岂得便尔独善？」遂不受。六官建，拜大司寇。

　　及周文崩，孝闵帝尚幼，中山公护虽受顾命而名位素下，群公各图执政。护深忧之，密访于谨。谨曰：「夙蒙丞相殊眷，今日必以死争之。若对众定策，公必不得让。」明日，群公会议。谨曰：「昔帝室倾危，丞相志存匡救。今上天降祸，奄弃百寮。嗣子虽幼，而中山公亲则犹子，兼受顾托，军国大事，理须归之。」辞色抗厉，众皆悚动。护曰：「此是家事，护何敢有辞！」谨既周文等夷，护每申礼敬。至是，谨乃起而言曰：「公若统理军国，谨等便有所依。」遂再拜。群公迫于谨，亦拜。众议始定。

　　孝闵践阼，进封燕国公，邑万户，迁太傅、太宗伯，与李弼、侯莫陈崇等参议朝政。及贺兰祥讨吐谷浑，明帝令谨遥统其军，授以方略。

　　保定二年，谨以年老，乞骸骨，优诏不许。

　　三年，以谨为三老，固辞，又不许。赐延年杖。武帝幸太学以食之。三老入门，皇帝迎拜屏间，三老答拜。有司设三老席于中楹，南向。太师、晋公护升阶，设席施几。三老升席，南面冯几而坐，师道自居。大司冠、楚国公宁升阶，正舄。皇帝升，立于斧扆之前，西面。有司进馔，皇帝跪设酱豆，亲自袒割。三老食讫。皇帝又亲跪授爵以酳。有司撤讫。皇帝北面立访道。三老乃起立于席。皇帝曰：「猥当天下重任，自惟不才，不知政术之要，公其诲之。」三老答曰：「木从绳则正，君从谏则圣。自古明王圣主，皆虚心纳谏，以知得失，天下乃安。惟陛下念之。」又曰：「为国之本，在乎忠信。古人去食去兵，信不可失。国家兴废，莫不由之，愿陛下守而勿失。」又曰：「为国之道，必须有法。法者，国之纲纪，不可不正。所正在于赏罚。若有功必赏，有罪必罚，则为善者日益，为恶者日止。若有功不赏，有罪不罚，则天下善恶不分，下人无所措其手足。」又曰：「言行者，立身之基，言出行随，诚愿陛下慎之。」三老言毕，皇帝再拜受之，三老答拜，礼成而出。

　　及晋公护东伐，谨时有病。护以其宿将旧臣，犹请与同行，询访戎略。军还，赐钟磬一部。天和二年，又赐安车一乘。寻授雍州牧。三年，薨，年七十六。武帝亲临。诏谯王俭监护丧事，赐缯千段、粟梦千斛，赠本官，加使持节、太师、雍恆等二十州诸军事、雍州刺史，谥曰文。及葬，王公以下，咸送郊外。配享于文帝庙庭。

　　谨有智谋，善于事上。名位虽重，愈存谦挹，每朝参往来，不过从两三骑而已。朝廷凡有军国之务，多与谨决。谨亦竭其智能，故功臣中特见委信，始终若一，人无间言。每诫诸子，务存静退。加以年齿遐长，礼遇隆重，子孙繁衍，皆至显达，当时莫比。子寔嗣。

　　寔字宾实，少和厚，以军功封万年县子。大统十四年，累迁尚书。是岁，周文帝与魏太子西巡，寔时从行。周文刻石陇山上，录功臣名位，以次镌勒，预以寔为开府仪同三司，至十五年方授之。寻除渭州刺史，特给鼓吹一部，进爵为公。魏恭帝二年，羌东令姐率部落反，西连吐谷浑。大将军豆卢宁讨之，逾时不克。又令寔往，遂破之。周文手书劳问，赐奴婢一百口，马百匹。

　　孝闵帝践阼，授户部中大夫，进爵延寿郡公。天和二年，延州蒲川贼郝三郎反，攻丹州。遣寔讨平之，仍除延州刺史。五年，袭燕国公，进位柱国。以罪免。寻复本官，除凉州总管。大象二年，加上柱国，拜大左辅。隋开皇元年，薨，赠司空，谥曰安。子顗。

　　顗字元武，身长八尺，美须眉。周大冢宰宇文护见而器之，以女妻之。以父勋，赐爵新野郡公。历左右宫伯、郢州刺史。大象中，以水军总管从韦孝宽经略淮南。尉迟迥之反，时总管赵文表与顗素不协，顗将图之，因卧阁内，诈疾。文表独至，顗杀之。因言文表与迥通谋，其麾下无敢动者。时隋文帝以迥未平，虑顗复生边患，因宥免之，即拜吴州总管。以频败陈师，赐采数百段。及隋受禅，文表弟诣阙称兄无罪。上令按其事，太傅窦炽等议顗当死。上以其门著勋绩，特原之，贬为开府。后袭爵燕国公。寻拜泽州刺史。免，卒于家。子世虔。顗弟仲文。

