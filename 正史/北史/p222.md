<!-- { "loadSidebar": true } -->
　　庆字神庆，沈深有器局，少以敏见知。初受业东观，颇涉经史。既而谓人曰：「书足记姓名而已，安能久事笔砚为腐儒业乎？」时文州贼乱，庆应募从征，以功授都督。卫王直镇山南，引为左右。庆善射，有胆气，好格猛兽，直甚壮之。稍迁车骑大将军、仪同三司。及诛宇文护，庆有谋焉。时授骠骑大将军，加开府。从武帝攻河阴，先登攀堞，与贼短兵接，中石乃坠，绝而后苏。帝劳之曰：「卿勇可以贾人也。」复从武帝拔晋州，齐兵大至，庆与齐王宪轻骑觇之，卒与贼相遇，为贼所窘。宪挺身而遁。庆退据汾桥，众贼争进，庆射之，所中人马必倒，贼乃稍却。及拔高壁，克并州，下信都，禽高湝，功并居最。进位大将军，封汝南郡公。寻以行军总管击延安反胡，平之。历延、宁二州总管。

　　隋文帝为丞相，以行军总管征江表，次白帝，以劳进上大将军。帝与庆有旧，甚见亲待，令督丞相军事，委以心腹。寻加柱国。开皇初，拜左武卫将军，进上柱国。数年，除凉州总管。岁余征还，不任以职。

　　初，文帝龙潜时，尝与庆言，谓曰：「天元质无积德，其相貌寿亦不长，加以法令繁苛，耽恣声色，以吾观之，殆将不久。又诸侯微弱，各令就国，曾无深根固本之计，羽翮既翦，何及远？尉迟迥贵戚，早著声望，国家有衅，必为乱阶。然智量庸浅，子弟轻佻，贪而少惠，终致亡灭。司马消难反覆之虏，亦非池内之物，变在俄顷。但轻薄无谋，未能为害，不过自窜江南耳。庸蜀险隘，易生艰阻，王谦愚蠢，素无筹略，但恐为人所误，不足为虞。」未几，上言皆验。及此，庆恐上遗忘，不复收用，欲见旧蒙恩顾，具录前言，为表奏之。上省表大悦，下诏曰：「朕言之验，自是偶然；公乃不忘，弥表诚节。深感至意，嘉尚无已。」自是上每加优礼。卒于家。

　　子静乱，尚隋文女广平公主，位仪同、安德县公、熊州刺史。先庆卒。

　　静乱子协，位右翊卫将军。宇文化及之乱，遇害。

　　协弟晶，字婆罗门，大业中养于宫内，后为千牛左右。炀帝甚亲昵之，每有游宴，必侍从。至于出入卧内，伺察六宫，往来不限门禁。时人号为宇文三郎。与宫人淫乱，至于妃嫔公主亦有丑声。萧后言于帝，晶闻，惧不敢见。协因奏晶壮，不可久在宫掖。帝不之罪，召入，待之如初。化及杀逆际，为乱兵所害。

　　论曰：自古受命之君及守文之王，非独异姓之辅，亦有骨肉之助焉。其茂亲则有鲁卫、梁楚，其疏属则有凡蒋、荆燕，咸能飞声腾实，不灭于百代之后。至若豳孝公之勋烈，加之以善政，蔡文公之纯孝，饰之以俭约，峨峨焉足以辚轹于前载矣。有周受命之始，宇文护实预艰难。及文后崩殂，诸子冲幼，群公怀等夷之士，天下有去就之心，卒能变魏为周，捍危获义者，护之力也。向使加之以礼让，经之以忠贞，桐宫有悔过之期，未央终天年之数，同前史所载，焉足道哉？然护寡于学术，昵近群小，威福在已，征伐自出，有人臣无君之心，为人主不堪之事，终于妻子为戮，身首横分，盖其宜也。当隋氏之起，假天威而服海内，胄以葭莩之亲，据一州而协义举，可谓忠而能勇。功业不遂，悲夫！亮实庸才，图非常于巨逆，古人称不度德、不量力者，其斯之谓欤。宇文测兄弟驱驰于经纶之日，孝伯、神举尽言于父子之间，观其智勇忠概，并可追从于古人矣。

　





北史卷五十八

列传第四十六　　周室诸王

　　文帝十三王孝闵帝一王明帝二王武帝六王宣帝二王

　　周文帝十三子：姚夫人生明帝。后宫生宋献公震。文元皇后生孝闵皇帝。文宣叱奴皇后生武帝、卫剌王直。达步妃生齐炀王宪。王姬生赵僭王招。后宫生谯孝王俭、陈惑王纯、越野王盛、代纮王达、冀康公通、滕闻王逌。

　　宋献公震，字弥俄突，幼而敏达。大统十六年，封武邑公，尚魏文帝女。其年薨。保定元年，追赠大司马，封宋国公。

　　无子，以明帝第三子实嗣。建德三年，进爵为王。大象中，为大前疑，寻为隋文帝害，国除。

　　卫剌王直，字豆罗突。魏恭帝三年，封秦郡公。武成初，进封卫国公，历雍州牧、大司空、襄州总管。直，武帝母弟也，性浮诡。以晋公护执政，遂贰于帝而昵护。及南讨军败，愠于免黜，又请帝除护。帝宿有诛护意，遂与直谋之。及护诛，帝以齐王宪为大冢宰。直既乖本望，又请为大司马，欲擅威权。帝知其意，谓曰：「汝兄弟长幼有序，何反居下列也？」以为大司徒。建德三年，进爵为王。

　　初，帝以直第为东宫，更使直自择所居。直历观府署，无称意者，至废陟屺佛寺，遂欲居之。齐王宪谓曰：「弟兒女成长，此寺偏小，讵是所宜？」直曰：「一身尚不自容，何论兒女！」宪怪而疑之。直尝从帝校猎而乱行，帝怒，对众挞之。自是，愤怨滋甚。及帝幸云阳宫，直在京师反，攻肃章门，司武尉迟运闭门，不得入，退走。追至荆州获之，免为庶人，囚诸宫中。寻有异志，及其子十人并诛之，国除。

　　齐炀王宪，字毗贺突。性通敏，有度量。初封涪城县公。少与武帝俱受诗传，咸综机要，得其指归。文帝尝赐诸子良马，唯其所择。宪独取驳者。帝问之，对曰：「此马色类既殊，或多骏逸。若从军征伐，牧圉易分。」帝喜曰：「此兒智识不凡，当成重器。」后从上陇，经官马牧，文帝每见驳马，辄曰「此我兒马也」，命取以赐之。魏恭帝元年，进封安城郡公。明帝即位，授大将军。

　　武成初，除益州总管，进封齐国公。初，平蜀之后，文帝以其形胜之地，不欲使宿将居之。诸子中欲有推择，偏问武帝以下，谁欲此行，并未及对，而宪先请。文帝曰：「刺史当抚众临人，非尔所及。以年授者，当归尔兄。」宪曰：「才用殊不关大小，试而无效，甘受面欺。」文帝以宪年尚幼，未之遣。明帝追遵先旨，故有此授。宪时年十六，善于抚绥，留心政术，辞讼辐凑，听受不疲。蜀人悦之，共立碑颂德。

　　保定中，征拜雍州牧。及晋公护东伐，以尉迟迥为前锋，围洛阳。齐兵数万，奄出军后，诸军恇骇，并各退散。唯宪与王雄、达奚武拒之，而雄为齐人所败，三军震惧。宪亲自督励，众心乃安。时晋公护执政，雅相亲委，赏罚之际，皆得预焉。天和三年，以宪为大司马，行小冢宰，雍州牧如故。四年，齐将独孤永业来寇，诏宪与柱国李穆出宜阳，筑崇德等五城，绝其粮道。齐将斛律明月筑垒洛南。五年，宪涉洛邀之，明月遁走。是岁，明月又于汾北筑城，西至龙门。晋公护问计于宪，宪曰：「兄宜暂出同州为威容，宪请以精兵居前，随机攻取。」六年，宪率众出自龙门，齐将新蔡王康德潜军宵遁。宪乃度河，攻其伏龙等四城，二日尽拔。又攻张壁，克之。斛律明月时在华容，弗能救，乃北攻姚襄城，陷之。汾州又见围日久，宪遣柱国宇文盛运粟馈之。宪自入两乳谷，袭克齐伯杜城。使柱国谭公会筑石殿城以为汾州之援。齐平原王段孝先、兰陵王高长恭引兵大至，大将军韩欢为齐人所乘，遂退。宪身自督战，齐众稍却。会日暮，乃各收军。

　　及晋公护诛，武帝召宪入，免冠拜谢。帝谓曰：「汝亲则同气，休戚共之，事不相涉，何烦致谢？」乃诏宪往护第，收兵符及诸簿籍等。寻以宪为大冢宰。时帝既诛宰臣，亲览朝政，方欲齐之以刑，爰及亲亲，亦为刻薄。宪既为护所任，自天和后，威势渐隆。护欲有所陈，多令宪奏。其间或有可不，宪虑主相嫌隙，每曲而暢之。帝亦悉其此心，故得无患。然犹以威名过重，终不能平，虽迁授冢宰，实夺其权也。开府裴文举，宪之侍读，帝尝御内殿引见，谓曰：「昔魏末不纲，太祖匡辅元氏；有周受命，晋公复执威权。积习生常，便谓法应须尔。岂有三十岁天子可为人所制乎？且近代以来，又有一弊，暂经隶属，便即礼若君臣，此乃乱时权宜，非经国之术。尔虽陪侍齐公，不得即同臣主。且太祖十兒，宁可悉为天子？卿宜规以正道，无令兄弟自致嫌疑。」文举再拜而出，归以白宪。宪指心抚几曰：「吾心公宁不悉？但当尽忠竭节耳，知复何言！」

　　建德三年，进爵为王。宁友刘休征献王箴一首，宪美之。休征后又以箴上之，帝方翦削诸弟，甚悦其文。宪尝以兵书繁广，自刊为要略五篇，至是表陈之。帝览而称善。

　　其秋，帝于云阳寝疾，卫王直于京师。帝召宪谓曰：「汝为前军，吾亦续发。」直寻败走。帝至京师，宪与赵王招俱入拜谢。帝曰：「管、蔡为戮，周公作辅，人心不同，有如其面。但愧兄弟亲寻干戈，于我为不能耳。」初，直内忌宪，宪隐而容之，且以帝母弟，每加友敬。晋公护之诛也，直固请及宪。帝曰：「齐公心迹，吾自悉之，不得更有所疑。」及文宣皇后崩，直又密启宪饮酒食肉与平昔不异。帝曰：「吾与齐王异生，俱非正嫡，特为吾意，今袒括是同。汝当愧之，何论得失。汝亲太后之子，但须自助。」直乃止。

　　四年，帝将东讨，独与内史王谊谋之，余人莫知。后以诸弟才略，无出宪右，遂告之。宪即赞成其事。及大军将出，宪表上金宝等一十六件以助军资。诏不纳，以宪表示公卿曰：「人臣当如此，朕贵其心耳，宁资此物。」乃诏宁为前军，趣黎阳。帝亲围河阴，未克。宪攻拔武济，进围洛口，拔其东西二城。以帝疾班师。是岁，初置上柱国，以宪为之。

　　五年，大举东讨，宪复为前锋，守雀鼠谷。帝亲围晋州，宪进克洪洞、永安二城，更图进取。齐主闻晋州见围，自来援之。时陈王纯顿千里径，大将军永是公椿屯鸡栖原，大将军宇文盛守汾水关，并受宪节度。宪密谓椿曰：「捕者诡道，汝今为营，不须张幕，可伐柏为庵，示有处所。令兵去之后，贼犹致疑。」时齐主分军万人向千里径，又令其众出汾水关，自率大兵与椿对。宇文盛驰告急，宪自救之，齐人遽退。盛与柱国侯莫陈芮逐之，多有斩获。俄而椿告齐众稍逼，宪又救之。会椿被敕追还，率兵夜反。齐人果谓柏庵为帐幕，不疑军退，翌日始悟。时帝已去晋州，留宪后拒。宪阻水为阵。齐领军段暢至桥。宪隔水问暢姓名，暢曰：「领军段暢也，公复为谁？」宪曰：「我虞候大都督耳。」暢曰：「观公言语，不是凡人，何用隐名位。」宪乃曰：「我齐王也。」偏指陈王纯已下，并以告之。暢鞭马去，宪即命旋军。齐人遽追之，戈甲甚锐。宪与开府宇文忻为殿拒之，斩其骁将贺兰豹子、山褥环等，齐众乃退。

