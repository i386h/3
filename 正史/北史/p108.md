<!-- { "loadSidebar": true } -->
　　明元末，山阳公奚斤略地河南，楚之遣使请降，授荆州刺史。奚斤既平河南，以楚之所率人户，分置汝南、汝阳、南顿、新蔡四郡，以益豫州。太武初，楚之遣妻子内居于鄴。寻征入朝，授安南大将军，封琅邪王，以拒宋师。赐前后部鼓吹。破宋将到彦之别军于长社。又与冠军安颉攻拔滑台，禽宋将硃修之、李元德及东郡太守申谟，俘万余人。上疏求更进讨，太武以兵久劳，不从，以散骑常侍征还。宋将裴方明、胡崇之寇仇池。楚之与淮南公皮豹子等督关中诸军击走方明，禽崇之。仇池平而还。

　　车驾征蠕蠕，楚之与济阴公卢中山等督运以继大军。时镇北将军封沓亡入蠕蠕，说令击楚之以绝粮运。蠕蠕乃遣觇楚之军，截驴耳而去。有告失驴耳者，楚之曰：「必觇贼截之为验耳，贼将至矣。」乃伐柳为城，灌水令冻，城立而贼至，不可攻逼，乃走散。太武闻而嘉之。寻拜假节、侍中、镇西大将军、开府仪同三司、云中镇大将、朔州刺史。

　　在边二十余年，以清俭著闻。及薨，赠征南大将军，领护西戎校尉、扬州刺史，谥贞王，陪葬金陵。长子宝胤，与楚之同入魏，拜中书博士、雁门太守，卒。

　　楚之后尚诸王女河内公主。生子金龙，字荣则，少有父风，后袭爵，拜侍中、镇西大将军、开府、云中镇大将、朔州刺史、吏部尚书。薨，赠司空公，谥康王。

　　金龙初纳太尉、陇西王源贺女。生子延宗，次纂，次悦。后娶沮渠氏，生子徽亮，即河西王沮渠牧犍女，太武妹武威公主所生也。有宠于文明太后，故以徽亮袭。例降为公，坐连穆泰罪，失爵，卒。

　　悦字庆宗，历位豫州刺史。时有汝南上蔡董毛奴者，赍钱五千。死于道路。郡县人疑张堤为劫，又于堤家得钱五千，堤惧掠，自诬言杀。至州，悦观色，疑其不实。引见毛奴兄灵之，谓曰：「杀人取钱，当时狼狈，应有所遗，得何物？」灵之曰：「唯得一刀削。」悦取视之，曰：「此非里巷所为也。」乃召州内刀匠示之。有郭门前曰：「此刀削，门手所作，去岁卖与郭人董及祖。」悦收及祖诘之，及祖款引。灵之又于及祖身上得毛奴所衣皁襦，及祖伏法。悦察狱，多此类也。

　　俄与镇南将军元英攻克义阳，诏改梁司州为郢州，以悦为刺史。改为豫州刺史；论前勋，封渔阳子。永平元年，城人白早生谋为叛，遂斩悦首送梁。诏扬州移购悦首，赠青州刺史，谥曰庄子。子朏袭。

　　朏尚宣武妹华阳公主，拜驸马都尉、员外散骑常侍。卒，赠沧州刺史。子鸿，字庆云，生粗武。袭爵，位都水使者，坐通西魏，赐死。子孝政袭。齐受禅，例降。朏弟裔。

　　裔字遵胤，少孤，有志操。起家司徒府参军事，后为员外散骑常侍。大统三年，大军复弘农，乃于温城送款归西魏。六年，授北徐州刺史。八年，入朝。周文帝嘉之，特蒙赏劳。顷之，河内有四千余家归附，并裔之乡旧，乃命领河内郡守，令安集流人。十五年，周文令山东立义诸将等能率众入关者，并加重赏。裔领户千室先至，周文欲以封裔。裔辞曰：「立义之士，远归皇化者，皆是其诚心内发，岂裔能率之乎？今以封裔，便是卖义士以求荣。」周文善而从之。授帅都督，拜其妻元为襄城郡公主。

　　周孝闵帝践祚，除巴州刺史，进使持节、骠骑大将军、开府仪同三司，进爵琅邪县伯。四年，为御正中大夫，进爵为公。大军东讨，裔与少师杨守轵关，即授怀州刺史。天和初，随上庸公陆腾讨信州反蛮冉令贤等。裔自开州道入，先遣使宣示祸福，群蛮率服。历信、潼二州刺史。六年，征拜大将军，除西宁州刺史，未及部，卒于京师。

　　裔性清约，不事生产，所得俸禄，并散之亲戚；身死之日，家无余财。宅宇卑陋，丧庭无所，诏为起祠堂焉。赠本官，加泗州刺史，谥曰定。子侃嗣。

　　侃字道迁，少果勇，未弱冠，便从戎旅。位乐安郡守，以军功，加骠骑大将军、开府仪同三司。迁兗州刺史，未之部，卒。赠本官，加豫州刺史，谥曰惠。子运嗣。

　　金龙弟跃，字宝龙，尚赵郡公主，拜驸马都尉。代兄为云中镇将，拜朔州刺史，假安北将军、河内公。表求罢河西苑封，丐人垦殖。有司执奏，此苑麋鹿所聚，太官取给，若丐人，惧有所阙。跃固请，孝文从之。还为祠部尚书、大鸿胪卿、颍川王师，卒。

　　楚之父子相继镇云中，朔土服其威德。

　　司马氏桓玄、刘裕之际归北者，又有司马景之、叔璠、天助，位并崇显。

　　景之字洪略，晋汝南王亮之后。明元时归阙，赐爵苍梧公，加征南大将军。清直有节操。卒，赠汝南王。子师子袭爵。

　　景之兄准，字巨之，以泰常末归魏。封新安公。除广宁太守，改密陵侯。卒，子安国袭爵。

　　叔璠，晋安平献王孚之后。父昙之，晋河间王。桓玄、刘裕之际，叔璠与兄国璠奔慕容超。后投姚泓。泓灭，奔屈丐。统万平，兄弟俱入魏。国璠赐爵淮南公，叔璠赐爵丹杨侯。

　　天助，自云晋骠骑将军元显之子。归阙，封东海公，历青、兗二州刺史。

　　刘昶，字休道，宋文帝子也。在宋封义阳王，位徐州刺史。及废主子业立，疑昶有异志。昶和平六年，遂委母妻，携妾吴氏，间行降魏。朝廷嘉重之，尚武邑公主，拜侍中、征南将军、驸马都尉，封丹杨王。岁余，主薨，更尚建兴长公主。皇兴中，宋明帝使至，献文诏昶与书，为兄弟式。宋明帝不答，责昶，以母为其国妾，宜如《春秋》荀鳷对楚称外臣之礼。寻敕昶更为书。辞曰：「臣若改书，事为二敬，犹修往文，彼所不纳。请停今答。」朝廷从之。拜外都坐大官。公主复薨，更尚平阳长公主。

　　昶好犬马，爱武事。入魏历纪，犹布衣皁冠，同凶素之服。然呵骂僮仆，音杂夷夏。虽在公坐，诸王每侮弄之。或戾手啮臂，至于痛伤，笑呼之声，闻于御听。孝文每优假之，不以怪问。至于陈奏本国事故，语及征役，则敛容涕泗，悲动左右。而天性褊躁，喜怒不恆。每至威忿，楚扑特苦；引待南士，礼多不足。缘此，人怀畏避。

　　太和初，转内都坐大官。及齐初，诏昶与诸将南伐。路经徐州，哭拜其母旧堂，哀感从者。乃遍循故居，处处陨涕，左右亦莫不酸鼻。及至军所，将临阵，四面拜诸将士，自陈家国灭亡，蒙朝廷慈覆。辞理切至，声气激扬，涕泗横流，三军咸为感叹。后昶恐水雨方降，表请还师，从之。

　　又加仪同三司，领仪曹尚书。于时改革朝仪，诏昶与蒋少游专主其事。昶条上旧式，略不遗忘。孝文临宣文堂，引武兴王杨集始入宴，诏昶曰：「集始，边方之酋，不足以当诸侯之礼。但王者不遗小国之臣，故劳公卿于此。」又为中书监。开建五等，封昶齐郡公，加宋王之号。

　　十七年，孝文临经武殿，大议南伐。语及刘、萧篡夺之事，昶每悲泣不已。帝亦为之流涕，礼之弥崇。

　　十八年，除使持节、都督吴越楚彭城诸军事、大将军、开府，镇徐州。昶频表辞大将军，诏不许。及发，帝亲饯之，命百寮赋诗赠昶。又以其文集一部赐昶。帝因以所制文笔示之曰：「时契胜残，事钟文业。虽则不学，欲罢不能。脱思一见，故以相示，虽无足味，聊复为一笑耳。」其重昶如是。自昶背彭城，至是久矣，昔斋宇山池，并尚存立；昶更修缮，还处其中。不能绥边怀物，抚接义故，而闺门喧猥，内外奸杂，旧吏莫不慨叹。预营墓于彭城西南，与三公主同茔而异穴。发石累之，坟崩，压杀十余人。后复移改，公私费害。

　　十九年，昶朝京师。孝文临光极堂大选，曰：「国家昔在恆代，随时制宜，非通世之长法。或言，唯能是寄，不必拘门。朕以为不然，何者？清浊同流，混齐一等，君子小人，名品无别，此殊为不可。我今八族以上，士人品第有九；九品之外，小人之官，复有七等。若苟有其人，可起家为三公。正恐贤才难得，不可止为一人，混我典制。故令班镜九流，使千载之后，我得仿像唐、虞，卿等依希元、凯。」及论大将军，帝曰：「刘昶即其人也。」后给班剑二十人。薨于彭城，孝文为之举哀，给温明秘器，赠假黄钺、太傅，领扬州刺史。加以殊礼，备九锡，给前后部羽葆鼓吹，依晋琅邪王伷故事，谥曰明。

　　昶嫡子承绪，主所生也。少而尪疾，尚孝文妹彭城长公主，为驸马都尉，先昶卒。

　　承绪子晖，字重昌，为世子，袭封。尚宣武第二姊兰陵长公主。主严妒，晖尝私幸主侍婢。有身，主笞杀之；剖其孕子，节解，以草装实婢腹，裸以示晖。晖遂忿憾，疏薄公主。公主姊因入听讲，言其故于灵太后。太后敕清河王怿穷其事。怿与高阳王雍、广平王怀奏其不和状，请离婚，削除封位。太后从之。公主在宫内周岁，雍等屡请听复旧义。太后流涕送公主，诫令谨敕。正光初，晖又私淫张、陈二氏女。公主更不检忌。主姑陈留公主共将扇奖，与晖复致忿诤。晖推主坠床，手脚殴蹈，主遂伤胎。晖惧罪逃逸。灵太后召清河王怿决其事。二家女髡笞会宫，兄弟皆坐鞭刑。徙配敦煌为兵。主因伤致薨，太后亲临恸哭，举哀太极东堂。出葬城西，太后亲送数里，尽哀而还。后执晖于河内温县，幽于司州，将加死刑。会赦，免。后复其官爵，迁征虏将军、中散大夫，卒，家遂衰顿。

　　萧宝夤，字智亮，齐明帝第六子，废主宝卷之母弟也。在齐封建安王。及和帝立，改封鄱阳王。梁武克建业，以兵守之，将加害焉。其家阉人颜文智与左右麻拱、黄神密计，穿墙夜出宝夤。具小船于江岸，脱本衣服，着乌布襦；腰系千许钱，潜赴江畔；蹑屩徒步，脚无全皮。防守者至明追之。宝夤假为钓者，随流上下十余里，追者不疑。待散，乃度西岸。遂委命投华文荣。文荣与其从天龙、惠连等三人，弃家，将宝夤遁匿山涧，赁驴乘之，昼伏宵行。景明二年，至寿春东城戍。戍主杜元伦推检，知实萧氏子，以礼延待。驰告扬州刺史、任城王澄。澄以车马侍卫迎之。时年十六，徒步憔悴，见者以为掠卖生口也。澄待以客礼。乃请丧君斩衰之服，澄遣人晓示情礼，以丧兄之制，给其齐衰，宝夤从命。澄率官僚赴吊。宝夤居处有礼，不饮酒食肉；辍笑简言，一同极哀之节。寿春多其故义，皆受慰唁。唯不见夏侯一族，以其同梁故也。改日造澄，澄深器重之。

