<!-- { "loadSidebar": true } -->
　　芒山之捷，后主谓长恭曰：「入阵太深，失利悔无所及。」对曰：「家事亲切，不觉遂然。」帝嫌其称家事，遂忌之。及在定阳，其属尉相愿谓曰：「王既受朝寄，何得如此贪残？」长恭未答。相愿曰：「岂不由芒山大捷，恐以威武见忌，欲自秽乎？」长恭曰：「然。」相愿曰：「朝廷若忌王，于此犯便当行罚，求福反以速祸。」长恭泣下，前膝请以安身之术。相愿曰：「王前既有勋，今复告捷，威声大重，宜属疾在家，勿预时事。」长恭然其言，未能退。及江淮寇扰，恐复为将，叹曰：「我去年面肿，今何不发？」自是有疾不疗。武平四年五月，帝使徐之范饮以毒药。长恭谓妃郑氏曰：「我忠以事上，何辜于天而遭鸩也？」妃曰：「何不求见天颜？」长恭曰：「天颜何由可见！」遂饮药而薨。赠太尉。

　　长恭貌柔心壮，音容兼美。为将，躬勤细事。每得甘美，虽一瓜数果必与将士共之。初在瀛州，行参军阳士深表列其赃，免官。及讨定阳，士深在军，恐祸及。长恭闻之曰：「吾本无此意。」乃求小失，杖深二十，以安之。尝入朝而出，仆从尽散，唯有一人。长恭独还，无所谴罚。武成赏其功，命贾护为买妾二十人，唯受其一。有千金责券，临死悉燔之。

　　安德王延宗，文襄第五子也。母陈氏，广阳王妓也。延宗幼为文宣所养。年十二，犹骑置腹上，令溺己脐中。抱之曰：「可怜，止有此一个。」问欲作何王，对曰：「欲作冲天王。」文宣问杨愔，愔曰：「天下无此郡名，愿使安于德。」于是封安德焉。为定州刺史。于楼上大便，使人在下，张口承之。以蒸猪糁和人粪以饲左右，有难色者鞭之。孝昭帝闻之，使赵道德就州杖之一百。道德以延宗受杖不谨，又加三十。又以囚试刀，验其利钝。骄纵多不法。武成使挞之，杀其昵近九人，从是深自改悔。

　　兰陵王芒山凯捷，自陈兵势，诸兄弟咸壮之。延宗独曰：「四兄非大丈夫，何不乘胜径入？使延宗当此势，关西岂得复存！」及兰陵死，妃郑氏以颈珠施佛，广宁王使赎之，延宗手书以谏，而泪满纸。河间死，延宗哭之，泪赤。又为草人以像武成，鞭而讯之曰：「何故杀我兄！」奴告之，武成覆卧延宗于地，马鞭挝之二百，几死。后历司徒、太尉。

　　及平阳之役，后主自御之，命延宗率右军，先战城下，禽周开府宗挺。及大战，延宗以麾下再入，周军莫不披靡。诸军败，延宗独全军。后主将奔晋阳，延宗言：「大家但在营莫动，以兵马付臣，臣能破之。」帝不纳。及至并州，又闻周军已入鸑鼠谷。乃以延宗为相国、并州刺史，总山西兵事。谓曰：「并州阿兄取，兒今去也。」延宗曰：「陛下为社稷莫动，臣为陛下出死力战。」骆提婆曰：「至尊计已成，王不得辄沮。」后主竟奔鄴。

　　在并将卒咸请曰：「王若不作天子，诸人实不能与王出死力。」延宗不得已，即皇帝位。下诏曰：「武平孱弱，政由宦竖，衅结萧墙，盗起疆场。斩关夜遁，莫知所之，则我高祖之业，将坠于地。王公卿士，猥见推逼，今便祗承宝位，可大赦天下。」改武平七年为德昌元年，以晋昌王唐邕为宰辅，齐昌王莫多娄敬显、沐阳王和阿于子、右卫大将军段暢、武卫将军相里僧伽、开府韩骨胡、侯莫陈洛州为爪牙。众闻之，不召而至者前后相属。延宗容貌充壮，坐则仰，偃则伏，人皆笑之。及是，赫然奋发，气力绝异，驰骋行阵，劲捷若飞。倾府藏及后宫美女以赐将士，籍没内参千余家。后主谓近臣曰：「我宁使周得并州，不欲安德得之！」左右曰：「理然。」延宗见士卒，皆亲执手陈辞，自称名，流涕呜噎。众皆争为死，童兒女子亦乘屋攘袂，投砖石以御周军。特进、开府那卢安生守太谷，以万兵叛。周军围晋阳，望之如黑云四合。延宗命莫多娄敬显、韩骨胡拒城南；和阿于子、段暢拒城东；延宗亲当周齐王于城北，奋大槊往来督战，所向无前。尚书令史沮山亦肥大多力，捉长刀步从，杀伤甚多。武卫兰芙蓉、綦连延长皆死于阵。和阿于子、段暢以千骑投周军，周军攻东门，际昏遂入。进兵焚佛寺门屋，飞焰照天地。延宗与敬显自门入，夹击之，周军大乱，争门相填。齐人后斫刺，死者一千余人。周武帝左右略尽，自拔无路。承御上士张寿辄牵马头，贺拔佛恩以鞭拂其后，以崎岖仅得出。齐人奋击，几中马。城东厄曲，佛恩及降者皮子信为之导，仅免。时四更也。延宗谓周武帝崩于乱兵，使于积尸中求长鬣者，不得。时齐人既胜，入坊饮酒，尽醉卧，延宗不复能整。周武帝出城，饥甚，欲为遁逸计。齐王宪及柱国王谊谏，以为去必不免。延宗叛将段暢亦盛言城内空虚。周武帝乃驻马，鸣角收兵，俄倾复振。诘旦，还攻东门，克之。又入南门。延宗战，力屈，走至城北，于人家见禽。周武帝自投下马，执其手。延宗辞曰：「死人手何敢迫至尊！」帝曰：「两国天子，有何怨恶？直为百姓来耳！勿怖，终不相害。」使复衣帽，礼之。

　　先是，高都郡有山焉，绝壁临水，忽有墨书云：「齐亡延宗。」洗视，逾明。帝使人就写，使者改亡为上。至是应焉。延宗败前，在鄴听事，以十二月十三日晡时受敕守并州，明日建尊号。不间日而被围，经宿，至食时而败。年号德昌。好事者言其得二日云。既而周武帝问取鄴计，辞曰：「亡国大夫不可以图存，此非臣所及。」强问之，乃曰：「若任城王援鄴，臣不能知；若今主自守，陛下兵不血刃。」及至长安，周武与齐君臣饮酒，令后主起舞。延宗悲不自持，屡欲仰药自裁，侍婢苦执谏而止。未几，周武诬后主及延宗等，云遥应穆提婆反，使并赐死。皆自陈无之，延宗攘袂，泣而不言。以椒塞口而死。明年，李妃收殡之。

　　后主之传位于太子也，孙正言窃谓人曰：「我昔武定中为广州士曹，闻襄城人曹普演有言：高王诸兒，阿保当为天子，至高德之承之，当灭。阿保谓天保，德之谓德昌也，承之谓后主年号承元，其言竟信云。」

　　渔阳王绍信，文襄第六子也。历特进、开府、中领军、护军、青州刺史。行过渔阳，与大富人钟长命同床坐，太守郑道盖来谒，长命欲起，绍信不听曰：「此何物小人，主人公为起！」乃与长命结为义兄弟，妃与长命妻为姊妹，责其阖家长幼，皆有赠贿，钟氏因此遂贫。齐灭，死于长安。

　　文宣五男，李后生废帝及太原王绍德；冯世妇生范阳王绍义；裴嫔生西河王绍仁；颜嫔生陇西王绍廉。

　　太原王绍德，文宣第二子也。天保末，为开府仪同三司。武成因怒李后，骂绍德曰：「尔父打我时，竟不来救。」以刀环筑杀之，亲以土埋之游豫园。

　　武平元年，诏以范阳王子辨才为后，袭太原王。

　　范阳王绍义，文宣第三子也。初封广阳，徙封范阳。历位侍中、清都尹。好与群小同饮，擅致内参打杀博士任方荣。武成尝杖之二百，送付昭信后，后又杖一百。及后主奔鄴，以绍义为尚书令、定州刺史。周武帝克并州，以封辅相为北朔州总管。此地齐之重镇，诸勇士多聚焉。前长史赵穆、司马王当万等谋执辅相，迎任城王于瀛州。事不果，迎绍义。绍义至马邑。辅相及其属韩阿各奴等数十人，皆齐叛臣，自肆州以北城戍二百八十余，尽从辅相，及绍义至，皆反焉。绍义与灵州刺史袁洪猛引兵南出，欲取并州。至新兴而肆州已为周守，前队二仪同以所部降周。周兵击显州，执刺史陆琼，又攻陷诸城。绍义还保北朔。周将宇文神举军逼马邑，绍义遣杜明达拒之，兵大败。绍义曰：「有死而已，不能降人。」遂奔突厥。众三千家，令之曰：「欲还者任意。」于是哭拜别者大半。

　　突厥他钵可汗谓文宣为英雄天子，以绍义重踝似之，甚见爱重。凡齐人在北者，悉隶绍义。高宝宁在营州，表上尊号，绍义遂即皇帝位，称武平元年，以赵穆为天水王。他钵闻宝宁得平州，亦招诸部，各举兵南向，云共立范阳王作齐帝，为其报仇。周武帝大集兵于云阳，将亲北伐，遇疾暴崩。绍义闻之，以为天赞己。卢昌期据范阳，亦表迎绍义。俄而周将宇文神举攻灭昌期。其日，绍义适至幽州，闻周总管出兵于外，欲乘虚取蓟城。列天子旌旗，登燕昭王冢，乘高望远，部分兵众。神举遣大将军宇文恩将四千人驰救幽州，半为齐军所杀。绍义闻范阳城陷，素服举哀，回军入突厥。周人购之于他钵，又使贺若谊往说之。他钵又不忍，遂伪与绍义猎于南境，使谊执之，流于蜀。绍义妃，勃海封孝琬女，自突厥逃归。绍义在蜀，遗妃书云：「夷狄无信，送吾于此。」竟死蜀中。

　　西河王绍仁，文宣第四子也。天保末，为开府仪同三司。寻薨。

　　陇西王绍廉，文宣第五子也。初封长乐，后改焉。性粗暴，尝拔刀逐绍义，绍义走入厩，闭门拒之。绍义初为清都尹，未及理事。绍廉先往，唤囚悉出，率意决遣之。能饮酒，一举数升，终以此薨。

　　孝昭七男：元皇后生乐陵王百年；桑氏生襄城王亮，出后襄城景王；诸姬生汝南王彦理、始平王彦德、城阳王彦基、定阳王彦康、汝阳王彦忠。

　　乐陵王百年，孝昭第二子也。孝昭初即位，在晋阳，群臣请建中宫及太子，帝谦未许。都下百僚又请，乃称太后令，立为皇太子。帝临崩，遗诏传位于武成，并有手书。其末曰：「百年无罪，汝可以乐处置之，勿学前人。」大宁中，封乐陵王。

　　河清三年五月，白虹围日再重，又横贯而不达；赤星见，帝以盆水承星影而盖之，一夜盆自破。欲以百年厌之。会博陵人贾德胄教百年书，百年尝作数敕字，德胄封以奏。帝发怒，使召百年。百年被召，自知不免，割带玦，留与妃斛律氏。见帝于玄都苑凉风堂。使百年书敕字，验与德胄所奏相似。遣左右乱捶击之，又令人曳百年绕堂，且走且打，所过处，血皆遍地。气息将尽，曰：「乞命，愿与阿叔作奴。」遂斩之，弃诸池，池水尽赤，于后园亲看埋之。

　　妃把玦哀号，不肯食，月余亦死。玦犹在手，拳不可开，时年十四。其父光自擘之，乃开。

　　后主时，改九院为二十七院，掘得小尸，绯袍金带，一髻一解，一足有靴。诸内参窍言，百年太子也。或以为太原王绍德。诏以襄城王子白泽袭爵乐陵王。齐亡入关，徙蜀死。

　　汝南王彦理，武平初封王，位开府、清都尹。齐亡入关，随例授仪同大将军、封县子。女入太子宫，故得不死。隋开皇初，卒于并州刺史。

　　始平王彦德、城阳王彦基、定阳王彦康、汝阳王彦忠与汝南王同受封，并加仪同三司，后事阙。

