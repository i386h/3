<!-- { "loadSidebar": true } -->
　　道玙少而敏俊，自太学博士转京兆王愉法曹行参军。坐愉反得罪。作诗及挽歌词寄之朋亲，以见冤痛。道玙又曾赠著作郎张始均诗，其末章云：「子深怀璧忧，余有当门病。」道玙既不免难，始均亦遇世祸，时咸怪之。

　　道玙从孙孝王，学涉，亦好缉缀文藻。形貌矬陋而好臧否人物，时论甚疾之。为北平王文学。求入文林馆不遂，因非毁朝士，撰《朝士别录》二十卷。会周武灭齐，改为《关东风俗传》，更广闻见，勒成三十卷以上之。言多妄谬，篇第冗杂，无著述体。周大象末。预尉迥事，诛死。

　　许彦，字道谟，高阳新城人也。祖茂，仕慕容氏高阳太守。彦少孤贫，好读书，从沙门法睿受《易》。太武征令卜筮，频验，遂在左右，参与谋议。彦质厚慎密，与人言，不及内事，帝以此益亲待之。赐爵武昌公，拜相州刺史。在州受纳，多违法度，诏书切让之，然以彦腹心近臣，弗之罪也。卒，谥宣公。子熙袭。熙卒，子安仁袭。安仁卒，子元康袭，降爵为侯。

　　熙弟宗之，历位殿中尚书、定州刺史，封颍川公。受敕讨丁零。既平，宗之因循郡县，求取不节。深泽人马超毁谤宗之，宗之怒，殴杀超。超家人告状，宗之上超谤讪朝政。文成闻之曰：「此必宗之惧罪诬超。」案验果然，遂斩于都市。

　　元康弟护，州主簿。子恂，字伯礼，颇有业尚，闺门雍睦，三世同居，吏部尚书李神俊常称其家风。位司徒谘议参军。修起居注，拜太中大夫。卒，赠吏部尚书、冀州刺史。恂弟惇。

　　惇字季良。清识敏速，达于从政。位司徒主簿，以明断见知，时人号为「入铁主簿」。稍迁阳平太守。时迁都于鄴，阳平为畿郡，军国责办，赋敛无准。又勋贵属请，朝夕征求。惇并御之以道，咸以无怨，政为天下第一。特加赏异，图形于阙，诏颁天下。历魏尹、齐梁二州刺史，政并有治声。迁大司农。会王思政入据颍城，王师出讨，惇常督军，无乏绝。引洧水灌城，惇之策也。迁殿中尚书。惇美须，下垂至带，省中号「长鬣公」。齐文宣尝因酒酣，提惇须称美；以刀截之，唯留一握。惇惧，因不复敢长，人又号「齐须公」。历御史中丞、胶州刺史、司农大理二卿。再为度支尚书、太子少保、少师、光禄大夫、开府仪同三司、尚书右仆射、特进，赐爵万年县子，食邑下邳郡干。惇年老，致仕于家。三年，卒。

　　惇少纯直，晚更浮动。齐朝体式，本州大中正以京官为之。乾明中，邢邵为中书监，德望甚高。惇与邵竞中正。遂凭附宋钦道，出邵为刺史，朝议甚鄙薄之。虽久处朝行，历官清显，与邢邵、魏收、阳休之、崔励、徐之才比肩同列，诸人或谈说经史，或吟咏诗赋，更相嘲戏，欣笑满堂，惇不好剧谈，又无学术，或坐杜口，或隐几而睡，不为胜流所重。子文纪，武平末，度支郎中。

　　文纪弟文经，勤学方雅，身无择行，口无戏言。武平末，殿中侍御史。隋开皇初，侍御史、兼通直散骑常侍、聘陈使副、主爵侍郎。卒于相州长史。

　　惇兄逊，字仲让，有干局。乾明中，平原太守。卒，赠信州刺史。逊子文高，司徒掾。

　　刁雍，字淑和，勃海饶安人也。曾祖协，从晋元帝度江，居京口，位尚书令。父暢，晋右卫将军。初，晋相刘裕微时，负社钱一万，违时不还。暢兄逵执而征焉。及诛桓玄，以嫌，先诛刁氏。雍与暢故吏遂奔姚兴，为太子中庶子。

　　及姚泓灭，与司马休之等归魏，请于南境自效。明元假雍建威将军。雍遂于河、济间招集流散，传檄边境。雍弟弥，时亦率众入京口，亲共讨裕。裕频遣兵破之。明元南幸鄴，雍朝于行宫。明元问曰：「缚刘裕者，于卿亲疏？」雍曰：「伯父。」帝笑曰：「刘裕父子当应惮卿。」于是假雍镇东将军、青州刺史、东光侯，使别立义军。又诏雍令随机立效。雍于是招集谯、梁、彭、沛人五千余家，置二十七营，迁镇济阴。迁徐州刺史，赐爵东安伯。后除薄骨律镇将。雍以西土乏雨，表求凿渠，溉公私田。又奉诏以高平、安定、统万及薄骨律等四镇，出车牛五千乘运屯谷五十万斛付沃野，以供军粮。道多深沙，车牛艰阻，求于牵屯山河水之次造船水运。又以所绾边表，常惧不虞，造城储谷，置兵备守。诏皆从之。诏即名此城为刁公城，以旌功焉。皇兴中，雍与陇西王源贺及中书监高允等并以耆年特见优礼，锡雍几杖，剑履上殿，月致珍羞焉。

　　雍性宽柔，好尚文典，手不释书。明敏多智，凡所为诗、赋、论、颂并诸杂文百有余篇。又泛施爱士，恬静寡欲。笃信佛道，著《杀诫》二十余篇以训子孙。太和八年，卒，年九十五，谥曰简。子遵。

　　遵字奉国，袭爵。遵少不拘小节，长更修改。太和中，例降为侯。尝经笃疾，几死，见有神明救之，言福门子当享长年。后卒于洛州刺史，谥曰惠侯。

　　子楷，早卒。楷子冲。

　　冲字文朗。十三而孤，孝慕过人。其祖母司空高允女，聪明妇人也。哀其早孤，抚养尤笃。冲免丧后，便志学他方，高氏泣涕留之，冲终不止。虽家世贵达，及从师于外，自同诸生。于时学制，诸生悉日直监厨。冲虽有仆隶，不令代己，身自炊爨。每师受之际，发志精专，不舍昼夜，殆忘寒暑。学通诸经，偏修郑说。阴阳、图纬、算数、天文、风气之书莫不关综，当世服其精博。刺史郭祚闻其盛名，访以疑义，冲应机解辩，无不祛其久惑。后太守范阳卢尚之、刺史河东裴桓并征冲为功曹主簿。非所好也，受署而已，不关事务，唯以讲学为心。四方学徒就其受业者，岁有数百。冲虽儒生，而执心壮烈，不畏强御。延昌中，帝舅司徒高肇擅恣威权，冲乃抗表极言其事。辞旨恳直，文义忠愤，太傅、清河王怿览而叹息。

　　先是，冲曾祖雍作《行孝论》以诫子孙，称古之葬者，衣之以薪，不封不树。后世圣人，易之以棺椁。至秦以后，生则不能致养，死则厚葬过度。及于末世，至蘧蒢裹尸，倮而葬者。确而为论，并非折衷。既知二者之失，岂宜同之？当令所存者，棺厚不过三寸，高不过三尺。弗用缯采，敛以时服。轜车止用白布为幔，不加画饰，名为清素车。又去挽歌、方相并明器杂物。及冲祖遵将卒，敕其子孙，令奉雍遗旨。河南尹丞张普惠谓为太俭，贻书于冲叔整。令与通学议之。冲乃致书国学诸儒，以论其事，学官竟不能答。

　　神末，冲以嫡传祖爵东安侯。京兆王继为司空也，并以高选频辟记室参军。明帝将亲释奠，于是国子助教韩神固与诸儒诣国子祭酒崔光、吏部尚书甄琛，举其才学，奏而征焉。及卒，国子博士高凉及范阳卢道侃、卢景裕等复上状陈冲业行，议奏谥曰安宪先生，祭以太牢。子钦，字志儒，早亡。

　　楷弟整，字景智。少有大度，颇涉书史。太和十五年，为奉朝请。孝文都洛，亲自临选，除司空法曹参军。累迁黄门郎。普泰初，假征东大将军、沧冀瀛三州刺史、大都督。寻加车骑将军、右光禄大夫。遂逢本乡贼乱，奉母客于齐州。既而母卒。母即高允之女。崔光、崔亮皆经允接待，是以凉燠之际，光等每致拜焉。天平四年，卒于鄴，赠司空公，谥曰文献。整解音律，轻财好施，交结名胜，声酒自娱。然贪而好色，为议者所贬。子柔。

　　柔字子温。少好学，留心仪礼，性强记，至于氏族内外，皆所谙悉。居母丧以孝闻。初为魏宣武挽郎，解巾司空行参军。齐天保初，累迁国子博士。中书令魏收撰魏史，启柔等同其事。柔性专固，自是所闻，收常嫌惮。又参议律令。时议者以为五等爵邑承袭，无嫡子，立嫡孙；无嫡孙，立嫡子弟；园嫡子弟，立嫡孙弟。柔以为无嫡孙，应立嫡曾孙，不应立嫡子弟。议曰：

　　案《礼》，立嫡以长，故谓长子为嫡子。嫡子死，以嫡子之子为嫡孙，死则曾、玄亦然。然则嫡子之名本为传重。故《丧服》曰：「庶子不为长子三年，不继祖与祢也。」《礼》：「公仪仲子之丧，檀弓曰：'我未之前闻也。''仲子舍其孙而立其子，何也？'子服伯子曰：'仲子亦犹行古之道也。昔者文王舍伯邑考而立武王发，微子舍其孙腯而立其弟衍。'」郑注曰：「仲子为亲者讳耳，立子非也。文王之立武王，权也。微子嫡子死，立弟衍，殷礼也。」「子游问诸孔子，孔子曰：'不，立孙。'」注商以嫡子死，立嫡子之母弟；周以嫡子死，立嫡子之子为嫡孙。故《春秋公羊》之义，嫡子有孙而死，质家亲亲先立弟，文家尊尊先立孙。《丧服》云：「为父后者，为出母无服。」《小记》云：「祖父卒而后为祖母后者，三年。」为母无服者，不祭故也。为祖母三年者，大宗传重故也。今议以嫡孙死而立嫡子母弟。嫡子母弟者，则为父后矣。嫡子母弟本非承嫡，以无嫡，故得为父后，则嫡孙之弟，理亦应得为父后，则是父卒然后为祖后者服斩。既得为祖服斩，而不得为传重，未之闻也。若用商家亲亲之义，本不应舍嫡子而立嫡孙。若从周家尊尊之文，岂宜舍其孙而立其弟？或文或质，愚用或焉。《小记》云：「嫡妇为舅姑后者，则舅姑为之小功。」注云：「谓夫有废疾、他故，若死无子，不受重者。小功，庶妇之服。凡父母于子，舅姑于妇，将不传重于嫡，及将所传重者非嫡，服之皆如众子庶妇也。」言死无子者，谓绝世。无子，非谓无嫡子。如其子，焉得云无后？夫虽废疾无子，妇犹以嫡为名。嫡名既在，而欲废其子者如礼何？礼何有损益，革代相沿。必谓宗嫡可得而变者，则为后服斩亦宜有因而改。

　　七年，卒。柔在史馆未久，勒成之际，志在偏党。《魏书》中与其内外通亲者，并虚美过实，为时论所讥。

　　整弟宣，字季达。以功封高城县侯，历位都官尚书、卫大将军、沧州刺史。卒，赠太尉公，谥曰武。

　　刁氏世有荣贵，而门风不甚修洁，为时所鄙。

