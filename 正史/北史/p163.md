<!-- { "loadSidebar": true } -->
　　孝武与齐神武有隙，遂召募骁勇，广增宿卫，以宽为阁内大都督，专总禁旅。从孝武入关，兼吏部尚书，录从驾勋，进爵华山郡公。大统初，迁太子太傅。五年，除骠骑大将军、开府仪同三司、都督、东雍州刺史，即本州也。废帝初，为尚书左仆射、将作大监，坐事免。周明帝初，拜大将军，从驾兰祥讨吐谷浑，破之，别封宜阳县公。除小冢宰，转御正中大夫。武成二年，诏宽与麟趾殿学士参定经籍。

　　宽性通敏，有器干。频牧数州，号称清简。历居台阁，有当官之誉。然与柳机不协，案成其罪，时论颇以此讥之。保定元年，除总管梁兴等十九州诸军事、梁州刺史。薨于州，赠华、陕、虞、上、潞五州刺史，谥曰元。子文恩。

　　文恩字温才。在周，年十一，拜车骑大将军、仪同三司、散骑常侍。寻以父功，封新丰县子。天和初，行武都太守。十姓獠反，文恩讨平之。复行翼州事。党项羌叛，文恩又讨平之。进击资中、武康、隆山等生獠及东山獠，并破之。从陈王攻齐河阴城，又从武帝攻拔晋州，授上仪同三司，改封承宁县公。寿阳刘叔仁作乱，从清河公宇文神举讨之，战于专井，在阵禽叔仁。又别从王谊破贼于鲤鱼栅。后累以军功迁果毅左旅下大夫。

　　隋文帝为丞相，从韦孝宽拒尉迟迥于武陟，与行军总管宇文述击走其将李俊，遂解怀州围。破尉迟惇，平鄴城，皆有功，进授上大将军，改封洛川县公，寻拜隆州刺史。开皇元年，进爵正平郡公。后为魏州刺史，甚有惠政，及去职，吏人思之，为立碑颂德。转冀州刺史。

　　炀帝嗣位，征为户部尚书，转纳言，改授右光禄大夫。从幸江都宫，以足疾，不堪趋奏，复授户部尚书，位右光禄大夫。卒官，谥曰定。初文恩当袭父爵，自以非嫡，遂让弟纪，当世多之。

　　纪字温范，少刚正，有器局。在周，袭爵华山郡公。累迁安州总管长史，将兵迎陈降将王瑗于齐安，与陈将周法尚遇，击走之，以功进开府。入为虞部下大夫。文帝为丞相，改封汾阴县公。从梁睿讨王谦，以功进授上大将军。历资州刺史、宗正少卿，坐事除名。后寻复其爵位，拜熊州刺史，改封上明郡公。除宗正卿，兼给事黄门侍郎，判礼部尚书事。迁荆州总管。卒，谥曰恭。

　　论曰：杨播兄弟俱以忠毅谦谨，荷内外之任；公卿牧守，荣赫累朝，所谓门生故吏遍于天下。而言色恂恂，出于诚至；恭德慎行，为世师范，汉之陈纪，门法所不过焉。后魏以来，一门而已。诸子秀立，青紫盈庭，积善之庆，盖有凭也。及逆胡擅朝，淫刑肆毒，以斯族而遇斯祸，何报施之反哉。愔雅道风流，早同标致，公望人物所推。夫处乱虐之世，当机衡之重，朝有善政，是也。及寄天下之命，托六尺之孤，旬朔未几，身亡君辱。进不能送往事居，观几卫主；退不能保身全名，辞宠招福。朝廷之衅，既已仗义断恩；猜忌之涂，无容推心受乱。是知变通之术，非所长也。处道少而轻侠，俶傥不羁；兼文武之资，包英奇之略，志怀远大，以功名自许。属隋文帝将清六合，委以腹心之寄。扫妖氛于牛斗，江海恬波；摧骁猛于龙庭，匈奴远遁。若其夷凶静乱，功臣莫居其右；览其奇策高文，足为一时之杰。然以智诈自立，不由仁义之道，阿谀时主，高下其心。营构离宫，陷君于奢侈；谋废冢嫡，致国于倾危。终使宗庙丘墟，市朝霜露，究其祸败之源，实乃素之由也。玄感宰相之子，荷恩二世，君之失德，当竭腹心。未议致身，先图问鼎，假称伊、霍之事，将肆莽、卓之心，人神同疾，败不旋踵。昆弟就菹醢之诛，先人受焚如之酷，不亦甚乎。约外示温柔，内怀狡算，为蛇画足，终倾国本，俾无遗育，不亦宜哉。宽闲关夷险，竟以功名自卒。文恩能以爵让，其殆仁乎。

　





北史卷四十二

列传第三十

　　王肃刘芳孙逖芳从子懋常爽孙景

　　王肃，字恭懿，琅邪临沂人也。父奂，齐雍州刺史，《南史》有传。肃少聪辩，涉猎经史，颇有大志。仕齐，位秘书丞。父奂及兄弟并为齐武帝所杀。太和十七年，肃自建鄴来奔。孝文幸鄴，闻其至，虚衿待之，引见问故。肃辞义敏切，辩而有礼，帝甚哀恻之。遂语及为国之道。肃所陈说，深会旨，帝促席移景，不觉坐之疲也。肃因言萧氏危亡之兆，可以乘机，帝于是图南之规转锐。器重礼遇，日有加焉；亲贵旧臣莫之间也，或屏左右，谈说至夜分不罢。肃亦尽忠输诚，无所隐避，自谓君臣之际，犹孔明之遇玄德也。寻除辅国、大将军长史，赐爵开阳伯。肃固辞伯爵，许之。

　　诏肃讨齐义阳，听招募壮勇以为爪牙，其募士有功，赏加等。其从肃行者，六品已下听先拟用，以后闻；若投化人，听五品已下先即优授。肃至义阳，频破贼军，除持节、都督、豫州刺史、扬州大中正。肃善抚接，甚有声称。寻征入朝，帝手诏曰：「不见君子，中心如醉，一日三岁，我劳如何。饰馆华林，拂席相待，卿欲以何日发汝坟也？」又诏曰：「萧丁荼虣世，志等伍胥，穷逾再期，蔬缊不改。有司依礼喻解，为裁练禅之制。」

　　二十年七月，帝以久旱不雨辍膳，百寮诣阙。帝在崇虚楼，遣舍人问肃。对曰：「伏承陛下辍膳，已经三日，群臣不敢自宁。臣闻尧水汤旱，自定之数，须圣人以济，未闻由圣以至灾，是以国储九年，以御九年之变。昨四郊之外已蒙滂澍，唯京城之内微为少泽。蒸庶未阙一食，陛下辍膳三日，臣庶惶惶，无复情地。」帝遣答曰：「虽不食数朝，犹然无感，朕诚心未至之所致也。朕志确然，死而后已。」是夜，澍雨大降。以破齐将裴叔业功，进号镇南将军，加都督四州诸军事，封汝阳县子。肃频表固让，不许，诏加鼓吹一部。

　　初，齐之收肃父奂也，奂司马黄瑶起攻奂杀之。二十二年平汉阳，瑶起为辅国将军，特诏以付肃，使纾泄哀情。

　　孝文崩，遗诏以肃为尚书令，与咸阳王禧等同为宰辅，征会驾鲁阳。肃至，遂与禧参同谋谟。自鲁阳至京洛，行途丧纪，委肃参量，忧勤经综，有过旧戚。禧兄弟并敬昵之，上下称为和辑。唯任城王澄以其起自羁远，一旦在己之上，每谓人曰：「朝廷以王肃加我上，尚可；从叔广陵，宗室尊宿，历任内外，云何一朝令肃居其右也？」肃闻，恆降避之。寻为澄所奏劾，称肃谋叛，事寻申释。诏肃尚陈留长公主，本刘昶子妇彭城公主也，赐钱二十万、帛三千疋。肃奏：「考以显能，陟由绩著升明退暗，于是乎在。自百寮旷察，四稔于兹，请依旧例，考检能否。」从之。

　　裴叔业以寿春内附，拜肃使持节、都督江西诸军事，与彭城王勰率步骑十万以赴之。齐豫州刺史萧懿屯小岘，交州刺史李叔献屯合肥，将图寿春。肃进师讨击，大破之，禽叔献，走萧懿。还京师，宣武临东堂，引见劳之，进位开府仪同三司，封昌国县侯。寻为散骑常侍、都督淮南诸军事、扬州刺史。肃频在边，悉心抚接，远近归怀，附者若市，咸得其心。清身好施，简绝声色，终始廉约，家无余财。然性微轻恌，颇以功名自许，护疵称伐，少所推下，孝文每以此为言。

　　景明二年，薨于寿春，年三十八。宣武为举哀，给东园秘器、朝服一袭、钱三十万、帛一千疋、布五百疋、蜡三百斤，并问其卜迁远近，专遣侍御史一人监护丧事。又诏曰：「杜预之殁，窆于首阳，司空李冲，覆舟是托，顾瞻斯所，亦二代之九原也。故扬州刺史肃，忠义结于二世，英惠符于李、杜。平生本意，愿终京陵，既有宿心，宜遂先志。其令葬于冲、预两坟之间，使之神游相得也。」赠侍中、司空公。有司奏以肃贞心大度，宜谥匡公，诏谥宣简。明帝初，诏为肃建碑铭。

　　自晋氏丧乱，礼乐崩亡，孝文虽厘革制度，变更风俗，其间朴略，未能淳也。肃明练旧事，虚心受委，朝仪国曲，咸自肃出。子绍袭。

　　绍字三归，位中书侍郎。卒，赠徐州刺史。子迁袭，齐受禅，爵随例降。

　　绍弟理，孝静初得还朝，位著作佐郎。绍，肃前妻谢生也。肃临薨，谢始携女及绍至寿春。宣武纳其女为夫人，明帝又纳绍女为嫔。

　　肃弟康，字文政，涉猎书史，微有兄风。宣武初，携兄子诵、翊、衍等入魏，拜中书侍郎。卒幽州刺史，赠征虏将军、徐州刺史。

　　诵字国章，肃长兄融之子。学涉有文才，神气清俊，风流甚美。历位散骑常侍、光禄大夫、右将军、幽州刺史、长兼秘书监、给事黄门侍郎。明帝崩，灵太后之立幼主也，于时大赦。诵宣读诏书，言制抑扬，风神竦秀，百寮倾属，莫不叹美。孝庄初，于河阴遇害，赠尚书左仆射、司空公，谥曰文宣。子孝康，尚书郎中。孝康弟俊赋，性清雅，颇有文才，齐文襄王中外府祭酒。

　　诵弟衍，字文舒，名行器艺亚于诵。位光禄大夫、廷尉卿、扬州刺史、大中正、度支七兵二尚书、太常卿。出为散骑常侍、西兗州刺史。为尔硃仲远所禽，以其名望，不害。令骑牛从军，久乃见释远洛。孝静初，位侍中。卒，敕给东园秘器，赠尚书令、司徒公，谥曰文献。衍笃于交旧。有故人竺ＩＱ，于西兗州为仲远所害，其妻子饥寒，衍置于家，累年赡恤，世人称其敦厚。

　　翊字士游，肃次兄深子也。风神秀立，好学有文才。位中书侍郎。颇锐于荣利，结婚于元叉。为济州刺史，清静有政绩。入为散骑常侍、金紫光禄大夫，领国子祭酒。卒，赠司空公、徐州刺史。子琛，武定中，仪同、开府记室参军。

　　刘芳，字伯支，彭城丛亭里人，汉楚元王交之后也。六世祖讷，晋司隶校尉。祖该，宋青、徐二州刺史。父邕，宋兗州长史。芳出后宋东平太守逊之。邕同刘义宣之事，身死彭城。芳随伯母房逃窜清州，会赦免。舅元庆，为宋青州刺史沈文秀建威府司马，为文秀所杀。芳母子入梁邹城。慕容白曜南讨青、齐，梁邹降，芳北徙为平齐人，时年十六。

