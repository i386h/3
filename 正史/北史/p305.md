<!-- { "loadSidebar": true } -->
　　杨善会，字敬仁，弘农华阴人也。父初，位毗陵太守。善会大业中为鄃令，以清正闻。俄而百姓聚起为盗，善会讨之，往皆克捷。后贼帅张金称屯于县界，善会每挫其锋。炀帝遣将军段达讨金称，善会进计于达，达不能用，军竟败。后进止一以谋之，乃大克。金称复引勃海贼孙宣雅、高士雅等破黎阳而还，善会邀破之。擢拜朝请大夫，清河郡丞。于时山东郡县，陷没相继，能抗贼者，唯善会而已。前后七百余阵，未尝负败。会太仆杨义臣讨金称见败，取善会定策，与金称战，贼乃退走。善会捕斩之，传首行在所。帝赐以尚方甲槊弓剑，进拜清河通守。复从杨义臣斩漳南贼帅高士达，传首江都宫。帝下诏褒扬之。后为窦建德所陷。建德释而礼之，用为贝州刺史。善会肆骂，临之以兵，辞气不挠，乃害之。清河士庶，莫不伤痛。

　　卢楚，涿郡范阳人也。祖景祚，魏司空掾。楚少有才学，性鲠急，口秘，言语涩难。大业中，为尚书左司郎。当朝正色，甚为公卿所惮。及帝幸江都，东都官僚多不奉法。楚每存纠举，无所回避。越王侗称尊号，以楚为内史令、左备身将军、尚书左丞、右光禄大夫，封涿郡公，与元文都等同心戮力以辅侗。及王世充作乱，兵犯太阳门。武卫将军皇甫无逸斩关逃难，呼楚同去。楚曰：「仆与元公有约，若社稷有难，誓以俱死。今舍去不义。」及世充入，楚匿太官署，执之。世充奋袂令斩，于是锋刃交下，支体糜碎。

　　刘子翊，彭城丛亭里人也。父遍，齐徐州司马。子翊少好学，颇解属文。性刚謇，有吏干。开皇中，为秦州司法参军。因入考，杨素奏为侍御史。时永宁县令李公孝，四岁丧母，九岁外继。其后，父更别娶后妻，至是而亡。河间刘炫以为无抚育之恩，议不解任。子翊驳之曰：

　　《传》云：「继母，同母也。」当以配父之尊，居母之位，齐杖之制，皆如亲母。又「为人后者为其父母期」，服者，自以本生，非殊亲之与继也。父虽自处傍尊之地，于子之情，犹须隆其本重。是以令云：「为人后者，其父母，并解官申其心丧。父卒母嫁，为父后者虽不服，亦申心丧；其继母嫁，不解官。」此专据嫁者生文耳。将知继母在父之室，则制同亲母。若谓非有抚育之恩，同之行路，何服之有乎？服既有之，心丧焉可独异？三省令旨，其义甚明。今言令许不解，何其甚谬？且后人者为其父母期，未有变隔以亲继，亲既等，故心丧不得有殊。《服问》云：「母出，则为继母之党服。」岂不以出母族绝，推而远之；继母配父，引而亲之乎？子思曰：「为伋也妻，是为白也母；不为伋也妻，是不为白也母。」定知服以名重，情以父亲。所以圣人敦之以孝慈，弘之以名义。是使子以名服，同之亲母；继母以义报，等之己生。

　　如谓继母之来，在子出之后，制有浅深者。考之经传，未见其文。譬出后之人，所后者初亡，后之者至，此后可以无抚育之恩而不服重乎？昔长沙人王毖，汉末为上计诣京师。既而吴、魏隔绝，毖在内国，更娶，生子昌。毖死后，为东平相，始知吴之母亡。便情系居重，不摄职事。于时议者，不以为非。然则继之与前，于情无别。若要以抚育始生服制，王昌复何足云乎？又晋镇南将军羊祜无子，取弟子伊为子。祜薨，伊不服重。祜妻表闻，伊辞曰：「伯生存养己，伊不敢违。然无父命，故还本生。」尚书彭权议：「子之出养，必由父命，无命而出，是为叛子。」于是下诏从之。然则心服之制，不得缘恩而生也。

　　论云：「礼者称情而立文，杖义而设教。」还以此义，谕彼之情。称情者如母之情，杖义者为子之义。分定然后能尊父顺名，崇礼笃敬。苟以姆养之恩，始成母子。则恩由彼至，服自己来。则慈母如母，何待父令？又云：「继母、慈母，本实路人，临己养己，同之骨血。」基如斯言，子不由父，纵有恩育，得如母乎？其慈继虽在三年之下，而居齐期之上。礼有伦例，服以称情。继母本以名服，岂藉恩之厚薄也。至于兄弟之子犹子也，私昵之心实殊，礼服之制无二。彼言「以」轻「如」重，因以不同；此谓如重之辞，即同重法。若使轻重不等，何得为「如」？律云「准枉法」者，但准其罪，「以枉法论」者，即同真法。律以弊刑，礼以设教。「准」者准拟之名，「以」者即真之称。「如」、「以」二字，义用不殊，礼、律两文，所防是一。将此明彼，足见其义。取譬伐柯，何远之有。

　　论云：「取子为后者，将以供承祧庙，奉养己身。不得使宗子归其故宅，以子道事本父之后妻也。」然本父后妻，因父而得母称。若如来旨，本父亦可无心丧乎？何直父之后妻也。

　　论又云：「《礼》言旧君，其尊岂后君乎？已去其位，非复纯臣，须言'旧'以殊之。别有所重，非复纯孝，故言'其'已见之，目以'其父'之文，是名异也。」此又非通论。何以言之？「其」「旧」训殊，所用亦别。「旧」者易新之称，「其」者因彼之辞，安得以相类哉？至如《礼》云：「其父析薪，其子不克负荷。」《传》云：「卫虽小，其君在焉。」若其父而有异，其君复有异乎？斯不然矣。

　　今炫敢违礼乖令，侮圣干法，使出后之子，无情于本生，名义之分，有亏于风俗，徇饰非于明世，强媒蘖于《礼经》，虽欲扬己露才，不觉言之伤理。

　　事奏，竟从子翊之议。

　　历新丰令、大理正，并有能名。擢授书侍御史。每朝廷疑议，子翊为之辩析，多出众人意表。从幸江东。属天下大乱，帝犹不悟。子翊因侍切谏，由是忤旨，令子翊为丹阳留守。

　　寻遣于上江督运，为贼吴棋子所虏。子翊说之，因以众降。复遣首领贼渡江，遇炀帝被杀，知而告之。子翊弗信，斩所言者。贼又请以为主，不从。因执至临川城下，使告城中云「帝崩」。子翊乃易其言，于是见害。

　　尧君素，魏郡汤阴人也。炀帝为晋王时，君素为左右。帝嗣位，累迁鹰扬郎将。大业末，从骁卫大将军屈突通拒义师于河东。俄而通引兵南遁，置君素领河东通守。义师遣将吕绍宗、韦义节等攻之不克。及通军败，至城下呼之。君素见通，歔欷流涕，悲不自胜，左右皆哽咽。通亦泣下沾襟，因说君素早降以取富贵。君素以名义责之曰：「公纵不能远惭主上，公所乘马，即代王所赐也，公何面目乘之哉！」通曰：「吁！君素！我力屈而来。」君素曰：「方今力犹未屈，何用多言！」通惭而退。时围甚急，行李断绝。君素乃为木鹅，置表于颈，具论事势，浮之黄河，沿流而下。河阳守者得之，达于东都。越王侗见而叹息，乃承制拜君素为金紫光禄大夫，密遣行人劳之。监门直阁庞玉、武卫将军皇甫无逸前后自东都归义，俱造城下，为陈利害。朝廷又赐金券，待以不死。君素卒无降心。其妻又至城下，谓曰：「隋室已亡，何苦取祸？」君素曰：「天下事非妇人所知。」引弓射之，应弦而倒。君素亦知事必不济，每言及隋国，未尝不歔欷。常谓将士曰：「吾是籓邸旧臣，至于大义，不得不死。今谷支数年，食尽，足知天下之事。必隋室倾败，天命有归，吾当断头以付诸君。」后颇得江都倾覆消息，又粮尽，男女相食，众心离骇。白虹降于府门，兵器之端，夜皆光见。月余，君素为左右所害。

　　陈孝意、张季珣、杜松赟，并以诚节显。

　　孝意，河东人。大业初，为鲁郡司法书佐，郡内号为廉平。太守苏威尝欲杀一囚，孝意固谏，不许。孝意因解衣先受死。良久，威意乃解，谢而遣之，渐加礼敬。及威为纳言，奏孝意为侍御史。后以父忧去职，居丧过礼，有白鹿驯扰其庐，时人以为孝感。寻起授雁门郡丞。在郡菜食斋居，朝夕哀临，每一发声，未尝不绝倒。柴毁骨立，见者哀之。时长吏多赃污，孝意清节弥厉。发奸摘伏，动若有神，吏人称之。

　　炀帝幸江都，马邑刘武周杀太守王仁恭作乱，前郡丞杨长仁、雁门令王隺等谋应贼。孝意知之，族灭其家，郡中战栗。俄而武周来攻，孝意拒之，每致克捷。但孤城无援，而孝意誓以必死。亦知帝必不反，每旦夕向诏敕库俯伏涕流，悲动左右。粮尽，为校尉张世伦所杀，以城归武周。

　　张季珣，京兆人。父祥，少为隋文帝所知，引为丞相参军，累迁并州司马。及汉王谅反，遣其将刘建攻之，纵火烧其郭下。祥见百姓惊骇，其城西有王母庙，登城望之，再拜号泣曰：「百姓何罪，致此焚烧？神其有灵，可降雨相救。」言讫，庙上云起，雨降而火遂灭。士卒感其至诚，莫不用命。援军至，贼退。以功授开府。后卒于都水监。

　　季珣少慷慨，有志节。大业末，为鹰扬郎将。所居据箕山为固，与洛口接。及李密陷仓城，遣兵呼之。季珣大骂。密怒，攻之，连年不能克。经三年，资用尽，无薪，彻屋而爨，人皆穴处。季珣抚之，一无离叛。后士卒饥羸，为密所陷。季珣坐事，颜色自若，密遣兵禽送之。群贼曳令拜密。季珣曰：「吾虽败军将，犹是天子爪牙臣，何容拜贼！」密壮而释之。翟让从求金不得，杀之。

　　其弟仲琰，为上洛令。及义兵起，城守，部下杀之以归义。

　　仲琰弟幼琮，为千牛左右。宇文化及乱，遇害。季珣世忠烈，兄弟俱死国难，论者贤之。

　　杜松赟，北海人也。性刚烈，重名义。为石门府队正。大业末，杨厚来攻北海县，松赟觇贼被执。使谓城中，云「郡兵已破，宜早归降」，松赟伪许之。既至城下，大呼曰：「我邂逅被执，非力屈也。官军大来，贼旦暮禽翦。」贼以刀筑其口，引之去。松赟骂厚曰：「老贼何敢辱贤良！」言未卒，贼断其腰。城中望之，莫不流涕扼腕，锐气益倍，北海卒完。优赠朝请大夫、本郡通守。

　　郭世俊，字弘乂，太原文水人也。家门雍睦，七世同居，犬豕同乳，鸟鹊同巢，时人以为义感之应。州县上其事，隋文帝遣平昌公宇文幹诣其家劳问。尚书侍御史柳彧巡省河北，表其门闾。汉王谅为并州总管，闻而嘉叹，赐其兄弟二十余人衣各一袭。

　　郎方贵，淮南人也。少有志尚，与从父弟双贵同居。隋开皇中，方贵常于淮水津所寄渡，舟人怒之，挝方贵臂折。至家，双贵问知之，恚恨，遂向津，殴杀船人。津者执送之。县以方贵为首，当死，双贵从坐，当流。兄弟争为首坐，县司不能断，送诣州。兄弟各引死，州不能定。二人争欲赴水死。州以状闻。上闻，异之，特原其罪，表其门闾，赐物百段。后为州主簿。

