<!-- { "loadSidebar": true } -->
　　洛，字受洛干，随孝武入关，除尚书左仆射。天平中，随父东归，封建昌郡公，再迁领军将军。初，神武以其父普尊老，特崇礼之，尝亲扶上马。洛免冠稽首，愿出万死力以报深恩。及河阴之战，诸军北度桥，洛以一军不动，谓西人曰：「万俟受洛干在此，能来可来也！」西人畏而去之。神武名其所营地为回洛。洛慷慨有气节，勇锐冠世。卒，赠太师、大司马、太尉、录尚书，谥曰武。

　　可硃浑元，字道元，自云辽东人也。曾祖护野肱，为怀朔镇将，遂家焉。元宽仁有武略，少与神武相知。尔硃荣以为别将，隶尔硃天光。平万俟丑奴等，以功封东县伯。孝武帝立，累迁渭州刺史。元既早为神弄知遇，兼其母兄在东，恆表疏与神武往来。周文帝有疑心，元乃率所部三千户，发渭州，西北度乌兰津，历河、源二州境，乃得东出。灵州刺史曹掞待元甚厚。掞女婿刘丰生与元深相结，遂资遣元。元从灵州东北入云州界。周文每遣兵邀元，元战必摧之。神武闻其来，遣平阳太守高崇持金环一枚赐元，并运资粮候接。元至，引见执手。后进并州刺史，以贪污劾，特见原。累以军功拜司空。天保初，封扶风郡王，位太傅、太师。薨，赠假黄钺、太宰、太师。录尚书。元用兵务持重，未尝败。皇建初，配享文襄庙庭。子长举袭。

　　道元弟天元，亦有将略，便弓马，封昌阳县伯。天保初，位殿中、七兵二尚书。卒，赠都督、沧州刺史，谥曰恭武。

　　天元弟天和，以道元勋重，尚东平长公主，赐爵宜安乡男。文宣受禅，加驸马都尉，位开府仪同三司，封成皋郡公。济南即位，加特进，改封博陵郡公。与杨愔同被杀。追赠司空。

　　刘丰，字丰生，普乐人也。有雄姿壮气，果毅绝人。破六韩拔陵之乱，以守城功，除普乐太守，山鹿县公，灵州镇城大都督。贺拔岳与灵州刺史曹掞不睦，丰助掞守。岳将自讨掞，为侯莫陈悦所杀。周文帝遣行台赵善、大都督万俟受洛干复来攻围，引河灌之，掞与丰坚守不下。丰乃东奔神武，神武以丰为南汾州刺史。河阴之役，丰功居先，神武执其手嗟赏之。及王思政据长社，丰与高岳等攻之。先是讹言大鱼道上行，百姓苦之。丰建水攻策，遏洧水灌城。水长，鱼鳖皆游焉。城将陷，丰与行台慕容绍宗见忽有暴风从东北来，正昼昏暗，飞沙走砾，船缆忽绝，漂至城下。丰拍浮向土山，为浪激，不时至。西人钩之，并为敌所害。丰壮勇善战，死日，朝野骇惋。赠大司马、司徒公、尚书令，谥武忠。子晔嗣。

　　第三子龙，有巧思，位亦通显。隋开皇中，历将作大匠，卒于领军大将军。

　　八子俱非嫡妻所生。每一子所生丧，诸子皆为制服三年。武平中，所生丧，诸弟并请解官，朝廷义而不许。

　　破六韩常，单于之裔也。初呼厨貌入朝汉，为魏武所留，遣其叔父右贤王去卑监本国户。魏氏方兴，率部南转，去卑遣弟右谷蠡王潘六奚率军北御。军败，奚及五子俱没于魏，其子孙遂以潘六奚为氏。后人讹误，以为破六韩。世领部落。父孔雀，少骁勇，背其宗人拔陵，率部降尔硃荣。诏封永安县侯，第一领人酋长。常，孔雀少子，沉敏有胆略，善骑射。尔硃荣死，常居河西。天平中，与冀州刺史万俟受洛干等东归，神武上为武卫将军。齐受禅，封广川县公，拜太子太保。卒于沧州刺史。赠尚书令、司徒公、太傅、第一领人酋长、假王，谥曰忠武。

　　金祚，字神敬，安定人也。性骁雄，尚气侠。魏末，以军功至太中大夫，随元天穆讨平邢杲。历泾、岐二州刺史。后大行台贺拔岳表授东雍州刺史，令讨仇池氏杨绍先于百顷。未还，岳为侯莫陈悦所杀。祚克仇池还，莫知所归。俄而神武遣行台侯景慰谕，祚遂解甲而还，封安定县公。后随魏孝武西入，周文帝以祚为兗州刺史。历太仆、卫尉二卿。寻除东北道大都督、晋州刺史，入据东雍州。神武遣尉景攻降之。芒山之战，以大都督从破西军，除华州刺史。文宣受禅，加开府仪同三司，别封临济县子。卒，赠司空公。

　　刘贵，秀容阳曲人也。刚格有气断。历尔硃荣府骑兵参军。荣性猛急，贵尤严峻，任使多惬荣心。普泰初，行汾州事，弃戍归齐神武。累迁御史中尉、肆州大中正，加开府、西道行台仆射。贵所历，莫不肆其威酷，非理杀害，视下如草芥。性峭直，攻讦无所回避。虽非佐命元功，然与神武布衣旧，特见亲重。卒，赠太保、太尉公、录尚书事，谥忠武。齐受禅，诏祭告其墓。皇建中，配享神武庙庭。

　　次子洪徽嗣乐县男。卒，赠都督、燕州刺史。

　　蔡俊，广宁石门人也。父普，北方扰乱，走奔五原，守战有功，拜宁朔将军。卒，赠燕州刺史。俊豪爽有胆略，齐神武微时，深相亲附。俊初为杜洛周所虏，时神武亦在洛周军中。神武谋诛洛周，俊预其计。事泄奔葛荣。仍背荣归尔硃荣。从入洛。及从破葛荣，平元颢，封乌洛县男。随神武举义，及平鄴，破韩陵，并有战功，进爵为侯。出为齐州刺史。为政严暴，又多受纳。然亦明解，有部分，吏人畏服之。性好宾客，颇称施惠。天平中，卒于扬州刺史，赠尚书令、司空公，谥曰威武。齐受禅，诏祭告其墓。皇建初，配享神武庙庭。

　　韩贤，字普贤，广宁石门人也。壮健有武用。初，随葛荣作逆，荣破后，尔硃荣擢充左右。荣死，尔硃度律以贤为帐内都督，封汾阳县伯。后为广州刺史。及齐神武起义，度律以贤素为神武所知，恐有变，遣使徵之。不愿去，乃密遣群蛮多举烽，若有寇至。使者遂为启，得停。贤仍潜使人通诚于神武。后拜建州刺史。天平初，为洛州刺史。州人韩木兰等起兵，贤破之。亲自案检收甲仗，有一贼窘迫藏尸间，见将至，忽起斫贤，断其胫而卒。始汉明帝时，西域以白马负佛经送洛，因立白马寺。其经函传于此寺，形制厚朴，世以古物，历代宝之。贤知，故斫破之，未几而死。论者谓因此致祸。赠尚书令、司空。子裔嗣。

　　尉长命，太安狄那人也。父显，魏代郡太守。长命性和厚，有器识。参预齐神武起兵，破尔硃氏于韩陵，拜安南将军。樊子鹄据衮州反，除东南道大都督，与诸军讨平之。徙幽州刺史，督安、平二州。虽多聚敛，然以恩抚人，少得安集。卒，赠司空，谥曰武壮。

　　子兴，字敬兴。便弓马，有武艺，位冠军将军。

　　王怀，字怀周，不知何许人也。少好弓马，颇有气尚。随齐神武于冀州起兵，讨破尔硃兆于广阿，又从破四胡何于韩陵，以功封卢乡县侯。天平中，为都督、广州刺史。后从神武袭克西夏州。还，为大都督，镇下馆。除车骑大将军、仪同三司。卒，赠司徒公、尚书仆射。

　　怀以武艺勋诚，为神武所知。志力未申，论者惜其不遂。皇建初，配飨神武庙庭。

　　任祥，字延敬，广宁人也。少和厚，有器度，初从葛荣，荣署为王。荣败，拥所部先降。拜广宁太守，赐爵西河县公。随齐神武起兵，封魏郡公。后兼尚书左仆射，进位开府仪同三司。祥位望既重，能以宽和接物，人士称之。及斛斯椿衅发，祥弃官北走，归神武。天平初，拜侍中，迁徐州刺史。在州大有受纳，然政不残，不为人所疾苦。颍川长史贺若徽执刺史田迅，据城降西魏。祥战失利，还北。与行台侯景、司徒高昂共攻拔颍川。元象元年，卒于鄴。赠太尉公、录尚书事。

　　子胄，性轻侠，颇敏慧，少在神武左右。天平中，擢为东郡太守。家本丰财，又多聚敛，动极豪华；宾客往来，将迎至厚。兴和未，神武攻王壁还，留清河公岳为行台，镇守晋州，以胄隶之。胄饮酒游纵，不勤防守，神武责之。惧，遂潜遣使送款于周。为人所纠，推勘未得实，神武特免之。胄内不自安，乃与仪同尔硃文暢、参军房子远、郑仲礼等阴图弑逆，伏诛。

　　莫多娄贷文，太安狄那人也。骁果有胆气。从神武起兵，破尔硃兆于广阿，封石城县子。从破四胡于韩陵，进爵为侯。从平尔硃兆于赤谼岭，兆自缢，贷文获其尸。天平中，进爵为公，晋州刺史。元象初，除车骑大将军、仪同三司、南道大都督，与行台侯景攻独孤信于金墉城。周文帝出函谷，景与高昂议待其至。贷文请率所部击其前锋，景等固不许。贷文性勇而专，不受命，以轻骑一千，军前斥堠，死于周军。赠尚书左仆射、司徒公。

　　子敬显嗣，强直勤干，少以武力见知。恆从斛律光征讨，数有战功。光每令敬显前驱置营，中夜巡察，或达旦不眠。临敌置阵，亦命部分将士，深见重。位至开府仪同三司。武平七年，从后主平阳败归，在并州与唐邕等推立安德王称尊号。安德败，武将皆投周军，唯敬显走还鄴，授司徒。周武帝平鄴，执之，斩于阊阖门外，责其不留晋阳也。

　　厍狄回洛，代人也。少有武力，仪貌魁伟。初事尔硃荣。荣死，隶尔硃兆。神武举兵于信都，回洛拥众来归。从破四胡于韩陵，以军功封顺阳县子，累迁夏州刺史。昭帝即位，封顺阳郡王。大宁初，为朔州刺史，转太子太师。卒，赠太尉、定州刺史。

　　厍狄盛，字安盛，怀朔人也。性和柔，少有武用。初为神武亲信都督，从征伐。累迁幽州刺史，封长广县公。齐受禅，改封华阳县公，后拜特进。卒，赠太尉公。

　　张保洛，自云本出南阳西鄂，家世好宾客，尚气侠，颇为北土所知。保洛少便弓马。初从葛荣。荣败，仍为尔硃荣统军。后隶齐神武。神武起兵，保洛为帐内，从破尔硃兆于广阿及韩陵战。元象初，为西夏州刺史，以前后功，封安武县伯。又从战芒山，进爵为侯。文襄嗣事，历梁州刺史，进爵为公。齐受禅，加开府，仍为刺史。聚敛，为百姓所患。济南初，兼侍中，寻出为沧州刺史，封敷城郡王。以聚敛免官，夺王爵。卒，赠前官，追复本封。

　　从神武出山东，又有贺拔仁、曲珍、段琛、尉摽、子相贵、康德、韩建业、封辅相、范舍乐、牒舍乐，并以军功至大官，史失其事。


　　仁字天惠，无善人。以帐内都督从神武破尔硃氏于韩陵，力战有功。天保初，封安定郡王，历数州刺史、太保、太师、右丞相、录尚书事。武平元年薨，赠假黄钺、相国、太尉、录尚书、十二州诸军事、朔州刺史，谥曰武。

　　珍字舍洛，西平酒泉人。壮勇骑射，以帐内从神武。天统中，封安康郡王。武平初，为豫州道行台尚书令、豫州刺史。卒，赠太尉。

　　琛字怀宝，代人。少有武用，从起兵。天保中，开府仪同三司、兗州刺史。

　　摽，代人，大宁初，位司徒，封海昌王。卒，子相贵嗣。

