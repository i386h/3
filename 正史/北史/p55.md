<!-- { "loadSidebar": true } -->
　　论曰：男女正位，人伦大纲。三代已还，逮于汉、晋，何尝不败于娇诐而兴于圣淑。至如后稷禀灵巨迹，神元生自天女，克昌来叶，异世同符。魏诸后妇人之识，无足论者。文明邪险，幸不坠国。灵后淫恣，卒亡天下。倾城之诫，其在兹乎。乙后迫于畏逼，有足伤矣。昔钩弋年少子幼，汉武所以行权，魏世遂为常制，子贵而其母必死。矫枉之义，不亦过乎！孝文终革其失，良有以也。

　　神武肇兴齐业，武明追踪周乱。温公之败邦家，冯妃比迹褒后。然则污隆之义，盖有系焉。其余作孽为眚，外平内蠹，鉴之近代，于齐为甚。

　　周氏粤自文皇，逮乎武帝，年逾二纪，世历四君。业非草昧之辰，事殊权宜之日。乃弃同即异，以夷乱华。汨婚姻之彝序，求豺狼之外利。既而报者倦矣，施者无厌。向之所谓和亲，未几已成仇敌。奇正之道，有异于斯。于时武皇虽受制于人，未亲庶政，而谋士韫奇，直臣钳口，过矣哉！而历观前载，以外戚而居宰辅者多矣；而倾汉室者王族，丧周家者杨氏，何灭亡之祸，若合契焉。

　　隋文取鉴于已远，大革前失，故母后之家不罹祸故。独孤权无吕、霍，获全仁寿之前；萧氏势异梁、窦，不倾大业之后。至或不陨旧基，或更隆克构，岂非处之以道，其所致然乎？

　





北史卷一十五

列传第三　　魏诸宗室

　　上谷公纥罗，神元皇帝之曾孙也。初从道武皇帝自独孤如贺兰部，与弟建劝贺兰讷推道武为主。及道武即帝位，以援立功，与建同日赐爵为公。卒。

　　子题，赐爵襄城公，后进爵为王。击慕容麟于义台，中流矢薨。帝以太医令阴光为视疗不尽术，伏法。子悉袭，降爵为襄城公，卒，赠襄城王。神元后又有建德公婴文、真定侯陆，并仕太武，特获封爵。

　　武陵侯因、长乐王寿乐，并章帝之后也。因从道武平中原，以功封曲逆侯。太武时，改爵武陵。寿乐位选部尚书、南安王，改封长乐王。文成即位，寿乐有援立功，拜太宰、大都督中外诸军、录尚书事。矜功，与尚书令长孙渴侯争权，并伏法。

　　望都公颓，昭帝之后也。随道武平中原，赐爵望都侯。太武以颓美仪容，进止可观，使迎左昭仪于蠕蠕，进爵为公。卒。

　　曲阳侯素延、顺阳公郁、宜都王目辰，并桓帝之后也。

　　素延以小统从道武征讨诸部，初定并州，为刺史。道武之惊于柏肆也，并州守将封窦真为逆，素延斩之。时道武意欲抚悦新附，悔参合之诛，而素延杀戮过多，坐免官。中山平，拜幽州刺史，豪奢放逸，左迁上谷太守。后赐爵曲阳侯。时道武留心黄、老，欲以纯风化俗；虽乘舆服御，皆去雕饰。素延奢侈过度，帝深衔之，积其过，因征，坐赐死。

　　郁少忠正亢直。文成时，位殿中尚书，赐爵顺阳公。文成崩，乙浑专权，郁从顺德门入，欲诛浑。浑窘怖，遂奉献文临朝。后复谋杀浑，为浑所诛。献文录郁忠正，追赠顺阳王，谥曰简。

　　目辰，文成即位，历侍中、尚书左仆射，封南平公。乙浑谋乱，目辰、顺阳公谋杀之。事发，目辰逃免。献文传位，有定策勋。孝文即位，进爵宜都王，除雍州刺史，镇长安。有罪，伏法，爵除。

　　六修，穆帝长子也。少凶悖。穆帝五年，遣六修与辅相卫雄、范班及姬淡等救刘琨，帝躬统大兵为后继。刘粲惧，突围而走，杀伤甚众。帝因大猎寿阳山，陈阅皮肉，山为变赤。穆帝少子比延有宠，欲以为后；六修出居新平城，而黜其母。六修有骅骝骏马，日行五百里，穆帝欲取以给比延。后六修来朝，穆帝又命拜比延，六修不从。穆帝乃坐比延于己所乘步辇，使人导从出游。六修望见，以为穆帝，谒伏路左；及至，乃是比延，惭怒而去。穆帝怒，伐之。帝军不利，六修杀比延。帝改服微行人间，有贱妇人识帝，遂暴崩。桓帝子普根先守于外，闻难来赴，灭之。

　　吉阳男比干、江夏公吕，并道武族弟也。比干以司卫监讨白涧丁零有功，赐爵吉阳男。后为南道都将，战没。吕以军功封江夏公，位外都大官，大见尊重。卒，赠江夏王，陪葬金陵。

　　高凉王孤，平文皇帝之第四子也。多才艺，有志略。烈帝之前元年，国有内难，昭成如襄国。后烈帝临崩，顾命迎立昭成。及崩，群臣咸以新有大故，昭成来未可果，宜立长君。次弟屈刚猛多变，不如孤之宽和柔顺。于是大人梁盖等杀屈，共推孤。不肯，乃自诣鄴奉迎，请身留为质，石季龙义而从之。昭成即王位，乃分国半部以与之。薨。

　　子斤，失职怀怒，构寔君为逆，死于长安。道武时，以孤勋高，追封高凉王，谥曰神武。斤子真乐，频有战功，后袭祖封。明元初，改封平阳王。薨。

　　子礼，袭本爵高凉王。薨，谥懿王。

　　子那，袭爵，拜中都大官，骁猛善攻战。正平初，坐事伏法。献文即位，追那功，命子纥绍封。薨。

　　子大曹，性愿直。孝文时，诸王非道武子孙者，例降爵为公。以大曹先世让国功重，高祖真乐勋著前朝，改封太原郡公。卒，无子，国除。宣武又以大曹从兄子洪威绍。恭谦好学，为颍川太守，有政绩。孝静初，在颍川聚众应西魏，齐神武遣将讨平之。

　　礼弟陵，太武赐爵襄邑男，进爵为子。卒。

　　子瑰，位柔玄镇司马。瑰子鸷，字孔雀，孝文末，以军功赐爵晋阳男。武泰元年，尔硃荣至河阴，杀戮朝士，时鸷与荣共登高冢，俯而观之。自此后，与荣合。永安初，封华山王。庄帝既杀尔硃荣，从子兆为乱。帝欲率诸军亲讨，而鸷与兆阴通，乃劝帝曰：「黄河万仞，宁可卒度？」帝遂自安。及兆入殿，鸷又约止卫兵。帝见逼，京邑破，皆由鸷之谋。孝静初，入为大司马，加侍中。鸷容貌魁壮，腰带十围，有武艺。木讷少言，性方厚，每息直省闼，虽暑月不解衣冠。曾于侍中高岳之席，咸阳王坦恃力使酒，众皆下之。坦谓鸷曰：「孔雀老武官，何因得王？」鸷答曰：「斩反人元礻喜首，是以得之。」众皆失色，鸷怡然如故。兴和三年，薨，赠假黄钺、尚书令、司徒公。

　　子大器，袭爵。后与元瑾谋害齐文襄，见害。孤孙度，道武初，赐爵松滋侯，位比部尚书。卒。子乙斤，袭爵襄阳侯。献文崇旧齿，拜外都大官，甚优重。卒。子平，字楚国，袭世爵松滋侯，以军功赐艾陵男。卒。

　　子苌，孝文时，袭爵松滋侯，例降侯，赐艾陵伯。苌性刚毅，虽有吉庆事，未尝开口而笑。孝文迁都，苌以代尹留镇，除怀朔镇都大将。因别，赐苌酒，虽拜饮而颜色不泰。帝曰：「闻公一生不笑，今方隔山，当为朕笑。」竟不能得。帝曰：「五行之气，偏有所不入；六合之间，亦何事不有！」左右见者，无不把腕大笑。宣武时，为北中郎将，带河内太守。苌以河桥船絙路狭，不便行旅，又秋水泛涨，年常破坏，乃为船路。遂广募空车从京出者，率令输石一双，累以为岸。桥阔，来往便利。近桥诸郡，无复劳扰，公私赖之。历位度支尚书、侍中、雍州刺史。卒，谥曰成。苌中年以后，官位微达，乃自尊倨，闺门无礼，昆季不穆，性又贪虐，论者鄙之。

　　苌子子华，字伏荣，袭爵。孝庄初，除齐州刺史。先是，州境数经反逆，邢杲之乱，人不自保。而子华抚集豪右，委之管籥，众皆感悦，境内帖然。而性甚褊急，当其急也，口不择言，手自捶击。长史郑子湛，子华亲友也。见侮骂，遂即去之。子华虽自悔厉，终不能改。在官不为矫洁之行，凡有馈赠者，辞多受少，故人不厌其取。鞫狱讯囚，务加仁恕，齐人树碑颂德。后除济州刺史。尔硃兆之入洛也，齐州城人赵洛周逐刺史，丹杨王萧赞表济南太守房士达摄行州事。洛周子元显先随子华在济州，邀路改表，请子华复为济州刺史。子华母房氏曾就亲人饮食，夜还，大吐，人以为中毒，母甚忧惧。子华遂掬吐尽啖之，其母乃安。寻以母忧还都。孝静初，除南兗州刺史。弟子思通使关西，朝廷使右卫将军郭琼收之。子思谓琼仆曰：「速可见杀，何为久执国士？」子华谓子思曰：「由汝粗疏，令我如此！」头叩床，涕泣不自胜。子思以手捋须，顾谓子华曰：「君恶体气。」寻与子思俱赐死于门下外省。

　　子思，字众念，性刚暴，恆以忠烈自许。元天穆当朝权，以亲从荐为御史中尉。先是，兼尚书仆射元顺奏，以尚书百揆之本，至于公事，不应为送御史。至子思，奏曰：

　　案《御史令》文：「中尉督司百寮，书侍御史纠察禁内。」又云「中尉出行，车辐前驱，除道一里，王公百辟避路。」时经四帝，前后中尉二十许人，奉以周旋，未曾暂废，府寺台省并从此令。唯肃宗之世为临洮举哀，故兼尚书左仆射臣顺不肯与名，又不送簿。故中尉臣郦道元举而奏之，而顺复启云：「尚书百揆之本，令仆纳言之贵，不宜下隶中尉，送名御史。」寻亦蒙敕，听如其奏。从此迄今，使无准一。臣初上台，具见其事，意欲申请决议，但以权兼斯，未宜便尔。日复一日，遂历炎凉。

　　去月朔旦，台移尚书，索应朝名帐，而省稽留不送。寻复移催并主吏，忽为尚书郎中裴献伯后注云：「案旧事，御史中尉逢台郎于复道，中尉下车执板，郎中车上举手礼之，以此而言，明非敌体。」臣既见此，深为怪愕，旅省二三，未解所以。正谓都省别被新式，改易高祖旧命，即遣移问，事何所依。又获尚书郎中王元旭报：「出蔡氏《汉官》，似非穿凿。」始知裴、王亦规坏典谟，两人心欲自矫。

　　臣案《汉书宣秉传》云，诏征秉为御史中丞，与司隶校尉、尚书令俱会殿廷，并专席而坐，京师号之为三独坐。又寻《魏书崔琰传》、晋文阳《傅嘏传》，皆云既为中丞，百寮震悚。以此而言，则中丞不揖省郎，盖已久矣。宪台不属都坐，亦非今日。又寻《职令》云：「朝会失时，即加弹纠。」则百官簿帐应送上台，灼然明矣。又皇太子以下违犯宪则，皆得纠察，则令仆朝名宜付御史，又亦彰矣。不付名至，否臧何验？臣顺专执，未为平通；先朝曲遂，岂是正法！谨案尚书郎中臣裴献伯、王元旭等望班士流，早参清宦，轻弄短札，斐然若斯，苟执异端，忽焉至此。此而不纲，将隳朝令。请以见事免献伯等所居官，付法科处。尚书纳言之本，令仆百揆之要，同彼浮虚，助兹乖失，宜明首从，节级其罪。

　　诏曰：「国异政，不可据之古事。付司检高祖旧格，推处得失以闻。」寻从子思奏，仍为元天穆所忿，遂停。元颢之败，封安定县子。孝静时，位侍中而死。

