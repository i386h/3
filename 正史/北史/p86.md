<!-- { "loadSidebar": true } -->
　　子成袭爵，降为公，位南部尚书。卒，陪葬金陵。翰弟陵，位驾部尚书。性宽厚，好学爱士。封吴郡公，赠吴郡王。谥恭，陪葬金陵。

　　论曰：昭成之末，众叛亲离。长孙嵩宽厚沈毅，任重王室，历事累世，邈为元老。生则宗臣，殁祀清庙，美矣！俭器识明允，智谋通赡，堂堂焉有公辅之望，謇謇焉有王臣之节。而处朝廷之日少，在方岳之日多，何哉？平识具该通，出内流誉，取诸开物成务，盖亦有隋之榱桷也。道生恭慎廉约，兼著威名，见知明主，声入歌奏。二公并列，晖炫朝野，门祉世禄，荣被后昆。虽汉世八王，无以方其茂绩；张氏七叶，不能譬此重光。子彦勇烈绝伦，绍远乐声特妙；炽乃早称英俊，览乃独擅雄辩。不然则何以并统师旅，俱司礼阁，钟鼎不坠，且公且侯？晟体资英武，兼包奇略。因机制变，怀彼戎夷，倾巢尽落，屈膝稽颡。塞垣绝鸣镝之旅，渭桥有单于之拜。惠流边朔，功光王府，保兹世禄，不亦宜乎！肥结发内侍，雄武自立，军锋所指，罔不弃散，关、张万人敌，未足多也。翰有父风，不殒先构，临丧加礼，抑有由哉！

　





北史卷二十三

列传第十一　　于栗磾（孙劲六世孙谨谨子寔寔（子顗）仲文寔（弟翼翼子玺翼弟义宣敏

　　于栗磾，代人也。少习武艺，材力过人，能左右驰射。登国中，拜冠军将军，假新安子。与宁朔将军公孙兰，潜自太原，从韩信故道，开井陉关路，袭慕容宝于中山。道武后至，见道路修理，大悦，即赐其名马。及赵魏平，帝置酒高会，谓栗磾曰：「卿，吾之黥、彭也！」进假新安公。道武田于白登山，见熊将数子，顾栗磾曰：「能搏之乎？」对曰：「若搏之不胜，岂不虚毙一壮士！自可驱致御前，坐而制之。」寻皆禽获，帝顾而谢之。

　　后为河内镇将。刘裕之伐姚泓，栗磾虑北侵扰，筑垒河上。裕惮之，遗栗磾书，假道西上。题书曰：「黑槊公麾下」。栗磾以状表闻，明元因之授栗磾黑槊将军。栗磾好持黑槊，裕望而异之，故有其号。迁豫州刺史，进爵新安侯。洛阳虽历代所都，实为边界，栗磾劳来安集，甚得百姓心。明元南幸盟津，谓栗磾曰：「河可桥乎？」栗磾曰：「杜预造桥，遗事可想。」乃编大船，构桥于野坂。六军既济，帝深叹美之。

　　太武之征赫连昌，敕栗磾与宋兵将军周几袭陕城，长驱至三辅。进爵为公。累迁外都大官，平刑折狱，甚有声称。卒，赠太尉。栗磾自少总戎，迄于白首，临事善断，所向无前。加以谦虚下士，刑罚不滥，太武甚悼惜之。

　　子洛拔，有姿容，善应对。拜侍御中散。太武甚加爱宠，因赐名焉。转监御曹令。景穆在东宫，厚加礼遇。洛拔恆畏避屏退，不敢逆自结纳。顷之，袭爵。后为侍中、尚书令，百僚惮之。卒官。洛拔有六子。

　　长子烈，善射，少言，有不可犯之色。少拜羽林中郎，累迁侍中、殿中尚书。于时孝文幼冲，文明太后称制。烈与元丕、陆睿、李冲等各赐金策，许以有罪不死。进爵洛阳侯，转卫尉卿。及迁都洛阳，人情恋本，多有异议。帝以问烈。曰：「陛下圣略深远，非愚管所测。若隐心而言，乐迁之与恋旧，中半耳。」帝曰：「卿不唱异同，朕深感不言之益。」敕镇代，留台庶政，一相参委。车驾幸代，执烈手曰：「宗庙至重，翼卫不轻。卿当祗奉灵驾，时迁洛邑。」烈与高阳王雍奉神主于洛阳，迁光禄卿。

　　十九年，大选百僚，烈子登引例求进。烈表引己素无教训，请乞黜落。帝曰：「此乃有识之言，不谓烈能辨此！」乃引见登，诏曰：「朕今创礼新邑，明扬天下，卿父乃行谦让之表，而有直士之风，故进卿为太子翊军校尉。」又加烈散骑常侍，封聊城县子。

　　及穆泰、陆睿谋反旧京，帝幸代，泰等伏法。赐烈及李冲玺书，述叙金策之意。时代乡旧族，同恶者多，唯烈一宗，无所染豫。帝益器重之。叹曰：「元俨决断威恩，深自不恶，然尽忠猛决，不如烈也。尔日烈在代都，必即斩其五三元首。烈之节概，不谢金日磾。」诏除领军将军。以本官从征荆沔，加鼓吹一部。

　　二十三年，齐将陈显达入寇马圈，帝舆疾讨之。执烈手，以京邑为托。帝崩于行宫，彭城王勰秘讳而返。称诏召宣武会驾鲁阳。以烈留守之重，密报凶问。烈处分行留，神守无变。

　　宣武即位，宠任如前。咸阳王禧为宰辅，权重当时。曾遣家僮传言于烈，求旧羽林武贲执仗出入。烈不许。禧遣谓烈曰：「我是天子兒，天子叔，元辅之命，与诏何异？」烈厉色答曰：「向亦不道王非天子兒、叔。若是诏，应遣官人所由。若遣私奴索官家羽林，烈头可得，羽林不可得也！」禧恶烈刚直，出之为恆州刺史。烈不愿籓授，谓彭城王勰曰：「殿下忘先帝南阳之诏乎？而逼老夫乃至于此！」遂以疾辞。

　　宣武以禧等专擅，潜谋废之。景明二年正月，礿祭，三公致斋于庙。帝夜召烈子忠谓曰：「卿父明可早入。」及明，烈至。诏曰：「诸父慢怠，今欲使卿以兵召之，卿其行乎？」烈曰：「老臣历奉累朝，颇以干勇赐识。今日之事，所不敢辞。」乃将直阁以下六十余人，宣旨召咸阳王禧、彭城王勰、北海王详，卫送至帝前。诸公各稽首归政。以烈为领军，进爵为侯，自是长直禁中，机密大事皆所参焉。

　　咸阳王禧之谋反，宣武从禽于野。左右分散，仓卒之际，莫知其计。乃敕烈子忠驰觇虚实。烈时留守，已处分有备。因忠奏曰：「臣虽朽迈，心力犹可。禧等猖狂，不足为虑。愿缓跸徐还，以安物望。」帝甚以为慰。车驾还宫，禧已逃，诏烈追执之。

　　顺后既立，以世父之重，弥见优礼。及卒，宣武举哀于朝堂，给东园第一秘器，赠太尉，封钜鹿郡公。子祚袭。

　　祚弟忠，字思贤，本字千年。弱冠，拜侍御中散。文明太后临朝，刑政颇峻，侍臣左右，多以微谴得罪。忠朴直少言，终无过误。太和中，授武骑侍郎，因赐名登。累迁左中郎将，领直寝。元禧之乱，车驾在外，变起仓卒。忠曰：「臣父为领军，计必无所虑。」帝遣忠驰观之，烈严备，果如所量。忠还，宣武抚其背曰：「卿差强人意。先帝赐卿名登，诚为美称。朕嘉卿忠款，今改名忠，既表贞固之诚，亦以名实相副也。」以父忧去职。徙为司空长史。

　　时太傅、录尚书、北海王详亲尊权重，将作大匠王遇多随详所欲而给之。忠于详前谓遇曰：「殿下国之周公，阿衡王室，何至阿谀附势，损公惠私也？」遇既不宁，详亦惭谢。以平元禧功，封魏郡公。及迁散骑常侍、兼武卫将军，每以鲠气正辞，为北海所忿。面责忠曰：「我忧在前见尔死，不忧尔见我死时也。」忠曰：「人生自有定分，若应死王手，避亦不免；不尔，王不能杀。」详因忠表让之际，密劝帝以忠为列卿，于是诏停其封，优进太府卿。

　　正始二年，诏忠以本官使持节、兼侍中，为西道大使。刺史、镇将赃罪显暴者，以状闻。守令以下，便行决断。与尚书李崇分使二道。忠劾并州刺史高聪赃罪二百余条，论以大辟。除华州刺史。遭继母忧，不行。服阕，再迁卫尉卿、河南邑中正。忠与吏部尚书元晖、度支尚书元匡、河南尹元苌等推定代方姓族。高肇忌其为人，乃言于宣武，称中山要镇，作捍须才，乃出忠为定州刺史。既而帝悔，复授卫尉卿、领左卫将军、恆州大中正，密遣使诣忠，慰勉之。延昌初，除都官尚书，领左卫、中正如故。又加散骑常侍。尝因侍宴，赐之剑杖，举酒属忠曰：「卿世执贞节，故恆以禁卫相委。昔以卿行忠，赐名曰忠。今以卿才堪御侮，以所御剑杖相锡。循名取义，意在不轻，出入恆以自防也。」迁侍中、领军将军。忠辞无学识，宣武曰：「学识有文章者不少，但心直不如卿。欲使卿劬劳于下，我当无忧于上。」

　　及帝崩夜，忠与侍中崔光遣右卫将军侯刚迎明帝于东宫而即位。忠与门下议，以帝冲年，未亲机政，太尉高阳王雍属尊望重，宜入居西柏堂，省决庶政；任城王澄明德茂亲，可为尚书令，总摄百揆。奏中官，请即敕授。御史中尉王显欲逞奸计，与中常侍、给事中孙莲等厉色不听，寝门下之奏。孙莲等密欲矫太后令，以高肇录尚书事，显与高猛为侍中。忠即殿中收显杀之。

　　忠既居门下，又总禁卫，遂执朝政，权倾一时。初，太和中，军国多事，孝文以用不足，百官禄四分减一。忠既擅朝，欲以惠泽自固，乃悉复所减之禄，职人进位一级。旧制：百姓绢布一匹之外，各输绵麻八两。忠悉以与之。乃白高阳王雍，自云宣武本许优转。雍惮忠威权，便顺意加忠车骑大将军。忠自谓新故之际，有安社稷功，讽百僚令加己赏。太尉雍、清河王怿、广平王怀难违其意，封忠常山郡公。忠又难于独受，乃讽朝廷，同在门下者加封邑。尚书左仆射郭祚、尚书裴植以忠权势日盛，劝雍出忠。忠闻之，逼有司诬奏其罪。祚有师傅旧恩，植拥地入国，忠并矫诏杀之。朝野愤忿，无不切齿。王公以下，畏之累迹。又欲杀高阳王雍，侍中崔光固执乃止，遂免雍太尉，以王还第。自此诏命生杀，皆出于忠。既尊灵太后为皇太后，居崇训宫，忠为仪同三司、尚书令、崇训卫尉，侍中、领军如故。

　　灵太后临朝，解忠侍中、领军、崇训卫尉，止为仪同、尚书令、侍中。忠为令旬余，灵太后引门下侍官，问忠在端右声听。咸曰不称厥任，乃出为冀州刺史。太傅清河王等奏：「忠擅杀枢纳，辄废宰辅，朝野骇心，远近怪愕。功过相除，悉不合赏，请悉追夺。」灵太后从之。

　　熙平元年，御史中尉元匡奏：「忠以鸿勋盛德，受遇累朝，幸国大灾，专擅朝命，无人臣之心。裴、郭受冤于既往，宰辅黜辱于明世。又自矫旨为仪同三司、尚书令、领崇训卫尉。原其此意，便欲无上自处。既事在恩后，宜加显戮。请遣御史一人、令史二人，就州行决。」灵太后令，以忠事经肆眚，遂不追罪。又诏以忠历任禁要，诚节皎然，赐爵灵寿县公。

　　初，宣武崩后，高太后将害灵太后。刘腾以告侯刚，刚以告忠。忠请计于崔光。光曰：「宜置胡嫔于别所，严兵守卫。」忠从之，具以此意启灵太后，太后意乃安。故太后深德腾等四人，并有宠授。

　　忠以毁之者多，惧不免祸，愿还京，欲自营救。灵太后不许。二年四月，除尚书右仆射，加侍中，将军如故。

