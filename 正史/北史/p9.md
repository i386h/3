<!-- { "loadSidebar": true } -->
　　二年春二月癸未，田于西山，亲射武豹。三月，慕容白曜进围东阳。戊午，宋人来聘。夏四月丙子朔，日有蚀之。辛丑，进南郡公李惠爵为王。五月乙卯，田于崞山，遂幸繁畤。辛酉，车驾还宫。六月庚辰，以河南避地，曲赦京师殊死已下。以昌黎王冯熙为太傅。秋九月辛亥，封皇叔桢为南安王，长寿为城阳王，太洛为章武王，休为安定王。冬十月癸酉朔，日有蚀之。辛丑，田于冷泉。十一月，州镇二十七水旱，诏开仓振恤。十二月甲午，诏曰：「顷张永敢拒王威，暴骨原隰。天下之人一也，其永军残废之士，听还江南。露骸草莽者，敕州县收瘗之。」

　　三年春正月乙丑，东阳溃，虏沈文秀。戊辰，司空、平昌公和其奴薨。二月己卯，进上党公慕容白曜爵为济南王。夏四月壬辰，宋人来聘。丙申，名皇子宏，大赦。丁酉，田于崞山。五月，徙青、齐人于京师。六月辛未，立皇子宏为皇太子。冬十月丁酉朔，日有蚀之。是月，太宰、顿丘王李峻薨。十一月，进襄城公韩颓爵为王。

　　四年春正月，州镇大饥，诏开仓振恤。二月，以东郡王陆定国为司空公。诏征西大将军、上党王长孙观讨吐谷浑什寅。广阳王石侯薨。三月丙戌，诏天下人病者，所在官司遣医就家诊视，所须药任医所量给之。夏四月辛丑，大赦。戊申。长孙观军至曼头山，大破什寅。五月，封皇弟长乐为建昌王。六月，宋人来聘。秋八月，蠕蠕犯塞。九月丙寅，车驾北伐，诸将俱会于女水，大破虏军。司徒、东安公刘尼坐事免。壬申，车驾至自北伐，饮至策勋，告于宗庙。冬十月，诛济南王慕容白曜、高平公李敷。十一月，诏弛山泽禁。十二月甲辰，幸鹿野苑、石窟寺。阳平王新成薨。

　　五年春二月乙亥，诏假员外散骑常侍邢祐使于宋。夏四月，北平王长孙敦薨。六月丁未，行幸河西。秋七月丙寅，遂至阴山。八月丁亥，车驾还宫。帝幼而神武，聪睿机悟，有济人之规。仁孝纯至，礼敬师友。及即位，雅薄时务，常有遗世之心，欲禅位于叔父京兆王子推，群臣固请，乃止。丙午，使太保建安王陆珝、太尉源贺奉皇帝玺绶，册命皇太子升帝位。于是群公奏上尊号太上皇帝。己酉，太上皇帝徙御崇光宫，采椽不斫，土阶而已。国之大事咸以闻。承明元年，文明太后有憾，帝崩于永安殿，年二十三。上尊谥曰献文皇帝，庙号显祖。葬云中金陵。

　　论曰：太武聪明雄断，威灵杰立。藉二世之资，奋征伐之气，遂戎轩四出，周旋夷险。平秦、陇，扫统万，翦辽海，荡河源。南夷荷担，北蠕绝迹，廓定四表，混一华戎。其为武功也大矣。遂使有魏之业，光迈百王。岂非神睿经纶，事当命世。至于初则东储不终，末乃衅成所忽，固本贻防，殆弗思乎。

　　景穆明德令闻，夙世殂夭，其戾园之悼欤。

　　文成属太武之后，内颇虚耗，既而国衅时艰，朝野楚楚。帝与时消息，静以镇之。养威布德，怀缉中外，自非机悟深裕，矜济为心，亦何能若此？可谓有君人之度矣。

　　献文聪睿夙成，兼资雄断，故能更清漠野，大启南服。而早有厌世之心，终致宫闱之变，将天意也。

　





北史卷三

魏本纪第三

　　高祖孝文皇帝讳宏，献文皇帝之太子也。母曰李夫人。皇兴元年八月戊申，生于平城紫宫，神光照室，天地氛氲，和气充塞。帝洁白有异姿，襁褓岐嶷，长而弘裕仁孝，绰然有人君之表。献文尤爱异之。三年六月辛未，立为皇太子。五年，受禅。延兴元年秋八月丙午，皇帝即位于太华前殿，改皇兴五年为延兴。丁未，宋人来聘。九月壬戌，诏在位及人庶进直言。壬午，青州高阳人封辨聚党自号齐王，州军讨平之。冬十月丁亥，沃野、统万二镇敕勒叛，诏太尉、陇西王源贺追击至枹罕，灭之。徙其遗迸于冀、定、相三州为户。十二月乙酉，封驸马都尉穆亮为赵郡王。壬辰，诏求舜后，获东莱人妫苟之。复其家毕世，以彰盛德之不朽。复前濮阳王孔雀本封。辛丑，徙赵郡王穆亮为长乐王。癸卯，日有蚀之。

　　二年春正月，大阳蛮酋桓诞率户内属，拜征南将军，封襄阳王。曲赦京师及河西，南至秦、泾，西至枹罕，北至凉州及诸镇。诏假员外散骑常侍邢祐使于宋。二月丁巳，诏曰：「顷者，淮徐未宾，尼父庙隔非所，致令祠典寝顿，礼章殄灭，遂使女巫妖觋淫进非礼。自今有祭孔庙，制用酒脯而已，不听妇女杂合，以祈非望之福。犯者以违制论。其公家有事，自如常礼。」蠕蠕犯塞，太上皇帝次于北郊，诏诸将讨之，悉皆遁走。北部敕勒叛，奔蠕蠕。太上皇帝追至石碛，不及而还。三月戊辰，以散骑常侍、驸马都尉万安国为大司马、大将军，封安城王。庚午，亲耕籍田。连川敕勒谋叛，徙配青、徐、齐、兗四州为营户。夏四月庚子，诏工商杂伎，尽听赴农。诸州课人益种菜果。辛亥，宋人来聘。癸酉，诏沙门不得去寺，行者以公文。是月，宋明帝殂。五月丁巳，诏军警给玺印传符，次给马印。六月，安州遭水雹，诏丐租振恤。丙申，诏：「今年贡举，尤为猥滥。自今所遣，皆可门尽州郡之高，才极乡闾之选。」戊午，行幸阴山。秋七月壬寅，诏州郡县各遣二人才堪专对者，赴九月讲武，当亲问风俗。八月，百济遣使请兵伐高丽。九月辛巳，车驾还宫。戊申，统万镇将、河间王闾武皮坐贪残赐死。己酉，诏以州镇十一水旱，丐其田租，开仓振恤。又诏流迸之人，皆令还本，违者徙边。冬十月，蠕蠕犯塞，及五原。十一月，太上皇帝亲讨之，将度漠。蠕蠕闻之，北走数千里。丁亥，封皇叔略为广川王。壬辰，分遣使者巡省风俗，问人疾苦。帝每月一朝崇光宫。十二月庚戌，诏曰：「顷者以来，官以劳升，未久而代。牧守无恤人之心，竞为聚敛，送故迎新，相属于路，非所以固人志、隆政道也。自今牧守温良仁俭、克己奉公者，可久于其任。岁积有成，迁位一级；其贪残非道，侵削黎庶者，虽在官甫尔，必加黜罚。著之于令，以为彝准。」诏以代郡事同丰沛，代人先配边戍者免之。是岁，高丽、地豆干、库莫奚、高昌等国并遣使朝贡。

　　三年春正月庚辰，诏员外散骑常侍崔演使于宋。丁亥，改崇光宫为宁光宫。二月戊午，太上皇帝至自北讨，饮至策勋，告于宗庙。甲戌，诏县令能静一县劫盗者，兼理二县，即食其禄；能静三县者，三年迁为郡守。二千石能静二郡上至三郡，亦如之，三年迁为刺史。三月壬午，诏诸仓屯谷麦充积者，出赐贫人。夏四月戊申，诏假司空、上党王长孙观等讨吐谷浑拾寅。壬子，诏以孔子二十八世孙鲁郡孔乘为崇圣大夫，给十户以供洒扫。六月甲子，诏曰：「往年县召秀才二人，问守宰善恶，而赏者未几，罪者众多，肆法伤生，情所未忍。诸为人所列者，特原其罪，尽可代之。」秋七月，诏河南六州人，户收绢一匹、绵一斤、租三十石。丁亥，行幸阴山。八月庚申，帝从太上皇帝幸河西。拾寅谢罪请降，许之。九月辛巳，车驾还宫。丁亥，宋人来聘。己亥，诏曰：「今京师及天下囚未判，在狱致死，无近亲者，给衣衾棺椟葬之，不得暴露。」辛丑，诏遣十使，循行州郡，捡括户口。冬十月，太上皇帝将南讨，诏州郡之人，十丁取一，充行；户租五十石，以备军粮。十一月戊寅，诏以河南州郡牧守多不奉法，致新邦百姓莫能上达。遣使者观风察狱，黜陟幽明，搜扬振恤。癸巳，太上皇帝南巡至怀州，所过问人疾苦，赐高年孝悌力田布帛。十二月癸卯朔，日有蚀之。庚戌，诏关外苑囿，听人樵采。是岁，高丽、契丹、库莫奚、悉万斤等国并遣使朝贡。州镇十一水旱，丐人田租，开仓振恤。相州人饿死者二千八百四十五人。妖人刘举自称天子，齐州刺史、武昌王平原捕斩之。

　　四年春正月癸酉朔，日有蚀之。丁丑，太尉、陇西王源贺以病辞位。二月甲辰，太上皇帝至自南巡。辛未，禁寒食。三月丁亥，诏员外散骑常侍许赤武使于宋。夏四月丁卯诏：自今非谋反大逆，干纪外奔，罪止其身而已。秋七月己卯，曲赦仇池。八月戊申，大阅于北郊。九月，以宋乱故，诏将军元兰等伐蜀汉。冬十月庚子，宋人来聘。十一月，分遣侍臣循河南七州，观察风俗，抚慰初附。是岁，粟特、敕勒、吐谷浑、高丽、曹利、阔悉、契丹、库莫奚、地豆干等国并遣使朝贡。州镇十三大饥，丐人田租，开仓振之。

　　五年春二月癸丑，诏定考课，明黜陟。夏四月，诏禁畜鹰鹞，开相告之制。五月丙午，诏员外散骑常侍许赤武使于宋。丁未，幸武州山。辛酉，幸车轮山。六月庚午，禁杀牛马。壬申，曲赦京师死罪，遣备蠕蠕。秋九月癸卯，洛州人贾伯奴称恆农王，豫州人田智度称上洛王，郡讨平之。冬十月，太上皇帝大阅于北郊。十二月丙寅，改封建昌王长乐为安乐王。己丑，城阳王长寿薨。庚寅，宋人来聘。是岁，高丽、吐谷浑、龟兹、契丹、库莫奚、地豆干、蠕蠕等国并遣使朝贡。

　　承明元年春二月，司空、东郡王陆定国坐事免官爵为兵。夏五月，冀州人宋伏龙聚众自称南平王。郡县捕斩之。六月甲子，诏中外戒严。分京师见兵为三等，第一军出，遣第一兵，二等亦如之。辛未，太上皇帝崩。壬申，大赦，改元。大司马、大将军、安城王万安国坐法赐死。戊寅，以征西大将军、安乐王长乐为太尉；尚书左仆射、南平公目辰为司徒，进封宜都王；以南部尚书李为司空。尊皇太后为太皇太后，临朝称制。秋七月甲辰，追尊皇妣李贵人为思皇后。濮阳王孔雀有罪赐死。八月甲子，诏群公卿士，有便人益国者，具状以闻。甲戌，以长安二蚕多死，丐人岁赋之半。九月丁亥，曲赦京师。冬十月丁巳，起七宝永安行殿。乙丑，进假东阳王丕爵为王。己未，诏群官卿士下及吏人，各听上书，直言极谏，勿有所隐。诸有益政利人可以正风俗者，有司以闻。辛未，幸建明佛寺，大宥罪人。进济南公罗拔为王。是岁，蠕蠕、高丽、库莫奚、波斯、契丹、宕昌、悉万斤等国并遣使朝贡。

