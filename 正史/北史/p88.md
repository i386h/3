<!-- { "loadSidebar": true } -->
　　仲文字次武，少聪敏，髫龀就学，耽习不倦。父寔异之，曰：「此兒必兴吾宗。」九岁，尝于云阳宫见周文帝。问曰：「闻兒好读书，书有何事？」对曰：「资父事君，忠孝而已。」周文甚嗟叹之。后就博士李详受《周易》、《三礼》，略通大义。及长，倜傥有大志，气调英拔。起家为赵王属，安固太守。有任、杜两家各失牛，后得一牛，两家俱认，州郡久不决。益州长史韩伯俊曰：「于安固少年聪察，可令决之。」仲文曰：「此易解耳。」乃令二家各驱牛群至，乃放所认者，牛遂向任氏群中。又使人微伤其牛，任氏嗟惋，杜氏自若。仲文遂诃诘杜氏，服罪而去。始州刺史屈突尚，宇文护之党也。先坐事下狱，无敢绳者。仲文至郡，穷之，遂竟其狱。蜀中语曰：「明断无双有于公，不避强御有次武。」征为御正下大夫，封延寿郡公，以勋授仪同三司。

　　宣帝时，为东郡太守。及尉迟迥作乱，使诱仲文，仲文拒之。迥遣仪同宇文威攻之。仲文迎击，大破威，以功授开府。迥又遣其将宇文胄度石济。宇文威、邹绍自白马，二道俱进，复攻仲文。郡人赫连僧伽、敬子哲率众应迥。仲文自度不能支，弃妻子，溃围而遁，达于京师。迥屠其三子一女。隋文帝引入卧内，为之下泣，赐采五百段，黄金二百两。进位大将军，领河南道行军总管，给鼓吹。驰传诣洛阳发兵，讨迥将檀让。

　　时韦孝宽拒迥于永桥。仲文诣之，有所计议。总管宇文忻颇有自疑心，因谓仲文曰：「尉迟迥诚不足平，正恐事宁后，更有藏弓之虑。」仲文惧忻生变，谓曰：「丞相宽仁大度，明识有余，仲文在京三日，频见三善，非常人也。」忻曰：「三善何如？」仲文曰：「有陈万敌新从贼中来，丞相即令其弟难敌召募乡曲，从军讨贼。此大度一也。上士宋谦奉使勾检，谦缘此别求他罪。丞相责之曰：'入纲者自可推求，何须别访，以亏大体。'此不求人私二也。言及仲文妻子，未尝不潸泫。此有仁心三也。」忻自是遂安。

　　仲文军至汴州东，频破迥将。进攻梁郡，迥守将刘孝宽弃城走。初，仲文在蓼堤，诸将皆曰：「军自远来，疲弊不可决战。」仲文令趣食列陈，既而破贼。诸将问其故，笑曰：「吾所部将士皆山东人，果于速进，不宜持久。乘势击之，所以制胜。」诸将皆曰：「非所及也。」进击曹州，获迥所署刺史李仲康及上仪同房劲。檀让以余众屯成武，谓仲文未能卒至，方椎牛飨士。仲文选骑袭之，遂拔成武。迥将席毗罗，众十万，屯沛县，将攻徐州。其妻子在金乡。仲文遣人诈作毗罗使，谓金乡城主徐善净曰：檀让明日午时到金乡，将宣蜀公令，赏将士。」金乡人谓为信然，皆喜。仲文简精兵，伪建迥旗帜。善净以为檀让至，出城迎谒。仲文执之，遂取金乡。诸将劝屠之，仲文曰：「当宽其妻子，其兵可自归。如即屠之，彼皆绝矣。」众皆称善。于是毗罗恃众来薄官军，仲文背城结阵，设伏，兵发，俱拽柴鼓譟。毗罗军溃，皆投洙水死，水为不流。获檀让，槛送京师，河南悉平。毗罗匿荣阳人家，执斩之，传首阙下。勒石纪功，树于泗上。入朝京师，文帝引入卧内，宴享极欢。赐杂采千段，妓女十人，拜柱国。属文帝受禅，不行。

　　未几，其叔父太尉翼坐事下狱，仲文亦为吏所簿，于狱中上书曰：「曩者尉迥逆乱，所在景从。臣任处关河，地居冲要，尝詹枕戈，誓以必死。迥时购臣，位大将军，邑万户。臣不顾妻子，不爱身命。冒白刃，溃重围，三男一女，相继沦没。披露肝胆，驰赴阙庭。蒙陛下授臣以高官，委臣以兵革。于时河南凶寇，狼顾鸱张。臣以羸兵八千，扫除氛祲。摧刘宽于梁郡，破檀让于蓼堤；平曹州，复东郡，安成武，定永昌；解亳州围，破徐州贼。席毗罗十万之众，一战土崩。河南蚁聚之徒，应时戡定。当群凶问鼎之际，生灵乏主之辰，臣第二叔翼先在幽州，总驭燕、赵。南邻群寇，北扫旄头，内安外抚，得免罪戾。臣第五叔智建ＣＭ黑水，与王谦为邻，式遏蛮陬，镇绥蜀道。臣兄顗作牧淮南，坐制勍敌，乘机剿定，传首京师。王谦窃据二州，叛换三蜀。臣第三叔义受脤庙庭，恭行天罚。自外父叔兄弟，皆当文武重寄。或衔命危难，或侍卫钩阵，合门诚款，冀有可明。伏愿垂泣辜之恩，降云雨之施，则寒灰更然，枯骨还肉。」上览表，并翼释之。

　　明年，拜行军元帅，统十二州总管以击胡。出服远镇，遇虏，破之。于是从金河出白道。遣总管辛明瑾、元滂、贺兰志、吕楚、段谐等二万人出盛乐道，趣那颉山。至护军州北，与虏遇。可汗见仲文军容整肃，不战而退。仲文逾山追之。及还，上以尚书省文簿繁杂，吏多奸诈，令仲文勘录省中事，所发擿甚多。上嘉其明断，厚加劳赏。上每忧转运不给，仲文请决渭水，开漕渠。上然之，使仲文总其事。及伐陈之役，拜行军总管。高智慧等作乱江南，仲文复以行军总管讨之。时三军乏食，米粟踊贵，仲文私粜军粮，坐除名。明年，复官爵，率兵屯马邑以备胡。晋王广以仲文有将领才，每常属意，至是奏之，乃令督晋王军府事。后突厥犯塞，晋王为元帅，使仲文将前军，大破贼而还。

　　炀帝即位，迁左翊衙大将军，参掌文武选事。从帝讨吐谷浑，进位光禄大夫，甚见亲重。辽东之役，仲文率军指乐浪道。次乌骨城，仲文简羸马驴数千，置于军后，既而率众东过。高丽出兵掩袭辎重，仲文回击，大破之。至鸭绿水，高丽将乙支文德诈降，来入其菅。仲文先奉密旨，若遇高元及文德者，必禽之。至是，文德来，仲文将执之。时尚书右丞刘士龙为慰抚使，固止之。仲文遂舍文德。寻悔，遣人绐文德曰：「更有言议，可复来也。」文德不从，遂济。仲文选骑度水追之，每战破贼。文德遗仲文诗曰：「神策究天文，妙算穷地理。战胜功既高，知足愿云止。」仲文答书谕之，文德烧栅而遁。时宇文述以粮尽欲还，仲文议以精锐追文德，可以有功。述固止之，仲文怒曰：「将军杖十万之众，不能破小贼，何颜以见帝？且仲文此行也，固无功矣！」述因厉声曰：「何以知无功？」仲文曰：「昔周亚夫之为将也，见天子，军容不变。此决在一人，所以功成名遂。今者人各其心，何以赴敌？」

　　初，帝以仲文有计画，令诸军谘禀节度，故有此言。由是述等不得已而从之。遂行，东至萨水。宇文述以兵馁退归，师遂败绩。帝以属吏，诸将皆委罪于仲文。帝大怒，释诸将，独系仲文。仲文忧恚发病，困笃，方出之。卒于家，时年六十八。撰《汉书刊繁》三十卷、《略览》三十卷。有子九人，钦明最知名。

　　寔弟翼，字文若，美风仪，有识度。年十一，尚文帝女平原公主，拜员外散骑常侍，封安平县公。大统十六年，进爵郡公，加大都督，领文帝帐下左右，禁中宿卫。迁武卫将军。谨平江陵，所赐得军实，分给诸子。翼一无所取，唯简赏口内名望子弟有士风者，别待遇之。文帝闻之，赐奴婢二百口，翼固辞不受。寻授车骑大将军、开府仪同三司。六官建，除左宫伯。

　　孝闵帝践阼，出为渭州刺史。翼兄寔先莅此州，颇有惠政。翼又推诚布信，事存宽简，夷夏感悦，比之大小冯君焉。时吐谷浑入寇河右，凉、鄯、河三州咸被攻围，使来告急。秦州都督遣翼赴援，不从，寮属咸以为言。翼曰：「攻取之术，非夷俗所长。此寇之来，不过钞掠边牧耳，安能顿兵城下，久事攻围！掠而无获，势将自走。劳师以往，亦无所及。翼揣之已了，幸勿复言。」数日，问至，果如翼所策。贺兰祥讨吐谷浑，翼率州兵，先锋深入，以功增邑。寻征拜右宫伯。

　　明帝雅爱文史，立麟趾学，在朝有艺业者，不限贵贱，皆听预焉。乃至萧捴、王褒等与卑鄙之徒同为学士。翼言于帝曰：「捴，梁之宗子；褒，梁之公卿，今与趋走同跻，恐非尚贤贵爵之义。」帝纳之，诏翼定其班次，于是有等差矣。

　　明帝崩，翼与晋公护同受遗诏，立武帝。保定元年，徙军司马。三年，改封常山郡公。天和初，迁司会中大夫。三年，皇后阿史那氏至自突厥，武帝行亲迎之礼，命翼总司仪制。狄人虽蹲踞无节，然咸惮翼之礼法，莫敢违犯。遭父忧去职，居丧过礼，为时辈所称。寻有诏起令视事。武帝又以翼有人伦之鉴，皇太子及诸王等相傅以下，并委翼选置。其所擢用，皆民誉也，时论佥谓得人。迁大将军，总中外宿卫兵事。

　　晋公护以帝委翼腹心，内怀猜忌，转为小司徒，加拜柱国。虽外示崇重，实疏斥之。及诛护，帝召翼，遣往河东取护子中山公训，仍代镇蒲州。翼曰：「冢宰无君陵上，自取诛夷。元恶既除，余孽宜殄。然皆陛下骨肉，犹谓疏不间亲。陛下不使诸王，而使臣异姓，非直物有横议，愚臣亦所未安。」帝然之，乃遣越王盛代翼。

　　先是，与齐、陈二境，各修边防，虽通聘好，而每岁交兵。然一彼一此，不能有所克获。武帝既亲万机，将图东讨，诏边城镇并益储峙，加戍卒。二国闻之，亦增修守御。翼谏曰：「疆埸相侵，互有胜败，徒损兵储，非策之上者。不若解边严，减兵防，继好息人，敬待来者。彼必喜于通和，懈而无备，然后出其不意，一举而山东可图。」帝纳之。

　　建德二年，出为安州总管。时大旱，涢水绝流。旧俗每逢亢旱，祷白兆山祈雨。帝先禁群祀，山庙已除。翼遣主簿祭之，即日澍雨。岁遂有年。百姓感之，聚会歌舞颂之。

　　四年，武帝将东伐，朝臣未有知者。遣纳言卢韫前后三乘驿诣翼问策。翼赞成之。及军出，诏翼自宛，叶趣襄城，旬日下齐一十九城。所过秋毫无犯。所部都督辄入人村，即斩以徇。由是百姓欣悦，赴者如归。属帝有疾，班师，翼亦旋镇。转宜阳总管。以宜阳地非襟带，请移镇于陕。诏从之，仍除陕州刺史，总管如旧。其年，大军复东讨，翼自陕入，径到洛阳。齐洛州刺史独孤承业开门降，河南九州三十镇，一时俱下。襄城人庶等喜复见翼，并壶浆道左。除河阳总管，仍徙豫州。陈将鲁天念久围光州，闻翼到汝南，望风退散。

　　大象初，征拜大司徒。诏翼巡长城，立亭鄣。西自雁门，东至碣石，创新改旧，咸得其要害。仍除幽州总管。先是，突厥屡为抄掠，居人失业。翼素有威武，兼明斥候，自是不敢犯塞，百姓安之。及尉迟迥据相州举兵，以书招翼。翼执其使，并书送之。时隋文帝执政，赐翼杂缯一千五百段，并珍宝服玩等。进位上柱国，封任国公，增邑通前五千户，别食任城县一千户，收其租赋。翼又遣子让通表劝进，并请入朝，许之。

