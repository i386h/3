<!-- { "loadSidebar": true } -->
　　三年夏四月丁卯，雍州刺史尔硃天光讨万俟丑奴、萧宝夤于安定。破禽之，囚送京师。甲戌，以关中平，大赦。斩丑奴于都市，赐宝夤死。六月戊午，嚈哒国献师子一。是月，白马龙泗胡王庆云僭称帝号于永洛城。秋七月丙子，尔硃天光平水洛城，禽庆云。九月辛卯，天柱大将军尔硃荣、上党王天穆自晋阳来朝。戊戌，帝杀荣、天穆于明光殿，及荣子菩提。乃升阊阖门，大赦。遣武卫将军奚毅、前燕州刺史侯深率众镇北中。是夜，左仆射尔硃世隆、荣妻乡郡长公主率荣部曲，自西阳门出屯河阴。己亥，攻河桥，禽毅等，屠害之。据北中城，南逼京师。冬十月癸卯朔，封大鸿胪卿宝炬为南阳王，汝阳县公修为平阳王，新阳伯诞为昌乐王，琅邪公昶为太原王。甲辰，徙封魏郡王谌为赵郡王，谌弟子赵郡王宣为平昌王。戊申，皇子生，大赦。乙卯，通直散骑常侍李苗以火船焚河桥，尔硃世隆退走。壬申，世隆停建兴之高都，尔硃兆自晋阳来会之，共推长广王晔为主。大赦所部，年号建明。徐州刺史尔硃仲远反，率众向京师。十一月乙亥，以司徒长孙承业为太尉，以临淮王彧为司徒。丙子，进雍州刺史、广宗郡公尔硃天光爵为王。十二月甲辰，尔硃兆、尔硃度律自富平津上，率骑涉度以袭京城。事出仓卒，禁卫不守。帝步出云龙门。兆逼帝幸永宁寺，杀皇子。乱兵杀司徒临淮王彧、左仆射范阳王诲。戊申，尔硃度律自镇京师。甲寅，尔硃兆迁帝于晋阳。甲子，帝遇弑于城内三级佛寺，时年二十四。并害陈留王宽。中兴二年，废帝奉谥为武怀皇帝。及孝武立，又以庙讳故，改谥孝庄皇帝，庙号敬宗。葬静陵。

　　节闵皇帝讳恭，字修业，广陵惠王羽之子也。母曰王氏。帝少有志度，事祖母、嫡母以孝闻。正始中，袭爵。位给事黄门侍郎。帝以元叉擅权，托称喑病，绝言垂一纪。居于龙花佛寺，无所交通。永安末，有白庄帝，言帝不语，将有异图。人间游声，又云常有天子气。帝惧祸，遂逃匿上洛。寻见追蹑，送京师，拘禁多日，以无状获免。及庄帝崩，尔硃世隆等以元晔疏远，又非人望所推，以帝有过人之量，将谋废立。恐实不语，乃令帝所亲申意，兼迫胁。帝曰：「天何言哉。」世隆等大悦。及元晔至邙南，世隆等奉帝东郭外，行禅让礼。太尉尔硃度律奉路车，进玺绂。服衮冕，百官侍卫，入自建春、云龙门。

　　普泰元年春二月己巳，皇帝即位于太极前殿，群臣拜贺。礼华，遂登阊阖门大赦。以魏为大魏。改建明二年为普泰元年。罢税市及税盐之官。庚午，诏曰：「自秦之末竞为皇帝，忘负乘之深殃，垂贪鄙于万叶。予今称帝，已为褒矣！可普告令知。」是月，镇远将军清河崔祖螭聚青州七郡之众围东阳。幽州刺史刘灵助起兵于蓟。河北大使高乾及其弟昂夜袭冀州。执刺史元嶷，共推前河内太守封隆之行州事。三月癸酉，封长广王晔为东海王。以青州刺史、鲁郡王肃为太师。沛郡王欣为太傅、司州牧，改封淮阳王。以徐州刺史彭城王尔硃仲远、雍州刺史陇西王尔硃天光并为大将军。以柱国大将军。并州刺史、颍川王尔硃兆为天柱大将军。封晋州刺史、平阳郡公高欢为勃海王。以特进、清河王亶为太傅。以尚书令、乐平王尔硃世隆为太保。以赵郡王谌为司空。丙申，定州刺史侯深破刘灵助于安国城。斩之，传首京师。夏四月壬子，享太庙。癸亥，陇西王尔硃天光破宿勤明达。禽送京师，斩之。丙寅，以侍中尔硃彦伯为司徒。诏有司不得复称伪梁。罢细作之条，无禁邻国还往。五月丙子，尔硃仲远使其都督魏僧勖等讨崔祖螭于东阳，斩之。六月己亥朔，日有蚀之。庚申，勃海王高欢起兵信都，以诛尔硃氏为名。秋七月壬申，尔硃世隆等害前太保杨椿、前司空杨津。丙戌，司徒尔硃彦伯以旱逊位。九月，以彭城王尔硃仲远为太宰。庚辰，以陇西王尔硃天光为大司马。癸巳，追尊皇考为先帝，皇妣王氏为先太妃。封皇弟永业为高密王，皇子子恕为勃海王。冬十月壬寅，高欢推勃海太守元朗即皇帝位于信都。

　　二年春闰二月，高欢败尔硃天光等于韩陵。夏四月辛巳，高欢与废帝至芒山。使魏兰根慰喻洛邑，且观帝之为人。兰根忌帝雅德，还致毁谤，竟从崔陵议，废帝于崇训佛寺。而立平阳王修，是为孝武帝。帝既失位，乃赋诗曰：「硃门久可患，紫极非情玩。颠覆立可待，一年三易换。时运正如此，唯有修真观。」五月丙申，帝遇弑，殂于门下外省，时年三十五。孝武帝诏百司赴会，葬用王礼。加九旒、銮辂、黄屋、左纛，班剑百二十人。后西魏追谥节闵皇帝。

　　废帝讳朗字仲哲，章武王融第三子也。母曰程氏。帝少称明悟。元晔建明二年正月戊子，为勃海太守。普泰元年十月，勃海王高欢奉帝以主号令。

　　中兴元年冬十月壬寅，皇帝即位于信都西。大赦，改普泰元年为中兴。以勃海王高欢为丞相，都督中外诸军事。以河北大使高乾为司空。辛亥，高欢大破尔硃兆于广阿。十一月，梁将元树入据谯城。

　　二年春二月甲子，以勃海王高欢为大丞相、柱国大将军、太师。及欢败尔硃氏于韩陵，四月辛巳，帝于河阳逊位于别邸。五月，孝武封帝为安定郡王。十一月，殂于门下外省。时年二十。永熙二年，葬于鄴西南野马岗。

　　孝武皇帝讳修，字孝则，广平武穆王怀之第三子也。母曰李氏。帝性沈厚，学涉，好武事，遍体有鳞文。年十八，封汝阳县公。梦人有从讳谓己曰：「汝当大贵，得二十五年。」永安三年，封平阳王。普泰中，为侍中、尚书左仆射。

　　中兴二年，高欢既败尔硃氏，废帝自以疏远，请逊大位。欢乃与百寮议。以孝文不可无后，时召汝南王悦于梁。至，将立之，宿昔而止。又诸王皆逃匿，帝在田舍。先是，嵩山道士潘弥望见洛阳城西有天子气，候之乃帝也。于是造第密言之。居五旬而高欢使斛斯椿求帝。椿从帝所亲王思政见帝。帝变色曰：「非卖我耶？」椿遂以白欢。欢遣四百骑奉迎帝入氈帐，陈诚，泣下沾襟。让以寡德。欢再拜，帝亦拜。欢出，备服御，进汤沐。达夜严警。昧爽，文武执鞭以朝。使斛斯椿奉劝进表。椿入帷门，罄折延首而不敢前。帝令思政取表，曰：「视，便不得不称朕矣。」于是假废帝安定王诏策而禅位焉。即位于东郭之外。用代都旧制，以黑氈蒙七人，欢居其一。帝于氈上西向拜天讫，自东阳、云龙门入。

　　永熙元年夏四月戊子，皇帝御太极前殿，群臣朝贺。礼毕，升阊阖门大赦。改中兴二年为太昌元年。壬辰，高欢还鄴。五月丙申，节闵帝殂。以太傅、淮阳王欣为太师，改封沛郡王。以司徒、赵郡王谌为太保。以司空、南阳王宝炬为太尉。以太保长孙承业为太傅。辛丑，复前司空高乾位。己酉，以仪同三司、清河王亶为司徒。乙卯，内外解严。六月癸亥朔，帝于华林园纳讼。丁卯，南阳王宝炬坐事，降为骠骑大将军，开府，以王归第。己卯，临显阳殿纳讼。丙戌，诏曰：「间者，凶权诞恣，法令变常，遂立夷貊轻赋，冀收天下之意。随以箕敛之重，终纳十倍之征，掩目捕雀，何能过此！今岁租调，且两收一丐，明年复旧。」秋七月庚子，以南阳王宝炬为太尉。乙卯，帝临显阳殿，亲理冤狱。是月，东南道大行台樊子鹄大破梁军于谯城，禽其将元树。八月丁卯，封西中郎将元宁为高平王。九月癸卯，进燕郡公贺拔允爵为王。癸丑，改封沛郡王欣为广陵王；节闵子勃海王子恕为沛郡王。冬十月辛酉朔，日有蚀之。十一月丁酉，祀圆丘。甲辰，杀安定王朗及东海王晔。己酉，以汝南王悦为侍中、大司马，开府。葬太后胡氏。十二月丁亥，杀大司马、汝南王悦。大赦，改元为永兴。以同明元时年号，寻改为永熙。是岁，蠕蠕、嚈哒、高丽、契丹、库莫奚、高昌等国并遣使朝贡。

　　二年春正月庚寅朔，朝飨群臣于太极前殿。丁酉，勃海王高欢大败尔硃氏，山东平。罢诸行台。丁巳，追尊皇考为武穆皇帝，太妃冯氏为武穆皇后，皇妣李氏曰皇太妃。二月，以咸阳王坦为司空。三月甲午，太师、鲁郡王肃薨。丁巳，以太保、赵郡王谌为太尉。以太尉、南阳王宝炬为尚书令、太保，开府。是月，阿至罗十万户内附。诏复以勃海王高欢为大行台，随机裁处。夏四月己未朔，日有蚀之。秋七月壬辰，以太师、广陵王欣为大司马，以太尉、赵郡王谌为太师，并开府。庚戌，以前司徒、燕郡王贺拔允为太尉。冬十月癸未，以卫将军、瓜州刺史、泰临县伯、高昌王麹子坚为仪同三司，进爵郡公。十二月丁巳，狩于嵩阳，士卒寒苦。己巳，遂幸温汤。丁丑，还宫。

