<!-- { "loadSidebar": true } -->
　　及筠死，浑规欲绍之，谓妻兄太子左卫率宇文述曰：「若得袭封，当以国赋之半，每岁相奉。」述因入白皇太子，奏文帝，竟诏浑袭申公以奉穆嗣。大业六年，追改穆封为郕公，浑仍袭焉。累加光禄大夫，迁右骁骑卫大将军浑既绍父业，日增豪侈。二岁后不以奉物分述。述大恚，因醉谓其友人于象贤曰：「我竟为金才所卖，死且不忘。」浑闻之，由是结隙。及帝讨辽东，有方士安伽陀谓帝曰：「李氏应为天子，宜尽诛天下李姓。」述知之，因构浑于帝曰：「臣与金才夙亲，闻其数与李敏、善衡等日夜屏语，或终夕不寝。浑大臣也，家世隆盛，身捉禁兵，不宜然。」帝曰：「卿可觅其事。」述乃遣武贲郎将裴仁基表告浑反，即日遣述掩其家。遣左丞元文都、御史大夫裴蕴杂推之，数日，不得反状。帝更遣述推。述入狱中召出敏妻宇文氏，谓曰：「夫人，帝甥也，何患无贤夫？李敏、金才名当妖谶，夫人当自求全。」因教言金才尝告敏云：「汝应图录，当为天子。今主上好兵，劳扰百姓，此亦天亡隋时也。若复度辽，吾与汝必为大将军，每军二万余兵，固以五万人矣。又发诸房子侄内外亲娅并募从征，吾家子弟决为主帅，分领兵马，散在诸军。吾怀汝前发，袭取御营，子弟响赴，一日之间，天下定矣。」述口自传授，令敏妻写表，封云「上密」。述持入奏云：「已得金才反状，并有敏妻密表。」帝览之，泣曰：「吾宗社几倾，赖亲家公而获全耳。」于是诛浑、敏等，自余无少长皆徙岭表。

　　梁御，字善通，其先安定人也。后因官北边，遂家于武川，改姓纥豆陵氏。高祖俟力提，从魏太武征讨，位扬武将军、定阳侯。御少好学，进趣详雅，及长，更好弓马。尔硃天光西讨，知御有志略，引为左右。共平关、陇，除益州刺史，第一领人酋长，封白水县侯。从贺拔岳镇长安。及岳被害，御与诸将同谋翊戴周文帝。周文既平秦、陇，欲引兵东下。雍州刺史贾显相见，因说显，显即出迎周文，御遂入镇雍州。大统元年，进爵信都县公，授尚书右仆射。从周文复弘农，破沙苑，加侍中、开府仪同三司，进爵广平郡公。出为东雍州刺史，为政举大纲而已，人庶称之。薨于州，临终唯以国步未康为恨，言不及家。赠太尉、尚书令、雍州刺史，谥曰武昭。子睿。

　　睿字恃德，少沉敏有行检。周文帝时，以功臣子养宫中，复命与诸子游。七岁，袭爵广平郡公。累加仪同三司、本州大中正、开府，改封五龙郡公，渭州刺史。周闵帝受禅，征为御伯。出为中州刺史，镇新安以备齐。齐人来寇，睿辄挫之。帝甚嘉叹，拜大将军。以御佐命功，进爵蒋国公。入为司会。后从齐王宪拒齐将斛律明月于洛阳，每战有功，迁小冢宰。历敷州刺史、凉、安二州总管，俱有惠政，进位柱国。

　　隋文帝总百揆，代王谦为益州总管。行至汉川西，谦反，攻始州，睿不得进。文帝命睿为行军元帅，率行军总管于义、张威、达奚长儒、梁升、石孝义步骑二十万讨之。谦遣开府李三王守通谷，睿使张威击破之。进至龙门，谦将赵俨、秦会拥众十万，据险为营，周亘三十里。睿令将士衔枚，出自间道，四面奋击，力战破之，遂鼓行而进。谦将敬豪守剑阁，梁岩拒平林，并惧而来降。谦又命高阿那瑰、达奚惎等以盛兵攻利州。闻睿将至，飐分兵据开远。睿遣上开府拓拔宗趣、剑阁大将军宇文琼指巴西，大将军赵达水军入嘉陵。遣张威、王伦、贺若震、于义、韩相贵、阿那惠等分道攻惎，自午及申，破之。惎奔归于谦。睿逼成都，谦令达奚惎、乙弗虔守城，亲帅精兵五万，背城结陈。睿击败之。谦将入城，惎、虔以城降。谦将麾下三十骑遁走，新都令王宝执之，睿斩谦于市，剑南悉平。进位上柱国，总管如故，赐物五千段、奴婢一千口、金二千两、银三千两，邑千户。

　　睿时威振西州，夷獠归附，唯南宁首帅爨震恃远不宾。睿上疏曰：「南宁州，汉牂柯之地。近代已来，分置兴古、云南、建宁、硃提四郡，户口殷众，金宝富饶，二河有骏马明珠，益、宁出盐井犀角。晋泰始七年以益州旷远，分置宁州。至伪梁，南宁州刺史徐文盛被湘东征赴荆州。属东夏尚阻，未遑远略，土人爨瓚遂窃据一方。国家遥授刺史，其子震相承至今。而震臣礼多亏，贡赋不入。如闻彼人苦其苛政，思被皇风幸因平蜀士众，不烦重兴师旅，狎獠既讫，即请略定南宁。」文帝深纳之，然以天下初定，恐人心不安，故未之许。后竟遣史万岁讨平之，并因睿之策也。

　　睿威惠兼著，人夷悦服，声望逾重，文帝阴惮之。薛道衡从军在蜀，说睿劝进，文帝大悦。及受禅，顾待弥隆。睿复上平陈策，帝善之，下诏曰：「昔公孙、隗嚣，汉之贼也，光武与其通和，称为皇帝。佗之于高祖，初犹不臣。孙皓之答晋文，书尚云'白'。或寻款服，或即灭亡。王者体大，义存遵养，虽陈国来朝，示尽蕃节，如公大略，诚须责罪，尚欲且缓其诛，宜如此意。淮海未灭，必兴师旅，若命永袭，终当相屈，以身许国，无足致辞也。」睿乃止。睿时见突厥方强，恐为边患，复陈镇守之策十余事。帝嘉叹久之，答以厚意。

　　睿时自以周代旧臣，久居重镇，内不自安，屡请入朝，于是征还京师。及引见，上为之兴，命睿升殿，握手极欢。睿退谓所亲曰：「功遂身退，今其时也。」遂谢病，阖门自守，不交当时。帝赐以板舆，每有朝觐，必令三卫舆上殿。睿初平王谦之始，自以威名太盛，恐为时所忌，遂大受金贿以自秽。由是勋簿多不以实，诣朝堂称屈者，前后百数人。上令有司案验其事，主者多获罪。睿惧，上表陈谢，请归大理。上慰喻遣之。十五年，从至洛阳而卒，谥曰襄。

　　子洋嗣，历位嵩徐二州刺史、武贲郎将。大业六年，诏追改睿封为戴公，命以洋袭焉。

　　论曰：贺拔岳变起仓卒，侯莫陈悦意在兼并，于时人有离心，士无固志。寇洛抚循散乱，抗御仇雠，全师而还，敌人绝觊觎之望；度德而处，霸王建匡合之谋。赵贵居二阙之险，周室定二分之功。彼此一时，其功固不细也。

　　李贤和兄弟属乱离之际，居戎马之间，志略从横，忠勇奋发，频摧勍敌，屡涉艰危。及逢时遇主，策名委质，荷生成之恩，蒙国士之遇，俱縻好爵，各著勋庸。遂得任兼文武，声彰出内，位高望重，光国荣家，跗萼连晖，聊椒繁衍，冠冕之盛，当时莫与比焉。自周迄隋，郁为西京盛族，虽金、张在汉，不之尚也。然而周文始崩，嗣君冲幼，内则功臣放命，外则强寇临边，晋公以犹子之亲，膺负图之托，遂能抚宁家国，开翦异端，革魏兴周，远安迩悦，功勤已著，过恶未彰。李植受遇先朝，宿参机务，虑威权之去已，惧将来之不容，生此厉阶，成兹贝锦，乃以小谋大，由疏间亲。主无昭帝之明，臣有上官之诉，嫌隙既兆，衅故因之，启冢宰无君之心，成闵帝废弑之祸，植之由也。李远阙义方之训，又无先见之明，以至诛夷，非为不幸。梁御豫奉兴王，参谋缔构，驱驰毕力，夷险备尝，虽远志未申，亦云遇其时矣。穆及梁睿皆周室功臣，隋文王业初基，俱受腹心之寄，故穆首登师傅，睿终膺殊宠，观其见机而动，抑亦人之先觉。然方魏朝之贞烈，有愧王凌，比晋室之忠臣，终惭徐广。穆之子孙，特为隆盛，硃轮华毂，凡数十人，见忌当时，祸难遄及，得之非道，可不戒欤？

　





北史卷六十

列传第四十八

　　李弼曾孙密宇文贵子忻恺侯莫陈崇子颖崇兄顺王雄子谦

　　李弼，字景和，陇西成纪人。六世祖振，慕容垂黄门郎。父永，魏太中大夫，赠凉州刺史。弼少有大志，膂力过人。属魏乱，谓所亲曰：「大太夫生世，会须履锋刃，平寇难，以取功名，安能碌碌依阶以求仕。」初为别将，从尔硃天光西讨，破赤水蜀，以功封石门县伯。又与贺拔岳讨万俊丑奴、万俊道洛、王庆云，皆破之。贼咸畏之曰：「莫当李将军前也。」

　　及天光赴洛，弼隶侯莫陈悦，征讨屡有克捷。及悦害贺拔岳，周文帝自平凉讨悦。弼谏悦，令解兵谢之。悦惶惑，计无所出。弼知悦必败。周文帝至，悦乃弃秦州南出，据险以自固。是日，弼密通于周文，许背悦。至夜，弼乃勒所部，云悦欲向秦州，命皆装束。弼妻，悦之姨也，时为悦所亲委，众咸信之，人皆散走。弼慰辑之，遂拥以归周文。悦由此败。周文谓曰：「公与吾同心，天下不足平也。」

　　大统初，进位骠骑大将军、开府仪同三司。从平窦泰，斩获居多。周文以所乘骓马及泰所著牟甲赐弼。又从平弘农。与齐神武战于沙苑，弼军为敌所乘。弼将其麾下九十骑横截之，贼分为二，因大破之。以功进爵赵郡公。四年，从周文东讨洛阳，弼为前驱。东魏将莫多娄贷文率众至谷城，弼倍道而前进，遣军士鼓噪，曳柴扬尘。贷文以为大军至，遂走。弼追斩贷文，传首大军。翌日，又从周文与齐神武战河桥，身被七创，遂为所获，阳陨绝于地，睨其傍有马，因跃上得免。历位司空、太保、柱国大将军。废帝元年，赐姓徒何氏。六官建，拜太傅、大司徒。及晋公护执政，朝之大事，皆与于谨及弼等参议。周孝闵帝践阼，除太师，进封赵国公，邑万户，前后赏赐巨万。

　　弼每征讨，朝受命，夕便引路，略不问私事，亦未尝宿于家。兼性沈雅，有深识，故能以功名终。薨于位，明帝即日举哀，比葬，三临其丧。发卒穿冢，给大路、龙旗，陈军至墓。谥曰武。寻追封魏国公，配食文帝庙庭。

　　子曜居长，以次子晖尚文帝女义安长公主，故遂以为嗣。

　　初赐爵义城郡公，尝卧疾期年，文帝忧之，赐钱一千万，供其药石之费。魏恭帝二年，加骠骑大将军、开府仪同三司。出为岐州刺史。从文帝西巡，率公卿子弟别为一军。后袭赵国公，改袭魏国公。天和六年，进位柱国。建德元年，出为梁州总管。时渠、蓬二州生獠积年侵暴，至州绥抚，并来归附。玺书劳之。

　　晖弟衍，字拔豆，少专武艺，慨慷有志略。仕周，为义州刺史，封真乡公。王谦作乱，以行军总管从梁睿击平之，进上大将军。隋开皇元年，以行军总管讨平叛蛮，进位柱国。后拜安州总管，以疾还京，卒。子仲威嗣。

　　衍弟纶，最知名，有文武才用。以功臣子少居显职，位至司会中大夫、开府仪同三司，封河阳郡公。为聘齐使主，卒。

　　子长雅嗣，尚隋文帝女襄国公主，位内史侍郎、河州刺史、检校秦州总管。

　　纶弟晏，开府仪同三司、赵郡公，从平齐，殁并州。子憬，以晏死王事，即袭其官爵。

