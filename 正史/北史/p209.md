<!-- { "loadSidebar": true } -->
　　神武拒尔硃兆于广阿，惮兆兵众。韶曰：「所谓众者，得众人之死；所谓强者，得天下之心。尔硃裂冠毁冕，拔本塞原。芒山之会，搢绅何罪？杀主立君，不脱旬朔。天下从乱，士室而九。王躬昭德义，诛君侧之恶，何往而不克哉！」神武曰：「吾虽以顺讨逆，恐无天命。」韶曰：「闻小能敌大，小道大淫，皇天无亲，唯德是辅。今尔硃外贼天下，内失善人，智者不为谋，勇者不为斗。不肖失职，贤者取之，复何疑也！」遂与挑战，败之。频以军功，封下洛县男，后回赐父爵姑臧县侯。芒山之役，为贺拔胜所窘，韶从傍驰马反射，毙其马，追骑不敢进，遂免。赐鞍下马并金，进爵为公。及征玉壁，攻城未下，神武不豫。谓大司马斛律金、司徒韩轨、左卫将军刘丰等曰：「吾每谓孝先论兵，殊有英略，若比来用其谋，可无今日之劳矣。吾患危笃，欲委孝先以鄴下事，若何？」金等咸曰：「知臣莫若君，实无出孝先者。」仍令韶从文宣镇鄴，召文襄赴军顾命。文襄以孝先为托，令军旅大事，并与筹之。及神武崩，侯景反，文襄还鄴，留韶守晋阳，委以军事。加骠骑大将军、开府仪同三司。文宣受禅，除尚书右仆射，迁冀州刺史。

　　天保四年，梁将东方白额潜至宿豫，诏韶讨之。既至，会梁将严超达等军逼泾州，陈霸先将攻广陵，尹令思谋袭盱眙，三军咸惧。韶谓诸将曰：「自梁氏丧乱，国无定主，人怀去就。霸先外托同德，内有离心，吾揣之熟矣。」乃留仪同三司敬显俊等围宿豫，自倍道赴泾州。涂出盱眙，令思不虞大军卒至，望旗而奔。进破超达军。回赴广陵，霸先遁走。旋师宿豫，遣辨士喻白额。白额开门请盟。盟讫，度白额终不为用，斩之，并其诸弟，并传首京师。封平原郡王，历司空、司徒、大将军、尚书令、太子太师。以继母忧，去职。寻起为大司马，仍为尚书令，迁录尚书事、并州刺史。后与东安王娄睿平高归彦，迁太傅，仍莅并州。为政不存小察，甚得人和。周文遣将率羌夷与突厥合众逼晋阳，武成自鄴倍道赴之。时大雪，诸将或欲逆之，韶曰：「不如阵以待之。彼劳我逸，破之必矣。」遂大破之。进位太师。

　　周冢宰宇文护母阎氏，先配中山宫，护闻尚存，乃因边境移书，请还其母，并通邻好。韶以为护外托为相，其实王也。为母请和，不通一介之使，据移送书，恐示以弱。且外许之，待通和往复，放之未晚。不听，遂遣使以礼将送。护得母，仍遣将尉迟迥等袭洛阳。诏兰陵王长恭、大将军斛律光击之。军次芒山下，逗留未进。武成召韶，欲赴洛阳围，但以突厥为虑。韶曰：「北虏侵边，事等疥癣；西羌窥逼，是膏肓之病。」帝仍令韶督精骑一千发晋阳，五日便济河。遇周军于大和谷，与诸将阵以待之。韶为左军，兰陵王为中军，斛律光为右军。上山逆战，韶且却引，待其力弊，下马击之，周人大溃。洛城围亦即奔遁。除太宰，封灵武县公。天统三年，除左丞相。四年，别封永昌郡公。食沧州干。武平二年，出晋州道，到定陇，筑威敌、平寇二城而还。二月，周师来寇，遣韶与右丞相斛律光、太尉兰陵王长恭往。行达西境，有柏谷城者，敌之绝险，诸将莫肯攻围。韶曰：「汾北河东，势为国家之有，若不去柏谷，事同痼疾。计彼会兵在南道。今断其要路，救不能来。城势虽高，其中甚狭，火弩射之，一旦可尽。」遂攻之，城溃。仍城华谷，置戍而还。封广平郡公。是月，周又遣将攻边，斛律光先率军御之，韶亦请行。五月，到服秦城。西人于姚襄城南更起城镇，韶抽壮士从北袭之，使人潜度河告姚襄城中，内外相应，进战大破之。诸将咸欲攻其新城，韶曰：「此城一面阴河，三面地险，不可攻。不如更作一城，壅其要道。破服秦，并力图之。」从之。六月，徙围定阳。七月，屠其外城。时韶病在军中，谓兰陵王曰：「此城三面重涧，并无走路，唯虑东面一处耳。贼若突围，必从此出。」长恭乃设伏。其夜，果如策，伏兵击之，大溃。韶竟以病薨。赐温明秘器、辒辌车。军校之士，阵送至平恩墓所，发卒起冢。赠假黄钺、相国、太尉、录尚书事，谥忠武。

　　韶出总军旅，入参帏幄，功既居高，重以婚媾之故，望倾朝野。而长于计略，善于御众，得将士之心。又雅性温慎，有宰相之风。教训子弟，闺门雍肃，事后母以孝闻。齐代勋贵家，罕有及者。然僻于好色，虽居要重，微服间行。魏黄门郎元瑀妻皇甫氏，缘瑀谋逆，没官。韶美之，上启固请，文襄赐之。别宅处之，礼同正嫡。尤啬于财，亲戚故旧，略无施与。其子深尚公主，并省丞郎在家佐事十余日，事毕辞还，人唯赐一杯酒。

　　元妃所生三子：懿、深、亮，皆宦达。

　　懿字德猷，尚颍川长公主，拜驸马都尉，袭封平原王。位行台右仆射，兼殿中尚书，卒。子宝鼎，尚中山长公主。隋开皇中，开府仪同三司。大业初，卒于饶州刺史。

　　深字德深，美容貌，宽谨有父风。天保中，受父封姑臧县公。尚东安公主，位侍中。韶病笃，诏封深济北王，以慰其意。入周，拜大将军、郡公，坐事死。

　　亮字德堪。隋大业初，位汴州刺史。卒于汝南郡守。

　　韶弟孝言，少警发，有风仪。齐受禅，其兄韶以别封霸城县侯授之。历中书黄门侍郎。典机密。又历秘书监、度支尚书、清都尹。

　　孝言本以勋戚致位通显，骄奢无惮。曾夜过其客宋孝王家，呼坊人防援，不时赴，遂拷杀之。又与诸淫妇密游。其夫觉，又拷掠而殒。时苑内须果木，课人间及僧寺备输，孝言悉分向其私宅种植。又殿内及园中须石，差车从漳河运载，复分车回取。事发，出为海州刺史。累迁吏部尚书。祖珽执政，将废赵彦深，引孝言为助，加侍中。孝言待物不平，抽擢非贿则旧。有将作丞崔成于众中抗言：「尚书，天下尚书，岂独段家尚书也！」孝言元辞以对，唯厉色遣下。寻除中书监，加特进。又托韩长鸾共构祖珽之短。及珽出后，孝言除尚书右仆射，仍掌选。恣情用舍，请谒大行。敕浚京城北隍，孝言监作。仪同三司崔士顺、将作大匠元士将、太府少卿郦孝裕、尚书左户郎中薛叔昭、司州中从事崔龙子、清都尹丞李道隆、鄴县令尉长卿、临漳令崔象、成安令高子彻等，并在孝言部下典作。日别置酒高会，诸人膝行跪伏，称觞上寿，或自陈屈滞，更请转官。孝言意色扬扬，以为己任，皆随事报答，许有加授。富商大贾，多被铨擢，所进用人士，咸是险纵之流。寻迁左仆射，特进、侍中如故。孝言富贵豪侈，尤好女色。后取娄定远妾董氏，大耽爱之。为此内外不和，更相纠列。又于晋阳监作，坐事除名，徙光州。隆化主败后，有敕追还。

　　孝言虽黩货无厌，恣情酒色，然举止风流。招致名士。美景良辰，未尝虚弃；赋诗奏伎，以尽欢洽。虽草莱之士，粗关文艺，多引入宾馆，与同兴赏。其贫踬者，亦时乞遗。时论复以此多之。齐亡入周，位上开府。

　　斛律金，字阿六敦，朔州敕勒部人也。高祖倍侯利，魏道武时内附，位大羽真，赐爵孟都公。祖幡地斤，殿中尚书。父那瑰，光禄大夫。赠司空。金性敦直，善骑射，行兵用匈奴法，望尘知马步多少，嗅地知军度远近。初为军主，与怀朔镇将杨钧送蠕蠕主阿那环。环见金猎射，叹其工。及破六韩拔陵构逆，金拥众属焉，署金为王。金度陵终败，乃统所部叛陵，诣云州。魏除为第二领人酋长，秋朝京师，春还部落，号曰雁臣。仍稍引南出黄瓜堆，为杜洛周所破。与兄平二人脱身归尔硃荣，为别将。孝庄立，赐爵阜城男。位金紫光禄大夫。神武密怀匡复，金赞成大谋。太昌初，为汾州刺史，进爵为侯。从神武破纥豆陵于河西。沙苑之役，神武以地厄少却，军为西师所乘，遂乱。张华原以簿帐历营点兵，莫有应者。神武将集兵便战，金曰：「众散将离，其势不可复用，宜急向河东。」神武据鞍未动，金以鞭拂马，神武乃还。于是大崩，丧甲士八万。侯景敛。西魏力人持大棒守河桥，衣甲厚，射之不入。贺拔仁候其转面，射，一发毙之。是役也，无金先请还，几至危矣。及高仲密西叛，周文攻洛阳，从神武破之。还，除大司马，改封石城郡公。

　　金性质直，不识文字。本名敦，苦其难署，改名为金，从其便易，犹以为难。司马子如教为金字，作屋况之，其字乃就。神武重其古质，每诫文襄曰：「尔所使多汉，有谗此人者，勿信之。」及文襄嗣事，为肆州刺史。文宣受禅，封咸阳郡王。天保三年，就除太师。四年，解州，以太师还晋阳。车驾幸其第，六宫及诸王尽从，置酒极夜方罢。帝欣甚，诏金第二子丰乐为武卫大将军，赐帛五千匹。谓曰：「公元勋佐命，父子忠诚，朕当结以婚姻，永为籓卫。」仍诏金孙武都尚义宁公主。成礼之日，帝从皇太后幸金宅，皇后、太子、诸王皆从。其见待如此。后蠕蠕为突厥破散，虑其犯塞，诏金屯兵白道以备之。多所俘获，并表陈虏可取状。文宣乃与金共讨之。进位右丞相，食齐州干。迁左丞相。帝晚年败德，尝持槊走马以拟金胸者三，金立不动，于是赐物千段。

　　孝昭践阼，纳其孙女为皇太子妃。诏金朝见，听乘步挽车至阶。武成即位，礼遇弥重，又纳其孙女为太子妃。金曾遣人献食，中书舍人李若误奏，云金自来。武成出昭阳殿，敕侍中高文遥将羊车引之。若知事误，更不敢出映廊下。文遥还覆奏，帝骂若云：「空头汉，合杀！」亦不加罪。

　　金长子光，大将军。次子羡及孙武都，并开府仪同三司，出镇方岳。其余子孙，皆封侯贵达。一门一皇后，二太子妃，三公主，尊宠当时莫比。金尝谓光曰：「我虽不读书，闻古来外戚梁冀等，无不倾灭。女若有宠，诸贵人妒；女若无宠，天子嫌之。我家直以立勋抱忠致富贵，岂藉女也？」辞不获免，常以为忧。天统三年薨，年八十，赠假黄钺、相国、太尉公，赠钱百万。谥曰武。子光嗣。

