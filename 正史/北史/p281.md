<!-- { "loadSidebar": true } -->
　　论曰：大厦之构，非一本之枝，帝王之功，非一士之略，长短殊用，大小异宜，咨棁栋梁，莫可弃也。裴政、李谔、鲍宏、高构、荣毗、陆知命等，或文能道义，或才足干时，识用显于当年，故事留于台阁。参之有隋多士，取其开物成务，皆廊庙之榱桷，亦北辰之众星也。赵绰居大理，囹圄无冤。柳彧之处宪台，奸邪自肃。然不畏御，梁毗得之矣。邦之司直，柳彧近之矣。杜整以声绩著美，其有以取之乎！

　





北史卷七十八

列传第六十六

　　张定和张奫麦铁杖沈光权武王仁恭吐万绪董纯鱼俱罗王辩陈稜赵才

　　张定和，字处谧，京兆万年人也。家少贫贱，有志节。初为侍官，隋开皇九年平陈，定和当从征，无以自给。其妻有嫁时衣服，定和求鬻之，妻不与，定和遂行。以功拜仪同，赐帛千匹，遂弃其妻。后数以军功，加上开府、骠骑将军。从上柱国李充征突厥，先登陷阵，所劳问之。进位柱国，封武安县侯，尝物二千段，良马二匹，金百两。炀帝嗣位，历宜州刺史、河内太守，颇有惠政。迁左屯卫大将军。从帝征吐谷浑，至覆袁川。时吐谷浑主与数骑遁，其名王诈为浑主，保车我真山，帝命定和击之。既与贼遇，轻其众少，呼之令降，贼不肯下。定和不被甲，挺身登山，中流矢而毙。其亚将柳武达击贼，悉斩之。帝为之流涕，赠光禄大夫。时旧爵例除，于是复封和武安侯，谥曰壮武。子世立嗣，寻拜光禄大夫。

　　张奫，字文懿，清河东武城人也。本名犯庙讳。七代祖沈，石季龙末，自广陵六合度江家焉。仕至桂阳太守。孙朏，晋佐著作郎。坐外祖杨佺期除名，徙于南谯，因寓居之。奫好读兵书，长于骑射，尤便刀楯。父双，自清河太守免，归周。时乡人郭子冀密引陈寇，双欲率子弟击之，犹豫未决。奫赞成其谋，竟破贼，由是以勇决知名。起家州主簿。及隋文帝作相，授丞相府大都督，领乡兵。贺若弼之镇江都也，特敕奫从，因为间谍。平陈之役，颇有力焉。进位开府仪同三司，封文安县子。岁余，奫率水军破逆贼笮子游于京口、薛子建于和州。征入，拜大将军。文帝命升御坐宴之，谓曰：「卿可为朕兒，朕为卿父。今日聚集，示无外也。」后赐绿沈甲、兽文具装，绮罗千匹。寻从杨素征江表，别破高智慧于会稽，吴世华于临海。进位上大将军。历抚、济二州刺史，俱有能名。开皇十八年，为行军总管，从汉王谅征辽东。谅军多物故，奫众独全，帝善之。仁寿中，卒于潭州总管，谥曰庄。子孝廉。

　　麦铁杖，始兴人也。贫贱，少勇骁，有膂力，日行五百里，走及奔马。性疏诞使酒，好交游，重信义，每以渔猎为事，不修生业。陈大建中，结聚为群盗，广州刺史欧阳頠俘之以献，没为官户，配执御伞。每罢朝后，行百余里，夜至南徐州，窬城而入，行光火劫盗。旦还，及牙时，仍又执伞。如此者十余度，物主识之，州以状奏。朝士见铁杖每旦恆在，弗之信。后南徐州数告变，尚书蔡征曰：「此可验矣。」于仗下时，购以百金，求人送诏书与南徐州刺史。铁杖出应募，赍敕而往，明旦反奏事。帝曰：「信然，为盗明矣。」惜其勇捷，诫而释之。陈亡后，徙居清流县。遇江东反，杨素遣铁杖头戴草束，夜浮度江，觇贼中消息，具知还报。后复更往，为贼所禽，逆帅李稜缚送高智慧。行至庱亭，卫者憩食，哀其馁，解手以给其餐。铁杖取贼刀乱斩卫者，杀之皆尽，悉割其鼻，怀之以归。素大奇之。后叙战勋，不及铁杖，遇素驰驿归于京师，铁杖步追之，每夜则同宿。素见而悟，特奏授仪同三司。以不识书，放还乡里。成阳公李彻称其骁武，开皇十六年，征至京师，除车骑将军。仍从杨素北征突厥，加上开府。

　　炀帝即位，汉王谅反，从杨素击之，每战先登。进位柱国。除莱州刺史，无莅政名。转汝南太守，稍习法令，群盗屏迹。后因朝集，考功郎窦威嘲之曰：「麦是何姓？」铁杖应声曰：「麦豆不殊，何忽相怪？」威赧然无以应，时人以为敏捷。寻除右屯卫大将军。帝待之愈密。

　　铁杖自以荷恩深重，每怀竭命之志。及辽东之役，请为前锋，顾谓医者吴景贤曰：「大丈夫性命自有所在，岂能艾炷灸頞，瓜釭袴鼻，疗黄不差，而卧死兒女手中乎！」将度辽，呼其三子曰：「阿奴！当备浅色黄衫。吾荷国恩，今是死日。我得被杀，尔当富贵。唯诚与孝，尔其勉之。」及济，桥未成，去东岸尚数丈，贼大至。杖跳上岸，与贼战，死。武贲郎将钱士雄、孟金叉亦死之，左右更无及者。帝为之流涕，购得其尸，赠光禄大夫、宿国公，谥曰武烈。子孟才嗣，授光禄大夫。孟才二弟仲才、季才，俱拜正议大夫。赗赠钜万，赐辒辌车，给前后部羽葆鼓吹。命平壤道败将宇文述等百余人皆为执绋，王公以下送至郊外。士雄赠左光禄大夫、右屯卫将军、武强侯，谥曰刚。子杰嗣。金叉赠右光禄大夫，子善谊袭官。

　　孟才，字智稜，果烈有父风，帝以其死节将子，恩锡殊厚，拜武贲郎将。及江都之难，慨然有复仇志。与武牙郎将钱杰素交友，二人相谓曰：「事等世荷国恩，门著诚节。今贼臣杀逆，社稷沦亡，无节可纪，何面目视息世间哉！」乃流涕扼腕，相与谋于显福宫邀击宇文化及。事临发，陈籓之子谦知而告之，与其党沈光俱为化及所害，忠义之士哀焉。

　　光字总持，吴兴人也。父居道，仕陈为吏部侍郎。陈灭，徙家长安。皇太子勇引署学士。后为汉王谅府掾，谅败，除名。

　　光少骁捷，善戏马，为天下之最。略综书记，微有词藻，常慕立功名，不拘小节。家贫，父兄并以佣书为事，光独跅，交通轻侠，为京师恶少年所附。人多赡遗，得以养亲，每致甘食美服，未尝困匮。初建禅定寺，其中幡竿高十余丈，适值绳绝，非人力所及。光谓僧曰：「当相为上绳。」与诸僧惊喜。光因取索口衔，拍竿而上，直至龙头。击绳毕，手足皆放，透空而下，以掌拓地，倒行十余步。观者骇悦，莫不嗟异，时人号为「肉飞仙」。

　　大业中，炀帝征天下骁果之士伐辽东，光预焉。同类数万人，皆出其下。光将诣行在所，宾客送至灞上百余骑。光酹酒誓曰：「是行若不建功立名，当死于高丽，不复与诸君相见。」及从帝攻辽东，以冲梯击城，竿长十五丈，光升其端，临城与贼战，知兵接敌，杀伤十数人。贼竞击而坠，未及地，适遇竿有垂絙，光接而复上。帝望见，壮而异之，驰召与语，大悦，即日拜朝散大夫，赐宝刀良马。恆置左右，亲顾渐密。未几，以为折冲郎将，赏遇优重。帝每推食解衣赐之，同辈莫比。

　　光自以荷恩深重，思怀竭节。及江都之难，潜构义勇，将为帝复仇。先是，帝宠昵官奴，名为给使，宇文化及以光骁男，方任之，使总统，营于禁内。时麦孟才、钱杰等阴图化及，因谓光曰：「我等荷国厚恩，不能死难，又俯首事雠，受其驱率，何用生为！吾必欲杀之，死无所恨。公义士也，肯从我乎？」光泣下沾衿曰：「是所望于将军也。仆领给使数百人，并荷先帝恩，今在化及内营。以此复仇，如鹰鹯之逐乌雀。」孟才为将军。领江淮众数千人，期以营将发时，晨起袭化及。光语泄，陈谦告其事。化及大惧曰：「此麦铁杖子也，及沈光者，并勇决不可当，须避其锋。」是夜即与腹心走出营外，留人告司马德戡等，遣领兵马，逮捕孟才。光闻营内喧声，知事发，不及被甲。即袭化及营，空无所获。逢舍人元敏，数而斩之。德戡兵至，四面围合。光大呼溃围，给使齐奋，斩首数十级，贼皆披靡。德戡辄复遣骑，翼而射之。光身无介胄，遇害，时年二十八。麾下百人皆斗死，一无降者。壮士闻之，莫不为之陨涕。

　　权武，字武弄，天水人也。祖超，魏秦州刺史。父袭庆，仕周，为开府。时武元皇帝之为周将也，与齐师战于并州。袭庆时从，被围百余重，力战矢尽，短兵接战，杀伤甚众，刀槊皆折，脱胄掷地，向贼大骂曰：「何不来斫头！」贼遂杀之。武以忠臣子，起家拜开府，袭爵齐郡公。武少果劲，勇力绝人，能重甲上马。尝倒投于井，未及泉，复跃而出，其拳捷如此。频以军功增邑。周宣帝时，拜劲捷左旅上大夫，进位上开府。隋文帝为丞相，引置左右。平陈之役，以行军总管从晋王出六合，还拜豫州刺史。以创业之旧，进位大将军，检校潭州总管。其年，桂州人李世贤作乱，武以行军总管与武候大将军虞庆则击平之。庆则以罪诛，功竟不录，复还于州。多造金带，遣岭南酋领，其人复答以宝物，武皆纳之，由是致富。后武晚生一子，与亲客宴集，酒酣，遂擅赦所部狱囚。武常以南越边远，政从其俗，务适便宜，不依律令，而每言当今法急，官不可为。上令有案之，皆验，令斩之。武于狱中上书，言父为武元皇帝战死于马前，以求哀，由是除名。仁寿中，复拜大将军。封邑如旧。未几，授太子右卫率。炀帝即位，拜右武卫将军，坐事免。后为右屯卫大将军。坐事除名。卒于家。子弘。

　　王仁恭，字元实，天水上邽人也。祖建，周凤州刺史。父猛，鄯州刺史。仁恭少刚毅修谨，工骑射。秦孝王引为记室，后为车骑将军。从杨素击突厥于灵武，以功拜上开府。以骠骑将军典蜀王军事。蜀王以罪废，官属多罹其患。上以仁恭素质直，置而不问。后从杨素讨平汉王谅，以功进位大将军。历吕、卫二州刺史。寻改为汲郡太守，有能名。上征入朝，慰勉之，褒赐甚厚。迁信都太守。汲郡吏民扣马号哭于道，数日不得出境。辽东之役，以仁恭为军将。及班师，仁恭为殿，遇贼，败之。进左光禄大夫，明年，复以军将指扶余道，帝谓曰：「往者诸军多不利，公独以一军破贼。古人云，败军之将不可以言勇，诸将其可任乎？今委公为前军。」前后赏赉甚重。仁恭遂进军。至新城，破其军，因围之。帝闻之大悦，遣赐以珍物，进光禄大夫。会杨玄感反，其兄子武贲郎将仲伯预焉，由是坐免。寻而突厥为寇，诏仁恭以本官领马邑太守。其年，始毕可汗来寇马邑，复令二将勒兵南过。时郡兵不满三千，仁恭简精锐逆击，破之，并斩二将。后突厥复入定襄，仁恭复大破之。时天下大乱，道路隔绝，仁恭颇改旧节，受纳货贿，又不敢辄开仓赈恤百姓。其麾下校尉刘武周与仁恭侍婢奸通，恐其事泄，遂害之。武周于是开仓赈给，郡内皆从之，自称天子，置百官，转攻傍郡。

