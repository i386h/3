<!-- { "loadSidebar": true } -->
　　五年春正月己亥朔，日有蚀之。丙午，勃海王高欢薨。辛亥，司徒侯景降于西魏以求救。西魏遣其将李弼、王思政赴之。思政等入据颍川，景乃出走豫州。乙丑，梁人来聘。二月，侯景复背西魏归梁。夏四月壬申，大将军高澄来朝。甲午，遣兼散骑常侍李纬聘于梁。五月丁酉朔，大赦。戊戌，以尚书右仆射、襄城王旭为太尉。甲辰，以太原公高洋为尚书令，领中书监。以青州刺史尉景为大司马。以开府仪同三司库狄干为太师。以录尚书事孙腾为太傅。以汾州刺史贺拔仁为太保。以司空韩轨为司徒。以领军将军可硃浑道元为司空。以司徒高隆之录尚书事，以徐州刺史慕容绍宗为尚书左仆射，高阳王斌为右仆射。戊午，大司马尉景薨。六月乙酉，帝为勃海王举哀于东堂，服缌衰。秋九月辛丑，梁贞阳侯萧明寇徐州，堰泗水于寒山，灌彭城，以应侯景。冬十一月乙酉，以尚书左仆射慕容绍宗为东南道行台，与大都督高岳、潘相乐大破禽之，及其二子瑀道。十二月乙亥，萧明至，帝御阊阖门，让而宥之。岳等回师讨侯景。是岁，高丽、勿吉并遣使朝贡。

　　六年春正月己亥，大都督高岳等于涡阳大破侯景。俘斩五万余人，其余溺死于涡水，水为不流。景走淮南。二月己卯。梁遣使求和。许之。三月癸巳，以太尉、襄城王旭为大司马，以开府仪同三司高岳为太尉。辛亥，以冬春亢旱，赦罪人各有差。夏四月甲子，吏部令史张永和、青州人崔阔等伪假人官，事觉纠检，首者六万余人。甲戌，太尉高岳、司徒韩轨、大都督刘丰等讨王思政于颍川，引洧水灌其城。九月乙酉，梁人来聘。冬十月戊申，侯景济江，推梁临贺王正德为主，以攻建业。是岁，高丽，室韦、蠕蠕、吐谷浑并遣使朝贡。

　　七年春正月戊辰，梁北徐州刺史、中山侯萧正表以镇内附，封兰陵郡公、吴郡王。三月丁卯，侯景克建业。夏五月丙辰，侯景杀梁武帝。戊寅，勃海王高澄帅师赴颍川。六月，克之，获西魏大将军王思政等。秋八月辛卯，立皇子长仁为太子。盗杀勃海王高澄。癸巳，大赦，内外百官并进二级。甲午，太原公高洋如晋阳。冬十月癸未，以开府仪同三司、咸阳王坦为太傅。甲午，以开府仪同三司潘相乐为司空。十二月甲辰，吴郡王萧正表薨。己酉，以并州刺史彭乐为司徒。是岁，蠕蠕、地豆干、室韦、高丽、吐谷浑并遣使朝贡。

　　八年春正月辛酉，帝为勃海王高澄举哀于东堂。戊辰，诏太原公高洋嗣事，徙封齐郡王。甲戌，地豆干、契丹并遣使朝贡。二月庚寅，以尚书令高隆之为太保。三月庚申，进齐郡王高洋爵为齐王。夏四月乙巳，蠕蠕遣使朝贡。五月甲寅，诏齐王为相国，总百揆，备九锡之礼。以齐国太妃为王太后，王妃为王后。丙辰，逊帝位于齐。天保元年己未，封帝为中山王，邑一万户，上书不称臣，答不称诏，载天子旌旗，行魏正朔，乘五时副车。封王诸子为县公，邑各一千户。奉绢一万疋，钱一万贯。粟二万石，奴婢三百人，水碾一具，田百顷，园一所，于中山国立魏宗庙。二年十二月己酉，中山王殂，时年二十八。三年二月，奉谥曰孝静皇帝。葬于鄴西漳北。其后发之，陵崩，死者六十人。

　　帝好文，美容仪。力能挟石师子以逾墙，射无不中。嘉辰宴会，多命群臣赋诗。从容沉雅，有孝文风。勃海王高澄嗣事，甚忌焉。以大将军中兵参军崔季舒为中书、黄门侍郎，令监察动静，小大皆令季舒知。澄与季舒书曰：「痴人复何似？痴势小差未？」帝尝与猎于鄴东，驰逐如飞。监卫都督乌那罗受工伐从后呼帝曰：「天子莫走马，大将军怒！」澄尝侍帝饮，大举觞曰：「臣澄劝陛下。」帝不悦曰：「自古无不亡之国，朕亦何用此活！」澄怒曰：「朕，朕，狗脚朕！」澄使季舒殴帝三拳，奋衣而出。明日，澄，使季舒劳帝，帝亦谢焉。赐绢，季舒未敢受，以启澄。澄使取一段。帝束百疋以与之，曰：「亦一段尔。」帝不堪忧辱，咏谢灵运诗曰：「韩亡子房奋，秦帝鲁连耻。本自江海人，志义动君子。」常侍、侍讲荀济知帝意，乃与华山王大器、元瑾密谋于宫中。伪为山而作地道向北城。至千秋门，门者觉地下响动，以告澄。澄勒兵入营，曰：「陛下何意反耶？臣父子功存社稷，何负陛下耶？」及将杀诸妃嫔。帝正色曰：「王自欲反，何关于我？我尚不惜身，何况妃嫔！」澄下床叩头，大啼，谢罪。于是酣饮，夜久乃出。居三日，幽帝于含章堂。大器、瑾等皆见烹于市。及将禅位于文宣，襄城王昶及司徒潘相乐、侍中张亮、黄门郎赵彦深等求入奏事。帝在昭阳殿见之。旭曰：「五行递运，有始有终。齐王圣德钦明，万姓归仰。臣等昧死闻奏，愿陛下则尧禅舜。」帝便敛容答曰：「此事推挹已久，谨当逊避。」又云：「若尔，须作诏书。」侍郎崔劼、裴让之奏云：「诏已作讫。」即付杨愔进于帝，凡十条。书讫，曰：「将安朕何所？复若为而去？」杨愔对曰：「在北城，别有馆宇，还备法驾，依常仗卫而去。」帝乃下御座，步就东廊。口咏范蔚宗《后汉书赞》云：「献生不辰，身播国屯，终我四百，永作虞宾。」所司奏请发。帝曰：「古人念遗簪弊履，欲与六宫别，可乎？」高隆之曰：「今天下犹陛下之天下，况在后宫！」乃与夫人嫔以下诀，莫不欷歔掩涕。嫔赵国李氏诵陈思王诗云：「王其爱玉体，俱享黄发期。」皇后已下皆哭。直长赵德以故犊车一乘，候于东上阁。帝上车，德超上车，持帝。帝肘之，曰：「朕畏天顺人，授位相国，何物奴，敢逼人！」赵德尚不下。及出云龙门，王公百僚衣冠拜辞。帝曰：「今日不减常道乡公、汉献帝。」众皆悲怆，高隆之泣洒。遂入北城，下司马子如南宅。及文宣行幸，常以帝自随。帝后封太原公主，常为帝尝食，以护视焉。竟遇鸩而崩。

　　论曰：庄帝运接交丧，招纳勤王。虽时事孔棘，而卒有四海。猾逆剪除，权强擅命，神虑独断，芒刺未除；而天未忘乱，祸不旋踵。自兹之后，魏室土崩。始则制屈强胡，终乃权归霸政。主祭祀者不殊于寄坐，遇黜辱者有甚于弈棋。虽以节闵之明，孝武之长，祗以速是奔波。文帝以刚强之质，终以守雌自宝。静、恭运终天禄，高蹈唐、虞，各得其时也。

　





北史卷六

齐本纪上第六

　　齐高祖神武皇帝姓高氏，讳欢，字贺六浑，勃海蓚人也。六世祖隐，晋玄菟太守。隐生庆，庆生泰，泰生湖，三世仕慕容氏。及慕容宝败，国乱。湖率众归魏，为右将军。湖生四子。第三子谧，仕魏，位至侍御史，坐法徙居怀朔镇。谧生皇考树生，性通率，不事家业。住居白道南，数有赤光紫气之异。邻人以为怪，劝徙居以避之。皇考曰：「安知非吉？」居之自若。及神武生而皇妣韩氏殂，养于同产姊婿镇狱队尉景家。神武既累世北边，故习其俗，遂同鲜卑。长而深沈有大度，轻财重士，为豪侠所宗。目有精光，长头高权，齿白如玉，少有人杰表。家贫，及娉武明皇后，始有马，得给镇为队主。镇将辽西段长常奇神武貌，谓曰：「君有康济才，终不徒然。」便以子孙为托。及贵，追赠长司空，擢其子宁而用之。神武自队主转为函使。尝乘驿过建兴，云务书晦，雷声随之，半日乃绝，若有神应者。每行道路，往来无风尘之色。又尝梦履众星而行，觉而内喜。为函使六年，每至洛阳，给令史麻祥使。祥尝以肉啖神武。神武性不立食，坐而进之。祥以为慢己，笞神武四十。及自洛阳还，倾产以结客。亲故怪问之，答曰：「吾至洛阳，宿卫羽林相率焚领军张彝宅，朝廷惧其乱而不问，为政若此，事可知也。财物岂可常守邪？」自是乃有澄清天下之志。与怀朔省事云中司马子如及秀容人刘贵、中山人贾显智为奔走之友。怀朔户曹史孙腾、外兵史侯景亦相友结。刘贵尝得一白鹰，与神武及尉景、蔡俊、子如、贾显智等猎于沃野。见一赤兔，每搏輙逸，遂至迥泽。泽中有茅屋，将奔入，有狗自屋中出噬之，鹰兔俱死。神武怒，以鸣镝射之，狗毙。屋中乃有二人出，持神武襟甚急。其母两目盲，曳杖，呵其二子，曰：「何故触大家！出甕中酒，烹羊以待客。因自言善暗相，遍扪诸人，言皆贵，而指麾俱由神武。又曰：「子如历位显，智不善终。」饮竟，出行数里，还更访之。则本无人居，乃向非人也。由是诸人益加敬异。

　　孝昌元年，柔玄镇人杜洛周反于上谷，神武乃与同志从之。丑其行事，私与尉景、段荣、蔡俊图之，不果而逃，为其骑所追。文襄及魏永熙后皆幼，武明后于牛上抱负之。文襄屡落牛，神武弯弓将射之以决去，后呼荣求救，赖荣透下取之以免。遂奔葛荣，又亡归尔硃荣于秀容。先是刘贵事荣，盛言神武美，至是始得见。以憔悴故，未之奇也。贵乃为神武更衣，复求见焉。因随荣之厩，厩有恶马，荣命剪之，神武乃不加羁绊而剪，竟不蹄啮。已而起曰：「御恶人亦如此马矣。」荣遂坐神武于床下，屏左右而访时事。神武曰：「闻公有马十二谷，色别为群，将此竟何用也？」荣曰：「但言尔意。」神武曰：「方今天子愚弱，太后淫乱，孽宠擅命，朝政不行。以明公雄武，乘时奋发，讨郑俨、徐纥而清帝侧，霸业可举鞭而成。此贺六浑之意也。」荣大悦，语自日中至夜半乃出。自是每参军谋。后从荣徙据并州，抵扬州邑人庞苍鹰，止围焦中。每从外归，主人遥闻行响动地。苍鹰母数见围焦，上赤气赫然属天。又苍鹰尝夜欲入，有青衣人拔刀叱曰：「何故触王？」言讫不见。始以为异，密觇之。唯见赤蛇蟠床上，乃益惊异。因杀牛分肉，厚以相奉。苍鹰母求以神武为义子。及得志，以其宅为第，号为南宅。虽门巷开广，堂宇崇丽，其本所住团焦，以石垩涂之，留而不毁。至文宣时，遂为宫。既而荣以神武为亲信都督。于时魏明帝衔郑俨、徐纥，逼灵太后。未敢制，私使荣举兵内向。荣以神武为前锋。至上党，明帝又私诏停之。及帝暴崩，荣遂入洛。因将篡位，神武谏恐不听，请铸像卜之。铸不成，乃止。孝庄帝立，以定策勋，封铜鞮伯。及尔硃荣击葛荣，令神武喻下贼别称王者七人。后与行台于晖破羊侃于太山。寻与元天穆破邢杲于济南。累迁第三镇人酋长。尝在荣帐内，荣尝问左右曰：「一日无我，谁可主军？」皆称尔硃兆。荣曰：「此正可统三千骑以还。堪代我主众者，唯贺六浑耳。」因诫兆曰：「尔非其匹，终当为其子穿鼻。」乃以神武为晋州刺史。于是大聚敛，因刘贵货荣下要人，尽得其意。时州库角无故自鸣，神武异之，无几而孝庄诛荣。

