<!-- { "loadSidebar": true } -->
　　植字文远，叔业兄叔宝子也。少而好学，览综经史，尤长释典，善谈理义。随叔业在寿春。叔业卒，席法友、柳玄达等共举植监州。秘叔业丧问，教命处分，皆出于植。于是开门纳魏军。诏以植为衮州刺史、崇义县侯，入为大鸿胪卿。后以长子昕南叛，有司处之大辟，诏特恕其罪，以表勋诚。寻除授扬州大中正，出为瀛州刺史，再迁度支尚书，加金紫光禄大夫。

　　植性非柱石，所为无恆。衮州之还也，表请解官，隐于嵩山，宣武不许，深以为怪。然公私集论，自言人门不后王肃，怪朝廷处之不高。及为尚书，志意颇满，欲以政事为己任，谓人曰：「非我须尚书，尚书亦须我。」辞气激扬，见于言色。及入参议论，时对众官，面有讥毁。又表毁征南将军田益宗，言华夷异类，不应在百世衣冠之上。率多侵侮，皆此类也。侍中于忠、黄门元昭览之切齿，寝而不奏。韦伯昕告植欲谋废黜。尚书又奏，羊祉告植姑子皇甫仲达，云受植旨，遂诈称被诏，率合部曲，欲图领军于忠。时忠专权，既构成其祸，又矫诏杀之，朝野称冤。临终，神志自若，遗令子弟，命尽之后，剪落须发，被以法服，以沙门礼葬于嵩高之阴。

　　初，植与仆射郭祚、都水使者韦俊等同时见害。后祚、俊事雪加赠，而植追复封爵而已。植故吏勃海刁冲上疏讼之，于是赠尚书仆射、扬州刺史，乃改葬。

　　植母，夏侯道迁姊也。性甚刚峻，于诸子皆如严君。长成后，非衣幍不见，小有罪过，必束带伏门，经五三日乃引见之，督以严训。唯少子衍得以常服见之，旦夕温凊。植在瀛州也，其母年逾七十，以身为婢，自施三宝，布衣麻菲，手执箕帚于沙门寺扫洒。植弟瑜、粲、衍并亦奴仆之服，泣涕而从，有感道俗。诸子各以布帛数百赎免其母，于是出家为比丘。入嵩高积岁，乃还家。植既长嫡，母又年老，其在州数岁，以妻子自随。虽自州送禄奉母及赡诸弟，而各别资财，同居异爨，一门数灶，盖亦染江南之俗也。论者讥焉。

　　植弟飏，壮果有谋略。在齐，以军功位骁骑将军。入魏，为南司州刺史，封义阳县伯。诏命未至，为贼所杀，进爵为侯。宣武以飏勋效未立而卒，其子烱不得袭封。明帝初，烱行货于执事，乃封城平县伯。

　　烱字休光，小字黄头，颇有文学，善事权门。领军元叉纳其金帛，除镇远将军、散骑常侍、扬州大中正，进爵为侯，改封高城。寻兼尚书右丞，出为东郡太守，为城人所害。赠散骑常侍、青州刺史，谥曰简。

　　飏弟瑜，字文琬，封下密县子，试守荥阳郡，坐虐暴杀人免官。后徙封灌津子，卒于勃海太守，赠豫州刺史，谥曰定。

　　瑜弟粲，字文亮，封舒县子。沉重善风仪，颇以骄豪为失。历正平、恆农二郡太守。高阳王雍曾以事属粲，粲不从，雍甚为恨。后因九日马射，敕畿内太守皆赴京师，雍时为州牧，粲修谒，雍含怒待之。粲神情闲迈，举止抑扬，雍目而不觉解颜。及坐定，谓粲曰：「可更为一行。」粲便下席为行，从容而出。坐事免。后宣武闻粲善自标置，欲观其风度，令传诏就家急召之，须臾间，使者相属，合家恇惧，不测所以，粲更恬然，神色不变。帝叹异之。时仆射高肇以外戚之贵，势倾一时，朝士见者，咸望尘拜谒。粲候肇，唯长揖而已。及还，家人尤责之，粲曰：「何可自同凡俗也。」又曾诣清河王怿，下车始进，便属暴雨，粲容步舒雅，不以霑、濡改节。怿乃令人持盖覆之，叹谓左右曰：「何代无奇人！」性好释学，亲升讲座，虽持义未精，而风韵可重。但不涉经史，终为知音所轻。

　　后为扬州大中正、中书令。明帝释奠，以为侍讲，转金紫光禄大夫。元颢入洛，以粲为西衮州刺史，寻为濮阳太守崔巨伦所逐，弃州入嵩高山。节闵帝初，复为中书令。后正月晦，帝出临洛滨，粲起御前，再拜上寿酒。帝曰：「昔北海入朝，暂窃神器，尔日卿戒之以酒；今欲我饮，何异于往情？」粲曰：「北海志在沈湎，故谏其所失，陛下齐圣温克，臣敢献微诚。」帝曰：「甚愧来誉。」仍为命酌。孝武初，出为骠骑大将军、胶州刺史。属时亢旱，土人劝令祷于海神。粲惮违众人，乃为祈请，直据胡床，举杯曰：「仆白君。」左右云：「前后例皆拜谒。」粲曰：「五岳视三公，四渎视诸侯，安有方伯致礼海神。」卒不肯拜。时青州叛贼耿翔寇乱三齐，粲唯高谭虚论，不事防御之术。翔乘其无备，掩袭州城。左右白言贼至，粲云：「岂有此理！」左右又言「已入州门！」粲乃徐云：「耿王可引上听事，自余部众，且付城人。」不达时变如此。寻为翔害，送首于梁。

　　子含，字文若，员外散骑侍郎。

　　粲弟衍，字文舒，学识优于诸兄，才亦过之。事亲以孝闻，兼有将略。仕齐，位阴平太守。归魏，授通直郎，衍坚辞朝命，上表请隐嵩高。诏从之。宣武末稍以出山，干禄执事。从历建兴、河内二郡太守。历二郡，廉贞寡欲，善抚百姓，人吏追思之。孝昌初，梁将曹敬宗寇荆州。诏衍为别将，与恆农太守王罴救荆州。衍大破之，荆州围解。除北道都督，镇鄴西之武城，封安阳县子。时相州刺史安乐王鉴潜图叛逆，衍觉其有异，密表陈之。寻而鉴所部别将嵇宗驰驿告变，乃诏衍与都督源子邕、李神轨等讨鉴，平之。除相州刺史、北道大都督，进封临汝县公。诏衍与子邕北讨葛荣，军败见害。赠车骑大将军、司空、相州刺史。子嵩袭。

　　叔业之归魏，又有尹挺、柳玄达、韦伯昕、皇甫光、梁祐、崔高容、阎庆胤、柳僧习并预其功。

　　尹挺，天水冀人，仕齐，位陈郡太守。与叔业参谋归诚，历南司州刺史。

　　柳玄达，河东解人，颇涉经史，仕齐，诸王参军。与叔业姻娅周旋。叔业献款，玄达赞成其计。入魏，除司徒谘议参军，封南顿县子。卒，改封夏阳县，子绛袭。绛弟远，字季云，性粗放无拘检，时人或谓之柳癫。好弹琴耽酒，时有文咏。孝武初，除仪同、开府参军事。情琴酒之间，每出行返，家人或问消息，答云：「无所闻，纵闻亦不解。」后客游卒。玄达弟玄瑜，位阴平太守，卒。子谐，颇有文学，善鼓琴，以新声手势，京师士子翕然从学。除著作佐郎，于河阴遇害。

　　韦伯昕，京兆杜陵人，学尚有壮气。自以才智优于裴植，常轻之，植嫉之如仇。即彦先之妹夫也。叔业以其有大志，故遣子芬之为质。入魏，封零陵县男，历南阳太守，坐事免。后拜员外散骑常侍，加中垒将军。告裴植谋为废黜，植坐死。后百余日，伯昕亦病卒。临亡，见植为祟，口云：「裴尚书死，不独见由，何以见怒？」

　　皇甫光，安定人，美须髯，善言笑。入魏，卒于勃海太守。兄椿龄，从薛安都于彭城内附，除岐州刺史。椿龄子璋，乡郡相。璋弟枿，位吏部郎，性贪婪，多所受纳，鬻卖吏官，皆有定价。后以丞相、高阳王雍之婿，为豫州刺史。为政残暴，百姓患之。卒于安南将军、光禄大夫、赠尚书左仆射。子长卿，太尉司马。

　　梁祐，北地人，叔业从姑子也。好学，便弓马，随叔业征伐，身被五十余创。景明初，赐爵山桑子。出为北地太守，清身率下，甚有声称。历大中大夫。从容风雅，好为谈咏，常与朝廷名贤，泛舟洛水，以诗酒自娱。迁光禄大夫，端然养志，不历权门，卒于京兆内史。

　　崔高容，清河人，博学善文辞，美风彩。景明初，位散骑侍郎，出为扬州开府掾，带陈留太守，卒官。

　　阎庆胤，天水人，博识洽闻，善于谈论，听其言说，不觉忘疲。卒于敷城太守。

　　柳僧习见其子虬传。

　　夏侯道迁，谯国人也。少有志操。年十七，父母为结婚韦氏，道迁云：「欲怀四方之志，不愿取妇。」家人咸谓戏言。及婚，求觅不知所在。访问，乃云逃入益州。后随裴叔业于寿春，为南谯太守。二家虽为姻好，亲情不协，遂单骑归魏，拜骁骑将军，随王肃至寿春。肃薨，道迁弃戍南叛。

　　会梁以庄丘黑为征虏将军、梁秦二州刺史，镇南郑。黑请道迁为长史，带汉中郡。会黑死，而道迁阴图归顺。先是，仇池镇将杨灵珍反叛南奔，梁以灵珍为征虏将军，假武都王，助戍汉中。道迁乃击灵珍，斩其父子，送首于京师。江悦之等推道迁为梁、秦二州刺史。道迁遣表归阙，诏玺书慰勉，授持节、散骑常侍、平南将军、豫州刺史，封丰县侯，遣尚书邢峦指授节度。道迁表受平南、常侍，而辞豫州、丰县侯，引裴叔业公爵为例。宣武不许。

　　道迁自南郑来朝京师，引见于太极东堂，免冠徒跣谢曰：「比在寿春，遭韦缵之酷，申控无所，致此猖狂。是段之来，希酬昔遇。」宣武曰：「卿建为山之功，一篑之玷，何足谢也。」道迁以赏报为微，逡巡不拜，寻改封濮阳县侯。岁余，频表解州，宣武许之。除南衮州大中正，不拜。

　　道迁虽学不深洽，而历览书史，闲习尺牍。好言宴，务口实，京师珍羞，罔不毕有。于京城西水次市地，大起园池，殖列蔬果，延致秀彦，时往游适。妓妾十余，常自娱乐，国秩岁入三千余匹，专供酒馔，不营家产。每诵孔融语曰：「坐上客恆满，樽中酒不空，余非吾事也。」识者多之。历华、瀛二州刺史，为政清严，善禁盗贼。卒，赠雍州刺史，谥明侯。初，道迁以拔汉中归诚本由王颍兴之计，求分邑户五百封之，宣武不许。灵太后临朝，道迁重求分封，太后大奇之，议欲更以三百户封颍兴，会卒，遂寝。道迁不聘正室，唯有庶子数人。

　　长子夬、，字元廷，历镇远将军、南衮州大中正。夬性好酒，居丧不戚，醇醪肥鲜，不离于口，沽买饮啖，多所费用。父时田园，货卖略尽，人间债犹数千余匹，谷食至常不足，弟妹不免饥寒。

　　初，道迁知夬好酒，不欲传授国封。夬未亡前，忽梦见征虏将军房世宝至其家听事，与其父坐，屏人密言。夬心惊惧，谓人曰：「世宝为官，少间必击我也。」寻有人至，云：「官呼郎」，随召即去，遣左右杖之二百，不胜楚痛，大叫。良久乃悟，流汗彻于寝具。至明，前京城太守赵卓诣之，见其衣湿，谓夬曰：「卿昨夜当大饮，溺衣如此。」夬乃具陈所梦。先是旬余，秘书监郑道昭暴病卒，夬闻，谓卓曰：「人生何常，唯当纵饮。」于是昏酣遂甚。梦后，二日不能言，针之，乃得语，而犹虚劣。俄而心闷而死。洗浴者视其尸体，大有杖处，青赤隐起，二百下许。赠钜鹿太守。

