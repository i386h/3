<!-- { "loadSidebar": true } -->
　　自文帝为丞相，立左右十二军，总属相府。文帝崩后，皆受护处分，凡所征废，非护书不行。护第屯兵禁卫，盛于宫阙。事无巨细，皆先断后闻。保定元年，以护国都督中外诸军事，令一府总于天官。或有希护旨者，云周公德重，鲁立文王之庙，以护功比周公，宜用此礼。于是诏于同州晋国第立德皇帝别庙，使护祭焉。三年，诏自今诏诰及百司文书并不得称公名，以彰殊礼。护抗表固让。初，文帝创业，即与突厥和亲，谋为掎角，共图高氏。是年，乃遣柱国杨忠与突厥东伐，破齐长城，至并州而还，期后年更举，南北相应。齐主大惧。

　　先是，护母阎与皇第四姑及诸戚属并没齐，皆被幽絷。护居宰相后，每遣间使寻求，莫知音息。至是，并许还朝，且请和好。四年，皇姑先至。齐主以护权重，乃留其母，以为后图。仍令人为阎作书与护曰：

　　吾念十九入汝家，今以八十矣。凡生汝辈三男二女，今日目下，不睹一人，兴言及此，悲缠肌骨。赖皇齐恩恤，差安衰暮。又得与汝杨氏姑及汝叔母纥干、汝嫂刘及汝新妇等同居，颇以自适。但为微有耳疾，大语方闻，行动饮食，幸无多损。

　　汝与吾别之时，年尚幼小，以前家事，或不委曲。昔在武川镇，生汝兄弟，大才属鼠，第二属兔，汝身属蛇。鲜于修礼起日，吾合家大小先在博陵郡住，相将欲向左人城。至唐河北，被定州官军打败。汝祖及第二叔时俱战亡。叔母贺拔及兒元宝、汝叔母纥干及兒菩提并吾与汝六人，同被禽捉入定州城。未几间，将吾及汝送与元宝掌，贺拔、纥干各别分散。宝掌军营在唐城内，经停三日。宝掌所掠得男夫女妇可六七千人，悉送向京。吾时与汝同被送限。至定州城南，夜宿同乡人姬库根家。蠕蠕奴望见鲜于修礼营火。语吾云：「今走向本军。」既至营，遂告吾辈在此。明旦日出，汝叔将兵邀截，吾及汝等还得向营。汝时年十二，共吾并乘马随军，可不记此事由缘也？后吾共汝在寿阳任。时元宝、菩提及汝姑兒贺兰盛洛，并汝身四人同学。博士姓成，为人严恶，汝等四人谋欲加害。吾共汝叔母闻知，各捉其兒打之。唯盛洛无母，独不被打。后尔硃天柱亡岁，贺拔阿斗泥在关西，遣人迎家累。汝叔亦遣奴来富迎汝及盛洛等。汝时着绯绫袍、银装带，盛洛着紫纤成缬通身袍，黄绫里，并乘骡同去。盛洛小于汝，三人并唤吾作阿摩敦。如此之事，当分明记之。今又寄汝小时所着锦袍表一领，至宜捡看，知吾含悲抱戚，多历年祀。

　　禽兽草木，母子相依，吾有何罪，与汝分隔，今复何福，还望见汝。世间所有，求皆可得，母子异国，何处可求！假汝贵极公王，富过山海；有一老母，八十之年，飘在千里，死亡旦夕，不得一朝暂见，不得一日同处，寒不得汝衣，饥不得汝食，汝虽穷荣极盛，光耀世间，汝何用为？于吾何益？吾今日之前，汝既不得申其供养，事往何论。今日以后，吾之残命，唯系于汝。戴天履地，中有鬼神，勿云冥昧，而可欺负。

　　杨氏姑今虽炎暑，犹能先发。关、河阻远，隔绝多年，书依常体，虑汝致惑，是以每存款质，兼亦载吾姓名，当识此理，勿以为怪。

　　护性至孝，得书悲不自胜，左右莫能仰视。报书云：

　　区宇分崩，遭遇灾祸，违离膝下，三十五年。受形禀气，皆知母子，谁知萨保，如此不孝！宿殃积戾，唯应赐锺，岂悟纲罗，上婴慈母。但立身立行，不负一物，明神有识，宜先哀怜。而子为公侯，母为俘隶，热不见母热，寒不见母寒，衣不知有无，食不知饥饱，泯如天地之外，无由暂闻。昼夜悲号，继之以血，分怀冤酷，终此一生，死若有知，冀奉见于泉下耳。不谓齐朝解纲，惠以德音，摩敦、四姑，并许哀放。初闻此旨，魂爽飞越，号天叩地，不能自胜。四姑即蒙礼送，平安入境，以今月十八日于河东拜见。遥奉颜色，崩恸肝肠。但离绝多年，存亡阻隔，相见之始，口未忍言。唯叙齐朝宽弘，每存大德，云与摩敦虽处宫禁，常蒙优礼，今者来鄴，恩遇弥隆。重降矜哀，听许摩敦垂敕，曲尽悲酷，备述家事。伏读未周，五情屠割。书中所道，无一事敢忘。摩敦年尊，又加忧苦，常谓寝食贬损，或多遗漏。伏奉论述，次第分明。一则以悲，一则以喜。当乡里破败之日，萨保年以十余岁，邻曲旧事，犹自记忆；况家门祸难，亲戚流离？奉辞时节，先后慈训，刻肌刻骨，常缠心府。

　　天长丧乱，四海横流，太祖乘时，齐朝抚运，两河三辅，各遇神机。源其事迹，非相负背。太祖升遐，未定萨保，萨保属当犹子之长，亲受顾命。虽身居重任，职当忧责，至于岁时称庆，子孙在庭，顾视悲摧，心情断绝，胡颜履戴，负愧神明。齐朝霈然之恩，既已沾洽，爱敬之至，施及傍人。草木有心，禽鱼感泽，况在人伦，而不铭戴？有国有家，信义为本，伏度来期，已应有日。一得奉见慈颜，永毕生愿。生死肉骨，岂过今恩，负山戴岳，未足胜荷。二国分隔，理无书信，主上以彼朝不绝母子之恩，亦赐许奉答。不期今日，得通家问，伏纸呜咽，言不宣心。蒙寄萨保别时所留锦袍表，年岁虽久，宛然犹识，抱此悲泣，至于拜见，事归忍死，知复何心！

　　齐朝不即发遣，更令重与护书，要护重报。护复书，往返至于再三，而母竟不至。朝议以其失信，令有司移齐，移未送而母至。举朝庆悦，大赦天下。护与母暌隔多年，一朝聚集，凡所资奉，穷极华盛。每四时伏腊，武帝率诸亲戚，行家人礼，称觞上寿，荣贵之极，振古未闻。

　　是年，突厥复率众赴期。护以齐氏初送国亲，未欲即行，复虑失信蕃夷，不得已，遂请东征。九月，诏征二十四军及左右厢散隶、秦陇巴蜀兵、诸蕃国众二十万人。十月，帝于庙庭授护斧铖。出军至潼关，乃遣柱国尉迟迥为前锋，大将军权景宣率山南兵出豫州，少师杨标出轵关。护连营渐进，屯军弘农。迥围洛阳，柱国齐王宪、郑公达奚武等营芒山。护性无戎略，此行又非本心，故师出虽久，无所克获。以无功，与诸将稽首请罪，帝弗之责。天和二年，护母薨，寻诏起令视事。五年，诏赐护轩悬之乐，六佾之舞。

　　护性甚宽和，然暗于大体。自恃建立功，久当权轴，所任皆非其人。兼诸子贪残，僚属纵溢，莫不蠹政害人。以其暴慢，密与卫王直图之。七年三月十八日，护自同州还，帝御文安殿见护讫，引入含仁殿，朝皇太后。先是，帝于禁中见护，常行家人礼。护谒太后，太后必赐之坐，帝每立侍。至是，护将入，帝谓曰：「太后春秋既尊，颇好酒，诸亲朝谒，或废引进。喜怒有时乖爽。比谏，未蒙垂纳。兄今愿更启请。」因出怀中酒诰授护曰：「以此谏太后。」护入，如帝所诫，读示太后。未讫，帝以玉珽自后击之，踣地，又令宦者何泉以御刀斫之。泉惧，斫不能伤。时卫王直先匿于户内，乃出斩之。

　　初，帝欲图护，王轨、宇文神举、宇文孝伯颇预其谋。是日，轨等并在外，更无知者。杀护讫，乃召宫伯长孙览等，即令收护子柱国谭国公会、大将军莒国公至、崇业公静、正平公乾嘉及乾基、乾蔚、乾祖、乾威等，并柱国侯伏侯龙恩、龙恩弟大将军万寿、大将军刘勇、中外府司录尹公正、袁杰、膳部下大夫李安等，于殿中杀之。齐王宪曰：「安出自阜隶，所典庖厨而已，未足加戮。」帝曰：「汝不知耳，世宗之崩，安所为也。」十九日，乃诏暴护等罪，大赦，改天和七年为建德元年。护世子训为蒲州刺史，其夜遣柱国越公盛乘傅镇蒲州，征训赴京师，至同州赐死。护长史叱罗协、司录冯迁及所亲任者皆除名。护子昌城公深使突厥，遣开府宇文德齐玺书就杀之。三年，诏复护及诸子先封，谥护曰荡，并改葬之。

　　叱罗协，代郡人，本名与武帝讳同，后改焉。少寒微，尝为州小吏，以恭谨见知。窦泰为御史中尉，以协为书侍御史。泰向潼关，协为监军。泰死，协见获。文帝授大丞相东合祭酒，累迁相府属、从事中郎。协历事二京，详练故事，又深自克励，文帝颇委任之。然犹以家属在东，疑其恋本。及河桥战败，协随军还。文帝知协不贰，封冠军县男，进爵为侯。后为大将军尉迟迥长史，率兵伐蜀，行潼州事。魏恭帝三年，文帝征协入朝，论蜀中事，乃赐姓宇文氏。

　　晋公护既杀孙恆、李植等，欲委腹心于司会柳庆、司宪令狐整等，二人并辞，俱荐协。护遂征协入朝，引与同宿，深寄托之。协誓以躯命自效。护大悦，以为得协之晚。稍迁护府长史，进爵为公，常在护侧。明帝知其材识庸浅，每按抑之，数谓曰：「汝何知也！」犹以护所亲任，每含容之。及明帝崩，便授协司会中大夫、中外府长史。协形貌瘦小，举措偏急，既以得志，每自矜高；及其所言，多乖事衷，当时莫不笑之。护以其忠己，每提奖之。协既受护重委，冀得婚连帝室，乃求复旧姓叱罗氏，许之。又进位柱国。护以协年老，许其致仕，而协贪荣，未肯告退。及护诛，除名。建德三年，以协宿齿，授仪同三司、赐爵南阳郡公。卒，子金刚嗣。

　　冯迁字羽化，弘农人。少修谨，有干能，为护府司录。性质直，小心畏慎，兼明练时事，善于断决，每校阅文簿，孜孜不倦，以此甚为护委任。后授陕州刺史。迁本寒微，不为时辈所重。一旦刺举本州，唯以廉恭接待乡邑，人无怨者。复入为司录，累迁小司空。自天和后，以年老，委任稍衰。及护诛，犹除名。卒于家。子恕，位仪同三司。

　　杞简公连，幼而谨厚，临敌果毅。随德皇帝遇定州军于唐河，俱战殁。保定初，追赠太傅、柱国大将军、大司徒，封杞国公，谥曰简。子元宝，为齐神武所害。保定初，追赠大将军、小司徒，袭封杞国公，谥曰烈，以章武公导子亮嗣。

　　亮字乾德，位梁州总管。及豳国公广薨，以亮为秦州总管，广所部悉以配焉。在州甚无政绩。寻进柱国，从东伐，进上柱国。仍从平鄴，迁大司徒。大象初，以行军总管与元帅郑国公韦孝宽等伐陈。还至豫州，密谋袭孝宽营，将反逆，孝宽追斩之。子胲明坐亮诛，诏以亮弟椿为烈公后。

　　椿字乾寿，位上柱国、大司徒。大定中，为隋文帝所害，并其五子。

　　莒庄公洛生，少任侠，好施爱士，北州贤俊皆与之游，而才能多出其下。及葛荣破鲜于修礼，以洛生为渔阳王，仍领德皇帝余众，时人皆呼为洛生王。洛生善抚将士，是以克获常冠诸军。尔硃荣定山东，时洛生在虏中，荣雅闻其名，心惮焉。寻为荣所害。保定初，追赠大将军，封莒国公，谥曰庄。

