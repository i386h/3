<!-- { "loadSidebar": true } -->
　　既而杜洛周围州城，津尽力捍守。诏加卫将军，将士有功者任津科赏，兵人给复八年。葛荣以司徒说津。津大怒，斩其使以绝之。自受攻围，经历三稔，朝廷不能拯赴。乃遣长子遁突围出。诣蠕蠕主阿那瑰，令其讨贼。遁日夜泣诉，阿那瑰遣其从祖吐豆发率精骑南出。前锋已达广昌，贼防塞益口，蠕蠕遂还。津长史李裔引贼入，津苦战不敌，遂见拘执。洛周脱津衣服，置地牢下数日，将烹之。诸贼还相谏止，遂得免害。津曾与裔相见，对诸贼帅以大义责之，辞泪俱发，裔大惭。典守者以告洛周，弗之责。及葛荣并洛周，复为荣所拘。荣破，始得还洛。

　　永安二年，兼吏部尚书。元颢内逼，庄帝将亲出讨，以津为中军大都督，兼领军将军。未行，颢入。及颢败，津乃入宿殿中，扫洒宫掖，遣第二子逸封闭府库，各令防守。及帝入也，津迎于北芒，流涕谢罪。帝深嘉慰之。寻以津为司空，加侍中。尔硃荣死，使津以本官为兼尚书令、北道大行台、都督、并州刺史，委以讨胡经略。津驰至鄴，将从滏口而入。遇尔硃兆等已克洛，相州刺史李神等议欲与津举城通款，津不从。以子逸既为光州刺史，兄子昱时为东道行台，鸠率部曲，在于梁、沛，津规欲东转，更为方略。乃率轻骑望于济州度河。而尔硃仲远已陷东郡，所图不果，遂还京师。普泰元年，亦遇害于洛。太昌初，赠大将军，太傅、都督、雍州刺史，谥曰孝穆。将葬本乡，诏大鸿胪持节监护丧事。长子遁。

　　遁字山才。其家贵显，诸子弱冠，咸縻王爵。而遁性静退，年近三十，方为镇西府主簿。累迁尚书左丞、金紫光禄大夫，亦被害于洛。太昌初，赠车骑大将军、仪同三司、幽州刺史，谥曰恭定。

　　遁弟逸，字遵道，有当世才。起家员外散骑侍郎，以功赐爵华阴男。建义初，庄帝犹在河阳，逸独往谒。帝特除给事黄门侍郎，领中书舍人。及朝士滥祸，帝益忧怖，诏逸昼夜陪侍，常寝御床前。帝曾夜中谓逸曰：「昨来举目唯见异人，赖卿差以自慰。」再迁南秦州刺史，加散骑常侍，时年二十九，时方伯之少，未有先之者。仍以路阻不行，改光州刺史。时灾俭连岁，逸欲以仓粟振给，而所司惧罪不敢。逸曰：「国以人为本，人以食为命，假令以此获戾，吾所甘心。」遂出粟，然后申表。右仆射元罗以下，谓公储难阙，并执不许。尚书令、临淮王彧以为宜贷二万，诏听贷二万。逸既出粟之后，其老小残疾不能自存活者，又于州门造粥饲之，将死而得济者以万数。帝闻而善之。逸为政爱人，尤憎豪猾，广设耳目，善恶毕闻。其兵出使下邑，皆自持粮，人或为设食者，虽在暗室，终不敢进，咸言杨使君有千里眼，那可欺之。在州政绩尤美。

　　及其家祸，尔硃仲远遣使于州害之。吏人如丧亲戚，城邑村落营斋供，一月之中，所在不绝。太昌初，赠都督、豫郢二州刺史，谥曰贞。

　　逸弟谧，字遵和。历员外散骑常侍，以功赐爵恆农伯，镇军将军、金紫光禄大夫、卫将军。在晋阳，为尔硃兆所害。太昌初，赠骠骑将军、兗州刺史。谧弟愔，事列于后。

　　津弟，字延季。弘厚，颇有文学。位武卫将军，加散骑常侍、安南将军。庄帝初，遇害河阴，曾仪同三司、雍州刺史。

　　播家世纯厚，为并敦议让，昆季相事，有如父子。播性刚毅，椿、津恭谦，兄弟旦则聚于堂，终日相对，未曾入内。有一美味，不集不食。堂间，往往帏慢隔障，为寝息之所，时就休偃，还共谈笑。椿年老，曾他处醉归，津扶侍还室，仍假寝阁前，承候安否。椿、津年过六十，并登台鼎；而津常旦暮参问，子侄罗列阶下，椿不命坐，津不敢坐。椿每近出，或日斜不至，津不先饭；椿还，然后共食。食则津亲授匙箸，味皆先尝，椿命食，然后食。津为司空，于时府主皆自引寮佐。人有就津求官者，津曰：「此事须家兄裁之，何为见问。」初，津为肆州，椿在京宅，每有四时嘉味，辄因使次附之，若或未寄，不先入口。椿每得所寄，辄对之下泣。兄弟并皆有孙，唯椿有曾孙，年十五六矣。椿常欲为之早娶，望见玄孙。自昱已下，率多学尚，时人莫不钦焉。一家之内，男女百口，缌服同爨，庭无间言。魏世以来，唯有卢阳乌兄弟及播昆季，当世莫逮焉。

　　尔硃世隆等将害椿家，诬其为逆，奏请收之。节闵不许；世隆复苦执，不得已，乃下诏。世隆遂遣步骑夜围其宅，天光亦同日收椿于华阴，东西两处，无少长皆遇祸，籍没其家。节闵惋怅久之。

　　愔字遵彦，小名秦王。兒童时，口若不能言；而风度深敏，出入门闾，未尝戏弄。六岁学史书，十一受《诗》、《易》，好《左氏春秋》。幼丧母，曾诣舅源子恭。子恭与之饮，问读何书。曰：「诵《诗》」。子恭曰：「诵至《渭阳》未邪？」愔便号泣感噎。子恭亦对之歔欷，遂为之罢酒。子恭后谓津曰：「常谓秦王不甚察慧，从今已后，更欲刮目视之。」

　　愔一门四世同居，家甚隆盛，昆季就学者三十余人。学庭前有柰树，实落地，群兒咸争之。愔颓然独坐。其季父适入学馆，见之，大用嗟异。顾谓宾客曰：「此兒恬裕，有我家风。」宅内有茂竹，遂为愔于林边别葺一室，命独处其中，常铜盘具盛馔以饭之。因以督厉诸子曰：「汝辈但如遵彦谨慎，自得竹林别室、铜盘重肉之食。」愔从父兄黄门侍郎昱特相器重，曾谓人曰：「此兒驹齿未落，已是我家龙文；更十岁后，当求之千里外。」昱尝与十余人赋诗，愔一览便诵，无所遗失。及长，能清言，美音制，风神俊悟，容止可观，人士见之，莫不敬异；有识者多以远大许之。

　　正光中，随父之并州。性既恬默，又好山水，遂入晋阳西县甕山读书。孝昌初，津为定州刺史，愔亦随父之职。以军功除羽林监，赐爵魏昌男，不拜。及中山为杜洛周陷，全家被囚絷。未几，洛周灭，又没葛荣。荣欲以女妻之，又逼以伪职。愔乃托疾，密含牛血数合，于众中吐之，仍阳喑不语。荣以为信然，乃止。永安初，还洛，拜通直散骑侍郎，年十八。

　　元颢入洛时，愔从父兄侃为北中郎将，镇河梁。愔适至侃处，便属乘舆失守，夜至河。侃虽奉迎车驾北度，而潜南奔。愔固谏止之，遂相与扈从达建州。除通直散骑常侍。愔以世故未夷，志在潜退，乃谢病。与友人中直侍郎河间邢邵隐于嵩山。

　　及庄帝诛尔硃荣，其从兄侃参赞帷幄。朝廷以其父津为并州刺史、北道大行台，愔随之任。有邯郸人杨宽者，求义从出籓，愔请津纳之。俄而孝庄幽崩，愔时适欲还都，行达邯郸，过杨宽家，为宽所执。至相州，见刺史刘诞，以愔名家盛德，甚相哀念，付长史慕容白泽禁止焉。遣队主巩荣贵防禁送都，至安阳亭，愔谓荣贵曰：「仆百世忠臣，输诚魏室，家亡国破，一至于此。虽曰囚虏，复何面目见君父之雠！得自缢于一绳，传首而去，君之惠也。」荣贵深相矜感，遂与俱逃。愔乃投高昂兄弟。

　　既潜窜累载，属齐神武至信都，遂投刺辕门。便蒙引见，赞扬兴运，陈诉家祸，言辞哀壮，涕泗横集。神武为之改容，即署行台郎中。南攻鄴，历杨宽村，宽于马前叩头请罪。愔谓曰：「人不识恩义，盖亦常理。我不恨卿，无假惊怖。」时鄴未下，神武命愔作祭天文，燎毕而城陷。由是转大行台右丞。于时霸图草创，军国务广，文檄教令皆自愔及崔甗出。

　　遭罹家难，常以丧礼自居，所食唯盐米而已，哀毁骨立。神武愍之，常相开慰。及韩陵之战，愔每阵先登。朋僚咸共怪叹曰：「杨氏儒生，今遂为武士，仁者必勇，定非虚论。」顷之，表请解职还葬，一门之内，赠太师、太傅、丞相、大将军者二人；太尉、录尚书及尚书令者三人；仆射、尚书者五人；刺史、太守者二十余人。追荣之盛，古今未之有也。及丧柩进发，吉凶仪卫亘二十余里，会葬者将万人。是日，隆冬盛寒，风雪严厚，愔跣步号哭，见者无不哀之。寻征赴晋阳，仍居本职。

　　愔从兄幼卿为岐州刺史，以直言忤旨见诛。愔闻之悲惧，因哀感发疾，后取急就雁门温汤疗疾。郭季素害其能，因致书恐之曰：「高王欲送卿于帝所。」仍劝其逃亡。愔遂弃衣冠于水滨，若见沈者。变易名姓，自称刘士安。入嵩山，与沙门昙谟征等屏居削迹。又潜之光州，因东入田横岛，以讲诵为业，海隅之士谓之刘先生。太守王元景阴佑之。

　　神武知愔存，遣愔从兄宝猗赍书慰喻；仍遣光州刺史奚思业令搜访，以礼发遣。神武见之悦，除太原公开府司马，转长史，复授大行台右丞，封华阴县侯，迁给事黄门侍郎，妻以庶女。又兼散骑常侍，为聘梁使主。至碻磝，州内有愔家旧佛寺。精庐礼拜，见太傅容像，悲感恸哭，呕血数升，遂发病不成行，舆疾还鄴。久之，以本官兼尚书吏部郎中。武定末，以望实之美，超拜吏部尚书，加侍中、卫将军，侍学典选如故。

　　天保初，以本官领太子少傅，别封阳夏县男。又诏监太史，迁尚书右仆射。尚太原长公主，即魏孝静后也。会有雉集其舍，又拜开府仪同三司、尚书右仆射，改封华山郡公。九年，徙尚书令，又拜特进、骠骑大将军。十年，封开封王。文宣之崩，百寮莫有下泪，愔悲不自胜。济南嗣业，任遇益隆，朝章国命，一人而已。推诚体道，时无异议。乾明元年二月，为孝昭帝所诛，时年五十。天统末，追赠司空公。

　　愔贵公子，早著声誉，风表鉴裁，为朝野所称。家门遇祸，唯有二弟一妹及兄孙女数人。抚养孤幼，慈旨温颜，咸出仁厚。重分义，轻货财，前后赐与，多散之亲族。群从弟侄十数人，并待而举火。频遭迍厄，冒履艰危，一飡之惠，酬答必重；性命之仇，舍而不问。典选二十余年，奖擢人伦，以为已任。然取士多以言貌，时致谤言，以为愔之用人，似贫士市瓜，取其大者。愔闻，不以为意。其聪记强识，半面不忘。每有所召，或单称姓，或单称名，无有误者。后有选人鲁漫汉，自言猥贱，独不见识。愔曰：「卿前在元子思坊骑秃尾草驴，经见我不下，以方麹鄣面，我何不识卿？」漫汉惊服。又调之曰：「名以定体，漫汉果自不虚。」又令吏唱人名，误以卢士深为士琛。士深自言，愔曰：「卢郎润朗，所以比玉。」

　　自尚公主后，衣紫罗袍、金镂大带。遇李庶，颇以为耻，谓曰：「我此衣服，都是内裁，既见子将，不能无愧。」

