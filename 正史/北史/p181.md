<!-- { "loadSidebar": true } -->
　　时中山杜弼遗书普惠曰：「明侯深儒硕学，身负大才，执此公方，来居谏职，謇謇如也，谔谔如也。一昨承在胡司徒弟，当庭面诤，虽问难锋至，而应对响出。宋城之带始萦，鲁门之柝裁警，终使群后逡巡，庶僚拱默。虽不见用于一时，固已传美于百代。闻风快然，敬裁此白。」普惠美其此书，每为口实。

　　普惠以天下人调，幅度长广，尚书计奏，复徵绵麻，恐人不堪命。上疏曰：「伏闻尚书奏复绵麻之调，遵先皇之轨。夙宵惟度，欣战交集。仰惟高祖废大斗，去长尺，改重秤，所以爱万姓，从薄赋。知军国须绵麻之用，故云幅度之间，亿兆应有绵麻之利，故绢上税绵八两，布上税麻十五斤。万姓得废大斗，去长尺，改重秤，荷轻赋之饶，不适于绵麻而已。故歌舞以供其赋，奔走以役其勤。夫信行于上，则亿兆乐输于下。自兹已降，渐渐长阔，百姓嗟怨，闻于朝野。伏惟皇太后未临朝之前，陛下居谅暗之日，宰辅不寻其本，知天下之怨绵麻，不察其幅广、度长、秤重、斗大，革其所弊，存其可存，而特放绵麻之调，以悦天下之心。此谓悦之不以道，愚臣所以未悦者也。」

　　普惠又表乞朝直之日，时听奉见。自此之后，月一陛见。又以孝明不亲视朝，过崇佛法，郊庙之事，多委有司，上疏曰：「伏惟陛下重晖纂统，钦明文思，天地属心，百神伫望。伏愿躬致郊庙之虔，亲纡朔望之泽，释奠成均，竭心千亩，明发不寐，洁诚禋祼，孝弟可以通神明，德教可以光四海。然后精进三宝，信心如来。道由化深，故诸漏可尽；法随礼积，故彼岸可登。量撤僧寺不急之华，还复百官久折之秩。已兴之构，务从简成；将来之造，权令停息。但仍旧贯，亦何必改作。庶节用爱人，法俗俱赖。」寻别敕付外，议释奠之礼。

　　时史官克日蚀，豫敕罢朝。普惠以逆废非礼，上疏陈之。又表论时政得失：一曰审法度，平斗尺，租调务轻，赋役务省。二曰听舆言，察怨讼，先皇旧事有不便于政者，请悉追改。三曰进忠謇，退不肖，任贤勿贰，去邪勿疑。四曰兴灭国，继绝世，勋亲之胤，所宜收叙。书奏，孝明、灵太后引普惠于宣光殿，随事难诘。延对移时，太后曰：「小小细务，一一翻动，更成烦扰。」普惠曰：「圣上之养庶物，若慈母之养赤子。今赤子几临危壑，将赴水火，以烦劳而不救，岂赤子所望于慈母！」太后曰：「天下苍生，宁有如此苦事？」普惠曰：「天下之亲懿，莫重于太师彭城王，然遂不免枉死。微细之苦，何可得无？」太后曰：「彭城之苦，吾已封其三子，何足复言。」普惠曰：「圣后封彭城之三子，天下莫不忻至德，知慈母之在上。臣所以重陈者，凡如此枉，乞垂圣察。」太后曰：「卿云兴灭继绝，意复谁是？」普惠曰：「昔淮南逆终，汉文封其四子，盖骨肉之不可弃，亲亲故也。窃见咸阳、京兆，乃皇子皇孙，一德之亏，自贻悔戾；沈沦幽壤，缅焉弗收，岂是兴灭继绝之意？」太后曰：「卿言有理，当命公卿博议。」

　　及任城王澄薨，普惠荷其恩待，朔望奔赴，至于禫除，虽寒暑风雨，无不必至。初，澄嘉赏普惠，临薨启为尚书右丞。灵太后既深悼澄，览启从之。诏行之后，尚书诸郎以普惠地寒，不应便居管辖，相与为约，并欲不放上省，纷纭多日乃息。

　　正光二年，诏遣杨钧送蠕蠕主阿那瑰还国。普惠谓遣之将贻后患，上疏极言其不可。表奏不从。魏子建为益州刺史，有赃罪，普惠被使验之，事遂得释，故子建父子甚德之。时梁西丰侯正德诈称降款，朝廷颇事当迎。普惠请付扬州，移还萧氏，不从。俄而正德果逃还。后除光禄大夫，右丞如故。

　　先是，仇池武兴郡氐数反，西垂郡戍，租连久绝。诏普惠以本官为持节、西道行台，给秦、岐、泾、华、雍、豳、东秦七州兵武三万人，任其召发；送南秦、东益二州兵租，分付诸戍。其所部将统，听于关西牧守之中随机召遣。军资板印之属，悉以自随。事讫还朝，赐绢布一百段。时诏访冤屈，普惠上疏，多所陈论。出除东豫州刺史。淮南九戍十三郡，犹因梁前弊，别郡异县之人错杂居止。普惠乃依次括比，省减郡县，上表陈状，诏许之。宰守因此，绾摄有方，奸盗不起，人以为便。

　　普惠不营财业，好有进举，敦于故旧。冀州人侯坚固少时与其游学，早终。其子长瑜，普惠每于四时请禄，无不减赡，给其衣食。及为豫州，启长瑜解褐，携其合门拯给之。在州卒，谥曰宣恭。

　　成淹，字季文，上谷居庸人也。好文学，有气尚。仕宋为员外郎，领军主，援东阳、历城。皇兴中，降慕容白曜，赴阙，授兼著作佐郎。时献文于仲冬月欲巡漠北，朝臣以寒甚固谏，并不纳。淹上《接舆释游论》，帝览之，诏尚书李曰：「卿诸人不如成淹论，通释人意。」乃敕停行。

　　太和中，文明太后崩，齐遣其散骑常侍裴昭明、散骑侍郎谢竣等来吊，欲以朝服行事。主客不许，昭明等执志不移。孝文敕尚书李冲选一学识者更与论执。冲奏遣淹。昭明言：「不听朝服行礼，义出何典？」淹言：「玄冠不吊，童孺共闻。昔季孙将行，请遭丧之礼，千载之下，犹共称之。卿方谓义出何典，何其异哉！」昭明言：「齐高帝崩，魏遣李彪通吊，初不素服，齐朝亦不为疑。」淹言：「彪通吊之日，朝命以吊服自随。彼不遵高宗追远之慕，乃逾月即吉。齐之君臣，皆已鸣玉盈庭，彪行人，何容独以衰服间衣冠之中？我皇处谅暗以来，百官听于冢宰，卿岂得以此方彼也？」昭明乃摇膝而言曰：「三皇不同礼，亦安知得失所归。」淹言：「若如来谈，卿以虞舜、高宗为非也？」昭明相顾笑曰：「非孝者，宣尼有成责，行人亦弗敢言。使人唯赍袴褶，不可以吊，幸借衣飖，以申国命。今为魏朝所逼，还南日，必得罪本朝。」淹言：「彼有君子也，卿将命折中，还南日，应有高赏。若无君子也，但令有光国之誉，虽非理得罪，亦复何嫌。南史、董狐，自当直笔。」既而敕送衣飖给昭明等，明旦引入，皆令文武尽哀。后正佐郎。

　　其后，齐遣其散骑常侍庾荜、散骑侍郎何宪、主书邢宗庆等来聘，孝文敕淹接于外馆。宗庆语淹言：「南北连和既久，而比弃信绝好，为利而动，岂是大国善邻之义？」淹言：「夫为王者不拘小节，岂得眷眷守尾生之信！且齐先主历事宋朝，当应便尔欺夺？」宗庆、庾荜及从者皆相顾失色。何宪知淹昔从南入，以手掩目曰：「卿何不作于禁而作鲁肃？」淹言：「我舍逆效顺，欲追踪陈、韩，何于禁之有！」宪亦不对。

　　王肃之至，銮舆行幸。肃多扈从，敕淹将引，若有古迹，皆使知之。行到朝歌，肃问：「此是何城？」淹言：「纣都朝歌城。」肃言：「故应有殷之顽人。」淹言：「昔武王灭纣，悉居河洛，中因刘、石乱华，仍随司马东度。」肃知淹寓青州，乃笑谓曰：「青州何必无其余种。」淹以肃本隶徐州：「若言青州，本非其地，徐州间今日重来，非所知也。」肃遂伏马上掩口笑，顾谓侍御史张思宁曰：「向聊因戏言，遂致辞溺。」思宁驰马以闻，孝文大悦，谓彭城王勰曰：「淹此段足为制胜。」舆驾至洛，肃因侍宴，帝戏肃曰：「近者行次朝歌，闻成淹共卿殊有往复，卿试重叙之。」肃言：「臣于朝歌失言，一之已甚，岂宜再说。」遂大笑。肃又言淹才词，宜应叙进。帝言：「若因此进淹，恐辱卿转甚。」肃言：「臣屈己达人，正可显臣之美。」帝曰：「卿为人所屈，欲求屈己之名，复于卿大优。」肃言：「淹既蒙进，臣得屈己申人，此所谓陛下惠而不费。」遂酣笑而止。赐淹龙厩上马一匹，并鞍勒宛具，朝服一袭。转谒者仆射。

　　时迁都，帝以淹家贫，敕给事力，送至洛阳，使与家累相随。及车驾济淮，敕征淹。淹于路左请见，曰：「敌不可小，愿圣明保万全之策。伏闻发洛已来，诸有谏者，解官夺职，恐非圣明纳下之义。」帝优而容之。

　　帝幸徐州，敕淹与闾龙驹专主舟楫，将汎泗入河，溯流还洛。军次磝碻，淹以黄河浚急，虑有倾危，乃上疏陈谏。帝敕淹曰：「朕以恆、代无运漕之路，故京邑人贫。今移都伊、洛，欲通运四方。黄河急浚，人皆难涉，我因此行乘流，所以开百姓之心。知卿诚至而不得相纳。」赐骅骝马一匹，衣冠一袭。除羽林监、主客令。

　　于时宫殿初构，运材日有万计。伊、洛流澌，苦于厉涉。淹遂启求敕都水造浮航。帝赏纳之，意欲荣淹于众。朔旦受朝，百官在位，乃赐帛百匹，知左右二都水事。景明三年，出除平阳太守。还朝，病卒，赠光州刺史，谥曰定。

　　子宵，字景鸾，好为文咏，坦率多鄙俗，与河东姜质等朋游相好，诗赋间起，知音之士所共嗤笑。卒于书侍御史。

　　范绍，字始孙，燉皇龙勒人也。少聪敏。年十二，父命就学，师事崔光。以父忧废业。母又诫之曰：「汝父卒日，令汝远就崔生，希有成立。今已过期，宜遵成命。」绍还赴学。太和初，充太学生，转算生，颇涉经史。孝文选为门下通事令史，迁录事，掌奏文案。帝善之，又为侍中李冲、黄门崔光所知。帝曾谓近臣曰：「崔光从容，范绍之力。」后朝廷有南讨计，发河北数州田兵，通缘淮戍兵合五万余人，广开屯田。八座奏绍为西道六州营田大使，加步兵校尉。绍勤于劝课，频岁大获。又诏与都督、中山王英论攻钟离。绍观其城隍，恐不可陷，劝令班师，英不从。绍还，具以状奏闻。俄而英败。后历位并州刺史、太常卿。庄帝初，遇害河阴。

　　刘桃符，中山卢奴人也。生不识父，九岁丧母。性恭谨，好学。举孝廉，射策甲科。历碎职，累迁中书舍人。以勤明见知，久不迁职。宣武谓曰：「扬子云为黄门，顿历三世。卿居此任始十年，不足辞也。」东豫州刺史田益宗居边贪秽，宣武频诏桃符慰喻之。桃符还，具称益宗老耄，而诸子非理处物。宣武后欲代之。恐其背叛，拜桃符东豫州刺史，与后将军李世哲领众袭益宗。语在《益宗传》。桃符善恤蛮左，为人吏所怀。久之，徵还。病卒，赠洛州刺史。

　　鹿悆，字永吉，济阴乘氏人也。祖寿兴，沮渠氏库部郎。父生，再为济南太守，有政绩。献文嘉其能，特徵赴季秋马射，赐以骢马，加以青服，彰其廉洁。时三齐始附，人怀苟且，蒲博终朝，颇废农业。生立制断之，闻者嗟善。后卒于淮阳太守，追赠兗州刺史。悆好兵书、阴阳、释氏之学，彭城王勰召为馆客。尝诣徐州，马疲，附船而至大梁。夜睡，者上岸，窃禾四束饲马。船行数里，悆觉，即停船至取禾处，以缣三丈置禾束下而反。

