<!-- { "loadSidebar": true } -->
　　赵郡王干字思直，太和九年，封河南王，位大将军。孝文笃爱诸弟，以干总戎别道，诫之曰：「司空穆亮年器可师，散骑常侍卢阳乌才堪询访，汝其师之。」迁洛，改封赵郡王。除都督、冀州刺史。帝亲饯于郊，诫曰：「刑狱之理，先哲所难。然既有邦国，得不自励也！」诏以李凭为长史，唐茂为司马，卢尚之为谘议参军，以匡弼之。而凭等谏，干殊不纳。州表斩盗马人，于律过重，而尚书以干初临，纵而不劾。诏曰：「尚书曲阿朕意，实伤皇度。干闇于政理，律外重刑，并可推闻。」后转特进、司州牧。车驾南讨，诏干都督中外诸军事，给鼓吹一部，甲士三百人，出入殿门。

　　干贪淫不遵政典，御史中尉李彪将纠劾之，会遇干于尚书下舍，屏左右诫之，而干悠然不以为意。彪表弹之。诏干与北海王详俱随太子诣行在所。及至，密使左右察其意色，无有忧悔，乃亲数其过，杖之一百，免所居官，以王还第。薨，谥曰灵王。陪葬长陵。

　　子谧袭封。干妃穆氏表谧及谧母赵等悖礼愆常。诏曰：「妾于女君，犹妇人事姑舅；妾子于君母，礼加如子之恭。何得黩我风猷，可付宗正依礼正罪。」谧在母丧，听声饮戏，为御史中尉李平所弹。遇赦，复封。后为岐州刺史。

　　谧性暴虐，明帝初，台使元延到其州界，以驿逻无兵，摄帅检核。队主高保愿列言：「所有之兵，王皆私役。」谧闻，大怒，鞭保愿等五人各二百。数日间，谧召近州人夫，闭四门，内外严固，搜掩城人，楚掠备至。又无事而斩六人，合城凶惧。众遂大呼，屯门。谧怖，登楼毁梯以自固。士人散走，城人分守四门。灵太后遣游击将军王竫驰驿喻之。城人既见ＩＰ至，开门谢罪。乃罢谧州，除大司农卿。迁幽州刺史。谧妃胡氏，灵太后从女也。未发，坐殴其妃，免官。后除都官尚书。车驾出拜圆丘，谧与妃乘赤马犯卤簿，为御史所弹，灵太后特不问。薨，高阳王雍，干之母弟，启论谧，赠假侍中、司州牧，谥贞景。

　　谧兄谌，字兴伯，性平和，位都官尚书。尔硃荣之入洛阳，启庄帝欲迁都晋阳。帝以问谌，争之以为不可。荣怒曰：「何关君而固执也！且河阴之役，君应之。」谌曰：「天下事天下论之，何以河阴之酷而恐元谌！宗室戚属，位居常伯，生既无益，死复何损！正使今日碎首流肠，亦无所惧。」荣大怒，欲罪谌。其从弟世隆固谏，乃止。见者莫不震悚。谌颜色自若。后数日，帝与荣见宫阙壮丽，列树成行，乃叹曰：「臣一昨愚志，有迁京之意，今见皇居壮观，亦何用去河洛而就晋阳。臣熟思元尚书言，深不可夺。」是以迁都议因罢。永安元年，拜尚书左仆射，封魏郡王。谌本年长，应袭王封，为其父灵王爱其弟谧，以为世子。庄帝诏复谌封赵郡王。历位司空、太保、太尉、录尚书事。孝静初，拜大司马。薨，谥孝懿。谌无他才识，历位虽重，时人忽之。

　　谧弟谭，颇强立，少为宗室推敬，卒于秦州刺史。

　　谭弟谳，贪暴无礼。位太中大夫，封平乡男。河阴遇害。

　　广陵王羽字叔翻，太和九年封，加侍中，为外都大官。羽少聪慧，有断狱之称。后罢三都，以羽为大理，典决京师狱讼。迁特进、尚书右仆射，又为太子太保、录尚书事。孝文将南讨，遣羽持节安抚六镇。发其突骑，夷夏宁悦。还领廷尉卿。及车驾发，羽与太尉元丕留守。帝友爱诸弟，及将别，不忍早分，诏羽从至雁门。及令羽归，望其称效，故赐如意以表心。

　　十八年，羽表辞廷尉，不许。羽奏：「外考令文，每岁终，州镇列牧守绩状。及至再考，随其品第，以彰黜陟。虽外有成令，而内令未班。内外考察，理应同等。臣辄推准外考，以定京官绩行。」诏曰：「论考之事，理在不轻，问绩之方，应关朕听。辄尔轻发，殊为躁也。今始维夏，且待至秋。」后孝文临朝堂考群臣，顾谓羽曰：「上下二等，可为三品，中等但为一品。所以然者，上下是黜陟之科，故旌丝发之美；中等守本，事可大通。」

　　帝又谓羽曰：「汝功勤之绩不闻于朝，阿党之音频干朕听。今黜汝录尚书、廷尉，但居特进、太保。」又谓尚书令陆睿曰：「叔翻在省之初，甚著善称；自近以来，偏颇懈怠。岂不由卿等随其邪伪之心？今夺卿尚书令禄一周。」谓左仆射元赞曰：「计叔翻之黜，卿应大辟。但以咎归一人，不复相罪。今解卿少师之任，削禄一周。」诏吏部尚书澄曰：「观叔父神志骄傲，可解少保。」又谓长兼尚书于果曰：「卿不能勤谨夙夜，数辞以疾。今解卿长兼，可光禄大夫、守尚书，削禄一周。」又谓守尚书尉羽曰：「卿恭勤。在集书，殊无忧存左史之事。今降为长兼常侍，亦削禄一周。」又谓守尚书卢阳乌曰：「卿在集书，虽非高功，为一省文学之士，常不以左史在意。今降卿长兼王师，守常侍、尚书如故，夺常侍禄一周。」谓左丞公孙良、右丞乞伏义受曰：「卿等不能正心直言，罪应大辟。但以事钟叔翻，故不能别致贬。二丞可以白衣守本官。冠服、禄恤尽皆削夺。若三年有成，还复本任；如其无成，则永归南亩。」谓散骑常侍元景曰：「卿等自任集书，合省逋堕，致使王言遗滞，起居不修。今降为中大夫、守常侍，夺禄一周。」又谓谏议大夫李彦：「卿实不称职，可去谏议，退为元士。」又谓中庶子游肇及中书舍人李平：「识学可观，可为中第。」

　　初，孝文引陆睿、元赞等前，曰：「朕为天子，何假中原？欲令卿等子孙博见多知。若永居恆北，遇不好文主，卿等子弟不免面墙也。」陆睿对曰：「实如明诏。金氏若不入仕汉朝，七叶知名，亦不可得也。」帝大悦。

　　帝幸羽第，与诸弟言曰：「朕亲受人讼，知广陵之明了。」咸阳王禧曰：「臣年为广陵兄，明为广陵弟。」帝曰：我为汝兄，汝为羽昆，汝复何恨！」车驾南伐，除开府、青州刺史。诏羽曰：「海服之寄，故唯宗良。唯酒唯田，可不诫欤！」宣武即位，迁司州牧。及帝览政，引入内，面授司徒。请为司空，乃许之。羽先淫员外郎冯俊兴妻，夜私游。为俊兴所击，积日秘匿，薨于府。宣武亲临哀，赠司徒，谥曰慧。

　　子恭袭，是为节闵帝。

　　恭兄欣，字庆乐，性粗率，好鹰犬。孝庄初，封沛郡王，后封淮阳王。孝武时，加太师、开府，复封广陵王，太傅、司州牧，寻除大司马。孝武入关中，欣投托人使达长安，为太傅、录尚书事。欣于中兴宗室，礼遇最隆，自广平诸王，悉居其下。又为大宗师，进大冢宰、中军大都督。大统中，为柱国大将军、太傅。文帝谓欣曰：「王三为太傅，再为太师，自古人臣，示闻此例。」欣逊谢而已。后拜司徒。恭帝初，迁大丞相。薨，谥曰容。欣好营产业，多所树艺，京师名果皆出其园。所汲引及寮佐咸非长者，为世所鄙。

　　高阳王雍字思穆，少俶傥不恆。孝文曰：'吾亦未能测此兒之深浅，然观其任真率素，或年器晚成。」太和九年，封颍川王。或说雍待士以营声誉，雍曰：「吾天子之子，位为诸王，用声名何为？」改封高阳。后为相州刺史。帝诫曰：「为牧之道，亦易亦难。其身正，不令而行，故便是易；其身不正，虽令不从，故曰是难。」宣武初，迁冀州刺史。雍在二州，微有声称，入拜司州牧。帝时幸雍第，皆尽家人礼。迁司空，转太尉，加侍中。寻除太保，领太尉、侍中如故。明帝初，诏雍入居太极西柏堂，谘决大政，给亲信二十人。又诏雍为宗师，进太傅、侍中，领太尉公，别敕将作营国子学寺，给雍居之。领军于忠擅权专恣，仆射郭祚劝雍出之，忠矫诏杀祚及尚书裴植，废雍以王归第。朝有大事，使黄门就谘访之。忠寻复矫诏将杀雍，以问侍中崔光，拒之乃止。未几，灵太后临朝，出忠为冀州刺史。雍表暴忠罪，陈己不能匡正，请返私门。灵太后感忠保护之勋，不问其罪。除雍侍中、太师，领司州牧。

　　雍表请王公已下贱妾悉不听用织成锦绣、金玉珠玑，违者以违旨论；奴婢悉不得衣绫锦缬，止于缦缯而已；奴则布服，并不得以金银为钗带，犯者鞭一百。太后从之，而不能久也。诏雍乘步挽出入掖门，又以本官录尚书事，朝晡侍讲。明帝览政，诏雍乘车出入大司马门，进位丞相。又诏依齐郡顺王简太和故事，朝讫引坐，特优拜伏之礼。总摄内外，与元叉同决庶政。岁禄粟至四万石，伎侍盈房，荣贵之盛，昆弟莫及。

　　元妃卢氏薨后，更纳博陵崔显妹，欲以为妃。宣武初以崔显世号东崔，地寒望劣，难之，久乃听许。延昌已后，疏弃崔氏，别房幽禁，仅给衣食而已。未几，崔暴薨，多云雍殴杀也。灵太后许赐其女伎，未及送之。雍遣其阉竖丁鹅，自至宫内，料简四人，冒以还第。太后责其专擅，追停之。孝庄初，于河阴遇害。赠假黄钺、相国，谥文穆。

　　雍识怀短浅，又无学业，虽位居朝首，不为时情所推。自熙平以后，朝政褫落。及清河王怿之死，元叉专政，天下大责归焉。

　　嫡之泰，字昌，颇有时誉，位太常卿，与雍同时遇害。赠太尉公、高阳王，谥曰文。子斌袭。

　　斌字善集，历位侍中、尚书左仆射。斌美仪貌，性宽和，居官重慎，颇为齐文襄爱赏。齐天保初，准例降爵为高阳县公，拜右光禄大夫。二年，从文宣讨契丹还，至白狼河，以罪赐死。

　　彭城王勰字彦和，少而歧嶷，姿性不群。太和九年，封始平王，加侍中。勰生而母潘氏卒，其年献文崩。及有所知，启求追服，文明太后不许。乃毁容憔悴，心丧三年，不参吉庆。孝文大奇之。敏而耽学，雅好属文。长直禁内，参决军国大政，万机之事无不预焉。及车驾南伐，领宗子军，宿卫左右。转中书令，侍中如故，改封彭城王。

