<!-- { "loadSidebar": true } -->
　　魏孝静立，除吏部尚书，寻加侍中。元象初，除冀州刺史，加开府，累迁尚书右仆射。及北豫州刺史高仲密将叛，阴招冀州豪望为内应。诏隆之驰驿慰抚，遂得安静。隆之首参神武经略，奇谋皆密以启闻，手书削藁，罕知于外。卒于齐州刺史，赠司徒。神武以追荣未尽，复启赠太保，谥宣懿。神武后至冀州北境，次交津，追忆隆之，顾冀州行事司马子如，言其德美，为之流涕。令以太牢就祭。隆之历事五帝，以谨素见知。凡四为侍中，再为吏部尚书，一为仆射，四为冀州刺史。每临冀部，州中旧齿咸曰：「我封公复来。」其得物情如此。子子绘嗣。

　　子绘字仲藻，小名搔。性和理，有器局。释褐秘书郎，累迁平阳太守，加散骑常侍。晋州北界霍山旧号千里径者，山坂高峻，每大军往来，士马劳苦。子绘请于旧径东谷别开一路。神武从之，仍令子绘修开，旬日而就。征补大行台吏部郎中。

　　神武崩，秘未发丧，文襄以子绘为勃海太守。执其手曰：「诚知未允勋臣官望，但须镇抚。且衣锦昼游，古人所贵，宜善加经略，不劳习常太守向州参也。」仍听收集部曲一千人。

　　大宁三年，为都官尚书。高归彦作逆，命子绘参赞军事。贼平，敕子绘权行州事。征拜仪同三司、尚书右仆射。卒，谥曰简。子宝盖袭。

　　子绘弟子绣，位霍州刺史。陈将吴明彻侵淮南，子绣城陷，送扬州。齐亡后，逃归。终于通州刺史。子绣外貌儒雅，而使气难犯。兄女婿司空娄定远为瀛州刺史，子绣为勃海太守。定远过之，对妻及诸女宴集言戏，微有亵慢。子绣鸣鼓集众将攻之，定远免冠拜谢，久之乃释。

　　隆之弟兴之，字祖胄。经明行修，恬素清静。位瀛冀二州刺史、平北府长史。所历有当官誉。卒，以隆之佐命功，赠殿中尚书、雍州刺史，谥曰文。

　　子孝琬，字士茜。七岁而孤，为隆之鞠养；慈爱甚笃，隆之启以父爵富城子授焉。位东宫洗马。卒，赠太府少卿。

　　孝琬性恬静，颇好文咏。太子少师邢邵、七兵尚书王昕并先达高才，与孝琬年位悬隔，晚相逢遇，分好遂深。孝琬灵榇言归，二人送于郊外，悲哭凄恸，有感路人。

　　孝琬弟孝琰，字士光，少修饬，学尚有风仪。位秘书丞、散骑常侍、聘陈使主，在道遥授中书侍郎。还，坐受魏收嘱，牒其门客从行事发，付南都狱，决鞭二百，除名。后除并省吏部郎中、南阳王友，赴晋阳典机密。

　　和士开母丧，托附者咸往奔哭。鄴中富商丁邹、严兴等并为义孝，有一士人亦在哭限。孝琰入吊，出谓人曰：「严兴之南，丁邹之北，有一朝士，号叫甚哀。」闻者传之。士开知而大怒。其后会黄门郎李瑰奏南阳王绰骄恣，士开因谮之曰：「孝琰从绰出外，乘其副马，舍离部伍，别行戏语。」时孝琰女为范阳王妃，为礼事，因假入辞。帝遂决马鞭一百放出，又遣高阿那肱重决五十，几死。还鄴，在集书省上下。自此沈废。士开死后，为通直散骑常侍。后与周和好，以为聘周使副。祖珽辅政，奏入文林馆撰御览。

　　孝琰文笔不高，但以风流自立，善谈戏，威仪闲雅，容止进退，人皆慕之。以祖珽好自矜大，佞之云：「是衣冠宰相，异于余人。」近习闻之，大以为恨。寻以本官兼尚书右丞。其所弹射，多承意旨。时有道人昙献者，为皇太后所幸，赏赐隆厚，车服过度。又乞为沙门统，后主意不许，但太后欲之，遂得居任。然后主常憾焉。因僧尼他事，诉者辞引昙献，上令有司推劾。孝琰案其受贿，致于极法，其家珍异悉以没官。由是正授左丞，仍奏门下事。

　　性颇简傲，不谐时俗，意遇渐高，弥自矜诞，举动舒迟，无所降屈，识者鄙之。与崔季舒等以正谏同死。子君确、君静二人徙北边，少子君严、君赞下蚕室。南安败，君确等二人皆坐死。

　　兴之弟延之，字祖业，少明辩，有世用。封郯城子，位青州刺史，多所受纳。后行晋州事。沙苑之败，延之弃州北走，以隆之故，免其死。卒，赠尚书左仆射、司徒公，谥文恭。子纂嗣。

　　鉴长子琳，字彦宝，位中书侍郎。与侍中、南平王冯诞等议定律令，有识者称之。历位太尉长史、司宗下大夫、南夏青二州刺史、光禄大夫。琳弟子肃。

　　肃字元邕，博涉经史。太傅崔光见而赏焉。位尚书左中兵郎中。性恭俭，不妄交游，唯与崔励、励从兄鸿尤相亲善。所制文章多亡失，存者十余卷。

　　懿从兄子恺，字思悌，奕之孙也。父劝，慕容垂侍中、太常卿。恺位给事黄门侍郎、散骑常侍。后入代都，名出懿子玄之右。俱坐司马氏事死。恺妻，卢玄女也。恺子伯达，弃母及妻李氏南奔河表，改婚房氏。献文末，伯达子休杰内入。祖母卢犹存，垂百岁矣。而李已死。休杰位冀州咸阳王府谘议参军。

　　回族叔轨，字广度。好学，通览经传。与光禄大夫武邑孙惠蔚同志友善。惠蔚每推轨曰：「封生之于经义，吾所弗如者多矣。」颇自修洁，仪容甚伟。或曰：「学士不事修饰，此贤何独如此？」轨闻，笑曰：「君子整其衣冠，尊其瞻视，何必蓬头垢面而后为贤。」言者惭退。以兼员外散骑常侍衔命高丽。高丽王云恃其偏远，称疾不亲受诏。轨正色诘之，喻以大义，云乃北面受旨。使还，转考功郎中，除本郡中正。勃海太守崔休入为吏部郎中，以兄考事干轨。轨曰：「法者天下之事，不可以旧君故，亏之也。」休叹其守正。轨在台中，称为儒雅。除国子博士，假通直散骑常侍，慰劳汾州山胡。

　　司空、清河王怿表修明堂、辟雍，诏百寮集议。轨议曰：

　　《周官匠人》职云：夏后氏世室，殷人重屋，周人明堂，五室，九阶，四户，八窗。郑玄曰：「或举宗庙，或举王寝，或举明堂，互文以见同制。」然则三代明堂，其制一也。案周与夏、殷，损益不同。至于明堂，因而弗革，明五室之义，得天数矣。是以郑玄又曰：「五室者，象五行也。」然则九阶者法九土，四户者达四时，八窗者通八风，诚不易之大范，有国之恆式。若其上圆下方以则天地，通水环宫以节观者，茅盖白盛为之质饰，赤缀白缀为之户牖，皆典籍所载，制度之明义也。秦焚灭五典，非毁三代，变更先圣，不依旧宪。故《吕氏月令》见九室之义，大戴之《礼》著十二堂之文。汉承秦法，亦未能改，东西二京，俱为九室。是以《黄图》、《白武通》、蔡邕、应劭等咸称九室以象九州，十二堂以象十二辰。夫室以祭天，堂以布政。依行而祭，故室不过五；依时布政，故堂不逾四。州之与辰，非所可法。九与十二，厥用安在？今圣朝欲尊道训人，备礼化物，宜则五室，以为永制。至如庙学之嫌，台沼之杂，袁准之徒已论正矣。

　　后卒于廷尉少卿。赠济州刺史。

　　初，轨深为郭祚所知，祚堂谓子景尚曰：「封轨、高绰二人，并干国之才，必应远至。吾平生不妄进举，而每荐此二人，非直为国进贤，亦为汝等之津梁。」其见重如此。轨既以方直自业，高绰亦以风概立名。高肇拜司徒，绰送迎往来，轨竟不诣。绰顾不见轨，乃遽归曰：「吾一生自谓无愆规矩，今日举措不如封生远矣。」轨以务德慎言，修身之本，奸回谗佞，世之巨害。乃为《务德》、《慎言》、《远佞》、《防奸》四戒。文多不载。

　　长子伟伯，字君良，博学有才思。弱冠，除太学博士。每朝廷大议，伟伯参焉。雅为太保崔光、仆射游肇所知赏。太尉、清河王怿辟参军事。怿亲为《孝经解诂》，命伟伯为难例九条，皆发起隐漏。伟伯又讨论《礼》、《传》、《诗》、《易》疑事数十条，儒者咸称之。时朝廷将经始明堂，广集儒学，议其制度，九五之论，久而不定。伟伯乃搜检经、纬，上《明堂图说》六卷。又撰《封氏本录》六卷。

　　正光末，尚书仆射萧宝夤为关西行台，引为行台郎。及宝夤为逆，伟伯与南平王固潜结关中豪右韦子粲等，谋举义兵。事发，见杀。永安中，赠瀛州刺史，听一子出身，无子，转授弟翼。翼弟述。

　　述字君义，有干用。天平中，为三公郎中。时增损旧事，为《麟趾新格》，其名法科条皆述所删定。齐受禅，累迁大理卿。河清三年，敕与录尚书赵彦深、仆射魏收、尚书阳休之、国子祭酒马敬德等议定律令。历位度支、五兵、殿中三尚书。

　　述久为法官，明解律令，议断平允，深为时人所称。而厚积财产，一无分馈。虽至亲密友，贫病困笃，亦绝于拯济。朝野物论甚鄙之。外貌方整，而不免请谒，回避进趣，颇致嗤骇。前妻河内司马氏。一息为娶陇西李士元女，大输财聘。及将成礼，犹竞悬违。述忽取所供养像，对士元打像为誓。士元笑曰：「封公何处常得应急像，须誓便用？」一息娶范阳卢庄之女，述又经府诉云：「送骒乃嫌脚跛，评田则云咸薄，铜器又嫌古废。」皆为吝啬所及，每致纷纭。子元茜，位太子舍人。

　　述弟询，字景文，窥涉经史，以清素自持。位尚书左丞、济南太守。历官皆有干局才具，临郡甚著声绩。隋开皇中卒。

　　论曰：崔逞文学器识，当年之俊，忽微虑远，俱以为灾。休立身有本，当官著称。长儒才望之美，祸因骄物，虽有周公之才，犹且为累。况未足谕其高下，能无及乎？赡词韵温雅，风神秀发，固人望也。王宪名公之孙，老见优异。元景昆季履道，标映人伦，美哉！封回克光家世，隆之勤劳霸业，子绘实隆堂构，可谓载德者矣。君义聚敛啬吝，无乃鄙哉！

　





北史卷二十五

列传第十三　　古弼张黎刘洁丘堆娥清伊乙瑰周几豆代田车伊洛王洛兒车路头卢鲁元陈建来大干宿石万安国周观尉拨陆真吕洛

　　拔薛彪子子琡尉元慕容白曜和其奴苟颓宇文福

　　古弼，代人也。少忠谨，善骑射。初为猎郎，门下奏事，以敏正称。明元嘉其直而有用，赐名曰笔。后改名弼，言其有辅佐才也。令典西部，与刘洁等分绾机要，敷奏百揆。太武即位，以功拜立节将军，赐爵灵寿侯。历位侍中、吏部尚书，典南部奏事。后征冯弘。弘将奔高丽，高丽救军至，弘乃随之，令妇人被甲居中，其精卒及高丽陈兵于外。弼部将高苟子击贼军。弼酒醉，拔刀止之，故弘得东奔。太武大怒，黜为广夏门卒。寻复为侍中，与尚书李顺使凉州。赐爵建兴公，镇长安，甚有威名。及议征凉州，弼与顺咸言凉州乏水草，不宜行，帝不从。既克姑臧，微嫌之，以其有将略，弗之责。

