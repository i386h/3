<!-- { "loadSidebar": true } -->
　　帝升金墉城，顾见堂后桐竹，曰：「凰皇非梧桐不栖，非竹实不食。今梧竹并茂，讵能降凰乎？」勰曰：「凰皇应德而来，岂桐竹能降？」帝笑曰：「朕亦未望降之。」后宴侍臣于清徽堂。日晏，移于流化池芳林下。帝仰观桐叶之茂，曰：「'其桐其椅，其实离离。恺悌君子，莫不令仪。'今林下诸贤，足敷歌咏。」遂令黄门侍郎崔光读暮春群臣应制诗。至勰诗，帝乃为改一字，曰：「昔祁奚举子，天下谓之至公。今见勰诗，始知中令之举非私也。」勰曰：「臣露此拙，方见圣朝之私，赖蒙神笔赐刊，得有令誉。」帝曰：「虽琱琢一字，犹是玉之本体。」勰曰：'《诗》三百，一言可蔽。今陛下赐刊一字，足以价等连城。」勰表解侍中，诏曰：「蝉貂之美，待汝而光。人乏之秋，何容方退。」后从幸代都，次于上党之铜鞮山，路傍有大松树十数根。时帝进伞，遂住而赋诗，令示勰曰：「吾作诗虽不七步，亦不言远。汝可作之，比至吾间，令就也。」时勰去帝十步，遂且行且作，未至帝所而就。诗曰：「问松林，松林经几冬？山川何如昔？风云与古同？」帝大笑曰：「汝此亦调责吾耳！」诏赠勰所生母潘氏为彭城国太妃。又除中书监，侍中如故。帝南讨汉阳，假勰中军大将军，加鼓吹一部。勰以宠授频烦，乃面陈曰：「臣闻兼亲疏而两，并异同而建。此既成文于昔，臣愿诵之于后。陈思求而不允，愚臣不请而得。岂但今古云殊，遇否大异。」帝大笑，执勰手曰：「二曹才名相忌，吾与汝以道德相亲，缘此而言，无惭前烈。」

　　帝亲讲《丧服》于清徽堂，从容谓群臣曰：「彦和、季豫等年在冲蒙，早登缨绂，失过庭之训，并未习《礼》。每欲令我一解《丧服》。自审义解浮疏，仰而不许。顷因酒醉坐，脱尔言从，故屈朝彦，遂亲傅说。」御史中尉李彪对曰：「自古及今，未有天子讲《礼》。臣得亲承音旨，千载一时。」

　　从征沔北，除使持节、都督南征诸军事，正中军大将军、开府。勰于是亲勒大众。须臾有二大鸟从南来，一向行宫，一向幕府，各为人所获。勰言于帝曰：「始有一鸟，望旗颠仆，臣谓大吉。」帝戏之曰：「鸟之畏威，岂独中军之略也？吾亦分其一耳！此乃大善，兵法咸说。」至明，便大破崔慧景、萧衍。其夜大雨。帝曰：「昔闻国军获胜，每逢云雨。今破新野、南阳，及摧此贼，果降时润，诚哉斯言。」勰对曰：「水德之应，远称天心。」帝令勰为露布，辞曰：「臣闻露布者，布于四海，露之耳目。以臣小才，岂足大用。」帝曰：「汝亦为才达，但可为之。」及就，尤类帝文，有人见者，咸谓御笔。帝曰：「汝所为者，人谓吾制。非兄则弟，谁能辨之？」勰对曰：「子夏被嗤于先圣，臣又荷责于来今。」及至豫州，帝为家人书于勰曰：「每欲立一宗师，肃我元族。汝亲则宸极，官乃中监；风标才器，实足轨范，宗制之重，舍汝谁寄？有不遵教典，随事以闻。」

　　帝不豫，勰内侍医药，外总军国之务，遐迩肃然，人无异议。徐謇，当世上医。先是，假归洛阳；及召至，勰引之别所，泣涕执手，祈请恳至。左右见者莫不鸣咽。及引入，謇便欲进药。勰以帝神力虚弱，唯令以食味消息。勰乃密为坛于汝水滨，依周公故事，告天地及献文，为帝请命，乞以身代。帝瘳损，自悬瓠幸鄴，勰常侍坐舆辇，昼夜不离其侧，饮食必先尝之而后手自进御。车驾还京，会百僚于宣极堂，行饮至策勋之礼，以勰功为群将之最。寻以勰为司徒、太子太傅，侍中如故。

　　俄而齐将陈显达内寇，帝复亲讨之。诏勰持节、都督中外诸军事，总摄六师。时帝不豫，勰辞侍疾无暇，更请一王总当军要。帝曰：「吾虑不济，安六军保社稷者，舍汝而谁？」帝至马圈，疾甚，谓勰曰：「今吾当成不济。霍子孟以异姓受付，况亲贤，不可不勉也！」勰泣曰：「士于布衣，犹为知己尽命，况臣托灵先皇，诚应竭股肱之力。但臣出入喉膂，每跨时要，此乃周旦遁逃，成王疑惑。臣非所以辞勤请逸，正欲仰成陛下日镜之明，下令愚臣获避退之福。」帝久之曰：「吾寻思汝言，理实难夺。」乃手诏宣武曰：「汝第六父勰，清规懋赏，与白云俱洁；厌荣舍绂，以松竹为心。吾少与绸缪，提携道趣，每请朝缨，恬真丘壑。吾以长兄之重，未忍离远，何容仍屈素业，长婴世网。吾百年之后，其听勰辞蝉舍冕，遂其冲挹之性也。」

　　帝崩于行宫，遏秘丧事，独与右仆射、任城王澄及左右数人为计，奉迁于安车中。勰等出入如平常，视疾进膳，可决外奏。累日，达宛城，乃夜进安车于郡事；得加敛榇，还载卧舆。六军内外，莫有知者。遣中书舍人张儒奉诏徵宣武会驾。梓宫至鲁阳，乃发丧行服。宣武即位，勰跪授遗敕数纸。咸阳王禧疑勰为变，停于鲁阳郡外，久之乃入。谓勰曰：「汝非但辛勤，亦危险至极。」勰恨之。对曰：「兄识高年长，故知有夷险。彦和掘蛇骑武，不觉艰难。」禧曰：「汝恨吾后至耳。」自孝文不豫，勰常居中，亲侍医药，夙夜不离左右，至于衣不解带，乱首垢面。帝患久多忿，因之迁怒。勰每被诮詈，言至厉切；威责近侍，动将诛斩。勰承颜悉心，多所匡济。及帝升遐，齐将陈显达奔遁始尔，虑凶问泄漏，致有逼迫。勰内虽悲恸，外示吉容，出入俯仰，神貌无异。及至鲁阳，东宫官属多疑勰有异志，窃怀防惧；而勰推诚尽礼，卒无纤介之过。勰上谥议：「协时肇享曰孝，五宗安之曰孝，道德博闻曰文，经纬天地曰文，上尊号为孝文皇帝，庙号高祖，陵曰长陵。」帝从之。

　　既葬，帝固以勰为宰辅。勰频口陈遗旨，请遂素怀。帝对勰悲恸，每不许之。频表恳切，帝难违遗敕，遂其雅情。犹逼以外任，乃以勰为都督、定州刺史。勰仍陈让，帝不许，乃述职。帝与勰书，极家人敬，请勰入京。景明初，齐豫州刺史裴叔业以寿春内属，诏勰都督南征诸军事，与尚书令王肃迎接寿春。复授司徒。又诏以本官领扬州刺史，进位大司马，领司徒。齐将陈伯之屯于肥口，胡松又据梁城。勰部分将士，频战破之。淮南平，征勰还朝。初，勰之定寿春，获齐汝阴太守王果、豫州中从事庾稷等数人。勰倾衿礼之，常参坐席。果承间求还江外，勰衿而许之。果又谢曰：「果等今还，仰负慈泽，请听仁驾振旅，反迹江外。」至此乃还。其为远人所怀如此。

　　勰至京师，频表辞大司马、领司徒及所增邑，乞还中山，有诏不许。乃除录尚书，侍中、司徒如故，固辞不免。时咸阳王禧以骄矜，颇有不法，北海王详阴言于帝；又言勰大得人情，不宜久在宰辅，劝帝遵遗敕。禧等又出领军于烈为恆州，烈深以为忿。烈子忠常在左右，密令忠言于帝，宜早自览政。时将礿祭，王公并斋于庙东坊。帝遣于烈将壮士六十人召禧、勰、详等引见。帝谓勰曰：「顷来南北务殷，不容仰遂冲操。恪是何人，而敢久违先敕？今遂叔父高蹈之意。」诏乃为勰造宅，务从简素，以遂其心。勰因是作《蝇赋》以喻怀。又以勰为太师，勰遂固辞。诏侍中敦喻，帝又为书于勰，崇家人之敬，勰不得已而应命。帝前后频幸勰第。及京兆、广平王暴虐不法，制宿卫队主率羽林、武贲幽守诸王于其第，勰上表切谏，帝不纳。时议定律令，勰与高阳王雍、八坐、朝士有才学者，五日一集，参论轨制应否之宜。凡所裁决，时彦归仰。又加侍中。勰敦尚文史，撰自古帝王贤达至于魏世子孙，族从为三十卷，名曰《要略》。

　　性仁孝。言于朝廷，以其舅潘僧固为长乐太守。京兆王愉构逆，僧固见逼。尚书令高肇性既凶愎，又肇兄女入为夫人。顺皇后崩，帝欲以为后，勰固执以为不可。肇于是屡谮勰，因僧固之同愉逆，肇诬勰与愉通，南招蛮贼。勰国郎中令魏偃、前防阁高祖珍希肇提携，构成事。肇初令侍中元晖以奏，晖不从。又令左卫元珍言之。帝访晖，明勰无此。帝更以问肇，肇以魏偃、祖珍为证，乃信之。

　　永平元年九月，召勰及高阳王雍、广阳王嘉、清河王怿、广平王怀及高肇等人。时勰妃方产，固辞不得已，意甚忧惧，与妃诀而登车。入东掖门，度一小桥，牛伤，人挽而入。宴于禁中，夜皆醉，各就别所消息。俄而元珍将武士赍毒酒至。勰曰：「一见至尊，死无恨也。」珍曰：「至尊何可复见！」武士以刀环筑勰二下，勰大言称冤。武士又以刀筑勰，乃饮毒酒，武士就杀之。向晨，以褥裹尸，舆从屏门出，载尸归第，云因饮而薨。勰妃李氏，司空冲之女也，号哭曰：「高肇枉理杀人，天道有灵，汝还当恶死。」及肇以罪见杀，还于此屋，论者知有报应焉。帝为举哀于东堂。勰既有大功于国，无罪见害，行路士女皆流涕曰：「高肇小人，枉杀如此贤王！」在朝贵戚莫不丧气。景明、报德寺僧鸣钟欲饭，忽闻勰薨，二寺一千余人皆嗟痛，为之不食，但饮水而斋。追赠假黄钺、使持节、都督中外诸军事、司徒公、太师。给鉴辂九旒，武贲班剑百人，前后部羽葆鼓吹，辒辌车。有司奏太常卿刘芳议勰谥，保大定功曰武，善问周达曰宣，宜谥武宣王。诏可。及庄帝即位，追号文穆皇帝，妃李氏为文穆皇后，迁神主于太庙，称肃祖。节闵帝时，去其神主。嫡子劭，字子讷，袭封。

　　劭善武艺，少有气节。明帝初，梁将寇边，劭表上粟九千斛、资绢六百匹、国吏二百人以充军用。灵太后嘉其至意，不许。累迁青州刺史。孝昌末，灵太后失德，四方纷扰，劭遂有异志。为安丰王延明所启，征入为御史中尉。庄帝即位，尊为无上王。寻遇害河阴。追谥曰孝宣皇帝，妻李氏为文恭皇后。

　　子韶，字世胄，好学，美容仪。初，尔硃荣将入洛，父劭恐，以韶寄所亲荣阳太守郑仲明。仲明寻为城人所杀。韶因乱，与乳母相失，遂与仲明兄子僧副避难。路中为贼逼，僧副恐不免，因令韶下马。僧副谓客曰：「穷鸟投人，尚或矜愍，况诸王如何弃乎？」僧副举刃逼之，客乃退。韶逢一老母姓程，哀之，隐于私家。居十余日，庄帝访而获焉，袭封彭城王。齐神武后以孝武帝后配之，魏室奇宝多随后入韶家。有二玉钵相盛，转而不可出。马脑榼容三升，玉缝之。皆称西域鬼作也。历位太尉、侍中、录尚书事、司州牧、特进、太傅。

　　齐天保元年，降爵为县公。韶性行温裕，以高氏婿，颇膺时宠。能自谦退，临人有惠政，好儒学；礼致才彦，爱林泉，修第宅华而不侈。文宣常剃韶鬓须，加以粉黛，衣妇人服以自随。曰：「以彭城为嫔御。」讥元氏微弱，比之妇女。

