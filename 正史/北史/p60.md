<!-- { "loadSidebar": true } -->
　　河南王曜，天兴六年封。五岁，尝射雀于道武前，中之，帝惊叹焉。及长，武艺绝人，与阳平王熙等并督诸军讲武，众咸服其勇。薨。

　　长子提袭。骁烈有父风，改封颍川王。迎昭仪于塞北。时年十六，有夙成之量，殊域敬焉。后改封武昌，累迁统万镇都大将，甚见宠待。薨，谥曰成王。

　　长子平原袭爵。忠果有智略。为齐州刺史，善于怀抚。孝文时，妖贼司马小君自称晋后，屯聚平陵，年号圣君。平原身自讨击，禽小君，送京师斩之。又有妖人刘举，自称天子，复讨斩之。时岁频不登，齐人饥馑，平原以私米三千余斛为粥，以全人命。北州戍卒一千余人，还者皆给路粮，百姓咸称咏之。迁征南大将军、开府、雍州刺史，镇长安。薨，谥曰简王。

　　长子和，字善意，袭爵。初，和聘乙氏公主女为妃，生子显，薄之。以公主故，不得遣出。因忿，遂自落发为沙门。既不幸其母，乃舍显，以爵让其次弟鉴。鉴固辞。公主以其外孙不得袭爵，诉于孝文。孝文诏鉴终之后，令显袭爵，鉴乃受之。

　　鉴字绍达，沉重少言，宽和好士。为齐州刺史。时革变之始，鉴上书遵孝文之旨，采齐之旧风。轨制粲然，皆合规矩。孝文下诏褒美，班之天下，一如鉴所上。齐人爱咏，咸曰耳目更新。

　　孝文崩后，和罢沙门归俗。弃其妻子，纳一寡妇曹氏为妻。曹氏年长，大和十五岁，携男女五人，随鉴至历城，干乱政事。和与曹及五子七处受纳，鉴皆顺其意，言无不从。于是狱以贿成，取受狼籍，齐人苦之，鉴名大损。转徐州刺史。属徐、兗大水，人多饥饿，鉴表加赈恤，人赖以济。先是，京兆王愉为徐州，王既年少，长史卢阳乌宽以驭下，郡县多不奉法。鉴表梁郡太守程灵虬虐政残人，盗寇并起。诏免灵虬，于是徐境肃然。薨，谥悼王。

　　和与鉴子伯崇竞求承袭，诏听和袭，位东郡太守。先是，郡人孙天恩家豪富，尝与和争地，遣奴客打和垂死。至此，和诬天恩与北贼来往，父子兄弟一时俱戮，资财田宅皆没于官。天恩宗从欲诣阙诉冤，以和元叉之亲，不敢告列。和语其郡人曰：「我觅一州，亦应可得。念此小人，痛入骨髓，故乞此郡，以报宿怨，此后更不求富贵。」识者曰：「王当没于此矣！」薨，赠相州刺史。

　　河间王修，天赐四年封。薨，无子，太武诏河南王曜子羯兒袭，改封略阳王。正平初，有罪赐死，爵除。

　　长乐王处文，天赐四年封。聪辩夙成。年十四，薨。明元悼伤之，自小佥至葬，常亲临哀恸。陪葬金陵，无子，爵除。

　　广平王连，天赐四年封。薨，无子，太武以阳平王熙第二子浑为南平王，以继连后。浑好弓马，射鸟辄历飞而中之，日射兔得五十头。太武尝命左右分射，胜者中的筹满，诏浑解之，三发皆中。帝大悦，器其艺能，常引侍左右。累迁凉州镇将、都督西戎诸军事、领护西域校尉，恩著凉土。更满还京，父老皆涕泣追送，如违所亲。薨。

　　子飞袭。后赐名霄。身长九尺，腰带十围，容貌魁伟，雅有风则。贞白卓然，好直言正谏，朝臣惮之。孝文特垂钦重，除宗正卿。诏曰：「自今奏事，诸臣相称，可云姓名；唯南平王一人，可直言其封。」迁左光禄大夫。薨，赐东园第一秘器。孝文缌衰临霄丧，宴不举乐，谥曰安王。子纂袭。

　　京兆王黎，天赐四年封。薨。子吐相袭，改封江阳王。薨，无子。

　　献文以南平王霄第二子继字世仁为后，袭封江阳王。宣武时，为青州刺史。为家僮取人女为妇妾，又以良人为婢，为御史所弹，坐免官爵。及灵太后临朝，继子叉先纳太后妹，复继本封；后徙封京兆王，历司徒，加侍中。继，孝文时已历内外显任，灵太后临朝，入居心膂，历转台司。频表逊位，转太保，侍中如故，加前后部鼓吹。诏以至节，礼有朝庆，继位高年宿，可依齐郡王简故事，朝讫引坐，免其拜伏。转太傅，侍中如故。时叉执杀生之权，拜受之日，送者倾朝，有识者为之致惧。又诏令乘步挽至殿廷，两人扶侍，礼与丞相高阳王埒。后除使持节、侍中、太师、大将军、录尚书事、大都督、节度西道诸军事。及出师，车驾临饯，倾朝祖送。寻加太尉公。及班师，继启求还复封江阳，诏从之。继晚更贪婪，牧守令长新除赴官，无不受纳货贿，以相托付。妻子各别请属，至乃郡县微吏，亦不获平心选举。凭叉威势，法官不敢纠擿，天下患之。叉黜，继废于家。初，尔硃荣之为直寝，数以名马奉叉，叉接以恩意，荣甚德之。建义初，复以继为太师、司州牧。永安元年，薨，赠假黄钺都督九州诸军，录尚书事、大丞相如故，谥曰武烈。

　　叉字伯俊，小字夜叉。灵太后临朝，以叉妹夫，除通直郎。叉妻封新平君，后迁冯翊君，拜女侍中。叉女夭，灵太后诏赠乡主。叉累加侍中、领军将军。既在门下，兼总禁兵，深为灵太后所信委。太傅、清河王怿以亲贤辅政，每欲斥黜之。叉遂令通直郎宋维，告司染都尉韩文殊欲谋逆立怿，怿坐禁止。后穷案无实，怿虽得免，犹以兵卫守于宫西别馆。久之，叉恐怿终为己害，乃与侍中刘腾密谋，诈取主食中黄门胡度、胡定列，诬怿云：「货度等金帛，令以毒药置御食中以害帝。」腾以具奏。明帝信之，乃御显阳殿。腾闭永巷门，灵太后不得出。怿入，遇叉于含章殿后，命宗士及直斋执怿衣袂，将入含章东省。腾称诏集公卿议，以大逆论。咸畏叉，无敢异者。唯仆射游肇执意不同。叉、腾持公卿议入奏，夜中杀怿。于是假为灵太后辞逊诏，叉遂与太师、高阳王雍等辅政。常直禁中，明帝呼为姨父。自后百寮重迹。后帝徙御徽音殿，叉亦入居殿右，曲尽佞媚，遂出入禁中，恆令勇士持刀剑以自先后。叉于千秋门外厂下施木阑槛，有时出入，止息其中，腹心防守，以备窃发。

　　初，叉之专政，矫情自饰，劳谦待士。得志之后，便自骄愎，耽酒好色，与夺任情。乃于禁中自作别库掌握之，珍宝充牣其中。叉曾卧妇人于食舆，以巴覆之。舆入禁内，出亦如之，直卫虽知，莫敢言者。姑姊妇女，朋淫无别。政事怠堕，纲纪不举。州镇多非其人，于是天下遂乱矣。叉自知不法，恐被废黜，乃阴遣弟洪业召武州人姬库根等与之聚宴。遂为誓盟，欲令为乱，朝廷必以己为大将军往伐，因以共为表里，如此可得自立。根等然其言，乃厚遗根等，遣还州，与洪业买马。

　　从刘腾死后，防卫微缓。叉颇亦自宽，时宿于外，每日出游，留连他邑。灵太后微察知之。正光五年秋，灵太后对明帝谓群臣，求出家于嵩山闲居寺，欲自下发。帝与群臣大惧，叩头泣涕。遂与太后密谋图之。乃对叉流涕，叙太后欲出家忧怖之心。叉乃劝帝从太后意。于是太后数御显阳，二宫无复禁碍。举其亲元法僧为徐州刺史，法僧据州反叛。灵太后数以为言，叉深愧悔。丞相、高阳王雍虽位重于叉，而甚畏惮。会太后与帝游洛水，遂幸雍第，定图叉之计。后雍从帝朝太后，乃进言叉父子权重。太后曰：「然。元郎若忠于朝廷，何故不去领军，以余官辅政？」叉闻之甚惧，免冠求解。乃以叉为仪同三司、尚书令、侍中、领左右。

　　叉虽去兵权，然总任内外，不虑黜废。又有阉人张景嵩、刘思逸、屯弘昶、伏景谋废叉。嵩以帝嫔潘外怜有幸，说云，元叉欲害之。嫔泣诉于帝云：「叉非直欲杀妾，亦将害陛下。」帝信之。后叉出宿，遂解其侍中。旦欲入宫，门者不纳。寻除名。

　　初，咸阳王禧以逆见诛，其子树，梁封为鄴王。及法僧反叛后，树遗公卿百寮书，暴叉过恶，言：「叉本名夜叉，弟罗实名罗刹。夜叉、罗刹，此鬼食人，非遇黑风，事同飘堕。鸣呼魏境！离此二灾。恶木盗泉，不息不饮，胜名枭称，不入不为。况昆季此名，表能噬物，日露久矣，始信斯言。」叉为远近所恶如此。

　　其后灵太后顾谓侍臣曰：「刘腾、元叉昔邀朕索铁券，望得不死，朕赖不与。」中书舍人韩子顺对曰：「臣闻杀活，岂计与否。陛下昔虽不与，何解今日不杀？」灵太后怃然。未几，有人告叉及其弟爪谋反。先遣其从弟洪业率六镇降户反定州；叉令勾鲁阳诸蛮侵扰伊阙，叉兄弟为内应，起有日矣，得其手书。灵太后以妹婿故，未忍便决。群臣固执不已，明帝又以为言，太后乃从之。于是叉及弟爪并赐死于家。太后犹以妹故，复追赠尚书令、冀州刺史。叉子舒，秘书郎。叉死后，亡奔梁，官至征北大将军、青冀二州刺史。

　　子善，亦名善住。少随父至江南，性好学，通涉《五经》，尤明《左氏传》。侯景之乱，善归周，武帝甚礼之，以为太子宫尹，赐爵江阳县公，每执经以授太子。

　　隋开皇初，拜内史侍郎，凡有敷奏，词气抑扬，观者属目。陈使袁雅来聘，上令善就馆受书。雅出门不拜。善论旧事有拜之仪，雅未能对。遂拜，成礼而去。后迁国子祭酒。上尝亲临释奠，令善讲《孝经》，于是敷陈义理，兼之以谏。上大悦曰：「闻江阳之说，更起朕心。」赍绢一百匹，衣一袭。善之通博，在何妥之下，然以风流醖藉，俯仰可观，音韵清朗，由是为后进所归。妥每怀不平，心欲屈善，因讲《春秋》。初发题，诸儒毕集，善私谓妥曰：「名望已定，幸无相苦。」妥然之。及就讲肆，妥遂引古今滞义以难善，多不能对。二人由是有隙。

　　善以高颎有宰相之具，尝言于上曰：「杨素粗疏，苏威怯懦，元胄、元旻，正似鸭耳。可以付社稷者，唯独高颎。」上初然之。及颎得罪，上以善言为颎游说，深责望之。善忧惧，先患消渴，于是病顿而卒。

　　叉弟罗，字仲纲。虽父兄贵盛，而虚己接物。累迁青州刺史。叉当朝专政，罗望倾四海，于时才名之士王元景、邢子才、季奖等咸为其宾客，从游青土。罢州，入为守正卿。叉死后，罗通叉妻，时人秽之，或云其救命之计也。孝武时，位尚书令、开府仪同三司、梁州刺史。孝静初，梁遣将围逼，罗以州降，封南郡王。及侯景自立，以罗为开府仪同三司、尚书令，改封江阳王。梁元帝灭景，周文帝求罗，遂得还。除开府仪同三司、侍中、少师，袭爵江阳王。舒子善住，在后从南入关，罗乃以爵还善住，改封罗为固道郡公。

　　罗弟爽，字景哲。少而机警，位给事黄门侍郎、金紫光禄大夫。卒，谥曰懿。

　　爽弟蛮，仕齐，历位兼度支尚书，行颍州事。坐不为继母服，为左丞所弹。后除开府仪同三司。齐天保十年，大诛元氏。昭帝元后，蛮之女也，为苦请，自市追免之，赐姓步六孤氏。卒，赠司空。蛮弟爪，字景邕，位给事中，与兄叉同时诛。

