<!-- { "loadSidebar": true } -->
　　匡屡请更权衡不已，于是诏曰：「谨权审度，自昔令典，定章革历，往代良规。匡宗室贤亮，留心既久，可令更集儒贵，以时验决。必务权衡得衷，令寸籥不舛。」又诏曰：「故广平殇王洛侯体自恭宗，茂年薨殒，国除祀废，不祀忽诸。匡亲同若子，私继岁久，宜树维城，永兹盘石，可特袭王爵，封东平郡王。」匡所制尺度讫，请集朝士议定是非，诏付门下、尚书、三府、九列议定以闻。太师、高阳王雍等议，以为「晋中书监荀勖所造之尺，与高祖所定，毫厘略同。侍中崔光得古象尺，于时亦准议令施用。仰惟孝文皇帝德迈前王，睿明下烛，不刊之式，事难变改。臣等参论，请停匡议，永遵先皇之制。」诏从之。

　　匡每有奏请，尚书令、任城王澄时致执夺。匡刚隘，内遂不平。先所造棺，犹在僧寺，乃复修事，将与澄相攻。澄颇知之，后将赴省，与匡逢遇，驺卒相挝，朝野骇愕。澄因是奏匡罪状三十余条，廷尉处以死刑。诏付八议，特加原宥，削爵除官。三公郎中辛雄奏理之。后特除平州刺史，徙青州刺史。寻为关右都督、兼尚书行台。遇疾，还京。孝昌初，卒，谥曰文贞。后追复本爵，改封济南王。

　　第四子献袭，薨。子祖育袭。武定初，坠马薨。子勒叉袭。齐受禅，爵例降。

　





北史卷一十八

列传第六　　景穆十二王下

　　任城王云，和平五年封。少聪慧，年五岁，景穆崩，号哭不绝声。太武抱之泣曰：「汝何知而有成人意也！」献文时，拜都督中外诸军事、中都大官，听讼，甚收时誉。及献文欲禅位于京兆王子推，王公卿士莫敢先言。云进曰：「父子相传久矣，皇魏未之有革。」太尉源贺又进以为不可，愿思任城之言。东阳公元丕等进曰：「皇太子虽圣德夙彰，然实冲幼。陛下欲隆独善，其若宗庙何？」帝曰：「储宫正统，群公相之，有何不可？」于是传位孝文。

　　后蠕蠕犯塞，云为中军大都督，从献文讨之。过大碛，云曰：「夷狄之马初不见武头盾，若令此盾在前，破之必矣。」帝从之，命敕勒首领，执手劳遣之。于是相率而歌，方驾而前。大破之，获其凶首。后仇池氐反，又命云讨平之。除开府、徐州刺史。云以太妃盖氏薨，表求解任。献文不许。云悲号动疾，乃许之。性善抚接，深得徐方之心，为百姓所追恋，送遗钱货，一无所受。

　　再迁冀州刺史，甚得下情。于是合州请户输绢五尺、粟五升，以报云恩。孝文嘉之，诏宣告天下，使知劝励。迁长安镇都大将、雍州刺史。云廉谨自修，留心庶狱，挫抑豪强，劫盗止息，州人颂之者千余人。太和五年，薨于州，遗令薄葬，勿受赠襚，诸子奉遵其旨。谥曰康，陪葬云中之金陵。

　　长子澄，字道镜，少好学，美鬓发，善举止，言辞清辩，响若县钟。康王薨，居丧以孝闻。袭封，加征北大将军。以氏羌反叛，除征南大将军、梁州刺史。文明太后引见诫厉之，顾谓中书令李冲曰：「此兒风神吐发，当为宗室领袖，是行当不辱命，我不妄也。」澄至州，诱导怀附，西南款顺。加侍中，赐衣一袭，乘黄马一匹，以旌其能。转开府、徐州刺史，甚著声绩。朝京师，引见于皇信堂。孝文诏澄曰：「昔郑子产铸刑书而晋叔向非之。此二人皆贤士，得失竟谁？」对曰：「郑国寡弱，摄于强邻，人情去就，非刑莫制，故铸刑书以示威。虽乖古式，合今权道。」帝方革变，深善其对，笑曰：「任城当欲为魏子产也。朕方创改朝制，当与任城共万世之功。」后征为中书令，改授尚书令。齐庾荜来朝，见澄音韵遒雅，风仪秀逸，谓主客郎张彝曰：「往魏任城以武著称，今魏任城乃以文见美也。」

　　时诏延四庙之子，下逮玄孙之胄，申宗宴于皇信堂。不以爵秩为列，悉序昭穆为次，用家人之礼。帝曰：「行礼已毕、欲令宗室各言其志，可率赋诗。」特命澄为七言连韵，与孝文往复赌赛，遂至极欢，际夜乃罢。

　　后帝外示南讨，意在谋迁，齐于明堂左个。诏太常卿王谌，亲令龟卜易筮南伐之事，其兆遇《革》。澄进曰：「《易》言革者更也，将欲革君臣之命，汤、武得之为吉。陛下帝有天下，今日卜征，不得云革命，未可全为吉也。」帝厉声曰：「此象云大人武变，何言不吉也！」车驾还宫，便召澄，未及升阶，遥谓曰：「向者之《革》，今更欲论之。明堂之忿，惧众人竞言，沮我大计，故厉色怖文武耳。」乃独谓澄曰：「国家兴自北土，徙居平城，虽富有四海，文轨未一。此间用武之地，非可兴文。崤函帝宅，河洛王里，因兹大举，光宅中原，任城意以为何如？」澄深赞成其事。帝曰：「任城便是我之子房。」加抚军大将军、太子少保，又兼尚书左仆射。及车驾幸洛阳，定迁都之策，诏澄驰驿向北，问彼百司，论择可否。曰：「近论《革》，今真所谓革也。」澄既至代都，众闻迁诏，莫不惊骇。澄援引今古，徐以晓之，众乃开伏。遂南驰还报，会车驾于滑台。帝大悦曰：「若非任城，朕事业不得就也。」从幸鄴宫。除吏部尚书。

　　及车驾自代北巡，留澄铨简旧臣。初，魏自公侯以下，动有万数，冗散无事。澄品为三等，量其优劣，尽其能否之用，咸无怨者。驾还洛京，复兼右仆射。

　　帝至北芒，遂幸洪池，命澄侍升龙舟。帝曰：「朕昨夜梦一老公，拜立路左，云晋侍中嵇绍，故此奉迎，神爽卑惧，似有求焉。」澄曰：「陛下经殷墟而吊比干，至洛阳而遗嵇绍，当是希恩而感梦。」帝曰：「朕既有此梦，或如任城所言。」于是求其兆域，遣使吊祭焉。

　　齐明帝既废弑自立，其雍州刺史曹武请以襄阳内附。车驾将自赴之，引澄及咸阳王禧、彭城王勰、司徒冯诞、司空穆亮、镇南李冲等议之。禧等或云宜行，或言宜止。帝曰：「众人意见不等，宜有客主，共相起发。任城与镇南为应留之议，朕当为宜行之论。诸公坐听，长者从之。」于是帝往复数交，驾遂南征，不从澄及李冲等言。后从征至县瓠，以疾笃还京。

　　车驾还洛，引见王公侍臣于清徽堂。帝曰：「此堂成来，未与王公行宴乐之礼。今与诸贤，欲无高而不升，无小而不入。」因之流化渠。帝曰：「此曲水者，取乾道曲成，万物无滞。」次之洗烦池。帝曰：「此池亦有嘉鱼。」澄曰：「所谓'鱼在在藻，有颁其首。'」帝曰：「且取'王在灵沼，于牣鱼跃。'」次之观德殿。帝曰：「射以观德，故遂命之。」次之凝闲堂。帝曰：「此堂取夫子闲居之义。不可纵奢以忘俭，自安以忘危，故此堂后作茅茨堂。」谓李冲曰：「此东曰步元庑，西曰游凯庑。此坐虽无唐尧之君，卿等当无愧于元、凯。」冲对曰：「臣既遭唐尧之君，敢辞元、凯之誉？」帝曰：「光景垂落，朕同宗有载考之义，卿等将出，何得默尔德音。」即命黄门侍郎崔光、郭祚、通直郎刑峦、崔休等赋诗言志。烛至，公卿辞退，李冲再拜上于万岁寿。帝曰：「卿等以烛至致辞，复献于万寿，朕报卿以《南山》之诗。」乃曰：「烛至辞退，庶姓之礼；在夜载考，宗族之义。卿等且还，朕与诸王宗室欲成此夜饮。」后坐公事免官。寻兼吏部尚书。

　　恆州刺史穆泰在州谋反，授澄节，铜武、竹使符，御仗左右，仍行恆州事。行达雁门，遣书侍御史李焕先赴。至即禽泰，穷其党与，罪人皆得。钜鹿公陆睿、安乐侯元隆等百余人并狱禁。具状表闻。帝览表，乃大悦曰：「我任城可谓社稷臣，正复皋陶断狱，岂能过之？」顾咸阳王等曰：「汝等脱当其处，不能办此也。」车驾寻幸平城。劳澄，引见逆徒，无一人称枉。时人莫不叹之。帝谓左右曰：「必也无讼，今日见之。」以澄正尚书。

　　车驾南伐，留澄居守，复兼右仆射。澄表请以国秩一岁租帛，助供军资，诏受其半。帝复幸鄴。见公卿曰：「朕昨入城，见车上妇人冠帽而著小襦袄者，尚书何为不察？」澄曰：「著者犹少。」帝曰：「任城欲令全著乎？一言可以丧邦，其斯之谓。可命史官书之。」又曰：「王者不降佐于苍昊，拔才而用之。朕失于举人，任一群妇女辈，当更铨简耳。任城在省，为举天下纲维，为当署事而已？」澄曰：「臣实署事而已。」帝曰：「如此，便一令史足矣，何待任城？」寻除尚书左仆射，从驾南伐。孝文崩，受顾命。

　　宣武初，有降人严叔懋告尚书令王肃遣孔思达潜通齐国，为叛逆。澄信之，乃表肃将叛，辄下禁止。咸阳、北海二王奏澄擅禁宰辅，免官还第。寻除开府、扬州刺史。下车封孙叔敖之墓，毁蒋子文之庙；上表请修复皇宗之学，开四门之教。诏从之。

　　先是，朝议有南伐之计，以萧宝夤为东扬州刺史，据东城；陈伯之为江州刺史，戍阳石。以澄总督二镇，授之节度。澄于是遣统军傅竖眼、王神念等进次大岘、东关、九山、淮陵，皆分部诸将，倍道据之。澄总勒大众，络绎相接，所在克捷，诏书褒美。既而遇雨，淮水暴长，澄引归寿春。还既狼狈，失兵四千余人。澄频表解州，帝不许。有司奏夺其开府，又降三阶。

　　转镇北大将军、定州刺史。初，百姓每有横调，恆烦苦之。前后牧守未能蠲除，澄多所省减。又明黜陟赏罚之法，表减公园之地以给无业贫人，布绢不任衣者禁不听造，百姓欣赖焉。母孟太妃薨，居丧过毁，当世称之。服阕，除太子太保。

　　时高肇当朝，猜忌贤戚。澄为肇间构，常恐不全，乃终日昏饮，以示荒败。所作诡越，时谓为狂。宣武夜崩，时事仓卒，高肇拥兵于外。明帝冲幼，朝野不安。澄虽疏斥，而朝望所属。领军于忠、侍中崔光等奏澄为尚书令，于是众心欣服。寻迁司空，加侍中，俄诏领尚书令。

　　登表上《皇诰宗制》并《训诂》各一卷，欲太后览之，思劝诫之益。又奏利国济人所宜振举者十条：一曰律度量衡，公私不同，所宜一之；二曰宜兴学校，以明黜陟之法；三曰宜兴灭继绝，各举所知；四曰五调之外，一不烦人，任人之力，不过三日；五曰临人之官，皆须黜陟，以旌赏罚；六曰逃亡代输，去来年久者，若非伎作，任听即住；七曰边兵逃走，或实陷没，皆须精检，三长及近亲，若实隐之，征其代输，不隐勿论；八曰工商世业之户，复征租调，无以堪济，今请免之，使专其业；九曰三长禁奸，不得隔越相领，户不满者，随近并合；十曰羽林武贲，边方有事，暂可赴战，常戍宜遣番兵代之。灵太后下其奏，百僚议之，事有同否。

