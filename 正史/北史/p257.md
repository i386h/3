<!-- { "loadSidebar": true } -->
　　赵肃，字庆壅，河南洛阳人也。世仕河西。及沮渠氏灭，曾祖武始归于魏，赐爵金城侯。祖兴，中书博士。父申侯，举秀才，为后军府主簿。肃早有操行，知名于时。孝昌中，起家殿中侍御史，累迁左将军、太中大夫。东魏天平初，除新安郡守，秩满还洛阳。大统三年，独孤信东讨，肃率宗人为向导。授司州别驾，监督粮储，军用不匮。周文帝闻之，谓人曰：「赵肃可谓洛阳主人也。」九年，行华山郡事。

　　十三年，除廷尉少卿。明年元日，当行朝礼，非有封爵者不得预焉。肃时未有茅土，左仆射长孙俭启周文请之，周文乃召肃谓曰：「岁初行礼，岂得使卿不预！然何为不早言也？」于是令肃自选封名。肃曰：「河清乃太平之应，窃所愿也。」于是封清河县子。十六年，除廷尉卿，加征东将军。肃久在理官。执心平允，凡所处断，咸得其情。廉慎自居，不营产业，时人以此称之。十七年，进位车骑大将军、仪同三司、散骑常侍，赐姓乙弗氏。先是，周文命肃撰法律，肃积思累年，遂感心疾。去职，卒于家。子轨。

　　轨少好学，有行检。周蔡王引为记室，以清苦闻。隋文帝受禅，为齐州别驾，有能名。其东邻有桑，葚落其家，轨遣人悉拾还其主，戒其诸子曰：「吾非以此求名，意者非机杼物，不愿侵人。汝等宜以为戒。」在州考绩连最。持节使者郃阳公梁子恭上状，文帝赐以米帛甚优，令入朝。父老将送者，各挥涕曰：「别驾在官，水火不与百姓交，是以不敢以杯酒相送。公清如水，请酌一杯水奉饯。」轨受饮之。至京，诏与牛弘撰定律令格式。

　　时卫王爽为原州总管，召为司马。在道夜行，其左右马逸入田中，暴人禾。轨驻马待明，访知禾主，酬直而去。原州人吏闻之，莫不改操。后检校硖州刺史，甚有恩惠。转寿州总管长史。芍陂旧有五门堰，芜秽不通。轨劝课吏人，更开三十六门，灌田五千馀顷，人赖其利。秩满归，卒于家。子弘安、弘智，并知名。

　　张轨，字元轨，济北临邑人也。父崇，高平令。轨少好学，志识开朗。初在洛阳，家贫，与乐安孙树仁为莫逆之友，每易衣而出，以此见称。轨常谓所亲曰：「秦、雍之间，必有王者。」尔硃氏败后，遂杖策入关。贺拔岳以轨为记室参军。典机密。寻转仓曹。时谷籴踊贵，或有请贷官仓者，轨曰：「以私害公，非吾宿志。济人之难，讵得相违？」乃卖所服衣物，籴粟以振其乏。及岳被害，周文帝以轨为都督，从征侯莫陈悦。悦平，使于洛阳，见领军斛斯椿。椿曰：「高欢逆谋，已传行路，人情西望，以日为年，未知宇文何如贺拔也？」轨曰：「宇文公文足经国，武足定乱，至于高识远度，非愚管所测。椿曰：「诚如卿言，真可恃也。」周文为行台，授轨郎中。孝武西迁，除中书舍人，封寿张县子，肃著作佐郎，修起居注，迁给事黄门侍郎，兼吏部郎中。出为河北郡守。在郡三年，声绩甚著，临人政术，有循吏之美。大统间言宰人者，多推尚之。入为丞相府从事中郎，行武功郡事。章武公导出镇秦州，以轨为长史。废帝元年，进车骑大将军、仪同三司、散骑常侍。二年，赐姓宇文氏，行南秦州事。恭帝二年，徵拜度支尚书，复除陇右府长史。卒于位，谥曰质。轨性清素，临终之日，家无余财，唯有书数百卷。

　　子肃，周明帝初为宣纳上士，转中外府记室参军、中山公训侍读。早有才名，性颇轻猾，时人比之魏讽。卒以罪考竟终。

　　李彦，字彦士，梁郡下邑人也。祖光之，魏淮南郡守。父静，南青州刺史。彦少有节操，好学慕古。孝昌中，解褐奉朝请。孝武入关，兼著作佐郎，修起居注。大统初，除通直散骑侍郎，累迁左户郎中。十二年，省三十六曹为十二部，改授户部郎中，封平阳县子。废帝初，拜尚书右丞，转左丞。彦在尚书十有五载，属军国草创，庶务殷繁，留心省阁，未尝懈怠。断决如流，略无疑滞。台阁莫不叹其公勤，服其明察。迁给事黄门侍郎，仍左丞。赐姓宇文氏。出为鄜州刺史。六官建，改授军司马，进爵为伯。彦性谦恭，有礼节，虽居显要，于亲党之间恂如也。轻财重义，好施爱士，时论以此称之，然素多疾，而勤于莅职，虽沈顿枕席，犹理务不辍，遂至于卒。谥曰敬。

　　彦临终遗诫其子等曰：「昔人以窾木为椟，葛累为缄，下不乱泉，上不泄臭，实吾平生之志也。但事既矫枉，恐为世士所讥。今可敛以时服，葬于硗脊之地，勿用明器、刍涂及仪卫等。尔其今哉。」朝廷嘉焉。不夺其志。

　　子升明嗣。少历显职。大象末，太府中大夫、仪同大将军。仕隋，终于齐州刺史。

　　子仁政，长安县长。义军至，以罪诛。

　　郭彦，太原阳曲人也。其先从官关右，遂居冯翊。父胤，灵武令。彦少知名。周文帝临雍州，辟为西曹书佐。累迁虞部郎中。大统十二年，初选当州首望，统领乡兵，除帅都督。以居郎官著称，封龙门县子，进大都督。恭帝元年，除兵部尚书，仍以本兵从柱国于谨南伐江陵。进骠骑大将军、开府仪同三司，进爵为伯。六官建，拜户部中大夫。周孝闵帝践祚，出为澧州刺史。蛮左生梗，不营农业。彦劝以耕稼，人皆务本，亡命之徒，咸从赋役。先是，以澧州粮储乏少，每令荆州递送。自彦莅职，仓庾充实，无复转输之劳。齐南安城主冯显密遣使归降，其众未之知也。柱国宇文贵令彦率兵应接。时齐人先令显率所部送粮南下，彦惧其众不从命，乃于路邀之，显因得自拔。其众果拒战，彦纵兵奋击，并虏获之。以南安无备，即引军掩袭，遂有其城。晋公护嘉之，进爵怀德县公。入为工部中大夫。保定四年，晋公护东讨，彦从尉迟迥攻洛阳，迥复令彦与权景宣出汝南。及军次豫州，使彦镇之。天和中，为陇右总管府长史。卒于官。赠小司空、宜鄜丹三州刺史。

　　梁昕，字元明，安定乌氏人也。世为关中著姓。其先因官，徙居京兆之盩厔。祖重耳，漳县令。父劝儒，中散大夫，赠泾州刺史。昕少温恭，见称州里。从尔硃天光征讨，拜右将军、太中大夫。周文帝迎魏孝武，军次雍州，昕以三辅望族上谒。周文见昕容貌瑰伟，深赏异之，即授右府长流参军。累迁丞相府主簿。大统十二年，除河南郡守，迁东荆州刺史。昕抚以仁惠，蛮夷悦之。封安定县子。周孝闵帝践祚，进位骠骑大将军、开府仪同三司。明帝初，进爵胡城县伯。天和初，拜工部中大夫，出为陕州总管府长史。昕性温裕，有干能，历官内外，咸著声称。寻卒官。赠大将军，谥曰贞。

　　昕弟荣，位计部下大夫、开府仪同三司、朝那县伯。赠泾、宁、幽三州刺史，谥曰静。

　　子蠙，仕隋，为给事郎。贞观中，终于郑州刺史。

　　皇甫璠，字景瑜，安定三水人也。世为西州著姓，后徙居京兆。父和，本州中从事。大统末，追赠散骑常侍、仪同三司、泾州刺史。璠少忠谨，有干略，永安中，辟州都督。周文帝为牧，补主簿，以勤事被知。大统四年，引为丞相府行参军。周孝闵帝践祚，为守庙下大夫、长乐县子。保定中，为鸿州刺史，入为小纳言。累迁蕃部中大夫，进骠骑大将军、开府仪同三司。璠性平和，小心奉法，安贞守志，恆以清白自处，当时称为善人。建德三年，为随州刺史，政存简惠，百姓安之，卒官，赠交、渭二州刺史，谥曰恭。

　　子谅，少知名。大象中，位吏部下大夫。谅弟诞。

　　诞字玄虑，少刚毅，有器局，开皇中，累迁治书侍御史，朝臣入不肃惮焉。后为尚书左丞。时汉王谅为并州总管，朝廷盛选僚佐，拜诞并州总管司马，总府政事，一以谘之，谅甚敬焉。及炀帝即位，谅用谘议王頍谋，发兵作乱。诞数谏止，谅不纳。诞因流涕，以死固请。谅怒囚之。及杨素将至，谅屯清源以拒之。谅主簿豆卢毓出诞于狱，协谋闭城拒谅。谅袭击破之，并抗节遇害。帝以亡身殉国，嘉悼者久之。诏赠柱国，封弘义公，谥曰明。

　　子无逸嗣。寻为淯阳太守，甚有声称。大业初，令行，旧爵例除。以无逸诚义之后，赐爵平舆侯。入为刑部侍郎，守右武卫将军。

　　初，汉王谅之反，州县莫不响应。有岚州司马陶世模、繁畤令敬钊，并抗节不从。

　　世模，京兆人。性明敏，有器干。仁寿初，为岚州司马。谅反，刺史乔钟葵将赴之，世模以义拒之。临之以兵，辞气不挠，钟葵义而释之。军吏请斩之，于是被囚。及谅平，拜开府，授大兴令。从卫玄击杨玄感，以功进位银青光禄大夫。

　　钊字积善，河东蒲坂人。父元约，周布宪中大夫。钊，仁寿中为繁畤令，甚有能名。汉王谅反，师陷其城，贼帅墨弼执送伪将乔钟葵，署为代州总管司马。钊正色拒之，誓之以死。会钟葵败，钊遂免。卒于朝邑令。

　　辛庆之，字余庆，陇西狄道人也。世为陇右著姓。父显宗，冯翊郡守，赠雍州刺史。庆之少以文学徵诣洛阳，对策第一，除秘书郎。属尔硃氏作乱，魏孝庄帝令司空杨津为北道行台，节度山东诸军以讨之。津启庆之为行台左丞，与参谋议。至鄴，闻孝庄帝崩，遂出兗、冀间，谋结义徒，以赴国难。寻而节闵帝立，乃还洛阳。及贺拔岳为行台，复启庆之为行台吏部郎。大统初，从周文帝东讨，为行台左丞。六年，行河东郡事。九年，入为丞相府右长史，兼给事黄门侍郎，除度支尚书，复行河东郡事。迁南荆州刺史，加仪同三司。庆之位遇虽隆，而率性俭素，车马衣服亦不尚华侈。志量淹和，有儒者风度，特为当时所重。又以其经明行修。令与卢诞等教授诸王。庆帝二年，拜秘书监。卒官。子加陵，主寝上士。庆之族子昂。

　　昂字进君。数岁便有成人志行。有善相人者，谓其父仲略曰：「公家虽世载冠冕，然名德富贵，莫有及此兒者。仲略亦重昂志气。深以为然。年十八，侯景辟为行台郎中。景后来附，昂遂入朝，除丞相府行参军。后追论归朝勋，封襄城县男。

　　及尉迟迥伐蜀，昂占募从军。蜀平，迥表昂为龙州长史，领龙安郡事。州带山谷，旧俗生梗。昂威惠洽著，吏人畏而爱之。成都一方之会，风俗舛杂，迥以昂达于从政，复表昂行成都令。昂到县。便与诸生与祭文翁学堂，因共欢宴，谓诸生曰：「子孝臣忠，师严友信，立身之要，如斯而已。若不事斯语，何以成名？各宜自勉，克成令誉。」昂言切理至，诸生等并深感悟，归而告其父老曰：「辛君教诫如此，不可违之。」于是井邑肃然，咸从其化。迁梓潼郡守。六官建，入为司隶上士，袭爵繁昌县公。

