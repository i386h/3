<!-- { "loadSidebar": true } -->
　　及居端揆，经综机衡，千端万绪，神无滞用。自天保五年已后，一人丧德，维持匡救，实有赖焉。每天子临轩，公卿拜授，施号发令，宣扬诏册，愔辞气温辩，神仪秀发，百寮观听，莫不悚动。自居大位，门绝私交。轻货财，重仁义，前后赏赐，积累巨万，散之九族；架箧之中，唯有书数千卷。太保、平原王隆之与愔邻宅，愔尝见其门外有富胡数人，谓左右曰：「我门前幸无此物。」性周密畏慎，恆若不足，每闻后命，愀然变色。

　　文宣大渐，以常山、长广二王位地亲逼，深以后事为念。愔与尚书左仆射平秦王归彦、侍中燕子献、黄门侍郎郑子默受遗诏辅政，并以二王威望先重，咸有猜忌之心。初在晋阳，以大行在殡，天子谅訚，议令常山王在东馆，欲奏之事皆先谘决，二旬而止。仍欲以常山王随梓宫之鄴，留长广镇晋阳。执政复生疑贰，两王又俱从至于鄴。子献立计。欲处太皇太后于北宫，政归皇太后。又自天保八年已来，爵赏多滥，至是，愔先自表解其开封王，诸叨窃荣恩者皆从黜免。由是嬖宠失职之徒尽归心二叔。高归彦初虽同德，后寻反动，以疏忌之迹，尽告两王。可硃浑天和又每云：「若不诛二王，少主无自安之理。」宋钦道面奏帝，称二叔威权既重，宜速去之。帝不许曰：「可与令公共详其事。」愔等议出二王为刺史，以帝仁慈，恐不可所奏，乃通启皇太后，具述安危。有宫人李昌仪者，北豫州刺史高仲密之妻，坐仲密事入宫。太后与昌仪宗情，甚相昵爱。太后以启示之，昌仪密白太皇太后。愔等又议不可令二王俱出，乃奏以长广王为大司马、并州刺史，常山王为太师、录尚书事。及二王拜职，于尚书省大会百寮，愔等并将同赴。子默止之云：「事不可量，不可轻脱。」愔云：「吾等至诚体国，岂有常山拜职，有不赴之理？何为忽有此虑？」长广旦伏家僮数十人于录尚书后室，仍与席上勋贵数人相知，并与诸勋胄约：行酒至愔等，我各劝双杯，彼必致辞，我一曰「捉酒」，二曰「捉酒」，三曰「何不捉，」尔辈即捉。及宴如之。愔大言曰：「诸王反逆，欲杀忠良邪！尊天子，削诸侯，赤心奉国，未应及此。」常山王欲缓之，长广王曰：「不可。」于是愔及天和、钦道皆被拳杖乱殴击，头面血流，各十人持之。使薛孤延、康买执子默于尚药局。子默曰：「不用智者言，以至于此，岂非命也！」

　　二叔率高归彦、贺拔仁、斛律金拥愔等唐突入云龙门。见都督叱利骚，招之不进，使骑杀之。开府成休宁拒门，归彦喻之，乃得入。送愔等于御前。长广王及归彦在硃华门外。太皇太后临昭阳殿，太后及帝侧立。常山王以砖叩头，进而言曰：「臣与陛下骨肉相连。杨遵彦等欲擅朝权，威福自己，自王公以还，皆重足屏气，共相脣齿，以成乱阶。若不早图，必为宗社之害。臣与湛等为国事重，贺拔仁、斛律金等惜献皇帝业，共执遵彦等，领入宫，未敢刑戮。专辄之失，罪合万死。」帝时默然。领军刘桃枝之徒陛卫，叩刀仰视，帝不睨之。太皇太后令却仗不肯，又厉声曰：「奴辈即今头落！」乃却。因问杨郎何在，贺拔仁曰：「一目已出。」太皇太后怆然曰：「杨郎何所能，留使不好邪？」乃让帝曰：「此等怀逆，欲杀我二兒，次及我耳。何纵之？」帝犹不能言。太皇太后怒且悲，王公皆泣。太皇太后曰：「岂可使我母子受汉老妪斟酌。」太后拜谢。常山王叩头不止。太皇太后谓帝：「何不安慰尔叔？」帝乃曰：「天子亦不敢与叔惜，岂敢惜此汉辈！但愿乞兒性命，兒自下殿去，此等任叔父处分。」遂皆斩之。长广王以子默昔谗己，作诏书，故先拔其舌，截其手。

　　太皇太后临愔丧，哭曰：「杨郎忠而获罪。」以御金为之一眼，亲内之，曰：「以表我意。」常山亦悔杀之。先是童谣曰：「白羊头毣秃，羖历头生角。」又曰：「羊羊吃野草，不吃野草远我道，不远打尔脑。」又曰：「阿姑，祸也；道人姑夫，死也。」羊为愔也，「角」文为用刀，「道人」谓废帝小名，太原公主尝作尼，故曰「阿姑」，愔、子献、天和皆尚帝姑，故曰「道人姑夫」云。

　　于是乃以天子之命，下诏罪之；罪止一身，家口不问。寻复簿录五家，王晞固谏，乃各没一房，孩幼尽死，兄弟皆除名。

　　遵彦死，仍以中书令赵彦深代总机务。鸿胪少卿阳休之私谓人曰：「将涉千里，杀骐骥而荣蹇驴，可悲之甚！」愔所著诗赋表奏书论甚多，诛后散失，门生鸠集所得者万余言。

　　燕子献字季则，广汉下洛人。少时相者谓曰：「使役在胡、代，富贵在齐、赵。」后遇周文于关中创业，用为典签，将命使于蠕蠕。子献欲验相者之言，来归。神武见之大悦。神武旧养韩长鸾姑为女，是为阳翟公主，遂以嫁之，甚被待遇。文宣时，官至侍中。济南即位，委任弥重，除尚书右仆射。子献素多力，头少发，当狼狈之际，排众走出省门，斛律光逐而禽之。子献叹曰：「丈夫为计迟，遂至此！」天统五年，追赠司空。天和事见兄元传。

　　郑颐字子默，彭城人。高祖据，魏彭城太守，自荥阳徙焉。颐聪敏，颇涉文义，而邪险不良。初为太原公东阁祭酒。天保世，稍迁中书侍郎。与宋钦道特相友爱，钦道每师事之。杨愔始轻宋、郑，不为之礼。俄而自结人主，稍不可制。钦道旧与济南款狎，共相引致，无所不言。乾明初，拜散骑常侍，兼中书侍郎。二人权将杨愔相埒。愔见害之时，邢子才流涕曰：「杨令君虽其人，死日恨不得一佳伴。」颐后与愔同诏追赠殿中尚书、广州刺史。颐弟抗，字子信，颇有文学。武平末，兼左右郎中，待诏文林馆。

　　杨敷，字文衍，播族孙也。高祖晖，洛州刺史，赠恆农公，谥曰简。曾祖恩，河间太守。祖钧，博学强识，颇有干用。位七兵尚书、北道行台、恆州刺史、怀朔镇将，赠侍中、司空公，进封临贞县伯，谥曰恭。父暄，字宣和。性通朗，强识有学。位谏议大夫，以别将从广阳王深征葛荣，遇害。赠殿中尚书、华州刺史。

　　敷少有志操，重然诺，人景慕之。魏建义初，袭祖钧爵临贞县伯。稍迁廷尉少卿，断狱以平允称。周孝闵践阼，进爵为侯。天和中，为汾州刺史，进爵为公。齐将段孝先率众来寇，城陷见禽。齐人方任用之，敷不为屈，遂以忧愤卒于鄴。子素。

　　素子处道，少落拓有大志，不拘小节。世人多未之知，唯从祖宽深异之，每谓子孙曰：「处道逸群绝伦，非常之器，非汝曹所逮。」后与安定牛弘同志好学，研精不倦，多所通涉。善属文，工草隶书，颇留意风角。美须髯，有英杰之表。

　　周大冢宰宇文护引为中外记室，转礼曹，加大都督。周武帝亲总万机，素以其父守节陷齐，未蒙朝命，上表申理，至于再三。帝大怒，命左右斩之。素又言曰：「臣事无道天子，死其分也。」帝悟其言，赠敷使持节、大将军、谯、广、复三州刺史，谥曰忠壮。拜素车骑大将军、仪同三司，渐见礼遇。常令为诏，下笔立成，词义兼美。帝嘉之，谓曰：「善相自勉，勿忧不富贵。」素应声曰：「臣但恐富贵来逼臣，臣无心图富贵。」

　　及平齐之役，素请率麾下先驱，帝从之。赐以竹策曰：「朕方欲大相驱策，故用此物赐卿。」从齐王宪与齐人战于河阴，以功封清河县子，授司城大夫。复从宪拔晋州，屯兵鸡栖原。齐主以大军至，宪惧，宵遁。为齐兵蹑，众多败散。素与骁将十余人尽力苦战，宪仅而获免。齐平，加上开府，改封成安县公。寻从王轨破陈将吴明彻于吕梁，行东楚州事。封弟慎为义安侯。陈将樊毅筑城泗口，素击走之，夷毅所筑城。宣帝即位，袭父爵临贞县公，以弟约为安成公。寻从韦孝宽徇淮南。

　　及隋文帝为丞相，素深自结纳，帝甚器之，以为汴州刺史。至洛阳，会尉迟迥作乱。荥州刺史宇文胄据武牢应迥，素不得进。帝拜素大将军，击胄破之。迁徐州总管，位柱国，封清河郡公，以弟岳为临贞公。及隋受禅，加上柱国，拜御史大夫。其妻郑氏性妒悍，素忿之曰：「我若作天子，卿定不堪为皇后。」郑氏奏之，由是坐免。

　　上方图江表。先是，素数进取陈计。未几，拜信州总管，赐钱百万、锦千段、马二百匹遣之。素居永安，造大舰，名曰五牙，上起楼五层，高百余尺，左右前后置六樯竿，并高百五十尺，容战士八百人，旗帜加于上。次曰黄龙，置兵百余人。自余平乘、舴艋等各有差。及大举攻伐，以素为行军元帅，引舟师趣三硖。至流头滩，陈将戚欣以青龙百余艘屯兵守狼尾滩，以遏军路。共地险峭，诸将患之。素曰：「负胜在此一举，若昼日下船，彼则见我，滩流迅激，制不由人，则吾失其便。」乃夜掩之。素亲率黄龙十艘，衔枚而下。遣开府王长袭从南岸击欣别栅。令大将军刘仁恩趣白沙北岸。比明而至，击之，欣败。虏其众，劳而遣之，秋毫不犯，陈人大悦。素率水军东下，舟舰被江，旌甲曜日。素坐平乘大船。容貌雄伟，陈人望之，惧曰：「清河公即江神也。」

　　陈南康内史吕仲肃屯岐亭，正据江峡，于北岸缆岩缀铁锁三条，横截上流，以遏战船。素与仁恩登陆俱发，先攻其栅；仲肃军夜溃，素徐去其锁。仲肃复据荆州之延洲。素遣巴蜒卒数千，乘五牙四艘，以樯竿碎贼十余舰，遂大破之，仲肃仅以身免。陈主遣其信州刺史顾觉镇安蜀城，荆州刺史陈纪镇公安，皆惧而走。巴陵以东，无敢守者。湘州刺史岳阳王陈叔慎请降。素下至汉口，与秦孝王会，乃还。拜荆州总管，进爵郢国公，真食长寿县千户；以其子玄感为仪同三司，玄奖为清河郡公；赐物万段，粟万石，加之金宝；又赐陈主妹、女妓十四人。素言于上曰：「里名胜母，曾子不入，逆人王谊前封郢，臣不愿与同。」于是改封越国公。寻拜纳言，转内史令。

　　俄而江南人李稜等为乱，以素为行军总管讨之。帝命平定日，男子悉斩，女妇赏征人，在阵免者从贱。贼硃莫问自称南徐州刺史，以盛兵据京口。素舟师入自杨子津，进击破之。晋陵顾世兴自称太守，与其都督鲍迁等复来拒战。素逆击破之，执迁，虏三千余人。进击无锡贼帅叶皓，又平之。吴郡沈玄懀、沈杰等以兵围苏州，刺史皇甫绩频战不利，素率众援之。玄懀势迫，走投南沙贼帅陆孟孙。素击孟孙于松江，大破之，禽孟孙、玄懀。黝、歙贼帅沈雪、沈能据栅自固，又攻拔之。

