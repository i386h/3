<!-- { "loadSidebar": true } -->
　　尉景，字士真，善无人也。泰、汉置尉堠官，其先有居此职者，因以氏焉。景性温厚，颇有侠气。魏孝昌中，北镇反，景与神武入杜洛周中，仍共归尔硃荣。以军功，封博野县伯。后从神武起兵信都。韩陵之战，唯景所统失利。神武入洛，留景镇鄴。寻进封为公。景妻常山君，神武之姊也。以勋戚，每有军事，与厍狄干常被委重。而不能忘怀财利，神武每嫌责之。转冀州刺史，又大纳贿，发夫猎，死者三百人。厍狄干与景在神武坐，请作御史中尉。神武曰：「何意下求卑官？」干曰：「欲捉尉景。」神武大笑，令优者石董桶戏之。董桶剥景衣曰：「公剥百姓，董桶何为不剥公？」神武诫景曰：「可以无贪也。」景曰：「与尔计生活孰多，我止人上取，尔割天子调。」神武笑不答。改封长乐郡公，历位太保、太傅。坐匿亡人，见禁止。使崔暹谓文襄曰：「语阿惠，兒富贵，欲杀我邪？」神武闻之泣，诣阙曰：「臣非尉景无以至今日。」三请，帝乃许之。于是黜为骠骑大将军、开府仪同三司。神武造景，景恚，卧不动，叫曰：「杀我时趣邪？」常山君谓神武曰：「老人去死近，何忍煎迫至此！」又曰：「我为尔汲水，胝生。」因出其掌。神武抚景，为之屈膝。先是，景有果下马，文襄求之，景不与，曰：「土相扶为墙，人相扶为王。一马亦不得畜而索也？」神武对景及常山君责文襄而杖之。常山君泣救之，景曰：「小兒惯去，放使作心腹，何须干啼湿哭，不听打邪？」寻授青州刺史，操行颇改，百姓安之。征授大司马，遇疾，薨于州。赠太师、尚书令。齐受禅，以景元勋，诏祭告其墓。皇建初，配享神武庙庭，追封长乐王。

　　子粲，少历显职，性粗武。天保初，封厍狄干等为王，粲以父不预王爵，大恚恨，十余日闭门不朝。帝怪，遣使就宅问之。隔门谓使人曰：「天子不封粲父作王，粲不如死。」使云：「须开门受敕。」粲遂弯弓隔门射。使者以状闻之，文宣使段韶谕旨。粲见韶，唯抚膺大哭，不答一言。文宣亲诣其宅慰之，方复朝请。寻追封景长乐王，粲袭爵。位司徒、太傅，薨。

　　子世辨嗣。周师将入鄴，令世辨率千余骑觇候。出滏口，登高阜西望，遥见群鸟飞起，谓是西军旗帜，即驰还。比至紫陌桥，不敢顾。隋开皇中，卒于浙州刺史。

　　娄昭，字菩萨，代郡平城人也，武明皇后之母弟也。祖父提，雄杰有识度，家僮千数，牛马以谷量。性好周给，士多归附之。魏太武时，以功封真定侯。父内干，有武力，未仕而卒。昭贵，魏朝赠司徒。齐受禅，追封太原王。昭方雅正直，有大度深谋，腰带八尺，弓马冠时。神武少亲重之，昭亦早识人雄，曲尽礼敬。数随神武猎，每致请，不宜乘危历险。神武将出信都，昭赞成大策，即以为中军大都督。从破尔硃兆于广阿，封安喜县伯，改济北公，又徙濮阳郡公，授领军将军。魏孝武将贰于神武，昭以疾辞还晋阳。后从神武入洛。兗州刺史樊子鹄反，以昭为东道大都督讨之。子鹄既死，诸将劝昭尽捕诛其党。昭曰：「此州无状，横被残贼，其贼是怨，其人何罪？」遂皆舍焉。后转大司马，仍领军。迁司徒，出为定州刺史。昭好酒，晚得偏风，虽愈，犹不能处剧务。在州，事委僚属，昭举其大纲而已。薨于州，赠假黄钺、太师、太尉，谥曰武。齐受禅，诏祭告其墓，封太原王。皇建初，配享神武庙庭。

　　长子仲达嗣，改封濮阳王。

　　次子定远，少历显职。外戚中，偏为武成爱狎，别封临淮郡王。武成大渐，与赵郡王等同受顾命，位司空。赵郡王之奏黜和士开，定远与其谋。遂纳士开贿赂，成赵郡之祸，其贪鄙如此。寻除瀛州刺史。初，定远弟季略，穆提婆求其伎妾，定远不许。因高思好作乱，提婆令临淮国郎中金造远阴与思好通。后主令开府段暢率三千骑掩之，令侍御史赵秀通至州，以赃货事劾定远。定远疑有变，遂缢而死。

　　昭兄子睿。睿字佛仁。父拔，魏南部尚书。睿幼孤，被叔父昭所养。为神武帐内都督，封掖县子。累迁光州刺史。在任贪纵，深为文襄所责。后改封九门县公。齐受禅，除领军将军，别封安定侯。睿无他器干，以外戚贵幸，纵情财色。为瀛州刺史，聚敛无厌。皇建初，封东安王。大宁元年，进位司空。平高归彦于冀州，还拜司徒。河清三年，滥杀人，为尚书左丞宋仲羡弹奏，经赦乃免。寻为太尉，以军功进大司马。武成至河阳，仍遣总偏师赴县瓠。睿在豫境，留停百余日，专行非法。诏免官，以王还第。寻除太尉，薨，赠大司马。

　　子子产嗣，位开府仪同三司。

　　厍狄干，善无人也。曾祖越豆眷，魏道武时，以功割善无之西腊汗山地方百里以处之。后率部落北迁，因家朔方。干鲠直少言，有武艺。魏正光初，除扫逆党，授将军，宿卫于内。以家在寒乡，不宜毒暑，冬得入京师，夏归乡里。孝昌元年，北边扰乱，奔云中，为刺史费穆送于尔硃荣。以军主随荣入洛。后从神武起兵，破四胡于韩陵，封广平县公，寻进郡公。河阴之役，诸将大捷，唯干兵退。神武以其旧功，竟不责黜。寻转太保、太傅。及高仲密以武牢叛，神武讨之，以干为大都督，前驱。干上道不过家，见侯景，不遑食，景使骑追馈之。时周文自将兵至洛阳，军容甚盛。诸将未欲南度，干决计济河，神武大兵继至，遂大破之。还为定州刺史。不闲吏事，事多烦扰，然清约自居，不为吏人所患。迁太师。天平初，以干元勋佐命，封章武郡王，转太宰。干尚神武妹乐陵长公主，以亲地见待。自预勤王，常总大众，威望之重，为诸将所伏。而最为严猛。曾诣京师，魏谯王元孝友于公门言戏过常，无能面折者，干正色责之，孝友大惭，时人称善。薨，赠假黄钺、太宰，给辒辌车，谥曰景烈。

　　干不知书，署名为干字，逆上画之，时人谓之穿锤。又有武将王周者，署名先为吉，而后成其外。二人至孙，始并知书。干，皇建初配享神武庙庭。

　　子伏敬，位仪同三司卒，子士文嗣。

　　士文性孤直，虽邻里至亲，莫与通狎。在齐，袭封章武郡王，位领军将军。周武帝平齐，山东衣冠多来迎，唯士文闭门自守。帝奇之，授开府仪同三司、随州刺史。隋文受禅，加上开府，封湖陂县子，寻拜贝州刺史。性清苦，不受公料，家无余财。其子尝啖官厨饼，士文枷之于狱累日，杖之二百，步送还京。僮隶无敢出门。所买盐菜，必于外境。凡有出入，皆封署其门，亲故绝迹，庆吊不通。法令严肃，吏人股战，道不拾遗。有细过，必深文陷害。尝入朝，遇上赐公卿入左藏，任取多少。人皆极重，士文独口衔绢一匹，两手各持一匹。上问其故，士文曰：「臣口手俱足，余无所须。」上异之，别赏遗之。

　　士文至州，发摘奸谄，长吏尺布斗粟之赃，无所宽贷。得千人，奏之，悉配防岭南。亲戚相送，哭声遍于州境。至岭南遇瘴厉，死者十八九。于是父母妻子，唯哭士文。士文闻之，令人捕搦，捶楚盈前而哭孝弥甚。司马京兆韦焜、清河令河东赵达，二人并苛刻，唯长史有惠政。时人语曰：「刺史罗杀政，司马蝮蛇瞋，长史含笑判，清河生吃人。」上闻，叹曰：「士文暴过毒兽！」竟坐免。未几，为雍州长史。谓人曰：「我向法深，不能窥候贵要，无乃必死此官！」及下车，执法严正，不避贵戚，宾客莫敢至门，人多怨望。

　　士文从妹为齐氏嫔，有色，齐灭后，赐薛公长孙览。览妻郑氏妒，谮之文献后，令览离绝。士文耻之，不与相见。后应州刺史唐君明居母忧，娉以为妻。由是君明、士文并为御史劾。士文性刚，在狱数日，愤恚而死。家无余财，有三子，朝夕不继，亲宾无赡之者。

　　韩轨，字伯年，太安狄那人也。少有志操，深沈，喜怒不形于色。神武镇晋州，引为镇城都督。及起兵于信都，轨赞成大策。从破尔硃兆于广阿，又从韩陵阵，封平昌县侯。仍督中军，从破尔硃兆于赤谼岭。再迁秦州刺史，甚得边和。神武巡秦州，欲以轨还，仍赐城人户别绢布两疋，州人田昭等七千户皆辞不受，唯乞留轨。神武嘉叹，乃留焉。频以军功，进封安德郡公，迁瀛州刺史。在州聚敛，为御史纠劾，削除官爵。未几，复其安德郡公。历位中书令、司徒。齐受禅，封安德郡王。

　　轨妹为神武所纳，生上党王涣，复以勋庸，历登台铉，常以谦恭自处，不以富贵骄人。后拜大司马，从文宣征蠕蠕，在军暴疾，薨。赠假黄钺、太宰、太师，谥曰肃武。皇建初，配享文襄庙庭。

　　子晋明嗣。天统中，改封东莱王。晋明有侠气，诸勋贵子孙中，最留心学问。好酒诞纵。招引宾客，一席之费，动至万钱，犹恨俭率。朝廷欲处之贵要地，必以疾辞，告人云：「废人饮美酒，对名胜。安能作刀笔吏，披反故纸乎？」武平末，除尚书左仆射，百余日，便谢病解官。

　　段荣，字子茂，姑臧武威人也。祖信，仕沮渠氏。后入魏，以豪族徙北边，仍家于五原郡。父连，安北府司马。荣少好历术，专意星象。正光中，谓人曰：「吾今观玄象，察人事，不及十年，当有乱矣。乱起此地，天下因此横流，无可避也。」未几如言。荣初之杜洛周，因奔尔硃荣。及神武起兵，荣赞成之。神武南讨鄴，留荣镇信都，仍授定州刺史。时攻鄴未克，荣转输无阙。神武入洛，论功封姑臧县侯，转授瀛州刺史。荣妻，武明皇后长姊也，荣恐神武招私亲之议，固推诸将，竟不之州。寻历相、济、秦三州，所在百姓爱之。神武将图关右，荣称未可，及渭曲败，神武曰：「不用段荣言，以至于此。」寻除山东大行台，领本州流人大都督，甚得物情。卒，赠太尉，谥曰昭景。皇建初，配享神武庙庭。二年，重赠大司马、尚书令、武威王。长子韶嗣。

　　韶字孝先，少工骑射，有将领才略。以武明皇后甥，神武益器爱之，常置左右，以为心腹，领亲信都督。

