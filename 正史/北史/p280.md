<!-- { "loadSidebar": true } -->
　　毗兄建绪，性甚亮直，兼有学业。仕周，为载师下大夫、仪同三司。及平齐之始，留镇鄴城，因著《齐纪》三十卷。建绪与文帝有旧，及为丞相，加位开府，拜息州刺史。将之官，时帝阴有禅代之计，因谓建绪曰：「且踌躇，当共取富贵耳。」建绪自以周之大夫，因义形于色曰：「明公此旨，非仆所闻。」帝不悦。建绪遂行。开皇初来朝，上谓之曰：「卿亦悔不？」建绪稽首曰：「臣位非徐广，情类杨彪。」上笑曰：「朕虽不解书语，亦知卿此言不逊也。」兼始、洪二州刺史，俱有能名。

　　陆知命，字仲通，吴郡富春人也。父敖，陈散骑常侍。知命性好学，通识大体，以贞介自持。仕陈，为太学博士、南狱正。及陈灭，归于家。会高智慧等作乱于江左，晋王广镇江都，以其三吴之望召令讽谕反者。以功拜仪同三司，赐以田宅，复用其弟恪为汧阳令。知命以恪非百里才，上表陈让，朝廷许之。时见天下一统，知命诣朝堂上表，请使高丽以宣示皇风，使彼君臣面缚阙下。书奏，天子异之。岁余，授普宁镇将。人或言其正直者。由是待诏于御史台。炀帝嗣位，拜书侍御史，侃然正色，为百僚所惮。帝甚敬之。后坐事免。岁余，复职。时齐王暕颇骄纵，昵近小人，知命奏劾之，暕竟得罪，百僚震栗。辽东之役，为东暆道受降使者，卒于师。赠御史大夫。

　　梁毗，字景和，安定乌氏人也。祖越，魏泾、豫、洛三州刺史，郃阳县公。父茂，周沧、兗二州刺史。毗性刚謇，颇有学涉。仕周，累迁布宪下大夫。宣政中，封易阳县子，迁武藏大夫。隋文帝受禅，进爵为侯。开皇初，以鲠正，拜书侍御史，名为称职。转大兴令，迁雍州赞务。毗既出宪司，复典京邑，直道而行，无所回避，颇失权贵心，由是出为西宁州刺史，改封邯郸县侯。在州十一年。

　　先是，蛮夷酋长皆服金冠，以金多者为豪俊，由是递相陵辱，每寻干戈，边境略无宁岁。毗患之，后因诸酋长相率以金遗之，于是置金座侧，对之恸哭，谓曰：「此饥不可食，寒不可衣，汝等以此相灭。今将此来，欲杀我邪！」无所纳，悉以还之。于是蛮夷感悟，遂不相攻。文帝闻而善之，征为散骑常侍、大理卿。处法平允，时人称之。岁余，进位上开府。毗见左仆射杨素贵重擅权，百僚震慑，恐为国患，因上封事曰：「窃见左仆射越国公素，幸遇愈重，权势日隆，所私皆非忠谠，所进咸是亲戚，子弟布州，兼州连县。天下无事，容息奸图，四海稍虞，必为祸始。夫奸臣擅命，有渐而来。王莽资之于积年，桓玄基之于易世，而卒殄汉祀，终倾晋祚。陛下若以素为阿衡，臣恐其心未必伊尹也。」帝大怒，命有司禁止，亲自诘之。毗极言曰：「素既擅权宠，作威作福，将领之处，杀戮无道。又太子、蜀王罪废之日，百僚无不震悚，唯素扬眉奋肘，喜见容色，利国家有事以为身幸。」毗发言謇謇，有诚亮之节，帝无以屈也，乃释之。素自此恩宠渐衰。但素任寄隆重，多所折挫，当时朝士无不慑伏；有敢与相是非，辞气不挠者，独毗与柳彧及尚书左丞李纲而已。后上不复专委于素，盖由察毗之言。

　　炀帝即位，迁刑部尚书，并摄御史大夫事。奏劾宇文述和私役部兵，帝议免述罪，毗固争，因忤旨，遂令张衡代为大夫。毗忧愤卒。帝令吏部尚书牛弘吊之。

　　子敬真，位大理司直。时炀帝欲成光禄大夫鱼俱罗罪，令敬真案其狱，遂希旨陷之极刑。未几，敬真有疾，见俱罗为祟而死。

　　柳彧，字幼文，河东人也。世居襄阳。父仲礼，《南史》有传。仲礼，梁败见囚于周，复家河东。彧少好学，颇涉经史。周大冢宰宇文护引为中外府记室，久而出为宁州总管掾。武帝亲总万机，彧诣阙求试。帝异之，以为司武中士。转郑令。平齐之后，帝赏从官，留京者不预。彧上表曰：「今太平告始，信赏宜明，酬勋报劳，务先有本。屠城破邑，出自圣规，斩将搴旗，必由神略。若负戈擐甲，征扞劬劳。至于镇抚国家，宿卫为重。俱禀成算，非专己能，留从事同，功劳须等。」于是留守并加品级。

　　隋文帝受禅，历尚书虞部、屯田二侍郎。时制三品已上，门皆列戟。左仆射高颎子弘德封应国公，申牒请戟。彧判曰：「仆射之子更不异居，父之戟槊已列门外，尊有厌卑之义，子有避父之礼，岂容外门既设，内阁又施？」事竟不行。颎闻而叹伏。后迁书侍御史，当朝正色，甚为百僚敬惮。上嘉其婞直，谓曰：「大丈夫当立名于世，无容容而已。」赐钱十万，米百石。

　　时刺史多任武将，类不称职，彧上表曰：「伏见诏书以上柱国和干子为杞州刺史，其人年垂八十。钟鸣漏尽。前在赵州，暗于职务，政由群小，贿赂公行。百姓吁嗟，歌谣满道，乃云：'老禾不早杀，余种秽良田。'古人云：'耕当问奴，织当问婢。'此言各有所能也。干子弓马武用，是其所长；临人莅职，非其所解。如谓优老尚年，自可厚赐金帛，若令刺举，所损殊大。臣死而后已，敢不竭诚。」上善之，干子竟免。有应州刺史唐君明，居母丧，娶雍州长史厍狄士文之从父妹。彧劾之曰：「君明忽劬劳之痛，惑嬿尔之亲，冒此苴缞，命彼褕翟。不义不昵，《春秋》载其将亡：无礼无仪，诗人欲其遄死。士文赞务神州，名位通显，弃二姓之重匹，违六礼之轨仪。请禁锢终身，以惩风俗。」二家竟坐得罪。隋承丧乱之后，风俗颓坏，彧多所矫正，上甚嘉之。又见上勤于听受，百僚奏请多有烦碎，因上疏谏曰：「人君出令，诫在烦数。是以舜任五臣，尧咨四岳，设官分职，各有司存，垂拱无为，天下以乂。所谓劳于求贤，逸于任使。比见事无大小，咸关圣职。陛下留心政道，无惮疲劳，至乃营造细小之事，出给轻微之物，一日之内，酬答百司，至乃日旰忘食贫，分夜未寝，动以文簿，忧劳圣躬。伏愿思臣至言，少减烦务。」上览而嘉之。以其家，敕有司与之筑宅，因曰：「柳彧正直之士，国之龟宝也。」其见重如此。

　　右仆射杨素当途显贵，百僚慑惮，无敢忤者，尝以少谴，敕送南台。素恃贵，坐彧床。彧从外来，见素如此，于阶下端笏整容曰：「奉敕推公罪。」素遽下。彧据案坐，立素于庭前，辩诘事状。素由是衔之。彧时方为上所信任，故素未有以中之。

　　彧见近代以来，都邑百姓每至正月十五日，作角抵戏，递相夸竞，至于糜费财力，上奏请禁绝之曰：「窃见京邑，爰及外州，每以正月望夜，充街塞陌，鸣鼓聒天，燎炬照地，人戴兽面，男为女服，倡优杂伎，诡状异形。外内共观，曾不相避。竭赀破产，竞此一时。尽室并孥，无问贵贱，男女混杂，缁素不分。秽行因此而生，盗贼由斯而起。非益于化，实损于人。请颁天下，并即禁断。」诏可其奏。

　　是岁，持节巡河北五十二州，奏免长吏赃污不称职者二百余人，州县肃然，莫不震惧。上嘉之，赐绢布二百匹，氈三十领，拜仪同三司，岁余，加员外散骑常侍。仁寿初，持节巡省太原道十九州。及还，赐绢百五十匹。

　　彧尝得博陵李文博所撰《政道集》十卷，蜀王秀遣人求之。彧送之于秀，秀复赐彧奴婢十口。及秀得罪，杨素奏彧以内臣交通诸侯，除名，配戍怀远镇。行达高阳，有诏徵进。至晋阳，遇汉王谅作乱，遣使驰召彧入城。而谅反形已露，彧入城，度不得免，遂诈中恶不食，自称危笃。谅怒囚之。及谅败，杨素奏彧心怀两端，以候事变，迹虽不反，心实同逆。坐徙敦煌。素卒，乃自申理，有诏徵还。卒于道。

　　有子绍，为介休令。

　　赵绰，字士倬，河东人也。性质直刚毅。周初为天官府史，以恭谨恪勤，擢授夏官府下士。稍以明干见知，为内史中士。父艰去职，哀毁骨立，世称其孝。隋文帝为丞相，知其清正，引为录事参军。迁掌朝大夫，从行军总管是云晖击叛蛮，以功拜仪同。

　　文帝受禅，授大理丞。处法平允，考绩连最。历大理正、尚书都官侍郎，每有奏谳，正色侃然，渐见礼重。上以盗贼不禁，将重其法，绰进谏曰：「律者天下之大信，其可失乎！」上忻然纳之，因谓曰：「若更有闻见，宜数言之。」迁大理少卿。

　　故陈将萧摩诃，其子世略在江南作乱，摩诃当从坐。上曰：「世略年未二十，亦何能为！以其名将之子，为人逼耳。」因赦摩诃。绰固谏不可，上不能夺，欲待绰去而赦之，因命绰退食。绰曰：「臣奏狱未决，不敢退朝。」上曰：「大理其为朕特放摩诃也。」因命左右释之。刑部侍郎辛亶尝衣绯裈，俗云利官，上以为厌蛊，将斩之，绰曰：「据法不当死，臣不敢奉诏。」上怒甚，谓曰：「卿惜辛亶而不自惜也？」命左仆射高颎将绰斩之。绰曰：「陛下宁可杀臣，不可杀辛亶。」至朝堂，解衣当斩。上使人谓绰曰：「竟如何？」对曰：「执法一心，不敢惜死。」上拂衣入，良久乃释之。明日，谢绰，劳勉之，赐物三百段。

　　时上禁行恶钱，有二人在市以恶钱易好者，武候执以闻，上悉令斩之。绰谏曰：「此人坐当杖，杀之非法。」上曰：「不关卿事。」绰曰：「陛下不以臣愚暗，置在法司，欲妄杀人，岂得不关臣事？」上曰：「撼大木不动者，当退。」对曰：「臣望感天心，何论动木！」上复曰：「啜羹者，热则置之。天子之感，欲相挫邪？」绰拜而益前，诃之不肯退。上遂入。书侍御史柳彧复上奏切谏，上乃止。上以绰有诚直之心，每引入阁中，或遇上与皇后同榻，即呼绰坐，评论得失。前后赏赐以万计。后进开府，赠其父为蔡州刺史。

　　时河东薛胄为大理卿，俱名平恕。然胄断狱以情，而绰守法，俱为称职。上每谓绰曰：「朕于卿无所爱惜，但卿骨相不当贵耳。」仁寿中，卒官，上为之流涕，中使吊祭，鸿胪监护丧事。二子元方、元袭。

　　杜整，字皇育，京兆杜陵人也。祖盛，魏颍川太守。父辟，渭州刺史。整少有风概，九岁丁父忧，哀毁骨立，事母以孝闻。及长，骁勇有膂力，好读《孙吴兵法》。魏大统末，袭爵武乡侯。周文引为亲信。累迁仪同三司、武州刺史。从武帝平齐，加上仪同，进爵平原县公，入为勋曹中大夫。隋文帝为丞相，进位开府。及帝受禅，加上开府，进封长广郡公，拜左武卫将军。开皇六年，突厥犯塞，诏卫王爽北伐，以整为行军总管，兼元帅长史。至合川，无虏而还。密进取陈策，上善之，以为行军总管，镇襄阳。卒，上伤之，谥曰襄。

　　子楷嗣，位开府。

　　整弟肃，亦有志行，位北地太守。

