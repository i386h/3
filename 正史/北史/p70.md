<!-- { "loadSidebar": true } -->
　　琛字昙宝，幼敏慧，孝文爱之。宣武时，拜定州刺史。琛妃，宣武舅女，高皇后妹。琛凭恃内外，在州贪婪。及还朝，灵太后诏曰：「琛在定州，唯不将中山宫来，自余无所不致，何可叙用！」由是废于家。琛以明帝始学，献金字《孝经》。又无方自达，乃与刘腾为养息，赂腾金宝巨万计。腾为言，乃得兼都官尚书。出为秦州刺史，在州聚敛，百姓吁嗟。东益、南秦二州氐反，诏琛为行台，仍充都督，还摄州事。既总军省，求欲无厌。进讨氐、羌，大被摧破。内恃刘腾，无所畏惮。为中尉弹纠，会赦，除名。寻复王爵。后讨鲜于修礼，败，免官爵。后讨汾晋胡、蜀，卒于军，追复王爵。

　　安丰王猛字季烈，太和五年封，加侍中。出为镇都大将、营州刺史。猛宽仁雄毅，甚有威略，戎夷畏爱之。薨于州，赠太尉，谥曰匡。

　　子延明袭。宣武时，授太中大夫。延昌初，岁大饥，延明乃减家财以拯宾客数十人，并赡其家。至明帝初，为豫州刺史，甚有政绩。累迁给事黄门侍郎。延明既博极群书，兼有文藻，鸠集图籍万有余卷。性清俭，不营产业。与中山王熙及弟临淮王彧等并以文学令望，有名于世。虽风流造次不及熙、彧，而稽古淳笃过之。迁侍中，诏与侍中崔光撰定服制。后兼尚书右仆射。以延明博识多闻，敕监金石事。

　　及元法僧反，诏为东道行台、徐州大都督，节度诸军事。与都督临淮王彧、尚书李宪等讨法僧。梁遣其豫章王综镇徐州。延明先牧徐方，甚得人誉；招怀旧土，远近归之。综既降，延明因以军乘之。复东南之境，至宿、豫而还。迁都督，徐州刺史。频经师旅，人物雕弊。延明招携新故，人悉安业，百姓咸附。

　　庄帝时，兼大司马。元颢入洛，延明受颢委寄。颢败，奔梁，死于江南。庄帝末，丧还。孝武初，赠太保，王如故，谥曰文宣。

　　所著诗赋赞颂铭诔三百余篇。又撰《五经宗略》、《诗礼别义》；注《帝王世纪》及《列仙传》。又以河间人信都芳工算图。又集《器准》九篇，芳别为之注，皆行于世矣。

　　孙长儒，孝静时袭祖爵。

　　献文皇帝七男：思皇后生孝文皇帝；封昭仪生咸阳王禧；韩贵人生赵郡灵王干、高阳文穆王雍；孟椒房生广陵慧王羽；潘贵人生彭城武宣王勰；高椒房生北海王详。

　　咸阳王禧字思永，太和九年封，加侍中、骠骑大将军、中都大官。文明太后令皇子皇孙于静所别置学，选忠信博闻之士为之师傅，以匠成之。孝文以诸弟典三都职，谓禧曰：「弟等皆幼年任重，三都折狱，特宜用心。夫未能操刀而使割锦，非伤锦之尤，实授刀之责。」文明太后亦致诫勖。出为使持节、开府、冀州刺史，孝文饯于南郊。又以济阳王郁枉法赐死之事遣告禧，因以诫之。后禧朝京师，诏以廷尉卿李冲为禧师。

　　时王国舍人应取八族及清修之门，禧取任城王隶户为之，深为帝责。帝以诸王婚多猥滥，于是为禧娉故颍川太守陇西李辅女；河南王干娉故中散代郡穆明乐女；广陵王羽娉骠骑谘议参军荣阳郑平城女；颍川王雍娉故中书博士范阳卢神宝女；始平王勰娉廷尉卿陇西李冲女；北海王详娉吏部郎中荣阳郑懿女。

　　有司奏：「冀州人苏僧瓘等三千人称禧清明，有惠政，请世胙冀州。」诏曰：「画野由君，理非下请。」入除司州牧。诏以禧元弟之重，食邑三千户，自余五王皆食邑二千。

　　孝文引见朝臣，诏断北语，一从正音，禧赞成其事。于是诏：「年三十已上，习性已久，容或不可卒革。三十已下，见在朝廷之人，语音不听仍旧。若有故为，当降爵黜官。若仍旧俗，恐数世之后，伊洛之下，复成被发之人。朕尝与李冲论此，冲言：'四方之语，竟知谁是；帝者言之，即为正矣，何必改旧从新。'冲之此言，应合死罪。」乃谓冲曰：「卿实负社稷。」冲免冠陈谢。又责留京之官曰：「昨望见妇女之服，仍为夹领小袖，何为而违前诏？」禧对曰：「陛下圣过尧、舜，光化中原。舛违之罪，实合处刑。」孝文曰：「若朕言非，卿等当奋臂廷论，如何入则顺旨，退有不从？昔舜语禹：'汝无面从，退有后言。'卿等之谓乎！」

　　寻以禧长兼太尉公。后帝幸禧第，谓司空穆亮、仆射李冲曰：「元弟禧戚连皇极，且长兼太尉，以和饪鼎，朕恆恐君有空授之名，臣贻彼己之刺。今幸其宅，徒屈二宾，良以为愧。」帝笃于兄弟，以禧次长，礼遇优隆。然亦知其性贪，每加切诫，而终不改操。后加侍中，正太尉。

　　及帝崩，禧受遗辅政。虽为宰辅之首，而潜受贿赂。姬妾数十，意尚未已，犹欲远有简娉，以恣其情。宣武颇恶之。景明二年春，召禧等入光极殿，诏曰：「恪比缠尪疾，实凭诸父。今便亲摄百揆。且还府司，当别处分。」寻诏进位太保，领太尉。

　　帝既览政，禧意不安，遂与其妃兄兼给事黄门侍郎李伯尚谋反。帝时幸小平，禧在城西小宅。初欲勒兵直入金墉，众怀沮异。禧心因缓，自旦达晡，计不能决。遂约不泄而散。直寝符承祖、薛魏孙与禧将害帝。是日，帝息于芒山，止浮图阴下，少时睡卧，魏孙便欲赴廷。承祖私言于魏孙曰：「吾闻杀天子者身当癞。」魏孙且止。帝寻觉悟。俄有武兴王杨集始出，便驰告。而禧意不疑，乃与臣妾向洪池别墅，遣其斋帅刘小苟奉启，云检行田牧。小苟至芒岭，已逢军人，怪小苟赤衣，将欲杀害。小苟言欲告反，乃缓之。

　　禧是夜宿于洪池，不知事露。其夜，将士所在追禧，禧自洪池东南走，左右从禧者唯兼防阁尹龙武。禧忧迫，谓曰：「试作一谜，当思解之，以释毒闷。」龙武欻忆旧谜云：「眠则同眠，起则同起，贪如犲狼，赃不入己。」都不有心于规刺也。禧亦不以为讽己，因解之曰：「此是眼也。」而龙武谓之是箸。渡洛水，至柏坞，顾谓龙武曰：「汝可勉心作与太尉公同死计。」龙武曰：「若与殿下同命，虽死犹生。」俄而禧被禽，送华林都亭，著千斤锁格龙武，羽林掌卫之。时热甚，禧渴闷垂死，敕断水浆。侍中崔光令左右送酪浆升余，禧一饮而尽。初，孝文观台宿有逆谋气，言于禧曰：「玄象变，汝终为逆谋，会无所成，但受恶而已。」至此，果如言。

　　禧临尽，畏迫丧志，乃与诸妹公主等诀，言及一二爱妾。公主哭且骂之，言：「坐多取此婢辈，贪逐财物，致今日之事，何复嘱问此等！」禧愧而无言。遂赐死私第，绝其诸子属籍。禧之诸女，微给资产、奴婢。自余家财悉以赉高肇、赵修二家，其余赐内外百官，逮于流外，多百匹，下至十匹，其积聚若此。其宫人为之歌曰：「可怜咸阳王，奈何作事误？金床玉几不能眠，夜蹋霜与露。洛水湛湛弥岸长，行人那得度！」其歌遂流至江表。北人之在南者，虽富贵，闻弦管奏之，莫不洒泣。

　　禧八子。长子通，字昙和，窃入河内太守陆琇家。初与通情，既闻禧败，乃杀之。

　　通弟翼，字仲和，后会赦，诣阙上书，求葬父。不许，乃与二弟昌、晔奔梁。正光中，诏咸阳、京兆二王诸子并听附属籍。后复禧王爵，葬以王礼，诏晔弟坦袭。

　　翼与昌，申屠氏出；晔，李妃所出也。翼容貌魁壮，风制可观，梁武甚重之，封为咸阳王。翼让其嫡弟晔，梁武不许。后为青、冀二州刺史，镇郁州。翼谋举州入国，为梁武所杀。

　　翼弟树，字秀和，一家独立。美姿貌，善吐纳，兼有将略。位宗正卿。后亦奔梁。梁武尤器之，封为魏郡王，后改封鄴王。数为将领，窥觎边服。尔硃荣之害百官也，树时为郢州刺史，请讨荣。梁武资其士马，侵扰境上。孝武初，御史中尉樊子鹄为行台，率徐州刺史杜德、舍人李昭等讨之。树城守不下，子鹄使金紫光禄大夫张安期说之。树请委城还南，子鹄许之，杀白马为盟。树恃誓，不为战备。与杜德别，还南。德不许，送洛阳，置在景明寺。树年十五奔南，未及富贵。每见嵩山云向南，未尝不引领歔欷。初发梁，睹其爱姝玉兒，以金指环与别，树常著之。寄以还梁，表必还之意。朝廷知之，俄而赐死。未几，杜德忽得狂病，云：「元树打我不已。」至死，此惊不绝。舍人李昭寻奉使向秦州，至潼关驿，夜梦树云：「我已诉天帝，待卿至陇，终不相放。」昭觉，恶之。及至陇口，为贺拔岳所杀。子鹄寻为达野拔所杀。

　　孝静时，其子贞自建业求随聘使崔长谦赴鄴葬树，梁武许之。诏赠树太师、司徒、尚书令。贞既葬，还江南，位太子舍人。及侯景南奔，梁武以贞为咸阳王。送景，使为魏主。未几，景反。

　　晔字世茂，梁封为桑乾王，卒于南。

　　坦一名穆，字延和。傲狠凶粗，因饮醉之际，于洛桥左右顿辱行人，为道路所患。从叔安丰王延明每切责之曰：「汝凶悖性与身而长。昔宋有东海王祎，志性凡劣，时人号曰驴王。我熟观汝所作，亦恐不免驴号。」当时闻者号为「驴王」。禧诛后，坦兄翼、树等五人相继南奔，故坦得承袭。改封敷城王。永安初，复本封咸阳郡王。累迁侍中。庄帝从容谓曰：「王才非荀、蔡，中岁屡迁，当由少长朕家，故有超授。」初，禧死后，诸子贫乏，坦兄弟为彭城王勰所收养，故有此言。

　　孝武初，其兄树见禽。坦见树既长且贤，虑其代己，密劝朝廷以法除之。树知之，泣谓坦曰：「我往因家难，不能死亡，寄食江湖，受其爵命。今者之来，非由义至，求活而已，岂望荣华？汝何肆其猜忌，忘在原之义！腰背虽伟，善无可称。」坦作色而去。树死，竟不临哭。

　　后历司徒、太尉、太傅，加侍中、太师、录尚书事、宗师、司州牧。虽禄厚位尊，贪求滋甚，卖狱鬻官，不知纪极。为御史劾奏，免官，以王归第。寻起为特进，出为冀州刺史。专复聚敛，每百姓纳赋，除常别先责绢五匹，然后为受。性好畋渔，无日不出。秋冬猎雉兔，春夏捕鱼蟹，鹰犬常数百头。自言宁三日不食，不能一日不猎。入为太傅。

　　齐天保初，准例降爵，封新丰县公，除特进、开府仪同三司。坐子世宝与通直散骑侍郎彭贵平因酒醉诽谤，妄说图谶，有司奏当死。诏并宥之。坦配北营州，死配所。

