<!-- { "loadSidebar": true } -->
　　历事诸帝，以戏狎得宠。武成生齻牙，问诸医，尚药典御邓宣文以实对，武成怒而挞之。后以问之才，拜贺曰：「此是智牙，生智牙者，聪明长寿。」武成悦而赏之。为仆射时，语人曰：「我在江东，见徐勉作仆射，朝士莫不佞之。今我亦是徐仆射，无一人佞我，何由可活！」之才妻，魏广阳王妹，之才从文襄求得为妻。和士开知之，乃淫其妻。之才遇见而避之，退曰：「妨少年戏笑。」其纵之如此。年八十，卒，赠司徒公、录尚书事，谥曰文明。

　　长子林，字少卿，太尉司马。次子同卿，太子庶子。之才以其无学术，每叹曰：「终恐同《广陵散》矣。」

　　弟之范亦医术见知，位太常卿，特听袭之才爵西阳王。入周，授仪同大将军。开皇中，卒。

　　王显，字世荣，阳平乐平人也。自言本东海郯人，王朗之后也。父安上，少与李亮同师，俱受医药，而不及亮。显少历本州从事，虽以医术自通，而明敏有决断才用。初文昭太后之怀宣武，梦为日所逐，化而为龙而绕后，后寤而惊悸，遂成心疾。文明太后敕徐謇及显等为后诊脉，謇云是微风入藏，宜进汤加针。显言案三部脉，非有心疾，将是怀孕生男之象。果如显言。久之，补待御师。

　　宣武自幼有微疾，显摄疗有效，因稍蒙眄识。又罢六辅之初，显为领军于烈间通规策，颇有密功。累迁廷尉卿，仍在侍御，营进御药，出入禁内。累迁御史中尉。显前后居职，所在著称。纠折庶狱，究其奸回，出内惜慎，忧国如家。及领宪台，多所弹劾，百僚肃然。又以中尉属官不悉称职，讽求改革。诏委改选，务尽才能。而显所举，或有请属，未皆得人，于是众议喧哗，声望致损。后宣武诏显撰药方三十五卷，班布天下，以疗诸疾。东宫建，以为太子詹事，委任甚厚。上每幸东宫，显常近侍，出入禁中，仍奉医药。赏赐累加，为立馆宇，宠振当时。以营疗功，封卫国县伯。

　　及宣武崩，明帝践阼，显参奉玺策，随从临哭，微为忧惧。显既蒙任遇，兼为法官，恃势使威，为时所疾。朝宰托以侍疗无效，执之禁中。诏削爵位，徙朔州。临执呼冤，直阁伊盆生以刀镮撞其腋下，伤中吐血，至右卫府，一宿死。子晔，尚书仪曹郎中，惧走，后被获，拷掠百余。宅没于官。

　　初，显构会元景，就刑南台。及显之死，在右卫府，唯隔一巷，相去数十步。世以为有报应之验。始显布衣为诸生，有沙门相显，后当富贵，诫其勿为吏，为吏必败。由是宣武时，或欲令其兼摄吏部。每殷勤辞避。及宣武崩，帝夜即位，受玺策，于仪须兼太尉及吏部，仓卒，百官不具，以显兼吏部行事。又显未败之前，有妪卜相于市者，言人吉凶颇验。时子晔已为郎，闻之，微服就妪，问己终至何官。妪言：「君今既有位矣，不复更进，当受父冤。」并如其语。

　　马嗣明，河内野王人也。少博综经方，为人诊脉，一年前知其生死。邢邵唯一子大宝，甚聪慧，年十七八患伤寒。嗣明为其诊脉，退告杨愔云：「邢公子伤寒不疗自差，然脉候不出一年便死。觉之少晚，不可复疗。」数日后，杨、邢并侍宴内殿。文宣云：「邢子才兒大不恶，我欲乞其随近一郡。」杨以年少，未合剖符。宴罢，奏云：「马嗣明称大宝脉恶，一年内恐死，若其出郡，医药难求。」遂寝。大宝未期而卒。杨愔患背肿，嗣明以练石涂之，便差，因此大为杨愔所重。作练石法：以粗黄色石如鹅鸭卵大，猛火烧令赤，内淳醋中，自有石屑落醋里，频烧至石尽，取石屑曝乾，捣下簁，和醋以涂肿上，无不愈。

　　武平中，为通直散骑常侍，针灸孔穴，往往与《明堂》不同。尝有一家，二奴俱患，身体遍青，渐虚嬴不能食。访诸医，无识者。嗣明为灸两足趺上各三七壮，便愈。武平末，从驾往晋阳，至辽阳山中，数处见榜，云有人家女病，若能差之者，购钱十万。又诸名医多寻榜至是人家，问疾状，俱不下手。唯嗣明为之疗。问其病由，云曾以手持一麦穗，即见一赤物长二尺许，似蛇，入其手指中，因惊倒地，即觉手臂疼肿。月余日，渐及半身，肢节俱肿，痛不可忍，呻吟昼夜不绝。嗣明即为处方，令驰马往都市药，示其节度，前后服十剂汤，一剂散。比嗣明明年从驾还，此女平复如故。嗣明艺术精妙，多如是。

　　隋开皇中，卒于太子药藏监。然性自矜大，轻诸医人，自徐之才、崔叔鸾以还，俱为其所轻。

　　姚僧垣，字法卫，吴兴武康人，吴太常信之八世孙也。父菩提，梁高平令。尝婴疾疹历年，乃留心医药。梁武帝召与讨论方术，言多会意，由是颇礼之。僧垣幼通洽，居丧尽礼，年二十四，即传家业。仕梁为太医正，加文德主帅。梁武帝尝因发热，服大黄。僧垣曰：「大黄快药，至尊年高，不宜轻用。」帝弗从，遂至危笃。太清元年，转镇西湘东王府中记室参军。僧垣少好文史，为学者所称。及梁简文嗣位，僧垣兼中书舍人。梁元帝平侯景，召僧垣赴荆州，改受晋安王府谘议。梁元帝尝有心腹病，诸医皆请用平药。僧垣曰：「脉洪实，宜用大黄。」元帝从之。进汤讫，果下宿食，因而疾愈。时初铸钱，一当十，乃赐十万贯，实百万也。及魏军克荆州，僧垣犹侍梁元，不离左右，为军人所止，方泣涕而去。寻而周文遣使驰驿徽僧垣。燕公于谨固留不遣，谓使人曰：「吾年衰暮，疾病婴沉，今得此人，望与之偕老。」周文以谨勋德隆重，乃止。明年，随谨至长安。

　　武成元年，授小畿伯下大夫。金州刺史伊娄穆以疾还京，请僧垣省疾，乃云自腰至脐，似有三缚，两脚缓纵，不复自持。僧垣即为处汤三剂，穆初服一剂，上缚即解；次服一剂，中缚复解；又服一剂，三缚悉除。而两脚疼痹，犹自挛弱。更为合散一剂，稍得屈申。僧垣曰：「终待霜降，此患当愈。」及至九月，遂能起行。大将军、襄乐公贺兰隆先有气疾，加以水肿，喘息奔急，坐卧不安。或有劝其服决命大散者，其家疑未能决，乃问僧垣。僧垣曰：「意谓此患，不与大散相当。」即为处方，劝急使服，便即气通。更服一剂，诸患悉愈。大将军、乐平公窦集暴感风疾，精神瞀乱，无所觉知。医先视者，皆云已不可救。僧垣后至曰：「困矣，终当不死。」为合汤散，所患即疗。大将军、永世公叱伏列椿苦痢积时，而不损废朝谒。燕公谨尝问僧垣曰：「乐平、永世，俱有痼疾，意永世差轻。」对曰：「夫患有深浅，时有危杀，乐平虽困，终当保全；永世虽轻，必不免死。」谨曰：「当在何时？」对曰：「不出四月。」果如其言，谨叹异之。

　　天和六年，迁遂伯中大夫。建德三年，文宣太后寝疾，医巫杂说，各有同异。武帝引僧垣坐，问之。对曰：「臣准之常人，窃以忧惧。」帝泣曰：「公既决之矣，知复何言！」寻而太后崩。其后复因召见，乃授骠骑大将军、开府仪同三司。敕停朝谒，若非别敕，不劳入见。四年，帝亲戎东讨，至河阴遇疾，口不能言；睑垂覆目，不得视；一足短缩，又不得行。僧垣以为诸藏俱病，不可并疗，军中之要，莫过于语，乃处方进药，帝遂得言。次又疗目，目疾便愈。未及足，足疾亦瘳。比至华州，帝已痊复。即除华州刺史，仍诏随驾入京，不令在镇。宣政元年，表请致仕，优诏许之。是岁，帝幸云阳，遂寝疾，乃召僧垣赴行在所。内史柳昂私问曰：「至尊脉候何如？」对曰：「天子上应天心，或当非愚所及。若凡庶如此，万无一全。」寻而帝崩。

　　宣帝初在东宫，常苦心痛，乃令僧垣疗之，其疾即愈。及即位，恩礼弥隆。谓曰：「尝闻先帝呼公为姚公，有之？」对曰：「臣曲荷殊私，实如圣旨。」帝曰：「此是尚齿之辞，非为贵爵之号。朕当为公建国开家，为子孙永业。」乃封长寿县公。册命之日，又赐以金带及衣服等。大象二年，除太医下大夫。帝寻有疾，至于大渐，僧垣宿直侍疾。帝谓隋公曰：「今日性命，唯委此人。」僧垣知帝必不全济，乃对曰：「臣但恐庸短不逮，敢不尽心！」帝颔之。及静帝嗣位，迁上开府仪同大将军。

　　隋开皇初，进爵北绛郡公。三年，卒，年八十五。遗诫衣帢入棺，朝服勿敛，灵上唯置香奁，每日设清水而已。赠本官，加荆、湖二州刺史。

　　僧垣医术高妙，为当时所推，前后效验，不可胜纪。声誉既盛，远闻边服，至于诸蕃外域，咸请托之。僧垣乃参校徵效者为《集验方》十二卷，又撰《行记》三卷，行于世。

　　长子察，《南史》有传。

　　次子最，字士会。博通经史，尤好著述。年十九，随僧垣入关。明帝盛聚学徒，校书于麟趾殿，最亦预为学士。俄授齐王宪府水曹参军，掌记室事，特为宪所礼接。最幼在江左，迄于入关，未习医术。天和中，齐王宪奏遣最习之。宪又谓最曰：「博学高才，何如王褒、庾信？王庾名重两国，吾视之蔑如，接待资给，非尔家比也。勿不存心。且天子有敕，弥须勉励。」最于是始受家业，十许年中，略尽其妙。每有人告请，效验甚多。

　　隋文帝践极，除太子门大夫。以父忧去官，哀毁骨立。既免丧，袭爵北绛郡公，复为太子门大夫。俄转蜀王秀友。秀镇益州，迁秀府司马。及平陈，察至，最自以非嫡，让封于察，隋文帝许之。秀后阴有异谋，隋文帝令公卿穷其事。开府庆整、郝玮等并推过于秀。最独曰：「凡有不法，皆最所为，王实不知也。」榜讯数百，卒无异辞，竟坐诛。论者义之。撰《梁后略》十卷，行于世。

　　褚该，字孝通，河南阳翟人也。父义昌，梁鄱阳王中记室。该幼而谨厚，尤善医术。仕梁，历武陵王府参军，随府西上，后与萧捴同归周。自许奭死后，该稍为时人所重，宾客迎候，亚于姚僧垣。天和初，位县伯下大夫，进授车骑大将军、仪同三司。该性淹和，不自矜尚，但有请之者，皆为尽其艺术。时论称其长者。后以疾卒。子则，亦传其家业。

