<!-- { "loadSidebar": true } -->
　　周孝闵帝践祚，授柱国、大司寇。齐北豫州刺史司马消难举州来附，诏武与杨忠迎消难以归。武成实，转大宗伯，进封郑国公。齐将斛律敦侵汾、绛，武御之，敦退。武筑柏壁城，留开府权严、薛羽生守之。保定三年，迁太保。其年，大军东伐，随公杨忠引突厥自北道，武以三万骑自东道期会晋阳。武至平阳，后期不进，而忠已还，武尚未知。齐将斛律明月遣武书曰：「鸿鹤已翔于寥廓，罗者犹视于沮泽也。」武览书，乃班师。出为同州刺史。明年，从晋公护东伐。时尉迟迥围洛阳，为敌所败。武与齐王宪于芒山御之。至夜，收军。宪欲待明更战。武曰：「洛阳军散，人情骇动，不因夜速还，明日欲归不得。」宪从之，遂全军而返。天和三年，转太傅。

　　武微时，奢侈好华饰。及居重位，不持威仪，行常单马，左右从一两人而已，门外不施戟，恆昼掩一扉。或谓曰：「公位冠群后，何轻率若是？」武曰：「吾昔在布衣，岂望富贵！今日富贵，不可顿忘畴昔。且天下未平，国恩未报，安可过事威容乎？」言者惭而退。武之在同州，时旱，武帝敕武祀华岳。岳庙旧在山下，常所祈祷。武谓僚属曰：「吾备位三公，不能燮理阴阳，不可同于众人，在常祀所，必须登峰展诚，寻其圣奥。」岳既高峻，人迹罕通。武年逾六十，唯将数人攀藤而上，于是稽首祈请。晚不得还，即于岳上藉草而宿。梦一白衣来执武手曰：「快辛苦。」甚相嘉尚。武遂惊觉，益用祗肃。至旦，云雾四起，俄而澍雨，远近沾洽。武帝闻之，玺书劳武，赐彩百匹。

　　武性贪吝，其为大司寇也，在库有万钉金带，当时宝之，武因入库，乃取以归。主得白晋公护，护以武勋重，不彰其过，因而赐之。时论深鄙焉。薨，赠太傅、十五州诸军事、同州刺史，谥曰桓。子震嗣。

　　震字猛略。少骁勇，走及奔马。周文尝于渭北校猎，时有兔过周文前，震与诸将竞射之，马倒而坠。震足不倾踬，因步走射之，一发中兔。顾马才起，遂回身腾上。周文喜曰：「非此父不生此子。」乃赐震杂彩一百段。后封魏昌县公。明帝初，拜司右中大夫，加骠骑大将军、开府仪同三司。武成初，进爵广平郡公，除华州刺史。震虽出自膏腴，少习武艺，然颇有政术。天和六年，拜柱国。建德初，袭爵郑国公。从平鄴，赐妾二人、女乐一部，拜大宗伯。震父尝为此职，时论荣之。宣政中，出为原州总管。隋开皇初，薨于家。

　　震弟惎，大象末，为益州刺史，与王谦据蜀起兵，被诛。

　　若干惠，字惠保，代武川人也。其先与魏俱起，以国为姓。父树利周，从魏广阳王深征葛荣，战没，赠冀州刺史。惠以别将从贺拔岳，以功封北平县男。及岳为侯莫陈悦所害，惠与寇洛、赵贵等同谋翊戴周文。仍从平悦，拜直阁将军。从禽窦泰，复弘农，破沙苑，惠每先登陷阵。加侍中、开府仪同三司、封长乐郡公。大统四年，从魏文帝东巡洛阳，与齐神武战于河桥，力战破之。七年，迁领军。及高仲密举北豫州来附，周文迎之。军至洛阳，齐神武屯于芒山。惠为右军，与中军大破之。齐神武兵乃萃左军，军将赵贵等战不利。会日暮，齐神武进兵攻惠，惠击之，皆披靡。至夜中，神武骑复来追惠。惠徐下马，顾命厨人营食。食讫，谓左右曰：「长安死，此中死，异乎？」乃建旗鸣角，收军而还。神武追骑惮惠，疑有伏兵，不敢逼。至弘农，见周文，陈贼形势，恨其垂成之功，亏于一篑，嘘唏不自胜。周文壮之，迁司空。惠性刚质，有勇力，容貌魁岸。善于抚御，将士莫不怀恩。及侯景内附，朝议欲收辑河南，令惠以本官镇鲁阳。遇病，薨于军。

　　惠于诸将年最少。早丧父，事母以孝闻。周文尝造射堂新成，与诸将宴射。惠窃叹曰：「亲老矣，何时办此！」周文闻之，即日徙堂于惠宅。其见重如此。及薨，为流涕久之。惠丧至，又临抚焉。加赠秦州刺史，谥曰武烈。子凤嗣。

　　凤字达摩，有识度。袭父爵长乐郡公，尚周文女。位开府仪同三司、大驭中大夫。后录惠佐命功，封凤徐国公，拜柱国。

　　怡峰，字景阜，辽西人也。本姓默台，因避难改焉。高祖宽，燕辽西郡守，魏道武时归朝，拜羽真，赐爵长蛇公。曾祖文，冀州刺史。峰少以骁勇闻。从贺拔岳讨万俟丑奴，赐爵蒲阴县男。岳被害，峰与赵贵等同谋翊戴周文，进爵为伯。及齐神武与孝武帝构隙，文帝令峰与都督赵贵赴洛阳。至潼关，孝武西迁，峰即从周文帝拔回洛，复潼关。后以讨曹泥功，进爵华阳县公。又从破窦泰于小关。复弘农，破沙苑，进爵乐陵郡公。仍与元季海、独孤信复洛阳。东魏行台任祥率步骑万余攻颍川，峰复以轻骑五百邀击，大破之。自是威名转盛。加授开府仪同三司。及周文与东魏战河桥，时峰为左军，不利，与李远先还，周文遂班师。诏原其罪。拜夏州刺史。大统十五年，东魏围颍川，峰与赵贵赴援。至南阳，病卒。峰沈毅有胆略，得士卒心，当时号骁将。周文嗟悼者久之。赠华州刺史，谥曰襄威。

　　子昂嗣。位开府仪同三司。朝廷追录峰功，封昂郡公。

　　昂弟光，少以峰勋，赐爵安平县侯，加开府仪同三司。

　　光弟春，少知名，位吏部下大夫、仪同三司。

　　刘亮，中山人也，本名道德。父特真，位领人酋长。魏大统中，以亮著勋，追赠恆州刺史。亮少倜傥，有从横计略，姿貌魁杰，见者惮之。以都督从贺拔岳西征，以功封广兴县子。侯莫陈悦害岳，亮与诸将谋迎周文。及平悦后，悦党豳州刺史孙定兒仍据州不下，众至数万。周文令亮袭之。定兒以义兵犹远，未为之备。亮乃轻将二十骑，先竖一纛于近城高岭，即驰入城中。定兒方置酒高会，卒见亮至，众皆骇愕。亮乃麾兵斩定兒，悬首州门，号令贼党。仍遥指城外纛，命二骑曰：「出追大军。」贼党凶惧，一时降服。及周文置十二军，简诸将领之，亮领一军。每征讨，常与怡峰俱为骑将。以复潼关功，封饶阳县伯。寻加侍中。从禽窦泰，复弘农，虞沙苑，并力战有功。迁开府仪同三司、大都督，进爵长广公。以母忧去职，居丧毁瘠。周文嗟其至性，每忧惜之。起复本官。亮以勇敢见知，为当时名将，兼屡陈谋策，多合机宜。周文谓曰：「卿文武兼资，即孤之孔明也。」乃赐名亮，并赐姓侯莫陈氏。出为东雍州刺史，为政清静，百姓安之。卒于州。丧还京，周文亲临之，泣而谓人曰：「股肱丧矣，腹心何寄！」令鸿胪卿临护丧事，追赠太尉，谥曰襄。后配饷周文庙廷。子昶嗣。

　　昶尚周文女西河长公主，大象中，位柱国、秦灵二州总管，以亮功封彭国公。隋开皇中，坐事死。

　　昶弟静，天水郡守。静弟恭，开府仪同三司、饶阳县伯。恭弟干，上仪同三司、褒中侯。

　　王德，字天恩，代武川人也。少善骑射，虽不经师训，以孝悌称。初从尔硃荣讨元颢，赐爵同官县子。又从贺拔岳讨平万俟丑奴，别封深泽县男。及侯莫陈悦害岳，德与寇洛等议，翊戴周文，于是除平凉郡守。德虽不知书，至于断决处分，良吏无以过。泾州所部五郡，德常为最。及孝武西迁，进封下博县伯，行东雍州事。在州未几，百姓怀之。赐姓乌丸氏。大统元年，进爵为公，加车骑大将军、仪同三司、北雍州刺史。后常从周文征伐，累有战功，加开府、侍中，进爵河间郡公。先是河、渭间种羌屡叛，以德有威名，拜河州刺史。群羌率服。后卒于泾州刺史，谥曰献。德性厚重廉慎，言行无择。母几年百岁，后德终。

　　子庆嗣，小名公奴。性谨厚，位开府仪同三司。初德丧父，贫无以葬，乃卖公奴并一女以营葬事。因遭兵乱，不复相知。及德在平凉，始得之，遂名曰庆。

　　赫连达，字朔周，盛乐人，勃勃之后也。曾祖库多汗，因避难改姓杜氏。达性刚鲠有胆力。少从贺拔岳征讨有功，赐爵长广乡男。及岳为侯莫陈悦所害，赵贵建议迎周文，达赞成其议，请轻骑告周文，仍迎之。诸将或欲南追贺拔胜，或云东告朝廷。达又曰：「此皆远水不救近火，何足道哉！」谋遂定，令达驰往。周文见达恸哭，遂以数百骑南赴平凉，令达率骑据弹筝峡。时百姓惶惧奔散者，军争欲掠之。达止之，乃抚以恩信，人皆悦附。周文闻而嘉之。加平东将军。周文谓诸将曰：「当清水公遇祸之日，君等性命悬于贼手。杜朔周冒万死之难，远来见及，遂得同雪雠耻。劳而不酬，何以劝善？」乃赐马二百疋。孝武入关，褒叙勋义，以达首迎元帅，匡复秦、陇，进爵魏昌县伯。从仪同李虎破曹泥。后复弘农，战沙苑，皆有功。诏复姓赫连。以达勋望兼隆，乃除云州刺史，进爵为公。从大将军达奚武攻汉中。梁宜丰侯萧修拒守积时，后乃送款。开府贺兰愿德等以其食尽，欲急攻取之。达曰：「不战而获城，策之上也。无容利其子女，贪其财帛，仁者不为。如其困兽犹斗，则成败未可知。」武遂受修降。师还，迁骠骑大将军、开府仪同三司，加侍中，进爵蓝田县公。保定初，为大将军、夏州总管。达虽非文吏，然性质直，遵奉法度，轻于鞭挞，而重慎死罪。性又廉俭。边境胡人或馈达羊，达欲招异类，报以缯帛。主司请用官物。达曰：「羊入我厨，物出官库，是欺上也。」命取私帛与之。识者嘉其仁恕。寻进爵乐川郡公，位柱国。薨。

　　子迁嗣。位大将军、蒲州刺史。

　　韩果，字阿六拔，代武川人也。少骁雄，善骑射。贺拔岳西征，引为帐内，击万俟丑奴。后从周文讨平侯莫陈悦。大统初，累进爵为石城公。果性强记，兼有权略，善伺敌虚实，揣知情状。有潜匿溪谷欲为间侦者，果登高望之，所疑处，往必有获。周文由是以果为虞候都督。每从征行，常领候骑，昼夜巡察，略不眠寝。从平窦泰于潼关，周文因其规画，军以胜返，赏真珠金带一条。又从复弘农，破沙苑，战河桥，并有功。历朔、安二州刺史。从战芒山，军还，除河东郡守。又从大将军破稽胡于北山。胡地险阻，人迹罕至，果进兵穷讨，散其种落。稽胡惮果劲勇骄捷，号为著翅人。周文闻之，笑曰：「著翅之名，宁灭飞将。」累迁开府仪同三司、进爵褒中郡公。保定三年，拜少师，进位柱国。天和初，授华州刺史。为政宽简，吏人称之。薨。

　　子明嗣。为黎州刺史，与尉迟迥同谋反，被诛。

