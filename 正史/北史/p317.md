<!-- { "loadSidebar": true } -->
　　其超古独异者有七事：其一，古历五星行度，皆守恆率，见伏盈缩，悉无格准。胄玄候之，各得真率，合见之数，与古不同。其差多者，至加减三十许日。即如荧惑，平见在雨水气，即均加二十九日；见在小雪气，则均减二十五日。加减平见，以为定见。诸星各有盈缩之数，皆如此例，但差数不同。特其积候所知，时人不能原其旨。其二，辰星旧率，一终再见，凡诸古历，皆以为然。应见不见，人未能测。胄玄积候，知辰星一终之中，有时一见。及同类感召，相随而出。即如辰星，平晨见在雨水者，应见即不见；若平晨见在启蛰者，去日十八度外，三十六度内。晨有木火土金一星者，亦相随见。其三，古历步术，行有定限，自见已后，依率而推，进退之期，莫知多少。胄玄积候，知五星迟速留退真数，皆与古法不同，多者差八十余日，留回所在，亦差八十余度。即如荧惑，前疾初见在立冬初，则二百五十日行一百七十七度；定见夏至初，则一百七十日行九十二度。追步天验，今古皆密。其四，古历食分，依平即用，推验多少，实数罕符。胄玄积候，知月从木火土金四星行，有向背。月向四星即速，背之则迟。皆十五度外及循本率。遂于交分，限其多少。其五，古历加时，朔望同术。胄玄积候，知日蚀所在，随方改变，傍正高下，每处不同。交有浅深，迟速亦异，约时立差，皆会天象。其六，古历交分即为蚀数，去交十四度者，食一分；去交十三度，食二分；去交十度，食三分；每近一度，食益一分；当交即蚀既。其应多少，自古诸历，未悉其原。胄玄积候，知当交之中，月掩日不能毕尽，故其蚀反少；去交五六时，月在日内，掩日便尽，故其蚀及既。自此以后，更远者，其蚀又少。交之前后，在冬至，皆尔。若近夏至，其率又差。胄玄所立蚀分，最为详密。其七，古历二分，昼夜皆等。胄玄积候，知其有差。春、秋二分，昼多夜漏半刻。皆由日行迟疾盈缩使其然也。凡此，胄玄独得于心，论者服其精密。大业中，卒于官。

　





北史卷九十

列传第七十八　　艺术下

　　周澹李修徐謇从孙之才王显马嗣明姚僧垣褚该许智藏万宝常蒋少游何稠

　　周澹，京兆鄠人也。多方术，尤善医药，遂为太医令。明元尝苦风头眩，淡疗得愈，由此位特进，赐爵成德侯。神瑞二年，京师饥，朝议迁都于鄴，淡与博士祭酒崔浩进计，言不可。明元曰：「唯此二人，与朕意同。」诏赐淡、浩妾各一人。卒，谥曰恭。

　　李修，字思祖，本阳平馆陶人也。父亮，少学医术，未能精究。太武时奔宋，又就沙门僧坦，略尽其术。针灸授药，罔不有效。徐、兗间，多所救恤。亮大为事，以舍病人，死者则就而棺殡，亲往吊视，其仁厚若此。累迁府参军督护。本郡士门、宿官，咸相交昵，车马金帛，酬赉无赀。修兄元孙随毕众敬赴平阳，亦遵父业而不及，以功拜奉朝请。修略与兄同，晚入代京，历位中散令，以功赐爵下蔡子，迁给事中。太和中，常在禁内。文明太后时有不豫，修侍针药多效，赏赐累加，车服第宅，号为鲜丽。集诸学士及工书者百余人，在东宫撰诸药方百卷，皆行于世。先是咸阳公高允虽年且百岁，而气力尚康，孝文、文明太后时令修诊视之。一旦，奏言允脉竭气微，大命无逮，未几果亡。后卒于太医令，赠青州刺史。

　　徐謇，字成伯，丹阳人也，家本东莞。与兄文伯等皆善医药。謇因至青州，慕容白曜平东阳，获之，送京师。献文欲验其能，置病人于幕中，使謇隔而脉之，深得病形，兼知色候，遂被宠遇。为中散，稍迁内行长。文明太后时问经方，而不及李脩之见任用。謇合和药剂攻疗之验，精妙于脩。而性秘忌。承奉不得其意，虽贵为王公，不为措疗也。

　　孝文迁洛，稍加眷待，体小不平，及所宠冯昭仪有病，皆令处疗。又除中散大夫，转侍御师。謇欲为孝文合金丹，致延年法，乃入居嵩高，采营其物，历岁无所成，遂罢。二年，上幸县瓠，有疾大渐，乃驰驿召謇，令水路赴行所，一日一夜行数百里。至，诊省有大验。九月，车驾次于汝滨，乃大为謇设太官珍膳。因集百官，特坐謇于上席，遍陈餚觞于前，命左右宣謇救摄危笃振济之功，宜加酬赍。乃下诏褒美，以謇为大鸿胪卿、金卿县伯，又赐钱绢、杂物、奴婢、牛马，事出丰厚，皆经内呈。诸亲王咸阳王禧等各有别赍，并至千匹。从行至鄴，上犹自发动，謇日夕左右。明年，从诣马圈，上疾势遂甚，蹙蹙不怡，每加切诮，又欲加之鞭捶，幸而获免。帝崩后，謇随梓宫还洛。

　　謇常有将饵及吞服道，年垂八十，而鬓发不白，力未多衰。正始元年，以老为光禄大夫。卒，赠安东将军、齐州刺史，谥曰靖。子践，字景升，袭爵，位建兴太守。

　　文伯仕南齐，位东莞、太山、兰陵三郡太守。

　　子雄，员外散骑侍郎，医术为江左所称，事并见《南史》。

　　雄子之才，幼而俊发，五岁诵《孝经》，八岁略通义旨。曾与从兄康造梁太子詹事汝南周舍宅，听《老子》。舍为设食，乃戏之曰：「徐郎不用心思义，而但事食乎？」之才答曰：「盖闻圣人虚其心而实其腹。」舍嗟赏之。年十三，召为太学生，粗通《礼》、《易》。彭城刘孝绰、河东裴子野、吴郡张嵊等每共论《周易》及《丧服》仪，酬应如响。咸共叹曰：「此神童也。」孝绰又云：「徐郎燕颔，有班定远之相。」陈郡袁昂丹阳尹，辟为主簿，人务事宜，皆被顾访。郡廨遭火，之才起望，夜中不著衣，披红眠帕出房，映光为昂所见。功曹白请免职，昂重其才术，仍特原之。

　　豫章王综出镇江都，复除豫章王国左常侍，又转综镇北主簿。及综入魏，三军散走，之才退至吕梁，桥断路绝，遂为魏统军石茂孙所止。综入魏旬月，位至司空。魏听综收敛僚属，乃访知之才在彭泗。启魏帝，云之才大善医术，兼有机辩。诏征之才。孝昌二年，至洛，敕居南馆，礼遇甚优。謇子践启求之才还宅。之才药石多效，又窥涉经史，发言辨捷，朝贤竞相耍引，为之延誉。武帝时，封昌安县侯。天平中，齐神武征赴晋阳，常在内馆，礼遇稍厚。武定四年，自散骑常侍转秘书监。文宣作相，普加黜陟，杨愔以其南士，不堪典掌功程，且多陪从，全废曹务，转授金紫光禄大夫，以魏收代。之才甚怏怏不平。

　　之才少解天文，兼图谶之学，共馆客宋景业参校吉凶，知午年必有革易。因高德正启之，文宣闻而大悦。时自娄太后及勋贵臣咸云：「关西既是勍敌，恐其有挟天子令诸侯之辞，不可先行禅代事。」之才独云：「千人逐兔，一人得之，诸人咸息。须定大业，何容翻欲学人？」又援引证据，备有条目，帝从之。登阼后，弥见亲密。之才非惟医术自进，亦为首唱禅代，又戏谑滑稽，言无不至，于是大被狎昵。寻除侍中，封池阳县伯。见文宣政令转严，求出，除赵州刺史。竟不获述职，犹为弄臣。皇建二年，除西兗州刺史，未之官。武明皇太后不豫，之才疗之，应手便愈，孝昭赐彩帛千段、锦四百匹。之才既善医术，虽有外授，顷即征还。既博识多闻，由是于方术尤妙。

　　大宁二年春，武明太后又病，之才弟之范为尚药典御，敕令诊候。内史皆令呼太后为石婆，盖有欲忌，故改名以厌制之。之范出告之才曰：「童谣云：'周里跂求伽，豹祠嫁石婆，斩冢作媒人，唯得一量紫綖靴。'今太后忽改名，私所致怪。」之才曰：「跂求伽，胡言去已，豹祠嫁石婆，岂有好事？斩冢作媒人，但令合葬，自斩冢。唯得紫綖靴者，得至四月。何者？紫之为字，此下系，綖者熟，当在四月之中。」之范问靴是何义。之才曰：「靴者革旁化，宁是久物？」至四月一日，后果崩。有人患脚跟肿痛，诸医莫能识。之才曰：「蛤精疾也，由乘船入海，垂脚水中。」疾者曰：「实曾如此。」之才为剖，得蛤子二，大如榆荚。又有以骨为刀子把者，五色斑斓。之才曰：「此人瘤也。」问得处，云：「于古冢见髑髅，额骨长数寸，试削视，有文理，故用之。」其明悟多通如此。

　　天统四年，累迁尚书左仆射，俄除兗州刺史，特给铙吹一部。之才医术最高，偏被命召。武成酒色过度，怳忽不恆。曾病发，自云，初见空中有五色物，稍近，变成一美妇人，去地数丈，亭亭而立。食顷，变为观世音。之才云：「此色欲多，大虚所致。」即处汤方，服一剂，便觉稍远；又服，还变成五色物；数剂汤，疾竟愈。帝每发动，暂遣骑追之，针药所加，应时必效，故频有端执之举。入秋，武成小定，更不发动。和士开欲依次转进，以之才附籍兗州，即是本属，遂奏附除刺史，以胡长仁为左仆射，士开为右仆射。及十月，帝又病动，语士开云：「浪用之才外任，使我辛苦。」其月八日，敕驿追之才。帝以十日崩，之才十一日方到。既无所及，复还赴州。在职无所侵暴，但不甚闲法理，颇亦疏慢，用舍自由。

　　五年冬，后主征之才。寻左仆射阙，之才曰：「自可复禹之绩。」武平元年，重除尚书左仆射。之才于和士开、陆令萱母子曲尽卑狎，二家若疾，救护百端。由是迁尚书令，封西阳郡王。祖珽执政，除之才侍中、太子太师。之才恨曰：「子野沙汰我。」珽目疾，故以师旷比之。

　　之才聪辩强识，有兼人之敏。尤好剧谈体语，公私言聚，多相嘲戏。郑道育常戏之才为师公，之才曰：「既为汝师，又为汝公，在三之义，顿居其两。」又嘲王昕姓云：「有言则讠王，近犬便狂，加颈足而为马，施角尾而成羊。」卢元明因戏之才云：「卿姓是未入人，名是子之误，之当为之也。」即答云：「卿姓，在上为虐，在丘为虚，生男则为虏，配马则为驴。」又常与朝士出游，遥望群犬竞走，诸人试令目之。之才即应声云：「为是宋鹊？为是韩卢？为逐李斯东走？为负帝女南徂？」李谐于广坐因称其父名曰：「卿嗜熊白生不？」之才曰：「平平耳。」又曰：「卿此言于理平不？」谐遽出避之，道逢其甥高德正。德正曰：「舅颜色何不悦？」谐告之故。德正径造坐席，连索熊白。之才谓坐者曰：「个人讳底？」众莫之应。之才曰：「生不为人所知，死不为人所讳，此何足问。」唐邕、白建方贵，时人言云：「并州赫赫唐与白。」之才茂之。元日，对邕为诸令史祝曰：「卿等位当作唐、白。」又以小史好嚼笔，故常执管就元文遥口曰：「借君齿。」其不逊如此。

