<!-- { "loadSidebar": true } -->
　　至州不自安，谋逆，欲待受调讫，班赐军士。望车驾如晋阳，乘虚入鄴。为其郎中令吕思礼所告，诏平原王段韶袭之。归彦旧于南境置私驿，闻军将逼，报之，便婴城拒守。先是，冀州长史宇文仲鸾、司马李祖挹、别驾陈季璩、中从事房子弼、长乐郡守尉普兴等疑归彦有异，使连名密启，归彦追而获之，遂收禁仲鸾等五人。仍并不从，皆杀之。军已逼城，归彦登城大叫云：「孝昭皇帝初崩，六军百万众，悉由臣手，投身向鄴迎陛下。当时不反，今日岂有异心？正恨高元海、毕义云、高乾和诳惑圣上，疾忌忠良。但为杀此三人，即临城自刎。」其后城破，单骑北走。至交津，见获，锁送鄴。帝令赵郡王睿私问其故，归彦曰：「使黄颔少兒牵挽我，何可不反？」曰：「谁邪？」归彦曰：「元海、乾和，岂是朝廷老宿？如赵家老公时，又讵怀怨？」于是帝又使让焉。对曰：「高元海受毕义云宅，用作本州刺史，给后部鼓吹，臣为蕃王、太宰，仍不得鼓吹。正杀元海、义云而已。」上令都督刘桃枝牵入，归彦犹作前语，望活。帝命议其罪，皆云不可赦。乃载以露车，衔枚面缚，刘桃枝临之以刃，击鼓随之，并子孙十五人，皆弃市。赠仁州刺史。

　　魏时山崩，得石角二，藏在武库。文宣入库，赐从臣兵器，特以二石角与归彦，谓曰：「尔事常山不得反，事长广得反，反时，将此角吓汉。」归彦额骨三道，着帻不安。文宣见之怒，使以马鞭击其额，血被面曰：「尔反时，当以此骨吓汉。」其言反，竟验云。

　　武兴王普，字德广，归彦兄归义之子也。性宽和，有度量。九岁归彦自河州俱入洛，神武使与诸子同游处。天保初，封武兴郡王。武平二年，累迁司空。六年，为豫州道行台尚书令。后主奔鄴，就加太宰。周师逼，乃降。卒于长安，赠上开府、豫州刺史。

　　长乐太守灵山，字景嵩，神族族弟也。从神武起兵信都，终长乐太守，赠大将军、司空，谥曰文宣。子懿，卒于武平镇将。无子，文宣以灵山从父兄齐州刺史建国子伏护为灵山后。

　　伏护字臣援，粗有刀笔。天统初，累迁黄门侍郎。伏护历事数朝，恆参机要，而性嗜酒，每多醉失。末路逾剧，乃至连日不食，专事酣酒，神识恍惚，遂以卒。赠衮州刺史。建国侯。孙乂袭。

　　乂少谨，武平末，给事黄门侍郎。隋开皇中为太府少卿，坐事死。

　　神武皇帝十五男：武明娄皇后生文襄皇帝、文宣皇帝、孝昭皇帝、襄城景王清、武成皇帝、博陵文简王济；王氏生永安简平王浚；穆氏生平阳靖翼王淹；大尔硃氏生彭城景思王浟、华山王凝；韩氏生上党刚肃王涣；小尔硃氏生任城王湝；游氏生高阳康穆王氵是；郑氏生冯翊王润；马氏生汉阳敬怀王洽。

　　永安简平王浚字定乐，神武第三子也。初，神武纳浚母，当月而有孕。及产浚，疑非己类，不甚爱之。而浚早慧，后更被宠。年八岁，谓博士卢裕曰：「祭神如神在，为有神邪？无神邪？」对曰：「有。」浚曰：「有神，当云祭神神在，何烦如字？」景裕不能答。及长，嬉戏不节。曾以属请受纳，大见杖罚，拘禁府狱，既而见原。后稍折节，颇以读书为务。元象中，封永安郡公。豪爽有气力，善骑射，为文襄所爱。文宣性雌懦，每参文襄，有时洟出。浚恆责帝左右：「何因不为二兄拭鼻？」由是见衔。累迁中书监、兼侍中。出为青州刺史。虽颇好畋猎，聪明矜恕，上下畏悦之。保定初，进爵为王。

　　文宣末年多酒，浚谓亲近曰：「二兄旧来，不甚了了，自登阼已后，识解顿进。今因酒败德，朝臣无敢谏者。大敌未灭，吾甚以为忧。欲乘驿至鄴面谏，不知用吾不？」人有知，密以白帝，又见衔。八年，来朝，从幸东山。帝裸裎为乐，杂以妇女，又作狐掉尾戏。浚进言，此非人主所宜。帝甚不悦。浚又于屏处召杨遵彦，讥其不谏。帝时不欲大臣与诸王交通，遵彦惧，以奏帝。大怒曰：「小人由来难忍！」遂罢酒还宫。浚寻还州，又上书切谏。诏令徵浚，浚惧祸，谢疾不朝。上怒，驰驿收浚，老幼泣送者数千人。至，盛以铁笼，与上党王涣俱置北城地牢下，饮食溲秽，共在一所。

　　明年，帝亲将左右，临穴歌讴，令浚等和之。浚等惶怖且悲，不觉声战。帝为怆然，因泣，将赦之。长广王湛先与浚不睦，进曰：「猛兽安可出穴？」帝默然。浚等闻之，呼长广王小字曰：「步落稽，皇天见汝！」左右闻者，莫不悲伤。浚与涣皆有雄略，为诸王所倾服。帝恐为害，乃自刺涣，又使壮士刘桃枝就笼乱刺。槊每下，浚、涣辄以手拉折之，号哭呼天，于是薪火乱投笼，烧杀之，填以石土。后出，皮发皆尽，尸色如炭，天下为之痛心。

　　后帝以其妃陆氏配仪同刘郁捷，旧帝苍头也，以军功见宠。时令郁捷害浚，故以配焉。后数日，帝以陆氏先无宠于浚，敕与离绝。乾明元年，赠太尉。无子，诏以彭城王浟第二子准字茂则嗣。

　　平阳靖翼王淹，字子邃，神武第四子也。元象中，封平阳郡公，累迁尚书左仆射。天保初，进爵为王，历位尚书、开府仪同三司、司空、太尉。皇建初，为太傅，与彭城、河间王并给仗身羽林百人。大宁元年，迁太宰。性沉谨，以宽厚称。河清三年，薨于晋阳，或云以鸩终。还葬鄴，赠假黄钺、太宰、录尚书事。子德素嗣。

　　彭城景思王浟，字子深，神武第五子也。元象二年，拜通直散骑常侍，封长乐郡公。博士韩毅教浟书，见浟笔迹未工，戏浟曰：「五郎书画如此，忽为常侍开国，今日后，宜更用心！」浟正色答曰：「昔甘罗为秦相，未闻能书。凡人唯论才具何如，岂必勤勤笔迹。博士当今能者，何为不作三公？」时年盖八岁矣。毅甚惭。

　　武定六年，出为沧州刺史。为政严察，部内肃然。守令参佐，下及胥吏，行游往来，皆自赍粮食。浟纤介知人间事，有隰沃县主簿张达，尝诣州，夜投人舍，食鸡羹，浟察知之。守令毕集，浟对众曰：「食鸡羹何不还他价直也？」达即伏罪，合境号为神明。又有一人从幽州来，驴驮鹿脯。至沧州界，脚痛行迟，偶会一人为伴，遂盗驴及脯去。明旦告州，浟乃令左右及府僚吏分市鹿膊，不限其价。其主见脯识之，推获盗者。转都督、定州刺史。时有人被盗黑牛，背上有白毛。长史韦道建谓中从事魏道胜曰：「使君在沧州日，禽奸如神。若捉得此贼，定神矣。」浟乃诈为上符，市牛皮，倍酬价直。使牛主认之，因获其盗。建等叹服。又有老母姓王，孤独，种菜三亩，数被偷。浟乃令人密往书菜叶为字，明日，市中看菜叶有字，获贼。尔后境内无盗，政化为当时第一。

　　天保初，封彭城王。四年，徵为侍中，人吏送别悲号。有老公数百人，相率具馔白浟曰：「自殿下至来五载，人不识吏，吏不欺人。百姓有识已来，始逢今化。殿下唯饮此乡水，未食百姓食，聊献疏薄。」浟重其意，为食一口。七年，转司州牧，选从事皆取文才士明剖断者，当时称为美选。州旧案五百余，氵攸未期悉断尽。别驾羊脩等恐犯权戚，乃诣阁谘陈。浟使告曰：「吾直道而行，何惮权戚？卿等当成人之美，反以权戚为言！」脩等惭悚而退。后加特进，兼司空、太尉，州牧如故。太妃薨，解任。寻诏复本官。俄拜司空，兼尚书令。济南嗣位，除开府仪同三司、尚书令，领大宗正卿。皇建初，拜大司马，兼尚书令，转太保。武成入承大业。迁太师、录尚书。

　　浟明练世务，果于断决，事无大小，咸悉以情。赵郡李公统预高归彦之逆，其母崔氏，即御史中丞崔昂从父姊，兼右仆射魏收之内妹也。依令，年出六十，例免入官。崔增年陈诉，所司以昂、收故，崔遂获免。浟摘发其事，昂等以罪除名。自后车驾巡幸，浟常留鄴。河清三年三月，群盗白子礼等数十人，谋劫浟为主。诈称使者，径向浟第。至内室，称敕呼浟，牵上马，临以白刃，欲引向南殿。浟大呼不从，遂遇害，时年三十二。朝野痛惜焉。初浟未被劫前，其妃郑氏梦人斩浟头持去，恶之。数日而浟见杀。赠假黄钺、太师、太尉、录尚书事，给辒辌车。子宝德嗣。位开府，兼尚书左仆射。

　　上党刚肃王涣，字敬寿，神武第七子也。天姿雄杰，俶傥不群。虽在童幼，恆以将略自许。神武壮而爱之，曰：「此兒似我。」及长，力能扛鼎，材武绝伦。每谓左右曰：「人不可无学，但要不为博士耳。」故读书颇知梗概，而不甚耽习。

　　元象中，封平原郡公。文襄之遇贼，涣年尚幼，在西学。闻宫中讠雚，惊曰：「大兄必遭难矣！」弯弓而出。武定末，除冀州刺史，在州有美政。天保初，封上党王，历中书令、尚书左仆射。与常山王演等筑伐恶诸城。遂聚鄴下轻薄，陵犯郡县，为法司所纠。文宣戮其左右数人，涣亦被谴。六年，率众送梁王萧明还江南，仍破东关，斩梁特进裴之横等，威名甚盛。八年，录尚书事。初，术士言亡高者黑衣，由是自神武后每出行不欲见桑门，为黑衣故也。是时文宣幸晋阳，以所忌问左右曰：「何物最黑？」对曰：「莫过漆。」帝以涣第七，为当之，乃使库真都督破六韩伯升之鄴徵涣。涣至紫陌桥，杀伯升以逃，凭河而度，土人执以送帝。铁笼盛之，与永安王浚同置地牢下。岁余，与浚同见杀，时年二十六。以其妃李氏配冯文洛，是帝家旧奴，积劳位至刺史。帝令文洛等杀涣，故以其妻妻焉。至乾明元年，收二王余骨葬之，赠司空，谥曰刚肃。有敕李氏还第，而文洛尚以故意，修饰诣李。李盛列左右，引文洛立于阶下，数之曰「遭难流离，以至大辱，志操寡薄，不能自尽。幸蒙恩诏，得反籓闱。汝是谁家孰奴？犹欲见侮！」于是杖之一百，流血洒地。

　　涣无嫡子，庶长子宝严，以河清二年袭爵。位终金紫光禄大夫、开府仪同三司。

　　襄城景王淯，神武第八子也。容貌甚美，弱年有器望。元象中，封章武郡公。天保初，封襄城郡王。二年春，薨。齐氏诸王选国臣府佐，多取富商群小，鹰犬少年。唯襄城、广宁、兰陵王等，颇引文艺清识之士，当时以此称之。乾明元年二月，赠假黄钺、太师、太尉、录尚书事。无子，诏以常山王演第二子亮嗣。

　　亮字彦道，性恭孝，美风仪，好文学。为徐州刺史，坐夺商人财物，免官。后主败，奔鄴，亮从焉。迁兼太尉、太傅。周师入鄴，亮于启夏门拒守，诸军皆不战而败，周军于诸城门皆入，亮军方退走。亮入太庙行马内，恸哭拜辞，然后为周军所执。入关，依例授仪同，分配远边，卒于龙州。

