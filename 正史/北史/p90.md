<!-- { "loadSidebar": true } -->
　　甗字长儒，状貌伟丽，善于容止。少知名。为魏宣武挽郎。释褐太学博士，累迁散骑侍郎。坐事免归乡里。冀部豪杰之起，争召甗兄弟，甗中立无所就。高敖曹以三百骑劫取之，以为师友。齐神武至信都，以为开府谘议参军，历给事黄门侍郎、卫将军。神武入洛，议定废立。太仆綦俊盛言节闵帝贤明，可主社稷。甗作色而前曰：「若其贤明，自可待我高王。既为逆胡所立，何得犹作天子？若从俊言，王师何名义举？。由是节闵及中兴主皆废。更立平阳王，是为孝武。以建义功，封武城县公。

　　甗恃预义旗，颇自矜纵。寻以贪污为御史纠劾，逃还乡里。时清河多盗，齐文襄以石恺为太守，令得专杀。恺经甗宅，谓少年曰：「诸郎辈莫作贼，太守打杀人！」甗顾曰：「何不答府君：下官家作贼，止捉一天子牵臂下殿，捉一天子推上殿。不作偷驴摸犊贼。」及遇赦出，复为黄门。天平中，授徐州刺史，给广宗部曲三百，清河部曲千。

　　甗性暴慢。宠妾冯氏，长且姣，家人号曰成母，朝士邢子才等多奸之。至是假其威势，恣情取受，风政不立。

　　初，甗为常侍，求人修起居注，或曰：「魏收可。」甗曰：「收轻薄徒耳。」更引祖鸿勋为之。又欲陷收不孝之罪，乃以卢元明代收为中书郎。由是收衔之。及收聘梁，过徐州，甗备刺史卤簿迎之，使人相闻收曰：「勿怪仪卫多，稽古力也。」收语蹇，急报曰：「崔徐州建义之勋，何稽古之有？」甗自以门伐素高，特不平此言。收乘宿憾，故以此挫之。罢徐州，除秘书监，以母忧去官。服终，兼太常卿，转七兵尚书、清河邑中正。

　　甗有文学，伟风貌，寡言辞，端嶷如神，以简贵自处。齐神武言：「崔甗应作令仆，恨其精神太遒。赵郡李浑将聘梁，名辈毕萃，诗酒正谨，甗后到，一坐无复谈话。郑伯猷叹曰：「身长八尺，面如刻画，謦欬为洪钟飨，胸中贮千卷书，使人那得不畏服！」

　　甗以籍地自矜，常与萧祗、明少遐等高宴终日，独无言。少遐晚谓甗曰：「惊风飘白日，忽然落西山。」甗亦无言，直曰「尔」。每谓卢元明曰：「天下盛门唯我与尔，博崔、赵李何事者哉！」崔暹闻而衔之。神武葬后，甗又窃言：「黄颔小兒堪当重任不？」暹外兄李慎以告暹。暹启文襄，绝甗朝谒。甗要拜道左，文襄发怒曰：「黄颔兒何足拜也！」于是锁甗赴晋阳，讯之，不服。暹引邢子才为证，子才执无此言。甗在禁谓邢曰：「卿知我意属太丘不？」邢出，告甗子赡曰：「尊公意，正应欲结姻陈元康。」赡有新生女，乃许妻元康子。元康为言于文襄曰：「崔甗名望素重，不可以私语杀之。」文襄曰：「若免其性命，当徙之遐裔。」元康曰：「甗若在边，或将外叛。以英贤资寇敌，非所宜也。」文襄曰：「既有季珪之罪，还令输作可乎？」元康曰：「元康常读《崔琰传》，追恨魏武不弘。甗若在作所而殒，后世岂道公不杀也？」文襄曰：「然则奈何？」元康曰：「甗合死。朝野皆知。公诚能以宽济猛，特轻其罚，则仁德弥著，天下归心。」段孝先亦言甗勋旧，乃舍之。甗进谒奉谢，文襄犹怒曰：「我虽无堪，忝当大任，被卿以为黄颔小兒。金石可销，此言难灭！」

　　齐天保初，除侍中，监起居。以禅代之际，参掌仪礼，别封新丰县男，回授第九弟子约。

　　甗一门婚嫁，皆衣冠美族；吉凶仪范，为当时所称。娄太后为博陵王纳甗妹为妃，敕其使曰：「好作法用，勿使崔家笑人。」婚夕，文宣帝举酒祝曰：「新妇宜男，孝顺富贵。」甗跪对：「孝顺乃自臣门，富贵恩由陛下。」五年，为东兗州刺史，复携冯氏之部。为冯氏厌蛊，颇失精爽，寻遇偏风。冯氏受纳狼籍，为御史劾，与甗俱召，诏付廷尉。诸囚多奸焉，狱中致竞。寻别诏斩冯氏于都市，支解为九段。甗以疾卒狱中。

　　甗历览群书，兼有辞藻。自中兴迄于孝武，诏诰表檄多甗所为。然性侈，耽财色，于诸弟不能尽雍穆之美，世论以此讥之。素与魏收不协，收后专典国史，甗恐被恶言，乃悦之曰：「昔有班固，今则魏子。」收鼻笑之，憾不释。甗子赡。

　　赡字彦通，洁白，善容止，神彩嶷然，言不妄发，才学风流为后来之秀。初，颍川荀济自江南入洛，赡学于济，故得经史有师法。侍中李神俊雅有风誉，晚年无子，见赡，叹谓邢邵曰：「昨见崔甗兒，便为后生第一。我遂无此物，见此使人伤怀！」

　　年十五，刺史高昂召署主簿，清河公高岳避为开府西阁祭酒。博陵崔暹为中尉，启除侍御史。以父与暹隙，俄而去官。神武召与北海王晞俱为诸子宾友，仍为相府中兵参军，转主簿。文襄崩，秘未发丧，文宣命赡兼相府司马，使鄴。

　　魏孝静帝以人日登云龙门。与其父甗俱侍宴为诗。诏问邢邵等曰：「令赡此诗何如其父？」咸曰：「甗博雅弘丽，赡气调清新，并诗人之冠冕。」宴罢，咸共嗟赏之，云：「今日之宴，并为崔赡父子。」杨愔欲引赡为中书侍，时卢思道直中书省，愔问其文藻优劣，思道曰：「崔赡文词之美，实有可称，但举世重其风流，所以才华见没。」愔云：「此言有理。」其日奏用之。愔又曰：「昔裴瓚晋世为中书郎，神情高迈，每于禁门出入，宿卫者皆肃然动容。崔生堂堂，亦当无愧裴子乎？」

　　皇建元年，除给事黄门侍郎。与赵郡李概为莫逆之友。概将东还，赡遗之书曰：「仗气使酒，我之常弊，诋诃指切，在卿尤甚。足下告归，吾于何闻过也？」赡患气，兼性迟重，虽居二省，竟不堪敷奏。

　　孝昭践阼，皇太子就傅受业，除太子中庶子，征赴晋阳。敕曰：「东宫弱年，未陶训义。卿仪形风德，人之师表，故劳卿朝夕游处，开发幼蒙。一物三善，皆以相寄。」赡专在东宫，调护讲读及进退礼度，皆归委焉。太子纳妃斛律氏，敕赡与鸿胪崔励撰定婚礼仪注，主司以为后式。时诏议三恪之礼，太子少傅魏收为一议，朝士莫不雷同。赡别立异议，收读讫笑而不言。赡正色曰：「圣上诏群臣议国家大典，少傅名位不轻，赡议若是，须赞其所长；若非，须诘其不允。何容读国士议文，直此冷笑？崔赡居圣朝显职，尚不免见疵，草莱诸生，欲云何自进！」赡容貌方严，词旨雄辩；收惭遽，竟无一言。

　　大宁元年，除卫尉少卿。寻兼散骑常侍，聘陈使主。行过彭城，读道旁碑文未毕而绝倒。从者遥见，以为中恶。此碑乃赡父徐州时所立，故哀感焉。赡经热病，面多瘢痕，然雍容可观，辞韵温雅，南人大相钦服。陈舍人刘师知见而心醉，乃言：「常侍，前朝通好之日何意不来？今日谁相对扬者！」其见重如此。还，袭爵武城公，再迁吏部郎中。因患耳，请急十余日。旧式，百日不上，解官。吏部尚书尉瑾性偏急，以赡举措舒缓，曹务烦剧，附驿奏闻。因见代，遂免归。天统末，加骠骑大将军，就拜银青光禄大夫。卒，赠大理卿、济州刺史，谥曰文。

　　赡性简傲，以才地自矜，所与周旋，皆一时名望。在御史台，恆宅中送食，备尽珍羞；别室独餐，处之自若。有一河东人士姓裴，亦为御史，伺赡食，便往造焉。赡不与交言，又不命匕箸。裴坐观赡食罢而退。明日，自携匕箸，恣情饮啖。赡谓曰：「我初不唤君食，亦不共君语，遂能不拘小节。昔刘毅在京口冒请鹅炙，岂亦异是？君定名士。」于是每与之同食。性方重，好读书，酒后清言，闻者莫不倾耳。自天保以后，重吏事，谓容止醖籍者为潦倒，而赡终不改焉。常见选曹以刘逖为县令，谓之曰：「官长正应子琮辈，乃复屈名人！」冯子琮闻之大怒。及其用事，几败焉。有集二十卷。

　　甗弟仲文，有文学。太和中，为丞相掾。沙苑之败，仲文持马尾度河，波中乍没乍出。神武望见，曰：「崔掾也。」遽遣船赴接。及至，谓曰：「卿为君为亲，不顾万死，可谓家之孝子，国之忠臣也。」后文襄欲使行青州，闻其多醉，乃止。天保初，甗为侍中，仲文为银青光禄大夫，同日受拜，时云两凤连飞。尝被敕召，宿酲未解。文宣怒，将罚之。试使为观射诗十韵，操笔立成，乃原之。拜散骑常侍、光禄大夫。卒。子偃，太子洗马、尚书郎。偃弟儦。

　　儦字岐叔。少与范阳卢思道、陇西辛德源同志友善。每以读书为务，负恃才地，大署其户曰：「不读五千卷者，无得入此室」初举秀才，为员外散骑侍郎。迁殿中侍御史。与熊安生、马敬德等议五礼，兼修律令。寻兼散骑侍郎，使陈。还，待诏文林馆。历尚书郎。与顿丘李若俱见称重，时人语曰：「京师灼灼，崔儦、李若。」若每谓其子曰：「卢思道、崔儦，杳然崖岸，吾所重也，汝其师之。」思道与儦尝酒后相调，儦曰：「偃邈无闻。」思道讥儦云：「高曾官薄。」齐亡，归乡。仕郡为功曹，补主簿。隋开皇四年，征授给事郎，兼内史舍人。后兼通直散骑侍郎，聘陈。还，授员外散骑侍郎。以聋，常得无事，一醉辄八日。越国公杨素时方贵幸，重儦门地，为子玄纵娶其女为妻，娉礼甚厚。亲迎之始，公卿满坐，素令骑迎之。儦弊衣冠骑驴而至。素推令上坐，儦礼甚倨，言又不逊，素忿然拂衣而起，竟罢坐。后数日，儦方来谢，素待之如初。诏授易州刺史，或言其未合，乃追停。鹿语人曰：「易州刺史何必胜道义。」仁寿中，卒于京师。子世济。

　　仲文弟叔仁，轻侠重衿期。仕魏为颍州刺史。以贪污，为御史中丞高仲密劾，赐死于宅。临刑，赋诗五绝，与诸弟诀别。不及其兄甗，以其不甚营救也。子彦武，有识用。隋开皇初，位魏州刺史。

　　叔仁弟叔义，魏孝庄时为尚书库部郎。初，叔义父休为青州刺史，放盗魁，令出其党，遂以为门客。在洛阳，与兄叔仁铸钱。事发，合家逃逸，叔义见执。时城阳王徽为司州牧，临淮王彧以非其身罪，骤为致言。徽以求婚不得，遂停赦书而杀之。

　　叔义弟子侃，以寄名从军窃级为中书郎。为尚书左丞和子岳弹纠，失官。性兼使气。从自修改，闭门读书，当时称为博洽。后兼通直散骑常侍，使梁，为阳斐副。耻居斐下，自负才地，呼斐为阳子，语辄折之。还，卒于路。子拯，位太子仆、武德郡守。

　　子侃弟子植，位冀州别驾。走马从禽，发挂木而死。子珪。

　　子植弟子聿，位东莞太守。

