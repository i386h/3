<!-- { "loadSidebar": true } -->
　　卢鲁元，昌黎徒河人也。曾祖副鸠，仕慕容氏，为尚书令、临泽公。祖、父并至大官。鲁元宽和有雅度。明元时，选为通直郎，以忠谨给侍东宫，太武亲爱之。即位，以为中书侍郎，宠待弥渥。而鲁元益加谨肃，帝愈亲待之。内外大臣，莫不敬惮。性多容纳，善与人交，好掩人过扬人美，由是公卿咸亲附之。以工书有文才，累迁中书监，领秘书事。赐爵襄城公，赠其父为信都侯。从征赫连昌，太武亲追击，入其城门，鲁元随帝出入。是日微鲁元，几至危殆。后迁太保、录尚书事。帝贵异之，临幸其第，不出旬日。欲其居近，易往来，乃赐甲第于宫门南。衣食车马皆乘舆之副。真君三年，驾幸阴山，鲁元以疾不从。侍臣问疾，医药传驿，相属于路。及薨，帝甚悼惜之，还临其丧，哭之哀恸。东西二宫，命大官日送奠。晨昏哭临，讫则备奏钟鼓伎乐。舆驾比葬三临之。丧礼依安城王叔孙俊故事而赗送有加。赠襄城王，谥曰孝。葬于崞山，为建碑阙。自魏兴，贵臣恩宠，无与为比。

　　子统袭爵，以父任，侍东宫。太武以元舅阳平王杜超女南安长公主所生妻之。车驾亲自临送，太官设供具，赏赉千计。文成即位，典选部、主客二曹。卒，赠襄城王，谥曰景。无子。弟弥娥袭。卒，赠襄城王，谥曰恭。

　　鲁元少子内，给侍东宫。景穆深昵之，常与卧起，同衣食。父子有宠两宫，势倾天下。内性宽厚，有父风，而恭慎不及。正平初，宫臣伏诛。太武以鲁元故，唯杀内而厚抚其兄弟。

　　陈建，代人也。以善骑射擢为三郎，迁下大夫、内行长。太武讨山胡白龙，轻之，单将骑数十，每自登山。白龙伏壮士，出不意；帝坠马，几至不测。建以身捍贼，奋击，杀数人，被十余疮。帝壮之，赐别户二十。文成初，出为幽州刺史，假秦郡公。帝以建贪暴懦弱，遣使就州罚杖五十。孝文初，征为尚书右仆射，加侍中，进爵赵郡公。建与晋阳侯元仙德、长乐王穆亮、平原王陆睿密表启南伐，帝嘉之。迁司徒，进爵魏郡王。帝与文明太后频幸建第，赐建妻宴于后庭。薨，子念生袭。有罪，爵除。

　　来大干，代人也。父初真，从道武避难叱候山，参创业功。官至后将军，武原侯，与在八议。大干骁果善骑射。永兴初，袭爵，位中散。至于朝贺之日，大干常著御铠，盘马殿庭，朝臣莫不嗟叹。迁内三郎、幢将，典宿卫禁旅。大干用法严明，上下齐肃。尝从明元校猎，见兽在高岩上，持槊直前刺之，应手而死，帝嘉其勇壮。太武践阼，与襄城公卢鲁元等七人俱为常侍，常持仗侍卫，昼夜不离左右。累从征伐，以战功赐爵庐陵公，镇云中，兼统白道军事。太武以其壮勇，数有战功，兼悉北境险要，诏使巡抚六镇，以防寇虏。经略布置，甚得事宜。后吐京胡反，以大干为都将，讨平之。在吐京卒。丧还，停于平城南。太武出游还，见而问之，左右以对，帝悼叹者良久。诏听其丧入殡城内。赠司空，谥庄公。子丘颓袭爵，降为晋兴侯。

　　宿石，朔方人，赫连屈丐弟文陈之曾孙也。天兴中，文陈父子归魏，道武嘉之，以宗女妻焉，拜上将军。祖若豆根，明元时赐姓宿氏，袭上将军。父沓干，从太武征平凉有功，赐爵汉安男。后从讨蠕蠕，战没。石年十三袭爵，擢为中散，迁内行令。从于苑中游猎，石走马引前，道峻马倒，殒绝，久之乃苏。由是御马得制。文成嘉之，赐以绵帛、骏马，改爵义阳子。又常从猎，文成亲欲射猛兽。石叩马谏，引帝至高原上。后猛兽腾跃杀人。褒美其忠，许后有犯罪，宥而勿坐，赐骏马一疋。尚上谷公主，拜驸马都尉。位吏部尚书，进爵太山公，为北征中道都大将。卒，追赠太原王，谥康，葬礼依卢鲁元故事。太和初，子倪袭爵。

　　万安国，代人也。世为酋帅。父振，尚高阳长公主，拜驸马都尉，位长安镇将，爵冯翊公。安国少明敏，以国甥复尚河南公主，拜驸马都尉。献文特亲宠之，与同卧起。拜大司马、大将军，封安城王。安国先与神部长奚买奴不平，承明初，矫诏杀买奴于苑中。孝文闻之，大怒，遂赐死，年二十三。子翼袭王爵。有嵇根者，世为纥奚部帅。皇始初，率部归魏，尚昭成女。生子拔，位尚书令。拔尚华阴公主，生子敬。元绍之逆也，主有功，超授敬大司马，封长乐王。薨，子护袭，拜外都大官。根事迹遗落，故略附云。

　　周观，代人也，骁勇有膂力。太武以军功赐爵金城公，位高平镇将。善抚士卒，号有威名。后拜内都大官，出为秦州刺史。抚驭失和，部人薛永宗聚众汾曲以叛。观讨永宗，为流矢所中。太武幸蒲坂，观闻帝至，惊怖而起，疮重遂卒。帝怒，绝其爵云。

　　尉拨，代人也。父那，濮阳太守。拨为太学生，募从兗州刺史罗忸击贼于陈、汝，有功，赐爵介休男。讨和龙，击吐谷浑，皆有军功，进爵为子。累迁杏城镇将，大得人和。文成以拨清平有惠绩，赐以衣服。献文即位，为北征都将。南攻悬瓠。进爵安城侯，位北豫州刺史。卒，谥敬侯。

　　陆真，代人也。父洛侯，秦州刺史。真少善骑射。太武以真膂力过人，拜内三郎。真君中，从讨蠕蠕，以功赐爵关内侯。后攻悬瓠，登楼临射城中，弦不虚发。从太武至江，还攻盱眙，真功居多。文成即位，进爵都昌侯，位选部尚书。后拜长安平镇将。时初置长蛇镇，真率众筑城未讫，而氐豪仇傉檀等反叛。真击平之，卒城长蛇而还。东平王道符反于长安，以真为长安镇将，赐爵河南公。长安平兵人素伏其威信，及至，皆怗然安静。在镇数年，甚著威称。卒，谥曰烈。

　　子延，字契胡提，颇有气干。袭爵河南公，例降，改封汝阳侯。位怀朔镇大将、太仆卿。受使绥慰秀容，为牧子所害

　　吕洛拔，代人也。曾祖渴侯，昭成时率户五千归魏。父匹知，太武时为西部长，封荣阳公。洛拔以壮勇知名。文成末，为平原镇都将。随尉元攻宋将张永，大败之，赐爵成武侯。卒。

　　长子文祖，献文以其勋臣子，补龙牧曹奏事中散。以牧产不滋，坐徙武川镇。后文祖以旧语译注皇诰，辞义通辩，为外都曹奏事中散。后坐事伏法。

　　薛彪子，代人也。祖达头，自姚苌时率部落归魏。道武赐爵聊城侯，待以上客礼，赐妻郑氏。卒，赠冀州刺史，谥曰悼。父野者，并、太二州刺史，封河东公，有声称。卒，谥曰简。彪子姿貌壮伟，明断有父风。为内行长，典奏诸曹事。当官正直，内外惮之。及文明太后临朝，出为枋头镇将。素刚简，为近臣所嫉；因小过，黜为镇门士。及献文南巡，次山阳，彪子拜诉于路，复除枋头镇将。累迁开府、徐州刺史。在州甚多惠政，百姓便之。沛郡太守邵安、下邳太守张攀，咸以赃污，彪子案之于法。安等遣子弟上书，诬彪子南通贼虏。孝文曰：「此妄矣。」推案果虚。卒，谥曰文。子琡。

　　琡字昙珍，形貌瑰伟。少以干用为典客令。每引见，仪望甚美。宣武谓曰：「卿风度峻整，姿貌秀异，后当升进，何以处官？」琡答曰：「宗庙之礼，不敢不敬；朝廷之事，不敢不忠。自此之外，非庸臣所及。」正光中，行洛阳令，部内肃然。时以久旱，京师见囚悉召集于都亭，理问冤滞。洛阳狱唯有三人。孝明嘉之，赐缣百疋。琡本附元叉，叉废，忧惧，由是政教废弛，坐免官。李神轨有宠于灵太后，琡复事之。累迁吏部郎中。

　　先是，吏部尚书崔亮奏立停年格，不简人才，专问劳旧。琡乃上书曰：「臣闻锦縠虽轻，不委之以学割；瑚琏任重，岂寄之以弱力。若使选曹唯取年劳，不简贤否，使义均行雁。次若贯鱼，勘簿呼名，一吏足矣。数人而用，何谓铨衡？今黎元之命系于守长。若其得人，则苏息有地；任非其器，为患更深。请郡县之职，吏部先尽择才，并学通古今晓达政职者，以应其选。不拘入职远近，年勋多少，其积劳之中，有才堪牧人者，自在先用之限。其余不堪者，既壮藉其力，岂容老而弃之。将佐丞尉去人稍远，小小当否，未为多失，宜依次补叙，以酬其劳。」书奏，不报。后因引见，复陈之曰：「今四方初定，务在养人。臣请依汉氏更立四科，令三公宰贵各荐时贤，以补郡县。明立条格，防其阿党之端。庶令涂炭之余，戴仰有地。」诏下公卿议之，事亦寝。

　　元天穆讨邢杲，以琡为行台尚书。军次东郡，时元颢已据赞阝城，邢杲又逼历下，天穆议其所先。议者咸以杲盛，宜先经略。唯琡以杲为聚众无名，虽强犹贼。元颢皇室昵亲，来称义举。自河阴之役，人情骇怨，今有际会，易生感动。待颢事决，然后回师。天穆以群情所愿，遂先讨杲。杲降，军还至定陶，天穆留琡行西兗州事。寻为元颢所陷。颢执琡自随。尔硃荣破颢，天穆谓琡曰：「不用君言，乃至于此！」

　　天平初，拜七兵尚书。齐神武引为丞相府长史，军国之事，多所关知。叔亦推诚尽节，屡进忠谠。神武大举西伐，将度蒲津。琡谏曰：「西贼连年饥馑，故冒死来入陕州。但宜置兵诸道，勿与野战。比及来年麦秋，人应饿死，宝炬、黑獭自然归降。愿无渡河。」侯景亦曰：「今举兵极大，万不一捷，卒难收敛。不如分为二军，相继而进，前军若胜，后军合力；前军若败，后军承之。」神武皆弗纳，遂有沙苑之败。

　　后范阳卢仲礼反，琡与诸军讨平之。转殷州刺史。为政严酷，吏人苦之。后历位度支、殿中二尚书。天保元年，卒于兼尚书右仆射。临终，敕其子敛以时服。逾月便葬，不听干求赠官。自制丧车，不加雕饰，但用麻为旒苏，绳网络而已。明器等物，并不令置。

　　琡久在省闼，明闲簿领，当官剖断，敏速如流。然天性险忌，情义不笃。外若方格，内实浮动。受纳货贿，曲理舞法，深文刻薄，多所伤害。人士畏恶之。魏东平王元匡妾张氏，淫逸放恣。琡初与奸通，后纳以为妇。惑其谗言，遂弃前妻于氏，不忍其子允。家人内忿，竞相告列，深为世所讥鄙。赠开府仪同三司、尚书左仆射、青州刺史。谥曰威恭。子允嗣。

　　尉元，字苟仁，代人也。世为豪宗。父目斤，勇略闻于当时，位中山太守。元以善射称，为羽林中郎，以匪懈见知。稍迁驾部给事中，赐爵富城男。和平中，迁北部尚书，进爵太昌侯。

