<!-- { "loadSidebar": true } -->
　　椿以尔硃兆擅权，惧祸，乃与贺拔胜俱说世隆以正道。世隆不悦，欲害椿，赖尔硃天光救，得免。及世隆、度律与兆自相疑，椿与贺拔胜和之，兆执椿、胜还营。椿又陈以正理，兆谢而遣之。椿谓胜曰：「天下皆怨毒尔硃，吾等附之，亡无日矣，不如图之。」胜曰：「天光与兆，各据一方，今俱禽为难。」椿曰：「易致耳。」乃说世隆追天光等赴洛，讨齐神武。及韩陵之败，椿谓都督贾显智等曰：「若不先执尔硃，我等死无类矣。」遂与显智等夜于桑下盟约，倍道兼行。椿入北中城，收尔硃部曲，尽杀之。令弟元寿与张欢、长孙承业、显智等袭世隆、彦伯兄弟，并斩于阊阖门外。椿入洛，县世隆兄弟首于其门树。椿父出见，谓曰：「汝与尔硃约为兄弟，今何忍县其头于家门？宁不愧负天地！」椿乃传世隆等首，并囚度律、天光，送于齐神武。

　　及神武入洛，椿谓贺拔胜曰：「今天下事在吾与君，若不先制人，将为人所制。高欢初至，图之不难。」胜曰：「彼有心于人，害之不详。比数夜与欢同宿，具序往昔之怀，兼荷兄恩意甚多，何苦惮之！」椿乃止。孝武帝立，拜椿侍中、仪同开府、城阳郡公。父足亦加开府，子悦太中大夫，同日受拜。当时荣之。

　　椿自以数反，意常不安，遂密劝孝武帝置阁内都督部曲，又增武直人数百，直阁已下员别数百，皆选天下轻剽以充之。又说帝数出游幸，号令部曲，别为行阵，椿自约勒指麾其间。从此以后，军谋朝政，一决于椿。又劝帝徵兵，诡称南讨，将以伐齐神武。帝从之。以椿为前驱大都督。椿因奏请率精骑二千，夜度河，掩其劳弊。帝始然之，黄门侍郎杨宽说帝曰：「高欢以臣伐君，何所不至？今假兵于人，恐生他变。今度河，万一有功，是灭一高欢，复生一高欢矣。」帝遂敕椿停行。椿叹曰：「顷荧惑入南斗，今上信左右间构，不用吾计，岂天道乎！」

　　帝勒兵河桥，命椿自洛而东，至武牢。帝以贾显智背叛，东师失律，将幸关中。乃遣使命椿因从入关。拜尚书令，侍中如故，封常山郡公。历位司徒、太保，仍尚书令。时寇难未息，内外戒严，唯椿得列威仪，鸣驺清路。迁太傅，薨，年四十三。帝亲临吊，百僚赴哭。诏赐东园秘器，遣尚书、梁郡王景略监护丧事。赠大将军、录尚书、三十州诸军事、侍中、恆州刺史、常山郡王，谥曰文宣，祭以太牢。又诏改大将军，赠大司马，给辒辌车。及葬，车驾临于渭阳，止绋恸哭。

　　帝尝给椿店数区，耕牛三十头。椿以国难未平，不可与百姓争利，辞店受牛，日烹一头，以飨军士。及死，家无余资。有四子：悦、恢、徵、演。演为齐神武所杀，三子入关。

　　徵字士亮，博涉群书，尤精三礼，兼解音律。有至性。居父丧，朝夕共一溢米。少以父勋赐爵城阳郡公。大统末，起家通直散骑常侍，稍迁兼太常少卿。

　　自魏孝武迁西，雅乐废缺，徵博采遗逸，稽诸典故，创新改旧，方始备焉。又乐有錞于者，近代绝此器，或有自蜀得之，皆莫之识。徵见之曰：「此錞于也。」众弗信之，徵遂依干宝《周礼注》，以芒筒捋之。其声极清，众乃叹服。徵仍取以合乐焉。六官建，拜司乐下大夫，迁司乐中大夫，进位骠骑大将军、开府仪同三司，转内史下大夫。天和三年，周武帝以徵经有师法，诏令授皇诸子。宣帝时为鲁公，与诸皇子等咸服青衿，行束脩之礼，受业于徵。仍并呼徵为夫子，儒者荣之。六年，除司宗中大夫，行内史，仍摄乐部。进封岐国公，寻转小宗伯。除太子太傅，仍小宗伯。宣帝嗣位，迁上大将军、大宗伯。时武帝初崩，梓宫在殡，帝意欲速葬，令朝臣议之。徵与内史宇文孝伯等，固请依《礼》七月，帝竟不许。

　　帝之为太子也，宫尹郑译坐不能以正道调护，被谪除名。而帝雅亲爱译。至是，拜译内史中大夫，甚委任之。译乃献新乐，十二月各一笙，每笙用十六管。帝令与徵议之。徵驳而奏之曰：「《礼》云，十二律转相生，声五具在十六焉，六律十二管，还相为宫。然详一笙十六管，总一百九十二管，既无相生之理，又无还宫之义。臣恐郑声乱乐，未合于古。夫音乐之起，本于人心，天之应人，有如影响。为善者，天报之以福；为恶者，天谴之以殃。故舜弹五弦之琴，歌《南风》之诗，而天下化。纣为朝歌、北里之音，而社稷灭。是知乐也者，和情性，移风俗，动天地，感鬼神，祸福所基，盛衰攸系，安可不慎哉！案译之所为，不师古始。若以月奏一笙，则钟鼓诸色，各须一十有二。雅乐之备，已充庙廷，今若益之，于何陈列？方须更辟阶墀，增修廊宇，非急之务，宁可劳人？如谓笙管之外，不须加造，则乐之损益，岂系于笙？进退无据，窃谓不可。」帝颇纳之，且令停译所献。

　　及武帝山陵回，帝欲作乐，复令议其可不。徵曰：「《孝经》云'闻乐不乐。'闻尚不乐，其况作乎！」郑译曰：「既云闻乐，明即非无，止可不乐，何容不奏。」帝遂依译议，译因此衔之。帝后肆行非度，昏虑日甚。徵以荷武帝重恩，尝备位师傅，乃上疏极谏，指陈帝失。不纳。译因谮之，遂下徵于狱。徵惧不免，狱卒张元平哀之，乃以佩刀穿墙，送之出。元平被捶拷百数，而无所言。徵既出，匿于人家，后遇赦得免，然犹坐除名。

　　隋文帝践极，例复官爵，除太子太傅，仍诏徵修撰乐书。开皇四年薨，年五十六。初，隋文帝为大司马，有外姻丧，徵就第吊之。久而不出。徵怒，遂弗之待。比出候，徵已去矣。隋文帝以此常恨之。至是，诏所司谥之曰闇。子该嗣。徽所撰《乐典》十卷。

　　兄恢，散骑常侍，新蔡郡公。子政嗣。

　　政明悟有器干，隋开皇中，以军功授仪同，甚为杨素所礼。大业中，位尚书兵曹郎，渐见委遇。玄感兄弟，俱与之交。辽东之役，兵部尚书段文振卒，侍郎明雅复以罪废，帝弥属意于政。寻迁兵部侍郎。称为干理。玄感之反，政与通谋，及玄纵等亡归，亦政之计。及帝穷玄纵党与，政亡奔高丽。明年，帝复东征，高丽请和，遂送政。锁至京师以告庙，左翊卫大将军宇文述请变常法行刑，帝许之。以出金光门，缚之于柱，公卿百僚，并亲击射。脔其肉，多有啖者，然后烹焚，扬其骨灰。

　　椿弟元寿，性刚毅谅直，武力过人，弯弓两石，左右驰射。历位吏部尚书，封桑乾县伯。孝武践阼，进爵为公，除豫州刺史。及车驾西巡，为部下所杀。赠司空公，谥曰景庄。

　　贾显度，中山无极人也。父道监，沃野镇长史。显度形貌伟壮，有志气。初为别将，防守薄骨律镇。正光末，北镇扰乱，显度乃率镇人浮河而下，达秀容，为尔硃荣所留。随荣破葛荣，封石艾县公，累迁南衮州刺史。尔硃荣之死，显度奔梁。普泰初，还朝。后随尔硃度律等败于韩陵，与斛斯椿及弟智等先据河桥，诛尔硃氏。孝武帝初，除尚书左仆射，寻加骠骑大将军、开府仪同三司、定州大中正。永熙三年，为雍州刺史、西道大行台。亲故祖饯于张方桥，显度执酒曰：「显智性轻躁，好去就，覆败吾家，其此人也！」武帝入关后，显智果同于齐神武。孝武帝怒，乃赐显度死。

　　智字显智，少有胆决，以军功累迁金紫光禄大夫，封义阳县伯。及尔硃仲远为徐州刺史，智隶仲远赴彭城。尔硃荣死，仲远举兵向洛，智不从之。庄帝闻而善之。普泰初，还洛。仲远忿其乖背，议欲杀之。智兄显度先为世隆所厚，世隆为解喻得全。后进爵为公。随度律等败于韩陵。智与显度、斛斯椿谋诛尔硃氏，显度据守北中城，令智等入京，禽世隆兄弟。

　　孝武帝初，除开府仪同三司、沧州刺史。在州贪纵，甚为人害。孝武徵还京师，加侍中，除济州刺史，率众达东郡，仍停不进。于长寿津为相州刺史窦泰所破。天平初，赴晋阳。智去就多端，后坐事死。

　　樊子鹄，代郡平城人也。其先荆州蛮酋，徙代。父兴，平城镇长史、归义侯。普泰中，子鹄贵，乃赠荆州刺史。子鹄逢北镇扰乱，南至并州，尔硃荣引为都督府仓曹参军。使诣京师，灵太后问荣兵势，子鹄应对称旨。太后嘉之，除直齐，封南和县子，令还赴荣。建义初，拜晋州刺史，封永安县伯。永安二年，以招纳叛蜀，进封中都县公，又兼尚书行台，政有威信。寻征授都官尚书、西荆州大中正。后兼右仆射，为行台。进封西阳郡公，尚书如故，假骠骑将军，率所部为都督。时尔硃荣在晋阳，京师之事，子鹄颇预委寄，故在台阁，征官不解。后出为殷州刺史。属岁旱俭，子鹄恐人流亡，乃勒有粟家分济贫者，并遣人牛易力，多种二麦，州内以此获安。

　　尔硃荣死，世隆等遣书招子鹄，子鹄不从。以母在晋阳，启求移镇河南。庄帝嘉之，除都督、豫州刺史。行达汲郡，闻尔硃兆入洛，乃度河见仲远。仲远遣镇汲郡。兆徵子鹄赴洛，既见，责以乖异之意，夺其部众，将还晋阳。元晔以为侍中、御史中尉、中军大都督。太昌初，兼尚书左仆射、东南道大行台，总大都督杜德等追讨尔硃仲远。仲远奔梁，收其兵马。时梁遣元树入寇，陷据谯城，诏子鹄与德讨之。树大败，奔入城门，遂围之。树请归南，以地还魏，许之。及树众半出，子鹄击破之，禽树及梁谯州刺史硃文开。班师，迁吏部尚书，转尚书右仆射。寻加骠骑大将军、开府，典选。后除兗州刺史。子鹄先遣腹心，缘历人间，采察得失。及至境，太山太守彭穆参候失仪，子鹄责让穆，并数其罪状，穆皆引伏，于是州内震悚。及孝武帝入关，子鹄据城为应，南青州刺史大野拔率众就子鹄。天平初，齐神武遣仪同三司娄昭等讨之。城久不拔，昭以水灌城。而大野拔因与相见，令左右斩子鹄以降。

　　侯深，神武尖山人也。机警有胆略。孝明末年，六镇饥乱，深随杜洛周南寇。后与妻兄念贤，背洛周归尔硃荣。路中遇寇，身披苫褐。荣赐其衣帽，厚待之，以为中军副都督。庄帝即位，封厌次县子。从荣讨葛荣于滏口，战功尤多。除燕州刺史。时葛荣别帅韩楼、郝长等屯据蓟城，荣令深讨楼，配众甚少。或以为言，荣曰：「深临机设变，是其所长，若总大众，未必能用。」止给骑七百。深遂广张军声，率数百骑深入楼境。去蓟百余里，遇贼帅陈周马步万余，大破之，虏其卒五千余人。寻还其马仗，纵令入城。左右谏，深曰：「我兵少，不可力战，事须为计以离隙之。」深度其已至，遂率骑夜进，昧旦叩其城门。韩楼果疑降卒为内应，遂遁走。追禽之。以功赐爵为侯，寻为平州刺史，仍镇范阳。

