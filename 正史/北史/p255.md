<!-- { "loadSidebar": true } -->
　　初，突厥与周和亲，许纳女为后。而齐人知之，惧成合从之势，亦遣使求婚，财馈甚厚。突厥贪其重赂，便许之。朝议以魏氏昔与蠕蠕结婚，遂为齐人离贰，今者复恐改变，欲遣使结之。遂授庆左武伯，副杨荐为使。是岁，遂兴入并之役。庆乃引突厥骑，与隋公杨忠至太原而还。及齐人许送皇姑及世母，朝廷遂与通和。突厥闻之，复致疑阻，于是又遣庆往谕之。可汗感悦，结好如初。五年，复与宇文贵使突厥逆女。自此，以庆信著北蕃，频岁出使。后更至突厥，属其可汗暴殂，突厥谓庆曰：「前后使来，逢我国丧者，皆緌面表哀。况今二国和亲，岂得不行此事！」庆抗辞不从。突厥见其守正，卒不敢逼，武帝闻而嘉之。录庆前后使功，迁开府仪同三司、兵部中大夫，进爵为公。历丹、中二州刺史，为政严肃，吏不敢犯。大象元年，授小司徒，加上大将军、总管汾石二州五镇诸军事、汾州刺史。又除延州总管，进位柱国。开皇元年，进爵平昌郡公。卒于镇，赠上柱国，谥曰庄。子淹嗣。

　　赵刚，字僧庆，河南洛阳人也。祖宁，魏高平太守。父和，永平中，陵江将军。南讨度淮，闻父丧，辄还，所司将致之于法，和曰：「罔极之恩，终天莫报。若许安厝，礼毕而即罪戮，死且无恨。言讫号恸，悲感傍人。主司以闻，遂宥之。丧毕，除宁远将军。大统初，追赠胶州刺史。刚少机辩，有干能，起家奉朝请，累迁金紫光禄大夫，领司徒府从事中郎，加阁内都督。及孝武与齐神武构隙，刚密奉旨，召东荆州刺史冯景昭。未及发，而神武已逼洛阳，孝武西迁。景昭集府僚文武，议其去就，司马冯道和请据州待北方处分。刚抽刀投地曰：「公若为忠臣，可斩道和。如欲从贼，可见杀！」景昭感悟，遂率众赴关右。属侯景逼穰城，东荆州人杨欢等起兵应景，以其众邀景昭于路。景昭战败，刚遂没于蛮。后自赎免，乃见东魏东荆州刺史李魔怜，劝令归关西。魔怜纳之，使刚至并州，密观事势。神武引刚内宴，因令刚赉书申敕荆州。刚还报魔怜，仍说魔怜斩杨欢等，以州归西。魔怜乃使刚入朝。大统初，刚于灞上见周文，具陈关东情实。周文嘉之，封阳邑县子。论复东荆州功，进爵临汝县伯。

　　初，贺拔胜、独孤信以孝武西迁之后，并流寓江左。至是，刚言于魏文帝，请追而复之。乃以刚为兼给事黄门侍郎，使梁魏兴，赉移书与其梁州刺史杜怀宝等。即与刚盟歃，受移送建康，仍遣人随刚报命。是年，又诏刚使三荆，听在所便宜从事。使还，称旨，进爵武成县侯，除大丞相府帐内都督。复使魏兴，重申前命。寻而梁人礼送贺拔胜、独孤信等。顷之，御史中尉董绍进策，请图梁汉，以绍为行台、梁州刺史。刚以为不可，而朝议已决，遂出军。绍竟无功还，免为庶人。除刚颍州郡守。高仲密以北豫州来附，兼大行台左丞，持节赴颍川节度义军。师还，刚别破侯景前驱于南陆，复获其郡守二人。时有流言，传刚东叛，神武因设反间，声遣迎接。刚乃率骑袭其丁坞，拔之，周文知刚无贰，乃加赉焉。除营州刺史，进爵为公。

　　渭州人郑五丑构逆，与叛羌傍乞铁勿相应。令刚往镇之。将发，魏文帝引见内寝，举觞属刚曰：「昔侯景在东，为卿所困。黠羌小丑，岂足劳卿谋虑也？」时五丑已克定夷镇，所在立栅。刚至，并攻破之，散其党与。五丑于是西奔铁勿，刚又进破铁勿伪广宁郡。属宇文贵等西讨，诏以刚行渭州事，资给粮饩。加骠骑大将军、开府仪同三司，入为光禄卿。六官建，拜膳部中大夫。

　　周孝闵帝践祚，进爵浮阳郡公，出为利州总管。沙州氐恃险逆命，刚再讨复之。方州生獠，自此始从赋役。刚以信州滨江负阻，乃表请讨之。诏刚率利、沙等十四州兵往经略焉。仍加授渠州刺史。刚初至，梁帅惮其军威，相次降款。刚师出逾年，士卒疲弊，寻复亡叛。后遂以入功而还。又与所部仪同尹才失和，被徵赴阙，遇疾，卒于路。赠中、淅、涿三州刺史，谥曰成。子元卿，弟仲卿。

　　仲卿性粗暴，有膂力。周齐王宪甚礼之。以军功位上仪同，为畿伯中大夫。后以平王谦功，进位大将军，封长垣县公。隋文帝受禅，进河北郡公，寻拜石州刺史。法令严猛，纤介之失无所宽舍，鞭笞辄至二百。吏人战栗无敢违犯，盗贼屏息，皆称其能。迁朔州总管。时塞北盛兴屯田，仲卿总统之。微有不理者，仲卿辄召主掌挞其胸背，或解衣倒曳于荆棘中，时人谓之於菟。事多克济，由是收获岁广，边戍无馈运之忧。

　　会突厥启人可汗求婚，上许之。仲卿因是间其骨肉，遂相攻击。十七年，启人窘迫，与隋使长孙晟投通汉镇。仲卿率骑千余援之，达头不敢逼。潜遣人诱致启人所部，至者二万余家。其年，从高颎指白道以击达头，仲卿为前锋。至族蠡山，与虏遇，交战七日，大破之。追奔至乞伏泊，复启人。突厥悉众而至，仲卿为方阵，四面拒战，经五日。会高颎大兵至，合击之，虏乃败走。追度白道，逾秦山七百余里。时突厥降者万余家，上令仲卿处之恆安。以功进上柱国。朝廷虑达头掩袭启人，令仲卿屯兵二万以备之，代州总管韩洪、永康公李药王、蔚州刺史刘隆等将步骑一万镇恆安，达头来寇，韩洪军大败。仲乡自乐宁镇邀击，斩千余级。明年，督役筑金河、定襄二城以居启人。

　　时有上表言仲卿酷暴，上命御史王伟按之，并实。惜其功，不罪，因劳之曰：「知公清正，为下所恶。」赐物五百段。仲卿益恣，由是免官。仁寿初，检校司农卿。蜀王秀之得罪，奉诏往益州按之。秀宾客经过处，仲卿必深文致法，州县长吏坐者太半。上以为能，赏奴婢五十口、黄金二百两、米粟五千石、奇宝杂物称是。炀帝嗣位，判兵部、工部二尚书事。卒官。谥曰肃。子世弘嗣。

　　赵昶，字长舒，天水南安人也。曾祖襄，仕魏，至中山郡守，因家于代焉。昶少聪敏，有志节。弱冠，以材力闻。魏北中郎将高千镇陕，以昶为长史、中军都督。周文平弘农，擢为相府典签。

　　大统九年，大军失律于芒山，清水氐酋李鼠仁自军逃还，凭险作乱。周文将讨之，先求可使者，遂令昶使焉。见鼠仁，喻以祸福。群凶或从或不，从其命者，复将加刃于昶。而昶神色自若，志气弥厉。鼠仁感悟，遂相率降。氐梁道显叛，攻南由，周文复遣昶慰喻之，道显等皆即款附。东秦州刺史魏光因徙其豪帅三十余人并部落于华州，周文即以昶为都督领之。先是，汾州胡叛，再遣昶慰劳之，皆知其虚实。及大军往讨，昶为先驱，遂破之。以功封章武县伯。

　　十五年，拜安夷郡守，带长蛇镇将。氐俗荒犷，昶威怀以礼，莫不悦服。期岁之后，乐从军者千余人。加授帅都督。时属军机，科发切急，氐情难之，复相率谋叛。昶又潜遣诱说，离间其情。因其携贰，遂轻往临之。群氐不知所为，咸来见昶，乃收其首逆者二十余人斩之，余众遂定。朝廷嘉之，除大都督，行南秦州事。时氐帅盖闹等反，昶复讨禽之。又与史宁破宕昌羌、獠二十余万。拜武州刺史。恭帝初，加骠骑大将军、开府仪同三司。潭水羌叛，杀武陵、潭水二郡守。昶率仪同骆天人等讨平之。

　　周明帝初，凤州人仇周贡、魏兴等反，自号周公，破广化郡，攻没诸县，分兵西入，围广业、脩城二郡。广业郡守薛爽、脩城郡守杜杲等请昶为援。遣使报杲，为周贡党樊伏兴等所获。兴等知昶将至，解脩城围，据泥功岭，设六伏以待昶。昶至，遂遇其伏，合战破之。广业之围亦解，昶追之至泥阳川而还。兴州人段吒及氐酋姜多复反，攻没郡县，昶讨斩之。昶自以被拔擢居将帅之任，倾心下士，虏获氐、羌，抚而使之，皆为昶尽力。周文常曰：「不烦国家士马而能威服氐、羌者，赵昶有之矣。」至是，明帝录前后功，进爵长道郡公，赐姓宇文氏，赏劳甚厚。二年，徵拜宾部中大夫，行吏部。寻以疾卒。

　　王悦，字众喜，京兆蓝田人也。少有气干，为州里所称。周文初定关陇，悦率募乡里从军。屡有战功。大统元年，除相府刑狱参军。封蓝田县伯。四年，东魏将侯景攻围洛阳，周文赴援，悦又率乡里千余人从军至洛阳。将战之夕，悦罄其行资，市牛飨战士。悦所部尽力。斩获居多。迁大行台右丞，转左丞。久居管辖，颇获时誉。

　　十三年，侯景据河南来附，仍请兵为援，周文先遣韦法保、贺兰愿德等帅众助之。悦言于周文曰：「侯景之于高欢，始则笃乡党之情，末乃定君臣之契，位居上将，职重台司，论其分义，有同鱼水。今欢始死，景便离贰，岂不知君臣之道有违，忠义之礼不足？盖其图既大，不恤小嫌。然尚能背德于高氏，岂肯尽节于朝廷？今若益之以势，援之以兵，非唯侯景不为池中之物，亦恐朝廷贻笑将来也。」周文纳之，乃遣追法保等，而景寻叛。后拜京兆郡守、散骑常侍，迁大行台尚书。从达奚武征梁汉。军出，武令悦说其城主杨贤，悦乃贻之书，贤于是遂降。悦又白武云：「白马冲要，是必争之地。今城守寡弱，易可图也。若蜀兵更至，攻之实难。」武然之，即令悦率轻骑径趣白马。悦示其祸福，梁将深悟，遂以城降。时梁武陵王萧纪果遣其将任珍奇，欲先据白马。行次关城，闻其已降，乃还。及梁州平，周文即以悦行刺史事。招携初附，人吏安之。

　　废帝二年，徵还本任。属改行台为中外府，尚书员废，悦以仪同领兵还乡里。悦既久居显职，及此之还，私怀怏怏，犹陵驾乡里，失于宗党之情，其长子康恃悦旧望，遂自骄纵。所部军人将有婚礼，康乃非理陵辱。军人诉之，悦及康并坐除名，仍配远防。及于谨伐江陵，令悦从军展效。江陵平，因留镇之。

　　周孝闵帝践祚，依例复官，授郢州刺史。寻拜使持节、骠骑大将军、开府仪同三司、大都督、司水中大夫，进爵蓝田县侯。俄迁司宪中大夫，赐姓宇文氏，又进爵河北县公。性俭约，不营生业，虽出内荣显，家徒四壁而已，明帝手敕劳勉之。保定元年，卒于位。

　　子康嗣，官至司邑下大夫。

