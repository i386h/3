<!-- { "loadSidebar": true } -->
　　雍族孙双，字子山。高祖薮，晋齐郡太守。薮因晋乱，居青州之安乐。至双始归本乡。双少好学，兼涉文史，雅为中山王英所知赏。位西河太守。为政清简，吏人安悦。及中山王熙起兵诛元叉，事败，熙弟略投命于双。双藏护周年。时购略甚切，略惧，求送出境。双曰：「会有一死，所难过耳。今遭知己，视死如归，愿不以为虑。」略复苦求南转，双乃遣从子昌送达江左。灵太后反政，知略因双获济，征拜光禄大夫。时略姊饶安主，刁宣妻也，频诉灵太后，乞征略还。朝廷乃以徐州所获俘江革、祖恆二人易之。以双与略有旧，乃令至境迎接。明帝末，除西兗州刺史。时贼盗蜂起，州人张桃弓等招聚亡命，公行劫掠。双至境，先遣使谕桃弓，陈示祸福，桃弓即随使归罪，双舍而不问。后有盗发之处，令桃弓追捕，咸悉禽获，于是州境清肃。孝庄初，行济州刺史，以功封曲城乡男。孝武初，迁骁骑大将军、左光禄大夫。兴和三年，卒，赠车骑大将军、仪同三司、齐州刺史，谥曰清穆。

　　辛绍先，陇西狄道人也。五世祖怡，晋幽州刺史。父深，仕西凉为骁骑将军。及凉后主歆与沮渠蒙逊战于蓼泉，军败，失马，深以所乘授歆，而身死于难。以义烈见称西土。凉州平，绍先内徙，家于晋阳。明敏有识量，与广平游明根、范阳卢度世、同郡李承昭等甚相友。有至性，丁父忧，三年口不甘味，头不栉沐，发遂落尽，故常著垂裙皁帽。自中书博士转神部令。

　　皇兴中，薛安都以彭城归魏。时朝廷欲绥安初附，以绍先为下邳太守。为政不甚皦察，举其不纲而已，唯教人为产御贼之备。及宋将陈显达、萧道成、萧顺之来寇，道成谓顺之曰：「辛绍先未易侵也，宜共慎之。」于是不历郡境，径屯吕梁。卒于郡，赠并州刺史、晋阳侯，谥曰惠。

　　子凤达，耽道乐古，有长者之名。卒于京兆王子推国常侍。

　　凤达子祥，字万福。举司州秀才，再迁司空主簿。咸阳王禧妃，即祥妻之妹也。及禧构逆，亲知多罹尘谤，详独萧然不预。转并州平北府司马。有白壁还兵药道显，被诬为贼，官属咸疑之。详曰：「道显面有悲色。察狱以色，其此之谓乎！」苦执申之。月余，别获真贼。后除郢州龙骧府长史，带义阳太守。白早生之反也，梁遣来援，因此缘淮镇戍，相继降没。唯祥坚城固守。梁又遣将胡武城、陶平虏，于州南金山之上，连营侵逼。祥出其不意，袭之。贼大崩，禽平虏，斩武城，以送京师。州境获全。论功方有赏授，而刺史娄悦耻勋出其下，间之执政，事竟不行。胡贼刘龙驹作逆华州，除祥安定王燮征虏府长史，仍为别将，与讨胡使薛和灭之。卒，赠南青州刺史。

　　祥弟少雍，字季和，少聪颖，有孝行，尤为祖父绍先所爱。绍先性嗜羊肝，常呼少雍共食。及绍先卒，少雍终身不食肝。性仁厚，有礼义，门内之法，为时所重。稍迁司空、高阳王雍田曹参军。少雍清正，不惮强御，积年久讼，造次决之。请托路绝，时称贤明。正始中，诏百官各举所知，高阳王雍及吏部郎中李宪俱以少雍为举首。卒于给事中。

　　少雍妻王氏，有德义。少雍与从弟怀仁兄弟同居。怀仁等事之甚谨，闺门礼让，人无间焉。士大夫以此称美。子元桓，武定中，仪同府司马。元桓弟逊士，太师开府功曹参军。

　　凤达弟穆，字叔宗，举茂才，东雍州别驾。初随父在下邳，与彭城陈敬文友善。敬文弟敬武，少为沙门，从师远学，经久不返。敬文病临卒，以杂绫二十匹托穆与敬武。穆久不得见，经二十年，始于洛阳见敬武，以物还之，封题如故。世称廉信。历东荆州司马，转长史，带义阳太守，领戍。雅有恤人之志。再转汝阳太守。遇水涝人饥，上表请轻租赋。帝从之，遂敕汝阳一郡，听以小绢为调。除平原相。征为征虏将军、太中大夫，未发，卒于郡。赠后将军、幽州刺史。

　　子子馥，字元颖，早有学行，累迁平原相。父子并为此郡，吏人怀安之。元颢入洛，子馥不从。庄帝反政，封三门县男。天平中，除太尉府司马。白山连接三齐，瑕丘数州之界，多有贼盗。子馥受使检覆，因辨山谷要害宜立镇戍之所。又诸州豪右。在山鼓铸，奸党多依之，又得密造兵仗。上表请破罢诸冶。朝廷善而从之。后卒于清河太守。子馥以《三传》经同说异，遂总为一部，传注并出，校比短长。会亡，未就。

　　韦阆，字友观，京兆杜陵人也。世为三辅冠族。祖楷，晋长乐清河二郡太守。父逵，慕容垂大长秋卿。阆少有器望，遇慕容氏政乱，避地蓟城。太武初，征拜咸阳太守，转武都太守。卒郡。

　　子范，试守华山郡，赐爵高平男。卒。

　　范子俊，字颖超，早有学。少孤，事祖母以孝闻。性温和廉让，为州里所称。太和中，袭爵。历位都水使者。宣武崩，领军于忠矫擅威刑，俊与左仆射郭祚昏嫁，故亦同时遇害。临终，诉枉于尚书元钦，钦知而不敢申理。俊叹曰：「吾一生为善，未蒙善报；常不为恶，今为恶终，悠悠苍天，抱直无诉！」时人咸怨伤焉。熙平元年，追赠洛州刺史，谥曰贞。子子粲。

　　子粲字晖茂。齐王萧宝夤为雍州刺史，引为府主簿，转录事参军。及宝夤反，子粲与弟子爽执志不从，相率逃免。雍州平，赐爵长安子。普泰中，累迁中书侍郎。孝武帝入关，子粲历行台左丞、南汾州刺史。少弟道谐为镇城都督。元象中，齐神武命将出讨，子粲及道谐俱被获，送于晋阳。子粲累迁南兗州刺史。齐天保初，封西僰县男。后卒于豫州刺史，谥曰忠。

　　子粲兄弟十三人，并有孝行，居父丧，毁瘠过礼。既葬，庐于墓侧，负土成坟。弟荣亮最知名。

　　荣亮字子昱。博学有文才，德行仁孝，为时所重。历谏议大夫、卫大将军。卒，赠河州刺史。子纲，字世纪，有操行，才学见称，领袖本州，谓为中正。开皇中，位赵州长史。有子文宗、文英，并知名。

　　阆从叔道福，父罴，为苻坚丞相王猛所器重，以女妻焉。仕坚为东海太守。坚灭，奔江左，仕宋为秦州刺史。道福有志略，仕宋位盱眙、南沛二郡太守，领镇北府录事参军。与徐州刺史薛安都谋拥州内附，赐爵高密侯，因家彭城。卒，赠兗州刺史，谥曰简。

　　子欣宗，以归国勋，别赐爵杜县侯。历位太中大夫、行幽州事。卒，赠南兗州刺史，谥曰简。

　　阆从子崇，字洪基。父肃，字道寿，随刘义真度江，位豫州刺史。崇年十岁，父卒，母郑氏携以入魏，因寓居河、洛。少为舅兗州刺史郑羲所器赏。位司徒从事中郎。孝文纳其女为充华嫔，除南颍川太守。不好发擿细事，恆云：「何用小察，以伤大道？」吏人感之，郡中大安。帝闻而嘉赏，赐帛二百匹。迁洛，以崇为司州中正。寻除咸阳王禧开府从事中郎，复为河南邑中正。崇频居衡品，以平直见称。出为乡郡太守，更满应代，吏人诣阙乞留，复延三年。后卒。

　　子猷之，释褐奉朝请，转给事中、步兵校尉，稍迁前、后将军，太中大夫，卒。

　　猷之弟休之，贞和自守，未尝言行忤物。历位给事中、河南邑中正、安西将军、光禄大夫。卒。子道建、道儒。

　　阆族弟珍，字灵智，孝文赐名焉。父子尚，字文叔。位乐安王良安西府从事中郎。卒，赠雍州刺史。

　　珍少有志操，历位尚书南部郎。孝文初，蛮首桓诞归款，朝廷思安边之略，以诞为东荆州刺史，令珍为使，与诞招慰蛮左。珍至桐柏山，穷淮源，宣扬恩泽，莫不怀附。淮源旧有祠堂，蛮俗恆用人祭之。珍乃晓告曰：「天地明灵，即人之父母，岂有父母，甘子肉味？自今宜悉以酒脯代用。」群蛮从约，自此而改。凡所招降七万余户，置郡县而还。以奉使称旨，赐爵霸城子。后以军功，进爵为侯。累迁显武将军、郢州刺史。所在有声绩，朝廷嘉之，迁龙骧将军，赐骅骝二匹，帛五十匹，谷三百斛。珍乃召集州内孤贫者，谓曰：「天子谓我能抚绥卿等，故赐以谷帛，吾何敢独当。」遂以所赐，悉分与之。

　　寻转荆州刺史。与尚书卢阳乌征赭阳，为齐将垣历生、蔡道恭所败，免归乡里。临别，谓阳乌曰：「主上圣明，志吞吴会。用兵机要，在于上流。若有事荆楚，恐老夫复不得停耳。」后车驾征邓沔，复起珍为中军大将军、彭城王勰长史。邓沔既平，试守鲁阳郡。孝文复南伐，路经珍郡，加中垒将军，正太守。珍从至清水，帝曰：「朕顷戎车再驾，卿恆翼务中军。今日之举，亦欲引卿同行，但三鸦险要，非卿无以守也。」因敕还。及孝文崩于行宫，秘匿而还，至珍郡，始发大讳。还，除中散大夫，寻加镇远将军、太尉谘议参军。卒，赠本将军、青州刺史，谥曰懿。

　　长子缵，字遵彦。年十三，补中书学生。聪敏明辩，为博士李彪所称。再迁侍御中散。孝文每与德学沙门谈论往复，缵掌缀录，无所遗漏，颇见知赏。累迁长兼尚书左丞。寿春内附，尚书令王肃出镇扬州，请缵行，为州长史。加平远将军，带梁郡太守。肃薨，敕缵行州事。任城王澄代肃为州，复启缵为长史。澄出征之后，梁将姜庆真乘虚攻袭，遂据外郭。虽寻克复，缵坐免官。卒。

　　缵弟彧，字遵庆，亦有学识。解褐奉朝请，稍迁平远将军、东豫州刺史。绥怀蛮左，颇得其心。蛮酋田益宗子鲁生、鲁贤先叛父南入，数为寇掠。自彧至州，鲁生等咸笺启修敬，不得为害。彧以蛮俗不识礼仪，乃立太学，选诸郡生徒于州总教。又于城北置崇武馆以习武焉。州境清肃。罢还，遇大将军、京兆王继西征，请为长史。寻以本官兼尚书，为豳、夏行台，以功封阴盘县男。卒，赠抚军将军、雍州刺史，谥曰文。子彪袭。孝庄末，为蓝田太守，因仕关西。

　　彪弟融，以军功赐爵长安伯。稍迁大司马开府司马。融娶司农卿赵郡李瑾女，疑其妻与章武王景哲奸通，乃刺杀之。惧，亦自杀。

　　弟朏，字遵显，少有志业。年十八，辟州主簿。时属岁俭，朏以家粟造粥，以饲饥人，所活甚众。解褐太学博士。稍迁右军将军，为荆、郢和籴大使。南郢州刺史田夷启称朏父珍往任荆州，恩洽夷夏，乞朏充南道别将，领荆州骁勇，共为腹背。诏从之。未几，行南荆州事。迁东徐州刺史。梁遣其郢州刺史田粗憘率众来寇，朏于石羊冈破斩之，以功封杜县子。卒于侍中、雍州刺史，谥曰宣。

　　长子鸿，字道衍，颇有干用，累迁中书舍人。天平三年，坐漏泄，赐死于家。

　　杜铨，字士衡，京兆人，晋征南将军预五世孙也。祖胄，苻坚太尉长史。父嶷，慕容垂秘书监，仍侨居赵郡。铨学涉，有长者风，与卢玄、高允等同被征为中书博士。
