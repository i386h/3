<!-- { "loadSidebar": true } -->
　　弁字义和。父叔珍，娶赵郡李敷妹，因敷事而死。弁至京师，见尚书李冲，因言论移日。冲异之，退曰：「此人一日千里，王佐才也。」显卒，弁袭爵。弁与李彪州里，迭相祗好。彪为秘书丞，请为著作佐郎。迁尚书殿中郎中。孝文曾因朝会次，历访政道。弁年少官微，自下而对，声姿清亮，进止可观。帝称善者久之。因是大被知遇，赐名为弁，意取弁和献玉，楚王不知宝之也。迁中书侍郎兼员外散骑常侍，使齐。齐司徒萧子良、秘书丞王融等皆称美之，以为志气謇谔不逮李彪，而体韵和雅，举止闲邃过之。转散骑侍郎。时散骑位在中书之右。孝文曾论江左事，问弁在南兴亡之数。弁以为萧氏父子无大功于天下，既以逆取，不能顺守，必不能贻厥孙谋，保有南海。若物惮其威，身免为幸。后车驾南征，以弁为司徒司马、东道副将。军人有盗马靽者，斩而徇，于是三军震惧，莫敢犯法。

　　黄门郎崔光荐弁自代，帝不许，亦赏光知人。未几，以弁兼司徒左长史。时大选内外群官，并定四海士族，弁专参铨量之任，事多称旨。然好言人之阴短。高门大族意所不便者，弁因毁之，至于旧族沦滞而人非可忌者，又申达之。弁又为本州大中正，姓族多所降抑，颇为时人所怨。迁散骑常侍，寻迁右卫将军、领黄门。弁屡自陈让，帝曰：「吾为相知者，卿亦不可有辞。岂得专守一官，不助朕为政！且常侍者，黄门之粗冗；领军者，三卫之假摄，不足空存推让，以弃大委。」其被知遇如此。孝文北都之选，李冲多所参预，颇抑宋氏。弁恨冲而与李彪交结，雅相知重。及彪之抗冲，冲谓彪曰：「尔如狗耳！为人所嗾。」及冲劾彪，不至大罪，弁之力也。彪除名，弁大相嗟慨，密图申复。

　　孝文在汝南不豫，大渐，旬余日不见侍臣，左右唯彭城王勰等数人而已。小瘳，乃引见门下及宗室长幼诸人。入者未能皆致悲泣，惟弁与司徒司马张海歔欷流涕，由是益重之。车驾征马圈，留弁以本官兼祠部尚书，摄七兵事。及行，执其手曰：「国之大事，在祀与戎，故令卿绾摄二曹。」弁顿首辞谢。弁劬劳王事，恩遇亚于李冲。帝每称弁可为吏部尚书，及崩，遗诏以弁为之。与咸阳王禧等六人辅政，而弁先卒。年三十八。赠瀛州刺史，谥曰贞顺。

　　弁性好矜伐，自许膏腴。孝文以郭祚晋魏名门，从容谓弁曰：「卿固当推郭祚之门。」弁笑曰：「臣家未肯推祚。」帝曰：「卿自汉、魏以来，既无高官，又无俊秀，何得不推？」弁曰：「臣清素自立，要尔不推。」侍臣出后，帝谓彭城王勰曰：「弁人身自不恶，乃复欲以门户自矜，殊为可怪。」

　　长子维，字伯绪，袭父爵。为给事中。坐谄事高肇，出为益州龙骧府长史，辞疾不行。太尉、清河王怿辅政，以维名臣子，荐为通直郎，辟其弟纪行参军。灵太后临政，委任元叉，恃宠骄盈，怿每以公理裁断。叉甚忿恨，思害怿，遂与维作计，以富贵许之。维见叉宠势日隆，乃告司染都尉韩文殊父子谋逆立怿。怿被录禁中。文殊父子惧而逃遁。鞫无反状，以文殊亡走，悬处大辟。置怿于宫西别馆，禁兵守之。维应反坐，叉言于太后，欲开将来告者之路，乃黜为燕州昌平郡守，纪为秦州大羌令。

　　维及纪颇涉经史，而浮薄无行；怿尊亲懿望，朝野瞻属。维受怿眷赏而无状构间，天下士人莫不怪忿而贱薄之。及叉杀怿，专断朝政，以维兄弟前者告怿，征维为散骑侍郎，纪为太学博士、领侍御史。叉甚昵之。维超迁通直常侍，又除洛州刺史。纪超迁尚书郎。纪字仲烈。初，弁谓族弟世景，言「维疏险而纪识慧不足，终必败吾业」。世景以为不尔。至是果然。闻者以为知子莫若父。尚书令李崇、左仆射郭祚、右仆射游肇每云：「伯绪凶疏，终败宋氏，幸得杀身耳。」论者以为有征。后除营州刺史。灵太后反政，以叉党除名，遂还乡里。寻追其前诬告清河王事，于鄴赐死。

　　子春卿早亡，弟纪以次子钦仁嗣。钦仁，武定末为太尉祭酒。纪，明帝末为北道行台，卒晋阳。子钦道。

　　钦道仕齐，历位中山太守。长于抚接，然好察细事。其州府佐吏使人间者，先酬钱然后敢食。临莅处称为严整。寻征为黄门侍郎，又令在东宫教太子吏事。时郑子默以文学见知，亦被亲宠。钦道本文法吏，不甚谙识古今，凡有疑事，必询子默。二人幸于两宫，虽诸王贵臣莫敢不敬惮。钦道又迁秘书监，仍带黄门侍郎。乾明初，迁侍中，与杨愔同诛。赠吏部尚书、赵州刺史。

　　弁族弟颖，字文贤，位魏郡太守。纳货刘腾，腾言之，以为凉州刺史。颖前妻刘氏亡后十五年，颖梦见之。拜曰：「新妇今被处分为高崇妻，故来辞君。」泫然涕流。颖且见崇，言之。崇后数日而卒。

　　颖族弟鸿贵，为定州平北府参军。送戍兵于荆州，坐取兵绢四百匹，兵欲告之，乃斩兵十人。又疏凡不达见令，律有枭首罪，乃生断兵手，以水浇之，然后斩决。寻坐伏法。时人哀兵之苦，笑鸿贵之愚。

　　弁族弟翻。翻字飞乌，少有操行，世人以刚断许之。孝庄时，除司徒左长史、河南尹。初，翻为河阴令，顺阳公主家奴为劫，摄而不送。翻将兵围主宅，执主婿冯穆，步驱向县。时正炎暑，立之日中，流汗沾地。县旧有大枷，时人号曰弥尾青。及翻为县，主吏请焚之。翻曰：「置南墙下，以待豪右。」未几，有内监杨小驹诣县请事，辞色不逊，翻命取尾青以锁之。小驹既免，入诉于宣武。宣武大怒，敕河南尹推之，翻具自陈状。诏曰：「卿故违朝法，岂不欲作威以买名？」翻对曰：「造者非臣，买名者亦宜非臣。所以留者，非敢施于百姓，欲待凶暴之徒如驹者耳。」于是威振京师。

　　及为洛阳，迄于河南尹，畏惮权势，更相承接，故当世之名大致减捐。卒官，赠侍中、卫将军、相州刺史。孝武初，重赠骠骑大将军、仪同三司、尚书左仆射、雍州刺史，谥曰贞烈。翻弟毓：字道和，敦笃有志行。卒于太中大夫。子世良。

　　世良字元友。年十五，便有胆气。后随伯父翻在南兗州，屡有战功。行台、临淮王彧与语，奇之。魏朝以尔硃荣有不臣迹，帝将图之，密令彧将兵赴洛。彧在梁郡，称疾，假世良都督，令还南兗发兵以听期。世良请简见兵三千骑，五日必到洛阳，并陈三策，彧皆不能从。

　　寻为殿中侍御史，诣河北括户，大获浮惰。还见汲郡城旁多骸骨，移书州郡，悉令收瘗。其夜甘雨滂沱。河内太守田估赃货百万，世良检按之，未竟，遇赦而还。孝庄劳之曰：「知卿所括得丁，倍于本帐。若官人皆如此用心，便是更出一天下也。」其后迁殿中。世良奏殿中主齐会之事，请改付余曹。帝曰：「卿意不欲亲庖厨邪？宜付右兵，以为永式。」河州刺史梁景睿，枹罕羌首，恃远不敬，其贺正使人，频年称疾。秦州刺史侯莫陈悦受其赠遗，常为送表。世良并奏科其罪。帝嘉之，谓长孙永业曰：「宋郎中实有家风，甚可重也。」后拜清河太守。世良才识闲明，尤善政术。在郡未几，声问甚高。阳平郡移掩劫盗三十余人，世良讯其情状，唯送十二人，余皆放之。阳平太守魏明朗大怒云：「辄放吾贼！」及推问，送者皆实，放者皆非。明朗大服。郡东南有曲堤，成公一姓阻而居之，群盗多萃于此。人为之语曰：「宁度东吴会稽，不历成公曲堤。」世良施八条之制，盗奔他境。人又谣曰：「曲堤虽险贼何益，但有宋公自屏迹。」齐天保初，大赦，郡无一囚，率群吏拜诏而已。狱内鲁生，桃树蓬蒿亦满。每日牙门虚寂，无复诉讼者，谓之神门。其冬，醴泉出于界内。及代至，倾城祖道。有老人丁金刚者，泣而前谢曰：「老人年九十，记三十五政。府君非唯善政，清亦彻底。今失贤者，人何以济？」莫不攀辕涕泣。后卒于东郡太守，赠信州刺史。世良强学，好属文，撰《字略》五篇、《宋氏别录》十卷。

　　子伯宗，位侍御史。性清退好学，多所撰述。至齐亡，不徙职，遂不入仕。隋大业初，卒于家。世良弟世轨。

　　世轨幼自修整，好法律。天保初，历三尚书三公、二千石、都官郎中，兼并州长史。执狱宽平，多所全济。为都官郎中，有囚事枉，将送，垂致法。世轨遣骑追止之，切奏其状，遂免。

　　稍迁廷尉少卿。洛州人聚结欲劫河桥，吏捕案之，连诸元徒党千七百人。崔昂为廷尉，以为反，数年不断。及世轨为少卿，判其事为劫，唯杀魁首，余从坐悉舍焉。大理正苏珍之以平干知名，寺中语曰：「决定嫌疑苏珍之，视表见里宋世轨。」时人以为寺中二绝。南台囚到廷尉，世轨多雪之，仍移摄御史，将问其滥状。中尉毕义云不送，移往复不止。世轨遂上书极言义云酷擅。文宣引见二人，亲敕世轨曰：「我知台欺寺久，卿能执理抗衡，但守此心，勿虑不富贵。」敕义云曰：「卿比所为诚合死，以志在疾恶，故且一恕。」仍顾谓朝臣曰：「此二人并我骨鲠臣也。」及卒，廷尉、御史诸系囚皆哭曰：「宋廷尉死，我等岂有生路！」赠光州刺史，谥曰平。无子，世良以第五子朝基嗣。

　　翻弟世景。世景少自修立，事亲以孝闻。与弟道玙下帷读诵，博览群言，尤精经义。族兄弁甚重之。举秀才上第。再迁彭城王勰开府法曹行参军。勰爱其才学，雅相器敬。孝文甚嘉异之。迁司徒法曹行参军。世景明刑理，著律令，裁决疑狱，剖判如流。转尚书祠部郎。彭城王勰每称曰：「宋世景精微，尚书仆射才也。」台中疑事，右仆射游肇常以委之。世景既才长从政，加之夙勤不怠，兼领数曹，深著称绩。左仆射源怀引为行台郎。巡察州镇，十有余所，黜陟赏罚，莫不咸允。迁七镇，别置诸戍，明设亭候，以备不虞。怀大相委重，还，荐之宣武，以为不减李冲。帝曰：「朕亦闻之。」后为伏波将军，行荣阳太守，郑氏豪横，号为难制。济州刺史郑尚弟远庆，先为苑陵令，多所受纳，百姓患之。而世景下车，召而诫之。远庆行意自若，世景绳之以法。远庆惧，弃官亡走。于是属县畏威，莫不改肃。终日坐于事，未尝寝息。人间之事，巨细必知。发奸擿伏，有若神明。尝有一吏，休满还郡，食人鸡豚。又有一干，受人一帽，又食二鸡。世景叱而告之，吏、干叩头伏罪。于是上下震悚，莫敢犯禁。坐弟道玙事除名。

　　世景友于之性，过绝于人，及道玙死，哭之，酸感行路。岁余，母丧，遂不胜哀而卒。世景曾撰《晋书》，竟未得就。

　　遗腹子季儒，位太学博士。曾至谯、宋间，为文吊嵇康，甚有理致。后夜寝室坏，压而殒，时人悼伤惜之。

