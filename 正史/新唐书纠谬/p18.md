<!-- { "loadSidebar": true } -->
　　今案敬则传敬则当武后世已尝为相罢后为成均祭酒冬官侍郎郑州刺史致仕且未尝为库部员外郎而本传亦不言其同诛二张虽有与敬晖密议诛之之策然传亦止云晖卒用其策亦不言敬则同临其事也疑此一名误载

　　张孝忠妻入朝迎公主事可疑

　　蒋乂传云张孝忠子茂宗尚义章公主母亡遗言丐成礼帝念孝忠功即日召为左卫将军许主下降乂上疏以为墨缞礼本縁金革未有夺丧尚主者缪盭典礼违人情不可为法帝令中使者谕茂宗之母之请乂意殊坚帝曰卿所言古礼也今俗借吉而婚不为少对曰俚室穷人子旁无至亲乃有借吉以嫁不闻男冐凶而娶陛下建中诏书郡县主当婚皆使有司循典故无用俗仪公主春秋少待年不为晚请茂宗如礼便帝曰更思之会太常博士韦彤裴堪谏曰婚礼主人几筵听命称事立文谓之嘉所以承宗庙继后嗣也丧礼创巨者日久痛甚者愈迟二十五月而毕谓之凶所以送死报终示有节也故夫义妇徳父慈子孝昔鲁矦改服晋襄墨缞缘金革事则有权变安有释缞服衣冕裳去垩室行亲迎以凶渎嘉为朝廷爽法疏入帝迂其言促行前诏然心嘉乂有守
　　今案张孝忠传云贞元二年河北蝗明年检校司空诏其子茂宗尚义章公主孝忠遣妻入朝执亲迎礼赏赉甚厚然则既云孝忠遣妻入朝则是茂宗之母尚在安得复有在丧之说欤且又云茂宗母亡遗言丐成礼则是入朝者孝忠之后妻而茂宗之后母乎且观传之所叙似孝忠之妻将亡而有遗言丐速成礼故徳宗从之则其人之亡固未久也而孝忠已娶后妻可乎朝廷亦以妻待之礼欤史官亦以妻书之可乎凡此者皆史氏不明白其事未免后人之惑也

　　覃王字可疑

　　古之封一字王皆国名至唐则有以州名者若延王通王沂王韶王彭王之类是也而其内有封覃王者不知此国名邪州名邪或潭之悞耶若是州名亦莫知其何在也

　　谯王传裴巽未明

　　谯王重福传云趍东都舎驸马裴巽家
　　今案唐驸马都尉裴巽有二其一尚中宗女宜城公主其一尚睿宗女薛国公主今重福所舎之裴巽其宜城欤薛国欤不可得而知然意者重福即中宗子今既作乱必趋其所亲姊妹之家然则无乃宜城之裴巽是邪史不明言特以意度之尔且又薛国初嫁王守一守一以开元十二年死后始再嫁裴巽以是言之则宜城之裴必矣然则裴巽者一时果有二人邪或薛国之巽即宜城之巽邪皆不可得知然此亦史氏之所宜辨析者故载之云

　　贾至论诸人善守

　　贾至传云至徳中将军王去荣杀富平令肃宗新得陜且惜去荣材诏贷死至谏或曰去荣善守陜新下非去荣不可守臣谓不然李光弼守太原程千里守上党许叔冀守灵昌鲁炅守南阳贾贲守雍丘张巡守睢阳初无去荣未闻贼能下也
　　今案肃宗纪至徳二载八月灵昌郡太守许叔冀奔于彭城九月丁丑安庆绪陷上党郡执节度使程千里癸夘复京师庆绪奔于陜郡十月戊申广平郡王俶及安庆绪战于新店败之克陜郡又鲁炅保南阳被围凡一年昼夜战人至相食卒无救至徳二载五月乃率众突围走襄阳由是言之鲁炅以二载五月弃南阳贾贲以至徳元载死于雍丘而张巡代守许叔冀以八月弃灵昌程千里以九月失上党至十月肃宗乃得陜而去荣杀人又得陜之后则数子者或死或失守皆已在得陜之前而贾至犹有此言无乃谬乎且至实当时朝臣也凡诸将得失无容不知而谬悞至此深可疑也

　　栁浑为张延赏所挤

　　栁浑传浑为张延赏所挤罢相
　　今案延赏与浑在贞元三年同时为相是年延赏以七月壬申薨浑以八月己丑始罢然则其罢非缘延赏所挤此其一也又按延赏传以病困不能事其所建请减吏员事尚不能主之而死何暇复挤栁浑乎此其二也由是言之延赏挤浑之言其殆妄乎

　　王维王缙兄弟

　　王维传云缙为蜀州刺史维表已有五短缙有五长臣在省户缙逺方愿归所任官放田里使缙还京师久乃召缙为左散骑常侍
　　今案缙传云禄山乱擢太原少尹佐李光弼以功加宪部侍郎迁兵部史朝义平诏宣慰河北使还有指俄拜黄门侍郎同中书门下平章事则缙未尝歴为蜀州及常侍此可疑者一也又缙传云禄山乱擢太原少尹佐李光弼以功加宪部侍郎迁兵部史朝义平诏宣慰河北而维传云维以上元初卒今案禄山以天宝十四载作乱【是歳乙未】与其子庆绪及史思明及其子朝义相继叛逆至代宗广徳元年而朝义平中间歴天宝十五载【丙申】至德二载【丁酉】干元元年【戊戌】二年【己亥】上元元年【庚子】二年【辛丑】宝应元年【壬寅】广徳元年【癸夘】是年春史朝义死缙宣慰河北是时维之卒已久矣自丙申至庚子五六年之间缙未尝有入蜀及为常侍之事此可疑者二也又维传云禄山反维为贼得迫为给事中贼平皆下狱时缙位已显请削官赎维罪肃宗亦自怜之下迁太子中允久之迁中庶子三迁尚书右丞今案安禄山以天宝十五载【丙申】六月陷京师至至徳二载【丁酉】九月复京师十月复东京凡陷贼官下狱当在此际方是时缙官位已显则何由复有为蜀州刺史等事此可疑者三也由是言之维传所言殆皆无之

　　裴寂两书四月癸酉为左仆射

　　宰相表武徳四年四月癸酉寂为左仆射至六年又云四月癸酉寂为左仆射【即裴寂也】
　　今案本纪武徳四年四月不书寂为左仆射至六年则书此一可疑也又自四年寂为左仆射之后中间不载迁改罢免无縁于六年再为左仆射此二可疑也又寂本传止述自右仆射迁左虽不载其年然亦不述其两为左仆射此三可疑也又案五行志武徳四年八月丙戌朔日食今以八月丙戌朔却而推之则是年四月内无癸酉日而六年十二月壬寅朔日食以十二月壬寅朔却而推之则是年四月内有癸酉日此四可疑也由是言之四年四月癸酉寂为仆射疑其悞书本无此一事也

　　崔彦昭逐李可及

　　崔彦昭传云伶人李可及为懿宗所宠横甚彦昭奏逐死岭南
　　今案彦昭传彦昭懿宗时为户部侍郎由河阳节度使徙河东僖宗立授兵部侍郎诸道盐铁转运使俄同中书门下平章事又案僖宗本纪彦昭以干符元年八月始为相时僖宗已即位朞年矣又案曹确传云懿宗咸通中确为相时帝宠优人李可及可及凭恩横甚人无敢斥擢为威卫将军确谏帝不听至僖宗立始贬死方懿宗宠可及势盛之时曹确以宰相言之尚不纳而彦昭是时又非宰相何由一言而可及遂贬死此可疑者一也况确传云僖宗立可及始贬死而彦昭传则云彦昭奏逐死岭南即未审彦昭以懿宗时言邪以僖宗时言邪若以懿宗时言则曹确以宰相言之尚不从而彦昭身非言事之官又无评弹之职何由一言便逐若以为当僖宗时言之遂逐则当懿宗时可及已为众人所憎确传已具载其事岂容僖宗即位之后曹确返无一言直候朞年之后彦昭为相言之然后贬逐乎此可疑者二也然则彦昭传所书殆皆妄诞可疑也

　　新唐书纠谬卷十九

　　●钦定四库全书

　　新唐书纠谬卷二十

　　（宋）吴缜 撰

　　○二十曰字书非是

　　昔班固为汉书其间存用古字使后世兼见古人文字之学且又不妨本书而余光施及后人斯可谓一举而两得在小学家不为无助故其叙传自云正文字维学林此实史家之一美而后世修书者之所宜法也今新书则不然不惟失一举两得使人不忘古之意而又时载不经讹误之字使后世何述焉今略编其字如左
　　误用字
　　姚宋传赞　严挺之传
　　藩镇传序　崔郾传
　　张廷珪传　杜佑传
　　萧俛传　萧遘桓彦范等传
　　康承训传　萧至忠赞
　　隐太子巢刺王突厥等传
　　袁朗传　张建封传
　　屈突通唐俭崔宁传
　　崔光逺传　辛替否髙郢等传
　　薛嵩传　孙逖传
　　韦侍价等传　狄仁杰传
　　奸臣传赞上官仪赞
　　李峤传　何皇后传
　　窦建徳传　王义方传
　　员半千传安禄山史思明赞
　　郑善果传　吐火罗传
　　不经字
　　张建封传　苏源明传
　　安金藏传　田绪传【并目录】
　　吴元济并李日知传
　　孙思邈传　卢弘宣传
　　李栖筠传　郑余庆传
　　李翰徐申等传　李光弼杨炎等传
　　岑文本等传　韦处厚传
　　吉温传　五行志
　　裴冕传　吕諲传
　　讹错字
　　南蛮传　史宪诚传
　　王勃传　韩滉传
　　太宗纪　仆固怀恩传
　　李怀仙传　代宗纪
　　矦君集传　陈京传
　　昭宗纪　传王播传
　　韦挺传　魏征陆贽等传
　　姜抚传　刘氏宰相世系表
　　元稹传　王纬传
　　李绅传　百官志
　　李徳裕传　李磎传
　　李锜传　刘崇望等传
　　王凝传　矦希逸传
　　栁宗元传　卢怀慎及吐蕃等传
　　李晟赞　韩愈传
　　刘武周传　苏定方传

　　误用字

　　姚宋传赞
　　姚宋传赞云崇劝天子不求边功璟不肯赏边臣而天宝之乱卒悼其害可谓先见矣
　　今案卒悼其害不知谓何意者悼乃蹈之误欤

　　严挺之传
　　严挺之传云君子以为徧
　　今案此徧乃徧字当为偏亦有偏音然行之已久不可乱也

　　藩镇传序
　　藩镇传序云其人自视由羌狄然
　　今案由盖犹字史臣之误也

　　崔郾传
　　崔郾传云五子瑶瑰瑾佩璆瑶任礼部侍郎鄂岳观察使瑾礼部侍郎湖南观察使瓌佩俱达官
　　今案初用瑰字末用瓌字可乎

　　张廷珪传
　　张廷珪传雕弊字
　　今案当作凋字而新书内二字通用之如是颇多难以具载今因此发之它不复云【见前史中亦颇通用然考其训释自各不同似难以通用故不敢不辨也】

　　杜佑传
　　杜佑传云信安郡王漪表为灵州别驾
　　今案信安郡王名祎漪祎虽同音而义训不同不可通用也

　　萧俛传
　　萧俛传云穆宗初两河底定
　　今案底字疑当为厎

　　萧遘桓彦范等传
　　萧遘传云迫畏不暝
　　桓彦范传云髙枕而暝
　　李涵传云席地以暝
　　今案古字瞑眠通其字当从目

　　康承训传
　　康承训传云留妇弱持陬
　　今案说文云陬阪隅也今此云妇弱持陬义不可晓疑当为掫字说文云掫夜戒守有所击也

　　萧至忠赞
　　萧至忠赞云帝且悞往失而精来鉴已
　　今案悞字合是悟字

　　隐太子巢刺王突厥等传
　　隐太子传云髙祖授禅
　　巢刺王元吉传云帝授禅
　　突厥传云皆授靖节度以讨之
　　今案授皆当作受

　　袁朗传

　　袁朗传云至见危受命则无人焉
　　今案受当作授

　　张建封传

　　张建封传云与徐军埆
　　今案埆当作确其字从石

　　屈突通唐俭崔宁传

　　屈突通传云帝遣其家僮往召通趋斩之
　　唐俭传云命趋还舟
　　崔宁传云趋与禁兵杂往
　　今案三传趋字皆当作趣【音促】字史臣之悞也

　　崔光逺传
　　崔光逺传云后召见悞非是
　　今案悞字当作悟

　　辛替否髙郢等传
　　辛替否传云寺塔不足穰饥馑
　　高郢传云不劳人以攘祸又云若以攘祸
　　今案穰攘皆当作禳

　　薛嵩传

