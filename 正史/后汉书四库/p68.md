<!-- { "loadSidebar": true } -->
　　章帝章和二年夏旱时章帝崩后窦太后兄弟用事奢僭【古今注曰建初二年夏雒阳旱四年夏元和元年春并旱案杨终传建初元年大旱谷贵终以为广陵楚淮阳济南之狱徙者数万人吏民怨旷上疏云久旱孔丛曰建初元年大旱天子忧之侍御史孔丰乃上疏曰臣闻为不善而灾报得其应也为善而灾至遭时运也陛下即位日浅视民如伤而不幸耗旱时运之防耳非政教所致也昔成汤遭旱因自责省畋散积减御损食而大有年意者陛下未为成汤之事焉天子纳其言而从之三日雨即降转拜黄门郎典东观事】
　　和帝永元六年秋京都旱时雒阳有寃囚和帝幸雒阳寺録囚徒理寃囚收令下狱抵罪行未还宫澍雨降【古今注曰永元二年郡国十四旱十五年丹阳郡国二十二并旱或伤稼安帝古今注曰永初元年郡国八旱分遣议郎请雨案本纪二年五月旱皇太后幸雒阳寺録囚徒即日降雨六月京都及郡国四十大水虽去旱得水无救为灾】
　　永初六年夏旱【古今注曰三年郡国八旱四年五年夏并旱】
　　七年夏旱
　　元初元年夏旱
　　二年夏旱【三年夏旱时西羗寇乱军屯相继连十余年】
　　六年夏旱【古今注曰建光元年郡国四旱延光元年郡国五并旱伤稼】
　　顺帝永建三年夏旱
　　五年夏旱
　　阳嘉二年夏旱时李固对策以为奢僭所致也【臣昭案本纪元年二月京师旱郎顗传人君恩泽不施于民禄去公室臣下专权所致也又周举传三年河南三辅大旱五谷伤灾天子亲自露坐阳德殿东厢请雨】
　　冲帝永嘉元年夏旱时冲帝幼崩太尉李固劝太后及兄梁冀立嗣帝择年长有德者天下頼之则功名不朽年幼未可知如后不善悔无所及时太后及冀贪立年幼欲久自专遂立质帝八嵗此不用德【古今注曰本初元年二月京师旱】
　　桓帝元嘉元年夏旱是时梁冀秉政妻子并受封宠逾节
　　延熹元年六月旱【京房占曰人君无施泽惠利于下则致旱也不救必蝗虫害谷其救也贳擿罚行寛大惠兆民劳功吏赐鳏寡禀不足案陈蕃上疏宫女多聚不御忧悲之感以致水旱之困也】灵帝熹平五年夏旱【蔡邕作伯夷叔齐碑曰熹平五年天下大旱祷请名山求获答应时处士平阳苏腾字成梦陟首阳有神马之使在道明觉而思之以其梦陟状上闻天子开三府请雨使者与郡县户曹掾吏登山升祠手书要曰君况我圣主以洪泽之福天寻兴云即降甘雨也】
　　六年夏旱
　　光和五年夏旱
　　六年夏旱是时常侍黄门僭作威福
　　献帝兴平元年秋长安旱是时李傕郭泛専权纵肆【献帝起居注曰建安十九年夏四月旱】
　　更始时南阳有童謡曰谐不谐在赤眉得不得在河北是时更始在长安世祖为大司马平定河北更始大臣并僭専权故謡妖作也后更始遂为赤眉所杀是更始之不谐在赤眉也世祖自河北兴
　　世祖建武六年蜀童謡曰黄牛白腹五铢当复是时公孙述僭号于蜀时人窃言王莽称黄述欲继之故称曰五铢汉家货明当复也述遂诛灭王莽末天水童謡曰出吴门望缇羣见一蹇人言欲上天令天可上地上安得民时隗嚣初起兵于天水后意稍广欲为天子遂破灭嚣少病蹇吴门冀郭门名也缇羣山名也
　　顺帝之末京都童謡曰直如死道边曲如钩反封侯案顺帝即位孝质短祚大将军梁冀贪树疏幼以为已功专国号令以赡其私大尉李固以为清河王雅性聪明敦诗悦礼加又属亲立长则顺置善则固而冀建白太后策免固徴蠡吾侯遂即至尊固是日幽毙于狱暴尸道路而太尉胡广封安乐乡侯司徒赵戒厨亭侯司空袁汤安国亭侯云
　　桓帝之初天下童謡曰小麦青青大麦枯谁当获者妇与姑丈人何在西击胡吏买马君具车请为诸君鼓咙胡案元嘉中凉州诸羌一时俱反南入蜀汉东抄三辅延及并冀大为民害命将出众每战常负中国益发甲卒麦多委弃但有妇女获刈之也吏买马君具车者言调发重及有秩者也请为诸君鼓咙胡者不敢公言私咽语
　　桓帝之初京都童謡曰城上乌尾毕逋公为吏子为徒一徒死百乘车车班班入河间河间姹女工数钱以钱为室金为堂石上慊慊舂黄粱梁下有悬鼓我欲击之丞卿怒案此皆谓为政贪也城上乌尾毕逋者处高利独食不与下共谓人主多聚敛也公为吏子为徒者言蛮夷将畔逆父既为军吏其子又为卒徒徃击之也一徒死百乘车者言前一人徃讨胡既死矣后又遣百乘车徃【臣昭曰志家此释岂未尽乎徃徒一死何用百乘其后验竟为灵帝作此言一徒似斥桓帝帝贵任羣阉参委机政左右前后莫非刑人有同囚徒之长故言寄一徒也且又弟则废黜身无嗣魁然单独非一而何百乘车者乃国之君解犊后徴正膺斯数继以班班尤得以类焉】车班班入河间者言上将崩乘舆班班入河间迎灵帝也【应劭释此句云徴灵帝者轮班拥节入河间也】河间姹女工数钱【一本作妖女】以钱为室金为堂者灵帝既立其母永乐太后好聚金以为堂也石上慊慊舂黄粱者言永乐虽积金钱慊慊常若不足使人舂黄粱而食之也梁下有悬鼓我欲击之丞卿怒者言永乐主教灵帝使卖官受钱所禄非其人天下忠笃之士怨望欲击悬鼓以求见丞卿主鼓者亦复谄顺怒而止我也桓帝之初京都童謡曰游平卖印自有平不辟豪贤及大姓案到延熹之末邓皇后以谴自杀乃以窦贵人代之其父名武字游平拜城门校尉及太后摄政为大将军与太傅陈蕃合心戮力惟德是建印绶所加咸得其人豪贤大姓皆絶望矣
　　桓帝之末京都童謡曰茅田一顷中有井四方纎纎不可整嚼复嚼今年尚可后年铙【风俗通作譊】案易曰拔茅茹以其彚征吉茅喻羣贤也井者法也于时中常侍管霸苏康憎疾海内英哲与长乐少府刘嚣大常许永尚书柳分【袁山松书曰柳分权豪之党为范滂所奏者】寻穆史佟【佟后亦为司隶应劭曰史佟左官媮进者也】司隶唐珍等代作唇齿河内牢川诣阙上书汝颍南阳上采虚誉专作威福甘陵有南北二部三辅尤甚由是博考黄门北寺始见废阁茅田一顷者言羣贤众多也中有井者言虽阨穷不失其法度也四方纎纎不可整者言奸慝大炽不可整理嚼复嚼者京都饮酒相强之辞也言食肉者鄙不恤王政徒耽宴饮歌呼而已也今年尚可者言但禁锢也后年铙者陈窦被诛天下大坏
　　桓帝之末京都童謡曰白盖小车何延延河间来合谐河间来合谐案解犊亭属饶阳河间县也【臣昭案郡国志饶阳本属涿后属安平灵帝既是河间王曾孙謡言自是有徴无俟明河间之县为騐】居无几何而桓帝崩使者与解犊侯皆白盖车从河间来延延众貌也是时御史刘儵建议立灵帝以儵为侍中中常侍侯览畏其亲近必当间已白拜儵泰山太守因令司隶廹促杀之朝廷少长思其功效乃抜用其弟郃致位司徒此为合谐也
　　灵帝之末京都童謡曰侯非侯王非王千乘万骑上北芒案到中平六年史侯登蹑至尊献帝未有爵号为中常侍叚珪等数十人所执公卿百官皆随其后到河上乃得来还此为非侯非王上北芒者也【英雄记曰京师謡歌咸言河腊丛进献帝腊日生也风俗通曰乌腊鸟腊案逆臣董卓滔天虐民穷凶极恶闗东举兵欲共诛之转相顾望莫肯先进处处停兵数十万若乌腊虫相随横取之矣】
　　灵帝中平中京都歌曰承乐世董逃游四郭董逃防天恩董逃带金紫董逃行谢恩董逃整车骑董逃垂欲发董逃与中辞董逃出西门董逃瞻宫殿董逃望京城董逃日夜絶董逃心推伤董逃【杨孚卓传曰卓改为董安】案董谓董卓也言虽跋扈纵其残暴终归逃窜至于灭族也【风俗通曰卓以董逃之歌主为已发大禁绝之死者千数灵帝之末礼乐崩壊赏刑失中毁誉无验竞饰伪服以荡典制远近翕然咸名后生放声者为时人有识者窃言旧曰世人次曰俗人今更曰时人此天促其期也其间无防天下大坏也】
　　献帝践阼之初京师童謡曰千里草何青青十日卜不得生案千里草为董十日卜为卓凡别字之体皆从上起左右离合无有从下发端者也今二字如此者天意若曰卓自下摩上以臣陵君也青青者暴盛之貌也不得生者亦旋破亡【献帝初童謡曰燕南垂赵北际中央不合大如砺唯有此中可避世公孙瓒以为易地当之遂徙镇焉乃修城积谷以待天下之变建安三年袁绍攻瓒瓒大败缢其姊妹妻子引火自焚绍兵趣登台斩之初瓒破黄巾杀刘虞乘胜南下侵据齐地雄威大振而不能开廓远图欲以坚城观时坐听围戮斯亦自易地而去世也】
　　建安初荆州童謡曰八九年间始欲衰至十三年无孑遗言自中兴以来荆州无破乱及刘表为牧又丰乐至此逮八九年当始衰者谓刘表妻当死诸将并零落也十三年无孑遗者言十三年表又当死民当移诣冀州也【干宝搜神记曰是时华容有女子忽啼呼云有大丧言语过差县以为妖言系狱百余日忽于狱中哭曰刘荆州今日死华容去州数日即遣马吏验视表果死县乃出之续又歌吟曰不意李立为贵人后无几曹公平荆州以涿郡李立字建贤为荆州刺史】
　　顺帝阳嘉元年十月中望都蒲隂狼杀童儿九十七人时李固对防引京房易传曰君将无道害将及人去之深山全身厥灾狼食人陛下觉寤比求隠滞故狼灾息【东观书曰中山相朱遂到官不出奉祠北岳诏曰灾暴縁类符验不虚政失厥中狼灾为应至乃残食孩幼朝廷愍悼思惟咎徴博访其故山岳尊灵国所望秩而遂比不奉祠怠慢废典不务恳恻淫刑放滥害加孕妇毒流未生感和致灾其详思改救追复所失有不遵宪举正以闻】
　　灵帝建宁中羣狼数十头入晋阳南城门囓人【袁山松书曰光和三年正月虎见平乐观又见宪陵上囓衞士蔡邕封事曰政有苛暴则虎狼食人】










　　后汉书卷二十三
　　后汉书卷二十三考证
　　五行志一拜故司徒韩寅为司校尉○寅当作演冲帝永嘉元年○嘉当作熹
　　言自中兴以来○何焯校本兴改平











　　后汉书卷二十三考证
　　钦定四库全书
　　后汉书卷二十四
　　梁　　　剡　　　　　令刘　昭补并注
　　五行志第十四
　　五行二　【灾火　　草妖羽虫孽　羊祸】
