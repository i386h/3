<!-- { "loadSidebar": true } -->
　　穆字公叔年五岁便有孝称父母有病辄不饮食差乃复常及壮躭学锐意讲诵或时思至不自知亡失衣冠颠队阬岸其父常以为专愚几不知数马足【几音近衣反前书曰石庆为太仆上问车中几马庆以防数马毕举手曰六马言穆用心专愚更甚也】穆愈更精笃初举孝亷【谢承书曰穆少有英才学明五经性矜严疾恶不交非类年二十为郡督邮迎新太守见穆曰君年少为督邮因族埶为有令徳穆答曰郡中瞻望明府如仲尼谓非顔回不敢以迎孔子更问风俗人物太守甚奇之曰仆非仲尼督邮可谓顔回也遂歴职股肱举孝亷也】顺帝末江淮盗贼羣起州郡不能禁或说大将军梁冀曰朱公叔兼资文武海内奇士若以为谋主贼不足平也冀亦素闻穆名乃辟之使典兵事甚见亲任及桓帝即位顺烈太后临朝穆以冀埶地亲重望有以扶持王室因推灾异奏记以劝戒冀曰穆伏念明年丁亥之岁刑德合于干位【厯法太岁在丁壬岁徳在北宫太岁在亥卯未岁刑亦在北宫故合于干位也】易经龙战之防其文曰龙战于野其道穷也【易坤卦上六象词也坤爻居上六故云其道穷也王弼注云阴之为道卑顺不逆乃全其美盛而不已同阳之地阳所不堪故战于野】谓阳道将胜而阴道负也今年九月天气鬰冐五位四候连失正气此互相明也夫善道属阳恶道属阴若修正守阳摧折恶类则福从之矣穆每事不逮所好唯学传受于师时有可试愿将军少察愚言申纳诸儒【申重也】而亲其忠正絶其姑息【姑且也息安也小人之道茍且取安也礼记曰君子之爱人也以德细人之爱人也以姑息】专心公朝割除私欲广求贤能斥远佞恶夫人君不可不学当以天地顺道渐渍其心宜为皇帝选置师傅及侍讲者得小心忠笃敦礼之士将军与之俱入参劝讲授师贤法古此犹倚南山坐平原也谁能倾之今年夏月晕房星明年当有小戹宜急诛奸臣为天下所怨毒者以塞灾咎议郎大夫之位本以式序儒术高行之士今多非其人九卿之中亦有乖其任者惟将军察焉又荐种暠栾巴等而明年严鲔谋立清河王蒜又黄龙二见沛国冀无术学遂以穆龙战之言为应于是请暠为从事中郎荐巴为议郎举穆高第为侍御史【续汉书曰穆举高第拜侍御史桓帝临辟雍行礼毕公卿出虎贲置弓阶上公卿下阶皆避弓穆过呵虎贲曰执天子器何故投于地虎贲怖即摄弓穆劾奏虎贲抵罪公卿皆慙曰朱御史可谓临事不惑者也】时同郡赵康叔盛者隐于武当山清静不仕以经传教授穆时年五十乃奉书称弟子及康殁丧之如师其尊德重道为当时所服常感时浇薄慕尚敦笃乃作崇厚论其辞曰夫俗之薄也有自来矣故仲尼叹曰大道之行也而丘不与焉【礼记曰仲尼叹曰大道之行三代之英丘未之逮也而有志焉郑注曰大道谓三皇五帝时也】盖伤之也夫道者以天下为一在彼犹在已也故行违于道则愧生于心非畏义也事违于理则负结于意非惮礼也故率性而行谓之道【率循也子思曰天命之谓性率性之谓道修道之谓教也】得其天性谓之德【天之所命之谓性不失天性是谓德】德性失然后贵仁义【道德之性失仁义之迹彰】是以仁义起而道徳迁【迁徙也】礼法兴而淳朴散故道德以仁义为薄淳朴以礼法为贼也【老子曰失道而后德失德而后仁失仁而后义失义而后礼夫礼者忠信之薄而乱之首也】夫中世之所敦已为上世之所薄【中世谓五帝时】况又薄于此乎故夫天不崇大则覆帱不广地不深厚则载物不博【帱亦覆左传曰如天之无不焘如地之无不载帱与焘同】人不敦厖则道数不远【敦厖厚大也左传曰人生敦厖数犹理也言人不敦厚不能入道之精理也】昔在仲尼不失旧于原壤【原壤孔子之旧也礼记曰原壤之母死孔子助之沐椁原壤登木而歌曰貍首之斑然执女手之卷然从者曰子未可以已乎夫子曰亲者无失其为亲故者无失其为故】楚严不忍章于絶缨【説苑曰楚庄王赐羣臣酒日暮烛灭乃有人引美人之衣者美人援絶其冠缨告王趣火来上视絶缨者王曰赐人酒使醉失礼柰何欲显妇人之节而辱士乎乃命左右曰与寡人饮不絶冠缨者不懽羣臣百余人皆絶去其冠缨乃上火也】由此观之圣贤之德敦矣老氏之经曰大丈夫处其厚不处其薄居其实不居其华故去彼取此【此老子道徳经之词顾欢注曰道德为厚礼法为薄清虚为实声色为华去彼华薄取此厚实】夫时有薄而厚施行有失而惠用【俗之凋薄以厚御之行之有失以惠待之即上孔子楚庄是也】故覆人之过者敦之道也救人之失者厚之行也往者马援深昭此道可以为徳诫其兄子曰吾欲汝曹闻人之过如闻父母之名耳可得闻口不得言斯言要矣远则圣贤履之上世【履践也言敦厚之道孔子楚庄已践履之】近则邴吉张子孺行之汉廷【宣帝时邴吉为丞相不案吏曰夫以三公府案吏吾窃陋之子孺为车骑将军匿名远权隐人过失】故能振英声于百世播不灭之遗风不亦美哉然而时俗或异风化不敦而尚相诽谤【○刘攽曰案下文有而字则然字下不宜更用而字】谓之臧否记短则兼折其长贬恶则并伐其善悠悠者皆是其可称乎【悠悠多也称举也】凡此之类岂徒乖为君子之道哉将有危身累家之祸焉悲夫行之者不知忧其然故害兴而莫之及也斯既然矣又有异焉人皆见之而不能自迁何则务进者趋前而不顾后荣贵者矜已而不待人智不接愚富不赈贫贞士孤而不恤贤者戹而不存故田蚡以尊显致安国之金【田蚡武帝王皇后同产弟为太尉亲贵用事韩安国为梁王太传坐法失官安国以五百金遗蚡蚡为言太后即召以为北地都尉也】淳于以贵埶引方进之言【翟方进成帝时为丞相淳于长元后姊子封定陵侯以能谋议为九卿用事方进独与长交称荐之也】夫以韩翟之操为汉之名宰【前书曰天子以韩安国为国器拜御史大夫又曰翟方进智能有余天子甚重之故言名宰也】然犹不能振一贫贤荐一孤士又况其下者乎此禽息史鱼所以专名于前而莫继于后者也【韩诗外传曰禽息秦大夫荐百里奚不见纳缪公出当车以头撃闑脑乃精出曰臣生无补于国不如死也缪公感寤而用百里奚秦以大化礼大夫殡于正室士于适室韩子曰史鱼卫大夫卒委柩后寝卫君吊而问之曰不能进蘧伯玉退弥子瑕以尸谏也】故时敦俗美则小人守正利不能诱也时否俗薄虽君子为邪义不能止也【皆牵于时也】何则先进者既往而不反后来者复习俗而追之是以虚华盛而忠信微刻薄稠而纯笃稀斯盖谷风有弃予之叹【诗小雅曰习习谷风维风及雨将恐将惧维予与女将安将乐女转弃予】伐木有鸟鸣之悲矣【诗小雅曰伐木丁丁鸟鸣嘤嘤出自幽谷迁于乔木嘤其鸣矣求其友声也】嗟乎世士诚躬师孔圣之崇则嘉楚严之美行希李老之雅诲思马援之所尚鄙二宰之失度美韩棱之抗正【事具韩棱传】贵丙张之裕贱时俗之诽谤则道丰绩盛名显身荣载不刋之德【刋削也】播不灭之声然知薄者之不足厚者之有余也【○刘攽曰案文然字下不可少后字眀脱之】彼与草木俱朽【彼谓薄也】此与金石相倾【此谓厚也老子曰高下之相倾】岂得同年而语并日而谈哉穆又着絶交论亦矫时之作【穆集载论其略曰或曰子絶存问不见客亦不答也何故曰古者进退趋业无私游之交相见以公朝享防以礼纪否则朋徒受习而已曰人将疾子如何曰寜受疾曰受疾可乎曰世之务交游也久矣敦千乘不忌于君犯礼以追之背公以从之其愈者则孺子之爱也其甚者则求蔽过窃誉以赡其私事替义退公轻私重居劳于听也或于道而求其私赡矣是故遂往不反而莫敢止焉是川渎并决而莫敢之塞游豮蹂稼而莫之禁也诗云威仪棣棣不可选也后生将复何述而吾不才焉能规此实悼无行子道多阙臣事多尤思复白圭重考古言以补往过时无孔堂思兼则滞匪有废也则亦焉兴是以敢受疾也不亦可乎文士传曰世无絶交又与刘伯宗絶交书及诗曰昔我为丰令足下不遭母忧乎亲觧缞绖来入丰寺及我为侍书御史足下亲来入台足下今为二千石我下为郎乃反因计吏以谒相与足下岂丞尉之徒我岂足下部欲以此谒为荣宠乎咄刘伯宗于仁义道何其薄哉其诗曰北山有鸱不洁其翼飞不正向寝不定息饥则木揽饱则泥伏饕餮贪污臭腐是食填膓满嗉嗜欲无极长鸣呼凤谓凤无徳凤之所趋与子异域永从此诀各自努力盖因此而著论也○刘攽曰注我岂足下部欲以此谒为荣宠乎案文部字下少一民字】梁冀骄暴不悛朝野嗟毒穆以故吏惧其衅积招祸复奏记諌曰古之明君必有辅徳之臣规諌之官下至器物铭书成败以防遗失【黄帝作巾机之法孔甲有盘盂之诫太公隂谋曰武王衣之铭曰桑蚕苦女工难得新捐故后必寒镜铭曰以镜自照者见形容以人自照者见吉凶觞铭曰乐极则悲沈湎致非社稷为危也】故君有正道臣有正路【説苑君道篇曰人君之道清净无为务在博爱趋在任贤广开耳目以察万方不固溺于流俗不拘系于左右臣术篇曰人臣之术顺从复命无所敢専义不茍合位不茍尊必有益于国必有补于君也】从之如升堂违之如赴壑今明将军地有申伯之尊【申国之伯周宣王之元舅】位为羣公之首【冀絶席于三公】一日行善天下归仁【论语曰一日克已复礼天下归仁焉】终朝为恶四海倾覆顷者官人俱匮加以水虫为害【水灾及蝗虫也】京师诸官费用增多诏书发调或至十倍各言官无见财皆当出民搒掠割剥彊令充足公赋既重私敛又深牧守长吏多非德选贪聚无猒遇人如虏或絶命于棰楚之下或自贼于迫切之求【贼杀也】又掠夺百姓皆托之尊府遂令将军结怨天下吏人酸毒道路叹嗟昔秦政烦苛百姓土崩陈胜奋臂一呼天下鼎沸【前书淮南王谓伍被曰陈胜吴广起于大泽奋臂大呼天下响应也】而面防之臣犹言安耳【秦胡亥时山东兵大起叔孙通谓胡亥曰防窃狗盗郡县逐捕之不足忧诸生曰何先生言之防也】讳恶不悛卒至亡灭昔永和之末纲纪少弛颇失人望四五岁耳而财空户散下有离心马免之徒乘敝而起荆之间几成大患【质帝时九江贼马免称黄帝歴阳贼华孟称黑帝并九江都尉滕抚讨斩之九江歴阳是荆扬之间也】幸頼顺烈皇后初政清静内外同力仅乃讨定今百姓戚戚困于永和内非仁爱之心可得容忍外非守国之计所冝久安也夫将相大臣均体元首共舆而驰同舟而济舆倾舟覆患实共之岂可以去明即昧履危自安【即就也】主孤时困而莫之防乎宜时易宰守非其人者减省第宅园池之费拒絶郡国诸所奉送内以自明外解人惑使挟奸之吏无所依托司察之臣得尽耳目宪度既张远迩清一则将军身尊事显徳燿无穷天道明察无言不信惟省览冀不纳而纵放日滋遂复赂遗左右交通宦者任其子弟宾客以为州郡要职穆又奏记极谏冀终不悟报书云如此仆亦无一可邪穆言虽切然亦不甚罪也永兴元年河溢漂害人庶数十万户百姓荒馑流移道路冀州盗贼尤多故擢穆为冀州刺史州人有宦者三人为中常侍并以檄谒穆穆疾之辞不相见冀部令长闻穆济河解印绶去者四十余人及到奏劾诸部至有自杀者以威略权宜尽诛贼渠帅举劾权贵或乃死狱中有宦者赵忠丧父归塟安平【安平郡冀州所部】僭为璵璠玉匣偶人【玉匣长尺广二寸半衣死者自腰以下至足连以金缕天子之制也左传曰阳虎将以璵璠敛杜预注云美玉名君所佩也偶人明器之属也】穆闻之下郡案验吏畏其严明遂发墓剖棺陈尸出之而收其家属帝闻大怒徴穆诣廷尉【谢承书曰穆临当就道冀州从亊欲为画像置防事上穆留板书曰勿画吾形以为重负忠义之未显何形像之足纪也】输作左校【左校署名属将作掌左工徒】太学书生刘陶等数千人诣阙上书讼穆曰伏见施刑徒朱穆处公忧国拜州之日志清奸恶诚以常侍贵宠父兄子弟布在州郡竞为虎狼噬食小人故穆张理天网补缀漏目罗取残祸以塞天意由是内官咸共恚疾谤讟烦兴谗隙仍作极其刑谴输作左校天下有识皆以穆同勤禹稷而被共鲧之戾若死者有知则唐帝怒于崇山重华忿于苍墓矣【尚书曰放驩兠于崇山孔安国注曰崇山南裔也山海经曰有驩头之国帝尧塟焉郭璞注云驩头驩兠也礼记曰舜塟苍梧之野】当今中官近习【郑注礼记云近习天子所亲幸者也】窃持国柄【周礼以八柄诏王驭羣臣谓爵禄予置生夺废诛也】手握王爵口含天宪运赏则使饿隶富于季孙【运行也论语曰季氏富于周公】呼噏则令伊顔化为桀跖【呼噏吐纳也伊尹顔回夏桀盗跖也】而穆独亢然不顾身害非恶荣而好辱恶生而好死也徒感王纲之不摄【摄持也】惧天网之久失故竭心怀忧为上深计臣愿黥首繋趾【黥首谓凿额墨也繋趾谓釱其足也以铁着足曰釱也】代穆校作帝览其奏乃赦之穆居家数年在朝诸公多有相推荐者于是徴拜尚书穆既深疾宦官及在台阁旦夕共事志欲除之乃上疏曰案汉故事中常侍参选士人建武以后乃悉用宦者自延平以来浸益贵盛假貂珰之饰处常伯之任【珰以金为之当冠前附以金蝉也汉官仪曰中常侍秦官也汉兴或用士人银珰左貂光武以后专任宦者右貂金珰常伯侍中】天朝政事一更其手权倾海内宠贵无极子弟亲戚并荷荣任故放滥骄溢莫能禁御凶狡无行之徒媚以求官恃埶怙宠之軰渔食百姓穷破天下空竭小人愚臣以为可悉罢省遵复往初率由旧章更选海内清淳之士明逹国体者以补其处即陛下可为尧舜之君众僚皆为稷契之臣兆庶黎民蒙被圣化矣帝不纳后穆因进见口复陈曰臣闻汉家旧典置侍中中常侍各一人省尚书事【省览也】黄门侍郎一人传发书奏【传通也】皆用姓族【引用士人有族望者】自和熹太后以女主称制不接公卿乃以阉人为常侍小黄门通命两宫自此以来权倾人主穷困天下宜皆罢遣博选耆儒宿德与参政事帝怒不应穆伏不肯起左右传出【传声令出】良久乃趋而去自此中官数因事称诏诋毁之穆素刚不得意居无几愤懑发疽【疽痈也】延熹六年卒时年六十四禄仕数十年蔬食布衣家无余财公卿共表穆立节忠清防恭机宻守死善道宜防旌宠防诏襃述追赠益州太守所著论防奏敎书诗记嘲凡二十篇【袁山松书曰穆著论甚美蔡邕尝至其家自写之】穆前在冀州所辟用皆清徳长者多至公卿州郡子野少有名节仕至河南尹【野字子辽见荀爽荐文】初穆父卒穆与诸儒考依古义諡曰贞宣先生【諡法曰清白守节曰贞善闻周达曰宣】及穆卒蔡邕复与门人共述其体行諡为文忠先生【袁山松书曰蔡邕议曰鲁季文子君子以为忠而諡曰文子又传曰忠文之实也忠以为实文以彰之遂共諡穆荀爽闻而非之故张璠论曰夫諡者上之所赠非下之所造故顔闵至徳不闻有諡朱蔡各以衰世臧否不立故私议之】
