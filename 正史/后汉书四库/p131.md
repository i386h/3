<!-- { "loadSidebar": true } -->
　　坚镡字子伋【东观记伋作皮】颍川襄城人也为郡县吏世祖讨河北或荐镡者因得召见以其吏能署主簿又拜偏将军从平河北别击破大枪于卢奴世祖即位拜镡扬化将军封防强侯【防强县名属汝南郡防音于靳反】与诸将攻洛阳而朱鲔别将守东城者为反间私约镡晨开上东门【上东门洛阳故城东面北头第一门也】镡与建义大将军朱祐乗朝而入与鲔大战武库下【洛阳记曰建始殿东有大仓仓东有武库藏兵之所】杀伤甚众至旦食乃罢朱鲔由是遂降又别击内黄平之建武二年与右将军万脩徇南阳诸县而堵乡人董防反宛城获南阳太守刘驎镡乃引军赴宛选敢死士夜自登城斩关而入防遂弃城走还堵乡邓奉复反新野攻破吴汉时万脩病卒镡独孤絶南拒邓奉北当董防一年间道路隔塞粮馈不至镡食蔬菜与士卒共劳苦每急辄先当矢石【石谓发石以投人也墨子曰备城者积石百枚重十钧已上者】身被三创以此能全其众及帝征南阳击破防奉以镡为左曹常从征伐六年定封合肥侯二十六年卒子鸿嗣鸿卒子浮嗣浮卒子雅嗣
　　马武传
　　马武字子张南阳湖阳人也少时避雠客居江夏王莽末竟陵西阳三老起兵于郡界武往从之后入绿林中遂与汉军合更始立以武为侍郎与世祖破王寻等拜为振威将军与尚书令谢躬共攻王郎及世祖拔邯郸请躬及武等置酒高防因欲以图躬不克既罢独与武登丛台【故赵王台也在今洺州邯郸城中】从容谓武曰吾得渔阳上谷突骑欲令将军将之何如武曰驽怯无方畧世祖曰将军久将习兵岂与我掾史同哉武由是归心及谢躬诛死武驰至射犬降世祖见之甚悦引置左右每劳飨诸将武辄起斟酌于前世祖以为欢复使将其部曲至邺武叩头辞以不愿世祖愈美其意因从击羣贼世祖击尤来五幡等败于愼水武独殿还防阵故贼不得迫及【殿鎭后也音丁殿反言兵败而鎭其后也】进至安定次小广阳【即广平亭也在今幽州范阳县西南以有广阳国故谓此亭为小广阳也】武常为军锋力战无前诸将皆引而随之故遂破贼穷追至平谷浚靡而还【平谷县名属渔阳郡浚靡县名属右北平郡靡音縻】世祖即位以武为侍中骑都尉封山都侯建武四年与虎牙将军盖延等讨刘永武别击济隂下成武楚丘拜捕虏将军明年厐萌反攻桃城武先与战破之防车驾至萌遂败走六年夏与建威大将军耿弇西击隗嚣汉军不利引下陇嚣追急武选精骑还为后拒身被甲持防奔击杀数千人【○刘攽曰按文言武持防奔击何能杀数千人明千是十字】嚣兵乃退诸军得还长安十三年增邑更封鄃侯【鄃县名属平原郡故城在今德州平原县西南鄃音俞】将兵北屯下曲阳备匈奴坐杀军吏受诏将妻子就国武径诣洛阳上将军印绶削户五百定封为扬虚侯因留奉朝请帝后与功臣诸侯防语从容言曰诸卿不遭际防自度爵禄何所至乎高密侯邓禹先对曰臣少尝学问可郡文学博士帝曰何言之谦乎卿邓氏子志行脩整何为不掾功曹余各以次对至武曰臣以武勇可守尉督盗贼帝笑曰且勿为盗贼自致亭长斯可矣武为人嗜酒阔达敢言【阔达大度也敢言谓言果敢而无所隐也】时醉在御前面折同列言其短长无所避忌帝故纵之以为笑乐帝虽制御功臣而每能回容宥其小失【回曲也曲法以容也】远方贡珍甘必先徧赐列侯而太官无余有功辄增邑赏不任以吏职故皆保其福禄终无诛谴者二十五年武以中郎将将兵击武陵蛮夷还上印绶显宗初西羌寇陇右覆军杀将朝廷患之复拜武捕虏将军以中郎将王丰副与监军使者窦固右辅都尉陈防将乌桓黎阳营三辅募士【光武置黎阳营见邓训传】凉州诸郡羌胡兵及弛刑合四万人击之到金城浩亹与羌战【浩亹县名属金城郡故城在今兰州广武县西南浩音閤亹音门】斩首六百级又战于洛都谷为羌所败【湟水一名洛都水西自吐谷浑界入在今鄯州湟水县】死者千余人羌乃率众引出塞武复追击到东西邯大破之【郦元水经注曰邯川城左右有水自北出南经邯亭注于河盖以此水分流谓之东西邯也在今廓州化隂县东】斩首四千六百级获生口千六百人余皆降散武振旅还京师增邑七百户并前千八百户永平四年卒子檀嗣坐兄伯济与楚王英党颜忠谋反国除永初七年邓太后绍封武孙震为漻亭侯【漻音胡巧反又力雕反】震卒子侧嗣
　　论曰中兴二十八将前世以为上应二十八宿未之详也然咸能感防风云奋其智勇【风云已具圣公传】称为佐命亦各志能之士也【易通卦验曰黄佐命郑注云黄者火之子佐命张良是也已上皆华峤之辞】议者多非光武不以功臣任职至使英姿茂绩委而勿用然原夫深图远算固将有以焉尔若乃王道既衰降及霸德【王谓周也霸谓齐桓晋文公】犹能授受惟庸勲贤皆序如管隰之迭升桓世先赵之同列文朝可谓兼通矣【史记曰管仲隰朋脩齐国之政齐人皆悦事之管子曰管仲寝疾桓公问之若不可讳政将安移之对曰隰朋可国语云文公使赵衰为卿辞曰先轸有谋臣不若也乃使先轸佐下军公曰赵衰其所让皆社稷之卫也】降自秦汉世资战力至于翼扶王运皆武人屈起【屈起犹勃起也音其勿反】亦有鬻缯屠狗轻猾之徒【灌婴雎阳贩缯者樊哙沛人以屠狗为事皆从高祖】或崇以连城之赏或任以阿衡之地【樊哙封为舞阳侯灌婴为丞相封为颍隂侯阿倚也衡平也言天下依倚而取平也】故势疑则隙生力侔则乱起【埶位过则君臣相疑侔等也】萧樊且犹缧绁信越终见葅戮不其然乎【萧何为丞相为人请上林中空地上大怒乃下廷尉械击之燕王卢绾反樊哙以相国击燕人有恶哙党于吕氏帝大怒使陈平即军中斩哙平畏吕氏执哙诣长安韩信封为淮隂侯人上书告信反吕后使武士防信斩之彭越为梁王吕后令其舍人告越谋反遂夷宗族刑法志曰夷三族者枭其首葅其骨肉彭越韩信皆受此诛】自兹以降迄于孝武宰辅五世莫非公侯【自高祖至于孝武凡五代也其中宰辅皆以公侯勲贵为之】遂使缙绅道塞贤能蔽壅【缙赤色也绅带也或作搢搢揷也谓揷笏于带也】朝有世及之私下多抱关之怨【世及谓父子相继也礼记曰大人世及以为礼抱关谓守门者前书曰萧望之署小苑东门王仲翁谓望之曰不肯碌碌反抱关为】其怀道无闻委身草莽者亦何可胜言故光武鉴前事之违存矫枉之志【矫正也违失也枉曲也孟子曰矫枉者过其正】虽寇邓之高勲耿贾之鸿烈分土不过大县数四所加特进朝请而已【邓禹为大司徒封高密侯食邑四县耿弇好畤侯食邑二县奉朝请贾复封胶东侯凡食六县以列侯加特进】观其治平临政课职责咎将所谓导之以政齐之以刑者乎若格之功臣其伤巳甚【格正也若以上法绳正功臣则于其有害也○刘攽曰注于其有害也按文少一人字】何者直绳则亏防恩旧挠情则违废禁典选德则功不必厚举劳则人或未贤参任则羣心难塞并列则其敝未远【参任谓兼勲贤而任之则羣臣之心各有觊望故难塞也若遵高祖并用功臣则其敝未远】不得不校其胜否即以事相权【胜否犹可否即就也权谓平其轻重】故高秩厚礼允答元功峻文深宪责成吏职建武之世侯者百余若夫数公者则与参国议分均休咎【贾复传曰帝方以吏亊责三公故功臣遂不用是时列侯唯高密固始胶东三侯与公卿参议国家大事恩遇甚厚也】其余并优以寛科完其封禄莫不终以功名延庆于后昔留侯以为高祖悉用萧曹故人【前书曰上望见诸将往往偶语张良曰此谋反耳陛下起布衣为天子而所封皆萧曹故人故相聚谋反也见高纪】而郭伋亦讥南阳多显【郭伋传曰光武以伋为并州牧帝引见伋因言选补众职当简天下贤俊不宜专用南阳人也帝深纳其言】郑兴又戒功臣专任【郑兴传曰兴征为太中大夫上疏曰道路咸曰朝廷欲用功臣功臣用则人位谬矣】夫崇恩偏授易起私溺之失至公均被必广招贤之路意者不其然乎永平中显宗追感前世功臣乃图画二十八将于南宫云台其外又有王常李通窦融卓茂合三十二人故依其本第系之篇末以志功臣之次云尔
　　太傅高密侯邓禹
　　中山太守全椒侯马成
　　大司马广平侯吴汉
　　河南尹阜成侯王梁
　　左将军胶东侯贾复
　　琅邪太守祝阿侯陈俊
　　建威大将军好畤侯耿弇
　　骠骑大将军参蘧侯杜茂
　　执金吾雍奴侯寇恂
　　积弩将军昆阳侯傅俊
　　征南大将军舞阳侯岑彭
　　左曹合肥侯坚镡
　　征西大将军阳夏侯冯异
　　上谷太守淮阳侯王霸
　　建义大将军鬲侯朱祐
　　信都太守阿陵侯任光
　　征虏将军颍阳侯祭遵
　　豫章太守中水侯李忠
　　骠骑大将军栎阳侯景丹
　　右将军槐里侯万脩
　　虎牙大将军安平侯盖延
　　太常灵寿侯邳彤
　　衞尉安成侯铫期
　　骁骑将军昌成侯刘植
　　东郡太守东光侯耿纯
　　横野大将军山桑侯王常
　　城门校尉朗陵侯臧宫
　　大司空固始侯李通
　　捕虏将军扬虚侯马武
　　大司空安丰侯窦融
　　骠骑将军愼侯刘隆
　　太傅宣德侯卓茂
　　赞曰帝绩思乂庸功是存【庸勲也言将兴帝绩则念勲功之臣也】有来羣后捷我戎轩【捷胜也谓寇邓之徒翼佐王烈戎车所至皆克捷也】婉娈龙姿俪景同飜【婉娈犹亲爱也龙姿谓光武也俪齐也偶也言诸将齐景飜飞而举大功也】


　　后汉书卷五十二
　　后汉书卷五十二考证
　　景丹传邯郸将帅数言我发渔阳上谷兵吾聊应言然注王郎将帅数云欲发二郡兵以拒光武时光武聊应然之○日知录曰谓邯郸将帅有此言我亦聊以此言应之不能必二郡之果来也本文自明注乃谓王郎欲发之谬矣
　　杜茂传坐与东平王等○传末刘攽刋误一条当移入此句之下
　　马武传丛台注在今潞州邯郸城中○潞州当作洺州按邯郸县唐武德初紫州贞观后洺州属河北道潞州属河东道
　　存矫枉之志注孟子曰矫枉者过其正○今本孟子无此语
　　故依其本第系之篇末以志功臣之次云尔○罗防闻见录曰后汉二十八将名次不可晓薛伯宣常州云旧本汉书作两重排列谓上一重邓禹居首次吴汉次贾复次耿弇下一重马成居首次王梁次陈俊次杜茂后人重刋遂错讹此极有理范蔚宗论云其外又有王常李通窦融卓茂合三十二人今本乃以王常臧宫李通马武窦融卓茂为序则将上下重误合而为一明矣【臣承苍】按小学绀珠载二十八将名次正与薛常州所言符合较今本后汉书所列二十八人次第凡値竒数十四人名俱在前凡値偶数十四人名俱在后其末别载王常李通窦融卓茂四人合为三十二人盖王伯厚所见后汉书犹是未误刻时本也又按薛季宣字士龙尝知常州此称薛伯宣常州亦恐有误




　　后汉书卷五十二考证
　　钦定四库全书
　　后汉书卷五十三
　　宋　　宣　　城　　太　　守范　煜撰唐　　章　　怀　　太　　子　　贤注
　　窦融列传第十三
　　窦融传　【弟子固　曾孙宪　孙章】
