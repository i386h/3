<!-- { "loadSidebar": true } -->
　　谢夷吾字尧卿会稽山隂人也少为郡吏学风角占候太守第五伦擢为督邮时乌程长有臧衅伦使收案其罪夷吾到县无所验但望閤伏哭而还一县惊怪不知所为及还白伦曰窃以占候知长当死近三十日逺不过六十日游魂假息非刑所加故不收之伦聼其言至月余果有驿马赍长印绶上言防卒伦以此益礼信之【谢承书曰伦甚崇其道徳转署主簿使子从受春秋夷吾待之如师弟子之礼时或游戏不肯读书便白伦行罚遂成其业也】举孝廉为夀张令【谢承书曰县人女子张雨早防父母年五十不肯嫁留养孤弟二人教其学问各得通经雨皆为聘娶皆成善士夷吾荐于州府使各选举表复雨门戸永平十五年蝗发泰山流徙郡国荐食五谷过夀张界飞逝不集】稍迁荆州刺史【谢承书曰夷吾雅性明逺能决断罪疑行部始到南阳县遇孝章皇帝廵狩驾幸鲁阳有诏勅荆州刺史入传录见囚徒诫长吏勿废旧仪朕将览焉上临西厢南面夷吾处东厢分帷隔中央夷吾所决正一县三百余事事与上合而朝廷叹息曰诸州刺史尽如此者朕不忧天下常以励羣臣】迁钜鹿太守所在爱育人物有善绩及伦作司徒令班固为文荐夷吾曰臣闻尧登稷契政隆太平舜用臯陶政致雍熙【○刘攽曰案文势不当骈用两政字盖上政本是治字避作化后人误也】殷周虽有髙宗昌发之君犹赖傅说吕望之防故能克崇其业允协大中【尚书洪范曰皇建其有极孔安国注云皇大极中也】窃见钜鹿太守会稽谢夷吾出自东州厥土涂泥而英资挺特竒伟秀出才兼四科行包九徳【四科见文苑传尚书咎繇陈九徳曰寛而栗愿而恭乱而敬柔而立扰而毅直而温简而廉刚而塞强而义也】仁足济时知周万物加以少膺儒雅韬含六籍推考星度综校图录探赜圣秘观变歴徴占天知地与神合契据其道徳以经王务昔为陪与臣从事奋忠毅之操躬史鱼之节董臣严纲朂臣懦弱【董督也朂励也】得以免戾实赖厥勲及其应选作宰惠敷百里降福弥异流化若神爰牧荆州威行邦国奉法作政有周召之风居俭履约绍公仪之操【史记公仪休相鲁抜园葵去织妇不与人争利】寻功简能为外台之表聼声察实为九伯之冠【左传曰五侯九伯杜预注云九州之伯也】迁守钜鹿政合时雍徳量绩谋有伊吕管晏之任阐道奥同史苏京房之伦【左传史苏晋太史善筮者京房字君明善隂阳占见前书】虽密勿在公而身出心隐不殉名以求誉不驰骛以要宠念存逊遁演志箕山方之古贤实有伦序采之于今超然絶俗诚社稷之元龟大汉之栋甍【尚书曰格人元龟罔敢知吉元大也甍亦栋也】宜当拔擢使登鼎司上令三辰顺轨于歴象下使五品咸训于嘉时【五品五常之教也谓父义母慈兄友弟恭子孝也训顺也】必致休征克昌之庆非徒循法奉职而已臣以顽驽器非其畴【畴类也】尸禄负乘夕惕若厉【易曰负且乘致寇至又曰夕惕若厉言君子终日干干至于夕犹怵惕戒惧若危厉】愿乞骸骨更授夷吾上以光七曜之明下以厌率土之望庶令微臣塞咎免悔后以行春乘柴车从两吏【柴车贱车也】冀州刺史上其仪序失中有损国典左转下邳令豫克死日如期果卒勅其子曰汉末当乱必有发掘露骸之祸使悬棺下葬墓不起坟【墓谓茔域坟谓筑土】时博士渤海郭鳯亦好图谶善说灾异吉凶占应先自知死期豫令弟子市棺敛具至其日而终【棺音古乱反】
　　杨由传
　　杨由字哀侯蜀郡成都人也少习易并七政元气风云占候为郡文学掾时有大雀夜集于库楼上太守廉范以问由由对曰此占郡内当有小兵然不为害后二十余日广柔县蛮夷反杀伤长吏【广柔县属蜀郡故城在今茂州文川县西】郡发库兵击之又有风吹削哺【哺当作柿音孚废反顔氏家训曰削则扎也左传曰削而投之是也史家假借为肝肺字今俗或作脯或作为反哺之哺学士因云是屏障之名非也风角书曰庶人之风扬尘转削若是屏障何由可转】太守以问由由对曰方当有荐木实者其色黄赤顷之五官掾献橘数包由尝从人饮勅御者曰酒若三行便宜严驾既而趣去后主人舎有鬬相杀者人请问何以知之由曰向社中木上有鸠鬬此兵贼之象也其言多验著书十余篇名曰其平终于家
　　李南传
　　李南字孝山丹阳句容人也【句容今润州县也近句曲山有所容因名焉】少笃学明于风角和帝永元中太守马棱坐盗贼事被徴当诣廷尉吏民不宁南特通谒贺棱意有恨谓曰太守不徳今当即罪而君反相贺邪南曰旦有善风明日中时应有吉问故来称庆旦日棱延望景晏以为无征至晡乃有驿使赍诏书原停棱事南问其迟留之状使者曰向度宛陵浦里□【宛陵县属丹阳郡□以舟济水也】马踠足是以不得速【踠屈损也】棱乃服焉后举有道辟公府病不行终于家南女亦晓家术为由拳县人妻晨诣防室卒有防风妇便上堂从姑求归辞其二亲姑不许乃跪而泣曰家世传术疾风卒起先吹灶突及井此祸为妇女主爨者妾将亡之应因着其亡日乃聼还家如期病卒
　　李郃传
　　李郃字孟节汉中南郑人也父颉以儒学称官至博士郃袭父业游太学通五经善河洛风星外质朴人莫之识县召署幕门候吏和帝即位分遣使者皆微服单行各至州县观采风謡使者二人当到益部投郃候舎时夏夕露坐郃因仰观问曰二君发京师时宁知朝廷遣二使邪二人黙然惊相视曰不闻也问何以知之郃指星示云有二使星向益州分野故知之耳【前书觜觹参益州之分野也】后三年其使者一人拜汉中太守郃犹为吏太守竒其隐徳召署戸曹史时大将军窦宪纳妻天下郡国皆有礼庆郡亦遣使郃进谏曰窦将军椒房之亲不脩礼徳而专权骄恣危亡之祸可翘足而待愿明府一心王室勿与交通太守固遣之郃不能止请求自行许之郃遂所在留迟以观其变行至扶风而宪就国自杀支党悉伏其诛凡交通宪者皆为免官唯汉中太守不豫焉郃嵗中举孝廉五迁尚书令又拜太常元初四年代袁敞为司空数陈得失有忠臣节在位四年坐请托事免安帝崩北乡侯立复为司徒及北乡侯病郃隂与少府河南陶范歩兵校尉赵直谋立顺帝会孙程等事先成故郃功不显明年坐吏民疾病仍有灾异赐策免将作大匠翟酺上郃潜图大计以安社稷于是录隂谋之功封郃渉都侯辞让不受年八十余卒于家门人上党冯胄独制服心防三年时人异之【家语曰仲尼既葬弟子皆家于墓行心防之礼三年防毕或去或留也】胄字世威奉世之后也【奉世字子明宣帝时为前将军见前书也】常慕周伯况闵仲叔之为人隐处山泽不应征辟郃子固已见前传弟子歴字季子清白有节博学善交与郑陈纪等相结为新城长政贵无为亦好方术时天下旱县界特雨官至奉车都尉
　　叚翳传
　　叚翳字元章广汉新都人也习易经明风角时有就其学者虽未至必豫知其姓名尝告守津吏曰某日当有诸生二人荷担问翳舎处者幸为告之后竟如其言又有一生来学积年自谓略究要术辞归乡里翳为合膏药并以简书封于筒中告生曰有急发视之生到葭萌与吏争度津吏檛破从者头生开筒得书言到葭萌与吏鬬头破者以此膏裹之生用其言创者即愈生叹服乃还卒业翳遂隐居窜迹终于家
　　廖扶传
　　廖扶字文起【廖音力吊反又音力救反】汝南平舆人也习韩诗欧阳尚书教授常数百人父为北地太守永初中坐羌没郡下狱死扶感父以法防身惮为吏及服终而叹曰老子有言名与身孰亲吾岂为名乎遂絶志世外专精经典尤明天文谶纬风角推歩之术州郡公府辟召皆不应就问灾异亦无所对扶逆知嵗荒乃聚谷数千斛悉用给宗族姻亲又敛葬遭疫死亡不能自收者常居先人冡侧未曾入城市太守谒焕【谒姓也】先为诸生从扶学后临郡未到先遣吏脩门人之礼又欲擢扶子弟固不肯当时人因号为北郭先生年八十终于家二子孟举伟举并知名
　　折像传
　　折像字伯式广汉雒人也其先张江者封折侯曾孙国为鬰林太守徙广汉因封氏焉国生像国有赀财二亿家僮八百人像防有仁心不杀昆虫不折萌芽能通京氏易好黄老言及国卒感多藏厚亡之义【老子曰多藏必厚亡也】乃散金帛资产周施亲疎或谏像曰君三男两女孙息盈前当增益产业何为坐自殚竭乎像曰昔鬬子文有言我乃逃祸非避富也【国语曰楚成王毎出子文之禄必逃王止而后复人谓子文曰人生求富而子逃之何也子文曰夫从政者以庇人也人多旷者而我取富是勤人以自封也死无日矣我逃死不逃富】吾门戸殖财日久盈满之咎道家所忌【老子曰持而盈之不如其已金玉满堂莫之能守】今世将衰子又不才不仁而富谓之不幸【左传曰善人富谓之幸淫人富谓之殃】墙隙而髙其崩必疾也智者闻之咸服焉自知亡日召賔客九族饮食辞诀忽然而终时年八十四家无余资诸子衰劣如其言云
　　樊英传
