<!-- { "loadSidebar": true } -->
　　安帝延光三年二月戊子有五色大鸟集济南台十月又集新丰时以为凤皇或以为凤皇阳明之应故非明主则隠不见凡五色大鸟似凤者多羽虫之孽是时安帝信中常侍樊丰江京阿母王圣及外属耿宝等防言免太尉杨震废太子为济隂王不悊之异也章帝末号鳯皇百四十九见时直臣何敞以为羽孽似凤翺翔殿屋不察也【臣昭曰已论之于敞传】记者以为其后章帝崩以为验案宣帝明帝时五色鸟羣翔殿屋贾逵以为胡降徴也帝多善政虽有过不及至衰缺末年胡降二十万口是其验也帝之时羌胡外叛谗慝内兴羽孽之时也乐叶图征説五凤皆五色为瑞者一为孽者四【叶图徴曰似凤有四并为妖一曰鹔鹴鸠喙圆目身义戴信婴礼膺仁负智至则早役之感也二曰发明乌喙大颈大翼大胫身仁戴智婴义膺信负礼至则丧之感也三曰焦明长喙疏翼圆尾身义戴信婴仁膺知负礼至则水之感也四曰幽昌鋭目小头大身细足胫若鳞叶身智戴信负礼膺仁至则旱之感也国语曰周之兴也鸑鷟鸣岐説文曰五方神鸟东方曰发明南方曰焦明西方曰鹔鹴北方曰幽昌中央曰凤皇】
　　桓帝元嘉元年十一月五色大鸟见济隂已氏时以为凤皇此时政治衰缺梁冀秉政阿枉上幸亳后皆羽孽时也【臣昭案魏朗对防桓帝时雉入太常宗正府朗説见本传注】
　　灵帝光和四年秋五色大鸟见于新城众鸟随之时以为凤皇时灵帝不恤政事常侍黄门专权羽孽之时也众鸟之性见非常班駮好聚观之至于小爵希见枭者虣见犹聚
　　中平三年八月中懐陵上有万余爵先极悲鸣已因乱鬬相杀皆断头悬着树枝枳棘到六年灵帝崩大将军何进以内宠外嬖积恶日乆欲悉纠黜以隆更始冗政而太后持疑事久不决进从中出于省内见杀因是有司荡涤防刘后禄而尊厚者无余矣夫陵者高大之象也天戒若曰诸懐爵禄而尊厚者还自相害至灭亡也【古今注曰建武九年六郡八县防食稼张璠纪曰初平元年三月献帝初入未央宫翟雉飞入未央宫获之献帝春秋曰建安七年五色大鸟集魏郡众鸟数千随之魏志曰二十三年秃鹙集邺宫文昌殿后也】桓帝建和三年秋七月北地亷雨肉似羊肋【説文曰肋胁骨也】或大如手近赤祥也是时梁太后摄政兄梁冀専权枉诛汉良臣故太尉李固杜乔天下寃之其后梁氏诛灭







　　后汉书卷二十四
　　钦定四库全书
　　后汉书卷二十五
　　梁　　　剡　　　　　令刘　昭补并注
　　五行志第十五
　　五行三　【大水　水变色　大寒　雹冬雷　山鸣　　鱼孽　蝗】
　　五行传曰简宗庙不祷祠【郑注曰虚危为宗庙】废祭祀【郑曰牵牛主祭祀之牲】逆天时【郑曰月在星纪周以为正月在枵殷以为正皆不得四时之正逆天时之象也春秋定十五年夏五月辛亥郊讥运卜三正以至失时是其类也】则水不润下【郑曰君行此四者为逆天北宫之政也北宫于地为水水性浸润下流人所用灌溉者也无故源流竭絶川泽以涸是为不润下其他变异皆属沴】谓水失其性而为灾也【太公六韬曰人主好破壊名山壅塞大川决通名水则嵗多大水五谷不成也】又曰听之不聪是谓不谋【郑曰君听不聪则是不能谋其事也洪范曰聪作谋孔安国曰所谋必成当马融曰上聪则下进其谋】厥咎急【郑曰君臣不谋则急矣易传曰诛罚絶理不云下也颛事有知不云谋也】厥罚恒寒【郑曰听曰水水主冬冬气藏藏气失故常寒】厥极贫【郑曰藏气失故于人为贫】时则有鼓妖【郑曰鼓听之应也】时则有鱼孽【郑曰鱼虫之生水而游于水者也】时则有豕祸【郑曰豕畜之居闲卫而听者也属听】时则有耳疴【郑曰听气失之病】时则有黑眚黑祥惟火沴水鱼孽刘歆传以为介虫之孽谓蝗属也【月令章句曰介者甲也谓蟹之属也古今注曰光武建武四年东郡以北伤水七年六月戊辰雒水盛溢至聿城门帝自行水农都尉治折为水所漂杀民溺伤稼壊庐舍二十四年六月丙申沛国睢水逆流一日一夜止章帝建初八年六月癸巳东昬城下池水变赤如血臣昭案诸史光武之时郡国亦常有水灾而志不载本纪八年秋大水又云是嵗大水今据杜林之传列之孝和之前东观书曰建武八年间郡国七大水涌泉盈溢杜林以为仓卒时兵擅权作威张氏虽皆降散犹尚有遗脱长吏制御无术令得复炽元元侵陵之所致也上疏曰臣闻先王无二道明圣用而治见恶如农夫之务去革焉芟夷蕴崇之絶其本根勿使能殖畏其易也古今通道传其法于有根狼子野心奔马善惊成王深知其终卒之患故以殷氏六族分伯禽七族分康叔懐姓九宗分唐叔检押其奸宄又迁其余于成周旧地杂俗旦夕拘録所以挫其强御之力诎其骄恣之节也及汉初兴上稽旧章合符重规徙齐诸田楚昭屈景燕赵韩魏之后以稍弱六国强宗邑里无营利之家野泽无兼并之民万里之綂海内頼安后輙因衰麤之痛胁以送终之义故遂相率而陪园陵无反顾之心追观徃法政皆神道设教强干弱枝本支百世之要也是以皆永享康寜之福无怵惕之忧继嗣承业恭已而治盖此助也其被灾害民轻薄无累重者两府遣吏防送饶谷之郡或惧死亡卒为佣赁亦所以消散其口救瞻全其性命也昔鲁隠有贤行将致国于桓公乃留连贪位不能早退况草创兵长卒无徳能直以扰乱乘时擅权作威玉食狃猱之意徼幸之望曼延无足张歩之计是也小民负县官不过身死负兵家灭门殄世陛下昭然独见成败之端或属诸侯官府元元少得举首仰视而尚遗脱二千石失制御之道令得复昌炽纵横比年大雨水潦暴长涌泉盈溢灾壊城郭官寺吏民庐舎溃徙离处溃成坑坎臣闻水隂类也易卦地上有水比言性不相害故曰乐也而猥相毁垫沦失常败百姓安居殆隂下相为蠧贼有小大胜负不齐均不得其所侵陵之象也诗云畏天之威于时保之唯陛下留神明察徃来惧思天下幸甚谢承书曰陈宣子兴沛国萧人也刚猛性毅博学明鲁诗遭王莾簒位隠处不仕光武即位徴拜谏议大夫建武十年雒水出造津城门校尉欲奏塞之宣曰昔周公卜雒以安宗庙为万世基水不当入城门如为灾异人主过而不可辞塞之无益昔东郡金堤大决水欲没郡令吏民散走大守王尊亡身勅以住立不动水应时自消尊人臣尚修政弭灾岂况朝廷中兴圣主天所挺授水必不入言未絶水去上善其言后乘舆出宣列引在前行迟乘舆欲驱钩宣车盖使疾行御者堕车下宣前谏曰王者承天綂地动有法度车则和鸾歩则佩玉动静应天昔孝文时边方有献千里马者还而不受陛下宜上稽唐虞下以文帝为法上纳其言遂徐行按辔迁为河堤谒者以病免卒于家】
　　和帝永元元年七月郡国九大水伤稼【谷梁传曰高下有水灾曰大水】京房易传曰颛事有知诛罚絶理厥灾水其水也而杀人陨霜大风天黄饥而不损兹谓泰厥水水杀人辟遏有徳兹谓狂厥水水流杀人已水则地生虫归狱不解兹谓追非厥水寒杀人追诛不解兹谓不理厥水五谷不收大败不解兹谓皆隂厥水流入国邑陨霜杀谷【春秋考异邮曰隂盛臣逆民悲情发则水出河决也】是时和帝幼窦太后摄政其兄窦宪干事及宪诸弟皆贵显并作威虣虐尝所怨恨輙任客杀之其后窦氏诛灭【东观书曰十年五月丁巳京师大雨南山水流出至东郊壊民庐舍】
　　十二年六月颍川大水伤稼是时和帝幸邓贵人隂有欲废隂后之意隂后亦懐恚怨一曰先是恭懐皇后葬礼有阙窦太后崩后乃改殡梁后葬西陵徴舅三人皆爲列侯位特进赏赐累千金【广州先贤传曰和帝时防问隂阳不和或水或旱方正郁林布衣养奋字叔高对曰天有隂阳隂阳有四时四时有政令春夏则子惠布施寛仁秋冬则刚猛盛威行刑赏罚杀生各应其时则隂阳和四时调风雨时五谷升今则不然长吏多不奉行时令为政举事干逆天气上不卹下下不忠上百姓困乏而不卹哀众怨郁积故隂阳不和风雨不时灾害缘类水者隂盛小人居位依公营私防言诵上雨漫溢者五谷有不升而赋税不为减百姓虚竭家有愁心也】
　　殇帝延平元年五月郡国三十七大水伤稼董仲舒曰水者隂气盛也是时帝在襁抱邓太后专政【臣昭案本纪是年九月六州大水袁山松书曰六州河济渭雒洧水盛长泛溢伤秋稼】
　　安帝永初元年冬十月辛酉河南新城山水虣出突壊民田壊处泉水出深三丈是时司空周章等以邓太后不立皇太子胜而立清河王子故谋欲废置十一月事觉章等伏诛是年郡国四十一水出漂没民人【谢沈书曰死者以千数】谶曰水者纯隂之精也隂气盛洋溢者小人専制擅权妬疾贤者依公结私侵乘君子小人席胜失懐得志故涌水为灾
　　二年大水【臣昭案本纪京师及郡国四十有水周嘉传是夏旱嘉收葬客死骸骨应时澍雨嵗乃丰稔则水不为灾也】
　　三年大水【臣昭案本纪京师及郡国四十一雨水】
　　四年大水【臣昭案本纪云三郡】
　　五年大水【臣昭案本纪郡国八】
　　六年河东池水变色皆赤如血【水变占曰水化为血者好任残贼杀戮不辜延及亲戚水当为血】是时邓太后犹専政【古今注曰元初二年颍川襄城流水化为血京房占曰流水化为血兵且起以日辰占与其色博物记曰江河水赤占曰泣血道路渉苏于河以处】延光三年大水流杀民人伤苖稼是时安帝信江京樊丰及阿母王圣等防言免太尉杨震废皇太子【臣昭案左雄传顺帝永建四年司冀二州大水伤禾稼杨厚传永和元年夏雒阳暴水杀千余人】
　　质帝本初元年五月海水溢乐安北海溺杀人物是时帝防梁太后専政【春秋汉含孳曰九卿阿党挤排正直骄奢僭害则江河溃决方储对防曰民悲怨则隂类强河决海澹地动土涌】
　　桓帝建和二年七月京师大水去年冬梁冀枉杀故太尉李固杜乔
　　三年八月京都大水是时梁太后犹専政
　　永兴元年秋河水溢漂害人物【臣昭案朱穆传云漂害数千万戸京房占曰江河溢者天有制度地有里数懐容水泽浸溉万物今溢者明在位者不胜任也三公之祸不能容也率执法者利刑罚不用常法】
　　二年六月彭城泗水增长逆流【梁冀别传曰冀之专政天为见异众灾并凑蝗虫滋生河水逆流五星失次太白经天人民疾疫出入六年羌戎叛戾盗贼畧平皆冀所致敦煌实録张衡对防曰水者五行之首滞而逆流者人君之恩不能下及而教逆也潜潭巴曰水逆者反命也宜修德以应之】永夀元年六月雒水溢至津阳城门漂流人物【臣昭案本纪又南阳大水】是时梁皇后兄冀秉政疾害忠直威权震主后遂诛灭
　　延熹八年四月济北水清九年四月济隂东郡济北平原河水清襄楷上言河者诸侯之象清者阳明之徴岂独诸侯有规京都计邪其明年宫车晏驾徴解犊亭侯为汉嗣即尊位是为孝灵皇帝
　　永康元年八月六州大水勃海海溢没杀人是时桓帝奢侈淫祀其十一月崩无嗣
　　灵帝建宁四年二月河水清【袁山松书曰祷于龙】五月山水大出漂壊庐舍五百余家【袁山松书曰是河东水暴出也】
　　熹平二年六月东莱北海海水溢出漂没人物
　　三年秋雒水出
　　四年夏郡国三水伤害秋稼
　　光和六年秋金城河溢水出二十余里
　　中平五年郡国六水大出【臣昭案袁山松书曰山阳梁沛彭城下邳东海琅邪则是七郡】
