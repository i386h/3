<!-- { "loadSidebar": true } -->
　　陈宠字昭公沛国洨人也【洨县名故城在今泗州虹县西南洨音户交反】曾祖父咸成哀间以律令为尚书平帝时王莽辅政多改汉制咸心非之及莽因吕寛事诛不附已者何武鲍宣等【平帝时王莽辅政隔絶平帝外家不得至京师莽子宇恐帝长大后见怨教帝舅衞寳令帝母上书求入莽不许宇与妇兄吕寛谋以为莽不可说而好鬼神乃夜以血洒莽第门以惊惧之事觉并诛死何武为前将军王莽先从武求举武不敢鲍宣为司隶免徙之上党吕寛事起莽案鞫并诛不附已者武与宣坐见诬中皆被诛并见前书】咸乃叹曰易称君子见几而作不俟终日吾可以逝矣【几者事之微吉凶之先见者逝徃也】即乞骸骨去职及莽簒位召咸以为掌寇大夫谢病不肯应时三子参丰钦皆在位乃悉令解官父子相与归乡里闭门不出入犹用汉家祖腊【应劭风俗通曰共工之子好逺游死为祖神汉家火行盛于午故以午日为祖也腊者岁终祭众神之名腊接也新故交接故大祭以报功也汉火行衰于戌故腊用戌日也】人问其故咸曰我先人岂知王氏腊乎其后莽复征咸遂称病笃于是乃收敛其家律令书文皆壁藏之咸性仁恕常戒子孙曰为人议法当依于轻虽有百金之利愼无与人重比建武初钦子躬为廷尉左监早卒躬生宠明习家业少为州郡吏辟司徒鲍昱府是时三府掾属专尚交游以不肯视事为高宠常非之独勤心物务数为昱陈当世便宜昱高其能转为辞曹掌天下狱讼【续汉志曰三公掾属二十四人有辞曹主讼事也】其所平决无不厌服众心时司徒辞讼久者数十年事类溷错易为轻重不良吏得生因缘【因缘谓依附以生轻重也】宠为昱撰辞讼比七卷决事科条皆以事类相从昱奏上之其后公府奉以为法三迁肃宗初为尚书是时承永平故事吏政尚严切尚书决事率近于重宠以帝新即位宜改前世苛俗乃上疏曰臣闻先王之政赏不僭刑不滥与其不得已宁僭不滥【事见左传晋大夫声子辞】故唐尧着典眚灾肆赦【尚书舜典之辞也眚过也灾害也肆缓也言过误有害当缓赦也】周公作戒勿误庻狱【尚书立政之辞也言文子文孙从今以徃惟以正道理众狱勿误也】伯夷之典惟敬五刑以成三德【三德刚柔正直尚书吕刑曰伯夷降典折民惟刑惟敬五刑以成三德】由此言之圣贤之政以刑罸为首徃者断狱严明所以威惩奸慝奸慝既平必宜济之以寛【济益也】陛下即位率由此义数诏羣僚崇晏晏【晏晏温和也尚书考灵燿曰尧聪明文塞晏晏】而有司执事未悉奉承典刑用法犹尚深刻断狱者急于篣格酷烈之痛【篣即榜也古字通用声类曰笞也说文曰格击也】执宪者烦于诋欺放滥之文或因公行私逞纵威福夫为政犹张琴瑟大急者小絶故子贡非臧孙之猛法而美郑乔之仁政【臧孙鲁大夫行猛政子贡非之曰夫政犹张琴瑟也大弦急则小弦絶矣故曰罚得则奸邪止赏得则下欢悦子之贼心见矣独不闻子产之相郑乎推贤举能抑恶善有大畧者不问其短有厚德者不非小疵家给人足囹圄空虚子产卒国人皆叩心流涕三月不闻竿琴之音其生也见爱死也可悲故曰德莫大于仁祸莫大于刻今子病而人贺子愈而人相惧曰嗟乎何命之不善子又不死臧孙慙而避位终身不出见新序】诗云不刚不柔布政优优【优优和也】方今圣德充塞假于上下【假至也音格上下天地也】宜隆先王之道荡涤烦苛之法轻薄棰楚以济羣生全广至德以奉天心帝敬纳宠言每事务于寛厚其后遂诏有司絶鉆钻诸惨酷之科【苍颉篇曰鉆持也说文曰鉆铁銸也其炎反銸音陟叶反钻膑刑谓钻去其髌骨也钻音作唤反】解妖恶之禁除文致之请谳五十余事定着于令【文致谓前人无罪文饰致于法中也】是后人俗和平屡有嘉瑞汉旧事断狱报重常尽三冬之月【报论也重死刑也】是时帝始改用冬初十月而已元和二年旱长水校尉贾宗等上言以为断狱不尽三冬故隂气微弱阳气发泄招致灾旱事在于此帝以其言下公卿议宠奏曰夫冬至之节阳气始萌故十一月有兰射干芸荔之应【易通卦验曰十一月广莫风至则兰射干生月令仲冬日短至隂阳争诸生荡芸始生荔挺出射音夜即今之乌扇也芸香草荔马薤】时令曰诸生荡安形体【时令月令也荡动也仲冬一阳爻生草木皆欲萌动也礼记月令仲冬诸生荡君子斋戒安形性也】天以为正周以为春【正春皆始也十一月万物微而未着天以为正而周以为岁首】十二月阳气上通雉雊鸡乳地以为正殷以为春【十二月二阳爻生鴈北乡阳气上通诸生皆动始萌芽地以为正殷以为岁首也月令季冬雉雊鸡乳也】十三月阳气已至天地已交万物皆出蛰虫始振人以为正夏以为春【十三月今正月也天子迎春东郊隂阳交合万物皆出于地人始初见故曰人以为正夏以为岁首也月令孟春天气下降地气上腾天地和同草木萌动东风解冻蛰虫始振也】三微成著以通三统【统者统一岁之事王者三正递用周环无穷故曰通三统三礼义宗曰三微三正也言十一月阳气始施万物动于黄泉之下微而未着其色皆赤赤者阳气故周以天正为歳色尚赤夜半为朔十二月万物始芽色白白者阴气故殷以地正为歳色尚白鸡鸣为朔十三月万物始达其色皆黒人得加功以展其业夏以人正为岁色尚黑平旦为朔故曰三微王者奉而成之各法其一以改正朔也易干凿度曰三微而成著三着而体成当此之时天地交万物通也】周以天元殷以地元夏以人元若以此时行刑则殷周岁首皆当流血不合人心不稽天意月令曰孟冬之月趣狱刑无留罪【臣贤案月令及淮南子皆言季秋趣狱刑无留罪今言孟冬未详其故】明大刑毕在立冬也又孟冬之月身欲宁事欲静【月令仲冬君子斋戒身欲宁事欲静以待隂阳之所定也○刘攽曰案文并注意孟当作仲】若以降威怒不可谓宁若以行大刑不可谓静议者咸曰旱之所由咎在改律臣以为殷周断狱不以三微而化致康平无有灾害自元和以前皆用三冬而水旱之异徃徃为患由此言之灾害自为它应不以改律秦为虐政四时行刑圣汉初兴改从简易萧何草律季秋论囚俱避立春之月【草谓创造之也论决也】而不计天地之正二王之春实颇有违【言萧何不论天地之正及殷周之春实乖正道】陛下探幽析微允执其中【允信也中正也言信执中正之道语见尚书】革百载之失建永年之功【尚书曰立功立事可以永年】上有迎承之敬下有奉微之惠【三正之月不用断狱敬承天意奉顺三微也】稽春秋之文当月令之意【春秋于春每月书王所以通三统也何休注云二月三月皆有王者二月殷正月三月夏正月也】圣功美业不宜中疑书奏帝纳之遂不复改宠性周宻常称人臣之义苦不畏愼自在枢机谢遣门人拒絶知友惟在公家而已朝廷器之【器重也】皇后弟侍中窦宪【臣贤案窦后纪及宪传并云宪窦后兄今诸本皆言弟盖误也】荐眞定令张林为尚书帝以问宠宠对林虽有才能而素行贪浊宪以此深恨宠林卒被用而以臧污抵罪及帝崩宪等秉权常衔宠乃白太后令典丧事欲因过中之黄门侍郎鲍德素敬宠说宪弟夏阳侯瓌曰陈宠奉事先帝深见纳任故久留台阁赏赐有殊今不蒙忠能之赏而计几微之故【几微言微细也】诚伤辅政容贷之德瓌亦好士深然之故得出为太山太守后转广汉太守西州豪右并兼吏多奸贪诉讼日百数宠到显用良吏王涣镡显等以为腹心【镡音徒南反】讼者日减郡中清肃先是洛县城南【洛县名故城在今益州雒县南也】每阴雨常有哭声闻于府中积数十年宠闻而疑其故使吏案行还言世衰乱时此下多死亡者而骸骨不得葬傥在于是宠怆然矜叹即勑县尽收敛葬之自是哭声遂絶及窦宪为大将军征匈奴公卿以下及郡国无不遣吏子弟奉献遗者而宠与中山相汝南张郴【光武子中山王焉相也】东平相应顺【东平王苍孙敞之相也】守正不阿后和帝闻之擢宠为大司农郴太仆顺左冯翊永元六年宠代郭躬为廷尉性仁矜及为理官数议疑狱常亲自为奏每附经典务从寛恕帝辄从之济活者甚众其深文刻敝于此少衰宠又钩校律令条法溢于甫刑者除之【钩犹动也前书曰钩校得其奸贼钩音工候反溢出也孔安国注尚书曰吕侯后为甫侯故或称甫刑也】曰臣闻礼经三百威仪三千【礼记曰礼经三百曲礼三千郑注云礼篇多亡本数未闻其中事仪有三千也】故甫刑大辟二百五刑之属三千礼之所去刑之所取【去礼之人刑以加之故曰取也】失礼则入刑相为表里者也今律令死刑六百一十耐罪千六百九十八【耐者轻刑之名也】赎罪以下二千六百八十一溢于甫刑者千九百八十九其四百一十大辟千五百耐罪七十九赎罪春秋保干图曰王者三百年一蠲法汉兴以来三百二年宪令稍增科条无限又律有三家其说各异宜令三公廷尉平定律令应经合义者可使大辟二百而耐罪赎罪二千八百并为三千悉删除其余令与礼相应以易万人视听以致刑措之美传之无穷未及施行会坐诏狱吏与囚交通抵罪诏特免刑拜为尚书迁大鸿胪宠歴二郡三卿所在有迹见称当时十六年代徐防为司空宠虽传法律而兼通经书奏议温粹号为任职相在位三年薨以太常南阳尹勤代为司空勤字叔梁笃性好学屏居人外荆棘生门时人重其节后以定策立安帝封福亭侯五百戸永初元年以雨水伤稼策免就国病卒无子国除宠子忠
