<!-- { "loadSidebar": true } -->
　　后汉书卷一百十一
　　后汉书卷一百十一考证
　　张武传张武者吴郡由拳人也太守第五伦嘉其行○何焯曰第五伦为太守乃建武时吴郡至顺帝始分立此吴郡由拳当作会稽
　　范冉传与汉中李固河内王奂亲善注谢承书曰奂字子昌○何焯曰下文王子炳即奂字也与谢书互异至于李公名辈已髙不得与史云为友李公被难在桓帝建和元年疑史云之友别有一李子坚史家因氏与字偶同遂举李公以实之大书于前尔






　　后汉书卷一百十一考证
<史部,正史类,后汉书>
　　钦定四库全书
　　后汉书卷一百十二上
　　宋　　宣　　城　　太　　守范　煜撰唐　　章　　懐　　太　　子　　贤注
　　方术列传第七十二上
　　仲尼称易有君子之道四焉曰卜筮者尚其占【易系辞曰以言者尚其辞以动者尚其变以制器者尚其象以卜筮者尚其占】占也者先王所以定祸福决嫌疑幽赞于神明遂知来物者也【易说卦曰圣人之作易也幽赞于神明而生蓍系辞曰无有逺近幽深遂知来物】若夫隂阳推歩之学往往见于坟记矣【左传曰履端于始举正于中归余于终尚书曰歴象日月星辰也】然神经怪牒玉策金绳闗扄于明灵之府封縢于瑶坛之上者靡得而闚也至乃河洛之文龟龙之图【尚书中候曰尧沈璧于洛龟负书背中赤文朱字止坛舜礼坛于河畔沈璧礼毕至于下昊黄龙负卷舒图出水坛畔】箕子之术【箕子説洪范五行隂阳之术也】师旷之书【占灾异之书也今书七志有师旷六篇】纬候之部【纬七经纬也候尚书中候也】钤决之符【兵法有玉钤篇及女六韬要决曰太公对武王曰主将有隂符有大胜得敌之符符长一尺有破军禽敌之符符长九寸有降城得邑之符符长八寸有却敌执逺之符符长七寸有交兵惊中坚守之符符长六寸有请粮食益兵之符符长五寸有败军亡将之符符长四寸有失亡吏卒之符符长三寸诸奉使行符稽留若符事闻闻符所告者皆诛】皆所以探抽防赜参验人区时有可闻者焉【按尔雅曰赜深也区域也】其流又有风角遁甲七政元气六日七分逢占日者挺专须臾孤虚之术【风角六日七分解并见郎顗传遁甲推六甲之隂而隐遁也今书七志有遁甲经七政日月五星之政也元气者谓开辟隂阳之书也河圗曰元气闿阳为天前书班固曰东方朔之逢占覆射音义云逢人所问而占之也日者卜筮掌日之术也史记司马季主为日者挺专折竹卜也楚辞曰索琼茅以筳专注云筳八叚竹也楚人名结草折竹曰专筳音大宁反须臾隂阳吉凶立成之法也今书七志有武王须臾一卷孤虚者孤谓六甲之孤辰若甲子旬中戌亥无干是为孤也对孤为虚前书艺文志有风后孤虚二十卷】及望云省气推处祥妖时亦有以效于事也【望云解见明帝纪省气者观城郭人畜气以占之也】而斯道隐逺奥难原故圣人不语怪神罕言性命【论语曰子不语怪力乱神又曰子罕言利与命与仁】或开末而抑其端【论语曰孔子有疾子路请祷子曰丘之祷久矣郑注云明素恭肃于鬼神且顺子路之言也】或曲辞以章其义【易曰探赜索隐钩深致逺定天下之吉凶成天下之亹亹者莫大于蓍龟也】所谓民可使由之不可使知之【论语孔子之言郑注云由从也言王者设教务使人从之若皆知其本末则愚者或轻而不行】汉自武帝颇好方术天下懐协道艺之士莫不负策抵掌顺风而届焉【前书武帝时李少君栾大等并以方术见少君拜文成将军栾大拜五利将军贵震天下而海上燕齐之士莫不搤腕而自言有禁方矣抵侧击也】后王莽矫用符命及光武尤信谶言士之赴趣时宜者皆驰骋穿凿争谈之也故王梁孙咸名应图箓越登槐鼎之任【光武以赤伏符文拜梁为大司空又以谶文拜孙咸为大司马见景丹传】郑兴贾逵以附同称显桓谭尹敏以乖忤沦败【各见本传】自是习为内学尚竒文贵异数不乏于时矣【内学谓图谶之书也其事秘宻故称内】是以通儒硕生忿其奸妄不经奏议慷慨以为宜见藏摈【谓桓谭贾逵张衡之流也各见本传】子长亦云观隂阳之书使人拘而多忌盖为此也【司马迁字子长其父太史公论六家之要曰观隂阳之术太详而众忌使人拘而多畏见史记也】夫物之所偏不能无蔽虽云大道其硋或同【硋五爱反】若乃诗之失愚书之失诬然则术数之失至于诡俗乎如令温柔敦厚而不愚斯深于诗者也疎通知逺而不诬斯深于书者也【礼记曰其为人也温柔敦厚诗教也疎通知逺书教也诗之失愚书之失诬郑注诗敦厚近愚书知逺近诬也】极数知变而不诡俗斯深于数术者也【易曰极数知来之谓占又曰知变化之道者其知神之所为乎】故曰茍非其人道不虚行【易系辞之文也】意者多迷其统取遣颇偏甚有虽流宕过诞亦失也【取遣谓信与不信也隂阳之术或信或不信各有所执故偏颇也以为甚有者虽流宕失中过称虚诞者亦为失也○刘攽曰正文甚有虽流宕过诞亦失案此文不成文理注亦不明盖非范本真】中世张衡为隂阳之宗郎顗咎征最密余亦班班名家焉【谓襄楷蔡邕杨厚等也】其徒亦有雅才伟徳未必体极艺能今盖纠其推变尤长可以补时事因合表之云【表显也】
　　任文公传
　　任文公巴郡阆中人也【阆中今隆州县】父文孙明晓天官风角秘要文公少脩父术州辟从事哀帝时有言越巂太守欲反刺史大惧遣文公等五从事检行郡界潜伺虚实共止传舎时防风卒至文公遽起白诸从事促去当有逆变来害人者因起驾速驱诸从事未能自发郡果使兵杀之文公独得免后为治中从事时大旱白刺史曰五月一日当有大水其变己至不可防救宜令吏人豫为其备刺史不聼文公独储大舩百姓或闻颇有为防者到其日旱烈文公急命促载使白刺史刺史笑之日将中天北云起须臾大雨至餔时湔水涌起十余丈【郦元水经注云湔水出绵道玉垒山在今益州湔音子延反】突壊庐舎所害数千人文公遂以占术驰名辟司空掾平帝即位称疾归家王莽簒后文公推数【推歴运之数也】知当大乱乃课家人负物百斤环舎趋走日数十【○刘攽曰旧本有一倒字不合刋去】时人莫知其故后兵寇并起其逃亡者少能自脱惟文公大小负粮防歩【防健也】悉得完免遂奔子公山十余年不被兵革公孙述时蜀武担石折【武担山在今益州成都县北百二十歩扬雄蜀王本纪云武都丈夫化为女子顔色美絶盖山精也蜀王纳以为妃无防物故乃发卒之武都担土葬于成都郭中号曰武担以石作镜一枚表其墓华阳国志曰王哀念之遣五丁之武都担土为妃作冡盖地数亩髙七丈其石俗今名为石笋】文公曰噫西州智士死我乃当之自是常防聚子孙设酒食后三月果卒故益部为之语曰任文公智无双
　　郭宪传
　　郭宪字子横汝南宋人也【续汉志汝南郡有宋公国周名郪丘汉改为新郪章帝建初四年徙宋公于此】少师事东海王仲子时王莽为大司马召仲子仲子欲往宪谏曰礼有来学无有往教之义【礼记曰礼闻来学不闻往教】今君贱道畏贵窃所不取仲子曰王公至重不敢违之宪曰今正临讲业且当讫事仲子从之日晏乃往莽问君来何迟仲子具以宪言对莽隂竒之及后簒位拜宪郎中赐以衣服宪受衣焚之逃于东海之濵莽深忿恚讨逐不知所在光武即位求天下有道之人乃征宪拜博士再迁建武七年代张堪为光禄勲从驾南郊宪在位忽面向东北含酒三潠【埤苍曰潠喷也音巽】执法奏为不敬【执法糺劾之官也】诏问其故宪对曰齐国失火故以此厌之后齐果上火灾与郊同日八年车驾西征隗嚣宪谏曰天下初定车驾未可以动宪乃当车拔佩刀以断车靷【靷在马胸音】帝不从遂上陇其后颍川兵起乃回驾而还帝叹曰恨不用子横之言时匈奴数犯塞帝患之乃召百僚廷议宪以为天下疲敝不宜动众谏争不合乃伏地称瞀不复言【瞀乱也】帝令两郎扶下殿宪亦不拜帝曰常闻闗东觥觥郭子横竟不虚也【觥觥刚直之貎音古横反】宪遂以病辞退卒于家
　　许杨传
　　许杨字伟君汝南平舆人也少好术数王莽辅政召为郎稍迁酒泉都尉及莽簒位杨乃变姓名为巫医逃匿它界莽败方还乡里汝南旧有鸿郤陂【陂在今豫州汝阳县东】成帝时丞相翟方进奏毁败之建武中太守邓晨欲脩复其功闻杨晓水脉召与议之杨曰昔成帝用方进之言【前书翟方进奏壊鸿郤陂】寻而自梦上天天帝怒曰何故败我濯龙渊是后民失其利多致饥困时有謡歌曰败我陂者翟子威饴我大豆亨我芋魁【方进字子威芋魁芋根也前书饴作饭亨作羮】反乎覆陂当复昔大禹决江疏河以利天下明府今兴立废业富国安民童謡之言将有徴于此诚愿以死效力晨大悦因署杨为都水掾使典其事杨因髙下形势起塘四百余里数年乃立【塘堤堰水也】百姓得其便累嵗大稔初豪右大姓因缘陂役竞欲辜较在所杨一无聼遂共谮杨受取赇赂晨遂収杨下狱而械辄自解狱吏恐遽白晨晨惊曰果滥矣太守闻忠信可以感灵今其效乎即夜出杨遣归时天大隂晦道中若有火光照之时人异焉后以病卒晨于都宫为杨起庙圗画形像百姓思其功绩皆祭祀之
　　髙获传
　　髙获字敬公汝南新息人也为人尼首方面【尼首首象尼丘山中下四方髙也】少游学京师与光武有素旧师事司徒欧阳歙歙下狱当断获冠铁冠帯铁锧诣阙请歙帝虽不赦而引见之谓曰敬公朕欲用子为吏宜改常性获对曰臣受性于父母不可改之于陛下出便辞去三公争辟不应后太守鲍昱请获既至门令主簿就迎主簿曰但使骑吏迎之【○刘攽曰主簿曰案文多一曰字】获闻之即去昱遣追请获获顾曰府君但为主簿所欺不足与谈遂不留时郡境大旱获素善天文晓遁甲能役使鬼神昱自往问何以致雨获曰急罢三部督邮【续汉书曰监属县有三部毎部督邮书掾一人】明府当自北出到三十里亭雨可致也昱从之果得大雨每行县辄轼其闾【轼所以礼之礼记曰轼视马尾也】获遂逺遁江南卒于石城【石城在今苏州西南】石城人思之共为立祠
　　王乔传
　　王乔者河东人也显宗世为叶令乔有神术每月朔望常自县诣台朝帝怪其来数而不见车骑宻令太史伺望之言其临至辄有双鳬从东南飞来于是候鳬至举罗张之但得一只舄焉乃诏上方视【说文曰亦视也音真吝反】则四年中所赐尚书官属履也每当朝时叶门下鼓不击自鸣闻于京师后天下玉棺于堂前吏人推排终不揺动乔曰天帝独召我邪乃沐浴服饰寝其中盖便立覆宿昔葬于城东土自成坟其夕县中牛皆流汗喘乏而人无知者百姓乃为立庙号叶君祠牧守每班录皆先谒拜之【王乔墓在今叶县东】吏人祈祷无不如应若有违犯亦立能为祟帝乃迎取其鼓置都亭下略无复声焉或云此即古仙人王子乔也【刘向列仙传曰王子乔周灵王太子晋也好吹笙作鳯鸣游伊洛间道士浮丘公接上嵩山二十余年后来于山上告桓良曰告我家七月七日待我缑氏山头果乘白鹤驻山颠望之不得到举手谢时人而去】
　　谢夷吾传
