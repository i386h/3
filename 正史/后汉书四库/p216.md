<!-- { "loadSidebar": true } -->
　　仲长统字公理山阳高平人也少好学博渉书记赡于文辞年二十余游学青徐并冀之间与交友者多异之并州刺史高干袁绍甥也素贵有名招致四方逰士士多归附统过干干善待遇访以当时之事统谓干曰君有雄志而无雄才好士而不能择人所以为君深戒也干雅自多不纳其言统遂去之无几干以并州叛卒至于败【魏志曰高干叛欲奔南荆州上洛都尉王琰捕斩之也】并冀之士皆以是异统【异其有知人之鉴也】统性俶傥敢直言不矜小节黙语无常时人或谓之狂生每州郡命召輙称疾不就常以为凡逰帝王者欲以立身名耳而名不常存人生易灭优游偃仰可以自娱欲卜居清旷以乐其志论之曰使居有良田广宅背山临流沟池环帀竹木周布场圃筑前果园树后舟车足以代歩渉之难使令足以息四体之役养亲有兼珍之膳妻孥无苦身之劳【孥读曰奴】良朋萃止则陈酒肴以娱之嘉时吉日则烹羔豚以奉之蹰躇畦苑逰戱平林【蹰躇犹踟蹰也】濯清水追凉风钓逰鲤弋高鸿讽于舞雩之下咏归高堂之上【雩祭旱之名也为坛而儛其上以祈雨焉论语曽防曰春服既成冠者五六人童子六七人浴乎沂风乎舞雩咏而归】安神闺房思老氏之虚呼吸精和求至人之仿佛【老子曰之又虚其心实其腹呼吸谓咽气养生也庄子曰吹煦呼吸吐故纳新又曰至人无已也】与逹者数子论道讲书俯仰二仪错综人物弹南风之雅操发清商之妙曲【家语曰舜弹五弦之琴造南风之诗曰南风之薫兮可以解吾民之愠兮南风之时兮可以阜吾民之财兮三礼图曰琴本五曰宫商角徴羽文王增二曰少宫少商最清也】消揺一世之上睥睨天地之间不受当时之责永保性命之期如是则可以陵霄汉出宇宙之外矣岂羡夫入帝王之门哉又作诗二篇以见其志辞曰飞鸟遗迹蝉蜕亡殻腾蛇弃鳞神龙丧角【王充论衡曰蛴螬化为复育复育转为蝉蝉之去复育龟之解甲蛇之脱皮可谓尸解矣蜕音式锐反尔雅曰腾蛇有鳞广雅曰有角曰龙丧角解角也】至人能变逹士防俗乘云无辔骋风无足露成帏张霄成幄沆瀣当餐九阳代烛【霄摩天赤气也在旁曰帏在上曰幄陵阳子明经曰沆瀣者北方夜半气也九阳谓日也山海经曰阳谷上有扶木九日居下枝一日居上枝也】恒星艳珠朝霞润玉六合之内恣心所欲人事可遗何为局促大道虽夷见几者寡任意无非适物无可古来绕绕委曲如百虑何为至要在我寄愁天上埋忧地下叛散五经灭弃风雅百家杂碎请用从火抗志山西游心海左元气为舟微风为柂【柂船尾也音徒可反】敖翔太清纵意容冶尚书令荀彧闻统名竒之举为尚书郎后参丞相曹操军事毎论说古今及时俗行事恒发愤叹息因著论名曰昌言【昌当也尚书曰汝亦昌言】凡三十四篇十余万言献帝逊位之嵗统卒时年四十一友人东海缪袭常称统才章足继西京董贾刘【董仲舒贾谊刘向雄也袭字熙伯辟御史府后至尚书光禄勲】今简撮其书有益政者畧载之云理乱篇曰豪杰之当天命者未始有天下之分者也无天下之分故战争者竞起焉于斯之时并伪假天威矫据方国拥甲兵与我角才智程勇力与我竞雌雄不知去就疑误天下盖不可数也角知者皆穷角力者皆负形不堪复伉势不足复校乃始羁首系颈就我之衔绁耳【衔勒也绁缰也】夫或曾为我之尊长矣或曾与我为等侪矣或曾臣虏我矣或曾执囚我矣彼之蔚蔚皆匈詈腹诅幸我之不成【蔚与鬰古字通】而以奋其前志讵肯用此为终死之分邪及继体之时民心定矣普天之下頼我而得生育由我而得富贵安居乐业长养子孙天下晏然皆归心于我矣豪杰之心既絶士民之志已定贵有常家尊在一人当此之时虽下愚之才居之犹能使恩同天地威侔鬼神暴风疾霆不足以方其怒阳春时雨不足以喻其泽周孔数千无所复角其圣贲育百万无所复奋其勇矣彼后嗣之愚主见天下莫敢与之违自谓若天地之不可亡也乃奔其私嗜骋其邪欲君臣宣滛上下同恶【左传泄冶谏陈灵公曰公卿宣滛人无效焉杜预注云宣示也】目极角觝之观耳穷郑卫之声【武帝元封三年作角觝戯音义云两两相当角力角伎蓺射御故名角觝盖杂技乐以巴俞戯鱼龙蔓延之属也后更名平乐观礼记曰郑音好滥滛志宋音宴安溺志也】入则耽于妇人出则驰于田猎荒废庶政弃亡人物澶漫弥流无所底极【澶漫犹纵逸也澶音徒旦反庄子外篇曰澶漫为乐也】信任亲爱者尽佞謟容悦之人也宠贵隆丰者尽后妃姬妾之家也使饿狼守庖厨饥虎牧牢豚遂至熬天下之脂膏斵生人之骨髓怨毒无聊祸乱并起中国扰攘四夷侵叛土崩瓦解一朝而去昔之为我哺乳之子孙者今尽是我饮血之宼讐也至于运徙势去犹不觉悟者岂非富贵生不仁沈溺致愚疾邪存亡以之迭代政乱从此周复天道常然之大数也【左传曰美恶周必复天之道也】又政之为理者取一切而已非能斟酌贤愚之分以开盛衰之数也日不如古弥以逺甚岂不然邪汉兴以来相与同为编户齐民而以财力相君长者世无数焉而清洁之士徒自苦于茨棘之间无所益损于风俗也豪人之室连栋数百膏田满野奴婢千羣徒附万计【徒众也附亲也】船车贾贩周于四方废居积贮满于都城【史记曰转毂百数废居蓄邑注云有所废有所蓄言其乘时射利也】琦赂寳货巨室不能容【琦玮也抱朴子曰片玉可以奚必俟盈尺也】马牛羊豕山谷不能受妖童美妾填乎绮室倡讴妓乐列乎深堂宾客待见而不敢去车骑交错而不敢进三牲之肉臭而不可食清醇之酎败而不可饮睇盼则人从其目之所视喜怒则人随其心之所虑此皆公侯之广乐君长之厚实也茍运智诈者则得之焉茍能得之者人不以为罪焉源发而横流路开而四通矣求士之舍荣乐而居穷苦【舍音式者反】弃放逸而赴束缚夫谁肯为之者邪【束缚谓自洁清如拘执也】夫乱世长而化世短乱世则小人贵宠君子困贱当君子困贱之时局高天厚地犹恐有镇压之祸也【诗小雅曰谓天盖高不敢不局谓地盖厚不敢不蹐毛苌注云局曲也蹐累足也】逮至清世则复入于矫枉过正之检老者耄矣不能及寛饶之俗少者方壮将复困于衰乱之时是使奸人擅无穷之福利而善士挂不赦之罪辜茍目能辩色耳能辩声口能辩味体能辩寒温者将皆以脩絜为讳恶设智巧以避之焉况肯有安而乐之者邪斯下世人主一切之愆也昔春秋之时周氏之乱世也逮乎战国则又甚矣秦政乘并兼之埶放虎狼之心【政始皇名】屠裂天下吞食生人暴虐不已以招楚汉用兵之苦甚于战国之时也汉二百年而遭王莽之乱【汉至王莽簒位二百一十四年云二百者举全数】计其残夷灭亡之数又复倍乎秦项矣以及今日名都空而不居百里絶而无民者不可胜数【孝平帝时凡郡国一百三县邑一千三百一十四道三十四侯国二百四十一地东西九千三百二里南北一万三百六十八里人户一千二百二十三万三千六十二口五千九百五十九万四千九百七十八此汉家极盛之时遭王莽丧乱暨光武中兴海内人户凖之于前十裁二三边方萧条略无孑遗孝灵遭黄巾之宼献帝婴董卓之祸英雄棊峙白骨膏野兵乱相寻三十余年三方既宁万不存一也】此则又甚于亡新之时也悲夫不及五百年大难三起【秦三王二帝通在位四十九年前汉二百三十年后汉百九十五年凡四百七十四年故云不及五百年也三起谓秦末及王莽并献帝时也】中间之乱尚不数焉变而弥猜下而加酷【下犹后也】推此以往可及于尽矣嗟乎不知来世圣人救此之道将何用也又不知天若穷此之数欲何至邪
