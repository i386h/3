<!-- { "loadSidebar": true } -->
　　太尉公一人【应劭曰自上安下曰尉武官悉以为称前书曰秦官郑注月令亦曰秦官尚书中云舜为太尉束晳据非秦官以此追难焉臣昭曰纬众书宗贵神诡出没隐显动挟诞怪该覈隂阳徼迎起伏或有先徴时能后验故守寄搆思杂称晓辅通儒达好时畧文滞公输益州具于张衡之诘无口汉辅炳乎尹敏之讽图防纷伪其俗多矣太尉官实司天虞舜作宰璇衡赋政将是据后位以书前非唐官之实号乎太尉所职即舜所掌遂以同掌追称太尉乃中之妄盖非官之为谬康成渊博自注中裁及注礼而忘舜位岂其实哉此是不发讥于中而正之于月令也广微之诮未探硕意説苑曰当尧之时舜为司徒新论曰昔尧试于大麓者领录天子事如今尚书官矣古史考曰舜居百揆总领百事説者以百揆尧初别置于周更名冢宰斯其然矣】本注曰掌四方兵事功课嵗尽即奏其殿最而行赏罚凡郊祀之事掌亚献大丧则告諡南郊凡国有大造大疑则与司徒司空通而论之国有过事则与二公通谏争之世祖即位为大司马【汉官仪曰元狩六年罢太尉法周制置司马时议者以为汉军有官千人司马故加大为大司马所以别异大小司马之号】建武二十七年改为太尉【蔡质汉仪曰府开阙王莽初起大司马后簒盗神器故遂贬去其阙汉官仪曰张衡云明帝以司马司空府欲复更太尉府时公赵熹也西曹掾安众郑均素好名节以为朝廷新造北宫整饬官寺旱魃为虐民不堪命曾无殷汤六事周宣云汉之辞今府本馆陶公主第舎员职既少自足相容熹表陈之即聴许其冬临辟雍歴二府见皆壮丽而太尉府独卑陋显宗东顾叹息曰椎牛纵酒勿令乞儿为宰时熹子世为侍中骖乗归具白之熹以为恨频谴责均均自劾去道发病亡古今注曰永平十五年更作太尉司徒司空府开阳城门内与此不同臣昭案刘虞为大司马而与太尉并置焉】长史一人千石【卢植礼注曰如周小宰】本注曰署诸曹事掾史属二十四人本注曰汉旧注东西曹掾比四百石余掾比三百石属比二百石故曰公府掾比古元士三命者也或曰汉初掾史辟皆上言之故有秩比命士其所不言则为百石属其后皆自辟除故通为百石云【汉书音义曰正曰掾副曰属】西曹主府史署用东曹主二千石长吏迁除及军吏户曹主民户祠祀农桑奏曹主奏议事辞曹主辞讼事法曹主邮驿科程事尉曹主卒徒转运事贼曹主盗贼事决曹主罪法事兵曹主兵事金曹主货币盐铁事仓曹主仓谷事黄阁主簿录省众事【应劭汉官仪曰世祖诏方今选举贤佞朱紫错用丞相故事四科取士一曰徳行髙妙志节清白二曰学通行脩经中博士三曰明达法令足以决疑能案章覆问文中御史四曰刚毅多畧遭事不惑明足以决才任三辅令皆有孝悌亷公之行自今以后审四科辟召及刺史二千石察茂才尤异孝亷之吏务尽实覈选择英俊贤行亷洁平端于县邑务授试以职有非其人临计过署不便习官事书疏不端正不如诏书有司奏罪名并正举者又旧河隄谒者世祖改以三府掾属为谒者领之迁超御史中丞刺史或为小郡监察黎阳谒者世祖以幽并州兵骑定天下故于黎阳立营以谒者监之兵骑千人复除甚重谒者任轻多放情态顺帝改用公解府掾有清名威重者迁超牧守焉汉官目录曰建武十二年八月乙未诏书三公举茂才各一人亷吏各二人光禄嵗举茂才四行各一人察亷吏三人中二千石嵗察亷吏各一人廷尉大司农各二人将兵将军嵗察亷吏各二人监察御史司州牧嵗举茂才各一人】令史及御属二十三人本注曰汉旧注公令史百石自中兴以后注不説石数御属主为公御【荀绰晋百官表注曰御属如录事也】閤下令史主閤下威仪事记室令史主上表章报书记门令史主府门其余令史各典曹文书【应劭汉官仪有官骑三十人】
　　司徒公一人【孔安国曰主徒众教以礼义】本注曰掌人民事凡教民孝悌逊顺谦俭养生送死之事则议其制建其度凡四方民事功课嵗尽则奏其殿最而行赏罚凡郊祀之事掌省牲视濯大丧则掌奉安梓宫凡国有大疑大事与太尉同世祖即位为大司徒【汉官仪曰王莽时议以汉无司徒官故定三公之号曰大司马大司徒大司空世祖即位因而不改蔡质汉仪曰司徒府与苍龙阙对厌于尊者不敢号府应劭曰此不然丞相旧位在长安时府有四出门随时聴事明帝本欲依之迫于太尉司空但为东西门耳国每有大议天子车驾亲幸其殿殿西王侯以下更衣并存每嵗州郡聴采长吏臧否民所疾苦还条奏之是为之举謡言者也顷者举謡言者掾属令史都防殿上主者大言某州郡行状云何善者同声称之不善者各尔衔枚大较皆取无名势其中或有爱憎微裁黜陟之暗昧也若乃中山祝恬践周召之列当轴处中忘謇谔之节惮首尾之讥悬囊捉撮无能清澄其与申屠须责邓通王嘉封还诏书邈矣乎周礼有外朝干寳注曰礼司徒府中有百官朝防殿天子与丞相决大事是外朝之存者】建武二十七年去大【汉旧仪曰哀帝元夀二年以丞相为大司徒郡国守长史上计事竟遣公出庭上亲问百姓所疾苦记室掾史一人大音读勅毕遣勅曰诏书殿下禁吏无苛暴丞史归告二千石顺民所疾苦急去残贼审择良吏无任苛刻治狱决讼务得其中明诏忧百姓困于衣食二千石帅劝农桑思称厚恩有以赈赡之无烦挠夺民时今日公卿以下务饬俭恪奢侈过制度以益甚二千石身帅有以化之民冗食者请谕以法养视疾病致医药务治之诏书无饰厨养至今未变又更过度甚不称归告二千石务省约如法且案不改者长吏以闻官寺乡亭漏败墙垣阤坏不治无辨防者不胜任先自劾不应法归告二千石聴十年更名相国案献帝初董卓自太尉进为相国而司徒不省及建安末曹公为丞相郗虑为御史大夫则罢三公官荀绰晋百官表注曰汉丞相府门无防不设铃不警鼓言其深大濶逺无节限也】长史一人千石掾属三十一人【汉官目录曰三十人】令史及御属三十六人本注曰世祖即位以武帝故事置司直居丞相府助督录诸州建武十八年省也【献帝起居注曰建安八年十二月复置司直不属司徒掌督中都官不领诸州九年十二月诏司直比司校尉坐同席在上假传置从事三人书佐四人】
　　司空公一人【马融曰掌营城郭主司空土以居民】本注曰掌水土事凡营城起邑浚沟洫修坟防之事则议其利建其功凡四方水土功课嵗尽则奏其殿最而行赏罚凡郊祀之事掌扫除乐器大丧则掌将校复土凡国有大造大疑谏争与太尉同【韩诗外传曰三公之得者何曰司马司空司徒也司马主天司空主土司徒主人故隂阳不和四时不节星辰失度灾变非常则责之司马山陵崩阤川谷不通五谷不植草木不茂则责之司空君臣不正人道不和国多盗贼民怨其上则责之司徒故三公典其职忧其分举其辨明其得此之谓三公之事】世祖即位为大司空【应劭汉官仪曰绥和元年罢御史大夫官法周制初置司空议者初以县道官狱司空故覆加大为大司空亦所以别大小之文】建武二十七年去大【汉旧仪曰御史大夫勅上计丞长史曰诏书殿下布告郡国臣下承宣无状多不宄百姓不蒙恩被化守长史到郡与二千石同力为民兴利除害务有以安之称诏书郡国有茂才不显者言残民贪汚烦扰之吏百姓所苦务勿任用方察不称者刑罚务于得中恶恶止其身选举民侈过度务有以化之问今嵗善恶孰与往年对上问今年盗贼孰与往年得无有羣辈大贼对上臣昭案献帝建安十三年又罢司空置御史大夫御史大夫郗虑虑免不得补荀绰晋百官表注曰献帝置御史大夫职如司空不领侍御史】属长史一人千石掾属二十九人【汉官目录云二十四人】令史及御属四十二人将军不常置本注曰掌征伐背叛比公者四第一大将军次骠骑将军次车骑将军次衞将军又有前后左右将军【蔡质汉仪曰汉兴置大将军骠骑位次丞相车骑衞将军左右前后皆金紫位次上卿典京师兵卫四夷屯警】初武帝以衞青数征伐有功以为大将军欲尊宠之以古尊官唯有三公皆将军始自秦晋以为卿号故置大司马官号以冠之其后霍光王凤等皆然成帝绥和元年赐大司马印绶罢将军官世祖中兴吴汉以大将军为大司马景丹为骠骑大将军位在公下及前后左右杂号将军众多皆主征伐事讫皆罢【魏畧曰曹公置都防军中尉置防军将军亦皆比二千石旋军并止罢】明帝初即位以弟东平王苍有贤才以为骠骑将军以王故位在公上数年后罢章帝即位西羌反故以舅马防行车骑将军征之还后罢和帝即位以舅窦宪为车骑将军征匈奴位在公下还复有功迁大将军位在公上复征西羌还免官罢安帝即位西羌寇乱复以舅邓隲为车骑将军征之还迁大将军位如宪数年复罢自安帝政治衰缺始以嫡舅耿寳为大将军常在京都顺帝即位又以皇后父兄弟相继为大将军如三公焉【梁冀别传曰元嘉二年又加冀礼仪大将军朝到端门若龙门谒者将引増掾属舎人令史官骑鼔吹各十人】长史司马皆一人千石【东观书曰窦宪作大将军置长史司马员吏官属位次太傅】本注曰司马主兵如太尉从事中郎二人六百石本注曰职参谋议【东观书曰大将军出征置中防军一人】掾属二十九人【案本传东平王作骠骑掾史四十人】令史及御属三十一人本注曰此皆府员职也又赐官骑三十人及鼓吹【应劭汉官仪曰鼔吹二十人非常员舎人十人】其领军皆有部曲大将军营五部部校尉一人比二千石军司马一人比千石部下有曲曲有军一人比六百石曲下有屯屯长一人比二百石其不置校尉部但军司马一人又有军假司马假皆为副贰其别营领属为别部司马其兵多少各随时宜门有门其余将军置以征伐无员职亦有部曲司马军以领兵其职吏部集各一人总知营事兵曹掾史主兵事器械禀假掾史主禀假禁司又置外刺刺奸主罪法明帝初置度辽将军以衞南单于众新降有二心者后数有不安遂为常守【应劭汉官仪曰度辽将军孝武皇帝初用范明友明帝十八年行度辽将军事安帝元初元年置真银印青绶秩二千石长史司马六百石东观书云司马二人】






　　后汉书卷三十四
　　钦定四库全书
　　后汉书卷三十五
　　梁　　　　剡　　　　令刘　昭补并注
　　百官志第二十五
　　百官二　【太常　光禄勲　衞尉　太仆廷尉　大鸿胪】
　　太常卿一人中二千石【卢植礼注曰如大乐正】本注曰掌礼仪祭祀每祭祀先奏其礼仪及行事常赞天子【汉书仪曰赞飨一人秩六百石掌赞天子】每选试博士奏其能否大射养老大丧皆奏其礼仪每月前晦察行陵庙【汉官曰员吏八十五人其十二人四科十五人佐五人假佐十三人百石十五人骑吏九人学事十六人守学事臣昭曰凡汉官所载列职人数今悉以注虽颇为繁盖周礼列官陈人役于前以为民极实观国制此则宏模不可阙者也】丞一人比千石【卢植礼注曰如小乐正】本注曰掌凡行礼及祭祀小事总署曹事【汉旧仪曰丞举庙中非法者】其署曹掾史随事为员诸卿皆然
