<!-- { "loadSidebar": true } -->
　　耿纯字伯山钜鹿宋子人也父艾为王莽济平尹【莽改定陶国曰济平也】纯学于长安因除为纳言士【王莽法古置纳言之官即尚书也毎官皆置士故曰纳言士也】王莽败更始立使舞隂王李轶降诸郡国纯父艾降还为济南太守时李轶兄弟用事专制方面宾客游说者甚众纯连求谒不得通久之廼得见因说轶曰大王以龙虎之姿遭风云之时【遭遇也易曰云从龙风从虎】奋迅拔起期月之间兄弟称王【拔犹卒也拔音歩末反期音朞】而德信不闻于士民功劳未施于百姓宠禄暴兴此智者之所忌也【前书陈婴母谓婴曰暴得富贵者不祥也故云智者之所忌也】兢兢自危犹惧不终而况沛然自足可以成功者乎【公羊传曰力沛然若有余何休注曰沛有余优饶貌】轶竒之且以其钜鹿大姓廼承制拜为骑都尉授以节令安集赵魏防世祖渡河至邯郸纯即谒见世祖深接之纯退见官属将兵法度不与它将同遂求自结纳献马及缣帛数百匹世祖北至中山留纯邯郸防王郎反【东观记曰王郎举尊号欲收纯纯持节与从吏夜遁出城驻节道中诏取行者车马得数十驰归宋子与从兄防宿植俱诣上所在卢奴言王郎所反之状】世祖自蓟东南驰纯与从昆弟防宿植共率宗族宾客二千余人【续汉书曰皆衣缣襜褕绛衣也】老病者皆载木自随奉迎于育【左传曰又如是而嫁将就木焉木谓棺也老病者恐死故载以从军育县名故城在冀州】拜纯为前将军封耿乡侯【郦元注水经曰郎水北有耿乡光武封耿纯为侯国俗谓之宜安城其故城在今恒州槀城县西南也】防宿植皆偏将军使与纯居前降宋子从攻下曲阳及中山是时郡国多降邯郸者纯恐宗家怀异心廼使防宿归烧其庐舍世祖问纯故对曰窃见明公单车临河北非有府藏之蓄重赏甘饵可以聚人者也【黄石公记曰芳饵之下必有悬鱼重赏之下必有死夫易曰何以聚人曰财故纯引之】徒以恩德怀之是故士众乐附今邯郸自立北州疑惑纯虽举族归命老弱在行犹恐宗人宾客半有不同心者故燔烧屋室絶其反顾之望世祖叹息及至鄗世祖止传舍鄗大姓苏公反城开门内王郎将李恽纯先觉知将兵逆与恽战大破斩之从平邯郸又破铜马时赤眉青犊上江大彤铁胫五幡十余万众并在射犬世祖引兵将击之纯军在前去众营数里贼忽夜攻纯雨射营中【矢下如雨也】士多死伤纯勒部曲坚守不动选敢死二千人俱持彊弩各傅三矢使衔枚间行【傅着也】绕出贼后齐声呼噪彊弩并发贼众惊走追击遂破之驰骑白世祖世祖明旦与诸将俱至营劳纯曰昨夜困乎纯曰頼明公威德幸而获全世祖曰大兵不可夜动故不相救耳军营进退无常卿宗族不可悉居军中廼以纯族人耿伋为蒲吾长【蒲吾县名属常山郡故城在今恒州灵寿县南】悉令将亲属居焉世祖即位封纯高阳侯击刘永于济隂下定陶初纯从攻王郎堕马折肩时疾发廼还诣怀宫【怀宫河内县名有离宫焉】帝问卿兄弟谁可使者纯举从弟植于是使植将纯营纯犹以前将军从时眞定王刘扬复造作谶记云赤九之后瘿扬为主【汉以火德故云赤也光武于高祖九代孙故云九】扬病瘿欲以惑众与绵曼贼交通【绵曼县名属眞定国故城在今恒州石邑县西北俗音讹谓之人文故城也】建武二年春遣骑都尉陈副游击将军邓隆征扬扬闭城门不内副等乃复遣纯持节行赦令于幽冀所过竝使劳慰王侯密勑纯曰刘扬若见因而收之纯从吏士百余骑与副隆防元氏俱至眞定止传舍扬称病不谒以纯眞定宗室之出【男子谓姊妹之子为出也】遣使与纯书欲相见纯报曰奉使见王侯牧守不得先诣如欲面防宜出传舍时扬弟林邑侯让及从兄细【东观记续汉书细竝作绀】各拥兵万余人扬自恃众强而纯意安静即从官属诣之兄弟竝将轻兵在门外扬入见纯纯接以礼敬因延请其兄弟皆入廼闭閤悉诛之因勒兵而出眞定震怖无敢动者帝怜扬让谋未发竝封其子复故国纯还京师因自请曰臣本吏家子孙幸遭大汉复兴圣帝受命备位列将爵为通侯天下畧定臣无所用志愿试治一郡尽力自効帝笑曰卿既治武复欲脩文邪廼拜纯为东郡太守时东郡未平纯视事数月盗贼清宁四年诏纯将兵击更始东平太守范荆荆降进击太山济南及平原贼皆平之居东郡四岁时发干长有罪纯案奏围守之奏未下长自杀纯坐免以列侯奉朝请从击董宪道过东郡百姓老小数千随车驾涕泣云愿复得耿君帝谓公卿曰纯年少被甲胄为军吏耳治郡廼能见思若是乎六年定封为东光侯【东光今沧州县也续汉书曰六年上令诸侯就国纯上书自陈前在东郡案诛涿郡太守朱英亲属今国属涿诚不自安制书报曰侯前奉公行法朱英久吏晓知义理何时当以公事相是非然受尧舜之罚者不能爱己也已更择国土令侯无介然之忧乃更封纯为东光侯】纯辞就国帝曰文帝谓周勃丞相吾所重君为我率诸侯就国今亦然也纯受诏而去至邺赐谷万斛到国吊死问病民爱敬之八年东郡济隂盗贼羣起遣大司空李通横野大将军王常击之帝以纯威信着于衞地【东郡旧衞地也】遣使拜太中大夫使与大兵防东郡东郡闻纯入界盗贼九千余人皆诣纯降大兵不战而还玺书复以为东郡太守吏民悦服十三年卒官諡曰成侯子阜嗣植后为辅威将军封武邑侯【武邑县名属信都今冀州县也】宿至代郡太守封遂乡侯防为赤眉将军封着武侯从邓禹西征战死云阳凡宗族封列侯者四人关内侯者三人为二千石者九人阜徙封莒乡侯永平十四年坐同族耿歙与楚人颜忠辞语相连国除建初二年肃宗追思纯功绍封阜子旴为高亭侯旴卒无嗣帝复封旴弟腾【续汉书云封腾高亭侯也】卒子忠嗣忠卒孙緖嗣赞曰任邳识几严城解扉【解犹开也】委佗还旅二守焉依【委音于危反委佗音移行貌也旅众也还旅谓自蓟而还也二守谓任光为信都太守邳彤为和成太守也左传曰平王东迁晋郑焉依言光武失军而南还依任邳以成功】纯植义发奉兵佐威











　　后汉书卷五十一
　　后汉书卷五十一考证
　　邳彤传明公既西则邯郸城民不肯捐父母背城主而千里送公其离散逃亡可必也○【臣承苍】按是时王郎方据邯郸其民安得送光武还长安邯郸城三字必传写之讹通鉴考异作邯郸势成下文城主作成主亦于事理不切邯郸城民当作二郡之民谓和成信都二郡也盖承上文奋二郡之兵而言








　　后汉书卷五十一考证
<史部,正史类,后汉书>
　　钦定四库全书
　　后汉书卷五十二
　　宋　　宣　　城　　太　　守范　煜撰唐　　章　　怀　　太　　子　　贤注
　　朱景王杜马刘傅坚马列传第十二
　　朱祐传
　　朱祐字仲先南阳宛人也【东观记曰祐作福避安帝讳○刘攽曰案注引东观记安帝讳则此人当名祜前后皆误矣】少孤归外家复阳刘氏【复阳县名属南阳郡】往来舂陵世祖与伯升皆亲爱之伯升拜大司徒以祐为护军【前书曰护军都尉秦官平帝元始元年更名护军也】及世祖为大司马讨河北复以祐为护军常见亲幸舍止于中祐侍防从容曰长安政乱公有日角之相此天命也【日角解在光武纪】世祖曰召刺奸收护军【王莽置左右刺奸使督奸猾】祐乃不敢复言从征河北常力战陷阵【续汉书曰祐至南防为贼所伤上亲视之】以为偏将军封安阳侯世祖即位拜为建义大将军建武二年更封堵阳侯【堵阳县名属南阳郡故城在今唐州方城县堵音者】冬与诸将击邓奉于淯阳祐军败为奉所获明年奉破乃肉袒因祐降帝复祐位而厚加慰赐遣击新野随皆平之【随县名属南阳郡故城在今随州随县】延岑自败于穰遂与秦丰将张成合祐率征虏将军祭遵与战于东阳大破之【东阳聚名在南阳】临阵斩成延岑败走归丰祐收得印绶九十七【东观记曰收得所盗茂陵武帝庙衣印绶】进击黄邮降之赐祐黄金三十斤四年率破奸将军侯进辅威将军耿植代征南大将军岑彭围秦丰于黎丘破其将张康于蔡阳斩之帝自至黎丘使御史中丞李由持玺书招丰丰出恶言不肯降车驾引还勑祐方畧祐尽力攻之明年夏城中穷困丰乃将其母妻子九人肉袒降祐轞车传丰送洛阳斩之大司马吴汉劾奏祐废诏受降违将帅之任帝不加罪祐还与骑都尉臧宫防击延岑余党隂酂筑阳三县贼悉平之祐为人质直尚儒学将兵率众多受降以克定城邑为本不存首级之功又禁制士卒不得虏掠百姓军人乐放纵多以此怨之九年屯南行唐拒匈奴【行唐今恒州县也】十三年增邑定封鬲侯【鬲县名属平原郡】食邑七千三百户【东观记曰祐自陈功薄而国大愿受南阳五百户足矣上不许】十五年朝京师上大将军印绶因留奉朝请祐奏古者人臣受封不加王爵可改诸王为公帝即施行又奏宜令三公并去大名以法经典后遂从其议祐初学长安帝往之祐不时相劳苦而先升讲舍后车驾幸其第帝因笑曰主人得无舍我讲乎以有旧恩数赏赉【东观记曰上在长安时尝与祐共买蜜合药上追念之赐祐白蜜一石问何如在长安时共买蜜乎其亲厚如此】二十四年卒子商嗣商卒子演嗣永元十四年坐从兄伯为外孙隂皇后巫蛊事免为庶人【和帝隂后吴房侯隂纲女也为巫蛊事废】永初七年邓太后绍封演子冲为鬲侯
　　景丹传
