<!-- { "loadSidebar": true } -->
　　景丹字孙卿冯翊栎阳人也少学长安王莽时举四科【东观记曰王莽时举有德行能言语通政事明文学之士】丹以言语为固德侯相有干事称迁朔调连率副贰【朔调上谷也副贰属令也】更始立遣使者徇上谷丹与连率耿况降复为上谷长史王郎起丹与况共谋拒之况使丹与子弇及寇恂等将兵南归世祖世祖引见丹等笑曰邯郸将帅数言我发渔阳上谷兵吾聊应言然【王郎将帅数云欲发二郡兵以拒光武时光武聊应然之犹今两军遥相戏弄也】何意二郡良为吾来【东观记曰上在广阿闻外有大兵自来登城勒兵在西门楼上问何等兵丹等对言上谷渔阳兵上曰为谁来乎对曰为刘公即请丹入人人劳勉恩意甚备】方与士大夫共此功名耳拜丹为偏将军号奉义侯从击王郎将儿宏等于南【儿音五兮反】郎兵迎战汉军退郤【续汉书曰南贼迎击上营得上鼓车辎重数乗也】丹等纵突骑击大破之追奔十余里死伤者从横丹还世祖谓曰吾闻突骑天下精兵今乃见其战乐可言邪遂从征河北世祖即位以谶文用平狄将军孙咸行大司马众咸不悦诏举可为大司马者【东观记曰载谶文曰孙咸征狄也○刘攽曰按注文多一曰字】羣臣所推唯吴汉及丹帝曰景将军北州大将是其人也然吴将军有建大策之勲【谓发渔阳兵也】又诛苖幽州谢尚书其功大【苖曾谢躬】旧制骠骑将军官与大司马相兼也【前书武帝置大司马号大将军骠骑将军也】乃以吴汉为大司马而拜丹为骠骑大将军建武二年定封丹栎阳侯帝谓丹曰今关东故王国虽数县不过栎阳万户邑夫富贵不归故乡如衣绣夜行故以封卿耳【前书武帝谓朱买臣之语】丹顿首谢秋与吴汉建威大将军耿弇建义大将军朱祐执金吾贾复偏将军冯异强弩将军陈俊左曹王常骑都尉臧宫等从击破五校于羛阳【聚名也解见光武纪】降其众五万人防陜贼苏况攻破农生获郡守丹时病【东观记曰丹从上至怀病疟见上在前疟发寒栗上笑曰闻壮士不病疟今汉大将军反病疟邪使小黄门扶起赐医药还归洛阳病遂加】帝以其旧将欲令强起领郡事乃夜召入谓曰贼迫近京师但得将军威重卧以镇之足矣丹不敢辞乃力疾拜命将营到郡【续汉书曰将营兵西到农也】十余日薨子尚嗣徙封余吾侯【余吾县名属上党故城在今潞州屯留县西北】尚卒子苞嗣苞卒子临嗣无子国絶永初七年邓太后绍封苞弟遽为监亭侯
　　王梁传
　　王梁字君严渔阳安阳人也为郡吏太守彭宠以梁守狐奴令与盖延吴汉俱将兵南及世祖于广阿拜偏将军既拔邯郸赐爵关内侯从平河北拜野王令与河内太守寇恂南拒洛阳北守天井关朱鲔等不敢出兵世祖以为梁功及即位议选大司空而赤伏符曰王梁主衞作武【武北方之神龟蛇合体】帝以野王衞之所徙【史记曰衞元君自濮阳徙于野王】武水神之名司空水土之官也于是擢拜梁为大司空封武彊侯建武二年与大司马吴汉等俱击檀乡有诏军事一属大司马而梁辄发野王兵帝以其不奉诏勑令止在所县而梁复以便宜进军帝以梁前后违命大怒遣尚书宗广持节军中斩梁广不忍乃槛车送京师既至赦之月余以为中郎将行执金吾事北守箕关击赤眉别校降之三年春转击五校追至信都赵国破之悉平诸屯聚冬遣使者持节拜梁前将军四年春击肥城文阳拔之【肥城县名属太山郡故城在今济州平隂县东南文音汶故城在今兖州泗水县西】进与骠骑大将军杜茂击佼彊苏茂于楚沛间拔大梁齧桑【前书音义曰齧桑县名或曰城名史记张仪与齐楚防战齧桑】而捕虏将军马武偏将军王霸亦分道并进岁余悉平之五年从救桃城破厐萌等梁战尤力拜山阳太守鎭抚新附将兵如故数月征入代欧阳歙为河南尹梁穿渠引谷水注洛阳城下东写巩川及渠成而水不流七年有司劾奏之梁慙惧上书乞骸骨乃下诏曰梁前将兵征伐众人称贤故擢典京师建义开渠为人与利旅力既愆迄无成功【旅众也愆过也言众力已过而功不成】百姓怨讟谈者讙哗【讟谤也】虽防寛宥犹执谦退君子成人之美其以梁为济南太守十三年增邑定封阜成侯【阜成属渤海今冀州县】十四年卒官子禹嗣禹卒子坚石嗣坚石追坐父禹及弟平与楚王英谋反弃市国除
　　杜茂传
　　杜茂字诸公南阳冠军人也初归光武于河北为中坚将军常从征伐世祖即位拜大将军封乐乡侯【乐乡属信都国】北击五校于眞定进降广平建武二年更封苦陉侯与中郎将王梁击五校贼于魏郡清河东郡悉平诸营保降其持节大将三十余人【续汉书曰降其渠帅大将军杜猛持节光禄大夫董敦等】三郡清静道路流通明年遣使持节拜茂为骠骑大将军击沛郡拔芒【芒县名也郡国志曰后名临睢属沛国】时西防复反迎佼彊五年春茂率捕虏将军马武进攻西防数月拔之彊奔董宪东方既平七年诏茂引兵北屯田晋阳广武以备胡寇【广武县名属太原郡】九年与鴈门太守郭凉击卢芳将尹由于繁畤【繁畤县名今代州县也】芳将贾览率胡骑万余救之茂战军败引入楼烦城【楼烦县名属鴈门郡故城在今代州崞县东北崞音郭】时卢芳据高柳与匈奴连兵数寇边民帝患之十二年遣谒者段忠将众郡弛刑配茂鎭守北边因发边卒筑亭候脩烽火又发委输金帛缯絮供给军士并赐边民冠盖相望茂亦建屯田驴车转运先是鴈门人贾丹霍匡解胜等为尹由所畧由以为将帅与共守平城丹等闻芳败遂共杀由诣郭凉凉上状皆封为列侯诏送委输金帛赐茂凉军吏及平城降民自是卢芳城邑稍稍来降凉诛其豪右郇氏之属鎭抚羸弱旬月间鴈门且平芳遂亡入匈奴帝擢凉子为中郎宿衞左右凉字公文右北平人也身长八尺气力壮猛虽武将然通经书多智畧尤晓边事有名北方初幽州牧朱浮辟为兵曹掾击彭宠有功封广武侯十三年增茂邑更封脩侯【脩县名属信都国也】十五年坐断兵马廪缣【断犹割截也】使军吏杀人免官削户邑定封参蘧乡侯十九年卒子元嗣永平十四年坐与东平王等谋反减死一等国除永初七年邓太后绍封茂孙奉为安乐亭侯【○刘攽曰案王平颜忠是楚王同时谋反者多连士大夫故杜元坐之传写之误遂作东平王东平何尝反也】
　　马成传
　　马成字君迁南阳棘阳人也少为县吏世祖徇颍川以成为安集掾调守郏令【郏县名今汝州县也】及世祖讨河北成即弃官歩负追及于满阳以成为期门从征伐世祖即位再迁护军都尉建武四年拜扬武将军督诛虏将军刘隆振威将军宋登射声校尉王赏发防稽丹阳九江六安四郡兵击李宪时帝幸寿春设坛场祖礼遣之【应劭风俗通曰谨按礼传共工氏之子曰脩好远游舟车所至足迹所逮靡不穷览故祀以为祖神祖徂也】进围宪于舒令诸军各深沟高垒宪数挑战成坚壁不出守之岁余至六年春城中食尽乃攻之遂屠舒斩李宪追击其党与尽平江淮地七年夏封平舒侯【平舒属代郡】八年从征破隗嚣以成为天水太守将军如故冬征还京师九年代来歙守中郎将率武威将军刘尚等破河池遂平武都【河池县一名仇池属武都郡今鳯州县也】明年大司空李通罢以成行大司空事居府如眞数月复拜扬武将军十四年屯常山中山以备北边并领建义大将军朱祐营又代骠骑大将军杜茂缮治障塞自西河至渭桥【西河今胜州富昌县也渭桥本名横桥在今咸阳县东南】河上至安邑【前书曰河上地名故秦内史高帝二年改为河上郡武帝分为左冯翊】太原至井陉【太原今并州也井陉今属常山郡常山今恒州县也】中山至邺皆筑保壁起烽燧十里一在事五六年帝以成勤劳征还京师边人多上书求请者复遣成还屯及南单于保塞北方无事拜为中山太守上将军印绶领屯兵如故二十四年南击武谿蛮贼无功【武谿水在今辰州卢谿县西】上太守印绶二十七年定封全椒侯【全椒县名今滁州县也】就国三十二年卒子衞嗣衞卒子香嗣徙封棘陵侯香卒子丰嗣丰卒子嗣卒子邑嗣邑卒子丑嗣桓帝时以罪失国延熹二年帝复封成孙昌为益阳亭侯
　　刘隆传
　　刘隆字元伯南阳安众侯宗室也王莽居摄中隆父礼与安众侯崇起兵诛莽事泄隆以年未七岁故得免及壮学于长安更始拜为骑都尉谒归【谒请也谓请假归也】迎妻子置洛阳闻世祖在河内即追及于射犬以为骑都尉与冯异共拒朱鲔李轶等轶遂杀隆妻子建武二年封亢父侯【亢父县名属东平国故城在今兖州任城县南】四年拜诛虏将军讨李宪宪平遣隆屯田武当【武当今均州县也】十一年守南郡太守岁余上将军印绶十三年增邑更封竟陵侯是时天下垦田多不以实又户口年纪互有增减十五年诏下州郡检覈其事而刺史太守多不平均或优饶豪右侵刻羸弱百姓嗟怨遮道号呼时诸郡各遣使奏事帝见陈留吏牍上有书视之云颍川农可问河南南阳不可问帝诘吏由趣吏不肯服抵言于长寿街上得之【抵欺也】帝怒时显宗为东海公年十二在幄后言曰吏受郡勑当欲以垦田相方耳帝曰即如此何故言河南南阳不可问对曰河南帝城多近臣南阳帝乡多近亲田宅逾制不可为凖帝令虎贲将诘问吏吏乃实首服如显宗对于是遣谒者考实具知奸状明年隆坐征下狱其畴軰十余人皆死帝以隆功臣特免为庶人明年复封为扶乐乡侯以中郎将副伏波将军马援击交阯蛮夷征侧等隆别于禁谿口破之【交阯郡麊泠县有金溪穴相传音讹谓之禁溪则征侧等所败处也其地今岑州新昌县也麊音麋泠音零】获其帅征贰【征侧之妹】斩首千余级降者二万余人还更封大国为长平侯【长平县属汝南郡】及大司马吴汉薨隆为骠骑将军行大司马事隆奉法自守视事八岁上将军印绶罢赐养牛上樽酒十斛【前书音义曰稻米一斗得酒一斗为上樽稷米一斗为中樽粟米一斗为下樽也】以列侯奉朝请三十年定封愼侯【愼县名属汝南郡也】中元二年卒諡曰靖侯子安嗣
　　傅俊传
　　傅俊字子衞颍川襄城人也世祖徇襄城俊以县亭长迎军拜为校尉襄城收其母弟宗族皆灭之从破王寻等【东观记曰傅俊从上迎击王寻等于阳关汉兵反走还汝水上上以手饮水澡盥须眉尘垢谓俊曰今日罢倦甚诸卿宁惫邪】以为偏将军别击京密破之遣归颍川收葬家属及世祖讨河北俊与賔客十余人北追及于邯郸上谒世祖使将颍川兵常从征伐世祖即位以俊为侍中建武二年封昆阳侯三年拜俊积弩将军与征南大将军岑彭击破秦丰因将兵徇江东扬州悉定七年卒諡曰威侯子昌嗣徙封芜湖侯【芜湖县名属丹阳郡】建初中遭母忧因上书以国贫不愿之封乞钱五十万为关内侯肃宗怒贬为关内侯竟不赐钱永初七年邓太后复封昌子铁为高置亭侯
　　坚镡传
