<!-- { "loadSidebar": true } -->
　　汉书地理志承秦三十六郡县邑数百后稍分析至于孝平凡郡国百三县邑道侯国千五百八十七世祖中兴惟官多役烦乃命并合省郡国十县邑道侯国四百余所【应劭汉官曰世祖中兴海内人民可得而数裁十二三边陲萧条靡有孑遗鄣塞破坏亭队絶灭建武二十一年始遣中郎将马援谒者分筑烽堡壁稍兴立郡县十余万户或空置太守令长招还人民上笑曰今边无人而设长吏治之难如春秋素王矣乃建立三营屯田殖谷弛刑谪徒以充实之】至明帝置郡一章帝置郡国二和帝置三安帝又命属国别领比郡者六又所省县渐复分置至于孝顺凡郡国百五县邑道侯国千一百八十【东观书曰永兴元年乡三千六百八十一亭万二千四百四十三】民户九百六十九万八千六百三十口四千九百一十五万二百二十【应劭汉官仪曰永和中户至千七十八万口五千三百八十六万九千五百八十八又帝王世纪永嘉二年户则多九十七万八千七百七十一口七百二十一万六千六百三十六应载极盛之时而所殊甚众舎永嘉多取永和少良不可解皇甫谧校覈精审复非谬记未详孰是岂此是顺朝时书后史即为本乎伏无忌所记每帝崩辄最户口及垦田大数今列于后以见滋减之差焉○光武中元二年户四百二十七万九千六百三十四口二千一百万七千八百二十○明帝永平十八年户五百八十六万五百七十三口三千四百一十二万五千二十一○章帝章和二年户七百四十五万六千七百八十四口四千三百三十五万六千三百六十七○和帝永兴元年户九百二十三万七千一百一十二口五千三百二十五万六千二百二十九垦田七百三十二万一百七十顷八十亩百四十步○安帝延光四年户九百六十四万七千八百三十八口四千八百六十九万七百八十九垦田六百九十四万二千八百九十二顷一十三亩八十五步○顺帝建康元年户九百九十四万六千九百一十九口四千九百七十三万五百五十垦田六百八十九万六千二百七十一顷五十六亩一百九十四步○冲帝永嘉元年户九百九十三万七千六百八十口四千九百五十二万四千一百八十三垦田六百九十五万七千六百七十六顷二十亩百八步○质帝本初元年户九百三十四万八千二百二十七口四千七百五十六万六千七百七十二垦田六百九十三万一百二十三顷三十八亩】
　　赞曰众安后载政洽区分侯罢守列民无常君称号迁隔封割纠纷略存减益多证前闻















　　后汉书卷三十三
　　后汉书卷三十三考证
　　郡国志五巴郡注建安六年刘绰分巴○【臣召南】按刘绰当作刘璋璋分巴东巴西二郡蜀志可考
　　鱼复注左传文十年鱼人逐楚师○左传是文公十六年事此脱六字
　　涪陵出丹注从枳南折丹涪陵水与楚商于之地接○【臣召南】按析丹水皆县名与涪陵相接注当云从枳南入析丹水涪陵与商于之地接也析误作折丹涪陵水又倒其字遂不可解
　　雒州刺史治○【臣召南】按雒是一字县名前书可证又本书李固传出为广汉雒令是也各州刺史治例无州字此州字衍又汉阳郡陇州刺史治亦衍州字
　　永昌郡注明帝永平二年分益州置○【臣召南】按本书永平十二年以益州徼外夷哀牢王内附置永昌郡是二年上脱十字
　　广汉属国都尉注故北部都尉属蜀郡○【臣召南】按属蜀郡应是属广汉郡之讹阴平甸氐刚氐三道旧属广汉阴平道即广汉北部都尉治也前书可证
　　临洮注本传县马防筑索西域○此注县字疑衍望恒○前书作望垣
　　略阳有街泉亭注街水故县省○街水故县当作街泉故县
　　朝那注郭璞注山海经曰泾水出县西丹头山入渭○【臣召南】按丹头山应作幵头山各本俱误
　　鹯隂○前书作鹑隂
　　租厉○前书作祖厉
　　拼泉○前书作渊泉
　　张掖属国注安帝时别领五城○【臣召南】按下列官左骑千人司马官千人官皆官名非城名也前志张掖领十县后志领八城其居延别为居延属国显美改属武威郡未知张掖属国所领之五城为何名也
　　张掖居延属国注安帝别领一郡○郡字何焯校本改城
　　壶关注今名平泽○本亦作无睾何焯校本改平睾氏注白城在郡南山中○何焯校本削白字
　　谷逺注泌水所出○泌前书作沁
　　埒○何焯校本改垀
　　大城○何焯校本城字去土傍
　　广阳郡注永平八年复○【臣召南】按和帝永元八年复非永平也按此注昭帝更名为郡之下尚缺宣帝复为国五字盖本始元年更为广阳国至光武始并入上谷郡耳
　　汶○何焯校本灭去氵按前书作文
　　髙句骊注出塞外御白平山○御当作衔
　　西盖鸟○前书作西盖马【臣召南】按本书东沃沮在髙句骊盖马太山之东知此作鸟误
　　城○【臣召南】按顾炎武救文格论曰城改属元莵而辽东复出一城无虑改属辽东属国而辽东复出一无虑必有一焉宜删者然则天下郡国少二城矣
　　占蝉○前书作黏蝉
　　遂城○前书作遂成
　　辽东属国○【臣世骏】按此郡独无户口
　　昌辽故天辽属辽西○【臣召南】按前志辽西无天辽县顾炎武考古录疑此志昌辽故天辽五字当作昌黎故交黎是也又考安帝纪鲜卑攻夫犁营章怀注曰夫犁县名属辽东属国鲜卑传又作扶黎注文同然则前汉名交黎后汉名夫黎又改曰昌黎也疑此志当作昌黎故夫黎夫与天字尤相近
　　賔徒○前书作賔从
　　临元○前书作临允
　　朱崖○前书作朱卢
　　羸○羸应作□前书孟康曰□音莲则作羸字非也无功○前书作无切















　　后汉书卷三十三考证
　　钦定四库全书
　　后汉书卷三十四
　　梁　　　　剡　　　　令刘　昭补并注
　　百官志第二十四
　　百官一　【太傅　太尉　司徒　司空　将军】
　　汉之初兴承继大乱兵不及戢法度草创略依秦制后嗣因循至景帝感吴楚之难始抑损诸侯王及至武帝多所改作然而奢广民用匮乏世祖中兴务从节约并官省职费减亿计所以补复残缺及身未改而四海从风中国安乐者也昔周公作周官分职着明法度相持王室虽微犹能久存今其遗书所以观周室牧民之徳既至又其有益来事之范殆未有所穷也故新汲令王隆作小学汉官篇诸文倜说较畧不究【案胡广注隆此篇其论之注曰前安帝时越骑校尉刘千秋校书东观好事者樊长孙与书曰汉家礼仪叔孙通等所草创皆随律令在理官藏于几阁无纪录者久令二代之业闇而不彰诚宜撰次依拟周礼定位分职各有条序令人无愚智入朝不惑君以公族元老正丁其任焉可以已刘君甚然其言与邑子通人郎中张平子参议未定而刘君迁为宗正衞尉平子为尚书郎太史令各务其职未暇恤也至顺帝时平子为侍中典校书方作周官解説乃欲以汉次述汉事防复迁河间相遂莫能立也述作之功独不易矣既感斯言顾见故新汲令王文山小学为汉官篇畧道公卿内外之职旁及四夷博物条畅多所发明足以知旧制仪品盖法有成易而道有因革是以聊集所宜为作诂解各随其下缀续后事令世施行庶明厥防广前后愤盈之念増助来哲多闻之览焉】唯班固着百官公卿表记汉承秦置官本末讫于王莽差有条贯然皆孝武奢广之事又职分未悉世祖节约之制宜为常宪故依其官簿粗注职分以为百官志【臣昭曰本志既久是注曰百官簿今昭又采异同俱为细字如或相冒兼应注本注尤须分显故凡是旧注通为大书称本注曰以表其异】凡置官之本及中兴所省无因复见者既在汉书百官表不复悉载
　　太傅上公一人【大戴记曰傅傅之徳义也应劭汉官仪曰傅者覆也贾生曰天子不喻于先圣之徳不知君民之道不见礼义之正诗书无宗学业不法此太师之责也古者齐太公职之天子不惠于庶民不礼于大臣不中于折狱无经于百官不哀于防不敬于祭不戒于齐不信于事此太傅之责也古者周公职之天子处位不端受业不敬言语不叙音声不中进退升降不以礼俯仰周旋无节此太保之责也古者燕召公职之天子燕业反其学左右之习诡其师荅诸侯遇大臣不知文雅之辞言语之道简闻少诵不博不习此少师之责也天子居处出入不以礼衣服冠带不以制御器列侧不以度采服从好不以章忿悦不以义与夺不以节此少傅之责也天子居处燕私安而易乐而耽饮食不时醉饱不节寝起早晏无常玩好器弄无制此少保之责也此古天子自辅弼之礼也自为天子而贤智维之故能虑无失计举无过事终身得中】本注曰掌以善导无常职世祖以卓茂为太傅薨因省其后每帝初即位輙置太傅录尚书事薨輙省【胡广注曰犹古冢宰总己之义也案灵帝之初以陈蕃为太傅蕃诛以胡广代始不止一人也董卓在长安又自尊为太师位在太傅上应劭汉官仪曰太师古官也平帝元年孔光以太见授诏太师无朝十日一赐餐赐灵夀杖省中施坐置几太师入省中用杖自是而阙又汉官云太傅长史一人秩千石掾属二十四人令史御属二十二人荀绰晋百官表注曰汉太傅置掾属十人御属一人令史十二人置长史与汉异】
