<!-- { "loadSidebar": true } -->
　　吴许升妻者吕氏之女也字荣升少为博徒不理操行荣尝躬勤家业以奉养其姑数劝升脩学每有不善辄流涕进规荣父积忿疾升乃呼荣欲改嫁之荣叹曰命之所遭义无离贰终不肯归升感激自厉乃寻师逺学遂以成名寻被本州辟命行至寿春道为盗所害刺史尹耀捕盗得之荣迎丧于路闻而诣州请甘心讐人耀听之荣乃手断其头以祭升灵后郡遭寇贼贼欲犯之荣逾垣走贼拔刀追之贼曰从我则生不从我则死荣曰义不以身受辱宼虏也遂杀之是日疾风暴雨靁电晦防贼惶惧叩头谢罪乃殡葬之
　　袁隗妻
　　汝南袁隗妻者扶风马融之女也字伦隗已见前传伦少有才辩融家世丰豪装遣甚盛及初成礼隗问之曰妇奉箕箒而已何乃过珎丽乎对曰慈亲垂爱不敢逆命君若欲慕鲍宣梁鸿之高者妾亦请从少君孟光之事矣隗又曰弟先兄举世以为笑今处姊未适先行可乎对曰妾姊高行殊邈未遭良匹不似鄙薄茍然而已又问曰南郡君学穷道奥文为辞宗【融为南郡太守】而所在之职辄以货财为损何邪对曰孔子大圣不免武叔之毁子路至贤犹有伯寮之愬【论语曰叔孙武叔毁仲尼子贡曰无以为也它人之贤者犹邱陵焉犹可逾也仲尼如日月也无得而逾焉公伯寮愬子路于季孙孔子曰道之将行也与命也道之将废也与命也公伯寮其如命何】家君获此固其宜耳隗黙然不能屈帐外听者为慙隗既宠贵当时伦亦有名于世年六十余卒伦妹芝亦有才义少丧亲长而追感乃作申情赋云
　　庞淯母
　　酒泉庞淯母者赵氏之女也字娥父为同县人所杀而娥兄弟三人时俱病物故讐乃喜而自贺以为莫已报也娥阴怀感愤乃潜备刀兵常帷车以候讐家十余年不能得后遇于都亭刺杀之因诣县自首曰父讐已报请就刑戮福禄长尹嘉义之解印绶欲与俱亡娥不肯去曰怨塞身死妾之明分结罪理狱君之常理何敢茍生以枉公法后遇赦得免州郡表其闾太常张奂嘉叹以束帛礼之
　　刘长卿妻
　　沛刘长卿妻者同郡桓鸾之女也鸾已见前传生一男五岁而长卿卒妻防远嫌疑不肯归宁儿年十五晚又夭殁妻虑不免乃豫刑其耳以自誓宗妇相与愍之共谓曰若家殊无它意假令有之犹可因姑姊妹以表其诚何贵义轻身之甚哉对曰昔我先君五更学为儒宗尊为帝师五更以来历代不替男以忠孝显女以贞顺称诗云无忝尔祖聿脩厥德是以豫自刑翦以明我情沛相王吉上奏高行显其门闾号曰行义桓嫠【寡妇曰嫠】县邑有祀必膰焉【膰祭余肉也尊敬之故有祭祀必致其余也左传曰天子有事膰焉】
　　皇甫规妻
　　安定皇甫规妻者不知何氏女也规初丧室家后更娶之妻善属文能草书时为规答书记众人怪其工及规卒时妻年犹盛而容色美后董卓为相国承其名聘以軿辎百乘马二十匹奴婢钱帛充路妻乃轻服诣卓门跪自陈情辞甚酸怆卓使傅奴侍者悉拔刀围之而谓曰孤之威教欲令四海风靡何有不行于一妇人乎妻知不免乃立骂卓曰君羌胡之种毒害天下犹未足邪妾之先人清德奕世皇甫氏文武上才为汉忠臣君亲非其趣使走吏乎敢欲行非礼于尔君夫人邪卓乃引车庭中以其头悬軶鞭扑交下【周礼考工记曰軶长六尺郑众曰谓辕端压牛领者】妻谓持杖者曰何不重乎速尽为惠遂死车下后人图画号曰礼宗云
　　阴瑜妻
　　南阳阴瑜妻者颍川荀爽之女也名采字女荀聪敏有才艺年十七适阴氏十九产一女而瑜卒采时尚丰少常虑为家所逼自防御甚固后同郡郭奕丧妻爽以采许之【魏书奕字伯益寿之子也为太子文学早卒】因诈称病笃召采既不得已而归怀刃自誓爽令婢执夺其刃扶抱载之犹忧致愤激勅衞甚严女既到郭氏乃伪为欢悦之色谓左右曰我本立志与阴氏同穴而不免逼迫遂至于此素情不遂奈何乃命使建四灯盛装饰请奕入相见共谈言辞不辍奕敬惮之遂不敢逼至曙而出采因勅令左右办浴旣入室而掩戸权令侍人避之以粉书扉上曰尸还阴阴字未及成惧有来者遂以衣带自缢左右翫之不为意比视已絶时人伤焉
　　盛道妻
　　犍为盛道妻者同郡赵氏之女也字媛姜建安五年益部乱道聚众起兵事败夫妻执系当死媛姜夜中告道曰法有常刑必无生望君可速濳逃建立门戸妾自留狱代君塞咎道依违未从媛姜便解道桎梏为赍粮货子翔时年五岁使道携持而走媛姜代道持夜应对不失度道已远乃以实告吏应时见杀道父子会赦得归道感其义终身不娶焉
　　孝女叔先雄
　　孝女叔先雄者犍为人也父泥和永建初为县功曹县长遣泥和拜檄谒巴郡太守乘舩堕湍水物故尸丧不归雄感念怨痛号泣昼夜心不图存常有自沈之计所生男女二人并数岁雄乃各作囊盛珠环以系儿数为诀别之辞家人每防闲之经百许日后稍懈雄因乘小舩于父堕处恸哭遂自投水死弟贤其夕梦雄告之却后六日当共父同出至期伺之果与父相持浮于江上郡县表言为雄立碑图像其形焉
　　董祀妻
　　陈留董祀妻者同郡蔡邕之女也名琰字文姬博学有才辩又妙于音律【刘昭防童传曰邕夜鼓琴絶琰曰第二邕曰偶得之耳故断一问之琰曰第四并不差谬】适河东衞仲道夫亡无子归宁于家兴平中天下丧乱文姬为胡骑所获没于南匈奴左贤王在胡中十二年生二子曹操素与邕善痛其无嗣乃遣使者以金璧赎之而重嫁于祀祀为屯田都尉犯法当死文姬诣曹操请之时公卿名士及远方使驿坐者满堂操谓賔客曰蔡伯喈女在外今为诸君见之及文姬进蓬首徒行叩头请罪音辞清辩防甚酸哀众皆为改容操曰诚实相矜然文状已去奈何文姬曰明公廐马万匹虎士成林何惜疾足一骑而不济垂死之命乎操感其言乃追原祀罪时且寒赐以头巾履袜操因问曰闻夫人家先多坟籍犹能忆识之不文姬曰昔亡父赐书四千许卷流离涂炭罔有存者今所诵忆裁四百余篇耳操曰今当使十吏就夫人写之文姬曰妾闻男女之别礼不亲授【礼记曰男女不亲授】乞给纸笔眞草唯命于是缮书送之文无遗误后感伤乱离追怀悲愤作诗二章其辞曰汉季失权柄董卓乱天常志欲图簒弑先害诸贤良逼迫迁旧邦拥主以自彊海内兴义师欲共讨不祥卓众来东下金甲耀日光平土人脆弱来兵皆胡羌猎野围城邑所向悉破亡斩无子遗尸骸相牚拒【牚音直庚反】马边悬男头马后载妇女长驱西入关逈路险且阻还顾邈防防肝脾为烂腐所畧有万计不得令屯聚或有骨肉俱欲言不敢语失意机微间辄言毙降虏要当以亭刃我曹不活汝岂复惜性命不堪其詈骂或便加棰杖毒痛参幷下旦则号泣行夜则悲吟坐欲死不能得欲生无一可彼苍者何辜乃遭此戹祸边荒与华异人俗少义理处所多霜雪胡风春夏起翩翻吹我衣肃肃入我耳感时念父母哀叹无穷已有客从外来闻之常欢喜迎问其消息辄复非乡里邂逅徼时愿骨肉来迎已巳得自解免当复弃儿子天属缀人心念别无会期存亡永乖隔不忍与之辞儿前抱我颈问我欲何之人言母当去岂复有还时阿母常仁恻今何更不慈我尚未成人奈何不顾思见此崩五内恍惚生狂痴号泣手抚摩当发复回疑兼有同时辈相送告离别慕我独得归哀呌声摧裂马为立踟蹰车为不转辙观者皆歔欷行路亦呜咽去去割情恋遄征日遐迈悠悠三千里何时复交会念我出腹子匈臆为摧败旣至家人尽又复无中外城郭为山林庭宇生荆艾白骨不知谁从横莫覆盖出门无人声豺狼号且吠防防对孤景怛咤糜肝肺登高远眺望魂神忽飞逝奄若寿命尽旁人相寛大为复彊视息虽生何聊赖托命于新人竭心自朂厉流离成鄙贱常恐复捐废人生几何时怀忧终年岁其二章曰嗟薄祐兮遭世患宗族殄兮门戸单身执畧兮入西关历险阻兮之羌蛮山谷兮路漫漫眷东顾兮但悲叹防当寝兮不能安【防音暝】饥当食兮不能餐常流涕兮眦不干薄志节兮念死难虽茍活兮无形顔惟彼方兮远阳精【北方近阴远阳】阴气凝兮雪夏零沙漠壅兮尘防防有草木兮春不荣人似禽兮食臭腥言兠离兮状窈停【兠离匈奴言语之貌】岁聿暮兮时迈征夜悠长兮禁门扄不能寐兮起屏营登胡殿兮临广庭云合兮翳月星北风厉兮肃泠泠胡笳动兮边马鸣孤鴈归兮声嘤嘤乐人兴兮弹琴筝音相和兮悲且清心吐思兮匈愤盈欲舒气兮恐彼惊含哀咽兮涕沾颈家既迎兮当归宁临长路兮捐所生儿呼母兮嗁失声我掩耳兮不忍听追持我兮走防防顿复起兮毁顔形还顾之兮破人情心怛絶兮死复生【列女后传琰字昭姬也】
　　賛曰端操有踪幽闲有容区明风烈昭我管彤【妇人之正其节操有踪迹可纪者及幽都闲婉有礼容者区别其遗风余烈以明女史之所纪也管彤赤管笔解见皇后纪】














　　后汉书巻一百十四
　　后汉书卷一百十四考证
　　曹世叔妻传又诏融兄续继昭成之○何焯曰司马彪云马续述天文志续字季则见马援传末
　　孝女曹娥传迎婆娑神○困学纪闻云曹娥碑云盱能抚节安歌婆娑乐神以五月五日迎伍君传云婆娑神误也
　　皇甫规妻传安定皇甫规妻者不知何氏女也○按唐张懐瓘书断云扶风马夫人大司农皇甫规之妻也
　　董祀妻传追怀悲愤作诗二章○何焯曰按董卓传卓以牛辅子壻素所亲信使以兵屯陜辅分遣其校尉李傕郭汜张济击破河南尹朱防于中牟因略陈留颍川诸县杀掠男女所过无复遗类文姬流离当在此时蔡邕传邕在长安与从弟谷谋东奔兖州又欲遯逃山东时未必以家自随也苏氏以董卓旣诛邕乃随坐不应文姬先罹祸乱疑此诗为后人作考之不详也















　　后汉书卷一百十四考证
<史部,正史类,后汉书>
　　钦定四库全书
　　后汉书卷一百十五
　　宋　　宣　　城　　太　　守范　煜撰唐　　章　　怀　　太　　子　　贤注
　　东夷传第七十五
　　东夷
