<!-- { "loadSidebar": true } -->
　　爱日篇曰国之所以为国者以有民也民之所以为民者以有谷也谷之所以丰殖者以有民功也功之所以能建者以日力也化国之日舒以长故其民闲暇而力有余乱国之日促以短故其民困务而力不足舒长者非谓羲和安行【羲和日也山海经曰东南海之外甘水之间有羲和之国有女子曰羲和方浴日于甘泉羲和者帝俊之妻是生十日郭璞注曰羲和盖天地始生日月者也】乃君明民静而力有余也促短者非谓分度损减【洛书甄耀度曰凡周天三百六十五度四分度之一一度为千九百三十二里日一日行一度月一日行十三度十九分度之一也】乃上闇下乱力不足也孔子称既庶则富之既富乃教之是故礼义生于富足盗窃起于贫穷富足生于寛暇贫穷起于无日圣人深知力者民之本国之基也故务省徭役使之爱日是以尧勑羲和钦若昊天敬授民时明帝时公车以反支日不受章奏【凡反支日用月朔为正戌亥朔一日反支申酉朔二日反支午未朔三日反支辰巳朔四日反支寅夘朔五日反支子丑朔六日反支见隂阳书也】帝闻而怪曰民废农桑逺来诣阙而复拘以禁忌岂为政之意乎于是遂蠲其制令寃民仰希申诉而令长以神自畜【难见如神也○刘攽曰令寃民仰希申诉案文令当作今】百姓废农桑而趋府廷者相续道路非朝餔不得通非意气不得见【説文曰餔谓日加申时也今为晡字也】或连日累月更相瞻视或转请邻里馈粮应对嵗功既亏天下岂无受其饥者乎孔子曰聼讼吾犹人也从此言之中才以上足议曲直乡亭部吏亦有任决断者而类多枉曲盖有故焉夫理直则恃正而不桡事曲则謟意以行赇不桡故无恩于吏行赇故见私于法若事有反覆吏应坐之吏以应坐之故不得不枉之于廷以羸民之少党而与豪吏对讼其势得无屈乎县承吏言故与之同若事有反覆县亦应坐之县以应坐之故而排之于郡以一民之轻而与一县为讼其理岂得申乎事有反覆郡亦坐之郡以共坐之故而排之于州以一民之轻与一郡为讼其事岂获胜乎既不肯理故乃逺诣公府公府复不能察而当延以日月贫弱者无以旷旬彊富者可盈千日理讼若此何枉之能理乎正士懐怨结而不见信【信读曰申】猾吏崇奸轨而不被坐此小民所以易侵苦而天下所以多困穷也且除上天感痛致灾但以人功见事言之自三府州郡至于乡县典司之吏辞讼之民官事相连更相检对者日可有十万人一人有事二人经营是为日三十万人废其业也以中农率之则是嵗三百万人受其饥者也然则盗贼何从而销太平何由而作乎诗云莫肯念乱谁无父母【诗小雅也】百姓不足君谁与足可无思哉可无思哉
　　述赦篇曰凡疗病者必知脉之虚实气之所结然后为之方故疾可愈而夀可长也为国者必先知民之所苦祸之所起然后为之禁故奸可塞而国可安也今日贼良民之甚者莫大于数赦赎赦赎数则恶人昌而善人伤矣何以明之哉夫谨之人身不蹈非又有为吏正直不避彊御而奸猾之党横加诬言者皆知赦之不久故也善人君子被侵怨而能至阙庭自明者万无数人数人之中得省问者百不过一既对尚书而空遣去者复什六七矣其轻薄奸轨既防罪法怨毒之家冀其辜戮以解畜愤而反一槩悉防赦释令恶人高会而夸咤老盗服臧而过门孝子见讐而不得讨遭盗者覩物而不敢取痛莫甚焉夫养稂莠者伤禾稼恵奸轨者贼良民【尔雅曰稂童粮郭璞注云莠类也诗曰不稂不莠稂音郎】书曰文王作罸刑兹无赦【康诰之言也】先王之制刑法也非好伤人肌肤断人夀命也贵威奸惩恶除人害也故经称天命有徳五服五章哉天讨有罪五刑五用哉诗刺彼宜有罪汝反脱之【诗大雅也此宜无罪汝反収之彼宜有罪汝反脱之毛苌注云脱赦也】古者唯始受命之君承大乱之极寇贼奸轨难为法禁故不得不有一赦与之更新颐育万物以成大化非以养奸活罪放纵天贼也夫性恶之民民之豺狼虽得放宥之泽终无改悔之心旦脱重梏夕还囹圄严明令尹不能使其断絶何也凡敢为大奸者才必有过于众而能自媚于上者也多散诞得之财奉以謟谀之辞以转相驱【诞犹虚也】非有第五公之亷直孰不为顾哉【谓第五伦也为司空性亷直也】论者多曰久不赦则奸轨炽而吏不制宜数肆眚以解散之此未昭政乱之本源不察祸福之所生也后度辽将军皇甫规解官归安定乡人有以货得鴈门太守者亦去职还家书刺谒规规卧不迎既入而问卿前在郡食鴈美乎有顷又白王符在门规素闻符名乃惊遽而起衣不及带屣履出迎援符手而还与同坐极欢时人为之语曰徒见二千石不如一缝掖【礼记儒行孔子曰丘少居鲁衣逢掖之衣郑注曰逢犹大也大掖之衣大袂单衣也】言书生道义之为贵也符竟不仕终于家
　　仲长统传
