<!-- { "loadSidebar": true } -->
　　右属廷尉本注曰孝武帝以下置中都官狱二十六所各令长名世祖中兴皆省唯廷尉及雒阳有诏狱【蔡质汉仪曰正月旦百官朝贺光禄勲刘嘉廷尉赵世各辞不能朝髙赐举奏皆以被病笃困空文武之位阙上卿之賛既无忠信断金之用而有败礼伤化之尤不谨不敬请廷尉治嘉罪河南尹治世罪议以世掌廷尉故转属他官】
　　大鸿胪卿一人中二千石【周礼象胥干寳注曰今鸿胪】本注曰掌诸侯及四方归义蛮夷其郊庙行礼賛导请行事既可以命羣司诸王入朝当郊迎典其礼仪及郡国上计匡四方来亦属焉【汉官曰员吏五十五人其六人四科二人二百石文学六人百石一人斗食十四人佐六人骑吏十五人学士五人官医永元十年大匠应顺上言百郡计吏观国之光而舎逆旅崎岖私馆直装衣物敝朽暴露朝防邈逺事不肃给昔霸国盟主耳舎诸侯于人子产以为大讥况今四海之大而可无乎和帝嘉纳其言即创业焉】皇子拜王賛授印绶及拜诸侯诸侯嗣子及四方夷狄封者台下鸿胪召拜之王薨则使吊之及拜王嗣丞一人比千石
　　大行令一人六百石本注曰主诸郎【汉官曰员吏四十人】丞一人治礼郎四十七人【汉官曰其四人四科五人二百石文学五人百石九人斗食六人佐六人学事十二人守学事东观书曰主斋祠傧賛九賔又有公室主稠中都官斗食以下功次相补案卢植礼注曰大行郎亦如谒者兼举形貌】
　　右属大鸿胪本注曰承秦有典属国别主四方夷狄朝贡侍子成帝时省并大鸿胪中兴省驿官别火二令丞【如淳曰汉仪注别火狱令官主治改火事】及郡邸长丞但令郎治郡邸【汉官目录曰右三官司徒所部】



　　后汉书卷三十五
　　后汉书卷三十五考证
　　百官志二省前凡十官注延光元年○光何焯校本改平
　　治礼郎四十七人注上稠中都官○稠当作调











　　后汉书卷三十五考证
　　钦定四库全书
　　后汉书卷三十六
　　梁　　　　剡　　　　令刘　昭补并注
　　百官志第二十六
　　百官三　【宗正　大司农　少府】
　　宗正卿一人中二千石本注曰掌序录王国嫡庶之次及诸宗室亲属逺近郡国嵗因计上宗室名籍若有犯法当髠以上先上诸宗正宗正以闻乃报决【胡广曰又嵗一治诸王世谱差序秩第汉官曰员吏四十一人其六人四科一人二百石四人百石三人佐六人骑吏二人法家十八人学事一人官医】丞一人比千石
　　诸公主每主家令一人六百石丞一人三百石本注曰其余属吏増减无常【汉官曰主簿一人秩六百石仆一人秩六百石私府长一人秩六百石家丞一人三百石直吏三人从官二人东观书曰其主薨无子置傅一人守其家】
　　右属宗正本注曰中兴省都司空令丞【如淳曰主罪人】
　　大司农卿一人中二千石本注曰掌诸钱谷金帛诸货币郡国四时上月旦见钱谷簿其逋未毕各具别之边郡诸官请调度者皆为报给损多益寡取相给足【汉书曰员吏百六十四人其十八人四科九人斗食十六人二百石文学二十人百石二十五人佐七十五人学事一人官医】丞一人比千石部丞一人六百石本注曰部丞主帑藏【古今注曰建初七年七月为大司农置丞一人秩千石别主帑藏则部丞应是而秩不同应劭汉官秩亦云二千石】
　　太仓令一人六百石本注曰主受郡国传漕谷【汉官曰员吏九十九人】丞一人
　　平凖令一人六百石本注曰掌知物贾主练染作采色【汉官曰员吏百九十人】丞一人
　　导官令一人六百石本注曰主舂御米及作干糒导择也【汉官曰员吏百一十二人】丞一人
　　右属大司农本注曰郡国盐官铁官本属司农中兴皆属郡县【魏志曰曹公置典农中郎将秩二千石典农都尉秩六百石或四百石典农校尉秩比二千石所主如中郎部分别而少为校尉丞】又有廪牺令六百石掌祭祀牺牲鴈鹜之属【汉官曰丞一人三百石员吏四十人其十一人斗食十七人佐七人学事五人守学事皆河南属县给吏者】及雒阳市长【汉官曰市长一人秩四百石丞一人二百石明法补员吏三十六人十三人百石啬夫十一人斗食十二人佐又有檝櫂丞三百石别治中水官主水渠在马市东有员吏六人】荥阳敖仓官中兴皆属河南尹余均输等皆省【均输者前书孟康注曰谓诸当所有输于官者皆令输其土地所饶平其所在时贾官更于他处货之输者既便而官有利盐铁论大夫曰往者郡国诸侯各以其物贡输往来烦杂物多苦恶或不偿其费故郡置输官以相给运而便逺方之贡故曰均输开委府于京师以笼货物贱则买贵则卖是以县官不失实商贾无所利故曰平凖平凖则民不失职均输则民不劬劳故平凖均输所以平万物而便百姓也文学曰古之赋税于民也因其所工不求所拙农人纳其获工女效其织今释其所有责其所无百姓贱买货物以便上求间者郡国或令民作布絮吏留难与之为市吏之所入非独齐陶之缣蜀汉之布也亦民间之所为耳行奸卖平农民重苦必苦女工茧税未见输之均也县官猥发阖门擅市即万民并収并収则物腾跃腾跃则商贾利自市则吏容奸豪吏富商积货储物以待其急轻贾奸吏収以取贵未见凖之平也盖古之均输所以齐劳逸而便贡输非以为利而贾万物也王隆小学汉官篇曰调均报度输漕委输胡广注曰边郡诸官请调者皆为调均报给之也以水通输曰漕委积也郡国所积聚金帛货贿随时输送诸司农曰委输以供国用前书又有都内籍田令丞干官铁市两长丞郡国诸仓农监六十五官长丞皆属之】
　　少府卿一人中二千石本注曰掌中服御诸物衣服寳货珍膳之属【汉官曰员吏三十四人其一人四科一人二百石五人百石四人斗食三人佐六人骑吏十三人学事一人官医少者小也小故称少府王者以租税为公用山泽陂池之税以供王之私用古皆作小府汉官仪曰田租刍槀以给经用凶年山泽鱼盐市税少府以给私用也】丞一人比千石太医令一人六百石本注曰掌诸医【汉官曰员医二百九十三人员吏十九人】药丞方丞各一人本注曰药丞主药方丞主药方太官令一人六百石本注曰掌御饮食【汉官曰员吏六十九人衞士三十八人荀绰晋百官表注曰汉制太官令秩千石丞四人秩四百石不与志同】左丞甘丞汤官丞果丞各一人本注曰左丞主饮食甘丞主膳具汤官丞主酒果丞主果【荀绰云甘丞掌诸甘肥果丞别在外诸果菜茹】
　　守宫令一人六百石本注曰主御纸笔墨及尚书财用诸物及封泥【汉官曰员吏六十九人】丞一人【汉官曰外官丞二百石公府吏府也】上林苑令一人六百石本注曰主苑中禽兽颇有民居皆主之捕得其兽送太官【汉官曰员吏五十八人案桓帝又置鸿徳苑令】丞尉各一人
　　侍中比二千石【汉官秩云千石周礼太仆干寳注曰若汉侍中】本注曰无员掌侍左右賛导众事顾问应对法驾出则多识者一人参乗余皆骑在乗舆车后本有仆射一人中兴转为祭酒或置或否【蔡质汉仪曰侍中常伯选旧儒髙徳博学渊懿仰占俯视切问近对喻防公卿上殿称制参乗佩玺秉劒员本八人陪见旧在尚书令仆射下尚书上今官出入禁中更在尚书下司校尉见侍中执板揖河南尹亦如之又侍中旧与中官俱止禁中武帝时侍中莽河罗挟刃谋逆由是侍中出禁外有事乃入毕即出王莽秉政侍中复入与中官共止章帝元和中侍中郭举与后宫通拔佩刀惊上举伏诛侍中由是复出外】
　　中常侍千石本注曰宦者无员后増秩比二千石掌侍左右从入内宫賛导内众事顾问应对给事
　　黄门侍郎六百石本注曰无员掌侍从左右给事中关通中外及诸王朝见于殿中引王就坐【汉旧仪曰黄门郎属黄门令日暮入对青琐门拜名曰夕郎宫阁簿青琐门在南宫卫瓘注吴都赋曰青琐户边靑镂也一曰天子门内有眉格再重里青画曰琐献帝起居注曰帝初即位初置侍中给事黄门侍郎员各六人出入禁中近侍帷幄省尚书事改给事黄门侍郎为侍中侍郎去给事黄门之号旋复复故旧侍中黄门侍郎以在中宫者不与近宻交政诛黄门后侍中侍郎出入禁闱机事颇露由是王允乃奏比尚书不得出入不通賔客自此始也又曰诸奄人官悉以议郎郎中称秩如故诸署令两梁冠陛殿上得召都官从事以下】
　　小黄门六百石本注曰宦者无员掌侍左右受尚书事上在内宫关通中外及中宫已下众事诸公主及王太妃等有疾苦则使问之
　　黄门令一人六百石【董巴曰禁门曰黄闼以中人主之故号曰黄门令】本注曰宦者主省中诸宦者【汉官曰员吏十八人】丞从丞各一人本注曰宦者从丞主出入从
　　黄门署长画室署长玉堂署长各一人丙署长七人皆四百石黄绶本注曰宦者各主中宫别处
　　中黄门冗从仆射一人六百石本注曰宦者主中黄门冗从居则宿衞直守门户出则骑从夹乗舆车
　　中黄门比百石本注曰宦者无员后増比三百石掌给事禁中
　　掖庭令一人六百石本注曰宦者掌后宫贵人采女事【汉官曰吏从官百六十七人待诏五人员吏十人】左右丞室丞各一人本注曰宦者室丞主中妇人疾病者就此室治其皇后贵人有罪亦就此室
　　永巷令一人六百石本注曰宦者典宫婢侍使【汉官曰员吏六人吏从官三十四人】丞一人本注曰宦者【汉官曰右丞一人室一人】
　　御府令一人六百石本注曰宦者典官婢作中衣服及补浣之属【汉官曰员吏七人吏从官三十人】丞织室丞各一人本注曰宦者【汉官曰右丞一人】
　　祠祀令一人六百石本注曰典中诸小祠祀【汉官曰从官吏八人驺仆射一人家巫八人】丞一人本注曰宦者
　　钩盾令一人六百石本注曰宦者典诸近池苑囿逰观之处【汉官曰吏从官四十人员吏四十八人】丞永安丞各一人三百石本注曰宦者永安北宫东北别小宫名有园观苑中丞果丞鸿池丞南园丞各一人二百石本注曰苑中丞主苑中离宫果丞主果园鸿池池名在雒阳东二十里南园在雒水南【汉官曰又有署一人胡熟监一人案本纪桓帝又置显阳苑丞】濯龙监【应劭汉官秩曰秩六百石】直里监各一人四百石本注曰濯龙亦园名近北宫直里亦园名也在雒阳城西南角
　　中藏府令一人六百石本注曰掌中币帛金银诸货物【汉官曰员吏十三人吏从官六人】丞一人
　　内者令一人六百石本注曰掌中布张诸衣物【汉官曰从官禄士一人员吏十九人】左右丞各一人
　　尚方令一人六百石本注曰掌上手工作御刀劒诸好器物【汉官曰员吏十二人吏从官六人】丞一人
　　尚书令一人千石本注曰承秦所置【荀绰晋百官表注曰唐虞官也诗云仲山甫王之喉舌盖谓此人】武帝用宦者更为中书谒者令成帝用士人复故掌凡选署及奏下尚书曹文书众事【蔡质汉仪曰故公为之者朝防不陛奏事増秩二千石故自佩铜印墨绶】
　　尚书仆射一人六百石本注曰署尚书事令不在则奏下众事【蔡质汉仪曰仆射主封门掌授廪假钱谷凡三公列卿将大夫五营校尉行复道中遇尚书仆射左右丞郎御史中丞侍御史皆避车豫相廻避衞士传不得迕台官台官过后乃得去臣昭案献帝分置左右仆射建安四年以荣邵为尚书左仆射是也献帝起居注曰邵卒官赠执金吾】
