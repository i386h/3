<!-- { "loadSidebar": true } -->
　　七年七月戊辰辰星犯嵗星八月庚戌荧惑犯舆鬼质星庚申嵗星犯轩辕大星十月丙辰太白犯房北星丁卯辰星犯太白十二月乙丑荧惑犯轩辕第二星辰星犯嵗星为兵荧惑犯质星有戮臣嵗星犯轩辕为女主忧太白犯房北星为后宫其八年二月太仆南乡侯左胜以罪赐死胜弟中常侍上蔡侯悺北乡侯党皆自杀癸亥皇后邓氏坐执左道废迁于祠宫死宗亲侍中泚阳侯邓康河南尹邓万越骑校尉邓弼虎贲中郎将安乡侯邓鲁侍中监羽林左骑邓徳右骑邓夀昆阳侯邓綂淯阳侯邓秉议郎邓循皆系暴室万鲁死康等免官又荆州刺史芝交阯刺史葛祗皆为贼所拘略桂阳太守任湚背敌走皆弃市荧惑犯舆鬼质星之应也八年五月癸酉太白犯舆鬼质星壬午荧惑入太微右执法闰月己未太白犯心前星十月癸酉嵗星犯左执法十一月戊午嵗星入太微犯左执法九年正月壬辰嵗星入太微中五十八日出端门六月壬戍太白行入舆鬼七月乙未荧惑行舆鬼中犯质星九月辛亥荧惑入太微西门积五十八日永康元年正月庚寅荧惑逆行入太微东门留太微中百一日出端门七月丙戍太白昼见经天太白犯心前星太白犯舆鬼质星有戮臣荧惑入太微为贼臣太白犯心前星为兵丧嵗星入太微犯左执法将相有诛者嵗星入守太微五十日占为人主太白荧惑入舆鬼皆为死丧又犯质星为戮臣荧惑留太微中百一日占为人主太白昼见经天为兵忧在大人其九年十一月太原太守刘瓆南阳太守成瑨皆坐杀无辜荆州刺史李隗为贼所拘尚书郎孟珰坐受金漏言皆弃市永康元年十二月丁丑桓帝崩太传陈蕃大将军窦武尚书令尹黄门令山冰等皆枉死太白犯心荧惑留守太微之应也
　　孝灵帝建宁元年六月太白在西方入太微犯西蕃南头星太微天廷也太白行其中宫门当闭大将被甲兵大臣伏诛其八月太传陈蕃大将军窦武谋欲尽诛诸宦者其九月辛亥中常侍曹节长乐五官史朱瑀觉之矫制杀蕃武等家属徙日南比景
　　熹平元年十月荧惑入南斗中占曰荧惑所守为兵乱斗为吴其十一月防稽贼许昭聚众自称大将军昭父生为越王攻破郡县
　　二年四月有星出文昌入紫宫蛇行有首尾无身赤色有光炤垣墙八月丙寅太白犯心前星辛未白气如一匹练冲北斗第四星占曰文昌为上将贵相太白犯心前星为大臣后六年司徒刘羣为中常侍曹节所谮下狱死白气冲北斗为大战明年冬扬州刺史臧旻丹阳太守陈寅攻盗贼苴康斩首数千级
　　光和元年四月癸丑流星犯轩辕第二星东北行入北斗魁中八月彗星出亢北入天市中长数尺稍长至五六丈赤色经歴十余宿八十余日乃消于天菀中流星为贵使轩辕为内宫北斗魁主杀流星从轩辕出抵北斗魁是天子大使将出有伐杀也至中平元年黄巾贼起上遣中郎将皇甫嵩朱儁等征之斩首十余万级彗除天市天帝将徙帝将易都至初平元年献帝迁都长安
　　三年冬彗星出狼弧东行至于张乃去张为周地彗星犯之为兵乱后四年京都大发兵击黄巾贼
　　五年四月荧惑在太微中守屏七月彗星出三台下东行入太微至太子幸臣二十余日而消十月嵗星荧惑太白三合于虚相去各五六寸如连珠占曰荧惑在太微为乱臣是时中常侍赵忠张让郭胜孙璋等并为奸乱彗星入太微天下易主至中平六年宫车晏驾嵗星荧惑太白三合于虚为丧虚齐地明年琅邪王据薨光和中国皇星东南角去地一二丈如炬火状十余日不见占曰国皇星为内乱外内有兵丧其后黄巾贼张角烧州郡朝廷遣将讨平斩首十余万级中平六年宫车晏驾大将军何进令司隶校尉袁绍私募兵千余人隂跱雒阳城外窃呼并州牧董卓使将兵至京都共诛中官对战南北宫阙下死者数千人燔烧宫室迁都西京及司徒王允与将军吕布诛卓卓部曲将郭汜李傕旋兵攻长安公卿百官吏民战死者且万人天下之乱皆自内发
　　中平二年十月癸亥客星出南门中大如半筵五色喜怒稍小至后年六月消占曰为兵至六年司隶校尉袁绍诛灭中官大将军部曲将吴匡攻杀车骑将军何苖死者数千人
　　三年四月荧惑逆行守心后星十月戊午月食心后星占曰为大丧后三年而灵帝崩
　　五年二月彗星出奎逆行入紫宫后三出六十余日乃消六月丁卯客星如三升椀出贯索西南行入天市至尾而消占曰彗除紫宫天下易主客星入天市为贵人丧明年四月宫车晏驾中平中夏流星赤如火长三丈起河皷入天市抵触宦者星色白长二三丈后尾再屈食顷乃灭状似枉矢占曰枉矢流发其宫射所谓矢当直而枉者操矢者邪枉人也中平六年大将军何进谋尽诛中官中官于省中杀进俱两破灭天下由此遂大壊乱六年八月丙寅太白犯心前星戊辰犯心中大星其日未寅四刻大将军何进于省中为诸黄门所杀已已车骑将军何苖为进部曲将吴匡所杀
　　孝献初平二年九月蚩尤旗见长十余丈色白出角亢之南占曰蚩尤旗见则主征伐四方其后丞相曹公征讨天下且三十年
　　四年十月孛星出两角间东北行入天市中而灭占曰彗除天市天帝将徙帝将易都是时上在长安后二年东迁明年七月至雒阳其八月曹公迎上都许
　　建安五年十月辛亥有星孛于大梁冀州分也时袁绍在冀州其年十一月绍军为曹公所破七年夏绍死后曹公遂取冀州
　　九年十一月有星孛于东井舆鬼入轩辕太微十一年正月星孛于北斗首在斗中尾贯紫宫及北辰占曰彗星扫太微宫人主易位其后魏文帝受禅
　　十二年十月辛卯有星孛于鹑尾荆州分也时荆州牧刘表据荆州时益州从事周羣以荆州牧将死而失土明年秋表卒以小子琮自代曹公将伐荆州琮惧举军诣公降
　　十七年十二月有星孛于五诸侯周羣以为西方専据土地者皆将失土是时益州牧刘璋据益州汉中太守张鲁别据汉中韩遂据凉州宋建别据枹罕明年冬曹公遣偏将击凉州十九年获宋建韩遂逃于羌中病死其年秋璋失益州二十年秋曹公攻汉中鲁降
　　十八年秋嵗星镇星荧惑俱入太微逆行留守帝坐百余日占曰嵗星入太微人主改
　　二十三年三月孛星晨见东方二十余日夕出西方犯歴五车东井五诸侯文昌轩辕后妃太微锋炎指帝坐占曰除旧布新之象也
　　殇帝延平元年九月乙亥陨石陈留四春秋僖公十六年陨石于宋五传曰陨星也董仲舒以为从髙及下之象或以为庶人惟星陨民困之象也
　　桓帝延熹七年三月癸亥陨石右扶风一鄠又陨石二皆有声如雷





　　后汉书卷二十二
　　后汉书卷二十二考证
　　天文志下后六年司徒刘羣为中常侍曹节所谮○何焯校本羣改郃
　　宋建别据枹防○何焯校本宋改宗











　　后汉书卷二十二考证
　　钦定四库全书
　　后汉书卷二十三
　　梁　　　　剡　　　　令刘　昭补并注
　　五行志第十三
　　五行一　【貌不恭　淫雨　服妖鸡祸　　青　屋自壊】
　　【讹言　　旱　　謡狼食人】
　　五行传説及其占应汉书五行志録之详矣故防山太守应劭给事中董巴散骑常侍谯周【蜀志曰周字允南巴西西充国人也治尚书兼通诸经及图纬州郡辟请皆不应耽古笃学诵读典籍欣然独笑以忘寝食蜀亡魏徴不至】并撰建武以来灾异今合而论之以续前志云
　　五行传曰田猎不宿【郑注尙书大传曰不宿不宿禽也角主天兵周礼四时习兵因以田猎礼志曰天子不合围诸侯不掩羣过此则暴天物为不宿禽角南有天库将军骑官汉书音义曰游田驰骋不反宫室】饮食不享【郑曰享献也礼志曰天子诸侯无事则嵗三田一为干豆二为賔客三为充君之庖周礼兽人冬献狼夏献麋春秋献兽物此献礼之大畧也注五行称郑曰皆出注大传也汉书音义曰无献享之礼】出入不节【郑曰角为天门房有三道出入之象也】夺民农时【郑曰房心农时之也季冬之月命农师计耦耕事是时房心晨中春秋传曰辰为农祥后稷之所经纬也】及有奸谋【郑曰亢为朝廷房心为明堂谋事出政之象】则木不曲直【郑曰君行此五者为逆天东宫之政东宫于地为木木性或曲或直人所用为噐也无故生不畅茂多折槁是为木不曲直木金水火土谓之五材春秋传曰天生五材民并用之其政逆则神怒神怒则材失性不为民用其他变异皆属沴沴亦神怒凡神怒者日月五星既见谪于天矣洪范木曰曲直孔安国曰木可以揉曲直】谓木失其性而为灾也又曰貌之不恭是谓不肃【郑曰肃敬也君貌不恭则是不能敬其事也洪范曰貌曰恭】厥咎狂【郑曰君臣不敬则倨慢如狂方储对策曰君失制度下不恭承臣恣淫慢】厥罚恒雨【郑曰貌曰木木主春春气生生气失则逾其节故常雨也管子曰冬作土功发地藏则夏多暴雨秋雨霖不止淮南子曰金不收则多淫雨】厥极恶【孔安国曰丑陋】时则有服妖【郑曰服貌之饰也】时则有龟孽【郑曰龟虫之生于水而游于春者属木】时则有鸡祸【郑曰鸡畜之有冠翼者也属貌洪范传曰妖者败胎也少小之类言其事之尚微也至孽则牙孽也至乎祸则着矣】时则有下体生上之疴【郑曰疴病也貌气失之病也汉书音义曰若梁孝王之时牛足反出背上也此下欲伐上之祸】时则有青青祥【郑曰青木色也生于此祥自外来也】惟金沴木【郑曰沴殄也凡貌言视听思心一事失则逆人之心人心逆则怨木金水火土气为之伤伤则冲胜来乘殄之于是神怒人怨将为祸乱故五行先见变异以谴告人也及妖孽祸疴祥皆其气类暴作非常为时怪者也各以物象为之占也】説云气之相伤谓之沴【尚书大曰凡六沴之作嵗之朝月之朝日之朝则后王受之嵗之中月之中日之中则正卿受之嵗之夕月之夕日之夕则庶民受之郑曰自正月尽四月为嵗之朝自五月尽八月为嵗之中自九月尽十二月为嵗之夕上旬为月之朝中旬为月之中下旬为月之夕平旦至食时为日之朝隅中至日昳为日之中晡时至黄昏为日之夕受之受其凶咎也大传又云其二辰以次相将其次受之郑曰二辰谓日月也假令嵗之朝也日月中则上公受之日月夕则下公受之嵗之中也日月朝则孤卿受之日月夕则大夫受之嵗之夕也日月朝则上士受之日月中则下士受之其余差以尊卑多少则悉矣管子曰明王有四禁春无杀伐无割大陵伐大木斩大山行大火诛大臣收谷赋钱夏无遏水逹名川塞大谷动土功射鸟兽秋无赦过释罪缓刑冬无爵赏禄伤伐五藏故春政不禁则五谷不成夏政不禁则草木不荣秋政不禁则奸邪不胜冬政不禁则地气不藏四者俱犯则隂阳不和风雨不时火流邑大风飘屋折树木地草夭冬雷草木夏落而秋虫不藏宜死者生宜蛰者鸣多螣蟇虫也六畜不蕃民多夭死国贫法乱逆气下生故曰台榭相望者亡国之帘也驰车充国者追察之马也翠羽朱饰者斩生之斧也五采纂组者蕃功之室也明王知其然故逺而不近能去此取彼则王道备也续汉书曰建武二年尹敏上疏曰六沴作见若是供御帝用不差神则大喜五福乃降用章于下若不供御六罚既侵六极其下明供御则天报之福不供御则祸灾至欲尊六事之体则貌言视听思心之用合六事之揆以致乎太平而消除轗轲孽害也】
