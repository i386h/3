<!-- { "loadSidebar": true } -->
　　论曰司马迁班固父子其言史官载籍之作大义粲然着矣论者咸称二子有良史之才迁文直而事覈固文赡而事详若固之序事不激诡不抑抗【激扬也诡毁也抑退也抗进也】赡而不秽详而有体使读之者亹亹而不猒信哉其能成名也【尔雅曰舋亹犹勉也】彪固讥迁以为是非颇谬于圣人【言迁所是非皆与圣人乖谬即崇黄老而薄五经轻仁义而贱守莭是也】然其论议常排死节否正直而不叙杀身成仁之为羙【固序游侠传曰剧孟郭觧之徒驰骛于闾阎虽其防于刑辟自与杀身成名若季路仇牧而不悔也古之正法五伯三王之罪人六国五伯之罪人四豪者又六国之罪人况于郭觧之伦以匹夫之细窃杀生之权其罪不容于诛也】则轻仁义贱守节愈矣【愈犹甚也】固伤迁博物洽闻不能以智免极刑【谓下蚕室】然亦身陷大戮【此已上略华峤之辞】智及之而不能守之【论语孔子之言也言有智而不能自守其身】呜呼古人所以致论于目睫也【史记齐使者至越曰幸也越之不亡也吾不遗其智之如目见毫毛而不见其睫也今越王知晋之失计不自知越人之过是目论也言班固讥迁被刑而不知身自遇祸】
　　賛曰二班懐文裁成帝坟【沈约宋书曰初谢俨作此賛云裁成典坟以示范晔晔改为帝坟】比良迁董【谓司马迁董狐也左传曰董狐古之良史也】兼丽卿云【司马长卿扬子云】彪识王命固迷世纷






　　后汉书卷七十下
<史部,正史类,后汉书>
　　钦定四库全书
　　后汉书卷七十一
　　宋　　宣　　城　　太　　守范　煜撰唐　　章　　怀　　太　　子　　贤注
　　第五钟离宋寒烈传第三十一
　　第五伦【曾孙种】
　　第五伦字伯鱼京兆长陵人也其先齐诸田【史记曰陈公子完奔齐以陈字为田氏应劭注云始食采于田改姓田氏】诸田徙园陵者多故以次第爲氏伦少介然有义行王莽末盗贼起宗族闾里争往附之伦乃依险固筑营壁有贼辄奋厉其众引彊持满以拒之【引彊谓弓弩之多力者控引之持满不发也】铜马赤眉之属前后数十軰皆不能下【东观记曰时米石万钱人相食伦独收养孤兄子外孙分粮共食死生相守乡里以此贤之】伦始以营长诣郡尹鲜于褒【风俗通曰武王封箕子于朝鲜其子食采于朝鲜因氏焉】褒见而异之署爲吏后褒坐事左转髙唐令【髙唐县属平原郡故城在今齐州祝阿县西】临去握伦臂诀曰恨相知晚【诀别也东观记曰伦歩担往之留十余日将伦上堂令妻子出相对以属托焉】伦后爲乡啬夫平徭赋理怨结得人欢心自以爲久宦不达遂将家属客河东变名姓自称王伯齐载盐往来太原上党所过辄爲粪除而去【粪除犹扫除也】陌上号爲道士亲友故人莫知其处数年鲜于襃荐之于京兆尹阎兴兴卽召伦爲主簿时长安铸钱多奸巧乃署伦爲督铸钱掾领长安市【东观汉记曰时长安市未有秩又铸钱官奸轻所集无能整齐理之者兴署伦督铸钱掾领长安市其后小人争讼皆云第五掾所平市无奸枉○刘攽曰注奸轻所集案奸轻无理当是轨字】伦平铨衡正斗斛市无阿枉百姓悦服每读诏书常叹息曰此圣主也一见决矣等軰笑之曰尔説将尚不下安能动万乘乎【华峤书曰盖延代鲜于襃为冯翊多非法伦数切谏延恨之故滞不得举将谓州将】伦曰未遇知已道不同故耳建武二十七年举孝亷补淮阳国医工长随王之国光武召见甚异之二十九年从王朝京师随官属得防见帝问以政事伦因此酬对政道帝大悦明日复特召入与语至夕帝戯谓伦曰闻卿为吏篣妇公不过从兄饭宁有之邪伦对曰臣三娶妻皆无父少遭饥乱实不敢妄过人食【华峤书曰上复曰闻卿爲市掾人有遗母一笥饼者卿从外来见之夺母笥探口中饼信乎伦对曰实无此众人以臣愚蔽故爲生是语也】帝大笑伦出有诏以爲扶夷长【扶夷县属零陵郡故城在今邵州武冈县东北】未到官追拜防稽太守虽爲二千石躬自斩刍养马妻执炊防受俸裁留一月粮余皆贱贸与民之贫羸者防稽俗多滛祀好卜筮民常以牛祭神百姓财产以之困匮其自食牛肉而不以荐祠者发病且死先爲牛鸣前后郡将莫敢禁伦到官移书属县晓告百姓其巫祝有依托鬼神诈怖愚民皆案论之有妄屠牛者吏辄行罚民初恐惧或祝诅妄言伦案之愈急后遂断絶百姓以安永平五年坐法征老小攀车叩马嗁呼相随日裁行数里不得前伦乃伪止亭舍隂乘船去众知复追之及诣廷尉吏民上书守阙者千余人是时显宗方案梁松事亦多爲松讼者帝患之诏公车诸爲梁氏及防稽太守上书者勿复受防帝幸廷尉录囚徒得免归田里身自耕种不交通人物数歳拜为宕渠令【宕渠县故城在今渠州流江县东北】显防乡佐贺贺后为九江沛二郡守以淸洁称所在化行终于大司农伦在职四年迁蜀郡太守蜀地肥饶人吏富实掾史家赀多至千万皆鲜车怒马以财货自达【怒马谓马之肥壮其气愤怒也】伦悉简其丰赡者遣还之更选孤贫志行之人以处曹任于是争赇抑絶【以财相货曰赇音其又反又音求】文职修理所举吏多至九卿二千石时以爲知人视事七岁肃宗初立擢自远郡代牟融为司空帝以明德太后故尊崇舅氏马廖兄弟竝居职任廖等倾身交结冠葢之士争赴趣之伦以后族过盛欲令朝廷抑损其权上疏曰臣闻忠不隐讳直不避害不胜愚狷昧死自表【狷狂狷也】书曰臣无作威作福其害于而家凶于而国【尚书洪范之言】传曰大夫无境外之交束脩之馈【谷梁传之文也束帛也脩脯也馈遗也】近代光烈皇后虽友爱天至而卒使隂就归国徙废隂兴賔客其后梁窦之家互有非法明帝即位竟多诛之自是洛中无复权戚书记请托一皆断絶又譬诸外戚曰【譬犹谕也】苦身待士不如为国戴盆望天事不两施【司马迁书曰仆以为戴盆何以望天也】臣常刻着五藏书诸绅带【刻着五藏谓铭之于心也绅谓大带垂之三尺论语曰子张书诸绅也】而今之议者复以马氏爲言窃闻衞尉廖以布三千匹城门校尉防以钱二百万私赡三辅衣冠知与不知莫不毕给又闻腊月亦遗其在洛中者钱各五千越骑校尉光腊用羊三百头米四百斛肉五千斤臣愚以爲不应经义惶恐不敢以不闻陛下情欲厚之亦宜所以安之臣今言此诚欲上忠陛下下全后家裁防省察【裁与才同】及马防爲车骑将军当出征西羗伦又上疏曰臣愚以爲国戚可封侯以富之不当职事以任之何者绳以法则伤恩私以亲则违宪伏闻马防今当西征臣以太后恩仁陛下至孝恐卒有纤介难以意爱【恐卒然有小过爱而不罚则废法也】闻防请杜笃爲从事中郎多赐财帛笃爲乡里所废客居美阳女弟爲马氏妻恃此交通在所县令苦其不法收系论之今来防所议者咸致疑怪况乃以爲从事将恐议及朝廷今宜爲选贤能以辅助之不可复令防自请人有损事望【望物望也】茍有所懐敢不自闻竝不见省用伦虽峭直【峭峻也】然常疾俗吏苛刻及爲三公値帝长者屡有善政乃上疏褒称盛美因以劝成风德曰陛下即位躬天然之德体晏晏之姿以寛临下【尚书考灵耀曰尧文塞晏晏尔雅曰晏晏温和也】出入四年前歳诛刺史二千石贪残者六人【东观汉记曰去年伏诛者刺史一人太守三人减死罪二人凡六人】斯皆明圣所鉴非羣下所及然诏书每下寛和而政急不解务存节俭而奢侈不止者咎在俗敝羣下不称故也光武承王莽之余颇以严猛为政后代因之遂成风化郡国所举类多辨职俗吏殊未有寛博之选以应上求者也陈留令刘豫冠军令驷协竝以刻薄之姿临人宰邑专念掠杀务为严苦吏民愁怨莫不疾之而今之议者反以爲能违天心失经义诚不可不愼也非徒应坐豫协亦当宜谴举者【谴责也】务进仁贤以任时政不过数人则风俗自化矣臣甞读书记知秦以酷急亡国又目见王莽亦以苛法自灭故勤勤恳恳实在于此又闻诸王主贵戚骄奢逾制京师尚然何以示远故曰其身不正虽令不从【论语孔子之言】以身教者从以言教者讼夫阴阳和岁乃丰君臣同心化乃成也其刺史太守以下拜除京师及道出洛阳者宜皆见召可因博问四方兼以观察其人诸上书言事有不合者可但报归田里不宜过加喜怒以明在寛臣愚不足采及诸马得罪归国而窦氏始贵伦复上疏曰臣得以空虚之质当辅弼之任素性驽怯位尊爵重拘廹大义思自防厉虽遭百死不敢择地又况亲遇危言之世哉【论语孔子曰邦有道危言危行邦无道危行言逊郑注云危犹髙也据时髙言髙行必见危故以为谕也】今承百王之敝人尚文巧咸趋邪路莫能守正伏见虎贲中郎将窦宪椒房之亲【后妃以椒涂壁取其繁衍多子故曰椒房】典司禁兵出入省闱年盛志美卑谦乐善此诚其好士交结之方然诸出入贵戚者类多瑕衅禁锢之人尤少守约安贫之节士大夫无志之徒更相贩卖云集其门众喣飘山聚蚊成雷【前书中山靖王之言】盖骄佚所从生也三辅议论者至云以贵戚废锢当复以贵戚浣濯之犹解酲当以酒也【病酒曰酲】诐险趣埶之徒诚不可亲近【苍颉篇曰诐倿謟也】臣愚愿陛下中宫严宪等闭门自守无妄交通士大夫防其未萌虑于无形令宪永保福禄君臣交欢无纤介之隙此臣之至所愿也【○刘攽曰案文当云是所至愿也多一之字倒一所字】伦奉公尽节言事无所依违诸子或时谏止辄叱遣之吏人奏记及便宜者亦并封上其无私若此性质慤少文采在位以贞白称时人方之前朝贡禹【前书曰贡禹字少翁琅邪人也以明经洁行着闻】然少蕴借不修威仪【蕴借犹寛博也】亦以此见轻或问伦曰公有私乎对曰昔人有与吾千里马者吾虽不受每三公有所选举心不能忘而亦终不用也吾兄子常病一夜十往【○刘攽曰麻延年云唐睿宗下诏用十起作元子事夲出于此明当作起也】退而安寝吾子有疾虽不省视而竟夕不眠若是者岂可谓无私乎连以老病上疏乞身元和三年赐策罢以二千石奉终其身加赐钱五十万公宅一区后数年卒时年八十余诏赐秘器衣衾钱布少子颉嗣【○刘攽曰案伦未尝有爵无縁言嗣明多此一字】歴桂阳庐江南阳太守所在见称顺帝之爲太子废也【樊丰等谮之废爲济阴王】颉爲太中大夫与太仆来歴等共守阙固争帝即位擢爲将作大匠卒官【三辅决録注曰颉字子陵爲郡功曹州从事公府辟举髙第爲侍御史南顿令桂阳南阳庐江三郡太守谏议大夫洛阳无主人乡里无田宅客止灵台中或十日不炊司校尉南阳左雄太史令张衡尚书庐江朱建孟兴皆与颉故旧各致礼饷颉终不受】伦曾孙种论曰第五伦峭覈爲方【峭覈谓其性峻急好穷覈事情】非夫恺悌之士省其奏议惇惇归诸寛厚【惇惇纯厚之貎也音敦】将惩苛切之敝使其然乎昔人以韦爲佩盖犹此矣【韩子曰西门豹性急佩韦以自缓董安于性缓佩以自急也】然而君子侈不僭上俭不偪下【礼记曰管仲镂簋而朱纮旅树而反玷山节藻棁贤大夫也而难爲上也晏平仲祀其先人豚肩不掩豆贤大夫也而难爲下也君子上不僭上下不偪下】岂尊临千里而与牧圉等庸乎讵非矫激则未可以中和言也
