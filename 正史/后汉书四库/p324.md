<!-- { "loadSidebar": true } -->
　　扶风曹世叔妻者同郡班彪之女也名昭字惠班一名姬博学高才世叔早卒有节行法度凡固着汉书其八表及天文志未及竟而卒和帝诏昭就东观藏书阁踵而成之【踵继也】帝数召入宫令皇后诸贵人师事焉号曰大家每有贡献异物輙诏大家作赋颂及邓太后临朝与闻政事以出入之勤特封子成关内侯官至齐相时汉书始出多未能通者同郡马融伏于阁下从昭受读后又诏融兄续继昭成之【融兄名续见马援传】永初中太后兄大将军邓骘以母忧上书乞身太后不欲许以问昭昭因上疏曰伏惟皇太后陛下躬盛德之美隆唐虞之政辟四门而开四聪采狂夫之瞽言纳刍荛之谋虑【前汉曰狂夫之言明主择焉诗曰先人有言询于刍荛】妾昭得以愚朽身当盛明敢不披露肝胆以效万一妾闻谦让之风德莫大焉故典坟述美神祗降福【易曰谦尊而光又曰鬼神害盈而福谦左传曰谦让者德之基也】昔夷齐去国天下服其廉高【孟子曰闻伯夷之风者贪夫廉懦夫有立志】太伯违邠孔子称为三让【周太王有疾太伯欲让季历托采药于吴时已居周此言邠者盖夲其始而言之也】所以光昭令德扬名于后者也论语曰能以礼让为国于从政乎何有【论语孔子之言也何有言若无有】由是言之推让之诚其致远矣今四舅深执忠孝引身自退【四舅谓骘悝阊也】而以方垂未静拒而不许如后有毫毛加于今日【谓有纤微之过则推让之美失也】诚恐推让之名不可再得缘见逮及故敢昧死竭其愚情自知言不足采以示虫螘之赤心太后从而许之于是骘等各还里第焉作女诫七篇有助内训其辞曰鄙人愚暗受性不敏先君之余宠赖母师之典训【母傅母也师女师也左传曰宋伯姬卒待姆也毛诗曰言告师氏言告言归】年十有四执箕箒于曹氏【前书吕公谓高祖曰臣有息女愿为箕帚妾言执箕帚主贱役以事舅姑】于今四十余载矣战战兢兢常惧黜辱以増父母之羞以益中外之累【中内也】夙夜劬心勤不告劳而今而后乃知免耳吾性疏顽教导无素【素先也】恒恐子谷负辱清朝【三辅决录注曰齐相子谷颇随时俗注云曹成寿之子也司徒掾察孝廉为长垣长母为太后师征拜中散大夫子谷即成之字也】圣恩横加猥赐金紫【汉官仪曰二千石金印紫绶】实非鄙人庶几所望也男能自谋矣吾不复以为忧也但伤诸女方当适人而不渐训诲不闻妇礼惧失容它门取耻宗族吾今疾在沈滞性命无常念汝曹如此每用惆怅间作女诫七章愿诸女各写一通庶有补益裨助汝身去矣其朂勉之【去矣犹言从今已往】卑弱第一古者生女三日卧之牀下弄之瓦塼而斋告焉【诗小雅曰乃生女子载寝之地载弄之瓦毛苌注云瓦纺塼也笺云卧之于地卑之也纺塼习其所有事于纺绩也】卧之牀下明其卑弱主下人也弄之瓦塼明其习劳主执勤也斋告先君明当主继祭祀也【毛诗传曰采苹大夫妻能循法度也能循法度则可以承先祖供祭祀矣于以采苹南涧之濵于以采藻于彼行潦于以盛之维筐及筥于以湘之维锜及釜于以奠之宗室牖下谁其尸之有齐季女】三者盖女人之常道礼法之典教矣谦让恭敬先人后已有善莫名【不自名已之善也】有恶莫辞忍辱含垢常若畏惧是谓卑弱下人也晩寝早作【作起也】勿惮夙夜执务私事不辞剧易【剧犹杂也】所作必成手迹整理是谓执勤也正色端操以事夫主清静自守无好戏笑洁齐酒食以供祖宗【洁清也谓食也左传曰洁齐丰盛也】是谓继祭祀也三者茍备而患名称之不闻黜辱之在身未之见也三者茍失之何名称之可闻黜辱之可远哉夫妇第二夫妇之道参配阴阳通达神明信天地之义人伦之大节也是以礼贵男女之际诗着关雎之义【礼记曰昏礼者将合二姓之好上以事宗庙而下以继后世也故君子重之诗关雎乐得淑女以配君子也】由斯言之不可不重也夫不贤则无以御妇妇不贤则无以事夫夫不御妇则威仪废缺妇不事夫则义理堕阙【堕音许规反堕废也】方斯二者其用一也察今之君子徒知妻妇之不可不御威仪之不可不整故训其男检以书传殊不知夫主之不可不事义礼之不可不存也但教男而不教女不亦蔽于彼此之数乎礼八岁始教之书十五而至于学矣【礼记曰八岁入小学】独不可依此以为则哉敬愼第三阴阳殊性男女异行阳以刚为德阴以柔为用男以彊为贵女以弱为美故鄙谚有云生男如狼犹恐其尫生女如防犹恐其虎然则脩身莫若敬避彊莫若顺故曰敬顺之道妇之大礼也夫敬非它持久之谓也夫顺非它寛裕之谓也持久者知止足也寛裕者尚恭下也夫妇之好终身不离房室周旋遂生媟黩媟黩既生语言过矣语言旣过纵恣必作纵恣旣作则侮夫之心生矣此由于不知止足者也夫事有曲直言有是非直者不能不争曲者不能不讼讼争既施则有忿怒之事矣此由于不尚恭下者也侮夫不节谴呵从之忿怒不止楚挞从之夫为夫妇者义以和亲恩以好合楚挞既行何义之存谴呵旣宣何恩之有恩义俱废夫妇离矣妇行第四女有四行一曰妇德二曰妇言三曰妇容四曰妇功【礼记文也】夫云妇德不必才明絶异也妇言不必辩口利辞也妇容不必顔色美丽也妇功不必工巧过人也清闲贞静守节整齐行已有耻动静有法是谓妇德择辞而说不道恶语时然后言不厌于人是谓妇言盥浣尘秽服饰鲜洁沐浴以时身不垢辱是谓妇容专心纺绩不好戏笑洁齐酒食以奉賔客是谓妇功此四者女人之大德而不可乏之者也然为之甚易唯在存心耳古人有言仁逺乎哉我欲仁而仁斯至矣此之谓也【论语孔子之言也】专心第五礼夫有再娶之义【仪礼曰父在为母何以朞至尊在不敢伸也父必三年而后娶达子志也】妇无二适之文故曰夫者天也【仪礼曰夫者妻之天也妇人不二适者犹曰不二天也】天固不可逃夫固不可离也行违神祗天则罚之礼义有愆夫则薄之故女宪曰得意一人是谓永毕失意一人是谓永讫由斯言之夫不可不求其心然所求者亦非谓佞媚茍亲也固莫若专心正色礼义居絜耳无淫听目无邪视出无冶容入无废饰无聚会羣辈无看视门戸此则谓专心正色矣若夫动静轻脱视听陜输【陜输不定貌】入则乱发坏形出则窈窕作态【窈窕妖冶之貌也】说所不当道观所不当视此谓不能专心正色矣曲从第六夫得意一人是谓永毕失意一人是谓永讫欲人定志专心之言也舅姑之心岂当可失哉物有以恩自离者亦有以义自破者也夫虽云爱舅姑云非此所谓以义自破者也然则舅姑之心奈何固莫尚于曲从矣姑云不尔而是固宜从令【不尔犹不然也】姑云尔而非犹宜顺命勿得违戾是非争分曲直此则所谓曲从矣故女宪曰妇如影响焉不可赏【影响言顺从也】和叔妹第七妇人之得意于夫主由舅姑之爱已也舅姑之爱已由叔妹之誉已也由此言之我臧否誉毁一由叔妹叔妹之心复不可失也皆莫知叔妹之不可失而不能和之以求亲其蔽也哉自非圣人鲜能无过故颜子贵于能改仲尼嘉其不贰【论语孔子曰顔回不贰过易曰顔氏之子其殆庶几乎有不善未尝不知知之未尝复行也】而况妇人者也虽以贤女之行聪哲之性其能备乎是故室人和则谤掩外内离则恶扬此必然之势也易曰二人同心其利断金同心之言其臭如兰此之谓也【金物之坚者二人同心则其利可以断之二人既同心其芳馨如兰也古人通谓气为臭也】夫嫂妹者体敌而尊恩疏而义亲若淑媛谦顺之人【淑善也美女曰媛】则能依义以笃好崇恩以结援使徽美显章而瑕过隐塞舅姑矜善而夫主嘉美声誉曜于邑邻休光延于父母若夫憃愚之人于嫂则托名以自高于妹则因宠以骄盈骄盈既施何和之有恩义既乖何誉之臻是以美隐而过宣姑忿而夫愠毁訾布于中外耻辱集于厥身进増父母之羞退益君子之累【君子谓夫也诗曰未见君子忧心忡忡】斯乃荣辱之本而显否之基也可不愼哉然则求叔妹之心固莫尚于谦顺矣谦则德之柄【易系辞之文也】顺则妇之行凡斯二者足以和矣诗云在彼无恶在此无射其斯之谓也【韩诗周颂之言也射厌也射音亦毛诗射作斁也】马融善之令妻女习焉昭女妹曹丰生【昭壻之妹也】亦有才惠为书以难之辞有可观昭年七十余卒皇太后素服举哀使者监护丧事所着赋颂铭诔问注哀辞书论上疏遗令凡十六篇子妇丁氏为撰集之又作大家赞焉
　　乐羊子妻
　　河南乐羊子之妻者不知何氏之女也羊子尝行路得遗金一饼还以与妻妻曰妾闻志士不饮盗泉之水【论语撰考谶曰水名盗泉仲尼不潄】廉者不受嗟来之食【解见文苑传】况拾遗求利以汚其行乎羊子大慙乃捐金于野而远寻师学一年来归妻跪问其故羊子曰久行怀思无它异也妻乃引刀趋机而言曰此织生自蚕茧成于机杼一丝而累以至于寸累寸不已遂成丈匹今若断斯织也则捐失成功稽废时日夫子积学当日知其所亡【论语孔子曰君子日知其所亡月无忘其所能亡无也】以就懿德若中道而归何异断斯织乎羊子感其言复还终业遂七年不返妻常躬勤养姑又远馈羊子尝有它舍鸡谬入园中姑盗杀而食之妻对鸡不餐而泣姑怪问其故妻曰自伤居贫使食有它肉姑竟弃之后盗欲有犯妻者乃先劫其姑妻闻操刀而出盗人曰释汝刀从我者可全不从我者则杀汝姑妻仰天而叹举刀刎颈而死盗亦不杀其姑太守闻之即捕杀贼盗而赐妻缣帛以礼葬之号曰贞义
　　陈文矩妻
　　汉中陈文矩妻者同郡李法之姊也字穆姜有二男而前妻四子文矩为安众令丧于官【安众县属南阳郡】四子以母非所生憎毁日积而穆姜慈爱温仁抚字益隆衣食资供皆兼倍所生或谓母曰四子不孝甚矣何不别居以远之对曰吾方以义相导使其自迁善也及前妻长子兴遇疾困笃母恻隐自然亲调药膳恩情笃密兴疾久乃瘳于是呼三弟谓曰继母慈仁出自天授吾兄弟不识恩养禽兽其心虽母道益隆我曹过恶亦已深矣遂将三弟诣南郑狱陈母之德状已之过乞就刑辟县言之于郡郡守表异其母蠲除家徭遣散四子许以脩革自后训导愈明并为良士穆姜年八十余卒临终敕诸子曰吾弟伯度智达士也所论薄葬其义至矣又临亡遗令贤圣法也【前书孝文帝杨王孙龚胜临亡并有遗令】令汝曹遵承勿与俗同増吾之累诸子奉行焉
　　孝女曹娥
　　孝女曹娥者会稽上虞人也父盱能弦歌为巫祝汉安二年五月五日于县江泝涛迎婆娑神溺死不得尸骸娥年十四乃防江号哭昼夜不絶声旬有七日遂投江而死【娥投衣于水祝曰父尸所在衣当沈衣随流至一处而沈娥遂随衣而没衣字或作见项原列女传】至元嘉元年县长度尚改葬娥于江南道傍为立碑焉【会稽典录曰上虞长度尚弟子邯郸淳字子礼时甫弱冠而有异才尚先使魏朗作曹娥碑文成未出会朗见尚尚与之饮宴而子礼方至督酒尚问朗碑文成未朗辞不才因试使子礼为之操笔而成无所防定朗嗟叹不暇遂毁其草其后蔡邕又题八字曰黄绢防妇外孙虀臼】
　　许升妻
