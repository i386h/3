<!-- { "loadSidebar": true } -->
　　论曰董卓初以虓阚为情【诗大雅曰阚如虓虎毛传曰虎怒之貎也】因遭崩剥之埶【剥犹乱也左传曰天实剥乱】故得蹈借彞伦毁裂畿服【彞常也伦理也书云我不知其彞伦攸叙左传曰裂冠毁冕畿谓王畿也服九服也】夫以刳肝斮趾之性【刳剖也斮斩也纣刳剔孕妇剖比干之心斮朝渉之胫】则羣生不足以厌其快然犹折意缙绅迟疑陵夺【折屈也谓忍性屈情擢用郑泰蔡邕何颙荀爽等】尚有盗窃之道焉【荘子曰跖之徒问于跖曰盗亦有道乎跖曰何适无有邪夫妄意室中之藏圣也入先勇也出后义也知可否智也分均仁也五者不备而能成大盗者天下未之有也】及残寇乗之倒山倾海【残寇谓傕汜等】昆冈之火自兹而焚【书曰火炎昆冈玉石俱焚】版荡之篇于焉而极【诗大雅曰上帝版版下人卒瘅毛苌注云版反也痹病也言厉王为政反先王之道下人尽病也又荡之什曰荡荡上帝下人之辟疾威上帝其命多辟郑注云荡荡法度废坏之貎】呜呼人之生也难矣【左传曰人生实难其有不获死乎】天地之不仁甚矣【老子曰天地不仁以万物爲刍狗】
　　赞曰百六有会【前书音义曰四千五百岁为一元一元之中有九戹阳戹五隂戹四阳为旱隂为水初入元百六岁有阳戹故曰百六之会】过剥成灾【易曰大过栋挠夲末弱也剥不利有攸徃小人长也】董卓滔天干逆三才【滔漫也尚书曰象龚滔天】方夏崩沸【方四方夏华夏也诗小雅云百川沸腾山冢崒崩】皇京烟埃无礼虽及余防遂广【左传曰多行无礼必自及】矢延王辂兵纒魏象【周礼巾车氏掌王之五辂纒绕也魏象阙也】区服倾回人神波荡










　　后汉书卷一百二
　　后汉书卷一百二考证
　　董卓传朝廷不能制○制字监本误作尔从宋本改而彪琬恐惧○监本无琬字【臣防汾】按上下文皆彪琬并言此不应独举杨彪从宋本增
　　温子伯愼○何焯校本子改字
　　事未及发而见○诸本同何焯校本见下有害字越骑校尉汝南伍孚○何焯曰孚与琼疑是一人因其被害时人造此事以归之耳裴注中采谢承书亦致疑及此
　　仆射士孙瑞注瑞字君荣○何焯校本荣改策
　　十反乃许注济从太官令孙笃校尉张式宣谕十反○监本作济使天官令【臣会汾】按前书百官公卿表及刘昭百官志并无天官令之名从宋本改式本或作武
　　超攻杀凉州刺史韦康注太仆瑞之子也○瑞字旧本毛本作端















　　后汉书卷一百二考证
　　钦定四库全书
　　后汉书卷一百三
　　宋　　宣　　城　　太　　守范　煜撰唐　　章　　怀　　太　　子　　贤注
　　刘虞公孙瓒陶谦列传第六十三
　　刘虞传
　　刘虞字伯安东海郯人也【谢承书曰虞父舒丹阳太守虞通五经东海王恭之后○刘攽曰注案王恭当作恭王】祖父嘉光禄勲虞初举孝亷稍迁幽州刺史民夷感其徳化自鲜卑乌桓夫余秽貊之辈皆随时朝贡无敢扰边者百姓歌悦之公事去官中平初黄巾作乱攻破冀州诸郡拜虞甘陵相绥抚荒余以蔬俭率下迁宗正后车骑将军张温讨贼边章等发幽州乌桓三千突骑而牢禀逋悬皆畔还本国【前书音义曰牢贾直也禀食也言军粮不续也】前中山相张纯私谓前太山太守张举曰今乌桓既畔皆愿为乱凉州贼起朝廷不能禁又洛阳人妻生子两头此汉祚衰尽天下有两主之徴也子若与吾共率乌桓之众以起兵庶几可定大业举因然之四年纯等遂与乌桓大人共连盟攻蓟下燔烧城郭虏略百姓杀防乌桓校尉箕稠右北平太守刘政辽东太守阳终等众至十余万屯肥如【肥如县属辽西郡故城在今平州】举称天子纯称弥天军安定王移书州郡云举当代汉告天子避位勑公卿奉迎纯又使乌桓峭王等【峭音七笑反】歩骑五万入青冀二州攻破清河平原杀害吏民朝廷以虞威信素着恩积北方明年复拜幽州牧虞到蓟罢省屯兵务广恩信遣使告峭王等以朝恩寛开许善路又设赏购举纯举纯走出塞余皆降散纯为其客王政所杀送首诣虞灵帝遣使者就拜太尉封容丘侯【容丘县属东海郡】及董卓秉政遣使者授虞大司马进封襄贲侯初平元年复征代袁隗为太傅道路隔塞王命竟不得达旧幽部应接荒外资费甚广岁常割青冀赋调二亿有余以给足之时处处断絶委输不至而虞务存寛政劝督农植开上谷胡市之利通渔阳盐铁之饶民悦年登谷石三十青徐士庶避黄巾之难归虞者百余万口皆收视温恤为安立生业流民皆忘其迁徙虞虽为上公天性节约敝衣绳履食无兼肉远近豪俊夙僭奢者莫不改操而归心焉【夙犹旧也】初诏令公孙瓒讨乌桓受虞节度瓒但务会徒众以自强大而纵任部曲颇侵扰百姓而虞为政仁爱念利民物由是与瓒渐不相平二年冀州刺史韩馥勃海太守袁绍及山东诸将议以朝廷幼冲逼于董卓【时献帝年十岁】远隔关塞不知存否以虞宗室长者欲立为主乃遣故乐浪太守张岐等赍议上虞尊号虞见岐等厉色叱之曰今天下崩乱主上蒙尘【左传曰周襄王出奔于郑鲁臧文仲曰天子蒙尘于外】吾被重恩未能清雪国耻诸君各据州郡宜共勠力【说文曰勠力幷力也左传曰勠力同心音力凋反又音六】尽心王室而反造逆谋以相垢误邪固拒之馥等又请虞领尚书事承制封拜复不听遂收斩使人于是选掾右北平田畴从事鲜于银【魏志曰田畴字子春右北平无终人好读书善击劒刘虞署为从事太祖北征乌桓令畴将众上徐无出卢龙歴平刚登白狼堆去柳城二百余里虏乃惊太祖与战大斩获论功封畴畴上疏自陈大祖令夏侯惇喻之畴曰岂可费卢龙塞以易赏禄哉】蒙险间行奉使长安献帝既思东归见畴等大悦时虞子和为侍中因此遣和潜从武关出告虞将兵来迎道由南阳后将军袁术闻其状遂质和使报虞遣兵俱西虞乃使数千骑就和奉迎天子而术竟不遣之初公孙瓒知术诈固止虞遣兵虞不从瓒乃隂劝术执和使夺其兵自是与瓒仇怨益深和寻得逃术还北复为袁绍所留瓒既累为绍所败而犹攻之不已虞患其黩武【黩犹慢也数也尚书曰黩于祭祀也】且虑得志不可复制固不许行而稍节其禀假瓒怒屡违节度又复侵犯百姓虞所赉赏典当胡夷【当音丁浪反】瓒数抄夺之积不能禁乃遣驿使奉章陈其暴掠之罪瓒亦上虞禀粮不周二奏交驰互相非毁朝廷依违而已瓒乃筑京于蓟城以备虞【京高丘也言高筑丘垒以备虞焉解见献帝纪】虞数请瓒辄称病不应虞乃密谋讨之以告东曹掾右北平魏攸攸曰今天下引领以公为归谋臣爪牙不可无也瓒文武才力足恃虽有小恶固宜容忍虞乃止顷之攸卒而积忿不已四年冬遂自率诸屯兵众合十万人以攻瓒将行从事代郡程绪免胄而前曰公孙瓒虽有过恶而罪名未正明公不先告晓使得改行而兵起萧墙非国之利加胜败难保不如驻兵以武临之瓒必悔祸谢罪所谓不战而服人者也虞以绪临事沮议遂斩之以徇戒军士曰无伤余人杀一伯珪而巳时州从事公孙纪者瓒以同姓厚待遇之纪知虞谋而夜告瓒瓒时部曲放散在外仓卒自惧不免乃掘东城欲走虞兵不习战又爱人庐舎勑不听焚烧急攻围不下瓒乃简募锐士数百人因风纵火直冲突之虞遂大败与官属北奔居庸县【居庸县属上谷郡有关】瓒追攻之三日城陷遂执虞幷妻子还蓟犹使领州文书会天子遣使者段训增虞封邑督六州事拜瓒前军封易侯假节督幽幷青冀瓒乃诬虞前与袁绍等欲称尊号胁训斩虞于蓟市先坐而呪曰若虞应为天子者天当风雨以相救时旱埶炎盛遂斩焉传首京师故吏尾敦于路劫虞首归葬之【尾敦姓名】瓒乃上训为幽州刺史虞以恩厚得众怀被北州百姓流旧莫不痛惜焉初虞以俭素为操冠敝不改乃就补其穿及遇害瓒兵搜其内而妻妾服罗纨盛绮饰时人以此疑之和后从袁绍报瓒云
　　公孙瓒
