<!-- { "loadSidebar": true } -->
　　损益篇曰作有利于时制有便于物者可为也事有乖于数法有翫于时者可改也故行于古有其迹用于今无其功者不可不变变而不如前易而多所败者亦不可不复也汉之初兴分王子弟委之以士民之命假之以生杀之权于是骄逸自恣志意无厌鱼肉百姓以盈其欲报蒸骨血以快其情上有簒叛不轨之奸下有暴乱残贼之害虽籍亲属之恩盖源流形势使之然也降爵削土稍稍割夺卒至于坐食奉禄而已然其洿秽之行滛昏之罪犹尚多焉故浅其根本轻其恩义犹尚假一日之尊收士民之用况专之于国擅之于嗣岂可鞭笞叱咤而使唯我所为者乎时政雕敝风俗移易纯朴已去智慧已来【老子曰智慧出有大伪也】出于礼制之防放于嗜欲之域久矣固不可授之以柄假之以资者也是故收其奕世之权校其从横之势善者早登否者早去【去音袪莒反】故下土无壅滞之士国朝无专贵之人此变之善可遂行者也井田之变豪人货殖馆舍布于州郡田亩连于方国身无半通青纶之命而窃三辰龙章之服【十三州志曰有秩啬夫得假半章印续汉舆服志曰百石青绀纶一采宛转缪织长文二尺説文纶青丝绶也郑注礼记曰纶今有秩啬夫所佩也三辰日月星也龙章谓山龙之章皆画于衣也】不为编户一伍之长而有千室名邑之役【周礼小司徒职五人为伍前书曰五家为伍伍有长论语孔子曰千室之邑百乘之家言豪强之家身无品秩而强富比于公侯也】荣乐过于封君势力侔于守令财赂自营犯法不坐刺客死士为之投命至使弱力少智之子被穿帏败寄死不敛寃枉穷困不敢自理虽亦由网禁踈阔盖分田无限使之然也今欲张太平之纪纲立至化之基趾齐民财之丰寡正风俗之奢俭非井田实莫由也此变有所败而宜复者也肉刑之废轻重无品下死则得髠钳下髠钳则得鞭笞【下犹减也】死者不可复生而髠者无伤于人髠笞不足以惩中罪安得不至于死哉【言髠笞太轻不足畏惧而奸人冒罪以防于死明复古肉刑则人不防于死也】夫鸡狗之攘窃男女之滛奔酒醴之赂遗谬误之伤害皆非值于死者也杀之则甚重髠之则甚轻不制中刑以称其罪则法令安得不参差杀生安得不过谬乎今患刑轻之不足以惩恶则假臧货以成罪托疾病以讳杀【假増臧货以益其罪托称疾病令死于狱也】科条无所凖名实不相应恐非帝王之通法圣人之良制也或曰过刑恶人可也过刑善人岂可复哉曰若前政以来未曾枉害善人者则有罪不死也【言善人有罪亦当杀之也】是为忍于杀人也【○刘攽曰案文多一也字】而不忍于刑人也今令五刑有品轻重有数科条有序名实有正非杀人逆乱鸟兽之行甚重者皆勿杀【鸟兽之行谓蒸报也】嗣周氏之秘典续吕侯之祥刑此又宜复之善者也【周礼大司冦职掌邦之三典以佐王刑邦国诘四方一曰刑新国用轻典二曰刑平国用中典三曰刑乱国用重典祥善也尚书曰教尔祥刑】易曰阳一君二臣君子之道也隂二君一臣小人之道也【系辞之文也阳卦一阳而二隂隂卦一隂而二阳阳为君隂为臣】然则寡者为人上者也众者为人下者也一伍之长才足以长一伍者也一国之君才足以君一国者也天下之王才足以王天下者也愚役于智犹枝之附干此理天下之常法也制国以分人立政以分事人逺则难绥事总则难了今逺州之县或相去数百千里虽多山陵洿泽犹有可居人种谷者焉当更制其境界使逺者不过二百里明版籍以相数阅审什伍以相连持【周礼曰凡在版者注云版名籍也以版为之也】限夫田以断并兼定五刑以救死亡【司马法曰歩百为亩亩百为夫夫三为屋屋三为井并兼谓豪富之家以财势并取贫人之田而兼有之】益君长以兴政理急农桑以丰委积去末作以一本业敦教学以移情性表徳行以厉风俗覈才蓺以叙官宜简精悍以习师田【周礼曰凡师田斩牲以左右徇陈注云示犯誓必杀也】脩武器以存守战严禁令以防僣差信赏罚以騐惩劝紏游戱以杜奸邪察苛刻以絶烦暴审此十六者以为政务操之有常课之有限安宁勿懈墯有事不廹遽圣人复起不能易也向者天下户过千万除其老弱但户一丁壮则千万人也遗漏既多又蛮夷戎狄居汉地者尚不在焉丁壮十人之中必有堪为其什伍之长推什长已上则百万人也又十取之则佐史之才已上十万人也又十取之则可使在政理之位者万人也以筋力用者谓之人人求丁壮以才智用者谓之士士贵耆老充此制以用天下之人犹将有储何嫌乎不足也故物有不求未有无物之嵗也士有不用未有少士之世也夫如此而后可以用天性究人理兴顿废属断絶【属犹续也】网罗遗漏拱押天人矣【拱执也押防也押音下甲反】或曰善为政者欲除烦去苛并官省职为之以无为事之以无事何子之言云云也【老子云为无为事无事也】曰若是三代不足摹圣人未可师也【摹法也三代皆由肉刑及井田之法今不用是不摹之也】君子用法制而至于化小人用法制而至于乱均是一法制也或以之化或以之乱行之不同也茍使豺狼牧羊豚盗跖主征税国家昏乱吏人放肆则恶复论损益之间哉【恶音乌】夫人待君子然后化理国待蓄积乃无忧患君子非自农桑以求衣食者也蓄积非横赋敛以取优饶者也奉禄诚厚则割剥贸易之罪乃可絶也蓄积诚多则兵宼水旱之灾不足苦也故由其道而得之民不以为奢由其道而取之民不以为劳天灾流行开仓库以禀贷不亦仁乎衣食有余损靡丽以散施不亦义乎彼君子居位为士民之长固宜重肉累帛朱轮驷马今反谓薄屋者为高藿食者为清既失天地之性又开虚伪之名使小智居大位庶绩不咸熙未必不由此也得拘絜而失才能非立功之实也【拘絜谓自拘束而絜其身者即隐逸之人也】以亷举而以贪去非士君子之志也【去音欺吕反】夫选用必取善士善士富者少而贫者多禄不足以供养安能不少营私门乎从而罪之是设机置穽以待天下之君子也【穽穿地防兽也机弩牙也】盗贼凶荒九州代作饥馑暴至军旅卒发横税弱人割夺吏禄所恃者寡所取者猥【猥犹多也】万里悬乏首尾不救徭役并起农桑失业兆民呼嗟于昊天贫穷转死于沟壑矣今通肥饶之率计稼穯之入令亩收三斛斛取一防未为甚多一嵗之间则有数年之储虽兴非法之役恣奢侈之欲广爱幸之赐犹未能尽也不循古法规为轻税及至一方有警一面被灾未逮三年校计骞矩坐视战士之蔬食立望饿殍之满道如之何为君行此政也【孟子曰涂有饿殍而不知发赵岐注云饿死者曰莩莩与殍通音皮表反】二十税一名之曰貊况三十税一乎【孟子载白圭曰吾欲二十而取一何如孟子曰子之道貊也赵岐注云貊夷貊之人在荒者也貊在北方其气寒不生五谷无中国之礼故可二十取一而足也此言欲轻税也】夫薄吏禄以丰军用縁于秦征诸侯续以四夷汉承其业遂不改更危国乱家此之由也今田无常主民无常居吏食日禀【禀给也】禄班未定【○刘攽曰案文当作班禄】可为法制画一定科租税十一更赋如旧【更赋已见光武纪也】今者土广民稀中地未垦【上田已耕唯中地已下未也】虽然犹当限以大家勿令过制其地有草者尽曰官田力堪农事乃聼受之若聼其自取后必为奸也
　　法诫篇曰周礼六典宰贰王而理天下【尔雅曰冡大也贰谓副贰也周礼天官冡宰掌建邦之六典以佐王理邦国一曰理典以理官府二曰教典以扰万姓三曰礼典以谐万姓四曰政典以均万姓五曰刑典以紏万姓六曰事典以生万姓也】春秋之时诸侯明徳者皆一卿为政爰及战国亦皆然也秦兼天下则置丞相而贰之以御史大夫自高帝逮于孝成因而不改多终其身汉之隆盛是惟在焉夫任一人则政专任数人则相倚政专则和谐相倚则违戾和谐则太平之所兴也违戾则荒乱之所起也光武皇帝愠数世之失权忿彊臣之窃命【愠犹恨也数代谓元成哀平彊臣谓王莽】矫枉过直政不任下虽置三公事归台阁【台阁谓尚书也】自此以来三公之职备员而已然政有不理犹加谴责而权移外戚之家宠被近习之竖亲其党类用其私人内充京师外布列郡颠倒贤愚贸易选举疲驽守境贪残牧民挠扰百姓忿怒四夷【挠音火高反】招致乖叛乱离斯瘼【瘼病也】怨气并作隂阳失和三光亏缺怪异数至虫螟食稼水旱为灾此皆戚宦之臣所致然也反以策让三公至于死免乃足为呌呼苍天号咷泣血者也又中世之选三公也务于清慤谨慎循常习故者是妇女之检柙乡曲之常人耳恶足以居斯位邪【检柙犹规矩也】埶既如彼选又如此而欲望三公勲立于国家绩加于生民不亦逺乎昔文帝之于邓通可谓至爱而犹展申屠嘉之志【展犹申也文帝时太中大夫邓通居上傍有怠慢礼丞相申屠嘉奏事见之罢朝召通责之曰通小臣戯殿上大不敬当斩通顿首首尽出血文帝使人召通谢丞相曰此吾弄臣君其释之】夫见任如此则何患于左右小臣哉至如近世外戚宦竖请托不行意气不满立能防人于不测之祸恶可得弹正者哉曩者任之重而责之轻今者任之轻而责之重昔贾谊感绛侯之困辱因陈大臣亷耻之分开引自裁之端【文帝时贾谊上书曰大臣有罪不执缚系引而行也其有大罪者闻命则北靣再拜跪而自裁上不使人捽抑而刑之也是时丞相绛侯周勃免就国人有告勃谋反系长安狱卒无事复爵邑故谊以此讥上上深纳其言是后大臣有罪皆自杀不受刑也】自此以来遂以成俗继世之主生而见之习其所常曾莫之悟呜呼可悲夫左手据天下之图右手刎其喉愚者犹知难之况明哲君子哉【言不以重利害其生事见庄子】光武夺三公之重至今而加甚不假后党以权数世而不行盖亲疏之势异也【言光武夺三公重任今夺更甚光武不假后党威权数代遂不遵行此为三公疏后族亲故也】母后之党左右之人有此至亲之势故其贵任万世常然之败无世而无之莫之斯鉴亦可痛矣未若置丞相自总之若委三公则宜分任责成夫使为政者不当与之婚姻婚姻者不当使之为政也如此在位病人【病人谓万姓困敝也】举用失贤百姓不安争讼不息天地多变人物多妖然后可以分此罪矣或曰政在一人权甚重也曰人实难得何重之嫌昔者霍禹窦宪邓隲梁冀之徒借外戚之权管国家之柄及其伏诛以一言之诏诘朝而决何重之畏乎今夫国家漏神明于媟近输权重于妇党筭十世而为之者八九焉不此之罪而彼之疑何其诡邪【此谓后党彼谓三公也诡犹违也】
