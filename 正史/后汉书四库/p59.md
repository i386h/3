<!-- { "loadSidebar": true } -->
　　安帝即位元初六年以尚书欧阳家説谓六宗者在天地四方之中为上下四方之宗以元始中故事谓六宗易六子之气日月雷公风伯山泽者为非是三月庚辰初更立六宗祀于雒阳西北戍亥之地礼比太社也【月令孟冬祈于天宗卢植注曰天宗六宗之神李氏家书曰司空李郃侍祠南郊不见六宗祠奏曰案尚书肆类于上帝禋于六宗六宗者上不及天下不及地傍不及四方在六合之中助隂阳化成万物汉初甘泉汾隂天地亦禋六宗孝成之时匡衡奏立南北郊祀复祀六宗及王莽谓六宗易六子也建武都雒阳制祀不道祭六宗由是废不血食今冝复旧制度制曰下公卿议五官将行等三十一人议可祭大鸿胪厐雄等二十四人议不可当祭上从郃议由是遂祭六宗六宗之议自伏生及乎后代各有不同今竝抄集以证其论云虞书曰肆类于上帝禋于六宗望于山川伏生马融曰万物非天不覆非地不载非春不生非夏不长非秋不收非冬不藏禋于六宗此之谓也欧阳和伯夏侯建曰六宗上不谓天下不谓地傍不谓四方在六者之间助隂阳变化者也孔安国曰精意以享谓之禋宗尊也所尊祭其祀有六埋少牢于太昭祭时也相近于坎坛祭寒暑也王宫祭日也夜明祭月也幽禜祭星也雩禜祭水旱也禋于六宗此之谓也孔丛曰宰我问六宗于夫子夫子答如安国之説臣昭以此觧若果是夫子所説则后儒无复纷然文秉案刘歆曰六宗谓水火雷风川泽也贾逵曰六宗谓日宗月宗星宗岱宗海宗河宗也郑曰六宗星辰司中司命风伯雨师也星五纬也辰谓日月所防十二次也司中司命文昌第五第四星也风师箕也雨师毕也晋武帝初司马绍统表驳之曰臣以为帝在于类则禋者非天山川属望则海岱非宗宗犹包山则望何秩焉伏与歆逵失其义也六合之间非制典所及六宗之数非一位之名隂阳之説又非义也并五纬以为一分文昌以为二箕毕既属于辰风师雨师复特为位之失也安国案祭法为宗而除其天地于上遗其四方于下取其中以为六宗四时寒暑日月众星并水旱所宗者八非但六也传曰山川之神则水旱厉疫之灾于是乎禜之日月星辰之神则雪霜风雨之不时于是乎禜之又曰龙见而雩如此禜者祀日月星辰山川之名雩者周人四月祭天求雨之称也雪霜之灾非夫禜之所禳雩祭之礼非正月之所祈周人之后説有虞之典故于学者未尽喻也且类于上帝既礼天也望于山川禜所及也案周礼云昊天上帝日月星辰司中司命风师雨师社稷五祀五岳山林川泽四方百物又曰兆五帝于四郊四类四望亦如之无六宗之兆祭法云祭天祭地祭时祭寒暑日月星祭水旱祭四方及山林川谷丘陵能出云为风雨见怪物皆是有天下者祭百神非此族也不在祀典复无六宗之文明六宗所禋即祭法之所及周礼之所祀即虞书之所宗不冝特复立六宗之祀也春官大宗伯之职掌玉作六器以礼天地四方以苍璧礼天以黄琮礼地以青圭礼东方以赤璋礼南方以白琥礼西方以璜礼北方天宗日月星辰寒暑之属也地宗社稷五祀之属也四方之宗者四时五帝之属也如此则羣神咸秩而无废百官徧修而不渎于理为通幽州秀才张髦又上疏曰禋于六宗礼祖考所尊者六也何以考之周礼及礼记王制天子将出类于上帝冝于社造于祢廵狩四方觐诸侯归格于祖祢用特尧典亦曰肆类于上帝禋于六宗望于山川徧于羣神班瑞于羣后肆觐东后叶时月正日同律度量衡廵狩一嵗以周尔乃归格于艺祖用特臣以尚书与礼王制同事一义符契相合禋于六宗正谓祀祖考宗庙也文祖之庙六宗即三昭三穆也若如十家之説既各异义上下违背且没乎祖之礼考之礼考之祀典尊卑失序若但类于上帝不禋祖祢而行去时不告归何以格以此推之较然可知也礼记曰夫政必本于天殽以降命命降于社之为殽地降于祖庙之谓仁义降于山川之谓兴作降于五祀之谓制度又曰祭帝于郊所以定天位也祀社于国所以列地利也祭祖于庙所以本仁也山川所以傧鬼神也五祀所以本祀也又曰礼行于郊而百神受职焉礼行于社而百货可极焉礼行于祖庙而孝慈服焉礼行于五祀而正法则焉故自郊社祖庙五祀义之修而礼之藏也凡此皆孔子所以祖述尧舜纪三代之教着在祀典首尾相证皆先天地次祖宗而后山川羣神耳故礼祭法曰七代之所更变者禘郊宗祖明舜受终文祖之庙察璇玑考七政审已天命之定遂上郊庙当义合尧典则周公其人也郊祀后稷以配天宗祀文王于明堂以配上帝是以四海之内各以其职来祭者也居其位摄其事郊天地供羣神之礼廵狩天下而遗其祖宗恐非有虞之志也五岳视三公四渎视诸侯皆以案先儒之説而以水旱风雨先五岳四渎从祖考而次上帝错于肆类而乱祀典臣以十一家皆非也太学博士吴啇以为禋之言烟也三祭皆积柴而实牲体焉以升烟而报阳非祭宗庙之名也郑所以不从诸儒之説者将欲据周礼禋祀皆天神也日月星辰司中司命风师雨师凡八而日月并从郊故其余为六宗也以书禋于六宗与周礼事相符故据以为説也且文昌虽有大体而星名异其日不同故随事祭之而言文昌七星不得偏祭其第四第五此为周礼复不知文昌之体而又妄引为司中司命箕毕二星既不系于辰且同是随事而祭之例又无嫌于所系者范寗注虞书曰考观众议各有説难郑氏证据最详是以附之案六宗众议未知孰是虞喜别论云地有五色太社象之总五为一则成六六为地数推案经句阙无地祭则祭地臣昭曰六宗纷纭众释互起竟无全通亦难偏折歴辨硕儒终未挺正康成见宗是多附焉盍各尔志宣尼所许顕其一説亦何伤乎窃以为祭祀之敬莫大天地虞典首载弥乆弥盛此冝学者各尽所求臣昭谓虞喜以祭地近得其实而分彼五色合五为六又不通禋更成疑昧寻虞书所称肆类于上帝是祭天天不言天而曰上帝帝是天神之极举帝则天神斯尽日月星辰从可知也禋于六宗是实祭地地不言地而曰六宗宗是地数之中举中足以该数社稷等祀从可知也天称神上地表数中仰观俯察所以为异宗者崇尊之称斯亦尽敬之谓也禋也者埋祭之言也实瘗埋之异称非周烟之祭也夫置字渉神必以今之今之即古之神所以社稷诸字莫不以神为体虞书不同祀名斯隔周礼改烟音形两异虞书改土正元祭义此焉非疑以为可了岂六置宗更为傍祭乎风俗通曰周礼以为槱燎祀司中司命文昌上六星也槱者积薪燔柴也今民犹祠司命耳刻木长尺二寸为人像行者置箧中居者别作小居齐地大尊重之汝南诸郡亦多有者皆祠以猪率以春秋之月】延光三年上东廵狩至防山柴祭及祠汶上明堂如元和三年故事顺帝即位修奉常祀
　　桓帝即位十八年好神仙事延熹八年初使中常侍之陈国苦县祠老子九年亲祠老子于濯龙文罽为坛餙淳金扣器设华盖之坐用郊天乐也
　　后汉书卷十八
　　后汉书卷十八考证
　　祭祀志中灵台未用事注取其尊崇则曰太室取其向明则曰明堂○监本崇字下衍矣字向明二字误作堂字俱依宋本改
　　又以周清庙论之○论下衍曰字
　　又明鲁之太庙犹周清庙也○明下衍堂字之下脱太字俱依宋本改
　　又圆盖方载六九之道也○六九何焯校本改九六
　　迎夏于南郊祭赤帝祝融注月令章句去邑七里○本亦作南郊七里【臣良裘】按下祭黄帝后土注云南郊五里互见之文也




　　后汉书卷十八考证
　　钦定四库全书
　　后汉书卷十九
　　梁　　　　剡　　　　令刘　昭补并注
　　祭祀志第九
　　祭祀下　【宗庙　社稷　灵星先农　迎春】
