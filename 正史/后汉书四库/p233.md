<!-- { "loadSidebar": true } -->
　　河间孝王开以永元二年封分乐成勃海涿郡为国延平元年就国奉遵法度吏人敬之永宁元年邓太后封开子翼为平原王奉怀王胜祀【胜和帝子】子德为安平王奉乐成王党祀【党明帝子也】开立四十二年薨子惠王政嗣政慠狠不奉法宪顺帝以侍御史吴郡沈景有彊能称故擢为河间相景到国谒王王不正服箕踞殿上侍郎賛拜景峙不为礼【峙立也】问王所在虎贲曰是非王邪景曰王不服常人何别【○刘攽曰王不服案文少一王字】今相谒王岂谒无礼者邪王慙而更服景然后拜出住宫门外请王傅责之曰前发京师陛下见受诏以王不恭使相检督诸君空受爵禄而无训导之义因奏治罪诏书譲政而诘责傅景因捕诸奸人上案其罪【上奏上也音市文反】杀戮尤恶者数十人出寃狱百余人政遂为改节悔过自脩阳嘉元年封政弟十三人皆为亭侯政立十年薨子贞王建嗣建立十年薨子安王利嗣利立二十八年薨子陔嗣陔立四十一年魏受禅以为崇德侯蠡吾侯翼元初六年邓太后徴济北河间王诸子诣京师竒翼美仪容故以为平原怀王后焉【平原王得无子故立之也】留在京师嵗余太后崩安帝乳母王圣与中常侍江京等谮邓骘兄弟及翼云与中大夫赵王谋图不轨闚觎神器怀大逆心【神器喻帝位也老子曰天下神器不可为也】贬为都乡侯遣归河间翼于是谢賔客闭门自处永建五年父开上书愿分蠡吾县以封翼顺帝从之翼卒子志嗣为大将军梁冀所立是为桓帝梁太后诏追尊河间孝王为孝穆皇夫人赵氏曰孝穆后庙曰清庙陵曰乐成陵蠡吾先侯曰孝崇皇庙曰烈庙陵曰博陵皆置令丞使司徒持节奉防书玺绶祠以太牢建和二年更封帝兄都乡侯硕为平原王留博陵奉翼后尊翼夫人马氏为孝崇博园贵人以涿郡之良乡故安河间之蠡吾三县为汤沐邑硕嗜酒多过失帝令马贵人领王家事建安十一年国除觧渎亭侯淑以河间孝王子封淑卒子长嗣【○刘攽曰案纪长作苌他书亦然明此误】长卒子宏嗣为大将军窦武所立是为灵帝建宁元年窦太后诏追尊皇祖淑为孝元皇夫人夏氏曰孝元后陵曰敦陵庙曰靖庙皇考长为孝仁皇夫人董氏为慎园贵人陵曰慎陵庙曰奂庙皆置令丞使司徒持节之河间奉防书玺绶祠以太牢常以嵗时遣中常侍持节之河间奉祠熹平三年使使拜河间安王利子康为济南王奉孝仁皇祀康薨子赟嗣建安十二年为黄巾贼所害子开嗣立十三年魏受禅以为崇徳侯
　　城阳怀王淑传
　　城阳怀王淑以永元二年分济隂为国立五年薨葬于京师无子国除还并济隂
　　广宗殇王万嵗传
　　广宗殇王万嵗以永元五年封分钜鹿为国其年薨葬于京师无子国除还并钜鹿
　　平原怀王胜传
　　平原怀王胜和帝长子也不载母氏少有痼疾延平元年封立八年薨葬于京师无子邓太后立乐安夷王宠子得为平原王奉胜后是为哀王得立六年薨无子永宁元年太后又立河间王开子都乡侯翼为平原王嗣安帝废之国除
　　论曰传称吴子夷昧甚德而度有吴国者必其子孙【夷昧吴君之名左传屈狐庸谓赵文子曰若天所啓其在今嗣君乎甚徳而度德不失人度不失事有吴国者必此君之子孙也杜预注云嗣君谓夷昧也】章帝长者事从敦厚继祀汉室咸其苖裔古人之言信哉
　　赞曰章祚不已本枝流祉质惟伉孙安亦庆子河间多福桓灵承祀济北无骄皇恩宠饶平原抱痼三王薨朝【平春王全广宗王万嵗城阳王淑并薨于京师也】振振子孙或秀或苖【振振仁厚貌也音之人反诗国风曰宜尔子孙振振兮论语曰苖而不秀者有矣夫秀而不实者有矣夫苗谓早夭秀谓成长也】








　　后汉书卷八十五
　　后汉书卷八十五考证
　　千乗贞王伉传奉鸿祀○祀北宋本作嗣
　　清河孝王庆传父杨○按杨北宋本作扬
　　太宗之义○何焯校本太改大
　　河间孝王开传与中大夫赵王○王字疑当作玉邓太后纪有宫人赵玉









　　后汉书卷八十五考证
　　钦定四库全书
　　后汉书卷八十六
　　宋　　宣　　城　　太　　守范　煜撰唐　　章　　怀　　太　　子　　贤注
　　张王种陈列传第四十六
　　张晧传【子纲】
　　张晧字叔明犍为武阳人也六世祖良高帝时为太子少傅封留侯晧少游学京师初永元中归仕州郡【○刘攽曰案文多一初字】辟大将军邓骘府五迁尚书仆射职事八年出为彭城相【明帝子彭城王恭之相也】永宁元年徴拜廷尉晧虽非法家而留心刑断数与尚书辩正疑狱多以详当见从【详审而平当也】时安帝废皇太子为济隂王晧与太常桓焉太仆来歴廷争之不能得事已具来歴传退而上疏曰昔贼臣江充造构防逆至令戾园兴兵终及祸难【赵人江充字次倩武帝时为直指绣衣劾太子家吏行驰道中恐为太子所诛见上年老意多所恶因言左右皆为巫蛊上乃使充捕案巫蛊既知上意太子乃言宫中有蛊气遂掘蛊太子宫得桐木人时上疾在甘泉宫太子惧不能自明收充斩之发兵与丞相刘屈牦战败亡走湖自杀后太子孙宣帝即位追諡太子曰戾于湖置园邑奉祀故曰戻园】后壶关三老一言上乃觉悟虽追前失悔之何逮【逮及也太子死后壶关三老令狐茂上书讼太子寃武帝感悟怜太子无辜乃族灭江充作思子宫为归来望思之台于湖天下闻而悲之事见前书】今皇太子春秋方始十嵗未见保傅九德之义【尚书臯陶陈九德曰寛而栗柔而立愿而恭乱而敬扰而毅直而温简而亷刚而塞彊而谊也】宜简贤辅就成圣质书奏不省及顺帝即位拜晧司空在事多所荐逹天下称其推士时清河赵腾上言灾变讥刺朝政章下有司收腾系考所引党辈八十余人皆以诽谤当伏重法晧上疏谏曰臣闻尧舜立敢谏之鼓三王树诽谤之木春秋采善书恶圣主不罪刍荛【左氏传曰春秋之称防而显志而晦惩恶而劝善非圣人谁能脩之】腾等虽干上犯法所言本欲尽忠正谏如当诛戮天下杜口塞谏争之源非所以昭德示后也帝乃悟减腾死罪一等余皆司寇【前书音义曰司寇二嵗刑也输作司寇因以名焉】四年以隂阳不和防免阳嘉元年复为廷尉其年卒官时年八十三遣使者吊祭赐葬地于河南县子纲
　　纲字文纪少明经学虽为公子而厉布衣之节举孝亷不就司徒高第辟为御史时顺帝委纵宦官有识危心纲常感激慨然叹曰秽恶满朝不能奋身出命埽国家之难虽生吾不愿也退而上书曰诗曰不愆不忘率由旧章【诗大雅也愆过也率循也言成王令德不过循用旧典之文】寻大汉初隆及中兴之世文明二帝德化尤盛观其理为易循易见但恭俭守节约身尚德而已中官常侍不过两人近幸赏赐裁满数金惜费重人故家给人足夷狄闻中国优富任信道德所以奸谋自消而和气感应而顷者以来不遵旧典无功小人皆有官爵富之骄之而复害之非爱人重器承天顺道者也【器谓车服也言无功小人不可妄授也左传曰唯器与名不可以假人也】伏愿陛下少留圣思割损左右以奉天心书奏不省汉安元年选遣八使徇行风俗皆耆儒知名多歴显位【周举传曰诏遣八使廵行风俗同时俱拜天下号曰八俊刺史二千石有臧罪者驿马上之墨绶已下便收其有清勤忠惠宜表异者状闻八使名见顺帝纪】唯纲年少官次最防余人受命之部而纲独埋其车轮于洛阳都亭曰豺狼当路安问狐狸【前书京兆督邮侯文之辞】遂奏曰大将军冀河南尹不疑外戚之援荷国厚恩以刍荛之资居阿衡之任不能敷扬五教翼讃日月而专为封豕长蛇肆其贪叨【左传申包胥曰吴为封豕长蛇荐食上国也】甘心好货纵恣无底多树謟谀以害忠良诚天威所不赦大辟所宜加也谨条其无君之心十五事斯皆臣子所切齿者也【左传曰有无君之心而后动于恶也前书邹阳谓葢侯王信君曰太后怫鬰泣血切齿侧目于贵臣矣】书御京师震竦【御进也】时冀妺为皇后内宠方盛诸梁姻族满朝帝虽知纲言直终不忍用时广陵贼张婴等众数万人杀刺史二千石寇乱扬徐间积十余年朝廷不能讨冀乃讽尚书以纲为广陵太守因欲以事中之前遣郡守率多求兵马纲独请单车之职既到乃将吏卒十余人径造婴垒以慰安之求得与长老相见申示国恩婴初大惊既见纲诚信乃出拜谒纲延置上坐问所疾苦乃譬之曰前后二千石多肆贪暴【二千石谓太守也】故致公等怀愤相聚二千石信有罪矣然为之者又非义也今主上仁圣欲以文德服叛故遣太守思以爵禄相荣不愿以刑罸相加今诚转祸为福之时也若闻义不服天子赫然震怒荆扬兖豫大兵云合岂不危乎若不料强弱非明也弃善取恶非智也去顺效逆非忠也身絶血嗣非孝也【凡祭皆用牲故曰血嗣】背正从邪非直也见义不为非勇也六者成败之几利害所从公其深计之婴闻泣下曰荒裔愚人不能自通朝廷不堪侵枉遂复相聚偷生若鱼游釡中喘息湏臾间耳今闻明府之言乃婴等更生之晨也既防不义实恐投兵之日不免孥戮纲约之以天地誓之以日月婴深感悟乃辞还营明日将所部万余人与妻子面缚归防纲乃单车入婴垒大防置酒为乐散遣部众任从所之亲为卜居宅相田畴【相视也田并畔曰畴】子弟欲为吏者皆引召之人情悦服南州晏然朝廷论功当封梁冀遏絶乃止天子嘉美征欲擢用纲而婴等上书乞留乃许之纲在郡一年年三十六卒百姓老防相携诣府赴哀者不可胜数纲自被疾吏人咸为祠祀祈福皆言千秋万嵗何时复见此君张婴等五百余人制服行丧送到犍为负土成坟诏曰故广陵太守张纲大臣之苖剖符统务正身导下班宣德信防集剧贼张婴万人息干戈之役济蒸庶之困未升显爵不幸早卒婴等缞杖若丧考妣朕甚愍焉拜纲子续为郎中赐钱百万
　　王龚传
