<!-- { "loadSidebar": true } -->
　　东平宪王苍建武十五年封东平公十七年进爵为王苍少好经书雅有智思为人羙须要带十围显宗甚爱重之及即位拜为骠骑将军置长史掾史员四十人位在三公上【四府掾史皆无四十人今特置以优之也】永平元年封苍子二人为县侯二年以东郡之夀张须昌山阳之南平阳稾湖陵五县益东平国【南平阳县故城今兖州邹县也稾县一名髙平故城在邹县西南湖陵故城在今兖州防与县东南】是时中兴三十余年四方无虞苍以天下化平宜修礼乐乃与公卿共议定南北郊冠冕车服制度及光武庙登歌八佾舞数语在礼乐舆服志【其志今亾】帝每廵狩苍常留镇侍衞皇太后四年春车驾近出观览城第【第宅也有甲乙之次故曰第】寻闻当遂校猎河内苍即上书谏曰臣闻时令盛春农事不聚众兴功【礼记月令曰孟春之月无聚大众无置城郭仲春之月无作大事以妨农事也】传曰田猎不宿食饮不享出入不节则木不曲直此失春令者也【尚书五行传曰田猎不宿饮食不享出入不节夺人农时及有奸谋则木不曲直郑注云木性或曲或直人所用为器者也无故生不畅茂多有折槁是为不曲直也前书音义曰不宿不预戒日也】臣知车驾今出事从约省所过吏人讽诵甘棠之德虽然动不以礼非所以示四方也惟陛下因行田野循视稼穑消揺仿佯弭节而旋【皆防散之意诗曰于焉消揺左氏传曰横流而仿佯前书音义曰弭节犹按节也言不尽意驰驱也】至秋冬乃振威灵整法驾备周衞设羽旄【旄谓注旄于竿首】诗云抑抑威仪惟德之隅【诗大雅之文也抑抑宻也隅亷也言人审密于威仪抑抑然者其徳必严正如宫室之制内防直则外有亷隅】臣不胜愤懑伏自手书乞诣行在所极陈至诚帝览奏即还宫苍在朝数载多所隆益而自以至亲辅政声望日重意不自安上疏归职曰臣苍疲驽特为陛下慈恩覆护在家被教导之仁升朝蒙爵命之首制书襃羙班之四海举负薪之才升君子之器【负薪喩小人也易曰负且乗致防至负也者小人之事乗也者君子之器以小人而乗君子之器则盗思夺之矣】凡匹夫一介尚不忘箪食之恵【箪竹器也圆曰箪方曰笥左氏传曰晋宣子田于首山舍于翳桑见灵輙饿曰不食三日矣食之舍其半问之曰宦三年矣未知母之存否请遗之使尽之而为箪食与肉以与之既而輙为公介士倒防以御公徒而免之问何故曰翳桑之饿人也】况臣居宰相之位同气之亲哉宜当暴骸膏野为百寮先而愚顽之质加以固病诚羞负乗辱污辅将之位将被诗人三百赤绂之刺【赤绂大夫之服也诗曹风曰彼己之子三百赤绂刺其无徳居位者多也】今方域晏然要荒无儆【去王畿五百里曰甸服又五百里曰侯服又五百里曰绥服又五百里要服又五百里荒服儆备也音警】将遵上徳无为之时也文官犹可并省武职尤不宜建昔象封有鼻不任以政【有鼻国名其地在今永州营道县北史记曰舜弟象封于有鼻也】诚由爱深不忍其过恶前事之不忘来事之师也自汉兴以来宗室子弟无得在公卿位者惟陛下审览虞帝优养母弟遵承旧典终卒厚恩乞上骠骑将军印绶退就蕃国愿蒙哀怜帝优诏不听其后数陈乞辞甚恳切五年乃许还国而不听上将军印绶以骠骑长史为东平太傅掾为中大夫令史为王家郎【汉官仪将军掾属二十九人中大夫无员令史四十一人也】加赐钱五千万布十万匹六年冬帝幸鲁徴苍从还京师明年皇太后崩既苍乃归国特赐宫人奴婢五百人布二十五万匹及珍寳服御器物十一年苍与诸王朝京师月余还国帝临送归宫凄然懐思乃遣使手诏国中傅曰辞别之后独坐不乐因就车归伏轼而吟瞻望永懐实劳我心诵及采菽以增叹息【采菽诗小雅之章也其诗曰采菽采菽筐之筥之君子来朝何锡与之毛苌注云菽所以芼太牢而待君子也】日者问东平王防家何等最乐王言为善最乐其言甚大副是要腹矣今送列侯印十九枚诸王子年五嵗已上能趋拜者皆令带之十五年春行幸东平赐苍钱千五百万布四万匹帝以所作光武本纪示苍苍因上光武受命中兴颂帝甚善之以其文典雅特令校书郎贾逵为之训诂肃宗即位尊重恩礼逾于前世诸王莫与为比建初元年地震苍上便宜三事留中【留禁中也】帝报书曰丙寅所上便宜三事朕亲自览读反覆数周心开目眀旷然发蒙【韦昭注国语曰有眸子而无见曰蒙】间吏人奏事亦有此言但明智浅短或谓傥是复虑为非何者灾异之降缘政而见今改元之后年饥人流此朕之不徳感应所致又冬春旱甚所被尤广虽内用克责而不知所定得王深防快然意解诗不云乎未见君子忧心忡忡既见君子我心则降【诗国风也忡忡犹冲冲降下也】思惟嘉谟以次奉行冀蒙福应彰报至徳特赐王钱五百万后帝欲为原陵显节陵起县邑苍闻之遽上疏谏曰伏闻当为二陵起立郭邑臣前颇谓道路之言疑不审实近令从官古霸问湼阳主疾【风俗通曰古姓周有古公亶父其后氏焉湼阳主光武女窦固之妻也】使还乃知诏书已下窃见光武皇帝躬履俭约之行深覩始终之分勤勤恳恳以制为言故营建陵地具称古典诏曰无为山陵陂池裁令流水而已孝眀皇帝大孝无违奉承贯行【贯行谓一皆遵奉也谷永曰一以贯行固执无违也】至于自所营创尤为俭省谦徳之羙于斯为盛【易曰谦徳之柄】臣愚以园邑之兴始自彊秦古者邱陇且不欲其着眀【礼记曰古者墓而不坟故言不欲其着眀】岂况筑郭邑建都郛哉【谷梁传曰人之所聚曰都杜预注左传曰郛郭也】上违先帝圣心下造无益之功虚费国用动揺百姓非所以致和气祈丰年也又以吉凶俗数言之亦不欲无故缮修邱墓有所兴起考之古法则不合稽之时宜则违人求之吉凶复未见其福陛下履有虞之至性追祖祢之深思然惧左右过议以累圣心臣苍诚伤二帝纯徳之羙不畅于无穷也惟蒙哀览帝从而止自是朝廷每有疑政輙驿使谘问苍悉心以对皆见纳用三年帝飨衞士于南宫因从皇太后周行掖庭池阁乃阅隂太后旧时器服怆然动容乃命留五时衣各一袭【五时衣谓春青夏朱季夏黄秋白冬黒也衣单复具曰袭】及常所御衣合五十箧余悉分布诸王主及子孙在京师者各有差特赐苍及琅邪王京书曰中大夫奉使亲闻动静嘉之何已嵗月骛过山陵浸逺孤心凄怆如何如何间飨衞士于南宫因阅视旧时衣物闻于师曰其物存其人亡不言哀而哀自至信矣惟王孝友之德亦岂不然今送光烈皇后假紒帛巾各一【周礼追师掌王后之首服为副编郑云副妇人首服三辅谓之假紒续汉书帛字作皁】及衣一箧可时奉瞻以慰凯风寒泉之思【诗国风曰凯风羙孝子也凯风自南吹彼棘心棘心夭夭母氏劬劳爰有寒泉在浚之下有子七人母氏劳苦寒泉在今濮州濮阳县】又欲令后生子孙得见先后衣服之制今鲁国孔氏尚有仲尼车舆冠履眀徳盛者光灵逺也【孔子庙在鲁曲阜城中伍缉之从西征记曰鲁人藏孔子所乗车于庙中是顔路所请者也献帝时庙遇火烧之冠履解见钟离意传】其光武皇帝器服中元二年已赋诸国故不复送并遗宛马一匹血从前髆上小孔中出常闻武帝歌天马霑赤汗今亲见其然也【前书天马歌曰太一况天马下霑赤汗沬流赭也】顷反虏尚屯将帅在外忧念皇皇未有间寜【间音闲】愿王寳精神加供养苦言至戒望之如渴六年冬苍上疏求朝眀年正月帝许之特赐装钱千五百万其余诸王各千万帝以苍冐渉寒露遣谒者赐貂裘【说文曰貂防属也大而黄黒出丁零国】及大官食物珍果使大鸿胪窦固持节郊迎帝乃亲自循行邸第豫设帷牀其钱帛器物无不充备下诏曰礼伯父归寜乃国【仪礼曰觐礼诸侯至于郊王使皮弁用璧劳侯氏亦皮弁迎于帷门之外再拜天子赐舍曰赐伯父舍同姓西面北上异姓东面北上侯氏禆冕释币于祢乗墨车载龙旂弧韣乃朝以瑞玉有缫天子负斧扆曰伯父实来余一人嘉之奉束帛匹马卓上九马随之奠币再拜侯氏降天子辞于侯氏曰伯父无事归宁乃邦侯氏再拜稽首而出也○刘攽曰诏曰礼伯父归宁案帝意欲推尊诸王引用经义既下文有诗云即此亦当有礼云字此伯父归宁之语本出仪礼也】诗云叔父建尔元子【诗鲁颂之文也叔父谓周公也建元子谓封伯禽也】敬之至也昔萧相国加以不名优忠贤也【见前书王莽传】况兼亲尊者乎其沛济南东平中山四王讃皆勿名【讃谓讃者不唱其名】苍既至升殿乃拜天子亲答之其后诸王入宫輙以辇迎至省閤乃下苍以受恩过礼情不自宁上疏辞曰臣闻贵有常尊贱有等威【左传随武子之辞也等威威仪有差等也】卑髙列序上下以理陛下至徳广施慈爱骨肉既赐奉朝请咫尺天仪而亲屈至尊降礼下臣每赐防见輙兴席改容中宫亲拜事过典故臣惶怖战栗诚不自安每会见踧踖无所措置【踧踖谦譲貌也】此非所以章示羣下安臣子也帝省奏叹息愈襃贵焉旧典诸王女皆封乡主乃独封苍五女为县公主三月大鸿胪奏遣诸王归国帝特留苍赐以秘书列仙图道术秘方至八月饮酎毕【饮酎解见章纪】有司复奏遣苍乃许之手诏赐苍曰骨肉天性诚不以逺近为亲疏然数见顔色情重昔时念王久劳思得还休欲署大鸿胪奏不忍下笔顾授小黄门中心恋恋恻然不能言【大鸿胪奏王归国小黄门受诏者】于是车驾祖送流涕而诀复赐乗舆服御珍寳舆马钱布以亿万计苍还国疾病帝驰遣名医小黄门侍疾使者冠盖不絶于道又置驿马千里传问起居眀年正月薨诏告中傅封上苍自建武以来章奏及所作书记赋颂七言别字歌诗并集览焉遣大鸿胪持节五官中郎将副监丧及将作使者凡六人令四姓小侯诸国王主悉防诣东平奔丧赐钱前后一亿布九万匹及防曰惟建初八年三月己夘皇帝曰咨王丕显勤劳王室亲受防命昭于前世出作蕃辅克愼明德率礼不越【率循也越违也】傅闻在下【傅音敷敷布也书曰克愼明德敷闻在下】昊天不吊不报上仁俾屏余一人夙夜焭焭靡有所终【俾使也屏蔽也左氏传曰昊天不吊不憗遗一老俾屏余一人焭焭余在疚也】今诏有司加赐鸾辂乘马龙旂九旒虎贲百人奉送王行匪我宪王其孰离之【离被也言非宪王谁更被此防也】魂而有灵保兹宠荣呜呼哀哉立四十五年子懐王忠嗣明年帝乃分东平国封忠弟尚为任城王余五人为列侯忠立十一年薨子孝王敞嗣元和三年行东廵守幸东平宫帝追感念苍谓其诸子曰思其人至其乡其处在其人亡因泣下沾襟遂幸苍陵为陈虎贲鸾辂龙旂以章显之祠以太牢亲拜祠坐哭泣尽哀赐御劒于陵前【陵在今郓州东峗山南峗音鱼委反】初苍归国骠骑时吏丁牧周栩以苍敬贤下士不忍去之遂为王家大夫数十年事祖及孙帝闻皆引见于前既愍其淹滞且欲掦苍徳美即皆擢拜议郎牧至齐相栩上蔡令永元十年封苍孙梁为矜阳亭侯敞弟六人为列侯敞丧母至孝国相陈珍上其行状永宁元年邓太后増邑五千戸又封苍孙二人为亭侯敞立四十八年薨子顷王端嗣立四十七年薨子凯嗣立四十一年魏受禅以为崇徳侯
