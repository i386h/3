<!-- { "loadSidebar": true } -->
　　延光【古今注曰元年四月丙午太白昼见】二年八月己亥荧惑出太微端门三年二月辛未太白犯昴【石氏星占太白守昴兵从门阙入主人走郗萌曰不有亡国必有谋主又云入昴大赦】五月癸丑太白入毕【郗萌曰太白入毕马驰人走又曰有中防】九月壬寅镇星犯左执法四年太白入舆鬼中【古今注曰四月甲辰入】六月壬辰太白出太微九月甲子太白入斗口中十一月客星见天市荧惑出太微为乱臣太白犯昴毕为近兵一曰大人当之镇星犯左执法有诛臣太白入舆鬼中为大丧太白出太微为中宫有兵入斗口为贵将相有诛者客星见天市中为贵丧是时大将军耿寳中常侍江京樊豊小黄门刘安与阿母王圣圣子女永等并构谮太子保并恶太子乳母男厨监邴吉三年九月丁酉废太子为济隂王以北乡侯懿代杀男吉徙其父母妻子日南四年三月丁卯安帝廵狩从南阳还道寝疾至叶崩阎后与兄卫尉显中常侍江京等共隠匿不令羣臣知上崩遣司徒刘喜等分诣郊庙告天请命载入北宫庚午夕发丧尊阎氏为太后北乡侯懿病薨京等又不欲立保白太后更徴诸王子择所立中黄门孙程王国王康等十九人共合谋诛显京等立保为天子是为孝顺皇帝皆奸人强臣狂乱王室其于死亡诛戮兵起宫中是其应【古今注曰永建元年二月甲午客星入太微五月甲子月入斗李氏家书曰时天有变气李郃上书谏曰臣闻天不言县象以示吉凶挺灾变异以为谴诫昔齐桓公遭虹贯牛斗之变纳管仲之谋令齐去妇无近妃宫桓公听用齐以大安赵有尹史见月生齿龁毕大星占有兵变赵君曰天下共一毕知为何国也下史于狱其后公子牙谋弑君血书端门如史所言乃月十三日有客星气象彗孛歴天市梗河招揺枪棓十六日入紫宫廹北辰十七日复过文昌泰陵至天舩积水间稍微不见客星一占曰鲁星歴天市者为谷贵梗河三星备非常泰陵八星为凶丧紫宫北辰为至尊如占恐宫庐之内有兵丧之变千里之外有非常暴逆之忧鲁星不得过歴尊宿行度从疾应非一端恐复有如王阿母母子贱妾之欲居帝旁耗乱政事者诚令有之宜当抑远饶足以财王者权柄及爵禄人天所重慎诚非阿妾所宜干豫天故挺变明以示人如不承慎祸至变成悔之靡及也】
　　孝顺永建二年二月癸未太白昼见三十九日【古今注曰丁巳月犯心七月丁酉犯昴】闰月乙酉太白昼见东南维四十一日八月乙巳荧惑入舆鬼太白昼见为强臣荧惑为凶舆鬼为死丧质星为诛戮是时中常侍髙梵张防将作大匠翟酺尚书令髙堂芝仆射张敦尚书尹就郎姜述杨鳯等及兖州刺史鲍就使匈奴中郎张国金城太守张笃敦煌太守张朗相与交通漏泄就述弃市梵防酺芝敦凤就国皆抵罪又定远侯班始尚隂城公主坚得鬭争杀坚得坐要斩马市同产皆弃市【古今注曰其年九月戊寅有白气广三尺长十余丈从北落师门南至斗三年二月癸未月犯心后星六月甲子太白昼见四年二月癸丑月犯心后星五年闰月庚子太白昼见六年彗星出于斗牵牛灭于虚危虚危为齐牵牛吴越故海贼浮于会稽山贼防于济南五年夏荧惑守氐诸侯有斩者是冬班始腰斩马市】
　　六年四月荧惑入太微中犯左右执法西北方六寸所十月乙卯太白昼见十二月壬申客星芒气长二尺余西南指色苍白在牵牛六度客星芒气白为兵牵牛为吴越后一年会稽海贼曾于等千余人烧句章杀长吏又杀鄞鄮长取官兵拘杀吏民攻东部都尉扬州六郡逆贼章何等称将军犯四十九县大劫略吏民
　　阳嘉元年闰月戊子【臣昭案郎顗表云十七日己丑】客星气白广二尺长五丈起天苑西南主马牛为外军色白为兵是时敦煌太守徐白使疏勒王盘等兵二万人入于寘界虏掠斩首三百余级乌桓校尉耿曅使乌桓亲汉都尉戎末瘣等出塞钞鲜卑斩首获生口财物鲜卑怨恨钞辽东代郡杀伤吏民是后西戎北狄为寇害以马牛起兵马牛亦死伤于兵中至十余年乃息【臣昭案郎顗阳嘉元年太白与嵗星合于房心二年荧惑失度盈缩徃来渉歴舆鬼环绕轩辕古今注曰二年四月壬寅太白昼见五月癸巳又昼见十一月辛未又昼见十二月壬寅月犯太白三年十二月辛未太白昼见四月乙卯太白荧惑入舆鬼永和元年五月丁卯太白犯牵牛大星】
　　永和二年五月戊申太白昼见八月庚子荧惑犯南斗斗为吴【黄帝经曰不期年国有乱有忧海中占为多火灾一曰旱古今注曰九月壬午月入毕口中】明年五月吴郡太守行丞事羊珍与越兵弟叶吏民吴铜等二百余人起兵反杀吏民烧官亭民舎攻太守府太守王衡距守吏兵格杀珍等又江贼蔡伯流等数百人攻广陵九江烧城郭杀都长
　　三年二月辛巳太白昼见戊子在荧惑西南光芒相犯辛丑有流星大如斗从西北东行长八九尺色赤黄有声隆隆如雷三月壬子太白昼见六月丙午太白昼见八月【古今注曰己酉荧惑入太微】乙卯太白昼见闰月甲寅辰星入舆鬼己酉荧惑入太微乙卯太白昼见【古今注曰十二月丁卯月犯轩辕大星】太白者将军之官又为西州昼见隂盛与君争明荧惑与太白相犯为兵丧流星为使声隆隆怒之象也辰星入舆鬼为大臣有死者荧惑入太微乱臣在廷中是时大将军梁商父子秉势故太白常昼见也其四年正月祀南郊夕牲中常侍张逵蘧政阳定内署令石光尚方令傅福等与中常侍曹腾孟贲争权白帝言腾贲与商谋反矫诏命收腾贲贲自解説顺帝寤解腾贲缚逵等自知事不从各奔走或自刺解貂蝉投草中逃亡皆得免其六年征西将军马贤击西羌于北地谢姑山下父子为羌所没杀是其应也
　　四年七月壬午荧惑入南斗犯第三星五年四月戊午太白昼见八月己酉荧惑入太微斗为贵相为扬州荧惑犯入之为兵丧其六年大将军商薨九江丹阳贼周生马勉等起兵攻没郡县梁氏又专权于天廷中六年二月丁巳彗星见东方长六七尺色青白西南指营室及坟墓星【郗萌占曰彗星出而中营室天下乱易政以五色占之吉凶】丁丑彗星在奎一度长六尺癸未昬见【河圗曰彗星出贯奎库兵悉出祸在强侯外夷胡应逆首谋也】西北歴昴毕甲申在东井遂歴舆鬼栁七星张光炎及三台至轩辕中灭【古今注曰五月庚寅太白昼见十一月甲午太白昼见】营室者天子常宫坟墓主死彗星起而在营室坟墓不出五年天下有大丧后四年孝顺帝崩昴为边兵又为赵羌周马父子后遂为寇又刘文刦清河相谢暠欲立王蒜为天子暠不听杀暠王闭门距文官兵捕诛文蒜以恶人所刦废为尉氏侯又徙为犍阳都乡侯薨国絶歴东井舆鬼为秦皆羌所攻钞炎及三台为三公是时太尉杜乔及故太尉李固为梁冀所陷入坐文书死及至注张为周灭于轩辕中为后宫其后懿献后以忧死梁氏被诛是其应也
　　汉安【古今注曰元年二月壬午嵗星在太防中八月癸丑月犯南斗入魁中】二年正月己亥太白昼见五月丁亥辰星犯舆鬼【古今注曰丙辰月入斗中】六月乙丑荧惑光芒犯镇星七月甲申太白昼见辰星犯舆鬼为大丧荧惑犯镇星为大人忌明年八月孝顺帝崩孝冲【古今注曰建康元年九月己亥太白昼见韩扬占曰天下有丧一曰有白衣之防】明年正月又崩
　　孝质本初元年【古今注曰三月丁丑月八南斗】三月癸丑荧惑入舆鬼四月辛巳太白入舆鬼皆为大丧五月庚戍太白犯荧惑为逆谋闰月一日孝质帝为梁冀所鸩崩

　　后汉书卷二十一
　　后汉书卷二十一考证
　　天文志中攻蕉唐城○【臣召南】按文当作嶲唐城嶲唐永昌郡属县也
　　二月九日甲寅流星过紫宫○【臣良裘】按书日例惟甲子此兼言九日讹也上书八月庚寅彗星出天市此不应更纪二月事且上书元年正月丁巳则二月九日安得为甲寅乎下云十二月戊寅彗星出考章帝纪在建初二年此二月九日乃二年九月之讹也
　　水在舆鬼中注辰星犯昴○【臣永祚】按正文在舆鬼而注为犯昴必误【臣召南】按犯昴当作犯鬼





　　后汉书卷二十一考证
<史部,正史类,后汉书>
　　钦定四库全书
　　后汉书卷二十二
　　梁　　　　剡　　　　令刘　昭补并注
　　天文志第十二
　　天文下　【桓三十八　灵二十献九　　　陨石】
　　孝桓建和元年八月壬寅荧惑犯舆鬼质星二年二月辛卯荧惑行在舆鬼中三年五月己丑太白行入太微右掖门留十五日出端门丙申荧惑入东井八月己亥镇星犯舆鬼中南星乙丑彗星芒长五尺见天市中东南指色黄白九月戊辰不见荧惑犯舆鬼为死丧质星为戮臣入太微为乱臣镇星犯舆鬼为丧彗星见天市中为质贵人至和平元年十二月甲寅梁太后崩梁冀益骄乱矣
　　元嘉元年二月戊子太白昼见永兴二年闰月丁酉太白昼见时上幸后宫采女邓猛明年封猛兄演为南顿侯后四嵗梁皇后崩梁冀被诛猛立为皇后恩宠甚盛永夀元年三月丙申镇星逆行入太微中七十四日去左掖门七月己未辰星入太微中八十日去左掖门八月己巳荧惑入太微二十一日出端门太微天子廷也镇星为贵臣妃后逆行为匿谋辰星入太微为大水一曰后宫有忧是嵗雒水溢至津门南阳大水荧惑留入太微中又为乱臣是时梁氏専政九月己酉昼有流星长二尺所色黄白癸巳荧惑犯嵗星为奸臣谋大将戮二年六月甲寅辰星入太微遂伏不见辰星为水为兵为妃后八月戊午太白犯轩辕大星为皇后其三年四月戊寅荧惑入东井口中为大臣有诛者其七月丁丑太白犯心前星为大臣后二年四月懿献皇后以忧死大将军梁冀使太仓令秦宫刺杀议郎邴尊又欲杀邓后母宣事觉桓帝收冀及妻夀襄城君印绶皆自杀诛诸梁及孙氏宗族或徙边是其应也
　　延熹四年三月甲寅荧惑犯舆鬼质星五月辛酉客星在营室稍顺行生芒长五尺所至心一度转为彗荧惑犯舆鬼质星大臣有戮死者五年十月南郡太守李肃坐蛮夷贼攻盗郡县取财物一亿以上入府取铜虎符肃背敌走不救城郭又监黎阳谒者燕乔坐赃重泉令彭良杀无辜皆弃市京兆虎牙都尉宋谦坐赃下狱死客星在营室至心作彗为大丧后四年邓后以忧死六年十一月丁亥太白昼见是时邓后家贵盛
