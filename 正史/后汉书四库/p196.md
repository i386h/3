<!-- { "loadSidebar": true } -->
　　朱晖字文季南阳宛人也【东观记曰其先宋微子之后也以国氏姓周衰诸侯灭宋犇砀易姓爲朱后徙于宛也】家世衣冠晖早孤有气决年十三王莽败天下乱与外氏家属从田间奔入宛城【东观记曰晖外祖父孔休以德行称于代也】道遇羣贼白刃劫诸妇女略夺衣物昆弟宾客皆惶廹伏地莫敢动晖拔劒前曰财物皆可取耳诸母衣不可得今日朱晖死日也贼见其小壮其志笑曰童子内刀遂舍之而去初光武与晖父岑俱学长安有旧故及卽位求问岑时已卒乃召晖拜为郎晖寻以病去卒业于太学性矜严进止必以礼诸儒称其高永平初显宗舅新阳侯隂就慕晖贤自往候之晖避不见复遣家丞致礼【续汉志曰诸侯家丞秩三百石】晖遂闭门不受就闻叹曰志士也勿夺其节后为郡吏太守阮况尝欲市晖婢晖不从【东观记曰晖为督邮况当归女欲买晖婢晖不敢与后况卒晖送其家金三斤】及况卒晖乃厚赠送其家人或讥焉晖曰前阮府君有求于我所以不敢闻命诚恐以财货汚君今而相送眀吾非有爱也骠骑将军东平王苍闻而辟之甚礼敬焉正月朔旦苍当入贺故事少府给璧是时阴就为府卿贵骄吏慠不奉法苍坐朝堂漏且尽而求璧不可得顾谓掾属曰若之何晖望见少府主簿持璧即往绐之曰【绐欺也】我数闻璧而未尝见试请观之主簿以授晖晖顾召令史奉之【奉之于苍】主簿大惊遽以白就就曰朱掾义士勿复求更以它璧朝苍旣罢召晖谓曰属者掾自视孰与蔺相如【属向也与犹如也史记曰蔺相如赵人也赵惠文王时得楚和氏璧秦昭王欲以十五城易之赵王使相如奉璧入秦秦王大喜无意偿赵城相如乃前曰璧有瑕愿指视王相如乃持璧却立倚柱怒髪上冲冠曰臣观大王无意偿赵城邑故臣复取璧大王必欲急臣臣今头与璧俱碎于柱矣相如持其璧睨柱欲以击柱秦王恐其璧破乃谢之】帝闻壮之及当幸长安欲严宿卫故以晖为卫士令再迁临淮太守晖好节槩有所拔用皆厉行士其诸报怨以义犯率皆爲求其理多得生济其不义之囚即时僵仆【僵偃仆踣也】吏人畏爱爲之歌曰彊直自遂南阳朱季吏畏其威人怀其惠【东观记曰建武十六年四方牛大疫临淮独不邻郡人多牵牛入界】数年坐法免【东观记曰坐考长史囚死狱中州奏免官○刘攽曰案临淮郡无长史既言囚死狱中当是吏字令长丞尉皆长吏也】晖刚于爲吏见忌于上所在多被劾自去临淮屏居野泽布衣蔬食不与邑里通乡党讥其介【介特也言不与众同】建初中南阳大饥米石千余晖尽散其家资以分宗里故旧之贫羸者乡族皆归焉初晖同县张堪素有名称尝于太学见晖甚重之接以友道乃把晖臂曰欲以妻子托朱生晖以堪先达举手未敢对自后不复相见堪卒晖闻其妻子贫困乃自往候视厚赈赡之晖少子颉怪而问曰大人不与堪爲友平生未曾相闻子孙窃怪之晖曰堪尝有知己之言吾以信于心也【以堪先托妻子心已许之故言信于心也】晖又与同郡陈揖交善揖早卒有遗腹子友晖常哀之及司徒桓虞爲南阳太守召晖子骈为吏晖辞骈而荐友虞叹息遂召之其义烈若此元和中肃宗巡狩召南阳太守问晖起居召拜为尚书仆射嵗中迁太山太守晖上疏乞留中诏许之因上便宜陈宻事深见嘉纳诏报曰补公家之阙【诗曰衮职有阙仲山甫补之】不累清白之素斯善美之士也俗吏茍合阿意面从进无謇謇之志郤无退思之念【易蹇卦艮下坎上艮为山坎为水山上有水蹇难之象也六二爻上应于五五为君位二宜为臣也居险难之时履当其位不以五在难私身远害故曰王臣蹇蹇匪躬之故孝经曰退思补过謇与蹇通】患之甚久惟令所言适我愿也生其勉之【○刘攽曰惟令所言案时晖未为尚书令明此令字是今字】是时谷贵县官经用不足【经常也】朝廷忧之尚书张林上言谷所以贵由钱贱故也可尽封钱一取布帛为租以通天下之用又盐食之急者虽贵人不得不须官可自鬻【前书曰因官器作鬻盐音义曰鬻古煑字】又宜因交阯益州上计吏往来市珍宝收采其利武帝时所谓均输者也【武帝作均输法谓州郡所出租赋并雇运之直官总取之市其土地所出之物官自转输于京谓之均输】于是诏诸尚书通议晖奏据林言不可施行事遂寝后陈事者复重述林前议以为于国诚便帝然之有诏施行晖复独奏曰王制天子不言有无诸侯不言多少食禄之家不与百姓争利今均输之法与贾贩无异盐利归官则下人穷怨布帛为租则吏多奸盗诚非明主所当宜行【○刘攽曰案文当与宜不须并存合去当字】帝卒以林等言为然得晖重议因发怒切责诸尚书晖等皆自繋狱三日诏勑出之曰国家乐闻駮议黄髪无愆诏书过耳【黄髪老称谓朱晖也】何故自系晖因称病笃不肯复署议尚书令以下惶怖谓晖曰今临得谴让奈何称病其祸不细晖曰行年八十防恩得在机宻当以死报若心知不可而顺防雷同负臣子之义今耳目无所闻见伏待死命遂闭口不复言诸尚书不知所为乃共劾奏晖帝意解寝其事后数日诏使直事郎问晖起居【直事郎谓署郎当次直者】太医视疾太官赐食晖乃起谢复赐钱十万布百匹衣十领后迁为尚书令以老病乞身拜骑都尉赐钱二十万和帝即位窦宪北征匈奴晖复上疏谏顷之病卒【华峤书曰晖年五十失妻昆弟欲为继室晖叹曰时俗希不以后妻败家者遂不复娶也】子颉修儒术安帝时至陈相颉子穆
