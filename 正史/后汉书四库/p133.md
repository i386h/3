<!-- { "loadSidebar": true } -->
　　论曰窦融始以豪侠为名拔起风尘之中【拔音歩末反拔卒也亦音彭八反义两通】以投天隙【投防天之间隙】遂蝉蜕王侯之尊【说文曰蝉蜕所解皮也言去微至贵也蜕音税】终膺卿相之位此则徼功趣埶之士也及其爵位崇满至乃放远权宠恂恂似若不能己者又何智也【言融之心实欲去权贵以帝不纳故常恂恂恭顺似若不得已然者也】尝独详味此子之风度虽经国之术无足多谈而进退之礼良可言矣
　　固字孟孙少以尚公主为黄门侍郎【续汉书曰给事黄门侍郎六百石】好览书传喜兵法贵显用事中元元年袭父友封显亲侯显宗即位迁中郎将监羽林士【续汉志曰宣帝命中郎将骑都尉监羽林秩比二千石】后坐从兄穆有罪废于家十余年时天下乂安帝欲遵武帝故事击匈奴通西域以固明习边事【固旧随融在河西晓知边事也】十五年冬拜为奉车都尉【续汉志曰比二千石掌御乘舆】以骑都尉耿忠为副【忠弇子也】谒者仆射耿秉为驸马都尉秦彭为副皆置从事司马并出屯凉州明年固与忠率酒泉敦煌张掖甲卒及卢水羌胡【按湟水东经临羌县故城北又东卢溪水注之水出西南卢川即其地也】万二千骑出酒泉塞耿秉秦彭率武威陇西天水募士及羌胡万骑出居延塞【居延塞在今甘州张掖县东北】又太仆祭彤度辽将军吴棠将河东北地西河羌胡及南单于兵万一千骑出高阙塞【高阙山名在朔方北】骑都尉来苖护乌桓校尉文穆将太原鴈门代郡上谷渔阳右北平定襄郡兵及乌桓鲜卑万一千骑出平城塞固忠至天山【即祁连山也今在西州交河县东北今名祁县罗漫山】击呼衍王斩首千余级呼衍王走追至蒲类海【蒲类海今名婆悉海在今庭州蒲昌县东南也】留吏士屯伊吾卢城【伊吾今伊州县也本匈奴地明帝置宜禾都尉以为屯田故地今伊州纳职县伊吾故小城地是】耿秉秦彭絶漠六百余里至三木楼山【匈奴中山名】来苖文穆至匈奴河水上【○刘攽曰案匈河水名多一奴字前书匈河去令居千里】虏皆奔走无所获祭彤吴棠坐不至涿邪山免为庶人时诸将唯固有功加位特进明年复出玉门击西域诏耿秉及骑都尉刘张皆去符传以属固【专将兵者并有符传拟合之取信今去符皆受固之节度】固遂破白山降车师事已具耿秉传固在边数年羌胡服其恩信【东观记曰羌胡见客炙肉未熟人人长跪前割之血流指间进之于固固辄为啗不秽贱之是以爱之如父母也】肃宗即位以公主脩勑慈爱累世崇重加号长公主增邑三千户征固代魏应为大鸿胪帝以其晓习边事每被访及建初三年追录前功增邑一千三百户七年代马防为光禄勲明年复代马防为衞尉固久歴大位甚见尊贵赏赐租禄赀累巨亿而性谦俭爱人好施士以此称之章和二年卒諡曰文侯子彪至射声校尉先固卒无子国除
