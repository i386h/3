<!-- { "loadSidebar": true } -->
　　颖容字子严陈国长平人也【长平县故城在今陈州西北】博学多通善春秋左氏师事太尉杨赐郡举孝亷州辟公车徴皆不就初平中避乱荆州聚徒千余人刘表以为武陵太守不肯起着春秋左氏条例五万余言建安中卒
　　谢该传
　　谢该字文仪南阳章陵人也善明春秋左氏为世名儒门徒数百千人建安中河东人乐详条左氏疑滞数十事以问该皆为通解之名为谢氏释行于世【魏略曰详字文载少好学闻谢该善左氏传乃从南阳歩渉诣许从该问难诸要今左氏问七十二事详所撰也社畿为太守署详文学祭酒黄初中徴拜博士十余人学多褊又不熟悉唯详五业并授其或难质不解详无愠色以杖画地牵譬引类至忘寝食也○刘攽曰注徴拜博士十余人案文须更有博士二字】仕为公车司马令以父母老托疾去官欲归乡里会荆州道断不得去少府孔融上书荐之曰臣闻高祖创业韩彭之将征讨暴乱陆贾叔孙通进説诗书【陆贾为大中大夫时前説称诗书著书十二篇每奏一篇高祖未尝不称善叔孙通为高祖制礼仪并见前书】光武中兴吴耿佐命范升卫宏修述旧业故能文武并用成长久之计陛下圣德钦明同符二祖劳谦戹运三年乃讙【史记高宗谅闇三年不言言乃讙时灵帝崩后献帝居谅闇初释服也】今尚父鹰扬方叔翰飞【尚父太公也毛诗曰维师尚父时惟鹰扬又曰方叔涖止其车三千鴧彼飞隼翰飞戾天注云方叔卿士命为将也涖临也鴧急疾之貎也飞乃至天喻士卒至勇能深入攻敌】王师电鸷羣凶破殄始有櫜弓卧鼓之次【毛诗曰载橐弓矢橐所以盛弓言今太平橐弓卧鼓不用征伐故须贤人也】宜得名儒典综礼纪窃见故公车司马令谢该体曽史之淑性【曽参史鱼】兼商偃之文学【卜商言偃也论语曰文学子游子夏】博通羣蓺周览古今物来有应事至不惑清白异行敦悦道训求之逺近少有畴匹若乃巨骨出吴【史记曰吴伐越隳防稽得骨节专车吴使使问仲尼骨何者最大仲尼曰禹致羣臣于防稽山防风氏后至禹杀而僇之其节专车此为大也】隼集陈庭【史记曰有隼集于陈庭而死楛矢贯之石砮矢长尺有咫陈湣公使问仲尼仲尼曰隼来逺矣此肃愼之矣也昔武王克商通道九夷百蛮使各以其方贿来贡于是肃愼贡楛矢石砮长尺有咫先王以分大姫配虞胡公而封诸陈试求之故府果得之】黄熊入寝【左传曰郑子产聘于晋晋侯有疾韩宣子曰寡君寝疾于今三月矣今梦黄熊入于寝门其何厉鬼邪对曰昔尧殛鲧于羽山其神化为黄熊以入羽泉实为夏郊三代祀之晋为盟主其或者未之也韩子夏郊晋侯有间】亥有二首【左传晋悼夫人食舆人之城者绛县人或年长矣无子而徃与于食有与疑年使之年曰臣小人也不知纪年臣生之嵗正月甲子朔四百有四十五甲子矣其季于今三之一也吏走问诸朝师旷曰鲁叔仲惠伯会郤成子于承匡之嵗也七十三年矣史赵曰亥有二首六身下二如身是其日数也士文伯曰然则二万六千六百有六旬也杜注云亥字二画在上并三人为身如算之六也】非夫洽闻者莫识其端也隽不疑定北阙之前【前书昭帝时有男子成方遂诣北阙自称卫太子丞相御史二千石至者立莫敢发言京兆尹隽不疑后到叱从吏收或曰是非未可知不疑曰诸君何患于卫太子昔蒯聩违命出奔辄距而不纳春秋是之卫太子得罪先帝亡不即死今来自诣此罪人也遂送下诏狱天子与大将军霍光闻而嘉之曰公卿大臣当用经术明于大义也○刘攽曰注遂送下诏狱案文多一下字】夏侯胜辩常阴之验然后朝士益重儒术【前书曰昌邑王嗣立数出胜当乘舆车前諌曰天久阴不雨臣下有谋上者陛下欲何之王怒谓胜为妖言以属吏吏白霍光是时光与张子孺谋欲废王光譲子孺以为泄子孺实不泄召问胜对言在洪范光子孺以此益重儒术士】今该实卓然比迹前列间以父母老疾弃官欲归道路险塞无由自致猥使良才抱璞而逃逾越山河沈沦荆楚所谓徃而不反者也【韩诗外传曰山林之士为名故徃而不能反朝廷之士为禄故入而不能出也】后日当更馈乐以钓由余尅像以求傅説岂不烦哉【史记曰由余其先晋人也亡入戎能晋言戎王闻缪公贤故使由余观秦秦缪公示以宫室积聚由余曰使鬼为之则劳神矣使人为之亦苦人矣缪公退而问于内史廖曰孤闻国有圣人敌国之忧也今由余寡人之害将柰何廖曰戎王处僻未闻中国之声君试遗以女乐以夺其志为由余请以疏其间留而莫遣以失其期戎王候之必疑由余君臣有间乃可虑也乃令内史廖以女乐二八遗戎王戎王受而説之由余数諌不听缪公又数使人间要由余由余遂去降秦】臣愚以为可推録所在召该令还楚人止孙卿之去国【刘向孙卿子后序所论孙卿事曰卿名况赵人也楚相春申君以为兰陵令或谓春申君曰汤以七十里文王以百里孙卿贤者今与之百里地楚其危乎春申君谢之孙卿去之赵后客或谓春申君曰伊尹去夏入殷殷王而夏亡管仲去鲁入齐鲁弱而齐强故贤者所在君尊国安今孙卿天下贤人所去之国其不安乎春申君使人聘孙卿乃还复为兰陵令】汉朝追匡衡于平原【前书匡衡为平原文学长安令杨兴荐之于车骑将军史高曰衡材智有余经学絶伦但以无阶朝廷故随牒在逺方将军试召置幕府贡之朝廷必为国器高然其言辟衡为议曹吏荐衡于帝帝以为郎中】尊儒贵学惜失贤也书奏诏即徴还拜议郎以寿终
　　建武中郑兴陈元传春秋左氏学时尚书令韩歆上疏欲为左氏立博士范升与歆争之未决陈元上书讼左氏遂以魏郡李封为左氏博士后羣儒蔽固者数廷争之及封卒光武重卫众议而因不复补
　　许愼传
　　许愼字叔重汝南召陵人也性淳笃少博学经籍马融常推敬之时人为之语曰五经无双许叔重为郡功曹举孝亷再迁除洨长卒于家【洨音侯交反】初愼以五经传説臧否不同于是撰为五经异义又作説文解字十四篇皆传于世
　　蔡传
　　蔡字叔陵汝南南顿人也学通五经门徒常千人其着録者万六千人徴辟并不就顺帝特诏徴拜议郎讲论五经异同甚合帝意迁侍中出为农太守卒官论曰自光武中年以后干戈稍戢专事经学自是其风世笃焉其服儒衣称先王【儒服为章甫之冠缝掖之衣也礼记曰言必则古昔称先王】游庠序聚横【横又作黉】塾者盖布之于邦域矣若乃经生所处不逺万里之路【经生谓博士也就之者不以万里为逺而至也】精庐暂建赢粮动有千百【精庐讲读之舍赢担负也】其耆名高义开门受徒者编牒不下万人皆专相传祖莫或讹杂至有分争王庭树朋私里繁其章条穿求崖穴以合一家之説故杨雄曰今之学者非独为之华藻又从而绣其鞶帨【杨雄法言之文也喻学者文烦碎也鞶帯也字或作幋説文曰鞶覆衣巾也音盘帨佩巾也音税】夫理书无二义归有宗而硕学之徒莫之或从【无二专一也】故通人鄙其固焉又雄所谓譊譊之学各习其师也【亦法言之文也譊譊喧也音奴交反】且观成名高第终能逺至者盖亦寡焉而迂滞若是矣然所谈者仁义所传者圣法也故人识君臣父子之纲家知违邪归正之路自桓灵之间君道秕僻【秕谷不成也以喻政化之恶也】朝纲日陵国隙屡啓【陵陵迟也】自中智以下靡不审其崩离而权彊之臣息其闚盗之谋【谓阎忠劝皇甫嵩令推亡汉而自立嵩不从其言】豪俊之夫屈于鄙生之议者【谓董卓欲大起兵郑泰止之卓从其言】人诵先王言也下畏逆顺埶也【言政化虽壊而朝久不倾危者以经籍道行下人惧逆顺之埶】至如张温皇甫嵩之徒功定天下之半声驰四海之表俯仰顾盻则天业可移犹鞠躬昬主之下狼狈折札之命散成兵就绳约而无悔心【昬主谓献帝也札简也折简而召言不劳重命也绳约犹拘制也谓温及嵩并被徴而就拘制也】暨乎剥桡自极人神数尽【易大过曰栋桡凶桡折也极终也言汉祚自终人神之数尽桡音女教反】然后羣英乘其运世德终其祚【羣英谓袁术曹操之属代徳终其祚谓曹丕即位废献帝为山阳公自废至薨十四年以夀终】迹衰敝之所由致而能多歴年所者斯岂非学之效乎【迹犹寻也言由有儒学故能长久也】故先师垂典文褒励学者之功笃矣切矣不循春秋至乃比于杀逆其将有意乎【史记曰为人君父而不通春秋之义者必蒙首恶之名为人臣子不通春秋之义者必陷簒弑诛死之罪也】赞曰斯文未陵亦各有承【论语孔子曰天之将丧斯文也言斯文未陵迟故学者分门各自承袭其家业也】涂分流别专门并兴精疎殊防通阂相徴千载不作渊源谁澂【説经者各自是其一家或精或疎或通或阂去圣既久莫知是非若千载一圣不复作起则泉源混浊谁能澂之】








　　后汉书卷一百九下
　　后汉书卷一百九下考证
　　杜抚传其所作诗题约义通刘攽曰题下当有脱字盖合云文约义通也○【臣世骏】按诗题约义通是杜抚所撰书云吴陆玑着毛诗草木虫鱼疏末叙四诗源流亦有此语盖已在范史前百余年矣刘攽説误
　　赵晔传遂弃车马去到犍为资中○何焯曰周燮传载南阳冯良事与此相类而所从皆杜抚必一事而传者互异耳
　　衞宏传后马融作毛诗传○何焯曰后儒据此传言诗序之出于宏而不悟毛传之出于融何也或疑融别有诗传亦非范氏明与郑笺连类言之矣康成亲受经季长以笺为致敬亦得
　　鲁高堂生注名隆○【臣良裘】按高堂隆乃三国时人此注疑误前书注中亦不记其名
　　张传少习顔氏春秋○监本误严氏从诸本改谢该传河东人乐详条左氏疑滞数十事以问该注从该问难诸要○何焯校本问字下添疑字又今左氏问七十二事左氏下添乐氏二字又徴拜博士下添时有博士四字又学多褊下添狭字












　　后汉书卷一百九下考证
<史部,正史类,后汉书>
　　钦定四库全书
　　后汉书卷一百十上
　　宋　　宣　　城　　太　　守范　　煜撰唐　　章　　懐　　太　　子　　　贤注
　　文苑列传第七十上
　　杜笃传
