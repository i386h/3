<!-- { "loadSidebar": true } -->
　　五行传曰弃法律【郑注尚书大曰东井主法令也】逐功臣【郑曰功臣制法律者也或曰喙主尚食七星主衣裳张为食厨翼主天倡经曰帝曰臣作朕股肱耳目予欲左右有民汝翼予欲观古人之象日月星辰山龙华虫作缋宗彛藻火粉米黼黻絺绣以五采章施于五色作服汝明予欲闻六律五声八音在治忽以出纳五言汝听是则食与服乐臣之所用为大功也七星北有洒旗南有天厨翼南有噐府】杀太子【郑曰五行火生土天文以参继东井四时以秋代夏杀太子之象也春秋传曰夫千乘之主将废正而立不正必杀正也】以妾为妻【郑曰轩辕为后妃属南宫其大星女主之位女御在前妾为妻之象也】则火不炎上【郑曰君行此四者为逆天南宫之政南宫于地为火火性炎上然行人所用烹餁者也无故因见作热燔炽为害是为火不炎上其他变异皆属沴春秋考异邮曰火者阳之精也人合天气五行隂阳极隂反阳极阳生隂故应人行以灾不祥在所以感之萌应转旋从逆殊心也】谓火失其性而为灾也又曰视之不明是谓不悊【郑曰视了也君视不明则是不能了其事也洪范曰视曰明】厥咎舒【防曰君舒怠臣下有倦白黒不别贤不肖并不能忧民急气为之舒缓草不揺郑曰君臣不了则舒缓矣】厥罚常燠【郑曰视曰火火主夏夏气长长气失故常燠】厥极疾【郑曰长气失故于人为疾】时则有草妖【郑曰草视之物可见者莫众于草】时则有蠃虫之孽【郑曰蚕螟虫之类虫之生于火而藏于秋者也】时则有羊祸【郑曰羊畜之远视者也属视】时则有赤赤祥惟水沴火蠃虫刘歆传以为羽虫
　　建武中渔阳太守彭宠被徴书至明日潞县火灾起城中飞出城外燔千余家杀人京房易传曰上不俭下不节盛火数起燔宫室儒説火以明为德而主礼时宠与幽州牧朱浮有隙疑浮见浸谮故意狐疑其妻劝无应徴遂反叛攻浮卒诛灭【古今注曰建武六年十二月雒阳市火二十四年正月戊子雷雨霹雳火灾高庙北门明帝永平元年六月已亥桂阳见火飞来烧城寺章帝建初元年十二月北宫火烧夀安殿延及右掖门元和三年六月丙午雷雨火烧北宫朱爵西阙】
　　和帝永元八年十二月丁已南宫宣室殿火是时和帝幸北宫窦太后在南宫明年窦太后崩
　　十三年八月已亥北宫盛馔门閤火是时和帝幸邓贵人隂后宠衰怨恨上有欲废之意明年防得隂后挟伪道事遂废迁于桐宫以忧死立邓贵人为皇后
　　十五年六月辛酉汉中城固南城门灾此孝和皇帝将絶世之象也其后二年宫车晏驾殇帝及平原王皆早夭折和帝世絶
　　安帝【古今注曰永初元年十二月河南郡县火烧杀百五人二年河南郡县又失火烧五百八十四人】永初二年四月甲寅汉阳河阳城中失火烧杀三千五百七十人先是和帝崩有皇子二人皇子胜长邓皇后贪殇帝少欲自养长立之延平元年殇帝崩胜有厥疾不笃羣臣咸欲立之太后以前既不立胜遂更立清河王子是为安帝司空周章等心不厌服谋欲诛邓氏废太后安帝而更立胜元年十一月事觉章等被诛其后凉州叛羌为害太甚凉州诸郡寄治冯翊扶风界及太后崩邓氏被诛
　　四年三月戊子杜陵园火
　　元初四年二月壬戌武库火【东观书曰烧兵物百二十五种直千万以上】是时羌叛大为寇害发天下兵以攻御之积十余年未巳天下厌苦兵役
　　延光元年八月戊子阳陵园寝殿火凡灾发于先陵此太子将废之象也若曰不当废太子以自翦则火不当害先陵之寝也明年上以防言废皇太子为济隂王后二年宫车晏驾中黄门孙程等十九人起兵殿省诛贼臣立济隂王
　　四年秋七月乙丑渔阳城门楼灾
　　顺帝永建三年七月丁酉茂陵园寝灾【古今注曰三年五月戊辰守宫失火烧宫藏财物尽四年河南郡县失火烧人六畜】
　　阳嘉元年恭陵庑灾及东西莫府火【古今注曰十二月河南郡国火烧庐舍杀人也】太尉李固以为奢僭所致陵之初造祸及枯骨规广治之尤饰又上欲更造宫室益台观故火起莫府烧材木
　　永和元年十月丁未承福殿火【臣昭案杨厚传是灾】先是爵号阿母宋娥为山阳君后父梁商本国侯又多益商封商长子冀当继商爵以商生在复更封冀为襄邑侯追号后母为开封君皆过差非礼【古今注曰六年十二月雒阳酒市失火烧肆杀人】汉安元年三月甲午雒阳刘汉等百九十七家为火所烧【东观书曰其九十家不自存诏赐钱廪谷古今注曰火或从室屋间物中不知所从起数月乃止十二月雒阳失火】后四年宫车比三晏驾建和元年君位乃定桓帝建和二年五月癸丑北宫掖庭中德阳殿火及左掖门先是梁太后兄冀挟奸枉以故太尉李固杜乔正直恐害其事令人诬奏固乔而诛灭之是后梁太后崩而梁氏诛灭
　　延熹四年正月辛酉南宫嘉德殿火戊子丙署火二月壬辰武库火五月丁卯原陵长夀门火先是亳后因贱人得幸号贵人为后上以后母宣为长安君封其兄弟爱宠隆崇又多封无功者去年春白马令李云坐直谏死至此彗除心尾火连作
　　五年正月壬午南宫丙署火四月乙丑恭北陵东阙火戊辰虎贲掖门火五月康陵园寝火甲申中藏府承禄署火七月已未南宫承善闼内火
　　六年四月辛亥康陵东署火七月甲申平陵园寝火八年二月己酉南宫嘉德署黄龙千秋万嵗殿皆火四月甲寅安陵园寝火闰月南宫长秋和欢殿后钩盾掖庭朔平署各火十月壬子德阳前殿西閤及黄门北寺火杀人【袁山松书曰是时连月有火灾诸宫寺或一日再三发又夜有讹言击鼓相惊陈蕃刘智茂上疏谏曰古之火皆君弱臣强极隂之变也前始春而狱刑惨故火不炎上前入春节连寒木冰暴风折树又八九州郡并言陨霜杀菽春秋晋执季孙行父木为之冰夫气则景星见化错则五星开日月蚀灾为已然异为方来恐卒有变必于三朝唯善政可以已之愿察臣前言不弃愚忠则元元幸甚书奏不省】
　　九年三月癸巳京都夜有火光转行民相惊噪【袁山松书曰是时宦竖専朝钩党事起上寻无嗣陈蕃窦武为曹节等所害天下无复纪纲】
　　灵帝熹平四年五月延陵园灾
　　光和四年闰月辛酉北宫东掖庭永巷署灾【陈蕃諌曰楚女悲而西宫灾不御宫女怨之所致也】
　　五年五月庚申德阳前殿西北入门内永乐太后宫署火
　　中平二年二月己酉南宫云台灾庚戌乐城门灾【南宫中门】延及北阙道西烧嘉德和欢殿案云台之灾自上起榱题数百同时并然若就县华镫其日烧尽延及白虎威兴门尚书符节兰台夫云台者乃周家之所造也图书术籍珍玩宝怪皆所藏在也京房易传曰君不思道厥妖火烧宫是时黄巾作慝变乱天常七州二十八郡同时俱发命将出众虽颇有所禽然宛广宗曲阳尚未破壊役起负海杼柚空悬百姓死伤己过半矣而灵帝曾不克已复礼虐侈滋甚尺一雨布驺骑电激官非其人政以贿成内嬖鸿都并受封爵京都为之语曰今兹诸侯嵗也天戒若曰放贤赏淫何以旧典为故焚其台门秘府也其后三年灵帝暴崩续以董卓之乱火三日不絶京都为丘墟矣【魏志曰魏明帝青龙二年崇华殿灾诏问太史令高堂隆此何咎于礼寜有祈禳之义乎对曰夫灾变之发皆所以明教诫也唯率礼修德可以胜之易传曰上不俭下不节孽火烧其室又曰君高其台天火为灾此人君苟饰宫室不知百姓空竭故天应之以旱火从高殿起也上天降监故谴告陛下陛下宜增崇人道以答天意昔太戊有桑谷生于朝武丁有雊雉登于鼎皆闻灾恐惧侧身修徳三年之后远夷朝贡故号曰中宗高宗此则前代之明鉴也今案旧占灾火之发皆以台榭宫室为诫然今宫室之所以充广者实由宫人猥多之故宜简择留其淑懿如周之制罢省其余此则祖已之所以训高宗高宗之所以享远号也诏问隆吾闻汉武帝时栢梁灾而起宫殿以厌之其义云何对曰臣闻西京栢梁既灾越巫陈方建章是营以厌火祥乃夷越之巫所为非圣贤之明训也五行志曰栢梁灾其后有江充巫蛊衞太子事如志之言越巫建章无所厌也孔子曰灾者修类应行精祲相感以戒人君是以圣主覩灾责躬退以修德以消复之今宜罢散民役宫室之制务从约节内足以待风雨外足以讲礼仪清扫所灾之处不敢于此有所立作萐莆嘉禾必生此地以报陛下防恭之德疲民之力竭民之财实非所以致符瑞而懐远人也臣昭曰高堂隆之言灾其得天心乎虽与本志所明不同灵帝之时有焉故载其言广灾异也】
　　献帝初平元年八月霸桥灾其后三年董卓见杀【臣昭案刘焉传兴平元年天火烧其城府辎重延及民家馆邑无余也】
　　庶徴之恒燠汉书以冬温应之中兴以来亦有冬温而记不录云【越絶范蠡曰春燠而不生者王者德不完也夏寒而不长者臣下不奉主令也秋暑而复荣者百官刑不断也冬温而泄者发府库赏无功也此四者邦之禁也管子曰臣乘君威则隂侵阳盛夏雪降冬不冰也】
　　安帝元初三年有异本共生一同蔕时以为嘉或以为者外延离本而实女子外属之象也是时阎皇后初立后阎后与外亲耿宝等共谮太子废为济隂王更外迎济北王子犊立之草妖也【古今注曰和帝永元七年三月江夏县民舍柱生两枝其一长尺五寸分为八枝其一长尺六寸分为五枝皆青也】
　　桓帝延熹九年雒阳城局竹栢叶有伤者占曰天子凶灵帝熹平三年右校别作中有两樗树皆高四尺许其一株宿夕暴长长丈余大一围作胡人状头目鬓须髪备具京房易传曰王德衰下人将起则有木生人状【臣昭以木生人状下人将起京房之占虽以证验貌类胡人犹未辨了董卓之乱实拥胡兵傕汜之时充斥尤甚遂窥间宫嫔剽虐百姓鲜卑之徒践借畿封胡之害深亦已毒矣】
　　五年十月壬午御所居殿后槐树皆六七围自拔倒竪根在上【臣昭曰槐是三公之象贵之也灵帝授位不以徳进贪愚是升清贤斯黜槐之倒植岂以斯乎】中平元年夏东郡陈留济阳长垣济隂寃句离狐县界【风俗通曰西及城皇阳武城郭路边】有草生其茎靡累肿大如手指状似鸠雀龙蛇鸟兽之形五色各如其状毛羽头目足翅皆具【风俗通曰亦作人状操持兵弩万万备具非但彷佛类良熟然也】近草妖也是嵗黄巾贼始起皇后兄何进异父兄朱苖皆为将军领兵后苖封济阳侯进苗遂秉威权持国柄汉遂微弱自此始焉【应劭曰关东义兵先起于宋卫之郊东郡太守桥瑁负众怙乱陵蔑同盟忿疾同类以殒厥命陈留济隂迎助谓为离德弃好即戎吏民歼之草妖之兴岂不或信】
　　中平中长安城西北六七里空树中有人面生鬓【魏志曰建安二十五年正月曹公在雒阳起建始殿伐濯龙树而血出又掘徙梨根伤而血出曹公恶之遂寝疾是月薨】献帝兴平元年九月桑复生椹可食【臣昭曰桑重生椹诚是木异必在济民安知非瑞乎时苍生死败周秦歼尽饿防馁鬼不可胜言食此重椹大拯危命虽连理附枝亦不能及若以为怪则建武野谷旅生麻菽尤盛复是草妖邪】
