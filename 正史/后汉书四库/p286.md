<!-- { "loadSidebar": true } -->
　　袁绍字本初汝南汝阳人司徒汤之孙父成五官中郎【袁山松书曰绍司空逢之孽子出后伯父成魏书亦同英雄记成字文开与梁冀结好言无不从京师谚曰事不谐问文开】绍壮健好交结大将军梁冀以下莫不善之绍少为郎除濮阳长遭母忧去官三年礼竟追感幼孤又行父服【英雄记曰凡在冢庐六年】服阕徙居洛阳绍有姿貎威容爱士养名【英雄记曰绍不妄通賔客非海内知名不得相见又好游侠与张孟卓何伯求吴子卿许子逺皆为奔走之友】既累世台司賔客所归加倾心折节莫不争赴其庭士无贵贱与之抗礼辎軿柴毂塡接街陌【説文曰軿车衣车也郑注周礼曰軿犹屏也取其自蔽隐柴毂贱者之车】内官皆恶之中常侍赵忠言于省内曰袁本初坐作声价好养死士不知此儿终欲何作叔父太傅隗闻而呼绍以忠言责之绍终不改后辟大将军何进掾为侍御史虎贲中郎中平五年初置西园八校尉以绍为佐军校尉【乐资山阳公载记曰小黄门蹇硕为上军校尉虎贲中郎袁绍为中军校尉屯骑校尉鲍鸿为下军校尉议郎曹操为典军校尉赵融为助军左校尉冯芳为助军右校尉谏议大夫夏牟为左校尉淳于防为右校尉凡八人谓之西园军皆统于硕此云佐军与彼文不同】灵帝崩绍劝何进征董卓等众军脇太后诛诸宦官转绍司隶校尉语已见何进传及卓兵至骑都尉太山鲍信说绍曰【魏书曰信太山阳平人也少有大节寛厚爱人沈毅有谋说绍不从乃引军还乡里○刘攽曰注案鲍信还乡里安得引军盖军当作归或云军字衍】董卓拥制强兵有异志今不早图必为所制其新至疲劳袭之可禽也绍畏卓不敢发顷之卓议欲废立谓绍曰天下之主宜得贤明每念灵帝令人愤毒【毒恨也】董侯似可今当立之绍曰今上富于春秋未有不善宣于天下若公违礼任情废嫡立庶恐众议未安卓按劒叱绍曰竖子敢然天下之事岂不在我我欲为之谁敢不从绍诡对曰此国之大事请出与太傅议之卓复言刘氏种不足复遗绍勃然曰天下健者岂惟董公横刀长揖径出【英雄记曰绍揖卓去坐中惊愕卓新至见绍大家故不敢害】悬节于上东门【洛阳城东北靣头门也山阳公载记曰卓以袁绍弃节改第一葆为赤旄】而奔冀州董卓购募求绍时侍中周珌城门校尉伍琼为卓所信待琼等隂为绍说卓曰夫废立大事非常人所及袁绍不达大体恐惧出奔非有它志今急购之埶必为变袁氏树恩四世门生故吏徧于天下若收豪杰以聚徒众英雄因之而起则山东非公之有也不如赦之拜一郡守绍喜于免罪必无患矣卓以为然乃遣授绍勃海太守封邟乡侯【前书颍川有周承休侯国元帝置元始二年更名邟音口浪反】绍犹称兼司隶初平元年绍遂以勃海起兵以从弟后将军术【○刘攽曰以从案文以当作与】冀州牧韩馥【馥字文节颍川人也】豫州刺史孔伷兖州刺史刘岱陈留太守张邈广陵太守张超河内太守王匡山阳太守袁遗东郡太守桥瑁【英雄记曰孔伷字公绪陈留人也王匡字公节泰山人也袁遗字伯业绍从弟术字公路汝南汝阳人也桥瑁字元玮桥族子先为兖州刺史甚有威惠魏氏春秋云刘岱恶而杀之】济北相鲍信等同时俱起众各数万以讨卓为名绍与王匡屯河内伷屯颍川馥屯邺余军咸屯酸枣约盟遥推绍为盟主绍自号车骑将军领司隶校尉董卓闻绍起山东乃诛绍叔父隗及宗族在京师者尽灭之【献帝春秋曰太傅袁隗太仆袁基术之母兄卓使司隶宣璠尽口收之母及姊妹婴孩以上五十余人下狱死卓别传曰悉埋青城门外东都门内而加书焉又恐有盗取者复以尸送郿藏之】卓乃遣大鸿胪韩融少府隂循执金吾胡母班将作大匠吴循越骑校尉王瓌譬解绍等诸军绍使王匡杀班瓌吴循等【海内先贤传曰韩融字元长颍川人楚国先贤传曰隂循字元基南阳新野人也汉末名士录曰胡母班字季友泰山人名在八厨谢承书曰班王匡之妹夫匡受绍防收班系狱欲杀以徇军班与匡书畧曰足下拘仆于狱欲以衅鼓此何悖暴无道之甚者也仆与董卓何亲戚义岂同恶足下张虎狼之口吐长蛇之毒恚卓迁怒何其酷哉死者人之所难然耻为狂夫所害若亡者有灵当诉足下于皇天夫婚姻者祸福之几今日着矣曩为一体今为血讐亡人二女则君之甥身没之后愼勿令临仆尸骸匡得书抱班二子哭班遂死于狱】袁术亦执杀隂循惟韩融以名德免是时豪杰既多附绍且感其家祸人思为报州郡蜂起莫不以袁氏为名韩馥见人情归绍忌方得众【○刘攽曰案方字无义盖是其字】恐图已常遣从事守绍门不听发兵桥瑁乃诈作三公移书传驿州郡说董卓罪恶天子危逼企望义兵以释国难馥于是方听绍举兵乃谋于众曰助袁氏乎助董氏乎治中刘惠勃然曰兴兵为国安问袁董【英雄记曰刘子惠中山人兖州刺史刘岱与其书道卓无道天下所共攻死在旦暮不足为忧但卓死之后当复回师讨文节拥强兵何凶逆寜可得置封书与馥馥得此大惧归咎子惠欲斩之别驾从事耿武等排閤伏子惠上愿幷见斩得不死作徒被赭衣扫除宫门外○刘攽曰注何凶逆案文何当作阿】馥意犹深疑于绍毎贬节军粮欲使离散明年馥麴义反畔馥与战失利绍既恨馥乃与义相结绍客逢纪谓绍曰【英雄记曰纪字元图初绍去董卓与许攸及纪俱诣冀州以纪聪达有计策甚亲信之逢音厐】夫举大事非据一州无以自立今冀部强实而韩馥庸才可宻要公孙瓒将兵南下馥闻必骇惧幷遣辩士为陈祸福馥迫于仓卒必可因据其位绍然之益亲纪即以书与瓒瓒遂引兵而至外托董卓【○刘攽曰案文少一讨字缘托字误脱】而隂谋袭馥绍乃使外甥陈留高干及颍川荀谌等【魏志云谌荀彧之弟】说馥曰公孙瓒乘胜来南而诸郡应之袁车骑引军东向其意未可量也窃为军危之馥惧曰然则为之奈何谌曰君自料寛仁容众为天下所附孰与袁氏馥曰不如也临危吐决智勇迈于人又孰与袁氏馥曰不如也世布恩徳天下家受其惠又孰与袁氏馥曰不如也谌曰勃海虽郡其实州也【言土广也】今军资三不如之埶久处其上袁氏一时之杰必不为军下也且公孙提燕代之卒其锋不可当夫冀州天下之重资若两军幷力兵交城下危亡可立而待也夫袁氏军之旧且为同盟当今之计莫若举冀州以让袁氏必厚徳将军公孙瓒不能复与之争矣是军有让贤之名而身安于太山也愿勿有疑馥素性恇怯因然其计馥长史耿武别驾闵纯骑都尉沮授闻而谏曰【献帝传曰沮授广平人少有大志多谋畧英雄记曰耿武字文威闵纯字伯典后袁绍至馥从事十人弃馥去唯恐在后独武纯杖刀拒兵不能禁绍后令田丰杀此二人】冀州虽鄙甲百万谷支十年袁绍孤客穷军仰我鼻息譬如婴儿在股掌之上絶其哺乳立可饿杀柰何欲以州与之馥曰吾袁氏故吏且才不如本初度徳而让古人所贵诸君独何病焉先是馥从事赵浮程涣将强弩万人屯孟津闻之率兵驰还请以拒绍馥又不听【英雄记曰绍在朝歌清水口浮等从后来船数百艘众万余人整兵骇鼓过绍营绍甚恶之浮等到谓馥曰袁本初军无斗粮各欲离散旬曰之间必土崩瓦解明将军但闭户高枕何忧何惧】乃避位出居中常侍赵忠故舍遣子送印绶以让绍绍遂领冀州牧承制以馥为奋威军而无所御引沮授为别驾因谓授曰今贼臣作乱朝廷迁移吾歴世受宠志竭力命兴复汉室然齐桓非夷吾不能成霸句践非范蠡不能存国今欲与卿戮力同心共安社稷何以匡济之乎授进曰军弱冠登朝播名海内値废立之际忠义奋发单骑出奔董卓怀惧济河而北勃海稽服【稽音啓】拥一郡之卒撮冀州之众【广雅曰撮持也】威陵河朔名重天下若举军东向则黄巾可扫还讨黑山则张燕可灭【黑山在今卫州卫县西北九州春秋曰燕本姓褚黄巾贼起燕聚少年为羣盗愽陵张牛角亦起与燕合燕推牛角为帅俱攻瘿陶牛角为飞矢所中被创且死大会其众告曰必以燕为帅牛角死众奉燕故改姓张性剽悍防速过人故军中号曰飞燕其后人众浸广常山赵郡中山上党河内诸山谷皆相通号曰黑山也】回师北首则公孙必禽震脇戎狄则匈奴立定横大河之北合四州之地【四州见下】收英雄之士拥百万之众迎大驾于长安复宗庙于洛邑号令天下诛讨未服以此争锋谁能御之比及数年其功不难绍喜曰此吾心也【左传秦伯曰是吾心也】即表授为奋武军使监护诸魏郡审配钜鹿田丰【先贤行状曰配字正南少忠烈慷慨有不可犯之节绍领冀州委腹心之任丰字元皓天姿瓌杰雄畧多竒绍军之败也土崩奔走徒众畧尽军皆抚膝而泣曰向使田丰在此不至于是】并以正直不得志于韩馥绍乃以丰为别驾配为治中甚见器任馥自怀猜惧辞绍索去【英雄记曰绍以河内朱汉为都官从事汉先时为馥所不礼内怀忿恨且欲徼迎绍意擅发城郭兵围守馥第拔刃登屋馥走上楼收得馥大儿捶折两脚绍亦立收汉杀之馥犹忧怖故报绍索去】往依张邈后绍遣使诣邈有所计议因共耳语馥时在坐谓见图谋无何如厠自杀【九州春秋曰至厠因以书刀自杀】其冬公孙赞大破黄巾还屯槃河【尔雅有九河钩槃是其一也故河道在今徳州昌平县界入沧州乐陵县今名枯槃河】威震河北翼州诸城无不望风响应绍乃自击之瓒兵三万列为方陈分突骑万匹翼军左右其锋甚锐绍先令麴义领精兵八百强弩千张以为前登瓒轻其兵少纵骑腾之义兵伏楯下一时同发瓒军大败斩其所置冀州刺史严纲获甲首千余级麴义追至界桥【九州春秋曰还屯广宗界桥今贝州宗城县东有古界城此城近枯漳水则界桥盖当在此之侧也】瓒敛兵还战义复破之遂到瓒营拔其牙门【眞人水镜经曰凡军始出立牙竿必令完坚若有折军不利牙门旗竿军之精也即周礼司常职云军旅会同置旌门是也】余众皆走绍在后十数里闻瓒已破发鞍息马唯卫帐下强弩数十张大防士百许人瓒散兵二千余骑卒至围绍数重射矢雨下田丰扶绍使却入空垣绍脱兠鍪抵地曰大丈夫当前鬬死而反逃垣墙间邪促使诸弩竞发多伤瓒骑众不知是绍颇稍引却会麴义来迎骑乃散退三年瓒又遣兵至龙凑挑战绍复击破之瓒遂还幽州不敢复出四年初天子遣太仆赵岐和解关东使各罢兵瓒因此以书譬绍曰赵太仆以周召之徳衔命来征宣掦朝恩示以和睦旷若开云见日何喜如之昔贾复寇恂争相危害遇世祖解纷遂同舆并出衅难既释时人美之自惟边鄙得与将军共同斯好此诚军之羞而瓒之愿也绍于是引军南还三月上已大会賔徒于薄落津【歴法三月建辰巳卯退除可以拂除灾也韩诗曰溱与洧方洹洹兮薛君注云郑国之俗三月上巳之辰两水之上招防续魄拂除不祥故诗人愿与所説者俱往也郦元水经注云漳水经钜鹿故城西谓之落津续汉志瘿陶县有薄落亭】闻魏郡兵反与黑山贼于毒等数万人共覆邺城杀郡守【管子曰齐桓公筑五鹿中牟邺以御诸侯】坐中客家在邺者皆忧怖失色或起而啼泣绍容貎自若不改常度【献帝春秋曰绍劝督引满投壶言笑容貎自若】贼有陶升者自号平汉将军【英雄记曰升故为内黄小吏】独反诸贼部众逾西城入闭府门具车重【重辎重也】载绍家及诸衣冠在州内者身自扞卫送到斥丘【斥邱县属钜鹿郡故城在今相州成安县东南十三州志云土地斥卤故曰斥丘】绍还因屯斥丘以陶升为建义中郎六月绍乃出军入朝歌鹿肠山苍岩谷口【朝歌故城在今卫县西续汉志曰朝歌有鹿肠山】讨于毒围攻五日破之斩毒及其众万余级绍遂寻山北行进击诸贼左髭文八等皆斩之又击刘石青牛角黄龙左校郭大贤李大目于氐根等复斩数万级皆屠其屯壁遂与黑山贼张燕及四营屠各鴈门乌桓战于常山燕精兵数万骑数千匹连战十余日燕兵死伤虽多绍军亦疲遂各退麴义自恃有功骄纵不轨绍召杀之而幷其众兴平二年拜绍右将军其冬车驾为李傕等所追于曹阳沮授说绍曰将军累叶台辅世济忠义今朝廷播越宗庙残毁观诸州郡虽外托义兵内实相图未有忧存社稷防人之意且今州城粗定兵强士附西迎大驾即宫邺都挟天子而令诸侯稸士马以讨不庭谁能御之【左传周襄王出奔于郑狐偃言于晋文公曰求诸侯莫如勤王诸侯信之且大义也继文之业而信宣于诸侯今为可矣文公从之纳襄王遂成霸业】绍将从其计颍川郭图淳于琼曰【九州春秋图字公则】汉室陵迟为日久矣今欲兴之不亦难乎且英雄并起各据州郡连徒聚众动有万计所谓秦失其鹿先得者王【史记曰蒯通曰秦失其鹿天下共追之高才者先得焉】今迎天子动辄表闻从之则权轻违之则拒命非计之善者也授曰今迎朝廷于义为得于时为宜若不早定必有先之者焉夫权不失几功不厌速愿其图之帝立既非绍意竟不能从绍有三子谭字显思熙字显雍尚字显甫谭长而惠尚少而美绍后妻刘有宠而偏爱尚数称于绍绍亦竒其姿容欲使传嗣乃以谭继兄后出为青州刺史沮授谏曰世称万人逐兔一人获之贪者悉止分定故也【愼子曰走于街百人追之贪人俱存人莫之非者以为未定分也积兔满市过不能顾非不欲也分定之后虽鄙不争子思子商君书并载其词畧同】且年均以贤徳均则卜古之制也【左传曰王后无嫡则择立长年钧以徳徳钧以卜】愿上惟先代成则之诫下思逐分定之义若其不改祸始此矣绍曰吾欲令诸子各据一州以视其能于是以中子熙为幽州刺史外甥高干为幷州刺史建安元年曹操迎天子都许乃下诏书于绍责以地广兵多而专自树党不闻勤王之师而但擅相讨伐绍上书曰臣闻昔有哀叹而霜陨【淮南子曰邹衍事燕惠王尽忠左右谮之仰天而哭夏五月天为降霜】悲哭而崩城者【齐庄公攻莒为五乘之賔而杞梁独不预归而不食其母曰食汝生而无义死而无名则虽非五乘孰不汝笑生而有义死而有名则五乘之賔尽汝下也及与莒战梁遂鬬杀二十七人而死妻闻而哭城为之陁而隅为之崩见説苑】毎读其书谓为信然于今况之乃知妄作何者臣出身为国破家立事至于怀忠获衅抱信见疑昼夜长吟剖肝泣血曾无崩城陨霜之应故邹衍杞妇何能感彻臣以负薪之资【负薪谓贱人也礼记曰问士之子长幼长曰能负薪矣幼曰未能负薪】拔于陪隶之中【陪重也左传曰王臣公公臣卿卿臣大夫大夫臣士士臣皁皁臣隶隶臣僚僚臣仆仆臣台又曰是无陪台也陪隶犹陪台】奉职宪台擢授戎校常侍张让等淊乱天常侵夺朝威贼害忠徳扇动奸党故大军何进忠国疾乱义心赫怒以臣颇有一介之节可责以鹰犬之功故授臣以督司谘臣以方畧臣不敢畏惮强御避祸求福与进合图事无违异忠策未尽而元帅受败【元帅谓何进】太后被质宫室焚烧陛下圣徳幼冲亲遭戹困时进既被害师徒丧沮臣独家兵百余人抽戈承明竦劒翼室【山阳公载记曰绍与王匡等幷力入端门于承明堂上格杀中常侍高望等二人尚书曰延入翼室孔安国注翼明也室谓路寝】虎叱羣司奋击凶丑曾不浃辰罪人斯殄【浃帀也左传曰浃辰之间杜预曰十二日也】此诚愚臣效命之一验也会董卓乘虚所图不轨臣父兄亲从并当大位【谓叔隗为太傅从兄基为太仆】不惮一室之祸茍惟宁国之义故遂解节出奔创谋河外【河外河南】时卓方贪结外援招恱英豪故即臣勃海申以军号【即谓就拜也山阳公载记曰董卓以绍为前将军封邟乡侯绍受侯不受前军】则臣之与卓未有纤芥之嫌若使茍欲滑泥扬波偷荣求利【滑混也楚词滑其泥其波】则进可以享窃禄位退无门户之患然臣愚所守志无倾夺故遂引会英雄兴师百万饮马孟津防血漳河【献帝春秋曰绍合冀州十郡守相众数十万登台防血盟曰贼臣董卓承汉室之微负兵甲之众陵越帝城跨蹈王朝幽鸩太后戮杀农提挈幼主越迁秦地残害朝臣斩刈忠良焚烧宫室烝乱宫人发掘陵墓虐及鬼神过恶烝皇天浊秽薫后土神祗怨恫无所凭恃兆人泣血无所控告仁贤之士痛心疾首义士奋发云兴雾合咸欲奉辞伐罪躬行天诛凡我同盟之后毕力致命以伐凶丑同奨王室翼戴天子有渝此盟神明是殛俾坠其师无克祚国○刘攽曰注凡我同盟之后案文当云同盟之人既盟之后此盟书常文也误脱四字】会故冀州牧韩馥怀挟逆谋欲专权埶絶臣军粮不得踵系至使猾虏肆毒害及一门尊卑大小同日幷戮鸟兽之情犹知号呼【礼记曰凡生天地之间者有血气之属必有知有知之属莫不知爱其类今是夫鸟兽则失丧其羣匹越月逾时焉则必反巡过其故乡翔回马鸣号焉蹢躅焉踟蹰焉然后乃能去之小者至于燕爵犹有啁噍之顷焉然后乃能去之】臣所以荡然忘哀貎无隐戚者【隐忧也】诚以忠孝之节道不两立顾私怀己不能全功斯亦愚臣破家徇国之二验也又黄巾十万焚烧青兖黑山张杨蹈借冀域臣乃旋师奉辞伐畔金鼓未震狡敌知亡故韩馥怀惧谢咎归土张杨黑山同时乞降臣时輙承制窃比窦融以议郎曹操权领兖州牧【窦融行西河五郡大军事以梁綂为武威太守】会公孙瓒师旅南驰陆掠北境臣即星驾席卷与瓒交锋假天之威毎战輙克臣备公族子弟生长京辇颇闻爼豆不习干戈加自乃祖先臣以来世作辅弼咸以文徳尽忠得免罪戾臣非与瓒角戎马之埶争战陈之功者也诚以贼臣不诛春秋所贬【公羊传曰赵盾弑其君夷臯弑者赵穿也曷为加之赵盾不讨贼也赵盾曰天乎予无辜史曰尔为仁为义人弑尔君而复国不讨贼非弑如何】茍云利国专之不疑【左传曰茍利社稷专之可也】故冒践霜雪不惮劬勤实庶一防之福以立终身之功社稷未定臣诚耻之太仆赵岐衘命来征宣明陛下含之施蠲除细故与下更新奉诏之日引师南辕【左传曰令尹南辕反斾杜预曰回军南向】是臣畏怖天威不敢怠慢之三验也又臣所上校率皆清英宿徳令名显达登锋履刃死者过半勤恪之功不见书列而州郡牧守竞盗声名怀持二端优游顾望皆列土圭跨州连郡是以逺近狐疑议论纷错者也臣闻守文之世徳高者位尊仓卒之时功多者赏厚陛下播越非所洛邑乏祀海内伤心志士愤惋是以忠臣肝脑涂地肌肤横分而无悔心者义之所感故也今赏加无劳以擕有徳【擕离也】杜黜忠功以疑众望斯岂腹心之逺图将乃防慝之邪说使之然也臣爵为通侯位二千石殊恩厚徳臣既叨之岂敢闚觊重礼以希彤弓玈矢之命哉【左氏传曰王命尹氏策晋文公为侯伯赐之大路之服彤弓一彤矢百玈弓十玈矢千】诚伤偏裨列校勤不见纪尽忠为国飜成重愆斯蒙恬所以悲号于边狱【史记曰胡亥遣使者杀蒙恬恬不肯死使者即以属吏系于阳周恬喟然太息曰恬罪当死矣起临洮属之辽东城万余里此其中不能无絶地脉此乃恬之罪也遂吞药自杀】白起歔欷于杜邮也【史记曰秦王免白起为士伍迁之隂宻白起既行出咸阳西门十里至杜邮秦王乃使使者赐之劒自裁】太傅日防位为师保任配东征而耗乱王命【三辅决录注曰马日防字翁叔马融之族子少传融业以才学进歴位九卿遂登台辅献帝春秋曰日防假节东征循抚州郡术在夀春不肃王命侮慢日防借节观之因夺不还从术求去而术不遣既以失节屈辱忧恚而死】宠任非所凡所举用皆众所捐弃而容纳其策以为谋主令臣骨肉兄弟还为雠敌交锋接刃搆难滋甚臣虽欲释甲投戈事不得已诚恐陛下日月之明有所不照四聪之听有所不闻乞下臣章咨之羣贤使三槐九棘议臣罪戾【周官曰三槐三公位焉左九棘孤卿大夫位焉右九棘公侯伯子男位焉郑注曰槐之言怀也言怀来人于此欲与谋也树棘以为位者取其赤心而外刺象以赤心有刺也】若以臣今行权为衅则桓文当有诛絶之刑【齐桓晋文时周室弱诸侯不朝桓文权行征伐率诸侯以朝天子】若以众不讨贼为贤则赵盾可无书弑之贬矣臣虽小人志守一介若使得申明本心不愧先帝则伏首欧刀褰衣就镬臣之愿也惟陛下垂尸鸠之平【尸鸠鴶鵴也诗国风曰尸鸠在桑其子七兮淑人君子其仪一兮毛苌注曰尸鸠之养其子旦从上下暮从下上平均如一言善人君子执义亦如此】絶邪謟之论无令愚臣结恨三泉【三者数之小终言深也前书曰下锢三泉】于是以绍为太尉封邺侯【献帝春秋曰使作大匠孔融持节之邺拜太尉绍为大军改封邺侯】时曹操自为大军绍耻为之下【太尉位在大军上初武帝以卫青征伐有功以为大军欲尊宠之故置大司马官号以冠之其后霍光王鳯等皆然明帝以弟东平王苍有贤材以为骠骑大军以王故位公上和帝以舅窦宪征匈奴还迁大军在公上以勲戚者不拘常例焉】伪表辞不受操大惧乃让位于绍二年使作大匠孔融持节拜绍大军锡弓矢节钺虎贲百人【礼含文嘉曰九一曰车马二曰衣服三曰乐器四曰朱户五曰纳陛六曰虎贲之士百人七曰斧钺八曰弓矢九曰秬鬯春秋元命苞曰赐虎贲得专征伐赐斧钺得诛也】兼督冀青幽幷四州然后受之绍毎得诏书患有不便于己乃欲移天子自近使说操以许下埤【埤亦下也音婢】湿洛阳残破宜徙都甄城【甄音绢○刘攽曰案文湿字当属上句】以就全实操拒之田丰说绍曰徙都之计既不克从宜早图许奉迎天子动托诏令响号海内此筭之上者不尔终为人所禽虽悔无益也绍不从四年春击公孙瓒遂定幽土事在瓒传绍既幷四州之地众数十万而骄心转盛贡御稀简主簿耿包宻白绍曰赤徳衰尽袁为黄宜顺天意【献帝春秋曰袁舜后黄应代赤故包有此言】以从民心绍以包白事示军府僚属议者以包妖妄宜诛绍知众情未同不得已乃杀包以弭其迹于是简精兵十万骑万匹欲出攻许以审配逢纪统军事田丰荀谌及南阳许攸为谋主颜良文丑为帅沮授进说曰近讨公孙师出歴年百姓疲敝仓库无积赋役方殷此国之深忧也宜先遣使献防天子务农逸人若不得通乃表曹操隔我王路然后进屯黎阳渐营河南益作舟舩缮脩器械分遣精骑抄其边鄙令彼不得安我取其逸如此可坐定也郭图审配曰兵书之法十围五攻敌则能战【十倍则围之五倍则攻之】今以明公之神武连河朔之强众以伐曹操兵埶譬若覆手【前书陆贾谓南越王曰越杀王降汉如反覆手耳】今不时取后难图也授曰盖救乱诛防谓之义兵恃众凭强谓之骄兵义者无敌骄者先灭【前书魏相上书曰救乱诛防谓之义兵兵义者王敌加于已不得已而起者谓之应兵兵应者胜争恨小故不胜忿怒者谓之忿兵兵忿者败利人土地货寳者谓之贪兵兵贪者破恃国家之大矜人庶之众欲见威于敌者谓之骄兵兵骄者灭此非但人事乃天道也】曹操奉迎天子建宫许都今举师南向于义则违且庙胜之策不在彊弱【淮南子曰运筹于庙堂之中决胜乎千里之外】曹操法令既行士卒精练非公孙瓒坐受围者也今弃万安之术而兴无名之师【前书曰新城三老说高祖曰顺徳者昌逆徳者亡兵出无名事故不成音义曰有名伐有罪也】窃为公惧之图等曰武王伐纣不为不义况兵加曹操而云无名且公师徒精勇将士思奋而不及时早定大业所谓天与不取反受其咎【史记范蠡谓句践曰天与不取反受其咎】此越之所以霸吴之所以灭也监军之计在于持牢而非见时知几之变也绍纳图言图等因是谮沮授曰授监统内外威震三军若其浸盛何以制之夫臣与主同者亡此黄石之所忌也【臣与主同者权在于主也主与臣同者权在臣也黄石者即张良于下邳圯上所得者三畧也圯音以之反○刘攽曰注案文但当云臣与主同者权在臣也误出于主也主与臣同者权在十字】且御众于外不宜知内【淮南子曰国不可从外理军不可从中御】绍乃分授所綂为三都督使授及郭图淳于琼各典一军未及行五年左军刘备杀徐州刺史车胄据沛以背曹操操惧乃自将征备田丰说绍曰与公争天下者曹操也操今东击刘备兵连未可卒解今举军而袭其后可一往而定兵以几动斯其时也绍辞以子疾未得行丰举杖击地曰嗟乎事去矣夫遭难遇之几而以婴儿疾失其防惜哉绍闻而怒之从此遂疏焉曹操畏绍过河乃急击备遂破之备奔绍绍于是进军攻许田丰以既失前几不宜便行谏绍曰曹操既破刘备则许下非复空虚且操善用兵变化无方众虽少未可轻也今不如久持之将军据山河之固拥四州之众外结英雄内修农战然后简其精锐分为竒兵【孙子兵法曰凡战者以正合以竒胜也注云正者当敌竒者击其不备】乗虚迭出以扰河南救右则击其左救左则击其右使敌疲于奔命人不得安业我未劳而彼已困不及三年可坐克也今释庙胜之策而决成败于一战若不如志悔无及也绍不从丰强谏忤绍绍以为沮众遂械系之乃先宣檄曰盖闻明主图危以制变忠臣虑难以立权曩者强秦弱主赵高执柄专制朝命威福由己终有望夷之祸污辱至今【始皇崩胡亥立赵髙为丞相胡亥梦白虎齧其左骖马杀之心不乐问占梦卜泾水为崇胡亥乃斋望夷宫赵髙令其壻阎乐逼胡亥使自杀张华云望夷之宫在长陵西北长平观东临泾水作之以望北夷事见史记】及臻吕后禄产专政擅断万机决事禁省下陵上替海内寒心于是綘侯朱虚兴威奋怒诛夷逆暴尊立太宗故能道化兴隆光明融显此则大臣立权之明表也【吕后专制以兄子禄为赵王上将军产为梁王相国各领南北军吕后崩欲为乱綘侯周勃朱虚侯刘章等共诛之立文帝庙称太宗左传闵子马曰下陵上替能无乱乎】司空曹操祖父腾故中常侍与左悺徐璜并作妖孽饕餮放横伤化虐人【贪财为饕贪食为餮悺音乌板反】父嵩乞匄养【续汉志曰嵩字巨髙灵帝时卖官嵩以货得拜大司农大鸿胪代崔烈为太尉魏志曰嵩腾养子莫能审其生出本末曹瞒传及郭颁代语并云嵩夏侯氏子惇之叔父魏太祖于惇为从父兄弟也匄亦乞也】因臧买位舆金辇宝输货权门窃盗鼎司倾覆重器操奸阉遗丑本无令徳僄狡锋侠好乱乐祸【方言曰僄轻也魏志曰操少机警有权数而任侠放荡不修行业锋侠言其如锋之利也僄音方妙反或作剽劫财物也音同】幕府董綂鹰埽夷凶逆【谓绍诛诸阉人无少长皆斩之】续遇董卓侵官暴国【左传侵官冐也】于是提剑挥鼓发命东夏广罗英雄弃瑕录用故遂与操参咨策略谓其鹰犬之才爪牙可任至乃愚佻短虑轻进易退伤夷折衂数丧师徒【字书曰佻轻也魏志曰操引兵西将据成臯到荥阳汴水过卓徐荣战不利士卒死伤多操为流矢所中所乘马被创曹洪以马与操得夜遁又为吕布所败】幕府輙复分兵命锐修完补辑表行东郡太守兖州刺史被以虎文【续汉志曰虎贲将冠鹖冠虎文单衣襄邑嵗献织成虎文衣】授以偏帅奨就威柄冀获秦师一克之报【秦穆公使孟明视西乞术白乙丙伐郑晋襄公败诸殽执孟明等文嬴请而舍之归于秦穆公复用孟明伐晋晋人不敢出封殽尸而还事见左传】而遂乗资防扈肆行酷烈割剥元元残贤害善【太公金匮曰天道无亲常与善人今海内陆沈于殷久矣何乃急于元元哉】故九江太守边让英才儁逸以直言正色论不阿谄身被枭悬之戮妻孥受灰灭之咎自是士林愤痛人怨天怒一夫奋臂举州同声故躬破于徐方地夺于吕布【魏志曰陶谦为徐州牧操初征之下十余城后复征谦收五城遂畧地至东海还过郯会张邈与陈宫畔迎吕布郡县皆应布西屯濮阳而操攻之布出兵战操兵奔陈乱驰突火出坠马烧左手掌司马楼异扶操上马遂得引去】彷徨东裔蹈据无所幕府惟强干弱枝之义且不登畔人之党【强干弱枝解见班固传左传宋大夫鱼石等以宋彭城畔属楚经书宋彭城传曰非宋地追书也且不登畔人也杜预注曰登成也】故复援旍擐甲席卷赴征金鼓响震布众破沮【左传曰擐甲执兵杜预注曰擐贯也前书扬雄曰云彻席卷后无余灾魏志曰操袭定陶未拔会布至击破之布薛兰李封屯钜野操攻之布救兰败布走布复与陈宫万余人来战操时兵少设伏纵竒兵击大破之布夜走东奔刘备】拯其死亡之患复其方伯之任是则幕府无徳于兖土而有大造于操也【左传使吕相絶秦曰秦师克还无害则是我有大造于西也杜预注曰造成也】会后銮驾东反羣虏乱政时冀州方有北鄙之警匪遑离局【北鄙之儆谓公孙瓒攻绍也左传曰局部也杜预注曰逺其部曲为离局】故使从事中郎徐勲就发遣操使缮修郊庙翼卫幼主而便放志专行威劫省禁卑侮王僚败法乱纪坐召三台专制朝政【晋书曰汉官尚书为中台御史为宪台谒者为外台是谓三台】爵赏由心刑戮在口所爱光五宗所怨灭三族【五宗谓上至髙祖下及孙三族谓父族母族妻族】羣谈者受显诛腹议者防隐戮【大农颜异与张汤有隙人告异汤推异与客言诏令下有不便者异不言微反唇汤遂奏异九卿见令不便不入言而腹非论死见前书】道路以目百辟钳口【国语曰厉王虐国人谤王召公告王曰人不堪命矣王怒得卫巫使监谤以告则杀之国人莫敢言道路以目周书曰贤哲钳口小人鼓舌何休注公羊传曰钳以木衔其口也钳或作拑音渠亷反】尚书记期会公卿充员品而已【前书贾谊曰大臣特以簿书不报期会之间以为大故】故太尉杨彪歴典二司元纲极位【续汉书曰彪代董卓为司空又代黄琬为司徒时袁术僣乱操托彪与术婚姻诬以欲图废置奏收下狱劾以大逆】操因睚眦被以非罪篣楚幷兼五毒俱至【献帝春秋曰收彪下狱考实遂以策罢】触情放慝不顾宪章又议郎赵彦忠谏直言议有可纳故圣朝含听改容加操欲迷夺时明杜絶言路擅收立杀不俟报闻又梁孝王先帝母弟坟陵尊显松柏桑梓犹宜恭肃操率吏士亲临发掘破棺裸尸掠取金宝至令圣朝流涕士民伤怀【前书曰孝文皇帝窦皇后生孝景帝梁孝王武】又署发丘中郎摸金校尉所过毁突无骸不露身处三公之官而行桀虏之态污国虐民毒施人鬼加其细政苛惨科防互设矰缴充蹊阬穽塞路举手挂网罗动足蹈机塪是以兖豫有无聊之人帝都有呼嗟之怨【管子曰天下无道人在爵位者皆不自聊生】歴观古今书籍所载贪残虐烈无道之臣于操为甚幕府方诘外奸未及整训加意含覆冀可弥缝【左传曰弥缝敝邑杜预注曰弥缝犹补合】而操豺狼野心潜包祸谋【左传曰楚司马子良生子越椒令尹子文曰必杀之是子也熊虎之状而豺狼之声弗杀必灭若敖氏谚曰狼子野心是乃狼也其可畜乎】乃欲桡折栋梁孤弱汉室【周易栋桡之凶不可有以辅也】除忠害善专为枭雄往岁伐鼓北征讨公孙瓒强御桀逆拒围一年操因其未破隂交书命欲托助王师以见掩袭故引兵造河方舟北济会行人发露瓒亦枭夷故使锋芒挫缩厥图不果屯据敖仓阻河为固【献帝春秋曰操引军造河托言助绍实图袭邺以为瓒援会瓒破灭绍亦觉之以军退屯守敖仓】乃欲运螳蜋之斧御隆车之隧【韩诗外传曰齐荘公猎有螳蜋举足持其轮问其御曰此何虫对曰此螳蜋也此虫知进而不知退不量其力而轻就敌公曰此为天下勇士矣廻车避之勇士归马亦见淮南子又荘子曰螳蜋怒臂以当车辙不知其不胜任也隧道也】幕府奉汉威灵折冲宇宙长防百万胡骑千羣奋中黄育获之士【尸子曰黄伯曰我左执太行之獶右执雕虎唯象未试史记范睢说秦昭王乌获任鄙之力庆忌夏育之勇也○刘攽曰注尸子曰黄伯曰案文少一中字】骋良弓劲弩之埶【文子曰狡兔得而猎犬烹髙鸟尽而良弓藏史记苏秦说韩王曰天下之强弓劲弩皆从韩出】幷州越太行【绍甥髙干为幷州刺史故言越太行山而来助】青州渉济漯【绍长子谭为青州刺史济漯二水名在今齐州界漯音他合反】大军泛黄河以角其前荆州下宛叶而掎其后【贾逵注国语曰从后牵曰掎音居蚁反左传曰晋人角之诸戎掎之是也荆州谓刘表也与绍交故云下宛叶】雷震虎歩并集虏廷若举炎火以焚飞蓬【楚词曰离忧患而乃寤若纵火于秋蓬】覆沧海而注熛炭【黄石公三畧曰夫以义而讨不义若决河而沈荧火其克必也】有何不消灭者哉当今汉道陵迟纲防网絶操以精兵七百围守宫阙外称陪卫内以拘质惧簒逆之祸因斯而作乃忠臣肝胆涂地之秋烈士立功之会也可不朂哉【据陈琳集此檄陈琳之词也魏志曰琳字孔璋广陵人避难冀州袁绍使典文章绍败归太祖太祖谓曰卿昔为本初移书但可罪状孤而已恶恶止其身何乃上及父祖邪琳谢罪太祖爱其才而不咎也流俗本此下有陈琳之辞者非也】乃先遣颜良攻曹操别刘延于白马【白马县属东郡今滑州县也故城在今县东】绍自引兵至黎阳沮授临行会其宗族散资财以与之曰埶存则威无不加埶亡则不保一身哀哉其弟宗曰曹操士马不敌君何惧焉授曰以曹兖州之明略又挟天子以为资我虽克伯珪众实疲敝而主骄忲军之破败在此举矣扬雄有言六国蚩蚩为嬴弱姬今之谓乎【法言之文也嬴秦姓也姬周姓方言蚩悖也六国悖惑侵弱周室遂为秦所倂也】曹操遂救刘延击颜良斩之【蜀志曰曹公使张辽及关羽为先锋羽望见良麾盖策马刺良万众之中斩其首还诸莫能当遂解白马围】绍乃度河壁延津南【郦元水经注曰汉孝文时河决酸枣东溃金堤大发卒塞之武帝作瓠子之歌皆谓此口也又东北谓之延津杜预注左传陈留酸枣县北有延津】沮授临舩叹曰上盈其志下务其功悠悠黄河吾其济乎遂以疾退绍不许而意恨之复省其所部幷属郭图绍使刘备文丑挑战曹操又击破之斩文丑再战而禽二将绍军中大震操还屯官渡【官渡在今郑州中牟县北郦元水经云莨荡渠经曹公垒北有髙台谓之官渡台在中牟城北俗谓之中牟台】绍进保阳武【阳武今郑州县】沮授又说绍曰北兵虽众而劲果不及南军南军谷少而资储不如北南幸于急战北利在缓师宜徐持久旷以日月绍不从连营稍前渐逼官渡遂合战操军不利【魏志曰连营稍进前依沙塠东西四十里为屯操亦分营与相当】复还坚壁绍为高橹起土山射营中【释名曰楼橹者露上无覆屋也今官度台北土山犹在台之东绍旧营遗基并在焉】皆蒙楯而行【楯今之旁排也扬雄羽猎赋曰蒙楯负羽献帝春秋曰绍令军中各持三尺绳曹操诚禽但当缚之○刘攽曰注诚案文当作成】操乃发石车击绍楼皆破军中呼曰霹雳车【以其发石声震烈呼为霹雳即今之抛车也抛音普孝反】绍为地道欲袭操操辄于内为长壍以拒之又遣竒兵袭绍运车大破之尽焚其谷食相持百余日河南人疲困多畔应绍绍遣淳于琼等兵万余人北迎粮运沮授说绍可遣蒋竒别为支军于表以絶曹操之钞【以支军为琼等表援】绍不从许攸进曰曹操兵少而悉师拒我许下余守埶必空弱若分遣轻军星行掩袭许拔则操为成禽【○刘攽曰案文为成不须并出盖多为字】如其未溃可令首尾奔命破之必也绍又不能用会攸家犯法审配收系之攸不得志遂奔曹操而说使袭取淳于琼等琼等时宿在乌巢【乌巢地名在滑州酸枣城东】去绍军四十里操自将歩骑五千人夜往攻破琼等悉斩之【曹瞒传曰公闻许攸来跣出迎之攸劝公袭琼等公大喜乃选精锐歩骑皆执袁军旗帜衔枚缚马口夜从间道出人把束薪所歴道问者语之曰袁公恐曹操钞掠后军还兵以益备问者信以为然既至围屯大放火营中惊乱大破之尽燔其粮谷宝货斩督睢元进等割得军淳于仲简鼻杀士卒千余人皆取鼻牛马割唇舌以示绍军将士皆惶惧】初绍闻操击琼谓长子谭曰就操破琼吾拔其营彼固无所归矣乃使高览张郃等攻操营不下【魏志曰张郃字隽文河间鄚人也郃说绍曰曹公精兵徃必破琼等则事去矣郭圆曰郃计非也不如攻其本营郃曰曹公营固攻之必不拔若琼等见禽吾属尽为虏矣绍但遣轻骑救琼而以重兵攻太祖营不能下太祖果破琼等绍军溃图慙又更譛郃快军败郃惧归太祖】二将闻琼等败遂奔操于是绍军惊扰大溃绍与谭等幅巾乗马与八百骑度河至黎阳北岸入其军义渠营至帐下把其手曰孤以首领相付矣义渠避帐而处之使宣令焉众闻绍在稍复集余众伪降曹操尽阬之前后所杀八万人沮授为操军所执乃大呼曰授不降也为所执耳操见授谓曰分野殊异遂用圯絶不图今日乃相得也授对曰冀州失策自取奔北授知力俱困宜其见禽操曰本初无谋不相用计今丧乱过纪国家未定【十二年曰纪】方当与君图之授曰叔父母弟悬命袁氏若蒙公灵速死为福操叹曰孤早相得天下不足虑也遂赦而厚遇焉授寻谋归袁氏乃诛之绍外寛雅有局度忧喜不形于色而性矜愎自高【愎音平逼反】短于从善故至于败及军还或谓田丰曰君必见重丰曰公貎寛而内忌不亮吾忠而吾数以至言迕之若胜而喜必能赦我战败而怨内忌发若军出有利当蒙全耳今既败矣吾不望生绍还曰吾不用田丰言果为所笑遂杀之【先贤行状曰绍谓逢纪曰冀州人闻吾军败皆当念吾唯田别驾前谏止吾与众不同吾亦慙之纪复曰丰闻将军之退拍手大笑喜其言之中也绍于是有害丰之意太祖闻丰不从戎喜曰绍必败矣及绍奔遁复曰向使绍用其别驾计尚未可知也】官渡之败审配二子为曹操所禽孟岱与配有隙因竒言于绍曰配在位专政族大兵强且二子在南必怀反畔郭图辛评亦为然绍遂以岱为监军代配守邺防军逢纪与配不睦【英雄记曰审配任用与纪不睦辛评郭图皆比于谭评辛昆兄也见魏志】绍以问之纪对曰配天性烈直毎所言行慕古人之节不以二子在南为不义也公勿疑之绍曰君不恶之邪纪曰先所争者私情今所陈者国事绍曰善乃不废配配由是更协冀州城邑多畔绍复击定之自军败后发病七年夏薨【魏志曰绍自军破后发病欧血死献帝春秋曰绍为人政寛百姓德之河北士女莫不伤怨市巷挥泪如或丧亲典论曰袁绍妻刘氏性酷妒绍死僵尸未殡宠妾五人尽杀之为死者有知当复见绍于地下乃髠头墨靣以毁其形尚又为尽杀死者之家】未及定嗣逢纪审配宿以骄侈为谭所病辛评郭图皆比于谭而与配纪有隙众以谭长欲立之配等恐谭立而评等为害遂矫绍遗命奉尚为嗣
