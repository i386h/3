<!-- { "loadSidebar": true } -->
　　尚书六人六百石本注曰成帝初置尚书四人【韦昭曰尚奉也】分为四曹【汉旧仪曰初置五曹有三公曹主断狱蔡质汉仪曰典天下嵗尽集课事三公尚书二人典三公文书吏曹尚书典选举斋祀属三公曹灵帝末梁鹄为选部尚书】常侍曹尚书主公卿事【蔡质汉仪曰主常侍黄门御史事世祖改曰吏曹】二千石曹尚书主郡国二千石事【汉旧仪曰亦云主刺史蔡质汉仪曰掌中郎官水火盗贼辞讼罪】民曹尚书主凡吏上书事【蔡质汉旧仪曰典缮治功作监池苑囿盗贼事】客曹尚书主外国夷狄事【尚书龙作纳言出入帝命应劭曰今尚书官王之喉舌】世祖承遵后分二千石曹又分客曹为南主客曹北主客曹【蔡质汉仪曰天子出猎驾御府曹郎属之】凡六曹【周礼天官有司防郑曰若今尚书】
　　左右丞各一人四百石本注曰掌录文书期防左丞主吏民章报及驺伯史【蔡质汉仪曰总典台中纲纪无所不统】右丞假署印绶及纸笔墨诸财用库藏【蔡质汉仪曰右丞与仆射对掌授廪假钱谷与左丞无所不统凡中宫漏夜尽鼓鸣则起钟鸣则息衞士甲乙徼相传甲夜毕传乙夜相传尽五更衞士传言五更未明三刻后鸡鸣衞士踵丞郎趋严上台不畜宫中鸡汝南出鸡鸣衞士朱雀门外专传鸡鸣于宫中应劭曰楚歌今鸡鸣歌也晋太康地道记曰后汉固始鲖阳公安细阳四县衞士习此曲于阙下歌之今鸡鸣是也】侍郎三十六人四百石本注曰一曹有六人主作文书起草【蔡质汉仪曰尚书郎初从三署诣台试初上台称守尚书郎中嵗满称尚书郎三年称侍郎客曹郎主治羌胡事剧迁二千石或刺史其公迁为县令秩满自占县去诏书赐钱三万与三台祖饯余官则否治严一月凖谒公卿陵庙乃发御史中丞遇尚书丞郎避车执板住揖丞郎坐车举手礼之车过逺乃去尚书言左右丞敢告知如诏书律令郎见左右丞对揖无敬称曰左右君丞郎见尚书执扳对揖称曰明时见令仆射执板拜朝贺对揖】令史十八人二百石本注曰曹有三主书后増剧曹三人合二十一人【古今注曰永元三年七月増尚书令史员功满未尝犯禁者以补小县墨绶蔡质曰皆选兰台符节上称简精练有吏能为之决录注曰故事尚书郎以令史久缺补之世祖始改用孝防为郎以孝亷丁邯补焉邯称疾不就诏问实病羞为郎乎对曰臣实不病耻以孝亷为令史职耳世祖怒曰虎贲灭头杖之数十诏问欲为郎不邯曰能杀臣者陛下不能为郎者臣中诏遣出竟不为郎邯字叔春京兆阳陵人也有髙节正直不挠后拜汾阴令治有名迹迁汉中太守妻弟为公孙述将収妻送南郑狱免冠徒跣自陈诏曰汉中太守妻乃系南郑狱谁当搔其背垢者悬牛头卖马脯盗跖行孔子语以邯服罪且邯一妻冠履勿谢治有异卒于官】
　　符节令一人六百石本注曰为符节台率主符节事凡遣使掌授节尚符玺郎中四人本注曰旧二人在中主玺及虎符竹符之半者【汉官曰当时明法律郎周礼掌节有虎节龙节皆金也干寳注曰汉之铜虎符则其制也周礼又曰以英荡辅之干寳曰英刻书也荡竹箭也刻而书其所使之事以助三节之信则汉之竹使符者亦取则于故事也】符节令史二百石本注曰掌书【魏氏春秋曰中平六年始复节上赤葆】
　　御史中丞一人千石本注曰御史大夫之丞也旧别监御史在殿中宻举非法【周礼掌建邦之宫刑以主治王宫之政令干寳注曰若御史中丞】及御史大夫转为司空因别留中为御史台率【风俗通曰尚书御史台皆以官仓头为吏主赋舎凡守其门户蔡质汉仪曰丞故二千石为之或迁侍御史髙第执宪中司朝防独坐内掌兰台督诸州刺史纠察百寮出为二千石魏志曰建安置御史大夫不领中丞置长史一人】后又属少府治书侍御史二人六百石本注曰掌选明法律者为之凡天下诸谳疑事掌以法律当其是非【蔡质汉仪曰选御史髙第补之胡广曰孝宣感路温舒言秋季后请谳时帝幸宣室斋居而决事令侍御史二人治书御史起此后因别置冠法冠秩百石有印绶与符节郎共平廷尉奏事罪当轻重荀绰晋百官表注曰惠帝以后无所平治备位而已】侍御史十五人六百石本注曰掌察举非法受公卿郡吏奏事有违失举刻之凡郊庙之祠及大朝防大封拜则二人监威仪有违失则劾奏【蔡质汉仪曰其二人者更直执法省中者皆纠察百官督州郡公法府掾属髙第补之初称守满嵗拜真出治剧为刺史二千石平迁补令见中丞执板揖】
　　兰台令史六百石本注曰掌奏及印工文书
　　右属少府本注曰职属少府者自太医上林凡四官自侍中至御史皆以文属焉承秦凡山泽陂池之税名曰禁钱属少府世祖改属司农考工转属太仆都水属郡国孝武帝初置水衡都尉秩比二千石别主上林苑有离宫燕休之处世祖省之并其职于少府每立秋防刘之日輙暂置水衡都尉事讫乃罢之少府本六丞省五又省汤官织室令置丞又省上林十池监胞人长丞宦者昆台【昆台本名甘泉居室武帝改】佽飞【佽飞本名左弋武帝改】三令二十一丞又省水衡属官令长丞尉二十余人章和以下中官稍广加尝药太官御者钩盾尚方考工别作监皆六百石宦者为之转为兼副或省故录本官【蔡质汉仪曰少府符着出见都官从事持板都官从事入少府见符着持板汉官目录曰古三卿司空所部】





　　后汉书卷三十六
　　钦定四库全书
　　后汉书卷三十七
　　梁　　　　剡　　　　令刘　昭补并注
　　百官志第二十七
　　百官四　【执金吾　　太子太傅大长秋　　太子少傅】
　　【将作大匠　城门校尉北军中　司校尉】
　　执金吾一人中二千石【汉官秩云比二千石】本注曰掌宫外戒司非常水火之事【胡广曰衞尉廵行宫中则金吾徼于外相为表里以擒奸讨猾】月三绕行宫外及主兵器吾犹御也【应劭曰执金革以御非常汉官曰员吏二十九人其十人四科一人二百石文学三人百石二人斗食十三人佐学事主缇骑】丞一人比千石【汉官秩云六百石】缇骑二百人本注曰无秩比吏食奉【汉官曰执金吾缇骑二百人五百二十人舆服导从光满道路羣僚之中斯最壮矣世祖叹曰仕宦当作执金吾】
　　武库令一人六百石本注曰主兵器丞一人
　　右属执金吾本注曰本有式道左右中三人六百石车驾出掌在前清道还持麾至宫门宫门乃开中兴但一人又不常置每出以郎兼式道事已罢不复属执金吾又省中垒寺互都船令丞尉及左右京辅都尉
　　太子太傅一人中二千石本注曰职掌辅导太子礼如师不领官属【荀绰晋百官表注曰唐虞官】
　　大长秋一人二千石本注曰承秦将行宦者景帝更为大长秋或用士人中兴常用宦者职掌奉宣中宫命凡给赐宗亲及宗亲当谒见者关通之中宫出则从【张晏曰皇后卿】丞一人六百石本注曰宦者
　　中宫仆一人千石本注曰宦者主驭本注曰太仆秩二千石中兴省太减秩二千石以属长秋
　　中宫谒者令一人六百石本注曰宦者中宫谒者三人四百石本注曰宦者主报中章
　　中宫尚书五人六百石本注曰宦者主中文书
　　中宫私府令一人六百石本注曰宦者主中藏币帛诸物裁衣被补浣者皆主之【丁孚汉仪曰中宫藏府令秩千石仪比御府令】丞一人本注曰宦者中宫永巷令一人六百石本注曰宦者主宫人丞一人本注曰宦者
　　中宫黄门冗从仆射一人六百石本注曰宦者主中黄门冗从【丁孚汉仪曰给事中宫侍郎六人比尚书郎宦者为之给事黄门四人比黄门侍郎给事羽林郎一人比羽林将虎贲官骑下】
　　中宫署令一人六百石本注曰宦者主中宫请署天子数女骑六人丞复道丞各一人本注曰宦者复道丞主中阁道
　　中宫药长一人四百石本注曰宦者
　　右属大长秋本注曰承秦有詹事一人位在长秋上亦宦者主中诸官成帝省之以其职并长秋是后皇后当法驾出则中谒中宦者职吏权兼詹事奉引讫罢宦者诛后尚书选兼职吏一人奉引云其中长信长乐宫者署少府一人职如长秋及余吏皆以宫名为号员数秩次如中宫【长乐五官吏朱瑀之类是也】本注曰帝祖母称长信宫故有长信少府长乐少府位在长秋上及职吏皆宦者秩次如中宫长乐又有衞尉仆为太仆皆二千石在少府上【丁孚汉仪曰丞六百石】其崩则省不常置
　　太子少傅二千石本注曰亦以辅导为职悉主太子官属【汉官曰员吏十三人】
　　太子率更令一人千石本注曰主庶子舎人更直职似光禄
　　太子庶子四百石本注曰无员如三署中郎
　　太子舎人二百石本注曰无员更直宿衞如三署郎中【汉官曰十三人选良家子孙】
　　太子家令一人千石本注曰主仓谷饮食职似司农少府
　　太子仓令一人六百石本注曰主仓谷
　　太子食官令一人六百石本注曰主饮食
　　太子仆一人千石本注曰主车马职如太仆
　　太子廏长一人四百石本注曰主车马
　　太子门大夫六百石【汉官曰门大夫二人选四府掾属】本注曰旧注云职比郎将旧有左右户将别置左右户直郎建武以来省之
　　太子中庶子六百石本注曰员五人职如侍中
　　太子洗马比六百石本注曰旧注云员十六人职如谒者太子出则当直者在前导威仪【汉官曰选郎中补也】
　　太子中盾一人四百石本注曰主周衞徼循
　　太子衞率一人四百石本注曰主门衞士
　　右属太子少傅本注曰凡初即位未有太子官属皆罢唯舎人不省领属少府
　　将作大匠一人二千石【蔡质汉仪曰位次河南尹光武中元二年省谒者领之章帝建初元年复置】本注曰承秦曰将作少府景帝改为将作大匠掌修作宗庙路寝宫室陵园木土之功并树桐梓之类列于道侧【汉官篇曰树栗掎桐梓胡广曰古者列树以表道并以为林囿四者皆木名治宫室并主之毛诗传曰椅梓属也陆玑草木疏曰梓实桐皮曰椅今民云梧桐是也梓今人所谓梓楸者是也】丞一人六百石
　　左校令一人六百石本注曰掌左工徒丞一人【安帝复也】右校令一人六百石本注曰掌右工徒丞一人【安帝复也】右属将作大匠【前书曰属官又有左右中右库东园王章左右前后中校士令丞成帝省】
　　城门校尉一人比二千石本注曰掌雒阳城门十二所【周礼司门干寳注曰如今校尉】
