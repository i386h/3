<!-- { "loadSidebar": true } -->
　　乐成靖王党永平九年赐号重熹王十五年封乐成王党聪慧善史书喜正文字与肃宗同年尤相亲爱建初四年以清河之游观津勃海之东光成平郡之中水饶阳安平南深泽八县益乐成国【前书及郡国志清河无游县观津故城在今徳州蓨县东北东光在沧州东光县南成平在景城县南中水在今瀛州乐夀县西北南深泽在今定州深泽县东也】及帝崩其年就国党急刻不遵法度旧禁宫人出嫁不得适诸国有故掖庭技人哀置嫁为男子章初妻【哀姓置名也称男子者无官爵也】党召哀置入宫与通初欲上书告之党恐惧乃宻赂哀置姊焦使杀初事发觉党乃缢杀内侍三人以絶口语又取故中山简王傅婢李羽生为小妻永元七年国相举奏之和帝诏削东光二县【郑县属钜鹿郡音尧反】立二十五年薨子哀王崇嗣立二月薨无子国絶明年和帝立崇兄脩侯廵为乐成王是为厘王【脩县及条县皆属勃海条字或作脩】立十五年薨子隐王賔嗣立八年薨无子国絶明年复立济北恵王子苌为乐成王后苌到国数月骄滛不法愆过累积冀州刺史与国相举奏苌罪至不道安帝诏曰苌有腼其面而放逸其心【姡也言靣姡然无媿姡音胡八反】知陵庙至重承继有礼不惟致敬之节肃穆之慎乃敢擅损犠牲不备苾芬【诗小雅曰苾苾芬芬祀事孔明】慢易大姬不震厥教【大姬即苌所继之母震惧也】出入颠覆风滛于家娉取人妻馈遗婢妾欧击吏人专已凶暴愆罪莫大甚可耻也朕览八辟之议不忍致之于理【周礼司宼以八辟丽邦法一曰议亲之辟二曰议故之辟三曰议贤之辟四曰议能之辟五曰议功之辟六曰议贵之辟七曰议勤之辟八曰议宾之辟】其贬苌爵为临湖侯【临湖属庐江郡】朕无则哲之明致简统失序罔以尉承大姬増懐永叹【袁宏纪曰尚书侍郎冷宏议以为自非圣人不能无过故王太子生为立贤师傅以训导之是以目不见恶耳不闻非能保其社稷高明令终苌少长藩国内无过庭之训外庑师傅之道血气方刚卒受荣爵几防生过遂防不义臣闻周官议亲惷愚见赦苌不杀无辜以谴呵为非无赫赫大恶可裁削夺损其租赋令得改过自新革心向道案黄香集香与宏共奏此香之辞也】延光元年以河间孝王子得嗣靖王后以乐成比废絶故改国曰安平是为安平孝王立三十年薨子续立中平元年黄巾贼起为所劫质囚于广宗【今贝州宗城县也随室讳改焉】贼平复国其年秋坐不道被诛立三十四年国除
　　下邳恵王衍传
　　下邳恵王衍永平十五年封衍有容貎肃宗即位常在左右建初初冠诏赐衍师傅已下官属金帛各有差四年以临淮郡及九江之钟离当涂东城歴阳全椒合十七县益下邳国【钟离在今濠州钟离县东当涂在县西南东城在定逺县东南歴阳和州县也全椒今滁州县也】帝崩其年就国衍后病荒忽而太子卭有罪废诸姬争欲立子为嗣连上书相告言和帝怜之使彭城靖王恭至下邳正其嫡庶立子成为太子【东观记载赐恭诏曰皇帝问彭城王始夏无恙盖闻尧亲九族万国协和书典之所美也下邳王被病沈滞之疾昏乱不明家用不寜姬妾嫡庶诸子分争纷纷至今前太子卭顽凶失道陷于大辟是后诸子更相诬告迄今适嗣未知所定朕甚伤之惟王与下邳王恩义至亲正此国嗣非王而谁礼重适庶之序春秋之义大居正孔子曰惟仁者能好人能恶人贵仁者所好恶得其中也太子国之储嗣可不愼欤王其差次下邳诸子可为太子者上名将及景风拜授印绶焉】衍立五十四年薨子贞王成嗣永建元年封成兄二人及恵王孙二人皆为列侯成立二年薨子愍王意嗣阳嘉元年封意弟八人为乡亭侯中平元年意遭黄巾弃国走贼平复国数月薨立五十七年年九十子哀王宜嗣数月薨无子建安十一年国除
　　梁节王畅传
　　梁节王畅永平十五年封为汝南王母隂贵人有宠畅尤被爱幸国土租入倍于诸国肃宗立縁先帝之意赏赐恩宠甚笃建初二年封畅舅隂棠为西陵侯【西陵县属江夏郡】四年徙为梁王以陈留之郾宁陵济隂之薄单父己氏成武凡六县益梁国【郾今许州郾陵县也寜陵今宋州县也薄故城在今曺州考城县东北单父今宋州县也已氏今宋州楚丘县也成武今州县也】帝崩其年就国畅性聪惠然少贵骄颇不遵法度归国后数有恶梦从官卞忌自言能使六丁善占梦【六丁谓六甲中丁神也若甲子旬中则丁卯为神甲寅旬中则丁巳为神之类也役使之法先斋戒然后其神至可使致远方物及知吉凶也】畅数使卜筮又畅乳母王礼等因此自言能见鬼神事遂共占气祠祭求福忌等谄媚云神言王当为天子畅心喜与相应荅永元五年豫州刺史梁相举奏畅不道考讯辞不服有司请徴畅诣廷尉诏狱和帝不许有司重奏除畅国徙九真帝不忍但削成武单父二县畅慙惧上疏辞谢曰臣天性狂愚生在深宫长养傅母之手信惑左右之言及至归国不知防禁从官侍史利臣财物荧惑臣畅臣畅无所昭见与相然诺不自知陷死罪以至考案肌栗心悸自悔无所复及自谓当即时伏显诛魂魄去身分归黄泉不意陛下圣徳枉法曲平不聼有司【曲平曲法申恩平处其罪】横贷赦臣战栗连月未敢自安上念以负先帝而令陛下为臣收污天下【污恶也天下以帝赦王为恶故言收恶天下也】诚无气以息筋骨不相连臣畅知大贷不可再得自誓束身约妻子不敢复出入失防墨不敢复有所横费租入有余乞裁食雎阳谷孰虞蒙宁陵五县还余所食四县臣畅小妻三十七人其无子者愿还本家自选择谨勑奴婢二百人其余所受虎贲官骑及诸工技鼓吹苍头奴婢兵弩廐马皆上还本署臣畅以骨肉近亲乱圣化污清流既得生活诚无心靣目以凶恶复居大宫食大国张官属藏什物愿陛下加大恩开臣自悔之门假臣迁善之路令天下知臣防恩得去死就生颇能自悔臣以公卿所奏臣罪恶诏书常置于前昼夜诵读臣小人贪见明时不能即时自引惟陛下哀臣令得喘息漏刻若不聼许臣实无顔以久生下入黄泉无以见先帝此诚臣至心臣欲多还所受恐天恩不聼许节量所留于臣畅饶足诏报曰朕惟王至亲之属淳淑之美傅相不良不能防邪至令有司纷纷有言今王深思悔过端自克责朕恻然伤之志匪由于咎在彼小子【谓由卞忌及王礼等也】一日克己复礼天下归仁王其安心静意茂率休徳易不云乎一谦而四益小有言终吉【易谦卦曰天道亏盈而益谦地道变盈而流谦鬼神害盈而福谦人道恶盈而好谦为谦是一而天地神人皆益之故曰一谦而四益讼卦初六曰小有言终吉言王虽小有讼言而终吉也】强食自爱畅固让章数上卒不许立二十七年薨子恭王坚嗣永元十六年封坚弟二人为乡亭侯坚立二十六年薨子懐王匡嗣永建二年封匡兄弟七人为乡亭侯匡立十一年薨无子顺帝封匡弟孝阳亭侯成为梁王是为夷王立二十九年薨子敬王元嗣立十六年薨子弥嗣立四十年魏受禅以为崇徳侯
　　淮阳顷王昞传
　　淮阳顷王昞永平五年封常山王建初四年徙为淮阳王以汝南之新安西华益淮阳国立十六年薨未及立嗣永元二年和帝立昞小子侧复为常山王奉昞后是为殇王立十三年薨父子皆未之国并葬京师侧无子其月立兄防子侯章为常山王和帝怜章早孤数加赏赐延平元年就国立二十五年薨是为靖王子顷王仪嗣永建二年封仪兄二人为亭侯仪立十七年薨子节王豹嗣永嘉元年封豹兄四人为亭侯豹立八年薨子暠嗣三十二年遭黄巾贼弃国走建安十一年国除
　　济隂悼王长传
　　济隂悼王长永平十五年封建初四年以东郡之离孤陈留之长垣益济隂国立十三年薨于京师无子国除论曰晏子称夫人生厚而用利于是乎正徳以幅之谓之幅利言人情须节以正其徳亦由布帛须幅以成其度焉【左传云齐景公与晏子邶殿之邑六十晏子不受曰夫富如布帛之有幅焉为之度使无迁也夫人生厚而用利于是正徳以幅之谓之幅利过则为败吾不敢贪多所谓幅也】明帝封诸子租嵗不过二千万马后为言而不得也【东观明纪曰皇子之封皆减旧制尝案舆地图皇后在旁言钜鹿乐成广平各数县租谷百万帝令满二千万止诸小王皆当畧与楚淮阳相比什减三四我子不当与先帝子等者也】贤哉岂徒俭约而已乎知骄贵之无猒嗜欲之难极也故东京诸侯鲜有至于祸败者也赞曰孝明传维城八国陈敬严重彭城厚徳下邳婴疴梁节邪惑三藩夙龄【谓千乘淮阳济隂并早殁】党惟荒忒












　　后汉书巻八十
　　后汉书卷八十考证
　　陈敬王羡传徙封为陈王食淮南郡○【臣会汾】按诸本或作淮南或作淮阳皆非也前后书志两汉并无淮南淮阳郡名前汉之淮阳国即后汉之陈国也陈与淮阳既为一所则徙封陈王之下不湏更言食淮阳郡以上下文义参之明是汝南郡无疑也前云徙为西平王分汝南八县为国至此虽徙封陈王而所食租税仍兼汝南正所以优异之陈与汝南并豫州刺史部也下云坐削西华项新阳三县又坐削圉宜禄扶沟三县据郡国志西华项新阳宜禄并属汝南则监本仅误一淮字别本作淮阳尤为谬矣
　　愔辞与王共祭黄老君注刘攽曰按文黄老君不成文当云黄帝老君○刋误补遗曰真诰云大洞之道至精至妙是守素真人之经昔中央黄老君秘此经世不知也则道家又自有黄老君
　　多为丹陵兵乌桓所略云○陵监本误作阳今改正乐成靖王党传子续立○续字一本作绩














　　后汉书巻八十考证
　　钦定四库全书
　　后汉书卷八十一
　　宋　　宣　　城　　太　　守范　煜撰唐　　章　　懐　　太　　子　　贤注
　　李陈厐陈桥列传第四十一
　　李恂传
　　李恂字叔英安定临泾人也少习韩诗【韩婴所传诗也】教授诸生常数百人太守颍川李鸿请署功曹未及到而州辟为从事防鸿卒恂不应州命而送鸿丧还乡里既葬留起冢坟持丧三年辟司徒桓虞府后拜侍御史持节使幽州宣布恩泽慰抚北狄所过皆图写山川屯田聚落百余卷悉封奏上肃宗嘉之拜兖州刺史以清约率下常席羊皮服布被迁张掖太守有威重名时大将军窦宪将兵屯武威天下州郡逺近莫不脩礼遗恂奉公不阿为宪所奏免后复征拜谒者使持节领西域副校尉西域殷富多珍寳诸国侍子及督使贾胡【督使主蕃国之使也贾胡胡之商贾也】数遗恂奴婢宛马金银香之属一无所受【袁山松书曰西域出诸香石宻织毛为布者】北匈奴数断西域车师伊吾陇沙以西使命不得通【前书曰车师前国王居交河城伊吾故城在今瓜州晋昌县北广志曰流沙在玉门闗外东西数百里有三断名曰三陇也】恂设购赏遂斩虏帅县首军门自是道路夷清威恩并行迁武威太守后坐事免歩归乡里潜居山泽结草为庐独与诸生织席自给会西羌反叛恂到田舍为所执获羌素闻其名放遣之恂因诣洛阳谢时嵗荒司空张敏司徒鲁恭等各遣子馈粮悉无所受徙居新安关下拾橡实以自资【橡栎实也武帝元鼎三年徙函谷关于新安也】年九十六卒
　　陈禅传
