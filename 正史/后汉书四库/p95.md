<!-- { "loadSidebar": true } -->
　　关内侯【如淳曰列侯出关就国侯但爵身其有家累者与之关内之邑食其租税也古今注曰建武六年初令关内侯食邑者俸月二十五斛】承秦赐爵十九等为关内侯无土寄食在所县民租多少各有户数为限【荀绰晋百官表注曰时六国未平将帅皆家关中故以为号刘劭爵制曰春秋传有庶长鲍商君为政备其法品为十八级合关内侯列侯凡二十等其制因古义古者天子寄军政于六卿居则以田警则以战所谓入使治之出使长之素信者与众相得也故啓伐有扈乃召六卿大夫之在军为将者也及周之六卿亦以居军在国也则以比长闾胥族师党正州长乡大夫为称其在军也则以卒伍司马将军为号所以异在国之名也秦依古制其在军赐爵为等级其帅人皆更卒也有功赐爵则在军吏之例自一爵以上至不更四等皆士也大夫以上至五大夫五等比大夫也九等依九命之义也自左庶长以上至大庶长九卿之义也关内侯者依古圻内子男之义也秦都山西以关内为王畿故曰关内侯也列侯者依古列国诸侯之义也然则卿大夫士下之品皆放古比朝之制而异其名亦所以殊军国也古者以车战兵车一乗步卒七十二人分翼左右车大夫在左御者处中勇士居右凡七十五人一爵曰公士者步卒之有爵为公士者二爵曰上造造成也古者成士升于司徒曰造士虽依此名皆步卒也三爵曰簪褭御驷马者要褭古之名马也驾驷马者其形似簮故曰簮褭也四爵曰不更不更者为车右不复与凡更卒同也五爵曰大夫大夫者在车左者也六爵为官大夫七爵为公大夫八爵为公乗九爵为五大夫皆军吏也吏民爵不得过公乗者得贳与子若同产然则公乗者军吏之爵最髙者也虽非临战得公卒车故曰公乗也十爵为左庶长十一爵为右庶长十二爵为左更十三爵为中更十四爵为右更十五爵为少上造十六爵为大上造十七爵为驷车庶长十八爵为大庶长十九爵为关内侯二十爵为列侯自左庶长以上至大庶长皆卿以下皆军将也所将皆庶人更卒也故以庶更为名大庶长即大将军也左右庶长即左右偏裨将军也古今注曰成帝鸿嘉二年令吏民得买爵级千钱】
　　四夷国王率众王归义侯邑君邑长皆有丞比郡县百官受奉例【古今注曰建武二十六年四月戊戌増吏奉如此志例以明也】大将军三公奉月三百五十斛中二千石奉月百八十斛二千石奉月百二十斛比二千石奉月百斛千石奉月八十斛六百石奉月七十斛比六百石奉月五十斛四百石奉月四十五斛比四百石奉月四十斛三百石奉月四十斛比三百石奉月三十七斛二百石奉月三十斛比二百石奉月二十七斛一百石奉月十六斛斗食奉月十一斛【汉书音义曰斗食禄日以斗为计】佐史奉月八斛【古今注曰永和三年初与河南尹及雒阳员吏四百二十七人奉月四十五斛臣昭曰此言岂其妄乎若人人奉四十五斛则四百石秩为大优而无品若共进奉者人不过一斗亦非义理】凡诸受奉皆半钱半谷【荀绰晋百官表注曰汉延平中中二千石奉钱九千米七十二斛真二千石月钱六千五百米三十六斛比二千石月钱五千米三十四斛一千石月钱四千米三十斛六百石月钱三千五百米二十一斛四百石月钱二千五百米十五斛三百石月钱二千米十二斛二百石月钱一千米九斛百石月钱八百米四斛八斗献帝起居注曰帝在长安诏书以三辅地不满千里而军师用度非一公卿已下不得奏除其若公田以秩石为率赋与令各自収其租税】
　　赞曰帝道渊黙冡帅脩徳寡以御众分职乃克不置不监无骄无忒程是师徒宁民康国








　　后汉书卷三十八
　　后汉书卷三十八考证
　　百官志五诸州常以八月廵行所部郡国注犹言古附遂○何焯校本作犹古言附遂
　　承望都尉注过郡太守各将万骑行障塞○过本亦作边
　　太傅但曰傅注或力强济声实隆重○或当作威赐位朝廷○廷字衍
　　凡诸受奉皆半钱半谷注中二千石举钱九千○举当作奉






　　后汉书卷三十八考证
　　钦定四库全书
　　后汉书卷三十九
　　梁　　　　剡　　　　令刘　昭补并注
　　舆服志第二十九
　　舆服上　【玉辂　乗舆　金根　安车　立车耕车　戎车　猎车　軿车　青葢车缘车　皂葢车　　　夫人安车大驾　法驾　小驾　轻车　大使车小使车　　　载车　导从车车马饰】
　　书曰明试以功【孔安国曰攷试其居国为政以差其功】车服以庸【孔安国曰赐以车服以旌其徳用所任也又一通诸侯四朝各使陈进治化之言明试其言以要其功功成则锡车服以表显其能用】言昔者圣人兴天下之大利除天下之大害躬亲其事身履其勤忧之劳之不避寒暑使天下之民物各得安其性命无夭昏陵之灾是以天下之民敬而爱之若亲父母则而养之若仰日月夫爱之者欲其长久不惮力役相与起作宫室上栋下宇以雍覆之欲其长久也敬之者欲其尊严不惮劳烦相与起作舆轮旌旗章表以尊严之斯爱之至敬之极也茍心爱敬虽报之至情由未尽或杀身以为之尽其情也弈世以祀之明其功也是以流光与天地比长后世圣人知恤民之忧思深大者必飨其乐勤仁毓物使不夭折者必受其福故为之制礼以节之使夫上仁继天统物不伐其功民物安逸若道自然莫知所谢老子曰圣人不仁以百姓为刍狗此之谓也夫礼服之兴也所以报功章徳尊仁尚贤故礼尊尊贵贵不得相逾所以为礼也非其人不得服其服所以顺礼也顺则上下有序徳薄者退徳盛者缛故圣人处乎天子之位服玉藻邃延日月升龙山车金根饰黄屋左纛所以副其徳章其功也贤仁佐圣封国爱民黼黻文绣降龙路车所以显其仁光其能也及其季末圣人不得其位贤者隠伏是以天子微弱诸侯胁矣于是相贵以等相讟以货相赂以利天下之礼乱矣至周夷王下堂而迎诸侯此天子失礼微弱之始也自是诸侯宫县乐食祭以白牡击玉磬朱干设锡冕而儛大武【郑注礼记曰此皆天子之礼也宫县四面县也干盾也锡傅其背如龟也武万舞也白牡大路殷天子之礼也白牡殷牲】大夫台门旅树反坫绣黼丹朱中衣镂簋朱纮此大夫之僭诸侯礼也【郑曰此皆诸侯之礼也旅道也屏谓之树所以蔽行道管氏树塞门塞犹蔽也礼天子外屏诸侯内屏大夫以帘士以帏反坫反爵之坫也盖在樽南两君相见主君既献于此反爵焉绣黼丹朱以为中衣领缘也绣读为绡绡缯名也诗云素衣朱绡又曰素衣朱襮襮绣领也镂簋谓刻而饰之也大夫刻之为龟耳诸侯饰以象天子饰以玉朱纮天子冕之纮也诸侯青组大夫士当缁组纮纁边】诗刺彼己之子不称其服伤其败化易讥负且乗致防至言小人乗君子器盗思夺之矣自是礼制大乱兵革并作上下无法诸侯陪臣山楶藻棁降及战国奢僭益炽削灭礼籍葢恶有害己之语竞修竒丽之服饰以舆马文罽玉缨象镳金鞍以相夸上争锥刀之利杀人若刈草然而宗祀亦旋夷灭荣利在已虽死不悔及秦并天下揽其舆服上选以供御其次以锡百官汉兴文学既缺时亦草创承秦之制后稍改定参稽六经近于雅正孔子曰其或继周者行夏之正乗殷之辂服周之冕乐则韶舞故撰舆服着之于篇以观古今损益之义云上古圣人见转蓬始知为轮轮行可载因物知生复为之舆舆轮相乗流运罔极任重致逺天下获其利后世圣人观于天视斗周旋魁方杓曲【春秋纬曰瑶光第一至第四为魁第五至第七为杓合为斗】以携龙角为帝车于是廼曲其辀乗牛驾马登险赴难周览八极故易震乗干谓之大壮言器莫能有上之者也【孝经援神契曰斗曲杓桡象成车房为龙马华葢覆钩天罡入魁神不独居故骖驾陪乗以道踟蹰宋均注曰房星既体苍龙又象驾驷马故兼言之也覆钩既覆且钩曲似葢也天罡入魁又似御陪乗】自是以来世加其饰至奚仲为夏车正建其斿旐尊卑上下各有等级【世本云奚仲始作车古史考曰黄帝作车引重致逺其后少昊时驾牛禹时奚仲驾马臣昭案服牛乗马以利天下其所起逺矣岂奚仲为始世本之误史考所説是也】周室大备官有六职百工与居一焉【周礼曰审曲面势以饬五材以辨民器谓之百工】一器而羣工致巧者车最多是故具物以时六材皆良【郑曰取干以冬取角以秋丝漆以夏筋胶未闻自此至弧旌枉矢皆出周礼郑曰即是周礼注】舆方法地葢圆象天三十辐以象日月【郑曰轮象日月者以其运行也日月三十日而合宿】盖弓二十八以象列星龙旂九斿七仞齐轸【郑曰轸谓车后横木】以象大火【郑曰交龙为旂诸侯之所建也大火苍龙宿之心其属有尾尾九星】鸟旟七斿五仞齐较【郑曰较者车髙槛木也】以象鹑火【郑曰鸟隼为旟州里之所建鹑火朱鸟宿之栁其属有七星】熊旗六斿五仞齐肩以象参伐【郑曰熊虎为旗师都之所建伐属白虎宿与参连体而六星】龟旐四斿四仞齐首以象营室【郑曰龟蛇为旐县鄙之所建营室武宿与东壁连体而四星】弧旌枉矢以象弧也【郑曰觐礼曰侯氏载龙旂弧韣则旌旗之属皆有弧也弧以张縿之幅有衣谓之韣又为设矢象弧星有矢也妖星有枉矢者蛇行有尾因此云枉矢盖画之注礼含文嘉曰盖旗有九名日月为常交龙为旂通帛为旃杂帛为物熊虎为旗鸟隼为旟龟蛇为旐全羽为析羽为旌卢植注礼记曰有铃曰旂干寳注周礼曰枉矢象妖星非其义也枉盖应为枉直谓枉矢于弧】此诸侯以下之所建者也【白虎通曰居车中不内顾也仰即观天俯即察地前闻和鸾之声旁见四方之运此车教之道论语曰升车必正立执绥车中不内顾所以有和鸾以正威仪节行舒疾也鸾者在衡和者在轼马动则鸾鸣鸾鸣则和应其声名曰和敬舒则不鸣疾则失音明得其和也故诗云和鸾雍雍万福攸同鲁训曰和设轼者也鸾设衡者也许慎曰诗云八鸾鎗鎗则一马二鸾也又曰輶车鸾镳知非衡也毛诗传曰在轼曰和在镳曰鸾杜预注左传亦云鸾在镳和在衡傅乗舆马赋注曰鸾在马勒镳于寳周礼注曰和鸾皆以金为铃史记曰前有错衡所以养目也步中武象骤中韶濩所以养耳也龙旂九斿所以养信也寝兕持虎蛟韅弥龙所以养威也故大路之马必信至教顺然后乗之所以养安也】
