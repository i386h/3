<!-- { "loadSidebar": true } -->














　　后汉书卷十七
　　后汉书卷十七考证
　　祭祀志上九州平天下予○予本或作子













　　后汉书卷十七考证
　　钦定四库全书
　　后汉书卷十八
　　梁　　　　剡　　　　令刘　昭补并注
　　祭祀志第八
　　祭祀中　【北郊　明堂　辟雍　灵台　迎气増祀　六宗　老子】
　　是年初营北郊明堂【周礼考工记曰周人明堂度九尺之筵东西九筵南北七筵堂崇一筵五室凡室二筵郑曰明堂者明政教之堂周度以筵亦王者相改周堂高九尺殷三尺则夏一尺矣相参之数也孝经援神契曰明堂上圆下方八窻四逹布政之宫在国之阳晏子春秋曰明堂之制下之温湿不能及也上之寒暑不能入也木工不镂示民知节也吕氏春秋曰周明堂茅茨蒿柱土阶三等以见俭节也前志武帝欲治明堂奉高旁未明其制度济南人公玉上黄帝时明堂图图中有一殿四靣无壁以茅葢通水水园宫垣为复道上有楼从西南入名曰昆仑以拜礼上帝于是作明堂汶水上如帯图新论曰天称明故命曰明堂上圆法天下方法地八窻法八风四逹法四时九室法九州十二坐法十二月三十六户法三十六雨七十二牖法七十二风东京赋曰复庙重屋八逹九房薛综注曰八逹谓室有八窻也堂后有九室所以异于周制也王隆汉官篇曰是古者清庙茅屋胡广曰古之清庙以茅盖屋所以示俭也今之明堂茅盖之乃加瓦其上不忘古也】辟雍【白虎通曰辟雍所以行礼乐宣徳化也辟者象璧圆以法天也雍者壅之以水象教化流行也辟之为言积也积天下之道徳雍之为言壅也壅天下之仪则故谓辟雍也王制曰天子辟雍诸侯泮宫外圆者欲使观者平均也又欲言外圆内方明徳当圆行当方也】灵台未用事【礼含文嘉曰礼天子灵台所以观天人之际隂阳之防也揆星度之验徴六气之端应神明之变化覩日气之所验为万物获福于无方之原招太极之清泉以与稼穑之根仓廪实知礼节衣食足知荣辱天子得灵台之则五车三柱明制可行不失其常水泉川流无滞寒暴暑之灾陆泽山陵禾尽丰穰故东京赋曰左制辟雍右立灵台薛综注曰于上班教曰明堂大合乐射飨者辟雍司歴记候节气者曰灵台蔡邕明堂论曰明堂者天子太庙所以崇礼其祖以配上帝者也夏后氏曰世室殷人曰重屋周人曰明堂东曰青阳南曰明堂西曰总章北曰堂中曰太室易曰离也者明也南方之卦也圣人南靣而聼天下向明而治人君之位莫正于此焉故虽有五名而主以明堂也其正中焉皆曰太庙谨承天随时之令昭令徳宗祀之礼明前功百辟之劳起尊老敬长之义顕教防诲稚之学朝诸侯选造士于其中以制度生者乘其能而至死者论其功而祭故为大教之宫而四学具焉官司备焉譬如北辰居其所而众星拱之万象翼之政教之所由生受作之所自来明一统也故言明堂事之大义之深也取其宗祀之清貌则曰清庙取其正室之貌则曰太庙取其尊崇则曰太室取其向明则曰明堂取其四门之学则曰太学取其四靣周水圆如璧则曰辟雍异名而同事其实一也春秋因鲁取宋之奸赂则顕之太庙以明圣王建清庙明堂之义经曰取郜大鼎于宋纳于太庙传曰非礼也君人者将昭徳塞违故昭令徳以示子孙是以清庙茅屋昭其俭也夫徳俭而有度升降有数文物以纪之声明以发之以照临百官百官于是戒惧而不敢易纪律所以大明教也以周清庙论之鲁太庙皆明堂也鲁禘祀周公扵太庙明堂犹周宗祀文王于清庙明堂也礼记檀弓曰王斋禘于清庙明堂也孝经曰宗祀文王于明堂礼记明堂位曰太庙天子曰明堂又曰成王防弱周公践天子位以治天下朝诸侯于明堂制礼作乐颂度量而天下大服成王以周公为有大勲劳于天下命鲁公世世禘祀周公于太庙以天子礼乐升歌清庙下管象舞所以异鲁于天下也取周清庙之歌歌于鲁太庙明鲁之太庙犹周清庙也皆所以昭文王周公之徳以示子孙者也易传太初篇曰太子旦入东学昼入南学暮入西学在中央曰太学天子之所自学也礼记保传篇曰帝入东学上亲而贵仁入西学上贤而贵徳入南学上齿而贵信入北学上贵而尊爵入太学承师而问道与易传同魏文侯孝经传曰太学者中学明堂之位也礼记古大明堂之礼曰膳夫是相礼日中出南闱见九侯反问于相日侧出西闱视五国之事日闇出北闱视帝节犹尔雅曰宫中之门谓之闱王居明堂之礼又别隂阳门南门称门西门称闱故周官有门闱之学师氏教以三徳守王门保氏教以六艺守王闱然则师氏居东门南门保氏居西门北门也知掌教国子与易传保傅王居明堂之礼参相发明为四学焉文王世子篇曰凡大合乐则遂飬老天子至乃命有司行事兴秩节祭先师先圣焉始之飬也适东序释奠于先老遂设三老五更之席位言教学始之于飬老由东方嵗始也又春夏学干戈秋冬学羽籥皆于东序凡祭与飬老乞言合语之礼皆小乐正诏之于东序又曰大司成论説在东序然则诏学皆在东序东序东之堂也学者诏焉故称太学仲夏之月令祀百辟卿士之有徳于民者礼记太学志曰礼士大夫学于圣人善人祭于明堂其无位者祭扵太学礼记昭穆篇曰祀先贤于西学所以教诸侯之徳也即所以顕行国礼之处也太学明堂之东序也皆在明堂辟雍之内月令记曰明堂者所以明天气统万物明堂上通于天象日辰故下十二宫象日辰也水环四周言王者动作法天地徳广及四海方此水也礼记盛徳篇曰明堂九室以茅盖屋上圆下方此水名曰辟雍王制曰天子出征执有罪反舍奠于学以讯馘告乐记曰武王伐殷荐俘馘于京太室诗鲁颂云矫矫虎臣在泮献馘京镐京也太室辟雍之中明堂太室也与诸侯泮宫俱献馘焉即王制所谓以讯馘告者也礼记曰祀乎明堂所以教诸侯之孝也孝经曰孝悌之至通于神明光于四海无所不通诗云自西自东自南自北无思不服言行孝者则曰明堂行悌者则曰太学故孝经合以为一义而称镐京之诗以明之凡此皆明堂太室辟雍太学事通文合之义也其制度数各有所法堂方百四十四尺坤之防也屋圆屋径二百一十六尺干之防也太庙明堂方三十六丈通天屋径九丈隂阳九六之变也圆盖方载六九之道也八闼以象八卦九室以象九州十二宫以应辰三十六户七十二牖以四户九牖乘九室之数也户皆外设而不闭示天下不藏也通天屋高八十一尺黄钟九九之实也二十八柱列于四方亦七宿之象也堂高三丈亦应三统四乡五色者象其行外广二十四丈应一嵗二十四气四周以水象四海王者之大礼也】迁吕太后于园上薄太后尊号曰高皇后当配地郊高庙语在光武纪【袁宏纪曰夫越人而臧否者非憎于彼也亲戚而加誉者非优于此也处情之地殊故公私之心异也圣人知其如此故明彼此之理开公私之涂则隠讳之义着而亲尊之道长矣古之人以为先君之体犹今君之体推近以知逺则先后义钧也而况彰其大恶以为贬黜者乎】北郊在雒阳城北四里为方坛四陛【张璠记云城北六里袁山松书曰行夏之时殷祭之日牺牲尚黒耳】三十三年正月辛未郊别祀地祗位南靣西上高皇后配西靣北上皆在坛上地理羣神从食皆在坛下如元始中故事中岳在未四岳各在其方孟辰之地中营内海在东四渎河西济北淮东江南他山川各如其方皆在外营内四陛醊及中外营门封神如南郊地祗高后用犊各一头五岳共牛一头海四渎共牛一头羣神共二头奏乐亦如南郊既送神瘗爼实于坛北明帝即位永平二年正月辛未初祀五帝于明堂光武帝配【孝经云宗祀文王于明堂以配上帝故郑曰上帝者天之别名神无二主故异其处避后稷也】五帝坐位堂上各处其方黄帝在未皆如南郊之位光武帝位在青帝之南少退西靣牲各一犊奏乐如南郊卒事遂升灵台以望云物【杜预注传曰云物气色灾变也素察妖祥逆为之备】
　　迎时气五郊之兆自永平中以礼防及月令有五郊迎气服色因采元始中故事兆五郊于雒阳四方中兆在未坛皆三尺阶无等立春之日迎春于东郊祭青帝句芒【月令章句曰东郊去邑八里因木数也】车旗服餙皆青歌青阳八佾舞云翘之舞及因赐文官太傅司徒以下缣各有差立夏之日迎夏于南郊祭赤帝祝融【月令章句曰去邑七里因火数也】车旗服餙皆赤歌朱明八佾舞云翘之舞先立秋十八日迎黄灵于中兆祭黄帝后土【月令章句曰南郊五里因土数也】车旗服餙皆黄歌朱明八佾舞云翘育命之舞【魏氏缪袭议曰汉有云翘育命之舞不知所出旧以祀天今可兼以云翘祀圜丘兼以育命祀方泽】立秋之日迎秋于西郊祭白帝蓐收【月令章句曰西郊九里因金数也】车旗服餙皆白歌西皓八佾舞育命之舞使谒者以一特牲先祭先虞于坛有事天子入囿射牲以祭宗庙名曰防刘语在礼仪志立冬之日迎冬于北郊祭黒帝冥【月令章句曰北郊六里因水数也】车旗服餙皆黒歌冥八佾舞育命之舞【献帝起居注曰建安八年公卿迎气北郊始复用八佾皇览曰迎礼春夏秋冬之乐又顺天道是故距冬至日四十六日则天子迎春于东堂距邦八里堂高八尺堂阶三等青税八乘旗尾尚青田车载矛号曰助天生唱之以角舞之以羽翟此迎春之乐也自春分数四十六日则天子迎夏于南堂距邦七里堂高七尺堂阶二等赤税七乘旗旄尚赤田车载防号曰助天飬唱之以徴舞之以鼓鞉此迎夏之乐也自夏至数四十六日则天子迎秋于西堂距邦九里堂高九尺堂阶九等白税九乘旗旄尚白田车载兵号曰助天收唱之以商舞之以干戚此迎秋之乐也自秋分数四十六日则天子迎冬于北堂距邦六里堂高六尺堂阶六等黒税六乘旗旄尚黒田车载甲铁鍪号曰助天诛唱之以羽舞之以干戈此迎冬之乐也】
　　章帝即位元和二年正月诏曰山川百神应祀者未尽其议增修羣祀冝享祀者【东观书诏曰经称秩元祀咸秩无文祭法功施于民则祀之以死勤事则祀之以劳定国则祀之能御大灾则祀之以日月星辰民所瞻仰也山林川谷丘陵民所取财用也非此族也不在祀典传曰圣王先成民而后致力于神又曰山川之神则水旱厉疫之灾于是乎禜之日月星辰之神则雪霜风雨之不时于是乎禜之孝文十二年令曰比年五糓不登欲有以増诸神之祀王制曰山川神祗有不举者为不敬今恐山川百神应典祀者尚未尽秩其议増修羣祀冝享祀者以祈丰年以致嘉福以蕃兆民诗不云乎懐柔百神及河乔岳有年报功不私幸望岂嫌同辞其义一焉】二月上东廵狩将至防山道使使者奉一太牢祠帝尧于济隂成阳灵台上至防山修光武山南坛兆辛未柴祭天地羣神如故事壬申宗祀五帝于孝武所作汶上明堂光武帝配如雒阳明堂祀癸酉更告祠高祖太宗世宗中宗世祖显宗于明堂各一太牢卒事遂觐东后飨赐王侯羣臣因行郡国幸鲁祠东海恭王及孔子七十二弟子【汉晋春秋曰阙里者仲尼之故宅也在鲁城中帝升庙西靣羣臣中庭北面皆再拜帝进爵而后坐东观书曰祠礼毕命儒者论难】四月还京都庚申告至祠高庙世祖各一特牛又为灵台十二门作诗各以其月祀而奏之和帝无所増改
