<!-- { "loadSidebar": true } -->
　　梁鸿字伯鸾扶风平陵人也父让王莽时为城门校尉封脩远伯使奉少昊后寓于北地而卒【前书莽改允吾为脩逺少昊金天氏之号次黄帝者北地今寕州也】鸿时尚防以遭乱世因卷席而葬后受业太学家贫而尚节介博览无不通而不为章句学毕乃收豕于上林苑中曾误遗火延及它舎鸿乃寻访烧者问所去失【去亡也】悉以豕偿之其主犹以为少鸿曰无它财愿以身居作主人许之因为执勤不懈朝夕隣家耆老见鸿非恒人乃共责让主人而称鸿长者于是始敬异焉悉还其豕鸿不受而去归乡里势家慕其髙节多欲女之【以女妻人曰女音尼虑反】鸿并絶不娶同县孟氏有女状肥丑而黑力举石臼择对不嫁至年三十父母问其故女曰欲得贤如梁伯鸾者鸿闻而聘之女求作布衣麻屦织作筐缉绩之具及嫁始以装餙入门七日而鸿不荅妻乃跪牀下请曰窃闻夫子髙义简斥数妇【斥逺也】妾亦偃蹇数夫矣今而见择敢不请罪鸿曰吾欲裘褐之人可与俱隐深山者尔今乃衣绮缟傅粉墨岂鸿所愿哉妻曰以观夫子之志耳妾自有隐居之服乃更为椎防着布衣操作而前鸿大喜曰此眞梁鸿妻也能奉我矣字之曰徳曜名孟光居有顷妻曰常闻夫子欲隐居避患今何为默默无乃欲低头就之乎鸿曰诺乃共入霸陵山中以耕织为业咏诗书弹琴以自娱仰慕前世高士而为四皓以来二十四人作颂因东出闗过京师作五噫之歌曰陟彼北芒兮噫顾览帝京兮噫宫室崔嵬兮噫人之劬劳兮噫辽辽未央兮噫肃宗闻而非之求鸿不得乃易姓运期名燿字侯光与妻子居齐鲁之间有顷又去适吴将行作诗曰逝旧邦兮遐征将遥集兮东南心惙怛兮伤悴志菲菲兮升降【尔雅注惙怛忧也菲菲髙下不定也惙音丁劣反降音下江反诗曰我心则降】欲乘策兮纵迈疾吾俗兮作谗竞举枉兮措直咸先佞兮唌唌【论语曰举直措诸枉则人服举枉措诸直则人不服唌音延谗言防急之貌】固靡慙兮独建冀异州兮尚贤【建立也言已无慙于独立所以适吴者冀异州之人贵尚贤德】聊逍摇兮遨嬉缵仲尼兮周流傥云覩兮我悦遂舎车兮即浮【舎其车而就舟】过季札兮延陵求鲁连兮海隅虽不察兮光貌幸神灵兮与休【光貌光仪也言虽不察见季札及鲁连然冀幸其神灵与之同美也】惟季春兮华阜麦含含兮方秀哀茂时兮逾迈愍芳香兮日臭【茂盛也臭败也】悼吾心兮不获长委结兮焉究【委结懐恨也究穷也】口嚣嚣兮余讪嗟恇恇兮谁留【讪谤也郑注礼记曰恇恇恐也】遂至吴依大家臯伯通居庑下【説文曰庑堂下周屋也释名大屋曰庑】为人赁舂每归妻为具食不敢于鸿前仰视举案齐眉伯通察而异之曰彼佣能使其妻敬之如此非凡人也乃方舎之于家鸿潜闭著书十余篇疾且困告主人曰昔延陵季子葬子于嬴博之间不归乡里愼勿令我子持丧归去及卒伯通等为求葬地于吴要离冢傍咸曰要离烈士而伯鸾清髙可令相近【要离刺吴王僚子庆忌者冢在今苏州吴县西伯鸾墓在其北】葬毕妻子归扶风初鸿友人京兆髙恢少好老子隐于华隂山中及鸿东游思恢作诗曰鸟嘤嘤兮友之期【毛诗曰伐木丁丁鸟鸣嘤嘤出自幽谷迁于乔木嘤其鸣矣求其友声】念髙子兮仆懐思想念恢兮爰集兹二人遂不复相见恢亦高抗终身不仕【高士传曰恢字伯通】
　　髙凤传
　　髙凤字文通南阳叶人也少为书生家以农亩为业而专精诵读昼夜不息妻尝之田曝麦于庭令凤防鸡时天暴雨而凤持竿诵经不觉潦水流麦妻还怪问凤方悟之其后遂为名儒乃教授业于西唐山中【山在今唐州湖阳县西北郦元注水经云即髙凤所隐之西唐山也○刘攽曰正文按教授业不成文理明衍此一业字若存业则可去教字也】邻里有争财者持兵而鬬凤往解之不已乃脱巾叩头固请曰仁义逊譲奈何弃之于是争者懐感投兵谢罪凤年老执志不倦名声着闻太守连召请恐不得免自言本巫家不应为吏又诈与寡嫂讼田遂不仕建初中将作大匠任隗举凤直言到公车托病逃归推其财产悉与孤兄子隐身渔钓终于家
　　论曰先大夫宣侯【沈约宋书曰范泰字伯伦祖汪父寗宋髙祖受命拜金紫光禄大夫加散骑常侍领国子祭酒多所陈谏泰博览篇籍好为文章爱奬后生孜孜无倦薨諡宣侯即晔之父也】尝以讲道余隙寓乎逸士之篇至髙文通传辍而有感以为隐者也因着其行事而论之曰古者隐逸其风尚矣颍阳洗耳耻闻禅譲【许由隐于颍阳闻尧欲禅乃临颍而洗耳】孤竹长饥羞食周粟【伯夷叔齐孤竹君之子不食周粟】或髙栖以违行或疾物以矫情虽轨迹异区其去就一也若伊人者志陵青云之上身晦泥污之下心名犹且不显况怨累之为哉与夫委体渊沙鸣揆日者不其逺乎【委体泉沙谓屈原怀沙砾而自沈也鸣揆日嵇康临刑顾日景而弹琴也论者以事迹相明故引康为喻】
　　台佟传
　　台佟字孝威【佟音大冬反】魏郡邺人也隐于武安山【武安县之山也】凿穴为居采药自给建初中州辟不就刺史行部乃使从事致谒佟载病往谢刺史乃执贽见佟曰【嵇康髙士传曰刺史执枣栗之贽往】孝威居身如是甚苦如何佟曰佟幸得保终性命存神养和如明使君奉宣诏书夕惕庻事反不苦邪遂去隐逸终不见
　　韩康传
　　韩康字伯休一名恬休京兆霸陵人家世着姓常采药名山卖于长安市口不二价三十余年时有女子从康买药康守价不移女子怒曰公是韩伯休那【那语余声也音乃贺反】乃不二价乎康叹曰我本欲避名今小女子皆知有我焉何用药为乃遁入霸陵山中博士公车连徴不至桓帝乃备纁之礼以安车聘之使者奉诏造康康不得已乃许诺辞安车自乘柴车冐晨先使者发至亭亭长以韩徴君当过方发人牛脩道桥及见康柴车幅巾以为田叟也使夺其牛康即释驾与之有顷使者至夺牛翁乃徴君也使者欲奏杀亭长康曰此自老子与之亭长何罪乃止康因道逃遁以寿终
　　乔愼传
　　乔愼字仲彦【风俗通曰晋大夫乔父之后也】扶风茂陵人也少学黄老隐遯山谷因穴为室仰慕松乔导引之术与马融苏章乡里并时融以才博显名章以亷直为称然皆推先于愼汝南吴苍甚重之因遗书以观其志曰仲彦足下勤处隐约虽乘云行泥栖宿不同每有西风何尝不叹【汝南在扶风之东】盖闻黄老之言乘虚入防藏身逺遯亦有理国养人施于为政【老子曰致虚极守静笃又曰窈兮防兮其中有精又曰理大国若烹小鲜又曰非所以爱人治国也】至如登山絶迹神不着其证人不覩其验吾欲先生从其可者于意何如昔伊尹不懐道以待尧舜之君【孟子曰汤使人以币聘伊尹伊尹曰我何以汤之币聘为哉岂若处畎亩之中由是以乐尧舜之道吾岂若使君为尧舜之君哉岂若使是人为尧舜之人哉○刘攽曰注与我岂若处畎亩之中案文多岂若二字】方今明明四海开辟巢许无为箕山夷齐悔入首阳足下审能骑龙弄凤翔嬉云间者【列仙传曰萧史秦缪公时善吹箫公女弄玉好之以妻之遂教弄玉作凤鸣居数十年吹凤皇声鳯来止其室为作凤台夫妇止其上一旦皆随凤皇飞去又曰陶安公六安冶师数行火火一旦防上紫色冲天须臾赤雀止冶上曰安公安公冶与天通七月七日迎汝以赤龙至时安公骑之而去也】亦非狐燕雀所敢谋也愼不荅年七十余竟不肯娶后忽归家自言死日及期果卒后人有见愼于敦煌者故前世异之或云神仙焉愼同郡马瑶隐于汧山以罝为事【罝网也毛诗序曰罝后妃之化也关雎之化行则莫不好德贤人众多故瑶以为事焉】所居俗化百姓美之号马牧先生焉
　　戴良传
　　戴良字叔鸾汝南愼阳人也曾祖父遵字子高平帝时为侍御史王莽簒位称病归乡里家富好给施尚侠气食客尝三四百人时人为之语曰关东大豪戴子高良少诞节母憙驴鸣【憙音虚记反】良尝学之以娱乐焉及母卒兄伯鸾居庐啜粥非礼不行良独食肉饮酒哀至乃哭而二人俱有毁容或问良曰子之居丧礼乎良曰然礼所以制情佚也情茍不佚何礼之论夫食防不甘故致毁容之实若味不存口食之可也论者不能夺之良才旣髙逹而论议尚竒多骇流俗同郡谢季孝问曰子自视天下孰可为比良曰我若仲尼长东鲁大禹出西羌【帝王纪曰夏禹生于石纽长于西羌西夷之人也】独歩天下谁与为偶举孝亷不就再辟司空府弥年不到州郡迫之乃遯辞诣府【遯逊也】悉将妻子既行在道因逃入江夏山中优游不仕以寿终初良五女并贤每有求姻輙便许嫁疎裳布被竹笥木屐以遣之五女能遵其训皆有隐者之风焉
　　法眞传
　　法眞字髙卿【髙一作乔】扶风郿人南郡太守雄之子也好学而无常家博通内外图典为关西大儒弟子自逺方至者陈留范冉等数百人性恬静寡欲不交人间事太守请见之眞乃幅巾诣谒太守曰昔鲁哀公虽为不肖而仲尼称臣太守虚薄欲以功曹相屈光赞本朝何如眞曰以明府见待有礼故敢自同宾末若欲吏之眞将在北山之北南山之南矣太守戄然不敢复言【戄音纪具反】辟公府举贤良皆不就同郡田羽荐眞曰处士法眞体兼四业【谓诗书礼乐也】学穷典奥幽居恬泊乐以忘忧将蹈老氏之髙踪不为纁屈也臣愿圣朝就加衮职【毛诗曰衮职有阙谓三公也】必能唱清庙之歌致来仪之凤矣【诗清庙曰于穆清庙肃雍显相济济多士秉文之德尚书曰箫韶九成凤皇来仪】会顺帝西廵羽又荐之帝虚心欲致前后四征眞曰吾旣不能遯形逺世岂饮洗耳之水哉遂深自隐絶终不降屈友人郭正称之曰法眞名可得闻身难得而见逃名而名我随避名而名我追可谓百世之师者矣乃共刋石颂之号曰德先生年八十九中平五年以寿终
　　汉隂老父传
　　汉隂老父者不知何许人也桓帝延熹中幸竟陵过云梦临沔水百姓莫不观者有老父独耕不辍尚书郎南阳张温异之使问曰人皆来观老父独不辍何邪老父笑而不对温下道百歩自与言老父曰我野人耳不达斯语请问天下乱而立天子邪理而立天子邪立天子以父天下邪役天下以奉天子邪昔圣王宰世茅茨采椽而万人以宁【韩子曰尧舜采掾不刮茅茨不剪】今子之君劳人自纵逸游无忌吾为子羞之子何忍欲人观之乎温大慙问其姓名不告而去
　　陈留老父传
　　陈留老父者不知何许人也桓帝世党锢事起守外黄令陈留张升去官归乡里道逢友人共班草而言【班布也】升曰吾闻赵杀鸣犊仲尼临河而反覆巢竭渊龙凤逝而不至【解见独行传】今宦竖日乱防害忠良贤人君子其去朝乎夫德之不建人之无援【左传曰臧文仲闻六与蓼灭曰臯陶廷坚不祀忽诸德之不建人之无援哀哉】将性命之不免奈何因相抱而泣老父趋而过之植其杖太息言曰吁二丈夫何泣之悲也夫龙不隐鳞凤不藏羽网罗高悬去将安所虽泣何及乎【毛诗曰啜其泣矣何嗟及矣言虽泣而无所及矣】二人欲与之语不顾而去莫知所终
　　厐公传
