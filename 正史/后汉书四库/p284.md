<!-- { "loadSidebar": true } -->
　　公孙瓒字伯珪辽西令支人也【令音力定反支音巨移反】家世二千石瓒以母贱遂为郡小吏为人羙姿貎大音声言事辩慧【典略曰瓒性辩慧每白事常兼数曹无有忘误】太守竒其才以女妻之【魏志云侯太守妻之以女】后从涿郡卢植学于缑氏山中略见书传举上计吏太守刘君坐事槛车征官法不听吏下亲近瓒乃改容服诈称侍卒身执徒养御车到洛阳太守当徙日南瓒具豚酒于北芒上祭辞先人酹觞祝曰昔为人子今为人臣当诣日南日南多瘴气恐或不还便当长辞坟茔慷慨悲泣再拜而去观者莫不叹息既行于道得赦瓒还郡举孝亷除辽东属国长史尝从数十骑出行塞下卒逢鲜卑数百骑瓒乃退入空亭约其从者曰今不奔之则死尽矣乃自持两刃矛驰出冲贼杀伤数十人瓒左右亦亡其半遂得免中平中以瓒督乌桓突骑车骑将军张温讨凉州贼【贼即边章等】会乌桓反畔与贼张纯等攻击蓟中瓒率所领追讨纯等有功迁骑都尉张纯复与畔胡丘力居等寇渔阳河间勃海入平原多所杀畧瓒追击战于属国石门【石门山名在今营州柳城县西南】虏遂大败弃妻子逾塞走悉得其所畧男女瓒深入无继反为丘力居等所围于辽西管子城二百余日粮尽食马马尽煮弩楯力战不敌乃与士卒辞诀各分散还时多雨雪坠阬死者十五六虏亦饥困远走柳城【○刘攽曰案逺当作还】诏拜瓒降虏校尉封都亭侯复兼领属国长史职统戎马连接边寇毎闻有惊【○刘攽曰惊当作警】瓒辄厉色愤怒如赴雠敌望尘奔逐或继之以夜战虏识瓒声惮其勇莫敢抗犯瓒常与善射之士数十人皆乗白马以为左右翼自号白马义从乌桓更相告语避白马长史乃画作瓒形驰骑射之中者咸称万岁虏自此之后遂远窜塞外瓒志埽灭乌桓而刘虞欲以恩信招降由是与虞相忤初平二年青徐黄巾三十万众入勃海界欲与黑山合瓒率歩骑二万人逆击于东光南大破之【东光今沧州县】斩首三万余级贼弃其车重数万两奔走渡河瓒因其半济薄之贼复大破死者数万流血丹水收得生口七万余人车甲财物不可胜算威名大震拜奋武将军封蓟侯瓒既谏刘虞遣兵就袁术而惧术知怨之乃使从弟越千余骑诣术自结术遣越随其将孙坚击袁绍将周昕越为流矢所中死瓒因此怒绍遂出军屯槃河将以报绍【槃即尔雅九河钩槃之河其枯河在今沧州乐陵县东南】乃上疏曰臣闻皇羲已来君臣道着张礼以导人设刑以禁暴今车骑军袁绍托承先轨爵任崇厚而性本淫乱情行浮薄昔为司隶値国多难太后承摄何氏辅朝【谓何进也】绍不能举直错枉而专为邪媚招来不轨疑误社稷至令丁原焚烧孟津【续汉书曰何进欲诛中常侍赵忠等进乃诈令武猛都尉丁原放兵数千人为贼于河内称黑山伯上事以诛忠等为辞烧平隂河津莫府人舍以怖动太后】董卓造为乱始绍罪一也卓既无礼帝主见质绍不能开设权谋以济君父而弃置节传【传音丁恋反】迸窜逃亡忝辱爵命背违人主绍罪二也绍为勃海当攻董卓而黙选戎马不告父兄至使太傅一门累然同毙不仁不孝绍罪三也【左传曰两释累囚杜预曰累系也前书音义曰诸不以罪死曰累毙踣也董卓恨绍起兵山东乃诛绍叔父太傅隗及宗族在京师者尽诛灭之】绍既兴兵渉歴二载不恤国难广自封植乃多引资粮专为不急割刻无方考责百姓其为痛怨莫不咨嗟绍罪四也逼迫韩馥窃夺其州矫刻金玉以为印玺毎有所下辄皁囊施检文称诏书【汉官仪曰凡章表皆启封其言密事得皁囊説文曰检书署也今俗谓之排其字从木】昔亡新僭侈渐以即眞【亡新王莽】观绍所拟必阶乱【阶梯也诗曰职为乱阶】绍罪五也绍令星工伺望祥妖【星工善星者】赂遗财货与共饮食尅防期日攻钞郡县此岂大臣所当施为绍罪六也绍与故虎牙都尉刘勲首共造兵勲降服张杨累有功效而以小忿枉加酷害信用防慝济其无道绍罪七也故上谷太守高焉故甘陵相姚贡绍以贪惏【惏音力含反】横责其钱钱不备毕二人幷命绍罪八也春秋之义子以母贵【公羊传曰桓公幼而贵隐公长而卑子以母贵母以子贵也】绍母亲为傅婢地实微贱据职高重享福丰隆有茍进之志无虚退之心绍罪九也又长沙太守孙坚前领豫州刺史遂能驱走董卓扫除陵庙忠勤王室其功莫大绍遣小将盗居其位断絶坚粮不得深入使董卓久不服诛绍罪十也昔姬周政弱王道陵迟天子迁徙诸侯背畔故齐桓立柯会之盟【春秋公会齐侯盟于柯公羊传曰齐桓公之信着于天下自柯之盟始也】晋文为践土之会【践土郑地也左传周襄王出居于郑晋文公重耳为践土之防率诸侯朝天子以成霸功】伐荆楚以致菁茅【菁茅灵茅以供祭祀也左传曰僖四年齐桓伐楚责之曰尔贡苞茅不入王祭不供无以缩酒寡人是征】诛曹卫以章无礼【左传僖二十八年晋侯伐曹假道于卫卫人不许还自河南济侵曹伐卫责其无礼也】臣虽阘茸名非先贤【阘犹下也茸细也阘音吐盍反茸音人勇反】蒙被朝恩负荷重任职在鈇钺奉辞伐罪【鈇音方于反茎刃也钺斧也】輙与诸州郡共讨绍等若大事克防罪人斯得【尚书周公东征三年罪人斯得】庶续桓文忠诚之效遂举兵攻绍于是冀州诸城悉畔从瓒绍惧乃以所佩勃海太守印绶授瓒从弟范遣之郡欲以相结而范遂背绍领勃海兵以助瓒瓒乃自署其帅为青冀兖三州刺史又悉置郡县守令与绍大战于界桥【桥名解见献帝纪】瓒军败还蓟绍遣将崔巨业将兵数万攻围故安不下退军南还瓒将歩骑三万人追击于巨马水【水在幽州归义县界自易州遒县界流入】大破其众死者七八千人乘胜而南攻下郡县遂至平原乃遣其青州刺史田楷据有齐地绍复遣兵数万与楷连战二年粮食并尽士卒疲困互掠百姓野无青草【左传齐侯伐鲁语展喜曰室如悬磬野无青草何恃而不恐】绍乃遣子谭为青州刺史楷与战败退还是岁瓒破禽刘虞尽有幽州之地猛志益盛前此有童谣曰燕南垂赵北际中央不合大如砺唯有此中可避世瓒自以为易地当之遂徙鎭焉【前书易县属涿郡续汉志曰属河间瓒所居易京故城在今幽州归义县南十八里】乃盛脩营垒楼观数十临易河通辽海刘虞从事渔阳鲜于辅等合率州兵欲共报瓒辅以燕国阎柔素有恩信推为乌桓司马柔招诱胡汉数万人与瓒所置渔阳太守邹丹战于潞北斩丹等四千余级乌桓峭王感虞恩徳率种人及鲜卑七千余骑共辅南迎虞子和与袁绍将麴义合兵十万共攻瓒兴平二年破瓒于鲍丘【鲍丘水名也又名路水在今幽州渔阳县】斩首二万余级瓒遂保易京开置屯田稍得自支相持岁余麴义军粮尽士卒饥困余众数千人退走瓒徼破之尽得其车重是时旱蝗谷贵民相食瓒恃其才力不恤百姓记过忘善睚眦必报州里善士名在其右者必以法害之常言衣冠皆自以职分富贵不谢人惠故所宠爱类多商贩庸儿所在侵暴百姓怨之于是代郡广阳上谷右北平各杀瓒所置长吏复与辅和兵合瓒虑有非常乃居于高京以鐡为门斥去左右男人七岁以上不得入易门专侍姬妾其文簿书记皆汲而上之令妇人习为大言声使闻数百歩以传宣教令疏逺宾客无所亲信故谋臣猛稍有乖散自此之后希复攻战或问其故瓒曰昔我驱畔胡于塞表扫黄巾于孟津当此之时谓天下指麾可定【九州春秋曰瓒曰始天下兵起我谓唾手而决】至于今日兵革方始观此非我所决不如休兵力耕以救凶年兵法百楼不攻今吾诸营楼樐千里【樐即橹字见说文释名曰橹露也上无覆屋】积谷三百万斛食此足以待天下之变建安三年袁绍复大攻瓒瓒遣子续请救于黑山诸帅而欲自将突骑直出傍西山以断绍后长史关靖谏曰今军士莫不怀瓦解之心所以犹能相守者顾恋其老小而恃军为主故耳坚守旷日或可使绍自退若舍之而出后无鎭重易京之危可立待也瓒乃止绍渐相攻逼瓒众日防乃却筑三重营以自固四年春黑山贼帅张燕与续率兵十万三道来救瓒未及至瓒乃宻使行人赍书告续曰昔周末丧乱僵尸蔽地以意而推犹为否也不图今日亲当其锋袁氏之攻状若鬼神梯冲舞吾楼上鼓角鸣于地中日穷月急不遑启处鸟戹归人滀水陵高【滀音丑六反喻急也】汝当碎首于张燕驰骤以告急父子天性不言而动【言相感也】且厉五千铁骑于北隰之中【下湿曰隰】起火为应吾当自内出奋威武决命于斯不然吾亡之后天下虽广不容汝足矣绍候得其书【献帝春秋者得书绍使陈琳易其词即此书】如期举火瓒以为救至遂便出战绍设伏瓒遂大败复还保中小城自计必无全乃悉缢其姊妹妻子然后引火自焚绍兵趣登台斩之关靖见瓒败叹恨曰前若不止军自行未必不济吾闻君子陷人于危必同其难岂可以独生乎乃策马赴绍军而死续为屠各所杀【屠各胡号】田楷与袁绍战死鲜于辅其众归曹操操以辅为度辽将军封都亭侯阎柔将部曲从曹操击乌桓拜防乌桓校尉封关内侯张燕既为绍所败人众稍散曹操定冀州乃率众诣邺降拜北平军封安国亭侯
　　论曰自帝室王公之胄皆生长脂腴不知稼穑其能厉行饬身卓然不羣者或未闻焉【前书班固曰夫唯大雅卓尔不羣者河间献王之谓欤故论引焉】刘虞守道慕名以忠厚自牧【牧养也易曰卑以自牧】美哉乎季汉之名宗子也若虞瓒无间同情共力纠人完聚稸保燕蓟之饶【纠收也○刘攽曰纠人完聚稸案人下少一字不成文理当有一众字】缮兵昭武【缮修也左传曰缮甲兵】以临羣雄之隙舍诸天运徴乎人文则古之休烈何逺之有【天运犹天命也人文犹人事也易曰观乎人文以化成天下】
　　陶谦
