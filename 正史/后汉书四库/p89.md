<!-- { "loadSidebar": true } -->
　　太史令一人六百石本注曰掌天时星厯凡嵗将终奏新年厯凡国祭祀丧娶之事掌奏良日及时节禁忌凡国有瑞应灾异掌记之【汉官仪曰太史待诏三十七人其六人治厯三人龟卜三人庐宅四人日时三人易筮二人典禳九人籍氏许氏典昌氏各三人嘉法请雨解事各二人医二人】丞一人明堂及灵台丞一人二百石本注曰二丞掌守明堂灵台灵台掌日月星气皆属太史【汉官曰灵台待诏四十二人其十四人星二人日三人风十二人气三人晷景七人钟律一人舎人】
　　博士祭酒一人六百石本仆射中兴转为祭酒【胡广曰官名祭酒皆一位之元长者也古礼賔客得主人馔则老者一人举酒以祭于地旧説以为示有先】博士十四人比六百石本注曰易四施孟梁丘京氏尚书三欧阳大小夏侯氏诗三鲁齐韩氏礼二大小戴氏春秋二公羊严顔氏掌教弟子国有疑事掌承问对本四百石宣帝増秩【本纪桓帝延熹二年置秘书监】
　　太祝令一人六百石本注曰凡国祭祀掌读祝及迎送神【汉旧仪曰庙祭太祝令主席酒汉官曰员吏四十一人其二人百石二人斗食二十二人佐二人学事四人守学事九人有秩百五十人祝人宰二百四十二人屠者六十人】丞一人本注曰掌祝小神事
　　太宰令一人六百石本注曰掌宰工鼎俎馔具之物凡国祭祀掌陈馔具【汉官曰明堂丞一人二百石员吏四十二人其二人百石二人斗食二十三人佐九人有秩二人学事四人守学事宰二百四十二人屠者七十三人衞士一十五人】丞一人大予乐令一人六百石本注曰掌伎乐凡国祭祀掌请奏乐及大飨用乐掌其陈序【汉官曰员吏二十五人其二人百石二人斗食七人佐十人学事四人守学事乐人八佾舞三百八十人卢植礼注曰太子令如古大胥汉大乐律卑者之子不得舞宗庙之酎除吏二千石到六百石及关内侯到五大夫子取适子髙五尺已上年十二到三十顔色和身体修治者以为舞人】丞一人【卢植礼注曰大乐丞如古小胥】
　　髙庙令一人六百石本注曰守庙掌案行扫除无丞【汉官曰员吏四人衞士一十五人】
　　世祖庙令一人六百石本注曰如髙庙【汉官曰员吏六人衞士二十人】先帝陵每陵园令各一人六百石本注曰掌守陵园案行扫除丞及校长各一人本注曰校长主兵戎盗贼事【应劭汉官名秩曰丞皆选孝亷郎年少薄伐者迁补府长史都官令司马】
　　先帝陵每陵食官令各一人六百石本注曰掌望晦时节祭祀【汉官曰每陵食监一人秩六百石监丞一人三百石中黄门八人从官二人案食监即是食官令号】
　　右属太常本注曰有祠祀令一人后转属少府有太卜令六百石后省并太史中兴以来省前凡十官【案前书十官者太宰均官都水雍大祝五畤各一尉也东观书曰章帝又置祀令丞延光元年省】
　　光禄勲卿一人中二千石本注曰掌宿衞宫殿门户典谒署郎更直执防宿衞门户考其徳行而进退之【胡广曰勲犹阍也易曰为阍寺宦寺主殿宫门户之职】郊祀之事掌三献【汉官曰员吏四十四人其十人四科三人百石二人斗食二人佐六人骑吏八人学事十三人守学事一人官医衞士八十一人】丞一人比千石
　　五官中郎将一人比二千石本注曰主五官郎【蔡质汉仪曰中郎解其府对太学】五官中郎比六百石本注曰无员【郎年五十以属五官故曰六百石】五官侍郎比四百石本注曰无员五官郎中比三百石本注曰无员凡郎官皆主更直执防宿衞诸殿门出充车骑唯议郎不在直中【蔡质汉仪曰三署郎见光禄勲执板拜见五官左右将执板不拜于三公诸卿无敬】
　　左中郎将比二千石本注曰主左署郎【蔡质汉仪曰郎中解其府府次五官】中郎比六百石侍郎比四百石郎中比三百石【三郎】本注曰皆无员
　　右中郎将比二千石本注曰主右署郎中郎比六百石侍郎比四百石郎中比三百石本注曰皆无员【三郎并无员】虎贲中郎将比二千石本注曰主虎贲宿衞【前书武帝置期门平帝更名虎贲蔡质汉仪曰主虎贲千五百人无常员多至千人戴鹖冠次右将府又虎贲旧作虎奔言如虎之奔也王莽以古有勇士孟贲故名焉孔安国曰若虎贲兽言其甚猛】左右仆射左右陛长各一人比六百石本注曰仆射主虎贲郎习射陛长主直虎贲朝防在殿中【汉官曰陛长墨绶铜印】虎贲中郎比六百石虎贲侍郎比四百石虎贲郎中比三百石【荀绰晋百官表注曰虎贲诸郎皆父死子代汉制也】节从虎贲比二百石【四郎】本注曰皆无员掌宿衞侍从自节从虎贲久者转迁才能差髙至中郎羽林中郎将比二千石本注曰主羽林郎【案汉末又有四中郎将皆帅师征伐不知何时置董卓为东中郎将卢植为北中郎将献帝以曹操为南中郎将】羽林郎比三百石本注曰无员掌宿衞侍从常选汉阳陇西安定北地上郡西河凡六郡良家补本武帝以便马从猎还宿殿陛岩下室中故号岩郎【前书曰初置名建章营骑后更名出补三百石丞尉荀绰晋百官表注曰言其严厉整鋭也案此则为岩郎与志不同蔡质汉仪曰羽林郎百一十八人无常员府次虎贲府】
　　羽林左监一人六百石本注曰主羽林左骑【汉官曰孝亷郎作主羽林九百人二监官属史吏皆自出羽林中有材者作】丞一人
　　羽林右监一人六百石本注曰主羽林右骑丞一人奉车都尉比二千石本注曰无员【汉官曰三人】掌御乗舆车驸马都尉比二千石本注曰无员【汉官曰五人】掌驸马骑都尉比二千石本注曰无员【汉官曰一十人】本监羽林骑光禄大夫比二千石本注曰无员【汉官曰三人】凡大夫议郎皆掌顾问应对无常事唯诏命所使凡诸国嗣之丧则光禄大夫掌吊
　　太中大夫千石本注曰无员【汉官曰二十人秩比二千石】
　　中散大夫六百石本注曰无员【汉官曰二十人秩比二千石】
　　谏议大夫六百石本注曰无员【胡广曰光禄大夫本为中大夫武帝元狩五年置谏大夫为光禄大夫世祖中兴以为谏议大夫又有太中中散大夫此四等于古皆为天子之下大夫视列国之上卿汉官曰三十人】
　　议郎六百石本注曰无员【汉官曰五十人无常员】
　　谒者仆射一人比千石本注曰为谒者台率主谒者天子出奉引古重习武有主射以督录之故曰仆射【蔡质汉仪曰见尚书令对揖无敬谒者见执板拜之】常侍谒者五人比六百石本注曰主殿上时节威仪【汉官曰谒者三十人其二人公府掾六百石持使也】谒者三十人其给事谒者四百石其灌谒者郎中比三百石本注曰掌賔赞受事及上章报问将大夫以下之丧掌使吊本员七十人中兴但三十人【荀绰晋百官表注曰汉皆用孝亷年五十威容严恪能賔者为之明帝诏曰谒者乃尧之尊官所以试舜賔于四门四门穆穆者也昔燕太子使荆轲劫始皇变起两楹之间其后谒者持匕首刺腋髙祖偃武行文故易之以板】初为灌谒者满嵗为给事谒者【蔡质汉仪曰出府丞长史陵令皆选仪容端正任奉使者】
　　右属光禄勲本注曰职属光禄者自五官将至羽林右监凡七署自奉车都尉至谒者以文属焉旧有左右曹秩以二千石上殿中主受尚书奏事平省之世祖省使小黄门郎受事车驾出给黄门郎兼有请室令车驾出在前请所幸徼车迎白示重慎中兴但以郎兼事讫罢又省车户骑凡三将【如淳曰主车曰车郎主户衞曰户郎】及羽林令
　　衞尉卿一人中二千石本注曰掌宫门衞士宫中徼循事【汉官曰员吏四十一人其九人四科二人二百石文学三人百石十二人斗食二人佐十三人学事一人官医衞士六十人】丞一人比千石
　　公车司马令一人六百石本注曰掌宫南阙门凡吏民上章四方贡献及徴诣公车者【献帝起居注曰建安八年议郎衞林为公车司马令位随将大夫旧公车令与都官长史位从将大夫自林始】丞尉各一人本注曰丞选晓讳掌知非法尉主阙门兵禁戒非常【胡广曰诸门部各陈屯夹道其旁当兵以示威武交防以遮妄出入者】
　　南宫衞士令一人六百石本注曰掌南宫衞士【汉官曰员吏九十五人衞士五百三十七人】丞一人
　　北宫衞士令一人六百石本注曰掌北宫衞士【汉官曰员吏七十二人衞士四百七十二人】丞一人
　　左右都各一人六百石【周礼司寤氏有夜士干寳注曰今都之属】本注曰主劒防士徼循宫及天子有所収考【汉官曰右都员吏二十二人衞士四百一十六人左都员吏二十八人衞士三百八十三人蔡质汉仪曰宫中诸有劾奏罪左都执防戏车缚送付诏狱在官大小各付所属以马被覆见尚书令尚书仆射尚书皆执板拜见丞郎皆揖】丞各一人
　　宫掖门每门司马一人比千石本注曰南宫南屯司马主平城门【汉官曰员吏九人衞士百二人古今注曰建武十三年九月初开此门】北宫门苍龙司马主东门【案雒阳宫门名为苍龙阙门汉官曰员吏六人衞士四十人】武司马主武门【汉官曰员吏二人衞士三十八人】北屯司马主北门【汉官曰员吏二人衞士三十八人】北宫朱爵司马主南掖门【汉官曰员吏四人衞士百二十四人古今注曰永平二年十一月初作北宫朱爵南司马门】东明司马王东门【汉官曰员吏十三人衞士百八十人】朔平司马主北门【汉官曰员吏五人衞士百一十七人】凡七门【汉官曰凡员吏皆队长佐】凡居宫中者皆有口籍于门之所属宫名两字为铁印文符案省符乃内之【胡广曰符用木长尺二寸铁印以符之】若外人以事当入本官长史为封棨传其有官位出入令御者言其官
　　右属衞尉本注曰中兴省旅贲令衞士一人丞【汉官目录曰古三卿太尉所部】
　　太仆卿一人中二千石本注曰掌车马天子每出奏驾上卤簿用大驾则执驭【汉官曰员吏七十人其七人四科一人二百石文学八人百石六人斗食七人佐六人骑吏三人假佐三十一人学事一人官医】丞一人比千石考工令一人六百石本注曰主作兵器弓弩刀铠之属成则传执金吾入武库及主织绶诸杂工【汉官曰员吏百九人】左右丞各一人
　　车府令一人六百石本注曰主乗舆诸车【汉官曰员吏二十四人】丞一人
　　未央廏令一人六百石本注曰主乗舆及廏中诸马【汉官曰员吏七十人卒驺二十人】长乐廏丞一人【汉官曰员吏十五人卒驺二十人苜蓿苑官田所一人守之】
　　右属太仆本注曰旧有六廏皆六百石令【前书曰有大廏未央家马三令各五丞一尉又车府路軨骑马骏马四令丞晋灼曰六廏名也主马万匹】中兴省约但置一廏后置左骏令廏别主乗舆御马后或并省又有牧师苑皆令官主养马分在河西六郡界中中兴皆省唯汉阳有流马苑但以羽林郎监领【古今注曰汉安元年七月置承华廏令秩六百石】
　　廷尉卿一人中二千石【应劭曰兵狱同制故称廷尉】本注曰掌平狱奏当所应凡郡国谳疑罪皆处当以报【胡广曰谳质也汉官曰员吏百四十人其十一人四科十六　二百石廷吏文学十六人百石十三人狱史二十七　佐二十六人骑吏三十人假佐一人官医】正左监各一人【前汉有左右监平世祖省右而犹曰左】左平一人六百石本注曰掌平决诏狱
