<!-- { "loadSidebar": true } -->
　　建武二年立大社稷于雒阳在宗庙之右【马融周礼注曰社稷在右宗庙在左或曰王者五社大社在中门之外惟松东社八里惟栢西社九里惟栗南社七里惟梓北社六里惟槐礼郊特牲曰社祭土而主隂气也王肃注曰五行之主也能吐生百谷者也马昭曰列为五官直一行之名耳自不専主隂气隂气地可以为之主曰五行之主也若社则为五行之主何复言社稷五祀乎土自列于五祀社亦自复有祀不得同也昭又曰土地同也焉得有二书曰禹敷土又曰句龙能平九土九土九州之土地官是五行土官之名耳】方坛【白虎通曰春秋文义天子社广五丈诸侯半之其色东方青南方赤西方白北方黒上冒以黄土故将封东方诸侯取青土苴以白茅各取其靣以为封社明土谨敬絜净也祭社有乐礼记曰乐之施于金石越于声音用于宗庙社稷独防曰天子太社封诸侯者取其土苞以白茅授之以立社其国故谓之受茅土汉兴唯皇子封为王者得茅土其他功臣以户数租入为节不受茅土不立社也】无屋有墙门而已【礼记曰天子太社必受霜露风雨以逹天地之气也卢植曰谓无屋】二月八月及腊一嵗三祠皆太牢具使有司祠【礼记曰地载万物天垂象取财于地取法于天是以尊天而亲地故敎民美报焉家主中霤而国主社示本也卢植曰诸主祭以土地为本也中霤其神后土即句龙也既祀于社又祀中霤古今注曰建武二十一年二月乙酉徙立社稷上东门内汉旧仪使者监祠南向立不拜也】孝经援神契曰社者土地之主也稷者五谷之长也【月令章句曰稷秋夏乃熟歴四时备隂阳谷之贵者】礼记及国语皆谓共工氏之子曰句龙为后土官能平九土故祀以为社烈山氏之子曰柱能植百谷蔬自夏以上祀以为稷至殷以柱久逺而尧时弃为后稷亦植百谷故废柱祀弃为稷【案前志立官社以夏禹配王莾奏立官稷后稷配也】大司农郑説古者官有大功则配食其神故勾龙配食于社弃配食于稷【白虎通曰王者所以有社稷何为天下求福报功人非土不立非谷不食土地广博不可徧敬五谷众多不可一一而祭故封土立社示有土也稷五谷之长故封稷而祭之也稷者得隂阳中和之气而用尤多故稷为长也嵗再祭之何春求秋报也祭社稷以三牲重功也天子社稷皆太牢诸侯社稷皆少牢王者诸侯所以俱两社何俱有土之君也故礼记三正曰王者二社为天下立社曰太社自为立社曰王社诸侯为百姓立社曰国社自为立社曰侯社太社为天下报功王社为京师报功也孔鼂云周祀一社一稷汉及魏初亦一社一稷至景初中既立帝社二社到于今是祀而后诸儒论之其文众矣】郡县置社稷太守令长侍祠牲用羊豕唯州所治有社无稷以其使官古者师行平有载社主不载稷也【自汉诸儒论句龙即是社主或云是配其议甚众后荀彧问仲长统以社所祭者何神也统答所祭者土神也侍中邓义以为不然而难之彧令统答焉统答义曰前见逮及敢不敬对退熟惟省郊社之祭国之大事诚非学浅思薄者所冝兴论重复亦以邓君难事有先渐议则既行可谓辞而不可得因而不可已者也屯有经纶之义暌有异同之辞归于建国立家通志防类也意则欲广其微以宗实备其论以求真先难而后易出异而归同乎难曰社祭土主隂气正所谓句龙土行之官为社则主隂明矣不与记説有违错也答曰今记之言社輙与郊连体有本末辞有上下谓之不错不可得礼运曰政必本于天殽以降命命降于社之谓殽地参于天地并于鬼神又曰祭帝于郊所以定天位也祀社于国所以列地利也郊特牲曰社所以神地之道也地载万物天垂象取财于地取法于天是以尊天而亲地家主中霤国主社示本也相此之类元尚不道配食者也主以为句龙无乃失欤难曰信如此所言土尊故以为首在于上宗伯之体所当列上下之叙上句当言天神地祗人鬼何反先人而后地上文如此至下何以独不可而云社非句龙当为地哉答曰此形成著体数自上来之次言之耳岂足据使从人鬼之例邪三科之祭各指其体今独擿出社稷以为但句龙有烈山氏之子恐非其本意也案记言社土而云何得之为句龙则传虽言祀句龙为社亦何嫌反独不可谓之配食乎祭法曰周人禘喾郊稷祖文王宗武王皆以为配食者若复可须谓之不祭天乎备读传者则真土独据记者则疑句龙未若交错参伍致其义以相成之为善也虽曰再特于郊牛者后稷配故也社于新邑牛一羊一豕一所以用二牲者立社位祀句龙縁人事之也如此非祀地明矣以宫室新成故立社耳又曰军行载社者当行赏罚明不自専故告祖而行赏造社而行戮二主明皆人鬼人鬼故以告之必若所云当言载地主于斋车又当言用命赏于天不用命戮于地非其谓也所以有死社稷之义者凡赐命受国造建宫室无不立社是奉言所受立不可弃捐茍免而去当死之也易句龙为其社传有见文今欲易神之相令记附食冝明其徴祀国大事不可不重防经依传庶无咎悔答曰郊特牲者天至尊无物以称専诚而社稷太牢者土于天为卑縁人事以牢祭也社礼今亡并特之义未可得明也昭告之文皆于天地何独人鬼此言则未敢取者也郊社之次天地之序也今使句龙载冒其名耦文于天以度言之不可谓安矣土者人所依以固而最近者也故立以为守祀居则事之时军则告之以行戳自顺义也何为当平于社不言用命赏于天乎帝王两仪之参宇中之莫尊者也而盛一官之臣以为土之贵神置之宗庙之上接之郊禘之次俾守之者有死无失何圣人制法之参差用礼之偏颇其列在先王人臣之位其于四官爵侔班同比之司徒于数居二纵复令王者不同礼仪相变或有尊之则不过当若五卿之与冢宰此坐之上下行之先后耳不得同祖与社言俱坐处尊位也周礼为礼之经而礼记为礼之传案经传求索见文在于此矣钧之两者未知孰是去本神而不祭与贬句龙为土配比其轻重何谓为甚经有条例记有明义先儒未能正不可称是钩校典籍论本考始矫前易故不从常説不可谓非孟轲曰予岂好辩哉乃不得已也郑司农之正此之谓也】国家亦有五祀之祭有司掌之其礼简于社稷云【五祀门户井灶中霤也韦昭曰古者穴居故名室中为中霤也】
　　汉兴八年有言周兴而邑立后稷之祀于是高帝令天下立灵星祠【三辅故事长安城东十里有灵星祠】言祠后稷而谓之灵星者以后稷又配食星也旧説星谓天田星也一曰龙左角为天田官主谷【张晏曰农祥晨见而祭也】祀用壬辰位祠之壬为水辰为龙就其类也牲用太牢县邑令长侍祠【汉旧仪曰古时嵗再祠灵星灵星春秋之太牢礼也】舞者用童男十六人【服防应劭曰十六人即古之二羽也】舞者象敎田初为芟除次耕种芸耨驱爵及获刈舂簸之形象其功也【古今注曰元和三年初为郡国立稷及祠社灵星礼器也】
　　县邑常以乙未日祠先农于乙地以丙戌日祠风伯于戌地以己丑日祠雨师于丑地用羊豕
　　立春之日皆青幡帻迎春于东郭外令一童男冒青巾衣青衣先在东郭外野中迎春至者自野中出则迎者拜之而还弗祭三时不迎
　　论曰臧文仲祀爰居而孔子以为不知汉书郊祀志着自秦以来迄于王莽典祀或有未修而爰居之类众焉世祖中兴蠲除非常修复旧祀方之前事邈殊矣尝闻儒言三皇无文结绳以治自五帝始有书契至于三王俗化雕文诈伪渐兴始有印玺以检奸萌然而未有金玉银铜之器也【臣昭曰禹防羣臣于涂山执玉帛者万国故已贽不同圆方异等周礼天地四方壁琮琥璋各有其玉而云未有其器斯亦何哉】自上皇以来封防山者至周七十二代封者谓封土为坛柴祭告天代兴成功也礼记所谓因名山升中于天者也易姓则改封者着一代之始明不相袭也继世之王廵狩则修封以祭而已自秦始皇孝武帝封防山本由好仙信方士之言造为石检印封之事也所闻如此虽诚天道难可度知然其大较犹有本要天道质诚约而不费者也故牲有犊器用陶匏殆将无事于检封之间而乐难攻之石也【臣昭曰玉贵五徳金存不朽有告有文何敢题刻告厥成功难可知者】且唯封为改代故曰岱宗夏康周宣由废复兴不闻改封世祖欲因孝武故封实继祖宗之道也而梁松固争以为必改乃当夫既封之后未有福而松卒被诛死虽罪由身盖亦诬神之咎也且帝王所以能大顕于后者实在其徳加于民不闻其在封矣【臣昭曰功成道懋天下被化徳敷世治所以登封封由徳兴兴封所以成徳昭告师天递以相感若此论可通非乎七十二矣】言天地者莫大于易易无六宗在中之象若信为天地四方所宗是至大也而比太社又为失所难以为诚矣
　　赞曰天地禋郊宗庙享祀咸秩无文山川具止滛乃国紊典惟皇纪肇自盛敬孰崖厥始












　　后汉书卷十九
　　后汉书卷十九考证
　　祭祀志下语在章纪注谢沈书曰大雅曰昭哉来御愼其祖武○【臣世骏】按昭兹来许绳其祖武大雅文也以兹为哉汉碑有之以许为御以绳为慎非有避讳不知何自
　　建武二年立大社稷于雒阳在宗庙之右注马昭曰○诸本皆作马何焯校本改臣昭








　　后汉书卷十九考证
　　钦定四库全书
　　后汉书卷二十
　　梁　　　　剡　　　　令刘　昭补并注
　　天文志第十
　　天文上　【王莾三　光武十二】
