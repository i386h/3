<!-- { "loadSidebar": true } -->
　　费长房者汝南人也曾为市掾市中有老翁卖药悬一壶于肆头及市罢辄跳入壶中市人莫之见唯长房于楼上覩之异焉因往再拜奉酒脯翁知长房之意其神也谓之曰子明日可更来长房旦日复诣翁翁乃与俱入壶中唯见玉堂严丽旨酒甘肴盈衍其中共饮毕而出翁约不听与人言之后乃就楼上候长房曰我神仙之人以过见责今事毕当去子宁能相随乎楼下有少酒与卿为别长房使人取之不能胜又令十人扛之犹不举【说文曰两人对举为扛音江】翁闻笑而下楼以一指提之而上视器如一升许而二人饮之终日不尽长房遂欲求道而顾家人为忧【顾念也】翁乃断一青竹度与长房身齐使悬之舍后家人见之即长房形也以为缢死大小惊号遂殡葬之长房立其傍而莫之见也于是遂随从入深山践荆棘于羣虎之中留使独处长房不恐又卧于空室以朽索悬万斤石于心上众蛇竞来齧索且断长房亦不移翁还抚之曰子可教也复使食粪粪中有三虫臭秽特甚长房意恶之翁曰子几得道恨于此不成如何长房辞归翁与一竹杖曰骑此任所之则自至矣旣至可以杖投葛陂中也【陂在今豫州新蔡县西北】又为作一符曰以此主地上鬼神长房乘杖须臾来归自谓去家适经旬日而已十余年矣即以杖投陂顾视则龙也家人谓其乆死不信之长房曰往日所葬但竹杖耳乃发冡剖棺杖犹存焉遂能医疗众病鞭笞百鬼及驱使社公或在它坐独自恚怒人问其故曰吾责鬼魅之犯法者耳汝南岁岁常有魅伪作太守章服诣府门椎鼓者郡中患之时魅适来而逢长房为谒府君惶惧不得退便前解衣冠叩头乞活长房呵之云便于中庭正汝故形即成老鼈也大如车轮颈长一丈长房复令就太守服罪付其一札以勅葛陂君魅叩头流涕持札植于陂边以颈绕之而死后东海君来见葛陂君因淫其夫人于是长房劾系之三年而东海大旱长房至海上见其人请雨乃谓之曰东海君有罪吾前系于葛陂今方出之使作雨也于是雨立注长房曾与人共行见一书生黄巾被裘无鞍骑马下而叩头长房曰还它马赦汝死罪人问其故长房曰此狸也盗社公马耳又尝坐客而使至宛市鲊须臾还乃饭【○刘攽曰又甞坐客使至宛案至宛市鲊谓长房身也不当作使字当作往字】或一日之间人见其在千里之外者数处焉后失其符为众鬼所杀
　　蓟子训传
　　蓟子训者不知所由来也建安中客在济隂宛句【今曹州县句音劬】有神异之道甞抱邻家婴儿故失手堕地而死其父母惊号怨痛不可忍闻而子训唯谢以过误终无它说遂埋藏之后月余子训乃抱儿归焉父母大恐曰死生异路虽思我儿乞不用复见也儿识父母轩渠笑悦欲往就之母不觉揽取乃实儿也虽大喜庆心犹有疑乃窃发视死儿但见衣被方乃信焉于是子训流名京师士大夫皆承风向慕之后乃驾驴车与诸生俱诣许下道过荥阳止主人舍而所驾之驴忽然卒僵蛆虫流出主遽白之子训曰乃尔乎方安坐饭食毕徐出以杖扣之驴应声奋起行歩如初即复进道其追逐观者常有千数旣到京师公卿以下候之者坐上恒数百人皆为设酒脯终日不匮后因遁去遂不知所止初去之日唯见白云腾起从旦至暮如是数十处时或有百岁翁自说童儿时见子训卖药于会稽市顔色不异于今后人复于长安东霸城见之与一老翁共摩挲铜人【郦元水经注曰魏文帝黄初元年徙长安金狄重不可致因留霸城南】相谓曰适见铸此而已近五百岁矣【史记秦始皇二十六年于咸阳铸金人十二各重千斤至此四百二十余年】顾视见人而去犹驾昔所乘驴车也见者呼之曰蓟先生小住并行应之【并犹且也音蒲朗反】视若迟徐而走马不及于是而絶
　　刘根传
　　刘根者颍川人也隐居嵩山中诸好事者自远而至就根学道太守史祈以根为妖妄乃收执诣郡数之曰汝有何术而诬惑百姓若果有神可显一验事不尔立死矣根曰实无它异颇能令人见鬼耳祈曰促召之使太守目覩尔乃为明根于是左顾而啸有顷祈之亡父祖近亲数十人皆反缚在前向根叩头曰小儿无状分当万坐顾而叱祈曰汝为子孙不能有益先人而反累辱亡灵可叩头为吾陈谢祈惊惧悲哀顿首流血请自甘罪坐根嘿而不应忽然俱去不知所在
　　左慈传
　　左慈字元放庐江人也少有神道甞在司空曹操坐操从容顾众賔曰今日髙会珍羞略备所少吴松江鲈鱼耳【松江在今苏州东南首受大湖神仙传云松江出好鲈鱼味异它处】元放于下坐【○刘攽曰放于下坐又下放曰亦可得也案传未尝以字称亦无或用字或用名者明放皆当作慈】应曰此可得也因求铜盘贮水以竹竿饵钓【○刘攽曰案文多一竹字】于盘中须臾引一鲈鱼出操大拊掌笑【○刘攽曰案文当作拊掌大笑】会者皆惊操曰一鱼不周坐席可更得乎放乃更饵钓沈之须臾复引出皆长三尺余生鲜可爱操使目前鲙之周浃会者操又谓曰旣已得鱼恨无蜀中生姜耳放曰亦可得也操恐其近即所取因曰吾前遣人到蜀买锦可过勅使者増市二端语顷即得姜还幷获操使报命后操使蜀反【○刘攽曰后操使蜀反案文少一自字】验问増锦之状及时日早晚若符契焉后操出近郊士大夫从者百许人慈乃为赍酒一升脯一斤手自斟酌百官莫不醉饱操怪之使寻其故行视诸罏悉亡其酒脯矣【罏酒肆也】操怀不喜【喜音许吏反】因坐上欲收杀之慈乃郤入壁中霍然不知所在或见于市者又捕之而市人皆变形与慈同莫知谁是后人逢慈于阳城山头因复逐之遂入走羊羣【○刘攽曰案文当作走入】操知不可得乃令就羊中告之曰不复相杀本试君术耳忽有一老羝屈前两膝人立而言曰遽如许【言何遽如许为事】即竞往赴之而羣羊数百皆变为羝并屈前膝人立云遽如许遂莫知所取焉【魏文帝典论论郤俭等事曰颍川郤俭能辟谷饵伏苓甘陵甘始名善行气老而少容庐江左慈知补导之术并为军吏初俭至之所伏苓贾防贵数倍议郎安平李覃学其辟谷食伏苓饮寒水水寒中泄利殆至殒命后始来众人无不鸱视狼顾呼吸吐纳军祭酒农董芬为之过差气闭不通良乆乃苏左慈到又竞受其补导之术至寺人严峻往从问受奄竖眞无事于斯术也人之逐声乃至于是也】
　　计子勲传
　　计子勲者不知何郡县人皆谓数百岁行来于人间一旦忽言日中当死主人与之葛衣子勲服而正寝至日中果死
　　上成公传
　　上成公者宓县人也【○刘攽曰宓县人案宓当作宻】其初行乆而不还后归语其家云我已得仙因辞家而去家人见其举步稍髙良乆乃没云陈寔韩韶同见其事
　　解奴辜传
　　解奴辜张貂者亦不知是何郡国人也皆能隐沦出入不由门戸奴辜能变易物形以诳幻人又河南有麴圣卿善为丹书符劾厌杀鬼神而使命之又有编肓意亦与鬼物交通【编姓也肓意名】初章帝时有寿光侯者【寿姓也风俗通曰寿于姚吴大夫】能劾百鬼众魅令自缚见形其乡人有妇为魅所病侯为劾之得大蛇数丈死于门外又有神树人止者辄死鸟过者必坠侯复劾之树盛夏枯落见大蛇长七八丈悬死其间帝闻而征之乃试问之【○刘攽曰问之按文当作曰】吾殿下夜半常有数人綘衣被发持火相随岂能劾之乎侯曰此小怪易销耳帝伪使三人为之侯劾三人登时仆地无气帝大惊曰非魅也朕相试耳解之而苏
　　甘始传
　　甘始东郭延年【汉武内传曰延年字公游】封君达三人者皆方士也率能行容成御妇人术或饮小便或自倒悬爱啬精气不极视大言甘始元放延年皆为操所録问其术而行之【曹植辨道论曰甘始者老而有少容自谓术士咸共归之然始辞繁寡实颇切怪言余尝辟左右独与之言问其所行温顔以诱之羙辞以导之始语余吾本师姓韩字世雄尝与师于南海作金前后数四投数万斤金于海又言诸梁时西域胡来献香腰割玉刀时悔不取也又言车师之西国儿生劈背出脾欲其食少而怒行也又言取鲤鱼五寸一防令一着药投沸膏中有药奋尾鼔鳃游行沉浮有若处渊其一者已熟而可噉余时问言宁可试不言是药去此逾万里当出塞始不自行不能得也言不尽于此颇难悉载故粗举其巨怪者始若遭秦始皇汉武帝则复徐市栾大之徒也】君达号青牛师【汉武帝内传曰封君达陇西人初服黄连五十余年入鸟举山服水银百余年还乡里如二十者常乘青牛故号青牛道士闻有病死者识与不识便以要间竹管中药与服或下针应手皆愈不以姓名语人闻鲁女生得五岳图连年请求女生未见授幷告节度二百余岁乃入丘山去○刘攽曰注连年请求女生未见授按文当云连年请于女生求见授】凡此数人皆百余岁及二百岁也
　　王眞传
　　王眞郝孟节者皆上党人也王眞年且百岁视之面有光泽似未五十者自云周流登五岳名山悉能行胎息胎食之方嗽舌下泉咽之不絶房室【汉武内传曰王眞字叔经上党人习闭气而吞之名曰胎息习嗽舌下泉而咽之名曰胎食眞行之断谷二百余日肉色光美力并数人抱朴子曰胎息者能不以鼻口嘘翕如在胎之中音朔○刘攽曰注习潄舌下泉而咽之名曰胎食案文多一习字】孟节能含枣核不食可至五年十年又能结气不息身不动揺状若死人可至百日半年亦有室家为人质谨不妄言似士君子曹操使领诸方士焉
　　王和平传
　　北海王和平性好道术自以当仙济南孙邕少事之从至京师会和平病殁邕因葬之东陶有书百余卷药数囊悉以送之后弟子夏荣言其尸解邕乃恨不取其宝书仙药焉【尸解者言登仙假托为尸以解化也】
　　赞曰幽贶罕征明数难校不探精远曷感灵效如或迁讹实乖奥







　　后汉书卷一百十二下
　　后汉书卷一百十二下考证
　　许曼传所着易林至今行于世○何焯曰今世所传焦氏易林疑即峻所着焦氏不闻有书也
　　蓟子训传共摩挲铜人注郦元水经注曰魏文帝黄初元年○三国志注作明帝景初元年










　　后汉书卷一百十二下考证
　　钦定四库全书
　　后汉书卷一百十三
　　宋　　宣　　城　　太　　守范　煜撰唐　　章　　怀　　太　　子　　贤注
　　逸民列传第七十三
