<!-- { "loadSidebar": true } -->
　　论曰马援腾声三辅遨游二帝及定节立谋以干时主将懐负鼎之愿盖为千载之遇焉【伊尹负鼎以干汤光武与窦融书曰千载之遇也】然其戒人之祸智矣【谓诫窦固梁松王磐吕种等皆如所言也】而不能自免于谗隙岂功名之际理固然乎【居功名之地谗构易兴而能免之者少矣】夫利不在身以之谋事则智虑不私己以之断义必厉诚能囬观物之智而为反身之察若施之于人则能恕自鉴其情亦明矣【见人之谓智自见之谓明以自见之明为见人之用其于物理岂不通乎】
　　廖字敬平少以父任为郎【东观记曰廖少习易经清约沈静援击武谿无功卒于师廖不得嗣爵】明德皇后旣立拜廖为羽林左监虎贲中郎将显宗崩受遗诏典掌门禁遂代赵熹为衞尉肃宗甚尊重之时皇太后躬履节俭事从简约廖虑美业难终上疏长乐宫以劝成德政曰臣案前世诏令以百姓不足起于世尚奢靡故元帝罢服官【前书音义曰齐国旧有三服之官春献冠帻縰为首服纨素为冬服轻绡为夏服元帝约省故罢之】成帝御浣衣哀帝去乐府【哀帝即位诏罢郑衞之音减郊祭及武乐等人数也】然而侈费不息至于衰乱者百姓从行不从言也【书曰违上所命从厥攸好】夫改政移风必有其本传曰吴王好劒客百姓多创瘢楚王好细腰宫中多饿死【墨子曰楚灵王好细腰而国多饿人也】长安语曰【当时谚也】城中好高髻四方高一尺城中好广眉四方且半额城中好大袖四方全匹帛斯言如戏有切事实前下制度未几后稍不行【○刘攽曰案文有未几则不当更有后字盖本是复字也】虽或吏不奉法良由慢起京师今陛下躬服厚缯斥去华饰素简所安发自圣性【言俭素约简后之所安】此诚上合天心下顺民望浩大之福莫尚于此陛下旣已得之自然犹宜加以勉朂法太宗之隆德戒成哀之不终【太宗孝文也黙为化身衣弋绨成帝下诏务崇俭约禁断绮縠女乐嫁娶葬埋过制唯青绿人所常服不禁哀帝初即位易帷帐去锦绣乘舆席缘绨缯而已成帝以赵飞燕哀帝以董贤为俭并不终】易曰不恒其德或承之羞【恒卦九三爻辞也巽下震上郑注云巽为进退不恒其德之象又互体兑兑为毁折后将有羞辱也】诚令斯事一竟【竟犹终也】则四海诵德声薰天地【薫犹蒸也言芳声薫天地也】神明可通金石可勒而况于行仁心乎况于行令乎愿置章坐侧以当瞽人夜诵之音【瞽人无目者也古者瞽师教国子诵六诗前书礼乐志云乃采诗夜诵夜诵者其辞或秘不可宣露故于夜中歌诵也】太后深纳之朝廷大议辄以询访廖性质诚畏愼不爱权埶声名尽心纳忠不屑毁誉【王逸注楚词云屑顾也】有司连据旧典奏封廖等累让不得已建初四年遂受封为顺阳侯以特进就第每有赏赐辄辞让不敢当京师以是称之子豫为歩兵校尉太后崩后马氏失埶廖性寛缓不能教勒子孙豫遂投书怨诽又防光奢侈好树党与八年有司奏免豫遣廖防光就封豫随廖归国考击物故【物无也故事也谓死也】后诏还廖京师永元四年卒和帝以廖先帝之舅厚加赙使者吊祭王主防丧諡曰哀侯子遵嗣徙封程乡侯遵卒无子国除元初三年邓太后诏封廖孙度为颍阳侯
　　防字江平永平十二年与弟光俱为黄门侍郎肃宗即位拜防中郎将稍迁城门校尉建初二年金城陇西保塞羌皆反【羌东吾烧当之后也以其父滇吾降汉乃入居塞内故称保塞】拜防行车骑将军事以长水校尉耿恭副将北军五校兵及诸郡积射士三万人击之军到冀而羌豪布桥等围南部都尉于临洮防欲救之临洮道险车骑不得方驾防乃别使两司马将数百骑分为前后军去临洮十余里为大营多树幡帜扬言大兵旦当进羌见之驰还言汉兵盛不可当明旦遂鼓噪而前羌虏惊走因追击破之斩首虏四千余人遂解临洮围防开以恩信烧当种皆降唯布桥等二万余人在临洮西南望曲谷【郦元注水经云望曲在临洮西南去龙桑城二百里】十二月羌又败耿恭司马及陇西长史于和罗谷死者数百人明年春防遣司马夏骏将五千人从大道向其前潜遣司马马彭将五千人从间道冲其心腹又令将兵长史李调等将四千人绕其西三道俱击复破之斩获千余人得牛羊十余万头羌退走夏骏追之反为所败防乃引兵与战于索西又破之【索西县名故城在今岷州和政县东亦名临洮东城亦谓之赤城沙州记云从东洮至西洮一百二十里东洮即谓此城】布桥迫急将种人万余降诏征防还拜车骑将军城门校尉如故防贵宠最盛与九卿絶席光自越骑校尉迁执金吾四年封防颍阳侯光为许阳侯兄弟二人各六千户防以显宗寝疾入参医药又平定西羌增邑千三百五十户屡上表让位俱以特进就第皇太后崩明年拜防光禄勲光为衞尉防数言政事多见采用是冬始施行十二月迎气乐防所上也【解见章帝纪】子钜为常从小侯【以小侯故得常从也】六年正月以钜当冠【礼记曰二十弱冠仪礼曰士冠筮于庙门主人冠朝服有司如主人服卒筮旅占告吉若不吉即筮远日如初前期三日筮宾如筮日之仪陈服于房中西墉下东领北上始加缁布冠次皮弁次加爵弁嫡子冠于阼以着代也三加而弥尊冠而字之敬其名也祝曰令月吉辰加尔元服弃尔幼志顺尔成德○刘攽曰注士冠筮于庙门案文少一日字】特拜为黄门侍郎肃宗亲御章台下殿陈鼎爼自临冠之明年防复以病乞骸骨诏赐故中山王田庐【中山王焉以郭太后少子故独留京师建武三十年徙封中山永平二年就国故以其田庐赐防也】以特进就第防兄弟贵盛奴婢各千人已上资产巨亿皆买京师膏腴美田又大起第观连阁临道弥亘街路多聚声乐曲度比诸郊庙【曲度谓曲之节度也】宾客奔凑四方毕至京兆杜笃之徒数百人常为食客居门下刺史守令多出其家岁时赈给乡闾故人莫不周给防又多牧马畜赋敛羌胡帝不喜之数加谴勅所以禁遏甚备由是权埶稍损宾客亦衰八年因兄子豫怨谤事有司奏防兄弟奢侈逾僭浊乱圣化悉免就国临上路诏曰舅氏一门俱就国封四时陵庙无助祭先后者朕甚伤之其令许侯思愆田庐有司勿复请【留之于京守田庐而思愆过也】以慰朕渭阳之情【渭阳诗秦风也秦康公送舅晋文公于渭之阳念母之不见也其诗曰我见舅氏如母存焉】光为人小心周密丧母过哀【东观记曰光遭母丧哀恸感伤形骸骨立】帝以是特亲爱之乃复位特进子康黄门侍郎永元二年光为太仆康为侍中及窦宪诛光坐与厚善复免就封后宪奴诬光与宪逆自杀【东观记曰奴名玉当初窦氏有事玉当亡私从光乞不与恨去怀挟欲中光官捕得玉当因告言光与宪有恶谋光以被诬不能自明乃自杀光死后宪他奴郭扈自出证明光宪无恶谋光子朗上书迎光丧葬旧茔诏许之】家属归本郡本郡复杀康而防及廖子遵皆坐徙封丹阳防为翟乡侯租岁限三百万不得臣吏民防后以江南下湿上书乞归本郡和帝听之十三年卒子钜嗣后为长水校尉永初七年邓太后诏诸马子孙还京师随四时见防如故事复绍封光子朗为合乡侯
　　严字威卿父余王莽时为扬州牧严少孤【东观记曰余卒时严七岁依姊壻父九江连率平河侯王述明年母复终防述失郡居沛郡建武三年余外孙右扶风曹贡为梧安侯相迎严归养视之至四年叔父援从车驾东征过梧安乃将兄弟西严年十三至雒阳留寄郎朱仲孙舍大奴歩防视之也】而好击劒习骑射【东观记曰严从其故门生肆都学击劒习骑射○刘攽曰注其故门生案门生无故者当是叔字其叔门生也】后乃白援从平原杨太伯讲学专心坟典能通春秋左氏【东观记曰从司徒祭酒陈元受之】因览百家羣言遂交结英贤京师大人咸器异之【大人长者之称也】仕郡督邮援常与计议委以家事弟敦字孺卿亦知名援卒后严乃与敦俱归安陵居钜下【决录注曰钜下地名也】三辅称其义行号曰钜下二卿明德皇后既立严乃闭门自守犹复虑致讥嫌遂更徙北地断絶宾客永平十五年皇后勅使移居洛阳显宗召见严进对闲雅意甚异之有诏留仁寿闼与校书郎杜抚班固等杂定建武注记常与宗室近亲临邑侯刘复等论议政事甚见宠幸后拜将军长史将北军五校士羽林禁兵三千人屯西河美稷【美稷县名】衞防南单于听置司马从事牧守谒敬同之将军勅严过武库祭蚩尤【武库掌兵器令一人秩六百石前书音义曰蚩尤古天子好五兵故今祭之见高祖纪】帝亲御阿阁【阿曲也】观其士众时人荣之肃宗即位征拜侍御史中丞除子鱄为郎【鱄音时兖反】令观学省中【劝勉也前书王鳯荐班伯于成帝宜劝学召见宴昵殿是也】其冬有日食之灾严上封事曰臣闻日者众阳之长食者隂侵之征书曰无旷庶官天工人其代之【尚书咎繇之词】言王者代天官人也故考绩黜陟以明襃贬【尚书曰三载考绩三考黜陟幽明】无功不黜明隂盛陵阳臣伏见方今刺史太守专州典郡不务奉事尽心为国而司察偏阿取与自己同则举为尤异异则中以刑法【中音丁仲反】不即垂头塞耳采取财赂今益州刺史朱酺扬州刺史倪说【倪音五兮反说音悦】凉州刺史尹业等每行考事辄有物故【考按也】又选举不实曾无贬坐是使臣下得作威福也故事州郡所举上奏司直察能否以惩虚实【前书武帝元狩五年初置司直比二千石掌佐丞相举不法续汉书曰光武以武帝故事置司直居丞相府助督录诸州建武十八年省之】今宜加防检式遵前制旧丞相御史亲治职事唯丙吉以年老优游不案吏罪【丙吉字少卿鲁人也宣帝时为丞相掾史有罪终无所验公府不按吏自吉始也见前书】于是宰府习为常俗更共罔养以崇虚名【罔养犹依违也】或未晓其职便复迁徙诚非建官赋禄之意宜勅正百司各责以事州郡所举必得其人若不如言裁以法令传曰上德以寛服民其次莫如猛故火烈则人望而畏之水懦则人狎而翫之为政者寛以济猛猛以济寛【左传郑子产诫子太叔为政之词也】如此绥御有体灾眚消矣【眚亦灾也】书奏帝纳其言而免酺等官建初元年迁五官中郎将除三子为郎严数荐达贤能申解寃结多见纳用复以五官中郎将行长乐衞尉事二年拜陈留太守严当之职乃言于帝曰昔显亲侯窦固误先帝出兵西域置伊吾卢屯烦费无益又窦勲受诛其家不宜亲近京师是时勲女为皇后窦氏方宠时有侧听严言者以告窦宪兄弟由是失权贵心严下车明赏罚发奸慝郡界清静时京师讹言贼从东方来百姓奔走转相惊动诸郡遑急各以状闻严察其虚妄独不为备诏书勑问使驿系道严固执无贼后卒如言典郡四年坐与宗正刘轶少府丁鸿等更相属托征拜太中大夫十余日迁将作大匠七年复坐事免后既为窦氏所忌遂不复在位及帝崩窦太后临朝严乃退居自守训教子孙永元十年卒于家时年八十二弟敦官至虎贲中郎将严七子【谓固伉歆鱄融留续】唯续融知名续字季则七岁能通论语十三明尚书十六治诗博观羣籍善九章算术【刘徽九章算术曰方田第一粟米第二差分第三少广第四商功第五均输第六盈不足第七方程第八句股第九】顺帝时为防羌校尉迁度辽将军所在有威恩称融自有传
