<!-- { "loadSidebar": true } -->
　　二年正月乙卯金木俱在奎丙寅水又在奎【巫咸曰辰守奎多水火灾亦为旱古今注曰土在东井】奎主武库兵三星防又为兵丧辛未水金木在娄亦为兵又为匿谋【郗萌曰辰守娄有兵兵罢兵起巫咸石氏云多火灾古今注曰丙寅水在奎土在东井金在娄木火在昴】二月丁酉有流星大如桃起紫宫东蕃西北行五丈稍灭【古今注曰三月甲子火在亢南端门第一星南乙亥金在东井】四月丙辰有流星大如起文昌东北西南行至少微西灭有顷音如雷声已而金在轩辕大星东北二尺所【古今注曰丁丑火在氐东南星东南】八月丁未有流星如鸡子起太微西东南行四丈所消十月癸未有流星大如桃起天津西行六丈所消十一月辛酉有流星大如拳起紫宫西行到胃消
　　三年九月丁卯有流星大如鸡子起紫宫西南至北斗柄间消【星紫宫占曰有流星出紫宫天子使也色赤言兵色白言丧色黄言吉色青言忧色黑言水出皆以所之野命东西南北】紫宫天子宫文昌少微为贵臣天津为水北斗主杀流星起歴紫宫文昌少微天津文昌为天子使出有兵诛也窦宪为大将军宪弟笃景等皆卿校尉宪女弟壻郭举为侍中射声校尉与卫尉邓叠母元俱出入宫中谋为不轨至四年六月丙寅发觉和帝幸北宫诏执金吾五校勒兵屯南北宫闭城门捕举举父长乐少府璜及叠叠弟歩兵校尉磊母元皆下狱诛宪弟笃景等皆自杀金犯轩辕女主失势窦氏被诛太后失势
　　五年【古今注曰正月甲戍月乘嵗星】四月癸巳太白荧惑辰星俱在东井【巫咸曰太白守井五谷不成黄帝经曰五星及客星守井皆为水石氏曰为旱又曰太白入东井留一日以上乃占大臣当之期三月若一年远五年古今注曰木在舆鬼】七月壬午嵗星犯轩辕大星九月金在南斗魁中【为水石氏曰为旱】火犯房北第一星东井秦地为法三星合内外有兵又为法令及水金入斗口中为大将将死火犯房北第一星为将相其六年正月司徒丁鸿薨【古今注曰六年六月丁亥金在东井闰月己丑流星大如桃起参北西至参肩南稍有光】七月水大漂杀人民伤五谷许侯马光有罪自杀九月行车骑将军事邓鸿越骑校尉冯柱发左右羽林北军五校士及八郡迹射乌桓鲜卑合四万骑与度辽将军朱徴防乌桓校尉任尚中郎将杜崇征叛胡十二月车骑将军鸿坐追虏失利下狱死度辽将军徴中郎将崇皆抵罪
　　七年正月丁未有流星起天津入紫宫中灭色青黄有光二月癸酉金火俱在参【巫咸占曰荧惑守参多火灾海中占曰为旱太白守参国有反臣郗萌曰有攻战伐国也】戊寅金火俱在东井【郗萌曰荧惑守井百川皆满太白又从舍盖二十日流国又曰杂籴贵又将相死】八月甲寅水土金俱在轸【春秋纬曰五星有入轸者皆为兵大起巫咸占曰五星入轸者司其出日而数之期二十日皆为兵发司始八处之率一日期十日军罢石氏星经曰辰星守轸嵗水郗萌曰镇星出入留舍轸六十日不下必有大丧春秋纬曰太白八轸兵太起郗萌曰太白守轸必有死亡】十一月甲戍金火俱在心【雒书曰太白守心后九年大饥】十二月己卯有流星起文昌入紫宫消丙辰火金水俱在斗流星入紫宫金火在心皆为大丧三星合轸为白衣之防金火俱在参东井皆为外兵有死将三星俱在斗有戮将若有死相八年四月乐成王党七月乐成王宗皆薨将兵长史吴棽坐事徴下狱诛【古今注曰永元八年九月辛丑夜有流星大如拳起娄】十月北海王威自杀十二月陈王羡薨其九年闰月皇太后窦氏崩辽东鲜卑太守祭参不追虏徴下狱诛九月司徒刘方坐事免官自杀陇西羌反遣执金吾刘尚行征西将军事越骑校尉节乡侯赵世发北军五校黎阳雍营及边胡兵三万骑征西羌十一年五月丙午流星大如起氐西南行稍有光白色【古今注曰六月庚辰月入毕中】占曰流星白为有使客大为大使小亦小使疾期疾迟亦迟大如为近小行稍有光为迟也又正王日边方有受王命者也明年二月蜀郡旄牛徼外夷白狼楼薄种王唐缯等率种人口十七万归义内属赐金印紫绶钱帛
　　十二年十一月癸酉夜有苍白气长三丈起天园东北指军市见积十日占曰兵起十日期嵗明年十一月辽东鲜卑二千余骑寇右北平
　　十三年【古今注曰正月辛未水乘舆鬼十二月癸巳犯轩辕大星】十一月乙丑轩辕第四星间有小客星色青黄轩辕为后宫星出之为失势其十四年六月辛卯隂皇后废【古今注曰十四年正月乙卯月犯轩辕在太微中二月十日丁酉水入太微西门十一月丁丑有流星大如拳起北斗魁中北至阁道稍有光色赤黄须臾西北有雷声】
　　十六年四月丁未紫宫中生白气如粉絮戊午客星从紫宫西行至昴五月壬申灭七月庚午水在舆鬼中【黄帝占曰辰星犯昴大臣诛国有忧郗萌曰多蝗虫】十月辛亥流星起钩陈北行三丈有光色黄白气生紫宫中为丧客星从紫宫西行至昴为赵舆鬼为死丧钩陈为皇后流星出之为中使后一年元兴元年十月二日和帝崩殇帝即位一年又崩无嗣邓太后遣使者迎清河孝王子即位是为孝安皇帝是其应也清河赵地也
　　元兴元年二月庚辰有流星起角亢五丈所四月辛亥有流星起斗东北行到须女七月己巳有流星起天市五丈所光色赤闰月辛亥水金俱在氐【巫咸曰辰星守氐多水灾海中占曰天下大旱所在不收荆州星占曰太白守氐国君大哭】流星起斗东北行至须女须女燕地天市为外军水金防为兵诛其年辽东貃人反钞六县发上谷渔阳右北平辽西乌桓讨之孝殇帝延平元年正月丁酉金火在娄金火合为烁为大人忧【古今注曰七月甲申月在南斗中】是嵗八月辛亥孝殇帝崩孝安永初元年五月戊寅荧惑逆行守心前星【韩杨占曰多火灾一曰地震检其年十八郡地震明年汉阳火】八月戊申客星在东井弧星西南心为天子明堂荧惑逆行守之为反臣【雒书曰荧惑守心逆臣起黄帝占曰逆行守心二十日大臣乱】客星在东井为大水【荆州经曰客星干犯东井则大臣诛】是时安帝未临朝邓大后摄政邓骘为车骑将军弟元悝阎皆以校尉封侯秉国势司空周章意不平与王尊叔元茂等谋欲闭宫门捕将军兄弟诛常侍郑众蔡伦劫刺尚书废皇太后封皇帝为远国王事觉章自杀东井弧皆秦地是时羌反断陇道汉遣骘将左右羽林北军五校及诸郡兵征之是嵗郡国四十一县三百一十五雨水四渎溢伤秋稼壊城郭杀人民是其应也二年正月戊子太白昼见【古今注曰四月乙亥月入南斗魁中八月己亥荧惑出入太微端门】
　　三年正月庚戍月犯心后星【河图曰乱臣在旁】己亥太白入斗中【古今注曰三月壬寅荧惑入舆鬼中五月丙寅太白入毕中石氏经曰太白守毕国多淫刑也】十二月彗星起天苑南东北指长六七尺色苍白太白昼见为强臣【前志曰太白昼见强国弱小国强女主昌】是时邓氏方盛月犯心后星不利子心为宋五月丁酉沛王牙薨太白入斗中为贵相凶【臣昭案杨厚对曰以为诸王子多在京师容有非常宜亟发遣还本国太后从之星寻灭不见以斯而言太白入之灾在贵相】天苑为外军彗星出其南为外兵是后使羌氐讨贼李贵又使乌桓击鲜卑又使中郎将任尚防羌校尉马贤击羌皆降
　　四年【古今注曰二月丙寅月犯轩辕大星】六月丙子客星大如李苍白芒气长二尺西南指上阶星癸酉太白入舆鬼指上阶为三公后太尉张敏免官太白入舆鬼为将凶后中郎将任尚坐赃千万槛车徴弃市【韩扬占曰太白入舆鬼乱臣在内臣昭以占为明堂任尚所能感也】
　　五年六月辛丑太白昼见经天【春秋汉含孳曰阳弱辰逆太白经天注云阳弱君柔不堪钩命决曰天失仁太白经天】元初元年三月癸酉荧惑入舆鬼二年九月辛酉荧惑入舆鬼中三年三月荧惑入舆鬼中五月丙寅太白入毕口【黄帝占曰火攻近期十五日远期四十日又曰大臣当之乱国易主】七月甲寅嵗星入舆鬼闰月己未太白犯太微左执法十一月甲午客星见西方己亥在虚危南至胃昴【郗萌曰客星入虚大人当之又曰客星守危强臣执国命在后族又且大风有危败黄帝星经曰客星入守若出危大饥民食贵】四年正月丙戍嵗星留舆鬼中【石氏经曰嵗星入留舆鬼五十日不下民有大丧百日不下民半死黄帝星经曰守鬼十日金钱散诸侯郗萌曰五谷多伤民以饥死者无数】乙未太白昼见丙上四月壬戍太白入舆鬼中【石氏占太白入鬼一曰病在女主一曰将戮死】己巳辰星入舆鬼中【郗萌曰以罪诛大臣一曰后疾一曰大人忧】五月己卯辰星犯嵗星六月丙申荧惑入舆鬼中戊戍犯舆鬼大星九月辛巳太白入南斗口中【黄帝经曰大人当之国易政】五年三月丙申镇星犯东井钺星五月庚午辰星犯舆鬼质星丙戌太白犯钺星六年四月癸丑太白入舆鬼【郗萌曰太白守舆鬼疾在女主】六月丙戌荧惑在舆鬼中【黄帝经曰荧惑犯守鬼国有大丧有女丧大将有死者荆州星占曰荧惑犯鬼忠臣戮死不出一年中】丁卯镇星在舆鬼中【黄帝经曰镇八鬼中大臣诛海中石氏曰大人忧】辛巳太白犯左执法自永初五年到永宁十年之中太白一昼见经天再入舆鬼一守毕再犯左执法入南斗犯钺星荧惑五入舆鬼镇星一犯东井钺星一入舆鬼嵗星辰星再入舆鬼凡五星入舆鬼中皆为死丧荧惑太白甚犯钺质星为诛戮斗为贵将执法为近臣客星在虚危为丧为哭泣【星占曰不一年远期二年】昴毕为边兵又为狱事至建光元年三月癸巳邓太后崩五月庚辰太后兄车骑将军骘等七侯皆免官自杀是其应也
