<!-- { "loadSidebar": true } -->
　　杜笃字季雅京兆杜陵人也髙祖延年宣帝时为御史大夫【前书延年字幼公周之子也为御史大夫延年居父官府不敢当旧位卧坐皆易其处也】笃少博学不修小节不为乡人所礼居美阳与美阳令游数从请托不谐颇相恨令怨收笃送京师会大司马吴汉薨光武诏诸儒诔之笃于狱中为诔辞最髙帝美之赐帛免刑笃以闗中表里山河先帝旧京不宜改营洛邑乃上奏论都赋曰臣闻知而复知是为重知【韩诗外传曰知者知其所知乃为知矣】臣所欲言陛下已知故略其梗概【梗概犹粗略也】不敢具陈昔般庚去奢行俭于亳【帝王纪曰般庚以耿在河北迫近山川自祖辛以来奢淫不絶般庚乃南渡河徙都于亳人咨嗟相怨不欲徙乃作书三篇以告之】成周之隆乃即中洛【周成王就土中都洛阳也】遭时制都不常厥邑【尚书曰不常厥邑于今五迁】贤圣之虑盖有优劣霸王之姿眀知相絶守国之埶同归异术或弃去阻阸务处平易【淮南子曰武王克殷欲筑宫于五行之山周公曰不可夫五行之山固塞险阻之地使我徳能覆之则天下纳其贡职者固矣使我有暴乱之行则天下之伐我难也髙诱注云眀周公恃徳不恃险也】或据山帯河并吞六国【谓秦也】或富贵思归不顾见袭或掩空击虚自蜀汉出【韩生劝项羽都闗中羽曰富贵不归故乡如衣锦夜行乃归都彭城而髙祖自蜀汉出袭击之也见前书】即日车驾策由一卒【前书戍卒娄敬説髙祖都闗中即日车驾西都长安】或知而不从久都墝埆【谓光武久都洛阳也墝埆薄地也前书张良曰洛阳田地薄四面受敌墝音古交反埆音古角反】臣不敢有所据窃见司马相如扬子云作辞赋以讽主上臣诚慕之伏作书一篇名曰论都谨并封奏如左皇帝以建武十八年二月甲辰升舆洛邑廵于西岳【光武纪曰甲寅西廵狩】推天时顺斗极【扬雄长杨赋曰顺斗极运天闗极北极星也言顺斗建及北极之星运转而行也】排阊阖入函谷【阊阖天门也函谷故闗在今洛州新安县也】观阸于崤黾图险于陇蜀【图犹规度也】其三月丁酉行至长安经营宫室伤愍旧京即诏京兆廼命扶风斋肃致敬告觐园陵凄然有懐祖之思【懐思也】喟乎以思诸夏之隆【喟叹声】遂天旋云游造舟于渭北泾流【尔雅曰天子造舟造并也以舟相并而济也舟度也音胡郎反方言闗而东或谓舟为航説文字在方部今流俗不解遂与杭字相乱者误也】千乘方毂万骑骈罗衍陈于岐梁东横乎大河【衍布也横絶流度也楚辞曰横大江兮舲也】瘗后土【瘗埋也谓埋牲币也尔雅曰祭地曰瘗埋后土祠在今蒲州汾隂县北也】礼邠郊【甘泉祭天所也在邠地之郊】其嵗四月反于洛都眀年有诏复函谷闗作大驾宫【大驾见儒林传大驾宫即天子行幸也】六王邸髙车廐于长安修理东都城门【长安外城门东面北头第一门也】桥泾渭往往缮离观东临霸浐西望昆眀北登长平【长平坂名也在池阳宫南也】防龙首抚未央覛平乐仪建章【龙首山名萧何于其上作未央宫抚廵也或云抚亦模其字从木覛视也音麦平乐观名建章宫名并在城西谓光武防模而修理也】是时山东翕然狐疑意圣朝之西都惧闗门之反拒也【恐西都置闗所以拒外山东也】客有为笃言彼塪井之潢污固不容夫吞舟【塪井喻小也庄子曰塪井之蛙潢污渟水也吞舟大鱼也贾谊曰彼寻常之污渎岂容夫吞舟之鱼】且洛邑之渟瀯曷足以居乎万乘哉【扬雄甘泉赋曰梁弱水之濎瀯濎瀯小貎也渟音天鼎反瀯音乌逈反】咸阳守国利噐不可久虚以示奸萌【老子曰国之利噐不可以示人】笃未甚然其言也故因为述大汉之崇【崇髙盛也】世据廱州之利而今国家未暇之故以喻客意【喻晓也】曰昔在强秦爰初开畔【畔疆界也】霸自岐廱国富人衍卒以并兼桀虐作乱【衍饶也音以战反桀虐如桀之无道也】天命有圣托之大汉大汉开基髙祖有勲斩白蛇屯黑云【前书髙祖斩大蛇有一老妪夜哭曰吾子白帝子今赤帝子斩之故曰白蛇又吕后曰季所居上常有云气】聚五星于东井提干将而呵秦【髙祖初至霸上五星聚东井干将劒名也髙祖曰吾提三尺劒取天下】蹈沧海跨昆仑【扬雄长杨赋曰横巨海漂昆仑此言蹈跨喻逺大也】奋彗光埽项军【彗星者所以除旧布新也故曰埽】遂济人难荡涤于泗沂【项羽都彭城泗水沂水近彭城地也荡涤谓诛之也】刘敬建策初都长安【解见班固传】太宗承流守之以文【太宗文帝也继体之君以文徳守之】躬履节俭侧身行仁食不二味衣无异采赈人以农桑率下以约已曼丽之容不悦于目郑卫之声不过于耳【曼美也】佞邪之臣不列于朝巧伪之物不鬻于市【礼记曰用噐不中度不鬻于市布帛精麄不中数广狭不中量不鬻于市奸色乱正色不鬻于市】故能理升平而刑防措富衍于孝景功传于后嗣【前书景帝时太仓之粟红腐而不可食都内之钱贯朽而不可校也】是时孝武因其余财府帑之蓄始有钩深图逺之意探冒顿之罪【前书冒顿杀其父头曼单于又为书使遗髙后曰孤偾之君生于沮泽之中长于平野牛马之域数至邉境愿游中国陛下独立孤偾独居两主不乐无以自娱愿以所有易其所无】校平城之讐【校报也冒顿单于围髙祖于平城七日故报之也】遂命票骑【票骑将军霍去病也】勤任衞青【青为大将军霍去病舅也】勇惟鹰军如流星【毛诗曰时惟鹰注云如鹰之飞也长赋曰疾如奔星】深之匈奴割裂王庭【匈奴王庭也长杨赋曰遂猎乎王庭】席卷漠北叩勒祁连【漠沙漠也祁连匈奴中山名也叩击也勒谓衔勒也】横分单于屠裂百蛮【百蛮夷狄之总称也】烧帐【毛布也】系阏氏【单于妻号也】燔康居灰珍竒【康居西域国也居音渠】椎鸣镝【前书曰冒顿作鸣镝今之髐箭也】钉鹿蠡【蠡音离匈奴有左右鹿蠡王前书作谷蠡】驰阬岸获昆弥【昆弥西域国也】虏侲【方言侲养马人也字书侲音眞字书无字诸家并曰侲为粟牍西域国名也传读如此不知所出今有肃特国恐是也】驱骡驴驭宛马【大宛国名出汗血马】鞭駃騠【骏马也駃音决騠音啼生七日而超其母也】拓地万里威震八荒肇置四郡据守敦煌【四郡谓酒泉武威张掖敦煌也】并域属国一郡领方【并西域以属国都尉主之以敦煌一郡部领西方也】立候隅北建防西羌【扬雄解嘲曰西北一候孟康注云敦煌玉门闗候也置防羌校尉以主西羌】捶驱氐僰寥狼卭莋【捶击也寥狼犹擥扰也氐僰卭莋并西南夷号】东攠乌桓蹂辚濊貊【字书攠亦摩字音靡方言云摩灭也蹂践也辚轹也音吝濊貊东夷号也】南羁钩町水劒强越【羁系也钩町西南夷也水劒谓戈船将军等下水诛南越也钩町音劬挺】残夷文身海波沫血【谷梁传曰越人被髪文身沫血水沫如血】郡县日南漂槩朱崖【武帝元鼎六年平南越以为南海苍梧郁林合浦交阯九眞日南朱崖儋耳九郡漂槩谓摩近之也前书音义曰珠崖言珠若崖也此作朱古字通茂陵书曰珠崖郡都郎曋去长安七千三百里曋音审】部尉东南兼有黄支【扬雄解嘲曰东南一尉孟康注云会稽东部都尉也前书自都卢国船行可二月余有黄支国俗与珠崖相类也】连缓耳雕题【缓耳耳下垂即儋耳也礼记曰南方曰蛮雕题交阯郑注曰谓刻其身以丹靑湼之也王逸注楚辞曰雕画也题额也】摧天督【即天竺国也】牵象犀椎蜯蛤碎瑠璃甲瑇瑁戕觜觽【郭义恭广志曰瑇瑁形似龟出南海甲谓取其甲也戕残也觜觽大龟亦瑇瑁之属觜音子期反觽音以规反】于是同穴裘褐之域【同穴挹娄之属也衣裘褐北狄也】共川鼻饮之国【前书贾捐之曰骆越之俗父子同川而浴相习以鼻饮也】莫不袒跣稽颡失气虏伏【稽止也方言曰颡额颡也以额至地而稽止也宋玉髙唐赋曰虎豹豺貁失气恐喙言其恐惧如奴虏之伏也】非夫大汉之盛世借廱土之饶得御外理内之术孰能致功若斯故创业于髙祖嗣传于孝恵徳隆于太宗财衍于孝景威盛于圣武政行于宣元侈极于成哀祚缺于孝平传世十一歴载三百【髙祖至平帝十一代歴渉也合二百十四年此言三百者谓出二百年渉三百年也】徳衰而复盈道微而复章【谓吕氏乱而文帝立昌邑废而宣帝中兴也】皆莫能迁于廱州而背于咸阳宫室寝庙山陵相望髙显丽可思可荣羲农已来无兹着眀夫廱州本帝皇所以育业【周始祖后稷封邰公刘居豳文王居酆武王居镐并在闗中故曰育业也】霸王所以衍功战士角难之也【衍广也秦都闗中也】禹贡所载厥田惟上【尚书雍州厥田上上】沃野千里原隰弥望保殖五谷桑麻条畅濵据南山帯以泾渭号曰陆海蠢生万类【濵近也前书东方朔曰汉都泾渭之南此谓天下陆海之地】楩柟檀柘蔬果成实畎渎润淤水泉灌溉【説文曰淤淀滓也顾野王曰今水中泥草也】渐泽成川粳稻陶遂【薛君注韩诗曰陶畅也尔雅曰遂生也】厥土之膏亩价一金【前书东方朔曰酆镐之间号为土膏其价亩一金一金一斤金也】田田相如鐇镢株林【相如言地皆沃美相类也广雅曰鐇椎也音甫袁反埤苍云鐇铲也谓以铲镢去林木之株蘖也】火耕流种功浅得深【以火烧所伐林株引水溉之而布种也】既有蓄积阸塞四临西被陇蜀南通汉中北据谷口东阻嵚岩【谷口在今云阳县谷梁传秦袭郑蹇叔送其子而戒之曰汝必死于崤之岩崯之下嵚岩谓崤也嵚音吟】闗函守峣山东道穷【函函谷闗也峣谓峣山之闗也在蓝田南故武闗之西峣音尧】置列汧陇廱偃西戎【廱音拥】拒守褒斜岭南不通杜口絶津朔方无从【杜塞谷口絶黄河之津】鸿渭之流径入于河大船万艘转漕相过东综沧海西纲流沙朔南暨声诸夏是和【尚书曰朔南暨声教注云朔北方也】城池百尺阸塞要害闗梁之险多所衿帯【衿帯衣服之要故以喻之】一卒举礧千夫沈滞【礧石也前书匈奴乘隅下礧石音力对反】一人奋防三军沮败【淮南子曰狭路津闗大山石塞龙蛇蟠簦笠居羊肠道鱼笥门一人守险千人弗敢过也】地埶便利介胄剽悍可与守近利以攻逺【剽急疾也悍勇也所据险要故可守近士卒勇疾故可攻逺也】士卒易保人不肉袒【左传郑伯肉袒牵羊以降楚言闗中士卒易与保守不降下也】肇十有二是为赡腴【尚书曰肇十有二州谓雍梁荆徐青兖冀幽豫并营也雍州田第一故曰赡腴今流俗北地之良沃者为赡者也○刘攽曰注案文北当作以又衍一者字】用霸则兼并【谓秦并六国也】先据则功殊【髙祖先入闗功为诸侯最也】修文则财衍行武则士要【修文徳则财产富衍若用武则士皆奋励而要功也】为政则化上簒逆则难诛【地险固故难诛也】进攻则百尅退守则有余斯固帝王之渊囿而守国之利噐也逮及亡新时汉之衰偷忍渊囿簒噐慢违【偷忍犹盗窃也渊囿谓秦中也】徒以埶便莫能卒危【卒音仓忽反】假之十八诛自京师【莽居摄簒位十八年公賔就始斩之也】天畀更始不能引维【畀与也言更始不能持其纲维故致败亡】慢藏招寇复致赤眉【易曰慢藏诲盗又曰负且乘致寇至言更始为赤眉所破也】海内云扰诸夏灭微羣龙并战未知是非【赤伏符曰四夷云扰龙鬬于野易曰龙战于野谓更始败后刘永张步等重起未知受命者为谁也】于时圣帝赫然申威荷天人之符兼不世之姿【圣帝光武也天人符谓彊华自闗中持赤伏符也前书曰王吉上疏曰欲化之主不代出言有时间出难常遇也】受命于皇上获助于灵祗【皇上谓天也尚书曰惟皇上帝降于下人灵只谓滹沱氷及白衣老父等也】立号髙邑搴旗四麾【搴拔也】首策之臣运筹出竒【前书髙祖曰运筹帷幄之中决胜千里之外子房是也出竒谓陈平从髙祖定天下凡六出竒计以比邓禹冯异吴汉耿弇等也】虓怒之旅如虎如螭【诗曰阚如虓虎注云虎之怒虓然也史记周武王誓众曰如虎如罴如豺如螭杜预注左传曰螭山神兽形也虓音呼交反】师之攸向无不靡披盖夫燔鱼剸蛇莫之方斯【尚书今文泰誓篇曰太子发升舟中流白鱼入于王舟王跪取出以燎羣公咸曰休哉郑注云燔鱼以祭变礼也剸割也音之兖反谓髙祖斩蛇也】大呼山东响动流沙要龙渊首镆铘【龙渊劒解见韩棱传説文镆铘大防也音莫邪首谓建之于首也吴越春秋有莫邪劒义与此不同也】命腾太白亲发狼弧【腾驰也太白天之将军狼弧并星名也史记曰天苑东有大星曰天狼下有四星曰弧宋均注演孔图曰狼为野将用兵象也合诚图曰弧主司兵兵弩象也】南禽公孙北背强胡西平陇冀东据洛都乃廓平帝宇济蒸人于涂炭成兆庶之亹亹遂兴复乎大汉【尔雅曰亹亹勉也易曰成天下之亹亹】今天下新定矢石之勤始瘳【瘳差也】而主上方以边垂为忧忿葭萌之不柔【扬子云长杨赋曰遐萌为之不安谓逺人也案笃此赋每取子云甘泉长杨赋事意此葭即遐也时蜀郡守将史歆及交阯徴侧反卢芳亡入匈奴故云忿其不柔也】未遑于论都而遗思廱州也【遗犹留也】方躬劳圣思以率海内厉抚名将略地疆外信威于征伐展武乎荒裔【信读曰申】若夫文身鼻饮缓耳之主椎结左衽鐻鍝之君【结音髻前书尉佗椎结箕踞注云如今兵士椎头髻也孔子曰微管仲吾其被髪左衽矣鐻音渠吕反山海经曰神武罗穿耳以鐻郭璞注云金银噐之名未详形制鍝音牛于反埤苍曰鍝锯也案今夷狄好穿耳以垂金寳等此并谓夷狄之君长也】东南殊俗不羁之国西北絶域难制之邻靡不重译纳贡请为藩臣上犹谦譲而不伐勤【前书司马相如曰上犹谦譲而未俞也】意以为获无用之虏不如安有益之民略荒裔之地不如保殖五谷之渊【左传曰吾将畧地焉畧取也】逺救于己亡不若近而存存也【易曰成性存存也】今国家躬修道徳吐恵含仁湛防沾洽时风显宣【前书司马相如难蜀父老曰湛防汪濊湛音沈易通卦騐曰巽气退则时风不至万物不成冬至广莫风至立春条风至春分明庶风至立夏清明风至夏至景风至立秋凉风至秋分阊阖风至立冬不周风至也】徒垂意于持平守实务在爱育元元茍有便于王政者圣主纳焉何则物罔挹而不损道无隆而不移阳盛则运阴满则亏【淮南子曰孔子观桓公之庙有噐焉谓之宥坐孔子曰善哉乎得见此噐顾曰弟子取水水至灌之其中则正其盈则覆孔子遽然革容曰善哉持盈者乎子贡在侧曰请问持盈曰挹而损之曰何谓挹而损之曰夫物盛而衰乐极而悲日中而移月盈而亏是故聪明睿智守之以愚多闻博辩守之以俭武力毅勇守之以畏富贵广大守之以陋徳施天下守之以让此五者先王所以守天下而弗失也】故存不忘亡安不讳危虽有仁义犹设城池也【易曰君子存不忘亡安不忘危】客以利噐不可久虚而国家亦不忘乎西都何必去洛邑之渟瀯与笃后仕郡文学掾以目疾二十余年不闚京师笃之外髙祖破羌将军辛武贤以武略称【前书武贤狄道人为破羌将军以勇武称左将军庆忌之父】笃常叹曰杜氏文明善政而笃不任为吏【谓杜周及延年并以文法著名也】辛氏秉义经武而笃又怯于事外内五世至笃衰矣女弟适扶风马氏建初三年车骑将军马防击西羌请笃为从事中郎战没于射姑山所着赋诔吊书讃七言女诫及杂文凡十八篇又着明世论十五篇子硕豪侠以货殖闻
