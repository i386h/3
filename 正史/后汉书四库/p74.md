<!-- { "loadSidebar": true } -->
　　七年三月癸亥晦日有蚀之【潜潭巴曰癸亥日蚀天人崩郑兴曰顷年日蚀每多在晦行疾也君亢急臣下促廹】在毕五度毕为邉兵秋隗嚣反侵安定冬卢芳所置朔方云中太守各举郡降【古今注曰九年七月丁酉十一年六月癸丑十二月辛亥竝日有蚀之】
　　十六年三月辛丑晦日有蚀之【潜潭巴曰辛丑日蚀主疑王】在昴七度昴为狱事时诸郡太守坐度田不实世祖怒杀十余人然后深悔之
　　十七年二月乙未晦日有蚀之【潜潭巴曰乙未蚀天下多邪气郁郁苍苍京房曰君责众庶暴害之】在胃九度胃为廪仓时诸郡新坐租之后天下忧怖以谷为言故示象或曰胃供飬之官也其十月废郭皇后诏曰不可以奉供飬
　　二十二年五月乙未晦日有蚀之在栁七度京都宿也栁为上仓祭祀谷也近舆鬼舆鬼为宗庙十九年中有司奏请立近帝四庙以祭之有诏庙处所未定且就髙庙祫祭之至此三年遂不立庙有简堕心奉祖宗之道有阙故示象也
　　二十五年三月戊申晦日有蚀之【潜潭巴曰戊申蚀地动揺侵兵强一曰主兵弱诸侯强】在毕十五度毕为邉兵其冬十月以武谿蛮夷爲防害伏波将军马援将兵击之【古今注曰二十六年二月戊子日有蚀之尽】
　　二十九年二月丁巳朔日有蚀之【潜潭巴曰丁巳蚀下有败兵】在东壁五度东壁为文章一名娵訾之口先是皇子诸王各招来文章谈说之士去年中有人上奏诸王所招待者或眞伪杂受刑罸者子孙宜可分别于是上怒诏捕诸王客皆被以苛法死者甚多世祖不早为明设刑禁一时治之过差故天示象世祖于是改悔遣使悉理侵枉也
　　三十一年五月癸酉晦日有蚀之【潜潭巴曰癸酉蚀连阴不觧滛雨毁山有兵】在栁五度京都宿也自二十一年示象至此十年后二年宫车晏驾
　　中元元年十一月甲子晦日有蚀之在斗二十度斗为庙主爵禄儒説十一月甲子时王日也又为星纪主爵禄其占重
　　明帝永平三年八月壬申晦日有蚀之【潜潭巴曰壬申蚀水灭阳溃隂欲翔】在氐二度氐为宿宫是时明帝作北宫【古今注曰四年八月丙寅时加未日有蚀之五年二月乙未朔日有蚀之京师者不觉河南尹郡国三十一上六年六月庚辰晦日有蚀之时雒阳者不见】
　　八年十月【古今注曰十二月】壬寅晦日有蚀之既【潜潭巴曰壬寅蚀天下苦兵大臣骄横】在斗十一度斗吴也广陵于天文属吴后二年广陵王荆坐谋反自杀
　　十三年十月【古今注曰闰八月】甲辰晦日有蚀之【潜潭巴曰甲辰蚀四骑胁大水】在尾十七度【京房占曰主后夀命絶后有大水】
　　十六年五月戊午晦日有蚀之【潜潭巴曰戊午蚀乆旱谷不伤】在栁十五度儒说五月戊午犹十一月甲子也又宿在京都其占重后二嵗宫车晏驾
　　十八年十一月甲辰晦日有蚀之在斗二十一度是时明帝既崩马太后制爵禄故阳不胜
　　章帝建初五年二月庚辰朔日有蚀之【潜潭巴曰庚辰蚀彗星东至有宼兵】在东壁八度例在前建武二十九年是时群臣争经多相非毁者【又别夲云庚辰蚀大旱】
　　六年六月辛未晦日有蚀之【潜潭巴曰辛未蚀大水】在翼六度翼主逺客冬东平王苍等来朝明年正月苍薨【古今注曰元和元年九月己未日有蚀之】
　　元和元年八月乙未晦日有蚀之史官不见佗官以闻日在氐四度【星占曰天下灾期三年】
　　和帝永元二年二月壬午日有蚀之【潜潭巴曰壬午蚀乆雨旬望】史官不见涿郡以闻日在奎八度【京房占曰三公与诸侯相贼弱其君王天应而日蚀三公失国后旱且水臣昭以为三公宰辅之位即窦宪】
　　四年六月戊戌朔日有蚀之【潜潭巴曰戊戌蚀有土殃主后死天下谅阴京房占曰婚嫁家欲戮】在七星二度主衣裳又曰行近轩辕在左角为太后族是月十九日【案夲纪庚申幸北宫诏捕宪等庚申是二十三日】上免太后兄弟窦宪等官遣就国选严能相于国蹙廹自杀七年四月辛亥朔日有蚀之【潜潭巴曰辛亥蚀子为雄】在觜觽为葆旅主収敛儒説葆旅宫中之象収敛贪妬之象是嵗邓贵人始入明年三月阴皇后立邓贵人有宠阴后妬忌之后遂坐废一曰是将入参参伐为斩刈明年七月越骑校尉冯柱捕斩匈奴温禺犊王乌居战
　　十二年秋七月辛亥朔日有蚀之在翼八度荆州宿也明年冬南郡蛮夷反为宼
　　十五年四月甲子晦日有蚀之在东井二十二度东井主酒食之宿也妇人之职无非无仪酒食是议去年冬邓皇后立有丈夫之性与知外事故天示象是年水雨伤稼
　　安帝永初元年三月二日癸酉日有蚀之在胃二度胃主廪仓是时邓太后専政去年大水伤稼仓廪为虚【古今注曰三年三月日有蚀之】
　　五年正月庚辰朔日有蚀之在虚八度正月王者统事之正日也虚空名也是时邓太后摄政安帝不得行事俱不得其正若王者位虚故于正月阳不克示象也于是阴预乘阳故夷狄并为防害西邉诸郡皆至虚空七年四月丙申晦日有蚀之【潜潭巴曰丙申蚀诸侯相攻京房占曰君臣暴虐臣下横恣上下相贼后有地动】在东井一度
　　元初元年十月戊子朔日有蚀之【潜潭巴曰戊子蚀宫室内婬雌必成雄京房占曰妻欲害夫九族夷灭后有大水】在尾十度尾为后宫继嗣之宫也是时上甚幸阎贵人将立故示不善将为继嗣祸也明年四月遂立为后后遂与江京耿寳等共谗太子废之二年九月壬午晦日有蚀之在心四度心为王者明乆失位也
　　三年三月二日辛亥日有蚀之在娄五度史官不见辽东以闻
　　四年二月乙亥朔日有蚀之【潜潭巴曰乙亥蚀东国发兵京房占曰诸侯上侵以自益近臣盗窃以为积天子未知日爲之蚀】在奎九度史官不见七郡以闻奎主武库兵其十月八日壬戌武库火烧兵器也五年八月丙申朔日有蚀之在翼十八度史官不见张掖以闻【潜潭巴曰丙申蚀夷狄内攘石氏占曰王者失礼宗庙不亲其嵗旱】
　　六年十二月戊午朔日有蚀之几尽地如昬状【古今注曰星尽见春秋纬曰日蚀既君行无常公辅不修徳夷狄强侵万事错】在湏女十一度女主恶之后二嵗三月邓太后崩【李氏家书司空李郃上书曰陛下祗畏天威惧天变克己责躬博访群下咎皆在臣力小任重招致咎征去年二月京师地震今月戊午日蚀夫至尊莫过乎天天之变莫大乎日蚀地之戒莫重乎震动今一嵗之中大异両见日蚀之变既为尤深地动之戒揺宫最丑日者阳精君之象也戊者土主任在中宫午者火徳汉之所承地道安静法当由阳今乃専恣揺动宫阙祸在萧墙之内臣恐宫中必有隂谋其阳下圗其上造为逆也灾变终不虚生推原二异日辰行度甚为较明譬犹指掌宜察宫阙之内如有所疑急推破其谋无令得成修政恐惧以答天意十月辛卯日有蚀之周家所忌乃为亡徴是时妃后用事七子朝令戊午之灾近相似类宜贬退诸后兄弟群从内外之宠求贤良征逸士下徳令施恩惠泽及山海时度辽将军遵多兴师重赋出塞妄政之事上深纳其言建光二年邓后崩上収考中人赵任等辞言地震日蚀在中官竟有废立之谋郃乃自知其言验也】
　　永寜元年七月乙酉朔日有蚀之【潜潭巴曰乙酉蚀仁义不明贤人消京房占曰君弱臣强司马将兵反征其王】在张十五度史官不见酒泉以闻【石氏古曰日蚀张王者失礼】
　　延光三年九月庚寅晦日有蚀之【京房占曰骨肉相贼后有水】在氐十五度氐为宿宫宫中宫也时上听中常侍江京樊丰及阿母王圣等谗言废皇太子
　　四年三月戊午朔日有蚀之在胃十二度陇西酒泉朔方各以状上史官不觉【案马融集是时融为许令其四月庚申自县上书曰伏读诏书陛下深惟禹汤罪已之义归咎自责寅畏天戒详延百僚博问公卿知变所自审得厥故修复往术以答天命臣子逺近莫不延颈企踵茍有隙空一介之知事愿自效贡纳圣听臣伏见日蚀之占自昔典籍十月之交春秋传记汉注所载史官占羣臣宻对陛下所观览左右所讽诵可谓详悉备矣虽复广问防在前志无以复加乃者茀气于参臣前得敦朴之人后三年二月对防北宫端门以为参者西方之位其于分野并州是也殆谓西戎北狄其后种叛戻乌桓犯上郡并凉动兵验略效矣今复见大异申诫重谴于此二城海内莫见三月一日合辰在娄娄又西方之宿众占显明者及乌桓有悔过之辞将吏防勲之名臣恐受任典牧者茍脱目前皆粗圗身一时之权不顾为国百世之利论者羙近功忽其逺则各相不大疢病伏惟天象不虚老子曰图难于其易也为大于其细也消灾复异宜在于今诗曰日月告凶不用其行四国无政不用其良传曰国无政不用善则自取谪于日月之灾故政不可不慎也务三而已一曰择人二曰安民三曰从时臣融伏惟方今有道之世汉典设张侯甸采卫司民之吏案绳循墨虽有殿最所差无几其防罪辟身自取祸百姓未被其大伤至邉郡牧御失和吉之与凶败之与成优劣相悬不诫不可审择其人上以应天变下以安民隶窃见列将子孙生长京师食仰租奉不知稼穑之艰又希遭阨困故能果毅轻财施与孤弱以获生死之用此其所长也不拘法禁奢泰无度功劳足以宣威逾滥足以伤化此其所短也州郡之士出自贫苦长扵捡押虽专赏罚不敢越溢此其所长也拘文守法遭遇非常狐疑无断畏首畏尾威恩纎薄外内离心士卒不附此其所短也必得将兼有二长之才无二短之累参以吏事任以兵法有此数姿然后能折冲厌难致其功实转灾为福孔子曰十室之邑必有忠信如丘者焉以天下之大四海之众云无若人臣以为诬矣宜特选详誉审得其眞镇守二方以应用良择人之义以塞大异也】
　　顺帝永建二年七月甲戍朔日有蚀之【潜潭巴曰甲戌蚀草木不滋王命不行京房占曰近臣欲戮身及戮辱后小旱】在翼九度
　　阳嘉四年闰月丁亥朔日有蚀之【潜潭巴曰丁亥蚀匿谋满玉堂京房占曰君臣无别】在角五度史官不见零陵以闻【案张衡为太史令表奏云今年三月朔方觉日蚀此郡惧有兵患臣愚以爲可勅北邉湏塞郡县明烽火远斥深藏固闭无令谷畜外露不详是何年三月】
　　永和三年十二月戊戌朔日有蚀之在湏女十一度史官不见防稽以闻明年中常侍张逵等谋谮皇后父梁商欲作乱推考逵等伏诛也
　　五年五月己丑晦日有蚀之【潜潭巴曰日蚀己丑天下唱之】在东井三十三度东井三辅宿又近舆鬼舆鬼为宗庙其秋西爲宼至三辅陵园
　　六年九月辛亥晦日有蚀之在尾十一度尾主后宫继嗣之宫也以为继嗣不兴之象
　　桓帝建和元年正月辛亥朔日有蚀之在营室三度史官不见郡国以闻是时梁太后摄政
　　三年四月丁卯晦日有蚀之【潜潭巴曰丁卯蚀有旱有兵京房占曰诸侯欲戮后有祼虫之殃】在东井二十三度例在永元十五年东井主法梁太后又听兄冀枉杀公卿犯天法也明年太后崩元嘉二年七月二日庚辰日有蚀之在翼四度史官不见广陵以闻【京房占曰庚辰蚀君易贤以刚卒以自伤后有水】翼主倡乐时上好乐过【阮籍乐论曰桓帝闻琴凄怆伤心倚扆而悲慷慨长息曰善乎哉为琴若此一而足矣】永兴二年九月丁卯朔日有蚀之在角五度角郑宿也十一月泰山盗贼群起劫杀长吏泰山于天文属郑永夀三年闰月庚辰晦日有蚀之在七星二度史官不见郡国以闻例在永元四年后二嵗梁皇后崩冀兄弟被诛
