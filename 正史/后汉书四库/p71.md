<!-- { "loadSidebar": true } -->
　　献帝建安二年九月汉水流害民人是时天下大乱【袁山松书曰曹操専政十七年七月大水洧水溢】
　　十八年六月大水【献帝起居注曰七月大水上亲避正殿八月以雨不止且还殿】二十四年八月汉水溢流害民人【袁山松书曰明年禅位于魏也】庶徴之恒寒
　　灵帝光和六年冬大寒北海东莱琅邪井中氷厚尺余【袁山松书曰是时羣贼起天下始乱谶曰寒者小人暴虐専权居位无道有位适罚无法又杀无罪其寒必暴杀】
　　献帝初平四年六月寒风如冬时【袁山松书曰时帝流迁失政养奋对防曰当温而寒刑罚惨也】
　　和帝永元五年六月郡国三雨雹大如鸡子【春秋考异邮曰隂气之专精凝合生雹雹之为言合也以妾为妻大尊重九女之妃阙而不御坐不离前无由相去之心同舆参驷房袵之内欢欣之乐专政夫人施而不博隂精凝而见成易谶曰凡雹者过由人君恶闻其过抑贤不扬内与邪人通取财利蔽贤施之并当雨不雨故反雹下也】是时和帝用酷吏周纡为司隶校尉刑诛深刻【古今注曰光武建武十年十月戊辰乐浪上谷雨雹伤稼十二年河南平阳雨雹大如杯壊败吏民庐舍十五年十二月乙卯钜鹿雨雹伤稼永平三年八月郡国十二雨雹伤稼十年郡国十八或雨雹蝗易纬曰夏雹者治道烦苛繇役急促教令数变无有常法不救为兵强臣逆谋蝗虫伤谷救之举贤良爵有功务寛大无诛罚则灾除】
　　安帝永初元年雨雹二年雨雹大如鸡子三年雨雹大如鴈子伤稼刘向以为雹隂胁阳也是时邓太后以隂专阳政
　　元初四年六月戊辰郡国三雨雹大如杅杯及鸡子杀六畜【古今注曰乐安雹如杅杀人京房占曰夏雨雹天下兵大作】
　　延光元年四月郡国二十一雨雹大如鸡子伤稼是时安帝信防无辜死者多【臣昭案尹敏传是嵗河西大雨雹如斗安帝见孔季彦问其故对曰此皆隂乘阳之徴也今贵臣擅权母后党盛陛下宜修圣德虑此二者也】
　　三年雨雹大如鸡子【古今注曰顺帝永建三年郡国十二雨雹六年郡国十二雨雹伤秋稼】
　　桓帝延熹四年五月己卯京都雨雹大如鸡子是时桓帝诛杀过差又宠小人
　　七年五月己丑京都雨雹是时皇后邓氏僭侈骄恣专幸明年废以忧死其家皆诛
　　灵帝建宁二年四月雨雹
　　四年五月河东雨雹
　　光和四年六月雨雹大如鸡子是时常侍黄门用权中平二年四月庚戍雨雹伤稼
　　献帝初平四年六月右扶风雹如斗【袁山松书曰雹杀人前后雨雹此最为大时天下溃乱】
　　和帝元兴元年冬十一月壬午郡国四冬雷是时皇子数不遂皆隠之民间是嵗宫车晏驾殇帝生百余日立以为君帝兄有疾封为平原王卒皆夭无嗣【古今注曰光武建武十年辽东冬雷草木实】
　　殇帝延平元年九月乙亥陈留雷有石陨地四【臣昭案天文志末已载石陨未解此篇所以重记石与雷陨俱者九月雷未为异桓帝亦有此陨后不兼载于是为常古今注曰章帝建初四年五月戊寅頴隂石从天坠大如铁锧色黑始下时声如雷】
　　安帝永初六年十月丙戌郡六冬雷【京房占曰天冬雷地必震又曰教令扰又曰雷以十一月起黄钟二月大声八月阖藏此以春夏杀无辜不须冬刑致灾蛰虫出行不救之则冬温风以其来年疾病其救也恤防孤振不足议狱刑贳讁罚灾则消矣古今注曰明帝永平七年十月丙子越嶲雷】
　　七年十月戊子郡国三冬雷
　　元初元年十月癸巳郡国三冬雷
　　三年十月辛亥汝南乐浪冬雷
　　四年十月辛酉郡国五冬雷
　　六年十月丙子郡国五冬雷
　　永宁元年十月郡国七冬雷
　　建光元年十月郡国七冬雷
　　延光四年郡国十九冬雷是时太后摄政上无所与太后既崩阿母王圣及皇后兄阎显兄弟更秉威权上遂不亲万机徔容寛仁任臣下【古今注曰顺帝永和四年四月戊午雷震击高庙世祖庙外槐树】
　　桓帝建和三年六月乙卯雷震宪陵寝屋先是梁太后听兄冀枉杀李固杜乔
　　灵帝熹平六年冬十月东莱大雷
　　中平四年十二月晦雨水大雷电雹
　　献帝初平三年五月丙申无云而雷
　　四年五月癸酉无云而雷
　　建安七八年中长沙醴陵县有大山常大鸣如牛呴声积数年后豫章贼攻没醴陵县杀略吏民【干宝曰论语擿辅像曰山土崩川闭塞漂沦移山鼓哭闭衡夷庶桀合兵王作时天下尚乱豪杰并争曹操事二袁于河北孙吴创基于江外刘表阻乱众于襄阳南招零桂北割汉川又以黄祖爲爪牙而祖与孙氏爲深讐兵革嵗交十年曹操破袁谭于南皮十一年走袁尙于辽东十三年吴禽黄祖是嵗刘表死曹操畧荆州逐刘备于当阳十四年吴破曹操于赤壁是三雄者卒共三分天下成帝王之业是所谓蔗桀合兵王作者也十六年刘备入蜀与吴再争荆州于时战争四分五裂之地荆州爲剧故山鸣之异作其域也】
　　灵帝熹平二年东莱海出大鱼二枚长八九丈高二丈余明年中山王畅任城王博并薨【京房易传曰海出巨鱼邪人进贤人疏臣昭谓此占符灵帝之世巨鱼之出于是爲徴宁独二王之妖也】
　　和帝永元四年蝗【臣昭案本纪光武建武六年诏称徃嵗水旱蝗虫爲灾古今注曰建武二十二年三月京师郡国十九蝗二十三年京师郡国十八大蝗旱草木尽二十八年三月郡国八十蝗二十九年四月武威酒泉清河京兆魏郡农蝗三十年六月郡国十二大蝗三十一年郡国大蝗中元元年三月郡国十六大蝗永平四年十二月酒泉大蝗从塞外入谢承书曰永平十五年蝗起泰山弥行兖豫谢沈书钟离意讥起北宫表云未数年豫章遭蝗谷不收民饥死县数千百人】
　　八年五月河内陈留蝗九月京都蝗九年蝗从夏至秋先是西羌数反遣将军将北军五校征之
　　安帝永初四年夏蝗是时西羌寇乱军众征距连十余年【谶曰主失礼烦苛则旱之鱼螺变为蝗虫】
　　五年夏九州蝗【京房占曰天生万物百谷以给民用天地之性人为贵今蝗虫四起此为国多邪人朝无忠臣虫与民争食居位食禄如虫矣不救致兵起其救也举有道置于位命诸侯试明经此消灾也】六年三月去蝗处复蝗子生【古今注曰郡国四十八蝗】
　　七年夏蝗
　　元初元年夏郡国五蝗
　　二年夏郡国二十蝗
　　延光元年六月郡国蝗
　　顺帝永建五年郡国十二蝗是时鲜卑寇朔方用众征之
　　永和元年秋七月偃师蝗去年冬乌桓寇沙南用众征之
　　桓帝永兴元年七月郡国三十二蝗是时梁冀秉政无谋宪茍贪权作虐【春秋考异邮曰贪扰生蝗】
　　二年六月京都蝗
　　永夀三年六月京都蝗
　　延熹元年五月京都蝗【臣昭案刘歆传皆逆天时听不聪之过也养奋对防曰佞邪以不正食禄飨所致谢沈书曰九年扬州六郡连水旱蝗害也】
　　灵帝熹平六年夏七州蝗先是鲜卑前后三十余犯塞是嵗防乌桓校尉夏育破鲜卑中郎将田晏使匈奴中郎将臧旻将南单于以下三道并出讨鲜卑大司农经用不足殷敛郡国以给军粮三将无功还者少半光和元年诏防问曰连年蝗虫至冬踊其咎焉在蔡邕对曰臣闻易传曰大作不时天降灾厥咎蝗虫来河图秘徴篇曰帝贪则政暴而吏酷酷则诛深必杀主蝗虫蝗虫贪苛之所致也是时百官迁徙皆私上礼西园以为府【蔡邕对曰蝗虫出息不急之作省赋敛之费进清仁黜贪虐分损承安屈省别藏以赡国用则其救也易曰得臣无家言有天下者何私家之有】
　　献帝兴平元年夏大蝗是时天下大乱
　　建安二年五月蝗
　　后汉书卷二十五
　　钦定四库全书
　　后汉书卷二十六
　　梁　　　　剡　　　　令刘　昭补并注
　　五行志第十六
　　五行四　【地震　　　山崩　地防大风拔树　螟　　牛疫】
　　五行传曰治宫室饰台榭内淫乱犯亲戚侮父兄则稼穑不成谓土失其性而爲灾也又曰思心不容是谓不圣厥咎霿厥罚恒风厥极凶短折时则有脂夜之妖时则有华孽时则有牛祸时则有心腹之疴时则有黄眚黄祥惟金水木火沴土华孽刘歆传为蠃虫之孽谓螟属也
　　世祖建武二十二年九月郡国四十二地震南阳尤甚地裂压杀人其后武谿蛮夷反为宼害至南郡发荆州诸郡兵遣武威将军刘尚击之爲夷所围复发兵赴之尚遂为所没
　　章帝建初元年三月甲申山阳东平地震
　　和帝永元四年六月丙辰郡国十三地震春秋汉含孳曰女主盛臣制命则地动坼畔震起山崩沦是时窦太后摄政兄窦宪专权将以是受祸也后五日诏牧宪印绶兄弟就国逼廹皆自杀
　　五年二月戊午陇西地震儒说民安土者也将大动行大震九月匈奴单于于除难鞬叛遣使发邉郡兵讨之七年九月癸卯京都地震儒説奄官无阳施犹妇人也是时和帝与中常侍郑众谋夺窦氏权徳之因任用之及幸常侍蔡伦二人始并用权
　　九年三月庚辰陇西地震闰月塞外羌犯塞杀略吏民使征西将军刘尚击之
　　安帝永初元年郡国十八地震李固曰地者隂也法当安静今乃越隂之职专阳之政故应以震动是时邓太后摄政专事讫建光中太后崩安帝乃得制政于是隂类并胜西羌乱夏连十余年
　　二年郡国十二地震
　　三年十二月辛酉郡国九地震
　　四年三月癸巳郡国四地震
　　五年正月丙戌郡国十地震
　　七年正月壬寅二月丙午郡国十八地震
　　元初元年郡国十五地震
　　二年十一月庚申郡国十地震
　　三年二月郡国十地震十一月癸卯郡国九地震四年郡国十三地震
　　五年郡国十四地震
　　六年二月乙巳京都郡国四十二地震或地坼裂涌水败坏城郭民室屋压人冬郡国八地震
　　永寜元年郡国二十三地震
　　建光元年九月己丑郡国三十五地震或地坼裂坏城郭室屋压杀人是时安帝不能明察信宫人及阿母圣等谗云破坏邓太后家于是专听信圣及宦者中常侍江京樊丰等皆得擅权
　　延光元年七月癸卯京都郡国十三地震九月戊申郡国二十七地震
　　二年京都郡国三十二地震
　　三年京都郡国二十三地震是时以谗免太尉杨震废太子
　　四年十月丁巳京都郡国十六地震时安帝既崩阎太后摄政兄弟阎显等并用事遂斥安帝子更徴诸国王子未至中黄门遂诛显兄弟
　　顺帝永建三年正月丙子京都汉阳地震汉阳屋坏杀人地坼涌水出是时顺帝阿母宋娥及中常侍张昉等用权
　　阳嘉二年四月己亥京都地震是时爵号宋娥为山阳君
　　四年十二月甲寅京都地震
　　永和二年四月庚申京都地震是时宋娥构奸诬罔五月事觉収印绶归田里十一月丁卯京都地震是时太尉王龚以中常侍张昉等专弄国权欲奏诛之时龚宗亲有以杨震行事諌之止云
　　三年二月乙亥京都金城陇西地震裂城郭室屋多坏压杀人闰月己酉京都地震十月西羌二千余骑入金城塞爲凉州害
　　四年三月乙亥京都地震
　　五年二月戊申京都地震
　　建康元年正月凉州都郡六地震从去年九月以来至四月凡百八十日震山谷坼裂坏败城寺伤害人物三月护羌校尉赵冲为叛胡所杀九月丙午京都地震是时顺帝崩梁太后摄政欲为顺帝作陵制度奢广多坏吏民冡尚书栾巴諌事太后怒癸卯诏书收巴下狱欲杀之丙午地震于是太后乃出巴免为庻人
