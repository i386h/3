<!-- { "loadSidebar": true } -->
　　崔琦字子玮涿郡安平人济北相瑗之宗也少游学京师以文章博通称初举孝廉为郎河南尹梁冀闻其才请与交冀行多不轨【轨法也】数引古今成败以戒之冀不能受乃作外戚箴其辞曰赫赫外戚华宠煌煌昔在帝舜徳隆英皇【帝舜妃娥皇女英帝尧之女聪明贞仁事舜于亩亩之中事瞽叟谦让恭敬思尽妇道也】周兴三母【列女传曰太姜者太王之妃贤而有色生太伯仲廱王季化导三子皆成贤徳太王有事必谘谋焉太姙者王季之妃端懿诚庄维徳之行及其有身目不视恶色耳不聼恶声而生文王太姒者文王之妃号曰文母思媚太姜太姙旦夕勤劳以进妇道文王理外文母理内生十男也】有莘崇汤【列女传曰汤娶有莘氏女徳髙而明伊尹为之媵臣佐汤致王训正后宫嫔御有序咸无嫉妬也】宣王晏起姜后脱簪【列女传曰周宣王尝夜卧而晏起姜后乃脱簪珥待罪于永巷使其傅母通言王曰妾不才妾之淫心见矣至使君王失礼而晏朝以见君王乐色而忘徳也敢请婢子之罪王乃勤于政早朝晏罢卒成中兴焉】齐桓好乐衞姬不音【列女传曰齐桓公好淫乐衞姬不聼郑衞之音】皆辅主以礼扶君以仁达才进善以义济身爰暨末叶渐已頽亏贯鱼不叙九御差池【易曰贯鱼以宫人宠谓王者之御宫人如贯鱼之有次叙不偏爱也礼后夫人已下进御之法云凡天子进御之仪从后而下十五日徧自下始以象月之初生渐进至盛法阴道之义也其法九嫔已下皆九九而御则女御八十一人为九夕也世妇二十七人为三夕九嫔为一夕夫人为一夕凡十四夕后当一夕故曰十五日一徧也】晋国之难祸起于丽【献公丽姬也】惟家之索牝鸡之晨【尚书曰牝鸡无晨牝鸡之晨惟家之索孔安国注云索尽也雌代雄鸣则家尽妇夺夫政则国亡也】专权擅爱显己蔽人陵长间旧圯剥至亲【左传曰少陵长新间旧言其乱政也圯毁也】并后匹嫡【左传曰辛伯谂周桓公曰并后匹嫡乱之本也】淫女毙陈【陈夏姬通于孔宁仪行父又通于灵公夏姬之子徴舒弑灵公楚伐陈灭之见左传】匪贤是上番为司徒【诗小雅也番幽王之后亲党也幽王淫色不尚贤徳之人宠其后亲而以番为司徒之官】荷爵负乘采食名都【易曰负且乘负也者小人之事也乘也者君子之噐也以小人而乘君子之噐寇必至也毛诗曰皇父孔圣作都于向皇父幽王后之亲党也向邑也以向为皇父食采邑也】诗人是刺徳用不怃【怃大也音呼谓诗人刺番为司徒及皇父都向用其后亲党是以其徳不大也】暴辛惑妇拒諌自孤【暴虐也纣字受徳名辛以其暴虐故曰辛惑妇谓惑妲己也纣智足以拒谏祖伊諌纣纣不从自孤为独夫也】蝠蛇其心纵毒不辜【字书蝠音福即蝎蝠也此当作蝮音芳福反不辜谓葅梅伯脯鬼侯之类也】诸父是杀孕子是刳天怒地忿人谋鬼图甲子昧爽身首分离【王子比干纣之诸父也纣杀之尚书曰纣刳剔孕妇为周武王所伐甲子日纣衣其寳衣赴火而死武王乃斩以轻吕之劒也】初为天子后为人螭【左传曰螭魅魍魉杜预注云螭山神兽形故以比纣之恶也】非但耽色母后尤然不相率以礼而竞奬以权先笑后号卒以辱残【母后不能循用礼法争竞相劝以擅权柄也易曰旅人先笑而后号咷言初虽恃权埶而笑后竞罹祸而号哭也】家国泯絶宗庙烧燔末嬉防夏【末嬉桀妃有施氏女羙于色薄于徳女子行丈夫心桀尝置末嬉于膝上聼用其言昏乱失道汤遂放桀于南巢见列女传】襃姒毙周【周幽王嬖襃姒为犬戎所杀也】妲己亡殷赵灵沙丘【赵武灵王以长子章为太子后得吴娃爱之生子何乃废章而立何后自号主父立何为王吴娃死何爱防主父怜章北面臣诎于其弟欲分赵王章于代计未决主父及王游于沙丘宫公子章以其徒作乱公子成与李兑自国起兵公子章败往走主父主父开之成兑因围主父宫章死成兑谋曰以章故围主父即解兵吾属夷矣乃遂围主父令宫人后出者夷宫中人悉出主父欲出不得饥探雀而食之三月余死沙丘宫见史记】戚姬人豕吕宗以败【解见皇后纪】陈后作巫卒死于外【孝武帝陈皇后以巫蛊废】霍欲鸩子身乃罹废【孝宣帝霍皇后霍光之女欲谋毒太子被废】故曰无谓我贵天将尔摧无恃常好色有歇微无怙常幸爱有陵迟无曰我能天人尔违患生不徳福有慎机【无徳而贵宠者患害之所生也左传曰无徳而禄殃也若慎其机事则有福也】日不常中月盈有亏履道者固仗埶者危微臣司戚敢告在斯以言不从失意复作白鹄赋以为风【风读曰讽】梁冀见之呼问曰百官外内各有司存天下云云岂独吾人之尤君何激刺之过乎琦对曰昔管仲相齐乐闻讥谏之言萧何佐汉乃设书过之吏【○刘攽曰案吏当作史】今将军累世台辅任齐伊公【伊尹公旦】而徳政未闻黎元涂炭不能结纳贞良以救祸败反复欲钳塞士口杜蔽主聼将使黄改色马鹿异形乎【史记赵髙欲为乱恐羣臣不聼乃先设验持鹿献胡亥曰马也胡亥笑曰丞相误耶问左右或黙或言马以阿顺髙或言鹿髙因阴中诸言鹿者以法后羣臣畏髙髙遂作乱也】冀无以对因遣琦归后除为临济长不敢之职解印绶去冀遂令刺客阴求杀之客见琦耕于陌上懐书一卷息辄偃而咏之客哀其志以实告琦曰将军令吾要子今见君贤者情懐忍忍【忍忍犹不忍也】可亟自逃吾亦于此亡矣得脱走冀后竟捕杀之所着赋颂铭诔箴吊论九咨七言凡十五篇
　　边韶传
　　边韶字孝先陈留浚仪人也以文学知名教授数百人韶口辩曾昼日假卧【左传赵盾坐而假寐杜注云不脱衣裳而卧也】弟子私謿之曰边孝先腹便便【便音蒲坚反】懒读书但欲眠韶潜闻之应时对曰边为姓孝为字腹便便五经笥但欲眠思经事寐与周公通梦静与孔子同意师而可謿出何典记謿者大慙韶之才防皆此类也桓帝时为临颍侯相徴拜太中大夫著作东观再迁北地太守入拜尚书令后为陈相卒官着诗颂碑铭书策凡十五篇






　　后汉书卷一百十上
　　后汉书卷一百十上考证
　　杜笃传所着赋诔吊书赞七言女诫及杂文凡十八篇又着明世论十五篇○何焯曰后书不立艺文志故具载著述篇数
　　王隆传沛国史岑子孝注岑一字孝山着出师颂○何焯曰作出师及和熹邓后颂者又一史岑李善文选注得之此注误也传已着明所着四篇








　　后汉书卷一百十上考证
　　钦定四库全书
　　后汉书卷一百十下
　　宋　　宣　　城　　太　　守范　煜撰唐　　章　　懐　　太　　子　　贤注
　　文苑列传第七十下
　　张升传
　　张升字彦眞陈留尉氏人富平侯放之孙也【放汤六代孙也】升少好学多闗览而任情不覊【闗渉也不覊谓超絶等伦不可覊束也邹阳上书曰使不覊之士与牛骥同皁】其意相合者则倾身交结不问穷贱如乖其志好者虽王公大人终不屈从【杜预注左传曰大人谓在位者也】常叹曰死生有命富贵在天其有知我虽胡越可亲茍不相识从物何益【前书邹阳上书曰意合则胡越为兄弟也】仕郡为纲纪以能出守外黄命吏有受赇者即论杀之或讥升守领一时何足趋明威戮乎【趋急也读曰促】对曰昔仲尼暂相诛齐之侏儒首足异门而出故能威震强国反其侵地【侏儒短人能为俳优也谷梁传曰鲁定公与齐侯防于颊谷两君就坛两相相揖齐人鼔噪而起欲以执鲁君孔子歴阶而上不尽一等曰两君合好夷狄之人何为来齐侯逡廵而谢曰寡人之过也罢防齐人使优施舞于鲁君之幕下孔子曰笑国君者罪当死使司马行法焉首足异门而出齐人乃归鲁郓讙龟阴之田】君子仕不为已职思其忧【诗唐风曰无以太康职思其忧职主也君子之居位当思尽忠不为己身】岂以久近而异其度哉遇党锢去官后竟见诛年四十九着赋诛颂碑书凡六十篇
　　赵壹传
