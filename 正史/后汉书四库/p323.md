<!-- { "loadSidebar": true } -->
　　厐公者南郡襄阳人也居岘山之南【岘山在今襄阳县襄阳记曰诸葛孔明每至德公家独拜牀下德公初不令止司马德操尝诣德公値其渡沔上先人墓德操径入其室呼德公妻子使速作黍徐元直向云当来就我与德公谈其妻子皆罗拜于堂下奔走共设须臾德公还直入相就不知何者是客也德操年小德公十岁兄事之呼作厐公故俗人遂谓厐公是德公名非也】未尝入城府夫妻相敬如賔荆州刺史刘表数延请不能屈乃就候之曰夫保全一身孰若保全天下乎厐公笑曰鸿鹄巢于高林之上暮而得所栖鼋鼍穴于深渊之下夕而得所宿夫趣舎行止亦人之巢穴也且各得其栖宿而已天下非所保也因释耕于垄上而妻子耘于前表指而问曰先生苦居畎亩而不肯官禄后世何以遗子孙乎【襄阳记曰德公子字山人亦有令名娶诸葛孔明姊为魏黄门吏部郎子涣晋太康中为牂牁太守○刘攽曰正文案苦居畎亩不成文理当有一良字】厐公曰世人皆遗之以危今独遗之以安虽所遗不同未为无所遗也表叹息而去后遂携其妻子登鹿门山因采药不反【襄阳记曰鹿门山旧名苏岭山建武中襄阳侯习郁立神祠于山刻二石鹿夹神道口俗因谓之鹿门庙遂以庙名山也】
　　赞曰江海防灭山林长往远性风疎逸情云上道就虚全事违尘枉【违逺也】













　　后汉书巻一百十三
　　后汉书卷一百十三考证
　　严光传字子陵一名遵○何焯曰遵君平名也史家误仍会稽典录朱育对濮阳兴之语不以前书校之耳












　　后汉书卷一百十三考证
　　钦定四库全书
　　后汉书卷一百十四
　　宋　　宣　　城　　太　　守范　煜撰唐　　章　　怀　　太　　子　　贤注
　　列女传第七十四
　　诗书之言女德尚矣【诗谓关雎后妃之德也书称厘降二女于妫汭嫔于虞尚远也】若夫贤妃助国君之政哲妇隆家人之道高士清淳之风贞女亮明白之节则其徽美未殊也而世典咸漏焉故自中兴以后综其成事述为列女篇如马邓梁后别见前纪梁嫕李姬各附家传【嫕梁竦女李姬李固女也】若斯之类并不兼书余但次才行尤高秀者不必专在一操而已
　　鲍宣妻
　　勃海鲍宣妻者桓氏之女也字少君宣尝就少君父学父奇其清苦故以女妻之装送资贿甚盛宣不悦谓妻曰少君生富骄习美饰而吾实贫贱不敢当礼妻曰大人以先生脩德守约故使贱妾侍执巾栉既奉承君子唯命是从宣笑曰能如是是吾志也妻乃悉归侍御服饰更着短布裳与宣共挽鹿车归乡里拜姑礼毕提瓮出汲脩行妇道乡邦称之宣哀帝时官至司隶校尉子永中兴初为鲁郡太守永子昱从容问少君曰太夫人宁复识挽鹿车时不对曰先姑有言【尔雅曰舅姑在则曰君舅君姑没则曰先舅先姑】存不忘亡安不忘危【易系辞之言也】吾焉敢忘乎永昱已见前传
　　王霸妻
　　太原王霸妻者不知何氏之女也霸少立高节光武时连征不仕霸已见逸人传妻亦美志行初霸与同郡令狐子伯为友后子伯为楚相而其子为郡功曹子伯乃令子奉书于霸车马服从雍容如也霸子时方耕于野闻宾至投耒而归【郑注礼记云耒耜之上曲者也说文曰耒耜曲木】见令狐子沮怍不能仰视【沮丧也怍慙也】霸目之有愧容客去而久卧不起妻怪问其故始不肯告妻请罪而后言曰吾与子伯素不相若向见其子容服甚光举措有适而我儿曹蓬发历齿未知礼则【曹軰也】见客而有慙色父子恩深不觉自失耳妻曰君少脩清节不顾荣禄今子伯之贵孰与君之高奈何忘宿志而惭儿女子乎霸屈起而笑曰【屈音渠勿反】有是哉遂共终身隐遁
　　姜诗妻
　　广汉姜诗妻者同郡庞盛之女也诗事母至孝妻奉顺尤笃母好饮江水水去舍六七里妻尝泝流而汲后値风不时得还母渴诗责而遣之妻乃寄止邻舍昼夜纺绩市珍羞使邻母以意自遗其姑如是者久之姑怪问邻母邻母具对姑感惭呼还恩养愈谨其子后因远汲溺死妻恐姑哀伤不敢言而托以行学不在姑嗜鱼鲙又不能独食夫妇常力作供鲙呼邻母共之舍侧忽有涌泉味如江水每旦辄出双鲤鱼常以供二母之膳赤眉散贼经诗里弛兵而过曰惊大孝必触鬼神时岁荒贼乃遗诗米肉受而埋之比落防其安全【比近也落藩也】永平三年察孝廉显宗诏曰大孝入朝凡诸举者一听平之由是皆拜郎中诗寻除江阳令卒于官所居治乡人为立祀
　　周郁妻
　　沛郡周郁妻者同郡赵孝之女也字阿少习仪训闲于妇道而郁骄淫轻躁多行无礼郁父伟谓阿曰新妇贤者女当以道匡夫郁之不改新妇过也阿拜而受命退谓左右曰我无樊卫二姬之行【列女传曰楚庄王好田猎樊姬故不食鲜禽以谏王齐桓公好音乐衞姬不听五音以谏公并解见文苑传也】故君以责我我言而不用君必谓我不奉教令则罪在我矣若言而见用是为子违父而从妇则罪在彼矣生如此亦何聊哉乃自杀莫不伤之
　　曹世叔妻
