<!-- { "loadSidebar": true } -->
　　论曰百家之言政者尚矣【尚犹逺也】大畧归乎宁固根柢革易时敝也夫遭运无常意见偏杂故是非之论纷然相乖尝试妄论之【谦不敢正言也】以为世非胥庭人乖鷇饮化迹万肇情故萌生【赫胥氏大庭氏并古之帝号庄子曰夫圣人鹑居而鷇饮言鹑鸟无常居鷇饮不假物并淳朴时也肇始也】虽周物之智不能研其推变山川之奥未足况其纡险【易系辞曰知周乎万物而道济天下推迁也庄子曰凡人心险于山川难于知天也】则应俗适事难以常条如使用审其道则殊涂同会才爽其分则一豪以乖【用得其人审其道也授非其才爽其分也易系辞曰天下同归而殊涂一致而百虑易纬曰差以毫厘失之千里】何以言之若夫圣御世则天同极施舍之道宜无殊典【庄子曰圣素王道也极犹致也言法天之道同其致也施舍犹兴废也】而损益异运文朴递行【论语孔子曰殷因于夏礼所损益可知也朴质也礼记曰文质再而复也】用明居晦囘泬于曩时兴戈陈爼参差于上世【囘泬犹携互不齐一也泬音穴】及至戴黄屋服絺衣丰薄不齐而致化则一【前书音义曰天子车以黄缯为盖裹故曰黄屋韩子曰尧之王天下也冬日鹿裘夏日葛衣絺葛也】亦有宥公族黥国储寛惨巨隔而防非必同此其分波而共源百虑而一致者也【礼记曰公族有死罪狱成有司谳于公曰某之罪在大辟公曰宥之有司又曰在大辟公又曰宥之史记曰秦孝公太子犯法卫鞅曰太子君嗣也不可施刑刑其傅公子防黥其师公孙贾也】若乃偏情矫用则枉直必过【孟子曰矫枉过直矫正也枉曲也言正曲者过于直以喻为政者惩奢则太俭患寛则伤猛不能折也】故葛屦履霜敝由崇俭【诗魏风序曰葛屦刺褊也其君俭啬褊急而无徳以将之诗曰紏紏葛屦可以履霜郑注云葛屦贱皮屦贵魏俗至冬犹葛屦可用履霜利其贱也】楚楚衣服戒在穷賖【诗曹风序曰蜉蝣刺奢也诗曰蜉蝣之羽衣裳楚楚毛苌注曰蜉蝣渠略也朝生夕死犹有羽翼以自饰楚楚鲜貌也喻曹朝羣臣皆小人也徒饰其衣裳不知其死亡之无日賖奢同】疎禁厚下以尾大陵弱【疎禁谓防制太寛厚下谓封建太广言周室微弱而诸侯强盛如尾大然左传楚申无宇曰末大必折尾大不掉也】敛威峻罚以苛薄分崩【敛聚也言秦酷法以至分崩也】斯曹魏之刺所以明乎国风周秦末轨所以彰于微灭故用舍之端兴败资焉是以繁简唯时寛猛相济刑书镌鼎事有可详三章在令取贵能约【左传曰郑人铸刑书杜预注云铸刑书于鼎以为国之常法也高祖初入关除秦苛法约法三章言其详约也】太叔致猛政之襃国子流遗爱之涕【左传曰郑子产有疾谓子太叔曰我死子必为政唯有徳者能以寛服人其次莫如猛又曰子产卒仲尼闻之出涕曰古之遗爱也国子即子产也郑穆公子国之子因以为姓也】宣孟改冬日之和平阳循画一之法斯实弛张之致可以徴其统乎【宣孟晋大夫赵盾也左传贾季对酆舒曰赵衰冬日之日也赵盾夏日之日也注云冬日可爱夏日可畏前书平阳侯曹参为相国百姓歌之曰萧何为法讲若画一曹参代之守而勿失载其清静民以宁一】数子之言当世失得皆究矣然多谬通方之训好申一隅之説【一隅谓一方偏见也】贵清静者以席上为腐议束名实者以柱下为诞辞【清静谓道家也席上谓儒也腐朽也礼记儒行曰儒有席上之珍高祖折随何曰安用腐儒哉名实名家也柱下老子也诞虚也言志各不同也】或推前王之风可行于当年有引救敝之规宜流于长世稽之笃论将为敝矣如以舟无推陆之分瑟非常调之音【古法不施于今犹舟不可行之于陆也今法有合于时如瑟可移柱而调也庄子曰是推舟于陆劳而无功也前书董仲舒曰琴瑟不调甚者必解而更张之乃可鼓也为政不行甚者必变而更化之乃可理也】不限局以疑逺不拘以妨素则化枢各管其极理略可得而言与【音余】赞曰管视好偏羣言难一救朴虽文矫迟必疾举端自理滞隅则失详观时蠧成昭政术【滞隅谓偏执一隅也淮南子曰非循一迹之路守一隅之指而不与俗推移也】




　　后汉书卷七十九
　　后汉书卷七十九考证
　　仲长统传抗志山西游心海左○西字监本作栖【臣会汾】按山西与海左对今从宋本
　　甚于战国之时也○之时也三字监本误作则又甚从宋本改










　　后汉书巻七十九考证
　　钦定四库全书
　　后汉书卷八十
　　宋　　宣　　城　　太　　守范　煜撰唐　　章　　懐　　太　　子　　贤注
　　孝明八王列传第四十
　　孝明皇帝九子贾贵人生章帝隂贵人生梁节王畅余七王本书不载母氏【本书谓东观记也】
　　千乘哀王建传
　　千乘哀王建永平三年封明年薨年少无子国除
　　陈敬王羡传
　　陈敬王羡永平三年封广平王建初三年有司奏遣羡与钜鹿王恭乐成王党俱就国肃宗性笃爱不忍与诸王乖离遂皆留京师明年案舆地图令诸国户口皆等租入嵗各八千万羡博渉经书有威严与诸儒讲论于白虎殿七年帝以广平在北多有边费【广平县故城在今洛州永年县北】乃徙羡为西平王【西平县属汝南郡也】分汝南八县为国及帝崩遗诏徙封为陈王食淮阳郡其年就国立三十七年薨子思王钧嗣钧立多不法遂行天子大射礼【天子将祭择土而祭谓之大射大射之礼张三侯虎侯熊侯豹侯示服猛也皆以其皮方制之乐用驺虞九节谢承书曰陈国户曹史髙慎谏国相曰诸侯射豕天子射熊八彛六樽礼数不同昔季氏设朱干玉戚以舞大夏左传曰唯名与器不可以假人奢僣之渐不可聼也于是谏争不合为王所非坐司宼罪也】性隐贼喜文法国相二千石不与相得者輙隂中之憎怨敬王夫人李仪等永元十一年遂使客隗久【久或作文】杀仪家属吏捕得久系长平狱【长平县属陈国】钧欲断絶辞语复使结客簒杀久事发觉有司举奏钧坐削西华项新阳三县【西华故城在今陈州溵水县西北项今陈州项城县也新阳故城今在豫州真阳县西南也】十二年封钧六弟为列侯【伏侯古今注曰番为阳都乡侯千秋为新平侯参为周亭侯夀为乐阳亭侯寳为博平侯旦为高亭侯也】后钧取掖庭出女李娆为小妻【娆音宁了反】复坐削圉宜禄扶沟三县【圉扶沟并属陈留郡宜禄属汝南郡】永初七年封敬王孙安国为耕亭侯钧立二十一年薨子懐王竦嗣立二年薨无子国絶永宁元年立敬王子安夀亭侯崇为陈王是为顷王立五年薨子孝王承嗣承薨子愍王宠嗣熹平二年国相师迁追奏前相魏愔与宠共祭天神希幸非冀罪至不道有司奏遣使者案騐是时新诛勃海王悝【灵帝熹平元年悝被诬谋反自杀也】灵帝不忍复加法诏槛车传送愔迁诣北寺诏狱使中常侍王酺【华峤书及宦者传诸本并作甫此云酺未详孰是也】与尚书令侍御史杂考愔辞与王共祭黄老君【○刘攽曰案文黄老君不成文当云黄帝老君】求长生福而已无它冀幸酺等奏愔职在匡正而所为不端迁诬告其王罔以不道皆诛死有诏赦宠不案宠善弩射十发十中中皆同处【华峤书曰宠射其秘法以天覆地载参连为竒又有三微三小三微为经三小为纬经纬相将万胜之方然要在机牙】中平中黄巾贼起郡县皆弃城走宠有彊弩数千张出军都亭【置军营于国之都亭也】国人素闻王善射不敢反叛故陈独得完百姓归之者众十余万人及献帝初义兵起宠率众屯阳夏【县名属淮阳国夏音公雅反】自称辅汉大将军国相会稽骆俊素有威恩时天下饥荒邻郡人多归就之俊倾资赈赡并得全活后袁术求粮于陈而俊拒絶之术忿恚遣客诈杀俊及宠陈由是破败【谢承书曰俊字孝逺乌伤人察孝亷补尚书侍郎擢拜陈国相人有产子厚致米肉逹府主意生男女者以骆为名袁术使部曲张闿阳私行到陈之俊所俊徃从饮酒因诈杀俊一郡吏人哀号如丧父母】是时诸国无复租禄而数见虏夺并日而食转死沟壑者甚众夫人姬妾多为丹陵兵乌桓所略云
　　彭城靖王恭传
　　彭城靖王恭永平九年赐号灵夀王【取其美名也下重熹王亦同东观记曰赐号未有国邑也】十五年封为钜鹿王建初三年徙封江陵王改南郡为国元和二年三公上言江陵在京师正南不可以封乃徙为六安王以庐江郡为国肃宗崩遗诏徙封彭城王食楚郡其年就国恭敦厚威重举动有节度吏人敬爱之永初六年封恭子阿奴为竹邑侯【竹邑县属沛郡故城在今徐州符离县也竹邑或为邕字传冩误也】元初三年恭以事怒子酺酺自杀【东观记曰恭子男丁前物故酺侮慢丁小妻恭怒闭酺马廐酺亡夜诣彭城县欲上书恭遣从官仓头晓令归数责之乃自杀也】国相赵牧以状上因诬奏恭祠祀恶言大逆不道有司奏请诛之恭上书自讼朝廷以其素着行义令考实无征牧坐下狱防赦免死【决録注曰牧字仲师长安人少知名以公正称修春秋事乐恢恢以直諌死牧为陈寃得申髙第为侍御史防稽太守皆有称绩及诬奏恭安帝疑其侵乃遣御史母丘歆覆案其事实下牧廷尉防赦不诛终于家】恭立四十六年薨子考王道嗣元初五年封道弟三人为乡侯【东观记曰丙为都乡侯国为安乡侯丁为鲁阳乡侯】恭孙顺为东安亭侯道立二十八年薨子顷王定嗣本初元年封定兄弟九人皆为亭侯【东观记曰定兄据卞亭侯弟光昭阳亭侯固公梁亭侯兴蒲亭侯延昌城亭侯祀梁父亭侯坚西安亭侯代林亭侯也】定立四年薨子孝王和嗣和性至孝太夫人薨行丧陵次毁胔过礼傅相以闻桓帝诏使奉牛酒迎王还宫和敬贤乐施国中爱之初平中天下大乱和为贼昌务所攻避奔东阿后得还国立六十四年薨孙祗嗣立七年魏受禅以为崇徳侯
　　乐成靖王党传
