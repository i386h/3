<!-- { "loadSidebar": true } -->
　　易称遯之时义大矣哉又曰不事王侯高尚其事是以尧称则天不屈颍阳之高【颍阳谓巢许也】武尽美矣终全孤竹之洁【孤竹谓夷齐也】自兹以降风流弥繁长往之轨未殊而感致之数匪一或隐居以求其志或曲避以全其道【论语孔子曰隐居以求其志行义以达其道求志谓长沮桀溺全道若薛方诡对王莽也】或静已以鎭其躁【谓逢萌之类也】或去危以图其安【四皓之类也】或垢俗以动其槩【谓申徒狄鲍焦之流也】或疵物以激其清【梁鸿严光之流】然观其甘心畎亩之中憔悴江海之上【庄子曰舜以天下让北人无择无择曰异哉后之为人也居于畎亩之中而游尧之门不若是而已又曰就薮泽处间旷此江海之士避代之人闲暇者之所好也】岂必亲鱼鸟乐林草哉亦云性分所至而已【分音符问反】故防耻之宾屡黜不去其国【列女传曰桞下惠死其妻诔之曰耻救人德弥大兮虽遇三黜终不敝兮】蹈海之节千乘莫移其情【史记曰鲁连谓新垣衍曰秦即为帝则鲁连蹈东海死耳鲁连下聊城田单爵之鲁连逃隐于海上也】适使矫易去就则不能相为矣【人各有所尚不能改其志孔子闻长沮桀溺之言乃告子路曰天下有道丘不与易也】彼虽硁硁有类沽名者【论语曰孔子击磬于衞有荷蒉而过孔氏之门者曰有心哉击磬乎既而曰鄙哉硁硁乎莫已知也又子贡曰有美玉于斯蕴椟而藏诸求善价而沽诸子曰沽之哉沽之哉我待价者也沽谓衒卖也】然而蝉蜕嚣埃之中自致寰区之外异夫饰智巧以逐浮利者乎荀卿有言曰志意脩则骄富贵道义重则轻王公也【荀卿子之文也】汉室中微王莽簒位士之蕴借义愤甚矣是时裂冠毁冕相持而去之者盖不可胜数【左传曰王使詹桓伯辞于晋曰伯父若裂冠毁冕防本塞源毛诗序曰百姓莫不相携持而去之也】扬雄曰鸿飞防防弋者何簒焉言其违患之远也【簒字诸本或作慕法言作簒宋曰簒取也鸿高飞防防薄天虽有弋人何施巧而取也喻贤者隐处不离暴乱之害也然今人谓以计数取物为簒簒亦取也】光武侧席幽人求之若不及【国语曰越王夫人去筓侧席而坐韦昭注云侧犹特也礼忧者侧席而坐前书公孙赞曰上方欲用文武求之如弗及】旌帛蒲车之所征贲相望于岩中矣【毛诗序曰干旄美好善也其诗曰孑孑干旌在浚之城易贲卦六五曰贲于丘园东帛戋戋蒲车以蒲裹轮取其安前书武帝以蒲车征鲁申公也】若薛方逢萌聘而不肯至【前书薛方字子容】严光周党王霸至而不能屈羣方咸遂志士怀仁斯固所谓举逸民天下归心者乎【论语文也】肃宗亦礼郑均而征高凤以成其节自后帝德稍衰邪防当朝处子耿介羞与卿相等列至乃抗愤而不顾多失其中行焉盖录其絶尘不反【庄子曰顔回问于仲尼曰夫子歩亦歩夫子趋亦趋夫子驰亦驰夫子奔轶絶尘则回瞠若乎后矣司马彪注云言不可及也韩诗外传曰山林之士往而不能反】同夫作者列之此篇【论语曰贤者辟世其次辟地其次辟色其次辟言子曰作者七人矣】
　　野王二老传
　　野王二老者不知何许人也初光武贰于更始会关中扰乱遣前将军邓禹西征送之于道旣反因于野王猎路见二老者即禽【即就也易曰即鹿无虞也】光武问曰禽何向并举手西指言此中多虎臣每即禽虎亦即臣大王勿往也光武曰茍有其备虎亦何患父曰何大王之谬邪昔汤即桀于鸣条而大城于亳【帝王纪曰按孟子桀卒于鸣条乃在东夷之地或言陈留平丘今有鸣条亭也唯孔安国注尚书云鸣条在安邑西考三说之验孔为近之】武王亦即纣于牧野而大城于郏鄏【杜预注左传曰今河南也河南县西有郏鄏陌】彼二王者其备非不深也是以即人者人亦即之虽有其备庸可忽乎光武悟其旨顾左右曰此隐者也将用之辞而去莫知所在
　　向长传
　　向长字子平【高士传向字作尚】河内朝歌人也隐居不仕性尚中和好通老易贫无资食好事者更馈焉受之取足而反其余王莽大司空王邑辟之连年乃至欲荐之于莽固辞乃止潜隐于家读易至损益卦喟然叹曰吾已知富不如贫贵不如贱但未知死何如生耳【易损卦曰二簋可用享损益盈虚与时偕行益卦曰损上益下民说无彊也】建武中男女娶嫁既毕勅断家事勿相关当如我死也于是遂肆意与同好北海禽庆【前书庆字子夏】俱游五岳名山竟不知所终
　　逢萌传
　　逢萌字子庆北海都昌人也【○刘攽曰案萌北海人则当是蓬非逢也】家贫给事县为亭长时尉行过亭萌候迎拜谒既而掷楯叹曰【亭长主捕盗贼故执楯也】大丈夫安能为人役哉遂去之长安学通春秋经时王莽杀其子宇【前书莽隔絶平帝外家衞氏宇恐帝大后见怨以为莽不可谏而好鬼神即夜持血洒莽第门吏发觉之莽执宇送狱饮药而死】萌谓友人曰三纲絶矣【谓君臣夫妇父子】不去祸将及人即解冠挂东都城门【汉宫殿名东都门今名青门也前书音义曰长安东都城北头第一门】归将家属浮海客于辽东萌素明阴阳知莽将败有顷乃首戴瓦盎【盎盆也】哭于市曰新乎新乎【王莽为新都侯及簒号新室故哭之】因遂潜藏及光武即位乃之琅邪劳山【在今莱州即墨县东南有大劳小劳山】养志脩道人皆化其德北海太守素闻其高遣吏奉谒致礼萌不荅太守懐愤而使捕之吏叩头曰子庆大贤天下共闻所在之处人敬如父往必不获秪自毁辱太守怒收之系狱更发它吏行至劳山人果相率以兵弩捍御吏被伤流血奔而还后诏书征萌托以老耄迷路东西语使者云朝廷所以征我者以其有益于政尚不知方靣所在安能济时乎即便驾归连征不起以寿终初萌与同郡徐房平原李子云王君公相友善并晓阴阳怀德秽行房与子云养徒各千人君公遭乱独不去侩牛自隐【侩谓平会两家卖买之价】时人谓之论【○刘攽曰案谓之论都不是当作为之语】曰避世墙东王君公【嵇康髙士传曰君公明易为郎数言事不用乃自污与官婢通免归诈狂侩牛口无二价也】
　　周党传
　　周党字伯况太原广武人也家产千金少孤为宗人所养而遇之不以理及长又不还其财党诣乡县讼主乃归之旣而散与宗族悉免遣奴婢遂至长安游学初乡佐尝众中辱党党久懐之【续汉志乡佐主收赋税者】后读春秋闻复讐之义【春秋经书纪侯大去其国公羊传曰大去者何灭也孰灭之齐灭之曷为不言齐灭之为襄公讳也齐襄公九世祖哀公亨于周纪侯谮之也故襄公讐于纪九世犹可复讐乎虽百世可也】便辍讲而还与乡佐相闻期克鬬日旣交刃而党爲乡佐所伤困顿乡佐服其义舆归养之数日方苏既悟而去自此勅身脩志州里称其高及王莽窃位托疾杜门自后贼暴从横残灭郡县唯至广武过城不入建武中徴为议郎以病去职遂将妻子居黾池复被徴不得已乃着短布单衣谷皮绡头待见尚书【以谷树皮为绡头也绡头解见向栩传党服此尚书以待见也○刘攽曰注服此尚书以待见也案文少一诣字】及光武引见党伏而不谒自陈愿守所志帝乃许焉博士范升奏毁党曰臣闻尧不须许由巢父而建号天下周不待伯夷叔齐而王道以成伏见太原周党东海王良山阳王成等蒙受厚恩使者三聘乃肯就车及陛见帝廷党不以礼屈伏而不谒蹇骄悍同时俱逝党等文不能演义武不能死君钓采华名庻防三公之位臣愿与坐云台之下考试图国之道不如臣言伏虚妄之罪而敢私窃虚名夸上求髙皆大不敬书奏天子以示公卿诏曰自古明王圣主必有不宾之士伯夷叔齐不食周粟太原周党不受朕禄亦各有志焉其赐帛四十匹党遂隐居黾池著书上下篇而终邑人贤而祠之初党与同郡谭贤伯升鴈门殷谟君长俱守节不仕王莽世建武中徴并不到
　　王霸传
　　王霸字儒仲太原广武人也少有清节及王莽簒位弃冠带绝交宦建武中徴到尚书拜称名不称臣有司问其故霸曰天子有所不臣诸侯有所不友【礼记曰儒有上不臣天子下不事诸侯】司徒侯霸譲位于霸阎阳毁之曰太原俗党儒仲颇有其风遂止【皇甫谧高士传曰故梁令阎阳也前书曰太原多晋公族子孙以诈力相倾矜夸功名报仇过直汉兴号为难化常择严猛将或任杀伐为威父兄被诛子弟怨愤至告讦刺史二千石】以病归隐居守志茅屋蓬戸连徴不至以寿终
　　严光传
　　严光字子陵一名遵会稽余姚人也少有高名与光武同游学及光武即位光乃变名姓隐身不见帝思其贤乃令以物色访之【以其形貎求之】后齐国上言有一男子披羊裘钓泽中帝疑其光乃备安车纁遣使聘之三反而后至舎于北军给牀褥太官朝夕进膳司徒侯霸与光素旧遣使奉书【皇甫谧髙士传曰霸使西曹属侯子道奉书光不起于牀上箕踞抱膝发书读讫问子道曰君房素痴今为三公寕小差否子道曰位已鼎足不痴也光曰遣卿来何言子道传霸言光曰卿言不痴是非痴语也天子徴我三乃来人主尚不见当见人臣乎子道求报光曰我手不能书乃口授之使者嫌少可更足光曰买菜乎求益也】使人因谓光曰公闻先生至区区欲即诣造迫于典司是以不获愿因日暮自屈语言光不荅乃投札与之口授曰君房足下位至鼎足甚善怀仁辅义天下悦阿谀顺旨要领絶霸得书封奏之帝笑曰狂奴故态也车驾即日幸其馆光卧不起帝即其卧所抚光腹曰咄咄子陵不可相助为理邪光又眠不应良久乃张目熟视曰昔唐尧着德巢父洗耳士故有志何至相迫乎帝曰子陵我竟不能下汝邪于是升舆叹息而去复引光入论道旧故相对累日帝从容问光曰朕何如昔时对曰陛下差增于往因共偃卧光以足加帝腹上明日太史奏客星犯御座甚急帝笑曰朕故人严子陵共卧耳除为谏议大夫不屈乃耕于富春山【今杭州富阳县也本汉富春县避晋简文帝郑太后讳改曰富阳】后人名其钓处为严陵濑焉【顾野王舆地志曰七里滩在东阳江下与严陵濑相接有严山桐庐县南有严子陵渔钓处今山边有石上平可坐十人临水名为严陵钓坛也】建武十七年复特征不至年八十终于家帝伤惜之诏下郡县赐钱百万谷千斛
　　井丹传
　　井丹字大春扶风郿人也少受业太学通五经善谈论故京师为之语曰五经纷纶井大春【纷纶犹浩博也】性清高未尝脩刺候人建武末沛王辅等五王居北宫皆好宾客更遣请丹不能致信阳侯隂就光烈皇后弟也以外戚贵盛乃诡説五王求钱千万约能致丹而别使人要劫之丹不得已旣至就故为设麦饭葱叶之食丹推去之曰以君侯能供甘旨故来相过何其薄乎更致盛馔乃食及就起左右进辇丹笑曰吾闻桀驾人车岂此邪【帝王纪曰桀以人驾车】坐中皆失色就不得已而令去辇自是隐闭不关人事以寿终
　　梁鸿传
