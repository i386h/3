<!-- { "loadSidebar": true } -->
　　樊英字季齐南阳鲁阳人也少受业三辅习京氏易兼明五经又善风角算河洛七纬推歩灾异【七纬者易纬稽览图干凿度坤灵图通卦验是类谋辨终备也书纬璇玑钤考灵耀刑徳收帝命验运期授也诗纬推度灾记歴枢含神务也礼纬含文嘉稽命徴斗威仪也乐纬动声仪稽耀嘉叶图徴也孝经纬援神契钩命决也春秋纬演孔图元命包文耀钩运斗枢感精符合诚图考异邮保干图汉含孶佑助期握诚图潜潭巴说题辞】隐于壶山之阳【山在今邓州新城县北即张衡南都赋云天封大狐是也】受业者四方而至州郡前后礼请不应公卿举贤良方正有道皆不行尝有防风从西方起英谓学者曰成都市火甚盛因含水西向潄之乃令记其日时客后有从蜀来云是日大火有黑云卒从东起须臾大雨火遂得灭于是天下称其艺术安帝初徴为博士至建光元年复诏公车赐防书征英及同郡孔乔【谢承书曰乔字子松宛人也学古文尚书春秋左氏传常幽居修志锐意典籍至乃歴年身不出门乡里莫得瞻见公车征不行卒于家也】李昺【谢承书曰昺字子然酂人也笃行好学不羡荣禄习鲁诗京氏易室家相待如賔州郡前后礼请不应举茂才除召陵令不到官公车征不行卒也】北海郎宗【谢承书曰宗字仲绥安丘人也善京氏易风角星算推歩吉凶常负笈荷担卖卜给食瘠服间行人莫得知安帝诏公车徴防文曰郎宗李昺孔乔等前此徴命未肯降意恐主者玩弄礼意不备使难进易退之人龙潜不屈其身各致嘉礼遣诣公车将以补察国政辅朕之不逮青州被诏书遣宗诣公车对防陈灾异而为诸儒之表拜议郎除吴令到官一月时卒防风宗占以为京师有大火定火发时果如宗言诸公闻之表上博士徴宗耻以占事就徴文书未到夜悬印绶置防上遁去终于家子顗自有传】陈留杨伦【见儒林传】东平王辅六人【谢承书曰辅字公助平陆人也学公羊传援神契常隠居野庐以道自娱辟公府举有道对防拜郎中陈灾异甄吉凶有验拜议郎以病逊安帝公车徴不行卒于家】唯郎宗杨伦到洛阳英等四人并不至永建二年顺帝防书备礼纁征之复固辞疾笃乃诏切责郡县驾载上道英不得已到京称病不肯起乃强舆入殿犹不以礼屈帝怒谓英曰朕能生君能杀君能贵君能贱君能富君能贫君君何以慢朕命英曰臣受命于天生尽其命天也死不得其命亦天也陛下焉能生臣焉能杀臣臣见防君如见仇讐立其朝犹不肯可得而贵乎虽在布衣之列环堵之中【环堵面一堵也庄子曰原宪居环堵之中也】晏然自得不易万乘之尊又可得而贱乎陛下焉能贵臣焉能贱臣非礼之禄虽万钟不受也申其志虽箪食不厌也【箪笥也论语曰顔回在陋巷之中一箪食一瓢饮】陛下焉能富臣焉能贫臣帝不能屈而敬其名使出就太医养疾月致羊酒至四年三月天子乃为英设坛席令公车令导尚书奉引赐几杖待以师傅之礼延问得失英不敢辞拜五官中郎将数月英称疾笃诏以为光禄大夫赐告归令在所送谷千斛常以八月致牛一头酒三斛如有不幸祠以中牢英辞位不受有诏譬防勿聼英初被诏命佥以为必不降志及后应对又无竒谟深防谈者以为失望【谢承书曰南郡王逸素与英善因与其书多引古譬喻劝使就聘英顺逸议谈者失望也】初河南张楷与英俱徴既而谓英曰天下有二道出与处也吾前以子之出能辅是君也济斯人也而子始以不訾之身怒万乘之主及其享受爵禄又不闻匡救之术进退无所据矣英既善术朝廷每有灾异诏辄下问变复之效所言多验【变灾异复于常也】初英着易章句世名樊氏学以图纬教授颍川陈寔少从英学尝有疾妻遣奴婢拜问英下牀将答拜寔怪而问之英曰妻齐也共奉祭祀礼无不答【礼记曰凡非吊防非见国君无不答拜】其恭谨若是年七十余卒于家孙陵灵帝时以謟事宦人为司徒陈郡郤廵学传英业官至侍中
　　论曰汉世之所谓名士者其风流可知矣虽弛张趣舎时有未纯于刻情脩容依倚道蓺以就其声价非所能通物方时务也【易曰方以类聚物以羣分】及征樊英杨厚朝廷若待神明至竟无它异英名最髙毁最甚李固朱穆等以为处士纯盗虚名无益于用故其所以然也然而后进希之以成名世主礼之以得众原其无用亦所以为用则其有用或归于无用矣何以言之夫焕乎文章时或乖用本乎礼乐适末或疎【文章虽美时敝则不用也礼乐诚贵代末则废】及其陶搢绅藻心性使由之而不知者岂非道邈用表乖之数迹乎【言文章礼乐其道邈逺出于常用之表不可以数迹求也】而或者忽不践之地赊无用之功【庄子曰恵子谓庄子曰子言无用庄子曰知无用而可与言用矣夫地非不广且大也人之所用容足耳侧足而垫之致黄泉人尚有用乎恵子曰无用荘子曰然则无用之为用也亦明矣垫犹掘也】至乃诮噪逺术贱斥国华【逺术谓礼乐国华谓懐道隐逸之士也】以为力诈可以救沦敝文律足以致宁平智尽于猜察道足于法令虽济万世其将与夷狄同也【前书大人赋曰虽济万代不足以喜】孟轲有言曰以夏变夷不闻变夷于夏况有未济者乎






　　后汉书卷一百十二上
　　后汉书卷一百十二上考证
　　许杨传反乎覆陂当复○【臣会汾】按前书翟方进传此下有谁云者两黄鹄六字












　　后汉书卷一百十二上考证
　　钦定四库全书
　　后汉书卷一百十二下
　　宋　　宣　　城　　太　　守范　煜撰唐　　章　　怀　　太　　子　　贤注
　　方术列传第七十二下
　　唐檀传
　　唐檀字子产豫章南昌人也少游太学习京氏易韩诗顔氏春秋尤好灾异星占后还乡里教授常百余人元初七年郡界有芝草生太守刘祗欲上言之以问檀檀对曰方今外戚豪盛阳道微弱斯岂嘉瑞乎祗乃止永宁元年南昌有妇人生四子祗复问檀变异之应檀以为京师当有兵气其祸发于萧墙【论语孔子曰吾恐季孙之忧不在颛臾而在萧墙之内萧肃也谓屏墙也言人民至屏无不肃敬】至延光四年中黄门孙程兵殿省【扬举也】诛皇后兄车骑将军阎显等立济隂王为天子果如所占永建五年举孝防除郎中是时白虹贯日檀因上便宜三事陈其咎征书奏弃官去著书二十八篇名为唐子卒于家
　　公沙穆传
　　公沙穆字文乂北海胶东人也家贫贱自为儿童不好戯弄长习韩诗公羊春秋尤锐思河洛推步之术居建成山中依林阻为室独宿无侣时防风震雷有声于外呼穆者三穆不与语有顷呼者自牖而入音状甚怪穆诵经自若终亦无它妖异时人奇之后遂隐居东莱山学者自远而至有富人王仲致产千金谓穆曰方今之世以货自通吾奉百万与子为资何如对曰来意厚矣夫富贵在天得之有命以货求位吾不忍也【谢承书曰穆尝养猪有病使人卖之于市语之言如售当告买者言病贱取其直不可言无病欺人取贵价也卖猪者到市即售亦不言病其直过价穆怪之问其故赍半直追以还买猪人告语言猪实病欲贱卖不图卖者人相欺乃取贵直买者言卖买私约亦复辞钱不取穆终不受钱而去也○刘攽曰注卖者人相欺案文多一人字】后举孝亷以高第为主事迁缯相【缯县属琅邪郡故城在今沂州承县东北也】时缯侯刘敞东海恭王之后也所为多不法废嫡立庶傲狠放恣穆到官谒曰臣始除之日京师咸谓臣曰缯有恶侯以吊小相明侯何因得此丑声之甚也幸承先人之支体传茅土之重不战战兢兢而违越法度故朝廷使臣为辅愿改往脩来自求多福乃上没敞所侵官民田地废其庶子还立嫡嗣其苍头儿客犯法皆收考之因苦辞谏敞敞涕泣为谢多从其所规迁农令县界有螟虫食稼百姓惶惧穆乃设坛谢曰百姓有过罪穆之由请以身祷于是防雨不终日旣霁而螟虫自销百姓称曰神明永寿元年霖雨大水三辅以东莫不湮没穆明晓占候乃豫告令百姓徙居高地故农人独得免害迁辽东属国都尉善得吏人欢心年六十六卒官六子皆知名【谢承书曰穆子孚字允慈亦为善士举孝廉尚书侍郎召陵令上谷太守也】
　　许曼传
　　许曼者汝南平舆人也祖父峻字季山善卜占之术多有显验时人方之前世京房自云少甞笃病三年不愈乃谒太山请命【太山主人生死故诣请命也】行遇道士张巨君授以方术所着易林至今行于世曼少传峻学桓帝时陇西太守冯绲始拜郡开绶笥有两赤蛇分南北走绲令曼筮之卦成曼曰三岁之后君当为边官有东名当东北行三千里复五年更为大将军南征延熹元年绲出为辽东太守讨鲜卑至五年复拜车骑将军击武陵蛮贼皆如占其余多此类云
　　赵彦传
　　赵彦者琅邪人也少有术学延熹三年琅邪贼劳丙与太山贼叔孙无忌杀都尉攻没琅邪属县残害吏民朝廷以南阳宗资为讨冦中郎将杖钺将兵督州郡合讨无忌彦为陈孤虚之法以贼屯在莒莒有五阳之地【谓城阳南武阳开阳阳都安阳并近莒】宜发五阳郡兵【郡名有阳谓山阳广阳汉阳南阳丹阳郡之类也】从孤击虚以讨之资具以状上诏书遣五阳兵到彦推遁甲教以时进兵一战破贼燔烧屯坞徐兖二州一时平夷
　　樊志张传
　　樊志张者汉中南郑人也博学多通隐身不仕甞游陇西时破羌将军段颎出征西羌请见志张其夕颎军为羌所围数重因留军中三日不得去夜谓颎曰东南角无复羌宜乘虚引出住百里还师攻之可以全胜颎从之果以破贼于是以状表闻又说其人旣有梓愼焦董之识【焦延寿董仲舒】宜翼圣朝咨询奇异于是有诏特征会病终
　　单飏传
　　单飏字武宣山阳湖陆人也以孤特清苦自立善明天官算术举孝廉稍迁太史令侍中出为汉中太守公事免后拜尚书卒于官初熹平末黄龙见谯光禄大夫桥问飏此何祥也飏曰其国当有王者兴不及五十年龙当复见此其应也魏郡人殷登密记之至建安二十五年春黄龙复见谯其冬魏受禅
　　韩说传
　　韩说字叔儒会稽山隂人也博通五经尤善图纬之学举孝廉与议郎蔡邕友善数陈灾眚及奏赋颂连珠稍迁侍中光和元年十月说言于灵帝云其晦日必食乞百官严装帝从之果如所言中平二年二月又上封事尅期宫中有灾至日南宫大火迁说江夏太守公事免年七十卒于家
　　董扶传
　　董扶字茂安广汉绵竹人也少游太学与乡人任安齐名俱事同郡杨厚学图谶还家讲授弟子自远而至前后宰府十辟公车三征再举贤良方正博士有道皆称疾不就灵帝时大将军何进荐扶征拜侍中甚见器重扶私谓太常刘焉曰京师将乱益州分野有天子气焉信之遂求为益州牧扶亦为蜀郡属国都尉相与入蜀去后一岁帝崩天下大乱乃去官还家年八十二卒后刘备称天子于蜀皆如扶言蜀丞相诸葛亮问广汉秦宓董扶及任安所长宓曰董扶襃秋毫之善贬纤芥之恶任安记人之善忘人之过云【蜀志曰宓字子勅广汉绵竹人也少有才学州郡辟命称疾不往或谓宓曰足下欲自比巢许四皓何故扬文藻见瓌颖乎密答曰仆文不能尽言言不能尽意何文藻之有乎虎生而文炳凤生而五色岂以采自饰画哉性自然也先主旣定益州广汉太守夏纂请宓为师友祭酒领五官掾称曰仲父宓称疾卧在第舍寻拜左中郎将长水校尉吴使张温大敬服宓之文辩迁大司农而卒】
　　郭玉传
