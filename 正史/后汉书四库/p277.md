<!-- { "loadSidebar": true } -->
　　论曰昔谏大夫郑昌有言山有猛兽者藜藿为之不采【宣帝时司校尉葢寛饶以直言得罪郑昌愍伤寛饶忠直忧国以言事不当意而为文吏所诋挫故上书讼之】是以孔父正色不容弑虐之谋【公羊传曰孔父正色而立于朝则人莫敢过而致难于其君者孔父可谓义形于色矣】平仲立朝有纾盗齐之望【纾音舒解也缓也盗齐谓田常也庄子曰田成子一旦弑齐君而盗其国左传齐景公坐于路寝公叹曰羙哉室其谁有此乎晏子对曰如君之言其陈氏乎公曰是可若何对曰唯礼可以已之】若夫文举之髙志直情其足以动义槩而忤雄心【忤逆也】故使移鼎之迹事隔于人存【移鼎谓迁汉之鼎也人存谓曹身在不得簒位也左传曰桀有昏徳鼎迁于商商纣暴虐鼎迁于周】代终之规啓机于身后也【代终谓代汉祚之终也身后谓曹丕受禅也】夫严气正性覆折而已岂有员园委屈可以每其生哉【园即刓字音五丸反前书音义曰刓谓刓无棱角也每贪也言宁正直以倾覆摧折不能委曲以贪生也贾谊曰品庶每生】懔懔焉皜皜焉其与琨玉秋霜比质可也【懔懔言劲烈如秋霜也皜皜言坚贞如白玉也皜音古老反】
　　荀彧传
