<!-- { "loadSidebar": true } -->
　　景鸾字汉伯广汉梓潼人也少随师学经渉七州之地能理齐诗施氏易兼受河洛图纬作易説及诗解文句兼取河洛以类相从名为交集又撰礼内外记号曰礼略又抄风角杂书列其占验作兴道一篇及作月令章句凡所著述五十余万言数上书陈救灾变之术州郡辟命不就以寿终
　　薛汉传
　　薛汉字公子淮阳人也世习韩诗父子以章句著名汉少传父业尤善説灾异谶纬敎授常数百人建武初为博士受诏校定图谶当世言诗者推汉为长永平中为千乗太守政有异迹后坐楚事辞相连下狱死弟子犍为杜抚会稽澹台敬伯钜鹿韩伯高最知名
　　杜抚传
　　杜抚字叔和犍为武阳人也少有高才受业于薛汉定韩诗章句后归乡里敎授沈静乐道举动必以礼弟子千余人后为骠骑将军东平王苍所辟及苍就国掾史悉补王官属未满嵗皆自劾归时抚为大夫不忍去苍闻赐车马财物遣之辟太尉府建初中为公车令数月卒官其所作诗题约义通学者传之曰杜君注云【○刘攽曰作诗题约义通案文题下当有脱字盖合云文约义通也】
　　召驯传
　　召驯字伯春九江寿春人也曽祖信臣元帝时为少府【前书信臣字翁卿为南阳太守吏人亲爱号曰召父】父建武中为卷令【卷县属荥阳郡卷音丘圆反】俶傥不拘小节驯少习韩诗博通书传以志义闻乡里号之曰德行恂恂召伯春累仕州郡辟司徒府建初元年稍迁骑都尉侍讲肃宗拜左中郎将入授诸王帝嘉其义学恩宠甚崇出拜陈留太守赐刀劒钱物元和二年入为河南尹章和二年代任隗为光禄勲卒于官赐冢茔陪园陵孙休位至青州刺史
　　杨仁传
　　杨仁字文义巴郡阆中人也建武中诣师学习韩诗数年归静居敎授仕郡为功曹举孝亷除郎太常上仁经中博士【上音时掌反下同】仁自以年未五十不应旧科【汉官仪曰博士限年五十以上】上府譲选显宗特诏补北宫卫士令【汉官仪曰北宫卫士令一人秩六百石】引见问当世政迹仁对以寛和任贤抑黜骄戚为先又上便宜十二事皆当世急务帝嘉之赐以缣钱及帝崩时诸马贵盛各争欲入宫仁被甲持防严勒门卫莫敢轻进者肃宗既立诸马共谮仁刻峻帝知其忠愈善之拜什邡令【今益州什邡县也音十方】寛惠为政劝课掾史弟子悉令就学其有通明经术者显之右署【右署上司】或贡之朝由是义学大兴垦田千余顷行兄丧去官后辟司徒桓虞府掾有宋章者贪奢不法仁终不与交言同席时人畏其节后为阆中令卒于官
　　赵晔传
　　赵晔字长君防稽山阴人也少尝为县吏奉檄迎督邮晔耻于厮役遂弃车马去到犍为资中【资中县名今资州资阳县】诣杜抚受韩诗究竟其术积二十年絶问不还家为发丧制服抚卒乃归州召补从事不就举有道卒于家晔着吴越春秋诗细歴神渊蔡邕至防稽读诗细而叹息以为长于论衡邕还京师传之学者咸诵习焉时山阳张匡字文通亦习韩诗作章句后举有道博士徴不就卒于家
　　卫宏传
　　卫宏字敬仲东海人也少与河南郑兴俱好古学初九江谢曼卿善毛诗乃为其训宏从曼卿受学因作毛诗序善得风雅之防于今传于世后从大司空杜林更受古文尚书作训防时济南徐廵师事宏后从林受学亦以儒显由是古学大兴光武以为议郎宏作汉旧仪四篇以载西京杂事又着赋颂诔七首皆传于世中兴后郑众贾逵传毛诗后马融作毛诗传郑作毛诗笺【笺荐也荐成毛义也张华博物志曰郑注毛诗曰笺不解此意或云毛公尝为北海相是郡人故以为敬云】前书鲁高堂生【高堂生名隆】汉兴传礼十七篇后瑕丘萧奋以授同郡后苍苍授梁人戴徳及徳兄子圣沛人庆普【徳字近君圣字次君普字孝公】于是徳为大戴礼圣为小戴礼普为庆氏礼三家皆立博士孔安国所献礼古经五十六篇及周官经六篇前世传其书未有名家中兴以后亦有大小戴博士虽相传不絶然未有显于儒林者建武中曹充习庆氏学传其子褒遂撰汉礼事在褒传
　　董钧传
　　董钧字文伯犍为资中人也习庆氏礼事大鸿胪王临元始中举明经迁廪牺令【前书平帝元始五年举明经汉官仪曰今廪牺令一人秩六百石】病去官建武中举孝亷辟司徒府钧博通古今数言政事永平中为博士时草创五郊祭祀【续汉志曰永平中以礼仪谶及月令有五郊迎气因采元和中故事兆五郊于洛阳四方中北在未坛皆三尺】及宗庙礼乐威仪章服辄令钧参议多见从用当世称为通儒累迁五官中郎将常敎授门生百余人后坐事左转骑都尉年七十余卒于家中兴郑众传周官经后马融作周官传授郑作周官注本习小戴礼后以古经校之取其义长者故为郑氏学又注小戴所传礼记四十九篇通为三礼焉
　　前书齐胡母子都传公羊春秋授东平嬴公嬴公授东海孟卿孟卿授鲁人睦孟睦孟授东海严彭祖鲁人顔安乐彭祖为春秋严氏学安乐为春秋顔氏学【前书彭祖字公子安乐字公孙安乐即眭孟姊子也】又瑕丘江公传谷梁春秋三家皆立博士梁太傅贾谊为春秋左氏传训诂授赵人贯公
　　丁恭传
　　丁恭字子然山阳东缗人也【东缗今兖州金乡县】习公羊严氏春秋恭学义精明敎授常数百人州郡请召不应建武初为谏议大夫博士封关内侯十一年迁少府诸生自逺方至者着録数千人当世称为大儒太常楼望侍中承宫长水校尉樊鯈等皆受业于恭二十年拜侍中祭酒骑都尉与侍中刘昆俱在光武左右每事谘访焉卒于官
　　周泽传
　　周泽字穉都北海安丘人也少习公羊严氏春秋隠居敎授门徒常数百人建武末辟大司马府署议曹祭酒数月徴试博士中元元年迁黾池令奉公克己矜恤孤羸吏人归爱之永平五年迁右中郎将十年拜太常泽果敢直言数有据争后北地太守廖信【廖音力吊反】坐贪秽下狱没入财产显宗以信臧物班诸亷吏唯泽及光禄勲孙堪大司农常冲特蒙赐焉是时京师翕然在位者咸自勉励堪字子穉河南维氏人也明经学有志操清白贞正爱士大夫然一毫未尝取于人以节介气勇自行王莽末兵革并起宗族老弱在营保间堪常力战陷敌无所回避数被创刃宗族頼之郡中咸服其义勇建武中仕郡县公正亷絜奉禄不及妻子皆以供賔客及为长吏所在有迹为吏人所敬仰喜分明去就尝为县令谒府趋歩迟缓门亭长谴堪御吏堪便解印绶去不之官后复仕为左冯翊坐御下促急司隶校尉举奏免官数月徴为侍御史再迁尚书令永平十一年拜光禄勲堪清亷果于从政数有直言多见纳用十八年以病乞身为侍中骑都尉卒于官堪行类于泽故京师号曰二穉十二年以泽行司徒事如眞泽性简忽威仪颇失宰相之望数月复为太常清絜循行尽敬宗庙常卧病斋宫其妻哀泽老病闚问所苦泽大怒以妻干犯斋禁遂收送诏狱谢罪当世疑其诡激时人为之语曰生世不谐作太常妻一嵗三百六十日三百五十九日斋【汉官仪此下云一日不斋醉如泥】十八年拜侍中骑都尉后数为三老五更建初中致仕卒于家
　　钟兴传
　　钟兴字次文汝南汝阳人也少从少府丁恭受严氏春秋恭荐兴学行高明光武召见问以经义应对甚明帝善之拜郎中稍迁左中郎将诏令定春秋章句去其复重【复音复重音直容反】以授皇太子又使宗室诸侯从兴受章句封关内侯兴自以无功不敢受爵帝曰生敎训太子及诸王侯非大功邪兴曰臣师丁恭于是复封恭而兴遂固辞不受爵卒于官
　　甄宇传
　　甄宇字长文北海安丘人也清静少欲习严氏春秋敎授常数百人建武中为州从事徴拜博士【东观记曰建武中每腊诏书赐博士一羊羊有大小肥廋时博士祭酒议欲杀羊分肉又欲投钩宇复耻之宇因先自取其最瘦者由是不复有争讼后召会问瘦羊博士所在京师因以号之】稍迁太子少傅卒于官传业子普普传子承承尤笃学未常视家事讲授尝数百人诸儒以承三世传业莫不归服之建初中举孝亷卒于梁相子孙传学不絶
　　楼望传
　　楼望字次子陈留雍丘人也少习严氏春秋操节清白有称乡闾建武中赵节王栩【光武叔父赵王良之子谥曰节】闻其高名遣使赍玉帛请以为师望不受后仕郡功曹永平初为侍中越骑校尉入讲省内十六年迁大司农十八年代周泽为太常建初五年坐事左转太中大夫后为左中郎将敎授不倦世称儒宗诸生着録九千余人年八十永元十三年卒于官门生防者数千人儒家以为荣
　　程曽传
　　程曽字秀升豫章南昌人也受业长安习严氏春秋积十余年还家讲授防稽顾奉等数百人常居门下著书百余篇皆五经通难又作孟子章句建初三年举孝亷迁海西令卒于官
　　张传
　　张字君夏河内河阳人也少习顔氏春秋兼通数家法建武初举明经补农文学迁陈仓县丞清净无欲专心经书方其讲问乃不食终日及有难者辄为张数家之説令择从所安诸儒皆伏其多通着録千余人初为县丞尝以职事对府不知官曹处吏白门下责之时右扶风琅邪徐业亦大儒也闻诸生试引见之与语大惊曰今日相遭眞解蒙矣【遭逄也】遂请上堂难问极日后去官举孝亷除为郎防顔氏博士缺试防第一拜为博士居数月诸生上言兼説严氏宣氏不宜专为顔氏博士【○刘攽曰案前后叙説无宣氏学盖下有宜氏因误宣氏长此两字也】光武且令还署未及迁而卒
　　李育传
　　李育字元春扶风漆人也【漆县今豳州辛平县】少习公羊春秋沈思专精博览书传知名太学深为同郡班固所重固奏记荐育于骠骑将军东平王苍由是京师贵戚争徃交之州郡请召育到辄辞病去常避地敎授门徒数百颇渉猎古学尝读左氏传虽乐文采然谓不得圣人深意以为前世陈元范升之徒更相非折【折难也音之舌反】而多引图谶不据理体于是作难左氏义四十一事建初元年卫尉马廖举育方正为议郎后拜博士四年诏与诸儒论五经于白虎观育以公羊义难贾逵徃返皆有理证最为通儒再迁尚书令及马氏废【建初八年顺阳侯马廖子豫为歩兵校尉坐投书怨谤豫免廖归国见马援传】育坐为所举免归嵗余复徴再迁侍中卒于官
　　何休传
　　何休字邵公任城樊人也【樊县故城在今兖州瑕丘县西南】父豹少府休为人质朴讷口而雅有心思精研六经世儒无及者以列卿子诏拜郎中非其好也辞病而去不仕州郡进退必以礼太傅陈蕃辟之与参政事蕃败休坐废锢乃作春秋公羊解诂【博物志曰何休注公羊云何氏学冇不解者或答曰休谦辞受学于师乃宣此义不出于己此言为允也】覃思不闚门十有七年又注训孝经论语风角七分皆经纬典谟不与守文同説又以春秋駮汉事六百余条妙得公羊本意休善歴算与其师博士羊弼追述李育意以难二传作公羊墨守【言公羊之义不可攻如墨翟之守城也】左氏膏肓谷梁废疾党禁解又辟司徒羣公表休道术深明宜侍帷幄幸臣不悦之乃拜议郎屡陈忠言再迁谏议大夫年五十四光和五年卒
　　服防传
　　服防字子愼初名重又名祗后改为防河南荥阳人也少以清苦建志入太学受业有雅才善着文论作春秋左氏传解行之至今又以左传駮何休之所駮汉事六十条举孝亷稍迁中平末拜九江太守免遭乱行客病卒所着赋碑诔书记连珠九愤凡十余篇
　　颖容传
