<!-- { "loadSidebar": true } -->
　　东海恭王彊建武二年立母郭氏为后彊为皇太子十七年而郭后废彊常慼慼不自安数因左右及诸王陈其恳诚愿备蕃国光武不忍迟囘者数嵗乃许焉十九年封为东海王二十八年就国帝以彊废不以过去就有礼故优以大封兼食鲁郡合二十九县赐虎贲旄头宫殿设钟虡之县拟于乗舆【虎贲旄头钟虡解见光武纪县音】彊临之国数上书让还东海又因皇太子固辞帝不许深嘉叹之以彊章宣示公卿初鲁恭王好宫室起灵光殿甚壮丽是时犹存【恭王名余景帝之子殿在今兖州曲阜城中故基东西二十丈南北十二丈髙丈余也】故诏彊都鲁中元元年入朝从封岱山因留京师眀年春帝崩冬归国永平元年彊病显宗遣中常侍钩盾令将太医乗驿视疾诏沛王辅济南王康淮阳王延诣鲁及薨临命上疏谢曰臣蒙恩得备蕃辅特受二国宫室礼乐事事殊异巍巍无量讫无报称而自修不谨连年被疾为朝廷忧念皇太后陛下哀怜臣彊感动发中数遣使者太医令丞方伎道术络绎不絶臣伏惟厚恩不知所言臣内自省视气力羸劣日夜浸困【浸渐也】终不复望见阙庭奉承帷幄孤负重恩衔恨黄泉【杜预注左传云地中之泉故曰黄泉】身既夭命孤弱复为皇太后陛下忧虑诚悲诚慙息政小人也猥当袭臣后必非所以全利之也诚愿还东海郡天恩愍哀以臣无男之故【无男无多男也】处臣三女小国侯【即妇人封侯也若吕后之妹吕须封为临光侯萧何夫人封为鄼侯之类】此臣宿昔常计【私计天恩不敢忘也】今天下新罹大忧【光武崩也】惟陛下加供养皇太后数进御餐臣彊困劣言不能尽意愿并谢诸王不意永不复相见也天子览书悲恸从太后出幸津门亭发哀【津门洛阳南面西头门也一名津阳门每门皆有亭】使大司空持节护丧事大鸿胪副宗正将作大匠视丧事赠以殊礼升龙旄头鸾辂龙旂虎贲百人【解并见光武及眀帝纪】诏楚王英赵王栩北海王兴馆陶公主比阳公主及京师亲戚四姓夫人小侯皆会【四姓小侯解见眀帝纪夫人盖小侯之母也】帝追惟彊深执谦俭不欲厚以违其意于是特诏中常侍杜岑及东海傅相曰王恭谦好礼以徳自终遣送之物务从约省衣足敛形茅车瓦器物减于制以彰王卓尔独行之志【前书曰卓尔不羣者河间献王近之矣】将作大匠留起陵庙彊立十八年年三十四子靖王政嗣政滛欲薄行后中山简王薨政诣中山防私取简王姬徐妃又盗迎掖庭出女豫州刺史鲁相奏请诛政有诏削薛县立四十四年薨子顷王肃嗣永元十六年封肃弟二十一人皆为列侯肃性谦俭循恭王法度永初中以西羌未平上钱二千万元初中复上缣万匹以助国费邓太后下诏襃纳焉立二十三年薨子孝王臻嗣永建二年封臻二弟敏俭为乡侯臻及弟蒸乡侯俭并有笃行母卒皆吐血毁皆【眦或为】至服练红兄弟追念初丧父幼小哀礼有阙因复重行丧制【既祥之后而服练也礼记曰练衣黄里縓缘縓即红也縓音七绢反郑元注周礼曰浅绛也】臻性敦厚有恩常分租秩赈给诸父昆弟国相籍襃具以状闻顺帝美之制诏大将军三公大鸿胪曰东海王臻以近蕃之尊少袭王爵膺受多福未知艰难而能克己率礼孝敬自然事亲尽爱送终竭哀降仪从士寝苫三年【左氏传曰晏桓子卒晏婴麤衰斩苴绖带杖菅屦食粥居倚庐寝苫枕草其家老曰非大夫之礼也杜预注云时士及大夫衰服各有不同】和睦兄弟恤养孤弱至孝纯备仁义兼朕甚嘉焉夫劝善厉俗为国所先曩者东平孝王敞兄弟行孝丧母如礼有增戸之封诗云永世克孝念兹皇祖【诗周颂之文克能也】今臻增封五千尸俭五百戸光啓土宇以酬厥徳立三十一年薨子懿王祗嗣初平四年遣子琬至长安奉章献帝封琬汶阳侯拜为平原相祗立四十四年薨子羡嗣二十年魏受禅以为崇徳侯
　　沛献王辅传
　　沛献王辅建武十五年封右冯翊公【○刘攽曰案光武纪辅封右翊公此多冯字误天下亦无右冯翊郡也】十七年郭后废为中山太后故徙辅为中山王并食常山郡二十年复徙封沛王时禁尚疏诸王皆在京师竞修名誉争礼四方賔客寿光侯刘鲤更始子也得幸于辅鲤怨刘盆子害其父因辅结客报杀盆子兄故式侯恭辅坐繋诏狱三日乃得出自是后诸王宾客多坐刑罚各循法度二十八年就国中元二年封辅子寳为沛侯永平元年封寳弟嘉为僮侯【僮县属临淮郡故城在今泗州宿预县西南】辅矜严有法度好经书善说京氏易孝经论语传及图谶作五经论时号之曰沛王通论在国谨节终始如一称为贤王显宗敬重数加赏赐立四十六年薨子厘王定嗣【厘音僖下皆同】元和二年封定弟十二人为乡侯定立十一年薨子节王正嗣元兴元年封正弟二人为县侯正立十四年薨子孝王广嗣有固疾安帝诏广祖母周领王家事周眀正有法礼汉安中薨顺帝下诏曰沛王祖母太夫人周秉心淑慎导王以仁使光禄大夫赠以妃印绶广立三十五年薨子幽王荣嗣立二十年薨子孝王琮嗣薨子恭王曜嗣薨子契嗣魏受禅以为崇徳侯
　　楚王英传
　　楚王英以建武十五年封为楚公十七年进爵为王二十八年就国母许氏无宠故英国最贫小三十年以临淮之取虑须昌二县益楚国【取虑县故城在今泗州下邳县西南案临淮无须昌有昌阳县盖误也取虑音秋闾】自显宗为太子时英常独归附太子太子特亲爱之及即位数受赏赐永平元年特封英舅子许昌为龙舒侯【龙舒县属庐江郡故城在今庐江县西也】英少时好防侠交通賔客晚节更喜黄老学为浮屠斋戒祭祀【袁宏汉记浮屠佛也西域天竺国有佛道焉佛者汉言觉也将以觉悟羣生也其教以修善慈心为主不杀生专务清静其精者为沙门沙门汉言息也盖息意去欲而归于无为又以为人死精神不灭随复受形生时善恶皆有报应故贵行善修道以链精神以至无生而得为佛也佛长丈六尺黄金色项中佩日月光变化无方无所不入而大济羣生初眀帝梦见金人长大项有日月光以问羣臣或曰西方有神其名曰佛陛下所梦得无是乎于是遣使天竺问其道术而圗其形象焉】八年诏令天下死罪皆入缣赎英遣郎中令奉黄缣白纨三十匹诣国相曰托在蕃辅过恶累积欢喜大恩奉送缣帛以赎愆罪国相以闻诏报曰楚王诵黄老之微言尚浮圗之仁祠洁斋三月与神为誓何嫌何疑当有悔吝其还赎以助伊蒲塞桑门之盛馔【伊蒲塞即优婆塞也中华翻为近住言受戒行堪近僧住也桑门即沙门】因以班示诸国中傅英后遂大交通方士作金玉鹤刻文字以为符瑞十三年男子燕广告英与渔阳王平顔忠等造作圗书有逆谋事下案验有司奏英招聚奸猾造作圗谶擅相官秩置诸侯王公将军二千石大逆不道请诛之帝以亲亲不忍乃废英徙丹阳泾县【今宣州县也】赐汤沐邑五百戸【汤沐解见皇后纪也】遣大鸿胪持节护送使伎人奴婢妓士鼓吹悉从得乗辎軿【軿犹屏也自隐蔽之车苍颉篇曰衣车也○刘攽曰奴婢妓士案文妓当作技士当作工又当工在技上上文伎人即是伎乐此工技是巧匠也梁节王传中亦有工技也】持兵弩行道射猎极意自娱男女为侯主者食邑如故椘太后勿上玺绶留住楚宫眀年英至丹阳自杀立三十三年国除诏遣光禄大夫持节吊祠赠赗如法加赐列侯印绶以诸侯礼于泾遣中黄门占护其妻子【占防犹守防也】悉出楚官属无辞语者制诏许太后曰国家始闻楚事幸其不然既知审实懐用悼灼庶欲宥全王身令保卒天年而王不念顾太后竟不自免此天命也无可奈何太后其保养幼弱勉彊饮食诸许愿王富贵人情也已诏有司出其有谋者令安田宅于是封燕广为折奸侯楚狱遂至累年其辞语相连自京师亲戚诸侯州郡豪杰及考案吏阿附相防坐死徙者以千数十五年帝幸彭城见许太后及英妻子于内殿悲泣感动左右建初二年肃宗封英子楚侯种五弟皆为列侯并不得置相臣吏人元和三年许太后薨复遣光禄大夫持节吊祠因留护丧事赙钱五百万又遣谒者备王官属迎英丧改彭城加王赤绶羽盖华藻如嗣王仪【续汉舆服志曰诸侯王赤绶四采长二丈一尺皇子安车青盖金华藻】追爵谥曰楚厉侯章和元年帝幸彭城见英夫人及六子厚加赠赐种后徙封陆侯【陆县名属庐江郡】卒子度嗣度卒子拘嗣传国于后
　　济南安王康传
　　济南安王康建武十五年封济南公十七年进爵为王二十八年就国三十年以平原之祝阿安徳朝阳平昌隰隂重邱六县益济南国中元二年封康子徳为东武城侯【东武城属清河郡今贝州武城县是】康在国不循法度交通賔客其后人上书告康招来州郡奸猾渔阳顔忠刘子产等又多遗其缯帛案图书谋议不轨事下考有司举奏之显宗以亲亲故不忍穷竟其事但削祝阿隰隂东朝阳安徳西平昌五县【东朝阳在今齐州临济县东西平昌今徳州般县也般音补满反】建初八年肃宗复还所削地康遂多殖财货大修宫室奴婢至千四百人廐马千二百匹私田八百顷奢侈恣欲防观无节永元初国傅何敞上疏谏康曰盖闻诸侯之义制节谨度然后能保其社稷和其民人【孝经诸侯章之义也】大王以骨肉之亲享食茅土当施张政令眀其典法出入进止宜有期度舆马台隶应为科品【台隶贱职也左氏传曰人有十等王臣公公臣卿卿臣大夫大夫臣士士臣皁皁臣舆舆臣隶隶臣僚僚臣仆仆臣台也】而今奴婢廐马皆有千余增无用之口以自蚕食【言如蚕之食渐至衰尽也】宫婢闭隔失其天性感乱和气又多起内第触犯防禁费以巨万【巨大也大万谓万万】而功犹未半夫文繁者质荒木胜者人亡【荒废也文彩繁多则质以之废土木増构则人殚其力故云人亡】皆非所以奉礼承上传福无穷者也故楚作章华以凶【左氏传楚灵王成章华之台后卒被杀杜预注云台在今南郡华容县也】吴兴姑苏而灭【姑苏台一名姑胥台越絶书曰胥门外有九曲路阖庐以防姑苏之台以望湖中顾夷吾地记云横山北有小山俗谓姑苏台今在苏州吴县西阖庐后被越杀之】景公千驷民无称焉【论语齐景公有马千驷死之日民无徳而称焉千驷四千匹】今数防诸第晨夜无节又非所以逺防未然临深履薄之法也愿大王修恭俭遵古制省奴婢之口减乗马之数斥私田之富节游观之宴以礼起居则敞乃敢安心自保惟大王深虑愚言康素敬重敞虽无所嫌牾然终不能改立五十九年薨子简王错嗣【错音七故反】错为太子时爱康鼓吹妓女宋闰使医张尊招之不得错怒自以劒刺杀尊国相举奏有诏勿案永元十一年封错弟七人为列侯错立六年薨子孝王香嗣永初二年封香弟四人为列侯香笃行好经书初叔父笃有罪不得封西平昌侯昱坐法失侯香乃上书分爵土封笃子丸昱子嵩皆为列侯香立二十年薨无子国絶永建元年顺帝立错子阜阳侯显为嗣是为厘王立三年薨子悼王广嗣永建五年封广弟文为乐城亭侯广立二十五年永兴元年薨无子国除
　　东平宪王苍传　【子任城孝王尚】
