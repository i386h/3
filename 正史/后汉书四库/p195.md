<!-- { "loadSidebar": true } -->
　　论曰孔子称贫而无谄富而无骄未若贫而乐富而好礼者也若东平宪王可谓好礼者也若其辞至戚去母后岂欲茍立名行而忘亲遗义哉盖位疑则隙生累近则丧大【忧累既近所丧必大】斯盖明哲之所为叹息呜呼逺隙以全忠释累以成孝夫岂宪王之志哉【言其本志然也】东海恭王逊而知废【逊让也】为呉太伯不亦可乎【左传曰晋大夫士蔿之辞也吴太伯周太王之长子让其弟季歴因适吴越采药太王没而不反事见史记也】
　　任城孝王尚元和元年封食任城亢父樊三县【亢父樊并属东平国亢父故城在今兖州任城县南樊故城在今瑕丘县西南也】立十八年薨子贞王安嗣永元十四年封母弟福为桃乡侯永初四年封福弟亢为当涂乡侯安性轻易贪吝数防服出入游观国中取官属车马刀劒下至卫士米肉皆不与直元初六年国相行宏奏请废之安帝不忍以一嵗租五分之一赎罪安立十九年薨子节王崇嗣顺帝时羌虏数反崇辄上钱帛佐边费及帝崩复上钱三百万助山陵用度朝廷嘉而不受立三十一年薨无子国絶延熹四年桓帝立河间孝王子恭为参户亭侯博为任城王【○刘攽曰案文多一为字又恭字合在上孝王名恭也】以奉其祀【杜预注左传曰今丹水县北有三户亭故城在今邓州内乡县西南也】博有孝行丧母服制如礼増封三千户立十三年薨无子国絶熹平四年灵帝复立河间贞王逊子新昌侯佗为任城王奉孝王后立四十六年魏受禅以为崇徳侯
　　阜陵质王延传
　　阜陵质王延建武十五年封淮阳公十七年进爵为王二十八年就国三十年以汝南之长平西华新阳扶乐四县益淮阳国【长平故城在今陈州宛丘县西北西华故城在今溵水县西北新阳故城在今豫州眞阳西南扶乐故城在今陈州太康县北也】延性骄奢而遇下严烈永平中有上书告延与姬兄谢弇及姊馆陶主壻驸马都尉韩光招奸猾作图谶祠祭祝诅事下案验光弇被杀辞所连及死徙者甚众有司奏请诛延宗以延罪薄于楚王英故特加防徙为阜陵王食二县延既徙封数懐怨望建初中复有告延与子男鲂造逆谋者有司奏请槛车征诣廷尉诏狱肃宗下诏曰王前犯大逆罪恶尤深有同周之管蔡汉之淮南【淮南厉王长高帝子文帝时反被迁于蜀而死也】经有正义律有明刑【公羊传曰君亲无将将而必诛前书曰大逆无道父母妻子同产无少长皆弃市】先帝不忍亲亲之恩枉屈大法为王受愆【愆过也反而不诛先帝之过故言为王受过也】羣下莫不惑焉今王曽莫悔悟悖心不移逆谋内溃自子鲂发诚非本朝之所乐闻朕恻然伤心不忍致王于理今贬爵为阜陵侯食一县获斯辜者侯自取焉于戏诫哉赦鲂等罪勿验使谒者一人监防延国不得与吏人通章和元年行幸九江赐延书与车驾会寿春帝见延及妻子愍然伤之乃下诏曰昔周之爵封千有八百而姬姓居半者所以桢干王室也朕南廵望淮海意在阜陵遂与侯相见侯志意衰落形体非故瞻省懐感以喜以悲今复侯为阜陵王増封四县并前为五县以阜陵下湿徙都寿春加赐钱千万布万疋安车一乘夫人诸子赏赐各有差明年入朝立五十一年薨子殇王冲嗣永元二年下诏尽削除前班下延事冲立二年薨无嗣和帝复封冲兄鲂是为顷王永元八年封鲂弟十二人为乡亭侯鲂立三十年薨子懐王恢嗣延光三年封恢兄弟五人为乡亭侯恢立十年薨子节王代嗣阳嘉二年封代兄便亲为勃遒亭侯代立十四年薨无子国絶建和元年桓帝立勃遒亭侯便亲为恢嗣是为恭王立十三年薨子孝王统嗣立八年薨子王赦立建安中薨无子国除
　　广陵思王荆传
　　广陵思王荆建武十五年封山阳公十七年进爵为王荆性刻急隐害【隐害谓隂害于人也】有才能而喜文法光武崩大行在前殿荆哭不哀而作飞书封以方底【方底囊所以盛书也前书曰緑绨方底】令苍头诈称东海王彊舅大鸿胪郭况书与彊曰君王无罪猥被斥废而兄弟至有束缚入牢狱者太后失职别守北宫【太后郭后也职常也失其常位别迁北宫】及至年老逺斥居边【封之于鲁】海内深痛观者鼻酸及太后尸柩在堂洛阳吏以次捕斩賔客至有一家三尸伏堂者痛甚矣今天下有丧弓弩张设甚备间梁松勑虎贲史曰吏以便宜见非勿有所拘【以便宜之事而有非者当即行之勿拘常制也】封侯难再得也郎官窃悲之为王寒心累息【累息犹叠息也】今天下争欲思刻贼王以求功宁有量邪若归并二国之众可聚百万君王为之主鼓行无前功易于太山破鸡子轻于四马载鸿毛此汤武兵也今年轩辕星有白气星家及喜事者【喜事犹好事也喜音许气反】皆云白气者丧轩辕女主之位又太白前出西方至午兵当起【洪范五行传曰太白少隂之星以己未为界不得经天而行太白经天而行为不臣今至午是为经天也】又太子星色黒至辰日辄变赤【天官书曰心前星太子之位也】夫黒为病赤为兵王努力卒事髙袓起亭长陛下兴白水何况于王陛下长子故副主哉上以求天下事必举下以雪除沉没之耻报死母之雠精诚所加金石为开【韩诗外传曰昔者楚熊渠子夜行见寝石以为伏虎弯弓而射之没金饮羽下视知其石也因复射之　跃无迹熊渠子见其诚心而金石　之开而况人乎】当为秋霜无为槛羊【秋霜肃杀于物槛羊受制于人】虽欲为槛羊又可得乎窃见诸相工言王贵天子法也人主崩亡闾阎之伍尚为盗贼欲有所望何况王邪夫受命之君天之所立不可谋也今新帝人之所置彊者为右愿君王为髙袓陛下所志【陛下即光武也】无为扶苏将闾呌呼天也【扶苏秦始皇之太子将闾庻子也扶苏以数谏始皇使与蒙恬守北边始皇死于沙丘少子胡亥诈立赐扶苏死将闾昆弟三人囚于内宫胡亥使谓将闾曰公子不臣罪当死将闾乃仰天而大呼天者三曰天乎吾无罪昆弟三人皆流涕伏劒自杀事见史记】彊得书惶怖即执其使封书上之显宗以荆母弟秘其事遣荆出止河南宫时西羌反荆不得志冀天下因羌惊动有变私迎能为星者与谋议帝闻之乃徙封荆广陵王遣之国其后荆复呼相工谓曰我貌类先帝先帝三十得天下我今亦三十可起兵未相者诣吏告之荆惶恐自系狱帝复加恩不考极其事下诏不得臣属吏人唯食租如故使相中尉谨宿卫之荆犹不改其后使巫祭祀祝诅有司举奏请诛之荆自杀立二十九年死帝怜伤之赐諡曰思王十四年封荆子元寿为广陵侯服王玺绶食荆故国六县又封元寿弟三人为乡侯明年帝东廵狩征元寿兄弟会东平宫班赐御服器物又取皇子舆马悉以与之建初七年肃宗诏元寿兄弟与诸王俱朝京师元寿卒子商嗣商卒子条嗣传国于后
　　临淮懐公衡传
　　临淮懐公衡建武十五年立未及进爵为王而薨无子国除
　　中山简王焉传
　　中山简王焉建武十五年封左冯翊公【○刘攽曰案光武纪封焉左翊公与右翊相配】十七年进爵为王焉以郭太后少子故独留京师三十年徙封中山王永平二年冬诸王来会辟雍事毕归蕃诏焉与俱就国从以虎贲官骑【汉官仪驺骑王家名官骑】焉上书辞让显宗报曰凡诸侯出境必备左右故夹谷之会司马以从【谷梁传曰公会齐侯于颊谷齐人鼔噪欲以执鲁君孔子歴阶而上命司马止之左氏传颊谷作夹谷】今五国各官骑百人称娖前行【娖音楚角反称娖犹齐整也行音胡朗反】皆北军胡骑便兵善射弓不空发中必决眦【司马相如子虚之文】夫有文事必有武备所以重蕃职也王其勿辞帝以焉郭太后偏爱特加恩宠独得徃来京师十五年焉姬韩序有过焉缢杀之国相举奏坐削安险县【安险属中山郡】元和中肃宗复以安险还中山立五十二年永元二年薨自中兴至和帝时皇子始封薨者皆赙钱三千万布三万疋嗣王薨赙钱千万布万匹是时窦太后临朝窦宪兄弟擅权太后及宪等东海出也【尔雅曰女子之子谓出也】故睦于焉而重于礼加赙钱一亿诏济南东海二王皆会大为修冢茔开神道【墓前开道建石柱以为标谓之神道】平夷吏人冢墓以千数作者万余人发常山钜鹿涿郡柏黄肠杂木【黄肠柏木黄心】三郡不能备复调余州郡工徒及送致者数千人凡征发摇动六州十八郡制度余国莫及子夷王宪嗣永元四年封宪弟十一人为列侯宪立二十二年薨子孝王宏嗣永宁元年封宏二弟为亭侯宏立二十八年薨子穆王畅嗣永和六年封畅弟荆为南乡侯畅立三十四年薨子节王稚嗣无子国除
　　琅邪孝王京传
　　琅邪孝王京建武十五年封琅邪公十七年进爵为王京性恭孝好经学显宗尤爱幸赏赐恩宠殊异莫与为比永平二年以太山之盖南武阳华【盖县故城在今沂州沂水县西北南武阳县故城在今沂州费县西又华县故城在费县东北也】东莱之昌阳卢乡东牟六县益琅邪【昌阳今莱州县也故城在今闻登县西南卢乡故城在今昌阳县西北东牟故城在闻登县西北也】五年乃就国光烈皇后崩帝悉以太后遗金寳财物赐京京都莒好修宫室穷极伎巧殿馆璧带皆饰以金银【璧带壁中之横木也以金银为钉饰其上】数上诗赋颂徳帝嘉美下之史官京国中有城阳景王祠吏人奉祠神数下言宫中多不便利京上书愿徙宫开阳以华盖南武阳厚丘赣楡五县【华县盖县南武阳属泰山郡厚丘属东海郡赣楡属琅邪郡】易东海之开阳临沂肃宗许之立三十一年薨东海即丘广平亭有诏割亭属开阳【开阳县属东海郡故城在今沂州临沂县北】子夷王宇嗣建初七年封宇弟十三人为列侯元和元年封孝王孙二人为列侯宇立二十年薨子恭王寿嗣永初元年封寿弟八人为列侯立十七年薨子贞王尊嗣延光二年封尊弟四人为乡侯尊立十八年薨子安王据嗣永和五年封据弟三人为乡侯据立四十七年薨子顺王容嗣初平元年遣弟邈至长安奉章贡献帝以邈为九江太守封阳都侯【阳都县属城阳国故城在今沂州承县南承音常证反】容立八年薨国絶初邈至长安盛称东郡太守曹操忠诚于帝操以此徳于邈建安十一年复立容子熙为王在位十一年坐谋欲过江被诛国除
　　赞曰光武十子胙土分王沛献尊节楚英流放【尊音祖本反礼记曰恭敬撙节郑注云撙趋也】延既怨诅荆亦觖望济南隂谋琅邪骄宕中山临淮无闻夭丧【二王早终名闻未着也】东平好善辞中委相谦谦恭王实惟三让


　　后汉书卷七十二
　　后汉书卷七十二考证
　　东平宪王苍传山阳之南平阳槀湖陵○【臣会汾】按前后书志山阳无槀有橐臣瓉音拓此传与注槀字传写俱误应改正
　　骠骑时吏○时字应从通鉴作府










　　后汉书卷七十二考证
<史部,正史类,后汉书>
　　钦定四库全书
　　后汉书卷七十三
　　宋　　宣　　城　　太　　守范　煜撰唐　　章　　怀　　太　　子　　贤注
　　朱乐何列传第三十三
　　朱晖传【孙穆】
