<!-- { "loadSidebar": true } -->
　　杜乔传
　　杜乔字叔荣河内林虑人也【续汉书曰累祖吏二千石乔少好学治韩诗京氏易欧阳尚书以孝称虽二千石子常歩担求师林虑今相州县也】少为诸生举孝廉辟司徒杨震府稍迁为南郡太守转东海相入拜侍中汉安元年以乔守光禄大夫使徇察兖州表奏太山太守李固政为天下第一陈留太守梁让济隂太守泛宫济北相崔瑗等臧罪千万以上让即大将军梁冀季父宫瑗皆冀所善还拜太子太傅迁大司农时梁冀子弟五人及中常侍等以无功并封乔上书谏曰陛下越从藩臣龙飞即位天人属心万邦攸赖不急忠贤之礼而先左右之封伤善害徳兴长佞谀臣闻古之明君褒罚必以功过末世闇主诛赏各縁其私今梁氏一门宦者微孽【孽音鱼列反公羊传曰臣仆庶孽之事何休注云孽贱子也犹树之有孽生也】并带无功之绂【苍颉篇绂绶也】裂劳臣之土其为乖滥胡可胜言夫有功不赏为善失其望奸回不诘为恶肆其凶故陈资斧而人靡畏班爵位而物无劝【易旅卦九四曰旅于处得其资斧前书音义曰资利也】茍遂斯道岂伊伤政为乱而已丧身亡国可不愼哉书奏不省益州刺史种暠举劾永昌太守刘君世以金蛇遗梁冀事发觉以蛇输司农冀从乔借观之乔不肯与冀始为恨累迁大鸿胪时冀小女死令公卿会丧乔独不徃冀又衘之迁光禄勲建和元年代胡广为太尉桓帝将纳梁冀妹冀欲令以厚礼迎之乔据执旧典不听【时有司奏曰春秋迎王后于纪在涂则称后今大将军冀女弟宜备礼章时进徴币奏可于是悉依惠帝纳后故事聘黄金一万斤纳采鴈璧乘马一依旧典也】又冀属乔举泛宫为尚书乔以宫臧罪明着遂不肯用因此日忤于冀先是李固见废内外丧气羣臣侧足而立唯乔正色无所回桡【回邪也桡曲也】由是海内叹息朝野瞻望焉在位数月以地震免宦者唐衡左悺等因共谮于帝曰陛下前当即位乔与李固抗议言上不堪奉汉宗祀【抗举也】帝亦怨之及清河王蒜事起梁冀遂讽有司劾乔及李固与刘鲔等交通请逮案罪而梁太后素知乔忠但防免而已【续汉书曰乔诸生耿伯尝与鲔同止冀讽吏执鲔为乔门生】冀愈怒使人脇乔曰早从宜妻子可得全【从宜令其自尽也】乔不肯明日冀遣骑至其门不闻哭者遂白执系之死狱中妻子归故郡与李固俱暴尸于城北家属故人莫敢视者乔故掾陈留杨匡闻之号泣星行到洛阳乃着故赤帻托为夏门亭吏守衞尸丧驱防蝇虫积十二日都官从事执之以闻太后义而不罪匡于是带鈇锧诣阙上书并乞李杜二公骸骨太后许之成礼殡殓送乔丧还家葬送行服隠匿不仕匡初好学常在外黄大泽教授门徒补蕲长【蕲今徐州县也音机】政有异绩迁平原令时国相徐曾中常侍璜之兄也匡耻与接事托疾牧豕云【袁山松书匡一名章字叔康也】
　　论曰夫称仁者其道矣【大也言非一涂也】立言践行【立其言必践而行之】岂徒徇名安己而已哉【徇求也】将以定去就之槩正天下之风使生以理全死与义合也【槩节也立身之道唯孝与忠全死生之义湏得其所】夫专为义则伤生【贵义则贱生也】专为生则骞义【骞违也】专为物则害智【为物则役智故为害】专为已则损仁若义重于生舍生可也生重于义全生可也【孟子曰鱼我所欲熊掌我所欲也二者不可得兼舍鱼而取熊掌者也生亦我所欲也义亦我所欲也二者不可得兼舍生而取义者也】上以残闇失君道下以笃固尽臣节臣节尽而死之则为杀身以成仁去之不为求生以害仁也【论语无求生以害仁有杀身以成仁】顺桓之间国统三絶太后称制贼臣虎视李固据位持重以争大义确乎而不可夺【确坚貌也易曰确乎其不可拔论语曰临大节而不可夺】岂不知守节之触祸耻夫覆折之伤任也【易曰鼎折足覆公餗言不胜其任也】观其发正辞及所遗梁冀书虽机失谋乖犹恋恋而不能已至矣哉社稷之心乎其顾视胡广赵戒犹粪土也赞曰李杜司职朋心合力【朋犹同也】致主文宣抗情伊稷【伊尹后稷也】道亡时晦终离罔极【离被也毛诗曰防人罔极】爕同赵孤【赵朔之子赵武史记曰晋景公三年大夫屠岸贾杀赵朔朔客程婴公孙杵臼匿朔遗腹子于中山居十五年后景公与韩厥立赵孤而攻灭屠岸贾也】世载直【载行也】
　　后汉书卷九十三
　　后汉书卷九十三考证
　　李固传开阳城门候羊迪等○羊字本或作
　　如近者月食既于端门之侧○如字本或作加
　　夏门亭长呵之曰○【臣世骏】按杜乔传乔故掾陈留杨匡托为夏门亭吏守衞尸丧即此夏门亭长也章懐失注









　　后汉书卷九十三考证
　　钦定四库全书
　　后汉书卷九十四
　　宋　　宣　　城　　太　　守范　煜撰唐　　章　　懐　　太　　子　　贤注
　　吴延史卢赵列传第五十四
　　吴祐传
　　吴祐字季英【祐音又续汉书作佑】陈留长垣人也父恢为南海太守【恢或作惔音徒滥反】祐年十二随从到官恢欲杀青简以写经书【杀青者以火炙简令汗取其青易书复不蠧谓之杀青亦谓汗简义见刘向别録也】祐谏曰今大人逾越五领【领者西自衡山之南东至于海一山之限耳别标名则有五焉裴氏广川记云大庾始安临贺桂阳掲阳是为五领邓徳明南康记曰大庾一也桂阳甲骑二也九眞都厐三也临贺萌渚四也始安越城五也裴氏之说则为审矣】逺在海濵其俗诚陋然旧多珍怪上为国家所疑下为权戚所望【希望其赠遗也】此书若成则载之兼两【车有两轮故称两也】昔马援以薏苡兴谤王阳以衣囊徼名【徼要也音江尧反前书曰王阳好车马衣服鲜明而迁徙转移所载不过囊橐时人怪其奢伏其俭故俗传王阳能作黄金】嫌疑之间诚先贤所愼也恢乃止抚其首曰吴氏世不乏季子矣【季子谓札也】及年二十丧父居无担石而不受赡遗常牧豕于长垣泽中【续汉书曰年四十余乃为郡吏也】行吟经书遇父故人谓曰卿二千石子而自业贱事纵子无耻奈先君何祐辞谢而已守志如初后举孝廉【陈留耆旧传曰太守冷宏召补文学宏见异之擢举孝廉】将行郡中为祖道祐越坛共小史雍丘黄眞欢语移时与结友而别【祖道之礼封土为軷坛也五经要义曰祖道者行祭为道路祈也周礼大驭掌王玉路以祀及犯軷注云犯軷者封土象山于路侧以刍棘栢为神主祭之以车轹軷而去喻无险难○刘攽曰注以刍棘栢案礼记云菩刍棘栢此少一菩字也】功曹以祐倨请黜之太守曰吴季英有知人之明卿且勿言眞后亦举孝廉除新蔡长世称其清节【谢承书曰真字夏甫】时公沙穆来游太学无资粮乃变服客佣为祐赁舂祐与语大惊遂共定交于杵臼之间祐以光禄四行迁胶东侯相【汉官仪曰四行敦厚质朴逊让节俭也】时济北戴宏父为县丞宏年十六从在丞舍祐每行园常闻讽诵之音竒而厚之亦与为友卒成儒宗知名东夏【东夏东方也尚书曰尹兹东夏也】官至酒泉太守【济北先贤传曰宏字元襄刚县乆也年二十二为郡督邮曾以职事见诘府君欲挞之宏曰今鄙郡遭明府咸以为仲尼之君国小人少以宏为顔回岂闻仲尼有挞顔回之义府君异其对即日教署主簿也】祐政唯仁简以身率物民有争诉者輙闭閤自责然后断其讼以道譬之或身到闾里重相和解自是之后争隙省息吏人懐而不欺啬夫孙性私赋民钱【续汉书曰赋钱五百为父市单衣】市衣以进其父父得而怒曰有君如是何忍欺之促归伏罪性慙惧诣閤持衣自首祐屏左右问其故性具谈父言祐曰掾以亲故受汚秽之名所谓观过斯知仁矣【论语载孔子之言也】使归谢其父还以衣遗之又安丘男子母丘长与母俱行市道遇醉客辱其母长杀之而亡安丘追踪于胶东得之祐呼长谓曰子母见辱人情所耻然孝子忿必虑难动不累亲【论语孔子曰忿思难又曰一朝之忿忘其身以及其亲非惑与】今若背亲逞怒【若汝也逞快也】白日杀人赦若非义刑若不忍将如之何长以械自系【在手曰械】曰国家制法囚身犯之明府虽加哀矜恩无所施祐问长有妻子乎对曰有妻未有子也即移安丘逮长妻妻到解其桎梏使同宿狱中妻遂懐孕至冬尽行刑长泣谓母曰负母应死当何以报吴君乎乃齧指而吞之含血言曰妻若生子名之吴生言我临死吞指为誓属儿以报吴君因投缳而死【谓以绳为缳投之而缢也缳音胡犬反】祐在胶东九年【陈留耆旧传曰祐处同僚无私书之问上司无牋檄之敬在胶东书不入京师也】迁齐相大将军梁冀表为长史及冀诬奏太尉李固祐闻而请见与冀争之不听时扶风马融在坐为冀章草祐因谓融曰李公之罪成于卿手李公即诛卿何面目见天下之人乎冀怒而起入室祐亦径去冀遂出祐为河间相因自免归家不复仕躬灌园蔬以经书教授年九十八卒长子凤官至乐浪太守少子恺新息令凤子冯鲖阳侯相【鲖阳县属汝南郡音纣】皆有名于世【陈留耆旧传曰凤字君雅冯字子髙】
　　延笃传
