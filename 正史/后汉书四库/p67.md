<!-- { "loadSidebar": true } -->
　　建武元年赤眉贼率樊崇逢安等共立刘盆子为天子然崇等视之如小儿百事自由初不恤録也后正旦至君臣欲共飨既坐酒食未下羣臣更起乱不可整时大司农杨音案劒怒曰小儿戱尚不如此其后遂破坏崇安等皆诛死唯音为闗内侯以夀终
　　光武崩山阳王荆哭不哀作飞书与东海王劝使作乱明帝以荆同母弟大后在故隠之后徙王广陵荆遂坐复谋反自杀也
　　章帝时窦皇后兄宪以皇后甚幸于上故人人莫不畏宪宪于是强请夺沁水长公主田公主畏宪与之宪乃贱顾之后上幸公主田觉之问宪宪又上言借之上以后故但谴勅之不治其罪后章帝崩窦太后摄政宪秉机密忠直之臣与宪忤者宪多害之其后宪兄弟遂皆被诛
　　桓帝时梁冀秉政兄弟贵盛自恣好驱驰过度至于归家犹驱驰入门百姓号之曰梁氏灭门驱驰后遂诛灭和帝永元十年十三年十四年十五年皆淫雨伤稼【古今注曰光武建武六年九月大雨连月苖稼更生鼠巢树上十七年雒阳暴雨壊民庐舍压杀人伤害禾稼】安帝元年四年秋郡国十淫雨伤稼【方储对策曰雨不时节妄赏赐也】永宁元年郡国三十三淫雨伤稼
　　建光元年京都及郡国二十九淫雨伤稼是时羌反久未平百姓屯戍不解愁苦
　　延光元年郡国二十七淫雨伤稼【案本传陈忠奏以为王侯二千石为女使伯荣独拜车下柄在臣妾】
　　二年郡国五连雨伤稼
　　顺帝永建四年司隶荆豫兖冀部淫雨伤稼
　　六年冀州雨伤稼
　　桓帝延熹二年夏霖雨五十余日是时大将军梁冀秉政谋害上所幸邓贵人母宣冀又擅杀议郎邴尊上欲诛冀惧其持权日久威势强盛恐有逆命害及吏民密与近臣中常侍单超等图其方畧其年八月冀卒伏罪诛灭【案公沙穆传永夀元年霖雨大水三辅以东莫不湮没】
　　灵帝建宁元年夏霖雨六十余日是时大将军窦武谋变废中官其年九月长乐五官吏朱瑀等共与中常侍曹节起兵先诛武交兵阙下败走追斩武兄弟死者数百人【案武死无兄弟有兄子】
　　熹平元年夏霖雨七十余日是时中常侍曹节等共诬曰勃海王悝谋反其十月诛悝
　　中平六年夏霖雨八十余日是时灵帝新弃羣臣大行尚在梓宫大将军何进与佐军校尉袁绍等共谋欲诛废中官下文陵毕中常侍张让等共杀进兵战京都死者数千
　　更始诸将军过雒阳者数十軰皆帻而衣妇人衣绣拥时智者见之以为服之不中身之灾也乃奔入边郡避之是服妖也其后更始遂为赤眉所杀
　　桓帝元嘉中京都妇女作愁眉啼妆堕马防折要歩龋齿笑所谓愁眉者细而曲折啼妆者薄拭目下若啼处堕马防者作一边【梁冀别传曰冀妇女又有不聊生防】折要歩者足不在体下龋齿笑者若齿痛乐不欣欣始自大将军梁冀家所为京都歙然诸夏皆放效此近服妖也梁冀二世上将防媾王室大作威福将危社稷天诫若曰兵马将徃收捕妇女忧愁踧眉啼泣吏卒掣顿折其要脊令防倾邪虽强语笑无复气味也到延熹二年举宗诛夷延熹中梁冀诛后京都帻顔短耳长短上长下时中常侍单超左悺徐璜具瑗唐衡在帝左右纵其奸慝海内愠曰一将军死五将军出家有数侯子弟列布州郡賔客杂袭腾翥上短下长与梁冀同占到其八年桓帝因日蚀之变乃拜故司徒韩寅为司隶校尉以次诛鉏京都正清【臣昭案本传寅诛左悺贬具瑗虽尅折奸首羣阉相防京都未为正清】
　　延熹中京都长者皆着木屐妇女始嫁至作漆画五采为系此服妖也到九年党事始发传黄门北寺临时惶惑不能信天任命多有逃走不就考者九族拘系及所过歴长少妇女皆被桎梏应木屐之象也
　　灵帝建宁中京都长者皆以苇方笥为妆具下士尽然时有识者窃言苇方笥郡国谳箧也今珍用之此天下人皆当有罪谳于理官也到光和三年癸丑赦令诏书吏民依党禁锢者赦除之有不见文他以类比疑者谳于是诸有党郡皆谳廷尉人名悉入方笥中
　　灵帝好胡服胡帐胡牀胡坐胡饭胡箜篌胡笛胡舞京都贵戚皆竞为之此服妖也其后董卓多拥胡兵填塞街衢虏掠宫掖发掘园陵
　　灵帝于宫中西园驾四白驴躬自操辔驱驰周旋以为大乐于是公卿贵戚转相放效至乘辎軿以为骑从互相侵夺贾与马齐案易曰时乘六龙以御天行天者莫若龙行地者莫如马诗云四牡骙骙载是常服檀车煌煌四牡彭彭夫驴乃服重致远上下山谷野人之所用耳何有帝王君子而骖服之乎迟钝之畜而今贵之天意若曰国且大乱贤愚倒植凡执政者皆如驴也其后董卓陵虐王室多援边人以充本朝胡夷异种跨蹈中国
　　熹平中省内冠狗带绶以为笑乐有一狗突出走入司徒府门或见之者莫不惊怪【袁山松书曰光和四年又于西园弄狗以配人】京房易传曰君不正臣欲簒厥妖狗冠出后灵帝宠用便嬖子弟永乐賔客鸿都羣小传相汲引公卿牧守比肩是也又遣御史于西邸卖官闗内侯顾五百万者赐与金紫诣阙上书占令长随县好丑丰约有贾强者贪如豺虎弱者畧不类物实狗而冠者也司徒古之丞相壹綂国政天戒若曰宰相多非其人尸禄素餐莫能据正持重阿意曲从今在位者皆如狗也故狗走入其门【应劭曰灵帝数以车骑将军过拜孽臣内孽又赠亡人显号加于顽凶印绶污于腐尸昔辛有睹被发之祥知其为戎今假号云集不亦宜乎】
　　灵帝数游戏于西园中令后宫采女为客舍主人身为商贾服行至舍采女下酒食因共饮食以为戏乐此服妖也其后天下大乱【风俗通曰时京师賔防嘉防皆作魁酒酣之后续以挽歌魁丧家之乐挽歌执绋相偶和之者天戒若曰国家当急殄悴诸贵乐皆死亡也自灵帝崩后京师壊灭戸有兼尸虫而相食魁挽歌斯之效乎】
　　献帝建安中男子之衣好为长躬而下甚短女子好为长裙而上甚短时益州从事莫嗣以为服妖是阳无下而隂无上也天下未欲平也后还遂大乱【袁山松曰禅位于魏】灵帝光和元年南宫侍中寺雌鸡欲化雄一身毛皆似雄但头冠尙未变诏以问议郎蔡邕邕对曰貌之不恭则有鸡祸宣帝黄龙元年未央宫雌鸡化为雄不鸣无距是嵗元帝初即位立王皇后至初元元年丞相史家雌鸡化为雄冠距鸣将是嵗后父禁为平阳侯女立为皇后至哀帝晏驾后摄政王莽以后兄子为大司马由是为乱臣窃推之头元首人君之象今鸡一身已变未至于头而上知之是将有其事而不遂成之象也若应之不精政无所改头冠或成为患兹大是后张角作乱称黄巾遂破壊四方疲于赋役多叛者上不改政遂致天下大乱
　　桓帝永兴二年四月丙午光禄勲吏舍壁下夜有青气视之得玉钩玦各一钩长七寸二分周五寸四分身中皆雕镂此青祥也玉金类也七寸二分商数也五寸四分徴数也商为臣徴为事盖为人臣引决事者不肃将有祸也是时梁冀秉政専恣后四嵗梁氏诛灭也延熹五年太学门无故自壊襄楷以为太学前疑所居【本传楷书无前疑之言也】其门自壊文徳将丧教化废也是后天下遂至丧乱
　　永康元年十月壬戌南宫平城门内屋自壊金沴木木动也其十二月宫车晏驾
　　灵帝光和元年南宫平城门内屋武库屋及外东垣屋前后顿壊蔡邕对曰平城门正阳之门与宫连郊祀法驾所由从出门之最尊者也武库禁兵所藏东垣库之外障易传曰小人在位上下咸悖厥妖城门内崩潜潭巴曰宫瓦自堕诸侯强陵主此皆小人显位乱法之咎也其后黄巾贼先起东方库兵大动皇后同父兄何进为大将军同母弟苖为车骑将军兄弟并贵盛皆綂兵在京都其后进欲诛废中官为中常侍张让叚珪等所杀兵战宫中阙下更相诛灭天下兵大起
　　三年二月公府驻驾庑自壊南北三十余间
　　中平二年二月癸亥广阳城门外上屋自壊也
　　献帝初平二年三月长安宣平城门外屋无故自坏至三年夏司徒王允使中郎将吕布杀太师董卓夷三旅【袁山松曰李傕等攻破长安城害允等】
　　兴平元年十月长安市门无故自壊至二年春李傕郭泛鬬长安中傕迫劫天子移置傕坞尽烧宫殿城门官府民舍放兵寇钞公卿以下冬天子东还雒阳傕泛追上到曹阳虏掠乘舆辎重杀光禄勲邓渊廷尉宣璠少府田邠等数十人
　　五行传曰好攻战【郑注曰参伐为武府攻战之象】轻百姓【郑注曰轻之者不重民命春秋传曰师出不正反战不正胜也】饰城郭【郑注曰昴毕间为天街甘氏经曰天街保塞孔涂道衢保塞城郭之象也月令曰四鄙入保】侵边境【郑曰毕主边兵】则金不从革【郑注曰君行此四者为逆天西宫之政西宫于地为金金性从刑而革人所用为噐者也无故冶之不销或入火飞亡或铸之裂形是为不从革其他变异皆属沴也洪范曰从革作辛马融曰金之性从人而更可销铄也汉书音义曰言人君言不见从则金鐡亦不从人意】谓金失其性而为灾也又曰言不从是谓不乂【郑曰乂治也君言不从则是不能治其事也】厥咎僭【郑曰君臣不治则僭差矣】厥罚恒旸【郑曰金主秋秋气杀杀气失故常旸也春秋考异邮曰君行非是则言不见从言不见从则下不治下不治则僭差过制度奢侈骄泰天子僭天大夫僭人主诸侯僭上阳无以制从心之喜上忧下则常旸从之推设其迹考之天意则大旱不雨而民庶大灾伤淮南子曰杀不辜则国赤地】厥极忧【郑曰杀气失故于人为忧】时则有诗妖【郑曰诗之言志也】时则有介虫之孽【郑曰蝝螽蜩蝉之类生于火而藏于秋者也属金】时则有犬祸【郑曰犬畜之以口吠守者属言】时则有口舌之疴【郑曰言气失之病】时则有白白祥惟木沴金介虫刘歆传以为毛虫乂治也安帝永初元年十一月民讹言相惊司隶并冀州民人流移时邓太后专政妇人以顺为道故礼夫死从子之命今专主事此不从而僭也【古今注曰章帝建初五年东海鲁国东平山阳济隂陈留民讹言相惊有贼捕至京师民皆入城也】
　　世祖建武【古今注曰建武三年七月雒阳大旱帝至南郊求雨即日雨】五年夏旱京房传曰欲德不用兹谓张厥灾荒其旱隂云不雨变而赤因四隂众出过时兹谓广其旱不生上下皆蔽兹谓隔其旱天赤三月时有雹杀飞禽上缘求妃兹谓僭其旱三月大温亡云君高台府兹谓犯隂侵阳其旱万物根死有火灾庶位逾节兹谓僭其旱泽物枯为火所伤【春秋考异邮曰国大旱寃狱结旱者阳气移精不施君上失制奢滛僭差气乱感天则旱徴见又云隂厌阳移君滛民恶隂精不舒阳偏不施又云阳偏民怨徴也在所以感之者上奢则求多求多则下竭下竭则溃君不仁管子曰春不收枯骨伐枯木而起去之则夏旱方储对策曰百姓苦士卒烦碎责租税失中暴师外营经歴三时内有怨女外有旷夫王者熟推其祥揆合于天图之事情旱灾可除夫旱者过日天王无意于百姓恩德不行万民烦扰故天应以无泽】是时天下僭逆者未尽诛军多过时【古今注曰建武六年六月九年春十二年五月二十一年六月明帝永平元年五月八年冬十一年八月十五年八月十八年三月并旱】
