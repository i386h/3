<!-- { "loadSidebar": true } -->
　　光启元年七月，河中解、永乐生草，叶自相樛结，如旌旗之状，时人以为“旗子草”。一年七月，凤翔麟游草生如旗状。占曰：“其野有兵。” 
　　○羽虫之孽 
　　武德初，隋将尧君素守蒲州，有鹊巢其砲机。 
　　贞观十七年春，齐王祐为齐州刺史，好畜鸭，有猪啮鸭，头断者四十余。是岁四月丙戌，立晋王为太子，雌雉集太极殿前，雄雉集东宫显德殿前。太极，三朝所会也。 
　　永徽四年，宋州人蔡道基舍傍有兽高丈余，头类羊，一角，鹿形，马蹄，牛尾，五色，有翅。占曰：“鸟如畜形者，有大兵。”五年七月辛巳。万年宫有小鸟如雀，生子大如鳲鸠。 
　　调露元年，鸣叕群飞入塞，相继蔽野，至二年正月，还复北飞，至灵夏北，悉堕地而死，视之皆无首。 
　　文明后，天下屡奏雌雉化为雄，或半化者。 
　　景龙四年六月辛巳朔，乌集太极殿梁，驱之不去。 
　　开元十三年十一月戊子，雄雉驯飞泰山斋宫内。封禅，所以告成功，祀事无重于此者，而野鸟驯飞，不忌禁卫，不祥。二十五年四月，濮州两乌、两鹊、两瞿鹆同巢。陇州鹊哺慈乌。二十八年四月庚辰，慈乌巢宣政殿栱。辛巳，又巢宣政殿栱。 
　　天宝十三载，叶县有鹊巢于车辙中。不巢木而巢地，失其所也。 
　　至德二载三月，安禄山将武令珣围南阳，有鹊巢于城中砲机者三，雏成乃去。 
　　大历八年九月，武功获大鸟，肉翅狐首，四足有爪，长四尺余，毛赤如蝙蝠，群鸟随而噪之。近羽虫孽也。十三年五月，左羽林军有瞿鹆乳鹊二。 
　　贞元四年三月，中书省梧桐树有鹊以泥为巢。鹊巢知岁次，于羽虫为有知，今以泥露巢，遇风雨坏矣。是岁夏，郑、汴境内乌皆群飞，集魏博田绪、淄青李纳境内，衔木为城，高二三尺，方十里，绪、纳恶而焚之，信宿又然，乌口皆流血。九年春，许州鹊哺乌雏。十年四月，有大鸟飞集宫中，食杂骨数日，获之，不食死。六月辛未晦，水鸟集左藏库。十三年十月，怀州鵊巢内有黄雀往来哺食。十四年秋，有异鸟，色青，类鸠、鹊，见于宋州郊外，所止之处，群鸟翼卫，朝夕嗛稻粱以哺之，睢阳人适野聚观者旬日。十八年六月乌集徐州之滕县，兼柴为城，中有白乌一，碧乌一。 
　　元和元年，常州鹳巢于平地。四年十二月，群乌夜集于太行山上。十三年春，淄青府署及城中乌、鹊互取其雏，各以哺子，更相搏击，不能禁。 
　　宝历元年十一月丙申，群乌夜鸣。 
　　开成元年闰五月丙戌，乌集唐安寺，逾月散。雀集玄法寺，燕集萧望之冢。二年三月。真兴门外鹊巢于古冢。鹊巢知避岁，而古占又以高下卜水旱，今不巢于木而穴于冢，不祥。秋，突厥鸟自塞北群飞入塞。五年六月，有秃鹙群飞集禁苑。鹙，水鸟也。 
　　会昌元年，潞州长子有白颈乌与鹊斗。 
　　大中十年三月，舒州吴塘堰有众禽成巢，阔七尺，高一尺。水禽山鸟，无不驯狎。中有如人面、绿毛，绀爪觜者，其声曰“甘”，人谓之“甘虫”。占曰：“有鸟非常，来宿于邑中，国有兵，人相食。” 
　　咸通七年，泾州灵台百里戍有雀生燕，至大俱飞去。京房《易传》曰：“贼臣在国，厥妖燕生雀。”雀生燕同说。十一年夏，雉集河内县署。咸通中，吴、越有异鸟极大，四目三足，鸣山林，其声曰“罗平”。占曰：“国有兵，人相食。” 
　　乾符四年春，庐江县北鹊巢于地。六年夏，鸱、雉集于偃师南楼及县署。刘向说：“野鸟入处，宫室将空。” 
　　广明元年春，绛州翼城县有鸺鹠鸟群飞集县署，众鸟逐而噪之。光启元年、二年，复如之，鸺鹠，一名训狐。 
　　中和元年三月，陈留有乌变为鹊。二年，有鹊变为乌。古者以乌卜军之胜负。乌变为鹊，民从贼之象；鹊复变为乌，贼复为民之象。三年，新安县吏家捕得雉养之，与鸡驯，月余相与斗死。四年，临淮涟水民家鹰化为鹅，而弗能游。鹰以鸷而击，武臣象也；鹅虽毛羽清洁，而飞不能远，无搏击之用，充庖厨而已。 
　　光启元年十二月，陕州平陆集津山有雉二首向背而连颈者，栖集津仓庑后，数月，群雉数百来斗杀之。二年正月，閺乡、湖城野雉及鸢夜鸣。七月，中条山鹊焚其巢。三年七月，鹊复焚巢。京房《易传》曰：“人君暴虐，鸟焚其舍。”三年十月，慈州仵城枭与鸱斗相杀。 
　　光化二年，幽州节度使刘仁恭屠贝州去，夜有鸺鹠鸟十数飞入帐中，逐去复来。 
　　昭宗时，有秃鹙鸟巢寝殿隅，帝亲射杀之。 
　　天复二年，帝在凤翔，十一月丁巳，日南至，夜骤风，有乌数千，迄明飞噪，数日不止。自车驾在岐，常有乌数万栖殿前诸树，岐人谓之神鸦。三年，宣州有鸟如雉而大，尾有火光如散星，集于戟门，明日大火，曹局皆尽，惟兵械存。 
　　○羊祸 
　　义宁二年三月丙辰，麟游县有羔生而无尾。是月乙丑，太原献羖羊，无头而不死。 
　　开元二年正月，原州献肉角羊。二年三月，富平县有肉角羊。 
　　会昌二年春，代州崞县羊生二首连头，两尾。占曰：“二首，上不一也。” 
　　咸通三年夏，平陶民家羊生羔如犊。 
　　乾符二年，洛阳建春门外因暴雨，有物堕地如羖羊，不食，顷之入地中，其迹月余不灭，或以为雨土也。占曰：“当旱。” 
　　○赤眚赤祥 
　　武德七年，河间王孝恭征辅公袥，宴群帅于舟中，孝恭以金碗酌江水，将饮之，则化为血。孝恭曰：“碗中之血，公袥授首之祥。” 
　　武德初，突厥国中雨血三日。 
　　光宅初，宗室岐州刺史崇真之子横、杭等夜宴，忽有气如血腥。 
　　武后时，来俊臣家井水变赤如血，井中夜有吁嗟叹惋声，俊臣以木栈之，木忽自投十步外。长安中，并州晋祠水赤如血。 
　　中宗时，成王千里家有血点地，及奁箱上有血淋沥，腥闻数步。又中郎将东夷人毛婆罗炊饭，一夕化为血。 
　　景龙二年七月癸巳，赤气际天，光烛地，三日乃止。赤气，血祥也。 
　　天宝六载，少陵原杨慎矜父墓封域内，草人皆流血，慎矜令浮屠史敬思禳之，退朝裸而桎梏于丛棘间，如是数旬而流血不止。十二载，李林甫第东北隅每夜火光起，或有如小儿持火出入者。近赤祥也。 
　　宝应元年八月庚午夜，有赤光亘天，贯紫微，渐移东北，弥漫半天。 
　　大历十三年二月，太仆寺有泥像，左臂上有黑汗滴下，以纸承之，血也。 
　　贞元二年十一月壬午，日没，有赤气五，出于黑云中，亘天。十二年九月癸卯，夜有赤气如火，见北方，上至北斗。十七年，福州剑池水赤如血。二十一年正月甲戌，雨赤雪于京师。 
　　元和十四年二月，郓州从事院门前地有血，方尺余，色甚鲜赤，不知所从来，人以为自空而堕也。 
　　长庆元年七月戊午，河水赤，三日止。 
　　宝历元年十二月乙酉夜，西北有雾起，须臾遍天，雾止，有赤气，或浅或深，久而乃散。 
　　大和元年四月庚戌，北方有赤气，中有数白气间之。六月乙卯夜，西北有赤气。八月癸卯，京师见赤气满天。二年闰三月乙卯，北方有赤气如血。 
　　咸通七年，郑州永福湖水赤如凝血者三日。 
　　乾符六年，中书政事堂忽旦有死人，血污满地，不知主名。又御井水色赤而腥，渫之，得一死女子腐烂，近赤祥也。 
　　中和二年七月丙午夜，西北方赤气如绛，际天。 
　　光启元年正月，润州江水赤，凡数日。 
　　○水沴火 
　　幽州坊谷地常有火，长庆三年夏，遂积水为池。近水沴火也。 
　　
志第二十五　五行二 
　　《五行传》曰：“治宫室，饰台榭，内淫乱，犯亲戚，侮父兄 ，则稼穑不成。”谓土失其性，则有水旱之灾，草木百谷不熟也。又曰：’思心不睿，是谓不圣。厥咎雾，厥罚常风，厥极凶短折。时则有脂夜之妖，时则有华孽、蠃虫之孽，时则有牛祸，时则有心腹之痾，时则有黄眚黄祥，时则有木、火、金、水沴土。” 
　　○稼穑不成 
　　贞观元年，关内饥。 
　　总章二年，诸州四十余饥，关中尤甚。 
　　仪凤四年春，东都饥。 
　　调露元年秋，关中饥。 
　　永隆元年冬，东都饥。 
　　永淳元年，关中及山南州二十六饥，京师人相食。 
　　垂拱三年，天下饥。 
　　大足元年春，河南诸州饥。 
　　景龙二年春，饥。三年三月，饥。 
　　先天二年冬，京师、岐、陇、幽州饥。 
　　开元十六年，河北饥。 
　　乾元三年春，饥，米斗钱千五百。 
　　广德二年秋，关辅饥，米斗千钱。 
　　永泰元年，饥，京师米斗千钱。 
　　贞元元年春，大饥，东都、河南、河北米斗千钱，死者相枕。二年五月，麦将登而雨霖，米斗千钱。十四年，京师及河南饥。十九年秋，关辅饥。 
　　元和七年春，饥。八年，广州饥。九年春，关内饥。十一年，东都、陈许州饥。 
　　长庆二年，江淮饥。 
　　大和四年，河北及太原饥。六年春，剑南饥。九年春，饥，河北尤甚。 
　　开成四年，温、台、明等州饥。 
　　大中五年冬，湖南饥。六年夏，淮南饥，海陵、高邮民于官河中漉得异米，号“圣米”。九年秋，淮南饥。 
　　咸通三年夏，淮南、河南饥。九年秋，江左及关内饥，东都尤甚。 
　　乾符三年春，京师饥。 
　　中和二年，关内大饥。四年，关内大饥，人相食。 
　　光启二年二月，荆、襄大饥，米斗三千钱，人相食。三年，扬州大饥，米斗万钱。 
　　大顺二年春，淮南大饥。 
　　天祐元年十月，京师大饥。 
　　○常风 
　　武德二年十二月壬子，大风拔木。《易》巽为风，“重巽以申命”。其及物也，象人君诰命，其鼓动于天地间，有时飞沙扬尘，怒也，发屋拔木者，怒甚也。其占：“大臣专恣而气盛，众逆同志，君行蒙暗，施于事则皆伤害，故常风。”又“飘风入宫阙，一日再三，若风声如雷触地而起，为兵将兴。” 
　　贞观十四年六月乙酉，大风拔木。 
　　咸亨四年八月己酉，大风落太庙鸱尾。 
　　永隆二年七月，雍州大风害稼。 
　　弘道元年十二月壬午晦，宋州大风拔木。 
　　嗣圣元年四月丁巳，宁州大风拔木。 
　　垂拱四年十月辛亥，大风拔木。 
　　永昌二年五月丁亥，大风拔木。 
　　神龙元年三月乙酉，睦州大风拔木。崔玄韦封博陵郡王也，大风折其辂盖。二年六月乙亥，滑州大风拔木。 
