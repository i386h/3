<!-- { "loadSidebar": true } -->
　　后以库部员外郎累迁凤阁舍人。长安元年，为天官侍郎，当公介然，不受私谒，执政忌之，改文昌左丞。不逾月，武后曰：“卿向改职，乃闻令史设斋相庆，此欲肆其贪耳，卿为朕还旧官。”乃复拜天官侍郎，厚赐彩物。三年，授鸾台侍郎、同凤阁鸾台平章事，兼太子左庶子。四年，迁凤阁侍郎。先是，酷吏诬籍数百家，玄开陈其枉，后感悟，皆为原洗。宋璟劾张昌宗不轨事，玄颇助璟。及有司正昌宗罪，而玄弟昇为司刑少卿，执论大辟。兄弟守正如此。 
　　后久疾，宰相不召见者累月。及少闲，玄奏言：“皇太子、相王皆仁明孝友，宜侍医药，不宜引异姓出入禁闼。”后慰纳。以诛二张功为中书令、博陵郡公。后迁上阳宫，顾玄曰：“诸臣进皆因人，而云我所擢，何至是？”对曰：“此正所以报陛下也。”俄拜博陵郡王，罢政事，册其妻为妃，赐实封五百户，检校益州大都督府长史，知都督事。会贬，又流古州。道病卒，年六十九，谥曰文献。 
　　玄三世不异居，家人怡怡如也。贫寓郊墅，群从皆自远会食，无它爨，与昇尤友爱。族人贫孤者，抚养教励。后虽秉权，而子弟仕进不使逾常资，当时称重。少颇属辞，晚以非己长，不复构思，专意经术。 
　　子璩，亦有文。开元二年诏：“玄、柬之，神龙之初，保乂王室，奸臣忌焉，谪殁荒海，流落变迁，感激忠义。宜以玄子璩、柬之孙毖，并为朝散大夫。”璩终礼部侍郎。璩子涣。 
　　涣博综经术，长论议。十岁居父丧，毁辟加人，陆元方异之。起家亳州司功参军，还调。於是入判者千余，吏部侍郎严挺之施特榻试《彝尊铭》，谓曰：“子清庙器，故以题相命。”累迁司门员外郎。杨国忠恶不附己，出为巴西太守。玄宗西狩，迎谒于道。帝见占奏，以为明治体，恨得之晚，房琯亦荐之，即日拜门下侍郎、同中书门下平章事。 
　　肃宗立，与韦见素等同赴行在。时京师未复，举选不至，诏涣为江淮宣谕选补使。收采遗逸，不以亲故自嫌。常曰：“仰才虞谤，吾不忍为。”然听受不甚精，以不职罢为左散骑常侍，兼余杭太守、江东采访防御使。入迁吏部侍郎、集贤院待制。简淡自处，时望尤重。迁御史大夫。 
　　元载辅政，与中官董秀槃结固宠，涣疾之，因进见，慨然论载奸。代宗曰：“载虽非重慎，然协和中外无间然，能臣也。”对曰：“和之为贵者，由礼节也，不节之以礼，焉得和？今干戈甫定，品物思乂。载为宰相，宜明制度，易海内耳目。而怙权树党，毁法为通，鬻恩为恕，附下苟容，乃幽国卑主术，臣所未喻。”帝默然。会涣兼税地青苗钱物使，以钱给百官，而吏用下直为使料，上直为百司料。载讽皇城副留守张清擿其非，诏尚书左丞蒋涣按实，且载所恶，由是贬道州刺史。卒，赠太子太傅，谥曰元。子纵。 
　　纵繇协律郎三迁监察御史。会诏择令长，授蓝田令，德化大行，县人立碑颂德，涣之贬，纵弃金部员外郎就养。后为汴西水陆运、两税、盐铁等使。王师围田悦，乏食，诏纵饷四节度粮，军无乏。德宗出奉天，方镇兵未至。纵劝李怀光奔命，悉军财称所须。怀光兵疲久战，次河中，迁延不进。纵以金帛先度，曰：“济者即赐。”众趋利争西，遂及奉天。迁京兆尹。上言：“怀光反覆不情，宜备之。”及帝徙梁州，追扈不及，左右短纵素善怀光，殆不来。帝曰：“知纵者，朕也，非尔辈所及。”后数日至，授御史大夫。处大体，不急细事，狱诉付成僚属而已。 
　　自兵兴，内外官冗溢，时议并省。纵奏：“兵未息，仕进者之绪，在官则累迁，有功而褒赏，不可废也。比选集，乃据阙留人，怨望滋结。朝廷频诏录劳，而诸道叙优日广。若停减吏员，非但承优者无官可叙，亦恐序进者无路胜置矣。”诏可贞元元年，天子郊见，为大礼使。岁旱用屈，纵撙裁文物，俭而不陋。除吏部侍郎，寻为河南尹。时兵虽定，民雕耗，纵治简易，蠲略细苛。先是戍边者道由洛，储饩取於民。纵始令官办，使五家相保，自占发敛，以绝胥史之私。又引伊、洛溉高仰，通利里闬，人甚宜之。入为太常卿，封常山县公。卒年六十二，赠吏部尚书，谥曰忠。 
　　初，涣为元载所抑，纵讫载世，不求闻达。涣有嬖妾，纵以母事之。妾刚酷，虽纵显官而数笞诟，然率妻子候颜色，承养不懈，时以为难。孙碣。 
　　碣，字东标，及进士第，迁右拾遗。武宗方讨泽潞，碣建请纳刘稹降，忤旨，贬邓城令。稍转商州刺史。擢河南尹、右散骑常侍，再为河南尹。邑有大贾王可久，转货江、湖间。值庞勋乱，盖亡其赀，不得归。妻诣卜者杨乾夫咨在亡。乾夫名善数，而内悦妻色，且利其富。既占，阳惊曰：“乃夫殆不还矣！”即阴以百金谢媒者，诱聘之，妻乃嫁乾夫，遂为富人。它年徐州平，可久困甚，丐衣食归闾里，往见妻。乾夫大怒，诟逐之。妻诣吏自言，乾夫厚纳贿，可久反得罪。再诉，复坐诬。可久恨叹，遂失明。碣之来，可久陈冤，碣得其情，即敕吏掩乾夫并前狱史下狱，悉发赇奸，一日杀之，以妻还可久。时淫潦，狱决而霁，都民相语，歌舞于道。徙陕虢观察使。军乱，贬怀州司马，卒。 
　　张柬之，字孟将，襄州襄阳人。少涉经史，补太学生。祭酒令狐德棻异其才，便以王佐期之。中进士第，始调清源丞。永昌元年，以贤良召，时年七十余矣。对策者千余，柬之为第一。授监察御史，迁凤阁舍人。时突厥默啜有女请和亲，武后欲令武延秀娶之。柬之奏：“古无天子取夷狄女者。”忤旨，出为合、蜀二州刺史。故事，岁以兵五百戍姚州，地险瘴，到屯辄死。柬之论其弊曰： 
　　臣按姚州，古哀牢国，域土荒外，山阻水深。汉世未与中国通，唐蒙开夜郎、滇笮，而哀牢不附。东汉光武末，始请内属，置永昌郡统之。赋其盐布氈罽以利中土。其国西大秦，南交趾，奇珍之贡不阙。刘备据蜀，甲兵不充，诸葛亮五月度泸，收其产入以益军，使张伯岐选取劲兵，以增武备。故《蜀志》称亮南征后，国以富饶。此前世置郡，以其利之也。今盐布之税不供，珍奇之贡不入，戈戟之用不实於戎行，宝货之资不输於大国。而空竭府库，驱率平人，受役蛮夷，肝脑涂地。臣窃为陛下惜之。 
　　昔汉历博南山，涉兰仓水，更置博南、哀牢二县。蜀人愁苦，行者作歌曰：“历博南，越兰津，度兰仓，为他人。”盖讥其贪珍奇之利，而为蛮夷所驱役也。汉获其利，人且怨歌。今减耗国储，费调日引，使陛下赤子身膏野草，骸骨不归，老母幼子哀号望祭於千里之外。朝廷无丝发利，而百姓蒙终身之酷，臣窃为国家痛之。 
　　往诸葛亮破南中，即用渠率统之，不置汉官，不留戍兵。言置官留兵有三不易：置官必夷汉杂居，猜嫌将起；留兵转粮，为患滋重；后忽反叛，劳费必甚。故粗设纲纪，自然久定。臣谓亮之策，诚尽羁縻蛮夷之要。今姚州官属，即无固边厌寇之心，又无亮且纵且擒之伎。唯诡谋狡算，恣情割剥；扇动酋渠，遣成朋常：折支谄笑，取媚蛮夷，拜跪趋伏，无复为耻；提挈子弟，啸引凶愚，聚会蒲博，一掷累万。凡逋逃亡命在彼州者，户赢二千，专事剽夺。且姚州本龙朔中武陵主簿石子仁奏置，其后长史李孝让、辛文协死於群蛮，诏遣郎将赵武贵讨击，兵无噍类，又以将军李义总继往，而郎将刘惠基战死，其州遂废。臣窃以亮有三不易，其言卒验。 
　　垂拱中，蛮郎将王善宝、昆州刺史爨乾福复请置州，言课税自支，不旁取於蜀。及置，州掾李棱为蛮所杀。延载中，司马成琛更置泸南七镇，戍以蜀兵，蜀始扰矣。且姚府总管五十七州间，皆巨猾游客。国家设官，所以正俗防奸，而无耻之吏，败谬至此。今劫害未止，恐惊扰之祸日滋。宜罢姚州，隶巂府，岁时朝觐同蕃国；废泸南诸镇，而设关泸北，非命使，不许交通；增巂屯兵，择清良吏以统之。臣愚以为便。 
　　疏奏不纳。俄为荆州大都督府长史。 
　　长安中，武后谓狄仁杰曰：“安得一奇士用之？”仁杰曰：“陛下求文章资历，今宰相李峤、苏味道足矣。岂文士龌龊，不足与成天下务哉？”后曰“然。”仁杰曰：荆州长史张柬之虽老，宰相材也。用之必尽节于国。”即召为洛州司马。它日又求人，仁杰曰：“臣尝荐张柬之，未用也。”后曰：“迁之矣。”曰：“臣荐宰相而为司马，非用也。”乃授司刑少卿，迁秋官侍郎。后姚崇为灵武军使，将行，后诏举外司可为相者，崇曰：“张柬之沉厚有谋，能断大事，其人老，惟亟用之。”即日召见，拜同凤阁鸾台平章事，进凤阁侍郎。 
　　诛二张也，柬之首发其谋。以功擢天官尚书、同凤阁鸾台三品、汉阳郡公，实封五百户。不半岁，以汉阳郡王加特进，罢政事。柬之既失权，愿还襄州养疾，乃授襄州刺史。中宗为赋诗祖道，又诏群臣饯定鼎门外。至州，持下以法，虽亲旧无所纵贷，会汉水涨啮城郭，柬之因垒为堤，以遏湍怒，阖境赖之。又垦辞王爵，不许。俄及贬，又流泷州，忧愤卒，年八十二。景云元年，赠中书令，谥曰文贞，授一子官。柬之刚直不傅会，然邃於学，论次书数十篇。 
　　子愿、漪。愿仕至襄州刺史。漪以著作佐郎侍父襄阳，恃其家立功，简接乡人，乡人怨之。 
　　初，易之等诛后，中宗犹监国告武氏庙，而天久阴不霁。侍御史崔浑奏“陛下复国，当正唐家位号，称天下心。奈何尚告武氏庙？请毁之，复唐宗庙。”帝嘉纳。是日诏书下，雰翳澄驳，咸以为天人之应。 
　　袁恕己，沧州东光人。仕累司刑少卿，知相王府司马。与诛二张，又从相王统南衙兵备非常，以功加银青光禄大夫、中书侍郎、同中书门下三品，封南阳郡公，实封五百户。 
　　将作少匠杨务廉者，以工巧进。恕己恐其复启游娱侈丽之渐，言於中宗曰：“务廉位九卿，忠言嘉谟不闻，而专事营构以媚上，不斥之，亡以昭德。”乃授陵州刺史。 
　　未几，拜中书令、特进、南阳郡王，罢政事。例及贬，又流环州，为周利贞所逼，恕己素饵黄金。至是饮野葛数升，不死，愤懑，抔土以食，爪甲尽，不能绝，乃击杀之。谥曰贞烈。孙高。 
