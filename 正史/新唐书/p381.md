<!-- { "loadSidebar": true } -->
　　环卒，上官涚知后务，吴少诚引兵薄城，涚欲遁去，昌裔止曰：“受诏而守，死其职也。况士马完奋，足支贼。若坚壁不战七日，贼气必衰，我以全制之可也。”涚许诺。贼攻堞坏，不得修。昌裔密造飞棚联栅，即募突将千人凿城以出，击贼走之。比还，栅已立，守陴遂安。兵马使安国宁谋应贼，昌裔以计斩之；召其麾下千人为飨，人赏二缣，乃伏兵于道，令“持缣者斩”，一不能脱，贼闻解去。以功擢涚陈许节度使，昌裔陈州刺史。 
　　韩全义败于溵水，引军走陈，求入保，昌裔登陴揖曰：“天子命君讨蔡，何为来陈？且贼不敢至我城下，君其舍外无恐。”明日，从十余骑持牛酒抵全义营劳军，全义不自意，迎拜叹服。改陈许行军司马。涚卒，军中推昌裔，有诏检校工部尚书，代节度。命境上吏不得犯蔡人，少诚吏有来犯者，捕得缚送，使自治之。少诚惭其军，亦禁境上暴掠者。封彭城郡公。 
　　元和八年，大水坏庐舍，溺居人，以检校尚书左仆射兼左龙武统军召还京师。始，宪宗恶昌裔自立，欲召之而重生变，宰相李吉甫曰：“陛下乘人心愁苦可召也。”遂以韩皋代之。至长乐驿，知帝意，因称风眩卧第。岁中卒，赠潞州大都督，谥曰威。 
　　范希朝，字致君，河中虞乡人。初从邠宁军为别将，事节度使韩游瑰。德宗在奉天，以战守功累兼御史中丞。治军整毅，游瑰畏其才，将伺隙杀之，希朝惧，奔凤翔。帝闻，召寘左神策军。贞元四年，以游瑰政无状，使代之。希朝曰：“始偪而来，终代其任，非所以防觊觎、安反仄也。”固让左金吾卫将军张献甫。军中惮献甫严，以兵胁监军使请于帝，必得希朝乃止。诏拜宁州刺史、邠宁节度副使，俾佐献甫。 
　　俄迁振武节度使。部有党项、室韦杂居，暴掠放肆，日入慝作，谓之“刮城门”。希朝度要害置屯保，斥逻严密，鄙民以安。至小窃取亦杀无赦，虏人惮伏，相谓曰：“是必张光晟绐姓名来也！”边州每长帅至，必效橐它骏马，虽甚廉者犹受之，以结其欢。希朝一不纳。积十四年，虏保塞不敢横。初，单于城池不树，希朝命莳柳，数岁成林。 
　　贞元末，请朝。时诸镇不以事自述职者，希朝而已。帝悦，拜右金吾卫大将军。王叔文用事，谓其易制，用为右神策统军，充左右神策京西诸城镇行营节度使，屯奉天，以韩泰为副，因欲使泰代之。会不能得神策军而罢。宪宗立，检校尚书左仆射，复为右金吾卫大将军。俄检校司空，出为朔方灵盐节度使。迁河东，率师讨王承宗，败之木刀沟，然老病，不能有大功。还朝，改左龙武统军，以太子太保致仕。卒，赠太子太师，谥忠武，改曰宣武。 
　　希朝号当世善将，或比之赵充国。在朔方时，招突厥别部沙陀千落众万余有之，其后用沙陀战者，所至有功。 
　　王锷，字昆吾，自言太原人。始隶湖南团练府为裨将。杨炎道潭，与语，异其才。嗣曹王皋为团练使，俾锷诱降武冈叛将王国良，以功擢邵州刺史。 
　　皋之节度江西也，李希烈南侵，皋与锷兵三千，使屯浔阳，而皋全军临九江，袭蕲州，遂以众济。表锷江州刺史兼御史中丞，充都虞候。锷小心，善刺军中情伪，事无细大，皋悉知之。因推以腹心，虽家人燕居或预焉。皋攻安州，使伊慎盛兵围之，而遣锷入城中约降，使杀不从者。翌日城开，慎以贼降乃己功，不下锷，锷称疾避之。 
　　皋为荆南节度使，欲署府少尹，而上佐鄙其人，乃复檄都虞候。从皋朝京师，皋奏锷文用虽不足，而它可试。德宗擢为鸿胪少卿。先是，天宝末，西域朝贡酋长及安西、北庭校吏岁集京师者数千人，陇右既陷，不得归，皆仰禀鸿胪礼宾，月四万缗，凡四十年，名田养子孙如编民。至是，锷悉籍名王以下无虑四千人，畜马二千，奏皆停给。宰相李泌尽以隶左右神策军，以酋长署牙将，岁省五十万缗。帝嘉其公，擢容管经略使。凡八年，溪落安之。 
　　迁岭南节度使。广人与蛮杂处，地征薄，多牟利于市，锷租其廛，榷所入与常赋埒，以为时进，裒其余悉自入。诸蕃舶至，尽有其税，于是财蓄不赀，日十余艘载皆犀象珠琲，与商贾杂出于境。数年，京师权家无不富锷之财。召为刑部尚书。淮南节度使杜佑数请代，乃以锷检校兵部尚书为佑副，厚事佑以悦之，坐必就司马听事，不数日，遂代佑。久之，入拜尚书左仆射，又检校司徒，为河中节度使。 
　　进兼太子太傅，徙河东。河东自范希朝讨镇无功，兵才三万，骑六百，府库残耗。锷能补完啬费，未几，兵至五万，骑五千，财用丰余。会回鹘并摩尼师入朝，锷欲示威武倾骇之，乃悉军迎，廷列五十里，旗帜光鲜，戈铠犀密。回鹘恐，不敢仰视，锷偃然受其礼。帝闻嘉之，即除检校司空、同中书门下平章事。锷自见居财多，且惧谤，纳钱二千万。李绛奏言：“锷虽有劳，然佥望不属，恐天下议以为宰相可市而取。”帝曰：“锷当太原残破后，成雄富之治。官爵所以待功，功之不图，何以为劝？王播所献数万万，亦可以平章政事乎？”不听。卒，赠太尉，谥曰魏。 
　　锷初附太原王翃为从子，以婚阀自高。翃子弟亦藉锷多得官。又常读《春秋》，自称儒者，士颇笑之。善任数持下，在淮南时，尝得无名书，内靴中，俄取它书焚之，人信其无名者，异日因小罪，并以所告穷验，示众以神明。性纤啬，有所程作，虽碎琐无所遗。官曹帘坏，吏将易之，锷取坏者付船坊以针箬。每燕飨，辄录其余，卖之以收利。故锷家钱遍天下。 
　　子稷，历鸿胪少卿。锷在籓，稷常留京师，视势高下轻重以纳赀焉。尝请籍坊以广第舍，作复垣洞穴，实金钱其中。锷卒，奴告稷更遗占，没所献，裴度为言，乃论杀奴。长庆二年，用稷为德州刺史，悉金宝、媵侍以行。节度使李全略利其货，因军乱杀稷，纳其女为媵。 
　　开成中，沧州节度使刘约奏稷子叔泰生五岁，值全略乱，为郡人匿养，得不死。送叔泰京师，文宗悯焉，诏授九品官，使奉锷祀。 
　　孟元阳，史失其何所人。起陈许军中，以严整称。曲环领节度使，时已为大将，使董作西华屯。盛夏，屩而立于涂，役休乃就舍，故田辄岁稔，而军食常足。环卒，吴少诚来寇，元阳婴城守，围甚急，然终不能傅城。韩全义败五楼，列将多私去，独元阳与神策将苏元策、宣州将王幹以所部屯溵水，破贼二千，诏拜陈州刺史。宪宗立，迁河阳节度使。五年，卢从史败，检校尚书右仆射，徙帅昭义军。入为右羽林统军，封赵国公。改右金吾大将军，复拜统军。卒，赠扬州大都督。 
　　王栖曜，濮州濮阳人。安禄山反，尚衡裒义兵讨贼，署牙将，徇兗、郓诸县下之，进牙前总管。贼将邢超然守曹州，乘城指顾，栖曜曰：“彼可取也。”一矢殒之，遂拔曹州。累授试金吾卫将军。 
　　袁晁乱浙东，御史中丞袁傪讨之，表为偏将。与贼战，日十余遇，生禽晁，收州县十六。授常州别驾、浙西都知兵马使。时江介未定，诏内常侍马日新以汴滑军五千镇之。中人暴横，贼萧廷兰乘众怨逐日新，劫其众。栖曜方游弈近郊，贼胁取之，与围苏州。栖曜乘贼怠，挺身登城，率城中兵出战，贼众大败，迁试金吾大将军。 
　　李灵曜反汴州，浙西观察使李涵使提兵四千为河南掎角，有功。李希烈陷汴州也，乘胜东略，次宁陵，将袭宋州。浙西节度使韩滉使栖曜以强弩三千涉水，夜入宁陵，希烈不之知。晨朝，矢集帐前，惊曰：“江淮弩士入矣！”遂不敢东。 
　　贞元初，拜左龙武大将军，出为鄜坊节度使。十九年，卒，赠尚书右仆射，谥曰成。 
　　栖曜性谨厚，善骑射。始将兵时，涉寇境，遇游骑环合，乃规百步，立表而射，每射破的，虏相顾惧，引去。 
　　子茂元，少好学。德宗时上书自荐，擢试校书郎，改太子赞善大夫。吕元膺留守东都，署防御判官。淄青留邸卒谋乱，元膺率兵围之，士无敢先者，茂元取一人斩之，众乃进，贼遂出奔。累迁岭南节度使，蛮落安之。 
　　家积财，交煽权贵。郑注用事，迁泾原节度使。注败，悉出家赀饷两军，得不诛，封濮阳郡侯。召为将作监，领陈许节度使，又徙河阳。讨刘真也，李德裕以茂元兵寡，诏王宰领陈许合义成兵援之，以河阴所贮兵械、内库甲弓矢陌刀赐之。会病，以宰兼河阳行营攻讨使。卒，赠司徒，谥曰威。 
　　刘昌，字公明，汴州开封人。善骑射。天宝末，从河南防御使张介然讨安禄山，授易州遂城府左果毅。史朝义兵围宋州，城中食尽且降。昌说刺史李岑曰：“李光弼在河阳，江淮足兵，势必来援。今廪麹尚多，若屑以食，可支二十日，则救至。”岑听之。昌乃被铠登城，以忠义谕贼，贼畏不敢攻。俄而光弼援兵至，贼夜溃。光弼闻其谋，召置军中，将用之。会光弼卒，还为宋州牙门将。 
　　李灵曜以汴州反，刺史李僧惠欲应之，昌请见，陈逆顺计，且泣。僧惠悟，即驰奏请自将讨贼。故灵曜失助，不得逞。汴州平，李忠臣疾僧惠，攻杀之，昌遁去。 
　　刘玄佐领宣武节度使，擢昌左厢兵马使。李纳反，以偏师收考城，充行营诸军马步都虞候。玄佐攻濮州，以昌摄刺史。李希烈取汴，玄佐别将高翼提精卒守襄邑，城陷，翼赴水死，江淮大震。昌以兵三千守宁陵，希烈众五万攻之，昌掘堑以遏地道，相拒凡四十余日，贼数败，乃解围去。更攻陈州，昌从玄佐以浙西兵三万救之。西去陈五十里，昌薄其军，大战破之，禽贼将翟曜，希烈奔还蔡州。加检校工部尚书，累实封二百户。 
　　贞元三年入朝，诏以宣武兵八千北出五原。士卒有逗留沮事者，斩三百人乃行，举军忄習伏。寻授京西行营节度使。岁余，改四镇、北庭行营兼泾原节度。七年，城平凉，开地二百里，扼弹筝峡。又西筑保定，扞青石岭，凡七城二堡，旬日就。以功检校尚书右仆射，累封南川郡王。十四年，归化堡军乱，逐大将张国诚，诏昌经略。昌入堡，诛数百人，复使国诚统之。昌在边凡十五年，身率士垦田，三年而军有羡食，兵械锐新，边障妥宁。及感疾，诏赴京师。未行，卒，年六十五，赠司空。 
　　初城平凉，当劫盟后，将士骸骨不藏，昌始命瘗之。夕梦若诣昌厚谢者，昌具以闻。德宗下诏哀痛，出衣数百称，官为赛具，敛以棺槥，分建二冢，大将曰旌义冢，士曰怀忠冢，葬浅水原，诏翰林学士为铭识其所。昌盛陈兵卫，具牢醴，率诸将素服临之，边兵莫不感泣。 
