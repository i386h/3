<!-- { "loadSidebar": true } -->
　　柳浑，字夷旷，一字惟深，本名载，梁仆射惔六世孙，后籍襄州。早孤，方十馀岁，有巫告曰：“儿相夭且贱，为浮屠道可缓死。”诸父欲从其言，浑曰：“去圣教，为异术，不若速死。”学愈笃，与游者皆有名士。天宝初，擢进士第，调单父尉，累除衢州司马。弃官隐武宁山。召拜监察御史，台僚以仪矩相绳，而浑放旷不乐检局，乃求外职。宰相惜其才，留为左补阙。大历初，江西魏少游表为判官。州僧有夜饮火其庐者，归罪瘖奴，军候受财不诘，狱具，浑与其僚崔祐甫白奴冤，少游趣讯僧，僧首伏，因厚谢二人。路嗣恭代少游，浑迁团练副使。俄为袁州刺史。祐甫辅政，荐为谏议大夫、浙江东西黜陟使。入为尚书右丞。硃泚乱，浑匿终南山。贼素闻其名，以宰相召，执其子搒笞之，搜索所在。浑赢服步至奉天，改右散骑常侍。贼平，奏言：“臣名向为贼污，且‘载’于文从戈，非偃武所宜。”乃更今名。 
　　贞元元年，迁兵部侍郎，封宜城县伯。李希烈据淮、蔡，关播用李元平守汝州，浑曰：“是夫衔玉而贾石者也。往必见禽，何贼之攘？”既而果为贼缚。三年，以本官同中书门下平章事，仍判门下省。帝尝亲择吏宰畿邑，而政有状，召宰相语，皆贺帝得人，浑独不贺，曰：“此特京兆尹职耳。陛下当择臣辈以辅圣德，臣当选京兆尹承大化，尹当求令长亲细事。代尹择令，非陛下所宜。”帝然之。玉工为帝作带，误毁一銙，工不敢闻，私市它玉足之。及献，帝识不类，擿之，工人伏罪。帝怒其欺，诏京兆府论死，浑曰：“陛下遽杀之则已，若委有司，须详谳乃可。于法，误伤乘舆器服，罪当杖，请论如律。”由是工不死。左丞田季羔从子伯强请卖私第募兵助讨吐蕃，浑曰：“季羔，先朝号名臣，由祖以来世孝谨，表阙于门，隋时旧第，惟田一族耳。讨贼自有国计，岂容不肖子毁门构，徼一时幸，损风教哉！请薄责以示惩沮！”帝嘉纳。 
　　韩滉自浙西入朝，帝虚己待之，奏事或日晏，他相取充位，滉遂省中搒吏自若。浑虽为滉所引，恶其专，质让曰：“省闼非刑人地，而搒吏至死。公家先相国以狷察，不满岁辄罢，今公柰何蹈前非，颛立威福？岂尊主卑臣义邪？”滉悔悟，稍褫其威。白志贞除浙西观察使，浑奏：“志贞兴小史，纵嘉其才，不当超剧职。臣以死守，不敢奉诏。”会浑移疾出，即日诏付外施行。疾间，因乞骸骨，不许。门下吏白过官，浑愀然曰：“既委有司，而复挠之，岂贤者用心邪？士或千里辞家以干禄，小邑主办，岂虑不能？”是岁拟官，无退异者。 
　　浑瑊与吐蕃会平凉，是日，帝语大臣以和戎息师之便。马燧贺曰：“今日已盟，可百年无虏患。”浑跪曰：“五帝无诰誓，三王无盟诅，盖盟诅之兴皆在季末。今盛明之朝，反以季末事行于夷狄。夫夷狄人面兽心，易以兵制，难以信结，臣窃忧之。”李晟继言曰：“蕃戎多不情，诚如浑言。”帝变色曰：“浑，儒生，未达边事，而大臣亦当尔邪？”皆顿首谢。夜半，邠宁节度使韩游瑰飞奏吐蕃劫盟，将校皆覆没。帝大惊，即以其表示浑。明日，慰之曰：“卿，儒士，乃知军戎万里情乎？”益礼异之。 
　　宰相张延赏怙权，嫉浑守正，遣亲厚谓曰：“明公旧德，第慎言于朝，则位可久。”浑曰：“为吾谢张公，浑头可断，而舌不可禁。”卒为所挤，以右散骑常侍罢政事。浑警辩好谈谑，与人交，豁如也。情俭不营产利。免后数日，置酒召故人出游，酣肆乃还，旷然无黜免意。时李勉、卢翰皆以旧相阖门奉朝请，叹曰：“吾等视柳宜城，真拘俗之人哉！”五年卒，年七十五，谥曰贞。 
　　浑母兄识，字方明，知名士也。工文章，与萧颖士、元德秀、刘迅相上下，而识练理创端，往往诣极，虽趣尚非博，然当时作者伏其简拔。浑亦善属文，但沉思不逮于识云。 
　　韦处厚，字德载，京兆万年人。事继母以孝闻，亲殁，庐墓终丧。中进士第，又擢才识兼茂科，授集贤校书郎。举贤良方正异等，宰相裴垍引直史馆。改咸阳尉。 
　　宪宗初，擢左补阙。礼部尚书李绛请间言：“古帝王以纳谏为圣，拒谏为昏。今不闻进规纳忠，何以知天下事？”帝曰：“韦处厚、路隋数上疏，其言忠切，顾卿未知尔。”由是中外推其靖密。历考功员外郎，坐与宰相韦贯之善，出开州刺史。以户部郎中入知制诰。 
　　穆宗立，为翰林侍讲学士。处厚以帝冲怠不向学，即与路隋合《易》、《书》、《诗》、《春秋》、《礼》、《孝经》、《论语》，掇其粹要，题为《六经法言》二十篇上之，冀助省览。帝称善，并赐金币。再迁中书舍人。张平叔以言利得幸于帝，建言官自鬻盐，笼天下之财。宰相不能诘，下群臣议，处厚发十难诮其迂谬，平叔愧缩，遂寝。 
　　敬宗初，李逢吉得柄，构李绅，逐为端州司马。其党刘栖楚等欲致绅必死，建言当徙丑地。处厚上言：“逢吉党与，以绅之斥犹有馀辜，人情危骇。《诗》云‘萋兮斐兮，成是贝锦。彼谮人者，亦已太甚’，‘谗言罔极，交乱四国’。此古人疾谗之深也。孔子曰：‘三年无改于父之道，可谓孝矣。’按绅先朝旧臣，就令有过，尚当祓瑕洗衅，成无改之美，况被谗乎！建中时，山东之乱兴，宰相朋党，杨炎为元载复雠，卢杞为刘晏偿怨，兵连祸结，天下骚然。此陛下亲所闻见，得不深念哉！”绅繇是免。逢吉怒，至宝历三月赦书，不言左降官未量移者，以沮绅内徙。处厚复奏：“逢吉缘绅一人而使近岁流斥皆不蒙泽，非所以广恩于天下。”帝悟，追改其条。进翰林承旨学士、兵部侍郎。方天子荒暗，月视朝才三四。处厚入见，即自陈有罪，愿前死以谢。帝曰：“何哉？”对曰：“臣昔为谏官，不能死争，使先帝因畋与色而至不寿，于法应诛。然所以不死者，陛下在春宫，十有五矣。今皇子方襁褓，臣不敢避死亡之诛。”帝大感悟，赐锦彩以慰其意。王廷凑之乱，帝叹宰相不才，而使奸臣跋扈，处厚曰：“陛下有一裴度不能用，乃当馈而叹，恨无萧、曹，此冯唐所以谓汉文帝有颇、牧不能用也。” 
　　后禁中急变，文宗绥内难，犹豫未即下诏，处厚入，昌言曰：“《春秋》大义灭亲，内恶必书，以明逆顺；正名讨罪，何所避讳哉？”遂奉教班谕。是夕，号令及它仪矩不暇责有司，一出处厚，无违旧章者。进拜中书侍郎、同中书门下平章事，封灵昌郡公。堂史汤鉥数招权纳财赂，处厚笑曰：“此半滑涣也。”斥出之，相府肃然。初，贞元时宰相齐抗奏罢州别驾及当为别驾者引处之朝。元和后，两河用兵，裨将立功得补东宫王府官，硃紫淆并，授受不纲。处厚乃置六雄、十望、十紧等州，悉补别驾，由是流品澄别。帝虽自力机政，然骤信轻改，摇于浮论。处厚尝独对曰：“陛下不以臣不肖，使待罪宰相，凡所奏可，中辄变易。自上心出邪，乃示臣不信；得于横议邪，即臣何名执政？且裴度元勋旧德，辅四朝，窦易直长厚忠实，经事先帝，陛下所宜亲重委信之。臣乃陛下自擢，今言不见纳，宜先罢。”即趋下顿首，帝矍然曰：“何至是？卿之忠力，朕自知之，安可遽辞以重吾不德？”处厚趋出，帝复召问所欲言，乃对：“近君子，远小人，始可为治。”谆复数百言。又言：“裴度忠，可久任。”帝嘉纳之。自是无复横议者。时李同捷叛，诏诸军进讨。魏博史宪诚怀向背，裴度待以不疑。宪诚遣吏白事中书，处厚召语曰：“晋公以百口保尔帅于天子，我则不然，正须所为，以邦法从事耳。”宪诚惧，不敢贰，卒有功。李载义数破沧、镇兵，皆刳剔以献，处厚戒之，前后完活数百千人。大和二年，方奏事，暴疾，仆香案前，帝命中人翼扶之，舆还第，一昔薨，年五十六，赠司空。 
　　处厚姿状如甚懦者，居家亦循易，至廷争，嶷然不可回夺。刚于御吏，百僚谒事，畏惕未尝敢及以私。推择官材，往往弃瑕录善，时亦讥其太广。性嗜学，家书雠正至万卷。为拾遗时，撰《德宗实录》。后又与路隋共次《宪宗实录》，诏分日入直，创具凡例，未及成而终。本名淳，避宪宗讳，改今名。 
　　路隋，字南式，其先出阳平。父泌，字安期，通《五经》，端亮寡言，以孝悌闻。建中末，为长安尉。德宗出奉天，弃妻子奔行在，扈狩梁州，排乱军以出，再中流矢，裂裳濡血。以策说浑瑊，召置幕府。东讨李怀光，奏署副元帅判官。从瑊会盟平凉，为虏所执，死焉。时隋婴孺，以恩授八品官。逮长，知父执虏中，日夜号泣，坐必西向，不食肉。母告以貌类泌者，终身不引镜。贞元末，吐蕃请和，隋三上疏宜许，不报。举明经，授润州参军事。李锜欲困辱之，使知市事，隋怡然坐肆，不为屈。韦夏卿高其节，辟置东都幕府。元和中，吐蕃款塞，隋五上疏请脩好，冀得泌还。诏可。遣祠部郎中徐复报聘，而泌以丧至，帝愍恻，赠绛州刺史，官为治丧。服除，擢隋左补阙、史馆脩撰，以鲠亮称。 
　　穆宗立，与韦处厚并擢侍讲学士，再迁中书舍人、翰林学士。每除制出，以金币来谢者，隋却之曰：“公事而当私贶邪？”进承旨学士，迁兵部侍郎。 
　　文宗嗣位，以中书侍郎同中书门下平章事，监脩国史。初，韩愈撰《顺宗实录》，书禁中事为切直，宦竖不喜，訾其非实，帝诏隋刊正。隋建言：“卫尉卿周居巢、谏议大夫王彦威、给事中李固言、史官苏景胤皆上言改脩非是。夫史册者，褒劝所在，匹夫美恶尚不可诬，况人君乎？议者至引隽不疑、第五伦为比，以蔽聪明。臣宗闵、臣僧孺谓史官李汉、蒋系皆愈之婿，不可参撰，俾臣得下笔。臣谓不然。且愈所书已非自出，元和以来，相循逮今。虽汉等以嫌，无害公谊。请条示甚谬误者，付史官刊定。”有诏擿贞元、永贞间数事为失实，馀不复改，汉等亦不罢。进门下侍郎、弘文馆大学士。久之，辞疾，不听，册拜太子太师。明年，李德裕贬袁州长史，不署奏，为郑注所忌，乃检校尚书右仆射、同中书门下平章事、镇海节度使。道病卒，年六十。赠太保，谥曰贞。 
　　赞曰：绾以德服人，而人自化，可谓贤矣。其论议浑大，虽古王佐无以加。祐甫发正己隐情，浑策吐蕃必叛，伐谋知几，君子哉！处厚事穆、敬、文三宗，主皆弗类，而一纳以忠，宁不谓以尧事君者邪？隋辅政十年，历牛、李、训、注用事，无所迎将，善保位哉！ 
　　
列传第六十八　高元李韦薛崔戴王徐郗辛 
