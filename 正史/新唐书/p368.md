<!-- { "loadSidebar": true } -->
　　时数赦，官多泛阶；又帝亲郊，陪祠者授三品、五品，不计考；使府宾吏，以军功借赐硃紫率十八；近臣谢、郎官出使，多所赐与；每朝会，硃紫满廷而少衣绿者。品服太滥，人不以为贵，帝亦恶之，始诏余庆条奏惩革。迁尚书左仆射。仆射比非其人，及余庆以宿德进，公论浩然归重。帝患典制不伦，谓余庆淹该前载，乃诏为详定使，俾参裁订正。余庆引韩愈、李程为副，崔郾、陈佩、杨嗣复、庾敬休为判官，凡损增仪矩，号称详衷。 
　　俄拜凤翔尹，节度凤翔。复为太子少师，封荥阳郡公，兼判国子祭酒事。建言：“兵兴以来，学校废，诸生离散。今天下承平，臣愿率文吏月俸百取一，以资完葺。”诏可。穆宗立，加检校司徒。卒，年七十五，赠太保，谥曰贞。帝以其贫，特给一月奉料为赗禭。 
　　余庆少砥砺，行己完洁。仕四朝，其禄悉赒所亲，或济人急，而自奉粗狭。至官府，乃开肆广大，常语人曰：“禄不及亲友而侈仆妾者，吾鄙之。”大抵中外姻嫁，其礼献皆亲阅之。后生内谒，必引见，谆谆教以经义，务成就儒学。自至德后，方镇除拜，必遣内使持幢节就第，至则多馈金帛，且以媚天子，唯恐不厚，故一使者纳至数百万缗。宪宗每命余庆，必诫使曰：“是家贫，不可妄求取。”议者或诋其沽激，余庆不屑也。奏议类用古言，如“仰给县官”、“马万蹄”，有司不晓何等语，人訾其不适时。与从父絪家昭国坊，絪第在南，余庆第在北，世谓“南郑相”、“北郑相”云。子澣。澣本名涵，避文宗故名，改焉。第进士，累迁右补阙。敢言，无所讳，宪宗谓余庆曰：“涵，卿令子而朕直臣也，可更相贺。”迁起居舍人、考功员外郎。时刺史或迫吏下纪功爱，涵请责观察使以杜其欺。余庆为仆射，避除国子博士、史馆脩撰。 
　　文宗立，入翰林为侍讲学士。帝使稡撷经史为《要录》，爱其博而精，试举诸条擿问之，随即酬析，无留答，因赐金紫服。累进尚书左丞，出为山南西道节度使。始，余庆在兴元创学庐，澣嗣完之，养生徒，风化大行。以户部尚书召，未拜，卒。年六十四，赠尚书右仆射，谥曰宣。 
　　四子，处诲、从谠尤知名。 
　　处诲，字廷美，文辞秀拔。仕历刑部侍郎、浙东观察、宣武节度使，卒。先是，李德裕《次柳氏旧闻》，处诲谓未详，更撰《明皇杂录》，为时盛传。 
　　从谠，字正求。及进士第，补校书郎，迁累左补阙。令狐綯、魏扶皆澣门生，数进誉之，迁中书舍人。咸通中，为吏部侍郎，铨次明允。出为河东节度使，徙宣武，以善最闻。改岭南东道节度。先是，林邑蛮内侵，召天下兵进援，会庞勋乱，不复遣，而北兵寡弱。从谠募土豪，署其酋右职，为约束，使相捍御，交、广晏然。 
　　僖宗立，召为刑部尚书。久之，擢同中书门下平章事，进门下侍郎。沙陀都督李国昌间边多虞，入据振武、云朔等州，南略太谷。河东节度使康传圭遣大将伊钊、张彦球、苏弘轸引兵拒之，战数负，传圭斩轸以徇。彦球所部反，攻传圭，杀之，劫府库为乱。朝廷以为忧，帝欲大臣临制，乃拜从谠检校司徒，以宰相秩复为河东节度，兼行营招讨使，诏自择参佐。从谠即表长安令王调自副，兵部员外郎刘崇龟、司勋员外郎赵崇为节度观察府判官，前进士刘崇鲁推官，左拾遗李渥掌书记，长安尉崔泽支使，皆一时选。京师士人比太原为小朝廷，言得才多也。时承军乱，剽夺日旁午。从谠既视事，奸无庾情，乃推捕反贼，诛其首恶。以彦球本善意，且才可任，释不问，而付以兵，旷无余猜，故得其死力。渠凶宿狡不敢发，发又辄得，士皆寒毛惕伏。 
　　会黄巢犯京师，帝驻梁、汉，诏从谠发部兵属北面招讨副使诸葛爽入讨。从谠团士五千，遣将论安从爽。而李克用谓太原可乘，以沙陀兵奄入其地，壁汾东，释言讨贼，须索繁仍。从谠以饩醪犒军，克用隃谓曰：“我且引而南，欲与公面约。”从谠登城，开勉感概，使立功报天子厚恩，克用辞穷，再拜去。然阴纵其下肆掠，以撼人心。从谠追安，使与将王蟾、高弁等踵击，亦会振武契苾通至，与沙陀战，沙陀大败引还。即遣安等屯北百井，安擅还，从谠合诸将，命持安出，斩之鞠场。中和二年，朝廷赦沙陀，使击贼自赎，兵不敢道太原，繇岚、石并河而南，独克用从数百骑过辞城下，从谠以名马器币归之。明年，贼平，诏克用代领河东。克用使来曰：“方省亲雁门，愿公徐行。”从谠即日以监军周从寓知兵马留后，掌书记刘崇鲁知观察留后，敕克用至，按籍效之，乃行。 
　　黄头军以粮少劫其赀，从谠间走绛州，方道梗不通，数月，召拜司空，复秉政，进太傅兼侍中。从帝至兴元，以疾乞骸骨，拜太子太保，还第，卒。谥文忠。 
　　从谠进止有礼法，性不矜满，沈毅有谋。在汴时，以处晦殁于镇，讫代，不奏乐牙中。识陆扆于后生，数称誉之，扆后位宰相。张彦球者，拳挚善断，累破虏有功，奏为行军司马，后署金吾将军。初，盗流中原，沙陀强悍，而卒收其用者，盖从谠为太原重也。时郑畋以宰相镇凤翔，移檄讨贼，两人以忠义相提衡，贼尤惮之，号“二郑”云。 
　　郑珣瑜，字元伯，郑州荥泽人。少孤，值天宝乱，退耕陆浑山，以养母，不干州里。转运使刘晏奏补宁陵、宋城尉，山南节度使张献诚表南郑丞，皆谢不应。大历中，以讽谏主文科高第，授大理评事，调阳翟丞，以拔萃为万年尉。崔祐甫为相，擢左补阙，出为泾原帅府判官。入拜侍御史、刑部员外郎，以母丧解。讫丧，迁吏部。贞元初，诏择十省郎治畿、赤，珣瑜检校本官兼奉先令。明年，进饶州刺史。入为谏议大夫，四迁吏部侍郎。 
　　为河南尹。未入境，会德宗生日，尹当献马，吏欲前取印，白珣瑜视事，且内贽。珣瑜徐曰：“未到官而遽事献，礼欤？”不听。性严重少言，未尝以私托人，而人亦不敢谒以私。既至河南，清静惠下，贱敛贵发以便民。方是时，韩全义将兵伐蔡，河南主馈运，珣瑜密储之阳翟，以给官军，百姓不知僦运劳。凡迎送敕使，皆在常处，吏密识其马，进退不数步差也。全义与监军别檄有所取，非诏约者，珣瑜辄挂壁不酬。至军罢，凡数百封。有谏者曰：“军须期会为急，公可不报？”珣瑜曰：“武士统戎，多恃以取求。苟以为罪，尹宜坐之，终不为万人产沴也。”故下无怨讟。时谓治河南比张延赏，而重厚坚正过之。 
　　复以吏部侍郎召，进门下侍郎、同中书门下平章事。李实为京兆尹，剥下务进奉，珣瑜显诘曰：“留府缗帛入有素，余者应内度支。今进奉乃出何色邪？”具以对。实方幸，依违以免。 
　　顺宗立，即迁吏部尚书。王叔文起州吏为翰林学士、盐铁副使，内交奄人，攘挠政机。韦执谊为宰相，居外奉行。叔文一日至中书见执谊，直吏曰：“方宰相会食，百官无见者。”叔文恚，叱吏，吏走入白，执谊起，就阁与叔文语。珣瑜与杜佑、高郢辍饔以待。顷之，吏白：“二公同饭矣。”珣瑜喟曰：“吾可复居此乎！”命左右取马归，卧家不出七日，罢为吏部尚书。亦会有疾，数月卒，年六十八，赠尚书左仆射。太常博士徐复谥文献，兵部侍郎李巽言：“文者，经纬天地。用二谥，非《春秋》之正，请更议。”复谓：“二谥，周、汉以来有之。威烈、慎静，周也；文终、文成，汉也。况珣瑜名臣，二谥不嫌。”巽曰：“谥一，正也，尧、舜是也。二谥，非古也，法所不载。”诏从复议。子覃。 
　　覃以父廕补弘文校书郎，擢累谏议大夫。宪宗取五中官为和籴使，覃奏罢之。 
　　穆宗立，不恤国事，数荒昵。吐蕃方强。覃与崔郾等廷对曰：“陛下新即位，宜侧身勤政，而内耽宴嬉，外盘游畋。今吐蕃在边，狙候中国，假令缓急，臣下乃不知陛下所在，不败事乎？夫金缯所出，固民膏血，可使倡优无功滥被赐与？愿节用之，以所余备边，毋令有司重取百姓，天下之幸也。”帝不怿，顾宰相萧俛曰：“是皆何人？”俛曰：“谏官也。”帝意解，乃曰：“朕之阙，下能尽规，忠也。”因诏覃曰：“阁中殊不款款，后有为我言者，当见卿延英。”时阁中奏久废，至是，士相庆。 
　　王承元徙郑滑节度使，镇人固留不出。承元请以重臣劳安其军，诏覃为宣谕使，起居舍人王璠副之。始，镇人慢甚，及覃传诏，开勖大义，军遂安，承元乃得去。 
　　宝历初，擢京兆尹。文宗召为翰林侍讲学士，进工部侍郎。覃于经术该深，谆笃守正，帝尤重之。李宗闵、牛僧孺知政，以覃与李德裕厚，忌其亲近为助力，阳迁工部尚书，罢侍讲，欲推远之。帝雅向学，颇思覃，复召为侍讲学士。德裕既相，以为御史大夫。帝尝谓殷侑善言经，其为人郑覃比也。宗闵猥曰：“二人诚通经，然其议论不足取。”德裕曰：“覃、侑之言，它人不欲闻，惟陛下宜闻之。”俄德裕罢，宗闵复用，覃繇户部尚书下除秘书监。宗闵得罪，迁刑部尚书，进尚书右仆射，判国子祭酒。李训诛，帝召覃视诏禁中，遂拜同中书门下平章事，封荥阳郡公。 
　　不喜文辞，病进士浮夸，建废其科，曰：“南北朝所以不治，文采胜质厚也。士惟用才，何必文辞。”又言：“文人多佻薄。”帝曰：“纯薄似赋性之异，奚特进士耶？且设是科二百年，渠可易？”乃止。帝尝谓百司不可使一日弛惰，因指香案炉曰：“此始华好，用久则晦，不治饰，何由复新？”覃曰：“救世之敝，在先责实。比皆不摄职事，至慕王夷甫，以不及为靳。此本于治平，人人无事，安逸致然。”帝曰：“要在谨法度而已。”进门下侍郎、弘文馆大学士。 
　　帝坐延英论诗工否，覃曰：“孔子所删，三百篇是已，其非雅正者，乌足为天子道哉？夫《风》、大小《雅》，皆下刺上之变，非上化下为之。故王者采诗，以考风俗得失。若陈后主、隋炀帝特能诗之章解，而不知王术，故卒归于乱。章什諓諓，愿陛下不取也。” 
　　帝每言：“顺宗事不详实，史臣韩愈岂当时屈人邪？昔汉司马迁《与任安书》，辞多怨怼，故《武帝本纪》多失实。”覃曰：“武帝中年大发兵事边，生人耗瘁，府库殚竭，迁所述非过言。”李石曰：“覃所陈，因武帝以谏，欲陛下终究盛德。”帝曰：“诚然。靡不有初，鲜克有终。”覃曰：“陛下乐观书，然要义不过一二，陛下所道是矣。宜寝馈以之。” 
