<!-- { "loadSidebar": true } -->
　　曹华，宋州楚丘人。始从宣武军。缚乱将李乃送阙下，节度使董晋署为牙将。后避仇奔东都，会吴少诚叛，留守王翃署华襄城戍将。华浚隍埤堞，日与贼搏，数禽馘，贼惮之。宪宗初，累拜检校右散骑常侍，召至京师，赐矛甲缯锦，还屯。拜宁州刺史，未行，属吴元济不受命，诏河阳怀汝节度使乌重胤讨之，重胤请华自副。战青陵城，贼大奔，拔凌云栅，以功封陈留郡王。 
　　蔡平，进棣州刺史。州与郓比，时贼略定滴河，华遽逐贼，斩二千级，复其县。又募群盗可用者，贷死，补屯卒，使据孔道。贼至，辄击却之，不敢北。擢横海节度副使。时朝廷披郓为三镇。其明年，兗海军乱，杀观察使王遂，诏华往代。视事三日，合军大飨，幕甲士于庑，酒中，令曰：“天子以郓人参别而戍，有转徒劳，欲厚赏之。请郓人右，州兵左。”既而出州兵，乃阖门大言曰：“天子有命，诛杀帅者！”甲起于幕，环之。凡斩千二百人，血流殷渠，赤氛冒门高丈余。海、沂之人，重足屏息。 
　　华恶沂地褊，请治兗，许之。自李正己盗，齐、鲁俗益污骜，华下令曰：“邹、鲁礼义乡，不可忘本。”乃身见儒士，春秋祀孔子祠，立学官讲诵，斥家赀佐赡给，人乃知教，成就诸生，仕诸朝。镇人害田弘正，华亟请以本军进讨，不从。进华检校工部尚书，就充节度使。 
　　李騕叛，以兵取宋州。华不待命，以兵逆击，破之。騕平，检校尚书右仆射，徙镇义成军。盗杀商贾，吏捕得，乃华嬖人。华怒，断其颈以祭死者。卒，年六十九，赠左仆射。 
　　华虽出戎伍，而动必由礼，爱重士大夫，不以贵倨人，至厮竖必待以诚信，人以为难。 
　　高瑀，冀州蓚人。少沈邃，喜言兵。释褐右金吾胄曹参军，累迁陈、蔡二州刺史，入为太仆卿。忠武节度使王沛死，卫军诸将多自谓得之。宰相裴度、韦处厚以瑀治陈、蔡素有状，习军中情伪，欲任之。会其军表丐瑀，乃检校左散骑常侍，领忠武节度使。自大历后，择帅悉出宦人中尉，所输货至钜万，贫者假贷富人，既得所欲，则椎膏血，倍以酬息，十常六七。及瑀有命，士相告曰：“韦、裴作相，天下无债帅。”州比水旱无年，瑀相地宜，筑堤庸百八十里，时其钟泄，民赖不饥。再加检校尚书右仆射。六年，徙节武宁军。以刑部尚书召，辞疾，拜太子少傅。不阅月，复诏节度忠武，卒于镇，赠司空。 
　　瑀宽和，居官无赫然誉，所至称治，士人怀之。 
　　刘沔，字子汪，徐州彭城人。父廷珍，以羽林军扈德宗奉天，以战功官左骁卫大将军、东阳郡王。沔少孤，客振武，节度使范希朝署牙将。军中大会，沔捉刀立堂下，希朝奇之，召谓曰：“后日必处吾坐。”希朝卒，入为神策将。太和末，迁累大将军，擢泾原节度使，徙振武。开成三年，突厥劫营田，沔发吐浑、契苾、沙陀部万人击之，贼一辔无返者，悉颁所获马羊于战卒，筑都护府西北四垒。进检校户部尚书。 
　　武宗立，迁检校尚书左仆射。回鹘寇天德，诏以兵据云伽关，虏引去。会昌二年，又掠太原、振武，天子使兵部郎中李拭调兵食，因视诸将能否，拭独称沔，乃拜河东节度兼招抚回鹘使，进屯雁门关。虏寇云州，沔击之，斩七裨将，败其众。以还太和公主功，加检校司空。议者恨其薄，又进金紫光禄大夫，赐一子官。虏残众走，诏沔追北，仍录李靖赐之。军还，次代州，归义军降虏三千，使隶食诸道，不受诏，据滹沱河叛，沔悉禽诛之。 
　　刘稹阻命，诏沔南讨，屯榆社。沔素与张仲武不协，时方追幽州兵，故徙义成。会王宰逗留，宰相李德裕表沔镇河阳，以滑兵二千壁万善，居宰肘腋下，激之俾出军。稹平，进检校司徒，徙忠武节度使。以病改太子少保，不任谒，拜太子太傅致仕。卒，年六十五，赠司徒。 
　　石雄，徐州人，系寒，不知其先所来。少为牙校，敢毅善战，气盖军中。王智兴讨李同捷，收棣州，使雄先驱度河，鼓行无前。初，徐军恶智兴苛酷，谋逐之而立雄。智兴惧变，因立功奏除州刺史，诏以为壁州刺史。智兴由是杀雄素所善百余人，诬雄阴结士摇乱，请以军法论。文宗素知其能，不杀，流白州。徙为陈州长史。党项扰河西，召雄隶振武刘沔军，破羌有劳，帝难智兴，久不擢。 
　　会昌初，回鹘入寇，连年掠云、朔，牙五原塞下。诏雄为天德防御副使，兼朔州刺史，佐刘沔屯云州。沔召雄谋曰：“虏离散，当扫除久矣。国家以公主故，不欲亟攻。我若径趋其牙，彼不及备，必弃公主走，我当迎主归。有如不捷，吾则死之。”雄曰：“诺。”即选沙陀李国昌及契苾、拓拔杂虏三千骑，夜发马邑，旦登振武城望之，见罽车十余乘，从者硃碧衣，谍者曰：“公主帐也。”雄潜使喻之曰：“天子取公主，兵合，第无动。”雄穴城夜出，纵牛马鼓噪，直捣乌介帐。可汗大骇，单骑走，追至杀胡山，斩首万级，获马牛羊不赀，迎公主还。进丰州防御使。 
　　武宁李彦佐讨刘稹逗留，以雄为晋绛行营诸军副使，助彦佐。是时，王宰屯万善，刘沔屯石会关，顾望莫先进。雄受命，即勒兵越乌岭，破贼五壁，斩获千计，贼大震。雄临财廉，每朝廷赐与，辄置军门，自取一匹缣，余悉分士伍，由是众感发，无不奋。武宗喜曰：“今将帅义而勇罕雄比者。”就拜行营节度使，代彦佐。徙河中。稹危蹙，其大将郭谊密献款，请斩稹首自归。众疑其诈，雄大言曰：“稹之叛，谊为谋主。今欲杀稹，乃谊自谋，又何疑？”雄以七千人径薄潞，受谊降。进检校兵部尚书，徙河阳。初，雄讨稹，水次见白鹭，谓众曰：“使吾射中其目，当成功。”一发如言。帝闻，下诏褒美。 
　　宣宗立，徙镇凤翔。雄素为李德裕识拔。王宰者，智兴子，于雄故有隙。潞之役，雄功最多，宰恶之，数欲沮陷。会德裕罢宰相，因代归。白敏中猥曰：“黑山、天井功，所酬已厌。”拜神武统军。失势怏怏卒。 
　　赞曰：世皆谓李愬提孤旅入蔡缚贼为奇功，殊未知光颜于平蔡为多也。是时，贼战日窘，尽取锐卒护光颜，凭空堞以居，故愬能乘一切势，出贼不意。然则无光颜之胜，愬乌能奋哉？ 
　　
列传第九十七　于王二杜范 
　　于頔，字允元，后周太师谨七世孙。廕补千牛，调华阴尉，累劳迁侍御史。为吐蕃计会使 ，有专对材。擢长安令、驾部郎中。 
　　出为湖州刺史。部有湖陂，异时溉田三千顷，久廞废，頔行县，命脩复堤阏，岁获粳稻蒲鱼无虑万计。州地庳薄，葬者不掩柩，頔为坎，瘗枯骨千余，人赖以安。 
　　未几，改苏州。罢淫祠，浚沟浍，端路衢，为政有绩。然暴横少恩，杖前部尉以逞憾，观察使王纬以闻，德宗不省。俄迁大理卿，为陕虢观察使，慢言谢纬曰：“始足下劾我，三进官矣！”益自肆。峻罚苛惩，官吏惴恐，皆重足一迹。参军事姚岘不胜虐，自沉于河。 
　　贞元十四年，拜山南东道节度使。是时，吴少诚叛，頔率兵自唐州战吴房朗山，取之，禽其将李璨，又胜之濯神沟。于是请升襄州为大都督府，广募战士，储良械，扌间然有专汉南意，所牾者类治军法。帝晚务姑息，頔所奏建，无不开允。公敛私输，持下益急，而慢于奉上。诬劾邓州刺史元洪，朝廷重违，为流端州，命中人护送至枣阳。頔遣兵劫洪还，拘之，表责洪太重，改吉州长史，遣使厚谕乃已。尝怒判官薛正伦，奏贬陕州长史，比诏下，頔中悔，奏复署旧职。正伦死，以兵围其居，强使孽子与婚。昵吏高洪，纵使剥下，别将陈仪不胜忿，刺杀洪，一府惊溃。累迁检校尚书左仆射、同中书门下平章事，封燕国公。俄擅以兵取邓州，天子未始谁何。初，襄有髹器，天下以为法。至頔骄蹇，故方帅不法者号“襄样节度”。 
　　宪宗立，权纲自出，頔稍惧，愿以子尚主，帝许之。遂入朝，拜司空、同中书门下平章事。请准杜佑，月三奉朝，诏可。 
　　时宦者梁守谦幸于帝，颇用事。有梁正言者，与頔子敏善，敏因正言厚赂守谦，求頔出镇。久不报，敏怒其绐，责所馈，诱正言家奴支解之，弃溷中。家童上变，诏捕頔吏沈壁及它奴送御史狱，命中丞薛存诚、刑部侍郎王播、大理卿武少仪杂问之。頔与诸子素服待罪建福门，门史不内，屏营负墙立，更遣人上章，有司拒不闻。翌日复往，宰相谕使还第。贬为恩王傅，子敏窜雷州，至商山，赐死。次子季友夺二官，正及方免官。流壁封州，正言诛死。 
　　久之，拜户部尚书。帝讨蔡，頔献家财以助国，帝却之。又坐季友居丧荒宴，削金紫光禄大夫。帝初欲頔告老，宰相李逢吉谓得谢乃优礼，非所以示责。明年，乃致仕。宰司将以太子少保官之，帝改署宾客。郁郁不得意卒，赠太保，太常谥曰厉。 
　　頔尝制《顺圣乐舞》献诸朝。又教女伎为八佾，声态雄侈，号《孙吴顺圣乐》云。 
　　季友尚宪宗永昌公主，拜驸马都尉。从穆宗猎苑中，求改頔谥，会徐泗节度使李愬亦为请，更赐谥曰思。尚书右丞张正甫封还诏书，右补阙高釴、博士王彦威持不可，谓：“頔文吏，倔强犯命，擅军襄、邓，欲胁制朝廷；杀不辜，留制囚，遮使者，僭正乐。势迫而朝，非其宿心，得全腰领而殁，犹以为幸，不宜更谥。”帝不从。 
　　方，长庆时以勋家子通豪侠，欲事河朔，以策干宰相元稹。而李逢吉党谋倾执政，乃告稹结客刺裴度，事下有司，验无状，方坐诛。 
　　王智兴，字匡谏，怀州温人。少骁锐，为徐州牙兵，事刺史李洧。洧弃李纳，挈州自归。纳怒，急攻洧。智兴能驶步，奉表，不数日至京师告急，德宗出朔方军五千击纳，解去，自是为徐特将。 
　　讨吴元济也。李师道谋挠王师，数侵徐救蔡。节度使李愿遣智兴率步骑拒贼。其将王朝晏方攻沛，智兴逆击，败之，朝晏脱身保沂州。进破姚海兵五万于丰北，获美妾三人，智兴曰：“军中有女子，安得不败？”即斩以徇。朝晏自沂以轻兵袭沛，夜战狄丘，复破之。累迁侍御史。 
　　元和十三年，伐师道，智兴以步骑八千次胡陵，与忠武军会，以骑畀其子晏平、晏宰为先锋，自率军继之。坏河桥，收黄队，攻金乡，拔鱼台，俘斩万计。贼平，进御史中丞。明年，召还，为沂州刺史。 
