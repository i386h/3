<!-- { "loadSidebar": true } -->
　　惩咎愆以本始兮，孰非余心之所求？处卑污以闵世兮，固前志之为尤。始余学而观古兮，怪今昔之异谋。惟聪明为可考兮，追骏步而遐游。絜诚之既信直兮，仁友蔼而萃之。日施陈以系縻兮，邀尧舜禹之为。上睢盱而混茫兮，下驳诡而怀私。旁罗列以交贯兮，求大中之所宜。 
　　曰道有象兮，而无其形。推变乘时兮，与志相迎。不及则殆兮，过则失贞。谨守而中兮，与时偕行。万类芸芸兮，率由以宁。刚柔弛张兮，出入纶经。登能抑枉兮，白黑浊清。蹈乎大方兮，物莫能婴。 
　　奉訏谟以植内兮，欣余志之有获。再明信乎策书兮，谓耿然而不惑。愚者果于自用兮，惟惧夫诚之不一。不顾虑以周图兮，专兹道以为服。谗妒构而不戒兮，犹断断于所执。哀吾党之不淑兮，遭任遇之卒迫。势危疑而多诈兮，逢天地之否隔。欲图退而保己兮，悼乖期乎曩昔。欲操术以致忠兮，众呀然而互吓。进与退吾无归兮，甘脂润兮鼎镬。幸皇鉴之明宥兮，累郡印而南适。惟罪大而宠厚兮，宜夫重仍乎祸谪。既明惧乎天讨兮，又幽忄栗乎鬼责。惶惶乎夜寤而昼骇兮，类鹿濩秬之不息。 
　　凌洞庭之洋洋兮，溯湘流之沄沄。飘风击以扬波兮，舟摧抑而回邅。日霾曀以昧幽兮，黝云涌而上屯。暮屑窣以淫雨兮，听嗷嗷之哀猿。众鸟萃而啾号兮，沸洲渚以连山。漂遥逐其讵止兮，逝莫属余之形魂。攒峦奔以纡委兮，束汹涌之崩湍。畔尺进而寻退兮，荡洄汩乎沦涟。际穷冬而止居兮，羁累棼以萦缠。 
　　哀吾生之孔艰兮，循《凯风》之悲诗。罪通天而降酷兮，不亟死而生为！逾再岁之寒暑兮，犹贸贸而自持。将沈渊而陨命兮，讵蔽罪以塞祸？惟灭身而无后兮，顾前志犹未可。进路呀以划绝兮，退伏匿又不果。为孤囚以终世兮，长拘挛而轗轲。 
　　曩余志之脩蹇兮，今何为此戾也？岂贪食而盗名兮，不混同于世也。将显身以直遂兮，众之所宜蔽也。不择言以危肆兮，固群祸之际也。 
　　御长辕之无桡兮，行九折之峨峨。却惊棹以横江兮，溯凌天之腾波。幸余死之已缓兮，完形躯之既多。苟余齿之有惩兮，蹈前烈而不颇。死蛮夷固吾所兮，虽显宠其焉加？配大中以为偶兮，谅天命之谓何！ 
　　元和十年，徙柳州刺史。时刘禹锡得播州，宗元曰：“播非人所居，而禹锡亲在堂，吾不忍其穷，无辞以白其大人，如不往，便为母子永决。”即具奏欲以柳州授禹锡而自往播。会大臣亦为禹锡请，因改连州。 
　　柳人以男女质钱，过期不赎，子本均，则没为奴婢。宗元设方计，悉赎归之。尤贫者，令书庸，视直足相当，还其质。已没者，出己钱助赎。南方为进士者，走数千里从宗元游，经指授者，为文辞皆有法。世号“柳柳州”。十四年卒，年四十七。 
　　宗元少时嗜进，谓功业可就。既坐废，遂不振。然其才实高，名盖一时。韩愈评其文曰：“雄深雅健，似司马子长，崔、蔡不足多也。”既没，柳人怀之，托言降于州之堂，人有慢者辄死。庙于罗池，愈因碑以实之云。 
　　程异，字师举，京兆长安人。居乡以孝称。第明经，再补郑尉。精吏治，为叔文所引，由监察御史为盐铁扬子院留后。叔文败，贬郴州司马。 
　　李巽领盐铁，荐异心计可任，请拔擢用之，乃授侍御史，复为扬子留后。稍迁淮南等道两税使。异起退废，能厉己竭节，悉矫革征利旧弊。入迁累卫尉卿、盐铁转运副使。方讨蔡，异使江表调财用，因行谕诸帅府，以羡赢贡。故异所至，不剥下，不加敛，经用以饶。遂兼御史大夫为盐铁使。元和十三年，以工部侍郎同中书门下平章事，犹领盐铁。异以钱谷奋而至宰相，自以非人望，久不敢当印秉笔。明年，西北军政不治，议置巡边使，宪宗问孰可者，乃自请行。会卒，赠尚书左仆射，谥曰恭。身殁官第，无留赀，世重其廉云。 
　　赞曰：叔文沾沾小人，窃天下柄，与阳虎取大弓《春秋》书为盗无以异。宗元等桡节从之，徼幸一时，贪帝病昏，抑太子之明，规权遂私。故贤者疾，不肖者媢，一偾而不复，宜哉！彼若不傅匪人，自励材猷，不失为明卿才大夫，惜哉！ 
　　
列传第九十四　杜裴李韦 
　　杜黄裳，字遵素，京兆万年人。擢进士第，又中宏辞。郭子仪辟佐朔方府，子仪入朝 ，使主留事。李怀光与监军阴谋矫诏诛大将等，以动众心，欲代子仪。黄裳得诏，判其非，以质怀光，怀光流汗服罪。于是诸将狠骄难制者，黄裳皆以子仪令易置，众不敢乱。 
　　入为侍御史，为裴延龄所恶，十期不迁。贞元末，拜太子宾客，居韦曲。时中人欲请其地赐公主，德宗曰：“城南杜氏乡里，不可易。”迁太常卿。时王叔文用事，黄裳未尝过其门。婿韦执谊辅政，黄裳劝请太子监国，执谊曰：“公始得一官，遽开口议禁中事！”黄裳怒曰：“吾受恩三朝，岂以一官见卖！”即拂衣出。 
　　皇太子总军国事，擢黄裳门下侍郎、同中书门下平章事。于是，夏绥银节度使韩全义憸佞无功，因其来朝，白罢之。俄而刘辟叛，议者以辟恃险，讨之或生事，唯黄裳固劝不赦，因奏罢中人监军，而专委高崇文。凡兵进退，黄裳自中指授，无不切于机。崇文素惮刘澭，黄裳使人谓曰：“公不奋命者，当以澭代。”崇文惧，一死力缚贼以献。蜀平，群臣贺，宪宗目黄裳曰：“时卿之功。” 
　　始，德宗创艾多难，务姑息籓镇，每帅臣死，遣中人伺其军，观众所欲立者，故大将私金币结左右，以求节制，晏年尤甚，方镇选不出朝廷。黄裳每从容具言：“陛下宜鉴贞元之弊，整法度，晙损诸侯，则天下治。”帝尝问前古王者所以治乱云云，黄裳知帝锐于治，恐不得其要，因推言：“王者之道，在修己任贤而已。操执纲领，要得其大者，至簿书狱讼，百吏能否，本非人主所自任。昔秦始皇帝亲程决事，见嗤前世；魏明帝欲按尚书事，陈矫不从；隋文帝日昃听政，卫士传餐，太宗笑之。故王者择人任而责成，见功必赏，有罪信罚，孰敢不力？孔子之称帝舜恭己南面，以其能举十六相，去四凶，而至无为。岂必刓神疲体，劳耳目之察，然后为治哉？”帝以黄裳言忠，嘉纳之。由是平夏、翦齐、灭蔡、复两河，以机秉还宰相，纪律设张，赫然号中兴，自黄裳启之。 
　　元和二年，以检校司空同中书门下平章事，为河中、晋绛节度使，俄封邠国公。明年卒，年七十，赠司徒，谥曰宣献。 
　　黄裳达权变，有王佐大略。性雅澹，未始忤物。初不为执谊所礼，及败，悉力营救；既死，表还其柩葬焉。尝被疾，医者误进药，疾遂甚，终不怒谴。然除吏不甚别流品，通馈谢，无洁白名。当大政未久，不究其才，及处外，天下常所属意。卒后数年，御史劾奏黄裳纳邠宁节度使高崇文钱四万五千缗，按故吏吴凭及黄裳子载，辞服。帝念旧功，但流凭昭州，原载不问。载终太仆少卿。 
　　载弟胜，字斌卿，宝历初擢进士第。杨嗣复数荐材堪谏官，不为郑覃所佑。宣宗感章武旧事，元和时大臣子若孙在者，多振拔之。帝尝问胜，胜具道黄裳首建宪宗监国议，帝嘉叹，拜给事中，迁户部侍郎判度支，欲倚为宰相。及萧鄴罢，为中人沮毁，而更用蒋伸，以胜检校礼部尚书，出为天平节度使，不得意，卒。 
　　裴垍，字弘中，绛州闻喜人。擢进士第，以贤良方正对策第一补美原尉。籓府交辟，不就。四迁考功员外郎。吏部侍郎郑珣瑜委垍校辞判，研核精密，皆值才实。宪宗元和初，召入翰林为学士，再迁中书舍人。李吉甫始执政，以情谓垍曰：“吾落魄远裔，更十年，始相天子，比日人物，吾懵不及知；且宰相职当进贤任能，君精鉴，为我言之。”垍即崖略疏三十许人，吉甫籍以荐于朝，天下翕然称得人。坐覆视皇甫湜、牛僧孺等对策非是，罢学士，为户部侍郎。帝器垍方直，以为任公卿，薄其过，眷信弥厚。吉甫罢，乃拜垍中书侍郎、同中书门下平章事。加集贤殿大学士，监修国史。 
　　垍始承旨翰林，天子新翦蜀乱，厉精致治，中外机筦，垍多所参与，以小心慎默称帝意。既当国，请绳不轨，课吏治，分明淑慝，帝降意顺纳。吐突承璀自东宫得侍，恩顾亲渥，承间欲有关说，帝惮垍，诫使勿言。帝在殿中，常呼垍官而不名。岭南节度使杨于陵为监军许遂振所诬，诏授冗官。垍曰：“以一中人罪籓臣，陛下之法安在？”更授美官。严绶守太原，政一出监军李辅光，垍劾其懦，以李庸阝代之。 
　　王承宗擅袭节度，方帝屡削叛族，意必取之，又吐突承璀每欲挠垍权，因探帝意，自请往。于时泽潞卢从史诡献征讨计，垍固争，以为：“从史苞逆节，内连承宗，外请兴师，以图身利。且武俊有功于国，陛下前以地授李师道，而今欲夺承宗地有之，赏罚不一，沮劝废矣。”帝猗违不能决。久之，卒用承璀谋。会兵讨承宗，从史果反覆，兵久暴无功，王师告病。既而从史遣部将王翊元奏事，垍从容以语动之，翊元因言从史恶稔可图状，垍比遣往，得其大将乌重胤等要领。垍乃为帝陈：“从史暴戾不君，视承璀若小儿，往来神策军不甚戒，可因其机致之，后无兴师之劳。”帝初瞿然，徐乃许之。垍请秘其计，帝曰：“惟李绛、梁守谦知之。”俄而承璀缚从史献于朝，因班师。垍奏：“承璀首谋无功，陛下虽诎法，人心不厌，请流斥以谢天下。”乃罢所领兵。 
　　先是，天下赋法有三：曰上供，曰送使，曰留州。建中初，厘定常赋，而物重钱轻。其后轻重相反，民输率一倍其初，而所在以留州、送使之入，舍公估，更实私直以自润，故赋益苛，齐民重困。垍奏禁之，一以公估准物，观察使得用所治州租调，至不足，乃取支郡以赡，故送使之财悉为上供。自是起淮、江而南，民少息矣。 
　　垍器局峻整，持法度，虽宿贵前望造诣，不敢干以私。谏官言得失，大抵执政多忌之，惟垍奖励使尽言。初，拾遗独孤郁、李正辞、严休复三人皆迁，及过谢垍，垍独让休复曰：“君异夫二人孜孜献纳者，前日进拟，上固为疑。”休复大惭。垍为学士时，引李绛、崔群与同列。及相，又擢韦贯之、裴度知制诰，李夷简御史中丞，皆踵蹑为辅相，号名臣。自它选任，罔不精明，人无异言。士大夫不以垍年少柄用为嫌，故元和之治，百度修举，称朝无幸人。 
