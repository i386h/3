<!-- { "loadSidebar": true } -->
　　其日质明，皇帝服武弁，文武官俱公服，典谒引入见，乐作，如元会之仪。酒二遍，侍中一人奏称：“有司谨具，请射。”侍中一人前承制，退称：“制曰可。”王、公以下皆降。文官立于东阶下，西面北上。武官立于西阶下。于射乏后，东面北上。持鈒沄群立于两边，千牛备身二人奉御弓及矢立于东阶上，西面，执弓者在北。又设坫于执弓者之前，又置御决、拾笥于其上。获者持旌自乏南行，当侯东，行至侯，负侯北面立。侍射者出西门外，取弓矢，两手奉弓，搢乘矢带，入，立于殿下射位西，东面。司马奉弓自西阶升，当西楹前，南面，挥弓，命获者以旌去侯西行十步，北行至乏止。司马降自西阶，复位。千牛中郎一人奉决、拾以笥，千牛将军奉弓，千牛郎将奉矢，进，立于御榻东少南，西向。郎将跪奠笥于御榻前，少东。遂拂以巾，取决，兴。赞设决。又跪取拾，兴，赞设拾。以笥退，奠于坫。千牛将军北面张弓，以袂顺左右隈，上再下一，弓左右隈，谓弓面上下。以衣袂摩拭上面再，下面一。西面，左执付、右执箫以进。千牛郎将以巾拂矢进，一一供御。欲射，协律郎举麾，先奏鼓吹，及奏乐《驺虞》五节，御及射，第一矢与第六节相应，第二矢与第七节相应，以至九节。协律郎偃麾，乐止。千牛将军以矢行奏，中曰“获”，下曰“留”，上曰“扬”，左曰“左方”，右曰“右方”。留，谓矢短不及侯；扬，谓矢过侯；左、右，谓矢偏不正。千牛将军于御座东，西面受弓，退，付千牛于东阶上。千牛郎将以笥受决、拾，奠于坫。 
　　侍射者进，升射席北面立，左旋，东面张弓，南面挟矢。协律郎举麾，乃作乐，不作鼓吹。乐奏《狸首》三节，然后发矢。若侍射者多，则齐发。第一发与第四节相应，第二发与第五节相应，以至七节。协律郎偃麾，乐止。弓右旋，东西弛弓，如面立，乃退，复西阶下立。司马升自西阶，自西楹前，南面，挥弓，命取矢。取矢者以御矢付千牛于东阶下，侍射者释弓于位，庭前北面东上。有司奏请赏罚，侍中称：“制曰可。”有司立楅之西，东面，监唱射矢。取矢者各唱中者姓名。中者立于东阶下，西面北上；不中者立于西阶下，东面北上。俱再拜。有司于东阶下以付赏物。酌者于罚尊西，东面，跪，奠爵于丰上。不中者进丰南，北面跪，取爵，立饮，卒爵，奠丰下。酌者北面跪，取虚爵酌奠，不中者以次继饮，皆如初。典谒引王公以下及侍射者，皆庭前北面相对为首，再拜讫，引出。持鈒队复位。皇帝入，奏乐，警跸。有司以弓矢出中门外，侍射者出。若特射无侍射之人，则不设楅，不陈赏罚。若燕游小射，则常服，不陈乐县，不行会礼。 
　　合朔伐鼓。 
　　其日前二刻，郊社令及门仆赤帻绛衣，守四门，令巡门监察。鼓吹令平巾帻、袴褶，帅工人以方色执麾旒，分置四门屋下，设龙蛇鼓于右。东门者立于北塾，南面；南门者立于东塾，西面；西门者立于南塾，北面；北门者立于西塾，东面。队正一人平巾帻、袴褶，执刀，帅卫士五人执五兵立于鼓外，矛在东，戟在南，斧、钺在西，槊在北。郊社令立于社坛四隅，以硃丝绳萦之。太史一人赤帻、赤衣，立于社坛北，向日观变。黄麾次之；龙鼓一次之，在北；弓一、矢四次之。诸兵鼓立候变。日有变，史官曰：“祥有变。”工人举麾，龙鼓发声如雷。史官曰：“止。”乃止。 
　　其日，皇帝素服，避正殿，百官废务，自府史以上皆素服，各于其厅事之前，重行，每等异位，向日立。明复而止。 
　　贞元三年八月，日有食之，有司将伐鼓，德宗不许。太常卿董晋言：“伐鼓所以责阴而助阳也，请听有司依经伐鼓。”不报，由是其礼遂废。 
　　大傩之礼。 
　　选人年十二以上、十六以下为侲子，假面，赤布袴褶。二十四人为一队，六人为列。执事十二人，赤帻、赤衣，麻鞭。工人二十二人，其一人方相氏，假面，黄金四目，蒙熊皮，黑衣、硃裳，右执楯；其一人为唱帅，假面，皮衣，执棒；鼓、角各十，合为一队。队别鼓吹令一人、太卜令一人，各监所部；巫师二人。以逐恶鬼于禁中。有司预备每门雄鸡及酒，拟于宫城正门、皇城诸门磔攘，设祭。太祝一人，斋郎三人，右校为瘗臽，各于皇城中门外之右。前一日之夕，傩者赴集所，具其器服以待事。 
　　其日未明，诸卫依时刻勒所部，屯门列仗，近仗入陈于阶。鼓吹令帅傩者各集于宫门外。内侍诣皇帝所御殿前奏“侲子备，请逐疫”。出，命寺伯六人，分引傩者于长乐门、永安门以入，至左右上阁，鼓噪以进。方相氏执戈扬楯唱，侲子和，曰：“甲作食凶，胇胃食虎，雄伯食魅，腾简食不祥，揽诸食咎，伯奇食梦，强梁、祖明共食磔死寄生，委隋食观，错断食巨，穷奇、腾根共食蛊，凡使一十二神追恶凶，赫汝躯，拉汝干，节解汝肉，抽汝肺肠，汝不急去，后者为粮。”周呼讫，前后鼓噪而出，诸队各趋顺天门以出，分诣诸城门，出郭而止。 
　　傩者将出，祝布神席，当中门地南向。出讫，宰手、斋郎牲匈磔之神席之西，藉以席，北首。斋郎酌清酒，太祝受，奠之。祝史持版于座右，跪读祝文曰：“维某年岁次月朔日，天子遣太祝臣姓名昭告于太阴之神。”兴，尊版于席，乃举牲并酒瘗于臽。 
　　
志第七　礼乐七 
　　四曰嘉礼。 
　　皇帝加元服。 
　　有司卜日，告于天地宗庙。 
　　前一日，尚舍设席于太极殿中楹之间，莞筵纷纯，加藻席缁纯，加次席黼纯。有司设次，展县，设案，阵车辇。设文官五品以上位于县东，武官于县西，六品以下皆于横街之南，北上。朝集使分方于文武官当品之下，诸亲位于四品、五品之下，皇宗亲在东，异姓亲在西。籓客分方各于朝集使六品之南，诸州使人于朝集使九品之后。又设太师、太尉位于横街之南，道东，北面西上。典仪于县东北，赞者二人在南，少退，俱西向。又设门外位于东西朝堂，如元日。 
　　其日，侍中版奏“请中严”。太乐令、鼓吹令帅工人入就位。有司设罍洗于阼阶东南，设席于东房内，近西，张帷于东序外。殿中监陈衮服于内席，东领，缁纚、玉簪及栉三物同箱，在服南。又设莞筵一，纷纯，加藻席缁纯，加次席黼纯，在南。尚食实醴尊于东序外帷内，坫在尊北，实角、觯、柶各一。馔陈于尊西，笾、豆各十二；俎三，在笾、豆之北。设罍洗于尊东。衮冕、玉导置于箱。太常博士一人，立于西阶下，东面。诸侍卫之官俱诣阁奉迎，典仪帅赞者及群官以次入就位。太常博士引太常卿升西阶，立于西房外，当户北向。侍中版奏“外办”。皇帝服空顶黑介帻、绛纱袍，出自西房，即御座立。太师、太尉入就位。典仪曰：“再拜。”赞者承传，在位者皆再拜。太师升自西阶，立于东阶上，东面。太尉诣阼阶下罍洗，盥手，升自东阶，诣东房，取纚栉箱进，跪奠于御座西端。太师诣御座前跪奏曰：“坐。”皇帝坐。太尉当前少左，跪，脱帻置于箱，栉毕，设纚，兴，少西，东面立。太师降，盥，受冕，右执顶，左执前，升自西阶，当前少左，祝曰：“令月吉日，始加元服。寿考惟祺，以介景福。”乃跪，冠，兴，复西阶上位。太尉前，少左，跪，设簪，结缨，兴，复位。皇帝兴，适东房。殿中监彻栉纚箱以退。 
　　皇帝衮服出，即席南向坐。太尉诣序外帷内，盥手，洗觯，酌醴，加柶覆之，面叶，立于序内，南面。太师进，受醴，面柄，前，北向祝曰：“甘醴唯厚，嘉荐令芳。承天之休，寿考不忘。”退，降立于西阶下，东面。将祝，殿中监率进馔者奉馔设于前，皇帝左执觯，右取脯，擩于棨，祭于笾、豆之间。太尉取鸑一以进，皇帝奠觯于荐西，受棨，舒左执本，右绝末以祭，上左手哜之，授太尉。太尉加于俎，降，立于太师之南。皇帝帨手取觯，以柶祭醴，啐醴，建柶，奠觯于荐东。太师、太尉复横街南位。典仪曰：“再拜。”赞者承传，在位者皆再拜。太师、太尉出。侍中前，跪奏“礼毕”。皇帝兴，入自东房，在位者以次出。 
　　皇太子加元服。 
　　有司豫奏司徒一人为宾，卿一人为赞冠，吏部承以戒之。 
　　前一日，尚舍设御幄于太极殿，有司设群官之次位，展县，设案，陈车舆，皆如皇帝之冠。设宾受命位于横街南道东，赞冠位于其后，少东，皆北面。又设文武官门外位于顺天门外道东、西。 
　　其日，侍中奏“请中严”。群官有司皆就位。宾、赞入，立于太极门外道东，西面。黄门侍郎引主节持幡节，中书侍郎引制书案，立于乐县东南，西面北上。侍中奏“外办”。皇帝服通天冠、绛纱袍，乘舆出自西房，即御坐。宾、赞入就位。典仪曰：“再拜。”在位皆再拜。侍中及舍人前承制，侍中降至宾前，称“有制”。公再拜。侍中曰：“将加冠于某之首，公其将事。”公少进，北面再拜稽首，辞曰：“臣不敏，恐不能供事，敢辞。”侍中升奏，又承制降，称：“制旨，公其将事，无辞。”公再拜。侍中、舍人至卿前称敕旨，卿再拜。侍中曰：“将加冠于某之首，卿宜赞冠。”卿再拜。黄门侍郎执节立于宾东北，西面。宾再拜受节，付于主节，又再拜。中书侍郎取制书立宾东北，西面，宾再拜，受制书，又再拜。典仪曰：“再拜。”赞者承传，在位皆再拜。宾、赞出，皇帝降坐，入自东房，在位者以次出。初，宾、赞出门，以制书置于案，引以幡节，威仪铙吹及九品以上，皆诣东宫朝堂。 
　　冠前一日，卫尉设宾次于重明门外道西，南向，赞冠于其西南。又设次于门内道西，以待宾、赞。又设皇太子位于阁外道东，西向。三师位于道西，三少位于其南，少退，俱东向。又设轩县于庭，皇太子受制位于县北，解剑席于东北，皆北面。 
