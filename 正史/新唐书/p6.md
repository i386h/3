<!-- { "loadSidebar": true } -->
　　十八年正月乙未，如钟官城。庚子，如鄠。壬寅，幸温汤。二月己酉，如零口。乙卯，至自零口。丁巳，给复突厥、高昌部人隶诸州者二年。四月辛亥，如九成宫。七月甲午，营州都督张俭率幽、营兵及契丹、奚以伐高丽。八月壬子，安酉都护郭孝恪为西州道行军总管，以伐焉耆。甲子，至自九成宫。丁卯，刘洎为侍中，岑文本为中书令，中书侍郎马周守中书令。九月，黄门侍郎褚遂良参豫朝政。辛卯，郭孝恪及焉耆战，败之。十月辛丑朔，日有食之。癸卯，宴雍州父老于上林苑，赐粟帛。甲寅，如洛阳宫。己巳，猎于天池。十一月戊寅，虑囚。庚辰，遣使巡问郑、汝、怀、泽四州高年，宴赐之。甲午，张亮为平壤道行军大总管，李世勣、马周为辽东道行军大总管，率十六总管兵以伐高丽。十二月壬寅，庶人承乾卒。戊午，李思摩部落叛。 
　　十九年二月庚戌，如洛阳宫，以伐高丽。癸丑，射虎于武德北山。乙卯，皇太子监国于定州。丁巳，赐所过高年鳏寡粟帛，赠比干太师，谥忠烈。三月壬辰，长孙无忌摄侍中，吏部尚书杨师道摄中书令。四月癸卯，誓师于幽州，大飨军。丁未，岑文本薨。癸亥，李世勣克盖牟城。五月己巳，平壤道行军总管程名振克沙卑城。庚午，次辽泽，瘗隋人战亡者。乙亥，辽东道行军总管张君乂有罪，伏诛。丁丑，军于马首山。甲申，克辽东城。六月丁酉，克白岩城。已未，大败高丽于安市城东南山，左武卫将军王君愕死之。辛酉，赐酺三日。七月壬申，葬死事官，加爵四级，以一子袭。九月癸未，班师。十月丙午，次营州，以太牢祭死事者。丙辰，皇太子迎谒于临渝关。戊午，次汉武台，刻石纪功。十一月癸酉，大飨军于幽州。庚辰，次易州。癸未，平壤道行军总管张文干有罪，伏诛。丙戌，次定州。丁亥，贬杨师道为工部尚书。十二月戊申，次并州。己未，薛延陀寇夏州，左领军大将军执失思力败之。庚申，杀刘洎。 
　　二十年正月辛未，夏州都督乔师望及薛延陀战，败之。丁丑，遣使二十二人，以六条黜陟于天下。庚辰，赦并州，起义时编户给复三年，后附者一年。二月甲午，从伐高丽无功者，皆赐勋一转。庚申，赐所过高年鳏寡粟。三月己巳，至自高丽。庚午，不豫，皇太子听政。己丑，张亮谋反，伏诛。闰月癸巳朔，日有食之。六月乙亥，江夏郡王道宗、李世勣伐薛延陀。七月辛亥，疾愈。李世勣及薛延陀战，败之。八月甲子，封孙忠为陈王。己巳，如灵州。庚辰，次泾州，赐高年鳏寡粟帛。丙戌，逾陇山关，次瓦亭，观牧马。丁亥，许陪陵者子孙从葬。九月辛卯，遣使巡察岭南。甲辰，铁勒诸部请上号为“可汗”。辛亥，灵州地震。十月，贬萧瑀为商州刺史。丙戌，至自灵州。十一月己丑，诏：“祭祀、表疏，籓客、兵马、宿卫行鱼契给驿，授五品以上官及除解，决死罪，皆以闻，余委皇太子。” 
　　二十一年正月壬辰，高士廉薨。丁酉，诏以来岁二月有事于泰山。甲寅，以铁勒诸部为州县，赐京师酺三日。虑囚，降死罪以下。二月丁丑，皇太子释菜于太学。三月戊子，左武卫大将军牛进达为青丘道行军大总管，李世勣为辽东道行军大总管，率三总管兵以伐高丽。四月乙丑，作翠微宫。五月戊子，幸翠微宫。壬辰，命百司决事于皇太子。庚戌，李世勣克南苏、木底城。六月丁丑，遣使铁勒诸部购中国人陷没者。七月乙未，牛进达克石城。丙申，作玉华宫。庚戌，至自翠微宫。八月，泉州海溢。壬戌，停封泰山。九月丁酉，封子明为曹王。十月癸丑，褚遂良罢。十一月癸卯，进封泰为濮王。十二月戊寅，左骁卫大将军契苾何力为昆丘道行军大总管，率三总管兵以伐龟兹。 
　　二十二年正月庚寅，马周薨。戊戌，幸温汤。己亥，中书舍人崔仁师为中书侍郎，参知机务。丙午，左武卫大将军薛万彻为青丘道行军大总管，以伐高丽。长孙无忌检校中书令，知尚书、门下省事。戊申，至自温汤。二月褚遂良起复。乙卯，见京城父老，劳之，蠲今岁半租，畿县三之一。丁卯，诏度辽水有功未酬勋而犯罪者与成官同。乙亥，幸玉华宫。己卯，猎于华原。流崔仁师于连州。三月丁亥，赦宜君给复县人自玉华宫苑中迁者三年。四月丁巳，松州蛮叛，右武候将军梁建方败之。六月丙寅，张行成存问河北从军者家，令州县为营农。丙子，薛万彻及高丽战于泊灼城，败之。七月甲申，太白昼见。壬辰，杀华州刺史李君羡。癸卯，房玄龄薨。八月己酉朔，日有食之。辛未，执失思力伐薛延陀余部于金山。九月庚辰，昆丘道行军总管阿史那社尔及薛延陀余部处月、处蜜战，败之。己亥，褚遂良为中书令。壬寅，眉、邛、雅三州獠反，茂州都督张士贵讨之。十月癸丑，至自玉华宫。己巳，阿史那社尔及龟兹战，败之。十二月辛未，降长安、万年徒罪以下。闰月癸巳，虑囚。 
　　二十三年正月辛亥，阿史那社尔俘龟兹王以献。三月己未，自冬旱，至是雨。辛酉，大赦。丁卯，不豫，命皇太子听政于金液门。四月巳亥，幸翠微宫。五月戊午，贬李世勣为叠州都督。己巳，皇帝崩于含风殿，年五十三。庚午，奉大行御马舆还京师。礼部尚书于志宁为侍中，太子少詹事张行成兼侍中，高季辅兼中书令。壬申，发丧，谥曰文。上元元年，改谥文武圣皇帝；天宝八载，谥文武大圣皇帝；十三载，增谥文武大圣大广孝皇帝。 
　　赞曰：甚矣，至治之君不世出也！禹有天下，传十有六王，而少康有中兴之业。汤有天下，传二十八王，而其甚盛者，号称三宗。武王有天下，传三十六王，而成、康之治与宣之功，其余无所称焉。虽《诗》、《书》所载，时有阙略，然三代千有七百余年，传七十余君，其卓然著见于后世者，此六七君而已。呜呼，可谓难得也！唐有天下，传世二十，其可称者三君，玄宗、宪宗皆不克其终，盛哉，太宗之烈也！其除隋之乱，比迹汤、武；致治之美，庶几成、康。自古功德兼隆，由汉以来未之有也。至其牵于多爱，复立浮图，好大喜功，勤兵于远，此中材庸主之所常为。然《春秋》之法，常责备于贤者，是以后世君子之欲成人之美者，莫不叹息于斯焉。 
　　
本纪第三　高宗 
　　高宗天皇大圣大弘孝皇帝讳治，字为善，太宗第九子也。母曰文德皇后长孙氏。始封晋王，贞观七年，遥领并州都督。十七年 ，太子承乾废，而魏王泰次当立，亦以罪黜，乃立子治为皇太子。太宗尝命皇太子游观习射，太子辞以非所好，愿得奉至尊，居膝下。太宗大喜，乃营寝殿侧为别院，使太子居之。太宗每视朝，皇太子常侍，观决庶政。 
　　二十三年，太宗有疾，诏皇太子听政于金液门。四月，从幸翠微宫。太宗崩，以羽檄发六府甲士四千，卫皇太子入于京师。六月甲戌，即皇帝位于柩前。大赦，赐文武官勋一转，民八十以上粟帛，给复雍州及比岁供军所一年。癸未，长孙无忌为太尉。癸巳，检校洛州刺史李勣为开府仪同三司，参掌机密。八月癸酉，河东地震。乙亥，又震。庚辰，遣使存问河东，给复二年，赐压死者人绢三匹。庚寅，葬文皇帝于昭陵。九月甲寅，荆王元景为司徒，吴王恪为司空。乙卯，李勣为尚书左仆射、同中书门下三品。十一月乙丑，晋州地震。左翊卫郎将高偘伐突厥。是冬，无雪。 
　　永徽元年正月辛丑，改元。丙午，立妃王氏为皇后。张行成为侍中。二月辛卯，封子孝为许王，上金杞王，素节雍王。四月己巳，晋州地震。五月巳未，太白昼见。六月，高偘及突厥战于金山，败之。庚辰，晋州地震，诏五品以上言事。七月辛酉，以旱虑囚。八月戊辰，给五品以上解官充侍者半禄，加赐帛。庚午，降死罪以下。九月癸卯，高偘俘突厥车鼻可汗以献。十月戊辰，李勣罢左仆射。十一月己未，贬褚遂良为同州刺史。十二月庚午，琰州獠寇边，梓州都督谢万岁死之。 
　　二年正月戊戌，开义仓以赈民。乙巳，黄门侍郎宇文节、中书侍郎柳奭同中书门下三品。乙卯，瑶池都督阿史那贺鲁叛。四月乙丑，命有司毋进肉食，讫于五月。七月丁未，贺鲁寇庭州，左武卫大将军梁建方、右骁卫大将军契苾何力为弓月道行军总管以伐之。八月己巳，高季辅为侍中；于志宁为尚书左仆射，张行成为右仆射，同中书门下三品。己卯，白水蛮冠边，左领军将军赵孝祖为郎州道行军总管以伐之。九月癸卯，以同州苦泉牧地赐贫民。十月辛卯，晋州地震。十一月辛酉，有事于南郊。癸酉，禁进犬马鹰鹘。戊寅，忻州地震。甲申，雨木冰。是月，窦州、义州蛮寇边，桂州都督刘伯英败之。赵孝祖及白水蛮战于罗仵候山，败之。十二月乙未，太白昼见。壬子，处月硃邪孤注杀招慰使单道惠，叛附于贺鲁。是冬，无雪。 
　　三年正月癸亥，梁建方及处月战于牢山，败之。甲子，以旱避正殿，减膳，降囚罪，徒以下原之。己巳，褚遂良为吏部尚书、同中书门下三品。丙子，享于太庙。丁亥，耕藉田。三月辛巳，雨土。宇文节为侍中，柳奭守中书令。四月庚寅，赵孝祖及白水蛮战，败之。甲午，彭王元则薨。是月，兵部侍郎韩瑗为黄门侍郎、同中书门下三品。五月庚申，求齐侍中崔季舒、给事黄门侍郎裴泽、隋仪同三司豆卢毓、御史中丞游楚客子孙官之。七月丁巳，立陈王忠为皇太子，大赦，赐五品以上子为父后者勋一转，民酺三日。九月丙辰，求周司沐大夫裴融、尚书左丞封孝琰子孙官之。是月，中书侍郎来济同中书门下三品。十二月癸巳，濮王泰薨。 
　　四年二月甲申，驸马都尉房遗爱薛万彻柴令武、高阳巴陵公主谋反，伏诛；杀荆王元景、吴王恪。乙酉，流宇文节于桂州。戊子，废蜀王愔为庶人。己亥，徐王元礼为司徒，李勣为司空。四月壬寅，以旱虑囚，遣使决天下狱，减殿中、太仆马粟，诏文武官言事。甲辰，避正殿，减膳。六月己丑，太白昼见。八月己亥，陨石于冯翊十有八。九月壬戌，张行成薨。甲戌，褚遂良为尚书右仆射。十月庚子，幸温汤。甲辰，赦新丰。乙巳，至自温汤。戊申，睦州女子陈硕真反，婺州刺史崔义玄讨之。十一月庚戌，陈硕真伏诛。癸丑，兵部尚书崔敦礼为侍中。丁巳，柳奭为中书令。十二月庚子，高季辅薨。 
　　五年正月丙寅，以旱诏文武官、朝集使言事。三月戊午，如万年宫。乙丑，次凤泉汤。辛未，赦岐州及所过徒罪以下。六月癸亥，柳奭罢。丙寅，河北大水，遣使虑囚。八月己未，诏免麟游、岐阳今岁课役，岐州及供顿县半岁。九月丁酉，至自万年宫。十月癸卯，筑京师罗郭，起观于九门。 
