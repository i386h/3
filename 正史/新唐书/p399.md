<!-- { "loadSidebar": true } -->
　　自李师道平，三道十二州皆有铜铁官，岁取冶赋百万，观察使擅有之，不入公上。涯始建白：“如建中元年九月戊辰诏书，收隶天子盐铁。”诏可。久之，以本官同中书门下平章事，合度支、盐铁为一使，兼领之。乃奏罢京畿榷酒钱以悦众。俄检校司空，兼门下侍郎。罢度支，真拜司空。始变茶法，益其税以济用度，下益困，而郑注亦议榷茶，天子命涯为使，心知不可，不敢争。李训败，乃及祸。初，民怨茶禁苛急，涯就诛，皆群诟詈，抵以瓦砾。 
　　涯质状颀省，长上短下，动举详华。性啬俭，不畜妓妾，恶卜祝及它方伎。别墅有佳木流泉，居常书史自怡，使客贺若夷鼓琴娱宾。文宗恶俗侈靡，诏涯惩革。涯条上其制，凡衣服室宇，使略如古，贵戚皆不便，谤讪嚣然，议遂格。然涯年过七十，嗜权固位，偷合训等，不能絜去就，以至覆宗。是时，十一族赀货悉为兵掠，而涯居永宁里，乃杨凭故第，财贮钜万，取之弥日不尽。家书多与秘府侔，前世名书画，尝以厚货钩致，或私以官，凿垣纳之，重复秘固，若不可窥者。至是为人破垣剔取奁轴金玉，而弃其书画于道。籍田宅入于官。 
　　子孟坚为工部郎中、集贤殿学士，仲翔太常博士，季琰校书郎，皆死。仲翔始匿侍御史裴鐇家，鐇执以赴军，仲翔曰：“业不见容，当自求生，奈何反相噬邪？”闻者哀之。后令狐楚见帝，从容言：“向与臣并列者，既族灭矣，而露胔不藏，深可悼痛。”帝恻然，诏京兆尹薛元赏葬涯等十一人，各赐袭衣。仇士良使盗窃发其冢，投骨渭水。涯女为窦紃妻，以痼病免，家人绐告涯当贬，忽梦涯自提首告曰：“族灭矣，惟若存，岁时无忘我。”女惊号堕地，乃以实告。涯从弟沐，客江南，困穷来京师谒涯，二岁乃得见，许以禄仕，难作，亦死。 
　　昭宗天复初，大赦，明涯、训之冤，追复爵位，官其后裔。 
　　贾餗，字子美，河南人。少孤，客江淮间。从父全观察浙东，餗往依之，全尤器异，收恤良厚。举进士高第，声称籍甚。又策贤良方正异等，授渭南尉、集贤校理。擢累考功员外郎，知制诰。餗美文辞，开敏有断，然褊急，气陵辈行。李渤为谏议大夫，恶其人，为宰相言之，而李逢吉、窦易直爱餗才，得不斥。 
　　穆宗崩，告哀江、浙，道拜常州刺史。旧制，两省官出使，得硃衣吏前导。餗赴州，犹用之，观察使李德裕敕吏还，怏怏为憾。入为太常少卿，复知制诰，历礼部侍郎，凡三典贡举，得士七十五人，多名卿宰相。再迁京兆尹、兼御史大夫、姑臧县男。太和九年上巳，诏百官会曲江。故事，尹自门步入，揖御史。饣束自矜大，不彻扇盖，骑而入。御史杨俭、苏特固争，餗曰：“黄面儿敢尔！”俭曰：“公为御史，能嘿嘿耶？”大夫温造以闻。坐夺俸，不胜恚，求出为浙西观察使。未行，拜中书侍郎、同中书门下平章事。俄为集贤殿大学士、监修国史。既得位，会李宗闵得罪，而指俭、特为党，斥去之。 
　　少与沈传师善，传师前死，尝梦云：“君可休矣！”餗寤而祭诸寝，复梦曰：“事已尔，叵奈何！”刘蕡以贤良方正对策，指中人为祸乱根本，而餗与冯宿、庞严为考官，畏避不敢闻，竟罹其祸。 
　　餗本中立，不肯身犯颜排奸幸以及诛，与王涯实不知谋，人冤之。 
　　舒元舆，婺州东阳人。地寒，不与士齿。始学，即警悟。去客江夏，节度使郗士美异其秀特，数延誉。 
　　元和中，举进士，见有司钩校苛切，既试尚书，虽水炭脂炬餐具，皆人自将，吏一倡名乃得入，列棘围，席坐庑下，因上书言：“古贡士未有轻于此者，且宰相公卿繇此出，夫宰相公卿非贤不在选，而有司以隶人待之，诚非所以下贤意。罗棘遮截疑其奸，又非所以求忠直也。诗赋微艺，断离经传，非所以观人文化成也。臣恐贤者远辱自引去，而不肖者为陛下用也。今贡珠贝金玉，有司承以棐笥皮币。何轻贤者，重金玉邪？”又言：“取士不宜限数，今有司多者三十，少止二十，假令岁有百元凯，而曰吾格取二十，谓求贤可乎？岁有才德才数人，而曰必取二十，谬进者乃过半，谓合令格可乎？” 
　　俄擢高第，调鄠尉，有能名。裴度表掌兴元书记，文檄豪健，一时推许。拜监察御史，劾按深害无所纵。再迁刑部员外郎。 
　　元舆自负才有过人者，锐进取。太和五年，献文阙下，不得报。上书自言：“马周、张嘉贞代人作奏，起逆旅，卒为名臣。今臣备位于朝，自陈文章，凡五晦朔不一报，窃自谓才不后周、嘉贞，而无因入，又不露所缊，是终无振发时也。汉主父偃、徐乐、严安以布衣上书，朝奏暮召，而臣所上八万言，其文锻炼精粹，出入今古数千百年，披剔剖抉，有可以辅教化者未始遗，拔犀之角，擢象之齿，岂主父等可比哉？盛时难逢，窃自爱惜。”文宗得书，高其自激卬，出示宰相，李宗闵以浮躁诞肆不可用，改著作郎，分司东都。 
　　时李训居丧，尤与元舆善。及训用事，再迁左司郎中。御史大夫李固言表知杂事。固言辅政，权知御史中丞。会帝录囚，元舆奏辨明审，不三月即真，兼刑部侍郎。专附郑注，注所恶，举绳逐之。月中，以本官同中书门下平章事。诡谋谬算，日与训比，败天下事，二人为之也。然加礼旧臣，外钓人誉。先时，裴度、令狐楚、郑覃皆为当路所轧，致闲处。至是，悉还高秩。 
　　元舆为《牡丹赋》一篇，时称其工。死后，帝观牡丹，凭殿阑诵赋，为泣下。 
　　弟元褒、元肱、元迥，皆第进士。元褒又擢贤良方正，终司封员外郎。余及诛。 
　　王璠，字鲁玉。元和初举进士、宏辞，皆中，迁累监察御史。仪宇峻整，著称于时。以起居舍人副郑覃宣慰镇州。长庆末，擢职方郎中，知制诰。 
　　时李逢吉秉政，特厚璠，骤拜御史中丞。璠挟所恃，颇横恣，道直左仆射李绛，交骑不避。绛上言：“左右仆射，师长庶官，开元时，名左右丞相，虽去机务，然犹总百司，署位不著姓。上日班见百官，而中丞、御史在廷。元和中，伊慎为仆射，太常博士韦谦以慎位缘恩进，削其礼，至仆射就台见中丞，或立廷中，中丞乃至。宪度倒置，不可为法。”逢吉惮绛正，遏其事不奏，但罢璠为工部侍郎，而绛亦用太子少师分司东都，议者不直之。初，璠按武昭狱，意逢吉德己，及罢中丞，乃失望。 
　　久之，出为河南尹。时内厩小儿颇扰民，璠杀其尤暴者，远近畏伏。入为尚书右丞，再迁京兆尹。自李谅后，政条隳斁，奸豪浸不戢，璠颇修举，政有名。 
　　郑注奸状始露，宰相宋申锡、御史中丞宇文鼎密与璠议除之，璠反以告王守澄，而注由是倾心于璠。进左丞，判太常卿事。出为浙西观察使。李训得幸，璠于逢吉旧故，故荐之，复召为左丞，拜户部尚书，判度支，封祁县男。李宗闵得罪，璠亦其党，见注求解，乃免。训将诛宦人，乃授河东节度使，已而败。 
　　璠子遐休，直弘文馆，所善学士令狐定及刘轲、刘軿、仲无颇、柳喜集其所，皆被缚。定等自解辩，得释。遐休诛。璠凿润州外隍，得石刻曰：“山有石，石有玉，玉有瑕。”术家谓璠祖名崟，生礎，礎生璠，尽遐休，盖其应云。 
　　郭行余者，元和时擢进士。河阳乌重胤表掌书记。重胤葬其先，使志冢，辞不为，重胤怒，即解去。擢累京兆少尹。尝值尹刘栖楚，不肯避，栖楚捕导从系之。自言宰相裴度，颇为谕止。行余移书曰：“京兆府在汉时有尹，有都尉，有丞，皆诏自除，后循而不改。开元时，诸王为牧，故尹为长史，司马即都尉、丞耳。今尹总牧务，少尹副焉，未闻道路间有下车望尘避者，故事犹在。”栖楚不能答。 
　　迁楚、汝二州刺史、大理卿，擢邠宁节度使。李训在东都，与行余善，故用之。 
　　韩约，朗州武陵人，本名重华。志勇决，略涉书，有吏干。历两池榷盐使、虔州刺史。交趾叛，领安南都护。再迁太府卿。太和九年，代崔鄯为左金吾卫大将军，居四日，起事。约繇钱谷进，更安南富饶地，聚赀尤多。 
　　罗立言者，宣州人。贞元末擢进士，魏博田弘正表佐其府。改阳武令，以治剧迁河阴。立言始筑城郭，地所当者，皆富豪大贾所占，下令使自筑其处，吏籍其阔狭，号于众曰：“有不如约，为我更完！”民惮其严，数旬毕。民无田者，不知有役。设锁绝汴流，奸盗屏息。河南尹丁公著上状，加朝散大夫。然倨下傲上，出具弓矢呵道，宴宾客列倡优如大府，人皆恶之，以是稀迁，然自放不衰。 
　　改度支河阴留后，坐平籴非实，没万九千缗，盐铁使惜其干，止奏削兼侍御史。繇庐州刺史召为司农少卿，以财事郑注，亦与李训厚善。训以京兆多吏卒，擢为少尹，知府事，以就其谋。 
　　李孝本，宗室子。元和时第进士，累迁刑部郎中。依训得进，于是御史中丞舒元舆引知杂事。元舆入相，擢权知中丞事。 
　　顾师邕，字睦之，少连子。性恬约，喜书，寡游合。第进士。累迁监察御史。李训荐为水部员外郎、翰林学士。训遣宦官田全操、刘行深、周元稹、薛士干、似先义逸、刘英誗按边，既行，命师邕为诏，赐六道杀之，会训败，不果。师邕流崖州，至蓝田，赐死。 
　　李贞素，嗣道王实子。性和裕，衣服喜鲜明。汉阳公主妻以季女。累迁宗正少卿，由将作监改左金吾卫将军。韩约之诈，贞素知之。流儋州，至商山，赐死。 
　　赞曰：李训浮躁寡谋，郑注斩斩小人，王涯暗沓，舒元舆险而轻，邀幸天功，宁不殆哉！李德裕尝言天下有常势，北军是也。训因王守澄以进，此时出入北军，若以上意说诸将，易如靡风，而反以台、府抱关游徼抗中人以搏精兵，其死宜哉！文宗与宰相李石、李固言、郑覃称：“训禀五常性，服人伦之教，不如公等，然天下奇才，公等弗及也。”德裕曰：“训曾不得齿徒隶，尚才之云！”世以德裕言为然。《传》曰：“国将亡，天与之乱人。”若训等持腐株支大厦之颠，天下为寒心竖毛，文宗偃然倚之成功，卒为阉谒所乘，天果厌唐德哉！ 
　　
列传第一百五　李德裕 
　　李德裕，字文饶，元和宰相吉甫子也。少力于学，既冠，卓荦有大节。不喜与诸生试有司 ，以廕补校书郎。河东张弘靖辟为掌书记。府罢，召拜监察御史。 
