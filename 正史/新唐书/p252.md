<!-- { "loadSidebar": true } -->
　　景龙三年，天子将郊，钦明与国子司业郭山恽阴迎韦后意，谬立议曰： 
　　《周官》天神曰祀，地祗曰祭，宗庙曰享。《大宗伯》曰：“祀大神，祭大祗，享大鬼，王有故不预，则摄而荐。追师掌后首服，以待祭祀。内司服掌后六服，祭祀则供。又九嫔，凡大祭祀，后裸献则赞瑶爵。然则后当助天子祀天神、祭地只。郑玄称：阙狄，后助王祭群小祀服。小祀尚助，况天地哉？阙狄之上，祎、礻俞、狄，三服皆以助祭，知祎衣助大祀也。王之祭服二：曰先王兗冕，先公冕。故后助祭，亦以祎衣祭先王，礻俞狄祭先公。不言助祭天地，举此以明彼，反三隅也。《春秋外传》：禘郊，天子亲射其牛，王后亲春其粢。”世妇诏后之礼事，不专主宗庙。《祭统》曰：“祭也者，必夫妇亲之，所以备内外之官。”哀公问孔子曰：“冕而亲迎，不已重乎？”答曰：“合二姓之好，以继先圣之后，以为天地宗庙社稷主，君何谓已重焉？”则知后宜助祭。臣请因经谊，制仪典。 
　　帝虽不睿，犹疑之，召礼官质问。于是太常博士唐绍、蒋钦绪对：“钦明所引，皆宗庙礼，非祭天地者。周、隋而上，无皇后助祭事。”帝令宰相参订，绍、钦绪又引博士彭景直共议曰： 
　　《周官》所云祀、祭、享，皆互言。《典瑞》：“两圭以祀地。”《司几筵》：“设祀先王昨席。”《内宗》：“掌宗庙祭祀。传曰：“圣人为能飨帝。”“春秋祭祀，以时思之。”此祀天称享，享庙称祭也。礼家凡称大祭祀，不独主天。《爵人》：“大祭祀，与量人受举斝之卒爵。”祭天不祼，则九嫔赞瑶爵，容庙称大祭祀也。钦明据《大宗伯》之职，以谓后有祭天地之礼。按经：“凡祀大神、祭大祗、享大鬼，帅执事而卜宿，视涤濯，涖玉鬯，省牲镬，奉玉盥，制大号。若王不与祭祀，则摄位。”自凡而推，兼言王祭天地宗庙也。下言：“凡大祭祀，王后不与，则摄而荐。”直王后祭庙一凡耳。若当助祭天地，应不列重凡。且内宗、外宗所掌，皆佐王后庙荐，无佐祭天地语。有如助祭天地，谁当赞佐者？是则摄荐为宗庙明甚。内司服掌后祭服，无祭天服。礼家说曰：“后不助祭天地五岳，故无具服。”又言：“后有五辂，以重翟从祭先王先公，以厌翟从飨诸侯，以安车朝夕见王，以翟车采桑，以辇车游宴。”按此，后无祭天车明甚。然后助王祭天地，古无闻焉。 
　　时左仆射韦巨源助后掎掣帝，夺政事，即传钦明议，帝果用其言，以皇后为亚献。取大臣李峤等女为斋娘，奉豆笾。礼成，诏斋娘有夫者悉进官。 
　　初，后属婚，上食禁中，帝与群臣宴，钦明自言能《八风舞》，帝许之。钦明体肥丑，据地摇头睆目，左右顾眄，帝大笑。吏部侍郎卢藏用叹曰：“是举《五经》扫地矣！”景云初，侍御史倪若水劾奏：“钦明、山恽等腐儒无行，以谄佞乱常改作，百王所传，一朝惰放。今圣德中兴，不宜使小人在朝，请斥远之，以肃具臣。”乃贬钦明饶州刺史，山恽括州刺史。钦明于《五经》为该淹，自见坐不孝免，无以澡祓，乃阿附韦氏，图再用，又坐是见逐，诸儒共羞之。后徙洪州都督，入为崇文馆学士，卒。 
　　赞曰：“钦明以经授中宗，为朝大儒，乃诡圣僻说，引艳妻郊见上帝，腥德播闻，享胙不终。盖与少正卯顺非而泽，庄周以诗书破冢者同科。独保腰领死家箦，宁不幸邪！后之托儒为奸者，可少戒云。 
　　山恽者，河东人。善治《礼》。景龙中，累迁国子司业。帝昵宴近臣及修文学士，诏遍为伎。工部尚书张锡为《谈容娘舞》，将作大匠宗晋卿为《浑脱舞》，左卫将军张洽为《黄麞舞》，给事中李行言歌《贺车西河曲》，余臣各有所陈，皆鄙黩；而出恽奏：“我所习，惟知诵诗。”乃诵《鹿鸣》、《蟋蟀》二篇，未毕，中书令李峤以其近规讽，止之。帝嘉其直，下诏褒咨，赐服一称。其后与钦明僻论阿世，不能终其守。久之，复拜国子司业。 
　　王玙者，方庆六世孙，少为礼家学。玄宗在位久，推崇老子道，好神仙事，广修祠祭，靡神不祈。玙上言，请筑坛东郊祀青帝，天子入其言，擢太常博士、侍御史，为祠祭使。玙专以祠解中帝意，有所禳祓，大抵类巫觋。汉以来葬丧皆有瘗钱，后世里俗稍以纸寓钱为鬼事，至是玙乃用之。 
　　肃宗立，累迁太常卿，又以祠祷见宠。乾元三年，拜蒲同绛等州节度使，俄以中书侍郎同中书门下平章事。时大兵后，天下愿治，玙望轻，无它才，不为士议谐可，既骤得政，中外怅骇。乃奏置太一坛，劝帝身见九宫祠。帝由是专意，它议不能夺。帝尝不豫，太卜建言祟在山川。玙遣女巫乘传分祷天下名山大川，巫皆盛服，中人护领，所至干托州县，赂遗狼藉。时有一巫美而蛊，以恶少年数十自随，尤憸狡不法。驰入黄州，刺史左震晨至馆请事，门鐍不启。震怒，破鐍入，取巫斩廷下，悉诛所从少年，籍其赃得十余万，因遣还中人。既以闻，玙不能诘，帝亦不加罪。明年，罢玙为刑部尚书，又出为淮南节度使，犹兼祠祭使，徙浙东。召入，再迁太子少师。卒，赠开府仪同三司，谥曰简怀。 
　　始，玙托鬼神致位将相，当时以左道进者纷纷出焉。李国祯者，以术士显，广德初，建言“唐家仙系，宜崇表福区，招致神灵，请度昭应南山作天华上宫、露台、大地婆父祠，并三皇、道君、太古天皇、中古伏羲、女娲等各为堂皇，给百户扫除”。又即义扶谷故湫祠龙，置房宇。有诏从之，乃除地课工，方岁饥，人不堪命。昭应令梁镇上疏切谏，以为有七不可：“天地之神，推之尊极者，扫地可祭，精意可享。今废先王之典，为人祈福，福未至而人已困。又违神虐人，何从而致福邪？宗庙月无三祭，此不宜然。婆父之鄙语，不经见，若为地建祖庙，上天必贻向背之责。夫湫者，龙所托耳，今湫竭已久，龙安所存？不宜崇去龙之穴，破生人之产。若三皇、五帝、道君等，两京及所都各有宫庙，春秋彝飨，此复营造，是谓渎神。夫休咎丰凶本于五事，不在山川百神明矣。”即劾国祯等“动众则得人，兴工则获利，祭祀则受胙，主执则市权，营罔天听，负抱粢糈，道路相望，无时而息，人神胥怨，灾孽并至。臣昨受命，有所安辑，陛下许以权宜，今所兴造臣谨以便宜悉停”。帝从之。镇忼慨有名士也，仕至司门郎中。玙曾孙抟，别传。 
　　
列传第三十五　诸夷蕃将 
　　史大柰，本西突厥特勒也，与处罗可汗入隋，事炀帝。从伐辽，积劳为金紫光禄大夫。后分其部于楼烦。 
　　高祖兴太原，大柰提其众隶麾下。桑显和战饮马泉，诸军却，大柰以劲骑数百背击显和，破之，军遂振。授光禄大夫。从平长安，以多，赏帛五千匹，赐姓史。从秦王平薛举、王世充、窦建德、刘黑闼，功殊等，积前后赐侍女三、杂彩万段。贞观初，擢累右武卫大将军，检校丰州都督，封窦国公，食封户三百。卒，赠辅国大将军。 
　　冯盎，字明达，高州良德人，本北燕冯弘裔孙。弘不能以国下魏，亡奔高丽，遣子业以三百人浮海归晋。弘已灭，业留番禺，至孙融，事梁为罗州刺史。子宝，聘越大姓洗氏女为妻，遂为首领，授本郡太守，至盎三世矣。 
　　隋仁寿初，盎为宋康令，潮、成等五州獠叛，盎驰至京师，请讨之。文帝诏左仆射杨素与论贼形势，素奇之，曰：“不意蛮夷中乃生是人！”即诏盎发江、岭兵击贼，平之，拜汉阳太守。从炀帝伐辽东，迁左武卫大将军。隋亡，奔还岭表，啸署酋领，有众五万。番禺、新兴名贼高法澄、洗宝彻等受林士弘节度，杀官吏，盎率兵破之。宝彻兄子曰智臣，复聚兵拒战，盎进讨，兵始合，辄释胄大呼曰：“若等识我耶？”众委戈，袒而拜，贼遂溃，擒宝彻、智臣等，遂有番禺、苍梧、硃崖地，自号总管。或说盎曰：“隋季崩荡，海内震骚，唐虽应运，而风教未孚，岭越无所系属。公克平二十州，地数千里，名位未正，请南越王号。”盎曰：吾居越五世矣，牧伯惟我一姓，子女玉帛吾有也，人生富贵，如我希矣。常恐忝先业，尚自王哉？” 
　　武德五年，始以地降，高祖析为高、罗、春、白、崖、儋、林、振八州，授盎上柱国、高州总管，封越国公。拜其子智戴为春州刺史，智彧为东合州刺史。盎徙封耿。贞观初，或告盎叛，盎举兵拒境。太宗诏右武卫将军蔺暮发江淮甲卒将讨之，魏征谏曰：“天下初定，创夷未复，大兵之余，疫疠方作，且王者兵不宜为蛮夷动，胜之不武，不胜为辱。且盎不及未定时略州县，摇远夷，今四海已平，尚何事？反未状，当怀之以德，盎惧，必自来。”帝乃遣散骑常侍韦叔谐喻盎，盎遣智戴入侍。帝曰：“征一言，贤于十万众。”时暮兵已出，欲遂有功，遣副将上盎可击状，帝不许，罢之。 
　　五年，盎来朝，宴赐甚厚。俄而罗、窦诸洞獠叛，诏盎率众二万为诸军先锋。贼据险不可攻，盎持弩语左右曰：“矢尽，胜负可知矣。”发七矢毙七人，贼退走，盎纵兵乘之，斩首千余级。帝诏智戴还慰省，赏予不可计，奴婢至万人。盎善为治，阅簿最，擿奸伏，得民欢心。卒，赠左骁卫大将军、荆州都督。 
　　子三十人，智戴知名，勇而有谋，能抚众，得士死力，酋师皆乐属之。尝随父至洛阳，统本部锐兵宿卫。炀帝弑，引其下逃归。时盗贼多，岭峤路绝，智戴转战而前。至高源，俚帅胁为谋主，会盎至，智戴得与盎俱去。后入朝，帝劳赐加等，授卫尉少卿。闻其善兵，指云问曰：“下有贼，今可击乎？”对曰：“云状如树，方辰在金，金利木柔，击之胜。”帝奇其对。累迁左武卫将军。卒，赠洪州都督。 
　　盎族人子猷，以豪侠闻。贞观中，入朝，载金一舸自随。高宗时，遣御史许瓘视其赀。瓘至洞，子猷不出迎，后率子弟数十人，击铜鼓、蒙排，执瓘而奏其罪。帝驰遣御史杨璟验讯。璟至，卑辞以结之，委罪于瓘。子猷喜，遗金二百两、银五百两。璟不受。子猷曰：“君不取此，且留不得归。”璟受之，还奏其状，帝命纳焉。 
　　阿史那社尔，突厥处罗可汗之次子。年十一，以智勇闻。拜拓设，建牙碛北，与颉利子欲谷设分统铁勒、回纥、仆骨、同罗诸部。处罗卒，哀毁如礼。治众十年，无课敛。或劝厚赋以自奉，答曰：“部落丰余，于我足矣。”故首领咸爱之。颉利数用兵，社尔谏，弗纳。 
