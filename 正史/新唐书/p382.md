<!-- { "loadSidebar": true } -->
　　子士泾，尚云安公主，拜驸马都尉，累迁少卿。家积财，内结权近。善胡琴，故得幸于贵人。后迁太仆卿，给事中韦弘景等封还制书，以士泾交通近幸，不当居九卿。宪宗曰：“昌有功于边，士泾又尚主，官少卿已十余年，制书宜下。”弘景等乃奉诏。 
　　赞曰：唐杜牧称：“宁陵之围解，刘玄佐召昌问曰：‘君以孤城，用一当十，何以能守？’昌泣曰：‘始昌令：守陴内顾者斩。昌孤甥张俊守西北，未尝内顾，捽下斩之。士有死志，故能守。’因伏地流涕，玄佐亦泣曰：‘国家将富贵汝。’”史臣谓不然，且勒兵乘城与贼抗，所赖赏罚耳。今无罪而斩其甥，士心且离，不祥莫大焉。宁好事者傅此以益其美？非昌志也。牧以为张巡、许远陷睢阳，其名传，昌全宁陵而事不得暴于世，宁牧未之思邪？ 
　　赵昌，字洪祚，天水人。始为昭义李承昭节度府属，累迁虔州刺史。安南酋獠杜英翰叛，都护高正平以忧死，拜昌安南都护，夷落向化毋敢桀。居十年，足疾，请还朝，以兵部郎中裴泰代之，入为国子祭酒。未几，州将逐泰，德宗召昌问状，时年逾七十，占对精明，帝奇之，复拜安南都护。诏书至，人相贺，叛兵即定。 
　　宪宗初立，检校户部尚书，迁岭南节度使。降辑陬荒，以劳徙节荆南。召入，再迁工部尚书、兼大理卿。出为华州刺史。对麟德殿，趋拜强駃，帝访其所以颐养。迁太子少保。卒，年八十五，赠扬州大都督，谥曰成。 
　　李景略，幽州良乡人。父承悦，檀州刺史、密云军使。景略以廕补幽州府功曹参军。大历末，客河中，阖门读书。 
　　李怀光为朔方节度使，署巡官。五原将张光杀其妻，以赀市狱，前后不能决，景略核实，论杀之。既而有若女厉者进谢廷中，如光妻云。迁大理司直。怀光屯咸阳，将袭东渭桥，召幕府计议。景略曰：“杀硃泚，还军诸道，杖策诣行在，此转祸为福也。”不听。既出军门，恸哭曰：“岂意此军乃陷不义乎！”遂遁归。 
　　灵武节度使杜希全表置于府，累转侍御史、丰州刺史。丰州当回纥通道，前刺史软柔，每虏使至，与抗礼。时梅录将军入朝，景略欲折之，因郊劳，前遣人谓曰：“可汗新没，欲吊使者。”乃坐高垅待之。梅录俯偻前哭，景略即抚之曰：“可汗弃代，助尔号慕。”于是虏容气沮索，不敢抗，以父行呼景略。自此回纥使至者，皆拜于廷，威名显闻。希全忌之，诬奏，贬袁州司马。 
　　希全死，迁左羽林将军，对德宗延英殿，论奏衎衎，有大臣风。会河东节度使李说病，以景略为太原少尹、行军司马。时方镇既重，故少召还者，惟不幸则司马代之。自说有疾，人心固属景略矣。会梅录复入朝，说大会，虏人争坐，说不敢遏，景略叱之，梅录识其声，惊拜曰：“非李丰州邪？”遂就坐。将吏相顾严惮，说愈不平，赂中尉窦文场谋毁去之。 
　　岁余，塞下传言回纥将南寇，文场方侍帝傍，即言丰州当得良将，且举景略，乃拜丰州刺史、天德军西受降城都防御使。穷塞苦寒，地脊卤，边户劳悴。景略至，节用约己，与士同甘蓼，凿咸应、永清二渠，溉田数百顷，储禀器械毕具，威令肃然，声雄北疆，回纥畏之。卒于屯，年五十五。天下惜用景略才有所未尽。赠工部尚书。 
　　任迪简，京兆万年人。擢进士第。天德李景略表佐其军，尝宴客，而行酒者误进醢，景略用法严，迪简不忍其死，饮为釂，徐以它辞请易之，归衉血，不以闻，军中悦其长者。景略卒，举军请为帅，监军使拘迪简，不听，众大呼，破户出之。德宗遣使者察变，具得所以然，乃授丰州刺史、天德军使。由殿中侍御史授兼大夫、散骑常侍。入为太常少卿、太子左庶子。 
　　张茂昭以易定归，擢迪简行军司马代之。大将杨伯玉据牙不纳，众杀之；别将张佐元复叛，迪简斩以徇，乃入，以检校工部尚书为节度使。承茂昭奢纵后，公私屈覂，欲飨士，无所给，至与下同粝食，身居戟户。逾月，军中感其公，请安卧内，迪简乃许。三年，上下完充。以疾入，除工部侍郎。不能朝，改太子宾客。卒，赠刑部尚书，谥曰襄。 
　　张万福，魏州元城人。三世明经，止县令、州佐。万福以儒业不显，乃学骑射，从王斛斯以别校征辽东，有功。 
　　李峘伐刘展，署为部将，效首万级。累摄寿州刺史、舒庐寿都团练使。州送租赋诣都，至颍，为盗所夺。万福领轻兵尾袭，贼仓卒不得战，悉禽之，尽得所亡，并先掠人妻女、财畜万计，还其家，不能自致者，给船车以遣。真拜刺史，兼淮南节度副使。而节度崔圆忌之，失刺史，改鸿胪卿，使将千人镇寿州，不以为恨。时许杲以平卢行军司马将卒三千驻濠州，阴窥淮南。圆使万福摄濠州刺史。杲闻，即移戍当涂。贼陈庄陷舒州，圆又令摄舒州刺史，督淮南盗贼，穷破株党。 
　　大历三年，召见。代宗曰：“欲一识卿面，且将以许杲累卿。”万福辞谢，因前曰：“陛下以一许杲召臣，如河北诸将叛，欲属何人？”帝笑曰：“姑为我了杲事，且当大用。”乃拜和州刺史兼行营防御使，督盗淮南。万福至州，杲惧，徙屯上元，过楚州，大掠，节度使韦元甫使万福追讨。未至，杲为其将康自劝所逐，自劝循淮钞而东，万福倍道追杀之，免者十三，尽还所剽于民。元甫将厚赏士，万福曰：“官健坐仰衣食，无所事，今一小烦之，不足过赏，请用三之一。”帝下诏褒美，赐具衣、宫锦十双。 
　　久之，诏以本镇兵千五百人防秋京西。万福诣扬州还所领兵。会元甫死，诸将愿得万福为帅，监军使邀请之，对曰：“我非幸人，勿以此待我。”遂去。以利州刺史镇咸阳，且留宿卫。 
　　李正己反，屯兵埇桥，江淮漕船积千余不敢逾涡口。德宗乃以万福为濠州刺史，召谓曰：“先帝改尔名正者，所以褒也。朕谓江淮草木亦知尔威名，若从所改，恐贼不晓是卿也。”复赐旧名。万福因驰至涡口，驻马于岸，悉发漕船相衔进，贼兵倚岸熟视不敢动。改泗州刺史。魏州饥，父子相卖，万福曰：“魏州吾乡里，安忍其困？”令兄子将米百车饷之，赎魏人自卖者，给资遣之。 
　　为杜亚所忌，召拜右金吾将军。及见，帝惊曰：“亚乃言尔昏耄，何邪？”诏图形凌烟阁，数赐与，并敕度支籍口畜给其费。阳城等诣延英门论裴延龄事，伏阁不去，帝震怒，左右惧不测。万福大言曰：“国有直臣，天下无虑矣。吾年八十，与见盛事。”遍揖城等劳之，天下益重其名。以工部尚书致仕，卒，年九十。 
　　万福自始终禄食七十年，未尝一日言病。莅凡九州，皆有惠爱。初，在泗州，遇李希烈反，陈少游悉以部刺史妻子质扬州，万福独不遣。谓使者：“为我白公，妻老且丑，不足慁公意。”卒不行，人称其直。 
　　高固，不知何许人，或言四世祖侃，永徽中为北庭安抚使，禽车鼻可汗，以功为安东都护。 
　　固生微贱，为家所卖，转为浑瑊童奴，字黄芩。性敏惠，有旅力，善骑射，能读《左氏春秋》。瑊爱养之，以齐有高固，因以名，以乳媪女女固。从瑊屯朔方。德宗在奉天，固仍从瑊，贼突入东壅门，固引锐士长刀杀贼数十人，曳车塞阖，贼不能入。封渤海郡王。 
　　李怀光反，使邠宁留后张昕将兵万人先趣河中，固在行，乃伺间入帐下，斩昕首以徇，拜检校右散骑常侍、前军兵马使。贞元十七年，邠宁节度使杨朝晟卒，诏将并邠宁、朔方为一军，议以李朝寀为节度，刘南金副之，以询邠军，咸曰：“如诏。”数日复劫固为帅，固曰：“然能听吾言。乃可。”众唯唯。固徇曰：“毋杀人，毋肆掠！”三军皆顺悦。帝亦念固功，乃拜邠宁节度使。固本宿将，且宽厚，人皆安之。然久在散位，数为侪类轻笑。及受命，众多惧，固一释不问。 
　　宪宗时，检校尚书右仆射，入为右羽林统军。卒，赠陕州大都督。 
　　郝玭，不记其乡里。贞元中为临泾镇将，尝从数百骑出野，还，说节度使马璘曰：“临泾扼洛口，其川饶衍，利畜牧。其西走戎道，旷数百里皆流沙，无水草。愿城之，为休养便地。”玭出，或谓璘曰：“玭言信然。虽然，公所以蒙恩大幸，以边防未固也。上心日夜念此，故厚于公。今若用玭言，则边已安，尚何事为？”璘遂不听。 
　　及段佑代节度，玭又说曰：“天宝时，天下以兵为防，独西戎耳。而塞至京师且万里。自禄山反，西陲尽亡，寰内为边郡。每虏入寇，驱井闾父子与马牛，焚积聚，残室庐，边人耗尽。今若筑临泾以折虏势，便甚。”佑唯许，请于朝。卒诏城临泾，为行原州，以玭为刺史，戍之。自是虏不敢过临泾。 
　　玭在边积三十年，每讨贼，不持糗粮，取之于敌。获虏必刳剔而归其尸，虏大畏，道其名以怖啼儿。迁检校左散骑常侍、泾原行营节度使，封保定郡王。赞普常等故身铸金象，令于国曰：“得生玭者，以金玭偿之。”朝廷畏失名将，徙为庆州刺史，卒。 
　　佑，本郭子仪牙将，从征伐有功。贞元末，为泾原节度使，虏畏惮之。终右神策大将军。 
　　史敬奉者，灵州人。事朔方军为牙将。元和中，吐蕃数犯塞，十四年，敬奉白节度使杜叔良，请兵三千，赍一月粮，深入虏地，分贼势。叔良以二千兵予之，行十余日，不闻问，皆谓已殁。敬奉乃由间道绕出虏后，部落奔骇，因大破之，驱其余众于瓠芦河，获马牛杂畜迨万数。赐实封五十户。 
　　敬奉[B126]陋，类不胜衣，其走逐奔马，挟鞍勒以上，而后羁带之，矛矢在手，前无强敌。甥侄部曲二百人，每出辄分其队为四五，随水草，数日不相知，及相遇，已皆有获。与凤翔将野诗良辅及郝玭皆以名雄边。 
　　良辅者，后为陇州刺史。朝廷遣使至吐蕃，虏辄言：“唐家称和好岂妄邪！不尔，安得任良辅为陇州刺史？” 
　　
列传第九十六　李乌王杨曹高刘石 
　　李光进，其先河曲诸部，姓阿跌氏。贞观中内属，以其地为鸡田州，世袭刺史 ，隶朔方军。 
　　光进与弟光颜少依舍利葛旃，葛旃妻，其女兄也。初，葛旃杀仆固瑒，归河东辛云京，遂与光进俱家太原。以沈果称。从马燧救临洺，战洹水有功。历前后军牙门将、兼御史大夫、代州刺史。元和四年，王承宗、范希朝引师救易定，表光进为都将。时光颜亦至大夫，故军中呼“大小大夫”。俄检校工部尚书，为振武节度使，赐姓以光宠之；别诏光颜拜洺州刺史。弟兄荣冠当时。光进徙灵武，卒，年六十五，赠尚书左仆射。 
