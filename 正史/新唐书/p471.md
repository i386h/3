<!-- { "loadSidebar": true } -->
　　子简，袭留后。俄授节度使，进累检校太尉、同中书门下平章事，封魏郡王。帝在蜀，天下乱，简恃强完，欲拓地，觊望非常。时诸葛爽为黄巢守河阳，简攻之，爽走，即戍以兵，以略邢、洺而归。东攻郓，郓将曹存实出战，败死，其将硃宣率众以守，久不下，爽乘其隙，复取河阳。简还攻之，爽迎击新乡，简大败，乐彦禛以一军先还，简奔归，疽发背死。彦祯代之。再世，凡十二年。 
　　彦祯者，亦魏人。简时，历博州刺史，下河阳有功，迁澶州。魏人立之，诏检校工部尚书，领留后，进节度使，累加检校尚书左仆射、同中书门下平章事。 
　　彦祯喜儒术，引公乘亿、李山甫皆在幕府。嗣襄王煴之乱，彦祯使山甫往见镇州王镕，欲合幽、邢、沧诸镇同盟拒贼，镕厚谢，卒不克。彦祯见王室微，颇骄满不轨，大兴其众，城魏周八十里，一月毕，人怨其残。子从训，资凶悖，劫王鐸，取其家，魏人不直。又聚亡命五百人，号“子将”，出入卧内，军中藉藉恶之。从训惧，易服奔近县，彦祯即以为六州指挥使、相州刺史，辇兵械泉布，迹接于道，军中益贰。彦祯常梦解佩带覆而行，既寤，曰：“此神告我，下将有背乎？”已而军乱，果囚彦祯，迫为桑门，寻杀之，推大将赵文弁总留后。 
　　从训求救于硃全忠，全忠为起师，次内黄。从训自相州以军三万傅城，文弁不敢出，众惧，杀之，更推罗弘信帅军。弘信出战，从训败，裒馀众壁洹水，弘信遣将程公佐击斩之，枭首军门，实文德元年。彦祯起，凡七年。 
　　罗弘信，字德孚，魏州贵乡人。善骑射，状貌雄伟。为裨将，主马牧。魏有巫告弘信曰：“白头老人使谢君，君当有是地。”弘信曰：“神欲危我耶？”文弁死，众曰：“孰愿主吾军者？”弘信辄曰：“神命我矣！”众环视，以为宜，遂立之。诏擢知留后，再迁节度使，加检校司空、同中书门下平章事、豫章郡公。 
　　硃全忠讨黄巢，饷粟三万斛、马二百匹。秦宗权乱，复诏弘信以粟二万斛助军，未输，检校工部尚书雷鄴来责粟，弘信素胁于牙军，擅杀鄴。全忠以檄谯让，弘信不敢报。大顺初，全忠讨太原李克用，遣将赵昌嗣见弘信假粮马；又议屯邢、洺，假道相、卫，弘信不纳。全忠使丁会、庞师古、葛从周、霍存等引万骑度河，弘信壁内黄，凡五战皆败，禽大将马武等，乃厚币求和。方全忠图河北，欲结纳弘信，乃还兵。 
　　全忠攻兗郓，硃宣求援于克用，遣李存信率兵救之，请道屯莘，其下侵魏刍牧，弘信不平。克用欲合镇、定兵营河曲，搤魏、滑路，弘信驰告全忠，请禁游舸，绝往来。久之，魏人不至，全忠疑其绐，自将至滑州。弘信来告曰：“魏人未动者，正欲缓图之。”全忠遂屯曹。太原将李瑭救宣，复壁莘，弘信厌其暴，而瑭沟垒自固。全忠遣使谓曰：“晋人志并河朔，师还，为公忧之。”弘信乃攻瑭，告全忠师期，全忠将趋滑为援，次封丘，而弘信已破瑭。克用怒，以兵掠魏博。全忠将侯言屯洹水，克用兵数求战，言不敢出，全忠以葛从周代将。从周为暗窦，每克用兵至，辄出精卒薄战，必捷。克用逾洹西北挑战，从周大破之，禽其子落落，乃引去。然侵魏不已，大战白龙潭，弘信败，克用追薄魏门而还。弘信乃乞师全忠，全忠遣将壁洹水救魏。克用游兵剽相、魏，民死十九，弘信不堪其偪。光化元年，如全忠告亟。全忠复遣葛从周将兵追蹑，拔洺州，执其刺史邢行恭；复攻邢，马师素自拔走；遂围礠州，袁奉韬自杀。不五日，取三州，斩首二万级，禽其将百馀人，自是克用兵不出。 
　　始全忠亟讨兗郓，惧弘信贰，故岁时赂遗良厚。弘信每有馈答，全忠引其使北面拜受，兄事之，弘信以为厚己，故推心焉。 
　　进累检校太师，守侍中，徙临清郡王。光化元年死，年六十三，赠太师，追封北平王，谥曰庄肃。子绍威袭。 
　　绍威字端己。少有英气，性精悍，吏事明办。既领留后，昭宗即诏嗣父节度，加累检校太尉，号“忠勤宣力致圣功臣”。幽州刘仁恭引兵攻镇、冀，遂掠魏，绍威告急于全忠，全忠自将与仁恭战内黄，日中，大破之，斩首三万级。葛从周方守邢，亦败其众于魏县。仁恭以众十万陷贝州，全忠使李思安屯内黄，从周悉军入魏。仁恭攻魏，从周以五百骑出斗，谓门者曰：“前有强敌，不可易。”命阖扉。士死战，执仁恭将二人。仁恭使别将攻内黄，为思安所败。从周乘胜破八壁，追北至临清。仁恭乃还沧州，与李克用图魏。绍威与全忠连兵伐沧州，从周攻拔德州，进薄浮阳。仁恭以兵至，监军蒋玄晖请须其入壁，食尽可取。从周曰：“兵在机，机在上将，岂监军所知！”逆战老鸦堤，破之，斩首五万，获其将百馀人。又战唐昌范桥，六遇辄胜。仁恭约和，乃还。绍威德全忠，故奉事愈固。全忠迁帝洛阳，命诸镇治宫阙，而绍威营太庙，加侍中，封鄴王。 
　　魏牙军，起田承嗣募军中子弟为之，父子世袭，姻党盘互，悍骄不顾法令，宪诚等皆所立，有不慊，辄害之无噍类。厚给禀，姑息不能制。时语曰：“长安天子，魏府牙军。”谓其势强也。绍威惩曩祸，虽外示优假，而内不堪。俄而小校李公佺作乱，不克，奔沧州。绍威乃决策屠翦，遣杨利言与全忠谋。全忠乃遣苻道昭将兵合魏军二万攻沧州，求公佺，又遣李思安助战，魏军不之疑。绍威子，全忠婿也，会女卒，使马嗣勋来助葬，选长直千人纳盟器，实甲以入。全忠自滑济河，声言督沧景行营。绍威欲出迎，假锐兵以入，军中劝毋出而止。绍威遣人潜入库，断纮解甲，注夜，将奴客数百与嗣勋攻之，军趋库得兵，不可战，因夷灭凡八千族，闉市为空。平明，全忠亦至，闻事定，驰入军。魏兵在行者闻变，于是史仁遇保高唐，李重霸屯宗县，分据贝、澶、卫等六州。仁遇自称魏博留后，全忠解沧州兵以攻高唐，仁遇引众走，为游骑所获，支解之，进拔博、澶二州。李重霸走，俄斩其首，相、卫皆降。 
　　绍威虽除其偪，然势弱，为全忠牵制，比州刺史矣，内悒悒悔恨。全忠兵在沧州，绍威主馈輓，自鄴至长芦五百里，不绝于道。全忠还，绍威建元帅行府，极土木壮丽，全忠大悦。绍威间说曰：“邠、岐、太原皆狂谲，以复唐室为言。王宜自取神器，专天下之望。”全忠归，乃受禅。 
　　绍威多聚书，至万卷。江东罗隐工为诗，绍威厚币结之，通谱系昭穆，因目己所为诗为“偷江东集”云。 
　　赞曰：田承嗣几禽矣，李宝臣怒承倩而释魏。建中之际，三将军持锐躏血，功无成者。四叛连势，兵结难作，天子不能守宗庙。传及弘正，去污入朝，数年复乱，唐终不得魏。与夫竖刁乱齐，孰为轻重？ 
　　
列传第一百三十六　籓镇镇冀 
　　李宝臣字为辅，本范阳内属奚也。善骑射。范阳将张锁高畜为假子，故冒其姓，名忠志。为卢龙府果毅，常觇虏阴山 ，追骑及，射六人尽殪，乃还。为安禄山射生，从入朝，留为射生子弟，出入禁中。禄山反，遁归，更为禄山假子，使将骁骑十八人，劫太原尹杨光翙，挟以出，追兵万馀不敢逼。又督精甲军土门，以扼井陉。事安庆绪为恒州刺史。九节度师围相州也，忠志惧，归命于朝，肃宗即授故官，封密云郡公。史思明度河，忠志复叛，勒兵三万固守，贼将辛万宝屯恒州相掎角。思明死，忠志不肯事朝义，使裨将王武俊杀万宝，挈恒、赵、深、定、易五州以献。雍王东讨，开土门纳王师，助攻莫州。朝义平，擢礼部尚书，封赵国公，名其军曰成德，即拜节度使，赐铁券许不死，它赍与不赀，赐姓及名。于是遂有恒、定、易、赵、深、冀六州地，马五千，步卒五万，财用丰衍，益招来亡命，雄冠山东。与薛嵩、田承嗣、李正己、梁崇义相姻嫁，急热为表裹。先是天宝中，玄宗冶金自为象，州率置祠，更贼乱，悉毁以为赀，而恒独存，故见宠异，加赐实封。 
　　始，宝臣与正己素为承嗣所易。其弟宝正，承嗣婿也，往依魏，与承嗣子维击球，马骇，触维死，承嗣怒，囚之，以告宝臣，宝臣谢教不谨，进杖，欲使示责，而承嗣遂鞭杀之，由是交恶。乃与正己共劾承嗣可讨状。代宗欲其自相图，则势离易制，即诏宝臣与硃滔及太原兵攻其北，正己与滑亳、河阳、江淮兵攻其南。师会枣强，椎牛飨军，宝臣厚赐士，而正己颇觳，军怨望，正己惧有变，即引去。惟滔、宝臣攻沧州，历年未下，击宗城，残之，斩二千级。承嗣弟廷琳方守贝州，遣高嵩岩将兵三千戍宗城，宝臣使张孝忠攻破之，斩嵩岩，逸所执将四十馀人。会王武俊执贼大将卢子期，遂降洺、瀛。当是时，河南诸将败田悦于陈留，正己取德州，欲颇穷讨。承嗣惧，乃甘言绐正己，正己止屯，诸军亦莫敢进。 
　　于是天子遣中人马希倩劳宝臣，宝臣归使者百缣，使者恚，抵诸道，宝臣顾左右愧甚。诸将已休，独武俊佩刀立所下，语之故。武俊计曰：“赵兵有功尚尔，使贼平，天子幅纸召置京师，一匹夫耳。”曰：“奈何？”对曰：“养魏以为资，上策也。”宝臣曰：“赵、魏有衅，何从而可？”对曰：“势同患均，转寇雠为父子，咳唾间耳。硃滔屯沧州，请禽送魏，可以取信。”宝臣然之。 
　　先是，承嗣知宝臣少长范阳，心常欲得之。乃勒石若谶者瘗之境，教望气者云有王气。宝臣掘得之，文曰：’二帝同功势万全，将田作伴入幽燕。”“帝”谓宝臣与正己为二。而阴使客说曰：“公与滔共攻沧，即有功，利归天子，公于何赖？诚能赦承嗣罪，请奉沧州入诸赵，愿取范阳以报。公以骑前驱，承嗣以步卒从，此万全势也。”宝臣喜得沧州，又见语与谶会，遂阴交承嗣而图幽州，承嗣陈兵出次以自验。宝臣谬谓滔使曰：“吾闻硃公貌若神，愿绘而观可乎？”滔即图以示之。宝臣置图射堂，大会诸将，熟视曰：“信神人也！”密选精卒二千，夜驰三百里欲劫滔，戒曰：“取彼貌如射堂者。”时二军不相虞，忽闻变，滔大骇，战瓦桥，败，衣佗服得脱，禽类滔者以归承嗣。承嗣知衅成，还军入堡，使人谢宝臣曰：“河内方有警，未暇从公。石谶，吾戏为耳！”宝臣惭而还。俄进封陇西郡王，又拜同中书门下平章事。德宗立，拜司空。 
