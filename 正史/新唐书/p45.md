<!-- { "loadSidebar": true } -->
　　初，侍中已宣制，朝集使及蕃客皆再拜。户部尚书进诣阶间跪奏，称：“户部尚书臣某言：诸州贡物请付所司。”侍中前承制，退，称：“制曰可。”礼部尚书以次进诣阶间，跪奏，称“礼部尚书臣某言：诸蕃贡物请付所司。”侍中前承制，退，称：“制曰可。”太府帅其属受诸州及诸蕃贡物出归仁、纳义门，执物者随之。典仪曰：“再拜。”通事舍人以次引北面位者出。侍中前，跪奏称：“侍中臣某言：礼毕。”皇帝降座，御舆入自东房，侍臣从至阁。引东、西面位者以次出，蕃客先出。 
　　冬至，不奏祥瑞，无诸方表。其会，则太乐令设登歌于殿上，二舞入，立于县南。尚舍设群官升殿者座：文官三品以上又御座东南，西向；介公、酅公在御座西南，东向；武官三品以上又于其后；朝集使、都督、刺史，蕃客三等以上，座如立位。设不升殿者座各于其位。又设群官解剑席于县之西北，横街之南。尚食设寿尊于殿上东序之端，西向；设坫于尊南，加爵一。太官令设升殿者酒尊于东、西厢，近北；设在庭群官酒尊各于其座之南。皆有坫、冪，俱障以帷。吏部兵部户部主客赞群官、客使俱出次，通事舍人引就朝堂前位，又引非升殿者次入就位。侍中版奏“外办”。皇帝改服通天冠、绛纱袍，御舆出自西房，即御座。典仪一人升就东阶上，通事舍人引公、王以下及诸客使以次入就位。侍中进，当御座前北面跪奏，称：“侍中臣某言：请延诸公、王等升。”又侍中称：“制曰可。”侍中诣东阶上，西面，称：“制延公、王等升殿上。”典仪承传，阶下赞者又承传，在位者皆再拜。应升殿者诣东、西阶，至解剑席，脱舄，解剑，升。上公一人升阶，少东，西面，立于座后。光禄卿进诣阶间，跪奏称：“臣某言：请赐群臣上寿。”侍中称：“制曰可。”光禄卿退，升诣酒尊所，西向立。上公酒尊所，北面。尚食酌酒一爵授上公，上公受爵，进前，北面授殿中监，殿中监受爵，进，置御前，上公退，北面跪称：“某官臣某等稽首言：元正首祚冬至云：“天正长至。”，臣某等不胜大庆，谨上千秋万岁寿。”再拜，在位者皆再拜，立于席后。侍中前承制，退称：“敬举公等之觞。”在位者又再拜。殿中监取爵奉进，皇帝举酒，在位者皆舞蹈，三称万岁。皇帝举酒讫，殿中监进，受虚爵，以授尚食，尚食受爵于坫。 
　　初，殿中监受虚爵，殿上典仪唱：“再拜。”阶下赞者承传，在位者皆再拜。上公就座后立，殿上典仪唱：“就座。”阶下赞者承传，俱就座。歌者琴瑟升坐，笙管立阶间。尚食进，酒至阶，殿上典仪唱：“酒至，兴。”阶下赞者承传，坐者皆俯伏，起，立于席后。殿中监到阶省酒，尚食奉酒进，皇帝举酒。太官令又行群官酒，酒至，殿上典仪唱：“再拜。”阶下赞者承传，在位者皆再拜，搢笏受觯。殿上典仪唱：“就座。”阶下赞者承传，皆就座。皇帝举酒，尚食进，受虚爵，复于坫。觞行三周，尚食进御食，食至阶，殿上典仪唱：“食至，兴。”阶下赞者承传，坐者皆起，立座后。殿中监到阶省桉，尚食品尝食讫，以次进置御前。太官令又行群安桉，设食讫，殿上典仪唱：“就座。”阶下赞者承传，皆就座。皇帝乃饭，上下俱饭。御食毕，仍行酒，遂设庶羞，二舞作。若赐酒，侍中承诏诣东阶上，西面称：“赐酒。”殿上典仪承传，阶下赞者又承传，坐者皆起，再拜，立，受觯，就席坐饮，立，授虚爵，又再拜，就座。酒行十二遍。 
　　会毕，殿上典仪唱：“可起。”阶下赞者承传，上下皆起，降阶，佩剑，纳舄，复位。位于殿庭者，仍立于席后。典仪曰：“再拜。”赞者承传，在位者皆再拜。若有赐物，侍中前承制，降，诣群官东北，西面，称：“有制。”在位者皆再拜。侍中宣制，又再拜，以次出。侍中前，跪奏称：“侍中臣某言：礼毕。”皇帝兴，御舆入自东房，东、西面位者以次出。 
　　皇帝若服翼善冠、袴褶，则京官袴褶，朝集使公服。设九部乐，则去乐县，无警跸。太乐令帅九部伎立于左、右延明门外，群官初唱万岁，太乐令即引九部伎声作而入，各就座，以次作。 
　　临轩册皇太子。 
　　有司卜日，告于天地宗庙。 
　　前一日，尚舍设御幄于大极殿，有司设太子次于东朝堂之北，西向。又设版位于大横街之南，展县，设桉，陈车舆，及文武群官、朝集、蕃客之次位，皆如加元服之日。 
　　其日，前二刻，宫官服其器服，诸卫率各勒所部陈于庭。左庶子奏“请中严”。侍卫之官奉迎，仆进金路，内率一人执刀。赞善奏“发引”。令侍臣上马，庶子承令。其余略如皇帝出宫之礼。皇太子远游冠、绛纱袍，三师导，三少从，鸣铙而行。降路入次，亦如銮驾。 
　　其日，列黄麾大仗，侍中请“中严”。有司与群官皆入就位。三师、三少导从，皇太子立于殿门外之东，西向。黄门侍郎以册、宝绶桉立于殿内道北，西面，中书侍郎立桉后。侍中乃奏“外办”。皇帝服衮冕，出自西房，即御座。皇太子入就位。典仪曰：“再拜。”皇太子再拜。又曰：“再拜。”在位者皆再拜。中书令降，立于皇太子东北，西向。中书侍郎一人引册、一人引宝绶桉立于其东，西面，以册授之。中书令曰：“有制。”皇太子再拜，中书令跪读册，皇太子再拜受册，左庶子受之。侍郎以玺绶授中书令，皇太子进受，以授左庶子。皇太子再拜，在位者皆再拜。侍中奏“礼毕”。皇帝入自东房，在位者以次出。 
　　皇帝御明堂读时令。 
　　孟春，礼部尚书先读令三日奏读月令，承以宣告。 
　　前三日，尚舍设大次于东门外道北，南向；守宫设文、武侍臣次于其后之左、右；设群官次于璧水东之门外，文官在北，武官在南，俱西上。 
　　前一日，设御座于青阳左个，东向。三品以上及诸司长官座于堂上：文官座于御座东北，南向；武官座于御座之东，北向。俱重行西上。设刑部郎中读令座于御座东南，北向，有桉。设文官解剑席于丑陛之左，武官于卯陛之右，皆内向。太乐令展宫县于青阳左个之庭，设举麾位于堂上寅阶之西，北向；其一位于乐县东北，南向。典仪设三品以上及应升坐者位于县东，文左武右，俱重行西向。非升坐者文官四品、五品位于县北，六品以下于其东，绝位，俱南向；武官四品、五品于县南，六品以下于其东，俱北向。皆重行西上。设典仪位于县之西北，赞者二人在东，差退，俱南向。奉礼设门外位各于次前，俱每等异位，重行相向，西上。 
　　其日，陈小驾，皇帝服青纱袍，佩苍玉，乘金路出宫，至于大次。文、武五品以上从驾之官皆就门外位，太乐令、工人、协律郎、典仪帅赞者皆先入，群官非升坐者次入，就位。刑部郎中以月令置于桉，覆以帕，立于武官五品东南，郎中立于桉后，北面。侍中版奏“外办”。皇帝舆入自青龙门，升自寅阶，即座。符宝郎置宝于前。典仪升，立于左个东北，南向。公、王以下入就西面位。典仪曰：“再拜。”赞者承传，在位者皆再拜。侍中前，跪奏称：“侍中臣某言：请延公、王等升。”又侍中称：“制曰可。”侍中诣左个东北，南向称：“诏延公、王等升。”典仪传，赞者承传，在位者皆再拜。西面位者各诣其阶，解剑，脱舄，升，立于座后。刑部郎中引桉进，立于卯阶下。侍中跪奏“请读月令”。又侍中称：“制曰可。”刑部郎中再拜，解剑，俯，脱舄，取令，升自卯阶，诣席南，北向跪，置令于桉，立于席后。堂上典仪唱：“就座。”公、王以下及刑部郎中并就座。刑部郎中读令，每句一绝，使言声可了。读讫，堂上典仪唱：“可起。”王、公以下皆起。刑部郎中以令置于桉，与群官佩剑，纳舄，复于位。典仪曰；“再拜。”在位者皆再拜。西面位者出。侍中跪奏称：“侍中臣某言：礼毕。”皇帝降座，御舆出之便次，南、北面位者以次出。 
　　自仲春以后，每月各居其位，皆冠通天，服、玉之色如其时。若四时之孟月及季夏土王读五时令于明堂，亦如之。 
　　皇帝亲养三老五更于太学。 
　　所司先奏三师、三公致仕者，用其德行及年高者一人为三老，次一人为五更，五品以上致仕者为国老，六品以下致仕者为庶老。尚食具牢馔。 
　　前三日，尚舍设大次于学堂之后，随地之宜。设三老、五更次于南门外之西，群老又于其后，皆东向。文官于门外之东，武官在群老之西，重行，东西向，皆北上。 
　　前一日，设御座于堂上东序，西向，莞筵藻席。三老座于西楹之东，近北，南向；五更座于西阶上，东向；国老三人座于三老西阶，不属焉。皆莞筵藻席。众国老座于堂下西阶之西，东面北上，皆蒲筵缁布纯，加莞席。太乐令展宫县于庭，设登歌于堂上，如元会。典仪设文、武官五品以上位于县东、西，六品以下在其南，皆重行，西向北上，蕃客位于其南；诸州使人位于九品之后；学生分位于文、武官之后。设门外位如设次。又设尊于东楹之西，北向，左玄酒，右坫以置爵。 
　　其日，銮驾将至，先置之官就门外位，学生俱青衿服，入就位。銮驾至太学门，回辂南向，侍中跪奏“请降辂”。降，入大次。文、武五品以上从驾之官皆就门外位，太乐令、工人、二舞入，群官、客使以次入。 
　　初，銮驾出宫，量时刻，遣使迎三老、五更于其第，三老、五更俱服进贤冠，乘安车，前后导从。其国老、庶老则有司预戒之。 
