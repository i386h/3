<!-- { "loadSidebar": true } -->
　　长庆初，河朔用兵，加检校左散骑常侍，充武宁军副使、河北行营诸军都知兵马使，帅兵三千度河。属朝廷用崔群为武宁节度使，群畏智兴难制，密请追还京师，未报。会赦王廷凑，诸节度班师。智兴还，群遣寮属迎之，令士季甲而入。智兴心不悦，因勒兵斩关入，杀异己者十余辈，然后谒群谢曰：“此军情也！”群乃治装去，智兴以兵卫送还朝；至埇桥，掠盐铁院及贡物，劫商旅，逐濠州刺史侯弘度。朝廷甫罢兵，不能讨，即诏检校工部尚书，充本军节度使。智兴由是揫索财赂，交权幸以贾虚名，用度不足，始税泗口以佐军须。 
　　李騕攻宋州，智兴悉锐师出宋西鄙，破之漳口。騕平，加检校尚书左仆射。李同捷以沧德叛，智兴请悉师三万赍五月粮讨贼，诏拜检校司徒、同中书门下平章事、沧德行营招抚使。既战，降其将十辈、锐士三千，遂拔棣州。诸将闻，战愈力，遂有功。入朝，燕麟德殿，赐予备厚。册拜太傅，封雁门郡王，进兼侍中。改忠武、河中、宣武三节度。卒，年七十九，赠太尉。 
　　子九人，晏平、宰知名。 
　　晏平幼从父军，以讨同捷功，检校右散骑常侍、朔方灵盐节度使。父丧，擅取马四百、兵械七千自卫归洛阳。御史劾之，有诏流康州，不即行，阴求援于河北三镇。三镇表其困，改抚州司马。给事中韦温、薛廷老、卢弘宣等还诏不敢下，改永州司户参军。温固执，文宗谕而止。 
　　晏宰，后去“晏”，独名宰。少拳果，长隶神策军。甘露之变，以功兼御史大夫，为光州刺史。有美政，观察使段文昌荐之朝，除盐州刺史。持法严，人不甚便。累擢邠宁庆节度使。回鹘平，徙忠武军。 
　　讨刘稹也，诏宰以兵出魏博，趋磁州。当是时，何弘敬阴首鼠，闻宰至，大惧，即引军济漳水。宰相李德裕建言：“河阳兵寡，以忠武为援，既以捍洛，则并制魏博。”遂诏宰以兵五千椎锋，兼统河阳行营。进取天井关，贼党离沮。德裕以宰乘破竹势不遂取泽州，以其子晏实守磁，为顾望计，帝有诏切责。宰惧，急攻陵川，破贼石会关，进攻泽州。其将郭谊杀稹降。宰传稹首京师，遂节度太原。 
　　宣宗初，入朝，厚结权幸求宰相，周墀劾之，乃还军。吐蕃引党项、回鹘寇河西，诏统代北诸军进击。以疾不任事，徙河阳。罢为太子少保，分司东都。进少傅，卒。 
　　晏实幼机警，智兴自养之，故名与诸父齿。稹平，擢淄州刺史，终天雄节度使。 
　　杜兼，字处弘，中书令正伦五世孙。初，正伦无子，故以兄子志静为后。父廙，为郑州录事参事军事。安禄山乱，逃去，贼索之急，宋州刺史李岑以兵迎之，为追骑所害。兼尚幼，逃入终南山。伯父存介为贼执，临刑，兼号呼愿为奴以赎，遂皆免。 
　　建中初，进士高第，徐泗节度使张建封表置其府。积劳为濠州刺史。性浮险，尚豪侈。德宗既厌兵，大抵刺史重代易，至历年不徙。兼探帝意，谋自固，即脩武备，募占劲兵三千。帝以为才，遂横恣。僚官韦赏、陆楚皆闻家子，有美誉，论事忤兼，诬劾以罪。帝遣中人至，兼廷劳毕，出诏执赏等杀之，二人无罪死，众莫不冤。又妄系令狐运而陷李籓，欲杀之，不克。 
　　元和初，入为刑部郎中，改苏州刺史。比行，上书言李锜必反，留为吏部郎中。寻擢河南尹。杜佑素善兼，终始倚为助力。所至大杀戮，裒蓺财赀，极耆欲。适幸其时，未尝败。卒，年七十。家聚书至万卷，署其末，以坠鬻为不孝，戒子孙云。 
　　从弟羔，贞元初及进士第，有至性。父死河北，母更兵乱，不知所之，羔忧号终日。及兼为泽潞判官，鞫狱，有媪辨对不凡，乃羔母，因得奉养。而不知父墓区处，昼夜哀恸；它日舍佛祠，观柱间有文字，乃其父临死记墓所在。羔奔往，亦有耆老识其垅，因是乃得葬。元和中，为万年令，时许季同为长安令，京兆尹元义方责租赋不时，系二县吏，将罪之。羔等辩列尤苦，尹不为纵。羔乃谒宰相，请移散官。宪宗遣中使问状，具对府政苛细，力不堪奉。诏皆免官，夺尹三月俸。议者以羔为直。未几，授户部郎中，后历振武节度使，以工部尚书致仕。卒，赠尚书右仆射，谥曰敬。 
　　子中立，字无为，以门廕历太子通事舍人。开成初，文宗欲以真源、临真二公主降士族，谓宰相曰：“民间脩婚姻，不计官品而上阀阅。我家二百年天子，顾不及崔、卢耶？”诏宗正卿取世家子以闻。中立及校书郎卫洙得召见禁中，拜著作郎。月中，迁光禄少卿、驸马都尉，尚真源长公主。 
　　中立数求自试，愦愦不乐，因言：“朝廷法令备具，吾若不任事，何赖贵戚挠天下法耶？”帝闻异之，转太仆、卫尉二少卿，历左右金吾大将军。京师恶少优戏道中，具驺唱呵卫，自谓“卢言京兆”，驱放自如。中立部从吏捕系，立箠死。迁司农卿。绳吏急，反为中伤，左徙庆王傅。 
　　久之，复拜司农卿，入谢，帝曰：“卿用法深，信乎？”答曰：“毂下百司养名不肯事，如司农尤丛剧。陛下无遽信流言，假臣数月，事可济。”帝许之。初，度支度六宫飧钱移司农，司农季一出付吏，大吏尽举所给于人，权其子钱以给之，既不以时，黄门来督责慢骂。中立取钱纳帑舍，率五日一出，吏不得为奸，后遂以为法。加检校右散骑常侍。 
　　京兆尹缺，宣宗将用之，宰相以年少，欲历试其能，更出为义武节度使。旧傜车三千乘，岁輓盐海濒，民苦之。中立置“飞雪将”数百人，具舟以载，自是民不劳，军食足矣。大中十二年，大水泛徐、兗、青、郓，而沧地积卑，中立自按行，引御水入之毛河，东注海，州无水灾。卒，年四十八，赠工部尚书。 
　　中立居官精明，吏下寒栗畏伏。中虽坐累免，及复用，亦不为宽假，其天资所长云。 
　　杜亚，字次公，自云本京兆人。肃宗在灵武，上书论当世事，擢校书郎。杜鸿渐节度河西，奏署幕府。入朝，历吏部员外郎。鸿渐为山南、剑南副元帅，亚与杨炎并为判官。再迁谏议大夫。 
　　亚自以当衡柄，悒悒不悦。李栖筠风望高，时谓当宰相，故亚厚结纳。元载得罪，亚与刘晏等劾治。载死，迁给事中。常衮恶之，出为江西观察使。德宗立，召还。亚意必任台宰，倍道进。与人语，皆天下大政。或以事祈谒，辄相然可。帝知，不悦也。既又建奏疏阔，不称旨，罢为陕虢观察兼转运使。徙河中。刘晏抵罪，贬睦州刺史。 
　　兴元初，入迁刑部侍郎，又拜淮西节度使。至则治漕渠，引湖陂，筑防庸，入之渠中，以通大舟，夹堤高卬，田因得溉灌。疏启道衢，彻壅通堙，人皆悦赖。然承陈少游后，裒率烦重，用度无艺，人冀有所矫革，而亚雅意丞弼，厌外官，往往不亲事，日夜召宾客言噱流连。方春，南民为竞度戏，亚欲轻驶，乃髹船底，使篙人衣油彩衣，没水不濡，观沼华邃，费皆千万。陇西李衡在坐，曰：“使桀、纣为之，不是过也！”既泛九曲池，曳绣为帆，诧曰：“要当称是林沼。”衡曰：“未有锦缆，云何？”亚大惭。自是府财耗竭。 
　　贞元中，罢归。宰相窦参惮其宿望，以检校吏部尚书留守东都。病风痹且废，犹欲固宠，奏垦苑中为营田，可减度支岁禀。诏许之。先是，苑地可耕者，皆留司中人及屯士占假。亚计窘，更举军帑钱与甸人，至秋取菽粟偿息输军中，贫不能偿者发囷窖略尽，流亡过半。又赂中人求兼河南尹。帝审其妄，使礼部尚书董晋代之，赐亚还。病不能谒。卒，年七十四，赠太子少傅，谥曰肃。 
　　范传正，字西老，邓州顺阳人。父惀，为户部员外郎，与赵郡李华善，有当世名。传正举进士、宏辞，皆高第，授集贤殿校书郎。历歙、湖、苏三州刺史，有殊政，进拜宣歙观察使。代还，坐治第过制，宪宗薄不用，改光禄卿。以风痹卒，赠左散骑常侍。 
　　传正好古，性精悍，初自整饬。宦益达，用度益奢侈，倾赀货市权贵欢，私公府如家帑，亦幸素有名，得不败云。 
　　
列传第九十八　裴度 
　　裴度，字中立，河东闻喜人。贞元初，擢进士第，以宏辞补校书郎。举贤良方正异等 ，调河阴尉。迁监察御史，论权嬖梗切，出为河南功曹参军。武元衡帅西川，表掌节度府书记。召为起居舍人。 
　　元和六年，以司封员外郎知制诰。田弘正效魏、博六州于朝，宪宗遣度宣谕，弘正知度为帝高选，故郊迎趋跽受命，且请遍至属州，布扬天子德泽，魏人由是欢服。还，拜中书舍人。久之，进御史中丞。宣徽五坊小使方秋阅鹰狗，所过挠官司，厚得饷谢乃去。下邽令裴寰，才吏也，不为礼，因构寰出丑言，送诏狱，当大不恭。宰相武元衡婉辞诤，帝怒未置。度见延英，言寰无辜，帝恚曰：“寰诚无罪，杖小使；小使无罪，且杖寰。”度曰：“责若此固宜，第寰为令，惜陛下百姓，安可罪？”帝色霁，乃释寰。 
　　王师讨蔡，以度视行营诸军，还，奏攻取策，与帝意合。且问诸将才否，度对：“李光颜义而勇，当有成功。”不三日，光颜破时曲兵，帝叹度知言。进兼刑部侍郎。 
　　王承宗、李师道谋缓蔡兵，乃伏盗京师，刺用事大臣，已害宰相元衡，又击度，刃三进，断靴，刜背裂中单，又伤首，度冒氈，得不死。哄导骇伏，独驺王义持贼大呼，贼断义手。度坠沟，贼意已死，因亡去。议者欲罢度，安二镇反侧，帝怒曰：“度得全，天也！若罢之，是贼计适行。吾倚度，足破三贼矣！”度亦以权纪未张，王室陵迟，常愤愧无死所。自行营归，知贼曲折，帝益信杖。及病创一再旬，分卫兵护第，存候踵路。疾愈，诏毋须宣政衙，即对延英，拜中书侍郎、同中书门下平章事。时方连诸道兵，环挐不解，内外大恐，人累息。及度当国，外内始安。由是讨贼益急。 
　　始，德宗时尚何伺，中朝士相过，金吾辄飞启，宰相至阖门谢宾客。度以时多故，宜延天下髦英咨筹策，乃建请还第与士大夫相见，诏可。会庄宪太后崩，为礼仪使。帝不听政，议置冢宰，度曰：“冢宰，商、周六官首，秉统百僚，王者谅暗，有权听之制。历世官废，故国朝置否不常，不宜徇空名，稽枢务。”乃诏百司权听中书门下处可。 
　　王锷死，家奴告锷子稷易父奏末，冒遗献。帝留奴仗内，遣使者如东都按责其赀。度谏曰：“自锷死，数有献。今因告讦而检省其私，臣恐天下将帅闻之，有以家为计者。”帝悟，杀二奴，还使者。 
