<!-- { "loadSidebar": true } -->
　　垂拱中，突厥复犯塞，常之率兵追击，至两井，忽与贼遇，贼骑三千方擐甲，常之见其嚣，以二百骑突之，贼皆弃甲去。其暮，贼大至，常之潜使人伐木，列炬营中，若烽燧然。会风起，贼疑救至，遂夜遁。久之，为燕然道大总管，与李多祚王九言等击突厥骨咄禄、元珍于黄花堆，破之，追奔四十里，贼溃归碛北。会左监门卫中郎将爨宝璧欲穷追要功，诏与常之共计，宝壁独进，为虏所覆，举军没，宝璧下吏诛，常之坐无功。会周兴等诬其与右鹰扬将军赵怀节反，捕系诏狱，投缳死。 
　　常之御下有恩，所乘马为士所蜺，或请罪之。答曰：“何遽以私马鞭官兵乎？”前后赏赐分麾下，无留赀。及死，人皆哀其枉。 
　　李谨行，靺鞨人。父突地稽，部酋长也。隋末，率其属千余内附，居营州，授金紫光禄大夫、辽西太守。武德初，奉朝贡，以其部为燕州，授总管。刘黑闼叛，突地稽身到定州，上书秦王，请节度。以战功封耆国公，徙部居昌平。高开道以突厥兵攻幽州，突地稽邀击，败之。贞观初，进右卫将军，赐氏李，卒。 
　　谨行伟容貌，勇盖军中，累迁营州都督，家童至数千，以财自雄，夷人畏之。为积石道经略大使，论钦陵众十万寇湟中，候逻不知，士樵采半散。谨行闻虏至，即植旗伐鼓，开门以伺。钦陵疑有伏，不敢进。上元三年，破吐蕃于青海，玺书劳勉，封燕国公。卒，赠幽州都督，陪葬乾陵。 
　　泉男生，字元德，高丽盖苏文子也。九岁，以父任为先人。迁中里小兄，犹唐谒者也。又为中里大兄，知国政，凡辞令，皆男生主之。进中里位头大兄。久之，为莫离支，兼三军大将军，加大莫离支，出按诸部。而弟男建、男产知国事，或曰：“男生恶君等逼己，将除之。”建、产未之信。又有谓男生：“将不纳君。”男生遣谍往，男建捕得，即矫高藏命召，男生惧，不敢入。男建杀其子献忠。男生走保国内城，率其众与契丹、靺鞨兵内附，遣子献诚诉诸朝。高宗拜献诚右武卫将军，赐乘舆、马、瑞锦、宝刀，使还报。诏契苾何力率兵援之，男生乃免。授平壤道行军大总管，兼持节安抚大使，举哥勿、南苏、旨岩等城以降。帝又命西台舍人李虔绎就军慰劳，赐袍带、金扣七事。 
　　明年，召入朝，诏所过州县传舍作鼓吹，右羽林将军李同以飞骑仗廷宠。迁辽东大都督、玄菟郡公，赐第京师。因诏还军，与李勣攻平壤，使浮屠信诚内间，引高丽锐兵潜入，擒高藏。诏遣子赍手制、金皿，即辽水劳赐。还，进右卫大将军、卞国公，赐宝器、宫侍女二、马八十。仪凤二年，诏安抚辽东，并置州县，招流冗，平敛赋，罢力役，民悦其宽。卒，年四十六，帝为举哀，赠并州大都督。丧至都，诏五品以上官哭之，谥曰襄，勒碑著功。 
　　男生纯厚有礼，奏对敏辩，善射艺。其初至，伏斧锧待罪，帝宥之，世以此称焉。 
　　献诚，天授中以右卫大将军兼羽林卫。武后尝出金币，命宰相、南北牙群臣举善射五辈，中者以赐。内史张光辅举献诚，献诚让右玉钤卫大将军薛吐摩支，摩支固辞。献成曰：“陛下择善射者，然皆非华人。臣恐唐官以射为耻，不如罢之。”后嘉纳。来俊臣尝求货，献诚不答，乃诬其谋反，缢杀之。后后知其冤，赠右羽林卫大将军，以礼改葬。 
　　李多祚，其先靺鞨酋长，号“黄头都督”，后入中国，世系湮远。至多祚，骁勇善射，以军功累迁右鹰扬大将军。讨黑水靺鞨，诱其渠长，置酒高会，因醉斩之，击破其众。室韦及孙万荣之叛，多祚与诸将进讨，以劳改右羽林大将军，遂领北门卫兵。 
　　张柬之将诛二张，以多祚素感概，可动以义，乃从容谓曰：“将军居北门几何？”曰：“三十年矣。”“将军击钟鼎食，贵重当世，非大帝恩乎？”多祚泣数行下，曰：“死且不忘！”柬之曰：“将军知感恩，则知所以报，今在东宫乃大帝子，而嬖竖擅朝，危逼宗社。国家废兴在将军，将军诚有意乎？舍今日尚何在？”答曰：“苟缘王室，惟公所使。乃引天地以自誓，辞气毅然，柬之遂定谋。以敬晖、李湛为右羽林将军，命总禁兵，与多祚、王同皎请太子至玄武门，斩关入。及长生殿，白武后曰：“诸将诛逆臣易之、昌宗，恐漏大谋，不敢豫奏，顿首请归死。”后病卧，顾湛曰：“我于而父子不薄，亦豫是邪？” 
　　中宗复位，封多祚辽阳郡王，食实户八百，子承训为卫尉少卿。湛迁大将军，封赵国公，食实户五百。帝祠太庙，特诏多祚与相王登舆夹侍。监察御史王觌谓多祚夷人，虽有功，不宜共舆辇。帝曰：“朕推以心腹，卿勿复言。” 
　　崔玄等得罪，多祚畏祸及，故阳厚韦氏。节愍太子诛武三思，多祚与成王千里率兵先至玄武楼下，具言所以诛三思状，按兵不战。宫闱令杨思勖方侍帝，即挺刀斩其婿羽林中郎将野呼利，兵因沮溃，多祚为其下所杀，二子亦见害，籍没其家。景云初，追复官爵，并宥家属。 
　　湛者，义府最幼子，字兴宗，沉厚有度。六岁，授周王府文学，累迁右散骑常侍，袭河间郡公。武后徙上阳宫，留湛宿卫。顷之，复为右散骑常侍，赐铁券。三思恶之，贬果州刺史。历洺、绛二州，累迁左领军大将军。开元十年卒，赠幽州都督。初，义府以立武后故得宰相，而湛为中兴功臣，世不以其父恶为贬云。 
　　论弓仁，本吐蕃族也。父钦陵，世相其国。圣历二年，弓仁以所统吐浑七千帐自归，授左玉钤卫将军，封酒泉郡公。神龙三年，为朔方军前锋游弈使。时张仁愿筑三受降城，弓仁以兵出诺真水、草心山为逻卫。 
　　开元初，突厥九姓乱，弓仁引军度漠，逾白柽林，收火拔部喻多真种落，降之。趯跌思太叛，战赤柳涧，弓仁骑才五百，自新堡进，时贼四环之，众不敌，弓仁椎牛誓士自若，再宿溃围出，人服其壮。凡阅大小战数百，未尝负。赐宝玉、甲第、良田，等列莫与比。累迁左骁卫大将军、朔方副大使。会病，玄宗遣上医驰视。卒，年六十六，赠拨川郡王，谥曰忠。 
　　孙惟贞。惟贞，名瑀，以字行。志向恢大。开元末，为左武卫将军。肃宗在灵武，以卫尉少卿募兵绥、银，阅旬，众数万。从还凤翔，迁光禄卿，为元帅前锋讨击。战陕州，以功进殿中监。史思明攻李光弼于河阳，周挚以兵二十万阵城下，惟贞请锐卒数千，凿数门出，自旦及午，苦战破之。光弼表为开府仪同三司。光弼讨史朝义，以惟贞守徐州。贼将谢钦让据陈，乃假惟贞颍州刺史，斩贼将，降者万人。封萧国公，实封百户。光弼病，表以自代。擢左领军卫大将军，为英武军使，卒。 
　　尉迟胜，本王于阗国。天宝中，入朝，献名玉、良马。玄宗以宗室女妻之，授右威卫将军、毘沙府都督。归国，与安西节度使高仙芝击破萨毘、播仙。累进光禄卿。 
　　安禄山反，胜使弟曜摄国事，身率兵五千赴难。国人固留胜，胜以少女为质而行。肃宗嘉之，拜特进，兼殿中监。广德中，进骠骑大将军，遣还，固请留宿卫。加开府仪同三司，封武都郡王，实封百户。胜请授国于曜，诏可。胜既留，乃穿筑池观，厚宾客，士大夫多从之游。从德宗至兴元，为右领军将军，历睦王傅。贞元初，曜上言：“国中以嫡承嗣，今胜让国，请立其子锐。”帝欲遣锐袭王。胜固辞，以“曜久行国事，人安之；锐生京华，不习其俗，不可遣”。当是时，兄弟让国，人莫不贤之。睦府除，徙原王傅。卒，赠凉州都督。 
　　尚可孤，字可孤，东部鲜卑宇文之别种，世处松、漠间。天宝末，隶范阳节度使安禄山，复事史思明。上元中，自贼所归，累授左、右威卫大将军，封白水县伯，为神策大将。以功试太常卿。徙封冯翊郡王，食宝户一百五十。 
　　鱼朝恩主卫兵，器其勇，养为子，名智德。使将兵三千，屯扶风、武功，历十余年，队伍闲整。朝恩死，诏赐氏李，名嘉勋。李希烈叛，擢为招讨，应援荆襄，使复本姓名，累战有功。 
　　硃泚之难，召可孤，可孤率兵三千，道襄、邓而西，属贼兵锐，乃壁七盘。伪将仇敬忠等来寇，可孤击却之，遂收蓝田。德宗将迁梁州，命引兵守灞上，拜神策、京畿、渭南、商州节度招讨使。敬忠拒战，可孤急击斩之。进军与李晟收长安，为先锋。以功加检校尚书右仆射，封冯翊郡王，食实户二百。又会诸军进讨李怀光，次沙苑，卒于军，赠司空。 
　　可孤性谨审沉壮，既有勋劳，未尝自论功，御众公严，晟数称之。 
　　裴玢，五世祖纠，本王疏勒，武德中来朝，拜鹰扬大将军，封天山郡公，留不去，遂籍京兆。 
　　玢初事金吾将军论惟明为傔力。德宗在奉天，以功封忠义郡王。从惟明镇鄜坊，署牙将。后节度使王栖曜卒，中军将何朝宗夜纵火作乱，玢独匿不出。迟明，擒朝宗以待命。有诏并军司马崔辂斩之，以同州刺史刘公济领节度，擢玢为司马。逾年，公济卒，乃授玢节度使。元和二年，徙山南西道。 
　　玢为治严棱，畏远权势，不务贡奉。蔬食弊衣，居处取避风雨而已。仓库完实，百姓安之，当世将帅未有及者。以疾辞位。入朝，不事驺仗。妻乘竹舆，二侍婢，黄碧缣服。七年卒，赠尚书左仆射，谥曰节。 
　　赞曰：夷狄性惇固，其能知义所在者，鸷挺不可迁，盖巧不足而谅常有余。观大柰等事君，皆一其志，无有顾望，用能功绩光明，为天子倚信。至浑瑊、趯跌、光颜辈，烈垂无穷，惟其谅有余故也。瑊、光颜自有传，今类其人著之篇。 
　　
列传第三十六　郭二张三王苏薛程唐 
　　郭孝恪，许州阳翟人。少有奇节，不治赀产，父兄以为无赖。隋乱，率少年数百附李密。密喜 ，谓曰：“世言汝、颍多奇士，不谬也。”使与李勣守黎阳。密败，勣遣孝恪送款，封阳翟郡公，拜宋州刺史。诏与勣经略武牢以东，所定州县，委以选补。 
　　窦建德之援洛也，孝恪上谒秦王，进计曰：“王世充力竭计穷，其面缚可跂足待。建德悉众远来，粮饷阻绝，殆天亡时也。若固守武牢，以军汜水，逐机应变，擒殄必矣！”王然之。贼平，置酒大会洛阳宫，语诸将曰：“孝恪策擒贼，王长先下漕，功固在诸君右。”迁上柱国。历贝、赵、江、泾四州刺史，所至有能名。改左骁卫将军，累加金紫光禄大夫。 
