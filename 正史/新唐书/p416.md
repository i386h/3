<!-- { "loadSidebar": true } -->
　　方帝困凤翔，再遣使督兵，以为行密可亢全忠者，然兵至宿州，绐言粮尽，乃还。全忠胁帝东迁，行密耻愤被病。全忠亦知天子倚行密为重，乃弑帝以绝人望。行密闻之，发丧，不视事三日，因是病笃，召将吏付家事，问嗣于其佐。周隐对曰：“宣州司徒易而信谗，唯淫酗是好，不可以嗣，不如择贤者。”时刘威以宿将有威名，隐意属威，行密不答。因以王茂章代渥，使亟还。行密召所亲严求曰：“我使周隐召吾儿而不至，奈何？”求往见隐，召檄仍在几。始，渥守宣州，押牙徐温、王令谋约渥曰：“王且疾，而君出外，此殆奸人计。他日有召，非我二人勿应也。”及是，二人以符召渥。渥至，行密承制授检校太尉、同中书门下平章事、淮南节度使留后。行密谂渥曰：“左衙都将张颢、王茂章、李遇皆怙乱，不得为儿除之。”卒，年五十四。遗令谷葛为衣，桐瓦为棺。夜葬山谷，人不知所在。诸将谥曰武忠。 
　　张颢议归都统印于宣谕使李俨，行节度事。诸将畏颢，无敢对，渥流涕。骑军都尉李涛曰：“都统印，先帝所以赐王父子，安得授人？”诸将唯唯。颢投袂去，乃共请于俨，承制授渥兼侍中、淮南节度副大使、东面诸道行营都统，封弘农郡王。 
　　渥好骑射。初与许玄膺为刎颈交，及嗣位，事皆决之，诸将莫敢忤。渥求王茂章亲兵不得，及去宣，辇帷帟以行，茂章嫚骂不与。逾年，遣兵五千袭之，茂章奔杭州。秦裴执钟匡时，渥授以江西制置使。硃思勍、范师从、陈鐇以兵戍洪州，渥为张颢所制，三人者，渥腹心也。颢胁以为有异谋，遣陈祐疾驰，怀短兵，微服入秦裴帐中，裴大惊，命饮，召三将入，皆色动，酒行，祐数其罪，皆斩之。渥召周隐曰：“君尝以孤为不可嗣，何也？”隐不对，遂杀之。 
　　赞曰：行密兴贱微，及得志，仁恕善御众，治身节俭，无大过失，可谓贤矣。然所据淮、楚，士气剽而不刚。行密无霸材，不能提兵为四方倡，以兴王室，熟视硃温劫天子而东，谋穷意沮，愤死牖下，可为长太息矣！ 
　　时溥，徐州彭城人。为州牙将。黄巢乱京师，节度使支详遣溥与陈璠率兵五千西讨。次河阴，军乱，剽居人。溥招戢其众，引还屯境上，疑不敢归。详以牛酒犒士，约悉贳其罪，军乃入，共推溥为留后，逐详客馆。溥厚具赀装，遣璠护还京师，夜驻七里亭，璠擅杀详，屠其家。溥怒，署璠宿州刺史，俄杀之。别遣将引锐兵三千入关，僖宗因以武宁节度命之。 
　　巢败东走，围陈州，营溵水。秦宗权方据淮西，相联结。溥地介于贼，乃悉师讨之，军锋甚盛，连战辄克，授东面兵马都统。遂合许、兗、郓兵，逐尚让于太康，斩首数万级，让以所部万人降。溥遣将李师悦等追尾巢至莱芜，大破之。诸将争得巢首，而林言斩之，持归溥，以献天子，故破贼溥功第一。加检校司徒、同中书门下平章事，进检校太尉、兼中书令、钜鹿郡王。宗权阻兵，拜溥蔡州行营兵马都统。 
　　贼平，与硃全忠争功，嫌槊日构。孙儒方与杨行密争扬州，诏全忠为淮南节度使平其乱。溥自以先起，功名显朝廷，位都统，顾不得而全忠得之，颇怅恨。全忠使司马李璠、郭言等东，兵道宿州，遗溥书请假道。溥辞不可，间其堕，以兵袭之。言战甚力，解而还。全忠怨，自是连岁略徐、泗，师不弛甲。全忠自将及其郊，未得志，引去。溥穷，乞师于李克用。克用为攻砀山，硃友裕救之，各亡其大将。友裕进攻宿州，不能拔。时大顺元年也。 
　　明年，丁会筑堤阏汴水，灌宿郛，三月，拔之，使刘瓚守。而溥将刘知俊引兵二千降全忠，军益不振。民失田作，又大水荐饥，死丧十七以上。乃请和于全忠，全忠约徙地而罢兵。昭宗以宰相刘崇望代之，授溥太子太师。溥虑去徐且见杀，惶惑不受命，谕军中固留，有诏听可。泗州刺史张谏闻溥已代，即上书请隶全忠，纳质子焉。溥既复留，谏大惧，全忠为表徙郑州刺史。谏畏两怨集己，乃奔杨行密。行密以谏为楚州刺史，并其民徙之，以兵屯泗。 
　　硃友裕率军攻溥，婴城不出。有语全忠曰：“军行非吉日，故师无功。”全忠遣参谋徐璠至军责谕，友裕答曰：“溥困且破，乃徇妖辞，士心堕矣。”焚其书，督餫馈，急攻之，溥将徐汶出降。溥求救于硃瑾。全忠自以兵屯曹，将去，留精骑数千授霍存曰：“事急，可倍道趋之。”瑾兵二万与溥合，攻友裕，存引兵疾战，瑾、溥还壁。明日复战，霍存败，死之。进逼友裕，友裕坚营不出，瑾食尽，还兗州。全忠使庞师古代友裕，溥分兵固保石佛山，师古攻拔之。自是完垒不战。王重师、牛存节等梯其堞以入，溥徙金玉与妻子登燕子楼，自焚死，实景福二年。全忠遂有其地，私置守焉。 
　　硃宣，宋州下邑人。父以豪猾闻里中，坐鬻盐抵死。宣亡命去青州，为王敬武牙军。黄巢之乱，敬武遣将曹存实率兵西入关，而宣为军候，道郓州。是时，节度使薛崇拒王仙芝战死，其将崔君裕摄州事。存实揣知兵寡，袭杀之，据其地，遂称留后。以宣功多，署濮州刺史，留总帐下兵。 
　　中和初，魏博韩简东窥曹、郓，引兵济河。存实迎战，死于阵，宣收残卒婴城。简围之六月，不能拔，引兵去。僖宗嘉其守，拜宣天平节度使，累加同中书门下平章事。宣有众三万，弟瑾勇冠三军，阴有争天下心。瑾嗜残杀，光启中，求婚于兗州节度使齐克让，托亲迎，载兵窃发，逐克让，据府自称留后，天子即授以帅节，兄弟雄张山东。时秦宗权悉兵攻硃全忠，使秦贤列三十六壁，自将督战。全忠大恐，求救于宣。宣与瑾身率师往击宗权，宗权败走。 
　　全忠厚德宣，兄事之，情好笃密，而内忌其雄，且所据皆劲兵地，欲造怨乃图之。即声言宣纳汴亡命，移书诋让。宣以新有恩于全忠，故答檄恚望。全忠由是显结其隙，使硃珍先攻瑾，取曹州，壁乘氏。宣救曹不克，奔还范。范珍围濮州，宣使弟罕救濮。全忠自将击罕，斩之，拔濮州，硃裕奔归郓，使珍薄郓挑战，宣不出。裕为书绐降，导珍入，信之，夜以兵数千傅城。裕开门，军入，县门发，死者数千，纵畾石击未入者，杀裨将百余人。复取曹，以郭词为刺史，大将郭铢斩词奔全忠。瑾谋悉兵袭汴，全忠乃自攻瑾。瑾以兵掠单父，与全忠将丁会转战，不胜，去。 
　　景福初，复伐宣，令从子友裕先驱，自继之。次卫南，宣以轻兵夜掩友裕军，走之，据其营。全忠未知，运粮以入，乃觉，走瓠河，与友裕相失，距濮十五里舍。明日，友裕乃至。宣留濮州。全忠令友裕驰壮骑谍郓虚实，身将而北。会宣引还，纵兵战，全忠南走，绝堑去，几不脱，大将多死。乃谋持久徼极取宣，岁一再暴其鄙，夺之食，俘其工织，秬有存者。宣令贺瑰守濮州，为友裕所攻，委城走。友裕进击徐州，时溥求援于宣，战不胜而还，溥遂亡。全忠即遣庞师古攻齐州，宣、瑾皆戍以兵，久不下。乾宁元年，全忠身往，薄清河结垒。宣、瑾三分其兵出击之，全忠迎战东阿，南风急，汴军居下，甚惧。俄而风返，全忠得纵火焚其旁，熛薰涨天，宣等大北。是夏，全忠壁曹州南，宣薄战，禽其将三人。全忠还。 
　　明年，使硃友恭击兗州，瑾坚壁，乃堑而守。宣饟瑾，友恭夺其粮。全忠自军单父。会宣求救于李克用，友恭退壁曹南。数月，全忠自伐宣，刈其麦，败克用将李承嗣等，乃还。宣追之，大钞曹州。其秋，全忠复攻郓，壁梁山。宣、克用挑战，全忠设伏破之，斩首数千级，引而南。克用蹑全忠后，至柏和，大寒，全忠军多死。不阅月，复围兗州，因略地龚丘。贺瑰以奇兵击全忠辎重，不及，战钜野东，瑰大败，见禽，师无孑余。军道大陂，风暴起，全忠曰：“岂杀人有遗邪？”乃搜军中，复斩数千人，风亦止，执瑰示城下。 
　　瑾之兄琼守齐州，见势屈，以州归全忠，结同姓欢。全忠许之，轻骑至军，全忠劳苦加礼，因使招瑾。瑾领精骑鬲池笑语如平生欢，乃使将胡规伪送款，欲得琼躬上符节。全忠不之虞，瑾伏壮士桥下，琼单骑至，方交语，士突起，掖琼以入，斩其首弃城下，汴军大震。全忠恚，数日乃去。 
　　三年，克用使其将李瑭以兵屯莘援宣，为罗弘信所破。全忠大喜，度宣可困，遣庞师古伐宣，宣逆战，败于马颊河。师古迫其西门，兵不出。 
　　全忠之攻宣，凡十兴师，四败绩。宣才将皆尽，益内沮，度不能与全忠确，则固守，增堞深沟为不可逼。明年，葛从周密造舟于堑，师人逾而升。宣出奔，为民所缚，追至，执以献，全忠斩之而纳其妻。使师古攻兗州。二月，食尽，瑾自出督刍粟，转掠丰、沛间，而子用贞及大将康怀英等举城降。瑾引麾下走沂州，刺史尹怀宾不纳，乃趋海州，刺史硃用芝以其众与瑾奔杨行密，行密迎之高邮，解玉带以赐，表领徐州节度使，畀以兵。师古、从周以兵七万讨行密，瑾败之清口，击杀师古，而从周还，师至淠水，方涉，瑾追及，杀伤溺死几尽。瑾事行密尤尽力。 
　　孙儒，河南河南人。以趫卞横里中，隶忠武军为裨校，与刘建锋善。黄巢乱，以兵属秦宗权，为都将。光启初，宗权遣儒攻东都，留守李罕之出奔，儒焚宫阙，屠居人。河阳节度使诸葛爽与儒战洛水，爽败，儒亦东围郑州。硃全忠屯中牟救之，不敢前。儒众夜登城，刺史李璠走，儒进拔河桥，遂取河阳，留后诸葛仲方出奔。全忠壁河阴，儒掠汴鄙，全忠兵却，屯胙城东南，列伪旗鼓疑之，儒乃还。 
　　会全忠与宗权战，宗权败走。儒闻，杀孟人，氵不尸于河，焚井邑，乃去。宗权又遣儒钞淮南，乘高骈之乱，儒留濠州。会杨行密得扬州，宗权使弟宗衡争淮南，以儒为副，建锋为前锋。儒常曰：“丈夫不能苦战万里，赏罚繇己，奈何居人下，生不能富贵，死得庙食乎？”未几，汴兵攻蔡，宗权召之，儒称疾不往，宗衡督之。即大会帐下，酒酣，斩宗衡，并其众。与建锋、许德勋等盟。有骑七千，因略定傍州，不淹旬，兵数万，号“土团白条军”。 
　　文德元年，破扬州，自为淮南节度使，与时溥连和。初，全忠尝以书招儒，故又纳款于汴，且送宗衡、秦彦、毕师鐸首，全忠藉以闻。昭宗授儒检校司空，全忠署为招讨副使。 
　　龙纪初，悉兵攻宣州，行密取淮南，儒还。行密走，始得润、常、苏三州，兵益强，使建锋守润、常。全忠约行密图之。儒谋定江南，乃北争天下，畏全忠捣虚，乃遣人卑辞厚贿，全忠荐于朝，诏授淮南节度使。 
