<!-- { "loadSidebar": true } -->
　　先是，杜黄裳方为帝夷削节度，强王室，建议裁可，不关决于絪，絪常默默。居位四年，罢为太子宾客。久乃检校礼部尚书，出为岭南节度使，后累迁河中节度。入为御史大夫，检校尚书左仆射，兼太子少保。文宗太和中，年老乞骸骨，以太子太傅致仕。卒，年七十八，赠司空，谥曰宣。 
　　絪本以儒术进，守道寡欲，所居不为烜赫事，以笃实称。善名理学，世以耆德推之。 
　　孙颢，举进士，以起居郎尚万寿公主，拜驸马都尉。有器识。宣宗时，恩宠无比。终检校礼部尚书、河南尹。 
　　权德舆，字载之。父皋，见《卓行传》。德舆七岁居父丧，哭踊如成人。未冠，以文章称诸儒间。韩洄黜陟河南，辟置幕府。复从江西观察使李兼府为判官。杜佑、裴胄交辟之。德宗闻其材，召为太常博士，改左补阙。 
　　贞元八年，关东、淮南、浙西州县大水，坏庐舍，漂杀人。德舆建言：“江、淮田一善熟，则旁资数道，故天下大计，仰于东南。今霪雨二时，农田不开，逋亡日众。宜择群臣明识通方者，持节劳徠，问人所疾苦，蠲其租入，与连帅守长讲求所宜。赋取于人，不若藏于人之固也。”帝乃遣奚陟等四人循行慰抚。裴延龄以巧幸进，判度支，德舆上疏斥言：“延龄以常赋正额用度未尽者为羡利，以夸己功；用官钱售常平杂物，还取其直，号别贮羡钱，因以罔上；边军乏，不禀粮，召祸疆场，其事不细。陛下疑为流言，胡不以新利召延龄，质核本末，择中朝臣按覆边资。如言者不谬，则邦国之务，不宜委非其人。”疏奏，不省。 
　　迁起居舍人。岁中，兼知制诰，进中书舍人。当是时，帝亲揽庶政，重除拜，凡命诸朝，皆手制中下。始，德舆知制诰，而徐岱给事中，高郢为舍人。居数岁，岱卒，郢知礼部，德舆独直两省，数旬一还舍，乃上书言：“左右掖垣，承天子诰命，奉行详覆，各有攸司。旧制，分曹十员，以相防检。大抵事有所壅，则吏得为非。四方闻者，或以朝廷为乏士，要重之司，不宜久废。”帝曰：“非不知卿之劳，但择如卿者未得其人耳。”久之，知礼部贡举，真拜侍郎。凡三岁，甄品详谛，所得士相继为公卿、宰相。取明经初不限员。 
　　十九年，大旱，德舆因是上陈阙政曰：“陛下斋心减膳，闵恻元元，告于宗庙，祷诸天地，一物可祈，必致其礼，一士有请，必听其言，忧人之心可谓至已。臣闻销天灾者脩政术，感人心者流惠泽，和气洽，则祥应至矣。畿甸之内，大率赤地而无所望，转徙之人，毙踣道路，虑种麦时，种不得下。宜诏在所裁留经用，以种贷民。今兹租赋及宿逋远贷，一切蠲除。设不蠲除，亦无可敛之理，不如先事图之，则恩归于上矣。十四年夏旱，吏趣常赋，至县令为民殴辱者，不可不察。”又言：“漕运本济关中，若转东都以西缘道仓廪，悉入京师，督江、淮所输以备常数，然后约太仓一岁计，斥其余者以粜于民，则时价不踊而蓄藏者出矣。”又言：“大历中，一缣直钱四千，今止八百，税入如旧，则出于民者五倍其初。四方锐于上献，为国掊怨，广军实之求，而兵有虚籍，剥取多方，虽有心计巧历，能商功利，其于割股啖口，困人均也。”又言：“比经绌放者，自谓抆拭无期，坐为匪人，以动和气。而冬荐官逾三年未受命，衣食既空，溘然就毙，此亦穷人之一端也。近陛下洗宥绌放者，或起为二千石，其徒更相勉，知牵复可望。惟因而弘之，使人人自效。”帝颇采用之。 
　　宪宗元和初，历兵部侍郎，坐累，徙太子宾客，俄还前官。时泽潞卢从史诈傲，浸不制，其父虔卒京师，而成德王承宗父死求袭，德舆谏，以为：“欲变山东，先择昭义之帅。从史拔自军校，偃蹇不法，今可因其丧，选守臣代之。成德习俗既久，当制以渐，许成德之请则可，许昭义则不可。”帝不听。及王承宗叛，从史乃诡计以挠王师，兵老无功。德舆复请赦承宗，徙从史。后皆略如所料。 
　　会裴垍病，德舆自太常卿拜礼部尚书、同中书门下平章事。王锷繇河中入朝，求兼宰相，李籓以为不可，德舆亦奏：“平章事非序进宜得，比方镇带宰相，必有大忠若勋，否则强不制者，不得已与之。今锷无功，又非姑息时，一假此名，以开后人，不可。”帝乃止。 
　　董溪、于皋谟以运粮使盗军兴，流岭南，帝悔其轻，诏中使半道杀之。德舆谏：“溪等方山东用兵，乾没库财，死不偿责。陛下以流斥太轻，当责臣等缪误，审正其罪，明下诏书，与众同弃，则人人惧法。臣知已事不诤，然异时或有此比，要须有司论报，罚一劝百，孰不甘心。”帝深然之。尝问政之宽猛孰先，对曰：“唐家承隋苛虐，以仁厚为先。太宗皇帝见《明堂图》，始禁鞭背，列圣所循，皆尚德教。故天宝大盗窃发，俄而夷灭，盖本朝之化，感人心之深也。”帝曰：“诚如公言。” 
　　德舆善辨论，开陈古今本末，以觉悟人主。为辅相，宽和不为察察名。李吉甫再秉政，帝又自用李绛参赞大机。是时，帝切于治，事钜细悉责宰相。吉甫、绛议论不能无持异，至帝前遽言亟辩，德舆从容不敢有所轻重，坐是罢为本官。以检校吏部尚书留守东都，进扶风郡公。于頔以子杀人，自囚，亲戚莫敢过门，朝廷无为请者。德舆将行，言于帝曰：“頔之罪既贷不竟，宜因赐宽诏。”帝曰：“然，卿为吾过谕之。”复拜太常卿，徙刑部尚书。 
　　先是，诏许孟容、蒋乂刊汇格敕，既成，上之，留禁中；德舆请出其书，与侍郎刘伯刍参复研考，定三十篇奏上。复检校吏部尚书，出为山南西道节度使。后二年，以病乞还，卒于道。年六十，赠尚书左仆射，谥曰文。 
　　德舆生三岁，知变四声，四岁能赋诗，积思经术，无不贯综。自始学至老，未曾一日去书不观。尝著论，辨汉所以亡，西京以张禹，东京以胡广，大指有补于世。其文雅正赡缛，当时公卿侯王功德卓异者，皆所铭纪，十常七八。虽动止无外饰，其酝藉风流，自然可慕。贞元、元和间，为搢绅羽仪云。 
　　子璩，字大圭，元和初，擢进士。历监察御史，有美称。宰相李宗闵乃父门生，故荐为中书舍人。时李训挟宠，以《周易》博士在翰林，璩与舍人高元裕、给事中郑肃、韩佽等连章劾训倾覆阴巧，且乱国，不宜出入禁中。不听。及宗闵贬，璩屡表辨解，贬阆州刺史。文宗怜其母病，徙郑州。训诛，时人多璩明祸福大体，能世其家。 
　　崔群，字敦诗，贝州武城人。未冠，举进士，陆贽主贡举，梁肃荐其有公辅才，擢甲科，举贤良方正，授秘书省校书郎。累迁右补阙、翰林学士、中书舍人。数陈谠言，宪宗嘉纳，因诏学士：“凡奏议，待群署乃得上。”群以“禁密之言，人人当自陈，一为故事，后或有恶直丑正，则它学士不得上书矣”，固让，见听。惠昭太子薨，是时，遂王嫡，而澧王长，多内助。帝将建东宫，诏群为澧王作让。群奏：“大凡己当得则让，不当得之，乌用让？今遂王嫡，宜为太子。”帝从其议。魏博田季安以五千缣助营开业佛祠，群以为无名之献，不当受。有诏却之。进户部侍郎。 
　　元和十二年，以中书侍郎同中书门下平章事。李师道既诛，师古等妻子没入掖廷，帝疑，以问群，群请释之，并还其奴婢赀产。盐铁院官权长孺坐罪抵死，其母耄，丐子以养。帝奭然欲赦之，以问宰相，群对：“陛下幸怜其老，宜即遣使谕旨，若须出敕，无及矣。”于是免死。群凡启奏，平恕如此。帝尝语宰相：“听受之际，不亦难乎！比诏学士集前世事，为《辨谤略》，以自儆鉴。其要云何？”群对：“无情，曲直辨之至易；有情，则欺为难审也。故孔子有众好众恶、浸润肤受之说，以其难辨也。若陛下择贤而任，待之以诚，纠之以法，则人自归正，而不敢以欺。”帝韪其言。 
　　处州刺史苗积进羡钱七百万，群以受之失信天下，请还赐其州，以纾下户之赋。是时，皇甫镈言利幸于帝，阴藉左右求宰相，群数言其佞邪不可用。既入对，及开元、天宝事，群因推言其极曰：“安危在出令，存亡系所任。昔玄宗少历屯险，更民间疾苦，故初得姚崇、宋璟、卢怀慎辅以道德，苏颋、李元纮孜孜守正，则开元为治。其后安于逸乐，远正士，昵小人，故宇文融以言利进，李林甫、杨国忠怙宠朋邪，则天宝为乱。愿陛下以开元为法，以天宝为戒，社稷之福也。”又言：“世谓禄山反，为治乱分明。臣谓罢张九龄，相林甫，则治乱固已分矣。”左右为感动。群以是讽帝，故镈衔之。帝卒自相镈。会群臣上帝号，镈欲兼用“孝德”为号，群独以为有“睿圣”，则“孝德”并见。帝闻不乐。会度支禀赐边士不时，物多弊恶，李光颜忧甚，至欲引佩刀自决，中外皆恐。镈奏：“边鄙无事，乃群鼓动，欲以买直，归怨天子。”于是罢为湖南观察使。 
　　穆宗立，以吏部侍郎召之，劳曰：“我为太子，卿力也。”群曰：“此先帝意，臣何力焉？且陛下向为淮西节度使，臣起制草，其言有‘能辨南阳之牍，允符东海之贵’，先帝然之，则传付久矣。”俄拜御史大夫。未几，检校兵部尚书，充武宁节度使。群以其副王智兴得士心，不若假以节度，不报。智兴讨幽、镇还，藉兵逐群，群失守，左迁秘书监，分司东都。改华州刺史，历宣歙池观察使，进兵部尚书，出为荆南节度使，召拜吏部尚书。卒，年六十一，赠司空。 
　　赞曰：圣人不畏多难，畏无难。何哉？多难之世，人人长虑而深谋，日惕于中，犹以为未也，曰：“吾覆亡不暇，又何以安？”故能举天下付之兴，畏之也。祸难已平，上恬下嬉，施施自如曰：“贤难得，虽无贤，尚可治也；佞可去，虽存佞，不遽乱也。”视漏弗填，忽倾弗支，偃然自慰曰：“我曷以丧？”故能举天下付之亡，不畏也。常人所畏，圣人易之；所不畏，圣人难之。观孝明皇帝，本中主，遭变可与谋始，持成不可与共终。崔群以为相李林甫则治乱已分，其言信哉！是扁鹊所以诮桓侯也。 
　　
列传第九十一　贾杜令狐 
