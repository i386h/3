<!-- { "loadSidebar": true } -->
　　溱州溱溪郡，下。贞观十六年开山洞置。土贡：文龟、斑布、丹沙。户八百七十九，口五千四十五。县五：荣懿，中下。贞观十六年置，并置扶欢、乐来二县。咸亨元年省乐来。扶欢，中下。夜郎，中下。贞观十六年开山洞置珍州，并置夜郎、丽皋、乐源三县，后为夜郎郡。元和三年州废，县皆来属。丽皋，中下。乐源。中下。 
　　右黔中采访使，治黔州。 
　　
志第三十二　地理六 
　　剑南道，盖古梁州之域，汉蜀郡、广汉、犍为、越巂、益州、牂柯、巴郡之地，总为鹑首分。为府一，都护府一 ，州三十八，县百八十九。其名山：岷、峨、青城、鹤鸣。其大川：江、涪、雒、西汉。厥赋：绢、绵、葛、纻。厥贡：金、布、丝、葛、罗、绫、绵、羚角、犛尾。 
　　成都府蜀郡，赤。至德二载曰南京，为府，上元元年罢京。土贡：锦、单丝罗、高杼布、麻、蔗糖、梅煎、生春酒。户十六万九百五十，口九十二万八千一百九十九。县十：有府三，曰威远、归德、二江。有天征军，本天威，乾元二年置，元和三年更名。成都，次赤。有江渎祠。北十八里有万岁池，天宝中，长史章仇兼琼筑堤，积水溉田。南百步有官源渠堤百余里，天宝二载，令独孤戒盈筑。华阳，次赤。本蜀，贞观十七年析成都置，乾元元年更名。新都，次畿。武德二年置。有繁阳山。犀浦，次畿。垂拱二年析成都置。新繁，次畿。双流，次畿。广都，次畿。龙朔二年析双流置。郫，次畿。温江，次畿。本万春，武德三年置，贞观元年更名。有新源水，开元二十三年，长史章仇兼琼因蜀王秀故渠开，通漕西山竹木。灵池。次畿。本东阳，久视元年置，天宝元年更名。 
　　彭州濛阳郡，紧。垂拱二年析益州置。土贡：段罗、交梭。户五万五千九百二十二，口三十五万七千三百八十七。县四：有府二，曰天水、唐兴。有威戎军，有羊灌田、朋笮、绳桥三守捉城，有七盘、安远、龙溪三城，有当风戍，有静塞关。九陇，望。武德三年以九陇、绵竹、导江置濛州。贞观二年州废，县皆来属。武后时，长史刘易从决唐昌沲江，凿川派流，合堋口垠歧水溉九陇、唐昌田，民为立祠。有葛璝山、漓沅山、阳平山。导江，望。本盘龙，武德元年以故汶山置，寻更名。贞观中曰灌宁，开元中复为导江。有侍郎堰，其东百丈堰，引江水以溉彭、益田；龙朔中筑；又有小堰，长安初筑。西有蚕崖关；有岷山、玉垒山。有镇静军，开元中置。有白沙守捉城。有木瓜戍、三奇戍。唐昌，望。仪凤二年析九陇、导江、郫置。长寿二年曰周昌，神龙元年复故名。濛阳。紧。仪凤二年析九陇、什邡、雒置。 
　　蜀州唐安郡，紧。垂拱二年析益州置。土贡：锦、单丝罗、花纱、红蓝、马策。户五万六千五百七十七，口三十九万六百九十四。县四：有府三，曰金堰、广逢、灌口。有镇静军，乾符二年，节度使高骈置。晋原，望。有天仓山。青城，望。“青”故作“清”，开元十八年更。有青城山。唐安。望。本唐隆，武德元年置。长寿二年曰武隆，神龙元年复为唐隆，先天元年更名。新津。望。西南二里有远济堰，分四筒穿渠，溉眉州通义、彭山之田，开元二十八年，采访使章仇兼琼开。有稠梗山、本竹山、天社山、主簿山，有铁。 
　　汉州德阳郡，上。垂拱二年析益州置。土贡：交梭，双紃，弥牟、纻布，衫段，绫，红蓝，蜀马。户六万九千五，口三十万八千二百三。县五：有府一，曰玉津。有威胜军。雒，望。贞元末，刺史卢士珵立堤堰，溉田四百余顷。德阳，紧。武德三年析雒置。有鹿头关。什邡，望。武德二年析雒置。有李冰祠山。绵竹，紧。有庚除山、万安山、鹿堂山。金堂。上。咸亨二年析雒、新都置。有昌利山。 
　　嘉州犍为郡，中。本眉山郡，天宝元年更名。土贡：麸金、紫葛、麝香。户三万四千二百八十九，口九万九千五百九十一。县八：有犍为、沐源、寺庄、牛径、铜山、曲滩、陀和、平戎、依名、利云、溶川、罗护、柘林、大池、鸡心、龙溪、赖泥、可阳、婆笼、马鞍、始犁、峨眉等二十二镇兵。龙游，紧。平羌，中下。有铁，有关。峨眉，上。有金，有铁。夹江，上。有铁。玉津，中。绥山，中。久视元年析置乐都县，寻省。有绥山。罗目，中。麟德二年开生獠置，以县置沐州。高宗上元三年州废，县亦省，仪凤三年复置，来属。有峨眉山。犍为。中。本隶戎州，高宗上元元年来属。 
　　眉州通义郡，上。武德二年析嘉州置。土贡：麸金、柑、石蜜、葛粉。户四万三千五百二十九，口十七万五千二百五十六。县五：通义，紧。彭山，紧。本隆山，隶陵州。贞观元年省入通义，二年复置，来属。先天元年更名。有通济大堰一，小堰十，自新津中江口引渠南下，百二十里至州西南入江，溉田千六百顷，开元中，益州长史章仇兼琼开。有盐，有彭女山。丹稜，上。有龙鹄山。洪雅，上。武德元年以县置犍州，五年省南安入焉。贞观元年州废，来属。开元七年置义州，并以獠户置南安、平乡二县。八年州废，省二县，以洪雅来属。青神。上。大和中，荣夷人张武等百余家请田于青神，凿山酾渠，溉田二百余顷。 
　　邛州临邛郡。上。武德元年析雅州置，显庆二年徙治临邛。土贡：葛、丝布、酒杓。户四万二千一百七，口十九万三百二十七。县七：有府一，曰兴化。有镇南军，宝应元年置。临邛，紧。有铜，有铁。依政，上。安仁，上。武德三年析临邛、依政置。贞观十七年省，咸亨元年复置。大邑，上。咸亨二年析益州之晋原置。有鹤鸣山。蒲江，中下。有盐。大和四年以蒲江、临溪隶巂州，后皆复来属。临溪，中下。有铁。火井。中下。有镇兵，有盐。 
　　简州阳安郡，下。武德三年析益州置。土贡：麸金、葛、绵、柑。户二万三千六十六，口十四万三千一百九。县三：阳安，上。有铜，有盐；有柏庙山、玉女灵山。金水，上。本金渊，武德元年更名。有铜。平泉。中。 
　　资州资阳郡，上。本治盘石，咸通六年徙治内江，七年复治盘石。土贡：麸金、柑。户二万九千六百三十五，口十万四千七百七十五。县八：有安定军。盘石，中。有平冈山、崇灵山；有盐；北七十里有百枝池，周六十里，贞观六年，将军薛万彻决东使流。资阳。上。有盐。清溪，下。本牛鞞，天宝元年更名。内江，中。有盐。月山，下。义宁二年置。龙水，中。义宁二年置。有盐。银山，下。义宁二年置。丹山。中。贞观四年置，六年省入内江，七年复置。 
　　巂州越巂郡，中都督府。本治越巂，至德二载没吐蕃，贞元十三年收复。大和五年为蛮寇所破，六年徙治台登。土贡：蜀马、丝布、花布、麸金、麝香、刀靶。户四万七百二十一，口十七万五千二百八十。县九：有清溪关，大和中，节度使李德裕徙于中城；西南有昆明军，其西有宁远军，有新安、三阜、沙野、苏祁、保塞、罗山、西泸、蛇勇、遏戎九城。自清溪关南经大定城百一十里至达仕城，西南经菁口百二十里至永安城，城当滇、笮要冲；又南经水口西南度木瓜岭二百二十里至台登城；又九十里至苏祁县，又南八十里至巂州，又经沙野二百六十里至羌浪驿，又经阳蓬岭百余里至俄准添馆；阳蓬岭北巂州境，其南南诏境。又经菁口、会川四百三十里至河子镇城，又三十里渡泸水，又五百四十里至姚州，又南九十里至外沴荡馆；又百里至佉龙驿，与戎州往羊苴咩城路合。贞元十四年，内侍刘希昂使南诏由此。台登，中。武德元年隶登州，贞观二年来属。有九子山。越巂，中。邛部，中。苏祁，中。西泸，中。本可，天宝元年更名。昆明，中。武德二年置。有盐，有铁。和集，中。贞观八年置。昌明，中。贞观二十二年开松外蛮，置牢州及松外、寻声、林开三县，永徽三年州废，省三县入昌明。会川。中。本邛都，高宗上元二年徙于会川，因更名。有泸津关。 
　　雅州卢山郡，下都督府。本临邛郡，天宝元年更名。土贡：麸金、茶、石菖蒲、落雁木。户万八百九十二，口五万四千一十九。县五：有和川、始阳、灵关、安国四镇兵，又有晏山、边临、统塞、集重、伐谋、制胜、龙游、尼阳八城。严道，中。唐初，以州境析置濛阳、长松、灵关、阳启、嘉良、火利六县，武德六年皆省。卢山，中。仪凤二年置大渡县，长安二年省。有灵关；有盐，有铜。名山，中下。有鸡栋关。百丈，中。贞观八年置。荣经。中下。武德三年置。有邛崃山，有关。有铜。有金汤军，乾符二年置；并置静寇军，故延贡地也。 
　　黎州洪源郡，下都督府。大足元年以雅州之汉源、飞越，巂州之阳山置。神龙三年州废，县还故属。开元四年复置。土贡：升麻、椒、麝香、牛黄。户千七百三十一，口七千六百七十。县三：有洪源军。有定蕃、飞越、和孤三镇兵，又有武侯、廓清、铜山、肃宁、大定、要冲、潘仓、三碉、杖义、琉璃、和孤十一城。汉源，中。武德元年以汉源、阳山二县置登州，九年州废，二县来属。贞观三年隶巂州，永徽三年复故。飞越，中。仪凤二年析汉源置，并置大渡县，隶雅州，长安二年省。神龙中隶雅州，开元三年还属。通望。中下。本阳山，隶登州，武德元年析台登置。州废，隶雅州，贞观二年来属。天宝元年更名。 
　　茂州通化郡，下都督府。本汶山郡，武德元年曰会州，四年曰南会州，贞观八年更州名，天宝元年更郡名。土贡：麸金、丹砂、麝香、狐尾、羌活、当归、乾酪。户二千五百一十，口万五千二百四十二。县四：有威戎军。汶山，中。有龙泉山、岷山。汶川，中下。有古桃关。石泉，中下。贞观八年置，永徽二年省北川县入焉。有石纽山。通化。中下。 
　　翼州临翼郡，下。武德元年析会州之左封、翼针置。咸亨三年侨治悉州之悉唐，上元二年还治翼针。土贡：犛牛尾、麝香、白蜜。户七百一十一，口三千六百一十八。县三：有峨和、白岸、都护、祚鼎四城，有合江、谷塠、三谷三守捉城；有陇东、益登、清溪、御籓、吉超五镇兵。卫山，中下。本翼针，天宝元年更名。翼水，下。峨和。下。 
