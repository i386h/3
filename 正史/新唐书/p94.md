<!-- { "loadSidebar": true } -->
　　贞观二年六月，京畿旱、蝗。太宗在苑中掇蝗祝之曰：“人以谷为命，百姓有过，在予一人，但当蚀我，无害百姓。”将吞之，侍臣惧帝致疾，遽以为谏。帝曰；“所冀移灾朕躬，何疾之避？”遂吞之。是岁，蝗不为灾。三年五月，徐州蝗。秋，德、戴、廓等州蝗。四年秋，观、兗、辽等州蝗。二十一年秋，渠、泉二州蝗。 
　　永徽元年，夔、绛、雍、同等州蝗。 
　　永淳元年三月，京畿蝗，无麦苗。六月，雍、岐、陇等州蝗。 
　　长寿二年，台、建等州蝗。 
　　开元三年七月，河南、河北蝗。四年夏，山东蝗，蚀稼，声如风雨。二十五年，贝州蝗，有白鸟数千万，群飞食之，一夕而尽，禾稼不伤。 
　　广德二年秋，蝗，关辅尤甚，米斗千钱。 
　　兴元元年秋，螟蝗自山而东际于海，晦天蔽野，草木叶皆尽。 
　　贞元元年夏，蝗，东自海，西尽河、陇，群飞蔽天，旬日不息，所至草木叶及畜毛靡有孑遗，饿殣枕道，民蒸蝗，曝，扬去翅足而食之。 
　　永贞元年秋，陈州蝗。 
　　元和元年夏，镇、冀等州蝗。 
　　长庆三年秋，洪州螟蝗害稼八万顷。 
　　开成元年夏，镇州、河中蝗，害稼。二年六月，魏博、昭义、淄青、沧州、兗海、河南蝗。三年秋，河南、河北镇定等州蝗，草木叶皆尽。五年夏，幽、魏、博、郓、曹、濮、沧、齐、德、淄、青、兗、海、河阳、淮南、虢、陈、许、汝等州螟蝗害稼。占曰：“国多邪人，朝无忠臣，居位食禄，如虫与民争食，故比年虫蝗。” 
　　会昌元年七月，关东、山南邓唐等州蝗。 
　　大中八年七月，剑南东川蝗。 
　　咸通三年六月，淮南、河南蝗。六年八月，东都、同华陕虢等州蝗。七年夏，东都、同、华、陕、虢及京畿蝗。九年，江淮、关内及东都蝗。十年夏，陕、虢等州蝗。不绌无德，虐取于民之罚。 
　　乾符二年，蝗自东而西蔽天。 
　　光启元年秋，蝗自东方来，群飞蔽天。二年，荆、襄蝗、米斗钱三千，人相食；淮南蝗，自西来，行而不飞，浮水缘城入扬州府署，竹树幢节，一夕如翦，幡帜画像，皆啮去其首，扑不能止。旬日，自相食尽。 
　　△豕祸 
　　贞观十七年六月，司农寺豕生子，一首八足，自颈分为二。 
　　贞元四年二月，京师民家有豕生子，两首四足。首多者，上不一也。是岁，宣州大雨震雷，有物堕地如猪，手足各两指，执赤班蛇食之。顷之，云合不复见。近豕祸也。 
　　元和八年四月，长安西市有豕生子，三耳八足，自尾分为二。足多者，下不一也。 
　　咸通七年，徐州萧县民家豕出溷舞，又牡豕多将邻里群豕而行，复自相噬啮。 
　　乾符六年，越州山阴民家有豕入室内，坏器用，衔桉缶置于水次。 
　　广明元年，绛州稷山县民一豕生如人状，无眉目耳发。占为邑有乱。 
　　△雷电 
　　贞观十一年四月甲子，震乾元殿前槐树。震耀，天之威怒，以象杀戮；槐，古者三公所树也。 
　　证圣元年正月丁酉，雷。雷者阳声，出非其时，臣窃君柄之象。 
　　长安四年五月丁亥，震雷，大风拔木，人有震死者。 
　　延和元年六月，河南偃师县李材村有震电入民家，地震裂，阔丈余，长十五里，深不可测，所裂处井厕相通，或冲冢墓，柩出平地无损。李，国姓也；震电，威刑之象；地，阴类也。 
　　永泰元年二月甲子夜，震霆。自是无雷，至六月甲申乃雷。 
　　大历十年四月甲申，雷电，暴风拔木飘瓦，人有震死者，京畿害稼者七县。 
　　建中元年九月己卯。雷。四年四月丙子，东都畿汝节度使哥舒曜攻李希烈，进军至颍桥，大雨震电，人不能言者十三四，马驴多死。 
　　贞元十四年五月己酉夏至，始雷。 
　　元和十一年冬，雷。 
　　长庆二年六月乙丑，大风震电，落太庙鸱尾，破御史台树。 
　　大和八年三月辛酉，定陵台大雨，震，庑下地裂二十有六步。占曰；“士庶分离，大臣专恣，不救大败。” 
　　会昌三年五月甲午，始雷。 
　　咸通四年十二月，震雷。 
　　乾符二年十二月，震雷，雨雹。 
　　乾宁四年，李茂贞遣将符道昭攻成都，至广汉，震雷，有石陨于帐前。 
　　△霜 
　　贞观元年秋，霜杀稼。京房《易传》曰：“人君刑罚妄行，则天应之以陨霜。”三年，北边霜杀稼。 
　　永微二年，绥、延等州霜杀稼。 
　　调露元年八月，邠、泾、宁、庆、原五州霜。 
　　证圣元年六月，睦州陨霜，杀草。吴、越地燠而盛夏陨霜，昔所未有。四年四月，延州霜，杀草。四月纯阳用事，象人君当布惠于天下，而反陨霜，是无阳也。 
　　开元十二年八月，潞，绥等州霜杀稼。十五年，天下州十七霜杀稼。 
　　元和二年七月，邠、宁等州霜杀稼。九年三月丁卯，陨霜，杀桑。十四年四月，淄、青陨霜，杀恶草及荆棘，而不害嘉谷。 
　　宝历元年八月，邠州霜杀稼。 
　　大和三年秋，京畿奉先等八县早霜，杀稼。 
　　大中三年春，陨霜，杀桑。 
　　中和元年春，霜。秋，河东早霜，杀稼。 
　　△雹 
　　贞观四年秋，丹、延、北永等州雹。 
　　显庆二年五月，沧州大雨雹，中人有死者。 
　　咸亨元年四月庚午，雍州大雨雹。二年四月戊子，大雨雹，震电，大风折木，落则天门鸱尾三。先儒以为“雹者，阴胁阳也”。又曰：“人君恶闻其过，抑贤用邪，则雹与雨俱；信谗杀无罪，则雹下毁瓦、破车、杀牛马。” 
　　永淳元年五月壬寅，定州大雨雹，害麦、禾及桑。 
　　天授二年六月庚戌，许州大雨雹。 
　　证圣元年二月癸卯，滑州大雨雹，杀燕雀。 
　　神功元年，妫、绥二州雹。 
　　圣历元年六月甲午，曹州大雨雹。 
　　久视元年六月丁亥，曹州大雨雹。 
　　长安三年八月，京师大雨雹，人畜有冻死者。 
　　神龙元年四月壬子，雍州同官县大雨雹，杀鸟兽。 
　　景龙元年四月己巳，曹州大雨雹。二年正月己卯，沧州雨雹如鸡卵。 
　　开元八年十二月丁未，滑州大雨雹。二十二年五月戊辰，京畿渭南等六县大风雹，伤麦。 
　　大历七年五月乙酉，雨雹。 
　　贞元二年六月丙子，大雨雹。十七年二月丁酉，雨雹；己亥，霜；戊申夜，震霆，雨雹；庚戌，大雨雪而雹。五月戊寅，好畤县风雹，害麦。十八年七月癸酉，大雨雹。 
　　元和元年，鄜、坊等州雹。十年秋，鄜、坊等州风雹，害稼。十二年夏，河南雨雹，中人有死者。十五年三月，京畿兴平、醴泉等县雹，伤麦。 
　　长庆四年六月庚寅，京师雨雹如弹丸。 
　　大和四年秋，鄜、坊等州雹。五年夏，京畿奉先、渭南等县雨雹。 
　　开成二年秋，河南雹，害稼。四年七月，郑、滑等州风雹。五年六月，濮州雨雹如拳，杀人三十六，牛马甚众。 
　　会昌元年秋，登州雨雹，文登尤甚，破瓦害稼。四年夏，雨雹如弹丸。 
　　乾符六年五月丁酉，宣授宰臣豆卢彖、崔沆制，殿庭氛雾四塞，及百官班贺于政事堂，雨雹如凫卵，大风雷雨拔木。 
　　广明元年四月甲申朔，汝州大雨风，拔街衢树十二三；东都有云起西北，大风随之，长夏门内表道古槐树自拔者十五六，宫殿鸱尾皆落，雨雹大如杯，鸟兽殪于川泽。 
　　△黑眚黑祥 
　　大历二年十二月戊戌，黑气如尘，弥漫于北方。黑气，阴沴也。 
　　贞元四年七月，自陕至河阴，河水黑，流入汴，至汴州城下，一宿而复。近黑祥也。占曰；“法严刑酷，伤水性也。五行变节，阴阳相干，气色缪乱，皆败乱之象。”十四年，润州有黑气如堤，自海门山横亘江中，与北固山相峙，又有白气如虹，自金山出，与黑气交，将旦而没。 
　　大和四年正月壬寅，黑气如带，东西际天。 
　　咸通十四年七月，僖宗即位，是日，黑气如盘，自天属含元殿庭。 
　　△火沴水 
　　武德九年二月，蒲州河清。襄楷以为：“河，诸侯象；清，阳明之效也。” 
　　贞观十四年二月，陕州、泰州河清。十六年正月，怀州河清。十七年十二月，郑州、滑州河清。二十三年四月，灵州河清。 
　　永徽元年正月，济州河清。二年十二月，卫州河清。五年六月，济州河清十六里。 
　　调露二年夏，丰州河清。 
　　长安初，醴泉坊太平公主第井水溢流。又并州文水县猷水竭，武氏井溢。 
　　神龙二年三月壬子，洛阳城东七里，地色如水，树木车马，历历见影，渐移至都，月余乃灭。长安街中，往往见水影。昔苻坚之将死也，长安尝有是。 
　　景龙四年三月庚申，京师井水溢。占曰：“君凶”。又曰：“兵将起。” 
　　开元二十二年八月，清夷军黄帝祠古井涌浪。二十五年五月，淄州、棣州河清。二十九年，亳州老子祠九井涸复涌。 
　　乾元二年七月，岚州合河、关河三十里清如井水，四日而变。 
　　宝应元年九月甲午，太州至陕州二百余里河清，澄澈见底。 
　　大历末，深州束鹿县中有水影长七八尺，遥望见人马往来，如在水中，及至前，则不见水。 
　　建中四年五月乙巳，滑州、濮州河清。 
　　贞元十四年闰五月乙丑，滑州河清。二十一年夏，越州镜湖竭。是岁，朗州熊、武五溪水斗。占曰：“山崩川竭，国必亡。”又曰：“方伯力政，厥异水斗。” 
　　开成二年夏，旱，扬州运河竭。 
　　大中八年正月，陕州河清。 
　　咸通八年七月，泗州下邳雨汤，杀鸟雀。水沸于火，则可以伤物，近火沴水也。雨者，自上而降；鸟雀，民象。 
　　中和三年秋，汴水入于淮水，斗，坏船数艘。 
　　广明元年夏，汝州岘阳峰龙池涸。近川竭也。 
　　《五行传》曰：“皇之不极，是谓不建，厥咎眊，厥罚常阴，厥极弱。时则有射妖，时则有龙蛇之孽，时则有马祸，时则有下人伐上之痾，时则有日月乱行，星辰逆行。”谓木金火水土沴天也。 
　　△常阴 
　　长安四年，自九月霖雨阴晦，至于神龙元年正月。 
　　贞元二十一年秋，连月阴霪。 
　　元和十五年正月庚辰至于丙申，昼常阴晦，微雨雪，夜则晴霁。占曰：“昼雾夜晴，臣志得申。” 
　　咸通十四年七月，灵州阴晦。 
　　乾符六年秋，多云雾晦冥，自旦及禺中乃解。 
　　光启元年秋，河东大云雾。明年夏，昼阴积六十日。二年十一月，淮南阴晦雨雪，至明年二月不解。 
　　景福二年夏，连阴四十余日。 
