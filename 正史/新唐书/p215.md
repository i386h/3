<!-- { "loadSidebar": true } -->
　　武后尝问嗣真储贰事，对曰：“程婴、杵臼存赵氏孤，古人嘉之。”后悟，中宗乃安。神龙初，赠御史大夫。所撰述尤多。 
　　时雍州人裴知古亦善乐律，长安中，为太乐令。神龙元年正月，享太庙，乐作，知古密语万年令元行冲曰：“金石谐婉，将有大庆，在唐室子孙乎！”是月，中宗复位。人有乘马者，知古闻其嘶，乃曰：“马鸣哀，主必坠死。”见新婚者，闻佩声，曰：“终必离。”访之，皆然。 
　　
列传第十七　杜阚王李苑罗王 
　　杜伏威，齐州章丘人。少豪荡，不治生赀，与里人辅公祏约刎颈交。公礻石数盗姑家牧羊以馈伏威，县迹捕急 ，乃相与亡命为盗，时年十六。伏威狡谲多算，每剽劫，众用其策皆效。尝营护诸盗，出为导，入为殿，故其党爱服，共推为主。 
　　隋大业九年，入长白山，依贼左君行，不得意，舍去，转剽淮南，称将军。下邳贼苗海潮拥众钞暴，伏威遣公祏胁谕曰：“天下共苦隋，豪桀相与兴义，然力弱势分不相统，若合以为强，则无事隋矣。公能为主，吾且从，不然，一战以决。”海潮惧，即以众下之。江都留守遣校尉宋颢将兵捕击，伏威与战，伪北，诱颢堕葭榛泽中，顺风纵火迫之，步骑烧死几尽。海陵贼赵破阵闻伏威兵少，轻之，召使并力。伏威引亲将十人操牛酒谒，勒公祏严兵待变。破阵引伏威入幕，置酒，悉召酋首高会。伏威突斩破阵，众眙骇不及救，复杀数十人，下皆畏服，公祏兵亦至，遂并其众，至数万。攻安宜，屠之。隋遣虎牙郎将来整战于黄花轮，伏威大败，身重创，与公祏财有众数百，亡去，行收卒得八千，与虎牙郎将公孙上哲战盐城，覆其军。 
　　炀帝遣右御卫将军陈棱以精兵讨之，棱不敢战，伏威遗以妇人服，书称陈姥，怒其军。棱果悉兵至，伏威迎出挑战，棱军射中其额，伏威怒曰：“不杀汝，矢不拔！”遂驰入棱阵，大呼冲击，众披靡，获所射将，使拔箭已，斩之，携其首入棱军示之，又杀数十人，遂大溃，棱走而免。 
　　进破高邮，引兵度淮，攻历阳，据之，称总管。分兵徇属县，皆下，江淮群盗争附。伏威选敢死士五千，号“上募”，宠厚之，与均甘苦，每攻取，必先登，战罢，阅创在背者杀之。所虏获必分与麾下，士有战死，以其妻殉，故人自奋战，无完敌。宇文化及以为历阳太守，不受。徙丹阳，自称大行台。始进用士人，缮利兵械，薄赋敛，除殉葬法，民奸若盗及吏受赇，虽轻，皆杀无赦。上表越王侗，侗以为东南道大总管，封楚王。 
　　是时，秦王方讨王世充，遣使招怀，伏威乃献款。高祖授以东南道行台尚书令、江淮安抚大使、上柱国、吴王，赐姓，豫属籍，以其子德俊为山阳公，赐帛五千段，马三百匹。伏威遣其将陈正通、徐绍宗以兵会，取世充之梁郡。又遣将王雄诞讨李子通于杭州，禽以献。破汪华于歙州。尽有江东、淮南地，南属岭，东至于海。秦王已平刘黑闼，师次曹、兗，伏威惧，乃入朝。诏拜太子太保兼行台尚书令，留京师，位在齐王元吉上，以宠之。 
　　伏威好神仙长年术，饵云母被毒，武德七年二月，暴卒。初，公祏反，矫伏威令以绐众，赵郡王孝恭既平公祏，得反书以闻。高祖追其官，削属籍，没入家产。贞观元年，太宗知其冤，诏复官爵，以公礼葬，仍还其子封。 
　　伏威有养子三十人，皆壮士，属以兵，与同衣食，唯阚棱、王雄诞知名。 
　　阚棱，伏威邑人也。貌魁雄，善用两刃刀，其长丈，名曰“陌刀”，一挥杀数人，前无坚对。伏威据江淮，以战功显，署左将军。部兵皆群盗，横相侵牟，棱案罪杀之，虽亲故无脱者，至道不举遗。从伏威入朝，拜左领军将军、越州都督。公祏反，棱与南讨，青山之战，与陈正通遇，阵方接，棱脱兜鍪谓众曰：“不识我邪？何敢战！”其徒多棱旧部，气遂索，至有拜者。公祏破，棱功多，然颇自伐。公祏被禽，乃诬与己谋；又伏威、王雄诞及棱赀产在丹阳者当原，而赵郡王孝恭悉籍入之，棱自诉，忤孝恭。遂以谋反诛。 
　　王雄诞，曹州济阴人。少强果，膂力绝人。伏威之起，用其计，战多克，署骠骑将军。 
　　初，伏威度淮与李子通合，后子通惮其才，袭之，伏威被创堕马，雄诞负逃葭泽中，裒啸散亡，又为隋将来整所窘，众复溃。别将西门君仪妻王勇决而力，负伏威走，雄诞总麾下壮士十余人从之。追兵至，雄诞还拒，数被创，气弥厉，伏威遂脱。阚棱年长于雄诞，故军中号棱“大将军”，雄诞“小将军”。 
　　后伏威令辅公祏击子通，以雄诞、棱为副，战溧水，子通败，公祏乘胜追之，反为所挤，士皆走壁。雄诞曰：“子通狃于胜，无营垒，今急击之，必克。”公祏不从。雄诞独提私卒数百，衔枚夜往，乘风火之，子通大败走，度太湖。武德四年，与子通战苏州，却之。子通以精兵保独松岭，雄诞遣将陈当率千兵出不意，乘高蔽崦，张疑帜，夜缚炬于树，遍山泽。子通惧，烧营遁，保余杭，雄诞追禽之。 
　　歙守汪华在郡称王且十年，雄诞还师攻之，华以劲甲出新安洞拒战，雄诞伏兵山谷，以弱卒数千斗，辄走壁，华来攻，壁中奋殊死，不可下。会暮还，雄诞伏兵已据洞口，不得归，遽面缚降。苏贼闻人遂安据昆山，无所属，伏威使讨之，雄诞以邑险而完，攻之引日，遂单骑造垒门，陈国威灵，因开晓祸福，遂安即降。以前后功授歙州总管，封宜春郡公。 
　　伏威入朝，以兵属雄诞。辅公祏将反，患其异己，纵反间，阳言得伏威教，责雄诞贰。雄诞素质直，信之，乃归卧疾。公祏夺其兵，遣西门君仪谕计，雄诞始悔寤，曰：“天下方靖，王在京师，当谨守籓，奈何为族夷事？雄诞虽死，谊不从！”公祏遂缢之。 
　　雄诞爱人，善抚士，能致下死力，每破城邑，整众山立，无丝毫犯。死之日，江南士庶为流涕。高祖嘉其节，以子世果袭宜春郡封。太宗立，优诏赠左骁卫大将军、越州都督，谥曰忠。世果，垂拱初至广州都督、安西大都护。 
　　张士贵，虢州卢氏人，本名忽峍。弯弓百五十斤，左右射无空发。隋大业末，起为盗，攻剽城邑，当时患之，号“忽峍贼”。高祖移檄招之，士贵即降，拜右光禄大夫。从征伐有功，赐爵新野县公。又从平洛，授虢州刺史。帝曰：“顾令卿衣锦昼游耳。”进封虢国公、右屯卫大将军。贞观七年，为龚州道行军总管，破反獠还，太宗闻其冒矢石先登，劳之曰：“尝闻以忠报国者不顾身，于公见之。”累迁左领军大将军。显庆初，卒，赠荆州都督，陪葬昭陵。 
　　李子和，同州蒲城人，本郭氏。为隋左翊卫，以罪徙榆林。大业末，郡饥，子和与死士十八人执丞王才，数以不恤下，斩之，开仓赈穷乏。自号永乐王，建元丑平，号其父为太公，以弟子政为尚书令，子端、子升为左右仆射，有骑兵二千。南连梁师都，北事突厥，纳弟为质。始毕可汗册子和为平杨天子，不敢当，乃更署为屋利设。武德元年献款，授灵州总管、金河郡公，徙郕国公。袭师都宁朔城，克之。又伺突厥虚实，阴以章闻，为虏逻骑所获，处罗可汗怒，囚子升，于是子和危畏，举部南徙，诏内延州故城。五年，从平刘黑闼有功，赐姓，拜右武卫将军。十一年，为婺州刺史，徙夷国公。显庆初，转黔州都督，乞骸骨，许之，进金紫光禄大夫，卒。 
　　苑君璋，马邑豪也，以趫雄自奋。刘武周以兵入寇，君璋曰：“唐以一州兵掇取三辅，所向风靡，此殆天命，非人谋，不可争也。太原而南多岩阻，今束甲深入，无踵军，有失不可偿，不如连突厥与唐合从，南面称孤，上策也。”武周不听，使君璋守朔州，引众内侵，未几败，泣曰：“废君言，乃至此！”即与共趋突厥。 
　　武周死，突厥以君璋为大行台，统武周部曲，使郁射设监兵，与旧将高满政夜袭代州，不克。高祖遣使招之，赐铁券，约不死。君璋拒命，进寇代州，刺史王孝德拒却之。满政劝君璋曰：“夷狄无礼，岂可北面臣之？请尽杀其众以归唐。”君璋不从。而马邑困于兵，人厌乱，满政因众不忍，夜胁君璋，君璋奔突厥。满政以城归，诏拜朔州总管，封荣国公。君璋引突厥攻陷马邑，杀满政，夷其党，乃去，退保恒安。其部皆中国人，多叛去，君璋穷，乃降，自请鄣虏赎罪。 
　　高祖遣雁门人元普赐金券，会颉利亦召之，意犹豫。子孝政谏曰：“大人许唐降，又贰颉利，自取亡也。今粮尽众携，不即决，恐衿肘变生，孝政不忍见祸之酷也！”即单骑南奔，君璋喻返之，召众与议。恒安人郭子威曰：“恒安故王者都，山川足以自固，突厥方强，我援之，可观天下变，何遽降？”君璋然之，执元普送突厥，颉利德之，遣以锦裘羊马。其下怨，投书于门曰：“不早附唐，父子诛。”孝政惧，欲自归，为君璋所拘。与突厥寇马邑，犯太原，边人苦之。见颉利政乱，知将亡，遂率所部降，颉利追，击走其兵。 
　　入朝，拜安州都督，封芮国公，食五百户，赐帛四千匹。君璋不晓书，然天资习事，历职有惠称。贞观中，卒。 
　　罗艺，字子廷，襄州襄阳人，家京兆之云阳。父荣，隋监门将军。艺刚愎不仁，勇攻战，善用槊。大业中，以战力补虎贲郎将。辽东之役，李景以武卫大将军督饟北平，诏艺以兵属，分部严一。然任气，尝慢侮景，频为景辱。 
　　天下盗起，涿郡号富饶，伐辽兵仗多在，而仓{广寺}盈羡，又临朔宫多珍宝，屯师且数万，苦盗贼侵掠，留守将赵什住、贺兰谊、晋文衍等不能支。艺捍寇，数破却之，勇常冠军，为诸将忌畏。艺阴自计，因出师，诡说众曰：“吾军讨贼数有功，而食乏。官粟若山，而留守不赈恤，岂安人强众意邪？”士皆怨。既还，郡丞出郊谒，艺执之，陈兵入，什住等惧，争听命。艺即发库赀赐战士，仓粟给穷人，境内大悦。杀异己者渤海太守唐祎等，威动北边，柳城、怀远并归附。黜柳城太守杨林甫，改郡曰营州，以襄平太守邓皓为总管，艺自称幽州总管。 
