<!-- { "loadSidebar": true } -->
　　△雾 
　　长寿元年九月戊戌，黄雾四塞。雾者，百邪之气，为阴冒阳，本于地而应于天；黄为土，土为中宫。 
　　神龙二年三月乙巳，黄雾四塞。 
　　景龙二年八月甲戌，黄雾昏浊不雨。二年正月丁卯，黄雾四塞。十一月甲寅，日入后，昏雾四塞，经二日乃止。占曰：“雾连日不解，其国昏乱。” 
　　开元五年正月戊辰，昏雾四塞。 
　　天宝十四载冬三月，常雾起昏暗，十步外不见人，是谓昼昏。占曰：“有破国。” 
　　至德二载四月，贼将武令珣围南阳，白雾四塞。 
　　上元元年闰四月，大雾。占曰：“兵起。” 
　　贞元十年三月乙亥，黄雾四塞，日无光。 
　　咸通九年十一月，庞勋围徐州，甲辰，大雾昏塞，至于丙午。 
　　光化四年冬，昭宗在东内，武德门内烟雾四塞，门外日色皎然。 
　　△虹蜺 
　　武德初，隋将尧君素守蒲州，有白虹下城中。 
　　唐隆元年六月戊子，虹蜺亘天。蜺者，斗之精。占曰：“后妃阴胁王者。”又曰：“五色迭至，照于宫殿，有兵。” 
　　延和元年六月，幽州都督孙佺帅兵袭奚，将入贼境，有白虹垂头于军门。占曰；“其下流血。” 
　　至德二载正月丙子，南阳夜有白虹四，上亘百余丈。 
　　元和十三年十二月丙辰，有白虹阔五尺，东西亘天。 
　　会昌四年正月己酉，西方有白虹。 
　　咸通元年七月己酉朔，白虹横亘西方。九年七月戊戌，白虹横亘西方。 
　　光启二年九月，白虹见西方。十月壬辰夜，又如之。 
　　天复三年三月庚申，有曲虹在日东北。 
　　△龙蛇孽 
　　贞观八年七月，陇右大蛇屡见。蛇，女子之祥；大者，有所象也。又汾州青龙见，吐物在空中，光明如火，堕地地陷，掘之得玄金，广尺，长七寸。 
　　显庆二年五月庚寅，有五龙见于岐州之皇后泉。 
　　先天二年六月，京师朝堂砖下有大蛇出，长丈余，有大虾蟆如盘，而目赤如火，相与斗，俄而蛇入于大树，虾蟆入于草。蛇、虾蟆，皆阴类；朝堂出，非其所也。 
　　开元四年六月，郴州马岭山下有白蛇与黑蛇斗，白蛇长六七尺，吞黑蛇，至腹，口眼血流，黑蛇长丈余，头穿白蛇腹出，俱死。 
　　天宝中，洛阳有巨蛇，高丈余，长百尺，出芒山下，胡僧无畏见之曰：“此欲决水潴洛城。”即以天竺法咒之，数日蛇死。十四载七月，有二龙斗于南阳城西。《易坤》：“上六，龙战于野。”《文言》曰：“阴疑于阳必战。” 
　　至德元载八月朔，成都丈人庙有肉角蛇见。二载三月，有蛇斗于南阳门之外，一蛇死，一蛇上城。 
　　建中二年夏，赵州宁晋县沙河北，有棠树甚茂，民祠之为神。有蛇数百千自东西来，趋北岸者聚棠树下，为二积，留南岸者为一积，俄有径寸龟三，绕行，积蛇尽死，而后各登其积。野人以告。蛇腹皆有疮，若矢所中。刺史康日知图其事，奉三龟来献。四年九月戊寅，有龙见于汝州城壕。龙，大人象，其潜也渊，其飞也天；城壕，失其所也。 
　　贞元末，资州得龙丈余，西川节度使韦皋匣而献之，百姓纵观，三日，为烟所薰而死。 
　　大和二年六月丁丑，西北有龙斗。三年，成都门外有龙与牛斗。 
　　开成元年，宫中有众蛇相与斗。 
　　光化三年九月，杭州有龙斗于浙江，水溢，坏民庐舍。占同天宝十四载。 
　　光启二年冬，鄜州洛交有蛇见于县署，复见于州署。蛇，冬则蛰，《易》曰；“龙蛇之蛰，以存身也。” 
　　△马祸 
　　义宁二年五月戊申，有马生角，长二寸，末有肉。角者，兵象。 
　　武德三年十月，王世充伪左仆射韦霁马生角，当项。 
　　永隆二年，监牧马大死，凡十八万疋。马者，国之武备，天去其备，国将危亡。 
　　文明初，新丰有马生驹，二首同项，各有口鼻，生而死；又咸阳牝马生石，大如升，上微有绿毛。皆马祸也。 
　　开元十二年五月，太原献异马驹，两肋各十六，肉尾无毛。二十五年，濮州有马生驹，肉角。二十九年三月，滑州刺史李邕献马，肉鬃鳞臆，嘶不类马，日行三百里。 
　　建中四年五月，滑州马生角。 
　　大和九年八月，易定马饮水，因吐珠一，以献。 
　　开成元年六月，扬州民明齐家马生角，长一寸三分。 
　　会昌元年四月，桂州有马生驹，三足，能随群于牧。 
　　咸通三年，郴州马生角。十一年，沁州绵上及和川牡马生子，皆死。京房《易传》曰：“方伯分威，厥妖牡马生子。 
　　乾符二年，河北马生人。 
　　中和元年九月，长安马生人，京房《易传》曰：“诸侯相伐，厥妖马生人。”一曰；“人流亡。”二年二月，苏州嘉兴马生角。 
　　光启二年夏四月，僖宗在凤翔，马尾皆咤蓬如篲。咤，怒象。 
　　文德元年，李克用献马二，肘膝皆有鬣，长五寸许，蹄大如七寸瓯。 
　　△人疴 
　　武德四年，太原尼志觉死，十日而苏。 
　　贞观十九年，卫州人刘道安头生肉角，隐见不常，因以惑众，伏诛。角，兵象；肉，不可以触者。永徽六年，淄州高苑民吴威妻、嘉州民辛道护妻皆一产四男。凡物反常则为妖，亦阴气盛则母道壮也。 
　　显庆三年，普州有人化为虎。虎，猛噬而不仁。 
　　仪凤三年四月，泾州献二小儿，连心异体。初，鹑觚县卫士胡万年妻吴生一男一女，其胸相连，余各异体，乃析之，则皆死；又产，复然，俱男也，遂育之，至是四岁，以献于朝。 
　　永隆元年，长安获女魃，长尺有二寸，其状怪异。《诗》曰：“旱魃为虐，如炎如焚。”是岁秋，不雨，至于明年正月。 
　　永隆二年九月，万年县女子刘凝静衣白衣，从者数人，升太史令厅，问比有何灾异。令执之以闻。是夜，彗星见。太史司天文、历候，王者所以奉若天道、恭授民时者，非女子所当问。 
　　载初中，涪州民范端化为虎。 
　　神功元年一月庚子，有人走入端门，又入则天门，至通天宫，阍及仗卫不之觉。时来俊臣婢产肉塊如二升器，剖之有赤虫，须臾化为蜂，螫人而去。 
　　久视二年正月，成州有大人迹见。 
　　长安中，郴州佐史因病化为虎，欲食其嫂，擒之，乃人也，虽未全化，而虎毛生矣。 
　　太极元年，狂人段万谦潜入承天门，登太极殿，升御床，自称天子，且言：“我李安国也，人相我年三十二当为天子。” 
　　开元二十三年四月，冀州献长人李家宠，八尺有五寸。 
　　大历十年二月，昭应妇人张产一男二女。 
　　贞元八年正月丁亥，许州人李狗儿持仗上含元殿击栏槛，伏诛。十年四月，恒州有巨人迹见。十五年正月戊申，狂人刘忠诣银台，称白起令上表，天下有火灾。十七年十一月，翰林待诏戴少平死十有六日而苏。是岁，宣州南陵县丞李嶷死，已殡三十日而苏。 
　　元和二年，商州洪崖冶役夫将化为虎，众以水沃之，不果化。 
　　长庆四年三月，民徐忠信潜入浴堂门。 
　　宝历二年十二月，延州人贺文妻一产四男。 
　　大和二年十月，狂人刘德广入含元殿。 
　　咸通七年，渭州有人生角寸许。占曰：“天下有兵。”十三年四月，太原晋阳民家有婴儿，两头异颈，四手联足。此天下不一之妖。是岁，民皇甫及年十四，暴长七尺余，长啜大嚼，三倍如初，岁余死。 
　　乾符六年秋，蜀郡妇人尹生子首如豕，目在脽下。占曰：“君失道。” 
　　光启元年，隰州温泉民家有死者，既葬且半月，行人闻声呼地下，其家发之，则复生，岁余乃死。二年春，凤翔郿县女子未枌化为丈夫，旬日而死。京房《易传》曰：“兹谓阴昌，贼人为王。” 
　　大顺元年六月，资州兵王全义妻如孕，觉物渐下入股，至足大拇，痛甚，坼而生珠如弹丸，渐长大如杯。 
　　天祐二年五月，颍州汝阴民彭文妻一产三男。 
　　△疫 
　　贞观十年，关内、河东大疫。十五年三月，泽州疫。十六年夏，谷、泾、徐、戴、虢五州疫。十七年夏，潭、濠、庐三州疫。十八年，庐、濠、巴、普、郴五州疫。二十二年，卿州大役永徽六年三月，楚州大役。 
　　永淳元年冬，大疫，两京死者相枕于路。占曰：“国将有恤，则邪乱之气先被于民，故疫。” 
　　景龙元年夏，自京师至山东、河北疫，死者千数。 
　　宝应元年，江东大疫，死者过半。 
　　贞元六年夏，淮南，浙西、福建道疫。 
　　元和元年夏，浙东大疫，死者太半。 
　　大和六年春，自剑南至浙西大疫。 
　　开成五年夏，福、建、台、明四州疫。 
　　咸通十年，宣、歙、两浙疫。 
　　大顺二年春，淮南疫，死者十三四。 
　　△天鸣 
　　天宝十四载五月，天鸣，声若雷。占曰：“人君有忧。” 
　　贞元二十一年八月，天鸣，在西北。 
　　中和三年三月，浙西天鸣，声如转磨。无云而雨。 
　　元和十二年正月乙酉，星见而雨。占曰：“无云而雨，是谓天泣。” 
　　△陨石 
　　永徽四年八月己亥，陨石于同州冯翊十八，光耀，有声如雷。近星陨而化也。庶民惟星，在上而陨，民去其上之象。一曰：“人君为诈妄所蔽则然。” 
　　
志第二十七　地理一 
　　自秦变古，王制亡，始郡县天下。下更汉、晋，分裂为南、北。至隋灭陈，天下始合为一 ，乃改州为郡，依汉制置太守，以司隶、刺史相统治，为郡一百九十，县一千二百五十五，户八百九十万七千五百三十六，口四千六百一万九千九百五十六。其地东西九千三百里，南北一万四千八百一十五里，东、南皆至海，西至且末，北至五原。 
