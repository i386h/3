<!-- { "loadSidebar": true } -->
　　杨弘礼，字履庄，隋尚书令素弟之子。雅与玄感不忄办，尝表其必乱。玄感诛，父岳系长安狱，炀帝使赦之，比至，岳已死。高祖即位，以素有功于隋，诏弘礼袭清河郡公，除太子通事舍人。贞观中，累迁中书舍人。 
　　太宗征辽东，拜兵部侍郎。驻跸之役，领步骑二十四军跳出贼背，所向摧靡。帝自山下望其众，袍仗精整，人人尽力，壮之，谓许敬宗曰：“越公儿郎，故有家风。”时宰相悉留定州辅皇太子，唯褚遂良、敬宗、弘礼掌行在机务。还，拜中书侍郎。迁司农卿。为昆丘道副大总管，破处密，杀焉耆王，降馺支部，获龟兹、于阗王，凯旋。会帝崩，大臣疾之，下迁泾州刺史。永徽初，追论其功，迁胜州都督，改太府卿。卒，赠兰州都督，谥曰质。 
　　弟弘武。弘武少修谨。永徽中，累为吏部郎中、太子中舍人。高宗东封泰山，自荆州司马擢司戎少常伯，从帝。还，诏补授吏部五品官，迁西台侍郎。帝尝让曰：“尔在戎司，授官多非其才，何邪？”弘武曰：“臣妻刚悍，此其所属，不敢违。”以讽帝用后言也。帝笑不罪。乾封二年，同东西台三品。弘武无它才，特谦慎自守，然居职以清简称。卒，赠汴州刺史，谥曰恭。 
　　三子：元亨、元禧、元祎。 
　　元禧为尚舍奉御，善医，武后所信爱。尝忤张易之，易之奏“素在隋有逆节，子孙不可供奉”。后乃诏“素及兄弟有子若孙不得任京官及侍卫。”贬元亨睦州刺史，元禧资州刺史，元祎梓州司马。易之诛，复任京官，并至刺史。 
　　纂，字续卿，弘礼族父。大业时，第进士，为朔方郡司法书佐。坐玄感近属，废居蒲城。高祖度河，上谒长春宫。迁累侍御史。数上书言事，称旨，除考功郎中。贞观初，为长安令，赐爵长安县男。有告女子袁妖逆者，纂按之，情不得。袁败，太宗恶其不忠，将杀之，中书令温彦博以过误当宥，乃免。后为吏部侍郎，有俗才，抑文雅，进黠吏，度时舞数以自进。终户部尚书，赠幽州都督，谥曰恭。 
　　纂从子昉，武后时为肃机。宇文化及子诉治先廕，昉方食，未即判，遽曰：“肃机，而未食，庸知天下有冤而求食乎？”昉怒，取牒署曰：“父弑隋主，子诉隋资，可乎？”人服其敏。终工部尚书。 
　　卢承庆，字子余，幽州涿人，隋散骑侍郎思道之孙。父赤松，为河东令，与高祖雅故，闻兵兴，迎见霍邑，拜行台兵部郎中，终率更令、范阳郡公。承庆美仪矩，博学而才。少袭爵。贞观初，为秦州参军，入奏军事，太宗伟其辩，擢考功员外郎。累迁民部侍郎。帝问历代户版，承庆叙夏、商至周、隋增损曲折，引据该详，帝嗟赏。俄兼检校兵部侍郎，知五品选，辞曰：“选事在尚书，臣掌之为出位。”帝不许，曰：“朕信卿，卿何不自信？”历雍州别驾、尚书左丞。 
　　高宗永徽时，坐事贬简州司马。阅岁，改洪州长史。帝将幸汝汤泉，故拜汝州刺史。显庆四年，以度支尚书同中书门下三品，坐调非法，免。俄拜润州刺史。拜刑部尚书。以金紫光禄大夫致仕，卒。临终，诫其子曰：“死生至理，犹朝有暮。吾死，敛以常服，晦朔无荐牲，葬勿卜日，器用陶漆，棺而不椁，坟高可识，碑志著官号年月，无用虚文。”赠幽州都督，谥曰定。 
　　初，承庆典选，校百官考，有坐漕舟溺者，承庆以“失所载，考中下”。以示其人，无愠也。更曰“非力所及，考中中”。亦不喜。承庆嘉之曰：“宠辱不惊，考中上。”其能著人善类此。 
　　弟承业、承泰。承业继为雍州长史、尚书左丞，有能名。 
　　承泰，字齐卿，长安初，为雍州参军。武后诏长史薛季昶择僚吏堪御史者，季昶访于齐卿。齐卿白长安尉卢怀慎、李休光，万年尉李乂、崔湜，咸阳丞倪若水，盩厔尉田崇壁，新丰尉崔日用。季昶用其言，后皆为通显巨人。及拜幽州刺史，而张守珪隶果毅，齐卿厚遇，曰：“君十年至节度使。”已而果然。喜饮酒，逾斗不乱。宽厚乐易，士友以此亲之。终太子詹事、广阳县公。承庆从孙藏用别有传。 
　　刘祥道，字同寿，魏州观城人。父林甫，武德时为内史舍人，典机密，以才称。与萧瑀等撰定律令，著《律议》万余言。历中书、吏部二侍郎，赐爵乐平县男。唐沿隋制，十一月选集，至春停，日薄事丛，有司不及研谛。林甫建请四时听选，随到辄拟，于是官无滞人。始，天下初定，州府及诏使以赤牒授官，至是罢，悉集吏部调，至万员，林甫随才铨录，咸以为宜，论者方隋高孝基。 
　　祥道少袭爵，历御史中丞。显庆中，迁吏部黄门侍郎，知选事。既世职，乃厘补敝阙，上疏陈六事： 
　　一曰：今取士多且滥。入流岁千四百，多也；杂色入流，未始铨汰，滥也。故共务者，善人少，恶人多。臣谓应杂色进者，切责有司试判为四等，第一付吏部，二付兵部，三付主爵，四付司勋。若坐负当责，虽经赦，仍配三司，不者还本贯，则官不杂矣。 
　　二曰：内外官，一品至九品万三千四百六十五员。大抵三十而仕，六十而退，取其中数，不三十年，存者略尽。若岁入流五百人，则三十年自相充补。况三十年外，在官犹多，不虑其少。今入流岁千四百，其倍两之，又停选六七千人，复年别新加，其类浸广，殆非经久之制。古者为官择人，不闻取人多而官少也。 
　　三曰：永徽以来，在官者或以善政擢，论事者或以单言进，而庠序诸生未闻甄异，是奖劝之道未周也。 
　　四曰：唐有天下四十年，未有举秀才者，请自六品以下至草野，审加搜访，无令赫赫之辰，斯学遂绝。 
　　五曰：唐、虞三载考绩，黜陟幽明。二汉用人，亦久其职。今任官率四考罢，官知秩满，则怀去就；民知迁徙，则苟且。以去就之官，临苟且之民，欲移风振俗，乌可得乎？请四考进阶，八考听选，以息迎新送故之弊。 
　　六曰：三省都事、主事、主书，比选补，皆取流外有刀笔者，虽欲参用士流，率以俦类为耻。前后相沿，遂成故事。且掖省崇峻，王言秘密，尚书政本，人物所归，专责曹史，理有未尽，宜稍革之，以清其选。 
　　会中书令杜正伦亦言入流者众，为官人敝，乃诏与祥道参议，而执政惮改作，又以勋戚子进取无他门，遂格。 
　　稍迁司刑太常伯。每覆大狱，必歔欷累叹。奏决日，为再不食。诏巡察关内道，多振冤滞。兼沛王府长史。麟德元年，拜右相。祥道性审谨，居宰相，忧畏不自堪，数陈老病丐解。坐与上官仪善，罢为司礼太常伯。高宗封泰山，有司请太常卿亚献，光禄卿终献。祥道建言：“三代六卿重，故得佐祠。汉、魏以来，权归台省，九卿为常伯属官。今封岱大礼不以八坐，用九卿，无乃徇古名忘实事乎？”帝可其议，以司徒徐王元礼亚献，祥道终献。礼成，进爵广平郡公。乾封元年，以金紫光禄大夫致仕。卒，年七十一，赠幽州都督，谥曰宣。 
　　子齐贤，袭爵，由侍御史出为晋州司马。帝以其方直，尊惮之。时将军史兴宗从猎苑中，言晋州出佳鹞，可捕取。帝曰：“齐贤岂捕鹞人邪？卿安得以此待之？”累迁黄门侍郎，脩国史。永淳元年，进同中书门下平章事。武后时，代裴炎为侍中，辨炎不反，后怒，左迁普州刺史，道贬吉州长史。永昌中，为酷吏所陷，系州狱，自经死，没其家。建中三年，赠太子太保。 
　　齐贤三世至两省侍郎，典选。从父应道吏部郎中，从父弟令植礼部侍郎，凡八人前后历吏部郎中、员外，世以为罕。 
　　令植孙从一，擢进士宏词第，调渭南尉。雅为常衮、卢杞所厚，荐授监察御史。普王讨李希烈，表为元帅判官。德宗居奉天，超拜刑部侍郎、同中书门下平章事。从幸梁州，改中书侍郎，帝遇之善。然无它材能，容身远罪而已。贞元初，以疾自乞，罢为户部尚书。卒，赠太子太傅。 
　　李敬玄，亳州谯人。该览群籍，尤善于礼。高宗在东宫，马周荐其材，召入崇贤馆侍读，假中秘书读之。为人峻整，然造请不惮寒暑。许敬宗颇荐延之。历西台舍人，弘文馆学士。迁右肃机，检校太子右中护。拜西台侍郎、同东西台三品，兼检校司列少常伯。时员外郎张仁祎有敏才，敬玄委以曹事，仁祎为造姓历、状式、铨簿，钳键周密，病心太劳死。敬玄因其法，衡综有序。自永徽后，选员浸多，惟敬玄居职有能称。性强记，虽官万员，遇诸道，未尝忘姓氏。有来诉者，口谕书判参舛及殿累本末无少缪，天下伏其明。杭州参军徐太玄哀其僚张惠以赃抵死，而惠母老，乃诣狱自言与惠偕受，薄其罪，惠得不死，太玄坐免官十年。敬玄廉知之，擢为郑州司功参军，后至秘书少监、申王师，以德行闻。其鉴拔率若此。 
　　咸亨二年，转中书侍郎。又改吏部，兼太子右庶子、同中书门下三品，监修国史。进吏部尚书。居选部久，人多附向。凡三娶皆山东旧族，又与赵李氏合谱，故台省要职多族属姻家。高宗知之，不能善也。仪凤元年，拜中书令，封赵国公。 
　　刘仁轨西讨吐蕃，有所建请，敬玄数持异，由是有隙，因奏河西镇守非敬玄不可。敬玄辞以非将帅才，且仁轨逞憾，故强臣以不能。帝厌之，因曰：“仁轨若须朕，朕且行，卿安得辞？”乃拜洮河道大总管，兼镇抚大使，检校鄯州都督，统兵十八万，代仁轨。与吐蕃将论钦陵战青海，使刘审礼为先锋，麈虏，敬玄按军自如，审礼战殁，尚首鼠不进，乃顿承风岭，又阴沟淖，莫能前，贼屯高压其营。偏将黑齿常之率死士夜击贼，敬玄始得至鄯州。又战湟川，遂大败。数称疾求罢归，许之。既入见，不引谢，即还府视事。帝察实不病，贬衡州刺史。久之，迁扬州长史。卒官，赠兗州都督，谥曰文宪。撰次《礼论》及它书数十百篇。二子：思冲、守一。 
　　思冲，神龙初，历工部侍郎、左羽林军将军，从节愍太子诛武三思，见杀，籍其家。守一郫令。孙绅别传。 
　　敬玄弟元素，为武德令。刺史李文暕横调民黄金造常满尊以献，官属无敢谏，元素固争，文暕为少损，更以私财助之。延载初，繇文昌左丞迁凤阁侍郎、同凤阁鸾台平章事。为武懿宗所构，与綦连耀等同诛。神龙中，追洗其辜。 
