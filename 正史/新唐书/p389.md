<!-- { "loadSidebar": true } -->
　　丛，字表龄，第进士，由籓帅幕府任补阙，数言事。会宰相请广谏员，宣宗曰：“谏臣惟能举职为可，奚用众耶？今张符、赵璘、牛丛使朕闻所未闻，三人足矣。”以司勋员外郎为睦州刺史，帝劳曰：“卿非得怨宰相乎？”对曰：“陛下比诏，不由刺史县令，不任近臣，宰相以是擢臣，非嫌也。”即赐金紫，谢曰：“臣今衣刺史所假绯，即赐紫，为越等。”乃赐银绯。 
　　咸通末，拜剑南西川节度使。时蛮犯边，抵大渡，进略黎、雅、叩邛崃关，谩书求入朝，且曰假道。丛囚其使四十人，释二人还之，蛮惧，即引去。 
　　僖宗幸蜀，授太常卿。以病求为巴州刺史，不许。还京，为吏部尚书。嗣襄王乱，丛客死太原。 
　　李宗闵，字损之，郑王元懿四世孙。擢进士，调华州参军事。举贤良方正，与牛僧孺诋切时政，触宰相，李吉甫恶之，补洛阳尉。久流落不偶，去从籓府辟署。入授监察御史、礼部员外郎。裴度伐蔡，引为彰义观察判官。蔡平，迁驾部郎中，知制诰。穆宗即位，进中书舍人。时为华州刺史，父子同拜，世以为宠。 
　　长庆初，钱徽典贡举，宗闵托所亲于徽，而李德裕、李绅、元稹在翰林，有宠于帝，共白徽纳干丐，取士不以实，宗闵坐贬剑州刺史。由是嫌忌显结，树党相磨轧，凡四十年，搢绅之祸不能解。俄复为中书舍人，典贡举，所取多知名士，若唐冲、薛庠、袁都等，世谓之“玉笋”。宝历初，累进兵部侍郎，父丧解。太和中，以吏部侍郎同中书门下平章事。时德裕自浙西召，欲以相，而宗闵中助多，先得进，即引僧孺同秉政，相唱和，去异己者，德裕所善皆逐之。迁中书侍郎。 
　　久之，德裕为相，与宗闵共当国。德裕入谢，文宗曰：“而知朝廷有朋党乎？”德裕曰：“今中朝半为党人，虽后来者，趋利而靡，往往陷之。陛下能用中立无私者，党与破矣。”帝曰：“众以杨虞卿、张元夫、萧澣为党魁。”德裕因请皆出为刺史，帝然之。即以虞卿为常州，元夫为汝州，萧澣为郑州。宗闵曰：“虞卿位给事中，州不容在元夫下。德裕居外久，其知党人不如臣之详。虞卿日见宾客于第，世号行中书，故臣未尝与美官。”德裕质之曰：“给事中非美官云何？”宗闵大沮，不得对。俄以同平章事为山南西道节度使。 
　　李训、郑注始用事，疾德裕，共訾短之。乃罢德裕，复召宗闵知政事，进封襄武县侯，恣肆附托。会虞卿以京兆尹得罪，极言营解，帝怒叱曰：“尔尝以郑覃为妖气，今自为妖耶？”即出为明州刺史，贬处州长史。训、注乃劾：“宗闵异时阴结驸马都尉沈、内人宋若宪、宦者韦元素、王践言等求宰相，且言顷上有疾，密问术家吕华，迎考命历，曰：‘恶十二月。’而践言监军剑南，受德裕赇，复与宗闵家私。”乃贬宗闵潮州司户参军事，逐柳州，元素等悉流岭南，亲信并斥。时训、注欲以权市天下，凡不附己者，皆指以二人党，逐去之。人人骇栗，连月雺晦。帝乃诏宗闵、德裕姻家门生故吏，自今一切不问，所以慰安中外。尝叹曰：“去河北贼易，去此朋党难！” 
　　开成初，幽州刺史元忠、河阳李载义累表论洗，乃徙为衢州司马。杨嗣复辅政，与宗闵善，欲复用，而畏郑覃，乃托宦人讽帝。帝因紫宸对覃曰：“朕念宗闵久斥，应授一官。”覃曰：“陛下徙令少近则可，若再用，臣请前免。”陈夷行曰：“宗闵之罪，不即死为幸。宝历时，李续、张又新等号‘八关十六子’，朋比险妄，朝廷几危。”李珏曰：“此李逢吉罪。今续丧阕，不可不任以官。”夷行曰：“不然，舜逐四凶天下治，朝廷何惜数憸人，使乱纪纲？”嗣复曰：“事当适宜，不可以憎爱夺。”帝曰：“州刺史可乎？”覃请授洪州别驾。夷行曰：“宗闵始庇郑注，阶其祸，几覆国。”嗣复曰：“陛下向欲官郑注，而宗闵不奉诏，尚当记之。”覃质曰：“嗣复党宗闵者，彼其恶似李林甫。”嗣复曰：“覃言过矣。林甫石贤忌功，夷灭十余族，宗闵固无之。始，宗闵与德裕俱得罪，德裕再徙镇，而宗闵故在贬地。夫惩劝宜一，不可谓党。”因折覃曰：“比殷侑为韩益求官，臣以其昔坐赃，不许。覃托臣勿论，是岂不为党乎？”遂擢宗闵杭州刺史。迁太子宾客，分司东都。 
　　既而覃、夷行去位，嗣复谋引宗闵复辅政，未及而文宗崩。会昌中，刘稹以泽潞叛，德裕建言宗闵素厚从谏，今上党近东都，乃拜宗闵湖州刺史。稹败，得交通状，贬漳州长史，流封州。宣宗即位，徙柳州司马，卒。 
　　宗闵性机警，始有当世令名，既浸贵，喜权势。初为裴度引拔，后度荐德裕可为相，宗闵遂与为怨。韩愈为作《南山》、《猛虎行》规之。而宗闵崇私党，薰炽中外，卒以是败。 
　　子琨、瓚，皆擢进士。令狐綯作相，而瓚以知制诰历翰林学士。綯罢，亦为桂管观察使。不善御军，为士卒所逐，贬死。 
　　宗闵弟宗冉，其子汤，累官京兆尹，黄巢陷长安，杀之。 
　　杨嗣复，字继之。父于陵，始见识于浙西观察使韩滉，妻以其女。归谓妻曰：“吾阅人多矣，后贵且寿无若生者，有子必位宰相。”既而生嗣复，滉抚其顶曰：“名与位皆逾其父，杨氏之庆也。”因字曰庆门。八岁知属文，后擢进士、博学宏辞，与裴度、柳公绰皆为武元衡所知，表署剑南幕府。进右拾遗，直史馆。尤善礼家学，改太常博士，再迁礼部员外郎。时于陵为户部侍郎，嗣复避同省，换他官，有诏：“同司，亲大功以上，非联判句检官长，皆勿避。官同职异，虽父子兄弟无嫌。”迁累中书舍人。 
　　嗣复与牛僧孺、李宗闵雅相善，二人辅政，引之，然不欲越父当国，故权知礼部侍郎。凡二期，得士六十八人，多显官。文宗嗣位，进户部侍郎。于陵老，求侍不许。丧除，擢尚书左丞。太和中，宗闵罢，嗣复出为剑南东川节度使。宗闵复相，徙西川。 
　　开成初，以户部侍郎召，领诸道盐铁转运使。俄与李珏并拜同中书门下平章事，弘农县伯，仍领盐铁。后紫宸奏事，嗣复为帝言：“陆洿屏居民间，而上书论兵，可劝以官。”珏趣和曰：“土多趋竞，能奖洿，贪夫廉矣。比窦洵直以论事见赏，天下释然，况官洿耶！”帝曰：“朕赏洵直，褒其心尔。”郑覃不平曰：“彼苞藏固未易知。”嗣复曰：“洵直无邪，臣知之。”覃曰：“陛下当察朋党。”嗣复曰：“覃疑臣党，臣应免。”即再拜祈罢。珏见言切，缪曰：“朋党固少弭。”覃曰：“附离复生。”帝曰：“向所谓党与，不已尽乎？”覃曰：“杨汉公、张又新、李续故在。”珏乃陈边事，欲绝其语。覃曰：“论边事安危，臣不如珏；嫉朋比，珏不如臣。”嗣复曰：“臣闻左右佩剑，彼此相笑，未知覃果谓谁为朋党邪？”因当香案顿首曰：“臣位宰相，不能进贤退不肖，以朋党获讥，非所以重朝廷。”固乞罢，帝方委以政，故尉安之。 
　　它日，帝问：“符谶可信乎？何从而生？”嗣复曰：“汉光武以谶决事，隋文帝亦喜之，故其书蔓天下。班彪《王命论》有所引述，特以止贼乱，非重之也。”珏曰：“治乱宜直推人事耳。”帝曰：“然。”又问：“天后时有起布衣为宰相者，果可用乎？”嗣复曰：“天后重用刑，轻用官，自为之计耳。必责能否，要待历试乃可。” 
　　是时延英访对，史官不及知。嗣复建言：“故事，正衙，起居注在前；便坐，无所纪录。姚、赵憬皆请置时政记，不能行。臣请延英对宰相语关道德刑政者，委中书门下直日纪录，月付史官。”它宰相议不同，止。久之，帝又问：“延英政事，孰当记之？”珏监修国史，对曰：“臣之职也。”陈夷行曰：“宰相所录，恐掩蔽圣德，自盗美名。臣向言不欲威权在下者，此也。”珏曰：“夷行疑宰相卖威权，货刑赏。不然，何自居位而为此言邪？臣得罢为幸。”覃曰：“陛下开成初政甚善，三年后，日不逮前。”嗣复曰：“开成初，覃、夷行当国，三年后，臣与李珏同进。臣不能悉心奉职，使政事日不逮前，臣之罪也。纵陛下不忍加诛，当自殄灭。”即叩头请从此辞，不敢更至中书，乃趋出。帝使使者召还，曰：“覃言失，何及此邪？”覃起谢曰：“臣愚不知忌讳，近事虽善，犹未尽公。臣非专斥嗣复，而遽求去，乃不使臣言耳。”嗣复曰：“陛下月费俸禀数十万，时新异赐必先及，将责臣辅圣功，求至治也。使不及初，岂臣当死，累陛下之德，奈何？惟陛下别求贤以自辅。”帝曰：“覃偶及之，奚执咎？”嗣复阖门不肯起，帝乃免覃、夷行相，而嗣复专天下事。 
　　进门下侍郎。建言：“使府官属多，宜省。”帝曰：“无反滞才乎？”对曰：“才者自异，汰去粃滓者，菁华乃出。”帝曰：“昔萧复乘政，难言者必言，卿其志之！” 
　　未几，帝崩，中尉仇士良废遗诏，立武宗。帝之立，非宰相意，故内薄执政臣，不加礼，自用李德裕而罢嗣复为吏部尚书，出为湖南观察使。会诛薛季棱、刘弘逸，中人多言尝附嗣复、珏，不利于陛下。帝刚急，即诏中使分道诛嗣复等，德裕与崔郓、崔珙等诣延英言：“故事，大臣非恶状明白，未有诛死者。昔太宗、玄宗、德宗三帝，皆尝用重刑，后无不悔，愿徐思其宜，使天下知盛德有所容，不欲人以为冤。”帝曰：“朕缵嗣之际，宰相何尝比数！且珏等各有附会，若珏、季棱属陈王，犹是先帝意。如嗣复、弘逸属安王，乃内为杨妃谋。且其所绐书曰：‘姑何不斅天后？’”德裕曰：“飞语难辨。”帝曰：“妃昔有疾，先帝许其弟入侍，得通其谋。禁中证左尤具，我不欲暴于外。使安王立，肯容我耶？”言毕戚然，乃曰：“为卿赦之！”因追使者还，贬嗣复潮州刺史。 
　　宣宗立，起为江州刺史。以吏部尚书召，道岳州卒，年六十六，赠尚书左仆射，谥曰孝穆。 
　　嗣复领贡举时，于陵自洛入朝，乃率门生出迎，置酒第中，于陵坐堂上，嗣复与诸生坐两序。始于陵在考功，擢浙东观察使李师稷及第，时亦在焉。人谓杨氏上下门生，世以为美。 
　　嗣复五子，其显者：授、损。 
　　授，字得符，于昆弟最贤。由进士第迁累户部侍郎，以母病求为秘书监。后以刑部尚书从昭宗幸华，徙太子少保，卒，赠尚书左仆射。 
　　子煚，字公隐，累擢左拾遗。昭宗初立，数游宴，上疏极谏。历户部员外郎。崔胤招硃全忠入京师，煚挈族客湖南。终谏议大夫。 
