<!-- { "loadSidebar": true } -->
　　通王滋，会昌六年始王夔，与庆王沂同封。帝初诏郓王居十六宅，余五王处大明宫内院，以谏议大夫郑漳、兵部郎中李鄴为侍读，五日一谒乾符门，为王授经。郓王立为懿宗，乃罢。滋徙王。昭宗乾宁三年，领侍卫诸军。是时，诛王行瑜，而李茂贞怨，以兵入觐，诏滋与诸王分统安圣、奉宸、保宁、安化军卫京师。天子将狩太原，韩建道迎之，留次华州。建畏王等有兵，遣人上急变，告诸王欲杀建，胁帝幸河中。帝惊，召建论之，称疾不肯入。敕滋与睦王、济王、韶王、彭王、韩王、沂王、陈王谒建自解，建留军中，奏言：“中外异体，臣不可以私见。”又言：“晋八王擅权，卒败天下。请归十六宅，悉罢所领兵。”帝不许。建以兵环行在，请诛大将李筠。帝惧，斩筠以谢。建尽逐卫兵，自是天子孤弱矣。 
　　初，帝使嗣延王戒丕、嗣丹王允往见李克用，二王还，建恶之；又嗣覃王尝督军伐茂贞，于是劾奏：“比岁兵缠近辅，诸王阶其祸，使乘舆越在下籓，不得安，臣已请解其兵。今延、覃、丹三王尚阴计以危国，请诛之。”帝曰：“渠至是邪？”后三日，与刘季述矫诏以兵攻十六宅。诸王被发乘垣走，或升屋极号曰：“帝救我！”建乃将十一王并其属至石堤谷杀之，徐以谋反闻，天下冤之。济、韶、彭、韩、沂、陈、延、覃、丹九王，史逸其系胄云。 
　　庆王沂，大中十四年薨。 
　　濮王泽，大中二年始王。亡薨年。 
　　鄂王润，大中五年始王。乾符三年薨。 
　　怀王洽，大中八年与昭、康二王同封。亡薨年。 
　　昭王汭，乾符三年薨。 
　　康王汶，乾符四年薨。 
　　广王澭，大中十一年始王，与卫王同封。乾符四年薨。 
　　卫王灌，大中十四年薨。 
　　懿宗八子：惠安皇后生僖宗皇帝，恭宪皇后生昭宗皇帝，余六王亡其母氏、位。 
　　魏王佾，咸通三年始王，与凉、蜀二王同封。 
　　凉王侹，乾符六年薨。 
　　蜀王佶。 
　　威王偘，咸通六年始王郢，十年徙王。 
　　吉王保，咸通十三年始王，与睦王同封。王于兄弟为最贤。始，僖宗崩，王最长，将立之，杨复恭独议以昭宗嗣。乾宁元年，李茂贞等以兵入京师，谋废帝立王，会李克用以兵逐行瑜，乃止。 
　　恭哀太子倚，初封睦王。为刘季述所杀，天复初追赠。 
　　僖宗二子，史失其母氏、位。 
　　建王震，中和元年始王；益王陛，光启三年始王；并亡薨年。 
　　昭宗十七子：积善皇后生裕及哀皇帝，余皆失母之氏、位。 
　　德王裕，大顺二年始王。帝幸华州，韩建已夺诸王兵，不自安，乃请王皇子之未王者，既又杀诸王，因请立裕为皇太子，释言于四方，时乾宁四年也。刘季述等幽帝东内，奉裕即皇帝位。季述诛，裕匿右军，或请杀之，帝曰：“太子冲孺，贼强立之，且何罪？”诏还少阳院，复为王。硃全忠自凤翔还，见王春秋盛，标宇轩秀，忌之，密语崔胤曰：“王既窃帝矣，大义灭亲，渠可留？公任宰相，盍启之？”胤从容言如全忠意，帝不许。它日，以语全忠，全忠曰：“此国大事，臣安敢与？此必胤卖臣也。”乃免。帝迁洛，它日谓蒋玄晖曰：“德王，朕爱子，全忠奈何欲杀之？”言已泣下，自啮指流血。玄晖即擿语全忠，全忠恚。帝被杀，玄晖置酒邀诸王九曲池，饮酣，皆杀之，投尸水中。 
　　棣王祤，乾宁元年始王，与虔、沂、遂三王同封。 
　　虔王禊。 
　　沂王禋。 
　　遂王祎。 
　　景王秘，乾宁四年始王，与祁王同封。 
　　祁王祺。 
　　雅王禛，光化元年始王，与琼王同封。 
　　琼王祥。 
　　端王祯，天祐元年始王，与丰、和、登、嘉四王同封。 
　　丰王祁。 
　　和王福。 
　　登王禧。 
　　嘉王祜。 
　　颍王禔，天祐二年始王，与蔡王祐同封。 
　　蔡王祐。 
　　赞曰：唐自中叶，宗室子孙多在京师，幼者或不出閤，虽以国王之，实与匹区夫不异，故无赫赫过恶，亦不能为王室轩轾，运极不还，与唐俱殚。然则历数短长，自有底止。彼汉七国、晋八王，不得其效，愈速祸云。 
　　
列传第八　诸帝公主 
　　世祖一女。 
　　同安公主，高祖同母媦也。下嫁隋州刺史王裕。贞观时，以属尊进大长公主。尝有疾，太宗躬省视，赐缣五百，姆侍皆有赉予。永徽初，赐实户三百。薨年八十六。裕，隋司徒柬之子，终开府仪同三司。 
　　高祖十九女。 
　　长沙公主，下嫁冯少师。 
　　襄阳公主，下嫁窦诞。 
　　平阳昭公主，太穆皇后所生，下嫁柴绍。初，高祖兵兴，主居长安，绍曰：“尊公将以兵清京师，我欲往，恐不能偕，奈何？”主曰：“公行矣，我自为计。”绍诡道走并州，主奔鄠，发家赀招南山亡命，得数百人以应帝。于是，名贼何潘仁壁司竹园，杀行人，称总管，主遣家奴马三宝喻降之，共攻鄠阝。别部贼李仲文、向善志、丘师利等各持所领会戏下，因略地盩厔、武功、始平，下之。乃申法誓众，禁剽夺，远近咸附，勒兵七万，威振关中。帝度河，绍以数百骑并南山来迎，主引精兵万人与秦王会渭北。绍及主对置幕府，分定京师，号“娘子军”。帝即位，以功给赉不涯。武德六年薨，葬加前后部羽葆、鼓吹、大路、麾幢、虎贲、甲卒、班剑。太常议：“妇人葬，古无鼓吹。”帝不从，曰：“鼓吹，军乐也。往者主身执金鼓，参佐命，于古有邪？宜用之。” 
　　高密公主，下嫁长孙孝政，又嫁段纶。纶，隋兵部尚书文振子，为工部尚书、杞国公。永徽六年主薨，遗命：“吾葬必令墓东向，以望献陵，冀不忘孝也。” 
　　长广公主，始封桂阳。下嫁赵慈景。慈景，陇西人，帝美其姿制，故妻之。帝起兵，或劝亡去，对曰：“母以我为命，且安往？”吏捕系于狱。帝平京师，引拜开化郡公，为相国府文学。进兵部侍郎。为华州刺史。讨尧君素战死、赠秦州刺史，谥曰忠。公主更嫁杨师道。聪悟有思，工为诗，豪侈自肆，晚稍折节，以寿薨。 
　　长沙公主，始封万春。下嫁豆卢宽子怀让。 
　　房陵公主，始封永嘉。下嫁窦奉节，又嫁贺兰僧伽。 
　　九江公主，下嫁执失思力。 
　　庐陵公主，下嫁乔师望，为同州刺史。 
　　南昌公主，下嫁苏勖。 
　　安平公主，下嫁杨思敬。 
　　淮南公主，下嫁封道言。 
　　真定公主，下嫁崔恭礼。 
　　衡阳公主，下嫁阿史那社尔。 
　　丹阳公主，下嫁薛万彻。万彻蠢甚，公主羞，不与同席者数月。太宗闻，笑焉，为置酒，悉召它婿与万彻从容语，握槊赌所佩刀，阳不胜，遂解赐之。主喜，命同载以归。 
　　临海公主，下嫁裴律师。 
　　馆陶公主，下嫁崔宣庆。 
　　安定公主，始封千金。下嫁温挺。挺死，又嫁郑敬玄。 
　　常乐公主，下嫁赵瑰。生女，为周王妃，武后杀之。逐瑰括州刺史，徙寿州。越王贞将举兵，遗瑰书假道，瑰将应之。主进使者曰：“为我谢王，与其进，不与其退，。若诸王皆丈夫，不应掩久至是。我闻杨氏篡周，尉迟迥乃周出，犹能连突厥，使天下响震，况诸王国懿亲，宗社所托，不舍生取义，尚何须邪？人臣同国患为忠，不同为逆，王等勉之。”王败，周兴劾瑰与主连谋，皆被杀。 
　　太宗二十一女。 
　　襄城公主，下嫁萧锐。性孝睦，动循矩法，帝敕诸公主视为师式。有司告营别第，辞曰：“妇事舅姑如父母，异宫则定省阙。”止葺故第，门列双戟而已。锐卒，更嫁姜简。永徽二年薨，高宗举哀于命妇朝堂，遣工部侍郎丘行淹驰驿吊祭，陪葬昭陵。丧次故城，帝登楼望哭以送柩。 
　　汝南公主，蚤薨。 
　　南平公主，下嫁王敬直，以累斥岭南，更嫁刘玄意。 
　　遂安公主，下嫁窦逵。逵死，又嫁王大礼。 
　　长乐公主，下嫁长孙冲。帝以长孙皇后所生，故敕有司装赍视长公主而倍之。魏徵曰：“昔汉明帝封诸王曰：‘朕子安得同先帝子乎？’然则长公主者，尊公主矣。制有等差，渠可越也？”帝以语后，后曰：“尝闻陛下厚礼徵而未知也，今闻其言，乃纳主于义，社稷臣也。妾于陛下，夫妇之重，有所言，犹候颜色，况臣下情隔礼殊，而敢犯严颜陈忠言哉！愿许之，与天下为公。”帝大悦，因请赍帛四十匹、钱四十万即徵家赐之。 
　　豫章公主，下嫁唐义识。 
　　北景公主，始封巴陵。下嫁柴令武，坐与房遗爱谋反，同主赐死。显庆中追赠，立庙于墓，四时祭以少牢。 
　　普安公主，下嫁史仁表。 
　　东阳公主，下嫁高履行。高宗即位，进为大长公主。韦正矩之诛，主坐婚家，斥徙集州。又坐章怀太子累，夺邑封。以长孙无忌舅族也，故武后恶之，垂拱中，并二子徙置巫州。 
　　临川公主，韦贵妃所生。下嫁周道务。主工籀隶，能属文。高宗立，上《孝德颂》，帝下诏褒答。永徽初，进长公主，恩赏卓异。永淳初薨。道务，殿中大监、谯郡公范之子。初，道务孺褓时，以功臣子养宫中。范卒，还第，毁瘠如成人。复内之，年十四乃得出。历营州都督，检校右骁卫将军。谥曰襄。 
　　清河公主名敬，字德贤，下嫁程怀亮，薨麟德时，陪葬昭陵。怀亮，知节子也，终宁远将军。 
　　兰陵公主名淑，字丽贞，下嫁窦怀悊，薨显庆时。怀悊官兗州都督，太穆皇后之族子。 
　　晋安公主，下嫁韦思安，又嫁杨仁辂。 
　　安康公主，下嫁独孤谋。 
　　新兴公主，下嫁长孙曦。 
　　城阳公主，下嫁杜荷，坐太子承乾事诛，又嫁薛瓘。初，主之婚，帝使卜之，繇曰：“二火皆食，始同荣，末同戚，请昼昏则吉。”马周谏曰：“朝谒以朝，思相戒也；讲习以昼，思相成也；燕饮以昃，思相欢也；婚合以夜，思相亲也。故上下有成，内外有亲，动息有时，吉凶有仪。今先乱其始，不可为也。夫卜所以决疑，若黩礼慢先，圣人所不用。”帝乃止。麟德初，瓘历左奉宸卫将军。主坐巫蛊，斥瓘房州刺史，主从之官。咸亨中，主薨而瓘卒，双柩还京师。子顗，封河东县侯、济州刺史。琅邪王冲起兵，顗与弟绍以所部庸、调作兵募士，且应之。冲败，杀都吏以灭口。事泄，下狱俱死。 
