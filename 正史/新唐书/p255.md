<!-- { "loadSidebar": true } -->
　　贞观十六年，拜凉州都督，改安西都护、西州刺史。其地高昌旧都，流徙罪人与镇兵杂，限以沙碛，隔绝中国，孝恪推诚抚御，尽得其欢心。初，王师灭高昌，诏以所虏焉耆生口七百还焉耆王。王叛归欲谷设可汗，孝恪请击之，即拜西州道行军总管，率步骑三千出银山道，夜袭其王龙突骑支，虏之。帝悦，降玺书褒劳。 
　　俄拜昆丘道副大总管，进讨龟兹，破其国城，乃自留守，遣余军分道进。龟兹国相那利遁去。孝恪以余部未平，出营于外。国人有谓孝恪曰：“那利素得士心，今亡在外，势必为变，城中颇有异志，愿公备之。”孝恪忽其言，不设备。那利果率众阴与城内胡为应，薄城鼓噪，始觉之，乃率千余人合战，城中举应那利，孝恪殊死斗，中流矢卒，子待诏亦殁。将军曹继叔进兵，复拔其城。太宗责孝恪斥候不明，至颠覆，夺其官。后愍死战，更为举哀。高宗即位，追还官爵，赠待诏游击将军，赙物三百段。 
　　次子待封，官左豹韬卫将军。咸亨初，副薛仁贵讨吐番，战大非川，败绩，贷死为民。 
　　张俭，字师约，京兆新丰人。隋相州刺史、皖城郡公威孙。父植，车骑将军、连城县公。 
　　俭，高祖从外孙也。高祖起，俭以功除右卫郎将，迁朔州刺史。时颉利可汗方强，每有求取，所遣书辄称诏敕，边吏奉承不敢却。及俭，独拒不受。大教民营田，岁收谷数十万斛。虽霜旱，劝百姓相振赡，免饥殍，州以完安。李靖既平突厥，有思结部者，穷归于俭，俭受而安辑之。其在碛北者，亲戚私相过省，俭不禁，示羁縻而已。俭徙胜州，后将不察其然，遽奏思结叛，朝廷议进讨，时俭以母丧，夺服为使者抚纳之。俭单骑入其部，召酋帅慰谕，推腹心，咸匍匐归命，因举徙代州，遂检校代州都督。俭劝垦田力耕，岁数稔，私蓄富实。俭恐虏易骄，乃建平籴法，入之官，虏悦喜，由是储斛流赢。 
　　迁营州都督，兼护东夷校尉。坐事免，诏白衣领职。营州部与契丹、奚、、靺鞨诸蕃切畛，高丽引众入寇，俭率兵破之，俘斩略尽。复拜营州都督。太宗将征辽东，遣俭率蕃兵先进，略地至辽西，川涨，久未度。帝以为畏懦，召还。见洛阳宫，陈水草美恶、山川险易，并久不进状。帝悦，拜行军总管，使领诸蕃骑，为六军前锋。时高丽候者言莫离支且至，帝诏俭自新城路邀击，虏不敢出。俭进度辽，趋建安城，破贼，斩数千级。累封皖城郡公。后改东夷校尉官为都护府，即以俭为都护。永徽初，加金紫光禄大夫。卒，年六十，谥曰密。 
　　俭兄大师，太仆卿、华州刺史、武功县男。 
　　弟延师，左卫大将军、范阳郡公。性谨畏，黄羽林兵三十年，未尝有过。卒，赠荆州都督，谥曰敬，陪葬昭陵。 
　　俭兄弟三人门皆立戟，时号“三戟张家”。 
　　王方翼，字仲翔，并州祁人。祖裕，随州刺史，尚同安大长公主，官开府仪同三司，卒，谥曰文。 
　　方翼早孤，哀毁如成人，时号孝童。母李，为主所斥，居凤泉墅。方翼尚幼，杂庸保，执苦不弃日，垦田植树，治林垠，既完墙屋，燎松丸墨，为富家。主薨，还京师。尝夜行，见长人丈余，引弓射仆之，乃配木也。太宗闻，擢右千牛。高宗立，而从祖女弟为皇后，调安定令，诛灭大姓，奸豪胁息。徙瀚海都护司马，坐事下迁朔州尚德府果毅，岁余代还。居母丧，哀瘠甚，帝遣侍医疗视。其友赵持满诛死，尸诸道，亲戚莫敢视，方翼曰：“栾布哭彭越，义也；周文王掩骼，仁也。绝友义，蔽主仁，何以事君？”遂往哭其尸，具礼收葬。金吾劾系，帝嘉之，不罪。 
　　再迁肃州刺史。州无隍堑，寇易以攻，方翼乃发卒建楼堞，厮多乐水自环，烽逻精明。仪凤间，河西蝗，独不至方翼境，而它郡民或馁死，皆重茧走方翼治下。乃出私钱作水硙，簿其赢，以济饥瘵，构舍数十百楹居之，全活甚众，芝产其地。 
　　裴行俭讨遮匐，奏为副，兼检校安西都护，徙故都护杜怀宝为庭州刺史。方翼筑碎叶城，面三门，纡还多趣以诡出入，五旬毕。西域胡纵观，莫测其方略，悉献珍货。未几，徙方翼庭州刺史，而怀宝自金山都护更镇安西，遂失蕃戎之和。 
　　永淳初，十姓阿史那车簿啜叛，围弓月城，方翼引军战伊丽河。败之，斩首千级。俄而三姓咽面兵十万踵至，方翼次热海，进战，矢著臂，引佩刀断去，左右莫知。所部杂虏谋执方翼为内应，方翼悉召会军中，厚赐，以次出壁外，缚之。会大风，杂金鼓，而号呼无闻者，杀七千人。即遣骑分道袭咽面等，皆惊溃，乌鹘引兵遁去，擒首领突骑施等三百人，西戎震服。初，方翼次葛水，暴涨，师不可度，沉祭以祷，师涉而济。又七月次叶河，无舟，而冰一昔合。时以为祥。 
　　西域平，以功迁夏州都督。属牛疫，民废田作，方翼为耦耕法，张机键，力省而见功多，百姓顺赖。明年，召方翼议西域事，引见奉天宫，赐食帝前，帝见衣有污濯处，问其故，具对热海苦战状。视其创，帝咨嗟久之，赐赉良厚。 
　　俄而妖贼白铁余以绥州反，诏方翼与程务挺讨之。飞■击贼，火其栅，平之，封太原郡公。阿史那元珍入寇，被诏进击。时库无完铠，方翼断六板，画虎文，钩联解合，贼马忽见，奔骇，遂败，获大将二，因降桑乾、舍利二部。 
　　武后时，王后属无在者，方翼自视功多，冀不坐，而后内欲因罪除之，未得也。及务挺被杀，即并坐方翼，追入朝，捕送狱，流崖州，卒于道，年六十三。神龙初，复官爵。方翼善书，与魏叔琬齐名。 
　　子珣，字伯玉，与兄玙、弟瑨以文学称，时号“三王”。天授初，珣及进士第，应制科，迁蓝田尉。以拔萃擢长安尉，因进见，武后召问刑政，嘉之。询其族氏，对曰：“废后，臣之姑也。”后不悦，左迁亳州司法参军。神龙初，为河南丞，武三思矫制贬临川令。宋璟辅政，召授侍御史。出许州长史。岁旱，珣时假刺史事，开廪振民，即自劾，玄宗赦之。累迁工部侍郎。而瑨至中书舍人。珣尝为秘书少监，数年而瑨继职。终右散骑常侍，卒。赠户部尚书，谥曰孝。 
　　子钅肙，天宝中历右补阙、殿中侍御史。瑨子鉷，自有传。 
　　苏烈，字定方，以字行，冀州武邑人，后徙始平。父邕，当隋季，率里中数千人为本郡讨贼。定方骁悍有气决，年十五，从父战，数先登陷阵。邕卒，代领其众，破剧贼张金称、杨公卿，追北数十里，自是贼不舍境，乡党赖之。 
　　贞观初，为匡道府折冲，从李靖袭突厥颉利于碛口，率彀马二百为前锋，乘雾行，去贼一里许，雾霁，见牙帐，驰杀数十百人，颉利及隋公主惶窘各遁去，靖亦寻至，余党悉降。再迁左卫中郎将。与程名振讨高丽，破之。拜右屯卫将军、临清县公。 
　　从葱山道大总管程知节征贺鲁，至鹰娑川，贺鲁率二万骑来拒，总管苏海政连战未决，鼠尼施等复引二万骑为援。定方始休士，见尘起，率精骑五百，逾岭驰捣贼营，贼众大溃，杀千余人，所弃铠仗、牛马藉藉山野不可计。副总管王文度疾其功，谬谓知节曰：“贼虽走，军死伤者众。今当结辎重阵间，被甲而趋，贼来即战，是谓万全。”又矫制收军不深入。于是马癯卒劳，无斗志。定方说知节曰：“天子诏讨贼，今反自守，何功之立哉？且公为大将，而阃外之事不得专，顾副将乃得专之，理不其然！胡不囚文度待天子命？”不从。至怛笃城，有胡人降，文度猥曰：“师还而降，且为贼，不如杀之，取其赀。”定方曰：“此乃自作贼耳，宁曰伐叛！”及分财，定方一不取。高宗知之，比知节等还，悉下吏，当死，贷为民。 
　　擢定方伊丽道行军大总管，复征贺鲁，以任雅相、回纥婆润为副。出金山北，先击处木昆部，破之，俟斤嬾独禄拥众万帐降，定方抚之，发其千骑并回纥万人，进至曳咥河。贺鲁率十姓兵十万拒战，轻定方兵少，舒左右翼包之。定方令步卒据高，攒槊外向，亲引劲骑阵北原。贼三突步阵，不能入，定方因其乱击之，鏖战三十里，斩首数万级，贼大奔。明日，振兵复进，五弩失毕举众降，贺鲁独与处木昆屈律啜数百骑西走。定方令副将萧嗣业、回纥婆润率杂虏兵趋邪罗斯川追北，定方与雅相领新附兵绝其后。会大雪，吏请少休，定方曰：“虏恃雪，方止舍，谓我不能进，若纵使远遁，则莫能擒。”遂勒兵进至双河，与弥射、步真合，距贺鲁所百里，下令阵而行，薄金牙山。方贺鲁将畋，定方纵击，破其牙下数万人，悉归所部。贺鲁走石国，弥射子元爽以兵与嗣业会，缚贺鲁以还。由是脩亭障，列蹊隧，定强畛，问疾收胔，唐之州县极西海矣。高宗临轩，定方戎服奉贺鲁以献。策功拜左骁卫大将军、邢国公，别封子庆节为武邑县公。 
　　会思结阙俟斤都曼先镇诸胡，劫所部及疏勒、硃俱波、喝般陀三国复叛，诏定方还为安抚大使。率兵至叶叶水，而贼堞马头川。定方选精卒万、骑三千袭之，昼夜驰三百里，至其所。都曼惊，战无素，遂大败，走马保城。师进攻之，都曼计穷，遂面缚降。俘献于乾阳殿，有司请论如法。定方顿首请曰：“臣向谕陛下意，许以不死，愿丐其命。”帝曰：“朕为卿全信。”乃宥之。葱岭以西遂定。加食邢州钜鹿三百户，迁左武卫大将军。 
　　出为神丘道大总管，率师讨百济。自城山济海至熊津口，贼濒江屯兵，定方出左涯，乘山而阵，与之战，贼败，死者数千。王师乘潮而上，舳舻衔尾进，鼓而噪，定方将步骑夹引，直趋真都城。贼倾国来，酣战，破之，杀虏万人，乘胜入其郛，王义慈及太子隆北走。定方进围其城，义慈子泰自立为王，率众固守。义慈之孙文思曰：“王与太子出，而叔岂得擅为王？若王师还，我父子安得全？”遂率左右缒城下，人多从之，泰不能止。定方使士登城，建唐旗帜。于是泰开门请命，其将祢植与义慈降，隆及诸城送款，百济平，俘义慈、隆、泰等献东都。 
　　定方所灭三国，皆生执其王，赏赉珍宝不胜计，加庆节尚辇奉御。未几，定方为辽东道行军大总管，俄徙平壤道。破高丽之众于浿江，夺马邑山为营，遂围平壤。会大雪，解围还。拜凉州安集大使，以定吐蕃、吐谷浑。乾封二年卒，年七十六。帝悼之，责谓侍臣曰：“定方于国有功，当褒赠，若等不言，何邪？”乃赠左骁卫大将军、幽州都督，谥曰庄。 
