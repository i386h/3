<!-- { "loadSidebar": true } -->
　　臣复料议者必曰：“故事，置于河曲，前日已宁，今无独异。”且往者颉利破亡，边鄙安定，故降户得以久安。今虏未殄灭，此降人皆戚属，固不与往年同已。臣请以三策料之：悉其部落置内地，获精兵之实，闭黠虏之患，此上策也；亭障之下，蕃华参处，广屯戍，为备拟，费甚人劳，下策也；置之胡塞，滋成祸萌，此无策也。不然，前至河冰，且必有变。 
　　书未报，而虏已叛，乃敕晙将并州兵济河以讨。晙间行，卷甲舍幕趋山谷，夜遇雪，恐失期，誓于神曰：“晙事君不以忠，不讨有罪，天所殛者，当自蒙罚，士众无罪。心诚忠，而天监之，则止雪反风，以奖成功。”俄而和霁。时叛胡分二道走，晙自东道追及之，获级三千。以功迁左散骑常侍、朔方行军大总管。改御史大夫。趯跌部及仆固都督勺磨等散保受降城之鄙，潜引突厥内扰，晙密言上，尽诱而诛之。拜兵部尚书，复为朔方军大总管。 
　　九年，兰池胡康待宾据长泉反，陷六州，诏郭知运与晙讨平之。封清源公，官一子。玄宗以宫人赐知运等，晙独不敢取，曰：“臣之事君，犹子事父，讵有常近围掖而臣子敢当乎？誓死以免。”见听。初，晙奏：“朔方兵力有余，愿罢知运，独当戍。”未报，而知运至，故不协。晙所降附，知运辄纵击，贼意晙卖己，乃复叛。晙坐贬梓州刺史。改太了詹事、中山郡公。进吏部尚书、太原尹。代张说为兵部尚书、同中书门下三品，充朔方军节度大使，河北、河西、陇右、河东之军尽属。是冬，帝亲郊，追会大礼，晙以冰壮，请留将兵待边，手敕慰勉。会有人告许州刺史王乔谋反，辞逮晙，诏源乾曜、张说杂讯，无状，以党与贬蕲州刺史。迁定州。复以户部尚书为朔方军节度使。卒，赠尚书左丞相，谥曰忠烈。 
　　晙气貌伟特，时谓为熊虎相。感慕节义，有古人风。其操下肃壹，吏人畏爱。始，二张之诬魏元忠，晙独上疏申治。宋璟曰：“魏公全矣，子再触逆鳞，其殆乎！”晙曰：“魏公以忠获罪，苟得辨，虽死弗悔。” 
　　晙卒后，信安王祎讨奚于幽州，各捷，且言“战时，士咸见晙与部将高昭麾兵赴敌”，天子嗟异。户部郎中阳伯成上疏，请封晙墓，表异之，优其子孙。帝乃遣使祭晙庙，进诸子官。 
　　赞曰：“唐所以能威振夷荒、斥大封域者，亦有虎臣为之牙距也。至师行数千万里，穷讨殊斗，猎取其国由鹿豕然，可谓选值其才欤！夫宰相代天秩物，燮化人神，惟有德者宜之。若休璟、仁愿，用以丞弼，非强所不能邪？据功名之地，则绰绰矣。 
　　
列传第三十七　王韩苏薛王柳冯蒋 
　　王义方，泗州涟水人，客于魏。孤且窭，事母谨甚。淹究经术，性謇特 ，高自标树。举明经，诣京师，客有徒步疲于道者，自言：“父宦远方，病且革，欲往省，困不能前。”义方哀之，解所乘马以遗，不告姓名去，由是誉振一时。不肯造请贵势，太宗使宰相听其论。于是尚书外郎独孤悊以儒显，给事中许敬宗推悊确论，义方引逮百家异同，连拄悊，直出其上。左右为悊不平，辄罢会。补晋王府参军，直弘文馆。魏征异之，欲妻以夫人之侄，辞不取。俄而征薨，乃娶。人问其然，曰：“初不附宰相，今感知己故也。” 
　　素善张亮，亮抵罪，故贬吉安丞。道南海，舟师持酒脯请福，义方酌水誓曰：“有如忠获戾，孝见尤，四维廓氛，千里安流。神之听之，无作神羞。”是时盛夏，涛雾蒸涌，既祭，天云开露。人壮其诚。吉安介蛮夷，梗悍不驯，义方召首领，稍选生徒，为开陈经书，行释奠礼，清歌吹蕣，登降跽立，人人悦顺。久之，徙洹水丞。而亮兄子皎自硃崖还，依义方。将死，诿妻子，愿以尸归葬，义方许之。以皎妻少，故与之誓于神，使奴负柩，辍马载皎妻，身步从之。既葬皎原武，归妻其家，而告亮墓乃去。迁云阳丞。 
　　显庆元年，擢侍御史，不再旬，会李义府纵大理囚妇淳于，迫其丞毕正义缢死，无敢白其奸。义方自以兴县属，不三时拜御史，且疾当世附离匪人以欺朝廷，内决劾奏，意必得罪，即问计于母。母曰：“昔王母伏剑，成陵之谊。汝能尽忠，吾愿之，死不恨。”义方即上言：“天子置公卿大夫士，欲水火相济，盐梅相成，不得独是独非也。昔尧失之四凶，汉高祖失之陈豨，光武失之逄萌，魏武失之张邈。彼圣杰之主，然皆失于前而得于后。今陛下抚万邦而有之，蛮区夷落，罪无逃罚，况辇毂下奸臣肆虐乎？杀人灭口，此生杀之柄，不自主出，而下移佞臣，履霜坚冰，弥不可长。请下有司杂治正义死状。”即具法冠对伏，叱义府下，跪读所言。帝方安义府狡佞，恨义方以孤士触宰相，贬莱州司户参军。岁终不复调，往客昌乐，聚徙教授。母丧，隐居不出。卒，年五十五。 
　　义方为御史时，买第，后数日，爱廷中树，复召主人曰：“此佳树，得无欠偿乎？”又予之钱。其廉不贪类此。始，魏征爱其材也，每恨太直，后卒以疾恶不容于时。既死，门人员半千、何彦先行丧，莳松柏冢侧，三年乃去。 
　　彦先，齐州全节人。武后时，位天官侍郎。 
　　员半千，字荣期，齐州全节人。其先本彭城刘氏，十世祖凝之，事宋，起部郎，及齐受禅，奔元魏，以忠烈自比伍员，因赐姓员，终镇西将军、平凉郡公。 
　　半千始名余庆，生而孤，为从父鞠爱，鹴草通书史。客晋州，州举童子，房玄龄异之，对诏高第，已能讲《易》、《老子》。长与何彦先同事王义方，以迈秀见赏。义方常曰：“五百岁一贤者生，子宜当之。”因改今名。凡举八科，皆中。咸亨中，上书自陈：“臣家赀不满千钱，有田三十亩，粟五十石。闻陛下封神岳，举豪英，故鬻钱走京师。朝廷九品无葭莩亲，行年三十，怀志洁操，未蒙一官，不能陈力归报天子。陛下何惜玉陛方寸地，不使臣披露肝胆乎？得天下英才五千，与榷所长，有一居先，臣当伏死都市。”书奏，不报。 
　　调武陟尉，岁旱，劝令殷子良发粟振民，不从。及子良谒州，半千悉发之，下赖以济。刺史大怒，囚半千于狱。会薛元超持节度河，让太守曰：“君有民不能恤，使惠出一尉，尚可罪邪？”释之。俄举岳牧，高宗御武成殿，问：“兵家有三阵，何谓邪？”众未对，半千进曰：“臣闻古者星宿孤虚，天阵也；山川向背，地阵也；偏伍弥缝，人阵也。臣谓不然。夫师以义出，沛若时雨，得天之时，为天阵；足食约费，且耕且战，得地之利，为地阵；举三军士如子弟从父兄，得人之和，为人阵。舍是，则何以战？”帝曰：“善。”既对策，擢高第。 
　　历华原、武功尉。厌卑剧，求为左卫胄曹参军。使吐蕃，将行，武后曰：“久闻尔名，谓为古人，乃在朝邪！境外事不足行，宜留侍制。”即诏入閤供奉。迁司宾寺主簿。稍与丘悦、王剧、石抱忠同为弘文馆直学士，又与路敬淳分日待制显福门下。擢累正谏大夫，兼右控鹤内供奉。半千以控鹤在古无有，而授任者皆浮狭少年，非朝廷德选，请罢之，忤旨，下迁水部郎中。会诏择牧守，除棣州刺史。复入弘文馆为学士。武三思用事，以贤见忌，出豪、蕲二州刺史。半千不专任吏，常以文雅粉泽，故所至礼化大行。睿宗初，召为太子右谕德，仍学士职。累封平原郡公。表乞骸骨，有诏听朝朔望。 
　　半千事五君，有清白节，年老不衰，乐山水自放。开元九年，游尧山、沮水间，爱其地，遂定居。卒，年九十四，即葬焉。吏民哭野中。 
　　抱忠，长安人。名属文。初置右台，自清道率府长史为殿中侍御史，进检校天官郎中，与侍郎刘奇、张询古共领选，寡廉洁，而奇号清平，二人坐綦连耀伏诛。 
　　悦，河南人。亦善论譔，仕至岐王傅。 
　　韩思彦，字英远，邓州南阳人。游太学，事博士谷那律。律为匪人所辱，思彦欲杀之，律不可。万年令李乾祐异其才，举下笔成章、志烈秋霜科，擢第。授监察御史，昌言当世得失。高宗夜召，加二阶，待诏弘文馆，伏内供奉。 
　　巡察剑南，益州高赀兄弟相讼，累年不决，思彦敕厨宰饮以乳。二人寤，啮肩相泣曰：“吾乃夷獠，不识孝义，公将以兄弟共乳而生邪！”乃请辍讼。至西洱河，诱叛蛮降之。会蜀大饥，开仓赈民，然后以闻，玺书褒美。使并州，方贼杀人，主名不立，醉胡怀刀而污，讯掠已服。思彦疑之，晨集童儿数百，暮出之，如是者三。因问：“儿出，亦有问者乎？”皆曰：“有之。”乃物色推讯，遂擒真盗。 
　　后太后昼见，劝帝修德答天谴。帝让中书令李义府曰：“八品官能言得失，而卿冒没富贵，主何事邪？”义府谢罪。司农武惟良擅用并州赋二百万缗，思彦劾处死，武后为请而免。义府与诸武共谮思彦，出为山阳丞。初，尉迟敬德子姓陷大逆，思彦按释其冤，至是赠黄金良马，思彦不受。至官阅月，自免去，放迹江、淮间。久之，补建州司户参军。帝召问：“不见卿久，今何官邪？”思彦泣道所以然。帝谓宰相：“此亦太屈。”复召为御史。 
　　俄出为江都主簿，又徙苏州录事参军。罢，客汴州。张僧彻者，庐墓三十年，诏表其闾，请思彦为颂，饷缣二百，不受。时岁凶，家窭甚，僧彻固请，为受一匹，命其家曰：“此孝子缣，不可轻用。”上元中，复召见。思彦久去朝，仪矩梗野，拜忘蹈舞，又诋外戚擅权，后恶之。中书令李敬玄劾奏思彦见天子不蹈舞，负气鞅鞅，不可用。时已拜乾封丞，故徙硃鸢丞。迁贺州司马，卒。 
　　始，思彦在蜀，引什邡令邓恽右坐，曰：“公且贵，愿以子孙诿公。”比其斥，而恽已为文昌左丞。 
　　子琬。琬字茂贞，喜交酒徒，落魄少崖检。有姻劝举茂才，名动里中。刺史行乡饮饯之，主人扬觯曰：“孝于家，忠于国，今始充赋，请行无算爵。”儒林荣之。擢第，又举文艺优长、贤良方正，连中。拜监察御史。景云初，上言： 
　　国安危在于政。政以法，暂安焉必危；以德，始不便焉终治。夫法者，智也；德者，道也。智，权宜也；道，可以久大也。故以智治国，国之贼；不以智治国，国之福。 
