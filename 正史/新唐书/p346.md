<!-- { "loadSidebar": true } -->
　　宪宗讨吴元济，唐邓节度使高霞寓既败，以袁滋代将，复无功。愬求自试，宰相李逢吉亦以愬可用，遂检校左散骑常侍，为隋唐邓节度使。愬以其军初伤夷，士气未完，乃不为斥候部伍。或有言者，愬曰：“贼方安袁公之宽，吾不欲使震而备我。”乃令于军曰：“天子知愬能忍耻，故委以抚养。战，非吾事也。”众信而安之。乃斥倡优，未尝嬉乐。士伤夷病疾，亲为营护。蔡人以尝败辱霞寓等，又愬名非夙所畏者，易之，不为备。愬沈鸷，务推诚待士，故能张其卑弱而用之。贼来降，辄听其便，或父母与孤未葬者，给粟帛遣还，劳之曰：“而亦王人也，无弃亲戚。”众愿为愬死，故山川险易与贼情伪，一能晓之。 
　　居半岁，知士可用，乃请济师；诏益河中、鄜坊二千骑。于是缮铠厉兵，攻马鞍山，下之；拔道口栅，战嵖岈山，以取炉冶城；入白狗、汶港栅，披楚城，袭朗山，再执守将。平青陵城，禽骁将丁士良，异其才，不杀，署捉生将。士良谢曰：“吴秀琳以数千兵不可破者，陈光洽为之谋也。我能为公取之。”乃禽以献。于是秀琳举文城栅降。遂以其众攻吴房，残外垣。始出攻，吏曰：“往亡日，法当避。”愬曰：“彼谓吾不来，此可击也。”既引还，贼以精骑尾击。愬下马据胡床，令军曰：“退者斩。”众决死战，射杀其将，贼乃走。或劝遂取吴房，愬曰：“不可。吴房拔，则贼力专，不若留之以分其力。” 
　　初，秀琳降，愬单骑抵栅下与语，亲释缚，署以为将。秀琳为愬策曰：“必破贼，非李祐无与成功者。”祐，贼健将也，守兴桥栅，其战尝易官军。愬候祐护获于野，遣史用诚以壮骑三百伏其旁，见羸卒若将燔聚者，祐果轻出，用诚禽而还。诸将素苦祐，请杀之，愬不听，以为客。待间，召祐及李忠义屏人语，至夜艾。忠义，亦贼将，所谓李宪者。军中多谏此二人不可近，愬待益厚。乃募死士三千人为突将，自教之。会雨，自五月至七月不止，军中以为不杀祐之罚，将吏杂然不解。愬力不能独完祐，乃持以泣曰：“天不欲平贼乎？何见夺者众邪？”则械而送之朝，表言必杀祐，无与共诛蔡者。诏释以还愬。愬乃令佩刀出入帐下，署六院兵马使。六院者，隋、唐兵也，凡三千人，皆山南奇材锐士，故委祐统之。祐捧檄呜咽，诸将乃不敢言，由是始定袭蔡之谋矣。旧令，敢舍谍者族。愬刊其令，一切抚之，故谍者反效以情，愬益悉贼虚实。 
　　时李光颜战数胜，元济悉锐卒屯洄曲以抗光颜。愬知其隙可乘，乃遣从事郑澥见裴度告师期，于时元和十一年十月己卯。师夜起，祐以突将三千为前锋，李忠义副之，愬率中军三千，田进诚以下军殿。出文城栅，令曰：“引而东。”六十里止，袭张柴，歼其戍。敕士少休，益治鞍铠，发刃彀弓。会大雨雪，天晦，凛风偃旗裂肤，马皆缩栗，士抱戈冻死于道十一二。张柴之东，陂泽阻奥，众未尝蹈也，皆谓投不测。始发，吏请所向，愬曰：“入蔡州取吴元济！”士失色，监军使者泣曰：“果落祐计。”然业从愬，人人不敢自为计。愬道分轻兵断桥以绝洄曲道，又以兵绝朗山道。行七十里，夜半至悬瓠城，雪甚，城旁皆鹅鹜池，愬令击之，以乱军声。贼恃吴房、朗山戍，晏然无知者。祐等坎墉先登，众从之，杀门者，发关，留持柝传夜自如。黎明，雪止，愬入驻元济外宅。蔡吏惊曰：“城陷矣！”元济尚不信，曰：“是洄曲子弟来索褚衣尔。”及闻号令曰：“常侍传语。”始惊曰：“何常侍得在此！”率左右登牙城，田进诚兵薄之。愬计元济且望救于董重质，乃访其家慰安之，使无怖，以书召重质；重质以单骑白衣降，愬待以礼。进诚火南门，元济请罪，梯而下，槛送京师。 
　　申、光诸屯尚二万众，皆降，愬不戮一人。其为贼执事帐内厨厩厮役，悉用其旧，使不疑。乃屯兵鞠场以俟裴度。至，愬以櫜鞬见，度将避之，愬曰：“此方废上下分久矣，请因示之。”度以宰相礼受愬谒，蔡人耸观。乃还屯文城栅。有诏进检校尚书左仆射、山南东道节度使，封凉国公，实封户五百，赐一子五品官。 
　　帝方经略陇右，故徙愬节度凤翔。李师道反，诏愬代愿帅武宁军。旬日践父兄两镇，世以为荣。董重质得罪被斥，愬请赐军中自效，许之，乃署为牙将。愬与贼战金乡，破之。凡十一遇，禽其队帅五十，俘馘万计。淄青平，进同中书门下平章事，徙昭义节度，赐第兴宁里。会田弘正守镇州，乃以愬帅魏博。长庆初，幽、镇乱，杀弘正，愬素服以令军曰：“魏人富庶而通于天化者，田公力也。上以其爱人，使往治镇。且田公抚魏七年，今镇人不道而戕害之，是无魏也。父兄子弟食田公恩者，何以报之？”众皆哭。又以玉带、宝剑遗牛元翼，曰：“此剑吾先人尝以揃大盗，吾又以平蔡奸。今镇人逆天，公宜用此夷之也。”元翼感动，谢曰：“敢有不承而爱其死力！”乃下令军中，勒兵以俟。会愬疾甚，不能军，诏田布代之，以太子少保还东都。卒，年四十九，赠太尉，谥曰武。 
　　愬行己俭约。其昆弟赖家勋贵，饰舆马，矜室庐，唯愬所处乃父时故院，无所增广。始，晟克京师，市不改肆，愬平蔡，亦如之。功名之奇，近世所未有。晚虽忽于取士，与郑注善，议者不以掩其贤。 
　　赞曰：愬得李祐不杀，付以兵不疑，知可以破贼也。祐受任不辞，决策入死，以愬能用其谋也。祐之才，待愬乃显，故曰平蔡功，愬为多。 
　　听，字正思，七岁以廕为协律郎，父吏少之，不甚敬，听辄使鞭之，晟奇其才。长乃辟佐于頔府。吐突承璀讨王承宗，以听为神策行营兵马使。既战，斩贼骁将，宪宗壮之，诏图状以献。承璀数问听计，卒缚卢从史。迁左骁卫将军，出为蔚州刺史。州有铜冶，自天宝后废不治，民盗铸不禁。听乃开五炉，官铸钱日五万，人无犯者。徙安州。会观察使柳公绰方讨蔡，以听典军，一一咨之，声振贼中。召为羽林将军。 
　　帝讨李师道，出听楚州刺史。淮西兵绵弱，郓人素易之。听日整勒，士皆奋。即掩贼不虞，趋涟水，破沭阳，绝龙沮堰，遂取海州，攻朐山，降之，怀仁、东海两城望风送款。以功兼御史大夫，夏绥银宥节度使。又徙灵盐。部有光禄渠，久廞废，听始复屯田以省转饷，即引渠溉塞下地千顷，后赖其饶。进检校工部尚书。 
　　穆宗初立，幽、镇反，择名臣节度太原者代裴度，使统兵北讨。始听为羽林时，有骏马，帝在东宫，使左右讽取之，听自以身宿卫，不敢献。于是帝曰：“李听往在军中，不与朕马，是必可任。”乃授检校兵部尚书，充河东节度使。敬宗嗣位，改义成军。太和初，讨李同捷，而魏博将丌志沼反，击其帅史宪诚，诏听出援，击杀志沼。以功封凉国公，拜一子五品官。 
　　王廷凑之乱，诏听悉兵屯贝州，史宪诚惧听因取道袭之，衷甲候诸郊。听敕士櫜兵野次，魏人乃安。宪诚既请朝，魏人怨，诏听兼帅魏博。听迁延不即赴，魏遂乱，杀宪诚，共推大将何进滔乘城拒守。听不得入，乃屯馆陶。又不设备，魏人袭之，师惊溃，死失殆半，辎械尽弃之，听昼夜驰以免。于是御史中丞温造等劾奏魏州乱，宪诚死，职繇于听，请论如法。天子不罪也，罢为太子少师。 
　　听素以赂遗得权幸心，故多为助力。未几，拜邠宁节度使。邠署相传不利治垣舍，前刺史视其坏，莫敢葺。听曰：“将出凿凶门，何避治署邪？”亟使完新之，卒无异。改帅武宁军。有故奴为徐将，不喜听来，乃先杀亲吏之使徐者以沮听。听果惧，以疾解，授太子少保。逾岁，节度凤翔，又徙陈许。郑注摭其过，诏以太子太保分司东都。开成初，为河中晋绛慈隰节度使。文宗叹曰：“付之兵不疑，退处散地不怨，惟听为可。”四年，以疾求还，复拜太子太保。卒，年六十一，赠司徒。 
　　听治官苛细，急揫敛，颇极所欲，盛饰车马服玩。或诫之，听曰：“家声在人，若示衰薄，恐不见忠功之效，吾欲夸而劝之也。”好方书，择其验者，题于帷帟墙屋皆满。 
　　听子琢，以家阀擢累义昌、平卢、镇海三节度使，无显功，不为士大夫称道。数免复迁。广明时，沙陀数盗边，于是琢为宿将，拜检校尚书右仆射，蔚朔等州招讨、都统、行营节度使。徙河阳三城，坐逗挠，下迁刺史，卒。 
　　王佖者，晟之甥，武敢，闲骑射。晟在师，佖无不从。攻硃泚于光泰门，贼方锐，佖与李演鏖战蹀血，贼数北，诸军乘之，遂大振。以功擢神策将。击吐蕃有功。晟视佖与子姓等，其给与过之。晟兵罢，佖亦不见用，召为左卫上将军。元和中，拜朔方、灵盐节度使。吐蕃欲作乌兰桥以过师，积材河曲，朔方府常遣兵发其木，委于河，故莫能成。及佖至，虏知其寡谋，乃厚赂之而亟遂功，筑月城以守。自是虏岁入为寇，朔方乘障不暇，人以咎佖。在镇检下亡术，猜忌多杀人。召还为右卫将军。故事，将相除徙，皆内出制，故号“白麻”；至佖，以责罢，遂中书进制。久之，卒。 
　　赞曰：晟之屯东渭桥也，硃泚盗京师，李怀光反咸阳，河北三叛相王，李纳猘河南，李希烈讧郑、汳。晟无积赀输粮，提孤军抗群贼，身佩安危而气不少衰者，徒以忠谊感人，故豪英乐为之死耳。至师入长安而人不知，虽三王之佐，无进其能，可谓仁义将矣！呜呼，功能存社祏，不能见信于庸主，卒夺其兵，哀哉！虽然，功盖天下者，惟退祸可以免。四子世似其劳，是宜有后哉。 
　　
列传第八十　马浑 
　　马燧，字洵美，系出右扶风，徙为汝州郏城人。父季龙，举孙吴倜傥善兵法科 ，仕至岚州刺史。燧姿度魁杰，长六尺二寸。与诸兄学，辍策叹曰：“方天下有事，丈夫当以功济四海，渠老一儒哉？”更学兵书战策，沈勇多算。 
　　安禄山反，使贾循守范阳。燧说循曰：“禄山首乱，今虽举洛阳，犹将诛覆。公盍斩向润客、牛廷玠！倾其本根，使西不得入关，退亡所据，则坐受禽矣，此不世功也。”循许之，不时决。会颜杲卿招循举兵，禄山遣韩朝阳召循计事，因缢杀之。燧走西山，间道归平原。平原不守，复走魏。 
