<!-- { "loadSidebar": true } -->
　　圣历中，东都留守杨再思、王方庆共引为判官。方庆善《礼》学，尝就质疑晦，坚为申释，常得所未闻。属文典厚，再思每目为凤阁舍人样。与徐彦伯、刘知几、张说与修《三教珠英》，时张昌宗、李峤总领，弥年不下笔，坚与说专意撰综，条汇粗立，诸儒因之，乃成书。累迁给事中，封慈源县子。 
　　中宗怒韦月将，欲即斩之，坚奏盛夏生长，请须秋乃决，时申救者亦众，得以搒死。俄以礼部侍郎为修文馆学士。 
　　睿宗即位，授太子左庶子兼崇文馆学士，修史，进东海郡公，迁黄门侍郎。时监察御史李知古兵击姚州渳河蛮，降之，又请筑城，使输赋徭。坚议：“蛮夷羁縻以属，不宜与中国同法，恐劳师远伐，益不偿损。”不听，诏知古发剑南兵筑城堡，列州县。知古因是欲诛其豪酋，入子女为奴婢，蛮惧，杀知古，相率溃叛，姚、巂路闭不通者数年。 
　　初，太平公主用事，武攸暨屡邀请坚，坚不许。又以妻岑羲女弟，固辞机密，转太子詹事，曰：“吾非求高，逃祸耳。”羲败，不染于恶，出为绛州刺史。数外徙，久乃迁秘书监、左散骑常侍。 
　　玄宗改丽正书院为集贤院，以坚充学士，副张说知院事。帝大酺集贤，幔舍在百司上，说令揭大榜以侈其宠，坚见，遽命撤之，曰：“君子乌取多尚人！”从上泰山，以参定仪典，加光禄大夫。坚于典故多所谙识，凡七当撰次高选。卒，年七十余，帝悼惜，遣使就吊，赠太子少保，谥曰文。 
　　齐聃姑为太宗充容，仲为高宗婕妤，皆明图史，议者以坚父子如汉班氏。 
　　子峤，字巨山。开元中为驾部员外郎、集贤院直学士，迁中书舍人、内供奉、河南尹。封慈源县公。父子相次为学士，自祖及孙，三世为中书舍人。 
　　沈伯仪，湖州吴兴人。武后时，为太子右谕德。 
　　初，太常少卿韦万石议明堂大享事，上言：“郑玄说祀五天帝，王肃谓祀五行帝。《贞观礼》从玄，至《显庆礼》祀昊天上帝，乾封诏书祀五天帝兼祀昊天，上元诏书从《贞观礼》，仪凤初诏祀事一用周制。今应何乐？”高宗乃诏尚书省集诸儒议，未能定。于是大享参用《贞观》、《显庆》二礼。 
　　垂拱元年，成均助教孔玄义奏：“严父莫大配天，天于万物为最大，推父偶天，孝之大，尊之极也。《易》称‘先王作乐崇德，殷荐之上帝，以配祖、考’。上帝，天也。昊天之祭，宜祖、考并配，请以太宗、高宗配上帝于圆丘，神尧皇帝配感帝南郊。《祭法》：‘祖文王，宗武王。’祖，始也；宗，尊也。一名而有二义。《经》称‘宗祀文王’，文王当祖而云宗，包武王以言也。知明堂以祖、考配，与二经合。”伯仪曰：“有虞氏禘黄帝而郊喾，祖颛顼而宗尧；夏后氏禘黄帝而郊鲧，祖颛顼而宗禹；殷人禘喾而郊冥，祖契而宗汤；周人禘喾而郊稷，祖文王而宗武王。郑玄曰：‘禘、郊、祖、宗，皆配食也。祭昊天圆丘曰禘，祭上帝南郊曰郊，祭五帝、五神明堂曰祖、宗。’此为最详。虞夏退颛顼郊喾，殷舍契郊冥，去取违舛，惟周得礼之序，至明堂始两配焉。文王上配五帝，武王下配五神，别父子也。《经》曰：‘严父莫大于配天。’又曰：‘宗祀文王于明堂，以配上帝。’不言严武王以配天，则武王虽在明堂，未齐于配，虽同祭而终为一主也。纬曰：‘后稷为天地主，文王为五帝宗。’若一神而两祭之，则荐献数渎，此神无二主也。贞观、永徽礼实专配，由显庆后始兼尊焉。今请以高祖配圆丘、方泽，太宗配南北郊，高宗配五天帝。”凤阁舍人元万顷、范履冰等议：“今礼昊天上帝等五祀，咸奉高祖、太宗兼配，以申孝也。《诗昊天》章‘二后受之’，《易》‘荐上帝，配祖、考’，有兼配义。高祖、太宗既先配五祀，当如旧。请奉高宗历配焉。”自是郊、丘，三帝并配云。 
　　伯仪历国子祭酒、修文馆学士，卒。 
　　路敬淳，贝州临清人。父文逸，遇隋季大乱，阖门死于盗。文逸遁免，流离辛苦，自伤家多难，闭口不食，行者哀其穷，强饮食之，更负以行，乃得脱。贞观末，官申州司马。 
　　敬淳少力学，足不履门。居亲丧，倚庐不出者三年。服除，号恸入门，形容癯毁，妻不之识。后擢进士第。天授中，再迁太子司议郎兼修国史、崇贤馆学士。数受诏纂辑庆恤仪典，武后称之。尤明姓系，自魏、晋以降，推本其来，皆有条序，著《姓略》、《衣冠系录》等百余篇。后坐綦连耀交通，下狱死。神龙初，赠秘书少监。 
　　弟敬潜，少与敬淳齐名，历怀州录事参军，亦坐耀事系狱，免死。后为遂安令。先是，令多死，敬潜欲辞，妻曰：“君不死狱而得全，非生死有命邪？”从之。到官，有枭啸其屏，鼠数十走于前，左右驱之，拥杖而号，敬潜不为惧。久之，迁卫令，位中书舍人。 
　　唐初，姓谱学唯敬淳名家。其后柳冲、韦述、萧颖士、孔至各有撰次，然皆本之路氏。 
　　王元感，濮州鄄城人。擢明经高第，调博城丞。纪王慎为兗州都督，厚加礼，敕其子东平王续往受业。天授中，稍迁左卫率府录事，兼直弘文馆。武后时，已郊，遂享明堂，封嵩山，诏与韦叔夏等草仪具，众推其练洽。转四门博士，仍直弘文馆。 
　　年虽老，读书不废夜。所撰《书纠谬》、《春秋振滞》、《礼绳愆》等凡数十百篇，长安时上之，丐官笔楮写藏秘书。有诏两馆学士、成均博士议可否。祝钦明、郭山恽、李宪等本章句家，见元感诋先儒同异，不怿，数沮诘其言，元感缘罅申释，竟不诎。魏知古见其书，叹曰：“《五经》指南也。”而徐坚、刘知几、张思敬等惜其异闻，每为助理，联疏荐之，遂下诏褒美，以为儒宗。拜太子司议郎兼崇贤馆学士。中宗以东宫官属，加朝散大夫，卒。 
　　元感初著论三年之丧以三十有六月，讥诋诸儒。凤阁舍人张柬之破其说曰：“三年之丧，二十五月，由古则然。《春秋》僖公三十三年十二月‘乙巳，公薨’，文公二年冬‘公子遂如齐纳币’。左氏曰：‘礼也。’杜预谓：‘僖丧终是年十一月，纳币在十二月。故谓之礼。’《公羊传》：‘纳币不书，此何以书？讥。何以讥？三年之内不图婚。’何休曰：‘僖以十二月薨，未终二十五月，故讥云。’杜预推历乙巳乃在十一月，《经》书十二月为误。文公元年四月，葬僖公。《传》曰：‘缓。’夫诸侯之葬五月，若十二月薨，五月不得云缓，则十一月明甚。然二家所竞，乃一月，非一岁，则二十五月，其一验也。《书》称成汤既没，太甲元年曰：‘惟元祀，十有二月，伊尹祀于先王，奉嗣王祇见厥祖。’孔安国曰：‘汤以元年十一月崩。’此则明年祥，又明年大祥，故下言‘惟三祀，十有二月朔，尹以冕服，奉嗣王归于亳’。是十一月服除而冕。《顾命》：‘四月哉生魄，王不怿。翌日乙丑，王崩。丁卯，命作册度。越七日癸酉，伯相命士须材。’则成王崩至康王麻冕黼裳凡十日，康王始见庙。明汤崩在十一月。比殡讫，以十二月祗见其祖。《顾命》见庙讫‘诸侯出庙门俟’，《伊训》言‘祗见厥祖，侯甸群后咸在’，则崩及见庙，周因于殷也，非元年前复有一岁，此二十五月之二验。《礼》：‘三年之丧，二十五月而毕，哀痛未尽，然而以是为断者，送死有已，服生有节。’又曰：‘期而小祥，食菜果；又期而大祥，有醯酱；中月而禫，食酒肉。’又曰：‘再期之丧，三年；期之丧，二年；九月、七月之丧，三时；五月之丧，二时；三月之丧，一时。’此二十五月之三验。《仪礼》：‘期而小祥，又期而大祥，中月而禫，是月也，吉祭。’此二十五月之四验。《书》、《春秋》、《礼》皆周公、尼父所定，敢问此可为法否？昔郑玄以中月而禫者，内容一月，自丧至禫，凡二十七月。今既用之，而二十五月初无疑论。大抵子于亲丧，有终身之痛，创巨者日久，痛深者愈迟，何岁月而止乎？故练而慨然，悲慕未尽，而踊擗之情差未；祥而廓然，哀伤已除，而孤藐之怀更剧。此情之所致，宁外饰哉？故先王立其中制，使情文两称，是以祥则缟带素纰，禫则无不佩。夫去衰麻，袭锦縠，行道之人皆不忍，直为节之以礼，叵如之何。故仲由不能过制为姊服，孔鲤不能过期哭母，彼讵不怀？畏名教之严也。”当世谓柬之言不诡圣人，而元感论遂废。 
　　王绍宗，字承烈，梁左民尚书铨曾孙。系本琅邪，徙江都云。少贫侠，嗜学，工草隶，客居僧坊，写书取庸自给，凡三十年。庸足给一月即止，不取赢，人虽厚偿，辄拒不受。 
　　徐敬业起兵，闻其行，以币劫之，称疾笃。复令唐之奇强遣，不肯赴，敬业怒，将杀之，之奇曰：“彼人望也，杀之沮士心，不可。”由是免。事平，大总管李孝逸表其节，武后召赴东都，谒殿中，褒慰良厚，擢太子文学。累进秘书少监，使侍皇太子。绍宗雅修饰，当时公卿莫不慕悦其风，张易之兄弟亦颇结纳。易之诛，坐废，卒于家。 
　　尝与人书曰：“鄙夫书无工者，特由水墨之积习耳。常精心率意、虚神静思以取之。吴中陆大夫常以余比虞君，以不临写故也。闻虞被中画腹，与余正同。”虞，即世南也。 
　　绍宗兄玄宗，隐嵩山，号太和先生，传黄老术。 
　　彭景直，瀛州河间人。中宗景龙末，为太常博士。时献、昭、乾三陵皆日祭，景直上言： 
　　在礼，陵不日祭，宗庙有月祭，故王者设庙、祧、坛、 
　　墠，为亲疏多少之杀。立七庙、一坛、一墠。曰考庙，曰王考庙，曰皇考庙，曰显考庙，皆月祭。远庙为祧，享尝乃止。去祧为坛，去坛为墠，有祷祭之，无祷乃止。谯周曰：“天子始祖、高祖、曾祖、祖、考之庙，皆朔加荐，以象生时朔食，号月祭，二祧庙不月祭。”则古无日祭者。今诸陵朔、望进食，近古之殷事；诸节进食，近古之荐新。郑玄曰：“殷事，月之朔、半，荐新奠也。”于《仪礼》，朔、半日，犹常日朝夕也，既大祥，即四时焉，此其祭皆在庙云。近世始以朔、望诸节祭陵寝，唯四时及腊，五享于庙。寻经质礼，无日祭于陵之文。汉时，京师自高祖下至宣帝，与太上皇、悼皇考陵旁立庙。园各有寝、便殿，故日祭诸寝，月祭诸便殿。贡禹以礼节烦数，白元帝愿罢郡、国庙。丞相韦玄成等后因议七庙外寝园皆无复修。议者亦以祭不欲数，宜复古四时祭于庙。刘歆引《春秋外传》曰：“祖、祢日祭，曾、高月祀，二祧时享，坛、墠岁贡。”魏、晋以降，不祭墓。唐家择古作法，臣谓宜罢诸陵日祭，如礼便。 
