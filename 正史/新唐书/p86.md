<!-- { "loadSidebar": true } -->
　　元和元年十月，太白入南斗；十二月，复犯之。斗，吴分也。二年正月癸丑，月犯太白于女、虚。二月壬申，月掩岁星。占曰：“大臣死。”四月丙子，太白犯东井北辕。己卯，月犯房上相。三年三月乙未，镇星蚀月在氐。占曰：“其地主死。”四年九月癸亥，太白犯南斗。七年正月辛未，月掩荧惑。五月癸亥，荧惑犯右执法。六月己亥，月犯南斗魁。八年七月癸酉，月犯五诸侯。十月己丑，荧惑犯太微西上将；十二月，掩左执法。九年二月丁酉，月犯心中星；七月辛亥，掩心中星。占曰：“其宿地凶。”心，豫州分。壬辰，月掩轩辕。是月，太白入南斗，至十月出，乃昼见。荧惑入南斗中，因留，犯之。南斗，天庙，又丞相位也。十年八月丙午，月入南斗魁中。十一年二月丙辰，月掩心。是月，荧惑入氐，因逆行。三月己丑，月犯镇星在女。齐分也。四月丙辰，太白犯舆鬼。占曰：“有僇臣。”六月甲辰，月掩心后星。是月，荧惑复入氐，是谓“句巳”。十一月戊寅，月犯岁星；十二月甲午，犯镇星在危。亦齐分也。十二年三月丁丑，月犯心。十三年正月乙未，岁星逆行，犯太微西上将。三月，荧惑入南斗，因逆留，至于七月，在南斗中，大如五升器，色赤而怒，乃东行，非常也。八月甲戌，太白犯左执法。乙巳，荧惑犯哭星。十月甲子，月犯昴。赵分也。十四年正月癸卯，月犯南斗魁。占曰；“相凶。”五月丙戌，月犯心中星；七月乙酉，掩心中星；十五年正月丙申，复犯中星。四月，太白犯昴。七月庚申，荧惑逆行入羽林。八月己卯，月掩牵年。吴、越分也。十一月壬子，月犯东井北辕。 
　　长庆元年正月丙午，月掩东井钺，遂犯南辕第一星。二月乙亥，太白犯昴。赵分也。丁亥，月犯岁星在尾。占曰：“大臣死。”燕分也。三月庚戌，太白犯五车，因昼见，至于七月。以历度推之，在唐及赵、魏之分。占曰：“兵起。”七月壬寅，月掩房次相。九月乙巳，太白犯左执法。二年九月，太白昼见。荧惑守天囷，六旬余乃去。占曰：“天囷，上帝之藏，耗祥也。十月，荧惑犯镇星于昴。甲子，月掩牵牛中星。占曰；“吴、越凶。”十一月丁丑，掩左角；十二月，复掩之。占曰：“将死。”甲寅，月犯太白于南斗。四年三月庚午，太白犯东井北辕，遂入井中，昼见经天，七日而出，因犯舆鬼。京师分也。五月乙亥，月掩毕大星。六月丙戌，镇星依历在觜觿，赢行至参六度，当居不居，失行而前，遂犯井钺。占曰：“所居宿久，国福厚；易，福薄。”又曰；“嬴，为王不宁；钺主斩刈而又犯之，其占重。”癸未，荧惑犯东井；丁亥，入井中。己丑，太白犯轩辕右角，因昼见，至于九月。占曰：“相凶。”十月辛巳，月入毕口。十一月，荧惑逆行向参，镇星守天关。十二月戊子，月掩东井。 
　　宝历元年四月壬寅，荧惑入舆鬼，掩积尸；七月癸卯，犯执法。甲辰，镇星犯东井。甲子，月掩毕大星。癸未，太白犯南斗。丙戌，月犯毕；十月辛亥，犯天囷。十一月庚辰，镇星复犯东井。癸未，月犯东井。二年正月甲申，犯左执法；戊子，入于氐。二月丙午，犯毕。五月甲午，荧惑犯昴。六月，太白犯昴。七月壬申，月犯毕。八月庚戌，荧惑犯舆鬼。 
　　大和元年正月庚午，月掩毕；三月癸丑，入毕口，掩大星。月变于毕者，自宝历元年九月，及兹而五。五月，月掩荧惑在太微西坦。丙戌，荧惑犯右执法。 
　　大和二年正月庚午，月掩镇星。七月甲辰，荧惑掩舆鬼质星。十月丁卯，月掩东井北辕。三年二月乙卯，太白犯昴。壬申，荧惑掩右执法；七月，入于氐；十月，入于南斗。四年四月庚申，月掩南斗杓次星。十一月辛未，荧惑犯右执法。五年二月甲申，月掩荧惑。三月，荧惑犯南斗杓次星。六年四月辛未，月掩镇星于端门。己丑，太白昼见。七月戊戌，月掩心大星；辛丑，掩南斗杓次星。七年五月甲辰，荧惑守心中星。六月丙子，月掩心中星，遂犯荧惑。七月甲午，月掩心中星；丙申，掩南斗口第二星。九月丁巳，入于箕；戊辰，入于南斗。癸酉，太白入南斗。冬，镇星守角；八年二月始去。七月戊子，月犯昴。十月庚子，荧惑、镇星合于亢。十二月丙戌，月掩昴。是岁，月入南斗者五。占曰：“大人忧。”九年夏，太白昼见，自轩辕至于翼、轸。六月庚寅，月掩岁星在危而晕；十月庚辰，月复掩岁星在危。 
　　开成元年正月甲辰，太白掩建星。占曰：“大臣相谮。”六月丁未，月掩心前星；八月乙巳，入南斗。二年正月壬申，月掩昴。二月己亥，月掩太白于昴中。六月甲寅，月掩昴而晕，太白亦有晕。六月己酉，大星昼见。庚申，太白入于东井。七月壬申，月入南斗；丁亥，掩太白于柳。八月壬子，太白入太微，遂犯左、右执法。九月丙子，月掩昴；三年二月己酉，掩心前星。二月戊午，荧惑入东井；三月乙酉，入舆鬼。五月辛酉，太白犯舆鬼。庚午，月犯心中星。甲寅，太白犯右执法。七月乙丑，月掩心前星。十月辛卯，太白犯南斗。四年二月丁卯，月掩岁星于毕；三月乙酉，掩东井。七月乙未，月犯荧惑。占曰；“贵臣死。”八月壬申，荧惑犯钺，遂入东井。十月戊午，辰星入南斗魁中。占曰：“大赦。”五年春，木当王，而岁星小暗无光。占曰：“有大丧。”二月壬申，荧惑入舆鬼。四月，太白、岁星入舆鬼。五月，辰星见于七星，色赤如火。七月乙酉，月掩镇星。 
　　会昌元年闰八月丁酉，荧惑入舆鬼中。占曰：“有兵丧。”十二月庚午，月犯太白于羽林；二年正月壬戌，掩太白于羽林。六月丙寅，太白犯东井。十月丙戌，月掩岁星于角。三年三月丙申，又掩岁星于角。七月癸巳，荧惑入东井，色苍赤，动摇井中；八月丁丑，犯舆鬼。十月壬午昼，月食太白于亢。四年二月，岁星守房，掩上相；荧惑逆行，守轩辕，四旬乃去。庚申，月掩毕大星。十月癸未，太白与荧惑合，遂入南斗。五年二月壬午，太白掩昴；五月辛酉，入毕口；八月壬午，犯轩辕大星。九月癸巳，荧惑犯太微上将。六年二月丁丑，犯毕大星。丁亥，月出无光，犯荧惑于太微，顷之，乃稍有光，遂犯左执法；丙申，掩牵牛南星，遂犯岁星。牵牛，扬州分。 
　　大中十一年八月，荧惑犯东井。 
　　咸通十年春，荧惑逆行，守心。 
　　乾符二年四月庚辰，太白昼见在昴。三年七月，常星昼见。四年七月，月犯房。六年冬，岁星入南斗魁中。占曰；“有反臣。” 
　　光启二年四月，荧惑犯月角。 
　　文德元年七月丙午，月入南斗。八月，荧惑守舆鬼。占曰：“多战死。” 
　　龙纪元年七月甲辰，月犯心。 
　　乾宁二年七月癸亥，荧惑犯心。 
　　光化二年，镇星入南斗。三年八月壬申，太白应见在氐，不见，至九月丁亥乃见，是谓当出不出。十一月丁未，太白犯月，因昼见。 
　　天复元年五月自丁酉至于己亥，太白昼见经天，在井度。十月，大角五色散摇，煌煌如火。占曰：“王者恶之。”二年五月甲子，太白袭荧惑在轩辕后星上，太白遂犯端门，又犯长垣中星。占曰：“贼臣谋乱，京畿大战。”十月甲戌，太白夕见在斗，去地一丈而坠。占曰：“兵聚其下。”又曰；“山摧石裂，大水竭。”庚子，辰星见氐中，小而不明。占曰：“负海之国大水。”是岁，镇星守虚。三年二月始去虚。十一月丙戌，太白在南斗，去地五尺许，色小而黄，至明年正月乃高十丈，光芒甚大。是冬，荧惑徘徊于东井间，久而不去。京师分也。 
　　天祐元年二月辛卯，太白夕见昴西，色赤，炎焰如火；壬辰，有三角如花而动摇。占曰：“有反，城有火灾，胡兵起。”六月甲午，太白在张，芒角甚大；癸丑，句巳，犯水位。自夏及秋，大角五色散摇，煌煌然。占同天复初。三年八月丙午，岁星在哭星上，生黄白气如孛状。 
　　○五星聚合 
　　武德元年七月丙午，镇星、太白、辰星聚于东井。关中分也。二年三月丙申，镇星、太白、辰星复聚于东井。九年六月己卯，岁星、辰星合于东井。占曰：“为变谋。” 
　　贞观十八年五月，太白、辰星合于东井。占曰：“为兵谋。”十九年六月丙辰，太宗征高丽，次安市城，太白、辰星合于东井。《史记》曰：太白为主，辰星为客，为蛮夷，出相从而兵在野为战。 
　　永徽元年七月辛酉，岁星、太白合于柳。在秦分。占曰：“兵起。” 
　　景龙元年十月丙寅，太白、荧惑合于虚、危。占曰；“有丧。 
　　景云二年七月，镇星、太白合于张。占曰；“内兵。” 
　　太极元年四月，荧惑、太白合于东井。 
　　天宝九载八月，五星聚于尾、箕，荧惑先至而又先去。尾、箕，燕分也。占曰：“有德则庆，无德则殃。”十四载二月，荧惑、太白斗于毕、昴、井、鬼间，至四月乃伏。十五载五月，荧惑、镇星同在虚、危，中天芒角大动摇。占者以为北方之宿，子午相冲，灾在南方。 
　　至德二载四月壬寅，岁星、荧惑、太白、辰星聚于鹑首，从岁星也。罚星先去，而岁星留。占曰；“岁星、荧惑为阳，太白、辰星为阴。阴主外邦，阳主中邦，阳与阴合，中外相连以兵。”八月，太白芒怒，掩岁星于鹑火，又昼见经天。鹑火，周分也。 
　　乾元元年四月，荧惑、镇星、太白聚于营室。太史南宫沛奏；“其地战不胜。”卫分也。 
　　大历三年七月壬申，五星并出东方。占曰；“中国利。”八年闰十一月壬寅，太白、辰星合于危。齐分也。十年正月甲寅，岁星、荧惑合于南斗。占曰：“饥、旱。”吴、越分也。一曰：“不可用兵。”七月庚辰，太白、辰星合于柳。京师分也。 
　　建中二年六月，荧惑、太白斗于东井。四年六月，荧惑、太白复斗于东井。京师分也。金、火、罚星斗者，战象也。 
　　兴元元年春，荧惑守岁星在角、亢。占曰；“有反臣。”角、亢，郑也。 
　　贞元四年五月乙亥，岁星、荧惑、镇星聚于营室。占曰：“其国亡。”地在卫分。六年闰三月庚申，太白、辰星合于东井。占为兵忧。戊寅，荧惑犯镇星在奎。鲁分也。 
