<!-- { "loadSidebar": true } -->
　　角、亢，寿星也。初，轸十度，余八十七，秒十四少。中，角八度。终，氐一度。自原武、管城，滨河、济之南，东至封丘、陈留，尽陈、蔡、汝南之地，逾淮源，至于弋阳，西涉南阳郡至于桐柏，又东北抵嵩之东阳，中国地络在南北河之间，首自西倾，极于陪尾，故随、申，光皆豫州之分，宜属鹑火，古陈、蔡、许、息、江、黄、道、柏、沈、赖、蓼、须顿、胡、防、弦、厉之国。氐涉寿星，当洛邑众山之东，与亳土相接，次南直颍水之间，曰太昊之墟，为亢分。又南涉淮气连鹑尾，在成周之东阳，为角分。 
　　氐、房、心，大火也。初，氐二度，余千四百一十九，秒五太。中，房二度。终，尾六度。自雍丘、襄邑、小黄而东，循济阴，界于齐、鲁，右泗水，达于吕梁，乃东南接太昊之墟，尽汉济阴、山阳、楚国、丰、沛之地，古宋、曹、郕、滕、茅、郜、萧、葛、向城、逼阳、申父之国。商、亳负北河，阳气之所升也，为心分、丰、沛负南河，阳气之所布也，为房分。其下流与尾同占，西接陈、郑为氐分。 
　　尾、箕，析木津也。初，尾七度，余二千七百五十，秒二十一少，中，箕五度，终，南斗八度。自渤海、九河之北，得汉河间、涿郡、广阳及上谷、渔阳、右北平、辽西、辽东、乐浪、玄菟，古北燕、孤竹、无终、九夷之国。尾得云汉之末派，龟、鱼丽焉，当九河之下流，滨于渤碣，皆北纪之所穷也。箕与南斗相近，为辽水之阳，尽朝鲜三韩之地，在吴、越东。 
　　南斗、牵牛，星纪也。初，南斗九度，余千四十二，秒十二太。中，南斗二十四度。终，女四度。自庐江、九江，负淮水，南尽临淮、广陵，至于东海，又逾南河，得汉丹杨、会稽、豫章，西滨彭蠡，南涉越门，迄苍梧、南海，逾岭表，自韶、广以西，珠崖以东，为星纪之分也。古吴、越、群舒、庐、桐、六、蓼及东南百越之国。南斗在云汉下流，当淮、海间，为吴分。牵牛去南河浸远，自豫章迄会稽，南逾岭徼，为越分。岛夷蛮貊之人，声教所不暨，皆系于狗国云。 
　　
志第二十二　天文二 
　　○日食 
　　武德元年十月壬申朔，日有食之，在氐五度。占曰：“诸侯专权，则其应在所宿国；诸侯附从，则为王者事。”四年八月丙戌朔，日有食之，在翼四度。楚分也。六年十二月壬寅朔，日有食之，在南斗十九度。吴分也。九年十月丙辰朔，日有食之，在氐七度。 
　　贞观元年闰三月癸丑朔，日有食之，在胃九度。九月庚戌朔，日有食之，在亢五度。胃为天仓，亢为疏庙。二年三月戊申朔，日有食之，在娄十一度。占为大臣忧。三年八月己巳朔，日有食之，在翼五度。占曰：“旱。”四年正月丁卯朔，日有食之，在营室四度。七月甲子朔，日有食之，在张十四度。占为礼失。六年正月乙卯朔，日有食之，在虚九度，虚，耗祥也。八年五月辛未朔，日有食之，在参七度。九年闰四月丙寅朔，日有食之，在毕十三度。占为边兵。十一年三月丙戌朔，日有食之，在娄二度。占为大臣忧。十二年闰二月庚辰朔，日有食之，在奎九度。奎，武库也。十三年八月辛未朔，日有食之，在翼十四度。翼为远夷。十七年六月己卯朔，日有食之，在东井十六度。京师分也。十八年十月辛丑朔，日有食之，在房三度。房，将相位。二十年闰三月癸巳朔，日有食之，在胃九度。占曰：“主有疾。”二十二年八月己酉朔，日有食之，在翼五度。占曰：“旱。” 
　　显庆五年六月庚午朔，日有食之，在柳五度。 
　　龙朔元年五月甲子晦，日有食之，在东井二十七度。皆京师分也。 
　　麟德二年闰三月癸酉朔，日有食之，在胃九度。占曰：“主有疾。” 
　　乾封二年八月己酉朔，日有食之，在翼六度。 
　　总章二年六月戊申朔，日有食之，在东井二十九度。 
　　咸亨元年六月壬寅朔，日有食之，在东井十八度。二年十一月甲午朔，日有食之，在箕九度。三年十一月戊子朔，日有食之，在尾十度。东井，京师分。箕为后妃之府，尾为后宫。五年三月辛亥朔，日有食之，在娄十三度。占为大臣忧。 
　　永隆元年十一月壬申朔，日有食之，在尾十六度。 
　　开耀元年十月丙寅朔，日有食之，在尾四度。 
　　永淳元年四月甲子朔，日有食之，在毕五度。十月庚申朔，日有食之，在房三度。 
　　垂拱二年二月辛未朔，日有食之，在营室十五度。四年六月丁亥朔，日有食之，在东井二十七度。京师分也。 
　　天授二年四月壬寅朔，日有食之，在昴七度。 
　　如意元年四月丙申朔，日有食之，在胃十一度。皆正阳之月。 
　　长寿二年九月丁亥朔，日有食之，在角十度。角内为天廷。 
　　延载元年九月壬午朔，日有食之，在轸十八度。轸为车骑。 
　　证圣元年二月己酉朔，日有食之，在营室五度。 
　　圣历三年五月己酉朔，日有食之，在毕十五度。 
　　长安二年九月乙丑朔，日有食之，几既，在角初度。三年三月壬戌朔，日有食之，在奎十度。占曰：“君不安。”九月庚寅朔，日有食之，在亢七度。 
　　神龙三年六月丁卯朔，日有食之，在东井二十八度。京师分也。 
　　景龙元年十二月乙丑朔，日有食之，在南斗二十一度。斗为丞相位。 
　　先天元年九月丁卯朔，日有食之，在角十度。 
　　开元三年七月庚辰朔，日有食之，在张四度。七度五月己丑朔，日有食之，在毕十五度。九年九月乙巳朔，日有食之，在轸十八度。十二年闰十二月丙辰朔，日有食之，在虚初度。十七年十月戊午朔，日有食之，不尽如钩，在氐九度。二十年二月甲戌朔，日有食之，在营室十度。八月辛未朔，日有食之，在翼七度。二十一年七月乙丑朔，日有食之，在张十五度。二十二年十二月戊子朔，日有食之，在南斗二十三度。二十三年闰十一月壬午朔，日有食之，在南斗十一度。二十六年九月丙申朔，日有食之，在亢九度。二十八年三月丁亥朔，日有食之，在娄三度。 
　　天宝元年七月癸卯朔，日有食之，在张五度。五载五月壬子朔，日有食之，在毕十六度。十三载六月乙丑朔，日有食之，几既，在东井十九度。京师分也。 
　　至德元载十月辛巳朔，日有食之，既，在氐十度。 
　　上元二年七月癸未朔，日有食之，既，大星皆见，在张四度。 
　　大历三年三月乙巳朔，日有食之，在奎十一度。十年十月辛酉朔，日有食之，在氐十一度。宋分也。十四年七月戊辰朔，日有食之，在张四度。十二月丙寅晦，日有食之，在危十二度。贞元二年八月辛巳朔，日有食之，在轸八度。五年正月甲辰朔，日有食之，在营室六度。八年十一月壬子朔，日有食之，在尾六度。宋分也。十二年八月己未朔，日有食之，在翼十八度。占曰：“旱。”十七年五月壬戌朔，日有食之，在东井十度。 
　　元和三年七月辛巳朔，日有食之，在七星三度。十年八月己亥朔，日有食之，在翼十八度。十三年六月癸丑朔，日有食之，在舆鬼一度。京师分也。 
　　长庆二年四月辛酉朔，日有食之，在胃十三度。三年九月壬子朔，日有食之，在角十二度。 
　　大和八年二月壬午朔，日有食之，在奎一度。 
　　开成元年正月辛丑朔，日有食之，在虚三度。 
　　会昌三年二月庚申朔，日有食之，在东壁一度。并州分也。四年二月甲寅朔，日有食之，在营室七度。五年七月丙午朔，日有食之，在张七度。六年十二月戊辰朔，日有食之，在南斗十四度。 
　　大中二元五月己未朔，日有食之，在参九度。八年正月丙戌朔，日有食之，在危一度。危为玄枵，亦耗祥也。 
　　咸通四年七月辛卯朔，日有食之，在张十七度。 
　　乾符三年九月乙亥朔，日有食之，在轸十四度。四年四月壬申朔，日有食之，在毕三度。六年四月庚申朔，日有食之，既，在胃八度。 
　　文德元年三月戊戌朔，日有食之，在胃一度。 
　　天祐元年十月辛卯朔，日有食之，在心二度。三年四月癸未朔，日有食之，在胃十二度。 
　　凡唐著纪二百八十九年，日食九十三：朔九十，晦二，二日一。 
　　○日变 
　　贞观初，突厥有五日并照。二十三年三月，日赤无光。李淳风曰：“日变色，有军急。”又曰：“其君无德，其臣乱国。”濮阳复曰：“日无光，主病。” 
　　咸亨元年二月壬子，日赤无光。癸丑，四方濛濛，日有浊气，色赤如赭。 
　　上元二年三月丁未，日赤如赭。 
　　永淳元年三月，日赤如赭。 
　　文明元年二月辛巳，日赤如赭。 
　　长安四年正月壬子，日赤如赭。 
　　景龙三年二月庚申，日色紫赤无光。 
　　开元十四年十二月己未，日赤如赭。二十九年三月丙午，风霾，日无光，近昼昏也。占为上刑急，人不乐生。 
　　天宝三载正月庚戌，日晕五重。占曰：“是谓弃光，天下有兵。” 
　　肃宗上元二年二月乙酉，白虹贯日。 
　　大历二年七月丙寅，日旁有青赤气，长四丈余。壬申，日上有赤气，长二丈。九月乙亥至于辛丑，日旁有青赤气。三年正月丁巳，日有黄冠、青赤珥。辛丑，亦如之。凡气长而立者为直，横者为格，立于日上者为冠。直为有自立者，格为战斗。又曰：“赤气在日上，君有佞臣。黄为土功，青赤为忧。” 
　　贞元二年闰五月壬戌，日有黑晕。六年正月甲子，日赤如血。十年三月乙亥，黄雾四塞，日无光。 
　　元和二年十月壬午，日傍有黑气如人形跪，手捧盘向日，盘中气如人头。四年闰三月，日傍有物如日。五年四月辛未，白虹贯日。十年正月辛卯，日外有物如乌。十一年正月己卯，日紫赤无光。 
　　长庆元年六月己丑，白虹贯日。三年二月庚戌，白虹贯日。 
　　宝历元年六月甲戌，赤虹贯日。九月甲申，日赤无光。二年三月甲午，日中有黑气如柸。辛亥，日中有黑子。四月甲寅，白虹贯日。 
　　太和二年二月癸亥，日无光，白雾昼昏。十二月癸亥，有黑祲，与日如斗。五年二月辛丑，白虹贯日。六年三月，有黑祲与日如斗。庚戌，日中有黑子。四月乙丑，黑气蔽日。七年正月庚戌，白虹贯日。八年七月甲戌，白虹贯日，日有交晕。十月壬寅，白虹贯日，东西际天，上有背玦。九年二月辛卯，日月赤如血。壬辰，亦如之。 
