<!-- { "loadSidebar": true } -->
　　十五年正月甲寅，雅王逸薨。壬戌，郴州蓝山崩。二月乙酉，宣武军乱，杀节度行军司马陆长源，宋州刺史刘逸准自称留后。三月甲寅，彰义军节度使吴少诚反，陷唐州，守将张嘉瑜死之。四月乙未，栗锽伏诛。九月乙巳，陈许节度留后上官涚及吴少诚战于临颍，败绩。丙午，少诚寇许州。庚戌，宣武军节度使刘全谅卒，都知兵马使韩弘自称留后。丙辰，宣武、河阳、郑滑、东都汝、成德、幽州、淄青、魏博、易定、泽潞、河东、淮南、徐泗、山南东西、鄂岳军讨吴少诚。十月己丑，邕王原薨。十一月丁未，山南东道节度使于頔及吴少诚战于吴房，败之。陈许节度使上官涚又败之于柴篱。辛亥，安黄节度使伊慎又败之于钟山。十二月庚午，寿州刺史王宗又败之于秋栅。辛未，浑瑊薨。乙未，诸道兵溃于小溵河。 
　　十六年正月乙巳，易定兵及吴少诚战，败绩。二月乙酉，盐夏绥银节度使韩全义为蔡州行营招讨处置使，上官涚副之。四月丁亥，黔中宴设将傅近逐其观察使吴士宗。五月庚戌，韩全义及吴少诚战于广利城，败绩。壬子，徐泗濠节度使张建封卒，其子愔自称知军事。七月丁巳，伊慎及吴少诚战于申州，败之。己未，韦皋克吐蕃末恭城。丙寅，韩全义及吴少诚战于五楼，败绩。八月，刘济及其弟涿州刺史源战于涿州，源败，执之。己丑，杀遂州别驾崔位。韦皋克吐蕃颙城。九月庚戌，贬郑馀庆为郴州司马。庚申，太常卿齐抗为中书侍郎、同中书门下平章事。十月辛未，杀通州别驾崔河图。是岁，京师饥。 
　　十七年二月丁酉，大雨雹。己亥，霜。乙巳，韦皋及吐蕃战于鹿危山，败之。戊申，大雨雹，震电。庚戌，大雪，雨雹。五月壬戌朔，日有食之。六月丙申，宁州军乱，杀其刺史刘南金。己亥，浙西观察使李锜杀上封事人崔善贞。丁巳，成德军节度使王武俊卒，其子士真自称留后。七月，陨霜杀菽。戊寅，吐蕃寇盐州。己丑，陷麟州，刺史郭锋死之。九月乙亥，韦鋋败吐蕃于雅州，克木波城。是岁，嘉王运薨。 
　　十八年七月乙亥，罢正衙奏事。十二月，环王陷欢、爱二州。 
　　十九年二月己亥，安南将王季元逐其经略使裴泰，兵马使赵均败之。三月壬子，淮南节度使杜佑检校司空、同中书门下平章事。七月己未，齐抗罢。自正月不雨至于是月。甲戌，雨。闰十月庚戌，盐州将李庭俊反，伏诛。丁巳，崔损薨。十二月庚申，太常卿高郢为中书侍郎，吏部侍郎郑珣瑜为门下侍郎：同中书门下平章事。 
　　二十年二月庚戌，大雨雹。七月癸酉，大雨雹。冬，雨木冰。 
　　二十一年正月癸巳，皇帝崩于会宁殿，年六十四。 
　　顺宗至德弘道大圣大安孝皇帝讳诵，德宗长子也。母曰昭德皇后王氏。始封宣城郡王，大历十四年六月，进封宣王。十二月乙卯，立为皇太子。 
　　为人宽仁，喜学艺，善隶书，礼重师傅，见辄先拜。从德宗幸奉天，常执弓矢居左右。郜国公主以蛊事得罪，太子妃，其女也，德宗疑之，几废者屡矣，赖李泌保护，乃免。后侍宴鱼藻宫，张水嬉彩艦，宫人为棹歌，众乐间发，德宗欢甚，顾太子曰：“今日何如？”太子诵《诗》“好乐无荒”以为对。及裴延龄、韦渠牟用事，世皆畏其为相，太子每候颜色，陈其不可。故二人者卒不得用。 
　　贞元二十年，太子病风且瘖。 
　　二十一年正月，不能朝。是时，德宗不豫，诸王皆侍左右，惟太子卧病，不能见，德宗悲伤涕泣，疾有加。癸巳，德宗崩。丙申，即皇帝位于太极殿。二月癸卯，朝群臣于紫宸门。辛亥，吏部侍郎韦执谊为尚书左丞、同中书门下平章事。甲子，大赦。罢宫市。民百岁版授下州刺史，妇人郡君；九十以上上佐，妇人县君。乙丑，罢盐铁使月进。三月庚午，放后宫三百人。癸酉，放后宫及教坊女妓六百人。癸巳，立广陵郡王纯为皇太子。四月壬寅，封弟谔为钦王，諴珍王；进封子建康郡王经郯王，洋川郡王纬均王，临淮郡王纵溆王，弘农郡王纾莒王，汉东郡王纲密王，晋陵郡王枿郇王，郡王约邵王，云安郡王结宋王，宣城郡王缃集王，德阳郡王絿冀王，河东郡王绮和王；封子绚为衡王，纁会王，绾福王，绂抚王，绲岳王，绅袁王，纶桂王，繟翼王。戊申，以册皇太子，降死罪以下，赐文武官子为父后者勋两转。七月辛卯，横海军节度使程怀信卒，其子执恭自称留后。乙未，皇太子权句当军国政事。太常卿杜黄裳为门下侍郎，左金吾卫大将军袁滋为中书侍郎：同中书门下平章事。郑珣瑜、高郢罢。 
　　永贞元年八月庚子，立皇太子为皇帝，自称曰太上皇。辛丑，改元。降死罪以下。立良娣王氏为太上皇后。 
　　元和元年正月，皇帝率群臣上尊号曰应乾圣寿太上皇。是月，崩于咸宁殿，年四十六，谥曰至德大圣大安孝皇帝。大中三年，增谥至德弘道大圣大安孝皇帝。 
　　宪宗昭文章武大圣至神孝皇帝讳纯，顺宗长子也。母曰庄宪皇太后王氏。贞元四年六月己亥，封广陵郡王。二十一年三月，立为皇太子。 
　　永贞元年八月，顺宗诏立为皇帝。乙巳，即皇帝位于太极殿。丁未，始听政。庚戌，罢献祥瑞。癸丑，剑南西川节度使韦皋卒，行军司马刘辟自称留后。戊午，天有声于西北。己未，袁滋为剑南西川、山南西道安抚大使。癸亥，尚书左丞郑馀庆同中书门下平章事。九月己巳，罢教坊乐工正员官。十月丁酉，为曾太皇太后举哀。贾耽薨。戊戌，舒王谊薨。袁滋罢。己酉，葬神武圣文皇帝于崇陵。十一月己巳，祔睿真皇后于元陵寝宫。壬申，贬韦执谊为崖州司马。夏绥银节度留后杨惠琳反。十二月壬戌，中书舍人郑絪为中书侍郎、同中书门下平章事。 
　　元和元年正月丁卯，大赦，改元。赐文武官阶、勋、爵，民高年者米帛羊酒。癸未，长武城使高崇文为左神策行营节度使，率左右神策京西行营兵马使李元奕、山南西道节度使严砺、剑南东川节度使李康以讨刘辟。甲申，太上皇崩。刘辟陷梓州，执李康。三月丙子，高宗文克梓州。辛巳，杨惠琳伏诛。四月丁未，杜佑为司徒。壬戌，邵王约薨。初令尚书省六品、诸司四品以上职事官，太子师傅、宾客、詹事，王府傅，日二人待制。五月辛卯，尊母为皇太后。六月癸巳，降死罪以下。赐百姓有父母祖父母八十以上者粟二斛、物二段，九十以上粟三斛、物三段。丙申，大风拔木。丁酉，高崇文及刘辟战于鹿头栅，败之。癸卯，严砺又败之于石碑谷。闰月壬戌，平卢军节度使李师古卒，其弟师道自称留后。七月壬寅，葬至德大圣大安孝皇帝于丰陵。癸丑，高崇文及刘辟战于玄武，败之。八月丁卯，进封子平原郡王宁为邓王，同安郡王宽澧王，延安郡王宥遂王，彭城郡王察深王，高密郡王寰洋王，文安郡王寮绛王；封子审为建王。九月丙午，严砺及刘辟战于神泉，败之。辛亥，高崇文克成都。十月甲子，减剑南东西川、山南西道今岁赋，释胁从将吏。葬阵亡者，禀其家五岁。戊子，刘辟伏诛。十一月庚戌，郑馀庆罢。是岁，召王偲薨。 
　　二年正月己丑，朝献于太清宫。庚寅，朝享于太庙。辛卯，有事于南郊，大赦。赐文武官勋、爵，文宣公、二王后、三恪、公主、诸王一子官，高年米帛羊酒加版授。乙巳，杜黄裳罢。己酉，御史中丞武元衡为门下侍郎，中书舍人李吉甫为中书侍郎：同中书门下平章事。二月己巳，罢两省官次对。癸酉，邕管经略使路恕败黄洞蛮，执其首领黄承庆。九月乙酉，密王绸薨。十月，镇海军节度使李锜反，杀留后王澹。乙丑，淮南节度使王锷为诸道行营兵马招讨使以讨之。丁卯，武元衡罢。癸酉，镇海军兵马使张子良执李锜。己卯，免润州今岁税。十一月甲申，李锜伏诛。十二月丙寅，剑南西川节度使高崇文为邠宁节度、京西诸军都统。 
　　三年正月癸巳，群臣上尊号曰睿圣文武皇帝，大赦。罢诸道受代进奉钱。三月癸巳，郇王枿薨。四月壬申，大风坏含元殿西阙槛。六月，西原蛮首领黄少卿降。七月辛巳朔，日有食之。九月庚寅，山南东道节度使于頔为司空、同中书门下平章事。丙申，户部侍郎裴垍为中书侍郎、同中书门下平章事。戊戌，李吉甫罢。 
　　四年正月壬午，免山南东道、淮南、江西、浙东、湖南、荆南今岁税。戊子，简王遘薨。二月丁卯，郑絪罢。给事中李籓为门下侍郎、同中书门下平章事。三月乙酉，成德军节度使王士真卒，其子承宗自称留后。闰月己酉，以旱降京师死罪非杀人者，禁刺史境内榷率、诸道旨条外进献、岭南黔中福建掠良民为奴婢者，省飞龙厩马。己未，雨。丁卯，立邓王宁为皇太子。七月癸亥，吐蕃请和。八月丙申，环王寇安南，都护张舟败之。十月辛巳，成德军节度使王承宗反，执保信军节度使薛昌朝。癸未，左神策军护军中尉吐突承璀为左右神策、河阳、浙西、宣歙、镇州行营兵马招讨处置使以讨之。戊子，承璀为镇州招讨宣慰使。癸巳，降死罪以下，赐文武官子为父后者勋两转。十一月己巳，彰义军节度使吴少诚卒，其弟少阳自称留后。 
　　五年正月己巳，左神策军大将军郦定进及王承宗战，死之。三月甲子，大风拔木。四月丁亥，河东节度使范希朝、义武军节度使张茂昭及王承宗战于木刀沟，败之。七月丁未，赦王承宗。乙卯，幽州卢龙军节度使刘济卒，其子总自称留后。九月丙寅，太常卿权德舆为礼部尚书、同中书门下平章事。十月，张茂昭以易、定二州归于有司。辛巳，义武军都虞候杨伯玉反，伏诛。是月，义武军兵马使张佐元反，伏诛。十一月甲辰，会王纁薨。庚申，裴垍罢。 
　　六年正月庚申，淮南节度使李吉甫为中书侍郎、同中书门下平章事。二月壬申，李籓罢。己丑，忻王造薨。三月戊戌，有星陨于郓州。十二月己丑，户部侍郎李绛为中书侍郎、同中书门下平章事。闰月辛卯，辰、溆州首领张伯靖反，寇播、费二州。辛亥，皇太子薨。 
　　七年正月癸酉，振武河溢，毁东受降城。四月癸巳，诏民田畮树桑二。六月癸巳，杜佑罢。七月乙亥，立遂王宥为皇太子。八月戊戌，魏博节度使田季安卒，其子怀谏自称知军府事。九月，京师地震。十月乙未，魏博军以田季安之将田兴知军事。庚戌，降死罪以下，赐文武官子为父后者勋两转。是月，魏博节度使田兴以六州归于有司。十一月辛酉，赦魏、博、贝、卫、澶、相六州，给复一年，赐高年、孤独、废疾粟帛，赏军士。 
