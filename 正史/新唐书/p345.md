<!-- { "loadSidebar": true } -->
　　乃引兵叩都门，贼不敢出，振旅而还。明日，会诸将图所向，众对先拔外城，然后清宫。晟曰：“外城有里闬之隘，若设伏格战，居人嚣溃，非计也。贼重兵精甲聚苑中，今直击之，是披其心腹，将图走不暇。”诸将曰：“善。”乃自东渭桥移壁光泰门，以薄都城，连沟栅。而贼将张庭芝、李希倩求战，晟顾曰：“贼不出，是吾忧也。今乃冒死来，天诱之矣。”勒吴诜等纵兵鏖击。贼攻华师急，晟以精骑驰救，中军噪而从，大破之，乘胜入光泰门；再战，败却，僵尸相藉，余众走白华，贼大哭，终夜不息。翌日，将复战。或请待西师，晟曰：“贼既败，当乘机扑殄。苟俟西军，是容其为计，岂吾利邪？”乃悉军军光泰门，使王佖、李演将骑，史万顷将步，抵苑北。晟先夜隤苑垣为道二百步，比兵至，贼已伐木塞以拒战。晟叱诸将曰：“安得纵贼？今先斩公矣！”万顷惧，先登，拔栅以入，佖督骑继之。贼崩溃，执其将段诚谏，大兵分道进，雷噪震地。令言、庭芝、希倩等殊死斗，晟令唐良臣等步骑奔突，贼阵成辄北，十余遇皆不胜，蹙入白华。贼伏千骑出官军背，晟以麾下百骑自驰之，左右呼曰：“相公来！”贼惊溃，禽馘略尽。泚率残卒万人西走，田子奇追之，余党悉降。 
　　晟引军屯含元外廷，舍右金吾次，令军中曰：“五日内不得辄通家问，违者斩。”遣京兆尹李齐运部长安、万年令，分慰居人，秋毫无所扰。别将高明曜取贼妓一，司马伷取贼马二，即斩以徇。坊人之远者，宿昔乃知王师之入也。明日，孟涉屯白华，尚可孤屯望仙门，骆元光屯章敬寺，晟屯安国寺。斩贼用事者及臣贼宦竖于市，表著节不屈者，择文武摄台省官，以俟乘舆。条胁污于贼者，请以不死。 
　　露布至梁，帝感泣，群臣上寿，且言：“晟荡夷凶憝，而市不易廛，宗庙不震，长安之人不识旗鼓，虽三代用师，不能加之。”帝曰：“天生晟，为社稷万人，岂独朕哉！”拜晟司徒，兼中书令，实封千户。晟遣大将吴诜以兵三千到宝鸡清道，自请迎扈，不许。帝至自梁，晟以戎服见三桥，帝驻马劳之。晟再拜顿首，贺克殄大盗，庙朝安复，已，即跪陈：“备爪牙臣，不能指日破贼，致乘舆再狩，乃臣不任职之咎，敢请死。”伏道左，帝为掩涕，命给事中齐映起之，使就位。有诏赐第永崇里、泾阳上田、延平门之林园、女乐一列。晟入第，京兆供帐，教坊鼓吹迎导，诏将相送之。帝纪其功，自文于碑，敕皇太子书，立于东渭桥，以示后世云。又令太子录副以赐。 
　　始，晟屯渭桥也，荧惑守岁，久乃退，府中皆贺曰：“荧惑退，国家之利，速用兵者昌。”晟曰：“天子暴露，人臣当力死勤难，安知天道邪？”至是，乃曰：“前士大夫劝晟出兵，非敢拒也。且人可用而不可使之知也。夫惟五纬盈缩不常，晟惧复守岁，则我军不战自屈矣！”皆曰：“非所及也。” 
　　泾州倚边，数戕其帅，晟请治不龚命者，因以训耕积粟实塞下，羁制西戎。帝乃拜晟凤翔、陇右、泾原节度使，兼行营副元帅，徙王西平郡，实封千五百户。晟请与李楚琳俱行，亦将治杀张镒罪，帝方务安反侧，不许。晟至凤翔，乱将王斌等十余人以次伏诛。时宦者尹元贞持节到同、华，擅入河中谕慰李怀光。晟劾元贞矫使，欲洗宥元恶，请治罪。又言：“赦怀光有五不可：河中抵京师三百里，同州制其冲，兵多则示未信，少则力不足，忽惊东偏，何以待之？一也。今赦怀光，则必以晋、绛、慈、隰还之，浑瑊、康日知又且迁徙，二也。兵力未穷，忽宥反逆，四夷闻之，谓陛下兵屈而自罢耳；今回纥拒北，吐蕃梗西，希烈僭淮、蔡，若弃强示弱，以招窥觊，三也。怀光既赦，则朔方将士悉复叙勋行赏，追还缣廪；今府库空殚，物不酬满，是激其叛，四也。既解河中，诸道还屯，当有赐赉，赏典不举，怨言必起，五也。今河中米斗五百，刍稿且罄，人饿死墙壁间，其大将杀戮几尽，围之旬时，力穷且溃，愿无养腹心疾为后忧。臣请选精兵五千，约十日粮，可以破贼。”帝方以贼委马燧、浑瑊，故不许。 
　　晟至泾而田希鉴迎谒，执之，并其党石奇等悉伏诛。表右龙武将军李观为泾原节度使。晟常曰：“河、陇之陷，非吐蕃能取之，皆将臣沓贪，暴其种落，不得耕稼，日益东徙，自弃之尔。且土无缯絮，人苦役扰，思唐之心，岂有既乎？”因悉家赀怀辑降附，得大酋浪息曩，表以王号。每虏使至，必召息曩于坐，衣大锦袍、金带，夸异之，虏皆指目歆艳。吐蕃君臣大惧，相与议。尚结赞者善计，乃曰：“唐名将特李晟与马燧、浑瑊尔，不去之，必为吾患。”即遣使委辞，因燧请和，且求盟，因盟谋执瑊以卖燧，于是结赞大兴兵逾陇、岐，无所掠，阳怒曰：“召吾来，乃不牛酒犒军。”徐引去。以是间晟。晟选兵三千，使王佖伏汧阳旁，击其中军，几获结赞。晟又遣野诗良辅等攻摧沙堡，拔之。结赞屡乞和，会晟朝京师，奏言：“戎狄无信，不可许。”宰相韩滉与晟合，因请调军食以给西师。然天子内厌兵，疑将臣生事。亦会滉卒而张延赏当国，故与晟有隙，后虽诏讲解，而阴不与也，密言晟不可久持兵，更荐刘玄佐、李抱真经略西北，俾立功以间晟。帝惑其言。 
　　贞元三年，帝坐宣政殿引见晟，备册礼，进拜太尉、中书令，罢其兵。诏晟乘辂谒太庙，视事尚书省，赐良马、锦彩千计。是岁，瑊与吐蕃盟平凉，虏劫之，瑊挺身免，诏罢燧河东，皆如结赞计云。通王府长史丁琼者，尝为延赏挤抑，内怨望，乃见晟曰：“以公功，乃夺兵柄，夫惟位高者难全，盍早图之？”晟曰：“君安得不祥之言？”执以闻。 
　　明年，诏为晟立五庙，追贲高祖芝以下祔其主，给牲器床幄，礼官相事。它日，与马燧见延英，帝嘉其勋，下诏曰：“昔我烈祖，乘乾坤荡涤，扫隋季荒茀，体元御极，作人父母。则有熊罴之士，不二心之臣，左右经纶，参翊缔构，昭文德，恢武功，威不若，康不乂，用端命于上帝，付畀四方。王业既成，太阶既平，乃图厥容，列于凌烟阁，懋昭绩效，表式仪形，以弗忘朝夕，永垂乎来裔。君臣之义，厚莫重焉。岁在己巳秋九月，我行西宫，瞻望崇构，见老臣遗像，颙然肃然，和敬在色。想云龙之协期，感致业之艰难，睹往思今，取类非远。且功与时并，才与世生，苟蕴其才，遇其时，尊主庇人，何代蔑有？在中宗时，有如桓彦范等，著辅戴之绩；在玄宗时，有如刘幽求等，申弼翼之勋；在肃宗时，有如郭子仪，扫除氛祲。今顾晟等，保宁朕躬，咸宣力肆勤，光复宗祏，订之前烈，夫岂多谢。阙而未录，孰旌厥贤？况念功纪德，文祖所为也，在予其曷敢怠？有司宜叙先后，各图其象于旧臣之次。”命皇太子书其文以赐晟，晟刻石于门。 
　　七年，以临洮未复，请附贯万年，诏可。九年，薨，年六十七。帝闻流涕，诏百官就第进吊。比大敛，帝手诏，誓以存保世嗣，申告柩前。册赠太师，谥曰忠武。及葬，又御望春门临送，遣谒者宣诏于柩车，百官拜哭于道。宪宗元和中，诏其家与属籍，以晟配飨德宗庙廷。僖宗狩蜀，仓部员外郎袁皓采晟功烈，为《兴元圣功录》，遍赐诸将，表励之。 
　　晟性疾恶，临下明。每治军，必曰：“某有劳，某长于是。”虽厮养小善，必记姓名，尤恶下为朋党者。笃分义，隆于故旧。岚州刺史谭元澄尝有德于晟，后贬死。晟既贵，直其枉，诏赠元澄宁州刺史，晟抚其二子，为成就之。在凤翔，尝曰：“魏征以直言致太宗于尧舜上，忠臣也。我诚慕焉。”行军司马李叔度曰：“彼缙绅儒者事，公勋德何希是哉？”晟曰：“君失辞。晟幸得备将相，苟容身不言，岂可谓有犯无隐邪？是非唯上所择尔。”叔度惭。故晟每进对，謇謇尽大臣节，未尝露于外。治家以严，子侄非晨昏不辄见，所与言未尝及公事。正岁，崔氏女归宁，让曰：“尔有家，而姑在堂，妇当治酒食，且以待宾客。”即却之，不得进。达礼敦教类若此。与马燧皆在朝，每宴乐恩赐，使者相衔于道。两家日出无钟鼓声，则金吾以闻，少选，使者至，必曰：“今日何不举乐？”既薨，城盐州，复故池，以新盐赐宰相。帝思晟，乃致盐灵座。其眷遇终始，无与比者。 
　　有十五子，其闻者愿、宪、愬、听云。 
　　愿少谦谨。晟立功时，诸子未官，宰相以闻，即日召授太子宾客、上柱国。故事，柱国门列戟，遂父子皆赐。元和初，领夏绥银宥节度使。政简而严。部有失马者，愿署牒于道，以金购之。三日，失马并良马一系署下，且曰：“逸而至，不告，罪当死，谨以良马赎。”愿归失马，而纵其良，境内肃然。徙节武宁军。会伐青、郓，数有功，以久疾，用愬代之。召为刑部尚书，俄检校尚书左仆射，节度凤翔，自是迩声色而政衰矣。 
　　长庆中，徙宣武。始，张弘靖给其军颇厚；愿至，府库殚匮，赏赉不及弘靖时，而侈费过之。以威刑操下，用婚家窦缓典帐中兵，骄骜怠沓。牙将李臣则等因众不忍，夜斩缓首。愿闻变，不及巾，与左右数人缒而逸，夺野人乘，驰以免。其家死于兵，三子匿而免。兵既乱，因大掠，推李朅主后务，请诸朝。时责愿不职，贬隋州刺史。入为左金吾卫大将军，复拜河中、晋、绛等节度使。虽尝以荒侈败，不能自悛，军政愈弛，结纳权近，官赀随赂遗辄尽。蒲人怨，且乱。会卒，赠司徒。 
　　宪与愬于诸子号最仁孝。长喜儒，以礼法自矜制。调太原府参军事、醴泉尉。于頔镇襄阳，辟署于府。时吴少诚张淮西，独惮頔威强，时谓宪为之助。又辟魏博田弘正幕府，迁卫州刺史，以治行称。徙绛州。绛有幻人訹民以乱，宪执诛之。河中兵本仰食于绛，而汾可输河、渭，岁租与籴常数十万石，故敖保山为固，民之输者，十牛不胜一车。宪滨汾相地治新仓，当费二百万，请留垣县粟粜河南，以钱还籴绛粟，既免负载劳，又权其赢以完新仓，绛人赖利。入为宗正少卿，副金吾大将军胡证为送太和公主使。还，献《回鹘道里记》，迁太府卿。太和初，繇江西观察使迁岭南节度使。 
　　宪，勋伐家子，所历皆以吏能显，政绩暴著。善治律令，性明恕，详正大狱，活无罪者数百人。卒官下。 
　　愬，字元直，有筹略，善骑射。以廕补协律郎，迁累卫尉少卿。早丧所生，为晋国王夫人所鞠。王卒，晟以非嫡，敕诸子服缌，愬独号恸不忍，晟乃许服缞。既练，晟薨，与宪庐墓侧，德宗敦遣归第，一夕复往，帝许之。服除，授太子右庶子。出为坊、晋二州刺史，以治异等，加金紫光禄大夫，进詹事。 
