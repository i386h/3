<!-- { "loadSidebar": true } -->
　　夏侯氏出自姒姓。夏禹裔孙东楼公封为杞侯，至简公为楚所灭，弟他奔鲁，鲁悼公以其夏禹之后，给以采地为侯，因以为氏焉。后去鲁之沛，分沛为谯，遂为郡人。唐有驾部郎中审封。 
　　蒋氏出自姬姓。周公第三子伯龄封于蒋，其地光州仙居县是也，宋改为乐安，蒋为强国所灭，子孙因以为氏。汉有蒋诩，十世孙休，自乐安徙议兴阳羡县。十一世孙元逊，陈左卫将军。其族有太子洗马、弘文馆学士瑰，生将明。 
　　曹姓出自颛顼。五世孙陆终第五子安，为曹姓，至曹挟，封之于邾，为楚所灭，复为曹姓。唐有河南曹氏。 
　　徐氏出自赢姓。皋陶生伯益，伯益生若木，夏后氏封之于徐，其地下邳僮县是也。至偃王三十二世为周所灭，复封其子宗为徐子。宗十一世孙章禹，为吴所灭，子孙以国为氏。章禹十三世孙诜，为秦庄襄王相。生仲，仲字景伯。生延，字方远。延生由，安智卿。由生该，字昌言。该生光，字子晖，汉下邳太守。光生大司农静，字君安。静生益州刺史万秋，字兰卿。万秋生左曹给事充，字彦通。充生谏议大夫安仁。二子：丰、霸。丰为北祖，霸为南祖。 
　　北祖上房徐氏：丰字仲都，司空掾。生明，明字玄通，侍中。生迁，字少卿，侍中。生宣，宣字休璥。二子琳、瑞。瑞字元珪，下邳太守。二子、谟、师俭。师俭字世节，京兆尹。二子：述、超。超字彦孙，魏散骑常侍。二子：崇、统。统字耀卿，晋江阳太守。三子：瑰、玑、台。台字叔衡，丹阳令。三子：祎、祑、禇。禇字万秋，太子洗马。二子：宁、恭。宁字安期，吏部侍郎。五子、丰之、实之、仁之、祚之、育之、祚之字兴民，秘书监。三子、尚之、羡之、钦之。钦之字真宇，宋丞相、东莞公。三子、达之、佩之、迈之。逵之字幼道，中书侍郎。二子：淳之、湛之。湛之字孝源，丞相、枝江忠烈侯。二子：恒之、聿之。恒之字景方，工部郎中，袭侯。二子：孝规、孝嗣。孝嗣字始昌，齐太尉、文忠公。六子：况、ρ、碏、会、嘉、绲。 
　　凡平北祖上房徐氏：诜次子矩，矩字弘深，生邕。邕字文和，生廉。廉字元平。生则。则字元度，生尚。尚字光汉，大司农，生费。费字子文，金威将军、东莞侯，生升。升字玄明，司空掾，袭东莞侯，生珪。珪字少玉，姑熟令，生钦。钦字思祖，大中大夫，生长卿。长卿字德师。二子：万、佥。万字士谐，平原太守，生续。续字承先，城门校尉。二子：宠、惠。惠字士安，司空掾，生胄。胄字彦光，本郡主簿功曹。二子：允、训。允字仲和，生鄙。鄙字子顽。二子：访、隆。访字公谋，魏镇北将军。二子畅字彦春，晋陇西内史。四子：沇、胤、敷、兰。兰字石侯，侍御史，生澹，澹字洛川，长寿令，生干。干字文祚，给事中，生道娱。道娱字道福，员外郎，生道祖。道祖字弘业，宋车骑行将军，生玄英。玄英字智仁，奉朝请。生景初，尚书正员外郎。二子：弘师、弘道，世居曹州离狐，隋末徙滑州卫南。至世勣，预属籍为李氏，武后世复旧。 
　　子子贞，博士。跺二子：武、安国。武生延年，大将军、太傅、延年生霸，字次孺，给事中、高密相、褒成烈君。四子：福、振、喜、光。福，关内侯。生房，房生均，字长平，尚书郎。生大司马元成侯志，志生损。自均皆世袭褒成侯，及损，徙封褒亭侯。生曜，曜生完，无子，以弟子魏奉议郎羡为嗣。羡生晋太常卿、黄门侍郎震，震生嶷，嶷生豫章太守抚，抚生从事中郎懿。自羡以下袭奉圣侯。生宋崇圣侯鲜，鲜生后魏崇圣大夫乘，乘生秘书郎灵珍，灵珍生文泰。自灵珍以下袭崇圣侯。文泰生渠。 
　　李氏三公七人，三师二人。柳城李氏有光弼；武威李氏有抱玉；高丽李氏有正已。又柳城李氏有宝臣；鸡田李氏有光颜；范阳李氏有载义；代北李氏有克用。安东王氏，本阿布思之族，世隶安东都护府，曰五哥之，左武卫将军，生末怛活。田氏出自妫姓。陈厉公子完，字敬仲，仕齐，初有采地，国号田氏。又云，“陈”“田”声相近也。至田和篡齐为诸侯，九世至王建，为秦所灭。汉兴，诸田徙阳陵，后徙北平。魏议郎田畴，字子泰。二十二世孙璟。 
　　唐宰相三百六十九人，凡九十八族。再入五十七人：长孙无忌、杨师道、李勣、褚遂良、李义府、刘仁轨、骞味道、狄仁杰、姚、李元素、娄师德、陆元方、苏味道、杨再思、杜景佺、宗楚客、魏元忠、张锡、唐休璟、韦嗣立、萝瑰、萧至忠、岑羲、宋璟、郭元振、窦怀贞、源乾曜、苗晋卿、李岘、杜鸿渐、李勉、郑余庆、武元衡、李吉甫、张弘靖、李逢吉、王涯、牛僧孺、李宗闵、李德裕、崔铉、杜悰、白敏中、刘瞻、卢携、郑从谠、裴澈、萧迈、韦昭度、孔纬、徐彦若、李溪、王搏、崔远、裴枢。三入十二人：武承嗣、武攸宁、豆卢钦望、武三思、李峤、李怀远、崔湜、刘幽求、张说、张延赏、王鐸、郑畋。四入三人、韦巨源、姚元之、韦安石。五入三人：萧瑀、裴度、崔胤。三公三师七十一人：宗室亲王二十人：秦王世民、齐王元吉、荆王元景、吴王恪、徐王元礼、韩王元嘉、霍王元轨、舒王元名、相王旦、宋王宪、申王捴、邠王守礼、忠王浚、薛王业、庆王琮、广平郡王俶、福王绾、抚王纮、荣王忄责、建王震。以宰相及前宰相迁者二十七人：裴寂、房玄龄、长孙无忌、李勣、武三思、杨国忠、杜佑、裴度、王涯、李德裕、李讠襄夷、杜忄宗、白敏中、令狐綯、夏侯孜、韦保衡、王鐸、郑畋、郑从谠、萧迈、韦昭度、孔纬、杜讠襄能、徐彦若、胤、王搏、柳璨。以军功进者二十人：李光弼、郭子仪、王思礼、仆固怀恩、李抱玉、田承嗣、李正已、硃泚、李宝臣、侯希逸、马燧、李晟、李光颜、乌重胤、王智兴、李载义、李克用、王建、韩建、硃全忠。以恩泽进者四人：武攸暨、李辅国、于頔、韩弘。皆通见《宰相世系》。别著田氏、乌氏二族。希逸，亡其世系。辅国，中官也；怀恩，判臣也；硃泚、王建、韩建、硃全忠，唐之盗也，皆削而不著。 
　　以上表略 
　　
列传第一　后妃上 
　　太穆窦皇后　文德长孙皇后　徐贤妃　王皇后　则天武皇后　和思赵皇后韦皇后上官昭容　肃明刘皇后　昭成窦皇后　王皇后　贞顺武皇后　元献杨皇后杨贵妃 
　　唐制：皇后而下，有贵妃、淑妃、德妃、贤妃，是为夫人。昭仪、昭容、昭媛、修仪、修容、修媛、充仪、充容、充媛，是为九嫔。婕妤、美人、才人各九，合二十七，是代世妇。宝林、御女、采女各二十七，合八十一，是代御妻。自馀六尚，分典乘舆服御，皆有员次。后世改复不常。开元时，以后下复有四妃非是，乃置惠、丽、华三妃，六仪，四美人，七才人，而尚宫、尚仪、尚服各二，参合前号，大抵踵《周官》相损益云，然则尚矣。 
　　礼本夫妇，《诗》始后妃，治乱因之，兴亡系焉。盛德之君，帷薄严奥，里谒不忓于朝，外言不内诸阃，《关雎》之风行，彤史之化修，故淑范懿行，更为内助。若夫艳嬖之兴，常在中主。第裯既交，则情与爱迁；颜辞媚熟，则事为私夺。乘易昏之明，牵不断之柔，险言似忠，故受而不诘，丑行已效，反狃而为好。左右附之，憸壬惎之，狡谋钳其悟先，哀誓楗于宠初，天下之事已去，而恬不自觉，此武、韦所以遂篡弑而丧王室也。至于杨氏未死，玄乱厥谋；张后制中，肃几敛衽。吁，可叹哉！中叶以降，时多故矣，外有攻讨之勤，内寡嬿溺之私，群阉朋进，外戚势分，后妃无大善恶，取充职位而已，故列著于篇。 
　　高祖太穆顺圣皇后窦氏，京兆平陵人。父毅，在周为上柱国，尚武帝姊襄阳长公主，入隋为定州总管、神武公。 
　　后生，发垂过颈，三岁与身等。读《女诫》、《列女》等传，一过辄不忘。武帝爱之，养宫中，异它甥。时突厥女为后，无宠，后密谏曰：“吾国未靖，虏且强，愿抑情抚接，以取合从，则江南、关东不吾梗。”武帝嘉纳。及崩，哀毁同所生。闻隋高祖受禅，自投床下，曰：“恨我非男子，不能救舅家祸。”毅遽掩其口，曰：“毋妄言，赤吾族！”常谓主曰：“此女有奇相，且识不凡，何可妄与人？”因画二孔雀屏间，请昏者使射二矢，阴约中目则许之。射者阅数十，皆不合。高祖最后射，中各一目，遂归於帝。 
　　始，元贞太后羸老有疾，而性素严，诸姒娣皆畏，莫敢侍。后事之，独怡谨尽孝，或淹月不释衣履。工为篇章规诫，文有雅体。又善书，与高祖书相杂，人不辨也。崩於涿郡，年四十五。 
　　帝在炀帝时，多畜善马，后见曰：“上性乐此，盍以献？徒留之速罪，无益也。”不听，顷里坐谴。帝后见隋政乱，多妄诛殛，乃为自安计，数奏鹰犬异驹，炀帝果喜，擢位将军。因泣谓诸子曰：“早用而母言，得此久矣！”帝有天下，诏即所葬园为寿安陵，谥曰穆。及祔献陵，尊为太穆皇后。 
　　始，太宗生，有二龙之符，后於诸子中爱视最笃。后即位，过庆善宫，览观梗欷，顾侍臣曰：“朕生於此，今母后永违，育我之德不可报。”因号恸，左右皆流涕。乃享后於正寝。它日幸九成宫，梦后若平生，既悟，潸然不自胜。明日，诏有司大发仓赈贫瘠，以为后报焉。上元中，益谥太穆神皇后。 
　　太宗文德顺圣皇后长孙氏，河南洛阳人。其先魏拓拔氏，后为宗室长，因号长孙。高祖稚，大丞相、冯翊王。曾祖裕，平原公。祖兕，左将军。父晟，字季，涉书史，趫〗鸷晓兵，仕隋为右骁卫将军。 
　　后喜图传，视古善恶以自鉴，矜尚礼法。晟兄炽，为周通道馆学士。尝闻太穆劝抚突厥女，心志之。每语晟曰：“此明睿人，必有奇子，不可以不图昏。”故晟以女太宗。后归宁，舅高士廉妾见大马二丈立后舍外，惧，占之，遇《坤》之《泰》。卜者曰：“《坤》顺承天，载物无疆；马，地类也；之《泰》，是天地交而万物通也，又以辅相天地之宜。繇协《归妹》，妇人事也。女处尊位，履中而居顺，后妃象也。”时隐太子衅阋已构，后内尽孝事高祖，谨承诸妃，消释嫌猜。及帝授甲宫中，后亲慰勉，士皆感奋。寻为皇太子妃，俄为皇后。 
