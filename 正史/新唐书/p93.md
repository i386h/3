<!-- { "loadSidebar": true } -->
　　开元三年，河南、河北水。四年七月丁酉，洛水溢，沉舟数百艘。五年六月甲申，瀍水溢，溺死者千余人；巩县大水，坏城邑，损民居数百家；河南水，害稼。八年夏，契丹寇营州，发关中卒援之，宿渑池之缺门，营谷水上，夜半，山水暴至，万余人皆溺死。六月庚寅夜，谷、洛溢，入西上阳宫，宫人死者十七八，畿内诸县田稼庐舍荡尽，掌闲卫兵溺死千余人，京师兴道坊一夕陷为池，居民五百余家皆没不见。是年，邓州三鸦口大水塞谷，或见二小儿以水相沃，须臾，有蛇大十围，张口仰天，人或斫射之，俄而暴雷雨，漂溺数百家。十年五月辛酉，伊水溢，毁东都城东南隅，平地深六尺；河南许、仙、豫、陈、汝、唐、邓等州大水，害稼，漂没民居，溺死者甚众。六月，博州，棣州河决。十二年六月，豫州大水。八月，兗州大水。十四年秋，天下州五十，水，河南、河北尤甚，河及支川皆溢，怀、卫、郑、滑、汴、濮人或巢或舟以居，死者千计；润州大风自东北，海涛没瓜步。十五年五月，晋州大水。七月，邓州大水，溺死数千人；洛水溢，入鄜城，平地丈余，死者无算，坏同州城市及冯翊县，漂居民二千余家。八月，涧、谷溢，毁渑池县。是秋，天下州六十三大水，害稼及居人庐舍，河北尤甚。十七年八月丙寅，越州大水，坏州县城，十八年六月壬午，东都瀍水溺扬、楚等州租船，洛水坏天津、永济二桥及民居千余家。十九年秋，河南水，害稼。二十年秋，宋、滑、兗、郓等州大水。二十二年秋，关辅、河南州十余水，害稼。二十七年三月，澧、袁、江等州水。二十八年十月，河南郡十三水。二十九年七月，伊、洛及支川皆溢，害稼，毁天津桥及东西漕、上阳宫仗舍，溺死千余人。是秋，河南、河北郡二十四水，害稼。 
　　天宝四载九月，河南、淮阳、睢阳、谯四郡水。十载，广陵大风驾海潮，沈江口船数千艘。十三载九月，东都瀍、洛溢，坏十九坊。 
　　广德元年九月，大雨，水平地数尺，时吐蕃寇京畿，以水自溃去。二年五月，东都大雨，洛水溢，漂二十余坊；河南诸州水。 
　　大历元年七月，洛水溢。二年秋，湖南及河东、河南、淮南、浙东西、福建等道州五十五水灾。七年二月，江州江溢。十年七月，杭州海溢。十一年七月戊子，夜澍雨，京师平地水尺余，沟渠涨溢，坏民居千余家。十二年秋，京畿及宋、亳、滑三州大雨水，害稼，河南尤甚，平地深五尺，河溢。 
　　建中元年，幽、镇、魏、博大雨，易水、滹沱横流，自山而下，转石折树，水高丈余，苗稼荡尽。 
　　贞元二年六月丁酉，大风雨，京城通衢水深数尺，有溺死者。东都、河南、荆南、淮南江河溢。三年三月，东都、河南、江陵、汴扬等州大水。四年八月，灞水暴溢，杀百余人。八年秋，自江淮及荆、襄、陈、宋至于河朔州四十余大水，害稼，溺死二万余人，漂没城郭庐舍，幽州平地水深二丈，徐、郑、涿、蓟、檀、平等州，皆深丈余。八年六月，淮水溢，平地七尺，没泗州城。十一年十月，朗、蜀二州江溢。十二年四月，福、建二州大水，岚州暴雨，水深二丈。十三年七月，淮水溢于亳州。十八年春，申、光、蔡等州大水。 
　　永贞元年夏，朗州之熊、武五溪溢。秋，武陵、龙阳二县江水溢，漂万余家。京畿长安等九县山水害稼。 
　　元和元年夏，荆南及寿、幽、徐等州大水。二年六月，蔡州大雨，水平地深数尺。四年十月丁未，渭南暴水，漂民居二百余家。六年十月，鄜坊、黔中水。七年正月，振武河溢，毁东受降城；五月，饶、抚、虔、吉、信五州暴水，虔州尤甚，平地有深至四丈者。八年五月，陈州、许州大雨，大隗山摧，水流出，溺死者千余人。六月庚寅，大风，毁屋扬瓦，人多压死；京师大水，城南深丈余，入明德门，犹渐车辐。辛卯，渭水涨，绝济。时所在百川发溢，多不由故道。沧州水潦，浸盐山等四县。九年秋，淮南及岳、安、宣、江、抚、袁等州大水，害稼。十一年五月，京畿大雨水，昭应尤甚；衢州山水害稼，深三丈，毁州郭，溺死百余人。六月，密州大风雨，海溢，毁城郭；饶州浮梁、乐平二县暴雨，水，漂没四千余户；润、常、潮、陈、许五州及京畿水，害稼。八月甲午，渭水溢，毁中桥。十二年六月乙酉，京师大雨，水，含元殿一柱倾，市中水深三尺，毁民居二千余家；河南、河北大水，洺、邢尤甚，平地二丈；河中、江陵、幽泽潞晋隰苏台越州水，害稼。十三年六月辛未，淮水溢。十五年秋，洪、吉、信、沧等州水。 
　　长庆二年七月，河南陈、许、蔡等州大水；好畤山水漂民居三百余家；处州大雨，水，平地深八尺，坏城邑、桑田太半。四年夏，苏、湖二州大雨，水，太湖决溢；睦州及寿州之霍山山水暴出；郓、曹、濮三州雨，水坏州城、民居、田稼略尽；襄、均、复、郢四州汉水溢决。秋，河南及陈、许二州水，害稼。 
　　宝历元年秋，鄜、坊二州暴水；兗、海、华三州及京畿奉天等六县水，害稼。 
　　大和二年夏，京畿及陈、滑二州水，害稼；河阳水，平地五尺；河决，坏棣州城；越州大风，海溢；河南郓、曹、濮、淄、青、齐、德、兗、海等州并大水。三年四月，同官县暴水，漂没二百余家；宋、亳、徐等州大水，害稼。四年夏，江水溢，没舒州太湖、宿松、望江三县民田数百户；鄜坊水，漂三百余家；浙西、浙东、宣歙、江西、鄜坊、山南东道、淮南、京畿、河南、江南、荆襄、鄂岳、湖南大水，皆害稼。五年六月，玄武江涨，高二丈，溢入梓州罗城；淮西、浙东、浙西、荆襄、岳鄂、东川大水，害稼。六年二月，苏、湖二州大水。六月，徐州大雨，坏民居九百余家。七年秋，浙西及扬、楚、舒、庐、寿、滁、和、宣等州大水，害稼。八年秋，江西及襄州水，害稼；蕲州湖水溢；滁州大水，溺万余户。 
　　开成元年夏，凤翔麟游县暴雨，水，毁九成宫，坏民舍数百家，死者百余人。七月，镇州滹沱河溢，害稼。三年夏，河决，浸郑、滑外城；陈、许、鄜、坊、鄂、曹、濮、襄、魏、博等州大水；江、汉涨溢，坏房、均、荆、襄等州民居及田产殆尽；苏、湖、处等州水溢入城，处州平地八尺。四年秋，西川、沧景、淄青大雨，水，害稼及民庐舍，德州尤甚，平地水深八尺。五年七月，镇州及江南水。 
　　会昌元年七月，江南大水，汉水坏襄、均等州民居甚众。 
　　大中十二年八月，魏、博、幽、镇、兗、郓、滑、汴、宋、舒、寿、和、润等州水，害稼；徐、泗等州水深五丈，漂没数万家。十三年夏，大水。 
　　咸通元年，颍州大水。四年闰六月，东都暴水，自龙门毁定鼎、长夏等门，漂溺居人。七月，东都许、汝、徐、泗等州大水，伤稼。九月，孝义山水深三丈，破武牢关金城门汜水桥，六年六月，东都大水，漂坏十二坊，溺死者甚众。七年夏，江淮大水。秋，河南大水，害稼。十四年八月，关东、河南大水。 
　　乾符三年，关东大水。 
　　光化三年九月，浙江溢，坏民居甚众。 
　　乾宁三年四月，河圮于滑州，硃全忠决其堤，因为二河，散漫千余里。 
　　△常寒 
　　显庆四年二月壬子，大雨雪。方春，少阳用事，而寒气胁之，古占以为人君刑法暴滥之象。近常寒也。 
　　咸亨元年十月癸酉，大雪，平地三尺，人多冻死。 
　　仪凤三年五月丙寅，高宗在九成宫，霖雨，大寒，兵卫有冻死者。 
　　开耀元年冬，大寒。 
　　久视元年三月，大雪。 
　　神龙元年三月乙酉，睦州暴寒且冰。 
　　开元二十九年九月丁卯，大雨雪，大木偃折。 
　　大历四年六月伏日，寒。 
　　贞元元年正月戊戌，大风雪，寒；丙午，又大风雪，寒，民饥，多冻死者。十二年十二月，大雪甚寒，竹柏柿树多死。占曰；“有德遭险，厥灾暴寒。”十九年三月，大雪。二十年二月庚戌，始雷，大雨雹，震电，大雨雪。既雷则不当雪，阴胁阳也，如鲁隐公之九年。 
　　元和六年十二月，大寒。八年十月，东都大寒，霜厚数寸，雀鼠多死。十二年九月己丑，雨雪，人有冻死者。十五年八月己卯，同州雨雪，害稼。 
　　长庆元年二月，海州海水冰，南北二百里，东望无际。 
　　大和六年正月，雨雪逾月，寒甚。九年十二月，京师苦寒。 
　　会昌三年春，寒，大雪，江左尤甚，民有冻死者。 
　　咸通五年冬，隰、石、汾等州大雨雪，平地深三尺。 
　　景福二年二月辛巳，曹州大雪，平地二尺。 
　　天复三年三月，浙西大雪，平地三尺余，其气如烟，其味苦。十二月，又大雪，江海冰。 
　　天祐元年九月壬戌朔，大风，寒如仲冬。是冬，浙东、浙西大雪。吴、越地气常燠而积雪，近常寒也。 
　　△鼓妖 
　　武德三年二月丁丑，京师西南有声如崩山。近鼓妖也。说者以为人君不聪，为众所惑，则有声无形，不知所从生。 
　　天授元年九月，检校内史宗秦客拜日，无云而雷震。近鼓妖也。 
　　贞元十三年六月丙寅，天晦，街鼓不鸣。 
　　中和二年十月，西北方无云而雷。 
　　天复三年十月甲午，有大声出于宣武节度使厅事。近鼓妖也。 
　　△鱼孽 
　　如意中，济源路敬淳家水碾柱将坏，易之为薪，中有鲇鱼长尺余，犹生。近鱼孽也。 
　　开元四年，安南都护府江中有大蛇，首尾横出两岸，经日而腐，寸寸自断。数日，江鱼尽死，蔽江而下，十十五五相附著，江水臭。 
　　神龙中，渭水有虾蟆大如鼎，里人聚观，数日而失。是岁大水。 
　　元和十四年二月，昼，有鱼长尺余，坠于郓州市，良久乃死。鱼失水而坠于市，败灭象也。 
　　开成二年三月壬申，有大鱼长六丈，自海入淮，至濠州招义，民杀之。近鱼孽也。 
　　乾符六年，汜水河鱼逆流而上，至垣曲、平陆界。鱼，民象，逆流而上，民不从君令也。 
　　光启二年，扬州雨鱼。占如元和十四年。 
　　△蝗 
　　武德六年，夏州蝗。蝗之残民，若无功而禄者然，皆贪挠之所生。先儒以为人主失礼烦苛则旱，鱼螺变为虫蝗，故以属鱼孽。 
