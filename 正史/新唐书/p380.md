<!-- { "loadSidebar": true } -->
　　绶子温。温，字弘育。方七岁，日诵书数千言。十一，举两经及第，以拔萃高等补咸阳尉。父愕然，疑假权谒进，召而试诸廷，文就无留意，喜曰：“儿无愧矣！”入为监察御史，以台制苛严，不可以省养，不拜。换著作郎，既谢，辄解归。侍亲疾，调适汤剂，弥二十年，衣不弛带。既居丧，毁瘠不支。服除，李逢吉辟置宣武府。频迁右补阙。宰相宋申锡被构，罪不测，温倡曰：“丞相操履有初，不宜反，乃奸人陷之。吾等岂避雷霆，使上蒙雾咎邪！”率同舍伏阁切争，由是益知名。 
　　太和五年，太庙室漏罅，诏宗正、将作营治，不时毕，文宗怒，责卿李锐、监王堪，夺其禀，自敕中人葺之。温谏：“吏举其职，国以治；事归于正，法以修。夫设制度，立官司，度经费，则宗庙最重也。比诏下阅月，有司弛墯不力，正可黜慢官，惩不恪，择可任者缮完之，则吏举职，事归正矣。今慢吏夺禀，而易以中人，是许百司公废职，以宗庙之重，为陛下所私，臣窃惜之。请还将作，则官修业矣。”帝乃罢宦人。会群臣请上尊号，温固谏：“今河南水，江淮旱歉，京师雪积五尺，老稚冻仆，此非崇饰虚名时。”帝顺纳，乃谢群臣。改侍御史。 
　　李德裕入辅，擢礼部员外郎。或言雅为牛僧孺厚，德裕曰：“是子坚正，可以私废乎？”郑注节度凤翔，表为副，温曰：“拒则远黜，从之祸不测，吾焉能为注起邪？”注诛，由考功员外郎拜谏议大夫。未几，为翰林学士。先是，绶在禁廷，积忧畏病废，故诫温不得任近职，至是固辞。帝怒曰：“宁绶治命邪？”礼部侍郎崔蠡曰：“温用乱命，益所以为孝。”帝意释，换知制诰。引疾徙太常少卿。宰相李固言荐温给事中，帝曰：“温素避事，肯为我论驳乎？须太子长，以为宾客。”久之，卒为给事中。 
　　初，兼庄恪太子侍读，晨诣宫，日中见太子，谏曰：“殿下盛年，宜鸡鸣蚤作，问安天子，如文王故事。”太子不悦。辞侍读，见听。王晏平罢灵武节度使，以马及铠仗自随，贬康州司户参军，厚赂贵近，浃日，改抚州司马，乐工尉迟璋授光州长史，温悉封上诏书。太子得罪，诏谕群臣，温曰：“陛下训之不早，非独太子罪。”时颇直其言。迁尚书右丞。盐铁推官姚勖按大狱，帝以为能，擢职方员外郎，将趋省，温使户止，即上言：“郎官清选，不可赏能吏。”帝命中人谕送，温执议不移，诏改勖检校礼部郎中。帝问故于杨嗣复，对曰：“勖，名臣后，治行无疵。若吏材干而不入清选，佗日孰肯当剧事者？此衰晋风，不可以法。”帝素重温，出为陕虢观察使。民当输租而麦未熟，吏白督之，温曰：“使民货田中穗以供赋，可乎？”为缓期而赋办。 
　　武宗立，擢吏部侍郎。李德裕欲引同辅政，温苦言李汉可释，德裕怅然，出宣歙观察使。池民讼刺史，劾无状，榜杀之，威行部中。既疾，召亲属，赋绶诗“在室愧屋漏”，因泣下曰：“今知没身不负斯诫矣！”卒，年五十八，赠工部尚书，谥曰孝。 
　　温性刚峻，人望见无敢戏慢者。与杨嗣复、李珏善，尝劝与李德裕平故憾，二人不从，及皆谪，温叹曰：“用吾言，孰至是邪！”一女，归薛蒙。女工属文，续曹大家《女训》，行于世。温少合，所善惟萧祐。 
　　祐者，字祐之，夷澹君子也。少贫窭，隐居，以孝养闻。司农卿李实督官租，祐居丧，未及输，召至，将责之。会有赐与，倩祐为奏，实称善，即荐于朝。终制，以处士拜左拾遗。累迁谏议大夫，终桂州观察使，赠右散骑常侍。精画及书，自钟、王、萧、张以来，皆能识其真。謷然不以尘事自蒙，故温号“山林友”云。 
　　赞曰：杜黄裳善谋，裴垍能持法，李籓鲠挺，韦贯之忠实，皆足穆天縡，经国体，拨衰奋王，菑攘四方。宪宗中兴，宁不谓得人而致然邪？昔子贡孔堂高第而货殖，韩安国汉名宰而资贪，黄裳亦以受饷见疵，至于忠烈峣然，则不可掩已。 
　　
列传第九十五　二高伊硃二刘范二王孟赵李任张 
　　高崇文，字崇文。其先自渤海徙幽州，七世不异居，开元中，再表其闾。崇文性朴重寡言 ，少籍平卢军。贞元中，从韩全义镇长武城，治军有声。累官金吾将军。吐蕃三万寇宁州，崇文率兵三千往救，战佛堂原，大破之，封渤海郡王。全义入朝，留知行营节度后务，迁长武城都知兵马使。 
　　刘辟反，宰相杜黄裳荐其才，诏检校工部尚书、左神策行营节度使，俾统左右神策、麟游奉天诸屯兵讨辟。时显功宿将，人人自谓当选，及诏出，皆大惊。始，崇文选兵五千，常若寇至。至是，卯漏受命，辰已出师，器良械完，无一不具。过兴元，士有折逆旅匕箸者，即斩以徇。乃西自阆中出，却剑门兵，解梓潼之围，贼将邢泚退守梓州。诏拜崇文东川节度使。初，辟陷东川，执节度使李康不杀也；至是，归康以丐雪，崇文数康失守罪，斩之。鹿头山南距成都百五十里，扼二川之要，辟城之，旁连八屯，以拒东兵。崇文始破贼二万于城下，会雨，不克攻。明日，战万胜堆，堆直鹿头左，使骁将高霞寓鼓之，士扳缘上，矢石如雨，募死士夺而有之，尽杀戍者，焚其栅，下瞰鹿头城，人可头数。凡八战皆捷，贼心始摇。大将阿跌光颜与崇文约，后期，惧罪，请深入自赎，乃军鹿头西，断贼粮道。贼大震，其将李文悦以兵三千自归，仇良辅举鹿头城二万众降，执辟子方叔、婿苏强。遂趣成都，余兵皆面缚送款。辟走，追禽之，槛送京师。 
　　入成都也，师屯大达，市井不移，珍货如山，无秋毫之犯。邢泚已降而贰，斩于军，衣冠胁污者诣牙请命，崇文为条上全活之。进检校司空、西川节度副大使，南平郡王，实封三百户，刻石纪功于鹿头山。 
　　崇文不通书，厌案牍谘判以为繁，且蜀优富无所事，请扞边自力，乃诏同中书门下平章事、邠宁庆节度使，为京西诸军都统。崇文恃功而侈，举蜀帑藏百工之巧者皆自随，又不晓朝廷仪，惮于觐谒，有诏听便道之屯。居邠三年，戎备整修。卒，年六十四，赠司徒，谥曰威武。会昌六年，诏配享宪宗庙。 
　　子承简，少事忠武军，后更隶神策。以崇文平蜀功，除嘉王傅。裴度征蔡，奏署牙将。蔡平，诏析上蔡、郾城、遂平、西平四县为洲殷州，拜承简刺史，治郾城。始开屯田，列防庸，濒溵绵地二百里无复水败，皆为腴田。先是，贼筑武宫以夸战劳，承简夷其丘，庀家财以葬。葺儒宫，备俎豆，岁时行礼。野有荍实，民得以食。将吏立石颂功。迁邢州刺史，观察府责赋尤急，承简代下户数百输租。 
　　迁宋州。会宣武将李朅反，遣使责财于宋，承简囚之，前后数辈辄系狱，一日并出斩于牙门，威震部中。朅悉兵攻之。宋有三城，南城陷，承简保北两城，数与贼确。会徐州救至，朅为李质所执，兵遂溃。拜兗海沂密节度使。迁义成军，检校尚书左仆射。入拜右金吾卫大将军，复节度邠宁。先是，虏多以盛秋犯边，承简请屯宁州以制其侵。属疾还朝，道卒，赠司空，谥曰敬。 
　　崇文孙骈，自有传。 
　　伊慎，字寡悔，兗州人。通《春秋》、《战国策》、天官、五行书，用善射为折冲都尉。丧母，将合葬而不知父墓，昼夜哭，梦若有导者；既发之，旧志可按也，乃得葬。 
　　江西路嗣恭讨哥舒晃，以慎为先锋。疾战破贼，斩首三千级，下韶州。战把江口，水湍驶，乃为桴，寘薪焉，乘风纵火，贼焚且溺不可计，与诸将追斩晃泔溪。授连州长史，知团练副使。三迁江州别驾。 
　　讨梁崇义也，慎以江西牙兵属李希烈，希烈署汉南北兵马使，不受，独率所部破崇义于蛮水，效俘三万。襄、汉平，功多。希烈爱其材，数馈遗，欲縻止之，卒以计免。明年，希烈果反。嗣曹王皋至钟陵，得而壮之，拔为大将。希烈恐为皋所任，遗以七属甲，诈为慎书，行反间。帝遣使即军中斩之，皋表列其诬，未报。贼溯江徇地，皋授慎兵，劳而遣，与贼大战，破之，收黄梅，次长平，杀贼将，斩级千余，拔蔡山尤力。遂下蕲州，即拜刺史，封南充郡王。 
　　天子在梁州，包佶转东南财粮次蕲口，贼遣骁将杜少诚以兵万人遏江道，不得西。慎选士七千，列三屯相望，偃旗以待。少诚分围之，未合，慎自中屯鼓之，诸屯悉出奋击，贼乱，少诚走，斩别将许少华，封其尸为京冢，漕无留艰。进围安州，希烈之甥刘戒虚以兵八千来援，慎逆击于应山，禽之，示城下，州开门降。以功为安州刺史，实封百户。改隋州。战厉乡，斩首五千级，喻降李惠登，即荐惠登为刺史。拜慎安、黄州节度使。 
　　吴少诚反，诏领步骑五千兼统荆南、湖南、江西兵，当一面，遇贼于三州港，营义阳，战于申，斩首数千，加检校刑部尚书。贞元末，诏安、黄为奉义军，即为奉义节度。 
　　宪宗即位，以兵付其子宥，身入朝，拜尚书右仆射，改金吾卫大将军。以钱三千万赂宦人求帅河中，事暴，帝没其半赃，贬右卫将军。明年，念旧劳，复检校右仆射兼右卫上将军。卒，赠太子太保，谥曰壮缪。乾符中，盗发其墓，赐绢二百修瘗云。 
　　硃忠亮，字仁辅，汴州浚仪人。举明经不中，往事昭义节度使薛嵩为裨将，屯普润，开田峙粮，以功擢太子宾客。 
　　硃泚乱，率麾下四十骑至奉天，封东阳郡王，为“定难功臣”。扈狩梁州，为贼钞获，系长安狱。贼平，李晟释之，奏隶本军，累迁定平军使。宪宗立，加御史大夫。泾州将杨琦谋拒诏为乱，方集诸校计事，屋坏，琦压死，乃授忠亮泾原四镇节度使。本名士明，至是赐今名。 
　　隐核军籍，得窜名者三千人，岁收乾没十万缗。吏白耄卒不任战者可罢，答曰：“古于老马不弃，况战士乎？”闻者莫不感奋。泾俗旧多卖子，忠亮以财赎免者前后数百。筑潘原城有劳，改封丹阳。卒，赠尚书右仆射，谥曰灵。 
　　刘昌裔，字光后，太原阳曲人。幼重迟不好戏，常若有所思度。及壮，策说边将不售，去入蜀。杨惠琳乱，昌裔说之。惠琳顺命，拜泸州刺史，署昌裔州佐。惠琳死，客河朔间。曲环方攻濮州，表为判官。为环檄李纳，剀晓大谊，环上其稿，德宗异之。环领陈许军，又从府迁。累进营田副使。 
