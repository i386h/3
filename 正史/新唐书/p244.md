<!-- { "loadSidebar": true } -->
　　麟德元年，坐梁王忠事下狱死，籍其家。初，武后得志，遂牵制帝，专威福，帝不能堪；又引道士行厌胜，中人王伏胜发之。帝因大怒，将废为庶人，召仪与议。仪曰：“皇后专恣，海内失望，宜废之以顺人心。”帝使草诏。左右奔告后，后自申诉，帝乃悔；又恐后怨恚，乃曰：“上官仪教我。”后由是深恶仪。始，忠为陈王时，仪为谘议，与王伏胜同府。至是，许敬宗构仪与忠谋大逆，后志也。自褚遂良等元老大臣相次屠履，公卿莫敢正议，独仪纳忠，祸又不旋踵，由是天下之政归于后，而帝拱手矣。 
　　子庭芝，历周王府属，亦被杀。庭芝女，中宗时为昭容，追赠仪为中书令、秦州都督、楚国公；庭芝黄门侍郎、岐州刺史、天水郡公，以礼改葬。 
　　赞曰：高宗之不君，可与为治邪？内牵嬖阴，外劫谗言，以无忌之亲，遂良之忠，皆顾命大臣，一旦诛斥，忍而不省。反天之刚，挠阳之明，卒使牝硃鸣辰，祚移后家，可不哀哉！天以女戎间唐而兴，虽义士仁人抗之以死，决不可支。然瑗、济、义琰、仪四子可谓知所守矣。噫，使长孙不逐江夏、害吴王，褚不谮死刘洎，其盛德可少訾乎！ 
　　
列传第三十一　杜二崔高郭赵崔杨卢二刘李刘孙邢 
　　杜正伦，相州洹水人。隋世重举秀才，天下不十人，而正伦一门三秀才，皆高第 ，为世歆美。调武骑尉。太宗素知名，表直秦王府文学馆。贞观元年，魏征荐其才，擢兵部员外郎。帝劳曰：“朕举贤者，非朕独私，以能益百姓也。我于宗娅故人，苟无能，终不得任。卿宜思有以称吾举者。”俄迁给事中，知起居注。帝尝曰：“朕坐朝，不敢多言，必待有利于民，乃出诸口。”正伦曰：“臣职左史，陛下一言失，非止损百姓，且笔之书，千载累德。”帝悦，赐彩段二百。进累中书侍郎。与韦挺、虞世南、姚思廉论事称旨，帝为设宴具，召四人者，谓曰：“我闻神龙可扰以驯，然颔有逆鳞，婴者死，人君亦有之。卿属遂犯吾鳞，裨阙失，朕其虑危亡哉！思卿至意，故举酒以相乐也。”各赐帛有差。 
　　太子监国，诏正伦行左庶子，兼崇贤馆学士。帝谓正伦：“吾儿幼，未有就德，我常物物戒之。今当监国，不得朝夕见，故辍卿于朝以佐太子。慎之勖之。”它日又言：“朕年十八，犹在人间，情伪无不尝；及即位，处置有失，必待谏，乃释然悟，况太子生深宫不及知邪？且人主不可自骄，今若诏天下，敢谏者死，将无复发言矣。故朕孜孜延进直言。卿其以是晓太子，冀裨益之。”擢中书侍郎，封南阳县侯，仍兼太子左庶子。出入两宫，典机密，以办治称。后太子稍失道，帝语正伦：“太子数私小人，卿可审喻之，教而不徙，其语我来。”故正伦显谏无所避。”太子不从，辄道帝语督切，太子即表闻。帝责曰：“何漏泄我语？”对曰：“开示不入，故以陛下语怖之，冀当反善。”帝怒，出为谷州刺史，再贬交州都督。太子废，坐受金带，流驭州。久之，授郢、石二州刺史。 
　　显庆元年，擢黄门侍郎，兼崇贤馆学士，进同中书门下三品。又兼度支尚书，仍知政事。迁中书令，封襄阳县公。初，正伦已通贵，李义府官尚微，及同执政，不能下。中书侍郎李友益，义府族也，晚附正伦，同摭义府衅缺。义府使人告正伦、友益交通罔上，有异计。高宗恶之，出正伦为横州刺史，流友益峰州。正伦卒于贬。 
　　正伦与城南诸杜昭穆素远，求同谱，不许，衔之。诸杜所居号杜固，世传其地有壮气，故世衣冠。正伦既执政，建言凿杜固通水以利人。既凿，川流如血，阅十日止，自是南杜稍不振。正伦工属文，尝与中书舍人董思恭夜直，论文章。思恭归，谓人曰：“与杜公评文，今日觉吾文顿进。”无子，以兄子志静为嗣。 
　　从子求仁、从孙咸皆显名。 
　　求仁有雅才。永淳中，授监察御史，坐事为黔令。与徐敬业举兵，为兴复府左长史，死于难。 
　　咸擢进士第。累迁右台监察御史。牂柯反，咸监军出讨。贼保垒自固，道荒漫，师不能进。咸乃息士，示不欲战，阴伺之。时旱暑风炽，咸纵火，噪而前，贼眩怖相失，自腾践死，擒其酋，遂平之。迁侍御史，出为汾州长史。开元中，为河北按察使。坐用法深，贬睦州司马。 
　　崔知温，字礼仁，许州鄢陵人。仕为左千牛，稍迁灵州司马。境有浑、斛萨万帐，数扰齐民，农皆释耒习骑射以扞贼。知温表徙河北，虏不乐迁，将军契苾何力为言，乃止。知温固请，疏十五报，卒徙河北，自是人得就耕。浑、斛萨至徙地，顾善水草，亦忘迁。后入朝，过州，谢曰：“初徙且怨公，今地膏腴，众孳夥，更荷公恩。”皆再拜。 
　　四迁兰州刺史。党项羌三万入寇，州兵寡，众惧，莫知所出。知温披阖不设备，羌怪之，不敢进。俄会将军权善才率兵至，大破其众。善才欲遂穷追取之，知温曰：“古善战弗逆奔，且溪谷复深，草木荒延，万分一有变，不可悔。”善才曰：“善。”分降口五百赠知温，辞曰：“我议公事，图私利邪？” 
　　累迁尚书左丞，转黄门侍郎，脩国史。永隆初，以秩卑，特诏同门下三品，兼脩国史。迁中书令。卒，年五十七，赠幽州大都督，谥曰忠。子泰之，开元时，为工部尚书；谔之，为将作少匠，与诛二张功，封博陵县侯，实封户二百，终少府监。 
　　兄知悌，亦至中书侍郎。与戴至德、郝处俊、李敬玄等同赐飞白书赞，而知悌、敬玄以忠勤见表。迁尚书左丞。裴行俭之破突厥，斩泥孰匐，残落保狼山，诏知悌驰往定襄慰将士，佐行俭平遗寇，有功。终户部尚书。 
　　高智周，常州晋陵人。第进士，补越王府参军。迁费令，与丞、尉均取俸，民安其化，刻石颂美。入擢秘书郎、弘文馆直学士。尝覆弈、诵碑，无谬者。三迁兰台大夫。孝敬在东宫，与司文郎中贺敳、司经大夫王真儒并为侍读，得告还乡里叹曰：“进不知退，取祸之道也。”即移病去。 
　　俄拜寿州刺史，其治尚文雅，行部，先见诸生，质经义及政得失，既乃录狱讼，考耕饷勤堕，以为常。迁正谏大夫、黄门侍郎。仪凤初，进同中书门下三品。迁太子左庶子。是时崔知温、刘景先脩国史，故智周与郝处俊监莅。久之，罢为御史大夫，与薛元超、裴炎同治章怀太子狱，无所同异，固表去位。高宗美其概，授右散骑常侍。请致仕，听之。卒，年八十二，赠越州都督，谥曰定。 
　　智周始与郝处俊、来济、孙处约共依江都石仲览。仲览倾产结四人驩，因请各语所期。处俊曰：“丈夫惟无仕，仕至宰相乃可。”智周、济如之。处约曰：“得为舍人，在殿中周旋吐纳可也。”仲览使相工视之，工语仲览曰：“高之贵，君不及见之。来早显而末踬，高晚显而寿。吾闻速登者易颠，徐进者少患，天道也。”后济居吏部，处约以瀛州参军入调，济曰：“如志。”拟通事舍人。毕，降阶劳问平生。既仲览卒，而济等益显。 
　　智周所善义兴蒋子慎，有客尝视两人，曰：“高公位极人臣，而嗣少弱；蒋侯宦不达，后且兴。”子慎终达安尉。其子缯往见智周，智周方贵，以女妻之。生子挺，历湖、延二州刺史。生子洌、涣，皆擢进士。洌为尚书左丞。涣，永泰初历鸿胪卿，日本使尝遗金帛，不纳，唯取笺一番，为书以贻其副云。挺之卒，洌兄弟庐墓侧，植松柏千余。涣终礼部尚书，封汝南公。洌子炼，涣子铢，又有清白名。而高氏后无闻。 
　　郭正一，定州鼓城人。贞观时，由进士署第，历中书舍人、弘文馆学士。永隆中，迁秘书少监，检校中书侍郎，诏与郭待举、岑长倩、魏玄同并同中书门下承受进止平章事。平章事自正一等始。永淳中，真迁中书侍郎。执政久，明习故事，文辞诏敕多出其手。 
　　刘审礼与吐番战青海，大败。高宗召群臣问所以制戎，正一曰：“吐蕃旷年梗寇，师数出，坐费粮赀。近讨则丧威，深入则不能得其巢穴。今上策莫如少募兵，且明烽候，勿事侵扰，须数年之迟，力有余，人思战，一举可破矣。”刘齐贤、皇甫文亮等议，亦与正一合，帝纳之。 
　　武后专国，罢为国子祭酒，出检校陕州刺史。与张楚金、元万顷皆为周兴所诬构，杀之，籍入其家，妻息流放。文章无存者。 
　　赵弘智，河南新安人，元魏车骑大将军肃之孙。早丧母，事父笃孝。通书传，仕隋为司隶从事。武德初，大理卿郎楚之白为詹事府主簿。太宗时，豫论譔，录勤，繇太子舍人进黄门侍郎，兼弘文馆学士。移病出为莱州刺史，稍迁太子右庶子。父事兄弘安，俸禄归之，不敢私。弘安卒，哀恸过期，奉嫂谨甚，抚兄子慈均所生。会太子废，免官。俄拜光州刺史。记徽初，入为陈王师。讲《孝经》百福殿，于是宰相、弘文馆学士、太学生皆在，弘智举五孝，诸儒更诘辨，随问酬悉，舌无留语。高宗喜曰：“试为我陈经之要，以辅不逮。”对曰：“‘天子有争臣七人，虽无道，不失天下。’愿以此献。”帝悦，赐绢二百、名马一。四年，进国子祭酒，仍为学士。卒，年八十二，谥曰宣。弘安亦终国子祭酒。 
　　曾孙矜，举明经，调舞阳主簿，吴少诚反，以县归，徙襄城主簿，赐牙绯。历襄阳丞。客死柳州，官为敛葬。后十七年，子来章始壮，自襄阳往求其丧，不得，野哭。再阅旬，卜人秦誗为筮曰：“金食其墨，而火以贵，其墓直丑，在道之右，南有贵神，冢土是守。宜遇西人，深目而髯，乃其得实。”明日，有老人过其所，问之，得矜墓，直社北，遂归葬弘安墓次。时人哀来章孝，皆为出涕云。 
　　崔敦礼，字安上。祖仲方，在隋为礼部尚书。其先，博陵著姓，魏末，徙为雍州咸阳人。敦礼涉书传，以节义自将。武德中，官通事舍人。善辞令进止，观者皆竦。尝持节幽州召庐江王瑗，瑗已举兵，执之，胁问朝廷事，敦礼不为言，太宗壮之。还，除左卫郎将，赐金币良马。擢中书舍人，四迁兵部侍郎。出为灵州都督。召还，拜兵部尚书。诏抚辑回纥、铁勒部姓，会薛延陀寇边，与李勣合兵破之，置祁连州处其余众。瀚海都督回纥吐迷度为下所杀，诏往绥定，立其嗣而还。敦礼通知四夷情伪，其少，慕苏武为人，故屡使突厥，前后建明，允会事机。 
　　永徽四年，拜侍中，监脩国史。累封固安县公。进中书令兼检校太子詹事。以久疾，自言不任事奉两宫。更拜太子少师、同中书门下三品。弟余庆，时为定襄都督府司马，召使侍疾。卒，年六十一。高宗为举哀东云龙门，赙布、秘器尤厚，赠开府仪同三司、并州大都督，谥曰昭，陪葬昭陵。余庆位亦至兵部尚书。 
