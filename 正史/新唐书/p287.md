<!-- { "loadSidebar": true } -->
　　玄宗平内难，书诏填委，独颋在太极后筦，口所占授，功状百绪，轻重无所差。书史白曰：“丐公徐之，不然，手腕脱矣。”中书令李峤曰：“舍人思若涌泉，吾所不及。”迁太常少卿，仍知制诰。遭父丧，起为工部侍郎，辞不拜，终制乃就职。帝问宰相：“有自工部侍郎得中书侍郎乎？”对曰：“陛下任贤惟所命，何资之计？”乃诏以颋为中书侍郎。帝劳曰：“方美官缺，每欲用卿，然宰相议遂无及者，朕为卿恨。陆象先殁，紫微侍郎未尝补，朕思其人无易卿者。”颋顿首谢。明日加知制诰，给政事食，给食自颋始。时李軿对掌书命，帝曰：“前世李峤、苏味道文擅当时，号“苏李”。今朕得颋及軿，何愧前人哉！”俄袭封许国公。 
　　吐蕃盗边，诸将数败，虏益张，秣骑内侵。帝怒，欲自将兵讨之。颋谏曰：“古称荒服，取荒忽之义，非常奉职贡也。故来则拒，去则勿逐，以禽兽畜之，羁縻御之。譬若猎然，羽毛不入服用，体肉不登郊庙，则王者不射也。况万乘之重，与犬羊蚊虻语负胜哉？远夷左衽，不足以辱天子，亦可见矣。虽然，兵法先声后实，陛下姑班亲征之诏，而敕虓将谋夫投会济师，则吐蕃不日崩破，亦无待躬致天讨也。臣谓岐、陇凋弊积年，若千乘万骑，供亿不涯，诚恐徭役内兴，寇掠外虞，斯人不堪，一也。戎虏之性，骤往倏来，败不耻奔，胜不让成。若大军一临边，怖震鸟散，彼出多方，我受其误，二也。太上皇闻陛下身对寇场，不能无忧，烝烝之思，何以自安？三也。汉蒯成侯谏高帝曰：“上尝自劳，岂谓无人使哉？”高帝以为爱我。今将相大臣，岂无为陛下宣力者，何亲行之遽邪？”不省。 
　　复上言：“王者之师，有征无战，籓贡或阙，王命征之，于是乎治兵其郊，获辞而止，非谓按甲自临。敌人畏之莫敢战也。古天子无亲将，惟黄帝五十二战，当未平之时。自阪泉功成，则修身闲居，无为无事。陛下拨定祸乱，方当深视高居，制礼作乐，禅梁父，登空同，何至厌天居，衽金革，为一日之敌？今吐蕃遣渠领干犯国令，军吏一不胜，而陛下屈至尊为之敌，虽朝鼎夕砧，犹未可以夸四夷，安足劳圣躬哉？虏之入，唯盗羊马，发窖裭衣，未尝杀略边人，其罪易原也。臣恐虏情狼顾，牵连北狄，闻六师之行，入幽、并，犯灵、夏，南动京师，太上皇一致忧劳，是陛下以天下之安，不能宁其亲也。臣固曰，居中制胜，策之上者。若夫择良将，募重而约严，违律必诛，杀敌必赏，多出金以购酋长，虏亡无日矣。愿稍迁延，以须西音。”亦会薛讷大破吐蕃，俘获不赀，由是帝止不行。 
　　时诏立靖陵碑，命颋为之词，辞曰：“前世帝后不志碑，事弗稽古，谓之不法。审当可者，祖宗诸陵，一须营立，后嗣谓何？”帝不纳其言。 
　　开元四年，进同紫微黄门平章事，修国史，与宋璟同当国。璟刚正，多所裁决，颋能推其长。在帝前敷奏，璟有未及，或少屈，颋辄助成之，有不会意，颋更申璟所执，故帝未尝不从，二人相得欢甚。璟尝曰：“吾与苏氏父子同为宰相，仆射长厚，自是国器；若献可替否，事至即断，尽公不顾私，则今丞相为过之。” 
　　八年，罢为礼部尚书。俄检校益州大都督长史，按察节度剑南诸州。时蜀彫攰，人流亡，诏颋收剑南山泽盐铁自赡。颋尚简静，重兴力役，即募戌人，输雇直，开井置炉，量入计出，分所赢市谷，以广见粮。时前司马皇甫恂使蜀，檄取库钱市锦半臂、琵琶捍拨、玲珑鞭，颋不肯予，因上言：“遣使衔命，先取不急，非陛下以山泽赡军费意。”或谓颋：“公在远，叵得忤上意。”颋曰：“不然。明主不以私爱夺至公，吾可以远近废忠臣节邪？”巂州蛮苴院与吐蕃连谋入寇，获谍者，吏请讨之，颋不听，移书还其谍曰：“毋得尔。”苴院羞悔，不敢侵边。 
　　从封泰山，诏颂朝觐坛，世咨其文。还，分主十铨事。卒，年五十八。帝犹视朝，起居舍人韦述上疏曰：“贞观、永徽时，大臣薨，辄置朝举哀，成终始恩，上有旌贤录旧之德，下有生荣死哀之美。昔晋知悼子卒，平公宴乐，杜蒉一言而悟，《春秋》载之。故礼部尚书颋累叶辅弼，奉事轩陛二十余年，今奄忽不还，邦人痛嗟。惟帷尽之旧，股肱之戚，宜即废朝，明君臣之谊。”帝曰：“固朕意也。”即日帐次哭洛城南门，不朝。诏赠右丞相，谥曰文宪。葬日，帝游咸宜宫，将猎，闻之，曰：“颋且葬，我忍自娱哉！”半道而还。 
　　颋性廉俭，奉禀悉推散诸弟亲族，储无长赀。自景龙后，与张说以文章显，称望略等，故时号“燕许大手笔”。帝爱其文，曰：“卿所为诏令，别录副本，署臣某撰，朕当留中。”后遂为故事。其后李德裕著论曰“近世诏诰，惟颋叙事外自为文章”云。 
　　诜，字廷言，举贤良方正高第，补汾阴尉，迁秘书详正学士，累转给事中，时颋为紫微侍郎，固辞。帝曰：“古有内举不避亲者乎？”对曰：“晋祁奚是也。”帝曰：“若然，朕自用诜，卿言非公也。”顷之，出徐州刺史，治有迹。卒，赠吏部侍郎。 
　　诜子震，以廕补千牛。十余岁，强学有成人风。颋曰：“吾家有子。”累迁殿中侍御史、长安令。安禄山隐京师，震与尹崔光远杀开远门吏，弃家出奔。会肃宗兴师灵武，震昼夜驰及行在，帝嘉之，拜御史中丞，迁文部侍郎。广平王为元帅，崇择宾佐，以震为粮料使。二京平，封岐阳县公，改河南尹。九节度兵败相州，震与留守崔圆奔襄、邓，贬济王府长史。起为绛州刺史，进户部侍郎，判度支，为泰陵、建陵卤簿使，以劳封岐国公，拜太常卿。代宗将幸东都，复以震为河南尹，未行，卒，赠礼部尚书。 
　　干，瑰从父兄也。父勖，字慎行，武德中，为秦王谘议、典签、文学馆学士，尚南康公主，拜驸马都尉。迁魏王泰府司马，博学有美名，泰重之。劝开馆引文学士，著书名家。历吏部侍郎、太子左庶子，卒。干擢明经，授徐王府记室参军，王好畋，每谏止之。垂拱中，迁魏刺史。河朔饥，前刺史苛暴，百姓流徙，干检吏督奸，劝课农桑，由是流冗尽复，以治称。拜右羽林军将军，迁冬官尚书。来俊臣素忌之，诬干与琅邪王冲通书，系狱，发愤卒。 
　　张说，字道济，或字说之，其先自范阳徙河南，更为洛阳人。永昌中，武后策贤良方正，诏吏部尚书李景谌糊名较覆，说所对第一，后署乙等，授太子校书郎，迁左补阙。 
　　后尝问：“诸儒言氏族皆本炎、黄之裔，则上古乃无百姓乎？若为朕言之。”说曰：“古未有姓，若夷狄然。自炎帝之姜、黄帝之姬，始因所生地而为之姓。其后天下建德，因生以赐姓，黄帝二十五子，而得姓者十四。德同者姓同，德异者姓殊。其后或以官，或以国，或以王父之字，始为赐族，久乃为姓。降唐、虞，抵战国，姓族渐广。周衰，列国既灭，其民各以旧国为之氏，下及两汉，人皆有姓。故姓之以国者，韩、陈、许、郑、鲁、卫、赵、魏为多。”后曰：“善。” 
　　久视中，后逭暑三阳宫，汔秋未还。说上疏曰： 
　　宫距洛城百六十里，有伊水之隔，崿坂之峻，过夏涉秋，水潦方积，道坏山险，不通转运，河广无梁，咫尺千里，扈从兵马，日费资饟。太仓、武库，并在都邑，红粟、利器，蕴若山丘，奈何去宗朝之上都，安山谷之僻处？是犹倒持剑戟，示人樽柄，臣窃为陛下不取。夫祸变之生，在人所忽，故曰：“安乐必戒，无行所悔。”不可一也。宫城褊小，万方辐凑，填郛溢郭，并锸无所。排斥居人，蓬宿草次，风雨暴至，不知庇托，孤惸老病，流转衢巷。陛下作人父母，将若之何？不可二也。池亭奇巧，荡诱上心。削峦起观，堨流涨海，俯贯地脉，仰出云路，易山川之气，夺农桑之土。延木石，运斧斤，山谷连声，春夏不辍。劝陛下作此者，岂正人邪？《诗》云：“人亦劳止，迄可小康。”不可三也。御苑东西二十里，外无墙垣扃禁，内有榛业谿谷，猛毅所伏，暴慝所凭。陛下往往轻行，警跸不肃，历蒙密，乘险巇，卒有逸兽狂夫，惊犯左右，岂不殆哉？《易》曰：“思患豫防。”愿为万姓持重。不可四也。 
　　今北有胡寇觑边，南有夷獠骚徼，关西小旱，耕稼是忧，安东近平，输漕方始。臣愿及时旋轸，深居上京，息人以展农，修德以来远，罢不急之役，省无用之费。澄心澹怀，惟亿万年，苍苍群生，莫不幸甚。臣度刍议，十不从一，何者？沮盘游之娱，间林沚之玩，规远图，替近适，要后利，弃前欢，未沃明主之心，已捩贵臣之意。然不爱死者，惧言责不职耳。 
　　后不省。 
　　擢凤阁舍人。张易之诬陷魏元忠也，援说为助。说廷对“元忠无不顺言”，忤后旨，流钦州。中宗立，召为兵部员外郎，累迁工部、兵部二侍郎，以母丧免。既期，诏起为黄门侍郎，固请终制，祈陈哀到。时礼俗衰薄，士以夺服为荣，而说独以礼终，天下高之。除丧，复为兵部，兼修文馆学士。 
　　睿宗即位，擢中书侍郎兼雍州长史。谯王重福死，东都支党数百人，狱久不决，诏说往按，一昔而罪人得，乃诛张灵均、郑愔，余诖误悉原。帝嘉其不枉直，不漏恶，慰劳之。玄宗为太子，说与褚无量侍读，尤见亲礼。逾年，进同中书门下平章事，监修国史。 
　　景云二年，帝谓侍臣曰：“术家言五日内有急兵入宫，为我备之。”左右莫对。说进曰：“此谗人谋动东宫耳，陛下若以太子监国，则名分定，奸胆破，蜚祸塞矣。”帝悟，下制如说言。明年，皇太子即皇帝位，太平公主引萧至忠、崔湜等为宰相，以说不附己，授尚书左丞，罢政事，为东都留守。说知太平等怀逆，乃因使以佩刀献玄宗，请先决策，帝纳之。至忠等已诛，召为中书令，封燕国公，实封二百户。 
　　始，武后末年，为泼寒胡戏，中宗尝乘楼从观。至是，因四夷来朝，复为之。说上疏曰：“韩宣适鲁，见周礼而叹，孔子会齐，数倡优之罪。列国如此，况天朝乎？今四夷请和，使者入谒，当按以礼乐，示以兵威，虽曰戎夷，不可轻也。焉知无驹支之辩，由余之贤哉？且乞寒泼胡，未闻典故，裸体跳足，汨泥挥水，盛德何观焉？恐非干羽柔远，樽俎折冲之道。”纳之，自是遂绝。 
　　素与姚元崇不平，罢为相州刺史、河北道按察使。坐累徙岳州，停实封。说既失执政意，内自惧。雅与苏瑰善，时瑰子颋为宰相，因作《五君咏》献颋，其一纪瑰也，候瑰忌日致之。颋览诗呜咽，未几，见帝陈说忠謇有勋，不宜弃外，遂迁荆州长史。 
