<!-- { "loadSidebar": true } -->
　　懿宗淑妃郭氏，幼入郓王邸。宣宗在位，春秋高，恶人言立太子事。王以嫡长居外宫，心常忧惴。妃护侍左右，慰安起居，终得无恙。生女未能言，忽曰：“得活。”王惊异之。及即位，以妃为美人，进拜淑妃。 
　　女为同昌公主，下嫁韦保衡。保衡处内宅，妃以主故，出入娱饮不禁，是时哗言与保衡乱，莫得其端。僖宗立，保衡缘它罪为人所发，且污旧谤，卒贬死。妃犹处禁中。黄巢之难，天子出蜀仓卒，妃不及从，遂流落闾里，不知所终。 
　　懿宗恭宪皇后王氏，其出至微。咸通中，列后廷，得幸，生寿王而卒。王立，是为昭宗，追号皇太后，上谥，祔主懿宗室，即故葬号安陵，召后弟〓官之。 
　　景福初，〓位任浸重，帝亦以外家倚之，为中尉杨复恭所媢，表为黔南节度使。〓之镇，道吉柏江，复恭密喻杨守亮覆其家。 
　　昭宗皇后何氏，梓州人，系族不显。帝为寿王，后得侍，婉丽多智，恩答厚甚。既即位，号淑妃。从狩华州，诏册为皇后。 
　　光化三年，帝猎夜归，后遣德王还邸，遇刘季述，留王紫廷院。明日，季述等挟王陈兵召百官，胁帝内禅。后恐贼臣加害天子，即取玺授季述，与帝同幽东宫。贼平，反正。 
　　天复中，从帝驻凤翔，李茂贞请帝劳军，不得已，后从御南楼。会硃全忠逼帝东迁，后谓帝曰：“此后大家夫妇委身贼手矣！”涕数行下。帝奔播既屡，威柄尽丧，左右皆悍逆庸奴，后侍膳服，无须臾去侧。至洛，帝忧，忽忽与后相视无死所。已而遇弑。 
　　哀帝即位，尊为皇太后，宫中不敢哭，徙居积善宫，号积善太后。帝将禅天下，后亦遇害。初，蒋玄晖为全忠邀九锡，入喻，后度不免，见玄晖垂泣祈哀，以母子托命。宣徽使赵殷衡谮於全忠曰：“玄晖等铭石像瘗积善宫，将复唐。”全忠怒，遂遣缢后，以丑名加之，废为庶人。 
　　
列传第三　宗室 
　　江夏王道宗广宁县公道兴　永安王孝基涵　淮阳王道玄汉　长平王叔良郇国公孝协　彭国公思训　新兴郡王晋　长乐王幼良　襄武王琛河间王孝恭晦　汉阳王庐江王瑗　淮安王神通胶东王道彦　梁郡公孝逸国贞　暠　说齐物　复　襄邑王神符从晦　陇西公博义　渤海王奉慈戡 
　　太祖八子：长延伯，次真，次世祖皇帝，次璋，次绘，次祎，次蔚，次亮。 
　　南阳公延伯，蚤薨，无嗣。高祖武德中，与六王同追封。 
　　谯王真，从太祖战殁，无嗣。 
　　毕王璋，仕周为梁州刺史，与赵王祐谋杀隋文帝，不克，死。生二子：曰韶，曰孝基。韶死隋世，武德时追封东平王，生子道宗。 
　　江夏郡王道宗字承范。高祖即位，授左千牛备身、略阳郡公。裴寂与刘武周战度索原，寂败，贼逼河东，道宗年十七，从秦王讨贼。王登玉壁城以望，谓道宗曰：“贼怙众欲战，尔计谓何？”对曰：“武周席胜，剡然锋未可当，正宜以计摧之。且乌合之众惮持久，若坚壁以顿其锐，须食尽气老，可不战禽也。”王曰：“而意与我合。”既而贼粮匮，夜引去，追战灭之。 
　　出为灵州总管。时梁师都弟洛仁连突厥兵数万傅於垒，道宗闭城守，伺隙出战，破之。高祖谓裴寂曰：“昔魏任城王彰有却敌功，道宗似之。”因封任城王。 
　　始，突厥郁射设入居五原，道宗逐出之，震耀威武，斥地赢千里。贞观元年，召拜鸿胪卿，迁大理。太宗方经略突厥，复授灵州都督。三年，为大同道行军总管，助李靖破虏，亲执颉利可汗，赐封六百户，还为刑部尚书。吐谷浑寇边，靖出昆丘道，诏与侯君集为靖副。贼闻兵且至，走嶂山数千里。诸将欲止，独道宗请穷追，靖曰：“善。”君集未从。道宗以单师进，去大军十日，及之。吐谷浑拒险殊死斗，道宗阴引千骑超山乘其后，贼惊，遂大溃。徙封江夏，授鄂州刺史。久之，坐贪赃，帝闻，怒曰：“朕提四海之富，士马若林，如使辙迹环天下，游观不度，采绝域之玩、海表之珍，顾不得邪？特以劳民自乐，不为也。人心无艺，当以谊制之。今道宗已王，禀赐多而贪不止，顾不鄙哉！”乃免官，削封户，以王就第。明年，召为茂州都督，未行，拜晋州刺史。迁礼部尚书。 
　　侯君集破高昌还，颇怨望。道宗尝从容奏言：“君集智小言大，且为戎首。”帝问所以知必反者，对曰：“见其忌而矜功，耻为房、李下，官尚书，常郁郁不平。”帝曰：“君集诚有功，材无不堪，朕宁惜爵位邪？弟未及耳。不宜轻亿度，使自猜危。”既而君集反，帝笑曰：“如公素揣。” 
　　帝将讨高丽，先遣营州都督张俭轻骑度辽规形势，俭畏，不敢深入。道宗请以百骑往，帝许之，约其还，曰：“臣请二十日行，留十日览观山川，得还见天子。”因秣马束兵，旁南山入贼地，相易险，度营阵便处。将还，会高丽兵断其路，更走间道，谒帝如期。帝曰：“贲、育之勇何以过！”赐金五十斤，绢千匹。 
　　乃诏与李勣为前锋，济辽，拔盖牟城。会贼救至，道宗与总管张君乂领骑裁四千，虏十倍，皆欲浚沟保险须帝至，道宗曰：“贼遽来，其兵必疲，我一鼓摧之，固矣。昔耿弇不以贼遗君父，吾为前军，当清道迎乘舆，尚何待？”勣善之。选壮骑数十，突进贼营，左右出入，勣合击，大破之。帝至，咨美，赐奴婢四十口。乃筑拒闉，攻安市城，闉毁傅城，道宗失部分，反为贼据。帝斩其果毅傅伏爱，道宗跣行请罪，帝曰：“汉武帝杀王恢，不如秦穆公赦孟明。”遂置不问。在阵伤足，帝亲加砭治，赐御膳。还，以疾辞剧就闲，改太常卿。 
　　高宗永徽初，房遗爱以反诛，长孙无忌、褚遂良与道宗有宿怨，诬与遗爱善，流象州，道病薨，年五十四。无忌等得罪，诏复爵邑。道宗晚好学，接士大夫，不倨於贵。国初宗室，唯道宗、孝恭为最贤。子景恒，封卢国公，相州刺史。 
　　道宗弟道兴，武德初，爵广宁郡王，以属疏降封县公。贞观九年，为交州都督，以南方瘴厉，恐不得年，颇忽忽忧怅，卒於官，赠交州都督。 
　　永安壮王孝基，武德初得王，历陕州总管、鸿胪卿，以罪夺官。 
　　二年，刘武周寇太原，夏人吕崇茂以县应贼。诏孝基为行军总管攻之，工部尚书独孤怀恩、内史侍郎唐俭、陕州总管於筠隶焉。筠请急攻城，绝外援，且当有变。时怀恩挟异计，绐说孝基曰：“夏城坚，攻之引日，宋金刚在近，内拒外强，一败涂地。不如顿兵待秦王破贼，则夏自孤，此谓不战而屈人也。”孝基谓然。会尉迟敬德至，与崇茂夹〓官师，遂大败。孝基及筠等皆执於贼，谋亡归，为贼所害。高祖为发哀，优赐其家。晋阳平，购尸不获，招魂以葬，赠左卫大将军及谥。 
　　无子，以兄子道立嗣，封高平王，后降封县公，终陈州刺史。曾孙涵。 
　　涵，简素忠谨，为宗室俊。累授赞善大夫。郭子仪表为关内盐池判官。肃宗至平凉，未知所从。朔方留后杜鸿渐等条士马仓廥，使涵奉笺驰谒肃宗。涵既见，敷奏明辩，肃宗悦，除左司员外郎，再迁宗正少卿。 
　　宝应初，河朔平，涵方母丧，夺哀持节宣慰，所至州县，非公事未尝言，蔬饭水饮，席地以瞑。使还，固请终制，代宗见其癯毁，许之。服除，擢给事中，迁兵部侍郎。 
　　硃希彩杀李怀仙，复宣慰河北，还为浙西观察使。居五岁，入朝，拜御史大夫、京畿观察使。德宗嗣位，以涵和易无所绳举，除太子少傅、山陵副使。以父讳徙光禄卿。未几，迁左散骑常侍，以尚书右仆射致仕，累封襄武县公，卒，赠太子太保。 
　　子鰅，贞元初为饶州别驾。妾高以善歌入宫，鰅因御医许泳通书，坐诛。 
　　雍王绘为隋夏州总管。子贽，追爵河南王，生道玄。 
　　淮阳壮王道玄，性谨厚，习技击，然进止都雅。武德初，例王。年十五，从秦王击宋金刚於介州，先登，王壮之，赏予良厚。讨王世充，战多。窦建德屯虎牢，王轻骑致贼，遣道玄伏以待，贼至，走之。战范汜水，登南坡，贯贼阵出其背，复引还，贼皆靡，所发命中。王喜，以副骑给之。每赴敌，飞矢著身如猖，气益厉。东都平，为洛州总管。府废，更授刺史。俄为山东道行军总管讨刘黑闼，以多见褒。 
　　黑闼再乱，道玄率史万宝战下博，越泞驰，约万宝继进，万宝素少之，不肯前，曰：“吾被诏，以王儿子名大将，而军进退实在我。今其轻斗，若大军竭驰，必陷泞，莫如以王啖贼，我结阵待之，虽不利王，而利国也。”道玄遂战殁，年十九。万宝为贼所乘，举军溃，身独免。太宗追悼曰：“自兵兴，儿常从我，每见我深入辄克，故慕之。惜其少，远图不究，哀哉！”因流涕。赠左骁卫大将军及谥。 
　　无子，以弟道明嗣王，迁左骁卫大将军。贞观十四年，与武卫将军慕容宝节送弘化公主於吐谷浑，坐漏言主非帝女，夺王，终郓州刺史。六世孙汉。 
　　汉字南纪，少事韩愈，通古学，属辞雄蔚，为人刚，略类愈。愈爱重，以子妻之。擢进士第，迁累左拾遗。 
　　敬宗侈宫室，舶买献沈香亭材，帝受之，汉谏曰：“以沈香为亭，何异瑶台琼室乎？”是时，王政谬僻，汉言切，多所救补。坐婞讦出佐兴元幕府。 
　　文宗立，召为屯田员外郎、史馆修撰。论次《宪宗实录》，书宰相李吉甫事不假借，子德裕恶之。会李宗闵当国，擢知制诰，稍进御史中丞，吏部侍郎。初，德裕贬袁州，汉助为排挤，后德裕复辅政，汉坐宗闵党出为汾州刺史，宗闵再逐，改州司马。诏有司不二十年不得用。然不数岁，徙绛州长史，遂不复振。大中时，召拜宗正少卿，卒。 
　　始，汉为中丞，表孔温业为御史，及汉晚见召，温业已为中丞，每燕集，人以为荣。 
　　郇王祎，为隋上仪同三司。生子叔良、德良、幼良。 
　　长平肃王叔良，武德初，例王，镇泾州，捍薛仁杲。仁杲内史令翟长孙以众降。於是大饥，米斗千钱，叔良不恤士，损粮以渔利，下皆怨。仁杲知之，阳言食尽，去，遣高〓人诡降。叔良遣骠骑刘感受之，未至城，三烽发，仁杲兵自南原噪而还，大战百里细川，感为贼执。叔良惧，悉出金劳军，委事於长孙，乃克安。 
　　久之，突厥入寇，诏叔良率五将军击之，中流矢，道薨。赠左翊卫大将军、灵州总管。 
　　子孝协嗣。 
　　孝协，始王范阳，俄降为郇国公、魏州刺史。麟德中，坐赃抵死，司宗卿陇西王博义等为言於高宗求贷，帝不许，遂自杀。 
