<!-- { "loadSidebar": true } -->
　　初，武德五年同封者，孝詧为高密王，孝同淄川王，孝慈广平王，孝友河间王，孝节清河王，孝义胶西王。於是唐始兴，务广支蕃镇天下，故从昆弟子自胜衣以上，皆爵郡王。太宗即位，举属籍问大臣曰：“盖王宗子於天下，可乎？”封德彝曰：“汉所封，惟帝子若亲昆弟；其属远，非大功不王。如周郇滕、汉贾泽尚不得茆土，所以别亲疏也。先朝一切封之，爵命崇而力役多，以天下为私奉，非所以示至公。”帝曰：“朕君天下以安百姓，不容劳百姓以养己之亲。”於是疏属王者皆降为公，唯尝有功者不降。故道彦等并降封公。 
　　孝逸，少好学，颇属文。始封梁郡公。高宗时，四迁益州大都督府长史。武后擅国，入为左卫将军，亲遇之。 
　　徐敬业称兵，以孝逸为左玉钤卫大将军、扬州行军大总管，帅师南讨。至淮，而敬业已攻润州，遣弟敬猷壁淮阴，伪将韦超据都梁山以拒孝逸，超众凭险完屯。孝逸会诸将议曰：“贼今负山，攻则士无所用力，骑不得骋，寇救死，伤夷必众。不如偏旅缀之，全军趋扬州，势不数日可破。”支度使薛克构曰：“超虽据险，然兵少，若置小敌不击，无以示威；披众以守，则战有阙。舍之则后忧，不如击之。若克超，淮阴自震，淮阴破，楚诸县开门候官军矣。由是以趋江都，逆首可取。”孝逸从之，登山急击超，杀数百人，薄暝解，超夜走。进击敬猷淮阴，破之。敬业回军下阿溪，孝逸引兵直度，敬业大败，遂拔扬州。以功进镇军大将军，徙封吴国公，威名稜然。 
　　武承嗣等忌之，以谗下迁施州刺史。又使人腾恶语闻上，武后信之，以尝有功，贷死，流儋州，薨。景云初，赠金州大都督。 
　　孝同曾孙国贞。 
　　国贞父广业，为剑州长史。国贞刚鲠，有吏才。乾元中，由长安令迁河南尹。史思明寇东都，李光弼壁河阳，国贞率官吏西走陕，数月，召为京兆尹。 
　　上元初，拜剑南节度使，召为殿中监，以户部尚书持节朔方、镇西、北庭、兴平、陈郑节度行营兵马及河中节度都统处置使，治於绛。寻加晋、绛、慈、隰、沁等州观察处置使。既至，粮乏，而所储陈腐，民贫不忍遽敛，上书以闻。而军中讠雚谤，突将王振乘众怨绐曰：“具畚锸以待役事。”众皆怒，夜烧牙门。左右奔告，请避之，国贞曰：“吾被命为将，其可弃城乎？”固请，乃逃狱中。振引众劫取之，置食其前曰：“食是而役其力，可乎？”国贞曰：“与尔等方讨贼，何事役为？正缘储食腐俭，已请诸朝，吾何所负？”众服其言，且引去。振曰：“都统不死，吾曹殆矣！”遂害之，并杀其二子及三大将。 
　　有诏以郭子仪代之。国贞清白善用法，世称办吏，然峻於操下，故其众思得子仪，而振因肆其恶。及子仪至，振自谓且见德，子仪怒曰：“汝临贼境而害主将，贼若乘虚，是无绛矣，又欲为功乎？”即斩以徇。诏赠国贞扬州大都督。 
　　子锜，自有传。 
　　孝节曾孙暠，少孤，事母孝。始为枝江丞，荆州长史张柬之曰：“帝宗千里驹，吾得其人！”累擢卫尉少卿。居母丧，柴瘠，讫除，家人未尝见言笑。与兄昇、弟晕相友。 
　　开元初，为汝州刺史，政严简，有治称。昆弟繇东都候之，辄羸服往，州人无知者，其清慎举如此。四迁至黄门侍郎，检校太原以北诸军节度使。太原俗为浮屠法者，死不葬，以尸弃郊饲鸟兽，号其地曰“黄坑”。有狗数百头，习食胔，颇为人患，吏不敢禁。暠至，遣捕群狗杀之，申厉禁条，约不再犯，遂革其风。二十一年，以工部尚书持节使吐蕃，既还，金城公主请明疆场，表石赤岭上，盟遂坚定。还，以奉使有指，再迁吏部。 
　　暠，美风仪，以庄重称，当时有宰相望。累为太子少傅、武都县伯。卒，赠益州大都督。 
　　晕至太仆少卿。晕子进亦知名，好从当世贤士游，赒人之急，累擢给事中。至德初，从广平王东征，以工部侍郎署雍王元帅府行军司马，为回纥鞭之几死。迁兵部。卒，赠礼部尚书。 
　　孝节四世孙说，字岩甫。父遇及，天宝时为御史中丞、东畿采访使。说以廕补率府兵曹参军。马燧节度太原，辟署少尹，迁汾州刺史。李自良代燧，复奏为少尹。大将张瑶得士心，尝请告未许，而自良卒，说与监军王定远秘其丧，前给瑶告，以毛朝阳代之，然后告丧。诏以通王为节度大使，授说行军司马、节度留后。 
　　定远自以有劳於说，颇横恣，请别赐印，监军有印自定远始。於是擅补吏，易置诸将。彭令茵者，以久劳不服，定远怒，杀之，埋马矢中，其家请尸，不许，举军怨。说上其事，德宗以奉天扈从功，恕死免官。诏未至，定远谋刺说，说走而免。定远召诸将，出笥中诏书绐曰：“诏以李景略知留后，召说还。公等皆有除。”诸将欲拜，大将马良辅呼曰：“妄言也，不可受！”定远惧，走乾阳楼，召麾下皆不至，自投下死。说尽斩同谋者，乃安。擢说检校礼部尚书、节度使。累封陇西县男。 
　　说精於职，筑天成军，边备积完。晚被疾，不能事，军几乱。卒，赠尚书右仆射。 
　　齐物字道用。天宝初，擢累陕州刺史。开砥柱，通漕路，发重石，下得古铁戟若铧然，铭曰“平陆”。上之，诏因以名县。迁河南尹，坐与李适之善，贬竟陵太守，还，还京兆尹，太子太傅，兼宗正卿。卒，赠太子太师。性苛察少恩，喜发人私，然洁廉自喜，吏无敢欺者。忿陕尉裴冕，械而折愧之，及冕当国，除齐物太子宾客，世善冕能损怨云。 
　　子复。 
　　复字初阳，以廕仕，累为江陵司录参军。卫伯玉才之，表江陵令。迁少尹，厉饶、苏二州刺史。李希烈叛，荆南节度使张伯仪数为贼窘，朝廷以复在江陵得士心，即母丧夺为少尹，充行军司马，佐伯仪。会伯仪罢，改容州刺史，兼本管招讨使。先是，西原乱，吏获反者没为奴婢，长役之。复至，使访亲戚，一皆原纵。在容三年，人以赖安。转岭南节度使，时安南经略使高正平、张应继卒，其佐李元度、胡怀义等因阻兵胁州县，肆为奸赃。复至，诱怀义杖死，流元度，南裔肃然。教民作陶瓦，镌谕蛮獠，收琼州，置都督府，以绥定其人。召拜宗正卿。历华州刺史。贞元十年郑滑节度使李融卒，军乱，以复检校兵部尚书代融节度。复下令垦营田以禀其军，而赋不及民，众悦。加检校尚书右仆射。卒，年五十九，赠司空，谥曰昭。复更方镇，所在称治，然颇嗜财，为世所讥。 
　　从父若水，为左金吾大将军，兼通事舍人，容貌瑰伟，在朝三十年，多识旧仪，每宣劳揖赞，进止闲华，有可观者。 
　　襄邑恭王神符字神符，少孤，事兄谨。高祖兵兴，神符留长安，为卫文昇所囚。京师平，封安吉郡公。帝受禅，例王。迁并州总管。 
　　颉利可汗盗边，神符与战汾东，斩级五百，获马二千。又战沙河，获乙利达官，得可汗所乘马及铠。召为太府卿。迁扬州大都督，自丹杨度江，治隋江都故郡，扬人利之。然少威严，不为下所畏。累擢宗正卿，以足不良改光禄大夫，归第，月给羊酒。太宗就第尉问，又令乘小舆入紫微殿，三卫挟舆以升。迁开府仪同三司。永徽二年薨，年七十三，赠司空、荆州都督，陪葬献陵。 
　　子七人，并爵郡王，例降公。惟德懋、文暕知名。德懋，官少府监、临川郡公。五世孙从晦。文暕，幽州都督、魏国公。垂拱中，坐累贬藤州别驾，诛。子挺、捷，捷袭封。挺曾孙程，捷曾孙石，别传。 
　　从晦祖模，仕至德中为猗氏令。史思明陷洛阳，贼帅掠诸县，模率众拒平之。稍迁黔中观察使。终太子宾客，赠太子太保，谥曰敬。 
　　从晦宝历初及进士第，擢累太常博士。甘露之祸，御史中丞李孝本被诛，从晦以族昆弟贬郎州司户参军。改澶王府谘议，分司东都。忌者重发前坐，下迁亳州司马。久乃转吏部朗中，兼侍御史，知杂事。出为常州刺史，镇海军节度使。李琢表其政，赐金紫。历京兆尹、工部侍郎、山南西道节度使。又以最就进银青光禄大夫。卒，年六十三，赠吏部尚书。 
　　从晦姿质伟岸，所至以风力闻。少与崔龟从、李景让、裴休善。奖目后进，名知人，杨收方布衣，进谒，从晦一见如雅识，即待以公辅，后果宰相。 
　　世祖四子：长曰澄，次湛，次洪，次高祖神尧皇帝。 
　　梁王澄，蚤薨，无嗣。武德初，与二王同追封。 
　　蜀王湛，生子博义、奉慈。 
　　陇西恭王博义，武德初，与奉慈例王。高宗时，擢累礼部尚书，特进。骄侈不循法度，伎妾数百，曳罗纨，甘粱肉，放於声乐以自娱。其弟奉慈亦荒纵，皆为帝所鄙。尝曰：“吾仇人有善且用之，况亲戚乎？王等昵小人，专为不轨，先王坟典不闻学，何以为善哉？”各赐市书绢二百疋，以愧切之，然不自克也。薨，赠开府仪同三司、荆州都督。 
　　渤海敬王奉慈，显庆时，为原州都督，薨。 
　　七世孙戡。 
　　戡字定臣，幼孤。年十岁所即好学，大寒，掇薪自炙。夜无然膏，默念所记。年三十，明《六经》，举进士，就礼部试，吏唱名乃入，戡耻之。明日，径返江东，隐阳羡里。阳羡民有斗争不决，不之官而诣戡以辨。凡论著数百篇。常恶元和有元、白诗，多纤艳不逞，而世竞重之。乃集诗人之类夫古者，断为唐诗，以讥正其失云。平卢节度使王彦威表为巡官，府迁，还洛阳，卒。 
　　赞曰：景、元子孙，当草昧之初，乘运而奋，方高祖攘除四方，所以宣力，皆显显为世豪英。至河间之功，江夏之略，可谓宗室标的者也。 
　　始，唐兴，疏属毕王，至太宗，稍稍降封。时天下已定，帝与名臣萧瑀等喟然讲封建事，欲与三代比隆，而魏征、李百药皆谓不然。征意以唐承大乱，民人雕丧，始复生业，遽起而瓜分之，故有五不可之说。百药称帝王自有命，历祚之短长不缘封建。又举春秋二百四十二年之祸，亟於哀、平、桓、灵，而诋曹元首、陆士衡之言以为缪悠。而颜师古独议建诸侯，当少其力，与州县杂治，以相维持。然天子由是罢不复议。 
　　至名儒刘秩目武氏之祸，则建论以为设爵无土，署官不职，非古之道，故权移外家，宗庙绝而更存。存之之理，在取顺而难逆；绝之之原，在单弱而无所惮。至谓郡县可以小宁，不可以久安。大抵与曹、陆相上下。而杜佑、柳宗元深探其本，据古验今，而反复焉。 
