<!-- { "loadSidebar": true } -->
　　覃既名儒，故以宰相领祭酒，请太学《五经》，经置博士，禄廪比王府官。再迁太子太师。开成三年，旱，帝多出宫人，李珏入贺曰：“汉制，八月选人；晋武帝平吴，多采择；仲尼所谓未见好德者。陛下以为无益，放之，盛德也。”覃又推赞曰：“晋以采择之失，举天下为左衽，宜陛下以为殷鉴。”帝善其将美。以病乞去位，有诏解太子太师，许五日一入中书，商量政事。俄罢为尚书左仆射。武宗初，李德裕复用，欲援覃共政，固辞，乃授司空，致仕，卒。 
　　覃清正退约，与人未尝串狎。位相国，所居第不加饰，内无妾媵。女孙适崔皋，官裁九品卫佐，帝重其不昏权家。覃之侍讲，每以厚风俗、黜朋比再三为天子言，故终为相。然疾恶多所不容，世以为太过，惮之。始，覃以经籍刓缪，博士陋浅不能正，建言：“愿与钜学鸿生共力雠刊，准汉旧事，镂石太学，示万世法。”诏可。覃乃表周墀、崔球、张次宗、孔温业等是正其文，刻于石。子裔绰。 
　　裔绰峭立有父风，以门廕进，为李德裕所知，擢渭南尉。直弘文馆，累迁谏议大夫。宣宗初，刘潼繇郑州刺史授桂管观察使，裔绰固争：“潼被责未久，不宜付廉察。”帝已遣使者颁诏，追罢之。迁给事中。杨汉公为荆南节度使，坐贪沓，贬秘书监，寻拜同州刺史，裔绰与郑公舆封还制书。帝自即位，谏臣规正无不纳。至是，有为汉公地者，遂终不易。会赐宴禁中，天子击球，至门下官，谓二人曰：“近论汉公事，类朋党者。”裔绰曰：“同州，太宗兴王地，陛下为人子孙，当慎所付。且汉公墨没败官，奈何以重地私之？”帝变色。翌日，贬商州刺史。时犹衣绿，因诏赐绯鱼。后繇秘书监迁浙东观察使，终太子少保。覃弟朗。 
　　朗，字有融，始辟柳公绰山南幕府，入迁右拾遗。开成中，擢起居郎。文宗与宰相议政，适见朗执笔螭头下，谓曰：“向所论事，亦记之乎？朕将观之。”朗曰：“臣执笔所书者，史也。故事，天子不观史，昔太宗欲观之，硃子奢曰：‘史不隐善，不讳恶。自中主而下，或饰非护失，见之，则史官无以自免，且不敢直笔。’褚遂良亦称：‘史记天子言动，虽非法必书，庶几自饬。’”帝悦，谓宰相曰：“朗援故事，不畀朕见起居注，可谓善守职者。然人君之为，善恶必记，朕恐平日言之不协治体，为将来羞，庶一见，得以自改。”朗遂上之。 
　　累迁谏议大夫，为侍讲学士。由华州刺史入拜御史中丞、户部侍郎。为鄂岳、浙西观察使，进义武、宣武二节度。历工部尚书判度支、御史大夫，复为工部尚书、同中书门下平章事。中人李敬寔排朗驺导驰去，朗以闻。宣宗诘敬寔，自言供奉官不避道，帝曰：“传我命则绝道行可也，而私出，不避宰相邪？”即斥敬寔。右拾遗郑言者，故在幕府，朗以谏臣与辅相争得失，不论则废职，奏徙它官。久之，以疾自陈，罢为太子少师。卒，赠司空。 
　　始，朗举进士，有相者言：“君当贵，然不可以科第进。”俄而有司擢朗第一，既又覆实被放，相者贺曰：“安之。”已而果相。 
　　高郢，字公楚，其先自渤海徙卫州，遂为卫州人。九岁通《春秋》，工属文，著《语默赋》，诸儒称之。父伯祥为好畤尉，安禄山陷京师，将诛之，郢尚幼，解衣请代，贼义，并贷之。 
　　宝应初，及进士第。代宗为太后营章敬寺，郢以白衣上书谏曰： 
　　陛下大孝因心，与天罔极，烝烝之思，要无以加。臣谓悉力追孝，诚为有益，妨时剿人，不得无损。舍人就寺，何福之为？昔鲁庄公、丹桓公庙楹而刻其桷，《春秋》书之为非礼。汉孝惠、孝景、孝宣令郡国诸侯立高祖、文、武庙，至元帝，与博士、议郎斟酌古礼，一罢之。夫庙犹不越礼而立，况寺非宗祏所安、神灵所宅乎？殚万人之力，邀一切之报，其为不可亦明矣。 
　　间者昆吾孔炽，荐食生人，百姓懔懔，无日不惕。遣将攘却，亡尺寸功，陇外壤地，委诸豺狼。太宗敔难之业，传之陛下，一夫不获，尺土见侵，告成之时，犹恐有阙。况用武以来十三年，伤者不救，死者不收，缮卒补乘，于今未已。夫兴师十万，日费千金，计十三年，举百万之众，资粮{尸非}屦，取足于人，劳罢宛转，十不一在。父子兄弟，相视无聊，延颈嗷嗷，以役王命。纵未能出禁财，赡鳏寡，犹当稍息劳敝，以噢休之。奈何戎虏未平，侵地未复，金革未戢，疲人未抚，太仓无终岁之储，大农有榷酤之敝，欲以此时兴力役哉？比八月雨不润下，菽麦失时，黔首狼顾，忧在艰食，若遂不给，将何以救之？无寺犹可，无人其可乎？然土木之勤，功用之费，不虚府库，将焉取之？府库既竭，则又诛求，若人不堪命，盗贼相挺而兴，戎狄乘间，以为风尘，得不为陛下深忧乎？ 
　　臣闻圣人受命于天，以人为主，苟功济于天，天人同和，则宗庙受福，子孙蒙庆。《传》曰：“德教加于百姓，刑于四海，天子之孝也。”又曰：“无念尔祖，聿脩厥德，”“既受帝祉，施于孙子。”是知王者之孝，在于承顺天地，严配宗考，恭慎德教，以临兆民。俾四海之内，欢心助祭，延福流祚，永永无穷。未闻崇树梵宫，雕琢金玉之为孝者。夏禹卑宫室，尽力沟洫，人到于今称之。梁武帝穷土木，饰塔庙，人无称焉。陛下若节用爱人，当与夏后齐美，何必劳人动众，踵梁武遗风乎？及制作之初，支费尚浅，人贵量力，不贵必成，事贵相时，不贵必遂。陛下若回思虑，从人心，则圣德孝思，格于天地，千福万禄，先后受之，曾是一寺较功德邪？ 
　　书奏，未报。复上言： 
　　王者将有为也，将有行也，必稽于众而顺于人，则自然之福，不求而至，未然之祸，不除而绝。臣闻神人无功者，不为有功之功；圣人无名者，不为有名之名。不为有功之功，故功莫大；不为有名之名，故名莫厚。古之明王积善以致福，不费财以求福；脩德以销祸，不劳人以攘祸。陛下之营作，臣窃惑之。若以为功，则天覆地载，阴施阳化，未曾有为也；若以为名，则至德要道，以顺天下，未曾有待也；若以致福，则通于神明，光于四海，不在费财；若以攘祸，则方务厥德，罔有天灾，不在劳人。今兴造趣急，人徒竭作，土木并起，日课万工，不遑食息，搒笞愁痛，盈于道路。以此望福，臣恐不然。陛下戢定多难，励精思治，务行宽仁，以幸天下。今固违群情，徇左右过计，臣窃为陛下惜之。 
　　不纳。 
　　以茂才异行高第，累擢咸阳尉。郭子仪取为朔方掌书记。子仪怒判官张昙，奏抵死，郢引捄甚力，忤子仪意，下徙猗氏丞。李怀光引佐邠宁府。怀光将还河中，郢劝不如西迎乘舆，怀光反方锐，不听。既又欲悉兵鼓而西。时浑瑊提孤军抗贼，群将未集，郢恐为怀光所乘，与李庸阝固止之。会怀光子琟候郢，郢因胁说曰：“君视天宝以来称兵者，今尚谁在？且国家固有天命，人力不豫焉。今若恃众而动，自绝于天。十室之小，必得忠信，安知三军不有奔溃而助顺者乎？”琟大惧，流汗不能语。郢因与其将吕鸣岳、张延英谋间道归国，事泄，怀光先斩二将，然后引郢诘诮，郢抗词无所愧隐，观者为泣下。怀光惭，赦之。孔巢父遇害，郢抚尸而哭。怀光已诛，李晟表其忠，马燧奏管书记。召拜主客员外郎，迁中书舍人。久之，进礼部侍郎。时四方士务朋比，更相誉荐，以动有司，徇名亡实。郢疾之，乃谢绝请谒，颛行艺。司贡部凡三岁，甄幽独，抑浮华，流竞之俗为衰。迁太常卿。 
　　贞元末，擢中书侍郎、同中书门下平章事。顺宗立，病不能事，王叔文党根据朝廷，帝始诏皇太子监国，而郢以刑部尚书罢。明年，为华州刺史，政尚仁静。初，骆元光自华引军戍良原。元光卒，军入神策，而州仍岁饷其粮，民困输入，累刺史惮不敢白，郢奏罢之。复召为太常卿，除御史大夫。数月，改兵部尚书，固乞骸骨，以尚书右仆射致仕。卒，年七十二，赠太子太保，谥曰贞。 
　　郢恭慎不与人交。常掌制诰，家无留橐，或劝盍如前人传制集者，答曰：“王言不可藏私家。”生平不治产，有劝营之者，答曰：“禄禀虽薄，在我则有余，田庄何所取乎？”郢之相也，与郑珣瑜同拜。既叔文用事，珣瑜忧甚，争不能得，乃称疾不出，郢未有所建白，俄与珣瑜免，故议者贤珣瑜而咎郢。子定。 
　　赞曰：王叔文虽内连姏尹，外倚奸回，以攘天权。然是时太子已长，朝无嫌罅，若珣瑜、郢与杜佑等毅然引东宫监国，执退叔文辈，其力不难。顾循嘿苟安，所谓焉用彼相者矣。珣瑜一忿卧第，与郢、佑固位，二者亦不足相轻重云。 
　　定，辩惠，七岁读《尚书》，至《汤誓》，跪问郢曰：“奈何以臣伐君？”郢曰：“应天顺人，何云伐邪？”对曰：“用命赏于祖，不用命戮于社，是顺人乎？”郢异之。小字董二，世重其早惠，以字显。长通王氏《易》，为图合八出，上圆下方，合则重，转则演，七转而六十四卦，六甲、八节备焉。仕至京兆府参军。 
　　郑絪，字文明，余庆从父行也。幼有奇志，善属文，所交皆天下有名士。擢进士、宏辞高第。张延赏帅剑南，奏署掌书记。入为起居郎、翰林学士，累迁中书舍人。 
　　德宗自兴元还，置六军统军视六尚书，以处功臣，除制用白麻付外。又废宣武军，益左右神策，以监军为中尉。窦文场恃功，阴讽宰相进拟如统军比。絪当作制，奏言：“天子封建，或用宰相，以白麻署制，付中书、门下。今以命中尉，不识陛下特以宠文场邪？遂著为令也？”帝悟，谓文场曰：“武德、贞观时，中人止内侍，诸卫将军同正赐绯者无几。自鱼朝恩以来，无复旧制。朕今用尔不谓无私，若麻制宣告，天下谓尔胁我为之。”文场叩头谢。更命中书作诏，并罢统军用麻矣。明日，帝见絪曰：“宰相不能拒中人，得卿言乃悟。” 
　　顺宗病，不得语，王叔文与牛美人用事，权震中外，惮广陵王雄睿，欲危之。帝召絪草立太子诏，絪不请辄书曰：“立嫡以长。”跪白之，帝颔乃定。 
　　宪宗即位，拜中书侍郎、同中书门下平章事，迁门下侍郎。始，卢从史阴与王承宗连和，有诏归潞，从史辞潞乏粮，请留军山东。李吉甫密谮絪漏言于从史，帝怒，坐浴堂殿，召学士李绛语其故，且曰：“若何而处？”绛曰：“诚如是，罪当族。然谁以闻陛下者？”曰：“吉甫为我言。”绛曰：“絪任宰相，识名节，不当如犬彘枭獍与奸臣外通。恐吉甫势轧内忌，造为丑辞以怒陛下。”帝良久曰：“几误我！” 
