<!-- { "loadSidebar": true } -->
　　久之，出为淮南节度使，帝饯太液亭，赐诗宠之。因宣州军乱，逐观察使郑薰，铉出兵讨击，诏兼宣歙池观察使。既平，加检校司空，罢兼使。居九年，条教一下无复改，民以顺赖。咸通初，徙山南东道、荆南二镇，封魏国公。庞勋叛，自桂管北还，所过剽略。铉闻，大募兵屯江、湘，邀贼归路。贼惧，更逾岭，自淮而北。朝廷壮其忠。卒官下。 
　　子沆，字内融，累迁中书舍人。韦保衡逐于琮，沆亦贬循州司户参军。僖宗立，召为永州刺史，复拜舍人，进礼部、吏部二侍郎。乾符五年，以户部侍郎同中书门下平章事。昕旦告麻，大雾塞廷中，百僚就班修庆，大风雨雹，时谓不祥。俄改中书侍郎，兼工部尚书。时王景崇进兼中书令，让其兄景儒，求易定节度。沆谓魏博、卢龙且相援，执不可。卢携专政，而黄巢势浸盛，沆每建裁遏，多为携沮抑。贼陷京师，匿张直方第，遇害。 
　　元略弟元受、元式、元儒，皆举进士第。 
　　元受以高陵尉直史馆。元和时，于皋谟为河北行营粮料使，元受从之，督供馈。皋谟得罪，元受逐死岭表。 
　　元式始署帅府僚佐，累官湖南观察使。会昌中，泽潞用兵，迁河中，拜河东、义成节度使。宣宗初，以刑部尚书判度支，拜门下侍郎、同中书门下平章事，进兼户部尚书。以疾罢。卒，赠司空，谥曰庄。 
　　大中时，又有宰相崔龟从，字玄告。初举进士，复以贤良方正、拔萃，三中其科，拜右拾遗。太和初，迁太常博士。最明礼家沿革，问不虚酬。定敬宗庙室祝辞，皇帝不可云孝弟。九宫皆列星，不容为大祠。大臣薨，不于讣日辍朝，乃在数日外。因引贞观时，任瑰卒，有司对仗奏，太宗责其不知礼；岑文本殁，是夕罢警严；张公谨亡，哭不避辰日；故闵悼之切，不宜过时。又言三品以上官，非经任将相密近，不宜辍朝。诏皆可其议，九宫遂为中祠。再迁至司勋郎中，知制诰，真拜中书舍人，历户部侍郎。大中四年，以中书侍郎同中书门下平章事。再岁，罢为宣武军节度使，数徙镇，卒。 
　　韦绶，字子章，京兆万年人。有至性，然好不经，丧父，镵臂血写浮屠书。建中末，为长安尉。硃泚乱，羸服走奉天，拜华阴令。佐襄阳于頔府，数讥谑刺頔横恣，頔不能容，荐诸朝。三迁职方郎中。 
　　穆宗为太子，绶入侍读，迁谏议大夫。太子书“依”字辄去“人”，曰：“上以此可天下事，乌得全书耶？”绶白之，帝喜，即赐绶锦彩。方太子幼，绶数为俚言以悦太子，它日侍，太子为帝道之。帝怒曰：“绶当以经义辅导太子，而反语此，朕何赖焉？”外迁虔州刺史。 
　　穆宗立，召为尚书右丞、集贤院学士，出入禁中，怙宠甚。建白：“帝诞日，百官先诣光顺门贺皇太后，然后上皇帝千万岁寿。”诏可。久之，宰相奏古无生日称贺者，绶议格。时大臣论启或未决，绶居中助可否。九月九日宴群臣曲江，绶请集贤学士得别会，帝一顺听。进位礼部尚书。帝问所以振灾邀福者，对曰：“宋景公以善言退法星三舍，汉文除秘祝，敕有司祭而不祈，此二君皆受自至之福，书美前史。如失德以却灾，媚神以丐助，神而有知，且因以谴也。”时帝不德，故托讽焉。 
　　俄以检校户部尚书为山南西道节度使。入辞，请门戟十二以行，又乞赐钱二百万，官子元弼太常丞，帝以旧恩许之。绶耄而贪，不能事军政，纲维乱弛。卒，赠尚书右仆射，帝遣中人吊其家。有司谥通丑，故吏以为言，改谬丑，不报，罢。 
　　
列传第八十六　张赵李郑徐王冯庾 
　　张荐，字孝举，深州陆泽人。祖鷟，字文成，早惠绝伦。为儿时 ，梦紫文大鸟，五色成文，止其廷。大父曰：“吾闻五色赤文，凤也；紫文，鸑鷟也。若壮，殆以文章瑞朝廷乎？”遂命以名。调露初，登进士第。考功员外郎骞味道见所对，称天下无双。授岐王府参军。八以制举皆甲科，再调长安尉，迁鸿胪丞。四参选，判策为铨府最。员外郎员半千数为公卿称“鷟文辞犹青铜钱，万选万中”，时号鷟“青钱学士”。证圣中，天官侍郎刘奇以鷟及司马锽为御史。性躁卞，傥荡无检，罕为正人所遇，姚崇尤恶之。开元初，御史李全交劾鷟多口语讪短时政，贬岭南；刑部尚书李日知讼斥太重，得内徙。鷟属文下笔辄成，浮艳少理致，其论著率诋诮芜猥，然大行一时，晚进莫不传记。武后时，中人马仙童陷默啜，问：“文成在否？”答曰：“近自御史贬官。”曰：“国有此人不用，无能为也。”新罗、日本使至，必出金宝购其文。终司门员外郎。 
　　荐敏锐有文辞，能为《周官》、《左氏春秋》。初，为颜真卿叹赏。大历中，浙西观察使李涵表荐才任史官，诏授左司御率府兵曹参军，以母老辞不就。丧除，礼部侍郎于邵以闻，召充史馆修撰，兼阳翟尉。真卿为李希烈所拘，遣兄子岘及家仆奏事，五辈皆留内客省，不得出。荐上疏曰： 
　　去正月中，真卿奉使淮西，期不先戒，行无素备。受命之后，不宿于家，亲党不遑告别，介副不及陈请，孱僮单骑，即日载驰。冒奸锋于临汝，折元恶于许下，捐躯杖义，威诟群凶，遂令胁制者回虑，忠勇者肆情。周曾奋发于外，韦清伺应于内，希烈苍黄窘迫，奔固旧穴，盖真卿义风所激也。真卿逮事四朝，为国元老，忠直孝友，羽仪王室。行年八十，被羸老之疾，拘囚环堵之间，顾眄钩戟之下，呼嗟愤恚，失寝忘食，不知悲翁何以堪此！ 
　　伏闻希烈之母，钟念幼子，目不绝泣，求责希烈；又希烈妻祖母郭及妻妹封并逮捕京师。此三人留之无益，请寘境上以赎真卿，先降诏书，分明谕告。且希烈知真卿人望，不敢加害，既无嫌隙，但因循未遣耳。若归其亲爱，贼亦何吝还一使哉？ 
　　臣又闻真卿所遣兄子岘及家僮从官奉表来者五辈，皆留中，其子頵等拳拳实希一见，望许休澣，告以安否。 
　　疏奏，卢杞持之，不报。 
　　硃泚反，诡姓名伏匿城中，著《史遁先生传》。京师平，擢左拾遗。诏复用杞为刺史，荐与陈京、赵需等论杞奸恶倾覆不当用，入对挺确，德宗纳之。 
　　贞元元年，帝亲郊。时更兵乱，礼物残替，用荐为太常博士，参缀典仪，略如旧章。刑部尚书关播持节送咸安公主于回纥，以荐为判官。还，迁工部员外郎。久之，擢谏议大夫，复为史馆修撰。 
　　方裴延龄用事，中伤俊良，建白无不当帝意。荐将疏其恶，延龄知之，因言于帝曰：“谏议论朝政得失，史官书人君善恶，二者不可兼。”荐改秘书少监。延龄必欲以罪斥废之。会遣使册回鹘毘伽怀信可汗，使荐至回鹘。还为监。吐蕃赞普死，擢荐工部侍郎，为吊祭使。荐占对详辩，三使绝域，始兼侍御史、中丞，后大夫。次赤岭，被病卒，年六十一，吐蕃传其柩以归。顺宗立，问至，赠礼部尚书，谥曰宪。 
　　荐自拾遗至侍郎，凡二十年，常兼史馆修撰。初，贞元时，京师旱，帝避正殿，减膳，荐白限日以应古制。及定昭德皇后庙乐，迁献、懿二祖，定太仪位号、大臣祔庙鼓吹法，莫不参裁，诸儒谓博而详。所著书百余篇。子又新，别有传。 
　　孙读，字圣用，幼颖解。大中时第进士，郑薰辟署宣州幕府。累迁礼部侍郎。中和初为吏部，选牒精允。调官丐留二年，诏可，榜其事曹门。后兼弘文馆学士，判院事，卒。 
　　赵涓，冀州人。幼有文，天宝时第进士，补郾城尉，稍历台省。河南王缙引署副元帅府判官。德宗初，为衢州刺史。始，永泰时，禁中火，近东宫，代宗疑之。涓以监察御史为巡使，验治明谛，迹火所来，乃宦人直舍。帝在东宫颇德之。及治衢，不为观察使韩滉所容，奏免官。帝见其名，问宰相曰：“是岂永泰时御史乎？”对曰：“然。”诏拜尚书左丞。既至，劳之曰：“卿正直，朕所自知，乃以罪闻，不信也。”命典吏部选。从狩梁。兴元元年卒，赠户部尚书。 
　　子博宣，亦擢进士第。藻翰豪迈，沈于酒，傲忽少检。陈许曲环辟署于府，久不能堪，乃诬“受吴少诚金为反间，数言休咎惑众”。有诏杖四十，流康州，时人冤之。 
　　李纾，字仲舒。始仕为校书郎，大历初，李季卿荐为左补阙，迁累中书舍人。德宗居奉天，繇礼部侍郎选为同州刺史。帝次梁，纾委城趋行在，擢兵部侍郎、高邑伯。建言享武成王庙不宜与文宣王等，制从之。纾性乐易，喜接后进。其自奉养颇华裕，不为龊龊崖检。官虽贵，而游纵自如。奉诏为《兴元纪功述》及它郊庙乐章，论撰甚多。进吏部侍郎。年六十二卒，赠礼部尚书。 
　　郑云达，系本荥阳。父昈，为郾城尉，州刺史移职，民之暴謷者遮道留，昈诛杀六七人。采访使奇之，言状，擢北海尉。安禄山反，县民孙俊驱市人以应，昈率众击杀之。改登州司马。李光弼表为武宁府判官，迁沂州刺史，谕降贼李浩五千人。终滁州刺史。 
　　云达为人诞谲敢言，已登进士第，去客燕朔，硃泚善之，表为掌书记，妻以滔女。泚将朝，使云达先入奏，同府蔡廷玉谮于泚，奏贬为平州参军。滔代泚将，复辟云达为判官。廷玉与要藉官硃体微它日与泚从容言：“滔非长者，不可付以兵。”云达数漏其语以怒滔，故滔论廷玉等，皆得罪死。滔助田悦，云达谏，不从，遂弃室自归。德宗悦，擢谏议大夫。帝在梁，云达依李晟，晟表以礼部侍郎为军司马，时时咨逮戎略。元和初，为京兆尹，卒。 
　　弟方达，悖悍，结徒剽劫，父欲杀之，不克。云达自劾“不能教，恐赤臣家”。诏锢死黔州。 
　　徐岱，字处仁，苏州嘉兴人，世农家子。于学无所不通，辩论明锐，座人常屈。大历中，刘晏表为校书郎。观察使李栖筠钦其贤，署所居为“复礼乡”。名达于朝，擢偃师尉。礼仪使蒋镇荐为太常博士，专掌礼事。从德宗出奉天，以膳部员外郎兼博士。 
　　贞元初，为太子、诸王侍读，迁给事中、史馆修撰。帝以诞日岁岁诏佛老者大论麟德殿，并召岱及赵需、许孟容、韦渠牟讲说。始三家若矛楯然，卒而同归于善。帝大悦，赉予有差。两宫恩遇无比。性笃慎，至宫殿中语未尝近之，不谈人短，宗族孤孺者皆为婚嫁。然吝啬，自持家管钥，世所讥云。卒，赠礼部尚书。 
　　王仲舒，字弘中，并州祁人。少客江南，与梁肃、杨凭游，有文称。贞元中，贤良方正高第，拜左拾遗。德宗欲相裴延龄，与阳城交章言不可。后入阁，帝顾宰相指曰：“是岂王仲舒邪？”俄改右补阙，迁礼部考功员外郎。奏议详雅，省中伏其能。坐累为连州司户参军，再徙荆南节度参谋。 
