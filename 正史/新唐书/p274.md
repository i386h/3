<!-- { "loadSidebar": true } -->
　　始，河南人杨牢，字松年，有至行。甘方未显，以书荐於尹曰：“执事之部孝童杨牢，父茂卿，从田氏府，赵军反，杀田氏，茂卿死。牢之兄蜀，三往索父丧，虑死不果至。牢自洛阳走常山二千里，号伏叛垒，委发羸骸，有可怜状，雠意感解，以尸还之。单缞冬月，往来太行间，冻肤皲瘃，衔哀雨血。行路稠人为牢泣，归责其子，以牢勉之。牢为儿践操如此，未闻执事门唁而书显之，岂树风扶教意耶？且乡人能啮疽刳昚，急亲之病，皆一时决耳，犹蒙表其闾，脱之徭，上有大礼则差问以粟帛。今河北骄叛，万师不能攘，而牢徙步请尸仇手，与夫含腐忍疮者孰多？牢绝乳即能诗，洛阳儿曹壮於牢者皆出其下。闻牢之赎丧，潞帅偿其费，其葬也，滑帅赙之财，斯执事之事，他人既篡之矣。即有称牢於上者，执事能无恨其后乎？”其激卬自任类此。牢后亦擢进士第。 
　　赞曰：夫以下摩上，士所甚患，然取名最多，故上失德则与下争名，而后有诛夷斥窜事。然或依古肆言，高而难从，以邀主贾直者，逆之似伤道，行之不切时，此言事常弊也。若廷珪数子，优游弥缝，皆中时病，非所谓贾直自荣者也。至渤争晏朝，潾谏方士，甘斥郑注不可作宰相，排宠救危，不得不尔，贤哉！ 
　　
列传第四十四　武李贾白 
　　武平一，名甄，以字行，颍川郡王载德子也。博学，通《春秋》 ，工文辞。武后时，畏祸不敢与事，隐嵩山修浮图法，屡诏不应。中宗复位，平一居母丧，迫召为起居舍人，丐终制，不见听。景龙二年，兼修文馆直学士。时天子暗柔不君，韦后蒸乱，外戚盛。平一重斥语，即自请抑母党，上言：“去岁荧惑入羽林，太白再经天，太阳亏，月犯大角。臣闻灾不妄生，上见下应，信如景响。《诗》曰：‘唯此文王，小心翼翼，昭事上帝，聿怀多福。’陛下天性孝爱，戚属外家，恩洽泽濡。臣一宗，阶三等，家数侯，硃轮华毂，过许、史、梁、邓远甚。恩崇者议积，位厚者衅速，故月满必亏，日中则移，时不再来，荣难久藉。昔永淳之后，王室多难，先圣从权，故臣家以宗子窃禄疏封。今上圣复辟，宜退守园庐，乃再假光宠，爵封如初，高班厚位，遂超涯极。故阴气僭阳，河、洛泛溢。昔王族骄盈，梅福上书；窦氏专纵，丁鸿进谏。且后妃之家，恩过宠深，一朝覆没，遂无噍类。愿思仰损之宜、长远之策，推远时权，以全亲亲。”帝慰勉，不许。迁考功员外郎。 
　　于时，太平、安乐公主各立党相拫毁，亲贵离阋，帝患之，欲令敦和，以访平一。因上书曰：“病之在四体者，迹分而易逐，居心腹者，候遽而难治。刑政乖舛，四支疾也；亲权猜间，心腹患也。《书》曰：‘克明俊德，以亲九族，九族既睦，平章百姓。’《诗》曰：‘协比其邻，婚姻孔云。’是知亲族以辑睦为义也。自顷权贵猜防，外和内离，怨结姻娅，疑生骨肉。邀荣之徒，诡献忠款；膏脣之伍，苟输谗计。胁肩邸第之中，噤颐媪宦之侧。故过从绝，猜嫌构，亲爱乖，党与生。积霜成冰，祸不可既。愿悉召近亲贵人，会宴内殿，告以辑睦，申以恩勤，’斥奸人，塞谗路。若犹未已，则舍近图远，抑慈示严，惟陛下之命。”帝美其忠切，卒不用。 
　　初，崔日用自言明《左氏春秋》诸侯官族。它日，学士大集，日用折平一曰：“君文章固耐久，若言经，则败绩矣。”时崔湜、张说素知平一该习，劝令酬诘，平一乃请所疑。日用曰：“鲁三桓，郑七穆，奈何？”答曰：“庆父、叔牙、季友，桓三子也。孟孙至彘凡九世，叔孙舒、季孙肥凡八世。郑穆公十一子，子然及二子子孔三族亡，子羽不为卿，故称七穆，子罕、子驷、子良、子国、子游、子印、子丰也。”一坐惊服。平一问日用曰：“公言齐桓公、楚庄王时，诸侯属齐若楚凡几？平公、灵王时，诸侯属晋、楚凡几？晋六卿，齐、楚执政几何人？”日用谢曰：“吾不知，君能知乎？”平一条举始末，无留语。日用曰：“吾请北面。”阖坐大笑。 
　　后宴两仪殿，帝命后兄光禄少卿婴监酒，婴滑稽敏给，诏学士嘲之，婴能抗数人。酒酣，胡人袜子、何懿等唱“合生”，歌言浅秽，因倨肆，欲夺司农少卿宋廷瑜赐鱼。平一上书谏曰：“乐，天之和，礼，地之序；礼配地，乐应天。故音动於心，声形于物，因心哀乐，感物应变。乐正则风化正，乐邪则政教邪，先王所以达废兴也。伏见胡乐施于声律，本备四夷之数，比来日益流宕，异曲新声，哀思淫溺。始自王公，稍及闾巷，妖伎胡人、街童市子，或言妃主情貌，或列王公名质，咏歌蹈舞，号曰‘合生’。昔齐衰，有《行伴侣》，陈灭，有《玉树后庭花》，趋数惊骜僻，皆亡国之音。夫礼慊而不进即销，乐流而不反则放。臣愿屏流僻，崇肃雍，凡胡乐，备四夷外，一皆罢遣。况两仪、承庆殿者，陛下受朝听讼之所，比大飨群臣，不容以倡优媟狎亏污邦典。若听政之暇，苟玩耳目，自当奏之后廷可也。”不纳。 
　　玄宗立，贬苏州参军，徙金坛令。平一见宠中宗，时虽宴豫，尝因诗颂规诫，然不能卓然自引去，故被谪。既谪而名不衰。开元末，卒。孙元衡、儒衡别传。 
　　李乂，字尚真，赵州房子人。少孤。年十二，工属文，中书令薛元超曰：“是子且有海内名。”第进士、茂才异等，累调万年尉。长安三年，诏雍州长史薛季昶选部吏才中御史者，季昶以乂闻，擢监察御史。劾奏无避。景龙初，叶静能怙势，乂条其奸，中宗不纳。迁中书舍人、修文馆学士。帝遣使江南，发在所库赀以赎生，乂上疏以为：“江南鱼鳖之利，衣食所资。江湖之生无既，而府库之财有限，与其拯物，不如忧民。且鬻生之徒惟利所视，钱刀日至，网罟岁广，施之一朝，营之百倍。若回所赎之赀，减方困之徭，其泽乡矣。 
　　韦氏之变，诏令严促，多乂草定。进吏部侍郎，仍知制诰。与宋璟等同典选事，请谒不行，时人语曰：“李下无蹊径。”改黄门侍郎，封中山郡公。制敕不便，辄驳正。贵幸有求官者，睿宗曰：“朕非有靳，顾李乂不可耳！”谏罢金仙、玉真二观，帝虽不从，优容之。太平公主干政，欲引乂自附，乂深自拒绝。 
　　开元初，姚崇为紫微令，荐为侍郎，外托引重，实去其纠驳权，畏乂明切也。未几，除刑部尚书。卒，年六十八，赠黄门监，谥曰贞。遗令薄葬，毋还乡里。 
　　乂沉正方雅，识治体，时称有宰相器。葬日，苏颋、毕构、马怀素往祖之，哭曰：“非公为恸而谁恸欤！”乂事兄尚一、尚贞孝谨甚，又俱以文章自名，弟兄同为一集，号《李氏花萼集》，乂所著甚多。尚一终清源尉，尚贞博州刺史。 
　　贾曾，河南洛阳人。父言忠，貌魁梧，事母以孝闻，补万年主薄。护役蓬莱宫，或短其苛，高宗廷诘，辩列详谛，帝异之，擢监察御史。方事辽东，奉使禀军饷，还，奏上山川道里，并陈高丽可破状。帝问：“诸将材否？”对曰：“李勍旧臣，陛下所自悉。庞同善虽非斗将，而持军严。薛仁贵票勇冠军，高偘忠果而府，契苾何力性沈毅，虽忌前，有统御才。然夙夜小心，忘身忧国，莫逮於勣者。”帝然所许，众亦以为知言。累转吏部员外郎。李敬玄兼尚书，言忠尚气，及主选，不能下，贬邵州司马。失武懿宗意，下狱几死，左除建州司户参军，卒。 
　　曾少有名，景云中，为吏部员外郎。玄宗为太子，遴选宫僚，以曾为舍人。太子数遣使采女乐，就率更寺肄习，曾谏曰：“作乐崇德，以和人神。《韶》、《夏》有容，《咸》、《英》有节，而女乐不与其间。昔鲁用孔子几霸，戎有由余而强，齐、秦遗以女乐，故孔子行，由余出奔。良以冶容哇咬，蛊心丧志，圣贤疾之最甚。殿下渴贤之美未彰，好伎之声先闻，非所以追启诵、嗣尧舜之烈也。余闲宴私，后廷伎乐，古亦有之，犹当秘隐，不以示人，况阅之所司，明示群臣哉！愿下令屏倡优女子，诸使者采召，一切罢止。”太子手令嘉答。 
　　俄擢中书舍人，以父嫌名不拜，徙谏议大夫，知制诰。天子亲郊，有司议不设皇地祗位，曾请合享天地如古制并从祀等坐。睿宗诏宰相礼官议，皆如曾请。开元初，复拜中书舍人，曾固辞。议者谓中书乃曹司，非官称，嫌名在礼不讳，乃就职。与苏晋同掌制诰，皆以文辞称，时号“苏贾”。后坐事贬洋州刺史。历虔、郑等州刺史，迁礼部侍郎，卒。子至。 
　　至字幼邻，擢明经第，解褐单父尉。从玄宗幸蜀，拜起居舍人，知制诰。帝传位，至当譔册，既进稿，帝曰：“昔先天诰命，乃父为之辞，今兹命册，又尔为之，两朝盛典，出卿家父子手，可谓继美矣。”至顿首，鸣咽流涕。历中书舍人。 
　　至德中，将军王去荣杀富平令杜徽，肃宗新得陕，且惜去荣材，诏贷死，以流人使自效。至谏曰：“圣人诛乱，必先示法令，崇礼义。汉始入关，约法三章，杀人者死，不易之法也。按将军去荣以朔方偏裨提数千士，不能整行列，挟私怨杀县令，有犯上之逆。或曰去荣善守，陕新下，非去荣不可守，臣谓不然。李光弼守太原，程千里守上党，许叔冀守灵昌，鲁炅守南阳，贾贲守雍丘，张巡守睢阳，初无去荣，未闻贼能下也。以一能而免死，彼弧矢绝伦、剑术无前者，恃能犯上，何以止之！若舍去荣，诛将来，是法不一而招罪人也。惜一去荣，杀十去荣之材，其伤盖多。彼逆乱之人，有逆於此而顺於彼乎？乱富平而治於陕乎？悖县令，能不悖於君乎？律令者，太宗之律令，陛下不可以一士小材，废祖宗大法。”帝诏群臣议，太子太师韦见素、文部郎中崔器等皆以为：“法者，天地大典，王者不敢专也。帝王不擅杀，而小人得擅杀者，是权过人主。开元以前，无敢专杀，尊朝廷也；今有之，是弱国家也。太宗定天下，陛下复鸿业，则去荣非至德罪人，乃贞观罪人也。其罪祖宗所不赦，陛下可易之耶？”诏可。 
　　蒲州刺史以河东濒贼，彻傅城庐舍五千室，不使贼得保聚，民大扰。诏遣至慰安，官助营完，蒲人乃安。坐小法，贬岳州司马。 
　　宝应初，召复故官，迁尚书左丞。杨绾建请依古制，县令举孝廉于刺史，刺史升天子礼部。诏有司参议，多是绾言。至议以为：“自晋后，衣冠迁徙，人多侨处，因缘官族，所在占籍。今乡举取人未尽，请广学校，增国子博士员，十道大州得置大学馆，诏博士领之，召置生徒。使保桑梓者，乡里举焉；在流寓者，庠序推焉。”议者更附至议。转礼部侍郎，待制集贤院。 
