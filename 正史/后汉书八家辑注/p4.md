<!-- { "loadSidebar": true } -->
　○一九　晔，南阳南乡人，〔以〕劲悍廉直为名〔一〕。（姚。王。汪。黄）──范书隗嚣传注 
〔一〕　范书点校本据汲古阁本补「以」字，今从之。又范书刘玄传载晔初为更始执金吾，隗嚣、张卬谋劫更始时，晔曾奉更始命围攻嚣府第。又光武帝纪载建武二年春正月，更始复汉将军邓晔降，即此邓晔也。 

　　李宪传
　○二○　陈众辟州从事〔一〕，有剧贼淳于临等数千人，攻县杀吏。光武遣司空李通率师击之，州牧惶怖，恐获罪戾。众于是自请以恩信晓喻降之，乘单车，驾白马，往到贼所，以义告谕。临素服名德，即降服。民生立祠，曰「白马从事」。（孙。王。汪。黄）──御览卷二六五 

〔一〕　陈众时任扬州从事。职官分纪卷四○此引首作「李宪于卢江自称天子，扬州讨之不能得」。天游按：据范书李宪传，时宪已伏诛，扬州牧欧阳歙所讨乃宪余党淳于临。职官分纪引书，割裂传文，多有舛讹，用之不可不慎，此其一例也。 

　　邓晨传
　○二一　邓晨尚世祖姊新野公主。主为王莽兵所害。及薨，诏备主官属法驾招迎主魂，与晨合葬于北邙。（孙。王。汪。黄。铃木）──御览卷五五四 
　　邓禹传
　○二二　赤眉盆子去长安，西入右扶风。邓禹至长安中昆明池，率诸将斋戒，择吉日入城，谒高帝庙，修礼祠祭，劳赐吏士。因收十二帝神主〔一〕，以故高庙郎来辅守高庙令，行京兆尹，承事按行，扫除诸园陵，为置卒吏奉守焉。遣辅奉主诣京师。（孙。王。汪）──御览卷五三一 

〔一〕　天游按：范书本传作「收十一帝神主」。袁纪同谢书。然西汉高祖、惠、文、景、武、昭、宣、元、成、哀、平计十一帝，范书是。 
　○二三　赤眉阳败，弃辎重走，车皆载土，以豆覆其上〔一〕。（
姚。王。汪。黄。铃木）──书钞卷一一六 
〔一〕　时赤眉东归，禹率邓弘与战，中计大败，仅得二十四骑逃归宜阳。 
　　岑彭传曾孙熙
　○二四　光武攻洛阳，朱鲔守之。上令岑彭说鲔曰：「赤眉已得长安，更始为胡殷所反害，今公谁为守乎？」鲔曰：「大司徒公被害，〔一〕鲔与其谋，诚知罪深，不敢降耳。」彭还，白上。上谓彭：「
复往明晓之：夫建大事，不忌小怨。今降，官爵可保，况刑罚乎？」上指水曰：「河水在此，吾不食言！」（孙。王。汪。黄。铃木）──文选卷四二阮元瑜为曹公作书与孙权注　○　又卷四三丘希范与陈伯之书注 

〔一〕　此大司徒公，即更始大司徒刘演也。 
　○二五　田戎拥众夷陵，闻秦丰被围，惧大兵方至，欲降。而妻兄辛臣谏戎曰：「今四方豪杰，各据郡国，洛阳地如掌耳，不如按甲以观其变。」戎不从，乃留辛臣守夷陵，自将兵沿江泝沔止黎丘，刻日当降。而辛臣于后盗戎珍宝，从间道先降于岑彭，而以书招戎。戎疑必卖己，乃灼龟卜降，兆不吉中（折）〔坼〕〔一〕，遂止不降。（
孙。王。汪。黄） ──御览卷七二五 
〔一〕　据东观记改。汪辑亦作「坼」。周礼卷二四占人曰「卜人占坼」。说文曰：「坼，裂也。」占人即视被灼龟甲之裂纹以定吉凶。坼，可通作拆，疑「折」或系「拆」之讹。 
　○二六　光武以岑彭为安南将军。（孙。王。汪。黄。铃木）─ ─御览卷二三九 
　○二七　岑熙迁魏郡太守〔一〕，人歌之曰：「我有枳棘，岑君伐之；我有蟊贼，岑君遏之。狗犬不惊，足下生牦。含哺鼓腹，焉知凶灾。我嘉我生，独丁斯时。美哉岑君，于戏在兹。」（姚。汪）──类聚卷一九　○　御览卷四六五 

〔一〕　岑熙，类聚卷一九误作「岑胵」，而御览卷四六五又误作「
岑晊」，今据范书本传径改。王谟辑无此引而有岑熙之目。 
　　耿弇传弟国弟子恭
　○二八　胡爽曰〔一〕：「耿恭以甲兵守孤城于绝域。」（孙。王。汪。铃木）──文选卷四○任彦升奏弹曹景宗注 
〔一〕　范书本传「胡爽」作「郑众」。王辑据以径改。 
　　铫期传
　○二九　世祖与铫期出蓟，至广阳，欲南行。（孙。王。汪。铃木） ──水经注卷一三水注 
　　祭遵传从弟彤
　○三○　祭遵为将军〔一〕，取士皆用儒术，对酒设乐，必雅歌投壶。（姚。王。汪。黄。铃木）── 书钞卷一○六　○　御览卷五七○　事类赋注卷一一 
〔一〕　御览卷五七○引，无「军」字，姚、汪、王、黄四辑皆然。天游按：范书本传与书钞引同，御览偶脱耳。又姚之骃按：「此引出范升议谥疏。」 
　○三一　祭彤除偃师长，视事五年〔一〕，州课第一。（孙。黄。铃木）──书钞卷七八 
〔一〕　黄辑据陈本，下多「县无盗贼」四字。此当系陈禹谟据范书本传所补。今从孔本。 
　　马武传
　○三二　马武字子张，南阳人。为人好酒，豁达敢直言。时在御前，面折同列，以为笑乐。（孙。王。汪。黄。铃木）──御览三八九 
　　马援传子廖
　○三三　马援卒后，有人上书谮之者。援妻孥惶怖，不敢以丧还旧茔，裁买城西数亩地，葬而已，宾客故人莫敢吊。会援妻子草索相连，诣阙请罪，帝乃出讼书以示之，方知所坐。上书诉冤，前后六上，辞甚哀切，然后得葬。（孙。王。汪。黄。铃木）──御览卷五五四 

　○三四　马后履行节俭，事从简约。马廖虑以美业难终，上疏长乐宫，以劝成德政：「长安语曰：『城中好高髻，四方且一尺。城中好广眉，四方画半额。城中好大袖，四方全疋帛。』斯言如戏，有切事实。」（孙。王。汪。黄。铃木）──御览卷四九五 

　　鲁恭传
　○三五　鲁恭为中牟令，使民信者也。（铃木）──书钞卷七八 
　　魏霸传
　○三六　魏霸字乔卿，济阴人。为巨鹿太守。临郡，终不遣吏归乡里，妻子不〔令〕到官舍〔一〕。常念兄嫂在家勤苦，己独尊乐，故常服麤粝，不食鱼肉之味。妇亲蚕桑，子躬耕，与兄弟同苦乐，不得自异。乡里慕其行，化之。（孙。王。汪。黄。铃木） 
──初学记卷一七　○　御览卷五一二　类林杂说卷一 
〔一〕　据类林杂说卷一补。 
　　刘宽传
　○三七　宽少学欧阳尚书、京氏易，尤明韩诗外传。星官、风角、〔一〕筭历，皆究极师法，称为通儒。未尝与人争势利之事。（姚。王。汪。黄。铃木）──范书本传注 
〔一〕　李贤曰：「角，隅也。观四隅之风占之也。」汪辑「角」作「隅」。 
　○三八　刘宽尝行，有人失牛者，乃于路就宽车中认之。宽无所言，下驾步归。有顷，认者得牛而送还，叩头谢曰：「惭负长者。」宽曰：「物有相类，事容脱误，幸劳见归，何为谢也。」（姚。王。汪。黄。铃木）──类聚卷九四 

　○三九　刘宽迁会稽太守，征将作大匠，自下车，狗不夜吠。（孙。黄。铃木）──书钞卷七五 
　○四○　刘宽为太尉。尝朝见，宽被酒沈醉，伏地睡。诏问：「太尉醉耶？」宽仰对曰：「臣不敢醉，但任重责大，忧心如醉。」（王。汪。黄。铃木）── 御览卷四九七 
　　宋弘传
　○四一　宋弘字仲子，为司空。帝姊湖阳公主新寡，帝与论朝臣美恶，以观其意。主曰：「宋弘容德莫及。」帝曰：「方图之。」后〔
宋弘宴见，上〕引弘入〔一〕，令主坐屏风后，因谓弘曰：「〔谚言〕贵易交，富易妻〔二〕，人情乎？」弘曰：「〔臣闻〕贫贱之交不可忘〔三〕，糟糠之妻不下堂。」帝谓主曰：「事不谐矣。」（孙。王。汪。黄。铃木）──御览卷五一七　○　又卷四九五 

〔一〕　据御览卷四九五补。 
〔二〕　同右。 
〔三〕　同右。又其引「交」作「知」，与范书同。 
　　郭躬传弟子镇子贺
　○四二　郭贺字惠公〔一〕，颍川阳翟人也。父镇，廷尉，以功封定颍侯〔二〕。薨，贺当袭爵，上书让与弟。时诏书不听，遂窜逃匿三年。孝顺皇帝下大鸿胪，切责州郡求贺，强使就封国。（孙。汪。黄。铃木） 
──御览卷五一五 
〔一〕　孙志祖按：「东汉有两郭贺，一字乔卿。」黄奭亦曰：「艺文引『郭贺字乔卿』，此云『字惠公』，疑非一人。范史郭躬弟子镇，镇长子贺，又不云为荆州刺史，其为二人可知。今以其名同，故类叙之，以俟考覆。」汪辑亦然。天游按：华阳国志卷十二载，乌桓校尉郭坚之孙，名贺字乔卿，乃益州广汉人氏，官至司隶校尉。即类聚所引者，今亦附于后。 

〔二〕　「颍」原误作「颖」，汪辑误作「疑」，今据范书径改。 
　○四三　郭贺字乔卿，为荆州刺史，到官有殊政，百姓歌曰：「厥德仁明郭乔卿，忠正朝廷上下平。」（姚。王。汪。黄。铃木）──类聚卷一九 
　○四四　郭贺拜荆州刺史，有殊政。显宗巡狩到南阳，特见嗟叹，赐以三公之服，黼黻冕旒，敕行部去幨帏，令百姓见其容服，以彰有德〔一〕。（孙。王。汪。黄。铃木）──御览卷六八九 

〔一〕　类聚卷五○引文与此多同，曰出华阳国志。天游按：华阳国志无此文。上条类聚注曰「事具职官部刺史篇」，则类聚卷五○所引亦当是谢书之文。 
　　韦彪传族子豹子着
　○四五　盛夏多寒，韦彪上疏谏曰：「臣闻治政之本，必顺阴阳。伏见立夏以来，当暑而寒，迨刑罚刻急，郡国不时令之所致也〔一〕。」（孙。王。汪。黄）──御览卷三四 
〔一〕　范书本传「时令」上有「奉」字。汪辑补作「和」，黄辑因之。今仍宋本之旧。 
　○四六　韦彪上疏曰：「欲急世所务，当先除其患。其源在尚书，尚书典枢机，天下事一决之，不可不察。」（孙。王。汪。黄）──御览卷二一二 
　○四七　韦氏为三辅冠族〔一〕。着少修节操，持京氏易〔二〕、韩诗，博通术艺。（姚。王。汪）──范书徐稚传注 
〔一〕　「韦氏」二字据汪辑径补。 
〔二〕　「持」本当作「治」，李贤避唐讳所改。 
　　郭丹传
　○四八　郭丹〔一〕，太守杜诗荐为功曹〔二〕，丹荐长者自代。敕以丹事编署黄堂〔三〕。（姚。王。汪。黄。铃木）──书钞卷七七 
〔一〕　丹字少卿，南阳穰人。 
〔二〕　姚之骃按：「『荐为』，范作『请为』，是。」 
