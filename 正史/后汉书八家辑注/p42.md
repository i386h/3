<!-- { "loadSidebar": true } -->
〔一〕　父李合曾任司徒，故称三公子。 
　四七四　李固字子坚，拜议郎，为洛阳令〔一〕。大将军梁商请为从事中郎〔二〕。（汪）──御览卷二三八 
〔一〕　范书本传作「出为广汉雒令」，御览引误。 
〔二〕　「商」误作「冀」，径正。 
　四七五　阳嘉二年，诏公卿举敦朴之士，卫尉贾建举固。（姚。汪）──范书本传注 
　四七六　老子曰：「其进锐，其退速也。」〔一〕（汪）──范书本传注 
〔一〕　见李固阳嘉二年京师地震对策。李贤曰：「案：孟子有此文。谢承书亦云孟子。」范书同续书。 
　四七七　李固上书曰：「陛下之有尚书，犹天之有北斗。北斗天之喉舌，尚书陛下之喉舌也。」（汪）──书钞卷五九　○　御览卷二一二　类聚卷四八　书钞卷三三 
　四七八　方毅廉直，宜拜尚书。──书钞卷三三 
　四七九　李固迁将作大匠，常推贤进士。（姚　汪）──书钞卷五四　○　通典职官九　御览卷二三六 
　四八○　李固为大司农。〔时〕上信阉宦〔一〕，天下牧守多其宗亲旧故，及受货赂，有诏特拜，不由选试，乱生弥甚。固乃上表，具陈盗贼所以兴，由官非其人也。（姚。汪） 
──御览卷二三二　○　书钞卷五四 
〔一〕　据书钞卷五四补。 
　四八一　顺帝时，所除官多不次，李固奏免百余人。此等既怨，共作飞章，诬固曰：「大行在殡，路人掩涕，固独胡粉饰貌，搔头弄姿，盘旋偃仰，曾无惨怛之心。」（姚。汪） 
──御览卷七一九　○　书钞卷一三五 
　四八二　冲帝以太尉李固参录尚书事。帝崩，梁太后诏固议所征王侯，至乃发丧。对曰：「帝虽少，犹天下之父，今日崩，人臣感痛，岂有臣子反掩之乎？」太后从之。──书钞卷五九 

　四八三　李固被诛，梁冀乃露固尸于四衢，令有敢临者，加其罪。固弟子汝南郭亮，年始成童，左提章钺，右秉铁锧，诣阙上书，乞收固尸，不许。因往临哭，陈辞于其前，遂守丧不去。夏门亭长呵之，亮曰：「含阴阳气以生，戴干履坤，义之所重，岂知生命，何为以死相惧？」太后闻而不诛，乃听得襚敛归葬之。（汪）──御览卷四二 
○ 
　四八四　基，偃师长〔一〕。（汪）──范书李固传注 
〔一〕　基，李固长子。固被诛，基与弟兹皆死于汉中。范书载基死于偃城狱中，必涉基偃师长而误。 
　四八五　李燮字德公。初李固既策罢，知不免祸，乃遣三子归乡里。时燮年十三。有顷难作，下郡收固三子，二兄受害。燮姊文姬乃告父门生王成曰〔一〕：「今委君以六尺之孤，李氏存灭，其在君矣。」成乃将燮入徐州界中，变名姓，为酒家佣，而成卖卜于市，阴相往来〔二〕。梁冀既诛，而灾眚屡见。明年史官上言，宜有赦令，又当存录大臣冤死者子孙。于是求固后，燮乃以本末告酒家，酒家具车重厚遣之〔三〕。后王成卒，燮以礼葬之〔四〕，感伤旧恩，每四节为设上宾之位而祠焉。（汪）──御览卷四二○ 

〔一〕　袁纪作「固之仆隶也」。而范书、华阳国志均与续书同。沈钦韩曰：「案传云燮从受学，则非仆隶也。」沈说是。 
〔二〕　谢承书李燮传作「燮远遁身于北海剧，托命滕咨家以得免」，与诸书大异。 
〔三〕　范书本传下有「皆不受」三字。 
〔四〕　袁纪作「会赦得免，而成病卒」，下始言归乡里，与此异。范书同续书。 
　四八六　李燮拜京兆〔尹〕〔一〕，诏发西园钱，〔燮〕（君）上封事〔二〕，遂（上）〔止〕不发〔三〕。吏民爱敬，乃谣曰：「我府君，道教举，恩如春，威如虎，刚不吐，弱不茹，爱如母，训如父。」（姚。汪。俊──类聚卷一九　○　御览卷四六五 

〔一〕　据御览卷四六五补。 
〔二〕　据御览卷四六五改。 
〔三〕　同右。 
　　杜乔传
　四八七　〔杜乔字叔荣〕〔一〕。累祖吏二千石。乔少好学，治韩诗、京氏易、欧阳尚书，以孝称。虽二千石子，常步担求师。（姚。汪）─ ─范书本传注　○　御览卷六一一 
〔一〕　据御览卷六一一补。 
　四八八　乔诸生耿伯尝与鲔同止。冀讽吏执鲔为乔门生〔一〕。（
姚。汪）──范书本传注 
〔一〕　时值桓帝建和元年，刘鲔讹言清河王当统天下，事发被诛。梁冀欲害杜乔，故诬陷之。 
　四八九　梁冀讽有司劾杜乔，遂执系之，死狱中。与李固俱暴尸于城北，故人莫敢视者。乔故掾陈留杨匡闻之号哭，星行到洛，托为夏门亭吏，守卫尸丧，驱护蝇虫。都官从事执之以闻，太后义而不罪。使于是带铁锧上书诣阙〔一〕，乞杜李二公骸骨，太后许之。成礼殡殓，送乔丧还家，葬送行服，隐匿。（汪）──御览四二○ 

〔一〕　疑「使」系「匡」之讹。 
　　吴佑传
　四九○　吴佑字季英〔一〕，陈留人。父恢，南海太守。佑年十二，随恢到官。欲以杀青简写尚书章句〔二〕，佑谏曰：「今君踰江湘，越五岭，僻在海滨，风俗虽陋，然多珍玩，上为朝廷所疑，下为权戚所望。此章若成，载必兼两。昔马援以薏苡兴谤，王阳以衣囊邀名〔三〕，嫌疑之戒，愿留意焉。」恢抚其首曰：「吴氏世不乏季子者。」〔四〕（汪）──御览卷四五二　○　范书本传注。 

〔一〕　「佑」原作「佑」，与袁、范诸书同。然李贤曰：「续汉书作『佑』。」今据以正，下同。 
〔二〕　李贤曰：「杀青者，以火灸简令汗，取其青易书，复不蠹，谓之杀青，亦谓汗简。义见刘向别录也。」 
〔三〕　参见张璠纪桓帝纪注。 
〔四〕　同右。 
　四九一　吴佑年二十〔一〕，丧父，居无担石而不受赡遗。常牧豕于长垣泽中〔二〕，行吟经书。遇父故人，谓之曰：「卿二千石子，而自业贱事，纵子无耻，奈先君何？」佑辞谢而已，守志如初也。〔
年四十余，乃为郡吏，举孝廉〕〔三〕。（姚。汪）──御览卷四八四　○　书钞卷七九　范书本传注　御览卷七二 
〔一〕　书钞卷七九作「年三十」，误。 
〔二〕　参见袁山松书吴佑传注。 
〔三〕　据书钞卷七九、范书本传注补。 
　四九二　吴佑迁胶东侯相，政尚清静，以身率下，褒贤劝善为务。──职官分纪卷三二 
　四九三　赋钱五百，为父市单衣〔一〕。──范书本传注 
〔一〕　时佑任胶东侯相，啬夫孙性私赋民钱五百，市衣以进父。范书不载所赋钱数，李贤引续书以注。 
　　延笃传
　四九四　李文德素善延笃，谓公卿曰：「延笃有王佐之才。」欲令引进之。笃闻，为书止文德曰：「吾常昧爽栉梳，坐于客堂，朝则诵虞夏之书，历公旦之典礼，览仲尼〔之〕春秋〔一〕。当此之时，不知天之为盖，地之为舆〔二〕，慎勿迷其本，弃其生也。」（姚。汪）──类聚卷七○　○　御览卷七一四　白帖卷一四 

〔一〕　据御览卷七一四补。李贤引班固东都赋曰：「今论者但知诵虞夏之书，咏殷周之诗，讲羲文之易，论孔氏之春秋。」 
〔二〕　李贤引宋玉大言赋曰：「方地为舆，员天为盖。」 
　　史弼传
　四九五　敞为京兆尹〔一〕，化有能名，尤善条教，见称于三辅。（姚。汪）──范书本传注 
〔一〕　敞，史弼之父。 
　四九六　史弼迁河东太守，断绝书属。中常侍侯览遣诸生赍书请之，并求假盐税。弼大怒，乃付安邑狱，拷杀之。览遂诈作飞章下司隶，诬弼诽谤，槛车征。前孝廉魏劭毁变形服，诈为家僮，赡护于弼。弼遂受诬事，当弃市。劭与同郡人卖郡邸，行赂于览，得减死罪一等，论输左校。时人或讥曰：「平原行货免君〔一〕，无乃甚乎？」陶丘洪曰：「文王羑里，闳、散怀金〔二〕。史弼遭患，义夫献宝，亦何疑焉！」议者乃息。（汪）──御览卷四二○ 

〔一〕　弼前曾出任平原相，诏书下令举党人，弼独无所上。平原人感怀其德，故卖郡邸以赎弼。 
〔二〕　周文王曾被殷纣王囚于羑里，其臣闳夭、散宜生以黄金千镒求有莘氏美女、骊戎文马、有熊九驷献与纣王，使文王得以赦归。事见史记。 
　　卢植传
　四九七　植字子干，少事马融，与郑玄同门相友。植刚毅有大节，尝喟然有济世之志，不苟合取容，不应州郡命召。建宁中，征博士，出补九江太守，以病去官。作尚书章句、礼记解诂。稍迁侍中、尚书。张角起，以植为北中郎将征角，失利抵罪。顷之，复以为尚书。张让劫少帝奔小平津，植手剑责数让等，让等皆放兵，垂泣谢罪，遂自杀。董卓议欲废帝，众莫敢对，植独正言，语在卓传。植以老病去位，隐居上谷军都山。初平三年，卒。（姚。汪）──魏志庐毓传注　○　水经注卷一四湿余水注　御览卷二四一 

　四九八　太祖北征柳城，过涿郡，令告太守曰：「故北中郎将卢植，名著海内，学为儒宗，士之楷模，乃国之桢干也。昔武王入殷，封商容之闾；郑丧子产，而仲尼陨涕〔一〕。孤到此州，嘉其余风。春秋之义，贤者之后，有异于人〔二〕。敬遣丞掾修坟墓，并致薄醊，以彰厥德。」植有四子，毓最小。（姚。汪）──魏志卢毓传注 

〔一〕　史记殷本纪曰：「商容贤者，百姓爱之，纣废之。」又昭公二十一年左传曰：「及子产卒，仲尼闻之，出涕曰：『古之遗爱也。』」 
〔二〕　昭公二十年公羊传曰：「君子之善善也长，恶恶也短。恶恶止其身，善善及子孙。贤者子孙，故君子为之讳也。」 
　四九九　卢植能饮一石不醉。（姚。汪）──类聚卷七二 
　　赵岐传
　五○○　赵岐字台卿。献帝以为太仆，持节安慰天下。（姚。汪） ──类聚卷四九　○　御览卷二三○　书钞卷五四 
　　皇甫规传
　五○一　皇甫规以西羌之叛，为中郎将，讨纳叛羌。（姚。汪） ──书钞卷六三 
　五○二　皇甫规字威明，安定人　疠度辽将军，上书荐中郎将张奂自代。及党事起，天下名贤多见染逮。规虽为名将，素誉不高，自以西州豪杰，耻不得豫，乃先自上言：「臣前荐故大司农张奂，是附党。」朝廷知而不问也。（汪）──御览卷六三 
○ 
　五○三　皇甫规，安定人。〔乡人〕有以货买雁门太守〔一〕，还家，书刺谒规，规卧不迎。既入，而问曰：「卿前在郡，食雁美乎？」有顷，白王符在门，规素闻符名，乃遽起，衣不及带〔二〕，屐履出迎，援符手而还，与同坐极忻。时人为之语曰：「徒见二千石，不如一缝掖〔三〕。」言书生道义之为贵。（汪）──御览卷四七四　○ 
　又卷四九五　书钞卷三四 
〔一〕　据御览卷四九五补。 
