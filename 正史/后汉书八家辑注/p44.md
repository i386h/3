<!-- { "loadSidebar": true } -->
〔一〕　据世说新语言语注补。 
〔二〕　世说注作「二十四世孙」。 
〔三〕　陈炜，袁纪作「陈袆」，而世说新语作「陈韪」。范书与续汉书同。 
　五三七　山阳张俭，以中正为中常侍侯览所忿疾，览为刊章下州郡捕俭。俭与融兄褒有旧，亡投褒。遇褒出。时融年十六〔一〕，俭以其少不告也。融知俭长者，有窘迫色，谓曰：「吾独不能为君主邪！」因留舍藏之。后〔以客发泄〕事泄〔二〕，国相以下密就掩捕，俭得脱走，登时收融及褒送狱。融曰：「保纳藏舍者融也，融当坐之。」褒曰：「彼来求我，罪我之由，非弟之过，我当坐之。」兄弟争死，郡县疑不能决，乃上谳，诏书令褒坐焉。融由是名震远近，与平原陶丘洪、陈留边让，并以俊秀为后进冠盖。融持论经理不及让等，而逸才宏博过之。（姚。汪）──魏志崔琰传注　○　初学记卷一七　御览卷四一六 

〔一〕　初学记卷一七作「年十五六」，御览卷四一六亦然。范书本传与魏志注同。 
〔二〕　据初学记卷一七补。 
　五三八　司徒、大将军辟举高第，累迁北军中候、虎贲中郎将〔一〕、北海相，时年三十八。承黄巾残破之后，修复城邑，崇学校，设庠序，举贤才，显儒士。以彭璆为方正，邴原为有道，王修为孝廉。告高密县为郑玄特立一乡，名为郑公乡。又国人无后，及四方游士有死亡者，皆为棺木而殡葬之。郡人甄子然孝行知名〔二〕，早卒，融恨不及之，乃令配食县社。其礼贤如此〔三〕。（姚。汪）──魏志崔琰传注　○　书钞卷六三　御览卷二四一　又卷二四○ 

〔一〕　书钞卷六三此句作「孔融拜北军中候，三日而迁虎贲中郎将」。魏志注引文当有脱文。 
〔二〕　按范书本传作「郡人甄子然、临孝存知名」。而袁纪作「使甄子然临配食县社」，无「临孝存」，与续书略同。沈家本诸史琐言考魏志注此引曰：「临孝存，人姓名也，疑此讹夺。」 

〔三〕　汪辑下尚有「融负其高气，志在靖难，而才疏意广，迄无成功」十八字，且曰据书钞卷六三补　鸫此乃陈本之谬种流传也，故不取。 
　五三九　在郡六年，刘备表融领青州刺史。建安元年，征还为将作大匠，迁少府。每朝会访对，辄为议主，诸卿大夫寄名而已。（姚。汪）──魏志崔琰传注　○　书钞卷五四　通典职官典　御览卷二三六 

　五四○　太尉杨彪与袁术婚姻〔一〕，术僭号，太祖与彪有隙，因是执彪，将杀焉。融闻之，不及朝服，往见太祖曰：「杨公累世清德，四叶重光。周书『父子兄弟，罪不相及』〔二〕。况以袁氏之罪乎？易称『积善余庆』〔三〕，但欺人耳。」太祖曰：「国家之意也。」融曰：「假使成王欲杀召公，则周公可得言不知邪？今天下缨緌搢绅之士所以瞻仰明公者，以明公聪明仁智，辅相汉朝，举直措枉，致之雍熙耳。今横杀无辜，则海内观听，谁不解体？孔融鲁国男子〔四〕，明日便当褰衣而去，不复朝矣。」太祖意解，遂理出彪。（姚。汪） 
──魏志崔琰传注 
〔一〕　惠栋曰：「古文苑载曹公卞夫人与杨太尉夫人袁氏书，又杨夫人答书称『彪袁氏顿首』是也。」 
〔二〕　僖公三三年左传引臼季语曰：「康诰曰：『父不慈，子不祗，兄不友，弟不共，不相及也。』」又昭公二十年左传引苑何忌曰：「在康诰曰『父子兄弟，罪不相及』，况在群臣？」今本康诰脱此文。 

〔三〕　见易坤文言。 
〔四〕　汉代地方名姓，往往以郡望自诩，所谓某某男子者，乃某某地名姓大族之意，非一般平民所能自言。 
　五四一　时论者多欲复肉刑。孔融乃建议曰：「古者敦庞，善否区别，吏端刑清，政无过失，百姓有罪，皆自取之。末世陵迟，风化坏乱，政挠其俗，法害其民。故曰上失其道，民散久矣。而欲绳之以古刑，投之以残弃，非所谓『与时消息』者也〔一〕。纣斮朝涉之胫，天下谓为无道〔二〕。夫九牧之地千八百君，若各刑一人，是天下常有千八百纣也。求俗休和，弗可得已。且被刑之人，虑不念生，志在思死，类多趣恶，莫复归正。夙沙乱齐〔三〕，伊戾祸宋〔四〕，赵高英布，为世大患，不能正人，遂为非也。故明德之君，远度深惟，弃短就长，不苟革其政者也。」朝廷善之，卒不改焉。（汪）──御览卷六四八 

〔一〕　见易丰卦。 
〔二〕　见尚书泰誓下。孔传曰：「冬日见朝涉水者，谓其胫耐寒，斮而视之。」 
〔三〕　「夙」原误作「风」，径改。夙沙者，夙沙卫也，齐灵公之幸臣。灵公废太子光而立牙，以夙沙卫为少傅。灵公死，光复位，夙沙卫以曾预废太子事奔高唐以叛。事见襄公十九年左传。 

〔四〕　襄公二十六年左传：楚客聘于晋，过宋，太子痤野享之。伊戾为太子内师而无宠，故诬太子将为乱，宋平公囚太子，乃缢而死。后平公闻痤无罪，乃烹伊戾。 
　　皇甫嵩传
　五四二　举孝廉，为郎中，迁霸陵、临汾令，以父丧遂去官。（姚。汪）──范书本传注 
　五四三　皇甫嵩为左中郎将，持节与右中郎将朱隽各领一军，击颍川贼〔一〕，进保长社。（姚。汪）──书钞卷六三 
〔一〕　指颍川黄巾军。 
　五四四　皇甫嵩为左中郎将，击匈奴〔一〕。（汪）──御览卷二四一 
〔一〕　范书、袁纪均无此事。疑「匈奴」乃「黄巾」之讹。 
　五四五　皇甫嵩领冀州牧，奏请一年租〔以〕赈饥民〔一〕。民歌之曰：「天下乱兮市为墟，母不保子兮妻失夫。赖得皇甫兮复安居。」（姚。汪）──类聚卷五○　○　御览卷二五○ 

〔一〕　据御览卷二五○补。 
　五四六　以日有重珥免〔一〕。（姚。汪）──范书本传注 
〔一〕　时董卓既诛，嵩拜太尉。范书本传作「以流星策免」，袁纪则作「日有重晕」，与续书同。 
　　朱隽传
　五四七　隽字公伟，会稽人。少好学，为郡功曹，察孝廉，举进士〔一〕。汉朝以讨黄巾功拜车骑将军。累迁河南尹。董卓见隽，外甚亲纳，而心忌之，隽亦阴备焉。关东兵起，卓议移都，隽辄止卓。卓虽惮隽，然贪其名重，乃表拜太仆以自副。隽被召，不肯受拜，因进曰：「国不宜迁，必孤天下望，成山东之结，臣不见其可也。」有司诘曰：「召君受拜，而君拒之；不问徙事，而君陈之，何也？」隽曰：「副相国，非臣所堪也；迁都非计，臣之所急也。辞所不堪，进臣所急，臣之所宜也。」有司曰：「迁都之事，初无此计也，就有未露，何所受闻？」隽曰：「相国董卓为臣说之，臣闻之于相国。」有司不能屈，朝廷称服焉。后为太尉。李傕、郭汜相攻，劫质天子公卿，隽性刚，即发病而卒。（汪）──吴志孙破虏讨逆传注 

〔一〕　卢弼三国志集解曰：「何焯曰：『史传言举进士，始见于此。』梁章巨曰：『此与后人由科举出身者相仿。』周寿昌曰：『后汉书作隽，云太守徐珪举孝廉，再迁除兰陵令，其叙隽出身是也。若举进士，两汉无此制，即司马彪时亦不能有也。「进士」两字恐是高第之误。』沈家本曰：『两汉无进士之名，此云举进士，未详其义。梁氏欲以今制拟之，殊非事实。』」天游按：礼记王制曰：「大乐正论造士之秀者，以告于王而升诸司马，曰进士。司马辨论百材，论进士之贤者，以告于王而定其论。论定然后官之，任官然后爵之，位定然后禄之。」续书所言，当取此义，非汉时即有此制。 

　五四八　朱隽为右中郎将，持节击颍川长社贼。（汪）──御览卷二四一 
　　董卓传
　五四九　堰下过军〔一〕。──范书本传注 
〔一〕　范书本传曰：「中平元年卓与张温讨先零羌，卓为羌所围，乃于所度水中伪作鄢，而潜从鄢下过军，得全师而还。」注曰：「续汉书『鄢』作『堰』。」 
　五五○　羌胡憋肠狗态〔一〕。──范书本传注 
〔一〕　范书本传「憋」作「敝」。注引方言曰：「憋，恶也。」又引郭璞曰：「憋怤，急性也。」此卓不肯就少府职所上疏中语。 
　五五一　太尉黄琬、司徒杨彪、司空荀爽俱诣卓，卓言：「昔高祖都关中，十一世后中兴，更都洛阳。从光武至今，复十一世　鸶石苞室谶，宜还都长安。」坐中皆惊愕，无敢应者。彪曰：「迁都改制，天下大事，皆当因民之心，随时之宜。昔盘庚五迁〔一〕，殷民胥怨，作三篇以晓之。往者王莽篡逆，变乱五常；更始赤眉之时，焚烧长安，残害百姓，民人流亡，百无一在。光武受命，更都洛邑，此其宜也。今方建立圣主，光隆汉祚，而无故损宫庙，弃园陵，恐百姓惊愕，不解此意，必尘沸蚁聚，以致扰乱。石苞室谶，妖邪之书，岂可信用？」卓作色曰：「杨公欲沮国家计邪？关东方乱，所在贼起。崤函险固，国之重防。又陇右取材，功夫不难。杜陵南山下有孝武故陶处，作砖瓦，一朝可办。宫室官府，盖何足言！百姓小民，何足与议。若有前却，我以大兵驱之，岂得自在！」百僚皆恐怖失色。琬谓卓曰：「此大事。杨公之语，得无重思！」卓罢坐，即日令司隶奏彪及琬，皆免官。大驾即西，卓部兵烧洛阳城外面百里。又自将兵烧南北宫及宗庙、府库、民家，城内扫地殄尽〔二〕。又收诸富室，以罪恶没入其财物，无辜而死者，不可胜计。（姚。汪）──魏志董卓传注　 
○　御览卷八三三　又卷七六七 
〔一〕　参见华峤书董卓传注。 
〔二〕　御览卷七六七作「洛阳城无只瓦尺木」。 
　　刘虞传
　五五二　是时用刘虞为幽州，刘焉为益州，刘表为荆州，贾琮为冀州。虞等皆海内清名之士，或从列卿、尚书以选为牧伯，各以本秩居任。旧典：传车参驾，施赤为帷裳。（姚。汪）──蜀志刘焉传注 

　　循吏传
　五五三　任延字长孙，治京氏易，显名太学。（姚。汪）──书钞卷九六 
　五五四　任延拜会稽南部都尉。时年十九，迎吏见其少：皆惊。会稽多名士，延到官，皆聘请高行俊乂，（警）〔敬〕待师友之礼〔一〕。及掾吏贫乏，辄分俸禄以赈给之。（姚。汪）──类聚卷六 

〔一〕　据范书本传改。 
　五五五　任延字长孙，为九真太守，教民牛耕，铸作田器，民以利之，产子多名曰：「任」。（姚。汪）──书钞卷三九 
　五五六　王涣为河南温县令，土俗豪强。涣到，举贤诛猾，民开门，皆放牛于野。（姚。汪）──书钞卷七八 
　五五七　王涣为洛阳令，履正。病卒，百姓哀痛，老少随车致祠，昼夜号泣〔一〕。（姚。汪）──书钞卷七八（二） 
〔一〕　「病卒」以下，陈俞本作吴汉事迹，误。 
