<!-- { "loadSidebar": true } -->
　三六三　穆举高第，拜侍御史。桓帝临辟雍，行礼毕，公卿出，虎贲置弓阶上，公卿下阶皆避弓。穆过，呵虎贲曰：「执天子器，何故投于地！」虎贲怖，即摄弓。穆劾奏虎贲抵罪。公卿皆惭，曰：「朱御史可谓临事不惑者也。」（姚。汪。铃木）──范书本传注 

　　乐恢传
　三六四　乐恢字伯奇，京兆长陵人。父为县吏，得罪，令收将杀之。恢时年十一，常于府寺门昼夜号泣。令闻之，即解出父。（汪）──御览卷三八四 
　三六五　乐恢除守阳令〔一〕，在职刚直，守清者也。（姚。汪）──书钞卷七八 
〔一〕　天游按：范书无恢任县令事，且汉无守阳县，疑有讹。 
　　何敞传
　三六六　何敞字文高，太尉宋由辟为掾，待之以礼。司徒袁安〔亦〕敬重之〔一〕。敞在宰府謇谔，议论抗直，〔无所屈挠，京师惮之〕〔二〕。──书钞卷六八 
〔一〕　据职官分纪卷五补。 
〔二〕　同右。 
　　邓彪传
　三六七　其先楚人，邓况始居新野，子孙以农桑为业。（姚。汪） ──范书本传注 
　三六八　邓彪字智伯，为太尉，乞骸骨，以二千石终身焉。── 职官分纪卷四九 
　　张禹传
　三六九　张禹拜扬州刺史，当济江行部，〔中〕土人皆以江有子胥之神〔一〕，难于济涉。禹厉声云：「子胥若其有灵，知吾志在理察枉讼，岂危我哉！」令鼓楫而过。历行部邑，吏民希见〔使〕者〔二〕，人怀喜悦。（姚。汪）── 
类聚卷六　○　御览卷六○　书钞卷三六　事类赋注卷六 
〔一〕　据御览卷六○补。 
〔二〕　据范书本传补。 
　三七○　张禹字伯达，迁太傅。朝夕进食，朝见特赞，与三公绝席〔一〕。（姚。汪） ──书钞卷五二　○　纬略卷五　晏公类要卷一四 
〔一〕　晏公类要卷一四末作「后汉世，周、毕之任特赞，与三公九卿绝席」。所增之文，当出自晏公手笔。 
　　徐防传
　三七一　徐防为尚书郎〔一〕，性惟周密畏慎，在台阁典职十年，奏事三世〔二〕，未尝有过。（姚。汪）─初学记卷一一　○　御览卷二一五 
〔一〕　「防」原误作「昉」，据御览卷二一五径正。 
〔二〕　范书本传作「奉事二帝」，即明、章二帝　鸫和帝时，防迁司隶校尉，又出为魏郡太守，复历任少府、大司农、司空、司徒，不曾再在台阁为郎。据此则续书之「三」当系「二」之讹。 

　　胡广传
　三七二　刚〔一〕，辟大司徒马宫掾。值莽居摄，刚即解其衣冠，悬府门而去。（姚。汪）──书钞卷六八 
〔一〕　乃胡广六世祖 
　三七三　胡〔广，字〕伯始〔一〕，举孝廉，试为天下第一。（姚。汪）──书钞卷六○　○　初学记卷一一　御览卷二一五 
〔一〕　据初学记卷一一补。 
　三七四　故事：孝廉高第，三公尚书辄优之，特劳来其举将。于是公府下诏书劳来雄焉〔一〕。（姚。汪）──范书本传注 
〔一〕　雄，南郡太守法雄也。 
　三七五　旬日拜尚书郎〔一〕，恪勤职事，所掌辨护〔二〕，兼莅两曹，转左丞（相）〔三〕。（姚。汪）──书钞卷六○　○　范书本传注　初学记卷一一　御览卷二一五 
〔一〕　御览卷二一五亦作「旬日」，然袁纪及范书本传又均作「旬月」，又初学记卷一一、翰苑新书前集卷四、事文类聚新集卷十皆然，书钞作「旬日」恐误。 
〔二〕　「护」原误作「让」，据范书本传注径改。 
〔三〕　据初学记卷一一删。 
　　袁安传孙彭　彭弟汤　汤子成　逢　隗　玄孙　忠子秘
　三七六　安字邵公，质性清严，不交异类。为功曹〔一〕，奉檄记谒从事。从事因安致书于令，安曰：「公事自有邮驿，私请则非功曹所持。」距而不受。（姚。汪） 
──书钞卷三七 
〔一〕　时安任汝阳县功曹。 
　三七七　袁安为河南尹，〔在职〕十余年〔一〕，政令公平，未尝以臧罪鞠人。吏民皆人人自励，大小从化。〔京师肃然，名重朝廷〕〔二〕。（汪）──书钞卷七六（四）○　又卷三六 

〔一〕　据书钞卷三六补。 
〔二〕　同右。又书钞卷七六有一引末句作「朝廷敬重之也」。 
　三七八　安奏司隶郑据、河南尹蔡嵩〔一〕。（姚。汪）──范书本传注 
〔一〕　以郑、蔡二氏阿附窦氏，无尽节之义而上奏弹劾。然书奏不报。 
　三七九　袁彭字伯楚，祖父安。历广汉、南阳太守。顺帝初，为光禄勋。行至清，为吏麤袍粝食，终于议郎。（汪）──御览卷四二五　○　又卷六九三 
　三八○　袁（安）〔汤〕字（召公）〔仲河〕〔一〕。桓帝初，〔
为司空〕〔二〕，迁太尉。有子逢、成、隗。〔逢〕字周阳〔三〕，灵帝时为司空。隗字〔次〕阳〔四〕，亦至司徒、太傅，封都乡侯，四叶五公〔五〕。（姚。汪）──御览卷四七 
○　○　初学记卷一八 
〔一〕　据范书本传改。初学记卷一八作「安于桓帝初迁太尉」，御览因之。天游按：袁安于章帝时历任司空、司徒，和帝永元四年终于司徒任，岂能于桓帝时出任太尉！汪辑据御览所引条，因而不改，复妄增「彭弟阳字仲和，累迁司徒」；又引初学记卷一八，改「太尉」为「太师」，甚谬。 

〔二〕　据范书本传补。 
〔三〕　同右。 
〔四〕　同右。 
〔五〕　除袁安、袁汤、袁逢、袁隗外，安子敞字叔平，和帝时曾位至司空，故曰「四叶五公」。 
　三八一　袁逢为三老，赐玉杖。（姚。汪）──类聚卷八三 
　三八二　袁忠子秘〔一〕，为郡门下议生。黄巾起，秘从太守赵谦击之，军败，秘与功曹封观等七人以身扞刃，皆死于阵，谦以得〔免〕〔二〕。诏复秘等门闾，号曰「七贤」。（汪）──御览卷四二○ 

〔一〕　忠，袁安之玄孙。 
〔二〕　据汪辑补。 
　　张酺传曾孙济
　三八三　永平九年，诏书为四姓小侯开学〔一〕，置五经师。张酺以经选，授于南宫。除广平王郎。每朝会，辄讲上前，音动左右，论难应对，常合上意。久之，赐车马衣被，擢为郎中。──书钞卷一三九 

〔一〕　四姓小侯，指外戚樊、郭、阴、马四姓之子弟，故号小侯。 
　三八四　张济为河南尹〔一〕。中常侍段珪奴乘犊车于道，济即收捕，枭首悬尸珪门也。（汪）──御览卷六四六 
〔一〕　「尹」原误作「令」，径改。 
　　郭躬传
　三八五　郭躬字仲孙，颍川人。辟公府，以明法律，特预朝议。时有兄弟共以绳绞杀人，各持一端，辜不可分。中常侍孙章传诏命：兄不教导弟，报兄重，弟减死。章误言两报。重狱已断，尚书奏矫制当斩。上问躬，躬曰：「当罚金。」上曰：「矫〔诏〕杀人〔一〕，如何罚金？」躬曰：「法令有故有误〔二〕，章不故，指传命误即报重，是故为无所放也。『周道如砥，其直如矢』〔三〕。君子不逆诈，〔四〕王法大刑〔五〕，不可委曲生意。」上曰：「善。」（汪）──御览卷六四○ 

〔一〕　据汪辑补。 
〔二〕　晋书刑法志曰：「其知而死之，谓之故。不意误犯，谓之过失。」按过失即误。 
〔三〕　见诗小雅大东。郑笺曰：「如砥，贡赋平均也。如矢，赏罚不偏也。」 
〔四〕　论语宪问：「子曰：『不逆诈，不亿不信，抑亦先觉者，是贤乎？』」 
〔五〕　范书本传「大」作「天」，是。 
　　班超传
　三八六　「久弄笔研乎？」〔一〕（汪）── 范书本传注 
〔一〕　范书本传曰：「大丈夫无它志略，犹当效傅介子、张骞立功异域，以取封侯，安能久事笔研间乎？」华峤书作「久事笔耕乎」，谢承书作「久事笔砚乎」。四载文意同而遣辞略异耳。 

　三八七　騩马〔一〕。（汪）──范书本传注 
〔一〕　时超至于阗，于阗王礼仪甚疏，巫诈言神怒，欲取超之马以祠之。范书本传作「騧马」。华峤书同续书。说文卷九曰：「騩，马浅黑色。」又曰：「騧，黄马黑喙。」 
　三八八　求得故王兄子榆勒立之，更名曰忠。（汪）──范书本传注 
　三八九　损中〔一〕。（汪）──范书本传注 
〔一〕　疏勒王忠反，说康居王借兵，还据损中，欲袭超取疏勒。东观诸史唯东观记作「顿中」，未知孰是。 
　　应奉传子劭
　三九○　应奉字世叔，聪明，自为童儿及长，凡所经历，莫不暗记，读书五行并下〔一〕。（汪）──御览卷三八四　○　纬略卷七 
〔一〕　纬略卷七「五行」作「数行」。 
　三九一　仲援〔一〕。（姚。汪）──范书本传注 
〔一〕　参见谢承书应劭传注。 
　三九二　劭又着中汉辑叙、汉官仪及礼仪故事，凡十一种，百三十六卷。朝廷制度，百官仪式，所以不亡者，由劭记之。官至泰山太守。劭弟珣，字季瑜，司空掾，即玚之父〔一〕。（姚。汪）──魏志王粲传注 

〔一〕　疑「即玚之父」四字系裴松之所加，非续书原文。 
　　孝明八王传
　三九三　王悝谋不道〔一〕，有诏削四县。悝，伉之曾孙〔二〕。 ──书钞卷七○ 
〔一〕　按孔本标目作「贬食一县」，与引文异。陈、俞本改注范书。 
〔二〕　按千乘王伉之孙鸿，质帝立，改封勃海王。无子，梁太后复立桓帝弟蠡吾侯悝为勃海王，奉鸿祀，故曰伉之曾孙。 
　三九四　坐轻慢不孝〔一〕。（汪）──范书安帝纪注 
〔一〕　乃指乐城王苌坐此罪贬为临湖侯。 
　　李恂传
　三九五　李恂字叔英，安定临泾人。太守李鸿请署功曹，未及到而州辟为从事。会鸿卒，恂不应州命，而送鸿丧还乡里。既葬，留起冢坟，治丧三年。（汪）──御览卷二六四 
　三九六　李恂字少英〔一〕，迁御史，持节使幽州，所过皆图写山川、屯田、聚落百余卷，肃宗嘉之。（姚。汪）──书钞卷六二 
〔一〕　范书本传作「叔英」，与上条御览引同，此作「少英」，恐误。 
　　庞参传
　三九七　庞参字仲达，河南缑氏人，官至太尉〔一〕。（姚。汪） ──姚辑 
〔一〕　出处俟考。 
　　桥玄传
　三九八　玄字公祖，梁国睢阳人。少治礼及严氏春秋。累迁尚书令。玄严明有才略，长于知人〔一〕。初魏武帝为诸生，未知名也，玄甚异之。（姚。汪）──世说识鉴注　○　魏志武帝纪注 

〔一〕　魏志武帝纪注作「长于人物」。 
