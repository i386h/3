<!-- { "loadSidebar": true } -->
〔一〕　据御览卷二六三补。 
　　陈宠传
　一七四　陈咸字子成〔一〕，为廷尉监，执法多恩，议人常从轻比，多所全活，皆称其恩。（姚。王。汪。黄）──书钞卷五五（二）　○　御览卷二三一 
〔一〕　陈咸乃陈宠之曾祖。又御览卷二三一作「字子威」。 
　一七五　沛国陈咸为廷尉监。王莽篡位，还家，杜门不出。莽改易汉法令及腊日，咸常言：「我先祖何知王氏腊乎！」（姚。王。汪。黄）──类聚卷五　○ 
　白帖卷四　御览卷三三 
　一七六　陈宠为广汉太守，先是洛县城南〔一〕，每阴雨常有哭声闻于府中，积数十年。宠问而疑其故，使吏按行。还言：「衰乱时，此下多死亡者，而骨骸不得葬（偿）〔二〕，傥在于是？」宠怆然矜之，即敕县尽收敛葬之。自是哭遂绝。（孙。王。汪。黄）──御览卷五五四 

〔一〕　「洛」当作「雒」，属广汉郡，乃郡及益州刺史治所在。 
〔二〕　「偿」乃涉下文「傥」字而衍。 
　一七七　孝章皇帝赐诸尚书剑，手自置姓名：「尚书陈宠，济南锻成。」〔一〕（孙。王。汪。黄）──文选卷三五张景阳七命注 
〔一〕　天游按：范书本传作「椎成」。然东观记、袁纪、汉官仪皆作「锻成」。惠栋曰：「苍颉书：锻，椎也。」则锻可作椎解，字不得通，当以「锻成」为是。 
　　班超传
　一七八　永平五年，班超兄固被召诣校书，超与母随至洛阳，家贫，常为佣书以供养。久佣尝苦，辍业投笔叹曰：「大丈夫无它志略，独当效傅介子、张骞立功异域，以取封侯〔一〕，安能久事笔砚乎！」（王。汪。黄）──御览卷四八四 

〔一〕　傅介子，昭帝时出使西域，杀楼兰王，封义阳侯。张骞，武帝时凿空西域，封博望侯　疣书皆有传。 
　一七九　班超为都护，合三十年〔一〕。──书钞卷六三 
〔一〕　都护，西域都护，亦称校尉。超自明帝永平十六年出使西域，至和帝永元十四年还洛阳，镇护西域首尾近三十一年。 
　　翟酺传
　一八○　翟酺字子庶〔一〕，为侍中。〔时尚书〕有缺〔二〕，诏将军、大夫、六百石以上试对政事、天文、道术，以高第者补之。由是酺对第一，拜尚书。（孙。王。汪。黄）──书钞卷六○　○　御览卷二一二 

〔一〕　御览卷二一二引作「字子广」，范书本传作「字子超」，未知孰是。 
〔二〕　据御览卷二一二补。 
　　应奉传子劭
　一八一　应奉字世叔，读书五行俱下，终成名儒。（姚。王。汪。黄）──书钞卷九八　○　类聚卷五五　御览卷四三二　又卷六一六书钞卷七九　初学记卷一七 
　一八二　奉少为上计吏，许训为计掾，俱到京师。训自发乡里，在路昼顿暮宿，所见长吏、宾客、亭长、吏卒、奴仆，训皆密疏姓名，欲试奉。还郡，出疏示奉。奉〔省读之〕〔一〕，云：「前食颍川纶氏都亭，亭长胡奴名禄，以饮浆来，何不在疏？」座中皆惊。（姚。王。汪。黄）──范书本传注　○　书钞卷七九 

〔一〕　据书钞卷七九补。 
　一八三　奉年二十时〔一〕，常诣彭城相袁贺。贺时出行闭门，造车匠于内开扇半面视奉，奉即委去。后数十年于路见车匠，识而呼之。（姚。王。汪。黄）──范书本传注　○　御览四三二　蒙求集注卷下 

〔一〕　周亮工同书首作「应奉凡所经历，莫不暗记」。 
　一八四　应奉为郡决曹史，行部四十二县，口说罪系姓名，坐状轻重，无所遗脱。（汪 ──同书 
　一八五　〔延熹中〕〔一〕，〔武陵五溪蛮夷作难，诏遣车骑将军冯绲南征，绲表应奉〕〔二〕。时诏奉曰：「蛮夷叛逆作难，积恶放恣，镬中之鱼，火炽汤尽，当悉燋烂，以刷国耻。朝廷以奉昔守南土，威名播越，故复式序重任。奉之废兴，期在于今。赐奉钱十万，驳犀方具剑、金错把刀剑、革带各一。奉其勉之！」（姚。王。汪。黄）─ 
─范书本传注　○　御览卷三四二　初学记卷二○　文选卷二九张平子四愁诗注　御览卷三四五 
〔一〕　据御览卷三四二补。 
〔二〕　据初学记卷二○补。 
　一八六　劭字仲远〔一〕。（孙。王。汪。黄）──范书本传注 
〔一〕　范书本传亦作「仲远」。李贤曰：「谢承书、应氏谱并云『
字仲远』；续汉书、文士传作『仲援』；汉官仪又作『仲瑗』，未知孰是。」天游按：隶续刘宽故吏碑作「南顿应劭仲瑗」。洪适曰：「 
汉官仪作『瑗』，官仪既劭所著，又此碑可据，则知『远』、『援』皆非也。」洪说是。 
　　奚延传
　一八七　奚延转议郎〔一〕。徐州遭旱，延使持节到东海请雨，丰泽应澍雨，与京师同日俱霈，还拜五官中郎将。（孙。王。汪。黄）──御览卷一一 
〔一〕　范书本传「奚」作「爰」。爰、奚形近易讹，当以范书为是。 
　一八八　兴字骥〔一〕。（孙。王。汪。黄）──范书本传注 
〔一〕　范书本传曰延子字骥，不言其本名。 
　　徐淑传
　一八九　淑字伯进，广陵海西人也。宽裕博雅，好学乐道。随父慎在京师，钻孟氏易、春秋公羊〔传〕〔一〕、礼记、周官，善论太公六韬〔二〕，交接英雄，常有壮志。举茂才，除渤海修令，迁琅邪都尉。（姚。王。汪。黄）──范书左雄传注　○　范书本传注 

〔一〕　据范书本传注补。 
〔二〕　「论」本作「诵」，据范书本传注径改。 
　一九○　徐淑戎车首路〔一〕。（孙。王。汪。黄）──文选卷五九沈休文齐安陆昭王碑文注　○　又卷二七颜延年北使洛诗注 
〔一〕　文选颜延年诗注「淑」误作「俶」。 
　　王充传
　一九一　王充字仲任，〔会稽〕上虞人〔一〕。少孤，乡里称孝。〔性好学〕〔二〕，到京师受业太学，博览而不守章句。家贫无书，常游洛阳市肆〔三〕，阅所卖书，目一见辄能诵忆，遂博通众流〔百家之言〕〔四〕。（姚。王。江。黄）──御览卷四八四　○　书钞卷九七　初学记卷二四　御览卷六一二　又卷四三二　书钞卷九八　类聚卷五五　又卷三五　书钞卷九九 

〔一〕　据初学记卷二四补。 
〔二〕　据书钞卷九七补。 
〔三〕　据书林清话引扬雄法言曰：「好书而不要诸仲尼，书肆也。」可知书贩卖书于市，始于西汉也。 
〔四〕　据御览卷六一二补。又书钞卷九七作「百家之书」。 
　一九二　王充于宅内门户垆柱〔一〕，各置笔砚简牍，见事而作，着论衡八十五篇。（姚。王。汪。黄）──类聚卷五八　○　初学记卷二一　书钞卷一○四　又卷九九御览卷八二七 

〔一〕　初学记卷二一、书钞卷一○四所引，「宅」均作「室」，「
垆」皆作「墙」。而范书本传「垆」作「牖」。又书钞卷九九及同书均作「门墙屋柱」。疑此句当作「于室内门墙户牖屋柱」。 
　一九三　夷吾荐充曰〔一〕：「充之天才，非学所加，虽前世孟轲、孙卿，近汉扬雄、刘向、司马迁，不能过也。」（姚。王。汪。黄）──范书本传注 
〔一〕　夷吾，谢夷吾也，会稽人，与充相友善。 
　　明帝八王传陈敬王羡　羡子思王钧
　一九四　陈国户曹史高慎谏国相曰：「诸侯射豕，天子射熊，八彝六樽，礼数不同。昔季氏设朱干玉戚，以舞大夏。左传曰：『惟名与器，不可以假人。』〔一〕奢僭之渐，不可听也。」于是谏诤不合，为王所非，坐司寇罪〔二〕。（姚。王。汪。黄）──范书本传注 

〔一〕　见左传昭公三十二年史墨答赵简子问，亦见左传成公二年仲尼之语。杨伯峻曰：「此或古人语，故史墨及孔丘皆言之。」 
〔二〕　王者，陈思王钧也。时钧行天子大射礼，故高慎谏之。 
　　陈禅传
　一九五　陈禅为州治中从事。刺史为人所劾，受纳赃赂。禅当传拷，及至笞掠无算，五毒毕加，神意自若，辞对无屈〔一〕，事遂释。（姚。王。汪。黄）──御览卷二六三　○　书钞卷七三 

〔一〕　书钞卷七三及范书本传「屈」皆作「变」。 
　一九六　陈禅字纪山，拜谏议大夫。永宁中，西南夷掸国献幻人，〔能〕吐火〔一〕，自支解，易牛马头。于元日作之，帝〔与群臣〕共观之〔二〕。禅独离席举手谏曰：「昔齐作侏儒之乐，仲尼鄙之。〔三〕帝王之廷，不宜设夷狄之技。」尚书陈忠劾奏禅曰：「昔四夷之乐陈于门〔四〕。今掸国万里贡献，非郑声淫女之比。」诏左转为玄菟都尉〔五〕。（姚。王。汪。黄）──书钞卷五六 

〔一〕　据职官分纪卷六补。 
〔二〕　据范书本传补。 
〔三〕　事见史记孔子世家。 
〔四〕　「四」原误作「西」，径改之。 
〔五〕　范书本传作「玄菟候城障尉」。 
　　陈龟传
　一九七　安帝时，尚书陈龟上表曰：「仁恩广被，化流殊方，使老者以寿终，孤幼得保年，犹临河转石，易于反掌。」（姚。王。汪。黄）─ ─初学记卷六 
　一九八　陈龟表曰：「臣累世展鹰犬搏击之用。」（孙。王。汪。黄）──文选卷四四陈琳为袁绍檄豫州注 
　　桥玄传
　一九九　桥玄迁齐国相。郡有孝子为父报仇，系临淄狱。玄愍其至孝，欲上谳减罪。县令路芝酷烈苛暴，因杀之。惧玄收录，佩印绶欲走。玄自以为深负孝子，捕得芝，束缚籍械以还，笞杀以谢孝子冤魂〔一〕。（孙。王。汪。黄）─ 
─御览卷四八一 
〔一〕　孙志祖案：「范书云『迁为齐相，坐事为城旦』，盖即指笞杀县令也。」 
　　崔瑗传子寔
　二○○　崔瑗字子玉，讲论六经，三辟公府，论议京师，谈高妙。〔一〕安帝时举奏事臣〔二〕。──书钞卷六八 
〔一〕　此句「谈」上恐有脱字。 
〔二〕　疑「事臣」系「势臣」之误。天游按：范书本传载，时阎显以外戚入参政事，曾促安帝废太子为济阴王，而以北乡侯为嗣。瑗以立侯不以正，知显将败，欲说显令废立，然显醉不得见，而长史陈禅不敢为之谏。适逢宦官孙程立顺帝，瑗被斥而终不言其初谋，则瑗实未曾举奏势臣也。 

　二○一　崔瑗为济北相，光禄大夫杜乔为八使，徇行郡国，以臧罪奏瑗，征诣廷尉。瑗上书自讼，得〔理〕出〔一〕。会病卒，临终顾命子寔曰：「夫人禀天地之气以生，及其终也，归精于天，还骨于地，何〔地〕不可藏形骸〔二〕，勿归乡里。」〔寔奉遗令，遂留葬洛阳〕〔三〕。（姚。王。汪。黄）──书钞卷九二　○　御览卷五五四 

〔一〕　据御览卷五五四补。 
〔二〕　同右。 
〔三〕　同右。 
