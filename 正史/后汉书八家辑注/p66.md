<!-- { "loadSidebar": true } -->
　　史官建置篇曰，若中朝之华峤、陈寿、陆机、束，江左之王隐、虞预、干宝、孙盛，宋之徐爰、苏宝生，梁之沈约、裴子野，斯并史官之尤美，著作之妙选也。 
　　又曰：吴归命侯时，有左右二国史之职，薛莹为其左，华核为其右。又周处自左国史迁东观令。以斯考察，则其班秩可知。 
　　又曰：夫仲尼修春秋，公羊高作传。汉、魏之陆贾、鱼豢，晋、宋之张璠、范晔，虽身非史职，而私撰国书。 
　　古今正史篇曰：魏黄初中，唯着先贤表，故汉记残缺，至晋无成。泰始中，秘书丞司马彪始讨论众书，缀其所闻，起元光武，终于孝献，录世十二，编年二百，通综上下，旁引庶事，为纪、志、传凡八十篇，号曰续汉书。又散骑常侍华峤删定东观记为汉后书，帝纪十二、皇后纪二、典十、列传七十、谱三，总九十七篇。其十典竟不成而卒。自斯已往，作者相继，为编年者四族，创纪传者五家，推其所长，华氏居最。而遭晋室东徙，三惟一存。 

　　杂说下篇曰：夫以宣尼叡哲，子云参圣，在于著述，不能忘私，则自中庸以降，抑可知矣。如谢承汉书偏党吴、越，魏收代史，盛夸胡塞，复焉足怪哉？ 
　　又曰：子曰：「齐景公有马千驷，死之日，人无德而称焉。伯夷、叔齐饿于首阳之下，民到于今称之。」若汉代青翟、刘舍，位登丞相，而班史无录；姜诗、赵壹，身止计吏，而谢书有传，即其例也。 

　　　　史略（节录）
　　卷二曰：按后汉明帝诏班固、陈宗、尹敏、孟冀譔世祖本纪及建武功臣传。又诏刘珍、李尤等譔建武以来至永初纪传。又诏伏无忌、黄景作诸王恩泽侯及单于、西羌，地里志。边韶、崔寔、朱穆、曹寿作皇后外戚传、百官表、顺帝功臣传，凡百十四篇，曰汉记。嘉平中，马日磾、蔡邕、杨剧、卢植又续汉记。至吴谢承作汉书，司马彪作续汉书，华峤、谢沉、袁崧又作后汉书，往往皆因汉记之旧为之，是固为有所据依。 

　　又曰：谢承、司马彪、薛莹、谢沉后汉书，先儒最称其精。今是书不复可见，乃略采其精语一二。谢承史云：「徐孺子清妙高峙，超世越俗。」司马彪史云：「蔡伯喈通达有隽才，博学善属文，伎艺术数，无不精练。郭林宗处约味道，不改其乐。李元礼曰：『吾见士多矣，无如林宗者也。』及卒，蔡伯喈为作碑曰：『吾为人作铭，未尝不有惭容，唯郭有道碑颂无愧耳。』」薛莹史云：「李元礼抗志清妙，有文武隽才。」又曰：「李膺、王畅、荀绲、朱寓、魏朗、刘佑、杜楷、赵典为八俊。」谢沉史曰：「俊者，卓出之名也。」诸人史句如此，可曰精矣！ 

　　卷三曰：东观汉记百四十三卷，起光武记注至灵帝，长水校尉刘珍等撰。其后有后汉记一百卷，晋散骑常侍薛莹所撰，当本诸此。 
　　又曰：张璠汉纪曰：「范孟博为功曹，辟公府掾，升车揽辔，有澄清天下之志　鹳城闻滂高名，皆解印绶去。」又曰：「不畏强御陈仲举，天下模楷李元礼。」以上诸史，学者所未见，故为概举一二，庶知其笔墨焉。 

　　卷五曰：刘轲论太史公以来史笔姓氏：东汉有若陈宗、尹敏、伏无忌、边韶、崔寔、马日磾、蔡邕、卢植、司马彪、华峤、范晔、袁宏。 
　　　　少室山房笔丛
　　经籍会通曰：阮录又有后汉艺文志目若干卷。第云八十七家亡，而不着存数　鸫范志无艺文一类，盖谢承书也。 
　　　　四库全书总目提要（节录）
　　史部编年类后汉纪提要曰：后汉纪三十卷，晋袁宏撰。盖大致以汉纪为准也　鸶隋志载璠书三十卷，今已散佚。惟三国志注及后汉书注间自变量条。今取与此书互勘，璠记所有，此书往往不载。其载者亦多所点窜，互有详略。如璠记称「卢芳，安定人。属国夷数十畔在参蛮，芳从之，诈姓刘氏」。此书则作「刘芳，安定三川人，本姓卢氏。王莽末，天下咸思汉，芳由是诈称武帝后，变姓名为刘文伯。及莽败，芳与三川属国羌胡起兵北边」。以及朱穆论梁冀池中舟覆，吴佑谏父写书事，皆较璠记为详。璠记称「明德马皇后不喜出游，未尝临御牖」。此书作「性不喜出入游观」。璠记称「杨秉尝曰：『我有三不惑，酒、色、财也。』天下以为名公」。此书删下一句。又如序王龚与薛勤丧妻事，璠记先叙龚而追叙勤，此书则先叙勤而后叙龚。叙吕布兵败，劝王允同逃事，璠记叙在长安陷时，此书追叙于后。亦颇有所移置。而核其文义，皆此书为长。 

　　　　十七史商榷卷三二三史条
　　案：三史谓史记、前、后汉书，而后汉则指谢承或华峤书。 
　　　　隋书经籍志考证（节录）
后汉书一百三十卷无帝纪，吴武陵太守谢承撰。 
　　新唐志同，又录一卷。旧唐志三十三卷。史无帝纪，惟闻此书。北堂书钞设官部引承书有风教传，亦创见也。史通论赞篇「谢承曰诠」。愚按：文选颜延年北使洛诗注引承书「徐淑戎车首路」。永明九年策秀才文注「阴修敷化二都，威教克平」。阮嗣宗劝进表注「黄他求没将，投骸边廷」。又「王龚干事，遂陟鼎司」。后汉二十八将论注「申屠蟠英姿磊落」。张景阳六命注「士庶流宕他州异境」。俱称「序曰」，盖承书叙传中语。今存姚之骃辑本四卷。 

后汉记六十五卷本一百卷。梁有，隋残缺。晋散骑常侍薛莹撰 
　　唐志一百卷。今存姚氏辑本一卷。太平御览皇王部引光武、明帝、章帝、安帝、桓帝、灵帝六赞。 
续汉书八十三卷晋秘书监司马彪撰。 
　　晋书司马彪传：彪讨论众书，缀其所闻，起于世祖，终于孝献，为纪、志、传凡八十篇，号曰续汉书。唐志八十三卷，又录一卷。今存姚氏辑本一卷。魏志武纪注、司马朗传注引有司马彪序传，当是续汉书分篇。 

汉后书十七卷本九十七卷，今残缺。晋少府卿华峤撰。 
　　晋书华峤传：初峤以汉纪烦秽，有改作之志。会为台郎，遍观秘籍，遂就其绪。起于光武，终于孝献，一百十五年，为帝纪十二卷，皇后纪二卷，十典九卷，传十七卷，及三谱、序传、目录凡九十七卷。峤以皇后配天作合，前史作外戚传以继末编，非其义也，故易为皇后纪，以次帝纪。又改志为典，以有尧典故也。而改名汉后书隋、唐志作后汉书，刊讹。奏之。峤所撰十典，未成而终。何劭奏峤中子彻使踵成之，未竟而卒。缪播又奏峤少子畅为佐著作郎，克成十典史通书志篇：华峤曰典。　永嘉丧乱，娙籍遗没，峤书存者五十原注一作三十余卷。魏收上后魏书十志启曰：「叔骏 
峤字删辑后刘，绍统司马彪字削撰季汉，十志实范迁、固，表盖阙焉。」史通内篇曰：「班固、华峤，子长之流也。」又曰：「创纪传者五家，推其所长，华氏居最。」又外篇曰：「峤删东观记为汉后书。」愚案：蔚宗撰史，实本华峤。故亦易外戚为后纪，而肃宗纪论、二十将论、桓谭、冯衍传论、袁安传论、刘赵淳于江刘周赵传序史通序例篇曰：华峤后汉，多同班氏。如刘平、江革等传，其序先言孝道，次述毛义养亲。此则前汉王贡传体，其篇以四皓为始也。峤言辞简质，叙致温雅，味其宗旨，亦孟坚之亚欤。　班彪传论，章怀并注为华峤之辞。王允传论，章怀漏注。以魏志董卓传注参校，知亦峤辞。若袁安传言汤长子成早卒，峤书作长子平，平弟成（见魏志袁绍传注），此可考范史之异。至魏志华歆传注、世说德行篇、方正篇注并引峤谱叙史通外篇省称曰谱。其言皆华氏事，世说注引孙策略有扬州，盛兵徇豫章，官属请出郊迎，华歆不听一事，通鉴考异谓其所说不近人情。盖即班、马自叙之例。唐志三十一卷。 

后汉书八十五卷本一百二十二卷，晋祠部郎谢沈撰。 
　　唐志一百二卷。今存姚氏辑本一卷。 
后汉书九十五卷本一百卷，晋秘书监袁山松撰。 
　　晋书袁山松传：山松着后汉书百篇。旧唐志一百二卷。新唐志一百一卷，又录一卷。今存姚氏辑本一卷。愚按：沈约宋书礼志引山松汉百官志，水经注引山松郡国志，史通书志篇言山松有天文志，通志校雠略言有艺文志，宏简录载梁七录内有后汉书艺文志若干卷，不着山松，证以通志，当即袁氏之志。 

后汉纪三十卷张璠撰。 
　　魏志三少帝纪注云：张璠，晋之令史，撰后汉纪，虽似未成，辞藻可观。史通内篇曰：「如张璠、孙盛、干宝、徐广、裴子野、吴均、何之元、王劭等，或谓之春秋，或谓之纪，或谓之略，或谓之典，或谓之志，大抵皆依左传以为的准焉。」又曰：「荀悦、张璠，丘明之党也。世说注、后汉书注俱引璠纪。郡斋读书志曰：「东京史籍，惟璠纪差详。」唐志卷同。 

后汉南记四十五卷本五十五卷，今残缺。晋江州从事张莹撰。 
　　世说言语篇注引「荀谞典籍文章无不涉，征聘无所就」；文学篇注「服虔明左氏传，作训解」；初学记地部「郭丹从武关出谒更始」；人事部「和帝四岁与兄庆出同车，入共室」；又「阴庆以园田钱财分与二弟」；武功部「魏应明鲁诗，帝赐以剑玦」；居处部「马援奏铜马法，诏名金马门」；文选干宝晋纪总论注「蜀有阳平、江关、白水，此为三关」；北堂书钞后妃部「居危能重」；改术部序曰「赤精渐微」；太平御览地部「樊重家素富，闭门成市」；职官部「陈宠为太守，任功曹王涣」；兵部「陈蕃欲诛诸黄门，谋泄被害」；宗亲部「北海靖王兴为光武抚育，恩爱如子」；珍宝部「安帝见铜人，张陵对以秦始皇时所铸」，共十五事，并题张莹汉南记。续汉郡国志注、史记集解并引张莹曰「句亶，今江陵也」。唐志五十八卷。 

后汉书五十八卷刘义庆撰，不著录。 
　　见唐志。 
后汉书一百卷萧子显撰。梁有，隋亡。 
　　梁书萧子显传：子显著后汉书一百卷。据众后汉，考正同异，为一家之言。 
　　　　文史通义（节录）
　　外篇永清县志文征序例曰：马、班而后，家学渐衰，而豪杰之士特立名家之学起。如后汉书之有司马彪、华峤、谢承、范蔚宗诸家，而晋书之有何法盛等一十八家是也。同纪一朝之迹，而史臣不领专官，则人自为编，家各为说，不为叙述讨论，萃合一篇之内，何以得其折衷，此诸家流别之必待专篇列传而明者也。
  
 
  
　　四、清代诸家后汉书辑本序跋及目录
　　　　姚之骃后汉书补逸
