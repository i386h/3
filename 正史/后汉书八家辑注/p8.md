<!-- { "loadSidebar": true } -->
　一三八　或问第五伦曰：「公有私乎？」对曰：「吾兄子尝病，一夜十往，退而安寝。吾子有病，虽不省视，而竟夕不眠。若是者，岂可谓无私乎？」（孙。王。汪。铃木）──文选卷四○任彦升奏弹刘整注 

　一三九　第五伦上疏褒称盛美曰：「前岁诛刺史二千石贪残者，皆明圣所察，非臣下所及。」（孙。王。汪。黄。铃木）─御览卷二五八 
　一四○　第五种迁兖州刺史，中常侍单超兄子匡为济阴太守，负势贪放，种欲收举，未知所使。会闻从事卫羽素抗直，乃召羽具告之，曰：「闻公不畏强御，今欲相委以重事，若之何？」对曰：「愿庶几于一割。」羽出，遂驰到定陶，闭门收匡宾客、亲吏四十余人，六七日中，纠发其赃五六十万。种即奏匡，并以劾超。（孙。王。汪。黄。铃木）─御览卷二五六 

　　锺离意传
　一四一　锺离意字子阿，明帝征为尚书。交址太守坐赃伏法〔一〕，以资物簿入大司农。诏班赐群臣，意得珠玑，悉以委地而不拜。帝怪问其故，对曰：「臣闻孔子忍渴于盗泉之水，曾参回车于胜母之乡，恶其名也〔二〕。赃秽之宝，不敢拜。」帝笑曰：「清乎尚书！」赐钱三十万。（姚。王。汪。黄。铃木）──初学记卷一一　○　御览卷二一二 

〔一〕　此太守，张恢也，坐赃千金。 
〔二〕　李贤引说苑曰：「邑名胜母，曾子不入；水名盗泉，仲尼不饮，丑其名也。」又曰：「尸子又载其言也。」 
　　宋均传
　一四二　宋均为监军〔一〕，与马援征武陵蛮，临沅水而兵士多病。均惧众军疫病，勒兵围城，矫诏降之，遣还本居。归，自劾矫诏之罪，帝甚善之。（姚。王。汪。黄。铃木）──书钞卷六三 

〔一〕　孙辑作「宗均」，其按：「姚本从范书作『宋均』。何氏焯曰：『案党锢传注引谢书「宗资祖父均自有传」，则「宋」字传写讹也。又南蛮传叙受降事，正作「谒者宗均」』，据改。」胡三省曰：「赵明诚金石录有汉司空宗俱碑　鸫后汉宋均传，均族子意，意孙俱，灵帝时为司空。余尝得宗资墓前碑龟膊上刻字，因以后汉帝纪及姓苑、姓纂诸书参考，以谓自均以下，其姓皆作『宗』，而列传转写为『宋』，误也。」胡、孙二说甚是。今仍其旧而明其误。下同。 

　一四三　宋均为九江太守，五日一视事，夏以平旦。（汪。黄。铃木）──御览卷二一 
　　朱晖传孙穆
　一四四　朱晖为郡吏，太守阮况尝欲市晖牛〔一〕，晖不从。及况卒，晖乃厚赠送其家人。或以讥焉，晖曰：「前阮府君有求于我，所以不敢闻命，诚恐以财货污君。今而相送，明吾非有爱也。」（孙。王。铃木）──御览卷八九八 

〔一〕　王辑「牛」作「婢」，与范书本传同。作「牛」误。 
　一四五　穆少有英才，学明五经。性矜严疾恶，不交非类〔一〕。年二十为郡督邮，迎新太守，见穆曰：「君年少为督邮，因族势？为有令德？」穆答曰：「郡中瞻望明府谓如仲尼，非颜回不敢以迎孔子。」更问风俗人物。太守甚奇之，曰：「仆非仲尼，督邮可谓颜回也。」遂历职股肱，举孝廉。（姚。王。汪。黄。铃木）──范书本传注 

〔一〕　铃木辑稿引世说新语补卷四注，有此四句。 
　一四六　穆临当就道，冀州从事欲为画像置厅事上，穆留板书曰：「勿画吾形，以为重负。忠义之未显，何形象之足纪也。」〔一〕（
姚。王。汪。黄。铃木）──范书本传注 
〔一〕　时穆为冀州刺史，以宦者赵忠丧父，僭为璠玙玉匣，穆命郡发墓剖棺，陈尸出之，且收其家属。帝闻之怒，征穆诣廷尉。 
　一四七　朱穆为尚书，岁初百官朝贺，有虎贲当阶，置弓于地，谓群僚曰：「此王子弓，谁敢干越！」百僚皆避之。穆呵之曰：「天子之弓，当戴之于首上，何敢置地，大不敬。」即收虎贲，付狱治罪，皆肃然服之。（姚。王。汪。黄。铃木）──御览卷三四七　○　事类赋注卷一三
  
一四八　朱穆为尚书，谠言正直。（姚。王。汪。黄。铃木）
──书钞卷六○　○　类聚卷四八初学记卷一一 
　一四九　朱〔穆〕（陆）疾宦者〔一〕，乃上疏曰：「建武已后，乃寝用宦者。自延平以来，浸益贵盛，假貂珰之饰，处常伯之任。」──书钞卷一二七 
〔一〕　据范书本传改。陈、俞本改此条作范书之文，误。 
　一五○　朱穆因进见，复谏曰：「臣闻汉家旧典，置侍中、中常侍各一人，省尚书事，黄门侍郎一人，传发书奏，皆用姓族。自和熹太后以女主称制，不接公卿，乃以阉人为常侍，小黄门通命两宫。自此以来，权倾人主，穷困天下，宜皆罢遣，博选耆儒宿德。」（姚。王。汪。黄。铃木）──书钞卷五八 

　　徐防传
　一五一　安帝即位，太尉徐防以灾异寇贼策免就国。凡三公以灾异免，始自防也。（姚。王。汪。黄）──书钞卷三二 
　　胡广传
　一五二　广有雅才，学究五经，古今术艺，皆毕览之。年二十七，举孝廉。（姚。王。汪。黄）──范书本传注 
　一五三　胡广字伯始，一为司空，再作司徒，三在太尉，京师谚曰：「万事不理，诣胡伯始。」〔一〕（王。汪。黄）──御览卷四九五 
〔一〕　范书本传作「万事不理问伯始，天下中庸有胡公。」 
　一五四　胡广为太傅，时年八十四。练达事体，明解朝章，屡有补阙之益，京师号曰「万事不理问伯始」。──纬略卷二 
　一五五　胡广在台辅三十余年，历事六帝〔一〕，礼任甚优。每逊位辞疾，及退位田里，未尝满岁，辄复升进，凡一屦〔司空，再作〕司徒〔二〕，三登太尉。及为太傅，其辟命皆天下名士，与故吏陈蕃、李咸并为三司。蕃等每朝会，辄称疾避广，时人荣之。（姚。王。汪。黄）──书钞卷五○ 

〔一〕　李贤曰：「广以顺帝汉安元年为司空，至灵帝熹平元年薨，三十一年也。六帝谓安、顺、冲、质、桓、灵也。」 
〔二〕　据翰苑新书前集卷一补。 
　一五六　颂曰：「岩岩山岳，配天作辅。降神有周，生申及甫。允兹汉室，诞育二后。曰胡曰黄，方轨齐武。惟道之渊，惟德之薮。股肱元首，代作心膂。天之蒸人，有则有类。我胡我黄，锺厥纯懿。巍巍特进，仍践其位。赫赫三事，七佩其绂。奕奕四牡，沃若六辔。衮职龙章，其文有蔚。参曜干台，穷宠极贵。功加八荒，群生以遂。超哉邈乎，莫与为二！」〔一〕（姚。王。汪。黄）──范书本传注 

〔一〕　时灵帝感胡广、黄琼旧德，乃命图画二人于省内，又诏议郎蔡邕作此颂文。 
　　李咸传
　一五七　咸字符卓，汝南西平人。孤特自立，家贫母老，常躬耕稼以奉养。学鲁诗、春秋公羊传、三礼。三府并辟，司徒胡广举茂才，除高密令，政多奇异，青州表其状。建宁三年，自大鸿胪拜太尉。自在相位，约身率下，常食脱粟饭、酱菜而已。不与州郡交通。刺史、二千石笺记，非公事不发省。以老乞骸骨，见许，悉还所赐物，乘敝牛车，使子男御。晨发京师，百僚追送盈涂，不能得见。家旧贫狭，庇荫草庐。（姚。王。汪。黄） 
──范书胡广传注 
　一五八　李咸奏曰：「春秋之义，贬纤介之恶，采毫毛之善。」（
孙。王。汪。黄） ──文选卷三五潘元茂册魏公九锡文注 
　一五九　仁风丰泽，四海所宗〔一〕。（孙。王。汪。黄）── 文选卷二六颜延年和谢监灵运一首注 
〔一〕　汪辑入散条。黄奭入李咸传，其注曰：「案袁纪卷二十三云：皇太后窦氏崩，将葬，节、甫以窦氏之诛，不用太后礼，以冯贵人祔桓帝，公卿不敢谏。河南李咸执药上书，有『仁风丰霈，四海所宗』二语。」黄辑是，今从之。 

　　袁安传玄孙闳　闳弟弘　闳弟忠　忠子秘
　一六 ○　袁闳字夏甫〔一〕，汝南人也。博览群书六艺〔二〕，尝负笈寻师，变易姓名往来。（孙。王。汪。黄）──书钞卷一三五　○　御览卷七一一 
〔一〕　「闳」原误作「宏」，据御览卷七一一径改。 
〔二〕　「六」原误作「文」，据陈、俞本径改。 
　一六一　闳少修志节，矫俗高厉。（姚。王。汪。黄）──范书徐稚传注 
　一六二　闳饭糠茹菜〔一〕。（孙。汪。黄）──御览卷八五 ○ 
〔一〕　宋本御览无此引，俟考。 
　一六三　乳母从内出，见在门侧，面貌消瘦，为其垂泣。闳厚丁宁：「此间不知吾，慎勿宣露也。」〔一〕（姚。王。汪。黄）──范书本传注 
〔一〕　时闳父贺为彭城相，其往省谒，变名姓，连日吏不为通。 
　一六四　袁闳父贺为彭城相，亡。闳到郡迎丧，饥食菱芡，渴饮行潦。（孙。王。汪。黄）──御览卷九七五 
　一六五　黄巾贼起，攻没郡县，百姓惊散，闳诵不移。贼相约语，不入其闾。乡人就闳避难，皆得全免。（王。汪。黄）──御览卷六一一 
　一六六　弘尝入京师太学，其从父逢为太尉，呼弘与相见。遇逢宴会作乐，弘伏称头痛，不听音声而退，遂不复往。绍、术兄弟亦不与通。（姚。王。汪。黄）──范书袁闳传注 
　一六七　忠乘船戴笠盖诣朗〔一〕，见朗左右僮从皆着青绛采衣，非其奢丽，即辞疾发而退。（王。汪。黄）──范书袁闳传注　○　御览卷六八九　事类赋注卷一二 
〔一〕　朗，王朗，汉末为会稽太守。 
　一六八　秘字永宁。（姚。王。汪。黄）──范书袁闳传注 
　一六九　封观与主簿陈端、门下督范仲礼、贼曹刘伟德、主记史丁子嗣、记室史张仲然、议生袁秘等七人，擢刃突陈〔一〕，与战并死〔二〕。（姚。王。汪。黄）──范书袁闳传注 

〔一〕　陈，即阵，古通用。 
〔二〕　时黄巾军击汝南，太守赵谦出战，大败，秘等即死于是役。 
　一七○　观字孝起，南顿人也。（姚。王。汪。黄）──范书袁闳传注 
　　张酺传
　一七一　青字公然，东郡聊城人也〔一〕。（姚。王。汪。黄）──范书张酺传注 
〔一〕　青，王青，乃东郡郡吏，张酺为太守，以其三世死节，上疏荐举。事见范书酺传。 
　　周景传
　一七二　景字仲向，少以廉能见称，以明学察孝廉，辟公府。后为豫州刺史，辟汝南陈蕃为别驾，颍川李膺、荀绲、杜密、沛国朱宇为从事，皆天下英俊之士也。稍迁至尚书令，遂登太尉。（孙。王。汪。黄）──吴志周瑜传注 

　一七三　周景为豫州刺史，辟汝南陈蕃为别驾，蕃不肯就见。景题别驾舆曰：「陈仲举座也。」不复更辟。蕃〔惶〕惧〔一〕，起视职。（姚。王。汪。黄）──书钞卷七三（二）　○　御览卷二六三 

