<!-- { "loadSidebar": true } -->
　二三五　秉奏「参取受罪臧累亿〔一〕。牂柯男子张攸，居为富室，参横加非罪，云造讹言，杀攸家八人，没入庐宅。又与同郡诸生李元之官，共饮酒，醉饱之后，戏故相犯，诬言有淫慝之罪，应时捶杀。以人臣之势，行桀纣之态，伤和逆理，痛感天地，宜当纠持，以谢一州」。（姚。王。汪。黄）──范书本传注 

〔一〕　参，侯参，太常侍侯览之兄，时任益州刺史。 
　二三六　京兆尹袁逢于长安客舍中，得参重车三百余乘，金银珍玩，不可称记。（姚。王。汪。黄）──范书本传注 
　二三七　杨赐字伯钦〔一〕，拜光禄勋，〔位特进〕〔二〕。嘉德殿前有青赤气，诏遣中使问赐祥异祸福所在，以赐博学硕德之儒，故密谘问。赐曰：「为明主所谘问，岂得不尽情极言其要。」上疏曰：「按春秋谶云：『天投蜺〔三〕，海内乱。』今妾嬖阉尹共专国政之所致也。」（姚。王。汪。黄）──书钞卷五三　○　初学记卷一二　御览卷二二九 

〔一〕　天游按：袁纪作「子猷」，范书本传作「伯献」，而蔡中郎集所载之太尉杨公碑及文烈杨公碑均作「伯猷」。诸载各异，恐当以「伯猷」为是。 
〔二〕　据初学记卷一二补。 
〔三〕　「蜕」原误作「电」，据初学记卷一二径改。 
　二三八　杨赐让还侯爵，朝廷重违其志。（孙。王。汪。黄）─ ─文选卷四六任彦升王文宪集序注 
　二三九　杨彪见汉祚将移，遂称脚挛不复行。积十余年后，子修为曹操所杀，操见彪问曰：「公何瘦〔之〕甚〔一〕？」对曰：「愧无日磾先见之明〔二〕，犹怀老牛舐犊之爱。」操为之改容。（孙。王。汪。黄）──御览卷三七八　○　又卷四三二 

〔一〕　据御览卷四三二补。 
〔二〕　金日磾为武帝光禄大夫，时长子弄儿与宫人戏，日磾恶其淫乱而杀之。武帝为之泣，已而心敬日磾。事见汉书本传。 
　　张纲传
　二四○　汉安元年，选遣八使，巡行风俗。余人受命之部，而张纲独理轮于洛阳都亭〔一〕，曰：「豺狼当路，安问狐狸！」遂奏大将军梁冀无君之心十五事，皆臣子所切齿者也。（姚。王。汪。黄）──类聚卷二○ 

〔一〕　王先谦后汉书集解引苏舆说曰：「案孙子九地篇『方马埋轮』注：『埋轮，持不动也。』马融传『埋根行道，以先吏士』注：『
埋根，言不退。』传亦谓驻车轮于此，不肯之部，非真埋之于地也。」 
　　王龚传子畅
　二四一　王龚干事，遂陟鼎司。（王。汪。黄）──文选卷三七刘越石劝进表注 
　二四二　〔畅〕拜南阳太守〔一〕，下车振厉威风。（姚。王。汪。黄）──书钞卷七四 
〔一〕　据汪辑补。 
　二四三　王畅拜南阳太守〔一〕，羊皮庇身，车毁不改，马羸不易。（姚。王。汪。黄）──书钞卷七五 
〔一〕　陈、俞本「畅」误作「赐」。黄辑据以作王赐传，非。 
　二四四　王畅为南阳太守，作饭盐豉菜茹。（孙。汪。黄）── 御览卷八五○ 
　二四五　王畅拜南阳太守，计日受俸，以作干饭，不噉鱼肉。（姚。汪）──书钞卷七五（二） 
　二四六　表受学于同郡王畅〔一〕。畅为南阳太守，行过乎俭。表时年十七，进谏曰：「奢不僭上，俭不逼下，盖中庸之道。是故蘧伯玉耻独为君子〔二〕，府君若不师孔圣之明训，而慕夷齐之末操，无乃皎然自遗于世。」畅答曰：「以约失之者鲜矣〔三〕。且以矫俗也。」（姚。王。汪。黄）──魏志刘表传注　○　文选卷四○任彦升百辟劝进今上笺注 

〔一〕　表，刘表，与畅同为山阳郡人。 
〔二〕　李善注曰此句系王畅诔刘表之语，误。 
〔三〕　出论语里仁篇。 
　　种暠传子拂
　二四七　种暠为益州刺史。时永昌太守铸黄金为文蛇，以献梁冀。暠纠发逮捕，驰传上言，而三府畏懦，不敢案之。冀由是衔怒于暠。（孙。王。汪。黄）──御览卷六四一 
　二四八　种拂迁宛令。吏好因暇游戏，饮乐市廛，为百姓所患。拂见之，必下车公谒之也。──书钞卷七八 
　　陈球传子瑀　弟子珪　珪子登
　二四九　祖父屯，有令名。（姚。王。汪。黄）──范书本传注 
　二五○　陈球字伯真，拜将作大匠。桓帝崩，营陵寝，球躬亲作事，为士卒先，百工毕力。（姚。王。汪。黄）──职官分纪卷二二　○　书钞卷五四 
　二五一　宗琳字伯真〔一〕，桥玄表琳明法律，征拜廷尉正。（姚。王。汪。黄） ──书钞卷五五　○　御览卷二三一 
〔一〕　天游按：御览卷二三一作「陈琳」，姚辑作「宗琳」，而黄辑则从御览。汪文台以为二者「皆字之误」，故径作「陈球」　鸫范书桥玄传曰：「素与南阳太守陈球有隙，及其公位，而荐球为廷尉。」与书钞引略同。汪说是。今仍其旧而明其误。 

　二五二　瑀举孝廉，辟公府，洛阳市长。后辟太尉府，未到。永汉元年，就拜议郎，迁吴郡太守，不之官。（姚。王。汪。黄）──范书陈球传注 
　二五三　球弟子珪，字汉瑜。举孝廉，剧令，去官。举茂才，济北相。珪子登，字符龙。学通今古，处身循礼，非法不行，性兼文武，有雄姿异略，一领广陵太守。（姚。王。汪。黄）──范书陈球传注 

　　刘陶传
　二五四　刘〔陶〕（騊駼）除枞阳长〔一〕，以病免，吏民思而歌之，曰：「悒然不乐，思我刘君，何时复来，安此下民。」（姚。王。汪。黄）──类聚卷一九 
〔一〕　据汪辑改。又范书刘陶传「枞阳」作「顺阳」，未知孰是。 
　　刘瑜传
　二五五　父祥为清河太守〔一〕。（姚。王。汪。黄）──范书本传注 
〔一〕　范书本传「父祥」作「父辩」，未知孰是。 
　　谢弼传
　二五六　弼字辅鸾〔一〕，东郡濮阳人〔二〕。（姚。王。汪。黄） ──范书本传注 
〔一〕　范书本传作「字辅宣」。 
〔二〕　范书本传作「武阳人」。天游按：续汉郡国志犍为有武阳县，非东郡所属，恐当以谢书为是。又东郡有东武阳，或范书因东郡而误脱一「东」字，亦未可知。 
　二五七　「蛇者，阴气所生，龙之类也。龙有鳞，甲兵之符也。」〔一〕。（姚。王。汪。黄）──范书本传注 
〔一〕　此乃建宁中青蛇见前殿，弼所上封事中语。 
　　虞诩传
　二五八　羌攻城〔一〕。（汪）──御览卷三四八引续汉书条注 
〔一〕　御览引续汉书原文作「虞诩为武都太守，虏来攻城，诩出战」云云。 
　二五九　虞诩字（叔）〔升〕卿〔一〕，拜司隶校尉。时中书侍郎张防专用权势〔二〕，诩辄按之，而屡寝之不下。诩乃自系，言：「
防弄国威柄，臣不忍与之同朝，谨自系以闻。」防流涕诉帝，诩坐输左校，二日之中，传考四狱。孙程知诩以忠获罪，言之而得免。 ──书钞卷六一 
〔一〕　据范书本传改。虞诩祖父经以己决狱六十年，宽恕如于公，于公之子可位至丞相，故其子孙亦当官至九卿，故字诩曰升卿。 
〔二〕　「中书侍郎」当系「中常侍」之讹。 
　二六○　宁阳主簿诣阙，诉其县令之枉〔一〕，（责）〔积六〕、七岁不省〔二〕。主簿乃上书曰：「臣为陛下〔子，陛下〕为臣父。〔三〕臣章百上，终不见省，岂可北诣单于以告怨乎？」帝乃大怒。〔四〕（姚。王。汪。黄）──书钞卷一○三（二） 

〔一〕　「之枉」原误作「杜」，据通典卷三三径改。 
〔二〕　据通典卷三三改补。 
〔三〕　据通典卷三三补。其引未言出谢书，汪辑注之，非。 
〔四〕　有司本劾以大逆，后帝纳诩谏，免其诛，仅笞之而已。 
　　傅燮传
　二六一　傅燮字南容，北地灵州人也。本字幼起，慕南容三复白圭〔一〕，乃改焉。（孙。王。汪。黄）──御览卷三六三 
〔一〕　李贤曰：「家语子贡对卫文子曰：『一日三复白珪之玷，是南宫绦之行也。』王肃注云：『玷，缺也。诗云：「白珪之玷，尚可磨也。斯言之玷，不可为也。」一日三复，慎之至也。』」 

　二六二　〔傅〕（李）燮为议郎〔一〕。会西羌反〔二〕，边章、韩遂作乱陇右，征发天下，役赋无已。司徒崔烈以为宜弃凉州，燮厉色言曰：「斩司徒，天下安！」尚书郎杨赞奏燮廷辱大臣，帝以问燮，燮曰：「凉州天下冲要，国家藩卫，今牧御失和，使一州叛逆。烈为宰相，不念为国思所以弭之之策，乃欲割弃一方万里之土，臣窃惑之。若烈不知之，是极蔽也；知而故言，是不忠也。」帝从燮议。由是朝廷重其方略，每公卿有缺，为众议所归。（孙。王。汪。黄）──御览卷四二七　○　文选卷三○谢灵运拟魏太子邺中集诗第五首注 

〔一〕　据汪辑改。黄奭曰：「案袁宏后汉纪二十五，是傅燮事，此作李燮误。」 
〔二〕　「反」原误作「及」，径改之。 
　　盖勋传
　二六三　父字思齐，官至安定属国都尉。（姚。王。汪。黄）──范书本传注 
　二六四　盖勋迁颍川太守，民吏叹咏，不容于口。（姚。汪。黄）──书钞卷七六 
　　臧旻传
　二六五　旻有干事才〔一〕，达于从政，为汉良吏。初从徐州从事，辟司徒府，除卢奴令，冀州举尤异，迁扬州刺吏，丹阳太守。是时边方有警，羌胡出寇，三府举能，迁旻匈奴中郎将。讨贼有功，征拜议郎。还京师，见太尉袁逢，逢问其西域诸国土地风俗、人物种数，旻具答言西域本三十六国，后分为五十五，稍散至百余国。其国大小，道路近远，人数多少，风俗燥湿，山川草木鸟兽异物名种不与中国同者，悉口陈其状，手画地形。逢奇其才，叹息言：「虽班固作西域传，何以加此？」旻转拜长水校尉，终太原太守。（姚。王。汪。黄）──魏志臧洪传注　○　范书臧洪传注　书钞卷六三御览卷二七八 

〔一〕　旻，臧洪之父。 
　　马融传
　二六六　马融字季长，年十三，明经，为太子舍人，校书东观〔一〕。（姚。王。汪。黄）──书钞卷六六 
〔一〕　按袁、范书皆言融拜校书郎中后，始校书东观。疑书钞有脱文。 
　二六七　融为校书郎，又拜郎中〔一〕。（姚。王。汪。黄）─ ─范书本传注 
