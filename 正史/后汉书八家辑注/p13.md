<!-- { "loadSidebar": true } -->
　二九八　佑迁胶东相，政事清净，以身率下，褒贤赏善。──书钞卷七四 
　二九九　吴佑迁胶东相，民有词讼，先令三老以孝悌喻解，佑身至闾里和之，吏民不忍欺。──书钞卷七五 
　三○○　吴佑迁胶东侯相。时济北戴宏，父为县丞。宏年十六，从在丞舍。佑每行园，常闻讽读之音，甚奇之，与为友。宏卒成儒宗，知名东夏。（孙。汪。黄）──类聚卷六五　○　御览卷八二四 

　三○一　吴佑迁胶东相〔一〕，有〔男〕子母〔邱长与母〕俱行，〔二〕道遇贼〔三〕，奸辱其母，遂杀之。追捕得长，佑问长有子乎，曰有妻未有子。召长妻至狱，解桎梏，使同宿，遂孕。至冬行杀，长齿指断，含血誓：「若生男，名曰吴生，以报吴君也。」（姚。王。汪。黄）──书钞卷七五 

〔一〕　当作胶东侯相，此系省文耳。 
〔二〕　据汪辑补。 
〔三〕　范书本传「贼」作「醉客」。 
　三○二　为河间相。因自免归家，不复仕，灌园蔬，以经书教授，年九十八卒。（孙。汪。黄）──类聚卷六五　○　御览卷八二四 
　三○三　吴冯字子高〔一〕，〔轻财尚义，弘博爱士，宾客四方云集〕〔二〕。为州郡吏，休假先存恤行丧孝子，次瞻病毕，拜觐乡里耆老先进，然后到家，名昭远近。（姚。王。汪。黄）──初学记卷二○　○　御览卷六三四 

〔一〕　职官分纪卷四二作「冯吴」，误。王谟按：「范书吴佑传：佑长子凤，凤子冯，鲖阳侯相。注引陈留耆旧传『冯字子高』，即此吴冯也。」 
〔二〕　据职官分纪卷四二补。 
　　延笃传
　三○四　延笃字叔固〔一〕。孝桓皇帝拜〔笃为〕侍中〔二〕，自在机密，常见进纳，上数问政事得失，以经义古典，默谏帷幄，言不宣外。（姚。王。汪。黄） 
──御览卷四五二　○　书钞卷五八 
〔一〕　范书本传作「字叔坚」。此作「叔固」，系书钞避隋文帝讳所致。 
〔二〕　据书钞卷五八补。 
　三○五　延笃迁京兆尹，正身率下，忧官如家，民如子，〔民不忍欺〕〔一〕。（姚。王。汪。黄）──书钞卷七六（二）　○　文选卷五三陆机辨亡论下注 
〔一〕　据职官分纪卷三八补。 
　三○六　延笃迁京兆尹，劝民农桑，遂增户口，谷食丰饶，邻郡老少归之。（姚。王。汪。黄）──书钞卷七六（二） 
　三○七　延笃为京兆尹，三辅资其政教〔一〕。（姚。王。汪。黄）──书钞卷七六 
〔一〕　姚辑作「笃徙京兆尹，其政用宽仁，忧恤民黎，擢用长者，与参政事，郡中欢爱，三辅咨嗟焉」。与诸辑均异。天游按：其引或出范书本传，姚辑不详所出者，多与此同。故诸辑均弃其引而不录。 

　　史弼传
　三○八　弼年二十，为郡功曹，承前太守宋欣秽浊之后，悉条诸生聚敛奸吏百余人，皆白太守，埽迹还县，高名由此而兴。（姚。王。汪。黄）──范书本传注 
　三○九　史弼迁山阳太守，其妻巨野薛氏女，以三互自上〔一〕，转拜平原相。（姚。王。汪。黄）──范书蔡邕传注 
〔一〕　李贤曰：「三互，谓婚姻之家及两州人不得交互为官也。」巨野属山阳郡，故弼依三互法自上以避。 
　三一○　弼迁河东太守。弼知多权势请托，乃预敕断绝书属。常侍侯览果遣诸生赍书诣之，积日不得通。乃托以他事谒弼，弼怒曰：「
太守忝荷重任，当选士报国。尔何人，为诈无状！」即考杀之。──书钞卷三七 
　　赵嘉传
　三一一　赵嘉年四十余〔一〕，重疾，乃遗令敕兄子曰：「可立一圆石于我墓前，刻之曰『汉有逸民，姓赵名嘉，有志无时，命也柰何』。」投笔而卒〔二〕。（姚。汪。黄）──姚辑 

〔一〕　范书本传曰：「赵岐字邠卿，京兆长陵人也。初名嘉，生于御史台，因字台卿。后避难，故自改名字，示不忘本土也。」 
〔二〕　黄奭按：「范称某遗令，后疾愈，仕至太常，年九十余卒，此误。」此条汪辑注出书钞卷一五八，非。疑姚辑实录自范书本传，末句乃误笔。今录而俟考。 
　　皇甫规传
　三一二　皇甫规字威明，以先零陆梁，上疏自陈，乃以规为中郎将，讨降之。会军士、郎将大疫，规亲入巷〔一〕，巡视将士，三军感悦。（姚。王。汪。黄） ──书钞卷六三 
〔一〕　「●」，范书作「庵庐」，汪辑从之，而姚、黄二辑作「 ●庐」。又孙辑作「庐」，非。 
　　张奂传
　三一三　张奂字然明，弘农华阴人。诣太学受业，博通五经。隐处在扶风郿县界中，立精舍，斟酌法乔卿之雅训，昼诵书传，暮习弓马。（王。汪。黄）──御览卷一八一 
　三一四　张奂迁安定属国都尉，匈奴、羌豪帅感奂恩德，上马二（
千八）〔十〕匹〔一〕，先零酋长又遗金（乐）〔鐻〕八枚〔二〕，奂并受之，而召主簿于诸羌前，以酒酹地曰：「使马如羊，不以入厩；使金如粟，不于入怀。」悉以金、马还之。羌性贪〔而贵〕吏清，〔三〕前有八都尉，（九十）〔率〕好货财〔四〕，为所患苦。及奂正身洁己，威化大行。（姚。王。汪。黄）──书钞卷六三 

〔一〕　「千」乃「十」之误，「八」系涉下文「八枚」而衍。据范书本传改。 
〔二〕　据范书本传改。 
〔三〕　据汪辑补。 
〔四〕　据范书本传改。 
　三一五　张奂字然明，为使匈奴中郎将，率步骑二万，广宣方略，大破鲜卑，匈奴惶惧，诣奂乞降，声势猛烈，狄战栗不敢犯边。时休屠等反，众大惧，奂安坐帏中，与弟子讲论自若，徐乃设奇破之。（
姚。王。汪。黄）──书钞卷六三　○　文选卷五七潘安仁马汧督诔注 
　　陈蕃传周璆　刘　成　朱震
　三一六　陈蕃家贫，不好扫室，客怪之者，或曰：「可一扫乎？」蕃曰：「大丈夫当为国扫除天下，岂徒室中乎！」（孙。王。汪。黄）──类聚卷六四　○　御览卷一七四 
　三一七　陈蕃为郡法曹吏。正月朝见太守王龚，客有贡白鱼于龚者，龚曰：「汝南乃有此鱼？」蕃曰：「鱼大，且明府之德。」（孙。王。汪。黄）──御览卷九三六 
　三一八　蕃为乐安郡守。周（瑜）〔璆字孟玉〕〔一〕，招命不肯至，惟蕃致焉，特为置一榻，去则悬之。（姚。王。汪。黄）──书钞卷七四　○　御览卷七○六　纬略卷四 
〔一〕　据御览卷七○六、纬略卷四改补。 
　三一九　陈蕃为豫章太守，正雅矫俗，以礼导下。（姚。王。汪。黄）──书钞卷七五 
　三二○　陈蕃为太守，不接宾客，惟来特设一榻，去则悬之〔一〕。──天中记卷四九 
〔一〕　此事与周璆事同。范书亦两载之。蕃待稚以榻，乃任豫章太守时事。 
　三二一　陈蕃谏桓帝曰：「故皋陶戒舜『无畋游』〔一〕，周公戒成王『无盘于游田』〔二〕。虞舜、成王犹有此戒，况德不及二主者乎！夫安平之时，尚宜有节，况当今之世，有三空之危哉！田野空，朝廷空，仓库空，是谓三空。加兵戎未戢，四方离散，是陛下燋心毁颜，坐而待旦之时也，岂宜扬旗曜武，骋心舆马之观乎？」（姚。王。汪。黄）──御览卷四五二　○　类聚卷二四　白帖卷三九 

〔一〕　范书本传作「无教逸游」。此引出自尚书咎繇谟，其文曰：「无教逸欲有邦。」 
〔二〕　见尚书无逸篇。 
　三二二　刘字文理，平原人。迁太原太守。郡有豪强，中官亲戚，为百姓所患。深疾之，到官，收其魁帅杀之，所臧匿主人，悉坐伏诛。桓帝征诣廷尉，以宗室，不忍致之于刑，使自杀。（姚。王。汪。黄）──范书襄楷传注 

　三二三　成字幼平，弘农人。（姚。王。汪。黄）──范书襄楷传注 
　三二四　成少修仁义，笃学，以清名见。举孝廉，拜郎中，迁南阳太守。郡旧多豪强，中官黄门盘互境界。下车，振威严以检摄之。（姚。王。汪。黄）──范书党锢传注 
　三二五　时桓帝美人外亲张子禁〔一〕，怙恃荣贵，不畏法网。与功曹岑●捕子禁，付宛狱，笞杀之。桓帝征诣廷尉，下狱死。（
姚。王。汪。黄）──范书襄楷传注　○　又党锢传注 
〔一〕　范书党锢传注作「桓帝乳母、中官贵人外亲」。 
　三二六　李膺等党事下狱。陈蕃上疏极谏曰：「臣闻圣明之君，委心辅佐；亡国之主，讳闻直辞。故汤武虽圣，而兴于伊吕；桀纣迷惑，亡在失人。由此言之，君为元首，臣为股肱，同体相须，共成美恶者。伏见前司隶校尉李膺、太仆杜密、太尉掾范滂等，正身无点，死心社稷，以忠忤旨，横加考案，或禁锢闭隔，或死徙非所，杜塞天下之口，聋盲一世之人，与秦焚书坑儒何以为异？臣位列台司，忧深责重，不敢尸禄惜生，坐观成败。如不蒙采录，使身首分裂，异门而出，所不恨也。」帝讳其言切，托以蕃〔辟召〕非其人〔一〕，遂策免之。（王。黄）──御览卷四五二 

〔一〕　据范书本传补。 
　三二七　陈蕃既被害，友人陈留朱震，时为铚令，闻而弃官，哭而收葬。（王。汪。黄）──御览卷四○七 
　三二八　震仕郡为主簿。时户曹史袁叔稚以微愆，太守郭宗怒，闭阁罚之。众皆悚惧，震排闼直入，乃前谏曰：「袁史则故御史珍之孙，独何为苛罚？脱有奄忽，如何入阁？」遂释之。（姚。王。汪。黄）──书钞卷七三 

　三二九　朱震又为郡从事，曰：「震宿有负薪之忧，力疾就车，职重人轻，必不堪久。」时济阴太守单匡，常侍弟，在官放恣〔一〕，〔种〕（单）患之〔二〕，辟震，请见曰：「当为鹰犬。」（姚。王。汪。黄）──书钞卷七三（三） 

〔一〕　「官」原误作「宫」，径正之。 
〔二〕　种，即第五种。」据范书第五种传及朱震传改。时受第五种之委托而参预此事者，尚有州从事卫羽也，见本书种传。 
　三三○　朱震字伯厚，陈留人也。〔性刚烈〕〔一〕。初为州从事，〔到府，此间三部督邮来谒，皆收送考，所得词上尚书〕〔二〕。奏济阴太守单匡赃罪，并连匡兄中常侍车骑将军超。桓帝收匡下廷尉，以遣超狱谢。三府谚曰：「车如鸡栖马如狗，疾恶如风朱伯厚。」（姚。王。汪。黄）──书钞卷一三九　○　类聚卷九三　书钞卷七三　御览卷八九四事类赋注卷二一 

〔一〕　据类聚卷九三、御览卷八九四、事类赋注卷二一补。 
〔二〕　据书钞卷七三补。其中「部」误作「州」，径改。 
　　刘淑传
　三三一　刘淑字仲承，举贤良方正，对策十二科，为天下诸儒之表，擢为议郎。（姚。王。汪。黄）──书钞卷五六 
