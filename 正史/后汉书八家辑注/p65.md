<!-- { "loadSidebar": true } -->
　　后以峤博闻多识，属书典实，有良史之志，转秘书监，加散骑常侍，班同中书。寺为内台，中书、散骑、著作及治礼音律，天文数术，南省文章，门下撰集，皆典统之。初，峤以汉纪烦秽，慨然有改作之意。会为台郎，典官制事，由是得遍观秘籍，遂就其绪。起于光武，终于孝献，一百九十五年，为帝纪十二卷、皇后纪二卷、十典十卷、传七十卷及三谱、序传、目录，凡九十七卷。峤以皇后配天作合，前史作外戚传以继末编，非其义也，故易为皇后纪，以次帝纪。又改志为典，以有尧典故也。而改名汉后书奏之，诏朝臣会议。时中书监荀猒、令和峤、太常张华、侍中王济咸以峤文质事核，有迁固之规，实录之风，藏之秘府。后太尉汝南王亮、司空卫瓘为东宫傅，列上通讲，事遂施行。峤所著论议难驳诗赋之属数十万言，其所奏官制、太子宜还宫及安边、雩祭、明堂辟雍、浚导河渠、巡禹之旧迹置都水官，修蚕宫之礼置长秋，事多施行。元康三年卒，追赠少府，谥曰简。 

　　峤性嗜酒，率常沈醉。所撰书十典未成而终，秘书监何劭奏峤中子彻为佐著作郎，使踵成之，未竟而卒。后监缪征又奏峤少子畅为佐著作郎，克成十典，并草魏晋纪传，与著作郎张载等俱在史官。永嘉丧乱，经籍遗没，峤书存者三十余卷。 

　　峤有三子：颐、彻、畅。颐嗣，官至长乐内史。畅有才思，所著文章数万言。遭寇乱，避难荆州，为贼所害，时年四十。 
　　　　晋书谢沈传
　　谢沈字行思，会稽山阴人也。曾祖斐，吴豫章太守。父秀，吴翼正都尉。沈少孤，事母至孝，博学多识，明练经史。郡命为主簿、功曹，察孝廉，太尉郗鉴辟，并不就。会稽内史何充引为参军，以母老职。平西将军庾亮命为功曹，征北将军蔡谟版为参军，皆不就。闲居养母，不交人事，耕耘之暇，研精坟籍。康帝即位，朝议疑七庙迭毁，乃以太学博士征，以质疑滞。以母忧去职。服阕，除尚书度支郎。 

　　何充、庾冰并称沈有史才，迁著作郎，撰晋书三十余卷。会卒，时年五十二。沈先着后汉书百卷及毛诗、汉书外传，所著述及诗赋文论皆行于世。其才学在虞预之右云。 
　　　　张莹传（阙）
　　　　晋书袁山松传
　　袁瑰字山甫，陈郡阳夏人，魏郎中令涣之曾孙也。以功封长合乡侯。卒，子乔嗣。乔博学有文才，注论语及诗，并诸文笔皆行于世。子方平嗣。卒，子山松嗣。 
　　山松少有才名，博学有文章，着后汉书百篇。衿情秀远，善音乐。旧歌有行路难曲，辞颇疏质，山松好之，乃文其辞句，婉其节制，每因酣醉纵歌之，听者莫不流涕。初，羊昙善唱乐，桓伊能挽歌，及山松行路难继之，时人谓之「三绝」。时张湛好于斋前种松柏，而山松每出游，好令左右作挽歌，人谓「湛屋下陈尸，山松道上行殡」。 

　　山松历显位，为吴郡太守。孙恩作乱，山松守沪渎，城陷被害。 
　　　　魏志三少帝纪裴松之注载张璠事略
　　案张璠、虞溥、郭颁皆晋之令史，璠、颁出为官长，溥，鄱阳内史。璠撰后汉纪，虽似未成，辞藻可观。溥着江表传，亦粗有条贯。惟颁撰魏晋世语，蹇乏全无宫商，最为鄙劣，以时有异事，故颇行于世。干宝、孙盛等多采其言以为晋书，其中虚错如此者，往往而有之。
 
 
  
　　二、著录
隋书经籍志：
　　后汉书一百三十卷无帝纪，吴武陵太守谢承撰。
　　后汉记六十五卷本一百卷，梁有，今残缺。晋散骑常侍薛莹撰。
　　续汉书八十三卷晋秘书监司马彪撰。
　　后汉书十七卷本九十七卷，今残缺。晋少府卿华峤撰。
　　后汉书八十五卷本一百二十二卷，晋祠部郎谢沈撰。
　　后汉南记四十五卷本五十五卷，今残缺。晋江州从事张莹撰。
　　后汉书九十五卷本一百卷，晋秘书监袁山松撰。
　　后汉纪三十卷张璠撰。 
旧唐书经籍志：
　　后汉书一百三十三卷谢承撰。 
　　后汉记一百卷薛莹作。
　　后汉书八十三卷 司马彪撰。
　　后汉书三十一卷华峤作。
　　又一百二卷谢沈撰。
　　汉南纪五十八卷张莹撰。
　　后汉书一百二卷袁山松作。
　　后汉纪三十卷张璠撰。 
新唐书艺文志：
　　谢承后汉书一百三十卷
　　又录一卷
　　薛莹后汉记一百卷
　　司马彪续汉书八十三卷
　　　又录一卷
　　华峤后汉书三十一卷 
　　谢沈后汉书一百二卷
　　袁山松后汉书一百一卷
　　　又录一卷
　　张莹汉南纪五十八卷
　　张璠后汉纪三十卷 

  
　　三、评论
　　　　袁宏后汉纪自序（节录）
　　予尝读后汉书，烦秽杂乱，睡而不能竟也。聊以暇日，撰集为后汉纪。其所缀会汉纪、谢承书、司马彪书、华峤书、谢沈书、汉山阳山记、汉灵献起居注、汉名臣奏，旁及诸郡耆旧先贤传，凡数百卷。前史阙略，多不次叙，错谬同异，谁使正之？经营八年，疲而不能定。颇有传者，始见张璠所撰书，其言汉末之事差详，故复探而益之。 

　　　　文心雕龙史传篇（节录）
　　至于后汉纪传，发源东观。袁张所制，偏驳不伦，薛谢之作，疏谬少信；若司马彪之详实，华峤之准当，则其冠也。 
　　　　史通（节录）
　　六家篇：至孝献帝，始命荀悦撮其书为编年体，依左传着汉纪三十篇。自是每代国史，皆有斯作，起自后汉，至于高齐。如张璠、孙盛、干宝、徐贾、裴子野、吴均、何之元、王劭等，其所著书，或谓之春秋，或谓之纪，或谓之略，或谓之典，或谓之志。虽名各异，大抵皆依左传以为的准焉。 

　　二体篇：盖荀悦、张璠，丘明之党也；班固、华峤，子长之流也。惟此二家，各相矜尚。 
　　书志篇：原夫司马迁曰书，班固曰志，蔡邕曰意，华峤曰典，张勃曰录，何法盛曰说。名目虽异，体统不殊。亦犹楚谓之梼杌，晋谓之乘，鲁谓之春秋，其义一也。 
　　又曰：若乃五行、艺文，班补子长之阙；百官、舆服，谢拾孟坚之遗。王隐后来，加以瑞异；魏收晚进，弘以释老。斯则自我作故，出乎胸忆，求诸历代，不过一二者焉。 
　　又曰：窃以国史所书，宜述当时之事。必为志而论天象也，但载其时彗孛氛祲，薄食晦明，裨灶、梓慎之所占，京房、李合之所候。至如荧惑退舍，宋公延龄，中台告坼，晋相速祸，星集颍川而贤人聚，月犯少微而处士亡，如斯之类，志之可也。若乃体分蒙澒，色着青苍，丹曦、素魄之躔次，黄道、紫宫之分野，既不预于人事，辄编之于策书，故曰刊之国史，施于何代不可也。其间唯有袁山松、沈约、萧子显、魏收等数家，颇觉其非，不遵旧例。凡所记录，多合事宜。寸有所长，贤于班、马远矣。 

　　又曰：伏羲已降，文籍始备。逮于战国，其书五车，传之无穷，是曰不朽。夫古之所制，我有何力，而班汉定其流别，编为艺文志。论其妄载，事等上篇。续汉已还，祖述不暇。夫前志已录，而后志仍书，篇目如旧，频烦互出，何异以水济水，谁能饮之者乎？ 

　　又曰：自汉中兴已还，迄于宋、齐，其间司马彪、臧荣绪、沈约、萧子显相承载笔，竞志五行。虽未能尽善，而大较多实。何者？如彪之徒，皆自以名惭汉儒，才劣班史，凡所辩论，务守常途。既动遵绳墨，故理绝河汉。兼以古书从略，求征应者难该；近史尚繁，考祥符者易洽。此昔人所以言有乖越，后进所以事反精审也。 

　　论赞篇曰：春秋左氏传每有发论，假君子以称之。二传云公羊子、谷梁子，史记云太史公。既而班固曰赞，荀悦曰论，东观曰序，谢承曰诠，陈寿曰评，王隐曰议，何法盛曰述，扬雄曰譔，刘曰奏，袁宏、裴子野自显姓名，皇甫谧、葛洪列其所号。史官所撰，通称史臣。其名万殊，其义一揆。必取便于时者，则总归论赞焉。 

　　序例篇曰：迨华峤后汉，多同班氏。如刘平、江革等传，其序先言孝道，次述毛义养亲。此则前汉王贡传体，其篇以四皓为始也。峤言辞简质，叙致温雅，味其宗旨，亦孟坚之亚欤？ 

　　补注篇：以峻之才识，足堪远大，而不能探赜彪、峤，网罗班、马，方复留情于委巷小说，锐思于流俗短书。可谓劳而无功，费而无当者矣。 
　　言语篇曰：又世之议者，咸以北朝众作，周史为工。盖赏其记言之体，多同于古故也。夫以枉饰虚言，都捐实事，便号以良直，师其模楷，是则董狐、南史，举目可求，班固、华峤，比肩皆是者矣。 

　　摸拟篇曰：袁山松云：「书之为难也有五：烦而不整，一难也；俗而不典，二难也；书不实录，三难也；赏罚不中，四难也；文不胜质，五难也。」夫拟古而不类，此乃难之极者，何为独阙其目乎？ 

　　核才篇曰：但自世重文藻，词宗丽淫，于是沮诵失路，灵均当轴。每西省虚职，东观伫才，凡所拜授，必推文士。遂使握管怀铅，多无铨综之识；连章累牍，罕逢微婉之言。而举俗共以为能，当时莫之敢侮。假令其间有术同彪、峤，才若班、荀，怀独见之明，负不刊之业，而皆取窘于流俗，见嗤于朋党。遂乃哺糟歠醨，俯同妄作，披褐怀玉，无由自陈。此管仲所谓「用君子而以小人参之，害霸之道」者也。 

　　烦省篇曰：降及东京，作者弥众。至如名邦大都，地富才良，高门甲族，代多髦俊。邑老乡贤，竞为别录；家牒宗谱，各成私传。于是笔削所采，闻见益多。此中兴之史，所以又广于前汉也。 

　　又曰：夫英贤所出，何国而无？书之则与日月长悬，不书则与烟尘永灭。是以谢承尤悉江左，京洛事缺于三吴；陈寿偏委蜀中，巴、梁语详于二国。如宋、齐受命，梁、陈握纪，或地比禹贡一州，或年方秦氏二世。夫地之偏小，年之窘迫，适使作者采访易洽，巨细无遗，耆旧可询，隐讳咸露。此小国之史，所以不减于大邦也。 

　　又曰：古今有殊，浇淳不等。而往之所载，其简如彼；后之所书，其审如此。若使同后来于往世，限一概以成书，将恐学者必诟其疏遗，尤其牵略者矣。而议者苟嗤沈、萧之所记，事倍于孙、习；华、谢之所编，语烦于班、马，不亦谬乎！故曰论史之烦省者，但当求其事有妄载，言有阙书，斯则可矣。必量世事之厚薄，限篇第以多少，理则不然，其斯之谓也。 

　　自叙篇曰：始在总角，读班、谢两汉，便怪前书不应有古今人表，后书宜为更始立纪。当时闻者，共责以为童子何知，而敢轻议前哲。于是赧然自失，无辞以对。其后见张衡、范晔集，果以二史为非。 

