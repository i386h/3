<!-- { "loadSidebar": true } -->
　三九一　〔赵昱字符达〕〔一〕，年十三，母尝病，经涉三月。昱惨戚消瘠，至目不交睫，握粟出卜，祈祷泣血，乡党称其孝。就处士东莞綦母君〔公立精舍〕〔二〕，受公羊传，兼该群业。至历年潜志，不窥园圃，亲疏希见其面。时入定省父母，须臾即还。高洁廉正，抱礼而立，清英俨恪，莫干其志；旌善以兴化，殚邪以矫俗。州郡请召，常称病不应。国相檀谟、陈遵共召，不起，或兴盛怒，终不回意。学孝廉，除莒长，宣扬五教，政为国表。会黄巾作乱，陆梁五郡，郡县发兵，以为先办。徐州刺史巴祇表功第一，当受迁赏，昱深以为耻，委官还家。徐州牧陶谦初辟别驾从事，辞疾逊遁。谦重令扬州从事会稽吴范宣旨，昱守志不移，欲威以刑罚，然后乃起。举茂才，迁广陵太守。贼笮融从临淮见讨，迸入郡界。昱将兵拒战，败绩见害。〔三〕（姚。王。汪。黄） 
──魏志陶谦传注　○　御览卷三七四　又卷一八一　范书陶谦传注 
〔一〕　据御览卷三七四补。 
〔二〕　据御览卷一八一补。 
〔三〕　姚之骃按：「笮融败走广陵，昱待以宾礼。融利广陵资货，乘酒酣杀昱，放兵大掠，非拒战败绩也。范说为是。」 
　　袁绍传胡母班
　三九二　班〔一〕，王匡之妹夫。董卓使班奉诏到河内，解释义兵。匡受袁绍旨，收班系狱，欲杀之以徇军　疣与匡书云：「自古以来，未有下土诸侯举兵向京师者。刘向传曰『掷鼠忌器』，器犹忌之，况卓今处宫阙之内，以天子为藩屏。幼主在宫，如何可讨？仆与太傅马公、太仆赵岐、少府阴修俱受诏命〔二〕。关东诸郡，虽实嫉卓，犹以衔奉王命，不敢玷辱。而足下独囚仆于狱，欲以衅鼓，此〔何〕悖暴无道之甚者也〔三〕！仆与董卓有何亲戚，义岂同恶？而足下张虎狼之口，吐长蛇之毒，恚卓迁怒，何其酷哉！死，人之所难，然耻为狂夫所害。若亡者有灵，当诉足下于皇天。夫婚姻者，祸福之机，今日着矣。曩为一体，今为血雠。亡人子二人〔四〕，则君之甥，身没之后，慎勿令临仆尸骸也。」匡得书，抱班二子而泣　疣遂死于狱。（姚。王。汪。黄）──魏志袁绍传注　○　范书本传注 

〔一〕　班，胡母班也。 
〔二〕　范书绍传作「遣大鸿胪韩融、少府阴循、执金吾胡母班、将作大匠吴循、越骑校尉王瑰譬解绍等诸军」。天游按：范书赵歧传载，岐与马日磾出使山东，乃李傕专政时之事，班书所言恐误，当以范书为是。又廿二史考异卷一二曰：「献帝纪『循』皆作『修』。魏志亦作『吴修』。当以『修』为正。」钱说是。 

〔三〕　据范书袁绍传注补。 
〔四〕　范书袁绍传注作「亡人二女」，误。 
　三九三　胡母班书曰：「董卓起朔垂。」〔一〕（孙。王。汪。黄）──文选卷三七刘越石劝进表注 
〔一〕　汪辑补入上条「况卓」之后，恐是。 
　三九四　匡少与蔡邕善。其年为卓军所败，走还泰山，收集劲勇，得数千人，欲与张邈合。匡先杀执金吾胡母班　疣亲属不胜愤怒，与太祖并势，共杀匡。（孙。王。汪。黄） 
──魏志武帝纪注 
　三九五　袁绍以曹操为东郡太守，刘公山为兖州〔一〕。公山为黄巾所杀，乃以操为兖州刺史。（孙。王。汪。黄）──文选卷四四陈琳为袁绍檄豫州注 
〔一〕　刘公山者，刘岱也。 
　三九六　操得兖州，兵众强盛，内怀反绍意。（孙。汪。黄）─ ─文选卷四四陈琳为袁绍檄豫州注 
　三九七　操围吕布于濮阳，为布所破，投绍。绍哀之，乃给兵五千人，还取兖州。（孙。王。汪。黄）──文选卷四四陈琳为袁绍檄豫州注 
　　袁术传
　三九八　袁术在寿春，百姓以桑椹干为饭〔一〕。（黄）──书钞卷一五六 
〔一〕　孔本作「汉书」之文，误。黄辑据陈本作谢书，今从之。 

  
谢承后汉书卷五
　　循吏传
　三九九　南阳（范）〔茨〕充为（吴）桂阳太守〔一〕，教民植桑絺纻之属，养蚕织履，民得利益。（孙。王。汪。黄）──御览卷八二五 
〔一〕　茨、范形近而讹，据范书循吏传及注引东观记改。又桂阳郡乃荆州之郡，非吴地之郡，「吴」系衍文，故删。 
　四○○　龙丘苌，吴郡人，笃志好学。王莽篡〔位〕〔一〕，隐居大山〔二〕，以耕稼为业，公交车征〔三〕，不应。更始时，任延年十九，为东部尉，折节下士，锺离意为主簿，自请苌为门下祭酒。教曰：「龙丘先生，清过夷、齐，志慕原宪〔四〕，都尉洒扫其门，犹惧辱之，何召之有！」〔五〕（汪。黄）──天中记卷四○ 

〔一〕　据御览卷五○二补。 
〔二〕　按范书本传作「太末」，系县名，属会稽郡，境有龙丘山，乃龙丘苌隐居处。此作「大山」，误。 
〔三〕　「征」原误在「不应」下，据御览卷五○二改。 
〔四〕　原宪字子思，孔子弟子。孔子卒，亡于草泽，不以无财贫贱为病，而以学道不能行之为耻，故子贡曾为此而自惭。事见史记仲尼弟子列传，亦载庄子让王篇。 
〔五〕　此条御览卷五○二引作谢沈书，汪、黄两辑入谢承书，恐非。二谢书易相混，古已有之，至清因推崇承书而愈甚。天中记引作承书，疑其实出自御览，今据以录而俟考。 
　四○一　许荆字子张。少丧父，养母孝顺。家贫为吏，无有船车，休假，常单步荷担上下，清节称于乡里。（姚。王。汪。黄）──初学记卷二○　○　御览卷六三四　范书循吏传注 

　四○二　许荆兄子〔世〕常报雠杀人〔一〕，怨家会众操兵至荆家，欲杀之。会荆始从府休归，与相遇，因出门解剑长跪曰：「前无状相犯，咎皆在荆不能相教。兄既早殁，一子为嗣，如令死者〔二〕，伤其灭绝。今愿杀身，代之塞咎，虽死已往，犹谓更生。」怨家扶起荆曰：「许掾，郡中称为贤，吾何敢相侵。」因遂委去。（姚。王。汪。黄）──初学记卷一七　○　文选卷四六任彦升王文宪集序注　御览卷五一二　又卷四一六 

〔一〕　据文选卷四六任彦升王文宪集序注及御览卷五一二补。 
〔二〕　「令」原误作「全」，依御览卷五一二径改。 
　四○三　郴人谢弘等不养父母，兄弟分析，因此皆还供养者千有余人〔一〕。（姚。王。汪。黄）──范书循吏传注 
〔一〕　时荆为桂阳太守。耒阳蒋均兄弟争财，讼于荆。荆以教化不行乞诣廷尉受罪，均兄弟感悔，故谢弘等闻而感化，俱还供养。 
　四○四　孟尝迁合浦太守。郡不产谷，而海出珠宝，〔旧采珠以易米食〕〔一〕。宰守贪求，〔使民采珠，积以自入〕〔二〕，不知〔
纪〕极〔三〕，珠遂渐徙于交址。行旅不至，民皆饥死。尝革易前弊，不逾岁而〔去〕珠皆还〔四〕。上闻征之，尝归，民（交）〔吏〕攀〔车〕恋之也〔五〕。（姚。王。汪。黄）──书钞卷七五　○　类聚卷八四　事类赋注卷九　书钞卷三五又卷七六 

〔一〕　据类聚卷八四补。 
〔二〕　同右。 
〔三〕　据范书循吏传补。 
〔四〕　据书钞卷三五、类聚卷八四补。 
〔五〕　据书钞卷七六改补。 
　四○五　「非腹背之毛，羽翼之佐也。」〔一〕（姚。汪。黄）──书钞卷四九 
〔一〕　乃尚书杨乔荐孟尝书之文。 
　四○六　迁张掖太守〔一〕。岁饥，开仓赈民，一郡得全，顺帝嘉之。──书钞卷七四 
〔一〕　太守者，第五访也。 
　四○七　刘宠迁会稽太守，简烦除苛。──书钞卷七五 
　四○八　刘宠为司徒，卧布被。（姚。王。汪。黄）──书钞卷五二　○　类聚卷四七　御览卷二○七　书钞卷三八 
　四○九　仇览字季智，一名香，陈留考城人也。（孙。王。汪。黄）──御览卷六一○ 
　四一○　览为县阳遂亭长〔一〕，好行教化。人羊元凶恶不孝〔二〕，其母诣览言元〔三〕。览呼元，诮责元以子道，与一卷孝经，使诵读之。元深改悔，到母床下，谢罪曰：「元少孤，为母所骄。谚曰：『孤犊触乳，骄子骂母。』乞今自改。」母子更相向泣。于是元遂修孝道，后成佳士。（姚。王。汪。黄）──范书循吏传注　○　御览卷六一○ 

〔一〕　范书循吏传作「蒲亭长」。 
〔二〕　孔平仲珩璜新论曰：「仇览传为蒲亭长，化不孝陈元。谢承以为阳遂亭长，化不孝子羊元。地名人名皆不同。」惠栋曰：「汝南先贤行状作『孙元』。」三者未知孰是。 
〔三〕　御览卷六一○「言」作「告」。 
　四一一　琅邪董种〔一〕，为不其令，赤雀乳厅〔事〕前桑上〔二〕，民为作歌颂。（孙。王。汪。黄）──类聚卷九九　○　御览卷九二二　事类赋注卷一九　范书循吏传注 
〔一〕　天游按：范书循吏传作「童恢」，注曰谢书作「僮种」，均与类聚、御览、事类赋注引异。王楙野客丛书曰：「考碑乃姓黄耳。」惠栋曰：「案不其令董君阙。董字从廾从童。又南阳正街碑云：『
以府丞董察』。则蕫与董通。恢，盖姓董也。集韵及汉隶字源亦皆以蕫为董也。」则王楙说非。又传注「董」作「僮」，亦误。 
〔二〕　据御览卷九二二及事类赋注卷一九补。 
　四一二　吴郡沈丰为零陵太守〔一〕，到官一年，甘露降泉陵、洮阳五县〔二〕，流被山林，膏润草木。 
（姚。王。汪。黄）──类聚卷九八　○　御览卷一二　事类赋注卷三 
〔一〕　汪辑此条多据东观记以补，重蹈陈禹谟妄补书钞之覆辙，颇失当。又孙志祖按：「御览卷一六○引东观记云『丰字圣达』。南史沈约传作『酆字圣通』。又按丰乃章帝时人，时未有吴郡，史家追书之也。」又丰及百里嵩、巴祗、王阜四人，汪辑依惠栋补注入循吏传，今亦从之。 

〔二〕　「洮阳」本作「佻阳」，据续汉郡国志径改。 
　四一三　沈丰为零陵太守，为政慎刑重杀，爱民养化〔一〕。（姚。王。汪。黄） ──书钞卷七五 
〔一〕　诸辑均入上条，而脱注出处。又「零」原误作「广」，据上条径改。 
　四一四　为零陵太守，吏有阴过，长假还家。（王。汪。黄）─ ─书钞卷七四 
　四一五　沈丰为零陵守，有三黄龙望府中〔一〕。（姚。汪。黄）──书钞卷七五 
〔一〕　此条俞本未注书名。孔本亦然，又仅作「黄龙望虎」，「虎」当系「府」之讹。今依三辑例，暂列于此以俟考。 
　四一六　甄丰恻隐之恩，发于自然〔一〕。（孙。王。汪。黄）──文选卷四二吴质答东阿王书注 
〔一〕　汪辑疑「甄」系「沈」之讹，附于丰传。今从之。 
