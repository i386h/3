<!-- { "loadSidebar": true } -->
　　安同，辽东胡人也。其先祖曰世高，汉时以安息王侍子入洛。历魏至晋，避乱辽东，遂家焉。父屈，仕慕容暐，为殿中郎将。苻坚灭暐，屈友人公孙眷之妹没入苻氏宫，出赐刘库仁为妻。库仁贵宠之。同因随眷商贩，见太祖有济世之才，遂留奉侍。性端严明惠，好长者之言。  
　　登国初，太祖征兵于慕容垂，事在《窟咄传》。同频使称旨，遂见宠异，以为外朝大人，与和跋等出入禁中，迭典庶事。太祖班赐功臣，同以使功居多，赐以妻妾及隶户三十，马二匹，羊五十口，加广武将军。  
　　从征姚平于柴壁，姚兴悉众救平，太祖乃增筑重围以拒兴。同进计曰：“臣受遣诣绛督租，见汾东有蒙坑，东西三百余里，径路不通。姚兴来，必从汾西，乘高临下，直至柴壁。如此，则寇内外势接，重围难固，不可制也。宜截汾曲为南北浮桥，乘西岸筑围。西围既固，贼至无所施其智力矣。”从之。兴果视平屠灭而不能救。以谋功，赐爵北新侯，加安远将军。诏同送姚兴将越骑校尉唐小方等于长安。  
　　清河王绍之乱，太宗在外，使夜告同，令收合百工伎巧，众皆响应奉迎。太宗即位，命同与南平公长孙嵩并理民讼。又诏与肥如侯贺护持节循察并定二州及诸山居杂胡、丁零，宣诏抚慰，问其疾苦，纠举守宰不法。同至并州，表曰：“窃见并州所部守宰，多不奉法。又刺史擅用御府针工古彤为晋阳令，交通财贿，共为奸利。请案律治罪。”太宗从之，于是郡国肃然。同东出井陉，至钜鹿，发众四户一人，欲治大岭山，通天门关；又筑坞于宋子，以镇静郡县。护疾同得众心，因此使人告同筑城聚众，欲图大事。太宗以同擅徵发于外，槛车徵还，召群官议其罪。皆曰：“同擅兴事役，劳扰百姓，宜应穷治，以肃来犯。”太宗以同虽专命，而本在为公，意无不善，释之。  
　　世祖监国，临朝听政，以同为左辅。太宗征河南，拜同右光禄大夫。世祖出镇北境，同与安定王弥留镇京师。世祖即位，进爵高阳公，拜光禄勋。寻除征东大将军，冀青二州刺史。同长子屈，太宗时典太仓事，盗官粳米数石，欲以养亲。同大怒，奏求戮屈，自劾不能训子，请罪。太宗嘉而恕之，遂诏长给同粳米。其公清奉法，皆此类也。  
　　同在官明察，长于校练，家法修整，为世所称。及在冀州，年老，颇殖财货，大兴寺塔，为百姓所苦。神二年卒。追赠高阳王，谥曰恭惠。  
　　屈子阳烈，散骑侍郎，赐爵北新子。  
　　屈弟原，雅性矜严，沉勇多智略。太宗时为猎郎，出监云中军事。时赫连屈丐犯河西，原以数十骑击之，杀十余人。太宗以原轻敌，违节度，加其罪责。然知原骁勇，遂任以为将，镇守云中。宽和爱下，甚得众心。蠕蠕屡犯塞，原辄摧破之。以功赐爵武原侯，加鲁兵将军。  
　　世祖即位，徵拜驾部尚书。车驾征蠕蠕大檀。分军五道并进，大檀惊骇北循。迁尚书左仆射、河间公，加侍中、征南大将军。从征赫连昌，入其城而还。车驾北伐，蠕蠕循走。世祖闻东部高车在巳尼陂，人畜甚众，将遣袭之。诸将皆以为难，世祖不从。遣原与侍中古弼率万骑讨之，大获而还。车驾征昌黎，原与建宁王崇屯于漠南以备蠕蠕。  
　　原在朝无所比周，然恃宠骄恣，多所排抑。为子求襄城公庐鲁元女，鲁元不许。原告其罪状，事相连逮，历时不决。原惧不胜，遂谋为逆，事泄伏诛。临刑上疏曰：“臣闻圣不独明而治，鼎不单足而立，是以荧火之光，犹增日月之曜。先臣同，往因圣运，归身太祖，竭诚戮力，立效于险难之中。臣以顽暗，忝备股肱。陛下恩育，委以朝政，思展微诚，仰报恩泽，而鲁元奸妄，构成贝锦，天威遂加，合门俱戮。此乃命也，非臣之枉。但鲁元外类忠贞，内怀奸诈，而陛下任以腹心，恐衅发肘腋。臣与鲁元生为怨人，死为雠鬼，非以私故，谤毁鲁元。不复眷眷，披露诚款。”  
　　原弟颉，颉弟聪，为内侍。聪弟蕯，为龙骧将军，给事黄门侍郎，赐爵广宗侯。原兄弟外节俭，而内实积聚，及诛后，籍其财至数万。  
　　颉，辩慧多策略，最有父风。太宗初，为内侍长，令察举百僚。纠刺奸慝，无所回避。尝告其父阴事，太宗以为忠，特亲宠之。  
　　宜城王奚斤，自长安追击赫连昌，至于安定，颉为监军侍御史。斤以马多疫死，士众乏粮，乃深垒自固。遣太仆丘堆等督租于民间，为昌所败。昌遂骄矜，日来侵掠，刍牧者不得出，士卒患之。颉进计曰：“本奉诏诛贼，今乃退守穷城，若不为贼杀，当以法诛。进退安有生路？而王公诸将，晏然无谋，将何以报恩塞责？”斤曰：“今若出战，则马力不足，以步击骑，终无捷理。当须京师救骑至，然后步陈击于内，骑兵袭其外。所谓万全之计也。”颉曰：“今猛寇游逸于外，而吾等兵疲力屈，士有饥色，不一决战，则死在旦夕，何救兵之可待也！等死，当战死，宁可坐受困乎？”斤犹以马为辞。颉曰：“今兵虽无马，但将帅所乘，足得二百骑。颉请募壮勇出击之，就不能破，可以折其锐。且昌狷而无谋，每好挑战，众皆识之。若伏兵奄击，昌可擒也。”斤犹难之。颉乃阴与尉眷等谋，选骑待焉。昌来攻垒，颉出应之。昌于陈前自接战，军士识昌，争往赴之，会天大风扬尘，昼昏，众乱，昌退。颉等追击，昌马蹶而坠，颉擒昌，送于京师。世祖大悦，拜颉建节将军。赐爵西平公，代堆统摄诸军。斤耻功不在已，轻追昌弟于平凉，败绩。定将复入长安，诏颉镇蒲坂以拒之。  
　　刘义隆遣将到彦之率众寇河南，以援赫连定。世祖以兵少，乃摄河南三镇北渡。彦之遂列守南岸，至于衡关。世祖西征赫连定，以颉为冠军将军，督诸军击彦之。彦之遣将姚纵夫渡河攻冶坂，颉督诸军击之，斩首三千余级，投水者甚众。遂济河，攻洛阳，拔之，擒义隆将二十余人，斩首五千级。进攻虎牢，虎牢溃，义隆司州刺史尹冲坠城死。又与琅邪王司马楚之平滑台，擒义隆将朱修之、李元德及东郡太守申谟，俘获万余人。乃振旅还京师。  
　　神四年卒。赠征南大将军、仪同三司、进爵为王，谥曰襄。颉为将，善绥士众，及卒，义隆士卒降者，无不叹息。  
　　同弟者，太宗时为乐陵太守。卒。  
　　长子国，位至冠军将军，赐爵北平侯，杏城镇将。  
　　国弟难，有巧思。阳平王杜超督诸将击刘义隆，难参征南军事，以功表为清河太守。世祖时，诸将频征和龙，皆以难为长史。凿山堙谷，省力兼功。迁给事中。从驾南征，造浮桥于河，以功赐爵清河子。卒。  
　　子平城，袭爵。官至虞曹令。为乙浑所杀。  
　　楼伏连，代人也。世为酋帅。伏连忠厚有器量，年十三，袭父位，领部落。太祖初，从破贺兰部。又从平中山，为太守，斩逆贼张翘。从征姚平于柴壁，以功赐爵安邑侯。太祖时，为晋兵将军、并州刺史。伏连招诱西河胡曹成等七十余人，袭杀赫连屈孑吐京护军及其守士三百余人，并擒叛胡阿度支等二百余家。太宗嘉之，拜成等将军，赐爵列侯。徵伏连为内都大官。世祖即位，进为广陵公，转卫尉，徙光禄勋。世祖征蠕蠕，伏连留镇京师，进爵为王，加平南大将军。又除假节，督河西诸军，镇西大将军，出镇统万。真君十年薨。谥曰恭王。  
　　子真，袭，降爵为公。从世祖征伐有功，官至散骑常侍，尚书，安北将军。徙为湘东公。从征凉州，还，卒于路。谥曰庄公。  
　　子干，袭，降爵为侯。  
　　真次弟大拔，历位尚书、散骑常侍、征西将军，赐爵永平侯。高祖初，为中都大官。卒，赠平东将军、定州刺史，谥曰康。  
　　子禀，字法生，袭。拜太子宫门大夫，稍迁赵郡太守。更满还京，除冠军将军，城门校尉。出为征虏将军，平城镇将。迁朔州刺史，仍本将军。入为卫尉少卿。卒，年五十八。赠抚军将军、恆州刺史。  
　　子贵宗，武定中，伏波将军、开府水曹参军。  
　　伏连兄孙安文。从征平凉有功，赐爵霸城男，加虎威将军。后迁三郎幢将。卒。高祖初，以其子毅贵，追赠安东将军，冀州刺史，阳平公，谥曰定。  
　　毅，历位内外，稍迁殿中尚书，散骑常侍，赐爵常山公，加安南将军。迁尚书右仆射。以擒反人梁众保，加侍中，本官如故。后例降为侯。出除使持节，镇东将军，定州刺史。  
　　时太极殿成，将行考室之礼，引集群臣，而雪不克飨。高祖曰：“朕经始正殿，功构初成，将集百僚，考行大礼。然同云仍结，霏雪骤零，将由寡昧，末能仰答天心，此之不德，咎竟焉在？卿等宜各陈所怀，以匡不逮。”毅稽首对曰：“雪霜风雨，天地之常;夏霖冬霰，四时恆节。今隆冬雪降，固是其时。又《礼》云：‘雨沾服失容，则废’，礼自古而然，不足为异。”高祖曰：“昔刘秀将济，呼沱为之冰合。但朕德谢古人，不能仰感天意故也。”后转都督凉河二州、鄯善镇诸军事、凉州刺史。车驾南伐，毅表谏曰：“伏承六军云动，问罪荆扬，吊民淮表，一同瓯越。但臣愚见，私窃末安。何者？京邑新迁，百姓易业，公私草创，生途索然。兼往岁弗稔，民多饥馑，二三之际，嗟惋易兴。天道悠长，宜遵养时晦，愿抑赫斯，以待后日。”诏曰：“时不自来，因人则合。今年人事，殊非昔岁。守株之唱，便可停也。阳九利涉，岂卿所知也？”  
　　太和二十一年卒。赐钱二十万，布二百匹。  
　　丘堆，代人也。美容仪，以忠谨亲侍。太宗即位，拾遗左右，稍迁散骑常侍。与叔孙建等讨灭山胡。刘裕溯河西伐，诏堆与建自河内次枋头以备寇盗。姚泓既灭，堆留镇并州。赫连屈孑遣三千骑寇河西，堆自并州与游击将军王洛生击走之。以功赐爵为侯。世祖监国临朝，堆与太尉穆观等为右弼。世祖即位，进爵临淮公，加镇西将军。徙为太仆。  
　　世祖征赫连昌，堆与常山王素督步兵三万人为后继。昌战败南奔，世祖遣堆与宗正娥清率五千骑略地关右。昌贰城守将坚守不下，堆与清攻拔之。诏堆班师，宜城王奚斤表留堆等进平昌，许之。堆、斤合军与昌相拒击。士马乏粮，堆与义兵将军封礼督租于民间，士卒暴掠，为昌所袭，败绩。堆将数百骑还城。斤追击赫连定，留堆守辎重。斤为定所擒，堆闻而弃甲走长安，复将高凉王礼弃守东走蒲坂。世祖大怒，遣西平公安颉斩堆。延和初，诏曰：“堆，国之肺腑，勋著先朝，西征丧师，遂从军法。国除祀绝，朕甚愍之。可赐其子跋爵淮陵侯，加安远将军。”后征盖吴，战没。  
