<!-- { "loadSidebar": true } -->
　　伯凤，少便弓马，壮勇有膂力。自奉朝请、员外郎，稍迁镇远将军、前将军，数为将帅。永安末，与都督源子恭守丹谷，战殁。  
　　祖龙，司空行参军。生刚躁，父亡后，与兄伯灵讼竞嫡庶，并以刀剑自卫，若怨仇焉。  
　　祖螭，小字社客，粗武有气力。刺史元罗板为兼统军，率众讨海贼。普泰初，与张僧皓俱反，围青州。尔朱仲远遣将讨平之，传首京师。  
　　祖虬，少而好学，下帷诵书，不驱竞当世。举秀才不就。  
　　僧渊从弟和，平昌太守。家巨富，而性吝啬，埋钱数百斛。其母李春思堇，惜钱不买。  
　　子轨，字启则，盗钱百万，背和俱走。后为仪同开府铠曹参军，坐贪污，死于晋阳。  
　　玄伯同郡董谧。谧父京，与同郡崔康时、广阳霍原等，俱以硕学播名辽海。谧好学，传父业。中山平，入朝，拜仪曹郎，撰朝觐飨宴郊庙社稷之仪。  
　　邓渊，字彦海，安定人也。祖羌，苻坚车骑将军。父翼，河间相。慕容垂之围鄴，以翼为后将军、冀州刺史、真定侯。翼泣对使者曰：“先君忠于秦室，翼岂可先叛乎！忠臣不事二主，自古通义，未敢闻命。”垂遣使喻之曰：“吾与车骑结异姓兄弟，卿亦犹吾之子弟，安得辞乎？”翼曰：“冀州宜任亲贤，翼请他役效命。”垂乃用为建武将军、河间太守、尚书左丞，皆有声称。卒于赵郡内史。  
　　渊性贞素，言行可复，博览经书，长于《易》筮。太祖定中原，擢为著作郎。出为薄丘令，诛剪奸猾，盗贼肃清。入为尚书吏部郎。渊明解制度，多识旧事，与尚书崔玄伯参定朝仪、律令、音乐，及军国文记诏策，多渊所为。从征平阳，以功赐爵汉昌子，改下博子，加中垒将军。太祖诏渊撰国记，渊造十余卷，惟次年月起居行事而已，未有体例。渊谨于朝事，未尝忤旨。  
　　其从父弟晖为尚书郎，凶侠好奇，与定陵侯和跋厚善。跋有罪诛，其子弟奔长安，或告晖将送出之。由是太祖疑渊知情，遂赐渊死，既而恨之。时人咸愍惜焉。  
　　子颖，袭爵。为太学生，稍迁中书侍郎。世祖诏太常崔浩集诸文学，撰述国书，颍与浩弟览等俱参著作事。驾幸漠南，高车莫弗库若干率骑数万余，驱鹿百余万，诣行在所。诏颖为文，铭于漠南，以纪功德。兼散骑常侍，使于刘义隆。进爵为侯，加龙骧将军。延和三年，从征胡贼白龙。还，卒于路。谥曰文恭。  
　　子怡，袭爵。官至荆州刺史、假宁南将军。赐爵南阳公。和平中卒。  
　　长子良奴，袭爵。良奴弟侍，高祖赐名述。历吏职，以贞谨见称。迁中大夫，守廷尉少卿。出为建忠将军、齐州刺史。初改置百官，始重公府元佐。时太傅元丕出为并州刺史，以述为太傅长史，带太原太守。寻徵为司空长史，卒官。诏赐钱十万、布五十匹，谥曰贞。  
　　长子纂，奉朝请，累迁中散大夫。  
　　纂弟献，奉朝请、司空西阁祭酒、员外常侍、河阴令。寻迁镇远将军、谏议大夫。肃宗末，除冠军将军、颍州刺史。建义初，闻尔朱荣入洛，朝士见害，遂奔萧衍。  
　　怡弟宗庆，以中书学生，入为中散。稍迁尚书，加散骑常侍，赐爵定安侯。转典南部。宗庆在南部积年，多所敷奏，州镇惮之，号为称职。进爵南阳公，除安南将军、泾州刺史，徙赵郡公。宗庆在州，为民所讼，虽讯鞫获情，上下大不相得。转徐州刺史，仍本将军。未几，坐妻韩巫蛊，伏诛。  
　　宗庆子伯忻，与父俱死。  
　　伯忻子俨，逃越得免。后历尚书郎，除常山太守，转安南将军、光禄大夫、持节、兼尚书左丞、郢州行台，又加抚军将军。卒，赠镇南将军、荆州刺史。  
　　颖弟权，从世祖征伐，官至龙骧将军、豫州刺史，赐爵新野侯。从征蠕蠕，坐法死。  
　　弟颢，卒于中书侍郎。  
　　颢长子灵珍，中书学生、秘书中散。卒，赠员外散骑常侍。  
　　子羡，历中书学生、侍御史，以明谨见知。出为齐州武昌王征虏长史。后李元护之为齐州，仍为长史，带东魏郡太守。在治十年，经三刺史，以清勤著称。齐人怀其恩德，号曰良二千石。及代还，大受民故送遗，颇以此为损。中山王英攻义阳，羡为车司。罢，除谏议大夫，兼给事黄门侍郎，副侍中游肇为畿内大使。后行货于录尚书、北海王详，转大司农少卿。出行荆州事，转征虏将军、郢州刺史，镇义阳。在州锐于聚敛。又纳贿于忠，徵为给事黄门侍郎。寻加后将军、河南尹，黄门如故。未拜，而灵太后临朝，以元昭为河南尹，羡仍黄门，加平南将军。羡以义阳军司之勋，封安阳县开国子，邑三百户。羡曲附左右，故获封焉。时幽、瀛、沧、冀大水，频经寇难，民饥。诏羡兼尚书、假散骑常侍，持节诣州，随方赈恤，多有所济。神龟初，发疽卒，年五十四。诏赙帛三百匹、朝服一袭，赠镇东将军、青州刺史，谥曰恭。  
　　长子跻，字伯升，颇有意尚。秘书郎。朝议以羡本不合山河之赏，故不许跻袭。跻诉讼久之，始听绍封。稍迁前将军、太中大夫、梁州开府长史。与刺史元罗同陷萧衍，卒于江南。  
　　子孝绪，元象中，以跻柩还国。兴和中，袭爵。齐受禅，例降。  
　　灵珍弟灵奇，立忠将军、齐州刺史。进号冠军将军，赐爵昌国侯。为政清简，有威惠。  
　　子恭伯，右光禄大夫。  
　　史臣曰：为国驭民，莫不文武兼运。燕凤以博识多闻，昭成致礼，和邻存国，贤之效欤！许谦才术俱美，驰骋艰难之日，观几独劝，事契冥符。张衮以才策见知，早蒙恩遇，时无宽政，斯言贻咎。玄伯世家隽伟，仍属权舆，总机任重，守正成务，礼从清庙，不亦宜乎？宽模俱能见几而动，道固穷而委质。邓渊贞白干事，才业秉笔，祸非其罪，悲哉！  
 
列传第十三 长孙嵩　　长孙道生  
　　长孙嵩，代人也，太祖赐名焉。父仁，昭成时为南部大人。嵩宽雅有器度，年十四 ，代父统军。昭成末年，诸部乖乱，苻坚使刘库仁摄国事，嵩与元他等率部众归之。  
　　刘显之谋难也，嵩率旧人及乡邑七百余家叛显走，将至五原。时寔君之子，亦聚众自立，嵩欲归之。见于乌渥 ，称逆父之子，劝嵩归太祖。嵩未决，乌渥回其牛首，嵩僶俛从之。见太祖于三汉亭。太祖承大统，复以为南部大人。累著军功。后从征中山，除冀州刺史，赐爵钜鹿公。历侍中、司徒、相州刺史，封南平公，所在著称。太宗即位，与山阳侯奚斤、北新侯安同、白马侯崔宏等八人，坐止车门右，听理万几，故世号八公。  
　　晋将刘裕之伐姚泓，太宗假嵩节，督山东诸军事，传诣平原，缘河北岸 ，列军次于畔城。军颇失利。诏假裕道，裕于舟中望嵩麾盖，遗以酃酒及江南食物，嵩皆送京师。诏嵩厚答之。又敕简精兵为战备，若裕西过者，便率精锐南出彭沛，如不时过，但引军随之。彼至崤陕间，必与姚泓相持，一死一伤，众力疲弊。比及秋月，徐乃乘之，则裕首可不战而悬。于是叔孙建等寻河趣洛。遂入关。嵩与建等自成皋南济，晋诸屯戍皆望尘奔溃，裕克长安，嵩乃班师。  
　　太宗寝疾，问后事于嵩。嵩曰：“立长则顺，以德则人服。今长皇子贤而世嫡，天所命也，请立。”乃定策禁中。于是诏世祖临朝监国 ，嵩为左辅。世祖即位，进爵北平王，司州中正。诏问公卿：赫连、蠕蠕征讨何先？嵩与平阳王长孙翰、司空奚斤等曰：“赫连居土，未能为患，蠕蠕世为边害，宜先讨大檀。及则收其畜产，足以富国；不及则校猎阴山，多杀禽兽皮肉筋角，以充军实，亦愈于破一小国。”太常崔浩曰：“大檀迁徙鸟逝，疾追则不足经久，大众则不能及之。赫连屈丐，土宇不过千里，其刑政残虐，人神所弃，宜先讨之。”尚书刘洁、武京侯安原请先平冯跋。帝默然，遂西巡狩。后闻屈丐死，关中大乱，议欲征之。嵩等曰：“彼若城守，以逸代劳，大檀闻之，乘虚而寇，危道也。”帝乃问幽微于天师寇谦之，谦之劝行。杜超之赞成之，崔浩又言西伐利。嵩等固谏不可。帝大怒，责嵩在官贪污，使武士顿辱。寻迁太尉。久之，加柱国大将军。  
　　自是，舆驾征伐，嵩以元老多留镇京师，坐朝堂，平断刑狱。薨 ，年八十。谥曰宣王。后高祖追录先朝功臣，以嵩配飨庙庭。  
　　子颓，善骑射，弯弓三百斤。袭爵，加侍中、征南大将军。有罪，黜为戍兵 ，后复爵。薨，谥曰安王。  
　　子敦，字孝友，位北镇都将。坐黩货，降为公。高宗时，自颂先世勋重 ，复其王爵。薨，谥简王。  
　　子道，字念僧，袭爵。久之，随例降为公，位右卫将军。卒 ，谥慎。  
　　子悦，袭爵。建义初，复本王爵，寻降为公。位光禄少卿。卒，赠司空。  
　　长孙道生，嵩从子也。忠厚廉谨，太祖爱其慎重，使掌几密，与贺毗等四人内侍左右，出入诏命。太宗即位，除南统将军、冀州刺史。后取人美女以献，太宗切责之，以旧臣不加罪黜。  
　　世祖即位，进爵汝阴公，迁廷尉卿。从征蠕蠕，与尉眷等率众出白黑两漠间，大捷而还。世祖征赫连昌，道生与司徒长孙翰、宗正娥青为前驱，遂平其国。昌弟定走保平凉，刘义隆遣将到彦之、王仲德寇河南以救定。诏道生与丹阳王太之屯河上以御之。遂诱义隆将檀道济，邀其前后，追至历城而还。除司空，加侍中，进封上党王。薨，年八十二。赠太尉，谥曰靖。  
　　道生廉约，身为三司，而衣不华饰，食不兼味。一熊皮鄣泥，数十年不易，时人比之晏婴。第宅卑陋，出镇后，其子弟颇更修缮，起堂庑。道生还，叹曰：“昔霍去病以匈奴未灭，无用家为，今强寇尚游魂漠北，吾岂可安坐华美也！”乃切责子弟，令毁宅。其恭慎如此。世祖世，所在著绩，每建大议，多合时机。为将有权略，善待士众。帝命歌工历颂群臣，曰：“智如崔浩，廉如道生。”及年老，颇惑其妻孟氏，以此见讥。与从父嵩俱为三公，当世以为荣。  
　　子抗，位少卿，早卒。  
　　抗子观，少以壮勇知名，后袭祖爵上党王。时异姓诸王，袭爵多降为公，帝以其祖道生佐命先朝，故特不降。以征西大将军、假司空督河西七镇诸军讨吐谷浑。部帅拾寅遁藏，焚其所居城邑而还。高祖初，拜殿中尚书、侍中。吐谷浑又侵逼，复假观司空讨降之。后为征南大将军。薨，谥曰定。葬礼依其祖靖王故事，陪葬云中金陵。  
