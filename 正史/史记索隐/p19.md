<!-- { "loadSidebar": true } -->
　　一禀于律【按律有十二阳六为律黄钟太蔟姑洗蕤賔夷则无射阴六为吕大吕夹钟中吕林钟南吕应钟是也名曰律者释名云律述也所以述阳气也律厯志云吕旅助阳气也按古律用竹又用玉汉末以铜为之吕亦称间古有六律六间之説元间大吕二问夹钟是也汉京房知五音六律之数十二律之变至六十犹八卦之变为六十四也故中吕上生执始执始下生去灭上下相生终于南吕而六十律毕也】六律为万事根本焉【按律厯志云夫推厯生律制器规圆矩方权重衡平准绳嘉量探赜索隠钩深致逺莫不用焉是万事之根本】望敌知吉凶【按周礼太师执同律以听军声而占其吉凶是也故左传称师旷知南风之不竞即其类】闻声效胜负【凡敌阵之上皆有气色气强则声强其众劲律者所以通气故知吉凶也】其于兵械尤重【按易称师出以律是于兵械尤重也】武王伐纣吹律聴声【其事当有所出今则未详】齐用王子【徐广云王子成父】大较【大较大法也故淳于髠曰车不较则不胜其任是也音角也】大至君辱【徐广曰宋襄公是也】宿军无用之地【谓常拥兵于郊野之外】选蠕【音软选蠕谓动身欲有进取之状也】新去汤火【谓秦乱楚汉交兵之时如遗坠汤火即书云人坠涂炭是也】孔子所称有徳君子【按论语孔子曰善人为邦百年亦可以胜残去杀是】七正二十八舍【七正日月五星七者可以正天时又孔安国曰七政日月五星各异政也二十八宿之所舍也舍止也宿次也言日月五星运行或舍于二十八次之分也】八正之气【八谓八节之气以应八方之风】主辟【辟音辟】危垝【鬼毁反】营室【定星也定中而可以作室故曰营室其星有室象也故天官书主庙此言主营胎阳气而产之是説异也】须女【婺女名也】螾然【音引又音慎】寅【以慎反】符甲【符甲犹孚甲也】蜄也【音振或作娠二同音故律厯志云振羡于辰】亥该也【按律厯志云该阂也于亥反】未言有滋味【律厯志云昧夔于未其意殊也】隂阳交故曰午【律厯志云愕布于午】申贼万物【律厯志物坚于申】酉者万物之老【律厯志留孰于酉】尽灭故曰戍【律厯志毕入于戍也】于注【音丁救反注咮也天官书云栁为鸟咮则注栁星也】浊留【按尔雅浊谓之毕留即夘毛传亦以留为夘也】至于奎【按天官书奎为沟渎娄为聚众胃为天仓今此説竝异及六律十毋又与汉书不同今各是异家之説也】黄钟长八寸十分一宫【按上文云律九九八十一以为宫故云长八寸十分一宫而云黄钟长九寸者九分之寸也刘歆郑等皆以为长九寸即十分之寸不依此法也云宫者黄钟为律之首宫为五音之长卜一月以黄钟为宫则声得其正旧本多作七分葢误也】太吕长七寸五分三分一【谓十一月以黄钟为宫五行相次土生金故以大吕为商者大吕以助阳宣化也】林钟角【水生木故为角不用蕤賔者以阴气起阳不用事故去之也】姑洗羽【亦以金生水故也】生钟分【此算术生钟律之法也】子一分【自此已下十一辰皆以三乗之为黄钟实积之数】丑三分二【按子律黄钟长九寸林钟丑衡长六寸以九比六三分少一故云丑三分二即是黄钟三分去一下生林钟之数也】寅九分八【十二律皆以黄钟为主黄钟长九寸太蔟长七寸寅九分八即是林钟三分益一上生之义也】夘二十七分十六【此以丑三乗寅寅三乗夘得二十七南吕为夘衡长五寸三分寸之一以三约二十七得九即黄钟之本数又以三约十六得五县三分之一即南吕之长故云夘二十七分十六亦是太蔟二分去一下生之义已下八辰竝准此然云丑三分二寅九分八者皆分之余数也】黄钟术曰以下生者【按蔡邕曰阳生隂为下生阴生阳为上生子午已东为上生已西为下生又律厯志云隂阳相生自黄钟始黄钟生太蔟左旋八八为五从子至未得八下生林钟是也又自未至寅亦得八上生太蔟然上下相生皆以此为率也】倍其实三其法【谓黄钟下生林钟黄钟长九寸倍其实者二九十八三其法者以三为法约之得六为林钟之长也】以上生者四其实三其法【四其实者谓林钟上生太蔟林钟长六寸以四乘六得二十四以三约之得八即为太蔟之长】上九商八羽七角六宫五征九【此五声之数亦上生三分益一下生三分去一宫下生征征益一上生商商下生羽羽益一上生角然此文似数错未暇研覈也】置一而九三之以为法【按汉书律厯志曰太一元气函三为一行之于十二辰始动于子参之于丑得三又参之于寅得九是谓因而九三之也韦昭曰置一而九以三乘之是也乐产云一气生于子至丑而三是一三也又自丑至寅为九皆以三乗之是九三之也又参之夘得二十七参之于辰得八十一又参之于已得二百四十三又参之午得七百二十九又参于未得二千六百八十七又参之于申得六千五百六十三又参于酉得万九千六百八十三又参于戌得五万九千四十九又参至于亥得十七万七千一百四十七谓之该数此阴阳合徳气钟于子化生万物也然丑三分寅九分者即分之余数也】实如法得一【实谓以子一乘丑三至亥得十七万七千一百四十七为实数如法谓以上万九千六百八十三之法除实得九为黄钟之长言得一者术设法辞也得下有长一寸者皆衍术字也韦昭云得九寸之一也姚氏谓得一即黄钟之子数也】始于宫穷于角【即如上文宫下生征征上生商商下生羽羽上生角是其穷也】
　　厯书第四
