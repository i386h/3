<!-- { "loadSidebar": true } -->
　　十二本纪述赞
　　五帝本纪
　　帝出少典居于轩丘旣代炎厯遂禽蚩尤高阳嗣位静深有谋大小逺近莫不懐柔爰洎帝喾列圣同休帝摰之弟其名放勲就之如日望之如云郁夷东作昧谷西曛明侧陋徳升闻能让天下贤哉二君
　　夏本纪
　　尧遭鸿水黎人阻饥禹勤沟洫手足胼胝言乘四载勲履四时娶妻有日过门不私九土既理珪锡兹帝启嗣立有扈违命五子作歌太康失政羿浞侵侮夏室不竞降于孔甲扰龙乖性嗟彼鸣条其终不令
　　殷本纪
　　简狄吞乙是为殷祖王啓商伊尹负俎上开三面下献九主旋师秦卷继相臣扈迁嚣圯耿不常厥土武乙无道祸因射天帝辛淫乱拒谏贼贤九侯见醢炮烙兴焉黄钺斯仗白旗是悬哀哉琼室殷祀用迁
　　周本纪
　　后稷居邰太王作周丹开雀录火降乌流三分旣有八百不谋苍兕誓众白鱼入舟太师抱乐箕子拘囚成康之日政简刑措南廵不还西服莫附共和之后王室多故檿弧兴謡龙漦作蠧頽带荏祸实倾周祚
　　秦本纪
　　栢翳佐舜皂斿是旌蜚廉事纣石椁斯营造父善驭封之赵城非子息马厥号秦嬴礼乐射御西垂有声襄公救周始命列国金祠白帝龙祚水徳祥应陈寳妖除丰特里奚致霸卫鞅任刻厥后吞并卒成凶慝
　　秦始皇本纪
　　六国陵替二周沦亡并一天下号为始皇阿房云构金狄成行南游勒石东瞰浮梁滈池见遗沙丘告丧二世矫制赵高是与诈因指鹿灾生噬虎子婴见推思报君父下乏忠佐上乃庸主欲振頽纲云谁克补
　　项羽本纪
　　亡秦鹿走伪楚狐鸣云郁沛谷劎挺吴城勲开鲁甸势合砀兵卿子无罪亚父推诚始救赵歇终诛子婴违约王汉背闗懐楚常迁上游臣迫故主灵壁大振成臯久拒战非无功天实不与嗟彼葢代卒为凶竖
　　高祖本纪
　　高祖初起始自徒中言从泗上即号沛公啸命豪杰奋发材雄彤云郁砀素灵告丰龙变星聚虵分径空项氏主命负约弃功王我巴蜀实愤于衷三秦既北五兵遂东汜水即位咸阳筑宫威加四海还歌大风
　　吕太后本纪
　　高祖犹微吕氏作妃及正轩掖尚私食其志懐安忍情挟猜疑置鸩齐悼残彘戚姬孝惠崩殒其哭不悲诸吕用事天下示私大臣葅醢支孽芟夷祸盈斯验苍狗为灾
　　孝文本纪
　　孝文在代兆遇大横宋昌建册绛侯奉迎南面而让天下归诚务农先籍布徳偃兵除帑削谤政简刑清绨衣率俗露台罢营法寛张武狱恤缇萦霸陵如故千年颂声
　　孝景本纪
　　景帝即位因修静黙勉人于农率下以徳制度斯创礼法可则一朝吴楚乍起凶慝提局成舋拒轮致惑晁错虽诛梁城未克条侯出将追奔逐北坐见枭剠立翦牟贼如何太尉后卒下狱惜哉明君斯功不録
　　孝武本纪
　　孝武纂极四海承平志尚奢丽尤敬神明坛开八道接通五城朝亲五利夕拜文成祭非祀典廵乖卜征登嵩勒岱望景传声迎年祀日改厯定正疲耗中土事彼边兵日不暇给人无聊生俯观嬴政几欲齐衡
　　十表述赞
　　三代年表
　　高辛之大啓祯祥脩己吞薏石纽兴王天命鸟简夷生商姜嫄履迹祚流岐昌俱膺厯运互有兴亡风余周召刑措成康出彘之后诸侯日彊
　　十二诸侯年表
　　太史表次抑有条理起自共和终于孔子十二诸侯各编年纪兴亡继及盛衰臧否恶不揜过善必扬美絶笔获麟义取同耻
　　六国年表
　　春秋之后王室益卑楚强南服秦霸西垂三卿分晋八代兴妫递主盟会互为雄雌二周前灭六国后隳壮哉嬴氏吞并若斯
　　秦楚之际月表
　　秦失其鹿羣雄竞逐狐鸣楚祠龙兴沛谷武臣自王魏豹必复田儋据齐英布居六项王主命义帝见戮以月系年道悠运速汹汹天下瞻乌谁屋真人霸上卒享天禄
　　汉兴已来诸侯王年表
　　汉有天下爰鉴兴亡始誓河岳言峻宠章淮隂就楚彭越封梁荆燕懿戚齐赵棣棠犬牙相制麟趾有光降及文景代有英王鲁恭梁孝济北城阳仁贤足纪忠烈斯彰
　　高祖功臣侯者年表【凡三百三十三人】
　　圣贤影响风云潜契高祖膺箓功臣命世起沛入秦凭谋仗计纪勲书爵河盟山誓萧曹轻重绛灌权势咸就封国或萌罪戾仁贤者祀昏虐者替永监前修良慙固蔕
　　惠景间侯者年表
　　惠景之际天下已平诸吕构祸吴楚连兵条侯出讨壮武奉迎薄窦恩泽张赵忠贞本枝分防肺腑归诚新市死事建陵勲荣或开青社俱受丹旌旋窥甲令吴芮有声
　　建元以来侯者年表【七十二国太史公旧四十五国褚先生补也】
　　孝武之代天下多虞南讨瓯越北击单于长平鞠旅冠军前驱术阳衔璧临蔡破禺博陆上宰平津巨儒金章且佩紫绶行纡昭帝已后勲宠不殊惜哉絶笔褚氏补诸
　　建元以来王子侯者年表
　　汉氏之初矫枉过正欲大本枝先封同姓建元已后蕃翰克盛主父上言推恩下令长沙济北中山赵敬分邑广封振振在咏扞城御侮辉映百足不僵一人有庆
　　汉兴已来将相名臣年表
　　高祖初起啸命羣雄天下未定王我汉中三杰既得六奇献功章邯已破萧何筑宫周勃厚重朱虚至忠陈平作相条侯总戎邴魏立志汤尧饰躬天汉之后表述非工
　　八书述赞
　　礼因人心非从天下合诚饰貌救弊兴雅以制黎甿以事宗社情文可重丰杀难假仲尼坐树孙通蕝野圣人作教罔不由者
　　乐书
　　乐之所兴在乎防欲陶心畅志舞手蹈足舜曰箫韶融称属续审音知政观风变俗端如贯珠清同叩玉洋洋盈耳咸英余曲
　　律书
　　自昔轩后爰命伶伦雄雌是听厚薄伊均以调气以轨星辰军容取节乐器斯因自微至着测化穷神大哉虚受含养生人
　　厯书
　　厯数之兴其来尚矣重黎是司容成斯纪推歩天象消息母子五胜轮环三正互起孟陬贞嵗畴人顺轨敬授之方履端为美
　　天官书
　　在天成象有同影响观天察变其来自徃天官既书太史攸掌云物必记星辰可仰盈缩匪应验无爽至哉监云谁欲誷
　　封禅书
　　礼载升中书称肆类古今盛典皇王能事登封报天降禅除地飞英腾实金泥石记汉承遗绪斯道不坠仙闾萧然扬休勒志
　　河渠书
　　水之利害自古而然禹疏沟洫随山濬川爰洎后世非无圣贤鸿沟既划龙骨斯穿填淤攸垦黎蒸有年宣房在咏梁楚获全
　　平准书
　　平准之立通货天下既入县官或振华夏其名刀布其文龙马增算告缗裒多益寡羊心计卜式长者都内克殷取赡郊野
　　三十系家述赞
　　吴太伯系家
　　太伯作吴高让雄图周章受国别封于虞夀梦初罢始用兵车三子递立延陵不居光既篡位是称阖闾王僚见杀贼由专诸夫差轻越取败姑苏甬东之耻空慙伍胥
　　齐太公系家
　　太公佐周实秉隂谋既表东海乃居营丘小白致霸九合诸侯及溺内宠舋钟虫流庄公失徳崔杼作仇陈氏专政原货轻收悼简遘祸田阚非俦沨沨余烈一变何由
　　鲁周公系家
　　武王既没成王幼孤周公摄政负扆据图及还臣列北面躬如元子封鲁少昊之墟夹辅王室系职不渝降及孝公穆仲致誉隠能让国春秋之初丘明执简襃贬备书
　　燕召公系家
　　召伯作相分陜而治人惠其徳甘棠是思庄送霸主惠罗宠姬文公从赵苏秦骋辞易王初立齐宣我欺燕哙无道禅位子之昭王待士思报临淄督亢不就卒见芟夷
　　管蔡系家
　　武王之弟管蔡及霍周公居相流言是作狼跋致艰鸱鸮讨恶胡能改行克复其爵献舞执楚遇息礼薄穆侯虏齐荡舟乖谑曹共轻晋负羁先觉伯阳梦社祚倾振铎
　　陈系家
　　盛徳之祀必及百世舜禹余烈陈是继妫满受封东楼纂系阏路篡逆夏姬淫嬖二国衰微或兴或替前并后虏皆亡楚惠勾践勃兴田和吞噬蝉联血食岂其苗裔
　　卫康叔系家
　　司寇受封梓材有作成锡厥器夷加其爵暨武能修从文始约诗美归燕传矜石碏皮冠射鸿乗轩使鹤宣纵淫嬖舋生伋朔蒯聩得罪出公行恶卫祚日衰失于君角
　　宋微子系家
　　殷有三仁微箕纣亲一囚一去不顾其身颂美有客书称作宾卒传冢嗣或叙彞伦微仲之后世载忠勤穆亦能让实为知人伤之役有君无臣偃号桀宋天之弃殷
　　晋唐叔系家
　　天命叔虞卒封于唐桐珪既削河汾是荒文侯虽嗣曲沃日强未知本末祚倾桓庄献公昏惑太子罹殃重耳致霸朝周河阳灵既丧徳厉亦无防四卿侵侮晋祚遽亡
　　楚系家
　　鬻熊之嗣周封于楚僻在荆蛮荜路蓝缕及通而霸僭号曰武文既伐申成亦赦许子圉篡嫡商臣杀父天祸未悔凭奸自怙昭困奔亡懐迫囚虏倾襄考烈祚衰南土
　　越勾践系家
　　越祖少庸至于允常其子始霸与吴争强欈李之役阖闾见伤会稽之耻勾践欲当种诱以利蠡悉其良折节下士致胆思尝卒复雠寇遂殄大邦后不量力灭于无疆
　　郑系家
　　厉王之子得封于郑代职司徒缁衣在咏虢郐献邑祭祝专命庄既犯王厉亦奔命居栎克入梦兰毓庆伯儵生囚叔瞻尸政厘简之后公室不竞负黍虽还韩哀日盛
　　赵系家
　　赵氏之系与秦同祖周穆平徐乃封造父带始事晋夙初有上岸霸矫诛韩厥立武寳符临代卒居伯鲁简梦翟犬灵歌处女胡服虽强建立非所颇牧不用王迁囚虏
　　魏系家
　　毕公之苖因国为姓大名始赏盈数自正裔繁昌系载忠正杨干就戮智氏奔命文始建侯武实强盛大梁东徙长安北侦夘既无功卭亦外骋王假削弱虏于秦政
　　韩系家
　　韩氏之先实宗周武事微国小春秋无语后裔事晋韩原是处赵孤克立智伯可取既徙平阳又侵负黍景赵俱侯惠又僭主秦败修鱼魏防区鼠韩非虽使不禁狼虎
　　田敬叔系家
　　田完避难奔于大姜始辞羇旅终然鳯凰物莫两盛代五其昌二君比犯三晋争强和始擅命威遂称王祭急燕赵弟列康庄秦假东帝莒立法章王建失国松栢苍苍
　　孔子系家
　　孔子之胄出于商国弗父能让正考铭勒防叔来奔邹人掎足尼丘诞圣阙里生徳七十升堂四方取则夘诛两观摄相夹谷歌鳯遽衰泣麟何促九流仰镜万古钦躅
　　陈渉系家
　　天下匈匈海内乏主掎鹿争捷瞻乌爰处陈胜首事厥号张楚鬼怪是凭鸿鹄自许葛婴东下周文西拒始亲朱房又任胡武颗颐见杀腹心不与庄贾何人反噬城父
　　外戚系家
　　礼贵夫妇易叙乾坤配阳成化比月居尊河洲降淑天曜垂轩徳着任姒庆流娀嫄逮我炎厯斯道克存吕权大寳窦喜言自兹已降立嬖以恩内无常主后嗣不繁
　　楚元王系家
　　汉封同姓楚有令名既灭韩信王失彭城穆生置醴韦孟作程王戊弃徳与吴连兵太后命礼为楚罪轻文襄继立世挺才英如何赵遂代殒厥声兴亡之兆所任宜明
　　荆燕系家
　　刘贾初从首定三秦既渡白马遂围夀春始迎黥布絶间周殷赏功祚土与楚为隣营陵始爵勲由击陈田生游说受赐千斤权激诸吕事发荣身徙封传嗣亾于郢人
　　齐悼惠系家
　　汉矫秦制树屏自彊表海大国悉封齐王吕后肆怒乃献城阳哀王嗣立其力不量朱虚仕汉功大防长东牟受赏称乱贻殃胶东济北雄渠辟光齐虽七国忠孝者昌
　　萧相国系家
　　萧何为吏文而无害及佐兴王举宗从沛闗中既守转输是赖汉军屡疲秦兵必防约法可久收图可大指兽发踪其功实最政称画一居乃非泰继絶宠勤式旌砺带
