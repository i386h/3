<!-- { "loadSidebar": true } -->
　　臣去病【霍去病也】盛夏吉时【按明堂月令云季夏月可以封诸侯立大官是也】守尚书令丞非【按奏状有尚书令官位而史先阙其名耳丞非者尚书左右丞非其名也】臣青翟【庄青翟也】臣汤【张汤】太常臣充【葢赵充也】大行令臣息【李息】太子少傅臣安【任安也】天非为君生人【左传曰天生烝民立君以司牧之是言生人为立君长司牧耳非天为君而生人也】未教者【谓皇子等竝未习教义】强君连城【皇子未习教义而强使为诸侯王以君连城之人】萧文终【萧何諡文终也】于酂【按萧何初封沛之酂音赞后其子续封南阳之酂音嵯】平津【公孙封平津侯平津高城之卿名】尊建百有余国【谓武帝广推恩之诏分王诸侯王子弟故有百余国】尊卑相逾【谓诸侯王子已为列侯而今又家皇子为列侯是尊卑相逾越矣】臣闳【齐王也王夫人子】臣旦【燕王也汉书云李姬子】臣胥【广陵王也】拨乱世反诸正【春秋公羊传文】爵位二等【谓王与列侯】支子封至诸侯王【谓立胶东王子庆为六安王常山王子平为真定王子商为泗水王是也】家皇子为列侯【按时诸王称国列侯称家故云家皇子故为尊卑失序】舆地圗【谓地为舆者天地有覆载之徳故谓天为葢谓地为舆故地图称舆地圗疑自古有此名非始汉】曰于戏小子闳【此封齐王策文也又按武帝集此三王策皆武帝手制于戏音呜呼戯或音羲】青社【蔡邕独断云皇子封为王受天子大社之土若封东方诸侯则割青土借以白茅授之以立社谓之茅土齐在东方故云青社】俾君子怠【谓若不图于义则君子怠懈无归附心】虐老兽心【按匈奴传曰国贵壮贱老壮者食肥美老食其余是虐老也】边甿【韦昭云甿民也三仓云边人云甿】三十有二君皆来降期奔师【按汉书作三十二师降期作降旗而服防云以三十二军中之将下旗去之也如淳云即昆邪王偃旗鼔降时也若如此意则三十二君非军将葢戎狄酋帅时有三十二君来降也】无菲徳【苏林云菲废也本亦作俷俷败也孔文祥云菲薄也汉书作棐】匪教士不得从徴【韦昭云士非素教习不得从军徴发故孔子曰不教民战是谓弃之是也】五湖之间【按五湖者具区洮滆彭蠡青草洞庭是也或曰太湖五百里故曰五湖也】无侗好轶【侗音同褚先生解云无好轶乐驰骋弋猎】无迩宵人【迩近也宵人小人也邹氏宵音谡谡亦小人也或作佞人】维稽古【禇先生解云维者度也稽者当也言当顺古道也魏髙贵乡公云稽同也古天也谓尧能动天】曰蓬生麻中【已下竝见荀卿子】无废备【言无之武备常备匈奴也】非教士不得从徴【褚先生非习礼义不得在其侧也】宗正与太中大夫公戸满意【宗正官名必以宗室有徳者为之不知时何人公户姓满意名为太中大夫是使二人又有侍御史二人皆徃使治广陵也】曰我安得弟在者【按昭帝钩弋夫人所生武帝崩时才年十七八嵗耳胥旦早封在外实合有疑然武帝春秋高惑于内宠诛太子而立童孺能不使胥旦疑怨亦由权臣辅政贪立幼主之利遂得钩弋子当阳斯实父徳不宏遂令子道不顺然犬各吠非主太中宗正人臣之职义亦当如此】尔雅【尔近也雅正也其书于正字义训为近故云尔雅相承云周公作以教成王又云子夏作之以解诗书也】内有异姓大夫【按内云有异姓大夫以正骨肉葢错也内合言同姓宗正是也外合言异姓太中大夫是也】白芷渐之滫中【白芷香革也音止又音昌改反渐音子潜反渐渍也滫读如礼滫溲之滫音思酒反】














　　史记索隠卷十六
　　钦定四库全书
　　史记索隠卷十七
　　唐　司马贞　撰
　　伯夷列传第一【列传者谓叙列人臣事迹令可传于后世故曰列传】
　　诗书虽缺【按孔子系家称古诗三千余篇孔子删三百五篇为诗今亡五篇又书纬称孔子求得黄帝孙帝魁之书迄秦穆公凡三千三百三十篇乃删以一百篇为尚书十八篇为中候今百篇之内见亡四十二篇是诗书又有缺亡也】然虞夏之文可知也【按尚书有尧典舜典大禹谟备言虞夏禅让之事故云虞夏之文可知也】天下重器【言天位者是王者之重器故庄子云天下大器是也则大器亦重器也】説曰尧让天下【按説者谓诸子杂记也然尧让于许由及夏时卞随务光等殷汤让之天下竝不受而逃事具庄周让王篇】太史公曰余登箕山【葢杨恽东方朔见其文称余而加太史公曰也】余以所闻由务光【谓太史公所闻庄周所説许由务光等】义至髙【谓尧让天下于许由由遂逃箕山冼耳于颍水卞随自投于桐水务光负石自沉于庐水是义至髙也】文辞不少概见何哉【按槪是梗槪概谓略也葢以见由光义至高而诗书之文辞遂不少梗概载见何以如此哉是太史公疑説者之言或非实也】余悲伯夷之意【谓悲其兄弟相让又义不食周粟而饿死】睹轶诗可异焉【上睹音覩軮音逸谓见逸诗之文即下采薇之诗是也不编入三百篇故云逸诗也可异焉者按论语云求仁得仁又何怨乎今其诗云我安适归矣于嗟徂兮命之衰矣是怨词故云可异焉】其传曰伯夷叔齐孤竹君之二子【按其传葢韩诗外传及吕氏春秋也其传云孤竹君是殷汤三月丙寅日所封相传至夷齐之父名初字子朝伯夷名允字公信叔齐名致字公逹解者云夷齐諡也伯仲又其少长之字按地理志孤竹城在辽西令支县应劭云伯夷之国也其君姓墨胎氏者也】盍徃归焉【刘氏云盍者疑辞葢谓其年老归就西伯】采薇【薇蕨也尔雅云蕨鳖也】登彼西山【按西山即首阳山也】以暴易暴兮【谓以武王之暴臣易殷纣之暴主而不自知其非矣】神农虞夏忽焉没兮【言羲农虞夏敦朴禅让之道超忽久矣终没矣今逄此君臣争夺故我安适归矣】于嗟徂兮命之衰矣【于嗟嗟叹之辞也徂者徃也死也言今饿死亦是运命衰薄不遇大道之时至幽忧而饿死】由此观之怨耶非耶【太史公言已观此诗之情夷齐之行似是有所怨耶又疑其云非是怨耶】可谓善人者耶抑非也【又叙论云若夷齐之行如此可谓善人者耶又非善人者耶亦疑也】糟糠不厌【厌者饫也谓不厌不饱也糟糠贫者之所飡也故曰糟糠之妻是也然顔子箪食瓢饮亦未见糟糠之文也】盗蹠日杀不辜【蹠及注作跖竝音之石反按盗蹠栁下惠之弟亦见庄子为篇名】肝人之肉【刘氏云谓取人肉为生肝非也按庄子云跖方休卒太山之阳脍人肝而餔之】暴戾恣雎【暴戾谓凶暴而恶戾也邹诞恣音资睢音于余反刘氏恣音如字雎音休季反恣睢谓恣行为睢盱恶也】注直农【直音如字直者当也亦音值者非也】潼乡【潼音同按潼水名因为乡今之潼津闗是亦为县也】是遵何徳哉【言盗蹠无道横行天下竟以夀终是其人又遵行何徳而致此哉】尤大彰较者也【按较明也言伯夷有徳而饿死盗蹠暴戾而夀终是贤不遇而恶道长尤大着明之证也】犯忌讳而身逸乐【谓若鲁桓楚灵晋献齐襄之比皆是】或择地而蹈之【谓不仕暗君不饮盗泉裹足髙山之顶窜迹沧海之滨是也】时然后言【按论语夫子时然后言】行不由径【按论语澹台灭明之行也】非公正不发愤而遇灾祸者【谓人臣之节非公正之事不感激发愤或出忠言或致身命而卒遇祸灾者不可胜数谓龙逄比干屈平伍胥之属是也】余甚惑焉岂所谓天道非耶是耶【太史公惑于不轨逸乐公正而遇灾害为天道之非而又是耶深惑之也盖天道逺聪听暂遗或穷通数会不由行事所以行善未必福行恶未必祸故先逹皆犹昧之也】举世混浊清士乃见【老子曰国家昏乱始有忠臣是举代混浊则士之清洁者乃彰见故上文嵗寒然后知松栢之后雕先为此言张本也】岂以其重若彼其轻若此哉【按谓伯夷让徳之重若彼而采薇饿死之轻若此故又一解云操行不轨富厚累代是见重若彼公正发愤而遇祸灾是其轻若此也】君子疾没世而名不称焉【自此已下虽论伯夷得夫子而名彰顔回附骥尾而行着葢亦欲微见已之着撰不已亦是疾没世而名不称焉故引贾子贪夫徇财烈士徇名是也又引同明相照同类相求云従龙风从虎者言总各以类相求故太史公言亦是操行廉直而不用于代卒陷非罪与伯夷相类故寄此而发论也】贾子曰【贾子贾谊也谊作鵩鸟赋云然故太史公引之而称贾子也】夸者死权【言贪权势以矜夸者至死不休故云死权也】众庶冯生【冯者恃也音凭言众庶之情葢恃矜其生也邹诞本作每生毎者冒也即冒贪之义】同明相照【已下竝易系辞文也】圣人作而万物覩【按文引此句者谓圣人起而居位则万物之情皆得覩见故以今日又得著书言世情之轻重也】附骥之尾【按苍蝇附骥尾而致千里以譬顔回因孔子而名彰也】
　　管晏列传第二
　　颍上人【按颍水名按地理志颍水出阳城志有颍阳临颍县今亦有颍上县】尝欺鲍叔【按吕氏春秋管仲与鲍叔同贾南阳及分财而管仲尝欺鲍叔多自取鲍叔知其有母而贫不以为贪也】子孙世禄于齐十余世【按世本云庄仲产敬仲夷吾夷吾产武子鸣鸣产桓子啓方啓方产成子豫豫产庄子卢卢产悼子其夷夷产襄子武武产景子能渉渉产带凡九代也】故其称曰【是夷吾著书所称管子者其书有此言故畧举其要】贵轻重【轻重谓钱也今管子有轻重篇】桓实怒少姬【按谓怒荡舟之姬而未絶蔡人嫁之是也】曹沬【音昧亦音末左传作曹刿】故曰知与之为取【老子曰将欲取之必固与之是知此为政之所寳也】晏平仲【名婴平諡仲字父桓子名弱也】事齐灵公庄公景公【按世家及系本灵公名环庄公名光景公名杵臼也】信于知己【信读曰申古周礼皆然也申于知己谓以彼知我而我志获伸】牧民山高乘马轻重九府【皆管氏所著书篇名也按九府葢钱之府藏其书论铸钱之轻重故云轻重九府余如别録之説也】及晏子春秋【按婴所著书名晏子春秋今其书有七十篇故下云其书世多有也】伏庄公尸【按左传崔杼杀庄公晏婴入枕庄公股而哭之成礼而岀崔杼欲杀之是也】余虽为之执鞭所忻慕焉【此太史公之所羡慕仰企平仲之行假令晏生在世己虽与为之仆执鞭亦所忻慕是其好善之至也贤哉良史可以示人臣之炯戒也】
　　老子韩非列传第三【二人教迹全乖不宜同传先贤已有成説今则不可依循宜令老子尹喜庄周同为传其韩非可居商君传末】
