<!-- { "loadSidebar": true } -->
　　尉他【尉官也他名也姓赵他音徒河反又十三州记云大郡曰守小郡曰尉】眞定人【韦昭曰故郡名后更为县在常山】略定杨越【按战国防云吴起为楚収杨越】桂林【按地理志武帝更名郁林】象郡【按本纪始皇三十三年略陆梁地以为南海郁林象郡桂林地理志云武帝更名日南】以谪【音直革反】任嚻【五刀反】龙川令【地理志县名属南海也】絶新道【按苏林云秦所通越道】即被他书【服防云嚻诈作诏书使为南海尉韦昭云被之以书音皮义反】移檄告横浦【按南康记云南野县大庾岭三十里至横浦在秦时闗其下谓为塞上】阳山【姚氏按地理志云掲阳有阳山县今此县上流百余里有骑田岭当是阳山闗】涅谿【邹氏刘氏本竝作涅音年结反汉书作湟谿音皇又卫青传云出桂阳下湟水是也而姚察云史记作涅今本作湟涅及湟不同良由随闻则辄改故也水经云含滙县南有滙浦闗未知孰是然邹诞作涅汉书作湟葢近于古】以其党为假守【按谓他所立其亲党为郡县之职或假守】隆虑侯灶【韦昭云姓周隆虑县名属河内音林闾二音】不能逾岭【按此岭即阳山岭】西瓯骆【邹氏云又有骆越姚氏按益州传云交趾有骆田仰潮水上下人食其田名为骆人有骆王骆侯诸县自名为骆将铜印青绶即今之令长也后蜀王子将兵讨骆自称为安阳王冶封溪县后南越王尉他攻破安阳王令二使典主交趾九眞二郡人寻此骆即瓯骆也】躶国【音和寡反躶露形也】遣两将军【按王恢韩安国】悦好语入见【悦汉书作怵韦昭云诱怵好语】樛氏女【上纪虬反樛姓出邯郸】藏其先武帝玺【李奇云去其僭号】安国少季【安国姓也少季名也】苍梧秦王有连【按苍梧越中王自名为秦王即下赵光是也故云有连连者连姻也赵与秦同姓故称秦王】介汉使者【韦昭曰恃使者为介胄志林云介者因也欲因使者权诛吕嘉然二家之説皆通韦昭以介为恃介者间也以言间恃汉使者之权意即得云恃以介冑则非也虞喜以介为因亦有所由按介者宾主所由也】鏦嘉【韦昭云鏦撞也按字林七凶反又吴王濞传鏦杀吴王与此同】分弟兵就舍【按谓分□其兵也汉书作介介被也恃也】郏壮士【如淳云郏县名在颍川】术阳侯【韦昭云汉所封按功臣表术阳属下邳】函封汉使节置塞上【按南康记以为大庾名塞上也】成安侯【按功臣表成安属郏】广德为龙亢侯【按龙亢属谯国汉书龙亢作龒侯服防音卭晋灼云古龙字】下滙水【刘氏云汇当作皇汉书云下湟水或本作洭】先陷寻陜【姚氏云寻陜在始兴西三百里近连口也】破石门【按广州记在畨禺县北三十里昔吕嘉拒汉积石镇江名曰石门又俗云石门水名曰贪泉饮之则令人变故吴隐之至石门酌水余乃为之歌云也】犁旦城中皆降【邹氏云犁一作比音必至反然犁即比义又解犁黑也天未明尚黒时也汉书史记亦作迟明迟音稚迟待也亦犁之义也】临蔡侯【按表属河内】揭阳令定【地理志揭阳县属南海揭音桀韦昭音其逝反刘氏音求例反定者令之名也按汉功臣表云定揭令意又别也】苍梧王赵光【按汉书云光闻汉兵至降封为随桃侯揭阳令史定为安道侯越将毕取为膫侯桂林监居翁为湘城侯韦昭云湘城属堵阳随桃安道膫三者皆属南阳膫音辽也】谕瓯骆属汉【按汉书瓯骆三十余万口降汉】注九眞儋耳朱崖【徐广皆据汉书为説】
　　东越列传第五十四
　　闽越【按説文云闽东越虵种也故字从虫闽音旻】姓驺氏【徐广云一作骆是上云欧骆不姓驺】闽中郡【徐广云今建安官是按为闽州按下文都东冶韦昭以为在官】摇为东海王都东瓯【韦昭曰今永宁姚氏云瓯水名永嘉记水出永宁山行三十余里去郡城五里入江昔有东瓯王都城有亭积石为道今犹在也】注东瓯王广武侯【徐广云据年表而为説】不战而耘【耘音云耘除也汉书作陨音于粉反】即鏦【刘氏又音窗鏦撞也】繇君丑【繇音摇邑号也丑名】屯豫章梅岭【按徐广云在会稽非也今按豫章三十里有梅岭在洪崖山足当古驿道今此文云豫章梅岭知非会稽也】入白沙武林【徐广云在豫章界按今豫章北二百里接鄱阳界地名白沙有水入湖名曰白沙坈东南八十里有武阳亭亭东南三十里地名武林此白沙武林今当闽越入京道】出句章【郑氏音勾会稽县也】出若邪【按姚氏云地名今阙】东成侯【韦昭曰在九江】建成侯敖为开陵侯【徐广云敖东越臣韦昭云开陵属临淮】缭嫈侯【服防云音荣县名刘伯荘云缭音辽下纡营反城阳王子也】东越将多军【李竒云多军名韦昭云多姓军名也】
　　朝鲜列传第五十五【按朝音潮直骄反鲜音仙以有汕水故名也汕一音讪】王满者【按汉书满燕人姓卫击破朝鲜而自王之】始全燕时【按始全燕时谓六国燕方全盛之时】尝略属真番朝鲜【如淳云燕尝略二国以属己也应劭云莬本直番国】注有番汗【徐氏据地理志而知也番音潘又音盘汗音寒】浿水为界【浿音旁沛反】上下鄣【按地理志乐浪有云鄣】都王险【韦昭云古邑名徐广曰吕黎有险渎县应劭注地理志辽东险渎县朝鲜王旧都臣瓒云险城在乐浪郡浿水之东也】临屯【东夷小国后以为郡】谯谕【説文云谯让也喻晓也谯音才笑反】为名美【有杀将之美名】御杀何【即送何之御也】相路人【应劭云凡五人戎狄不知官纪故皆称相也路人渔阳县人如淳云相其国宰相路人名也】将军王唊【音颊一音协】右渠子长【按汉书表云长路音各】子最【路人子也名最】参澅清侯【韦昭云县名属齐顾氏澅音获】阴荻苴侯【晋灼云属勃海荻音狄苴音子余反】唊平州侯【韦昭云属梁父】长几侯【韦昭云县名属河东】最涅阳侯【韦昭云属齐也】洌口【苏林曰县名度海先得之】
　　西南夷列传第五十六
　　以什数【刘氏音所其反邹氏音所主反】夜郎最大【荀说云犍为属国也韦昭云汉为县属牂牱按后汉书云夜郎东接交趾其地在胡南其君长木出于竹以竹为姓也】靡莫【夷邑名滇与同姓】滇最大【崔浩云后为县越嶲太守所理也】魋结【魋汉书作椎音直追反结音计】同师以东【韦昭云邑名汉书作桐乡】楪榆【韦昭曰益州县楪音叶】嶲昆明【崔浩云二国名韦昭云嶲益州县】徙筰都【服防云二国名韦昭云徙县属蜀筰县在越嶲余广云筰音昨】冉駹【按应劭云汶江郡本冉駹音亾江反】白马最大【按夷邑名即白马氐】庄蹻【音炬灼反楚庄王弟为盗者】滇池方三百里【地理志益州滇池县泽在西北后汉书云其池水源深广而更浅狭有似倒流故谓滇池】通五尺道【谓栈道广五尺】僰僮【韦昭云僰属犍为音蒲北反服防云旧京师有僰婢】注枸一作蒟【按晋灼音矩刘德云蒟树如桑其椹长二三寸味酢取其实以为醤美又云蒟縁树而生非木也今蜀土家出蒟实似桑椹味辛似姜不酢又云取叶此注又云叶似桑叶非也广志云色黒味辛下气消谷】注音窭【求羽反】食重万余人【按食货辎重车也音时用反】道防牱江【崔浩云防牱繋船杙也以为地名道犹从也地理志夜郎又有豚水东至南海四会入海此防牱江】身毒国【身音捐毒音笃一本作干毒汉书音义一名天竺也】且兰【上音子余反小国名也后县属防牱】诛头兰【即且兰也】劳寝靡莫【二国与滇王同姓】后揃【音剪揃谓被分割也】剽分二方【上音疋妙反言西夷后被揃迫逐遂剽居西南二方各属郡县剽亦分义】


　　史记索隐卷二十五
　　钦定四库全书
　　史记索隐卷二十六
　　唐　司马贞　撰
　　司马相如列传第五十七
