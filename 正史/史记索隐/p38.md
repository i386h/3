<!-- { "loadSidebar": true } -->
　　其先卷人【韦昭云属河南地理志亦然然则后置荥阳郡而卷焉音丘反字林音丘权反】勃以织薄曲为生【谓勃本以织蚕薄为生业也韦昭云北方谓薄为曲许慎注淮南云曲苇薄也郭璞注方言云植悬曲柱也音直吏反】常为人吹箫给丧事【左传歌虞殡犹今挽歌类也歌者或有箫管】材官引强【晋灼云申屠嘉为材官蹶张】攻虞【二县名地理志属梁国】击章邯车骑殿【孙捡説是】东缗【小顔音昬非也地理志山阳有东缗县音旻然则戸牖之为东缗音昬是属陈留者音昬属山阳者音旻也】攻齧桑【徐氏云在梁彭城间】阿下【谓东阿之下也】都关【地理志县属山阳】张【地理志东郡夀梁县光武改曰夀张】至砀一嵗二月【谓初起沛及还至砀得一又更二月也】虎贲令【汉书云襄贲令贲音肥县名属东海徐广又云句盾令所见本各别也】击赵贲军尸北【贲音肥人姓名也尸即尸乡今偃师也谓尸县之北】威武【或是封号未必县名也】攻槐里好畤最【地理志二县属右扶风】漆【地理志漆县在右扶风】击章平姚卬军【卬音五郎反平下将】还下郿颍阳【地理志郿属右扶风颍阳属左冯翊也】废丘【地理志槐里周曰犬丘懿王都之秦更名废丘髙祖三年更名槐里而此云槐里者槐里据后而书之又云废丘者以章邯本都废丘而亡亦据旧书之】钟离【地理志县名属九江古钟离子国】燕王臧荼破之易下【荼如字读易水名因以为县在涿郡谓破荼军于易水之下言近水也】驰道【小顔以当髙祖所行之道或以驰道为秦之驰道故贾山传云秦为驰道东穷燕齐也】降下霍人【萧该云左传以偪阳子归纳诸霍人杜预云晋邑也字或作霍】硰石【晋灼音赤座反】乗马絺【絺名也乗音始证反】雁门守圂【圂守之名音胡困反】守遫【音速】箕肆将勲【刘氏肆音如字包恺音以四反汉书勲亦作博字竝误耳】灵丘【地理志县名属代郡】御史大夫施屠浑都【施名也屠防之也地理志浑都县属上谷一云御史大夫姓屠名浑都】沮阳【按地理志沮阳县属上谷】最从髙帝【最都几也谓总举其从髙祖攻战克获之数也】其椎少文【大顔云俗谓愚为钝椎直追反今按椎如字读之谓勃召説士东向而坐责之云趣为我语其质朴之性以斯推之其少文皆如此】狱吏乃书牍背示之【簿即牍也故魏志秦宓以簿击頬则亦简牍之类是也】太后以冒絮提文帝【服防云纶絮也提音弟又音啼非也萧该音底提者掷也萧音为得恚者嗔也遭者逢也谓太后嗔乃逢冒絮因以提帝陌音蛮貊之貊方言云幪巾南楚之间云陌额也】条侯【地理志条县属渤海郡】许负相之【应劭云负河内温人老妪也姚氏按楚汉春秋高祖封为鸣雌亭侯是知妇人亦有封邑】有从理入口【从理横理】彀弓弩【彀者张也】军中闻将军令不闻天子之诏【六韬云军中之事不闻君命】介胄之士不拜【应劭云左传晋郤克三肃使者而退杜预注肃若今撎郑众注周礼肃拜云但俯下手今时撎是】改容式车【轼者车前横木若上有敬则俯身而凭之】因自请上【汉书亚夫至淮阳问邓都尉为画此计亚夫从之今此云自请者葢此亦闻疑而传疑汉史得其实是也】愿以梁委之【谓以梁委之于吴使吴兵不得过也亦有作餧音亦通】而使轻骑兵弓高侯等【韩頽当也】陬【音子侯反】丹徒【地理志县属会稽】人主各以时行耳【谓人主各当其时而行事不必一一相法也】顾得侯【许慎注淮南子云顾反也】封徐卢【功臣表唯徐卢封容城侯】注大脔【脔音李转反谓肉脔也】尚席取櫡【顾氏按舆服杂事云六尚尚席掌武帐帷幔也櫡音筯汉书作箸箸者食所用也留侯云借前筋以筹之礼曰羮之有菜者用挟挟亦箸之类故郑云今人谓箸为挟是也】此不足君所乎【言不设箸者此葢非我意于君有不足乎故如淳云非故不足君之食具偶失之耳葢当然也所以帝视而笑也若本不为足当别有辞未必为之笑也孟康晋灼虽采古人之情亦未必能得其实顾氏亦同孟氏之说又引魏武赐荀或虚器各记异説也】工官尚方【工官即尚方之工所作物属尚方故云工官尚方】县官【县官谓天子也所以谓国家为县官者夏家王畿内县即国都也王者官天下故曰官也】污【污音乌故反】吾不用也【孟康如淳已备两解大顔以孟説为得而姚察又别一解云帝责此吏不得亚夫直辞以为不足任用故召亚夫别诣廷尉使责问】坐酎金不善元鼎五年有罪国除【徐广曰诸列侯坐酎金失侯者皆在元鼎五年但此辞句如有颠倒　纪云坐酎金不善复云元鼎五年有罪国除似重有罪故云颠倒而汉书云为太子太傅坐酎金免官后有罪国除其文又错也按表坐免官至元鼎五年坐酎金又失侯所以二史记之各有不同也】足已而不学【亚夫自以已之智谋足而虚已不学古文所以不体权变而动有近忤】守节不逊【守节谓争栗太子不封王信徐卢等不逊谓顾尚席取箸不对制狱是也】
　　梁孝王系家第二十八
　　以胜为梁王【汉书梁王名揖葢是矣按景帝子中山靖王名胜是史记误耳】梁王自初王通歴已十一年矣【谓自文帝二年初封代后徙淮阳又徙梁通数文帝二年至十二年徙梁为十一年也】棘壁【按左传宣公二年宋华元战于大棘杜预云在襄邑东南葢即棘壁是也】筑东苑【筑谓建也白虎通云苑所以东者何葢以东方生物故也】三百余里【葢言其奢非实辞或者梁国封域之方】广雎阳城七十里【苏林云广其径也太康地理记云城方十三里梁孝王筑之鼔倡节杵而后下和之者称睢阳曲今踵以为故所以乐家有睢阳曲葢采其遗音也】平台【如淳云在梁东北离宫所在者按今城东二十里临新河有故台地不甚高俗云平台又一名修竹苑西京杂记云有落猿岩鳬洲雁渚连亘七十余里是也】千乗万骑【汉官仪曰天子法驾三十六乘大驾八十一乘皆备千乘万骑而出也】出言防入言警【汉旧仪云皇帝辇动称警出殿则传跸止人清道言出入者互文耳出亦有跸】奇邪计【周礼有奇衺之人郑云奇衺谲怪非常也奇音纪宜反邪音斜也】且百巨万【如淳云巨亦大与大百万同也韦昭云大百万今万万】闗説【袁盎云汉家法周道立子是有所闗涉之説于帝也一云闗者隔也引事而闗隔其説不得行也】义格【张晏云格止也服防云格谓格鬬不行苏林音阁周成杂字攱阁也通俗又云高置立攱棚云攱阁字林音纪又音诡也】意梁王【谓意疑梁刺之】良山【汉书作梁山述征记云良山际清水今寿张县南有良山服防云是此山也】有献牛足出背上【张晏云足当处下所以辅身也今出背上象孝王背朝以千上也背者隂也又在梁山明为梁也牛者田之畜冲在六月北方数六故六月六日薨也】諡曰孝王【述征记砀有梁孝王之家】分梁为五国【长子买梁共王子明济川王子彭离济东王子定山阳王子不识济隂五王也】平山襄【汉书作让】罍樽【应劭云诗云酌彼金罍罍者画云雷之象以金节之】争门措指【措音迮侧格反汉书王陵传迫迮前队皆作此字説文云迫笮也谓为门扇所笮】犴反【韦昭云犴音岸按类犴反人姓名也反字或作友】桓邑侯【地理志桓邑阙】窦婴之正言也【窦婴袁盎皆言如周家立子不合立弟】封小弟以应县【此説与晋世家不同事与封叔虞同彼云封唐此云封应应亦成王之弟或别有所见故不同】殷道亲亲周道尊尊【殷人尚质亲亲谓亲其弟而授之周人尚文尊尊谓尊祖之正体故立其子尊其祖也】梁郎某子【谓梁国之郎是孝王官属某子史失其姓名也】
　　五宗世家第二十九【景帝子十四人一武帝余十三人为王汉书谓之景十三王此名五宗者十三人为王其母五人同母者为宗也】
　　阏于【上音遏汉书无于字】儿姁【况羽反儿姁夫人名也王皇后之妹也】注问以五防【按汉书诏策问三十余事】被服造次【小顔云被服言常居处其中也造次谓所向所行皆法于儒者】献王【汉书云大行令奏諡法曰聪明睿智曰献】顷王授代立【汉书云授諡顷音倾也】壖垣【服防云宫外之余地顾野王云墙外行马内田音人椽反又音软又音奴乱反壖墙外之短垣也】行祖【按祖者行神行而祭之故曰祖也风俗通云共工氏之子曰修好逺游故祀为祖神又崔浩云黄帝之子累祖好逺游而死于道因以为行神也又聘礼云出祖释軷祭脯酒而已按今祭礼以軷壤土为坛于道则用黄羝或用狗以其血衅左轮也】江都易王非【按諡法好更故旧曰易也】美人淖姬【郑氏音淖苏林音泥淖之淖女教反淖姓也齐有淖齿是又汉书云建占易王所爱淖姬等十人与奸服舍中】胶西于王端【按广周书諡法云能优其徳曰于】皆去卫【谓不置宿卫人】究变【究者穷也故郭璞云究谓穷尽也】刻深【谓刻割深无仁恩也】持诡辩以中人【谓诡诳之辩以中伤于人】除二千石舍【谓彭祖自为二千石扫除其舍以迎之】为贾人会【音角独言酤谓独酤也会音侩古外反谓为贾人专卖买之价侩以取利若今之知市矣韦昭则训为平其注解为得】国经租税【经者常也谓王家入多于国家常纳之租税也】禨祥【按埤仓云禨祅祥也列子云荆人鬼越人禨谓楚信鬼神而越信禨祥也】行儌【上下孟反下工吊反儌是郊外之路谓廵儌而伺察境界】中山靖王胜【按汉书建元三年济川中山王等来朝闻乐而泣天子问其故王对以大臣内谗肺腑日疎其言甚雄壮词切而理文天子加亲亲之好可谓汉之英藩矣】子昆侈嗣【汉书昆侈諡康王子顷王辅嗣至孙国除也】程姬有所辟【姚氏按释名云天子诸侯羣妾以次进御有月事者止不御更不口説故以丹注面目的的为识令女史见之王察神女赋以为脱袿裳免簪筓施的结羽钗的即释文所云也説文云姅女污也汉律云见姅变不得侍祠姅音半】广川惠王子齐立【汉书齐諡缪王諡法蔽人伤贤曰缪】及幸臣所忠等【按汉书言中尉奏彭祖子去嗣坐暴虐勃乱国除也】作楼车镞矢【应劭曰左传云登楼车以窥宋人谓看敌国营垒之虚实也李廵注尔雅金镞以金为箭镞字林音子木反】长男棁【邹氏一音之悦反苏林音夺许慎説解字林云他活反字従木也】妬媢【下音亡报反邹氏本作媚郭璞注三仓云媢丈夫妬也又云妬女为媢】大行骞【按谓是张骞】
　　三王系家第三十
