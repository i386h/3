<!-- { "loadSidebar": true } -->
　　呉太伯【国语曰黄池之会晋定公使谓呉王夫差曰夫命圭有命固曰呉伯不曰呉王是呉本伯爵也按范寗解论语曰太者善大之称伯者长也周太王之元子故曰太伯称仲雍季歴皆以字配名则伯亦是字又是爵但其名史籍先阙耳】弟仲雍【伯仲季是兄弟次第之字若表徳之字意义与名相符则系本曰呉熟哉居蕃离宋忠曰熟哉仲雍字蕃离今呉之余暨也解者云雍是熟食故曰雍字熟哉也】奔荆蛮号句呉【荆者楚之旧号以州而言之曰荆蛮者闽也南夷之名蛮亦称越此言自号句呉呉名起于太伯明以前未有呉号地在楚越之界故称荆蛮顔师古注汉书以呉言句者夷语发声犹言于越尔此言号句呉当如顔解而注引宋忠以为地名者系本居篇曰熟哉居藩离熟始徙句呉宋氏见史记有太伯自号句呉之文遂弥缝解彼云是太伯始所居地名裴氏引之恐非其义藩离既有其地句呉何总不知贞实呉人不闻别有城邑曽名句呉则系本之文或难依信呉地记曰太伯居梅里在阖闾城北五十里许】仲雍卒【呉地记曰仲雍冢在呉乡常熟县西海虞山上与言偃冢竝列】故夏虚是为虞仲【夏都安邑虞都太阳之虞城在安邑南故曰夏虚左传曰太伯虞仲太王之昭则虞仲是太王之子必也论语称虞仲夷逸隠居放言是仲雍称虞仲今周章之弟亦称虞仲者葢周章之弟字仲始封于虞故曰虞仲则仲雍本字仲而又为虞之始祖故后代亦称虞仲所以祖与孙同号也】子转【谯周古史考云柯转】子颇髙【古史考作颇梦】子卑【古史考云卑轸】以开晋伐虢【春秋经僖公五年冬晋人执虞公左氏二年传曰晋荀息请以屈产之乗与垂棘之壁假道伐虢宫之奇諌不聴虞公许之且请先伐之遂伐虢灭下阳五年传曰晋侯复假道伐虢宫之奇谏不聴以其族行曰虞不腊矣八月甲午晋侯围上阳冬十有二月灭虢师还遂袭虞灭之也】太伯至夀梦十九代【夀梦是仲雍十九代孙也】二年【自夀梦已下始有其年春秋唯记卒年计二年当成七年也】楚之亡大夫申公巫臣【左传鲁成二年曰巫臣使齐及郑使介反币而以夏姬行遂奔晋七年传曰子重子反杀巫臣之族而分其室巫臣遗二子书曰余必使尔罢于奔命以死巫臣使于呉呉子夀梦悦之乃通呉于晋教呉乗车教之战陈教之叛楚寘其子狐庸焉使为行人呉始伐楚伐巢伐徐马陵之会呉入州来子重子反于是乎一嵗七奔命是】十六年【春秋经襄三年楚公子婴齐帅师伐呉左传曰楚子重伐呉为简之师克鸠兹至于衡山也】二十五年王夀梦卒【襄十二年经曰秋九月呉子乗卒左传曰夀梦计从成六年至此正二十五年系本曰呉熟姑徙句呉宋忠曰孰姑夀梦也代谓祝梦乗诸也夀孰音相近姑之言诸也毛诗传读姑为诸知熟姑夀梦是一人又名乗也】长曰诸樊【春秋经书呉子遏左传称樊葢遏是其名诸樊是其号公羊传遏作谒】次曰余祭【左传曰阍戕戴呉杜预曰戴呉余祭也又襄二十八年左传齐庆封奔呉句余与之朱方杜预曰句余呉子夷末也计祭余以襄二十八年卒则二十八年赐庆封邑不得是夷末且句余余祭或谓是一人夷末唯史记作余昧左氏及公羊竝为余祭夷末句余音字各异不得为一或杜氏误耳】次曰季札【公羊传曰谒也余祭也夷末也与季子同母者四人季子弱而才兄弟皆爱之同欲以为君兄弟迅相为君而致国于季子故谒也死余祭也立余祭也死夷末也立夷末也死则国宜之季子季子使而亡焉僚者长庶也即之阖闾曰将从先君之命则国宜之季子也如不从君之命则宜立者我也僚恶得为君乎于是使専诸刺僚史记夀梦四子亦约公羊文但以僚为余昧子为异耳左氏其文不明服防用公羊杜预依史记及呉越春秋下注徐广引系本曰夷昧及僚昧夷光生检系本今无此语然按左狐庸对赵文子谓夷宋甚徳而度其天所启也此必君之子孙实终之若以僚为末子不应此言又光言我王嗣国是夷昧子且明是庶子】诸樊元年已除丧至乃舍之【皆襄十四年左氏传文】不义曹君【成十三年左传曰曹宣公卒于师曹人使公子负刍守使公子欣时逆丧秋负刍杀其太子而自立杜预曰皆宣公庶子也负刍成公也欣时子臧也十五年传曰会于戚执曹成公也执而归诸京师诸侯将见子臧于王而立之子臧曰前志有之曰圣达节杜预曰圣人应天命不拘常礼也次守节杜预曰谓贤者也下失节杜预曰愚者妄动也为君非吾节也虽不能圣敢失守乎遂进奔宋也】君子曰【君子者左丘明所为史评仲尼之词指仲尼为君子也】四年晋平公立【左传襄十年春晋悼公平公即位是也】十三年樊卒【春秋经襄二十五年十有二月呉子遏伐楚门于巢卒左传曰呉子诸樊伐楚以报舟师之役门于巢巢牛臣曰呉王勇而轻若启之将亲门我获射之必殪是君也死疆其少安从之呉子门焉牛臣隠于短墙以射之卒也】封于延陵【襄三十一年左传赵文子问于屈狐庸曰延州来季子其果立乎杜预曰延州来季札邑也昭二十七年左传曰呉子使延州来季子聘于上国杜预曰季子本封延陵后复封州来故曰延州来成七年左传曰呉入州来杜预曰州来楚邑淮南下蔡县是昭十三年传呉灭州来二十三年传呉伐州来则州来本为楚邑呉光伐灭遂以封季子也地理志防稽毗陵县云季札所居太康也地理志曰故延陵邑季札所居栗头有季札祠地理志沛郡下蔡县云古州来国为楚所灭后呉取之至夫差迁昭侯于此公羊传曰季子去之延陵终身不入呉国何休曰不入呉朝廷也此云封于延陵谓因而赐之以菜邑而杜预春秋释例土地名则云延州来阏不知何故而为此言也】泱泱【于良反泱泱犹汪汪洋洋美盛貌也杜预曰和大之声也】沨沨【音冯又音泛杜预曰中庸之声】大而寛【左传作大而婉杜预曰婉约也大而约则俭节易行寛字宜读为婉也】招萷【韶箫二字体变耳】有感【感读为憾字省耳胡暗反】象萷【音朔又素交反】则盟主也【注引徐广曰盟一作明按左传亦作明此以聴声知政言其明聴耳非盟会也】将舍于宿【注引左传曰将舍于戚按太史公欲自为一家事虽出左氏文则随义而换既以舍字替宿遂误宿字下替于戚戚既是邑名理应不易今宜读宿为戚戚卫邑孙文子旧所食地】而又可以畔乎【左传曰而又何乐此畔字宜读曰乐乐谓所闻钟声也畔非其义也】赵文子【名武也】韩宣子【名起也】魏献子【名钟舒也】七年楚公子围杀其王【今按春秋经襄二十五年呉子遏卒二十九年阍杀呉子余祭昭十五年呉子夷末卒是余祭在位四年余昧在位七十年系家倒错二王之年此七年正是余昧之三年昭元年经曰冬十一月楚子麋卒左传曰楚公子围将聘于郑未出境闻王有疾而还入问王疾遂缢而杀孙卿曰以冠缨绞之遂杀其子幕及平夏王于郏谓之郏敖也】注入棘栎麻【杜预注彼云皆楚东鄙邑谯国酂县东北有棘亭汝阴新蔡县东北有栎亭故解者以麻即襄城县故麻城是也】至雩娄【昭五年左传曰楚子使沈尹射待命于巢防启彊待命于雩娄今直言至雩娄略耳】余祭卒【春秋襄二十九年经曰阍杀呉子余祭左传曰呉人伐越获俘焉以为阍使守舟呉子余祭观舟阍以刀杀之公羊传曰近刑人则轻死之道是也】王余昧二年楚公子弃疾杀灵王【据春秋即昧之十五年也昭十三年经曰夏四月楚公子比自晋归干楚弑其君防于干谿楚公子弃疾杀公子比左传具载以词繁不録公子比弃疾皆灵王弟也比即子干也灵王公子围也即位后易名为防弃疾即位后易名熊居是为平王史记以平王遂有楚国故曰弃疾弑君春秋以子干已为王故曰比杀君彼此各有意义也】王僚二年【计僚元年当昭十六年比一年公子光亡王舟事在昭十七年左传也】王僚【此文以为余末子公羊传以为夀梦庶子也】光【此文以为诸樊子系本以为夷昧子也】伍子胥来奔【左传昭二十年曰伍员如呉言伐楚之利于州于杜预曰州于呉子僚也公子光曰是宗为戮而欲反其讐不可从也彼将有他志余姑为之求士而鄙以待之乃见鱄设诸焉而耕于鄙是谓客礼以接待也】拔居巢钟离【昭二十四年经曰冬呉灭巢左传曰楚子为舟师以略呉疆沈尹戌曰此行也楚必亡邑不抚人而劳之呉不动而速之呉人踵楚边人不备遂灭巢及钟离乃还也】居巢【地理志居巢属卢江钟离属九江应劭曰钟离子之国也】初楚边邑卑梁氏【左传无其事】伍子胥初奔呉至待专诸之事【依左传即上五年公子光客之是也事合记于五年不应略彼而更具于此也】楚平王卒【昭二十六年春秋经书云楚子居卒十二诸侯表及左传合于僚十一年也】十三年春呉【据表及左氏传止合有十二年事竝见昭二十七年左传也】烛庸葢余【春秋作掩余史记竝作葢余义同而字异或者谓太史公被腐刑不欲言掩也贾逵及杜预及刺客传皆云二公子王僚母弟而昭二十三年左传曰光帅右掩余帅左杜注彼则云掩余呉王夀梦子又系族谱亦云二公子竝夀梦子若依公羊僚为夀梦子则与系族谱合也】専诸勇士【専或作剸左传作鱄设诸刺客传曰诸棠邑人也】母老子弱【依王肃解与史记同于理无失服防杜预见左传下文云我尔身也以其子为卿遂强解是无若我何犹言我无若是何语不近情过为迃回非也】四月丙子【春秋经唯言夏四月左传亦云丙子当别有按据不知出何书也】谒王僚饮【谒请也本或作请也】夹持铍【音披刘逵注呉都赋铍两刃小刀】详为【上音阳下如字左传曰光伪足疾详即伪也或读此为字音伪非也岂详伪重言耶】匕首【刘氏曰首短劒也按盐铁论以为长尺八寸通俗云其头类故曰首也】二公子降楚楚封之舒下又伐楚拔舒杀二公子【左传昭二十七年曰掩余奔徐烛庸奔钟吾三十年经曰呉灭徐徐子奔楚左传曰呉子使徐人执掩余使钟吾人执烛庸二公子奔楚楚子大封而定其徙无封舒之事当是舒徐字乱又且疎略也】孙武曰【按左氏此年有子胥对耳无孙武事也】六年取居巢【左传定二年当为七年四年战于栢举呉入郢是也】鞭平王尸【左氏无此事也】今果如何【言今欲果敢伐楚可否也】堂谿氏注司马彪云【按地理志而知】夫差取畨【定六年左传四月己丑呉太子终累败楚舟师杜预曰阖闾子夫差兄此以为夫差当谓名异而一人耳左传又曰获潘子臣小惟子及大夫七人楚于是乎迁郢于鄀此言畨畨音潘楚邑名子臣即其邑之大夫也】孔子相鲁【定十年左传曰夏公防齐侯于祝其实夹谷孔丘相犂弥言于齐侯曰孔丘知礼而无勇是也但杜预以为相会仪也而史迁孔子系家云摄行相事按左氏丘以公退曰士兵之又使兹无还揖是摄国相也】败之姑苏【姑苏台名在呉县西三十里左传定十四年曰越子大败之灵姑浮以戈撃阖闾阖闾伤指还卒于陉去檇李七里杜预以为檇李在嘉兴县南灵姑浮越大夫也】谓曰对曰【此为以阖闾谓夫差夫差对阖闾左传则云对曰者夫差对所使之人也】注澒池【澒胡贡反水银以为池】注太伯至夫差二十六世【史记太伯至夀梦十九代诸樊已下六王唯二十五世】大夫伯嚭为太宰【按左传定四年伯嚭为太宰当阖闾九年非夫差代也】败越夫椒【贾逵云越地葢近得之然其地阙不知所在杜预以为太湖中椒山非战所夫椒山不得为一且夫差以报越为志又伐越当在越地何乃不离呉境近在太湖中又按越语云败五湖也】栖于会稽【鸟所止宿曰栖越为呉败依托于山林故以鸟栖为喻左传作保国语作栖】大夫种【大夫官也种名也呉越春秋以为种姓文而刘氏云姓大夫非也】有过氏【过音戈寒浞之子浇所封国也猗姓国晋地道记曰东莱掖县有过乡北有过城古过国也】斟灌斟寻注夏同姓【贾氏据系本而知也按地理志北海夀光县应劭曰古斟灌亭是也平夀县复云故北防寻禹后今防城也然防与斟同】注有仍国名【未知其国所在春秋经桓五年天王使仍叔之子来聘谷梁经传并作任叔仍任声相近或是一地甫吕虢郭之类按地理志东平有任县葢古仍国】使人诱之【左传云使女艾谍浇遂灭过戈杜预曰谍也】七年败齐艾陵【七年鲁哀公之六年也左传此年无伐齐事哀公十一年败齐艾陵尔】征百牢【事在哀七年是年当夫差八年不应上连七年按左传曰子服景伯对不聴乃与之非谓季康子使子贡説得不用百牢太宰嚭自别召康子乃使子贡辞之耳】为驺伐鲁【左传驺作邾声相近自乱耳杜预注左传亦曰邾今鲁国驺县是也驺宜音邾】十年十一年竝伐齐【依左氏合作十一年十二年也】子胥惧曰是弃呉也【左氏作豢呉豢养也】有颠越勿遗【左传曰其颠越不共则劓殄无遗育无俾易种于兹邑是商所以兴也今君易之此则艾陵战时也】使子胥于齐【左传直曰使于齐杜预曰私使人至齐属其子按左传又曰反役王闻之明非子胥自使也】属镂【劒名见越絶书】墓上以梓【左传云树吾墓槚槚可材也呉其亡乎梓槚相类因变文也】抉吾眼置之呉东门【抉乌穴反此国语文彼以抉为辟又云以手抉之王愠曰孤不使大夫得有见乃盛以鸱夷投之江也】齐鲍氏弑悼公【公名阳生左传哀十年呉伐齐南鄙齐人杀悼公不言鲍氏又鲍氏以哀八年为悼公所杀今言鲍氏葢其宗党耳且此伐在艾陵战之前年也今记于后亦为颠倒也】召鲁卫防橐臯【哀十二年左传曰公会呉于橐臯衞侯会呉于郧此并言会卫橐臯者按左传呉徴会于卫初卫杀呉行人惧谋于子羽子羽曰不如止也子木曰徃也以本不欲赴会故鲁以夏会卫及秋乃会太史公以其本召于橐臯故不言郧广陵县东南有发繇口橐音他各反也】注逡遒【上七巡反下酒尤反】赵鞅怒将伐呉乃长晋定公【此依左传文按左传鞅呼司马寅曰建鼓整列二臣死之长幼必可知也是赵鞅怒又曰司马寅请姑视之反曰肉食者无墨今呉王有墨国其胜乎杜预曰墨气色下也国为敌所胜又曰太子死乎且夷徳轻不忍久请少待之乃先晋人是也徐贾所云据国语不与左传合非也左氏鲁襄公伐晋楚为会先书晋晋有信耳外传即国语也书有二名也外呉者呉夷贱之不许同中国故言外也】二十年越复呉【哀十九年左传曰越人侵楚以误呉也杜预曰误呉使不为备也无伐呉事】于甬东【国语曰甬句东越地防稽句章县东海中州也按今鄮县是也】自刭死【左传曰乃缢越人以归也】注犹亭卑犹位【按亭亭名卑犹位三字共为地名呉地记曰徐枕山一名卑犹山是】注土【路禾反小竹笼以盛土】齐太公系家第二
