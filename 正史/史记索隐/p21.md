<!-- { "loadSidebar": true } -->
　　天官书第五【按天文有五官官者星官也星厯有尊卑若人之官曹列位故曰天官】中宫【姚氏按春秋元命包云宫之为言宣也宫气立精为神垣又文耀钩曰中宫大帝其精北极星含元出气流精生一也】天极星【按尔雅北极谓之北辰又春秋合诚图云北辰其星五在紫防中杨泉物理论云北极天之中阳气之北极也极南为太阳极北为太阴日月五星行太阴则无光行太阳则能照故为昏明寒暑之限极也】其一明者太一常居【按春秋合诚图云紫防大帝室太一之精也】后句四星【句音钩勾曲也】末大星正妃【按援神契云辰极横后妃四星从端大妃光明又按星经以后句四星名为四辅其句陈六星为六宫亦主六军与此不同也】皆曰紫宫【控元命包曰紫之言此也宫之言中也言天神运动阴阳开闭皆在此中也宋均又以为十二军中外位各定总为之紫宫也】直斗口【刘氏云如字直当也又音值也】隋斗端兑【隋音易果反刘氏云斗一作北按汉书天文志斗见北端作耑兑作鋭鋭谓星形尖鋭也】曰阴徳或曰天一【按文耀钩曰阴徳为天下刚柔宋均以为阴行徳者道常也】天枪【楚庚反】天棓【音皮韦昭音剖又诗纬曰枪三星棓五星在斗杓左右主枪人棓人石氏星赞云枪棓八星备非常也】絶汉抵营室曰阁道【絶度也扺属也又按乐汁图云阁道北斗辅石氏云阁道六星神所乗也】北斗七星【按春秋运斗枢云第一魁第二旋第三玑第四权第五衡第六开阳第七摇光第一至第四为魁第五至第七为标合而为斗文耀钩云斗者天之口舌玉衡属杓魁为琁玑整长厯云北斗七星星间相去九千里其二阴星不见者相去八千里也】旋玑玉衡【按尚书旋作璿马融云璿美玉也机浑天仪可转旋故曰机衡其中横筩以璿为机以玉为衡葢贵天象也郑注大传云浑仪中筩为旋玑外规为玉衡也】以齐七政【按尚书大传云七政谓春秋冬夏天文地理人道所以为政也人道政而万事顺成又马融注尚书云七政者北斗七星各有所主第一曰正日第二曰主月法第三曰命火谓荧惑也第四曰煞土谓填星也第五曰伐水谓辰星也第六曰危木谓嵗星也第七曰剽金谓太白也日月五星各异故曰七政也】衡殷南斗【按晋灼云殷中也宋灼云殷当也】用昏建中者杓【説文云杓斗柄音疋遥反即招摇】夜半建者衡【孟康曰假令杓昏建寅衡夜半亦建寅也】斗为帝车运于中央【姚氏按宋均曰言是大帝乗车巡狩故无所不纪也】曰文昌宫【文耀钩曰文昌宫为天府孝经援神契云文者精所聚昌者扬天纪辅拂竝居以成天象故曰文昌】一曰上将【春秋元命包曰上将建包曰上威武次将正左右贵相理文绪司禄赏功进士司命主老幼司灾主灾咎也】在魁中贵人牢【乐汁图云天理理贵人牢宋均曰以理牢狱也】魁下六星两两相比曰三台【按汉书东方朔愿陈泰阶六符孟康曰泰阶三台也台星凡六星六符六星之符验也应劭引黄帝泰阶六符经曰泰阶者天子之三阶上阶上星为男主下星为女主中阶上星为诸侯三公下星为卿大夫下阶上星为士下星为庻人三阶平则阴阳和风雨时不平则稼穑不成冬雷夏霜天行暴令好兴甲兵修宫榭广苑囿则上阶为之坼也】注更河三星【按诗记厯枢云更河中招摇为胡兵宋均云招摇星在更河内又乐汁图云更河天矛宋均以为更河名天矛则更河是星名也】句圜十五星【句音钩圜音员其形如连环即贯索星也】曰贱人之牢【按诗记厯枢云贱人牢一曰天狱又乐汁图云连营贱人牢宋均以为连营贯索也】东宫苍龙【按文耀钩云东宫苍帝其精为龙也】房心【按尔雅云大辰房心尾也李巡曰大辰苍龙宿体最明也】心为明堂【春秋説题辞云房心为明堂天王布政之宫尚书运期授曰房四表之道宋均云四星间有三道日月五星所从出入也】大星天王前后星子属【鸿范五行传曰心之大星天王也前星太子后星庻子】房为天府曰天驷【尔雅云天驷房诗记厯枢云房为天马主车驾宋均云房既近心为明堂又别为天府及天驷也】房有两星曰衿【一音其炎反元命包云钩衿两星以闲防神府闿舒为主钩距以备非常也】左角李右角将【李即理理法官也故元命包云左角理物以起右角将帅而动又石氏云左角为天田右角为天门也】大角天王帝廷【按援神契云大角为坐宋均云坐帝坐也】曰摄提【按元命包云摄提之为言提擕也言提斗擕角以接于下也】亢为疏庙【元命包曰亢四星为庙廷又文耀钩为疏庙宋均以为疏外也庙或为朝也】氐为天根【尔雅云天根氐也孙炎以为角亢下系于氐若木之有根也】主疫【宋均云疫病也三月榆荚落故主疾疫也然此时物虽生而日宿在奎行毒气故有疫也】尾为九子【宋均云属后宫场故得兼子子必九者取尾有九星也元命包云尾九星箕四星为后宫之也】箕为敖客【宋均云敖调弄也箕以簸扬调弄象也箕又受物有去去来来客之象也】曰口舌【诗云维南有箕载翕其舌又诗纬云箕为天口主出气是箕有舌象谗言诗曰哆兮侈兮成是南箕谓有敖客行谒请之也】火犯守角【按韦昭曰火荧惑也】南宫朱鸟权衡【按文耀钩云南宫赤帝其精为朱鸟孟康曰轩辕为权太防为衡也】衡太防三光之廷【宋均曰太防天帝南宫也三光日月五星也】十二星蕃臣【春秋合诚图曰太防主法式陈星十二以备武急也】内五星五帝坐【诗含神雾云五精星坐其东苍帝坐神名灵威仰精为青龙之类是也】蔚然曰郎位【徐广云一云鸟哀按汉书作鸟哀则鸟哀蔚然皆星之貌状其星为郎位】傍一大星将位【按宋均云为羣郎之将帅是也】月五星顺入轨道【韦昭云谓循轨道不邪逆也顺入从西入之也】司其出所守天子所诛也【宋均云司察日月五星所守列宿若请官属不去十日者于是天子命使诛讨之也】其逆入不轨道【宋均云逆入从东入不轨道不由康衢而入者也以其所犯命之者亦谓随所犯之位天子命诛其人也】金火尤甚【按火主销物而金为兵故尤急然则木水土为小变也】有隋星五【宋均云南北为隋又他果反隋为垂下】曰少防士大夫【春秋合诚图云少防处士位又天官占云少防一名处士星也】权轩辕轩辕黄龙体【援神契曰轩辕十二星后宫所居石氏星讃以轩辕龙体主后妃也】如衡占【宋均云责在后党嬉谗贼兴招此祥按亦当天子命诛也】东井为水事【元命包云东井八星主水衡也】两河天阙间为闗梁【宋均云两河六星知逆邪言闗梁之限知邪伪也】徳成衡观成潢伤成钺【按徳成衡衡则能平物故有徳公平者先成形于衡观成潢为帝车舍言王者游观亦先成形于潢也伤成钺者伤败也言王者败徳亦先成形于钺以言有败乱则有钺诛之然按文耀钩则云徳成潢败成钺其意异也又此下文祸成井诛成质皆是东井下义总列于此也】栁为鸟注【按汉书天文志注作喙尔雅云鸟喙谓之栁孙炎云喙朱鸟之口栁其星聚也以注为栁星故主草木】七星颈为员宫主急事【按宋均云颈朱鸟颈也员宫喉也物在喉咙终不久留故主急事也】张素为厨【素嗉也尔雅云鸟张嗉郭璞云嗉鸟受食之处也】轸为车主风【宋均云轸四星居中又有二星为左右辖车之象也轸与巽同位为风车动行疾似之也】五星入轸中兵大起【宋均云五星主行使使动兵车亦动也】西宫【文耀钩云西宫白帝其精白虎】咸池曰天五潢五潢五帝车舍【按元命包云咸池主五谷其星五者各有所职咸池言谷生于水含秀舍实主秋垂故一名五帝车舍以车载谷而贩也】火入旱金兵水水【谓火金水入五潢则各致此灾也按宋均云不言木土者木土徳星于此不为害故也】毕曰旱车【尔雅云浊谓之毕孙炎以为掩兔之毕或呼为浊因名星云】毕间为天街【元命包云毕为天阶尔雅云大梁昴孙炎元毕之间日月五星出入要道若津梁也】主葆旅事【姚氏按宋均云葆守也旅犹军旅也言佐参伐以斩除凶也】北宫武【文耀钩云北宫黑帝其精武】虚危【尔雅云枵虚也又云北陆虚也解者以陆为道孙炎曰陆中也北方之宿中也】危为葢屋【宋均云危上一星髙旁两星隋下似乎葢屋也】虚为哭泣事【姚氏按荆州占以为其宿二星南星主哭泣虚中六星不欲明明则有大丧也】营室【元命包云营室十星埏陶精类始立纪纲包物为室又尔雅云营室谓之定郭璞云定正也天下作宫室皆以营室中为正也】曰离宫阁道【按荆州占云阁道王良旗也有六星】汉中四星曰天驷【按元命包云汉中四星曰骑一曰天驷也】旁一星曰王良【春秋合诚图云王良主天马也】八星絶汉曰天潢【元命包曰潢主河渠所以度神通四方宋均云天潢天津也津凑也故主计度也】匏【按荆州占云匏一名天鸡在河鼓东匏明嵗则大熟也】其北河鼓【尔雅云河鼓谓之牵牛孙炎云河鼓之旗十二星在牵牛北或名河鼓为牵牛也】务女【尔雅云须女谓之务女是也一作婺】其北织女织女天孙也【按荆州占云织女一名天女天子女也】嵗星【姚氏按天官占云嵗星一曰应星一曰经星一曰纪星物理论云嵗行一次谓之嵗星则十二嵗而星一周天也】其所在五星皆从而聚【按汉髙帝元年五星皆聚于东井是也据天文志其年嵗星在东井故四星从而聚之也】嬴缩【按天文志曰凡五星早出为嬴嬴为客晩出为缩缩为主人五星嬴缩必有天应见杓也】其趋舍【音聚谓促】摄提格嵗【太嵗在寅嵗星正月晨出东方按尔雅嵗在寅为摄提格李巡云言万物承阳起故曰摄提格格起也】曰监徳【嵗星正月晨见东方之名已下皆出石氏星经文乃六星在斗牵牛失次见杓也汉书天文志则载甘氏及太初星厯所在之宿不同也】单阏嵗【在夘也嵗星二月晨出东方之名尔雅云夘为单阏李巡云阳气推万物而起故曰单阏单尽也阏止也】曰降入【即嵗星三月晨见东方之名其余竝准此】执徐嵗【尔雅辰为执徐李巡云伏蛰之物皆敦舒而出故曰执徐执蛰徐舒也】大荒骆嵗【尔雅云在己为大荒骆姚氏云言万物皆炽盛而大出霍然落落故曰荒骆也】曰跰踵【天文志作路字诂云今作踵也】敦防嵗【尔雅云在午为敦防孙炎云敦盛牂壮也言万物盛壮韦昭云敦音顿也】曰开明【天文志作启明】叶洽嵗【尔雅云在未为叶洽李巡云阳气欲化万物故曰协和洽合也】涒嵗【尔雅云在中为涒李巡云涒物吐秀倾垂之貌也涒音他昆反音他丹反】作鄂嵗【尔雅在酉为作鄂李巡云作咢皆物芒枝起之貌咢音愕今按下文云作鄂有芒则李巡解亦近得天文志云作詻音五格反与史记及尔雅竝异也】阉茂嵗【尔雅云在戍曰阉茂孙炎云万物皆蔽冒故曰阉蔽茂冐也天文志作掩茂也】曰天雎【刘氏音吁唯反也】大渊献嵗【尔雅云在亥为大渊献孙炎云渊深也大献万物于深谓葢藏之于外耳】曰大章【徐广云一作大皇按天文志亦作大皇也】困敦嵗【尔雅在子为困敦孙炎云困敦混沌也言万物初萌混沌于黄泉之下也】赤奋若嵗【尔雅在丑为赤奋若李巡云言阳气奋迅若顺也】曰天皓【音昊汉志作昊】黫然【于闲反】三月生天棓长四尺【按天文志此皆甘氏星经文而志又兼载石氏此不取石氏名申夫甘氏名徳】察刚气以处【徐广云刚一作罚按姚氏引尔雅荧惑谓之执法天官占之荧惑方伯象司察妖孽则此文察罚气为是】荧惑【春秋纬文耀钩云赤帝熛怒之神为荧惑焉位在南方礼失则罚出晋灼云常以十月入太防受制而出行列宿司世道出入无常】居之殃还至虽大当小【按还音旋旋疾也若荧惑反道居其舍所致殃祸速至则虽大反小】久而至当小反大【按久谓行迟也如此祸小反大言久腊毒也】其南为丈夫【按宋均云荧惑守舆鬼南为丈夫受其咎北则女子受其凶也】当其行【宋均云太白宿主军来冲拒也】厯斗之会以定镇星之位【晋灼曰常以甲辰之元始建斗嵗镇一宿二十八嵗而周天广雅曰镇星一名地侯文耀钩云镇黄帝含枢纽之精其体旋玑中宿之分也】日牝牡【晋灼曰嵗阳也太白阴也故曰牝牡也】火与水合曰焠【按谓火与水俱从镇星合也】土为忧主孽卿【按文耀钩云水土合则成炉冶炉冶成则火兴火兴则土之子淬金成消烁消烁则土无子辅父无子辅父则益妖孽故子忧】七寸之内必【按韦昭云必有祸也】察日行以处位【按太白晨出东方曰启明故察日行以处太白之位也】太白【韩诗云太白晨出东方为启明昏见西方为长庚又孙炎注尔雅以为晨出东方髙三丈命曰明晨昏见西方髙三舍命曰太白】其纪上元【按上元是古厯之名言用上元纪厯法则摄提嵗而太白与营室晨出东方至角而入与营室夕出西方凡出入东西各五为八嵗二百三十日复与营室晨出东方大率嵗一周天也】经天天下革政【孟康曰谓出东入西出西入东也太白阴星出东当伏东出西当伏西过午为经天又晋灼曰日阳也日出则星没太白昼见午上为经天】是谓需【又作耎音奴乱反】居实有得也【按实谓星所合居之宿虚谓嬴缩也】察日辰之会【按下文正四时及星辰之防是也】以治辰星之位【按皇甫谧辰星一名毚星或曰钩星元命包曰北方辰星水生物布其纪故辰星理四时宋均曰辰星正四时之位得与北辰同名也】蚤为月蚀【按宋均云辰星与月同精月为大臣先期而出是躁也失则当诛故月蚀见祥】晚为彗星【按宋均云辰星阴也彗亦阴阴谋未成故晚出也】出东方为格【谓辰星出西方辰水也太白出东方太白金也水生金母子不相从故上有军不战今母子各出一方故为格格谓言不和同故野有兵不战然也】正旗出【按旗葢太白芒角似旌旗】兔过太白【按广雅云辰星谓之兔星则辰星之别名兔或作毚也】间可椷劒【椷音函函容也言中间可容一劒则函字本有咸音故字从咸剑古作劒也】七命曰小正【谓星凡有七名命者名也小正一也辰星二也天免三也安周星四也细爽五也能星六也钩星七也】月行中道【按中道房室星之中间也房有四星若人之房三间有四表然故曰房南为阳间北为阴间则中道房星之中间也故房是日月五星之行道然黄道亦经房心若月行得中道故阴阳和平若行阴间多阴事阳间则人主骄恣若歴阴星阳星之南北太阴太阳之道即有大小若兵及大旱若丧也】外北三尺阴星【按谓阴间外北三尺曰阴星又北三尺曰太阴道则下阳星及太阳亦在阳间之南各三尺也】太阴大水兵也【太阴太阳皆道也月行近之故有水旱兵丧也】角间天门十月为四月【谓月行入角与天门若十月犯之当为来年四月成灾十一月则主五月也】犯四辅辅臣诛【按谓月犯房星也四辅房四星也房以辅心故曰四辅】月蚀始日五月者六六月者五【始日谓仓始起之日也依此文计惟有一百二十一月与元数甚为悬校既无太初厯术不可得推而定今以汉志统厯法计则六月者七五月者一又六月者一五月者一凡一百三十五月而复始耳或术家各异或传冩错谬故此不同无以明知也】列星其宿地忧【谓月蚀列星二十八宿当其分地有忧忧谓兵及丧也】昭明星【按春秋合诚图云赤帝之精象如太白七芒释名为笔星气有一枝末鋭似笔亦曰笔星也】五残星【孟康云星表有青气晕有毛填星之精也】汉者亦金之散【按水生金散气即水气河图括地象曰河精为天汉也】炎火星【艳音也】格泽星【一音鹤铎又音格宅格胡客反】天精【韦昭云精谓清朗汉书作牲亦作腥郭璞云注三苍云腥雨止无云也】天蛪【五结反亦作蚬音同】月离于毕【按韦昭云离歴】相遇者【音偶汉书作禺】杼云【姚氏按兵书云营上云气如织勿与战也】杓云【刘氏音时酌反説文音丁了反许慎注淮南云杓引也】若雾【音如字一音防一音亡遘反尔雅云天气下地不应曰雾言防昧不明之意也】穹闾【邹云一作弓闾天文志作弓字音穹葢谓以氊为闾崇穹然又宋均云穹兽名亦异説也】逢俉化言【俉音五故反逢俉谓相逢而惊也亦作迕音同化当为讹字之误耳】四时之卒始【谓立春日是去年四时之终卒今年之始也】戎叔为【韦昭云戎叔大豆也为成也又郭璞注尔雅亦云戎叔胡豆孟康同也】小雨趣兵【音促谓风从西北来则戎菽成而又有小雨则国兵趣起也】比数雨【比音鼻律反数音疎矩反谓以次数日以侯一嵗之雨以知丰穰也】五家【按谓五纪嵗月日星辰厯数各有一家颛学习之故曰五家也】必贵三五【三五谓三十嵗一小变五十嵗一大变】故曰虽有明天子必视荧惑之所在【此据春秋纬文耀钩故言故曰】平城之围【汉髙祖之七年】月晕参毕七重【按天文志其占者毕间天街也街北胡也街南中国也为匈奴参为赵毕为边兵是嵗髙祖自将兵击匈奴至平城为冒顿所围七日乃解则天象有若符契七重主七日也】星茀【音佩即孛星也】于河戒【按天文志武帝元封之中星孛于河戒其占曰南戒为赵门北戒为胡门朝鲜北胡之域也其河戒即南河北河也】荦荦【力角反荦荦大事分明也】必通三五【按三谓三辰五谓五星】苍帝行徳天门为之开【按谓王者行春令布徳泽被天下应灵威仰之帝而天门为之开以发徳化也天门即左右角间也】赤帝行徳天牢为之空【亦谓王者行徳以应火精之帝谓举大礼封诸侯之地则是赤帝行徳夏阳主舒散故天牢谓之空则人主当赦宥也】天行徳【按天谓北极紫防宫也言王者当天心则北辰有光耀是行徳也北辰光耀则天子更立年也】一曰二曰【按谓星家之异説太史公兼记之耳】三能三衡者天廷也【上云南宫朱鸟权衡衡太防三光之庭则三衡者即太防也其谓之三者为日月五星也然斗第六第五星亦名衡又参三星亦名衡然竝不为天廷也】
