<!-- { "loadSidebar": true } -->
　　太史公古之良史也家承二正之业人当五百之运兼以代为史官亲掌图籍慨春秋之絶笔伤旧典之阙文遂乃错综古今囊括记録本皇王之遗事采人臣之故实爰自黄帝迄于汉武歴载悠邈旧章罕补渔猎则穷于百氏笔削乃【一多咸字】成于一家父作子述其勤至矣然其叙劝襃贬颇称折衷后之作者咸取则焉夫以首创者难为功因循者易为力自左氏之后未有体制而司马公补立纪传规模别为书表题目莫不本纪十二象嵗星之一周八书有八篇法天时之八节十表放刚柔十日三十系家比月有三旬七十列传取悬车之暮齿百三十篇象闰余而成嵗其间礼乐刑政君举必书福善祸淫用垂炯戒事广而文局词质而理畅斯亦尽美矣而有未尽善者具如后论虽意出当时而义非经逺葢先史之未备成后学之深疑借如本纪叙五帝而阙三皇系家载列国而有外戚邾许春秋次国畧而不书张吴敌国藩王抑而不载竝编录有阙窃所未安又列传所着有管晏及老子韩非管晏乃齐之贤卿即如其例则吴之延陵郑之子产晋之叔向衞之史鱼盛徳不忝何为葢阙伯阳清虚为教韩子峻刻制法静躁不同徳刑斯舛今宜柱史共漆园同传公子与商君竝列可不善欤其中逺近乖张词义踳駮或篇章倒错或赞论麄疎葢由遭逢非罪有所未暇故十篇有録无书是也然其网络古今叙述惩劝异左氏之微婉有南史之典实所以扬雄班固等咸称其良史之才葢信乎其然也后褚少孙亦颇加补缀然犹未能周备贞业谢颛门人非博古而家传是学颇事讨论思欲续成先志润色旧史辄黜陟阶降改定篇目其有不备竝采诸典籍以补阙遗其百三十篇之赞既非周悉竝更申而述之附于众篇之末虽曰狂简必有可观其所改更且条于后至如徐广唯畧出音训兼记异同未能考覈是非解释文句其裴骃实亦后进名家博采羣书专取经传训释以为集解然则时有冗长至于盘根错节残纰缪咸拱手而不言斯未可谓通其学也今辄采按今古仍以裴为本兼自愚管伸为之注号曰小司马史记然前朝顔师古止注汉史今竝谓之顔氏汉书贞虽位不逮顔公既补旧史兼下新意亦何让焉
　　三皇本纪第一
　　太史公作史记古今君臣宜应上自开辟下迄当代以为一家之首尾今阙三皇而以五帝为首者正以大戴礼有五帝徳篇又帝系皆叙自黄帝已下故因以五帝本纪为首其实三皇已还载籍罕备然君臣之始教化之先既论古史不合全阙近代皇甫谧作帝王代纪徐整作三五厯皆论三皇已来事斯亦近古之一证今竝采而集之作三皇本纪虽复浅近聊补阙云
　　秦本纪
　　秦虽嬴政之祖本西戎附庸之君岂以诸侯之邦而与五帝三王同称本纪斯必不可可降为秦系家
　　项羽本纪
　　项羽崛起争雄一朝假号西楚竟未践天子之位而身首别离斯亦不可称本纪宜降为系家
　　吕太后本纪
　　吕太后本以女主临朝自孝惠崩后立少帝而始称制正附惠纪而论之不者或别为吕后本纪岂得全没孝惠而称吕后本纪今依班氏分为二纪焉
　　曹叔振铎系家
　　右亦姬姓之国而文昭春秋之时颇称强国其后数十代岂可附管蔡亾国之末而没其篇今曹叔振铎系家自为一篇
　　许男邾子系家
　　许文叔太岳之二邾曹姓之君竝通好诸侯同盟太国不宜令没其事亦可叙其本末补许邾系家焉孔子系家
　　右教化之主吾之师也为帝王之仪表示人伦之准的自子思已下代有哲人继代象贤诚可仰同列国前史既定吾无间然
　　陈渉系家
　　右时因扰攘起自匹夫假托妖祥一朝称楚歴年不永勲业蔑如继之齐鲁曾何等级可降为列传
　　张耳吴芮系家
　　右势侔楚汉位埒齐韩俱懐从沛之心咸享誓河之业爵在列侯之上家传累代之基长沙既曰令终赵王亦谓善始竝可列同系家焉
　　吴濞淮南系家
　　右五宗之国俱享大邦虽复逆乱心取污朝典岂可谓非青社之国哉然淮南犹有后不絶衡山亦其罪葢轻比三卿之分晋方暴秦之灭周可不优乎安得黜其王国不止上同五宗三王列于系家其吴濞请与楚元王同为一篇淮南宜与齐悼惠王为一篇
　　萧相国
　　曹相国
　　留侯
　　绛侯
　　五宗
　　三王
　　右六篇请各为一篇
　　列传
　　子产叔向列传
　　按有管晏列传其国侨羊舌肸等亦古之贤大夫合着在管晏之下不宜散入循吏之篇
　　老子韩非列传
　　右二人教迹全乖不宜同传先贤已有成説今则不可依循宜令老子尹喜庄周同为传其韩非可居商君传末
　　鲁连邹阳屈原贾生列传
　　鲁连屈原当六国之时贾谊邹阳在文景之日事迹虽复相类年代甚为乖絶其邹阳不可上同鲁连贾生亦不可下同屈平今抽鲁连同田单为传其屈原与宋玉等为一传其邹阳与枚乗贾生等同传
　　司马相如汲郑列传
　　右不宜在西夷之下
　　大宛列传
　　右宜在朝鲜之下不合在酷吏游侠之间斯葢竝司马公之残褚先生补之失也幸不深尤焉
　　为述赞
　　右述赞之体深所不安何者夫叙事美功合有首末惩恶劝善是称褒贬观太史公赞论之中或国有数君或士兼百行不能备论终始自可畧申梗概遂乃颇取一事偏引一奇即为一篇之赞将为龟鉴诚所不取斯亦明月之珠不能无纇矣今竝重为一百三十篇之赞云三皇本纪第二
　　太皥庖牺氏风姓代燧人氏继天而王母曰华胥履大人迹于雷泽而生庖牺于成纪虵身人首【按伏牺风姓出国语其华胥已下出帝王代纪然雷泽泽名即舜所渔之地在济隂其成纪亦地名　按天水有成纪县】有圣徳仰则观象于天俯则观法于地旁观鸟兽之文与地之宜近取诸身逺取诸物始画八卦以通神明之徳以类万物之情造书契以代结绳之政于是始制嫁娶以俪皮为礼【按谯周古史考伏牺制嫁娶以俪皮为礼也】结网罟以教佃渔故曰宓牺氏【按事出汉书厯志宓音伏】养牺牲以庖牺有龙瑞以龙纪官号曰龙师作二十五之瑟木徳王注春令故易称帝出于震月令孟春其帝太皥是也【按位在东方像日之明故称太皥皥明也】都于陈东封太山立一百一十一年崩【按皇甫谧伏牺葬南郡或曰冢在山阳高平之西也】其后裔当春秋时有任宿须句颛臾皆风姓之也女娲氏亦风姓虵身人首有神圣之徳代宓牺立号曰女希氏无革造唯作笙簧【按礼明堂位及系本皆云女娲作笙簧】故易不载不承五运一曰水娲亦木徳王葢宓牺之后已经数世金木轮环周而复始特举女娲以其功高而充三皇故类木王也当其末年也诸侯有共工氏任智刑以强霸而不王以水承木乃与祝融战不胜而怒乃头触不周山崩天柱折地维女娲乃链五色石以补天断鼇足以立四极聚芦灰以止滔水以济冀州【按其事出淮南子也】于是地平天成不改旧物女娲氏没神农氏作【按三皇説者不同谯周以燧人为皇宋均以祝融为皇而郑依春秋纬以女娲为皇承伏牺皇甫谧亦同今依之】炎帝神农氏姜姓母曰女登有蟜氏之女为少典妃感神龙而生炎帝人身牛首长于姜水因以为姓【按国语炎帝黄帝皆少典之子其母又皆有娲氏之女据诸子及古史考炎帝之后凡八代五百余年轩辕氏代之岂炎帝黄帝同是昆弟而同母氏也皇甫谧以为少典氏有女娲氏诸侯国号然则姜姬二帝同出少典氏黄帝之母又是神农母氏之后代女所同是有娲氏之女也】火徳王故曰炎帝以火名官斲木为耜揉木为耒耒耨之用以教万人始教耕故号神农氏于是作蜡祭以赭鞭鞭草木始尝百草始有毉药又作五弦之瑟教人日中为市交易而退各得其所遂重八卦为六十四爻初都陈后居曲阜【按今淮南阳有神农井又左传鲁有大庭氏之库是也】立一百二十年崩葬长沙神农本起列山故左氏称列山氏之子曰柱亦曰厉山氏礼曰厉山氏之有天下是也【按郑云厉山神农所起亦曰有列皇甫谧曰厉山今随之厉卿也】神农纳奔水氏之女曰听訞为妃生帝魋魋生帝承承生帝明明生帝直直生帝牦牦生帝哀哀生帝克克生帝榆凡八代五百三十年而轩辕氏兴焉【按神农之后凡八代事见帝王代记及古史考然古典亾矣况谯皇二代皆前氏传前闻君子考按古书而为此説岂至今凿空乎此纪亦据以为説其易称神农氏没即榆榆犹袭神农之号也】其后有州甫甘许戏露齐纪怡向申吕皆姜姓之后竝为诸侯或分掌四岳当周室甫侯申伯为王贤相齐许列为诸侯霸于中国葢圣人徳泽广大故其祚繁昌久长云一説三皇天皇地皇人皇为三皇既是开辟之初君臣之始图纬所载不可全弃故兼序之天地初立有天皇氏十二头澹泊无所施为而民俗自化木德王嵗起摄提兄弟十二人立各一万八千嵗【葢天地初立神人首出行化故其年世长久也然言十二头者非谓一人之身有十二头葢古质比之鸟兽头数故也】地皇十一头火德王姓十一人兴于熊耳龙门等山亦合万八千嵗人皇九头乗云车驾六羽出吞口兄弟九人分长九州各立城邑凡一百五十世合四万五千六百年【天皇下皆出河图及三五厯也】自人皇已后有五龙氏【五龙氏兄弟五人竝乘龙上下故曰五龙氏也】燧人氏【按其君钻燧出火教人熟食在伏牺氏前谯周以为三皇之首也】大庭氏柏皇氏中央氏卷须氏栗陆氏骊连氏赫胥氏尊卢氏浑沌氏昊英氏有巢氏朱襄氏葛天氏隂康氏无懐氏斯葢三皇已来有天地者之号【按皇甫谧以为大庭已下一十五君皆袭庖牺之号事不经见难可依从然按古封太山者首有无懐氏乃在太昊之前岂得如谧所説】但载籍不纪莫知姓王年代所都之处而韩诗以为自古封太山禅梁甫者万有余家仲尼观之不能尽识管子亦曰古封太山七十二家夷吾所识十有五焉首有无懐氏然则无懐之前天皇已后年纪悠邈皇王何升而告但古书亡矣不可备悉岂得谓无帝王耶故春秋纬称自开辟至于获麟凡三百二十七万六千嵗分为十纪凡世七万六百年一曰九头纪二曰五龙纪三曰摄提纪四曰合雒纪五曰连通纪六曰序命纪七曰循飞纪八曰因提纪九曰禅通纪十曰疏讫纪当黄帝时制九纪之间是以録于此补纪之也








　　史记索隠卷三十
　　读史家多尚索隠宋诸儒尤推小司马史记与小顔氏汉书如日月并炤故淳咸湻间官本颇多广汉张介仲削去褚少孙续补诸篇以索隠为附庸尊正史也赵山甫病非全书取所削者别刋一帙澄江耿直之又病其未便流览以少孙所续循其卷第而附入之虽桐川郡有三刻惟耿本最精余家幸藏桐川本有二拟从张本恐流俗染人之深难免山甫之嫌拟従耿本恐列三皇本纪为冠大非太史公象润余而成嵗之数遂订裴骃集解而重新焉每读至舛逸同异处如宰我未尝従田横之类辄不能忘情于小司马幸又遇一索隠单行本子凡三十卷自序缀于二十八卷之尾后二卷为赞述为三皇本纪乃北宋秘省大字刋本晋亟正其譌谬重脱附于裴骃集解之后真读史第一快事也倘有问张守节正义者有王震泽先生行本在古虞毛晋识
