<!-- { "loadSidebar": true } -->
　　张仪者魏人也【按晋有大夫张老又河东有张城张氏为魏氏人必也而吕览以为魏氏余子则葢魏之支庶也又书略説余子谓庶子也】游说【音税】醳之【古释字】曰嘻【音僖郑曰嘻悲恨之声】相约从亲【从音足容反】而数让之【按谓数设词而让之让亦责也数音朔】宁渠能乎【渠音讵古字少假借耳】为文檄【桉徐广云一作丈二檄王劭按春秋后语云文二尺檄许慎云檄二尺书】从若饮【若者汝也下文而亦训汝】苴蜀相攻击【上苴音巴谓巴蜀之夷自相攻击也今字作苴者按巴苴是草名今论巴遂误作苴也或巴人巴郡本因芭苴得名所以其字遂以苴为巴也】注益州天苴读为芭黎【天苴即巴苴也谯周蜀人也知天苴之音读为芭黎之芭按芭黎即织木葺为苇蓠也今江南亦谓苇蓠曰芭蓠也】司马错【七各反又七故反二音】什谷之口【一本作寻谷寻什声相近故其名惑也战国策云轘辕缑氏之口亦其地相近也】秦攻新城【此新城当在河南伊阙之左右】去王逺矣【王音于放反】遇其财足以富人【战国策遇作得】利尽西海【西海谓蜀川也海者珍藏所聚生犹谓秦中为陆海然也其实西亦有海也】名实附也【按名谓传其徳也实谓得土地财寳】臣请谒其故【谒者告也陈也故谓陈不宜伐之端由也】起兵伐蜀十月取之【六国年表在惠王二十二年十月也】蒲阳【魏邑名也】曰夏阳【音下夏山名也亦曰大夏是蜀所都】秦下兵攻河外【河之西即曲沃平周之邑等】据卷衍【卷县在河南衍地名】秦折韩而攻梁【战国策折作挟也】献商于之地【刘氏云商即今之商州有古商城其西二百余里有古于城】不欲出之【按不字当作必时张仪为楚所囚故必欲出之也】闻苏秦死【按此时当秦惠王之后元十四年】必折天下之脊【按常山于天下在北有若人之背脊也】枋船【枋音方谓并两舫也亦音船】扞闗【在楚之西界】注巴郡鱼复【音伏按地理志巴郡有鱼复县】偏守新城【上是连反此云新城当在吴楚之间】汉中【其地在秦南山之南楚之西北汉水之北名曰汉中】攻衞阳晋大关天下胷【夫以常山为天下脊则此衞及阳晋当天下胷葢其地是秦晋齐楚之交道也以言秦兵据阳晋是大关天下胷则他国不得动也】泗上十二诸侯【谓边近泗水之侧当战国之时有十二诸侯宋鲁邾莒之比也】混一诸侯【混本作棍同胡本反】而厮徒负养【厮音斯谓杂役之贱者负养谓负担以给养公家亦贱人也】虎贲之士跿跔科头【上跿跔音徒俱二音又音劬刘氏云谓跳跃也又集韵云偏举一足曰跔战国策曰虎挚之士虎跔科头谓不着兜鍪】贯頥【谓两手捧頥而直入敌言其勇也】奋防【谓又有执防者奋怒而趋入阵】探前趹后【谓马前足探向前后足趹于后趹音乌穴反趹谓后足趹地言马之走埶疾也】蹄间三寻【按七尺曰寻言马走之疾前后蹄间一掷过三寻也】徒裼【徒者徒跣也裼袒也谓袒而见肉也】鸿台之宫桑林之苑【按此皆韩之宫苑亦见战国策】番吾【上音盘又音婆赵之邑也】梁效河外【按河外河之南邑若曲沃平周等也】割河间【谓河漳之间邑暂割以事秦耳】督过之【督者正其事而责之督过是深责其过也】塞午道【此午道当在赵之东齐之西也午道地名也郑云一纵一横为午谓交道也】金斗长其尾【斗音主凡方者为斗若安长柄则名为枓音主尾即斗之柄其形若刀也】热啜【音昌悦反按谓热而啜之是羮也于下云厨人进斟斟谓羮勺故因名羮曰斟故左氏羊羮不斟是也】恒山之尾【尾犹末也谓献恒山城以与秦】冯喜【此与战国策同旧本憙者误也】祭器必出【凡王者大祭祀必陈设文物轩车彜器等因谓此等为祭器也】外伐与国【谓齐之伐梁也梁之与齐先相许与约从为隣故云与国也】张仪相魏一嵗卒【年表张仪以安僖王十年卒纪年云梁安僖王九年五月卒】吾为事来【轸语犀首言我故来欲有教汝之事何不相见】厌事矣【上一艶反厌者饱也谓欲令其多事也】田需【需时为魏相也】中谢【葢谓侍御之官】馆庄子【谓逆旅舍其人字庄子者或作卞庄子也】或曰勿救便【此葢张仪等之计防】愿子为子主计【子指陈轸也子主谓楚王】臣主与王何异【臣主谓轸之主楚王也王秦惠王以言我主与王俱宜待韩魏之毙而击之亦无异也】秦魏之交可错矣【错音措按错停止也】不得复过【音戈言义渠道逺今日已后不复得更过相见】请谒事情【谓欲以秦之缓急告语之也】曰中国无事【按谓山东诸侯齐魏之大国等】秦得烧掇焚杆【上掇音都活反谓焚烧而侵掠焚杆音烦乌二音按焚揉而牵掣也战国策云秦且烧君之国是説其事也】君之有事【谓山东诸国共伐秦】事君之国【谓秦求亲义渠君也】五国伐秦【按表秦惠王后元七年楚魏齐韩赵五国共攻秦是其事也】千纯【凡丝绵布帛等一段为一纯纯音屯】此公孙衍所谓耶【按谓上文犀首云君之国有事秦将轻使重币事君之国故云衍之所谓因起兵袭秦以伤张仪也】入李伯之下【谓义渠破秦而収军而入于李伯之下则李伯人名或邑号战国策伯作帛】佩五国之印为约长【犀首后相五国或从或横常为约长】振防【下音歩卜反振谓振扬而暴露其短】以扶其説【按扶谓説彼之非成我之是扶会已之説辞】成其衡道【张仪説六国使连衡而事秦故云成其衡道然山东地形从长苏秦相六国令从亲而宾秦也闗西地形衡长张仪相六国令破其従而连秦之衡故谓张仪为连横矣】







　　史记索隠卷十八
<史部,正史类,史记索隐>
　　钦定四库全书
　　史记索隠卷十九
　　唐　司马贞　撰
　　樗里子甘茂列传第十一
　　樗里子名疾【按樗木名也音摅高诱曰其里有大樗树曰樗里然疾居渭南隂乡之樗里故号曰樗里子又按纪年则谓之楮里疾也】滑稽多智【滑音骨稽音鸡邹诞又音滑稽或解云滑乱也稽同也言使捷之人言非若是言是若非谓能乱同异也一云滑稽酒器可转注吐酒不已以言俳优之人出口成章词不穷竭如滑稽之吐酒不已也】爵右更【按右更秦之第十四爵名也】惠王八年使伐曲沃出其人【按年表云十一年拔魏曲沃归其人又秦本纪惠文王后元八年五国共围秦秦使庶长疾与战修鱼斩首八万十一年樗里疾攻魏焦降之则焦与曲沃同在十一年明矣而传云八年拔之不同王劭按本纪年表及此传三处记秦伐国竝不同又与纪年不合今亦殆不可考】号为严君【按严君是爵邑之号当是封之严道】游腾【游姓腾名也】知伯之伐仇犹【战国策云知伯欲伐仇犹遗之大钟载以广车高诱注以仇犹为厹由韩子作仇由地理志临淮有厹犹县也】昭王元年樗里子将伐蒲【按纪年云楮里疾围蒲不克而秦惠王薨事与此合】胡衍【人姓名也】衞必折而从之【战国策云今蒲入于秦衞必折而入于衞与此文相反】章台之东【按黄图在汉长安故城西】武库正直其墓【直如字读直犹当也】甘茂者下蔡人【地理志下蔡县属汝南也】事下蔡史举先生【战国策及韩子皆云史举上蔡监门】蜀侯煇【音晖又音胡昆反秦之公子封蜀也华阳国志作煇】相壮反【侧状反姓陈也】迎甘茂于息壤【按山海经啓筮云鮌窃帝之息壤以堙洪水或是此也】南阳积之久矣【谓上党南阳并积贮日久矣】倍数险行千里【数音率腴反】公孙奭【按战国策作公孙衍】其弟立为昭王【按赵系家昭王名稷系本云名侧也】楚围韩雍氏【按秦惠王二十六年楚围雍氏至昭王七年又围雍氏韩求救于秦是再围也刘氏云此是前围雍氏当赧王之三年战国策及纪年与此并不同】解口地【解口秦地名近韩今将与楚也】封小令尹【又封楚之小令尹以杜阳亦秦地今以封楚令尹是秦楚合也】彼有以失之【彼公孙奭及甘茂也有以失之谓不见委任情有所失】而交走秦也【韩楚怨不解二国交走向秦也】与魏讲罢兵【邹氏云讲读曰媾媾犹和也】置之鬼谷【按徐广云在阳城刘氏云此鬼谷在闗内云阳是矣】位之上卿而处之【按处犹留也】范蜎【音休縁反又休软反】注一作蠉【休縁反战国策云作蝝也】内行章义之难【谓召滑内心猜诈外则佯章恩义而卒包藏祸心搆难于楚也】注一云内句章昧之难【按战国策云纳章句之难】事文信侯【战国策云甘罗事吕不韦为庶子】请张卿【即张唐也卿字也】大项橐【音托尊其道徳故云大项】应侯【范雎】赍臣五城【上音侧奚反一音赍并谓割五城与臣也】得上谷三十城【战国策云得三十六县】今秦有十一【谓以十一城与秦也】
　　穰侯列传第十二
　　穰侯魏冉【宣太后之异父长弟也姓魏名冉封之穰地理志穰县在南阳宣太后者惠王之妃姓芈氏曰芈八子者是也】惠文后先武王死【秦本纪云昭王二年庶长壮与大臣公子为逆皆诛及惠文后皆不得良死又按纪年云秦内乱杀其太后及公子雍公子壮是也】华阳君【华阳韩地后属秦芈戎后又号新城君】高陵君【名显】泾阳君【名悝】诛季君【按季君即公子壮僭立而号曰季君穰侯力能立昭王为将军衞咸阳诛季君及惠文后故本纪言伏诛又云及惠文后皆不得良死葢谓惠文后时党公子壮欲立之及壮诛而太后忧死故云不得良死亦史讳之也又逐武王后出之魏亦事势然也】仇液【战国策作机郝葢是一人而记别也】宋公【战国策作宋交】陶【陶即定陶也徐广云作隂陶隂字本易惑也王劭按定陶见有魏冉冢作隂误也】三梁【即南梁也】故国【衞之故国葢楚丘也下文故地亦同谓楚丘也战国策衞字皆作燕子良作子之恐非也】尽晋国【河东河西河内竝是魏地即故晋国今言秦蚕食魏氏尽晋国之地也】讲【和也】必见欺【谓与秦欲讲少割地而求秦质子恐不然必被秦欺也】所闻于魏【须贾说穰侯言魏人谓梁王若少割地而求秦质必是欺我即闻魏见欺于秦也】陶邑必亡【陶一作魏言秦前攻得魏之城邑秦罢则亡而还于魏也】魏氏方疑【贾引魏人之説不许王讲于秦是言魏氏方疑可以少割地而収魏也】从以此散【楚赵怒魏之与秦讲皆争事秦是东方从国于是解散也故云从以此散】两道【穰侯封陶魏效绛与安邑是得河东地言从秦适陶开河西河东之两道】几尽故宋【上音祈此时宋已灭是秦将尽得宋地也】无行危【言莫行围梁之危事】益赵【既得观津仍令赵伐齐而秦又以兵益助赵也】臣窃必之【告齐王言秦必定不益兵以助赵】
　　白起王翦列传第十三
