<!-- { "loadSidebar": true } -->
　　堵阳【韦昭音赭又音如字地名属南阳】訾【音子移反字苑云赀积财也】卑之无甚髙【按卑下也欲令且卑下其志无甚高谈论但令依时事无説古逺也】上林尉【汉书表上林有八丞十二尉百官志尉秩三百石】谍谍【音牒汉书作喋喋口多言】徒文具【按谓空具其文而无其实也】北临厠【刘氏音初吏反按李竒曰霸陵北头厠近霸水苏林曰厠邉侧也包恺音侧义亦两通也】此走【音奏按走犹向也】猗瑟【上音于绮按谓歌声合于瑟声相依倚也】纻絮【上张吕反下息虑反】斮陈絮漆其间【斮音侧略反絮音女居反按斮陈絮以漆着其间也】锢南山【按张晏锢铸也帝北向故北山回顾向南故云南山今按大顔云北山青石肌理宻堪为碑椁至今犹然故秦本纪作阿房或作郦山石椁是也故帝欲北山之石为椁取其精牢释之答言但使薄葬冢中无可贪虽无石椁有何忧焉若使厚殉冢中有物虽并锢南山犹为人所发掘也言南山者取其髙厚之意张晏殊失其旨也】出中渭桥【张晏臣瓉之説皆非也按今渭桥有三所一所在城西北咸阳路曰西渭桥一所在东北髙陵道曰东渭桥其中渭桥在古城之北也】公共也【小顔云公谓不私也】廷尉当是【按崔浩云当谓处其罪也按百官志云廷尉平刑罚奏当所应郡国谳疑罪皆处当以报之也】以法奏之【按法者依律以断也】一抔【音歩侯反按礼运云污尊而抔饮郑氏云抔手抔之字从手字本或作杯言一勺一杯两音并通又音普回反坯者塼之未烧之名也注一坏土张晏云不欲指言故以取土譬者葢不欲言盗开长陵及説伤迫近先帝故也】释之恐【谓帝为太子时与梁王入朝不下司马门释之曾劾故恐也】结袜【上音如字又音计】取容当世【谓性公直不能曲屈见容于当世故至免官不仕也】为中郎署长【按谓为郎署之长也】辇过【下音戈谓文帝乗辇曽过郎署】何自为郎【按崔浩云自从也帝访唐何从为郎又小顔云年老矣乃自为郎怪之也】为官卒将【按国语阖闾卒百人为彻行行头皆官将徐广云一云官士将也】注百人为彻行将帅【按国语百人为彻行行头皆官师贾逵云百人为一队也官师队大夫也】唐曰主臣【按乐彦云人臣进对前称主臣犹上书前云昧死按志林云冯唐面折万乗何言不惧主臣为惊怖其言益着也又魏武谓陈琳云卿为本初檄何乃言及上祖琳谢云主臣益明主臣是惊怖也解已见前志也】朝那【上音朝早也下音乃何反县名属安定也】都尉卭【按都尉姓孙名卭】注撅【音其月反】军市之租【按谓军中立市市有税税即租也】选车【按六韬书有选车之法】彀骑万三千【如淳云彀音构彀骑张弓之骑也】百金之士【晋灼云百金取其贵重也服防曰良士直百金也刘氏云其功可赏百金者事见管子及尔雅】东胡【按崔浩云乌丸之先也国在匈奴之东故云东胡也】澹林【上丁甘反一本作檐槛】赵几霸【几音祈】其母倡也【按列女传云邯郸之倡】郭开【按开是赵之宠臣战国策云秦多与开金使为反间】顔聚【音以喻反汉书作最本齐将也】私养钱【按汉书市肆租税之入为新私奉养如淳云廪假钱也云官所别廪给也】五日一椎牛【椎音直追反击也】尺籍伍符【按尺籍者谓书其斩首之功于一尺之版伍符者命军人伍伍相保不容奸诈】注故行不行【按谓故命人行而身不自行夺劳二嵗也故与雇同】莫府【按莫训大也又崔浩云古者出征无常处以幕为府舍故云莫府莫当为幕古字少耳】不相应【音乙陵反按谓数不同也】
　　万石张叔列传第四十三
　　驯行【音廵】戚里【小顔云此上有姻戚者皆居之故名其里为戚里长安记戚里在城内】谯让【上才笑反谯让责让】为便坐【上于伪反下便音婢绵反葢谓为之不处正室别坐他处故曰便坐坐音如字便坐非正坐处也故王者所居有便殿便房义亦然也音婢见反亦通也】虽燕【燕谓闲燕之时燕安也】入子舍【按刘氏谓小房内非正室也小顔以为诸子之舍若今诸房也】中帬厠牏【按亲谓父也中帬近身衣也苏林曰牏音投又音豆孟康曰厠行清牏行清中受粪函也言建又自洗荡厠窦窦者洗除檅污之穴也又晋灼云今世谓反开小袖衫为侯牏此最厠近身之衣而徐广云牏短板以筑筑厠墙也未知其义何从恐非也】陵里【按小顔陵里里名在茂陵非长安之戚里也】注赵同坐酎金【按汉书而知也】无名数四十万【按小顔云无名数若今之无户籍】归难乎【音乃弹反言欲归于何人】建陵侯【地理志县名在代】戏车【按应劭云能左右超乗按今亦有弄车之戏】注栎机轊【栎音歴谓超逾之也轊音卫谓车毂头】不噍呵【谁何二音谁何犹借访也一作谯呵谯责让也言不嗔责绾也】施易【上音移下音亦】无他肠【小顔云心肠之内无他恶也】诛栗卿【栗姬之兄弟苏林云栗太子之舅也】如职所奏【以言但守职分而已不别有所奏议也】塞侯直不疑【按塞国名今桃林之塞也直姓也不疑名也与隽不疑同字】妄意不疑【谓妄疑其盗取将也】善盗嫂【按小顔云盗谓私之】仁为人隂重不泄常衣弊补衣溺袴【按其解二各有理服防云周仁性质重不泄人之隂谋也小顔云隂宻也为性宻重不泄人言也霍去病少言不泄亦类也其人又常衣弊补衣及溺袴故为不洁清之服是以得幸入卧内也又张晏云隂重不泄隂下湿故溺袴是以得比宦者出入后宫也仁有子孙者先未得此疾病所生也二者未知谁得其实也】期为不洁清【谓心中常期不洁之服则期是故之意也小顔亦同】秘戏【谓后宫中戏剧所宜秘也】张欧【音乌后反汉书作欧孟康音驱也】安丘侯説【音悦】治刑名言【按刘向别録云申子学号曰刑名家者循名以责实其尊君卑臣崇上抑下合于六经也説者云刑名家即太史公所説六家之一也】塞侯功微而周文处讇【按直不疑以呉楚反时为二千石将景帝封之功微也周文处讇者为郎中令也隂重得幸出入卧内也】
　　田叔列传第四十四
　　田叔【按下文字少卿】陉城人【音刑按县名也属中山】乐巨公【本燕人乐毅之后】虫出【按谓死而虫出也左传齐桓公死未葬虫流于户外是也】搏二十【音博】防坐【上音歩卜反】将车【将车犹御车也】因占著名数【言卜占而自占着家口名数于武功犹今附籍然也占音之艳反】无豪易髙也【易音以豉反言邑小无豪易得高名也】为详耶【详音羊谓诈受节不发兵不傅会太子也】不傅事可也【傅音附谓不附会也】鲜好者【上音仙谓太子请其鲜好之兵甲也】












　　史记索隐卷二十三
<史部,正史类,史记索隐>
　　钦定四库全书
　　史记索隐卷二十四
　　唐　司马贞　撰
　　扁鹊仓公列传第四十五
