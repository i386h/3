<!-- { "loadSidebar": true } -->
　　苏秦东周雒阳人也【苏秦字季子葢苏忿生之后已姓也谯周云秦兄弟五人秦最少兄代代弟厉及辟鹄并为游説之士此下云秦弟代代弟厉也】鬼谷先生【按鬼谷地名也扶风池阳颍川阳城并有鬼谷墟葢是其人所居因为号又乐壹注鬼谷子书云苏秦欲神秘其道故假名曰鬼谷】出游数嵗大困而归【按战国策此语在説秦王之后】夫士业已屈首受书【按谓士之立操业者素也本也言本已屈首低头受书于师也】徧观之【音遍官二音按谓尽观覧其书也】得周书隂符【按战国策云得太公隂符之谋则隂符是太公之兵符也】以出揣摩【揣音初委反摩姥何反邹诞本作揣靡靡读亦为摩王邵云揣情摩意是鬼谷之二章名非为一篇也高诱曰揣定也摩合也定诸侯使讐其术以成六国之从也江邃曰揣人主之情摩而近之其意当矣】皆少之【谓王之左右素惯习知秦浮説多不中当世而以为苏秦智识浅故云少之刘氏云少谓轻之也】北有代马【按谓代郡马邑也地理志代郡又有马城县一云代马谓代郡兼有胡马之利】此天府【按周礼春官有天府郑云府物所藏言天尊此所藏若天府然】説燕文侯【上音税下并同燕文侯史失名】东有朝鲜【潮仙二音朝鲜水名】北有林胡楼烦【地理志楼烦属雁门郡】西有云中九原【按地理志云中九原二郡名秦曰九原汉武帝改曰五原郡】注滹沲出卤城【按滹沲水名并州之川也音呼沲又地理志卤城县名属代郡滹沲河自县东至参谷又东至文安入海也】车六百乗粟支数年【按战国策车七百乘粟支十年】南有碣石【战国策碣石山在常山九门县地理志大碣石山在右北平骊城县西南】军于东垣矣【地理志高帝改曰真定也】赵肃侯【按世本云肃侯名言】请别白黑所以异隂阳【按战国策云请屏左右白言所以异隂阳其説异此然言别白黑者苏秦言已今论赵国之利必使分明有如白黒分明隂阳殊异也】则赵氏自操兵【战国策作自销铄】据衞取卷【地理志卷县属河南按战国策云取淇】注常山有蒲吾【按徐氏所引据地理志云然也】前有楼阙轩辕【战国策云前有轩辕又史记俗本亦有作轩冕者非本文也】长姣【音交説文云姣美也】臣人之与臣于人【按臣人谓已为彼臣也臣于人者谓我为主使彼臣己也】夫衡人者【按衡人即游説从横之士也东西为横南北为从地形东西横长故张仪相秦为秦连横】恐愒诸侯【上起拱反下许曷反谓相恐胁邹氏愒音憩其意疎】也通质【音如字又音踬以言通其交质之情】韩絶其粮道【谓拥兵于峣闗之外又守宜阳也】赵渉河漳【谓赵亦渉河漳而西欲与韩作援以阻秦军】楚絶其后【谓出兵武闗以絶秦兵之后】魏塞其道【按其道即河内之道战国策其作午】魏军河外【河外谓陜及曲沃等处也】六国从亲以宾秦【谓六国之军共为合从相亲独以秦为宾而共伐之】黄金千镒【战国策作万镒一镒为一金则二十两曰一镒为米二升郑以一镒为二十四分之一其説异也】锦绣千纯【音淳裴氏云纯端疋名高诱注战国策音屯屯束也又礼乡射云某贤于某若干纯纯数也音旋也】雕隂【魏地也刘氏曰在龙门河之西北按地理志雕隂属上郡】説韩宣王【按世本韩宣王昭侯之子也】巩成臯【二邑本属东周后为韩邑地理志二县并属河南】商阪之塞【刘氏云葢在商洛之间适秦楚之险塞是也】东有宛穰【地理志宛穰二县名并属南阳】洧水【音于轨反水名出南方】谿子【按许慎注淮南子以为南方谿子蛮出柘弩及竹弩】少府时力距来【韩又有少府所造时力距来二种之弩按时力者谓作之得时则力倍于常故有时力也距来者谓以弩埶劲利足以距于来敌也其名并见淮南子】超足而射【按超足谓超腾用埶葢起足蹋之而射也故下云蹠劲弩是也】皆出于防山【庄子云南行至郢北面而不见冥山司马彪云冥山在朔州北郭象云冥山在乎太极李轨云在韩国】棠谿【地理志棠谿亭在汝南吴房县】墨阳【淮南子云服劒者贵于剡利而不期于墨阳莫耶则墨阳匠名也】合赙【按战国策作合伯春秋后语作合相】邓师【邓国有工铸劒而师名焉】宛冯【徐广云荥阳有冯池谓宛人于冯池铸剑故号宛冯】龙泉太阿【按吴越春秋楚王令风胡子请吴干将越欧冶作剑二其一曰龙泉二曰太阿又太康地记曰汝南西平有龙泉水可以淬刀剑特坚利故有龙泉水之剑楚之寳剑也以特坚利故有坚白之论云黄所以为坚也白所以为利也齐辨之曰白所以为不坚黄所以为不利也故天下之寳剑韩为众一曰棠谿二曰墨阳三曰合伯四曰邓师五曰宛冯六曰龙泉七曰太阿八曰莫耶九曰干将也然干将莫耶匠名也其剑皆出西平县今有铁官令一别领戸是古铸剑之地也】当敌则斩坚甲铁幕【按战国策云当敌则斩甲盾提鍪铁幕也邹诞幕一作陌刘云谓以铁为臂胫之衣言其剑利能斩之也】革抉【音决谓以革为射决决射韝也】防芮【防与瞂同音伐谓楯也芮音如字谓繋楯之绶也】今兹效之【按郑注礼云效犹呈也见也】宁为鸡口不为牛后【按战国策云宁为鸡尸不为牛从延笃注云尸鸡中主也从谓牛子也言宁为鸡中之主不为牛之从后也】太息曰【太息谓久蓄气而大吁也】今主君【谓指苏秦也礼卿大夫称主今嘉苏子合从诸侯褎而美之故称曰主】説魏襄王【世本恵王子名嗣】许郾【音偃又于建反战国策作鄢按地理志颍川有许郾二县又有傿陵县故所称惑也傿音焉】注一篇【边田反】昆阳召陵【地理志昆阳属颍川召陵属汝南也】舞阳新都新郪【地理志舞阳属颍川新郪属汝南按即郪丘章帝以封殷后于宋新都属南阳按战国策直云新郪无新都二字】无胥【按其地阙】西有长城【徐广云荥阳卷县有长城葢据地险为説也】筑帝宫【谓为秦筑宫备其廵狩而舍之故谓之帝宫】受冠带【谓冠带制度皆受秦法】祠春秋【言春秋贡奉以助秦祭祀】禽夫差于干遂【按干遂地名不知所在然按干是水旁之髙地故有江干河干是也又左思吴都赋云长干延属是干为江旁之地遂者道也于干有道因为地名】注衣三属之甲【衣音意属音烛按三属谓甲衣也覆一也甲裳二也胫衣三也甲之有裳见左传也】注赢三日【上音盈谓赍糗粮】注中试【音竹仲反谓其筋力能负重所以得中试也】则复利其宅【复音福谓中试之人国家当优复赐之上田宅故云利其田宅也】苍头二十万【谓以青巾裹头以异于众荀卿魏有苍头二十万是也】厮徒十万【厮音斯谓厮养之卒厮养马之贱者今起为之卒】割地以效实【谓割地献秦以效已之诚实】效愚计【此效犹呈也见也】説齐宣王【世本名辟疆威王之子也】五家之兵【按高诱注战国策云五家即五国也】进如锋矢【按战国策作疾如锥矢髙诱曰锥矢小矢喻径疾也吕氏春秋曰所贵锥矢者为应声而至】六博【按王逸注楚词云博着也行六棊故曰六博】蹋鞠【上徒臈反下居六反注云蹴踘促六反蹴亦蹋也崔豹云起黄帝时习兵之埶】过衞阳晋之道【按阳晋魏邑也魏世家哀王十六年秦拔魏蒲阪阳晋封陵是也刘氏云阳晋地名葢适齐之道衞之西南也】径乎亢父【亢音刚又苦浪反地理志县名属梁国也】恫疑【上音通一音洞恐惧也】虚猲【猲本一作喝并呼葛反高诱曰虚猲喘息惧貌也刘氏云秦自疑惧不敢进兵虚作恐怯之词以胁韩魏也】説楚威王【威王名商宣王之子】夏州【裴骃据左氏及车説夏州其文甚明而刘伯庄以为夏州侯之本国亦未为得也】海阳【按地理志无海阳刘氏云楚之东境】南有洞庭【今之青草湖是也在岳州界也】苍梧【地名地理志有苍梧郡】北有陉塞【陉山在楚北境威王十一年魏败楚陉山是也】郇阳【上音荀北有郇阳其地当在汝南颍川之界验地理志及太康地记北境并无郇邑郇邑在河东晋地计郇阳当是新阳声相近字变耳汝南有新阳县应劭云在新水之阳犹豳邑变为栒亦当然也徐氏郇阳当是慎阳葢其疎也】疑于王者【疑作拟读】委虵蒲服【委虵谓以面掩地而进若虵行也蒲服即匍匐并音蒲卜】注秦字季子【按其嫂呼小叔为季子耳未必即其字允南即以为字未之得也】负郭田【负者背也枕也近城之地沃润流泽最为膏腴故曰负郭也】乃投从约书【按诸本亦作设言设者谓宣布其从约六国之事以告于秦若作投亦为易解】俯而庆仰而吊【刘氏云当时庆吊应有其词但书家不録耳】乌啄【音卓又音许秽反今之毒药乌头是】为其愈充腹【刘氏以愈犹暂非也谓食乌头为其暂愈饥而充腹少时毒发而死亦与饥死同患也】今齐长主【按谓齐王年长也或作齐强故言长主】覆三军得二将【按徐广云齐覆三军而燕失二将又战国策云获二将亦谓燕之二将是燕之失也】从子母弟【战国策从作宠】而贾十倍【按谓紫色价贵于帛十倍而本是败素以喻齐虽有大名而其国中困毙也】北夷方七百里【谓山戎北狄附齐者】必长宾之【长音如字宾为摈】泾阳君高陵君【二人秦王母弟也髙陵君名显泾阳君名悝】正告【正告谓显然而告天下也】浮于汶【音旻即江所出之岷山也】乘夏水【夏音暇谓夏潦之水盛长时也】宛东下随【宛县之东而下随邑】乗船出于巴【巴水名与汉水近】五渚【按五渚五处洲渚也刘氏以为宛邓之间临汉水不得在洞庭或説五渚即五湖益与刘説不同也】寡人射隼矣【按易曰射隼于高墉之上获无不利秦王言我今伐楚必当捷获也】起乎少曲【地名近宜阳也】莫不尽繇【音揺摇动也】我离两周【离如字谓屯兵以罹二周也而乃触击于郑故五日国举举犹拔也】塞女防【女防地名葢在太行山之西】韩氏太原卷【刘氏卷音轨龟反也按举安邑塞女防及至韩氏之辑国宜阳也太原者魏地不至太原亦无别名太原者葢太衍字也原当为京及卷皆属荥阳是魏境又下轵道是河内轵县言道者亦衍字徐广云霸陵有轵道亭非魏之境其疎谬如此】南阳封冀【按魏之南阳即河内也封封陵也冀冀邑皆在魏境故徐广云河东皮氏县有冀亭】决荥口【荥泽之口与今汴河口通其水深可以灌大梁故云无大梁也】决白马之口【白马河津在东郡决其流以灌外黄及济阳】决宿胥之口【按纪年作胥葢亦津之名今其地不知所在也】魏无虚顿丘【虚邑名地与酸枣相近】为齐罪【秦令齐灭宋仍以破宋为齐之罪名】攻魏重楚【重犹附也尊也】残均陵【在南阳葢今之均州】安黾厄【音盲县名在江夏】得讲于魏【讲和也解也秦与魏和也】至公子延【至当为质谓以公子延为质也】因犀首属行【犀首公孙衍本魏将因之以属军行行音胡郎反谓连兵相续也】伤于谯石而遇败于阳马【按谯石阳马并赵地名非县邑也】赢则兼欺舅与母【按赢犹胜也舅穰侯魏冉也母太后也】适燕者【适音宅适者责也下同】三川晋国之祸三晋之半【以言西河之外上頟之地及三川晋国皆是秦与魏战之处秦兵祸败我三晋之半是秦祸如此其大者乎】而燕赵之秦者【燕赵之人徃秦者谓游説之士也】苏秦兄弟三人【按谯允南以为苏氏兄弟五人更有苏辟苏鹄典略亦同其説按苏氏谱云然】
　　张仪列传第十
