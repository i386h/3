<!-- { "loadSidebar": true } -->
　　武帝咸宁中，司徒府有二大蛇，长十许丈，居听事平上而人不知，但数年怪府中数失小兒及猪犬之属。后有一蛇夜出，被刃伤不能去，乃觉之，发徒攻击，移时乃死。夫司徒，五教之府；此皇极不建，故蛇孽见之。汉灵帝时，蛇见御座，杨赐云为帝溺于色之应也。魏代宫人猥多，晋又过之，燕游是湎，此其孽也。《诗》云“惟虺惟蛇，女子之祥”也。 
　　惠帝元康五年三月癸巳，临淄有大蛇，长十余丈，负二小蛇入城北门，迳从市入汉城阳景王祠中，不见。天戒若曰，昔汉景王有定倾之功，而不厉节忠慎，以至失职夺功之辱。今齐王冏不寤，虽建兴复之功，而骄陵取祸，此其征也。 
　　明帝太宁初，武昌有大蛇，常居故神祠空树中，每出头从人受食。京房《易妖》曰：“蛇见于邑，不出三年有大兵，国有大忧。”寻有王敦之逆。 
　　马祸 
　　武帝太熙元年，辽东有马生角，在两耳下，长三寸。案刘向说曰，“此兵象也”。及帝晏驾之后，王室毒于兵祸，是其应也。京房《易传》曰：“臣易上，政不顺，厥妖马生角，兹谓贤士不足。”又曰：“天子亲伐，马生角。”《吕氏春秋》曰：“人君失道，马有生角。”及惠帝践阼，昏愚失道，又亲征伐成都，是其应也。 
　　惠帝元康八年十二月，皇太子将释奠，太傅赵王伦骖乘，至南城门，马止，力士推之不能动。伦入轺车，乃进。此马祸也。天戒若曰，伦不知义方，终为乱逆，非傅导行礼之人也。 
　　九年十一月戊寅，忽有牡骝马惊奔至廷尉讯堂，悲鸣而死。天戒若曰，愍怀冤死之象也。见廷尉讯堂，其天意乎！ 
　　怀帝永嘉六年二月，神马鸣南城门。 
　　愍帝建兴二年九月，蒲子县马生人。京房《易传》曰：“上亡天子，诸侯相伐，厥妖马生人。”是时，帝室衰微，不绝如线，胡狄交侵，兵戈日逼，寻而帝亦沦陷，故此妖见也。 
　　元帝太兴二年，丹阳郡吏濮阳演马生驹，两头，自项前别，生而死。司马彪说曰：“此政在私门，二头之象也。”其后王敦陵上。 
　　成帝咸康八年五月甲戌，有马色赤如血，自宣阳门直走入于殿前，盘旋走出，寻逐，莫知所在。己卯，帝不豫。六月，崩。此马祸，又赤祥也。是年，张重华在凉州，将诛其西河相张祚，厩马数十匹，同时悉无后尾也。 
　　安帝隆安四年十月，梁州有马生角，刺史郭铨送示桓玄。案刘向说曰，马不当生角，犹玄不当举兵向上也。玄不寤，以至夷灭。 
　　石季龙在鄴，有一马尾有烧状，入其中阳门，出显阳门，东宫皆不得入，走向东北，俄尔不见。术者佛图澄叹曰：“灾其及矣！”逾年季龙死，其国遂灭。 
　　人痾 
　　魏文帝黄初初，清河宋士宗母化为鳖，入水。 
　　明帝太和三年，曹休部曲丘奚农女死复生。时又有开周世冢，得殉葬女子，数日而有气，数月而不能言，郭太后爱养之。又，太原人发冢破棺，棺中有一生妇人，问其本事，不知也，视其墓木，可三十岁。案京房《易传》曰：“至阴为阳，下人为上。”宣帝起之象也。汉平帝、献帝并有此异，占以为王莽、曹操之征。 
　　孙休永安四年，安吴民陈焦死七日复生，穿冢出。干宝曰：“此与汉宣帝同事，乌程侯皓承废故之家，得位之祥也。” 
　　孙皓宝鼎元年，丹阳宣骞母年八十，因浴化为鼋，兄弟闭户卫之。掘堂上作大坎，实水其中，鼋入坎游戏，一二日恆延颈外望。伺户小开，便轮转自跃，入于远潭，遂不复还。与汉灵帝时黄氏母同事，吴亡之象也。 
　　魏元帝咸熙二年八月，襄武县言有大人见，长三丈余，迹长三尺二寸，发白，著黄巾黄单衣，柱杖呼王始语曰：“今当太平。”晋寻代魏。 
　　武帝泰始五年，元城人年七十生角。殆赵王伦篡乱之象也。 
　　咸宁二年十二月，琅邪人颜畿病死，棺敛已久，家人咸梦畿谓己曰；“我当复生，可急开棺。”遂出之，渐能饮食屈伸视瞻，不能行语，二年复死。京房《易传》曰：“至阴为阳，下人为上，厥妖人死复生。”其后刘元海、石勒僭逆，遂亡晋室，下为上之应也。 
　　惠帝元康中，安丰有女子周世宁，年八岁，渐化为男，至十七八而气性成。京房《易传》曰：“女子化为丈夫，兹谓阴昌，贱人为王。”此亦刘元海、石勒荡覆天下之妖也。 
　　永宁初，齐王冏唱义兵，诛除乱逆，乘舆反正。忽有妇人诣大司马门求寄产，门者诘之，妇曰；“我截脐便去耳。”是时，齐王冏匡复王室，天下归功，识者为其恶之，后果斩戮。 
　　永宁元年十二月甲子，有白头公入齐王冏大司马府，大呼曰：“有大兵起，不出甲子旬。”冏杀之。明年十二月戊辰，冏败，即甲子旬也。 
　　太安元年四月癸酉，有人自云龙门入殿前，北面再拜曰：“我当作中书监。”即收斩之。干宝以为“禁庭尊秘之处，今贱人径入而门卫不觉者，宫室将虚而下人逾上之妖也”。是后帝北迁鄴，又迁长安，宫阙遂空焉。 
　　元康中，梁国女子许嫁，已受礼娉，寻而其夫戍长安，经年不归，女家更以适人。女不乐行，其父母逼强，不得已而去，寻得病亡。后其夫还，问其女所在，其家具说之。其夫迳至女墓，不胜哀情，便发冢开棺，女遂活，因与俱归。后婿闻知，诣官争之，所在不能决。秘书郎王导议曰：“此是非常事，不得以常理断之，宜还前夫。”朝廷从其议。 
　　惠帝世，杜锡家葬而婢误不得出，后十年开冢祔葬而婢尚生。始如瞑，有顷渐觉，问之，自谓再宿耳。初，婢之埋年十五六，及开冢更生，犹十五六也，嫁之有子。 
　　光熙元年，会稽谢真生子，头大而有发，两蹠反向上，有男女两体，生便作丈夫声，经一日死。此皇之不极，下人伐上之痾，于是诸王有僭乱之象也。 
　　惠帝之世，京洛有人兼男女体，亦能两用人道，而性尤淫，此乱气所生。自咸宁、太康之后，男宠大兴，甚于女色，士大夫莫不尚之，天下相仿效，或至夫妇离绝，多生怨旷，故男女之气乱而妖形作也。 
　　怀帝永嘉元年，吴郡吴县万详婢生子，鸟头，两足马蹄，一手，无毛，尾黄色，大如枕。此亦人妖，乱之象也。 
　　五年五月，枹罕令严根妓产一龙，一女，一鹅。京房《易传》曰：“人生他物，非人所见者，皆为天下大兵。”是时，帝承惠皇之后，四海沸腾，寻而陷于平阳，为逆胡所害，此其征也。 
　　愍帝建兴四年，新蔡县吏任侨妻产二女，腹与心相合，自胸以上、脐以下各分，此盖天下未一之妖也。时内史吕会上言：“案《瑞应图》，异根同体谓之连理，异亩同颖谓之嘉禾。草木之异犹以为瑞，今二人同心，《易》称‘二人同心，其利断金’，盖四海同心之瑞也。”时皆哂之。俄而四海分崩，帝亦沦没。 
　　元帝太兴初，有女子其阴在腹，当脐下，自中国来至江东，其性淫而不产。又有女子阴在首，渡在扬州，性亦淫。京房《易妖》曰；“人生子，阴在首，天下大乱；在腹，天下有事；在背，天下无后。”于时王敦据上流，将欲为乱，是其征。 
　　三年十二月，尚书驺谢平妻生女，堕地濞濞有声，须臾便死。鼻目皆在顶上，面处如项，口有齿，都连为一，胸如鳖，手足爪如鸟爪，皆下勾。此亦人生他物，非人所见者。后二年，有石头之败。 
　　明帝太宁二年七月，丹阳江宁侯纪妻死，经三日复生。 
　　成帝咸康五年四月，下邳民王和侨居暨阳，息女可年二十，自云上天来还，得征瑞印绶，当母天下。晋陵太守以为妖，收付狱。至十一月，有人持柘杖绛衣诣止车门，口列为圣人使求见天子。门侯受辞，辞称姓吕名赐，其言王和女可右足下有七星，星皆有毛，长七寸，天今命可为天下母。奏闻，即伏诛，并下晋陵诛可。 
　　康帝建元二年十月，卫将军营督过望所领兵陈渎女台有文在其足，曰“天下之母”，灸之愈明。京都喧哗，有司收系以闻。俄自建康县狱亡去。明年，帝崩，献后临朝，此其祥也。 
　　孝武帝宁康初，南郡州陵女唐氏渐化为丈夫。 
　　安帝义熙七年，无锡人赵未年八岁，一旦暴长八尺，髭须蔚然，三日而死。 
　　义熙中，东阳人莫氏生女不养，埋之数日，于土中啼，取养遂活。 
　　义熙末，吴豫章人有二阳道，重累生。 
　　恭帝元熙元年，建安人阳道无头，正平，本下作女人形体。 
志第二十 
　　　　　　　 刑法 
　　传曰：“齐之以礼，有耻且格。”刑之不可犯，不若礼之不可逾，则昊岁比于牺年，宜有降矣。若夫穹圆肇判，宵貌攸分，流形播其喜怒，禀气彰其善恶，则有自然之理焉。念室后刑，衢樽先惠，将以屏除灾害，引导休和，取譬琴瑟，不忘衔策，拟阳秋之成化，若尧舜之为心也。效原布肃，轩皇有辔野之师；雷电扬威，高辛有触山之务。陈乎兵甲而肆诸市朝，具严天刑，以惩乱首，论其本意，盖有不得已而用之者焉。是以丹浦兴仁，羽山咸服。而世属侥幸，事关攸蠹，政失礼微，狱成刑起，则孔子曰：“听讼吾犹人也，必也使无讼乎！”及周氏龚行，却收锋刃，祖述生成，宪章尧禹，政有膏露，威兼礼乐，或观辞以明其趣，或倾耳以照其微，或彰善以激其情，或除恶以崇其本。至夫取威定霸，一匡九合，寓言成康，不由凝网，此所谓酌其遗美，而爱民治国者焉。若乃化蔑彝伦，道睽明慎，则夏癸之虔刘百姓，商辛之毒{疒甫}四海，卫鞅之无所自容，韩非之不胜其虐，与夫《甘棠》流咏，未或同归。秦文初造参夷，始皇加之抽协，囹圄如市，悲哀盈路。汉王以三章之法以吊之，文帝以刑厝之道以临之，于时百姓欣然，将逢交泰。而犴逐情迁，科随意往，献琼杯于阙下，徙青衣于蜀路，覆醢裁刑，倾宗致狱。况乃数囚于京兆之夜，五日于长安之市，北阙相引、中都继及者，亦往往而有焉。而将亡之国，典刑咸弃，刊章以急其宪，适意以宽其网，桓灵之季，不其然欤！魏明帝时，宫室盛兴，而期会迫急，有稽限者，帝亲召问，言犹在口，身首已分。王肃抗疏曰：“陛下之所行刑，皆宜死之人也。然众庶不知，将为仓卒，愿陛下下之于吏而暴其罪。均其死也，不污宫掖，不为搢绅惊惋，不为远近所疑。人命至重，难生易杀，气绝而不续者也，是以圣王重之。孟轲云：‘杀一不辜而取天下者，仁者不为也。’” 
