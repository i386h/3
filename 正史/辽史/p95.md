<!-- { "loadSidebar": true } -->
　　二年，伐宋，乞将汉军，从之，改彰国军节度使。时南境未静，民思休息，学古禁寇掠以安之。会宋将潘美率兵分道来侵，学古以军少，虚张旗帜，杂丁黄为疑兵。是夜，适独虎峪举烽火，遣人侦视，见敌俘掠村野，击之，悉获所掠物，擒其将领。自是学古与潘美各守边约，无相侵轶，民获安业。以功为惕隐，卒。弟乌不吕。

　　乌不吕，字留隐。严重，有膂力，善属文。统和中伐宋，屡任以军事。

　　尝与爻直不相能，因曰：「尔奴才，何所知？」爻直讼于北院枢密使韩德让。德让怒，问曰：「尔安得此奴耶？」乌不吕对曰：「三父异籍时亦易得。」德让笑而释之。

　　後从萧　德伐蒲卢毛朵部，以功为东路统军都监。及德让为大丞相，荐其材可任统军使，太后曰：「乌不吕尝不逊于卿，何善而荐？」德让奏曰：「臣忝相位，於臣犹不屈，况於其馀。以此知可用。若任使之，必能镇抚诸蕃。」太后从之，加金紫崇禄大夫、检校太尉。

　　而弟国留以罪亡，乌不吕及其母俱下吏。恐祸及母，阴使人召国留，绐曰：「太后知事之诬，汝第来勿畏。」国留至，送有司，坐诛。其後，退归田里，以疾卒。

　　论曰：宋乘下太原之锐，以师围燕，继遣曹彬、杨继业等分道来伐。是两役也，辽亦岌岌乎殆哉！休哥奋击于高梁，敌兵奔溃；斜轸擒继业于朔州，旋复故地。宋自是不复深入，社稷固而边境宁，虽配古名将，无愧矣。然非学古之在南京安其反侧，则二将之功，盖亦难致。故曰，国以人重，信哉。

※校勘记

　　一∶　明年车驾亲征「明年」二字原脱。续通志四一九本传增此二字，与纪乾亨二年十月合，据补。

　　二∶　其将范密杨继业出云州　罗校，考宋史、长编诸书，当时宋将无「范密」，疑是潘美之误。索隐，范密为潘美译音。

　　三∶　以功加守太保从太后南伐卒于军　按纪，加守太保在统和四年六月。从太后用兵卒于军，在十七年九月。

　





第八十四卷　　列传第十四

耶律沙耶律抹只萧干讨古耶律善补耶律海里

　　耶律沙，字安隐。其先尝相遥辇氏。应历间，累官南府宰相。景宗即位，总领南面边事。保宁间，宋攻河东，沙将兵救之，有功，加守太保。

　　乾亨初，宋复北侵，沙将兵由间道至白马岭，阻大涧遇敌。沙与诸将欲待後军至而战，冀王敌烈、监军耶林抹只等以为急击之便，沙不能夺。敌烈等以先锋渡涧，未半，为宋人所击，兵溃。敌烈及其子蛙哥、沙之子德里、令稳都敏、详稳唐　等五将俱没。会北院大王耶律斜轸兵至，万矢俱发，敌军始退。

　　沙将趋太原，会汉驸马都尉卢俊来奔，言太原已陷，遂勒兵还。宋乘锐侵燕，沙与战于高梁河，稍却；遇耶律休哥及斜轸等邀击，败宋军。宋主宵遁，至涿州，微服乘驴车，间道而走。上以功释前过。

　　是年，复从韩匡嗣伐宋，败绩，帝欲诛之，以皇后营救得免。睿智皇后称制，召赐几杖，以优其老。复从伐宋，败刘廷让、李敬源之军，赐赉优渥。统和六年卒。

　　耶律抹只，<一>字留隐，仲父隋国王之後。初以皇族入侍。景宗即位，为林牙，以干给称。保宁间，迁枢密副使。

　　乾亨元年春，<二>宋攻河东，南府宰相耶律沙为都统，将兵往援，抹只监其军。及白马岭之败，仅以身免。宋乘锐攻燕，将奚兵翊休哥击败之。上以功释前过。是年冬，<三>从都统韩匡嗣伐宋，战于满城，为宋将所绐，诸军奔溃；独抹只部伍不乱，徐整旗鼓而归。玺书褒谕，改南海军节度使。乾亨二年，拜枢密副使。

　　统和初，为东京留守。宋将曹彬、米信等侵边，抹只引兵至南京，先缮守御备。及车驾临幸，抹只与耶律休哥逆战于涿之东，克之，迁开远军节度使。<四>

　　故事，州民岁输税，斗粟折钱五，抹只表请折钱六，部民便之。统和末卒。

　　萧干，小字项烈，字婆典，北府宰相敌鲁之子。性质直。

　　初，察割之乱，其党胡古只与干善，使人召之。干曰：「吾岂能从逆臣！」缚其人送寿安王。贼平，上嘉其忠，拜群牧都林牙。复以伐乌古功，迁北府宰相，改突吕不部节度使。

　　乾亨初，宋伐河东，乘胜侵燕，诏干拒之，战于高梁河。耶律沙退走，干与耶律休哥等并力战败之，上手敕慰劳。自是每征伐必叁决军事。加政事令。二年，宋兵围瓦挢，夜袭我营，干及耶律匀骨战却之。

　　时皇后以父呼干。<五>及后为皇太后称制，干数条奏便宜，多见听用。统和四年卒，　讨古。

　　讨古，字括宁，性忠简。

　　应历初，始入侍。会冀王敌烈、宣徽使海思谋反，讨古与耶律阿列密告於上，上嘉其忠，诏尚朴谨公主。保宁末，为南京统军使。

　　乾亨初，宋侵燕，讨古与北院大王奚底拒之，不克，军溃。讨古等不敢复战，退屯清河。帝闻其败，遣使责之曰：「卿等不严侦候，用兵无法，遇敌即败，奚以将为！」讨古惧。顷之，援兵至，讨古奋力以败宋军。上释其罪，降为南京侍卫亲军都指挥使。四年卒。

　　耶律善补，字瑶升，孟父楚国王之後。纯谨有才智。

　　景宗即位，授千牛卫大将军，迁大同军节度使。及伐宋，韩匡嗣与耶律沙将兵由东路进，善补以南京统军使由西路进。善补闻匡嗣失利，　兵还。乾亨末，与宋军战于满城，为伐兵所围，斜轸救之获免。以失备，大杖决之。

　　统和初，为惕隐。会宋来侵，善补为都元帅逆之，不敢战，故岭西州郡多陷，罢惕隐。以其叔安端有匡辅世宗功，上愍之，徵善补为南府宰相，迁南院大王。

　　会再举伐宋，欲攻魏府，召众集议。将士以魏城无备，皆言可攻。善补曰：「攻固易，然城大叵量，若克其城，士卒贪俘掠，势必不可遏。且傍多巨镇，各出援兵，内有重敌，何以当之？」上乃止　。

　　善补性懦，守静。凡征讨，惮攻战，急还，以故战多不利。年七十四卒。

　　耶律海里，字留隐，令稳拨里得之长子。<六>察割之乱，其母的鲁与焉。遣人召海里，海里拒之。乱平，的鲁以子故获免。

　　海里俭素，不喜声利，以射猎自娱。虽居闲，人敬之若贵官然。保宁初，拜彰国军节度使，迁惕隐。秩满，称疾不仕。久之，复为南院大王。及曹彬、米信等来侵，海里有却敌功，赐资忠保义匡国功臣。

　　帝屡亲征，海里在南院十馀年，镇以宽静，户口增给，时议重之。封漆水郡王，迁上京留守，<七>薨。诏以家贫给葬具。

　　论曰：当高梁、朔州之捷，偏裨之将如沙与抹只，既因休哥、斜轸类见其功，所谓失之东隅，收之桑榆。若萧干、海里拒察割之招，讨古告海思之变，则不止有战功而已。其视善补畏懦，岂不优哉。

※校勘记

　　一∶　耶律抹只　按纪统和元年四月作耶律末只。

　　二∶　乾亨元年春　按此五字据纪乾亨元年二月及卷八三耶律休哥传、卷八四耶律沙传补。

　　三∶　是年冬　按「是年冬」三字，原误作「十一年」。据纪乾亨元年十一月及卷八三耶律休哥传、卷八四耶律沙传改。

　　四∶　开远军节度使　按纪统和六年七月、八月并作大同军节度使。大同军为云州，开远军系云内州。

　　五∶　时皇后以父呼干　按卷七一睿智皇后传，后父思温，干於皇后应为同辈。

　　六∶　忙里得之长子　忙，原误「援」。据卷七六本传及大典四八○改。

　　七∶　迁上京留守　按纪统和十二年正月，以南院大王耶律景为上京留守，封漆水郡王。景即海里汉名。

　





第八十五卷　　列传第十五

萧挞凛萧观音奴耶律题子耶律谐理耶律奴瓜萧柳高勋

奚和朔奴萧塔列葛耶律撒合

　　萧挞凛，字驼宁，思温之再从　。父术鲁列，善相马，应历间为马群侍中。

　　挞凛幼敦厚，有才略，通天文。保宁初，为宿直官，累任廳剧。统和四年，宋杨继业率兵由代州来侵，攻陷城邑。挞凛以诸军副部署，从枢密使耶律斜轸败之，擒继业于朔州。六年秋，改南院都监，从驾南征，攻沙堆，力战被创，太后尝亲临视。明年，加右监门卫上将军、检校太师，遥授彰德军节度使。<一>

　　十一年，与东京留守萧　德伐高丽，破之。高丽称臣奉贡。十二年，夏人梗边，皇太妃受命总乌古及永兴宫分军讨之，<二>挞凛为阻卜都详稳。凡军中号令，太妃并委挞凛。师还，以功加兼侍中，封兰陵郡王。十五年，敌烈部人杀详稳而叛，遁于西北荒，挞凛将轻骑逐之，因讨阻卜之未服者，诸蕃岁贡方物充于国，自後往来若一家焉。上赐诗嘉奖，仍命林牙耶律昭作赋，以述其功。挞凛以诸部叛服不常，上表乞建三城以绝边患，从之。俄召为南京统军使。

　　二十年，复伐宋，擒其将王先知，<三>破其军于遂城，下祁州，上手诏奖谕。进至澶渊，宋主军于城隍间，未接战，挞凛按视地形，取宋之羊观、盐堆、凫雁，中伏弩卒。<四>明日，朿车至，太后哭之恸，辍朝五日。子　古，南京统军使。

　　萧观音奴，字耶宁，奚王搭纥之孙。统和十二年，为右祗候郎君班详稳，迁奚六部大王。先是，俸秩外，给獐鹿百数，皆取於民，观音奴奏罢之。

　　及伐宋，与萧挞凛为先锋，降祈州，下德清军，上加优赏。同知南院事，卒。

　　耶律题子，字胜隐，北府宰相兀里之孙。善射，工画。保宁间，为御盏郎君。九年，奉使于汉，具言两国通好长久之计，其主继元深加礼重。

　　统和二年，将兵与西边详稳耶律速撒讨陀罗斤，大破之。四年，宋将杨继业陷山西城邑，题子从北院枢密使耶律斜轸击之，败贺令图於定安，授西南面招讨都监。宋兵守蔚州急，召外援，题子闻之，夜伏兵道傍。黎明，宋兵果来，过未半而击之；城中军出，斜轸复邀之。两军俱溃，奔飞狐，地隘不得进，杀伤甚众，贺令图复集败卒来袭蔚州，题子逆战，破之，应州守将自遁。进围寰州，冒矢石登城，宋军大溃。当斜轸擒继业于朔州，题子功居多。

　　是年冬，复与萧挞凛由东路击宋，俘获甚众。後闻宋兵屯易州，率兵逆之，至易境而卒。

　　初，题子破令图，宋将有因伤而仆，题子绘其状以示宋人，咸嗟神妙。

　　耶律谐理，字乌古邻，突举部人。统和四年，宋将杨继业来攻山西，<五>谐理从耶律斜轸击之，常居先锋，侦候有功。是岁，伐宋，宋人拒於滹沱河，谐理率精骑便道先济，获其将康保威，以功诏世预节度使选。

