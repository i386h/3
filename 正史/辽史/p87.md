<!-- { "loadSidebar": true } -->
　　及太祖为迭剌部夷离　，讨奚部，其长术里　险而垒，攻莫能下，命曷鲁持一　往谕之。既入，为所执。乃说奚曰：「契丹与奚言语相通，实一国也。我夷离於奚岂有　轹之心哉？汉人杀我祖奚首，夷离　怨次骨，日夜思报汉人。顾力单弱，使我求援於奚，传矢以示信耳。夷离　受命於天，抚下以德，故能有此众也。今奚杀我，违天背德，不祥莫大焉。且兵连祸结，当自此始，岂尔国之利乎！」术里感其言，乃降。

　　太祖为于越，秉国政，欲命曷鲁为迭刺部夷离。辞曰：「贼在君侧，未敢远去。」太祖讨黑车子室韦，幽州刘仁恭遣养子赵霸率众来救。曷鲁伏兵桃山，俟霸众过半而要之；与太祖合击，斩获甚众，遂降室韦。太祖会李克用于云州，时曷鲁侍，克用顾而壮之曰：「伟男子为谁？」太祖曰：「吾族曷鲁也。」

　　会遥辇痕德　可汗殁，群臣奉遗命请立太祖。太祖辞曰：「昔吾祖夷离　雅里尝以不当立而辞，今若等复为是言，何欤？」曷鲁进曰：「曩吾祖之辞，遗命弗及，符瑞未见，第为国人所推戴耳。今先君言犹在耳，天人所与，若合符契。天不可逆，人不可拂，而君命不可违也。」太祖曰：「遗命固然，汝焉知天道？」曷鲁曰：「闻于越之生也，神光属天，异香盈幄，梦受神诲，龙锡金佩。天道无私，必应有德。我国削弱，　　於邻部日久，以故生圣人以兴起之。可汗知天意，故有是命。且遥辇九营棋布，非无可立者；小大臣民属心于越，天也。昔者于越伯父释鲁尝曰：『吾犹蛇，儿犹龙也。』天时人事，几不可失。」太祖犹未许。是夜，独召曷鲁责曰：「众以遗命迫我。汝不明吾心，而亦　随耶？」曷鲁曰：「在昔夷离　雅里虽推戴者众，辞之，而立阻午为可汗。相传十馀世，君臣之分乱，纪纲之统隳。委质他国，若缀然。羽檄蜂午，民疲奔命。兴王之运，实在今日。应天顺人，以答顾命，不可失也。」太祖乃许。明日，即皇帝位，命曷鲁总军国事。

　　时制度未讲，国用未充，扈从未备；而诸弟剌葛等往往觊非望。太祖宫行营始置腹心部，选诸部豪健二千馀充之，以曷鲁及萧敌鲁总焉。已而诸弟之乱作，太祖命曷鲁总领军事，讨平之，以功为迭剌部夷离　。时民更兵焚剽，日以　敝，曷鲁抚辑有方，畜牧益滋，民用富庶。乃讨乌古部，破之。自是震慑，不敢复叛。乃请制朝仪、建元，率百官上尊号。太祖既备礼受册，拜曷鲁为阿鲁敦于越。<一>「阿鲁敦」者，辽言盛名也。

　　後太祖伐西南诸夷，数为前锋。神册二年，从逼幽州，与唐节度使周德威拒战可汗州西，败其军，遂围幽州，未下。太祖以时暑班师，留曷鲁与卢国用守之。俄而救兵继至，曷鲁等以军少无援，退。

　　三年七月，皇都既成，燕群臣以落之。曷鲁是日得疾薨，年四十七。既葬，赐名其阡宴答，山曰于越峪，诏立石纪功。清宁间，命立祠上京。

　　初，曷鲁病革，太祖临视，问所欲言。曷鲁曰：「陛下圣德宽仁，群生咸遂，帝业隆兴。臣既蒙宠遇，虽瞑目无憾。惟析迭剌部议未决，愿亟行之。」及薨，太祖流涕曰：「斯人若登三五载，吾谋蔑不济矣！」

　　後太祖二十一功臣，各有所拟，以曷鲁为心云。子惕剌、撒剌，俱不仕。

　　论曰：曷鲁以肺腑之亲，任帷幄之寄，言如蓍龟，谋成战胜，可谓算无遗策矣。其君臣相得之诚，庶吴汉之於光武欤？夫信其所可信，智也，太祖有焉。故曰，惟圣知圣，惟贤知贤，斯近之矣。

　　萧敌鲁，字敌辇，其母为德祖女弟，而淳钦皇后又其女兄也。五世祖曰胡母里，遥辇氏时尝使唐，唐留之幽州。一夕，折关遁归国，由是世为决狱官。

　　敌鲁性宽厚，膂力绝人，习军旅事。太祖潜藩，日侍左右，凡征讨必与行阵。既即位，敌鲁与弟阿古只、耶律释鲁、耶律曷鲁偕总宿卫。拜敌鲁北府宰相，世其官。

　　太祖征奚及讨刘守光，敌鲁略地海滨，杀获甚众。顷之，剌葛等作乱，溃而北走。敌鲁率轻骑追之，<二>兼昼夜行。至榆河，败其党，获剌葛以献。太祖嘉之，锡赉甚渥。後讨西南夷，功居诸将先。神册三年十二月卒。

　　敌鲁有胆略，闻敌所在即驰赴，亲冒矢石，前後战未尝少衄，必胜乃止。以故在太祖功臣列，喻以手云。弟阿古只。

　　阿古只，<三>字撒本。少卓越，自放不羁。长骁勇善射，临敌敢前。每射甲　辄洞贯。太祖为于越时，以材勇充任使。既即位，与敌鲁总腹心部。剌葛之乱也，淳钦皇后军黑山，阻险自固。太祖方经略奚地，命阿古只统百骑往卫之。逆党迭里特、耶律滑哥素惮其勇略，相戒曰：「是不可犯也！」剌葛既北走，与敌鲁追擒于榆河。

　　神册初元，讨西南夷有功；徇山西诸郡县，又下之，败周德威军。三年，以功拜北府宰相，世其职。天赞初，与王郁略地燕、赵，破磁窑镇。太祖西征，悉诿以南面边事。

　　攻渤海，破扶馀城，独将骑兵五百，败老相军三万。渤海既平，改东丹国。顷之，已降郡县复叛，盗贼蜂起。阿古只与康默记讨之，所向披靡。会贼游骑七千自鸭渌府来援，势张甚。阿古只帅麾下精锐，直犯其锋，一战克之，斩馘三千馀，遂进军破回跋城。以病卒。

　　功臣中喻阿古只为耳云。子安团，官至右皮室详稳。

　　耶律斜涅赤，字撒剌，六院部舍利　古直之族。始字铎碗，早隶太祖幕下，尝有疾，赐樽酒饮而愈，辽言酒樽曰「撒剌」，故诏易字焉。

　　太祖即位，掌腹心部。天赞初，分迭剌部为北、南院，斜涅赤为北院夷离　。帝西征至流沙，威声大振，诸夷溃散，乃命斜涅赤抚集之。

　　及讨渤海，破扶馀城，斜涅赤从太子大元帅率众夜围忽汗城，大　　降。已而复叛，命诸将分地攻之。诘旦，斜涅赤感励士伍，鼓噪登陴，敌震慑，莫敢御，遂破之。

　　天显中卒，年七十，居佐命功臣之一。　老古、颇德。

　　老古，字撒懒，其母淳钦皇后姊也。老古幼养宫掖，既长，沉毅有勇略，隶太祖帐下。

　　既即位，屡有战功。剌葛之乱也，欲乘我不备为掩袭计，绐降。太祖将纳之，命老古、耶律欲稳严号令，勒士卒，控辔以防其变。逆党知有备，惧而遁。以功授右皮室详稳，典宿卫。

　　太祖侵燕、赵，遇唐兵云碧店，老古恃勇轻敌，直犯其锋。战久之，被数创，归营而卒。太祖深悼惜之，佐命功臣其一也。

　　颇德，字兀古邻。弱冠事太祖。天显初，为左皮室详稳，典宿卫，迁南院夷离　，治有声。

　　石敬瑭破张敬达军於太原北，时颇德勒兵为援，敬达遁。敬瑭追至晋安寨围之，颇德领轻骑袭潞州，塞其饷道。唐诸将惧，杀敬达以降。会同初，改迭剌部夷离　为大王，即拜颇德，既而加采访使。

　　旧制，肃祖以下宗室称院，德祖宗室号三父房，称横帐，百官子弟及籍没人称着帐。耶律斜的言，横帐班列，不可与北、南院并。太宗诏在廷议，皆曰然，乃诏横帐班列居上。颇德奏曰：「臣伏见官制，北、南院大王品在惕隐上。今横帐始图爵位之高，愿与北、南院叁任；兹又耻与同列。夫横帐与诸族皆臣也，班列奚以异？」帝乃谕百官曰：「朕所不知，卿等不宜面从。」诏仍旧制。其强直不挠如此。

　　颇德状貌秀伟，初太祖见之曰：「是子风骨异常儿，必为国器。」後果然。卒年四十九。

　　耶律欲稳，字辖剌干，突吕不部人。

　　祖台押，遥辇时为北边拽剌。简献皇后与诸子之罹难也，尝倚之以免。太祖思其功不忘，又多欲稳严重，有济世志，乃命典司近部，以遏诸族窥觊之想。

　　欲稳既见器重，益感奋思报。太祖始置宫分以自卫，欲稳率门客首附宫籍。帝益嘉其忠，诏以台押配享庙廷。及平剌葛等乱，以功迁奚迭剌部夷离　。<四>从征渤海有功。天显初卒。

　　後诸帝以太祖之与欲稳也为故，往往取其子孙为友。宫分中称「八房」，皆其後也。弟霞里，终奚六部秃里。

　　耶律海里，字涅剌昆，遥辇昭古可汗之裔。

　　太祖传位，海里与有力焉。初受命，属籍比局萌觊觎，而遥辇故族尤觖望。海里多先帝知人之明，而素服太祖威德，独归心焉。以故太祖托为耳目，数从征讨。既清内乱，始置遥辇敞稳，命海里领之。

　　天显初，征渤海，海里将遥辇纠，破忽汗城。师般，卒。

※校勘记

　　一∶　拜曷鲁为阿鲁敦于越　阿鲁敦，纪神册元年三月作「阿庐朵里」，为契丹语译音，汉语「贵显」、「盛名」之意。

　　二∶　敌鲁率轻骑追之　敌鲁，纪太祖七年四月作迪里古，五月作迪辇。

　　三∶　阿古只　按纪太祖七年四月作遏古只，神册二年三月作阿骨只。

　　四∶　奚迭剌夷离部　　卷九八耶律胡吕传作迭剌部夷离。

　





第七十四卷　　列传第四

耶律敌剌萧痕笃康默记孙延寿韩延徽子德枢萧翰耶律牒蜡

耶律朗耶律刘哥弟盆都耶律海思耶律敌猎萧革

　　耶律敌剌，字合鲁隐，遥辇鲜质可汗之子。太祖践阼，与敞稳海里同心辅政。太祖知其忠实，命掌礼仪，且诿以军事。後以平内乱功，代辖里为奚六部吐里，卒。

　　敌剌善骑射，颇好礼文。

　　萧痕笃，字兀里轸，迭剌部人。其先相遥辇氏。

　　痕笃少慷慨，以才能自任。早隶太祖帐下，数从征讨。既践阼，除北府宰相。痕笃事亲孝，为政尚宽简。

　　康默记，本名照。少为蓟州衙校，太祖侵蓟州得之，爱其材，隶麾下。一切蕃、汉相涉事，属默记折衷之，悉合上意。

　　时诸部新附，文法未备，默记推析律意，论决重轻，不差毫厘。罹禁网者，人人自以为不冤。顷之，拜左尚书。神册三年，始建都，默记董役，人咸劝趋，百日而讫事。五年，为皇都夷离毕。会太祖出师居庸关，命默记将汉军进逼长芦水寨，俘馘甚众。

　　天赞四年，亲征渤海，默记与韩知古从。後大　　叛，命诸将攻之。默记分薄东门，率骁勇先登。既拨，与韩延徽下长岭府。军还，已下城邑多叛，默记与阿古只平之。

　　既破回跋城，归营太祖山陵毕，卒。佐命功臣其一也。

　　孙延寿，字胤昌，少倜傥，谓其所亲：「大丈夫为将，当效节边垂，马革裹尸。」景宗特授千牛卫大将军。宋人攻南京，诸将既成列，延寿独奋击阵前，敌遂大溃。以功遥授保大军节度使。乾亨三年卒。

　　韩延徽，字藏明，幽州安次人。父梦殷，累官蓟、儒、顺三州刺史。延徽少英，燕帅刘仁恭奇之，召为幽都府文学、平州录事叁军，同冯道祗候院，授幽州观察度支使。

