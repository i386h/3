<!-- { "loadSidebar": true } -->
　　景宗崩，尊为皇太后，摄国政。后泣曰：「母寡子弱，族属雄强，边防未靖，奈何？」耶律斜轸、韩德让进曰：「信任臣等，何虑之有！」於是，后与斜轸、德让叁决大政，委于越休哥以南边事。统和元年，上尊号曰承天皇太后。二十四年，加上尊号曰睿德神略应运启化承天皇太后。二十七年崩，　曰圣神宣献皇后。重熙二十一年，更今　。

　　后明达治道，闻善必从，故群臣咸竭其忠。习知军政，澶渊之役，亲御戎车，指麾三军，赏罚信明，将士用命。圣宗称辽盛主，后教训为多。

　　圣宗仁德皇后萧氏，小字菩萨哥，睿智皇后弟隗因之女。年十二，美而才，选入掖庭。统和十九年，册为齐天皇后。

　　尝以草莛为殿式，密付有司，令造清风、天祥、八方三殿。既成，益宠异。所乘车置龙首鸱尾，饰以黄金。又造九龙辂、诸子车，以白金为浮图，各有巧思。夏秋从行山谷间，花木如绣，车服相错，人望之以为神仙。

　　生皇子二，皆早卒。开泰五年，宫人耨斤生兴宗，后养为子。帝大渐，耨斤詈后曰：「老物宠亦有既耶！」左右扶后出。帝崩，耨斤自立为皇太后，是为钦哀皇后。护卫冯家奴、喜孙等希旨，诬告北府宰相萧浞卜、国舅萧匹敌谋逆。诏令鞫治，连及后。兴宗闻之曰「皇后侍先帝四十年，抚育眇躬，当为太后；今不果，反罪之，可乎？」钦哀曰：「此人若在，恐为後患。」帝曰：「皇后无子而老，虽在，无能为也。」钦哀不从，迁后于上京。

　　车驾春　，钦哀虑帝怀鞠育恩，驰遣人加害。使至，后曰：「我实无辜，天下共知。卿待我浴，而後就死，可乎？」使者退。比反，后已崩，年五十。是日，若有见后于木叶山阴者，乘青盖车，卫从甚严。

　　追尊仁德后皇。与钦哀并　庆陵。

　　圣宗钦哀皇后萧氏，小字耨斤，淳钦皇后弟阿古只五世孙。黝面，狠视。母尝梦金柱擎天，诸子欲上不能；后後至，与仆从皆升，异之。

　　久之，入宫。尝拂承天太后榻，获金鸡，吞之，肤色光泽胜常。太后惊异曰：「是必有奇子！」已而生兴宗。仁德皇后无子，取而养之如己出。后以兴宗侍仁德皇后谨，不悦。圣宗崩，令冯家奴等诬仁德皇后与萧浞卜、萧匹敌等谋乱，徙上京，害之。自立为皇太后，摄政，以生辰为应圣节。

　　重熙元年，尊为仁慈圣善钦孝广德安靖贞纯宽厚崇觉仪天皇太后。<七>三年，后阴召诸弟议，欲立少子重元，重元以所谋白帝。帝收太后符玺，迁于庆州七括宫。六年秋，帝悔之，亲驭奉迎，<八>侍养益孝谨。后常不怿。帝崩，殊无戚容。见崇圣皇后悲泣如礼，谓曰：「汝年尚幼，何哀痛如是！」

　　清宁初，尊为太皇太后。崩，　曰钦哀皇后。

　　后初摄政，追封曾祖为兰陵郡王，父为齐国王，诸弟皆王之，虽汉五侯无以过。

　　兴宗仁懿皇后萧氏，小字挞里，钦哀皇后弟孝穆之长女。性宽容，姿貌端丽。帝即位，入宫，生道宗。重熙四年，立为皇后。二十三年，号贞懿慈和文惠孝敬广爱崇圣皇后。

　　道宗即位，尊为皇太后。清宁二年，上尊号曰慈懿仁和文惠孝敬广爱宗天皇太后。九年秋，敦睦宫使耶律良以重元与其子涅鲁古反状密告太后，乃言于帝。帝疑之，太后曰：「此社稷大事，宜早为计。」帝始戒严。及战，太后亲督卫士，破逆党。大康二年崩，　仁懿皇后。

　　仁慈淑谨，中外咸德。凡正旦、生辰诸国贡币，悉赐贫瘠。尝梦重元曰：「臣骨在太子山北，不胜寒乑。」寤，即命屋之，慈悯类此。

　　兴宗贵妃萧氏，小字三　，驸马都尉匹里之女。选入东宫。帝即位，立为皇后。重熙初，以罪降贵妃。

　　道宗宣懿皇后萧氏，小字观音，钦哀皇后弟枢密使惠之女。姿容冠绝，工诗，善谈论。自制歌词，尤善琵琶。重熙中，帝王燕赵，纳为妃。清宁初，立为懿德皇后。

　　皇太叔重元妻，以艳冶自矜，后见之，戒曰：「为贵家妇，何必如此！」

　　后生太子浚，有专房宠。好音乐，伶官赵惟一得侍左右。大康初，宫婢单登、教坊朱顶鹤诬后与惟一私，枢密使耶律乙辛以闻。诏乙辛与张孝杰劾状，因而实之。族诛惟一，赐后自尽，归其尸於家。

　　乾统初，追　宣懿皇后，合葬庆陵。

　　道宗惠妃萧氏，小字坦思，驸马都尉霞抹之妹。大康二年，乙辛誉之，选入掖庭，立为皇后。

　　居数岁，未见皇嗣。后妹斡特懒先嫁乙辛子绥也，后以宜子言于帝，离婚，纳宫中。八年，皇孙延禧封梁王，降为惠妃，徙乾陵；斡特懒还其家。顷之，其母燕国夫人厌魅梁王，伏诛。贬妃为庶人，幽于宜州，诸弟没入兴圣宫。

　　天庆六年，召还，封太皇太妃。後二年，奔黑顶山，卒，葬太子山。

　　天祚皇后萧氏，小字夺里懒，宰相继先五世孙。大安三年入宫。明年，封燕国王妃。乾统初，册为皇后。性闲淑，有仪则。兄弟奉先、保先等缘后宠柄任。女直乱，从天祚西狩，以疾崩。

　　天祚德妃萧氏，小字师姑，北府宰相常哥之女。寿隆二年入宫，封燕国妃，生子挞鲁。乾统三年，改德妃，以柴册礼，封挞鲁为燕国王，加妃号赞翼。王薨，以哀戚卒。

　　天祚文妃萧氏，小字瑟瑟，国舅大父房之女。乾统初，帝幸耶律挞葛第，见而悦之，匿宫中数月。皇太叔和鲁斡劝帝以礼选纳，三年冬，立为文妃。生蜀国公主、晋王敖卢斡，尤被宠幸。以柴册，加号承翼。

　　善歌诗。女直乱作，日见侵迫。帝畋游不恤，忠臣多被疏斥。妃作歌讽谏，其词曰：「勿嗟塞上兮暗红尘，勿伤多难兮畏夷人；不如塞奸邪之路兮，选取贤臣。直须卧薪尝胆兮，激壮士之捐身；可以朝清漠北兮。夕枕燕、云。」又歌曰：「丞相来朝兮剑佩鸣，千官侧目兮寂无声。养成外患兮嗟何及！祸尽忠臣兮罚不明。亲戚并居兮藩屏位，私门潜畜兮爪牙兵。可怜往代兮秦天子，犹向宫中兮望太平。」天祚见而衔之。

　　氓迁以来，郡县所失几半，上颇有倦勤之意。诸皇子敖卢斡最贤，素有人望。元后兄萧奉先深忌之，<九>诬南军都统余睹谋立晋王，以妃与闻，赐死。

　　天祚元妃萧氏，小字贵哥，燕国妃之妹。<一○>年十七，册为元妃。性沉静。尝昼寝，近侍盗貂　，妃觉而不言，宫掖称其宽厚。从天祚西狩，以疾薨。

　　论曰：辽以鞍马为家，后妃往往长於射御，军旅田猎，未尝不从。如应天之奋击室韦，承天之御戎澶渊，仁懿之亲破重元，古所未有，亦其俗也。

　　靖安无毁无誉；齐天巧思，乃奢侈之渐；宣懿度曲知音，岂致诬蔑之阶乎？文妃能歌诗讽谏，而谓谋私其子，非矣。若简宪之艰危保孤，怀节之从容就义，虽烈丈夫何以过之。钦哀狠桀，贼杀嫡后，而兴宗不能防闲其母，惜哉！

※校勘记

　　一∶　国语谓之掛俚尊称曰耨斡梔掛俚　，国语解作「忒里蹇」；耨斡梔，国语解「梔」作「麽」。

　　二∶　玄祖为狠德所害　狠德，各本作狼德，卷七五耶律铎臻传亦作狼德。

　　三∶　天显八年崩　八年，原误「十一年」。按纪天显八年十一月辛丑「太皇太后崩」，此误以「十一月」为「十一年」，今改。

　　四∶　婆姑梅里　按地理志一作容我梅里。

　　五∶　岂有试油而攻人国者　油，原误「雠」，据道光殿本及通鉴改。

　　六∶　广德至仁昭烈崇简应天皇太后　皇字，据纪会同元年十一月补。

　　七∶　重熙元年尊为仁慈圣善钦孝广德安靖贞纯宽厚崇觉仪天皇太后　按纪重熙元年十一月「上皇太后尊号曰法天应运仁德章圣皇太后」，二十三年十一月「上皇太后尊号曰仁慈圣善钦孝广德安静贞纯懿和宽厚崇觉仪天皇太后」。

　　八∶　六年秋帝悔之亲驭奉迎　按纪此事在八年七月。

　　九∶　元后兄萧奉先深忌之　按元后，应作元妃。

　　一○∶燕国妃之妹　按燕国妃系德妃，与元妃非姊妹。元妃之姊为天祚皇后，曾封燕国王妃，此疑脱王字。

　





第七十二卷　　列传第二

宗室

义宗倍子平王隆先　晋王道隐章肃皇帝李胡子宋王喜隐顺宗濬晋王敖卢斡

　　义宗，名倍，小字图欲，太祖长子，母淳钦皇后萧氏。幼聪敏好学，外宽内挚。神册元年春，立为皇太子。

　　时太祖问侍臣曰：「受命之君，当事天敬神。有大功德者，朕欲祀之，何先？」皆以佛对。太祖曰：「佛非中国教。」倍曰：「孔子大圣，万世所尊，宜先。」太祖大悦，即建孔子庙，诏皇太子春秋释奠。

　　尝从征乌古、　项，为先锋都统，及经略燕地。太祖西征，留倍守京师，因陈取贸海计。天显元年，从征渤海。拨扶馀城，上欲括户口，倍谏曰：「今始得地而料民，民必不安。若乘破竹之势，径造忽汗城，克之必矣。」太祖从之。倍与大元帅德光为前锋，夜围忽汗城，大　　穷蹙，请降。寻复叛，太祖破之。改其国曰东丹，名其城曰天福，以倍为人皇王主之。仍赐天子冠服，建元甘露，称制，置左右大次四相及百官，一用汉法。岁贡布十五万端，马千匹。上谕曰「此地濒海，非可久居，留汝抚治，以见朕爱民之心。」驾将还，倍作歌以献。陛辞，太祖曰：「得汝治东土，吾复何忧。」倍号泣而出。遂如仪坤州。

　　未几，诸部多叛，大元帅讨平之。太祖讣至，倍即日奔赴山陵。倍知皇太后意欲立德光，乃谓公卿曰：「大元帅功德及人神，中外攸属，宜主社稷。」乃与群臣请於太后而让位焉。於是大元帅即皇帝位，是为太宗。

　　太宗既立，见疑，以东平为南京，徙倍居之，尽迁其民。又置卫士阴伺动静。倍既归国，命王继远撰建南京碑，起书楼于西宫，作乐田园诗。唐明宗闻之，遣人跨海持书密召倍。倍因畋海上。使再至，倍谓左右曰：「我以天下让主上，今反见疑；不如适他国，以成吴太伯之名。」立木海上，刻诗曰：「小山压大山，大山全无力。羞见故乡人，从此投外国。」携高美人，载书浮海而去。

　　唐以天子仪卫迎倍，倍坐船殿，众官陪列上寿。至汴，见明宗。明宗以庄宗后夏氏妻之，<一>赐姓东丹，名之曰慕华。改瑞州为怀化军，拜怀化军节度使、瑞慎等州观察使。复赐姓李，名赞华。移镇滑州，遥领虔州节度使。倍虽在异国，常思其亲，问安之使不绝。

