<!-- { "loadSidebar": true } -->
　　呜呼！君之所亲，莫皇后、太子若也。奸臣杀之而不知，群臣言之而不悟。一时忠谠，废戮几尽。虽黑山亲见官属之盛，仅削一字王号。至私藏甲兵，然後诛之。吁！乙辛之罪，固非一死可谢天下，抑亦道宗不明无断，有以养成之也。

　　如萧余里也辈，忘君党恶，以饕富贵，虽幸而死诸嵚下，其得免於遗臭之辱哉！

※校勘记

　　一∶　清宁初乙辛用事　按清宁初应作清宁末。

　　二∶　讹都斡尚皇女赵国公主　按公主表：道宗第二女赵国公主嫁萧挞不也，「挞不也坐昭怀太子事被害，其弟讹都斡欲逼尚公主，公主以讹都斡党乙辛，恶之。未几，讹都斡以事伏诛。」

　





第一百一十二卷　　列传第四十二

逆臣上

耶律辖底迭里特耶律察割耶律娄国耶律重元涅鲁古耶律滑哥

　　易曰：「天尊地卑，乾坤定矣；卑高以陈，贵贱位矣。」贵贱位而後君臣之分定，君臣之分定而後天地和，天地和而後万化成。五帝三王之治，用此道也。三代而降，臣弑其君者有之，子弑其父者有之。孔子作春秋以寓王法，诛死者於前，惧生者於後，其虑深远矣。欧阳修作唐书，创逆臣传，盖亦春秋之意也。

　　辽叛逆之臣二十有二，迹其事则又有甚焉者，然岂一朝一夕之故哉。列于传，所以公天下之贬，以示夫戒云。

　　辖底，字涅烈衮，肃祖孙夷离　　剌之子。幼黠而辩，时险佞者多附之。

　　遥辇痕德　可汗时，异母兄罨古只为迭剌部夷离。故事，为夷离　者，得行再生礼。罨古只方就帐易服，辖底遂取红袍、貂蝉冠，乘白马而出。乃令党人大呼曰：「夷离　出矣！」众皆罗拜，因行柴册礼，自立为夷离　。与于越耶律释鲁同知国政。及释鲁遇害，辖底惧人图己，挈其二子迭里特、朔刮奔渤海，伪为失明。後因球马之会，与二子夺良马奔归国。益为奸恶，常以巧辞获免。

　　太祖将即位，让辖底，辖底曰：「皇帝圣人，由天所命，臣岂敢当！」太祖命为于越。及自将伐西南诸部，辖底诱剌葛等乱，不从者杀之。车驾还至赤水城，辖底惧，与剌葛俱北走，至榆河为追兵所获。太祖问曰：「朕初即位，尝以国让，叔父辞之；今反欲立吾弟，何也？」辖底对曰：「始臣不知天子之贵，及陛下即位，卫从甚严，与凡庶不同。臣尝奏事心动，始有窥觎之意。度陛下英武，必不可取；诸弟懦弱，得则易图也。事若成，岂容诸弟乎。」太祖谓诸弟曰「汝辈乃从斯人之言耶！」迭剌曰：「谋大事者，须用如此人；事成，亦必去之。」辖底不复对。囚数月，缢杀之。

　　将刑，太祖谓曰：「叔父罪当死，朕不敢赦。事有便国者，宜悉言之。」辖底曰：「迭剌部人众势强，故多为乱，宜分为二，以弱其势。」子迭里特。

　　迭里特，字海邻。有膂力，善驰射，马踬不仆。尤神于医，视人疾，若隔纱睹物，莫不悉见。

　　太祖在潜，已加眷遇，及即位，拜迭剌部夷离。太祖尝思鹿醢解酲，以山林所有，问能取者。迭里特曰：「臣能得之。」乘内厩马逐鹿，射其一。欲复射，马跌而毙。迭里特跃而前，弓犹不弛，复获其一。帝欢甚曰：「吾弟万人敌！」会帝患心痛，召迭里特视之。迭里特曰：「膏肓有瘀血如弹丸，然药不能及，必　而後愈。」帝从之。呕出瘀血，痛止。

　　帝以其亲，每加赐赉；然知其为人，未尝任以职。後从剌葛乱，与其父辖底俱缢杀之。

　　渺割，字欧辛，<一>明王安端之子。善骑射。貌恭而心狡，人以为懦。太祖曰：「此凶顽，非懦也。」其父安端尝使奏事，太祖谓近侍曰：「此子目若风驼，面有反相。朕若独居，无令入门。」

　　世宗即位于镇阳，安端闻之，欲持两端。察割曰：「太弟忌刻，若果立，岂容我辈！永康王宽厚，且与刘哥相善，宜往与计。」安端即与刘哥谋归世宗。及和议成，以功封泰宁王。

　　会安端为西南面大详稳，察割佯为父恶，阴遣人白於帝，即召之。既至上前，泣诉不胜哀，帝悯之，使领女石烈军。<二>出入禁中，数被恩遇。帝每出猎，察割托手疾，不操弓矢，但执炼锤驰走。屡以家之细事闻於上，上以为诚。

　　渺割以诸族属杂处，不克以逞，渐徙庐帐迫於行宫。右皮室详稳耶律屋质察其奸邪，表列其状。帝不信，以表示察割。察割称屋质疾己，哽咽流涕。帝曰：「朕固知无此，何至泣耶！」察割时出怨言，屋质曰：「汝虽无是心，因我过疑汝，勿为非义可也。」他日屋质又请於帝，帝曰：「察割舍父事我，可保无他。」屋质曰：「察割於父既不孝，於君安能忠！」帝不纳。

　　天禄五年七月，帝幸太液谷，留饮三日，察割谋乱不果。帝伐周，至详古山，太后与帝祭文献皇帝于行宫，群臣皆醉。察割归见寿安王，邀与语，王弗从。察割以谋告耶律盆都，盆都从之。是夕，同率兵入弑太后及帝，因僭位号。百官不从者，执其家属。至夜，阅内府物，见码瑙碗，曰：「此希世宝，今为我有！」诧于其妻。妻曰「寿安王、屋质在，吾属无仱类，此物何益！」察割曰：「寿安年幼，屋质不过引数奴，诘旦来朝，固不足忧。」其党矧斯报寿安、屋质以兵围于外，察割寻遣人弑皇后於柩前，仓惶出阵。寿安遣人谕曰：「汝等既行弑逆，复将若何？」有夷离　划者委兵归寿安王，馀众望之，徐徐而往。察割知其不济，乃系群官家属，执弓矢胁曰：「无过杀此曹尔！」叱令速出。时林牙耶律敌猎亦在系中，进曰：「不有所废，寿安王何以兴。籍此为辞，犹可以免。」察割曰：「诚如公言，谁当使者？」敌猎请与罨撒葛同往说之，察割从其计。

　　寿安王复令敌猎诱察割，脔杀之。诸子皆伏诛。

　　娄国，字勉辛，文献皇帝之子。天禄五年，遥授武定军节度使。及察割作乱，穆宗与屋质从林牙敌猎计，诱而出之，娄国手刃察割。改南京留守。

　　穆宗沉湎，不恤政事，娄国有觊觎之心，诱敌猎及群不逞谋逆。事觉，按问不服。帝曰：「朕为寿安王时，卿数以此事说我，今日岂有虚乎？」娄国不能对。及馀党尽服，遂缢於可汗州西谷，诏有司择绝後之地以葬。

　　重元，小字孛吉只，圣宗次子。材勇绝人，眉目秀朗，寡言笑，人望而畏。

　　太平三年，封秦国王。圣宗崩，钦哀皇后称制，密谋立重元。重元以所谋白於上，上益重之，封为皇太弟。历北院枢密使、<三>南京留守、知元帅府事。重元处戎职，未尝离辇下。先是契丹人犯法，例须汉人禁勘，受枉者多。重元奏请五京各置契丹警巡使，诏从之，赐以金券誓书。道宗即位，册为皇太叔，免拜不名，为天下兵马大元帅，复赐金券、四顶帽、二色袍，尊宠所未有。

　　清宁九年，车驾猎滦水，以其子涅鲁古素谋，与同党陈国王陈六、知北院枢密事萧胡睹等凡四百馀人，诱胁弩手军阵于帷宫外。将战，其党多悔过效顺，各自奔溃。重元既知失计，北走大漠，叹曰「涅鲁古使我至此！」遂自杀。

　　先是重元将举兵，帐前雨赤如血，识者谓败亡之兆。子涅鲁古。

　　涅鲁古，小字耶鲁绾。性阴狠。兴宗一见，谓曰：「此子目有反相。」

　　重熙十一年，封安定郡王。十七年，进王楚，为惕隐。清宁三年，出为武定军节度使。<四>七年，知南院枢密使事，说其父重元诈病，俟车驾临问，因行弑逆。

　　九年秋猎，帝用耶律良之计，遣人急召涅鲁古。涅鲁古以事泄，遽拥兵犯行宫。南院枢密使许王仁先等率宿卫士讨之。涅鲁古跃马突出，为近侍详稳渤海阿、<五>护卫苏射杀之。

　　滑哥，字斯懒，隋国王释鲁之子。性阴险。初其父妾，惧事彰，与克萧台哂等共害其父，归咎台哂，滑哥获免。

　　太祖即位，务广恩施，虽知滑哥凶逆，姑示含忍，授以惕隐。六年，滑哥预诸弟之乱。事平，群臣议其罪，皆谓滑哥不可释，於是与其子痕只俱陵迟而死，敕军士恣取其产。帝曰：「滑哥不畏上天，反君弑父，其恶不可言。诸弟作乱，皆此人教之也。」

※校勘记

　　一∶　渺割字欧辛欧辛，地理志二作沤里僧王。

　　二∶　使领女石烈军　百官志二有女古烈详稳司，似源于此。女石烈、女古烈，未知孰是。

　　三∶　历北院枢密使　按纪重熙七年十二月作「判北南院枢密使事」，皇子表作「历南、北院枢密使」。

　　四∶　清宁三年出为武定军节度使三，原误「二」。按纪在清宁三年二月，据改。

　　五∶　近侍详稳渤海阿　　叁卷二二※校勘记<一>。

　





第一百一十三卷　　列传第四十三

逆臣中

萧翰耶律牒蜡耶律朗耶律刘哥盆都耶律海思耶律敌猎萧革

　　萧翰，一名敌烈，字寒真，宰相敌鲁之子。

　　天赞初，唐兵围镇州，节度使张文礼遣使告急。翰受诏与康末怛往救，克之，杀其将李嗣昭，拨石城。会同初，领汉军侍卫。八年，伐晋，败晋将杜重威，追至望都。翰奏曰：「可令军下马而射。」帝从其言，军士步进。敌人持短兵猝至，我军失利。帝悔之曰：「此吾用言之过至此！」及从驾入汴，为宣武军节度使。

　　会帝崩栾城，世宗即位。翰闻之，委事於李从敏，径趋行在。是年秋，世宗与皇太后相拒於潢河横渡，和议未定。太后问翰曰：「汝何怨而叛？」对曰：「臣母无罪，太后杀之，以此不能无憾。」初耶律屋质以附太后被囚，翰闻而快之，即囚所谓曰：「汝尝言我辈不及，今在狴犴，何也？」对曰：「第愿公不至如此！」翰默然。

　　天禄二年，尚帝妹阿不里。後与天德谋反，下狱。复结惕隐刘哥及其弟盆都乱，耶律石剌告屋质，屋质遽入奏之，翰等不伏。帝不欲发其事，屋质固诤以为不可，乃诏屋质鞫按。翰伏辜，帝竟释之。复与公主以书结明王安端反，屋质得其书以奏，翰伏诛。

　　牒蜡，字述兰，六院夷离　蒲古只之後。

　　天显中，为中台省右相。会同元年，与赵思温持节册晋帝。<一>及我师伐晋，至滹沱河，降晋将杜重威，牒蜡功居多。大同元年，平相州之叛，斩首数万级。

　　世宗即位，遣使驰报，仍命牒蜡执偏将术者以来。其使误入术者营，术者得诏，反诱牒蜡，执送太后。牒蜡亡归世宗。和约既成，封燕王，为南京留守。

　　天禄五年，察割弑逆，牒蜡方醉，其妻扶入察割之幕，因从之。明旦，寿安王讨乱，凡胁从者皆弃兵降；牒蜡不降，陵迟而死。妻子皆诛。

　　朗，字欧新，季父房罨古只之孙。性轻佻，多力，人呼为「虎斯」。天显间以材勇进，每战辄克，由是得名。

