<!-- { "loadSidebar": true } -->
　　耶律大石者，世号为西辽。大石字重德，太祖八代孙也。通辽、汉字，善骑射，登天庆五年进士第，擢翰林应奉，寻升承旨。辽以翰林为林牙，故称大石林牙。历泰、祥二州刺史，辽兴军节度使。

　　保大二年，金兵日逼，天祚播越，与诸大臣立秦晋王淳为帝。淳死，立其妻萧德妃为太后，以守燕。及金兵至，萧德妃归天祚。天祚怒诛德妃而责大石曰：「我在，汝何敢立淳？」对曰：「陛下以全国之势，不能一拒敌，弃国远遁，使黎民涂炭。即立十淳，皆太祖子孙，岂不胜乞命於他人耶？」上无以答，赐酒食，赦其罪。

　　大石不自安，遂杀萧乙薛、坡里括，自立为王，率铁骑二百宵遁。北行三日，过黑水，见白达达详稳床古儿。床古儿献马四百，驼二十，羊若干。西至可敦城，驻北庭都护府，会威武、崇德、会蕃、新、大林、紫河、驼等七州及大黄室韦、敌剌、王纪剌、茶赤剌、也喜、鼻古德、尼剌、达剌乖、达密里、密儿纪、合主、乌古里、阻卜、普速完、唐古、忽母思、奚的、纠而毕十八部王众，<六>谕曰「我祖宗艰难创业，历世九主，历年二百。金以臣属，逼我国家，残我黎庶，屠翦我州邑，使我天祚皇帝蒙尘于外，日夜痛心疾首。我今仗义而西，欲借力诸蕃，翦我仇敌，复我疆宇。惟尔众亦有轸我国家，忧我社稷，思共救君父，济生民於难者乎？」遂得精兵万馀，置官吏，立排甲，具器仗。

　　明年二月甲午，以青牛白马祭天地、祖宗，整旅而西。先遗书回鹘王毕勒哥曰：「昔我太祖皇帝北征，过卜古罕城，<七>即遣使至甘州，诏尔祖乌母主曰：『汝思故国耶，朕即为汝复之；汝不能返耶，朕则有之。在朕，犹在尔也。』尔祖即表谢，以为迁国于此，十有馀世，军民皆安土重迁，不能复返矣。是与尔国非一日之好也。今我将西至大食，假道尔国，其勿致疑。」毕勒哥得书，即迎至邸，大宴三日。临行，献马六百，驼百，羊三千，愿质子孙为附庸，送至境外。所过，敌者胜之，降者安之。兵行万里，归者数国，获驼、马、牛、羊、财物，不可胜计。军势日盛，锐气日倍。

　　至寻思干，西域诸国举兵十万，号忽儿珊，来拒战。两军相望二里许。谕将士曰：「彼军虽多而无谋，攻之，则首尾不救，我师必胜。」遣六院司大王萧斡里剌、招讨副使耶律松山等将兵二千五百攻其右；枢密副使萧剌阿不、<八>招讨使耶律术薛等将兵二千五百攻其左；自以众攻其中。三军俱进，忽儿珊大败，僵尸数十里。驻军寻思干凡九十日，回回国王来降，贡方物。

　　又西至起儿漫，文武百官册立大石为帝，以甲辰岁二月五日即位，年三十八，号葛儿罕。复上汉尊号曰天皇帝，改元延庆。追祖父为嗣元皇帝，祖母为宣义皇后，册元妃萧氏为昭德皇后。因谓百官曰：「朕与卿等行三万里，跋涉沙漠，夙夜艰勤。赖祖宗之福，卿等之力，冒登大位。尔祖尔父宜加恤典，共享尊荣。」自萧斡里剌等四十九人祖父，封爵有差。

　　延庆三年，班师东归，马行二十日，得善地，遂建都城，号虎思斡耳朵，改延庆为康国元年。三月，以六院司大王萧斡里剌为兵马都元帅，敌剌部前同知枢密院事萧查剌阿不副之，茶赤剌部秃鲁耶律燕山为都部署，护卫耶律铁哥为都监，率七万骑东征。以青牛白马祭天，树旗以誓于众曰：「我大辽自太祖、太宗艰难而成帝业，其後嗣君耽乐无厌，不恤国政，盗贼蜂起，天下土崩。朕率尔众，远至朔漠，期复大业，以光中兴。此非朕与尔世居之地。」申命元帅斡里剌曰：「今汝其往，信赏必罚，与士卒同甘苦，择善水草以立营，量敌而进，毋自取祸败也。」行万馀里无所得，牛马多死，勒兵而还。大石曰：「皇天弗顺，数也！」康国十年殁，在位二十年，庙号德宗。

　　子夷列年幼，遗命皇后权国。后名塔不烟，号感天皇后，称制，改元咸清，在位七年。子夷列即位，改元绍兴。籍民十八岁以上，得八万四千五百户。在位十三年殁，庙号仁宗。

　　子幼，遗诏以妹普速完权国，称制，改元崇福，号承天太后。後与驸马萧朵鲁不弟朴古只沙里通，出驸马为东平王，罗织杀之。驸马父斡里剌以兵围其宫，射杀普速完及朴古只沙里。普速完在位十四年。

　　仁宗次子直鲁古即位，改元天禧，在位三十四年。时秋出猎，乃蛮王屈出律以伏兵八千擒之，而据其位。遂袭辽衣冠，尊直鲁古为太上皇，皇后为皇太后，朝夕问起居，以侍终焉。直鲁古死，辽绝。

　　耶律淳在天祚之世，历王大国，受赐金券，赞拜不名。一时恩遇，无与为比。当天祚播越，以都元帅留守南京，独不可奋大义以激燕民及诸大臣，兴勤王之师，东拒金而迎天祚乎？乃自取之，是篡也。况忍王天祚哉？

　　大石既帝淳而王天祚矣，复归天祚。天祚责以大义，乃自立为王而去之。幸藉祖宗馀威遗智，建号万里之外。虽寡母弱子，更继迭承，几九十年，亦可谓难矣。

　　然淳与雅里、大石之立，皆在天祚之世。有君而复君之，其可乎哉？诸葛武侯为献帝发丧，而後立先主为帝者，不可同年语矣。故着以为戒云。

　　赞曰：辽起朔野，兵甲之盛，鼓行扙外，席卷河朔，树晋植汉，何其壮欤？太祖、太宗乘百战之势，辑新造之邦，英谋略，可谓远矣。虽以世宗中才，穆宗残暴，连遘弑逆，而神器不摇。盖由祖宗威令犹足以震叠其国人也。

　　圣宗以来，内修政治，外拓疆宇。既而申固邻好，四境安。维持二百馀年之基，有自来矣。

　　降臻天祚，既丁末运，又觖人望，崇信奸回，自国本，群下离心。金兵一集，内难先作，废立之谋，叛亡之迹，相继蜂起。驯致土崩瓦解，不可复支，良可哀也！耶律与萧，世为甥舅，义同休戚。奉先挟私灭公，首祸构难，一至於斯。天祚穷蹙，始悟奉先误己，不几晚乎！

　　淳、雅里所谓名不正，言不顺，事不成者也。大石苟延，彼善於此，亦几何哉？

※校勘记

　　一：至天德按金史八二萧仲恭传作「至霍里底泊」。

　　二：清宁初太后鞠育之按淳死于保大二年，若「年六十」无误，则当生于清宁九年，「清宁初」有误字。

　　三：天祚即位进王郑按纪乾统元年六月，以北平郡王淳进封郑王。

　　四：乾统二年加越王按纪乾统三年十一月，郑王淳进封越国王。

　　五：宰相李纯按纪保大二年三月及卷一○二本传并作李处温。

　　六：大黄室韦等十八部按敌剌，百官志二作敌烈；王纪剌即金史之广吉刺、元史之宏吉剌；茶赤剌，纪大安十年四月、百官志二并作茶札剌，即元史之札只剌特；鼻古特，百官志二作鼻国德；密儿纪，纪寿隆三年二月作梅里急，即元秘史之篾儿乞；忽母思，即百官志二之胡母思山部，兵卫志下之胡母思山蕃；纠而毕，部族表作纪而毕。

　　七：卜古罕城罗校谓即太祖纪之古回鹘城。

　　八：萧剌阿不按下文作萧查剌阿不。

　





第三十一卷　　志第一

营卫志上

　　上古之世，草衣木食，巢居穴处，熙熙于于，不求不争。爰自炎帝政衰，蚩尤作乱，始制干戈，以毒天下。轩辕氏作，戮之涿鹿之阿。处则象吻于宫，行则悬旄于，以为天下万世戒。於是师兵营卫，不得不设矣。

　　冀州以南，历洪水之变，夏后始制城郭。其人土着而居绥服之中，外奋武卫，内揆文教，守在四边。营卫之设，以备非常而已。并、营以北，劲风多寒，随阳迁徙，岁无宁居，旷土万里，寇贼奸宄乘隙而作。营卫之设，以为常然。其势然也。

　　有辽始大，设制尤密。居有宫卫，谓之斡鲁朵；出有行营，谓之捺钵；分镇边圉，谓之部族。有事则以攻战为务，闲暇则以畋渔为生。无日不营，无在不卫。立国规模，莫重於此。作营卫志。

宫卫

　　辽国之法：天子践位置宫卫，分州县，析部族，设官府，籍户口，备兵马。崩则扈从后妃宫帐，以奉陵寝。有调发，则丁壮从戎事，老弱居守。

　　太祖曰弘义宫，应天皇后曰长宁宫，太宗曰永兴宫，世宗曰积庆宫，穆宗曰延昌宫，景宗曰彰愍宫，承天太后曰崇德宫，圣宗曰兴圣宫，兴宗曰延庆宫，道宗曰太和宫，天祚曰永昌宫。又孝文皇太弟有敦睦宫，丞相耶律隆运有文忠王府。凡州三十八，县十，提辖司四十一，石烈二十三，瓦里七十四，抹里九十八，得里二，闸撒十九。为正户八万，蕃汉转户十二万三千，<一>共二十万三千户。

　　算斡鲁朵，太祖置。国语心腹曰「算」，宫曰「斡鲁朵」。是为弘义宫。以心腹之卫置，益以渤海俘，锦州户。其斡鲁朵在临潢府，陵寝在祖州东南二十里。正户八千，蕃汉转户七千，出骑军六千。

　　州五：锦、祖、严、祺、银。

　　县一：富义。

　　提辖司四：南京、西京、奉圣州、平州。

　　石烈二：曰须，曰速鲁。

　　瓦里四：曰合不，曰挞撒，曰慢押，曰虎池。

　　抹里四：曰，曰预墩，曰鹘突，曰纠里阐。

　　得里二：曰述垒北，曰述垒南。

　　国阿辇斡鲁朵，太宗置。收国曰「国阿辇」。是为永兴宫，初名孤稳斡鲁朵。以太祖平渤海俘户，东京、怀州提辖司及云州怀仁县、泽州滦河县等户置。其斡鲁朵在游古河侧，陵寝在怀州南三十里。正户三千，蕃汉转户七千，出骑军五千。

　　州四：怀、黔、开、来。

　　县二：保和、滦河。

　　提辖司四：南京、西京、奉圣州、平州。

　　石烈一：北女古。

　　瓦里四：曰抹，曰母，曰合李只，曰述垒。

　　抹里十三：曰述垒轸，曰大隔蔑，曰小隔蔑，曰母，曰归化不术，曰唐括，曰吐谷，曰百尔瓜忒，曰合鲁不只，曰移马不只，曰，曰清带，曰速稳。

　　闸撒七：曰伯德部，曰守，曰穴骨只，曰合不频尼，曰虎里，曰耶里只挟室，曰僧隐令公。

　　耶鲁碗斡鲁朵，世宗置。兴盛曰「耶鲁碗」。是为积庆宫。以文献皇帝卫从及太祖俘户，及云州提辖司，并高、宜等州户置。其斡鲁朵在土河东，陵寝在长宁宫北。正户五千，蕃汉转户八千，出骑军八千。

　　州三：康、显、宜。

　　县一：山东。

　　提辖司四。<二>

　　石烈一：兮腊。

　　瓦里八：曰达撒，曰合不，曰吸烈，曰逼里，曰潭马，曰槊不，曰耶里直，曰耶鲁兀也。

　　抹里十：曰纥斯直，曰蛮葛，曰厥里，曰潭马忒，曰出懒，曰速忽鲁碗，曰牒里得，曰阎马，曰迭里特，曰女古。

