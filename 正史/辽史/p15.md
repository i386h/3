<!-- { "loadSidebar": true } -->
　　一○：十一月甲申朔朔字，据朔考补。

　　一一：士溃围委城遁罗校，士上夺军字。

　　一二：放高举一人及第「放高举」三字原缺，据大典五二四九补。

　　一三：次涞水涞水原作「漆水」，据地理志四改。

　　一四：知易州赵质按上文正月甲辰马质为刺史，赵质为兵马都监，此赵质应是马质。

　　一五：以耶律襄之女封义成公主下嫁李继迁按以襄女出嫁事，已见四年十二月。检卷一一五西夏外记出嫁在本年。或是请婚在四年，七年成行。

　　一六：萧闼览为子排亚请尚延寿公主按公主表，排亚作排押，娶长寿公主，延寿公主嫁萧德。延寿应作长寿。叁见卷一○※校勘记」

四：。

　　一七：五月庚辰朔五月二字，原误在下文「辛巳」上；「庚辰」下脱朔字。按朔考，五月庚辰朔。今并补正。

　　一八：燕乐密云二县按地理志四，檀州，隋开皇十八年以燕乐、密云二县置。辽无燕乐县，此系用旧名。

　　一九：破宋兵于泰州按泰州此时已改保州，此用旧称。类此者不备举。

　　二○：婆里德按上文统和三年十一月、百官志二并作婆底里。

　





第十三卷　　本纪第十三

圣宗四

　　八年春正月辛巳，如台湖。庚寅，诏决滞狱。庚子，如沈子泺。

　　二月丁未朔，于阗、回鹘各遣使来贡。壬申，女直遣使来贡。

　　三月丁丑，李继迁遣使来贡。庚辰，太白、荧惑斗，凡十有五次。乙酉，城杏埚，以宋俘实之。辛丑，置宜州。

　　夏四月丙午朔，严州刺史李寿英有惠政，民请留，从之。庚戌，女直遣使来贡。庚午，以岁旱，诸部艰食，振之。

　　五月戊子，以宋降卒分隶诸军。庚寅，女直宰相阿海来贡，封顺化王。丙申，清暑胡土白山。诏括民田。

　　六月丙午，以北面林牙磨鲁古为北院大王。阿萨兰回鹘于越、达剌干各遣使来贡。甲寅，月掩天驷第一星。丙辰，女直遣使来贡。

　　秋七月庚辰，改南京熊军为神军。诏东京路诸宫分提辖司，分置定霸、保和、宣化三县，<一>白川州置洪理，仪坤州置广义，辽西州置长庆，乾州置安德各一县。<二>省遂、妫、松、饶、宁、海、瑞、玉、铁里、奉德等十州，<三>及玉田、辽丰、松山、弘远、怀清、云龙、平泽、平山等八县，以其民分隶他郡。

　　八月乙卯，以黑白羊祭天地。

　　九月乙亥，北女直四部请内附。壬辰，李继迁献宋俘。

　　冬十月丙午，以大败宋军，复遣使来告。己酉，阻卜等遣使来贡。是月，驻跸大王川。<四>

　　十一月庚寅，以吐谷浑民饥，振之。丁酉，太白昼见。

　　十二月癸卯，李继迁下宋麟、等州，遣使来告。女直遣使来贡。庚戌，遣使封李继迁为夏国王。癸丑，回鹘来贡。

　　是岁，放郑云从等二人及第。

　　九年春正月甲戌，女直遣使来贡。丙子，诏禁私度僧尼。庚辰，如台湖。乙酉，枢密使、监修国史室等进实录，赐物有差。戊子，选宋降卒五百置为宣力军。辛卯，诏免三京诸道租赋，仍罢括田。

　　二月丙午，夏国遣使告伐宋捷。丁未，以涿州刺史耶律王六为惕隐。甲子，建威寇、振化、来远三城，屯戍卒。

　　闰月辛未朔，日有食之。壬申，遣翰林承旨邢抱朴、三司使李嗣、给事中刘京、政事舍人张干、南京副留守吴浩分决诸道滞狱。

　　三月庚子朔，振室韦、乌古诸部。戊申，复遣库部员外郎马守琪、仓部员外郎祁正、虞部员外郎崔，蓟北县令崔简等分决诸道滞狱。甲子，幸南京。

　　夏四月甲戌，回鹘来贡。乙亥，夏国王李继迁遣杜白来谢封册。丙戌，清暑炭山。

　　五月己未，以秦王韩匡嗣私城为全州。

　　六月丁亥，突厥来贡。是月，南京霖雨伤稼。

　　秋七月癸卯，通括户口。乙巳，诏诸道举才行、察贪酷、抚高年、禁奢僭，有殁於王事者官其子孙。己未，夏国以复绥、银二州，遣使来告。

　　八月癸酉，铜州嘉禾生，东京甘露降。戊寅，女直进唤鹿人。壬午，东京进三足乌。

　　九月庚子，鼻骨德来贡。己酉，驻跸庙城。南京地震。

　　冬十月丁卯，阿萨兰回鹘来贡。壬申，夏国王李继迁遣使来上宋所授敕命。丁丑，定难军节度使李继捧来附，授推忠效顺启圣定难功臣、开府仪同三司、检校太师兼侍中，封西平王。

　　十一月己亥，以青牛白马祭天地。

　　十二月，夏国王李继迁潜附于宋，遣招讨使韩德威持诏谕之。

　　是岁，放进士石用中一人及第。

　　十年春正月丁酉，禁丧葬礼杀马，及藏甲胄、金银、器玩。丙午，如台湖。

　　二月乙丑朔，日有食之。韩德威奏李继迁称故不出，至灵州俘掠以还。壬申，兀惹来贡。壬午，免云州租赋。庚寅，夏国以韩德威俘掠，遣使来奏，赐诏安慰。辛卯，给复云州流民。

　　三月甲辰，铁骊来贡。丙辰，如炭山。

　　夏四月乙丑，以台湖为望幸里。庚寅，命群臣较射。

　　五月癸巳，朔州流民给复三年。

　　七月辛酉，铁骊来贡。

　　八月癸亥，观稼，仍遣使分阅苗稼。

　　九月癸卯，幸五台山金河寺饭僧。

　　冬十月壬申，夏国王遣使来贡。戊寅，铁骊来贡。

　　十一月壬辰，回鹘来贡。

　　十二月庚辰，猎儒州东川。拜天。是月，以东京留守萧德等伐高丽。

　　十一年春正月壬寅，<五>回鹘来贡。丙午，出内帑钱赐南京统军司军。高丽王治遣朴良柔奉表请罪，诏取女直鸭渌江东数百里地赐之。

　　二月癸亥，霸州民妻王氏以妖惑众，伏诛。

　　夏四月，幸炭山清暑。

　　六月，大雨。

　　秋七月己丑，桑乾、羊河溢居庸关西，害禾稼殆尽，奉圣、南京居民庐舍多垫溺者。

　　八月，如秋山。

　　冬十月甲申朔，驻跸蒲瑰坂。

　　是年，放进士王熙载等二人及第。<六>

　　十二年春正月癸丑朔，阴镇水，漂溺三十馀村，诏疏旧渠。甲寅，以同政事门下平章事耶律硕老为惕隐。诏复行在五十里内租。乙卯，幸延芳淀。戊午，蠲宜州赋调。庚申，郎君耶律鼻舍等谋叛，伏诛。壬戌，以南院大王耶律景为上京留守，封漆水郡王。霸州民李在宥年百三十有三，赐束帛、锦袍、银带，月给羊酒，仍复其家。

　　二月甲申，免南京被水户租赋。己丑，高丽来贡。甲午，免诸部岁输羊及关征。庚子，回鹘来贡。

　　三月丁巳，高丽遣使请所俘人畜，诏赎还。戊午，幸南京。丙寅，遣使抚谕高丽。己巳，涿州木连理。壬申，如长春宫观牡丹。是月，复置南京统军都监。

　　夏四月辛卯，幸南京。壬辰，枢密直学士刘恕为南院枢密副使。戊戌，以景宗石像成，幸延寿寺饭僧。

　　五月甲寅，诏北皮室军老不任事者免役。戊午，如炭山清暑。庚辰，武定军节度使韩德冲秩满，其民请留，从之。

　　六月辛巳朔，诏州县长吏有才能无过者，减一资考任之。癸未，可汗州刺史贾俊进新历。庚子，录囚。甲辰，诏龙、凤两军老疾者代之。是月，太白、岁星相犯。

　　秋七月辛亥朔，日有食之。甲寅，遣使视诸道禾稼。辛酉，南院枢密使室为中京留守，加尚父。丙寅，女直遣使来贡。戊辰，观获。庚午，诏契丹人犯十恶者依汉律。己卯，以翰林承旨邢抱朴叁知政事。

　　八月庚辰朔，诏皇太妃领西北路乌古等部兵及永兴宫分军，抚定西边；<七>以萧挞凛督其军事。乙酉，宋遣使求和，不许。戊子，以国舅帐克萧徒骨为夷离毕。乙未，下诏戒谕中外官吏。丁酉，录囚，杂犯死罪以下释之。

　　九月壬子，室韦、项、吐谷浑等来贡。辛酉，宋复遣使求和，不许。壬戌，行拜奥礼。癸酉，阻卜等来贡。

　　冬十月乙酉，猎可汗州之西山。乙巳，诏定均税法。丁未，大理寺置少卿及正。

　　十一月戊申朔，行再生礼。铁骊来贡。诏诸部所俘宋人有官吏儒生抱器能者，诸道军有勇健者，具以名闻。庚戌，诏郡邑贡明经、茂材异等。甲寅，诏南京决滞狱。己未，官宋俘卫德升等六人。

　　十二月戊寅朔，日有食之。诏并奚王府奥理、<八>堕隗、梅只三部为一，其二克各分为部，以足六部之数。甲申，赐南京统军司贫户耕牛。戊子，高丽进妓乐，却之。庚寅，禁游食民。癸巳，女直以宋人浮海赂本国及兀惹叛来告。丁未，幸南京。

　　是年，放进士吕德懋等二人及第。

　　十三年春正月壬子，幸延芳淀。甲寅，置广灵县。丁巳，增泰州、遂城等县赋。庚申，诏诸道劝农。癸亥，长宁军节度使萧解里秩满，民请留，从之。庚午，如长春宫。

　　二月丁丑朔，<九>女直遣使来贡。甲辰，高丽遣李周桢来贡。

　　三月癸丑，夏国遣使来贡。戊辰，武清县百馀人入宋境剽掠，命诛之，还其所获人畜财物。

　　夏四月己卯，叁知政事邢抱朴以母忧去官，起复。丙戌，诏诸道民户应历以来胁从为部曲者，仍籍州县。甲午，如炭山清暑。

　　五月壬子，高丽进鹰。乙亥，北、南、乙室三府请括富民马以备军需，不许，给以官马。

　　六月丙子朔，启圣军节度使刘继琛秩满，民请留，从之。丁丑，诏减前岁括田租赋。甲申，以宣徽使阿没里私城为丰州。丙戌，诏许昌平、怀柔等县诸人请业荒地。

　　秋七月乙巳朔，女直遣使来贡。丁巳，兀惹乌昭度、」一○：渤海燕颇等侵铁骊，遣奚王和朔奴等讨之。壬戌，诏蔚、朔等州龙卫、威胜军更戍。

　　八月丙子，夏国遣使进马。壬辰，诏修山泽祠宇、先哲庙貌，以时祀之。

　　九月戊午，以南京太学生员浸多，特赐水庄一区。丁卯，奉安景宗及皇太后石像于延芳淀。

　　冬十月乙亥，置义仓。」一一：辛巳，回鹘来贡。甲申，高丽遣李知白来贡。戊子，兀惹归款，诏谕之。庚子，鼻骨德来贡。

　　十一月乙巳，阿萨兰回鹘遣使来贡。辛酉，遣使册王治为高丽国王。戊辰，高丽遣童子十人来学本国语。

　　十二月己卯，铁骊遣使来贡鹰、马。辛巳，夏国以败宋人遣使来告。

　　是年，放进士王用极等二人。

　　十四年春正月己酉，渔于潞河。丁巳，蠲三京及诸州税赋。丙寅，夏国遣使来贡。庚午，以宣徽使阿没里家奴阎贵为丰州刺史。

　　二月庚寅，回鹘遣使来贡。

　　三月壬寅，高丽王治表乞为婚，许以东京留守、驸马萧德女嫁之。庚戌，高丽复遣童子十人来学本国语。甲寅，韩德威奏讨项捷。甲子，诏安集朔州流民。

