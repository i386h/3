<!-- { "loadSidebar": true } -->
宁昌军节度使刘宏以懿州民户三千归金。<二五>

九年金遣乌林答赞谟持书来迎册礼。遣知右夷离毕事萧习泥烈、大理寺提点杨勉等册金主为东怀国皇帝。阻卜补疏只等反。金复遣乌林答赞谟持书来，责册文无兄事之语，不言大金，而云「东怀，」及乖体式。如依前书所定，然後可从。

杨询卿罗子韦率众归金。复遣萧习泥烈、杨近忠先持册稿●使于金。遣使送赞谟以还。

十年金复遣赞谟以书并撰到册文副本以来，仍责乞兵于高丽。以金朝所定册草内「大圣」二字与先世称号相同，复遣习泥烈持书议之。金主亲师攻上京，已攻外郛<二六>，留守挞不也出降。

保大元年南京统军耶律余睹率将吏户归于金。

二年金师克中京，进下泽州。金师败奚王霞末于北安州，遂降其城。闻金师将出岭西，遂趋白水泺。群牧使谟鲁斡归金。

闻金师将及，轻骑以遁。殿前点检耶律高八率卫土归金。金师取西京。夏国遣兵来援，为金师所败。亲遇金师，战于石辇驿，败绩。

夏国遣曹介来问起居。<二七>奉圣州降金。蔚州降金金师屯奉圣，上遁於落昆髓。金主抚定南京。

三年辽兴军、宜、锦、乾、显、成、川、豪、懿等州降金。兴中府降金。

归德军及隰、迁、润三州款附金<二八>。金师至居庸关，耶律大石被擒。金师围辎重於青冢硬寨<二九>。金遣人以书来招，回书请和。

金帅以兵送族属东行，乃遣兵邀战于白水泺，为金师所败。

金帅以书来招，以书答之，金帅复书，不许请和。回金帅书，乞为弟若子，量赐土地。

夏国王李乾顺请临其国。册李乾顺为夏国皇帝。

四年金师来攻，上弃营北遁。特母哥归金。萧挞不也、察剌归金。建州降金。兴中府降金。

五年项小斛禄遣人请临其地。

上过沙漠，金师忽至，徒步出走。上至应州新城，为金帅完颜娄室等所获。

※校勘记

　　一：回鹘怕里遣使来贡怕里，纪作霸里。

　　二：获甘州回鹘乌母主可汗按纪作「获甘州回鹘都督毕离遏，因遣使谕其主乌母主可汗」。

　　三：回鹘新罗吐蕃项沙陀从征有功赏之按纪作：「以奚部长勃鲁恩、王郁自回鹘、新罗、吐蕃、项、室韦、沙陀、乌古等从征有功，优加赏赉。」非回鹘等部从征有功。

　　四：阻卜来贡按本月三次阻卜来贡，未着不同部分，史文重复。

　　五：素撒国人来贡按纪作「徒睹古、素撒来贡」。

　　六：赁烈要里等国来贡按纪作「六月没里、要里等国来贡」。

　　七：濒海女直宰相速鲁里来朝濒海二字原脱。据纪统和六年八月补。

　　八：鼻骨来贡按鼻骨即鼻骨德。此条已见部族表，重出。

　　九：兀惹乌昭庆来降按纪作「兀惹乌昭庆来」，不称来降。

　　一○：（八月）达卢骨部来贡及（十一月）鼻骨德来贡按并已见部族表，重出。

　　一一：铁剌里求婚许之按纪作铁剌里求婚，不许。

　　一二：南京女直国遣使献所获乌昭庆妻子「南京」二字衍。叁卷三六※校勘记<一二>。

　　一三：乌古来贡按已见部族表，重出。

　　一四：置阻卜等部按纪作「置阻卜等部节度使」，是。

　　一五：耶律世良与萧善宁东讨高丽萧善宁，纪作萧屈烈。

　　一六：罗汉奴奏所发部兵与项战不利已见部族表，重出。

　　一七：元昊亲执项三部酋长来降已见部族表，重出。

　　一八：振易州贫民「振易州贫民」无涉属国，五字衍。

　　一九：阻卜余古赧来贡余古赧为阻卜酋长名，见纪大康七年六月及大安二年六月。阻卜下原有「与」字，今删。

　　二○：有司奏磨古斯诣西北路招讨使耶律挞不也遇害按纪作「磨古斯诣西北路招讨使耶律挞不也伪降，既而乘虚来袭，挞不也死之。」

　　二一：西南面招讨司奏拨思母入寇击败之萧阿鲁带等讨拨思母破之按纪作「西南面招讨司奏，拨思母来侵，萧阿鲁带等击破之」。此以入寇、追讨分记之。

　　二二：族人痕孛至十三人皆归女直国按「那也温」如为一人，则二吴十为同时同姓名人；如「那也、温」为二人，则吴十为一人重出。

　　二三：遣奴哥赍三国书诏表牒复使金国奴哥原误胡突衮。按纪天庆八年六月称「遣奴哥等赍宋、夏、高丽书诏、表牒至金」；又按上下文胡突衮为金使，奴哥为辽使，据改。

　　二四：萧宝讹里野特末霍石韩庆和王伯龙等各率众归于金按纪天庆八年闰九月，「萧宝、讹里等十五人各率户降于金」。金史二太祖纪天辅二年闰九月，「以降将霍石、韩庆和为千户。九百奚部萧宝、乙辛、北部讹里野、汉人王六儿、王伯龙、契丹特末、高从等各率众来降」。

　　二五：宁昌军节度使刘宏刘宏原误「刘完」，据纪天庆八年十二月及金史二太祖纪、七五孔敬宗传改。

　　二六：金主亲师攻上京已攻外郛按纪作「金主亲攻上京，克外郛」。

　　二七：夏国遣曹介来问起居曹介，纪作曹价。

　　二八：隰迁润三州润，原误「闰」。据纪及地理志三改。

　　二九：金师围辎重於青冢硬寨据纪保大三年四月，「硬寨」二字衍。

　





第七十一卷　　列传第一

后妃

肃祖昭烈皇后萧氏懿祖庄敬皇后萧氏玄祖简献皇后萧氏德祖宣简皇后萧氏太祖淳钦皇后述律氏

太宗靖安皇后萧氏世宗怀节皇后萧氏世宗妃甄氏穆宗皇后萧氏景宗睿智皇后萧氏

圣宗仁德皇后萧氏圣宗钦哀皇后萧氏兴宗仁懿皇后萧氏兴宗贵妃萧氏道宗宣懿皇后萧氏

道宗惠妃萧氏天祚皇后萧氏天祚德妃萧氏天祚文妃萧氏天祚元妃萧氏

　　书始嫔虞，诗兴关雎。国史记载，往往自家而国，以立天下之本。然尊卑之分，不可易也。司马迁列吕后于纪；班固因之，而传元后於外戚之後；范晔登后妃于帝纪。天子纪年以叙事谓之纪，后曷为而纪之？自晋史列诸后以首传，隋、唐以来，莫之能易也。

　　辽因突厥，称皇后曰「可敦」，国语谓之「掛俚」，尊称曰「耨斡梔」，<一>盖以配后土而母之云。太祖称帝，尊祖母曰太皇太后，母曰皇太后，嫔曰皇后。等以徽称，加以美号，质於隋、唐，文於故俗。后族唯乙室、拨里氏，而世任其国事。太祖慕汉高皇帝，故耶律兼称刘氏；以乙室、拨里比萧相国，遂为萧氏。

　　耶律俨、陈大任辽史后妃传，大同小异，酌取其当着于篇。

　　肃祖昭烈皇后萧氏，小字卓真。归肃祖，生四子，见皇子表。乾统三年，追尊昭烈皇后。

　　懿祖庄敬皇后萧氏，小字牙里辛。肃祖尝过其家曰：「同姓可结交，异姓可结婚。」知为萧氏，为懿祖聘焉。生男女七人。乾统三年，追尊庄敬皇后。

　　玄祖简献皇后萧氏，小字月里朵。玄祖为狠德所害<二>，后嫠居，恐不免，命四子往依邻家耶律台押，乃获安。太祖生，后以骨相异常，惧有阴图害者，鞠之别帐。重熙二十一年，追尊简献皇后。

　　德祖宣简皇后萧氏，小字岩母斤。遥辇氏宰相剔剌之女。男、女六人，太祖长子也。天显八年崩，<三>　德陵。重熙二十一年，追尊宣简皇后。

　　太祖淳钦皇后述律氏，讳平，小字月理朵。其先回鹘人糯思，生魏宁舍利，魏宁生慎思梅里，慎思生婆姑梅里，<四>婆姑娶匀德恝王女，生后于契丹右大部。婆姑名月碗，仕遥辇氏为阿扎割只。

　　后简重果断，有雄略。尝至辽、土二河之会，有女子乘青牛车，仓卒避路，忽不见。未几，童谣曰：「青牛妪，曾避路。」盖谚谓地　为青牛妪云。

　　太祖即位，群臣上尊号曰地皇后。神册元年，大册，加号应天大明地皇后。行兵御众，后尝与谋。太祖尝渡碛击　项，黄头、臭泊二室韦乘虚袭之；后知，勒兵以待，奋击，大破之，名震诸夷。

　　时晋王李存　欲结援，以叔母事后。幽州刘守光遣韩延徽求援，不拜，太祖怒，留之，使牧马。后曰：「守节不屈，贤者也。宜礼用之。」太祖乃召延徽与语，大悦，以为谋主。吴主李塁献猛火油，以水沃之愈炽。太祖选三万骑以攻幽州。后曰：「岂有试油而攻人国者？」<五>指帐前树曰：「无皮可以生乎？」太祖曰：「不可。」后曰：「幽州之有土有民，亦犹是耳。吾以三千骑掠其四野，不过数年，困而归我矣，何必为此？万一不胜，为中国笑，吾部落不亦解体乎！」其平渤海，后与有谋。

　　太祖崩，后称制，摄军国事。及葬，欲以身殉，亲戚百官力谏，因断右腕纳于柩。太宗即位，尊为皇太后。会同初，上尊号曰广德至仁昭烈崇简应天皇太后。<六>

　　初，太祖尝谓太宗必兴我家，后欲令皇太子倍避之，太祖册倍为东丹王。太祖崩，太宗立，东丹王避之唐。太后常属意於少子李胡。太宗崩，世宗即位于镇阳，太后怒，遣李胡以兵逆击。李胡败，太后亲率师遇于潢河之横渡。赖耶律屋质谏，罢兵。迁太后于祖州。

　　应历三年崩，年七十五，　祖陵，　曰贞烈。重熙二十一年，更今　。

　　太宗靖安皇后萧氏，小字温，淳钦皇后弟室室鲁之女。帝为大元帅，纳为妃，生穆宗。及即位，立为皇后。性聪慧洁素，尤被宠顾，虽军旅、田猎必与。天显十年崩，　彰德，葬奉陵。重熙二十一年，更今　。

　　世宗怀节皇后萧氏，小字撒葛只，淳钦皇后弟阿古只之女。帝为永康王，纳之，生景宗。天禄末，立为皇后。明年秋，生萌古公主。在蓐，察割作乱，弑太后及帝。后乘步辇，直诣察割，请毕收殓。明日遇害。曰孝烈皇后。重熙二十一年，更今　。

　　世宗妃甄氏，後唐宫人，有姿色。帝从太宗南征得之，宠遇甚厚，生宁王只没。及即位，立为皇后。严明端重，风神闲雅。内治有法，莫干以私。刘知远、郭威称帝，世宗承强盛之资，奄奄岁时。后与叁帷幄，密赞大谋，不果用。察割作乱，遇害。景宗立，葬二后于医巫闾山，建庙陵寝侧。

　　穆宗皇后萧氏，父知　，内供奉翰林承旨。后生，有云气馥郁久之。幼有仪则。帝居藩，纳为妃。及正位中宫，性柔婉，不能规正。无子。

　　景宗睿智皇后萧氏，讳绰，小字燕燕，北府宰相思温女。早慧。思温尝观诸女扫地，惟后洁除，喜曰：「此女必能成家！」帝即位，选为贵妃。寻册为皇后，生圣宗。

