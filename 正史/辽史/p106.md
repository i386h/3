<!-- { "loadSidebar": true } -->
　　四∶　徙漠北猾水马群太保　猾水，卷一○一萧陶苏斡传作滑水，字通。

　　五∶　杨绩　叁卷八九※校勘记<二>。

　　六∶　子贵忠　按陈襄使辽语录云，子二人：长规正，知顺州，太傅；次规忠，即此贵忠。

　





第九十九卷　　列传第二十九

萧岩寿耶律撒剌萧速撒耶律挞不也萧挞不也萧忽古耶律石柳

　　萧岩寿，乙室部人。性刚直，尚气。仕重熙末。道宗即位，皇太后屡称其贤，由是进用。

　　上出猎较，岩寿典其事，未尝高下于心，帝益重之。历文班太保、同知枢密院事。咸雍四年，从耶律仁先伐阻卜，<一>破之，有诏留屯，亡归者众，由是镌两官。十年，讨敌烈部有功，为其部节度使。

　　大康元年，同知南院宣徽使事，迁北面林牙。密奏乙辛以皇太子知国政，心不自安，与张孝杰数相过从，恐有阴谋，动摇太子。上悟，出乙辛为中京留守。<二>会乙辛生日，上遣近臣耶律白斯本赐物为寿，乙辛因私属白上：「臣见奸人在朝，陛下孤危。身虽在外，窃用寒心。」白斯本还，以闻。上遣人赐乙辛车，谕曰：「无虑弗用，行将召矣。」由是反疑岩寿，出为顺义军节度使。

　　乙辛复入为枢密使，流岩寿於乌隗路，终身拘作。岩寿虽窜逐，恒以社稷为忧，时人为之语曰：「以狼牧羊，何能久长！」三年，乙辛诬岩寿与谋废立事，执还杀之，年四十九。

　　乾统间，赠同中书门下平章事，绘像宜福殿。岩寿廉直，面折廷诤，多与乙辛忤，故及於难。

　　耶律撒剌，字董隐，南院大王磨鲁古之孙。<三>性忠直沉厚。清宁初，累迁西南面招讨使，以治称。咸雍九年，改北院大王。<四>未几，为契丹行宫都部署。

　　大康二年，耶律乙辛为中京留守，诏百官廷议，欲复召之，群臣无敢正言。撒剌独奏曰：「萧岩寿言乙辛有罪，不可为枢臣，故陛下出之；今复召，恐天下生疑。」进谏者三，不纳，左右为之震悚。乙辛复为枢密使，见撒剌让曰：「与君无憾，何独异议？」撒剌曰「此社稷计，何憾之有！」乙辛诬撒剌与速撒同谋废立，诏按无迹，出为始平军节度使。及萧讹都斡诬首，竟遣使杀之。

　　乾统间，追封漆水郡王，绘像宜福殿，仍追赠三子官爵。

　　萧速撒，字秃鲁　，突吕不部人。性沉毅。重熙间，累迁右护卫太保。蒲奴里叛，从耶律义先往讨，执首乱陶得里以归。清宁中，历北面林牙、彰国军节度使，入为北院枢密副使。咸雍十年，经略西南边，撤宋堡障，戍以皮室军，上嘉之。

　　大康二年，知北院枢密使事。<五>耶律乙辛权宠方盛，附丽者多至通显；速撒未尝造门。乙辛衔之，诬构速撒首谋废立；按之无验，出为上京留守。乙辛复令萧讹都斡以前事诬告，上怒，不复加讯，遣使杀之。时方盛暑，尸诸原野，容色不变，乌鹊不敢近。

　　乾统间，追封兰陵郡王，绘像宜福殿。

　　耶律挞不也，字撒班，系出季父房。父高家。仕至林牙，重熙间破夏人于金肃军有功，优加赏赉。

　　挞不也，清宁中补牌印郎君，累迁永兴宫使。九年，平重元之乱，以功知点检司事，赐平乱功臣，为怀德军节度使。咸雍五年，迁遥辇克。

　　大康三年，授北院宣徽使。耶律乙辛谋害太子，挞不也知其奸，欲杀乙辛及萧特里得、<六>萧十三等。乙辛知之，令其党诬构挞不也与废立事，杀之。

　　乾统间，追封漆水郡王，绘像宜福殿。

　　萧挞不也，字斡里端，国舅郡王高九之孙。性刚直。咸雍中，补祗候郎君。大康元年，为彰愍宫使，尚赵国公主，拜驸马都尉。

　　三年，改同知汉人行宫都部署。与北院宣徽使耶律挞不也善，乙辛嫉之，令人诬告谋废立事。不胜　掠，诬伏。上引问，昏聩不能自陈，遂见杀。

　　乾统间，追封兰陵郡王，绘像宜福殿。

　　萧忽古，字阿斯怜，性忠直，　捷有力。甫冠，补禁军。

　　咸雍初，从招讨使耶律赵三讨番部之违命者。及请降，来介有能跃驼峰而上者，以儇捷相诧。赵三问左右谁能此，忽古被重铠而出，手不及峰，一跃而上，使者大骇。赵三以女妻之。帝闻，召为护卫。

　　时北院枢密使耶律乙辛以狡佞得幸，肆行凶暴。忽古伏于挢下，伺其过，欲杀之。俄以暴雨坏挢，不果。後又欲杀于猎所，为亲友所沮。大康三年，复欲杀乙辛及萧得里特等，乙辛知而械系之，考劾不服，流于边。及太子废徙于上京，召忽古至，杀之。

　　乾统初，追赠龙虎卫上将军。

　　耶律石柳，字酬宛，六院部人。祖独挴，南院大王。父安十，统军副使。

　　石柳性刚直，有经世志。始为牌印郎君。大康初，为夷离毕郎君。时枢密使耶律乙辛诬杀皇后，谋废太子，斥忠贤，进奸党，石柳恶其所为，乙辛觉之。太子既废，以石柳附太子，流镇州。

　　天祚即位，召为御史中丞。时方治乙辛党，有司不以为意。石柳上书曰：

　　　　臣前为奸臣所陷，斥窜边郡。幸蒙召用，不敢隐默。

　　　　恩赏明则贤者劝，刑罚当则奸人消。二者既举，天下不劳而治。臣见耶律乙辛身出寒微，位居枢要，窃权肆恶，不胜名状。蔽先帝之明，诬陷顺圣，构害忠谠，败国罔上，自古所无。赖庙社之休，陛下获纂成业，积年之冤，一旦洗雪。正陛下英断，克成孝道之秋。如萧得　特实乙辛之党，耶律合鲁亦不为早辨，赖陛下之明，遂正其事。

　　　　臣见陛下多疑，故有司顾望，不切推问。乙辛在先帝朝，权宠无比。先帝若以顺考为实，则乙辛为功臣，陛下岂得立耶？先帝黜逐嬖后，诏陛下在左右，是亦悔前非也。陛下讵可忘父雠不报，宽逆党不诛。今灵骨未获，而求之不切。传曰，圣人之德，无加于孝。昔唐德宗因乱失母，思慕悲伤，孝道益着。周公诛飞廉、恶来，天下大悦。今逆党未除，大冤不报，上无以慰顺考之灵，下无以释天下之愤。怨气上结，水旱为　。

　　　　臣愿陛下下明诏，求顺考之瘗所，尽收逆党以正邦宪，快四方忠义之心，昭国家赏罚之用，然後致治之道可得而举矣。谨别录顺圣升遐及乙辛等事，昧死以闻。

书奏不报，闻者莫不叹惋。

　　乾统中，遥授静江军节度使，卒。子马哥，同中书门下平章事。

　　论曰：易言「履霜，坚冰至」，谨始也。使道宗能从岩寿、撒剌之谏，后何得而诬，太子何得而废哉？速撒、挞不也以忠言见杀，国欲无乱，得乎？石柳之书，亦幸出於乙辛既败之後，获行其说。有国家者，可不知人哉！

※校勘记

　　一∶　咸雍四年从耶律仁先伐阻卜按纪，耶律仁先伐阻卜在咸雍五年三月。

　　二∶　中京留守　中，原误「上」。据纪大康二年六月及卷九七孩里传、卷一一○耶律乙辛传改。

　　三∶　南院大王磨鲁古之孙　南院大王，卷八二磨鲁古传作北院大王。

　　四∶　咸雍九年改北院大王　按纪咸雍九年十二月作南院大王。

　　五∶　知北院枢密使事　事字原脱。按纪大康二年六月，北院枢密副使萧速撒知北院枢密使事，据补。

　　六∶　萧特里得　按卷一一一本传作萧得　特，卷七二顺宗传作萧特　特。

　





第一百卷　　列传第三十

耶律棠古萧得里底萧酬斡耶律章奴耶律术者

　　耶律棠古，字蒲速宛，六院郎君葛剌之後。

　　大康中，补本班郎君，累迁至大将军。性坦率，好别白黑，人有不善，必尽言无隐，时号「强棠古」。在朝数论宰相得失，由是久不得调，後出为西北戍长。

　　乾统三年，萧得里底为西北路招讨使，以后族慢侮僚吏。棠古不屈，乃罢之。棠古讼之朝，不省。天庆初，乌古敌烈叛，召拜乌古部节度使。至部，谕降之。遂出私财及发富民积，以振其困乏，部民大悦，加镇国上将军。会萧得里底以都统率兵与金人战败绩，棠古请以军法论。且曰：「臣虽老，愿为国破敌。」不纳。

　　保大元年，乞致仕。明年，天祚出奔，棠古谒於倒塌岭，为上流涕，上慰止之，复拜乌古部节度使。及至部，敌烈以五千人来攻，棠古率家奴击破之，加太子太傅。年七十二卒。<一>

　　萧得里底，<二>字纠邻，晋王孝先之孙。父撒钵，历官使相。

　　得里底短而偻，外谨内倨。大康中，补祗候郎君，稍迁兴圣宫副使，兼同知中丞司事。大安中，燕王妃生子，得里底以妃叔故，历宁远军节度使、长宁宫使。寿隆二年，监讨达里得、拨思母二部，多俘而还，改同知南京留守事。

　　乾统元年，为北面林牙、同知北院枢密事，受诏与北院枢密使耶律阿思治乙辛馀党。阿思纳贿，多出其罪；得里底不能制，亦附会之。

　　四年，知北院枢密事。夏王李乾顺为宋所攻，遣使请和解，诏得里底与南院枢密使牛温舒使宋平之。宋既许，得里底受书之日，乃曰：「始奉命取要约归，不见书辞，岂敢徒还。」遂对宋主发函而读。既还，朝议为是。天庆三年，加守司徒，封兰陵郡王。

　　女直初起，廷臣多欲乘其未备，举兵往讨；得里底独沮之，以至败衄。天祚以得里底不合人望，出为西南面招讨使。八年，召为北院枢密使，宠任弭笃。是时，诸路大乱，飞章告急者络绎而至，得里底不即上闻，有功者亦无甄别。由是将校怨怒，人无斗志。

　　保大二年，金兵至岭东。会耶律撒八、习骑撒跋等谋立晋王敖卢斡事泄，上召得里底议曰：「反者必以此儿为名，若不除去，何以获安。」得里底唯唯，竟无一言申理。王既死，人心益离。金兵　岭，天祚率卫兵西遁。元妃萧氏，得里底之　，谓得里底曰：「尔任国政，致君至此，何以生为！」得里底但谢罪，不能对。明日，天祚怒，逐得里底与其子麽撒。<三>

　　得里底既去，为耶律高山奴执送金兵。得里底伺守者怠，脱身亡归，复为耶律九斤所得，送之耶律淳。时淳已僭号，得里底自知不免，诡曰：「吾不能事僭窃之君！」不食数日，卒。子麽撒，为金兵所杀。

　　萧酬斡，字讹里本，国舅少父房之後。祖阿剌，终采访使。父别里剌，以后父封赵王。

　　酬斡貌雄伟，性和易。年十四，尚越国公主，拜驸马都尉，为祗候郎君班详稳。年十八，封兰陵郡王。时帝欲立皇孙为嗣，恐无以解天下疑，出酬斡为国舅详稳，降皇后为惠妃，迁于乾州。初酬斡母入朝，擅取驿马，至是觉，夺其封号；复与妹鲁姐为巫蛊，伏诛。诏酬斡与公主离婚，籍兴圣宫，流乌古敌烈部。

