<!-- { "loadSidebar": true } -->
　　夏四月甲申朔，以知北院枢密耶律大石。戊戌，金兵围辎重于青冢，硬寨太保特母哥窃梁王雅里以遁，秦王、许王、诸妃、公主、从臣皆陷没。庚子，梁宋大长公主特里亡归。壬寅，金遣人来招。癸卯，答言请和。丙午，金兵送族属辎重东行，乃遣兵邀战于白水泺，赵王习泥烈、萧道宁皆被执。上遣牌印郎君谋卢瓦送兔纽金印伪降，遂西遁云内。驸马都尉乳奴诣金降。己酉，金复以书来招，答其书。壬子，金帅书来，不许请和。是月，特母哥挈雅里至，上怒不能尽救诸子，诘之。

　　五月乙卯，夏国王李乾顺遣使请临其国。庚申，军将耶律敌烈等夜劫梁王雅里奔西北部，立以为帝，改元神历。辛酉，渡河，止于金肃军北。回离保为众所杀。

　　六月，遣使册李乾顺为夏国皇帝。

　　秋九月，耶律大石自金来归。

　　冬十月，复渡河东还，居突吕不部。梁王雅里殁，耶律术烈继之。

　　十一月，术烈为众所杀。

　　四年春正月，上趋都统马哥军。金人来攻，弃营北遁，马哥被执。谟葛失来迎，赆马、驼、羊，又率部人防卫。时侍从乏粮数日，以衣易羊。至乌古敌烈部，以都点检萧乙薛知北院枢密使事，封谟葛失为神于越王。特母哥降金。

　　二月，耶律遥设等十人谋叛，伏诛。

　　夏五月，金人既克燕，驱燕之大家东徙，以燕空城及涿、易、檀、顺、景、蓟州与宋以塞盟。左企弓、康公弼、曹勇义、虞仲文皆东迁。燕民流离道路，不胜其苦，入平州，言於留守张倉曰：「宰相左企弓不谋守燕，使吾民流离，无所安集。公今临巨镇，握强兵，尽忠於辽，必能使我复归乡土，人心亦惟公是望。」倉遂召诸将领议。皆曰：「闻天祚兵势复振，出没漠南。公若仗义勤王，奉迎天祚，以图中兴，先责左企弓等叛降之罪而诛之，尽归燕民，使复其业，而以平州归宋，则宋无不接纳，平州遂为藩镇矣。即後日金人加兵，内用平山之军，外得宋为之援，又何惧焉！」倉曰：「此大事也，不可草草。翰林学士李石智而多谋，可召与议。」石至，其言与之合。乃遣张谦率五百馀骑，传留守令，召宰相左企弓、曹勇义、枢密使虞仲文、叁知政事康公弼至滦河西岸，遣议事官赵秘校往数十罪，<七>曰：「天祚播迁夹山，不即奉迎，一也；劝皇叔秦晋王僭号，二也；诋讦君父，降封湘阴，三也；天祚遣知阖王有庆来议事而杀之，四也；檄书始至，有迎秦拒湘之议，五也；不谋守燕而降，六也；不顾大义，臣事于金，七也；根括燕财，取悦于金，八也；使燕人迁徙失业，九也；教金人发兵先下平州，十也。尔有十罪，所不容诛。」左企弓等无以对，皆缢杀之。仍称保大三年，画天祚象，朝夕谒，事必告而後行，称辽官秩。

　　六月，榜谕燕人复业，恒产为常胜军所占者，悉还之。燕民既得归，大悦。翰林学士李石更名安弼，偕故三司使高党往燕山，说宋王安中曰：「平州带甲万馀，倉有文武材，可用为屏翰；不然，将为肘腋之患。」安中深然之，令安弼与党诣宋。宋主诏帅臣王安中、詹度厚加安抚，与免三年常赋。倉闻之，自谓得计。

　　秋七月，金人屯来州，母闻平州附宋，以二千骑问罪，<八>先入营州。倉以精兵万骑击败之。宋建平州为泰宁军，以倉为节度使，以安弼、党为徽猷阖待制，令宣抚司出银绢数万犒赏。倉喜，远迎。金人谍知，举兵来袭，倉不得归，奔燕。金人克三州，始来索倉，王安中讳之。索急，斩一人貌类者去。金人曰，非倉也，以兵来取。安中不得已，杀倉，函其首送金。<九>天祚既得林牙耶律大石兵归，又得阴山室韦谟葛失兵，自谓得天助，再谋出兵，复收燕、云。大石林牙力谏曰：「自金人初陷长春、辽阳，则车驾不幸广平淀，而都中京；及陷上京，则都燕山；及陷中京，则幸云中；自云中而播迁夹山。向以全师不谋战备，使举国汉地皆为金有。国势至此，而方求战，非计也。当养兵待时而动，不可轻举。」不从。大石遂杀乙薛及坡里括，置北、南面官属，自立为王，率所部西去。上遂率诸军出夹山，下渔阳岭，取天德、东胜、宁边、云内等州。南下武州，遇金人，战于奄遏下水，复溃，直趋山阴。」一○：

　　八月，国舅详稳萧挞不也、笔砚祗候察刺降金。是月，金主阿骨打死。」一一：

　　九月，建州降金。

　　冬十月，纳突吕不部人讹哥之妻谙葛，以讹哥为本部节度使。昭古牙率众降金。金攻兴中府，降之。

　　十一月，从行者举兵乱，北护卫太保术者、舍利详稳牙不里等击败之。

　　十二月，置二总管府。

※校勘记

　　一：上有四子长赵王母赵昭容按皇子表，天祚六子。冯校：赵昭容「赵」字衍。

　　二：即率千馀骑叛入金按国志一一、金史太祖纪，余睹叛入金在本年五月。

　　三：籍其家得钱七万缗按国志一一作「得见钱十万馀贯」。

　　四：毛八十率二千户降金按毛八十即毛子廉。金史七五本传称「率户二千六百来归」。

　　五：石辇驿卷一○一耶律阿息保传、卷一一四萧特烈传作石辇铎，金史七四宗望传作石辇驿。

　　六：张倉为辽兴军节度副使倉，原误「倉」。金史一一三本传作觉，觉、倉音同，据改。

　　七：遣议事官赵秘校往数十罪赵秘校，国志一二作赵能。

　　八：以二千骑问罪按国志一二，二千骑作「三千骑」。

　　九：夏五月金人既克燕至秋七月函其首送金按此一大段应属三年。

　　一○：直趋山阴山阴，地理志五作河阴。索隐：「辽置河阴县，金改山阴。」

　　一一：是月金主阿骨打死按金史太祖纪，阿骨打死于天辅七年（保大三年）八月戊申。

　





第三十卷　　本纪第三十

天祚皇帝四

　　五年春正月辛巳，项小斛禄遣人请临其地。戊子，趋天德，过沙漠，金兵忽至。上徒步出走，近侍进珠帽，却之，乘张仁贵马得脱，至天德。<一>己丑，遇雪，无御寒具，术者以貂裘帽进；途次绝粮，术者进吥与枣；欲憩，术者即跪坐，倚之假寐。术者辈惟啮冰雪以济饥。过天德。至夜，将宿民家，绐曰侦骑，其家知之，乃叩马首，跪而大恸，潜宿其家。居数日，嘉其忠，遥授以节度使，遂趋项。以小斛禄为西南面招讨使，总知军事，仍赐其子及诸校爵赏有差。

　　二月，至应州新城东六十里，为金人完颜娄室等所获。

　　八月癸卯，至金。丙午，降封海滨王。以疾终，年五十有四，在位二十四年。金皇统元年二月，改封豫王。五年，葬于广宁府闾阳县乾陵傍。

　　耶律淳者，世号为北辽。淳小字涅里，兴宗第四孙，南京留守、宋魏王和鲁斡之子。清宁初，太后鞠育之。<二>既长，笃好文学。昭怀太子得罪，上欲以淳为嗣。上怒耶律白斯不，知与淳善，出淳为彰圣等军节度使。

　　天祚即位，进王郑。<三>乾统二年，加越王。<四>六年，拜南府宰相，首议制两府礼仪。上喜，徙王魏。其父和鲁斡薨，即以淳袭父守南京。冬夏入朝，宠冠诸王。

　　天庆五年，东征，都监章奴济鸭子河，与淳子阿撒等三百馀人亡归，先遣敌里等以废立之谋报淳，淳斩敌里首以献，进封秦晋国王，拜都元帅，赐金券，免汉拜礼，不名。许自择将士，乃募燕、云精兵。东至锦州，队长武朝彦作乱，劫淳。淳匿而免，收朝彦诛之。会金兵至，聚兵战于阿里轸斗，败绩，收亡卒数千人拒之。淳入朝，释其罪，诏南京刻石纪功。

　　保大二年，天祚入夹山，奚王回离保、林牙耶律大石等引唐灵武故事，议欲立淳。淳不从，官属劝进曰：「主上蒙尘，中原扰攘，若不立王，百姓何归？宜熟计之。」遂即位。百官上号天锡皇帝，改保大二年为建福元年，大赦。放进士李宝信等一十九人，遥降天祚为湘阴王。以燕、云、平、上京、中京、辽西六路，淳主之；沙漠以北、南北路两都招讨府、诸蕃部族等，仍隶天祚。自此辽国分矣。封其妻普贤女为德妃，以回离保知北院枢密使事，军旅之事悉委大石。又遣使报宋，免岁币，结好。宋人发兵问罪，击败之。寻遣使奉表于金，乞为附庸。事未决，淳病死，年六十。百官伪曰孝章皇帝，庙号宣宗，葬燕西香山永安陵。

　　遗命遥立秦王定以存社稷，德妃为皇太后，称制，改建福为德兴元年，放进士李球等百八人。时宋兵来攻，战败之，由是人心大悦，兵势日振。宰相李纯等潜纳宋兵，<五>居民内应，抱关者被杀甚众。翌日，攻内东门，卫兵力战，宋军大溃，城而走，死者相藉。五表于金，求立秦王，不从。而金兵大至，德妃奔天德军，见天祚。天祚怒，诛德妃，降淳庶人，除其属籍。

　　耶律雅里者，天祚皇帝第二子也，字撒鸾。七岁，欲立为皇太子，别置禁卫，封梁王。

　　保大三年，金师围青冢寨，雅里在军中。太保特母哥挟之出走，间道行至阴山。闻天祚失利趋云内，雅里驰赴。时扈从者千馀人，多於天祚。天祚虑特母哥生变，欲诛之。责以不能全救诸王，将讯之。仗剑召雅里问曰：「特母哥教汝何为？」雅里对曰：「无他言。」乃释之。

　　天祚渡河奔夏，队帅耶律敌列等劫雅里北走。至沙岭，见蛇横道而过，识者以为不祥。後三日，群僚共立雅里为主。雅里遂即位，改元神历，命士庶上便宜。

　　雅里性宽大，恶诛杀。获亡者，笞之而已。有自归者，即官之。因谓左右曰：「欲附来归；不附则去。何须威逼耶？」每取唐贞观政要及林牙资忠所作治国诗，令侍从读之。乌古部节度使纠哲、迭烈部统军挞不也、都监突里不等各率其众来附。自是诸部继至。而雅里日渐荒怠，好击鞠。特母哥切谏，乃不复出。以耶律敌列为枢密使，特母哥副之。敌列劾西北路招讨使萧纠里荧惑众心，志有不臣，与其子麻涅并诛之。以遥设为招讨使，与诸部战，数败，杖免官。

　　从行有疲困者，辄振给之。直长保德谏曰：「今国家空虚，赐赉若此，将何以相给耶？」雅里怒曰：「昔畋於福山，卿诬猎官，今复有此言。若无诸部，我将何取？」不纳。初，令群牧运盐泺仓粟，而民盗之，议籍以偿。雅里乃自为直：每粟一车，偿一羊；三车一牛；五车一马；八车一驼。左右曰：「今一羊易粟二斗且不可得，乃偿一车！」雅里曰：「民有则我有。若令尽偿，民何堪？」

　　後猎查剌山，一日而射黄羊四十，狼二十一，因致疾，卒，年三十。

