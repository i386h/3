<!-- { "loadSidebar": true } -->
　　萧阳阿，字稍隐。端毅简严，识辽、汉字，通天文、相法。父卒，自五蕃部亲挽丧车至奚王岭，人称其孝。

　　年十九，为本班郎君。历铁林、铁鹞、大鹰三军详稳。乾统元年，由乌古敌烈部屯田太保为易州刺史。幸臣刘彦良尝以事至州，怙宠恣横，为阳阿所沮。彦良归，妄加毁訾，寻遣人代阳阿。州民千馀诣阙请留，即日授武安州观察使。历乌古涅里、顺义、彰信等军节度使，权知东北路统军使事。

　　闻耶律狼不、铎鲁斡等叛，独引麾下三十馀人追捕之，身被二创，生擒十馀人，送之行在。坐不获首恶，免官。未几，权南京留守，卒。

　　武白，不知何郡人。为宋国子博士，差知相州，至通利军，为我军所俘。诏授上京国子博士。改临潢县令，迁广德军节度副使。

　　先是，有讼宰相刘慎行与子妇姚氏私者，有司出其罪。圣宗诏白鞫之，白正其事。使高丽还，<七>权中京留守。时慎行诸子皆处权要，以白断百姓分籍事不直，坐左迁。

　　未几，迁尚书左丞，知枢密事，拜辽兴军节度使。致仕，卒。

　　萧常哥，字胡独　，国舅之族。祖约直，同政事门下平章事；父实老，累官节度使。

　　常哥魁伟寡言。年三十馀，始为祗候郎君。历本族将军、松山州刺史。寿隆二年，以女为燕王妃，拜永兴宫使。及妃生子，为南院宣徽使，寻改汉人行宫都部署。乾统初，<八>加太子太师，为国舅详稳。二年，改辽兴军节度使，召为北府宰相，以柴册礼，加兼侍中。

　　天庆元年，致仕，卒，　曰钦肃。

　　耶律虎古，字海邻。六院夷离　觌烈之孙。少颖悟，重然诺。

　　保宁初，补御盏郎君。十年，使宋还，以宋取河东之意闻于上。燕王韩匡嗣曰：「何以知之？」虎古曰：「诸僭号之国，宋皆并收，惟河东未下。今宋讲武习战，意必在汉。」匡嗣力沮，乃止。明年，宋果伐汉。帝以虎古能料事，器之，乃曰：「吾与匡嗣虑不及此。」授涿州刺史。

　　统和初，皇太后称制，召赴京师。与韩德让以事相忤，德让怒，取护卫所执戎仗击其脑，卒。子磨鲁古。

　　磨鲁古，字遥隐，有智识，善射。

　　统和初，拜南面林牙。四年，宋侵燕，太后亲征。磨鲁古为前锋，手中流矢，拨而复进。太后既至，磨鲁古以创不能战，与北府宰相萧继先巡逻境上。累迁北院大王。

　　六年，伐宋为先锋，<九>与耶律奴瓜破其将李忠吉于定州。以疾卒于军。

　　论曰：德让在统和间，位兼将相，其克敌制胜，进贤辅国，功业茂矣。至赐姓名，王齐、晋，抑有宠於太后而致然欤？宗族如德威平　项，涤鲁完宗祀，制心不苟合，家声益振，岂无所自哉！若勃古之忠，阳阿之孝，武白之直，亦彬彬乎一代之良臣矣。

※校勘记

　　一∶　加守司空　守司空，按纪统和四年十一月作「守司徒」。

　　二∶　山西四州数被兵　「山」、「四」二字原脱，据纪统和四年八月及食货志上补。

　　三∶　十二年六月　按上文已有「十一年」之「明年」，即十二年。此「十二年」三字当有衍误。

　　四∶　乾亨末丁父丧　末，原误「初」。按乾亨止五年，检纪德威父匡嗣卒於乾亨四年十二月。统和元年正月，德威以西南面招讨使奏破　项十五部捷。据改。

　　五∶　太平中历中京留守　按纪开泰八年二月，以前南院枢密使韩制心为中京留守。非太平中。

　　六∶　赠政事令　辽文汇六韩　墓志：「南大王赠政事令讳遂贞，赐名直心，谱系於国姓，再从兄也。」纪开泰元年七月，以耶律遂贞为辽兴军节度使。遂贞即直心，亦即制心。纪开泰六年四月作耶律制心。

　　七∶　使高丽还　高丽，原作「新罗」。按高丽史，白奉使在显宗十四年，即辽太平三年。

　　八∶　乾统初　乾统，原误「统和」。按前有寿隆後有天庆，据改。

　　九∶　六年伐宋为先锋　六，原误「七」。据纪统和六年九月及卷八五耶律奴瓜传改。

　





第八十三卷　　列传第十三

耶律休哥马哥耶律斜轸耶律奚低耶律学古乌不吕

　　耶律休哥，字逊宁。祖释鲁，隋国王。父绾思，南院夷离　。休哥少有公辅器。初乌古、室韦二部叛，休哥从北府宰相萧干讨之。应历末，为惕隐。

　　乾亨元年，宋侵燕，北院大王奚底、统军使萧讨古等败绩，南京被围。帝命休哥代奚底，将五院军往救。遇大敌于高梁河，与耶律斜轸分左右翼，击败之。追杀三十馀里，斩首万馀级，休哥被三创。明旦，宋主遁去，休哥以创不能骑，轻车追至涿州，不及而还。

　　是年冬，上命韩匡嗣、耶律沙伐宋，以报围城之役。休哥率本部兵从匡嗣等战于满城。翌日将复战，宋人请降，匡嗣信之。休哥曰：「彼众整而锐，必不肯屈，乃诱我耳。宜严兵以待。」匡嗣不听。休哥引兵凭高而视，须臾南兵大至，鼓噪疾驰。匡嗣仓卒不知所为，士卒弃旗鼓而走，遂败绩。休哥整兵进击，敌乃却。诏总南面戍兵，为北院大王。

　　明年，车驾亲征，<一>围瓦挢关。宋兵来救，守将张师突围出。帝亲督战，休哥斩师，馀众退走入城。宋阵于水南。将战，帝以休哥马介独黄，虑为敌所识，乃赐玄甲、白马易之。休哥率精骑渡水，击败之，追至莫州。横尸满道，懥矢俱罄，生获数将以献。帝悦，赐御马、金盂，劳之曰：「尔勇过于名，若人人如卿，何忧不克？」师还，拜于越。

　　圣宗即位，太后称制，令休哥总南面军务，以便宜从事。休哥均戍兵，立更休法，劝农桑，修武备，边境大治。统和四年，宋复来侵，其将范密、杨继业出云州；<二>曹彬、米信出雄、易，取歧沟、涿州，陷固安，置屯。时北南院、奚部兵未至，休哥力寡，不敢出战。夜以轻骑出两军间，杀其单弱以胁馀众；昼则以精锐张其势，使彼劳於防御，以疲其力。又设伏林莽，绝其粮道。曹彬等以粮运不继，退保白沟。月馀，复至。休哥以轻兵薄之，伺彼蓐食，击其离伍单出者，且战且却。由是南军自救不暇，结方阵，堑地两边而行。军渴乏井，漉淖而饮，凡四日始达于涿。闻太后军至，彬等冒雨而遁。太后益以锐卒，追及之。彼力穷，环粮车自卫，休哥围之。至夜，彬、信以数骑亡去，馀众悉溃。追至易州东，闻宋师尚有数万，濒沙河而爨，促兵往击之。宋师望尘奔窜，堕岸相蹂死者过半，沙河为之不流。太后旋壐，休哥收宋尸为京观。封宋国王。

　　又上言，可乘宋弱，略地至河为界。书奏，不纳。及太后南征，休哥为先锋，败宋兵於望都。时宋将刘廷让以数万骑并海而出，约与李敬源合兵，声言取燕。休哥闻之，先以兵扼其要地。会太后军至，接战，杀敬源，廷让走瀛州。七年，宋遣刘廷让等乘暑潦来攻易州，诸将惮之；独休哥率锐卒逆击于沙河之北，杀伤数万，获辎重不可计，献于朝。太后嘉其功，诏免拜、不名。自是宋不敢北向。时宋人欲止儿啼，乃曰：「于越至矣！」

　　休哥以燕民疲弊，省赋役，恤孤寡，戒戍兵无犯宋境，虽马牛逸于北者悉还之。远近向化，边鄙以安。十六年，薨。是夕，雨木冰。圣宗诏立祠南京。

　　休哥智略宏远，料敌如神。每战胜，让功诸将，故士卒乐为之用。身更百战，未尝杀一无辜。二子：高八，官至节度使；高十，终于越。孙马哥。

　　马哥，字讹特懒。兴宗时，以散职入见，上问：「卿奉佛乎？」对曰：「臣每旦诵太祖、太宗及先臣遗训，未暇奉佛。」帝悦。

　　清宁中，迁唐古部节度使。咸雍中，累迁匡义军节度使。大康初，致仕，卒。

　　耶律斜轸，字韩隐，于越曷鲁之孙。性明敏，不事生产。

　　保宁元年，枢密使萧思温荐斜轸有经国才，上曰：「朕知之，第佚荡，岂可羁屈？」对曰：「外虽佚荡，中未可量。」乃召问以时政，占对剀切，帝器重之。妻以皇后之　，命节制西南面诸军，仍援河东。改南院大王。

　　乾亨初，宋再攻河东，从耶律沙至白马岭遇敌，沙等战不利；斜轸赴之，令麾下万矢齐发，敌气褫而退。是年秋，宋下河东，乘胜袭燕，北院大王耶律奚底与萧讨古逆战，败绩，退屯清河北。斜轸取奚底等青帜军于得胜口以诱敌，敌果争赴。斜轸出其後，奋击败之。及高梁之战，与耶律休哥分左右翼夹击，大败宋军。

　　统和初，皇太后称制，益见委任，为北院枢密使。会宋将曹彬、米信出雄、易，杨继业出代州。太后亲帅师救燕，以斜轸为山西路兵马都统。继业陷山西诸郡，各以兵守，自屯代州。斜轸至定安，遇贺令图军，击破之，追至五台，斩首数万级。明日，至蔚州，敌不敢出，斜轸书帛射城上，谕以招慰意。阴闻宋军来救，令都监耶律题子夜伏兵险厄，俟敌至而发。城守者见救至，突出。斜轸击其背，二军俱溃，追至飞狐，斩首二万馀级，遂取蔚州。贺令图、潘美复以兵来，斜轸逆于飞狐，击败之。宋军在浑源、应州者，皆弃城走。斜轸闻继业出兵，令萧挞凛伏兵于路。明旦，继业兵至，斜轸拥众为战势。继业麾帜而前，斜轸佯退。伏兵发，斜轸进攻，继业败走，至狼牙村，众军皆溃。继业为流矢所中，被擒。斜轸责曰：「汝与我国角胜三十馀年，今日何面目相见！」继业但称死罪而已。初，继业在宋以骁勇闻，人号杨无敌，首建梗边之策。至狼牙村，心恶之，欲避不可得。既擒，三日死。

　　斜轸归阙，以功加守太保。从太后南伐，卒于军。<三>太后亲为哀临，仍给葬具。庶子狗儿，官至小将军。

　　耶律奚低，孟父楚国王之後。便弓马，勇於攻战。景宗时，多任以军事。

　　统和四年，为右皮室详稳。时宋将杨继业陷山西郡县，奚低从枢密使斜轸讨之。凡战必以身先，矢无虚发。继业败于朔州之南，匿深林中。奚低望袍影而射，继业堕马。先是，军令须生擒继业，奚低以故不能为功。

　　後太后南伐，屡有战绩。以病卒。

　　耶律学古，字乙辛隐，于越　之庶孙。颖悟好学，工译　及诗。保宁中，补御盏郎君。

　　乾亨元年，宋既下河东，乘胜侵燕，学古受诏往援。始至京，宋败耶律奚底、萧讨古等，势益张，围城三周，穴地而进，城中民怀二心。学古以计安反侧，随宜备御，昼夜不少懈。适有敌三百馀人夜登城，学古战却之。会援军至，围遂解。学古开门列阵，四面鸣鼓，居民大呼，声震天地。旋有高梁之捷。以功遥授保静军节度使，为南京马步军都指挥使。

