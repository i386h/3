<!-- { "loadSidebar": true } -->
　　後守光为帅，延徽来聘，太祖怒其不屈，留之。述律后谏曰「彼秉节弗挠，贤者也，奈何困辱之？」太祖召与语，合上意，立命叁军事。攻　项、室韦，服诸部落，延徽之筹居多。乃请树城郭，分市里，以居汉人之降者。又为定配偶，教垦艺，以生养之。以故逃亡者少。

　　居久之，慨然怀其乡里，赋诗见意，遂亡归唐。已而与他将王缄有隙，惧及难，乃省亲幽州，匿故人王德明舍。德明问所适，延徽曰：「吾将复走契丹。」德明不以为然。延徽笑曰：「彼失我，如失左右手，其见我必喜。」既至，太祖问故。延徽曰：「忘亲非孝，弃君非忠。臣虽挺身逃，臣心在陛下。臣是以复来。」上大悦，赐名曰匣列。「匣列」，辽言复来也。即命为守政事令、崇文馆大学士，中外事悉令叁决。

　　天赞四年，从征渤海，大　　乞降。既而复叛，与诸将破其城，以功拜左仆射。又与康默记攻长岭府，拨之。师还，太祖崩，哀动左右。

　　太宗朝，封鲁国公，仍为政事令。使晋还，改南京三司使。

　　世宗朝，迁南府宰相，建政事省，设张理具，称尽力吏。天禄五年六月，河东使请行册礼，<一>帝诏延徽定其制，延徽奏一遵太宗册晋帝礼，从之。

　　应历中，致仕。子德枢镇东平，诏许每岁东归省。九年卒，年七十八。上闻震悼，赠尚书令，葬幽州之鲁郭，世为崇文令公。

　　初，延徽南奔，太祖梦白鹤自帐中出；比还，复入帐中。诘旦，谓侍臣曰：「延徽至矣。」已而果然。太祖初元，庶事草创，凡营都邑，建宫殿，正君臣，定名分，法度井井，延徽力也。为佐命功臣之一。子德枢。

　　德枢年甫十五，太宗见之，谓延徽曰：「是儿卿家之福，朕国之宝，真英物也！」未冠，守左羽林大将军，迁特进太尉。

　　时汉人降与转徙者，多寓东平。丁岁灾，饥馑疾厉。德枢请往抚字之，授辽兴军节度使。下车整纷剔蠹，恩煦信孚，劝农桑，兴教化，期月民获苏息。

　　入为南院宣徽使，遥授天平军节度使，平、滦、营三州管内观察处置等使，门下平章事。已而加开府仪同三司、行侍中，封赵国公。保宁元年卒。孙绍勋、绍芳。

　　绍勋，仕至东京户部使。会大延琳叛，被执，辞不屈，贼以锯解之，愤骂至死。

　　绍芳，重熙间叁知政事，加兼侍中。时廷议征李元昊，力谏不听，出为广德军节度使。闻败，呕血卒。

　　孙资让，寿隆初拜中书侍郎、平章事。会宋徽宗嗣位，遣使来报，有司按籍，有「登宝位」文，坐是出为崇义军节度使。改镇辽兴，卒。

　　韩知古，蓟州玉田人，善谋有识量。太祖平蓟时，知古六岁<二>，为淳钦皇后兄欲稳所得。后来嫔，知古从焉，未得省见。久之，负其有，<三>怏怏不得志，挺身逃庸保，以供资用。

　　其子匡嗣得亲近太祖，因间言。太祖召见与语，贤之，命叁谋议。神册初，遥授彰武军节度使。久之，信任益笃，总知汉儿司事，兼主诸国礼仪。时仪法疏阔，知古援据故典，叁酌国俗，与汉仪杂就之，使国人易知而行。

　　顷之，拜左仆射，与康默记将汉军征渤海有功，迁中书令。天显中卒，为佐命功臣之一。子匡嗣。

　　匡嗣以善医，直长乐宫，皇后视之犹子。应历十年，为太祖庙详稳。後宋王喜隐谋叛，辞引匡嗣，上置不问。

　　初，景宗在藩邸，善匡嗣。即位，拜上京留守。顷之，王燕，改南京留守。保宁末，以留守摄枢密使。

　　时耶律虎古使宋还，言宋人必取河东，合先事以为备。匡嗣诋之曰：「宁有是！」已而宋人果取太原，乘胜逼燕。匡嗣与南府宰相沙、惕隐休哥侵宋，军于满城，方阵，宋人请降。匡嗣欲纳之，休哥曰：「彼军气甚锐，疑诱我也。可整顿士卒以御。」匡嗣不听。俄而宋军鼓噪薄我，众蹙践，尘起涨天。匡嗣仓卒谕诸将，无当其锋。众既奔，遇伏兵扼要路，匡嗣弃旗鼓遁，其众走易州山，独休哥收所弃兵械，全军还。

　　帝怒匡嗣，数之曰：「尔违众谋，深入敌境，尔罪一也；号令不肃，行伍不整，尔罪二也；弃我师旅，挺身鼠窜，尔罪三也；侦候失机，守御弗备，尔罪四也；捐弃旗鼓，损威辱国，尔罪五也。」促令诛之。皇后引诸内戚徐为开解，上重违其请。良久，威稍霁，乃杖而免之。

　　既而遥授晋昌军节度使。乾亨三年，改西南面招讨使，<四>卒。睿智皇后闻之，遣使临吊，赙赠甚厚，後追赠尚书令。五子：德源，德让　後赐名隆运，德威，德崇，德凝。<五>德源、德凝附传，馀各有传。

　　德源，性愚而贪，早侍景宗邸。及即位，列近侍。保宁间，<六>官崇义、兴国二军节度使，加检校太师。以贿名，德让贻书谏之，终不悛。以故论者少之。後加同政事门下平章事，遥摄保宁军节度使。乾亨初卒。

　　德凝，谦逊廉谨。保宁中，迁护军司徒。开泰中，累迁护卫太保、都宫使、崇义军节度使。<七>移镇广德，秩满，部民请留，从之。改西南面招讨使，　项隆益答叛，平之。迁大同军节度使，卒于官。

　　子郭三，终天德军节度使。孙高家奴，终南院宣徽使；高十，终辽兴军节度使。

※校勘记

　　一∶　天禄五年六月河东使请行册礼五，原误「三」。按纪天禄五年正月，刘崇自立于太原；六月，求封册。据改。

　　二∶　太祖平蓟时知古六岁　按下文其子匡嗣已得「亲近太祖，因间言」，则六岁被掠不合，疑有漏字。

　　三∶　负其有　疑应作「负其才」或「负其有才」。

　　四∶　乾亨三年改西南面招讨使三，原作「二」。按纪改西南面招讨使在乾亨三年三月，据改。

　　五∶　五子德源德让德威德崇德凝德崇，纪统和十二年五月作德冲。又下文称「德威、德凝附传，馀各有传」，今按德让、德威传见卷八二，德崇仅於其子韩制心传中追叙，无专传。此处当是沿袭耶律俨或陈大任旧史之文，而德崇传实已删去。

　　六∶　保宁间　保宁，原误「统和」。据上、下文改。

　　七∶　开泰中累迁护卫太保都宫使崇义军节度使　按纪统和三年四月，德凝以彰武军节度使为崇义军节度使。开泰应作统和。

　





第七十五卷　　列传第五

耶律觌烈羽之耶律铎臻古突吕不王郁耶律图鲁窘

　　耶律觌烈，字兀里轸，六院部蒲古只夷离　之後。父偶思，亦为夷离　。

　　初，太祖为于越时，觌烈以谨愿宽恕见器使。既即位，兄曷鲁典宿卫，以故觌烈入侍帷幄，与闻政事。神册三年，曷鲁薨，命觌烈为迭剌部夷离　，属以南方事。会讨　项，皇太子为先锋，觌烈副之。军至天德、云内，分道并进。觌烈率遍师渡河力战，斩获甚众。

　　天赞初，析迭剌部为北、南院，罗夷离　。<一>时大元帅率师由古北口略燕地，觌烈徇山西，所至城堡皆下，太祖嘉其功，锡赉甚厚。从伐渤海，拨扶馀城，留觌烈与寅底石守之。

　　天显二年，留守南京。十年卒，年五十六。弟羽之。

　　羽之，小字兀里，字寅底哂。幼豪爽不群，长嗜学，通诸部语。太祖经营之初，多预军谋。

　　天显元年，渤海平，立皇太子为东丹王，以羽之为中台省右次相。时人心未安，左大相迭剌不　月薨，羽之莅事勤恪，威信并行。

　　太宗即位，上表曰：「我大圣天皇始有东土，择贤辅以抚斯民，不以臣愚而任之。国家利害，敢不以闻。渤海昔畏南朝，阻险自卫，居忽汗城。今去上京辽邈，既不为用，又不罢戍，果何为哉？先帝因彼离心，乘衅而动，故不战而克。天授人与，彼一时也。遗种浸以蕃息，今居远境，恐为後患。梁水之地乃其故乡，地衍土沃，有木铁盐鱼之利。乘其微弱，徙还其民，万世长策也。彼得故乡，又获木铁盐鱼之饶，必安居乐业。然後选徒以翼吾左，突厥、项、室韦夹辅吾右，可以坐制南邦，混一天下，成圣祖未集之功，贻後世无疆之福。」表奏，帝嘉纳之。是岁，诏徙东丹国民於梁水，时称其善。

　　人皇王奔唐，羽之镇抚国人，一切如故。以功加守太傅，迁中台省左相。会同初，以册礼赴阙，加特进。表奏左次相渤海苏贪墨不法事，<二>卒。子和里，终东京留守。

　　耶律铎臻，字敌辇，六院部人。祖蒲古只，遥辇氏时再为本部夷离　。耶律狼德等既害玄祖，暴横益肆。蒲古只以计诱其党，悉诛夷之。

　　铎臻幼有志节，太祖为于越，常居左右。後即位，梁人遣使求辕轴材，太祖难之。铎臻曰：「梁名求材，实觇吾轻重。宜答曰：『材之所生，必深山穷谷，有神司之，须白鼻赤驴祷祠，然後可伐。』如此，则其语自塞矣。」已而果然。

　　天赞三年，将伐渤海，铎臻谏曰：「陛下先事渤海，则西夏必蹑吾後。请先西讨，庶无後顾忧。」太祖从之。及淳钦皇后称制，恶铎臻，囚之，誓曰：「铁锁朽，当释汝！」既而召之，使者欲去锁，铎臻辞曰：「铁未朽，可释乎？」后闻，嘉叹，趣召释之。天显二年卒。弟古、突吕不。

　　古，字涅剌昆，初名霞马葛。太祖为于越，尝从略地山右。会李克用於云州，古侍，克用异之曰：「是儿骨相非常，不宜使在左右。」以故太祖颇忌之。时方西讨，诸弟乱作，闻变，太祖问古与否，曰无。喜曰：「吾无患矣！」趣召古议。古陈殄灭之策，後皆如言，以故锡赉甚厚。

　　神册末，南伐，以古佐右皮室详稳老古，与唐兵战于云碧店。老古中流矢，伤甚，太祖疑古阴害之。古知上意，跪曰：「陛下疑臣耻居老古麾下耶？及今老古在，请遣使问之。」太祖使问老古，对曰：「臣於古无可疑者。」上意乃释。老古卒，遂以古为右皮室详稳。

　　既卒，太祖谓左右曰：「古死，犹长松自倒，非吾伐之也。」

　　突吕不，字铎衮，幼聪敏嗜学。事太祖见器重。及制契丹大字，突吕不赞成为多。未几，为文班林牙，领国子博士、知制诰。明年，受诏撰决狱法。

　　太祖略燕，诏与皇太子及王郁攻定州。师还至顺州，幽州马步军指挥使王千率众来袭，突吕不射其马踬，擒之。天赞二年，皇子尧骨为大元帅，突吕不为副，既克平州，进军燕、赵，攻下曲阳、北平。至易州，易人来拒，　濠而阵。李景章出降，言城中人无斗志。大元帅将修攻具，突吕不谏曰：「我师远来，人马疲惫，势不可久留。」乃止。军还，大元帅以其谋闻，太祖大悦，赐赉优渥。

