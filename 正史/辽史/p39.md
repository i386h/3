<!-- { "loadSidebar": true } -->
　　品达鲁虢部。太祖以所俘达鲁虢部置。隶南府，节度使属西南路招讨司，戍黑山北。

　　乌古涅剌部。<八>亦曰涅离部。太祖取于骨里户六千，神册六年，析为乌古涅剌及图鲁二部。俱隶北府，节度使属西南路招讨司。

　　图鲁部。节度使属东北路统军司。

　　　　已上太祖以遥辇氏旧部族分置者凡十部，增置者八。

圣宗三十四部：

　　撒里葛部。奚有三营：曰撒里葛，曰窈爪，<九>曰耨碗爪。太祖伐奚，乞降，愿为着帐子弟，籍于宫分，皆设夷离。圣宗各置为部，改设节度使，皆隶南府，以备畋猎之役。居泽州东。

　　窈爪部。与撒里葛部同。居潭州南。

　　耨碗爪部。节度使属东京都部署司。

　　讹仆括部。与撒里葛三部同。居望云县东。

　　特里特勉部。初於八部各析二十户以戍奚，侦候落马河及速鲁河侧，置二十详稳。圣宗以户口蕃息，置为部，设节度使。隶南府，戍倒塌岭，居橐驼冈。

　　稍瓦部。初，取诸宫及横帐大族奴隶置稍瓦石烈，「稍瓦」，鹰坊也，居辽水东，掌罗捕飞鸟。圣宗以户口蕃息置部。节度使属东京都部署司。

　　曷术部。初，取诸宫及横帐大族奴隶置曷术石烈，「曷术」，铁也，以冶于海滨柳湿河、三黜古斯、手山。圣宗以户口蕃息置部。属东京都部署司。

　　遥里部。居潭、利二州间。石烈三：

　　　　撒里必石烈。

　　　　北石烈。

　　　　帖鲁石烈。

　　伯德部。松山、平州之间，<一○>太师、太保居中京西。石烈六：

　　　　啜勒石烈。

　　　　速古石烈。

　　　　腆你石烈。

　　　　迭里石烈。

　　　　旭特石烈。

　　　　悦里石烈。

　　楚里部。居潭州北。

　　奥里部。统和十二年，以与梅只、堕瑰三部民籍数寡，合为一部。并上三部，本属奚王府，圣宗分置。

　　南克部。

　　北克部。统和十二年，<一一>以奚府二克分置二部。

　　隗衍突厥部。<一二>圣宗析四辟沙、四颇惫户置，以镇东北女直之境。开泰九年，节度使奏请置石烈。隶北府，属黄龙府都部署司。

　　奥衍突厥部。与隗衍突厥同。

　　涅剌越兀部。以涅剌室韦户置。隶北府，节度使属西南面招讨司，戍黑山北。

　　奥衍女直部。圣宗以女直户置。隶北府，节度使属西北路招讨司，戍镇州境。自此至河西部，皆俘获诸国之民。初隶诸宫，户口蕃息置部。讫於五国，皆有节度使。

　　乙典女直部。圣宗以女直户置。隶南府，<一三>居高州北。

　　斡突碗乌古部。圣宗以乌古户置。隶南府，节度使属西南面招讨司，戍黑山北。

　　迭鲁敌烈部。圣宗以敌烈户置。隶北府，节度使属乌古敌烈统军司。

　　室韦部。圣宗以室韦户置。隶北府，<一四>节度使属西北路招讨司。

　　术哲达鲁虢部。圣宗以达鲁虢户置。隶北府，节度使属东北路统军司，戍境内，居境外。

　　梅古悉部。圣宗以唐古户置。隶北府，节度使属西南面招讨司。

　　颉的部。圣宗以唐古户置。隶北府，节度使属西南面招讨司。

　　北敌烈部。圣宗以敌烈户置。戍隗乌古部。

　　匿讫唐古部。圣宗置。隶北府，节度使属西南面招讨司。

　　北唐古部。圣宗以唐古户置。隶北府，节度使属黄龙府都部署司，戍府南。

　　南唐古部。圣宗置。隶北府。

　　鹤剌唐古部。与南唐古同。节度使属西南面招讨司。

　　河西部。圣宗置。隶北府，节度使属东北路统军司。

　　薛特部。开泰四年，以回鹘户置。隶北府，居慈仁县北。

　　伯斯鼻骨德部。本鼻骨德户。初隶诸宫，圣宗以户口蕃息置部。隶北府，节度使属东北路统军司，戍境内，居境外。

　　达马鼻骨德部。圣宗以鼻骨德户置。隶南府，节度使属东北路统军司。

　　五国部。剖阿里国、盆奴里国、<一五>奥里米国、越里笃国、越里吉国，圣宗时来附，命居本土，以镇东北境，属黄龙府都部署司。重熙六年，以越里吉国人尚海等诉酋帅浑敝贪污，<一六>罢五国酋帅，设节度使以领之。

　　　　已上圣宗以旧部族置者十六，增置十八。

辽国外十部：<一七>

　　乌古部。

　　敌烈八部。

　　隗古部。

　　回跋部。

　　埢母部。

　　吾秃婉部。

　　迭剌葛部。

　　回鹘部。

　　长白山部。

　　蒲卢毛朵部。

　　　　右十部不能成国，附庸於辽，时叛时服，各有职贡，犹唐人之有羁縻州也。

※校勘记

　　一：秋冬居羊门甸冬字原脱，据上下文义补。

　　二：会同二年更夷离为大王按纪，更夷离为大王在会同元年十一月。

　　三：挵山挵，南监本同，殿本改作挶。挵、挶均不见字书，疑应作铧或。

　　四：居黑山北居，疑当作戍。

　　五：突举部纪会同四年正月作突轨部，统和四年八月作谛居部。

　　六：天赞二年二年，原误「八年」。按纪，天赞仅四年，灭胡损事在二年三月，据改。

　　七：隶北府按兵卫志上，奚五部隶北府，属东北路统军司。

　　八：乌古涅剌部按卷八二萧阳阿传作乌古涅里。

　　九：窈爪爪，原作「介」。据下文及兵卫志中、百官志二改。

　　一○：松山平州之间松山上疑脱戍字。

　　一一：统和十二年十二年，原脱十字，误作「二年」。按纪，以二克分置二部在统和十二年十二月，据补。

　　一二：隗衍突厥部按卷八九耶律庶箴传作乌衍突厥部。

　　一三：隶南府据兵卫志上，此下脱「节度使属西南路招讨司」。

　　一四：隶北府「隶北府」三字原脱，据兵卫志上补。

　　一五：盆奴里国按纪统和二十二年七月作蒲奴里。

　　一六：酋帅浑敞贪污浑敞，纪重熙六年八月作坤长。

　　一七：辽国外十部按百官志二，乌古、敌烈、隗古、迭剌葛入「诸部」，回跋、埢母、吾秃婉、蒲卢毛朵入「大部」，长白山部作长白山女直国，与回鹘部并入「诸国」。

　





第三十四卷　　志第四

兵卫志上

　　轩辕氏合符东海，邑于涿鹿之阿，迁徙往来无常处，以兵为营卫。飞狐以北，无虑以东，西暨流沙，四战之地，圣人犹不免於兵卫，地势然耳。

　　辽国左都辽海，右邑涿鹿，兵力莫强焉。其在隋世，依纥臣水而居，分为十部。兵多者三千，少者千馀。顺寒暑，逐水草畜牧。侵伐则十部相与议，兴兵致役，合契而後动。猎则部得自行。至唐，大贺氏胜兵四万三千人，分为八部。大贺氏中衰，仅存五部。有耶律雅里者，分五部为八，立二府以总之，析三耶律氏为七，二审密氏为五，凡二十部。刻木为契，政令大行。逊不有国，乃立遥辇氏代大贺氏，兵力益振，即太祖六世祖也。

　　及太祖会李克用于云中，以兵三十万，盛矣。

　　遥辇耶澜可汗十年，岁在辛酉，太祖授钺专征，<一>破室韦、于厥、奚三国，俘获庐帐，不可胜纪。十月，授大迭烈府夷离，明赏罚，缮甲兵，休息民庶，滋蕃群牧，务在戢兵。十一年，总兵四十万伐代北，克郡县九，俘九万五千口。十二年，德祖讨奚，俘七千户。十五年，遥辇可汗卒，遗命逊位于太祖。<二>

　　太祖即位五年，讨西奚、东奚，悉平之，尽有奚、之众。六年春，亲征幽州，东西旌旗相望，亘数百里。所经郡县，望风皆下，俘获甚众，振旅而还。秋，亲征背阴国，<三>俘获数万计。神册元年，亲征突厥、吐浑、项、小蕃、沙陀诸部，俘户一万五千六百；攻振武，乘胜而东，攻蔚、新、武、妫、儒五州，俘获不可胜纪，斩不从命者万四千七百级。尽有代北、河曲、阴山之众，遂取山北八军。四年，亲征于骨里国，<四>俘获一万四千二百口。五年，征项，俘获二千六百口；攻天德军，拨十有二栅，徙其民。六年，出居庸关，分兵掠檀、顺等州，安远军、三河、良乡、望都、潞、满城、遂城等县，俘其民徙内地；皇太子略定州，俘获甚众。天赞元年，以户口滋繁，纠辖疏远，分北大浓兀为二部，立两节度以统之。三年，西征项等国，俘获不可胜纪。四年，又亲征渤海。天显元年，灭渤海国，地方五千里，兵数十万，五京、十五府、六十二州，尽有其众，契丹益大。

　　会同初，太宗灭唐立晋，晋献燕、代十六州，民众兵强，莫之能御矣。

兵制

　　辽国兵制，凡民年十五以上，五十以下，隶兵籍。每正军一名，马三疋，打草谷、守营铺家丁各一人。人铁甲九事，马鞯辔，马甲皮铁，视其力；弓四，箭四百，长短枪、櫼欁、斧钺、小旗、锤锥、火刀石、马盂、抯一斗、抯袋、搭挷伞各一，<五>縻马绳二百尺，皆自备。人马不给粮草，日遣打草谷骑四出抄掠以供之。铸金鱼符，调发军马。其捉马及传命有银牌二百。军所舍，有远探拦子马，以夜听人马之声。

　　凡举兵，帝率蕃汉文武臣僚，以青牛白马祭告天地、日神，惟不拜月，分命近臣告太祖以下诸陵及木叶山神，乃诏诸道徵兵。惟南、北、奚王，东京渤海兵马，燕京统军兵马，虽奉诏，未敢发兵，必以闻。上遣大将持金鱼符，合，然後行。始闻诏，攒户丁，推户力，核籍齐众以待。自十将以上，次第点集军马、器仗。符至，兵马本司自领，使者不得与。唯再共点军马讫，又以上闻。量兵马多少，再命使充军主，与本司互相监督。又请引五方旗鼓，然後皇帝亲点将校。又选勋戚大臣，充行营兵马都统、副都统、都监各一人。又选诸军兵马尤精锐者三万人为护驾军，又选骁勇三千人为先锋军，又选剽捍百人之上为远探拦子军，以上各有将领。又於诸军每部，量众寡，抽十人或五人，合为一队，别立将领，以备勾取兵马，腾递公事。

　　其南伐点兵，多在幽州北千里鸳鸯泊。及行，并取居庸关、曹王峪、白马口、古北口、安达马口、松亭关、榆关等路。将至平州、幽州境，又遣使分道催发，不得久驻，恐践禾稼。出兵不过九月，还师不过十二月。在路不得见僧尼、丧服之人。

