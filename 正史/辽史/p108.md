<!-- { "loadSidebar": true } -->
　　李处温，析津人。伯父俨，大康初为将作少监，累官叁知政事，封漆水郡王，雅与北枢密使萧奉先友旧。执政十馀年，善逢迎取媚，天祚又宠任之。俨卒，奉先荐处温为相，处温因奉先有援己力，倾心阿附，以固权位，而贪污尤甚，凡所接引，类多小人。

　　保大初，金人陷中京，诸将莫能支。天祚惧，奔夹山，兵势日迫。处温与族弟处能、<三>子　，外假怨军声援，结都统萧干谋立魏国王淳，召番、汉官属诣魏王府劝进。魏国王将出，　乃持赭袍衣之，令百官拜舞称贺。魏王固辞不得，遂称天锡皇帝。以处温守太尉，处能直枢密院，　为少府少监，左企弓以下及亲旧与其事者，赐官有差。

　　会魏国王病，自知不起，密授处温番汉马步军都元帅，意将属以後事。及病亟，萧干等矫诏南面宰执入议，独处温称疾不至，阴聚勇士为备，绐云奉密旨防他变。魏国王卒，萧干拥契丹兵，宣言当立王妃萧氏为太后，权主军国事，众无敢异者。干以后命，召处温至，时方多难，未欲即诛，但追毁元帅札子。处能惧及祸，落发为僧。

　　寻有永清人傅遵说随郭药师入燕，被擒，具言处温尝遗易州富民赵履仁书达宋将童贯，欲挟萧后纳土归宋。后执处温问之，处温曰：「臣父子於宣宗有定策功，宜世蒙宥容，可使因谗获罪？」后曰「向使魏国王如周公，则终享亲贤之名於後世。误王者皆汝父子，何功之有！」并数其前罪恶。处温无以对，乃赐死，　亦伏诛。

　　张琳，渖州人。幼有大志。寿隆末，为秘书中允。天祚即位，累迁户部使。顷之，擢南府宰相。

　　初，天祚之败於女直也，意谓萧奉先不知兵，乃召琳付以东征事。琳以旧制，凡军国大计，汉人不与，辞之。上不允，琳奏曰：「前日之败，失於轻举。若用汉兵二十万分道进讨，无不克者。」上许其半，仍诏中京、上京、长春、辽西四路计户产出军。时有起至二百军者，生业荡散，民甚苦之。四路军甫集，寻复遁去。

　　及中京陷，天祚幸云中，留琳与李处温佐魏国王淳守南京。处温父子召琳，欲立淳为帝，琳曰：「王虽帝胄，初无上命；摄政则可，即真则不可。」处温曰：「今日之事，天人所与，岂可易也！」琳虽有难色，亦勉从之。

　　淳既称帝，诸将咸居权要，琳独守太师，十日一朝，平章军国大事。阳以元老尊之，实则不使与政。琳由是郁悒而卒。

　　耶律余睹，一名余都姑，国族之近者也。慷慨尚气义。保大初，历官副都统。

　　其妻天祚文妃之妹；文妃生晋王，最贤，国人皆属望。时萧奉先之妹亦为天祚元妃，生秦王。奉先恐秦王不得立，深忌余睹，将潜图之。适耶律挞葛里之妻会余睹之妻於军中，奉先讽人诬余睹结驸马萧昱、挞葛里，谋立晋王，尊天祚为太上皇。事觉，杀昱及挞葛里妻，赐文妃死。余睹在军中闻之，惧不能自明被诛，即引兵千馀，并骨肉军帐叛归女直。

　　会大霖雨，道途留阻。天祚遣知奚王府萧遐买、北宰相萧德恭、大常衮耶律谛里姑、归州观察使萧和尚奴、四军太师萧干追捕甚急。至闾山，及之。诸将议曰：「萧奉先恃宠，蔑害官兵。余睹乃宗室雄才，素不肯为其下。若擒之，则他日吾辈皆余睹矣。不如纵之。」还，绐云追袭不及。

　　余睹既入女直，为其国前锋，引娄室孛堇兵攻陷州郡，不测而至。天祚闻之大惊，知不能敌，率卫兵入夹山。

　　余睹在女直为监军，久不调，意不自安，乃假游猎，遁西夏。夏人问：「汝来有兵几何？」余睹以二三百对，夏人不纳，卒。

　　论曰：辽之亡也，虽孽降自天，亦柄国之臣有以误之也。当天庆而後，政归后族。奉先沮天祚防微之计，陷晋王非罪之诛，夹山之祸已见於此矣。处温逼魏王以僭号，结宋将以卖国，迹其奸佞，如出一轨。呜呼！天祚之所倚毗者若此，国欲不亡，得乎？张琳　　守位，余睹及覆自困，则又何足议哉！

※校勘记

　　一∶　萧奉先　叁卷一○○※校勘记<二>。

　　二∶　乘我师未备来袭　来袭，原作「击之」。据宏简录二一三及本传上下文义改。

　　三∶　处温与族弟处能　索隐，「族」当作从。按传文称处温「伯父俨」，耶律俨传称「子处能」，应作从。

　





第一百○三卷　　列传第三十三

文学上

萧韩家奴　李澣

　　辽起松漠，太祖以兵经略方内，礼文之事固所未遑。及太宗入汴，取晋图书、礼器而北，然後制度渐以修举。至景、圣间，则科目聿兴，士有由下僚擢升侍从，　　崇儒之美。但其风气刚劲，三面邻敌，岁时以　　为务，而典章文物视古犹阙。然二百年之业，非数君子为之综理，则後世恶所考述哉。作文学传。

　　萧韩家奴，字休坚，涅剌部人，中书令安抟之孙。少好学，弱冠入南山读书，博览经史，通辽、汉文字。统和十四年始仕。家有一牛，不任驱策，其奴得善价鬻之。韩家奴曰：「利己误人，非吾所欲。」乃归直取牛。二十八年，为右通进，典南京栗园。

　　重熙初，同知三司使事。四年，迁天成军节度使，徙彰愍宫使。帝与语，才之，命为诗友。尝从容问曰：「卿居外有异闻乎？」韩家奴对曰：「臣惟知炒栗：小者熟，则大者必生；大者熟，则小者必焦。使大小均熟，始为尽美。不知其他。」盖尝掌栗园，故托栗以讽谏。帝大笑。诏作四时逸乐赋，帝称善。

　　时诏天下言治道之要，制问：「徭役不加于旧，征伐亦不常有，年谷既登，帑廪既实，而民重困，岂为吏者慢、为民者惰欤？今之徭役何者最重？何者尤苦？何所蠲省则为便益？补役之法何可以复？盗贼之害何可以止？」韩家奴对曰：

　　　　臣伏见比年以来，高丽未宾，阻卜犹强，战守之备，诚不容已。乃者，选富民防边，自备粮糗。道路修阻，动淹岁月；比至屯所，费已过半；只牛单毂，鲜有还者。其无丁之家，倍直佣僦，人惮其劳，半途亡窜，故戍卒之食多不能给。求假于人，则十倍其息，至有鬻子割田，不能偿者。或逋役不归，在军物故，则复补以少壮。其鸭渌江之东，戍役大率如此。况渤海、女直、高丽合从连衡，不时征讨。富者从军，贫者侦候。加之水旱，菽粟不登，民以日困。盖势使之然也。

　　　　方今最重之役，无过西戍。如无西戍，虽遇凶年，困弊不至於此。若能徙西戍稍近，则往来不劳，民无深患。议者谓徙之非便：一则损威名，二则召侵侮，三则弃耕牧之地。臣谓不然。阻卜诸部，自来有之。曩时北至胪　河，南至边境，人多散居，无所统壹，惟往来抄掠。及太祖西征，至於流沙，阻卜望风悉降，西域诸国皆愿入贡。因迁种落，内置三部，以益吾国，不营城邑，不置戍兵，阻卜累世不敢为寇。统和间，皇太妃出师西域，<一>拓土既远，降附亦众。自後一部或叛，邻部讨之，使同力相制，正得驭远人之道。及城可敦，开境数千里，西北之民，徭役日增，生业日殚。警急既不能救，叛服亦复不恒。空有广地之名，而无得地之实。若贪土不已，渐至虚耗，其患有不胜言者。况边情不可深信，亦不可顿绝。得不为益，舍不为损。国家大敌，惟在南方。今虽连和，难保他日。若南方有变，屯戍辽邈，卒难赴援。我进则敌退，我还则敌来，不可不虑也。方今太平已久，正可恩结诸部，释罪而归地，内徙戍兵以增堡障，外明约束以正疆界。每部各置酋长，岁修职贡。叛则讨之，服则抚之。诸部既安，必不生衅。如是，则臣虽不能保其久而无变，知其必不深入侵掠也。或云，弃地则损威。殊不知殚费竭财，以贪无用之地，使彼小每抗衡大国，万一有败，损威岂浅？或又云，沃壤不可遽弃。臣以为土虽沃，民不能久居，一旦敌来，则不免内徙，岂可指为吾土而惜之？

　　　　夫帑廪虽随部而有，此特周急部民一偏之惠，不能均济天下。如欲均济天下，则当知民困之由，而窒其隙。节盘游，简驿传，薄赋　，戒奢侈。期以数年，则困者可苏，贫者可富矣。盖民者国之本，兵者国之卫。兵不调则旷军役，调之则损国本。且诸部皆有补役之法。昔补役始行，居者、行者类皆富实，故累世从戍，易为更代。近岁边虞数起，民多匮乏，既不任役事，随补随缺。苟无上户，则中户当之。旷日弭年，其穷益甚，所以取代为艰也。非惟补役如此，在边戍兵亦然。譬如一　之土，岂能填寻丈之壑！欲为长久之便，莫若使远戍疲兵还於故乡，薄其徭役，使人人给足，则补役之道可以复故也。

　　　　臣又闻，自昔有国家者，不能无盗。比年以来，群黎凋弊，利於剽窃，良民往往化为凶暴。甚者杀人无忌，至有亡命山泽，基乱首祸。所谓民以困穷，皆为盗贼者，诚如圣虑。今欲芟夷本根，愿陛下轻徭省役，使民务农。衣食既足，安习教化，而重犯法，则民趋礼义，刑罚罕用矣。臣闻唐太宗问群臣治盗之方，皆曰：「严刑峻法。」太宗笑曰：「寇盗所以滋者，由赋无度，民不聊生。今朕内省嗜欲，外罢游幸，使海内安静，则寇盗自止。」由此观之，寇盗多寡，皆由衣食丰俭。徭役重轻耳。

　　　　今宜徙可敦城於近地，与西南副都部署乌古敌烈、隗乌古等部声援相接。罢黑岭二军，并开、保州，皆隶东京；益东北戍军及南京总管兵。增修壁垒，候尉相望，缮完楼橹，浚治城隍，以为边防。此方今之急务也，愿陛下裁之。

　　擢翰林都林牙，兼修国史。仍诏谕之曰：「文章之职，国之光华，非才不用。以卿文学，为时大儒，是用授卿以翰林之职。朕之起居，悉以实录。」自是日见亲信，每入侍，赐坐。遇胜日，帝与饮酒赋诗，以相酬酢，君臣相得无比。韩家奴知无不言，虽谐谑不忘规讽。

　　十三年春，上疏曰：「臣闻先世遥辇可汗　之後，国祚中绝；自夷离堇雅里立阻午，大位始定。然上世俗朴，未有尊称。臣以为三皇礼文未备，正与遥辇氏同。後世之君以礼乐治天下，而崇本追远之义兴焉。近者唐高祖创立先庙，尊四世为帝。昔我太祖代遥辇即位，乃制文字，修礼法，建天皇帝名号，制宫室以示威服，兴利除害，混一海内。厥後累圣相承，自夷离堇湖烈以下，大号未加，天皇帝之考夷离堇的鲁犹以名呼。臣以为宜依唐典，追崇四祖为皇帝，则陛下弘业有光，坠典复举矣。」疏奏，帝纳之，始行追册玄、德二祖之礼<二>。

