<!-- { "loadSidebar": true } -->
　　显理县。本显理府人，太祖伐渤海，俘其王大，迁民於此，世宗置县。户一千。

　　庆州，玄宁军，<二○>上，节度。本太保山黑河之地，岩谷险峻。穆宗建城，号黑河州，每岁来幸，射虎障鹰，军国之事多委大臣，後遇弑於此。以地苦寒，统和八年，州废。圣宗秋畋，爱其奇秀，建号庆州。辽国五代祖勃突，貌异常，有武略，力敌百人，众推为王。生于勃突山，因以名；没，葬山下。在州二百里。<二一>庆云山，本黑岭也。圣宗驻跸，爱羡曰：「吾万岁後，当葬此。」兴宗遵遗命，建永庆陵。有望仙殿、御容殿。置蕃、汉守陵三千户，并隶大内都总管司。在州西二十里。有黑山、赤山、太保山、老翁岭、馒头山、兴国湖、辖失泺、黑河。景福元年复置，更隶兴圣宫。统县三：

　　玄德县。本黑山黑河之地。景福元年，括落帐人户，从便居之。户六千。

　　孝安县。

　　富义县。本义州，太宗迁渤海义州民於此。重熙元年降为义丰县，後更名。隶弘义宫。

　　泰州，德昌军，节度。本契丹二十部族放牧之地。因黑鼠族累犯通化州，民不能御，遂移东南六百里来，建城居之，以近本族。黑鼠穴居，肤黑，吻锐，类鼠，故以名。州隶延庆宫，兵事属东北统军司。统县二：

　　乐康县。倚郭。

　　兴国县。本山前之民，因罪配递至此，兴宗置县。户七百。

　　长春州，韶阳军，下，节度。本鸭子河春猎之地。兴宗重熙八年置。隶延庆宫，兵事隶东北统军司。统县一：

　　长春县。本混同江地。燕、蓟犯罪者流配於此。户二千。

　　乌州，静安军，刺史。本乌丸之地，东胡之种也。辽北大王拨剌占为牧，<二二>建城，後官收。隶兴圣宫。有辽河、夜河、乌丸川、乌丸山。统县一：

　　爱民县。拨剌王从军南征，俘汉民置于此。户一千。

　　永州，永昌军，观察。承天皇太后所建。太祖於此置南楼。乾亨三年，置州于皇子韩八墓侧。东潢河，南土河，二水合流，故号永州。冬月牙帐多驻此，谓之冬捺钵。有木叶山，上建契丹始祖庙，奇首可汗在南庙，可敦在北庙，绘塑二圣并八子神像。相传有神人乘白马，自马盂山浮土河而东，有天女驾青牛车由平地松林泛潢河而下。至木叶山，二水合流，相遇为配偶，生八子。其後族属渐盛，分为八部。每行军及春秋时祭，必用白马青牛，示不忘本云。兴王寺，有白衣观音像。太宗援石晋主中国，<二三>自潞州回，入幽州，幸大悲阁，指此像曰：「我梦神人令送石郎为中国帝，即此也。」因移木叶山，建庙，春秋告赛，尊为家神。兴军必告之，乃合符传箭於诸部。又有高淀山、柳林淀，亦曰白马淀。<二四>隶彰愍宫。统县三：

　　长宁县。本显德府县名。太祖平渤海，迁其民於此。户四千五百。

　　义丰县。本铁利府义州。辽兵破之，迁其民於南楼之西北，仍名义州。重熙元年，废州，改今县。在州西北一百里。又尝改富义县，属泰州。<二五>始末不可具考，今两存之。户一千五百。

　　慈仁县。太宗以皇子只撒古亡，置慈州坟西。重熙元年，州废，改今县。户四百。

　　仪坤州，启圣军，节度。本契丹右大部地。应天皇后建州。回鹘糯思居之，至四世孙容我梅里，生应天皇后述律氏，适太祖。太祖开拓四方，平渤海，后有力焉。俘掠有伎艺者多归帐下，谓之属珊。以所生之地置州。州建启圣院，中为仪宁殿，太祖天皇帝、应天地皇后银像在焉。隶长宁宫。统县一：

　　广义县。本回鹘部牧地。应天皇后以四征所俘居之，因建州县。统和八年，以诸宫提辖司户置来远县，十三年并入。户二千五百。

　　龙化州，兴国军，下，节度。本汉北安平县地。契丹始祖奇首可汗居此，称龙庭。太祖於此建东楼。唐天复二年，太祖为迭烈部夷离，破代北，迁其民，建城居之。明年，伐女直，俘数百户实焉。天元年，增修东城，制度颇壮丽。十三年，太祖於城东金铃冈受尊号曰大圣大明天皇帝，建元神册。天显元年，崩于东楼。太宗升节度。隶彰愍宫，兵事属北路女直兵马司。刺史州一，未详。统县一：

　　龙化县。太祖东伐女直，南掠燕、蓟，所俘建城置邑。户一千。

　　降圣州，开国军，下，刺史。本大部落东楼之地。太祖春月行帐多驻此。应天皇后梦神人金冠素服，执兵仗，貌甚丰美，异兽十二随之。中有黑兔跃入后怀，因而有娠，遂生太宗。时黑云覆帐，火光照室，有声如雷，诸部异之。穆宗建州。四面各三十里，禁樵采放牧。先属延昌宫，後隶彰愍宫。统县一：

　　永安县。本龙原府庆州县名。太祖平渤海，破怀州之永安，迁其人置寨於此，建县。户八百。

　　饶州，匡义军，中，节度。本唐饶乐府地。贞观中置松漠府。太祖完葺故垒。有潢河、长水泺、没打河、青山、大福山、松山。隶延庆宫。统县三：

　　长乐县。本辽城县名。太祖伐渤海，迁其民，建县居之。户四千，内一千户纳铁。

　　临河县。本丰永县人，<二六>太宗分兵伐渤海，迁於潢水之曲。户一千。

　　安民县。太宗以渤海诸邑所俘杂置。户一千。

头下军州<二七>

　　头下军州，皆诸王、外戚、大臣及诸部从征俘掠，或置生口，各团集建州县以居之。横帐诸王、国舅、公主许创立州城，自馀不得建城郭。朝廷赐州县额。其节度使朝廷命之。刺史以下皆以本主部曲充焉。官位九品之下及井邑商贾之家，征税各归头下；唯酒税课纳上京盐铁司。

　　徽州，宣德军，节度。景宗女秦晋大长公主所建。媵臣万户，在宜州之北二百里，因建州城。北至上京七百里。节度使以下，皆公主府署。户一万。

　　成州，长庆军，节度。圣宗女晋国长公主以上赐媵臣户置。在宜州北一百六十里，因建州城。北至上京七百四十里。户四千。

　　懿州，广顺军，节度。圣宗女燕国长公主以上赐媵臣户置。在显州东北二百里，因建州城。西北至上京八百里。户四千。

　　渭州，高阳军，节度。驸马都尉萧昌裔建。尚秦国王隆庆女韩国长公主，<二八>以所赐媵臣建州城。显州东北二百五十里。辽制，皇子嫡生者，其女与帝女同。户一千。

　　壕州。国舅宰相南征，俘掠汉民，居辽东西安平县故地。在显州东北二百二十里，西北至上京七百二十里。户六千。

　　原州。本辽东北安平县地。显州东北三百里。国舅金德俘掠汉民建城。西北至上京八百里。户五百。

　　福州。国舅萧宁建。南征俘掠汉民，居北安平县故地。在原州北二十里，西北至上京七百八十里。户三百。

　　横州。国舅萧克忠建。部下牧人居汉故辽阳县地，因置州城。在辽州西北九十里，西北至上京七百二十里。有横山。户二百。

　　凤州。稿离国故地，渤海之安宁郡境，南王府五帐分地。在韩州北二百里，西北至上京九百里。户四千。<二九>

　　遂州。本高州地，南王府五帐放牧於此。在檀州西二百里，西北至上京一千里。户五百。

　　丰州。本辽泽大部落，遥辇氏僧隐牧地。北至上京三百五十里。户五百。

　　顺州。本辽队县地。横帐南王府俘掠燕、蓟、顺州之民，建城居之。在显州东北一百二十里，西北至上京九百里。户一千。

　　闾州。罗古王牧地，近医巫闾山。在辽州西一百三十里，西北至上京九百五十里。户一千。

　　松山州。本辽泽大部落，横帐普古王牧地。有松山。北至上京一百七十里。户五百。

　　豫州。横帐陈王牧地。南至上京三百里。户五百。

　　宁州。本大贺氏勒得山，横帐管宁王放牧地。在豫州东八十里，西南至上京三百五十里。户三百。

边防城

　　辽国西北界防边城，因屯戍而立，务据形胜，不资丁赋。具列如左：

　　静州，观察。本泰州之金山。天庆六年升。

　　镇州，建安军，节度。本古可敦城。统和二十二年皇太妃奏置。<三○>选诸部族二万馀骑充屯军，专捍御室韦、羽厥等国，凡有征讨，不得抽移。渤海、女直、汉人配流之家七百馀户，分居镇、防、维三州。东南至上京三千馀里。

　　维州，刺史。

　　防州，刺史。

　　河董城。本回鹘可敦城，语讹为河董城。久废，辽人完之以防边患。高州界女直常为盗，劫掠行旅，迁其族於此。东南至上京一千七百里。

　　静边城。本契丹二十部族水草地。北邻羽厥，每入为盗，建城，置兵千馀骑防之。东南至上京一千五百里。

　　皮被河城。地控北边，置兵五百於此防托。<三一>皮被河出回纥北，东南经羽厥，入胪河，沿河董城北，东流合沱漉河，入于海。南至上京一千五百里。

　　招州，绥远军，刺史。开泰三年以女直户置。隶西北路招讨司。

　　塔懒主城。<三二>大康九年置。在胪河。

※校勘记

　　一：十六州按纪会同元年十一月，十六州内有瀛、莫，无营、平。考异谓辽得瀛、莫後未久旋失，後人因以营、平计入十六州，盖相沿之误。

　　二：天梯蒙国别鲁等三山蒙国二字原脱，据卷一一六国语解补。

　　三：御河按大典七七○二作枯河。

　　四：他鲁河按游幸表作挞鲁河。

　　五：鸳鸯湖按纪、传及游幸表并作鸳鸯泺。

　　六：火神淀火，原误「大」。据通考三四六及国志四、五、六、一三各卷改。

　　七：兔儿山按营卫志中作吐儿山。

　　八：凿山按大典七七○作鉴山。

　　九：辖军府州城二十五按「二十五」与下文所列军、府、州、城实数不合。

　　一○：五鸾鸾，原作「銮」。按本纪中凡五见，并作鸾，据改。

　　一一：致祭按大典七七○二作致敬。

　　一二：南曰顺阳曰南福按顺阳大典作顺归。「曰南福」三字，原舛在「曰西雁儿」下，大典引同，据上下文改。

　　一三：贝圣尼寺贝，南、北及乾隆殿本并作「具」，大典七七○二亦作「具」。道光殿本改作「有」。

　　一四：中京正北八十里至松山馆按富弼行程录，由中京至临都馆、官窑馆，再至松山馆，为一百九十里。

　　一五：唐於契丹尝置饶乐州州字原脱，据国志二四补。

　　一六：凉淀按纪天显四年六月、八月以下及游幸表并作凉陉。

　　一七：祖州天成军至右八部世没里地天成军，大典同。太祖纪、太宗纪、圣宗纪并作天城军。「右八部」，疑当作右大部。营卫志中阻午可汗二十部中有右大部，下文仪坤州亦有右大部之名。

