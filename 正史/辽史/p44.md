<!-- { "loadSidebar": true } -->
　　一八：于越王述鲁述鲁，皇子表作述澜，释鲁字。

　　一九：天赞中从太祖破扶馀城按纪，破扶馀城在天显元年正月。

　　二○：庆州玄宁军按纪大康十年十二月，改庆州大安军曰兴平。玄宁应是大安以前或兴平以後军号。

　　二一：在州二百里州下疑脱方位字。

　　二二：辽北大王拨剌占为牧按牧下应有「地」或「场」字，文意始完。

　　二三：太宗援石晋主中国宗，原误「祖」。援石晋为太宗时事，据改。

　　二四：柳林淀亦曰白马淀白字原脱。据纪重熙七年十月及营卫志中补。

　　二五：又尝改富义县属泰州按上文富义县属庆州。

　　二六：丰永县按下文辽阳府仙乡县条作永丰县。

　　二七：头下军州原无此目。按「头下军州」皆因诸王、外戚、大臣私城所建，与以上州军不尽同。国志别出「投下州」一项。今仿下文「边防城」例，增此一目。

　　二八：秦国王隆庆按皇子表、国志十四并作秦晋国王。

　　二九：凤州户四千兵卫志下，凤州丁一千。按一户二丁通例，户、丁数疑误。

　　三○：皇太妃奏置「皇」应作王。叁卷十三<※校勘记><七>。

　　三一：置兵五百於此防托「托」，疑应作戍。

　　三二：塔懒主城按塔懒即挞览，「主」应作王。

　





第三十八卷　　志第八

地理志二

东京道

　　东京辽阳府，本朝鲜之地。周武王释箕子囚，去之朝鲜，因以封之。作八条之教，尚礼义，富农桑，外户不闭，人不为盗。传四十馀世。燕属真番、朝鲜，始置吏、筑障。秦属辽东外徼。汉初，燕人满王故空地。武帝元封三年，定朝鲜为真番、临屯、乐浪、玄菟四郡。後汉出入青、幽二州，辽东、玄菟二郡，沿革不常。汉末为公孙度所据，传子康；孙渊，自称燕王，建元绍汉，魏灭之。晋陷高丽，後归慕容垂；子宝，以勾丽王安为平州牧居之。元魏太武遣使至其所居平壤城，辽东京本此。唐高宗平高丽，於此置安东都护府；後为渤海大氏所有。大氏始保挹娄之东牟山。武后万岁通天中，为契丹尽忠所逼，有乞乞仲象者，度辽水自固，武后封为震国公。传子祚荣，建都邑，自称震王，并吞海北，地方五千里，兵数十万。中宗赐所都曰忽汗州，封渤海郡王。十有二世至彝震，僭号改元，拟建宫阙，有五京、十五府、六十二州，为辽东盛国。忽汗州即故平壤城也，号中京显德府。<一>太祖建国，攻渤海，拨忽汗城，俘其王大　　，以为东丹王国，立太子图欲为人皇王以主之。神册四年，葺辽阳故城，以渤海、汉户建东平郡，为防御州。<二>天显三年，迁东丹国民居之，升为南京。

　　城名天福，<三>高三丈，有楼橹，幅员三十里。八门：东曰迎阳，东南曰韶阳，南曰龙原，西南曰显德，西曰大顺，西北曰大辽，北曰怀远，东北曰安远。宫城在东北隅，高三丈，具敌楼，南为三门，壮以楼观，四隅有角楼，相去各二里。宫墙北有让国皇帝御容殿。大内建二殿，不置宫嫔，唯以内省使副、判官守之。大东丹国新建南京碑铭，在宫门之南。外城谓之汉城，分南北市，中为看楼；晨集南市，夕集北市。街西有金德寺；大悲寺；驸马寺，铁幡竿在焉；赵头陀寺；留守衙；户部司；军巡院，归化营军千馀人，河、朔亡命，皆籍于此。东至北乌鲁虎克四百里，南至海边铁山八百六十里，西至望平县海口三百六十里，北至挹娄县、范河二百七十里。东、西、南三面抱海。辽河出东北山口为范河，西南流为大口，入于海；东梁河自东山西流，与浑河合为小口，会辽河入于海，又名太子河，亦曰大梁水；浑河在东梁、范河之间；沙河出东南山西北流，径盖州入于海。有蒲河；清河；水，亦曰泥河，又曰芋泺，水多芋之草；驻跸山，唐太宗征高丽，驻跸其巅数日，勒石纪功焉，俗称手山，山巅平石之上有掌指之状，泉出其中，取之不竭。又有明王山、白石山亦曰横山。天显十三年，改南京为东京，府曰辽阳。

　　户四万六百四。辖州、府、军、城八十七。<四>统县九：

　　辽阳县。本渤海国金德县地。汉水县，高丽改为勾丽县，渤海为常乐县。户一千五百。

　　仙乡县。本汉辽队县，渤海为永丰县。神仙传云：「仙人白仲理能炼神丹，点黄金，以救百姓。」户一千五百。

　　鹤野县。本汉居就县地，渤海为鸡山县。昔丁令威家此，去家千年，化鹤来归，集於华表柱，以画表云：「有鸟有鸟丁令威，去家千年今来归；城郭虽是人民非，何不学仙冢累累。」户一千二百。

　　析木县。本汉望平县地，渤海为花山县。户一千。

　　紫蒙县。本汉镂芳县地。<五>後拂涅国置东平府，领蒙州紫蒙县。後徙辽城，并入黄岭县。渤海复为紫蒙县。户一千。

　　兴辽县。本汉平郭县地，渤海改为长宁县。唐元和中，渤海王大仁秀南定新罗，北略诸部，开置郡邑，遂定今名。户一千。

　　肃慎县。以渤海户置。

　　归仁县。

　　顺化县。

　　开州，镇国军，节度。本貊地，高丽为庆州，渤海为东京龙原府。有宫殿。都督庆、盐、穆、贺四州事。故县六：曰龙原、永安、乌山、壁谷、熊山、白杨，皆废。叠石为城，周围二十里。唐薛仁贵征高丽，与其大将温沙门战熊山，擒善射者於石城，即此。太祖平渤海，徙其民于大部落，城遂废。圣宗伐高丽还，<六>周览城基，复加完葺。开泰三年，迁双、韩二州千馀户实之，号开封府开远军，节度；更名镇国军。隶东京留守，兵事属东京统军司。统州三、县一。

　　开远县。本栅城地，高丽为龙原县，渤海因之，辽初废。圣宗东讨，复置以军额。民户一千。

　　盐州。本渤海龙河郡，故县四：海阳、接海、格川、龙河，皆废。户三百。隶开州。相去一百四十里。

　　穆州，保和军，刺史。本渤海会农郡，故县四：会农、水歧、顺化、美县，皆废。户三百。隶开州。东北至开州一百二十里。统县一：

　　会农县。

　　贺州，刺史。本渤海吉理郡，故县四：洪贺、送诚、吉理、石山，皆废。户三百。隶开州。

　　定州，保宁军。高丽置州，故县一，曰定东。圣宗统和十三年升军，迁辽西民实之。隶东京留守司。统县一：

　　定东县。高丽所置，辽徙辽西民居之。户八百。

　　保州，宣义军，节度。高丽置州，故县一，曰来远。圣宗以高丽王询擅立，问罪不服，统和末，高丽降，<七>开泰三年取其保、定二州，於此置榷场。隶东京统军司。统州、军二，县一：

　　来远县。初徙辽西诸县民实之，又徙奚、汉兵七百防戍焉。户一千。

　　宣州，定远军，刺史。开泰三年徙汉户置。隶保州。

　　怀化军，下，刺史。开泰三年置。隶保州。

　　辰州，奉国军，节度。本高丽盖牟城。唐太宗会李世攻破盖牟城，即此。渤海改为盖州，又改辰州，以辰韩得名。井邑骈列，最为冲会。辽徙其民於祖州。初曰长平军。户二千。隶东京留守司。统县一：

　　建安县。

　　卢州，玄德军，刺史。本渤海杉卢郡，故县五：山阳、杉卢、汉阳、白岩、霜岩，皆废。户三百。在京东一百三十里。兵事属南女直汤河司。统县一：

　　熊岳县。西至海一十五里，傍海有熊岳山。

　　来远城。本熟女直地。统和中伐高丽，以燕军骁猛，置两指挥，建城防戍。兵事属东京统军司。

　　铁州，建武军，刺史。本汉安市县，高丽为安市城。唐太宗攻之不下，薛仁贵白衣登城，即此。渤海置州，故县四：位城、河端、苍山、龙珍，<八>皆废。户一千。在京西南六十里。统县一：

　　汤池县。

　　兴州，中兴军，节度。本汉海冥县地。渤海置州，故县三：盛吉、蒜山、铁山，皆废。户二百。在京西南三百里。

　　汤州。本汉襄平县地。渤海置州，<九>故县五：灵峰、常丰、白石、均谷、嘉利，皆废。户五百。在京西北一百里。

　　崇州，隆安军，刺史。本汉长岑县地。渤海置州，故县三：崇山、沩水、绿城，皆废。户五百。在京东北一百五十里。统县一：

　　崇信县。

　　海州，南海军，节度。本沃沮国地。高丽为沙卑城，唐李世尝攻焉。渤海号南京南海府。叠石为城，幅员九里，都督沃、晴、椒三州。故县六：沃沮、鹫岩、龙山、滨海、升平、灵泉，皆废。太平中，大延琳叛，南海城坚守，经岁不下，别部酋长皆被擒，乃降。因尽徙其人於上京，置迁辽县，移泽州民来实之。户一千五百。统州二、县一：

　　临溟县。

　　耀州，刺史。本渤海椒州，故县五，椒山，貂岭、澌泉、尖山、岩渊，皆废。户七百。隶海州。东北至海州二百里。统县一：

　　岩渊县。东界新罗，故平壤城在县西南。东北至海州一百二十里。

　　嫔州，柔远军，刺史。本渤海晴州，故县五：天晴、神阳、莲池、狼山、仙岩，皆废。户五百。隶海州。东南至海州一百二十里。

　　渌州，鸭渌军，节度。本高丽故国，渤海号西京鸭渌府。城高三丈，广轮二十里，都督神、桓、丰、正四州事。故县三：神鹿、神化、剑门，皆废。大延琳叛，迁馀党於上京，置易俗县居之。在者户二千。隶东京留守司。统州四、县二：

　　弘闻县。

　　神乡县。

　　桓州。高丽中都城，故县三：桓都、神乡、淇水，<一○>皆废。高丽王於此创立宫阙，国人谓之新国。五世孙钊，晋康帝建元初为慕容所败，宫室焚荡。户七百。隶渌州。

　　在西南二百里。

　　丰州。渤海置盘安郡，故县四：安丰、渤恪、隰壤、硖石，皆废。户三百。隶渌州。在东北二百一十里。

　　正州。本沸流王故地，国为公孙康所并。渤海置沸流郡。有沸流水。户五百。隶渌州。在西北三百八十里。统县一：

　　东那县。本汉东耐县地。<一一>在州西七十里。

　　慕州。本渤海安远府地，故县二：慕化、崇平，久废。户二百。隶渌州。在西北二百里。

