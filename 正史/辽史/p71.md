<!-- { "loadSidebar": true } -->
　　百官鼓吹、横吹乐，自四品以上，各有增损，见仪卫志。自周衰，先王之乐以亡缺，周南变为秦风。始皇有天下，郑、卫、秦、燕、赵、楚之声迭进，而雅声亡矣。汉、唐之盛，文事多西音，是为大乐、散乐；武事皆北音，是为鼓吹、横吹乐。雅乐在者，其器雅，其音亦西云。

※校勘记

　　一：重熙九年上契丹册按纪，册帝、后在重熙十一年十一月，九年无此事。

　　二：统和元年册承天皇太后统和，原误「太平」。据上文及纪统和元年六月、卷七一后妃传改。

　　三：太乐令乐，原误「官」。据上文改。

　　四：　　篥至贝按新唐书二一礼乐志十一作「大、小篥」。又「长笛、尺八、短笛」，旧唐书二九音乐志二未着「尺八」。尺八亦笛之一种，直吹。长笛、短笛皆横吹。贝，原误「具」，据新唐书改。

　　五：景云舞据上文及以下三例，应作景云乐舞。

　　六：庆云乐舞新唐书二一礼乐志十一、旧唐书二九音乐志二并作庆善乐舞，以唐太宗生於庆善宫。

　　七：娑陀力娑，原作「婆」。据隋书一四音乐志中改。下文「娑陀力旦」同。

　　八：沙侯加滥至应和声沙侯加滥下原脱「应」字，应和声原误「皆应声」。按隋书一四音乐志中：「沙侯加滥，华言应声。沙腊，华言应和声。」据改。

　　九：俟利椦斛牛声椦原作「」，牛原作「先」，并据隋书一四音乐志中改。

　　一○：般涉旦般涉，原作沙侯加滥。邱琼荪历代乐志校释云「般涉为羽声，沙侯加滥为变徵声，有隋志可证。此七调，新唐志、乐府杂录、宋志皆谓之七羽，则当作般涉旦无疑。」般涉，隋志作般赡，唐人作般涉。按调名内有「般涉」、「高般涉」之目，因从之。

　　一一：鼓吹丞二人鼓吹丞原列大角百二十之後，依前部例移。

　　一二：鼓十二及箫二十四重出，疑衍。

　　一三：笳二十四重出，疑衍。

　





第五十五卷　　志第二十四

仪卫志一

　　辽太祖奋自朔方，太宗继志述事，以成其业。於是举渤海，立敬瑭，破重贵，尽致周、秦、两汉、隋、唐文物之遗馀而居有之。路车法物以隆等威，金符玉玺以布号令。是以传至九主二百馀年，岂独以兵革之利，士马之强哉。文谓之仪，武谓之卫，足以成一代之规模矣。

　　考辽所有舆服、符玺、仪仗，作仪卫志。

舆服

　　自黄帝而降，舆服之制，其来远矣。禹乘四载作小车，商人得桑根之瑞为大辂，周人加金玉，象饰益备。秦取六国仪物，而分别其用，先王之制，置而弗御。至汉中叶，锐意稽古，然礼文之事，名存实亡，盖得十一於千百焉。唐之车辂因周、隋遗法，损益可知。而祭服皆青，朝服皆绛，常服用宇文制，以紫、绯、绿、碧分品秩。五代颇以常服代朝服。辽国自太宗入晋之後，皇帝与南班汉官用汉服；太后与北班契丹臣僚用国服，其汉服即五代晋之遗制也。

　　考之载籍之可徵者，着舆服篇，冠诸仪卫之首。

国舆

　　契丹故俗，便於鞍马。随水草迁徙，则有毡车，任载有大车，妇人乘马，亦有小车，贵富者加之华饰。禁制疏阔，贵适用而已。帝后加隆，势固然也。辑其可知着于篇。

　　大舆，柴册再生仪载神主见之。

　　舆，腊仪见皇帝、皇后升舆、降舆。

　　总车，驾以御驼。祭山仪见皇太后升总车。<一>

　　车，纳后仪见皇后就车。

　　青车，二螭头、盖部皆饰以银，<二>驾用驼，公主下嫁以赐之。古者王姬下嫁，车服不系其夫，下王后一等。此其遗意欤。

　　送终车，车楼纯饰以锦，螭头以银，下县铎，後垂大毡，驾以牛。上载羊一，谓之祭羊，以拟送终之用。亦赐公主。

　　椅，册皇太后仪，皇帝乘椅，<三>自便殿至西便门。

　　鞍马，祭山仪，皇帝乘马，侍皇太后行。腊仪，皇帝降舆，祭东毕，乘马入猎围。瑟瑟仪，俱乘马东行，<四>群臣在南，命妇在北。

汉舆

　　太宗皇帝会同元年，晋使冯道刘等备车辂法物，上皇帝、皇太后尊号册礼。自此天子车服见於辽。太平中行汉册礼，<五>乘黄令陈车辂，尚辇奉御陈舆辇。盛唐辇辂，尽在辽廷矣。

　　五辂：周官典辂有五辂。秦亡之後，汉创制。

　　玉辂，祀天、祭地、享宗庙、朝贺、纳后用之。青质，玉饰，黄屋，左。十二銮在衡，二铃在轼。龙左建，十二，皆画升龙，长曳地。驾苍龙，金徳，镂锡，缨十二就。辽国勘箭仪，皇帝乘玉辂至内门。圣宗开泰十年，上升玉辂自内三门入万寿殿，进七庙御容酒。

　　金辂，飨射、祀还、饮至用之。赤质，金饰，馀如玉辂，色从其质。驾赤骝。

　　象辂，行道用之。黄质，象饰，馀如金辂。驾黄骝。

　　革辂，巡狩、武事用之。白质，革鞔。驾白翰。

　　木辂，田猎用之。黑质，漆饰。驾黑骆。

　　车：制小於辂，小事乘之。

　　耕根车，耕藉用之。青质，盖三重，馀如玉辂。

　　安车，一名进贤车，临幸用之。金饰，重舆，曲壁，八銮在衡，紫油朱　　，朱丝络网。驾赤骝，朱缨。

　　四望车，一名明远车，拜陵，临吊则用之。金饰，青油朱通。驾牛，馀同安车。

　　凉车，赤质，<六>省方、罢猎用之。赤质，金涂，银装。五彩龙凤织，藤油壁，绯绦，莲座。驾以橐驼。

　　辇：用人挽，本宫中所乘。唐高宗始制七辇。周官巾车有辇，以人组挽之。太平册礼，皇帝御辇。

　　大凤辇，赤质，顶有金凤，壁画云气金翅。前有轼，下有构栏。络带皆绣云凤，银梯。主辇八十人。

　　大芳辇。

　　仙游辇。

　　小辇，永寿节仪，皇太后乘小辇。

　　芳亭辇，黑质，幕屋绯栏，皆绣云凤。朱绿夹窗，花板红网，两帘四竿，银饰梯。主辇百廿人。

　　大玉辇。

　　小玉辇。

　　逍遥辇，常用之。<七>棕屋，赤质，金涂，银装，红绦。辇官十二人，春夏绯衫，秋冬素锦服。

　　平头辇，常行用之。制如逍遥，无屋。册承天皇太后仪，皇太后乘平头辇。

　　步辇，圣宗统和三年，驻跸土河，乘步辇听政。

　　羊车，古辇车。赤质，两壁龟文、凤翅，绯，络带、门帘皆绣瑞羊，画轮。驾以牛，隋易果下马。童子十八人，服绣。瑞羊挽之。

　　舆：以人肩之，天子用络臂绾。

　　腰舆，前後长竿各二，金银螭头，绯绣凤，上施锦褥，别设小床。奉舆十六人。

　　小舆，赤质，青顶，曲柄，绯绣络带。制如凤辇而小，上有御座。奉舆二十四人。

　　皇太子车辂：

　　金辂，从祀享、正冬大朝、纳妃用之。册皇太子仪，乘黄令陈金辂，皇太子升、降金辂。

　　轺车，五日常朝、享宫臣、出入行道用之。金饰，紫朱。驾一马。

　　四望车，吊临用之。金饰，紫油通。驾一马。

※校勘记

　　一：祭山仪见皇太后升总车按礼志一祭山仪无皇太后及总车之事，疑有脱误或删节。

　　二：青车二螭头盖部皆饰以银按礼志五公主下嫁仪：「赐公主青车二，螭头、盖部皆饰以银。」此盖沿用前文而误衍「二」字，当删。

　　三：皇帝乘椅椅，按礼志五册皇太后仪作肩舆。

　　四：祭山仪皇帝乘马侍皇太后行至瑟瑟仪俱乘马东行按礼志一祭山仪无「侍皇太后行」，瑟瑟仪有「祭东毕」，无「乘马东行」之语，疑有脱误或删节。

　　五：太平中行汉册礼太平中殆约略之言，实是太平元年，应作太平初。

　　六：凉车赤质「赤质」二字衍。

　　七：逍遥辇常用之据下文「平头辇，常行用之」，常下当补行字。

　





第五十六卷　　志第二十五

仪卫志二

国服

　　上古之人，网罟禽兽，食肉衣皮，以俪鹿韦掩前後，谓之冦。然後夏葛、冬裘之制兴焉。周公陈王业，七月之诗，至於一日于貉，三月条桑，八月载绩，公私之用由是出矣。

　　契丹转居荐草之间，去邃古之风犹未远也。太祖仲父述澜，以遥辇氏于越之官，占居潢河沃壤，始置城邑，为树艺、桑麻、组织之教，有辽王业之隆，其亦肇迹於此乎！太祖帝北方，太宗制中国，紫银之鼠，罗绮之篚，麇载而至。纤丽毳，被土绸木。於是定衣冠之制，北班国制，南班汉制，各从其便焉。详国服以着厥始云。

　　祭服：辽国以祭山为大礼，服饰尤盛。

　　大祀，皇帝服金文金冠，白绫袍，红带，悬鱼，三山红垂。<一>饰犀玉刀错，络缝乌靴。

　　小祀，皇帝硬帽，红克丝龟文袍。皇后戴红帕，服络缝红袍，悬玉佩，双同心帕，络缝乌靴。

　　臣僚、命妇服饰，各从本部旗帜之色。

　　朝服：太祖丙寅岁即皇帝位，<二>朝服衷甲，以备非常。其後行瑟瑟礼、大射柳，即此服。圣宗统和元年册承天皇太后，给三品以上用汉法服，三品以下用大射柳之服。

　　皇帝服实里薛衮冠，络缝红袍，垂饰犀玉带错，络缝靴，谓之国服衮冕。太宗更以锦袍、金带。

　　臣僚戴毡冠，金花为饰，或加珠玉翠毛，额後垂金花，织成夹带，中贮发一总。或纱冠，制如乌纱帽，无檐，不双耳。额前缀金花，上结紫带，末缀珠。服紫窄袍，系楎带，以黄红色绦裹革为之，用金玉、水晶、靛石缀饰，谓之「盘紫」。太宗更以锦袍、金带。会同元年，群臣高年有爵秩者，皆赐之。

　　公服：谓之「展裹」，着紫。兴宗重熙二十二年，诏八房族巾帻。道宗清宁元年，诏非勋戚之後及夷离副使并承应有职事人，不带巾。

　　皇帝紫皂幅巾，紫窄袍，玉束带，或衣红袄；臣僚亦幅巾，紫衣。

　　常服：

　　宰相中谢仪，帝常服。高丽使入见仪，臣僚便衣，谓之「盘裹」。绿花窄袍，中单多红绿色。<三>贵者披貂裘，以紫黑色为贵，青次之。又有银鼠，尤洁白。贱者貂毛、羊、鼠、沙狐裘。

　　田猎服：

　　皇帝幅巾，擐甲戎装，以貂鼠或鹅项、鸭头为擀腰。蕃汉诸司使以上并戎装，衣皆左衽，黑绿色。

　　吊服：太祖叛弟剌哥等降，<四>素服受之。

　　素服，乘赭白马。

汉服

　　黄帝始制冕冠章服，後王以祀以祭以享。夏收、殷、周弁以朝，<五>冠端以居，所以别尊卑、辨仪物也。厥後唐以冕冠、青衣为祭服，通天、绛袍为朝服，平巾帻、袍为常服。大同元年正月朔，太宗皇帝入晋，备法驾，受文武百官贺于汴京崇元殿，自是日以为常。是年北归，唐、晋文物，辽则用之。左右采订，摭其常用者存诸篇。

