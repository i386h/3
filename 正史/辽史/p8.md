<!-- { "loadSidebar": true } -->
　　九月壬子朔，葬嗣圣皇帝於怀陵。丁卯，行柴册礼，群臣上尊号曰天授皇帝。大赦，改大同元年为天禄元年。追皇考曰让国皇帝。以安端主东丹国，封明王，察割为泰宁王，刘哥为惕隐，高勋为南院枢密使。

　　二年春正月，天德、萧翰、刘哥、盆都等谋反。诛天德，杖萧翰，迁刘哥於边，罚盆都使辖夓斯国。汉主刘知远殂，子承立。

　　夏四月庚辰朔，南唐遣李朗、王祚来慰且贺，兼奉蜡丸书，议攻汉。

　　秋七月壬申，皇子贤生。

　　冬十月壬午，南京留守魏王赵延寿薨，以中台省右相牒樎为南京留守，封燕王。

　　十一月，驻跸彰武南。

　　三年春正月，萧翰及公主阿不里谋反，翰伏诛，阿不里瘐死狱中。庚申，肆赦。内外官各进一阶。

　　夏六月戊寅，以敞史耶律胡离轸为北院大王。己卯，惕隐颓昱封漆水郡王。

　　秋九月辛丑朔，召群臣议南伐。

　　冬十月，遣诸将率兵攻下贝州高老镇，徇地邺都、南宫、堂阳，杀深州刺史史万山，俘获甚众。

　　四年春二月辛未，泰宁王察割来朝，留侍。是月，建政事省。

　　三月戊戌朔，南唐遣赵延嗣、张福等来贺南征捷。

　　秋九月乙丑朔，如山西。

　　冬十月，自将南伐，攻下安平、内丘、束鹿等城，大获而还。

　　是岁，册皇后萧氏。

　　五年春正月癸亥朔，如百泉湖。汉郭威弑其主自立，国号周，遣朱宪来告。即遣使致良马。汉刘崇自立於太原。

　　二月，周遣姚汉英、华昭胤来，以书辞抗礼，留汉英等。

　　夏五月壬戌朔，太子太傅赵莹薨，辍朝一日，命归葬于汴。诏州县录事叁军、主簿，委政事省铨注。

　　六月辛卯朔，刘崇为周所攻，遣使称，乞援，且求封册。即遣燕王牒樎、枢密使高勋册为大汉神武皇帝。南唐遣蒋洪来，乞举兵应援。是夏，清暑百泉岭。

　　九月庚申朔，自将南伐。壬戌，次归化州祥古山。<三>癸亥，祭让国皇帝于行宫。群臣皆醉，察割反，帝遇弑，年三十四。应历元年，葬於显州西山，陵曰显陵。二年，孝和皇帝，庙号世宗。统和二十六年七月，加孝和庄宪皇帝。

　　赞曰：世宗，中才之主也。入继大统，曾未三年，纳唐丸书，即议南伐，既乏持重，宜乖周防，盖有致祸之道矣。然而孝友宽慈，亦有君人之度焉。未及师还，变起沉湎，岂不可哀也哉！

※校勘记

　　一：以太后族剌只撒古鲁为国舅帐剌只撒古鲁，罗校云，疑外戚表国舅别部北府宰相只鲁即此剌只撒古鲁之省文。

　　二：以崇德宫户分赐翼戴功臣按崇德宫为景宗承天太后宫卫，不得出现于世宗朝。崇德宫应是长宁宫，即应天太后宫卫。

　　三：次归化州祥古山祥古山，卷一一二察割传作详古山。

　





第六卷　　本纪第六

穆宗耶律璟上

　　穆宗孝安敬正皇帝，讳，<一>小字述律。太宗皇帝长子，母曰靖安皇后萧氏。会同二年，封寿安王。

　　天禄五年秋九月癸亥，世宗遇害。逆臣察割等伏诛。丁卯，即皇帝位，群臣上尊号曰天顺皇帝，改元应历。戊辰，如南京。是月，遣刘承训告哀于汉。

　　冬十一月，汉、周、南唐各遣使来吊。乙亥，诏朝会依嗣圣皇帝故事，用汉礼。

　　十二月甲辰，汉遣使献弓矢、鞍马。壬子，铁骊、鼻骨德皆来贡。

　　二年春正月戊午朔，南唐遣使奉蜡丸书，及进犀兕甲万属。壬戌，太尉忽古质谋逆，伏诛。

　　二月癸卯，女直来贡。

　　三月癸亥，南唐遣使奉蜡丸书。丁卯，复遣使来贡。甲申，以耶律挞烈为南院大王。

　　夏四月丙戌朔，日有食之。己亥，铁骊进鹰鹘。

　　五月丙辰朔，视朝。壬午，南唐遣使来贡。

　　六月壬辰，国舅政事令萧眉古得、<二>宣政殿学士李等谋南奔，事觉，诏暴其罪。乙未，祭天地。壬寅，汉为周所侵，遣使求援，命中台省右相高模翰赴之。丁未，命乳媪之兄曷鲁世为阿速石烈夷离。

　　秋七月乙亥，政事令娄国、林牙敌烈、侍中神都、郎君海里等谋乱就执。

　　八月己丑，眉古得、娄国等伏诛，杖李而释之。

　　九月甲寅朔，云州进嘉禾四茎，二穗。戊午，诏以先平察割日，用白黑羊、玄酒祭天，岁以为常。壬戌，猎炭山。祭天。庚辰，敌烈部来贡。

　　冬十月甲申朔，汉遣使进葡萄酒。甲午，司徒老古等献白雉。戊申，回鹘及辖夓斯皆遣使来贡。

　　十一月癸丑朔，视朝。己巳，地震。己卯，日南至，始用旧制行拜日礼。朔州民进黑兔。

　　十二月癸未朔，高模翰及汉兵围晋州。辛卯，以生日，饭僧，释系囚。<三>甲辰，猎于近郊。祀天地。辛亥，明王安端薨。

　　三年春闰正月壬午朔，汉以高模翰却周军，遣使来谢。

　　二月辛亥朔，诏用嗣圣皇帝旧玺。甲子，太保敌烈修易州城，镇州以兵来挑战，却之。

　　三月庚辰朔，南唐遣使来贡，因附书于汉，诏达之。庚寅，如应州击鞠。丁酉，汉遣使进球衣及马。庚子，观渔於神德湖。

　　夏四月庚申，铁骊来贡。

　　五月壬寅，汉遣使言石晋树先帝圣德神功碑为周人所毁，请再刻，许之。

　　六月丁卯，应天皇太后崩。

　　秋七月，不视朝。

　　八月壬子，以生日，释囚。己未，汉遣使求援。三河乌古、吐蕃、吐谷浑、鼻骨德皆遣使来贡。

　　九月庚子，汉遣使贡药。

　　冬十月己酉，命太师唐骨德治大行皇太后园陵。<四>李胡子宛、郎君嵇干、敌烈谋反，事觉，辞逮太平王罨撒葛、林牙华割、郎君新罗等，皆执之。

　　十一月辛丑，皇太后曰贞烈，葬祖陵。汉遣使来会。

　　是冬，驻跸奉圣州。以南京水，诏免今岁租。

　　四年春正月戊寅，回鹘来贡。己丑，华割、嵇干等伏诛，宛及罨撒葛皆释之。是月，周主威殂，养子晋王柴荣嗣立。

　　二月丙午朔，周攻汉，命政事令耶律敌禄援之。丙辰，汉遣使进茶药。幸南京。

　　夏五月乙亥，忻、代二州叛汉，遣南院大王挞烈助敌禄讨之。丁酉，挞烈败周将符彦卿於忻口。

　　六月癸亥，挞烈献所获。

　　秋七月乙酉，汉民有为辽军误掠者，遣使来请，诏悉归之。

　　九月丙申，汉为周人所侵，遣使来告。

　　冬十一月，彰国军节度使萧敌烈、大保许从奏忻、代二州捷。

　　十二月辛酉朔，<五>谒祖陵。庚午，汉遣使来贡。

　　是冬，驻跸杏埚。

　　五年春正月辛未朔，鼻骨德来贡。

　　二月庚子朔，日有食之。庚申，汉遣使请上尊号，不许。壬戌，如潭。

　　夏四月己酉，周侵汉，汉遣使求援。癸丑，命郎君萧海璃世为北府宰相。

　　秋九月庚辰，汉主有疾，遣使来告。

　　冬十月壬申，女直来贡。丁亥，谒太宗庙。庚寅，南唐遣使来贡。

　　十一月乙未朔，汉主崇殂，子承钧遣使来告，且求嗣立；遣使吊祭，遂封册之。

　　十二月乙丑朔，谒太祖庙。辛巳，汉遣使来议军事。

　　六年夏五月丁酉，谒怀陵。

　　六月甲子，汉遣使来议军事。

　　秋七月，不视朝。

　　九月戊午，谒祖陵。

　　冬十一月壬寅，鼻骨德来贡。

　　十二月己未朔，谒太祖庙。

　　七年春正月庚子，鼻骨德来贡。

　　二月辛酉，南唐遣使奉蜡丸书。辛未，驻跸潢河。

　　夏四月戊午朔，还上京。初，女巫肖古上延年药方，当用男子胆和之。不数年，杀人甚多。至是，觉其妄。辛巳，射杀之。

　　五月辛卯，汉遣使来贡。

　　六月丙辰朔，<六>周遣使来聘。南唐遣使来贡。

　　八月己未，周遣使来聘。

　　是秋，不听政。

　　冬十月庚申，猎于七鹰山。

　　十二月丁巳，诏大臣曰：「有罪者，法当刑。朕或肆怒，滥及无辜，卿等切谏，无或面从。」辛巳，还上京。

　　八年春二月乙丑，驻跸潢河。

　　夏四月甲寅，南京留守萧思温攻下沿边州县，遣人劳之。

　　五月，周陷束城县。

　　六月辛未，萧思温请益兵，乞驾幸燕。

　　秋七月，猎于拽剌山。迄于九月，射鹿诸山，不视朝。

　　冬十一月辛酉，汉遣使来告周复来侵。乙丑，使再至。

　　十二月庚辰，又至。

　　九年春正月戊辰，驻跸潢河。

　　夏四月丙戌，周来侵。戊戌，以南京留守萧思温为兵马都总管击之。是月，周拨益津、瓦挢、淤口三关。

　　五月乙巳朔，陷瀛、莫二州。癸亥，如南京。辛未，周兵退。

　　六月乙亥朔，视朝。戊寅，复容城县。庚申，西幸，如怀州。是月，周主荣殂，子宗训立。

　　秋七月，发南京军戍范阳。

　　冬十二月戊寅，还上京。庚辰，王子敌烈、前宣徽使海思及萧达干等谋反，事觉，鞫之。辛巳，祀天地、祖考，告逆党事败。丙申，召群臣议时政。

　　十年春正月，周殿前都点检赵匡胤废周自立，建国号宋。

　　夏五月乙巳，谒怀陵。壬子，汉以潞州归附来告。丙寅，至自怀陵。

　　六月庚申，汉以宋兵围石州来告，遣大同军节度使阿剌率四部往援，诏萧思温以三部兵助之。

　　秋七月己亥朔，宋兵陷石州，<七>潞州复叛，汉使来告。辛酉，政事令耶律寿远、太保楚阿不等谋反，伏诛。以酒脯祠天地于黑山。

　　八月，如秋山，幸怀州。庚午，以镇茵石狻猊击杀近侍古哥。

　　冬十月丙子，李胡子喜隐谋反，辞连李胡，下狱死。

　　十一月，海思狱中上书，陈便宜。

　　十一年春二月丙寅，释喜隐。辛亥，司徒乌里只子迭剌哥诬告其父谋反，复诈乘传及杀行人，以其父请，杖而释之。

　　三月丙辰，<八>萧思温奏老人星见，乞行赦宥。

　　闰月甲子朔，<九>如潢河。

　　夏四月癸巳朔，日有食之。是月，射鹿，不视朝。

　　五月乙亥，司天王白、李正等进历。

　　六月甲午，赦。

　　冬十一月，岁星犯月。

　　十二年春正月甲戌，夜观灯。

　　二月己丑朔，以御史大夫萧护思为北院枢密使，赐对衣、鞍马。

　　夏五月庚午，以旱，命左右以水相沃，顷之，果雨。

　　六月甲午，祠木叶山及潢河。

　　秋，如黑山、赤山射鹿。

　　十三年春正月，自丁巳，昼夜酣饮者九日。丙寅，宋欲城益津关，命南京留守高勋、统军使崔廷勋以兵扰之。」一○：癸酉，杀兽人海里。

