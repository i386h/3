<!-- { "loadSidebar": true } -->
　　会同九年，太宗入汴，命知澶渊，控扼河渡。天禄元年，燕、赵已南皆应刘知远，朗与汴守萧翰弃城归阙。先是，朗祖罨古只为其弟辖底诈取夷离　，自是族中无任六院职事者；世宗不悉其事，以朗为六院大王。

　　及察割作乱，遣人报朗曰：「事成矣！」朗遣详稳萧胡里以所部军往，命曰：「当持两端，助其胜者。」穆宗即位，伏诛，籍其家属。

　　刘哥，字明隐，太祖弟寅底石之子。<二>幼骄狠，好陵侮人，长益凶狡。太宗恶之，使守边徼，累迁西南边大详稳。

　　会同十年，叔父安端从帝伐晋，<三>以病先归，与刘哥邻居。世宗立於军中，安端议所往，刘哥首建附世宗之策，以本部兵助之。时太后命皇太弟李胡率兵而南，刘哥、安端遇於泰德泉。既接战，安端坠马。王子天德驰至，欲以枪刺之。刘哥以身卫安端，射天德，贯甲不及肤。安端得马复战，太弟兵败。刘哥与安端朝于行在。及和议成，太后问刘哥曰：「汝何怨而叛？」对曰：「臣父无罪，太后杀之，以此怨耳。」事平，以功为惕隐。

　　天禄中，与其弟盆都、王子天德、侍卫萧翰谋反，耶律石剌发其事，刘哥以饰辞免。後请帝博，欲因进酒弑逆，帝觉之，不果，被囚。一日，召刘哥，锁项以博。帝问：「汝实反耶？」刘哥誓曰：「臣若有反心，必生千顶疽死！」遂贳之。耶律屋质固诤，以为罪在不赦。上命屋质按之，具服。诏免死，流乌古部，果以千顶疽死。弟盆都。

　　盆都，残忍多力，肤若蛇皮。天禄初，以族属为皮室详稳。二年，与兄刘哥谋反，免死，使於辖夓斯国。既还，复预察割之乱，陵迟而死。

　　异母弟二人：化葛里、奚蹇。应历初，无职任，以族子，甚见优礼。三年，或告化葛里、奚蹇与卫王宛谋逆，下狱，饰辞获免。四年春，复谋反，伏诛。

　　海思，字铎衮，隋国王释鲁之庶子。机警口辩。

　　会同五年，诏求直言。时海思年十八，衣羊裘，乘牛诣阙。有司问曰：「汝何故来？」对曰：「应诏言事。苟不以贫稚见遗，亦可备直言之选。」有司以闻。会帝将出猎，使谓曰：「俟吾还则见之。」海思曰：「臣以陛下急於求贤，是以来耳；今反缓於猎，请从此归。」帝闻，即召见赐坐，问以治道。命明王安端与耶律颇德试之，数日，安端等奏曰：「海思之材，臣等所不及。」帝召海思问曰：「与汝言者何如人也？」对曰：「安端言无收检，若空车走峻坂；颇德如着靴行旷野射鸨。」帝大笑。擢宣徽使，屡任以事。帝知其贫，以金器赐之，海思即散于亲友。後从帝伐晋有功。

　　世宗即位於军中，皇太后以兵逆於潢河横渡。太后遣耶律屋质责世宗自立。屋质至帝前，谕旨不屈；世宗遣海思对，亦不逊，且命之曰：「汝见屋质勿惧！」海思见太后还，不称旨。既和，领太后诸局事。

　　穆宗即位，与冀王敌烈谋反，死狱中。

　　敌猎，字乌辇，六院夷离　术不鲁之子。少多诈。

　　世宗即位，为群牧都林牙。察割谋乱，官僚多被囚系。及寿安王与耶律屋质率兵来讨，诸党以次引去。察割度事不成，即诣囚所，持弓矢胁曰：「悉杀此曹！」敌猎进曰：「杀何益於事？窃料屋质将立寿安王，故为此举，且寿安未必知。若遣人藉此为辞，庶可免。」察割曰：「如公言。谁可使者？」敌猎曰：「大王若不疑，敌猎请与罨撒葛同往说之。」察割遣之。寿安王用敌猎计，诱杀察割，凡被胁之人无一被害者，皆敌猎之力。

　　乱既平，帝嘉赏，然未显用。敌猎失望，居常怏怏，结群不逞，阴怀不轨。应历二年，与其党谋立娄国，事觉，陵迟死。

　　萧革，小字滑哥，字胡突　，国舅房林牙和尚之子。警悟多智数。太平初，累迁官职。游近习间，以谀悦相比昵，为流辈所称，由是名达於上。

　　重熙初，拜北面林牙。十二年，为北院枢密副使。帝尝与近臣宴，谓革曰：「朕知卿才，故自拨擢，卿宜勉力！」革曰：「臣不才，误蒙圣知，无以报万一；惟竭愚忠，安敢怠？」明年，拜北府宰相。十五年，改同知北院枢密事。革怙宠专权，同僚具位而已。时夷离毕耶律义先知革奸佞，因侍燕，言革所短，用之将败事。帝不听。一日，上令义先对革巡掷，义先酒酣曰：「臣备位大臣，纵不能进忠去佞，安能与贼博乎！」革衔之，佯言曰：「公相谑，不既甚乎！」义先诟詈不已。帝怒，皇后解之曰：「义先酒狂，醒可治也。」翌日，上诏革谓曰：「义先无礼，可痛绳之。」革曰：「义先之才，岂逃圣鉴！然天下皆知忠直。今以酒过为罪，恐人望。」帝以革犯而不校，眷遇益厚。其矫情媚上多此类。拜南院枢密使，诏班诸王上，封吴王。改知北院，进王郑，兼中书令。帝大渐，诏革曰：「大位不可一日旷，朕若弗寤，宜即令燕赵国王嗣位。」

　　清宁元年，复为南院枢密使，更王楚。复徙北院，与国舅萧阿剌同掌朝政。革多私挠，阿剌每裁正之，由是有隙，出阿剌为东京留守。会南郊，阿剌以例赴阙，帝访群臣以时务，阿剌陈利病，言甚激切。革伺帝意不悦，因谮曰：「阿剌恃宠，有慢上心，非臣子礼。」帝大怒，缢阿剌于殿下。

　　後上知革奸计，宠遇渐衰。八年，致仕，封郑国王。九年秋，革以其子为重元婿，<四>革预其谋，陵迟杀之。

※校勘记

　　一∶　会同元年与赵思温持节册晋帝元，原误「二」。按纪此事在会同元年七月，新、旧五代史、通鉴并同，据改。

　　二∶　刘哥太祖弟寅底石之子　刘哥，皇子表、卷七二李胡传作留哥。弟，原误「兄」。据皇子表改。

　　三∶　会同十年叔父安端从帝伐晋按纪，太宗侵晋始于会同六年十二月，至九年十二月晋帝出降，十年二月已改元大同。

　　四∶　革以其子为重元婿　冯校，「革」当作帝。

　





第一百一十四卷　　列传第四十四

逆臣下

萧胡睹萧迭里得古迭耶律撒剌竹奚回离保萧特烈

　　萧胡睹，字乙辛。口吃，视斜，发鬈，伯父孝穆见之曰：「是儿状貌，族中未尝有。」及壮，魁梧桀傲，好扬人恶。

　　重熙中，为　候郎君。俄迁兴圣宫使，尚秦国长公主，授驸马都尉，以不谐离婚，复尚齐国公主，为北面林牙。

　　清宁中，历北、南院枢密副使，代族兄术哲为西北路招讨使。时萧革与萧阿剌俱为枢密使，不协，革以术哲为阿剌所爱，嫉之。术哲受代赴阙，先尝借官粟，留直而去。胡睹希革意，发其事，术哲因得罪。

　　胡睹又欲耍权，岁时献遗珍玩、畜产于革，二人相爱过于兄弟。胡睹族弟敌烈为北克，荐国舅详稳萧胡笃于胡睹，胡睹见其辨给壮勇，倾心交结。每遇休沐，言论终日，人皆怪之。会胡睹同知北院枢密事，奏胡笃及敌烈可用，帝以敌烈为旗鼓拽剌详稳，胡笃为宿直官。及革构陷其兄阿剌，胡笃阴为之助，时人丑之。

　　耶律乙辛知北院枢密事，胡睹位在乙辛下，意怏怏不平。初，胡睹尝与重元子涅鲁古谋逆，欲其速发。会车驾猎太子山，遂与涅鲁古胁弩手军犯行宫。既战，涅鲁古中流矢而毙，众皆逃散。时同党耶律撒剌竹适在围场，闻乱，率猎夫来援。其党谓胡睹等曰：「我军甚众，乘其无备，中夜决战，事冀有成；若至明日，其谁从我？」胡睹曰：「仓卒中，黑白不辨。若内外军相应，则吾事去矣。黎明而发，何迟之有！」重元听胡睹之计，令四面巡警待旦。是夜，同党立重元僭位号，胡睹自为枢密使。

　　明日战败，胡睹被创，单骑遁走，至十七泺，投水死。五子，同日诛之。

　　萧迭里得，字胡睹　，国舅少父房之後。父双古，尚钿匿公主，仕至国舅详稳。

　　迭里得幼警敏不羁，好射猎。太平中，以外戚补候郎君，历延昌宫使、殿前副点检。重熙十三年伐夏，迭里得将偏师首入敌境，多所俘掠，迁都点检，改乌古敌烈部都详稳。十八年，再举西伐，迭里得奏：「军马器械之事，务在选将，夏人岂为难制。但严设斥堠，不用掩袭计，何虑不胜？」帝曰：「卿其速行，无後军期。」既而迭里得失利还，复为都点检。十九年，夏人来侵金肃军，上遣迭里得率轻兵督战，至河南三角川，斩候者八人，擒观察使，以功命知汉人行宫都部署事，出为西南面招讨使。

　　族弟黄八家奴告其主私议宫掖事，迭里得寝之。事觉，决大杖，削爵为民。清宁中，上以所坐事非迭里得所犯，起为南京统军使。至是，从重元子涅鲁古等乱，败走被擒，伏诛。

　　古迭，本宫分人，不知姓氏。好戏狎，不喜绳检。膂力过人，善击鞠。

　　重熙初，为护卫，历宿直官。十三年，西征，以古迭为先锋。夏人伏兵掩之，古迭力战，麾下士多殁，乃单骑突出。遇夏王李元昊来围，势甚急。古迭驰射，应弦辄仆；跃马直击中坚，夏兵不能当，晡乃还营。改兴圣宫太保。

　　清宁九年，从重元、涅鲁古乱，与扈从兵战，败而遁，追擒之，陵迟而死。

　　撒剌竹，孟父房涤冽之孙。性凶暴。

　　清宁中，累迁宣徽使，改殿前都点检，首与重元谋乱。会帝猎滦河，重元恐事泄，与扈从军仓卒而战。其子涅鲁古既死，同党溃散。撒剌竹适在畋所，闻乱，劫猎夫以援。既至，知涅鲁古已死，大悔恨之，谓曰：「我辈惟有死战，胡为若儿戏，自取殒灭？今行宫无备，乘夜劫之，大事可济。若俟明旦，彼将有备，安知我众不携贰。一失机会，悔将无及。」重元、萧胡睹等曰：「今夕但可四面围之，勿令外军得入，彼何能备！」不从。

　　迟明，投仗而走，撒剌竹战死。

　　奚回离保，一名翰，字　懒，奚王忒邻之後。善骑射，　捷而勇，与其兄鳖里剌齐名。

　　大安中，车驾幸中京，补护卫，稍迁铁鹞军详稳。天庆间，徙北女直详稳，兼知咸州路兵马事，改东京统军。既而诸蕃入寇，悉破之，迁奚六部大王，兼总知东路兵马事。

　　保大二年，金兵至，天祚播迁，回离保率吏民立秦晋国王淳为帝。淳伪署回离保知北院枢密事，兼诸军都统，屡败宋兵。淳死，其妻普贤女摄事。是年，金兵由居庸关入，回离保知北院，即箭　山自立，号奚国皇帝，改元天复，<一>设奚、汉、渤海三枢密院，改东、西节度使为二王，分司建官。

　　时奚人巴辄、韩家奴等引兵击附近契丹部落，劫掠人畜，群情大骇。会回离保为郭药师所败，一军离心，其党耶律阿古哲与其甥乙室八斤等杀之，伪立凡八月。<二>

