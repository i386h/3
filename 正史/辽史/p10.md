<!-- { "loadSidebar": true } -->
　　景宗孝成康靖皇帝，讳贤，字贤宁，小字明。<一>世宗皇帝第二子，母曰怀节皇后萧氏。察割之乱，帝甫四岁。穆宗即位，养永兴宫。既长，穆宗酗酒怠政。帝一日与韩匡嗣语及时事，耶律贤适止之。帝悟，不复言。

　　应历十九年春二月戊辰，入见，穆宗曰：「吾儿已成人，可付以政。」己巳，穆宗遇弑，帝率飞龙使女里、侍中萧思温、南院枢密使高勋率甲骑千人驰赴。黎明，至行在，哭之恸。群臣劝进，遂即皇帝位於柩前。百官上尊号曰天赞皇帝，大赦，改元保宁。以殿前都点检耶律夷腊、<二>右皮室详稳萧乌里只宿卫不严，斩之。

　　三月丙戌，入上京，以萧思温为北院枢密使。太平王罨撒葛亡入沙沱。己丑，夷离毕粘木衮以阴附罨撒葛伏诛。癸巳，罨撒葛入朝。甲午，以北院枢密使萧思温兼北府宰相。己亥，南院枢密使高勋封秦王。

　　夏四月戊申朔，进封太平王罨撒葛为齐王，改封赵王喜隐为宋王，封隆先为平王，稍为吴王，道隐为蜀王，必摄为越王，敌烈为冀王，宛为卫王。

　　五月戊寅，立贵妃萧氏为皇后。丙申朔，射柳祈雨。<三>有司请以帝生日为天清节，从之。壬寅，汉遣李匡弼、刘继文、李元素等来贺。<四>

　　冬十月，东幸潭。

　　十一月甲辰朔，行柴册礼，祠木叶山，驻跸鹤谷。乙巳，萧思温封魏王，北院大王屋质加于越。

　　二年春正月丁未，如潢河。

　　夏四月，幸东京，致奠于让国皇帝及世宗庙。

　　五月癸丑，西幸。乙卯，次盘道岭，盗杀北院枢密使萧思温。

　　六月，还上京。

　　秋七月，以右皮室详稳贤适为北院枢密使。

　　九月辛丑，得国舅萧海只及海里杀萧思温状，皆伏诛，流其弟神睹于黄龙府。

　　冬十二月庚午，汉遣使来贡。

　　三年春正月甲寅，右夷离毕奚底遣人献敌烈俘，诏赐有功将士。庚申，置登闻鼓院。辛酉，南京统军使魏国公韩匡美封邺王。

　　二月癸酉，东幸。壬午，遣铎遏使阿萨兰回鹘。己丑，以青牛白马祭天地。

　　三月丁未，以飞龙使女里为契丹行宫都部署。

　　夏四月丁卯，世宗妃啜里及蒲哥厌魅，赐死。己卯，祠木叶山，行再生礼。丙戌，至自东幸。戊子，萧神睹伏诛。

　　六月丙子，汉遣使问起居。自是继月而至。丁丑，回鹘遣使来贡。

　　秋七月辛丑，以北院枢密使贤适为西北路招讨使。

　　八月甲戌，如秋山。辛卯，祭皇兄吼墓，追册为皇太子，庄圣。

　　九月乙巳，赐傅父侍中达里迭、太保楚补、太保婆儿、保母回室、押雅等户口、牛羊有差。又以潜邸给使者为挞马部，置官掌之<五>。壬子，幸归化州。甲寅，如南京。

　　冬十月己巳，以黑白羊祀神。癸未，汉遣使来贡。丙戌，鼻骨德、吐谷浑来贡。

　　十一月庚子，胪河于越延尼里等率户四百五十来附，乞隶宫籍。诏留其户，分隶敦睦、积庆、永兴三宫，优赐遣之。

　　十二月癸酉，以青牛白马祭天地。己丑，皇子隆绪生。

　　是冬，驻跸金川。

　　四年春二月癸亥，汉以皇子生，遣使来贺。

　　闰月戊申，齐王罨撒葛薨。

　　三月庚申朔，追册为皇太叔。

　　夏四月庚寅朔，追封萧思温为楚国王。

　　是夏，驻跸冰井。

　　秋七月，如云州。丁丑，鼻骨德来贡。

　　冬十月丁亥朔，如南京。

　　十二月甲午，诏内外官上封事。

　　五年春正月甲子，惕隐休哥伐项，破之，以俘获之数来上。汉遣使来贡。庚午，御五凤楼观灯。

　　二月丁亥，近侍实鲁里误触神，法论死，杖释之。壬辰，越王必摄献项俘获之数。戊申，以青牛白马祭天地。辛亥，幸新城。

　　三月乙卯朔，复幸新城。追封皇后祖胡母里为韩王，赠伯胡鲁古兼政事令，尼古只兼侍中。

　　夏四月丙申，白气昼见。

　　五月癸亥，于越屋质薨，辍朝三日。辛未，女直侵边，杀都监达里迭、拽剌斡里鲁，驱掠边民牛马。己卯，阿萨兰回鹘来贡。

　　六月庚寅，女直宰相及夷离来朝。丙申，汉遣人以宋事来告。

　　秋七月庚辰，以保大军节度使耶律斜里底为中台省左相。是月，驻跸燕子城。

　　九月壬子，鼻骨德部长曷鲁挞览来贡。

　　冬十月丁酉，如南京。

　　十一月辛亥朔，始获应历逆党近侍小哥、花哥、辛古等，诛之。

　　十二月戊戌，汉将改元，遣使禀命。是月，如归化州。

　　六年春正月癸未，幸南京。

　　三月，宋遣使请和，以涿州刺史耶律昌术加侍中与宋议和。<六>

　　夏四月，宋王喜隐坐谋反废。

　　秋七月丁未朔，阖门使酌古加检校太尉兼御史大夫，男海里以告喜隐事，遥授陇州防御使。庚申，猎于平地松林。

　　冬十月乙亥朔，还上京。

　　十二月戊子，以沙门昭敏为三京诸道僧尼都总管，加兼侍中。

　　七年春正月甲戌朔，宋遣使来贺。壬寅，望祠木叶山。

　　二月癸亥，汉雁门节度使刘继文来朝，贡方物。丙寅，以青牛白马祭天地。

　　三月壬午，耶律速撒等献项俘，分赐群臣。

　　夏四月，遣郎君矧思使宋。<七>己酉，祠木叶山。辛亥，射柳祈雨。如频跸淀清暑。

　　五月丙戌，祭神姑。

　　秋七月，黄龙府卫将燕颇杀都监张琚以叛，遣敞史耶律曷里必讨之。<八>

　　九月，败燕颇於治河，遣其弟安抟追之。燕颇走保兀惹城，安抟乃还，以馀党千馀户城通州。

　　是秋，至自频跸淀。

　　冬十月，钩鱼土河。

　　八年春正月癸酉，宋遣使来聘。

　　二月壬寅，谕史馆学士，书皇后言亦称「朕」暨「予」，着为定式。

　　三月辛未，遣五使廉问四方鳏寡孤独及贫乏失职者，振之。

　　夏六月，以西南面招讨使耶律斜轸为北院大王。<九>

　　秋七月丙寅朔，宁王只没妻安只伏诛，只没、高勋等除名。辛未，宋遣使来贺天清节。

　　八月癸卯，汉遣使言天清节设无遮会，饭僧祝厘。丁未，如秋山。己酉，汉以宋事来告。是月，女直侵贵德州东境。

　　九月己巳，谒怀陵。辛未，东京统军使察邻、详稳涸奏女直袭归州五寨，剽掠而去。乙亥，鼻骨德来贡。壬午，汉为宋人所侵，遣使求援，命南府宰相耶律沙、冀王敌烈赴之。戊子，汉以宋师压境，遣驸马都尉卢俊来告。

　　冬十月辛丑，汉以辽师退宋军来谢。

　　十一月丙子，宋主匡胤殂，其弟自立，遣使来告。辛卯，遣郎君王六、挞马涅木古等使宋吊慰。

　　十二月壬寅，遣萧只古、马哲贺宋即位。丁未，汉以宋军复至、掠其军储来告，且乞赐粮为助。戊午，诏南京复礼部贡院。是月，辖夓斯国遣使来贡。

※校勘记

　　一：讳贤字贤宁小字明　　国志六、长编及东都事略并作「讳明记，更名贤。」

　　二：殿前都点检耶律夷腊按即上卷应历十六年十二月之殿前都点检耶律夷腊葛，百官志四作耶律夷剌葛。卷七八有传。

　　三：丙申朔射柳祈雨按朔考，五月丁丑朔。上文戊寅已是初二日，丙申为二十日，朔字衍。宏简录作壬午。

　　四：汉遣李匡弼刘继文李元素等来贺十国春秋北汉纪记此次遣使仅匡弼、元素，无继文。

　　五：置官掌之掌，原误「堂」，据张校改。

　　六：涿州刺史耶律昌术耶律昌术，卷八六本传作耶律合住。

　　七：遣郎君矧思使宋，矧思，长编、宋史二并作慎思。又均系此事于三月。

　　八：遣敞史耶律曷里必讨之按卷七七本传作何鲁不，讨燕颇时，已官北院大王。

　　九：以西南面招讨使耶律斜轸为北院大王按卷八三本传作「命节制西南诸军，仍援河东，改南院大王」。

　





第九卷　　本纪第九

景宗下

　　九年春正月丙寅，女直遣使来贡。

　　二月庚子，宋遣使致其先帝遗物。甲寅，以青牛白马祭天地。

　　三月癸亥，耶律沙、敌烈献援汉之役所获宋俘。戊辰，诏以粟二十万斛助汉。

　　夏五月庚午，汉遗使来谢，且以宋事来告。己丑，女直二十一人来请宰相、夷离董之职，以次授之。

　　六月丙辰，以宋王喜隐为西南面招讨使。

　　秋七月庚申朔，回鹘遣使来贡。甲子，宋遣使来聘。壬申，汉以宋侵来告。丙子，遣使助汉战马。

　　八月，汉遣使进葡萄酒。

　　冬十月甲子，耶律沙以项降酋可丑、买友来见，赐诏抚谕。丁卯，以可丑为司徒，买友为太保，各赐物遣之。壬申，女直遣使来贡。乙酉，汉复遣使以宋事来告。

　　十一月丁亥朔，司天奏日当食不亏。戊戌，吐谷浑叛入太原者四百馀户，索而还之。癸卯，祠木叶山。乙巳，遣太保迭烈割等使宋。乙卯，汉复遣使以宋事来告。

　　十二月戊辰，猎于近郊，以所获祭天。

　　十年春正月癸丑，如长泺。

　　二月庚午，阿萨兰回鹘来贡。

　　三月庚寅，祭显陵。

　　夏四月丁卯，西幸。己巳，女直遣使来贡。

　　五月癸卯，赐女里死，遣人诛高勋等。

　　六月己未，驻跸沿柳湖。

　　秋七月庚戌，享太祖庙。

　　九月癸未朔，<一>平王隆先子陈哥谋害其父，车裂以徇。

　　是冬，驻跸金川。

　　乾亨元年春正月乙酉，遣挞马长寿使宋，问兴师伐刘继元之故。丙申，长寿还，言「河东逆命，所当问罪。若北朝不援，和约如旧；不然则战」。

　　二月丁卯，汉以宋兵压境，遣使乞援。诏南府宰相耶律沙为都统、冀王敌烈为监军赴之；又命南院大王斜轸以所部从，枢密副使抹只督之。

　　三月辛巳，速撒遣人以别部化哥等降，纳之。丙戌，汉遣使谢抚谕军民，诏北院大王奚底、乙室王撒合等以兵戍燕。己丑，汉复告宋兵入境，诏左千牛卫大将军韩挰、大同军节度使耶律善补以本路兵南援。辛卯，女直遣使来贡。丁酉，耶律沙等与宋战於白马岭，不利。冀王敌烈及突吕不部节度使都敏、黄皮室详稳唐皆死之，士卒死伤甚众。

　　夏四月辛亥，汉以行军事宜来奏，卢俊自代州驰状告急。辛酉，敌烈来贡。

　　五月己卯朔，<二>宋兵至河东，汉与战，不利，刘继文、卢俊来奔。

　　六月，刘继元降宋，汉亡。甲子，封刘继文为彭城郡王，卢俊同政事门下平章事。宋主来侵。丁卯，北院大王奚底、<三>统军使萧讨古、乙室王撒合击之。战于沙河，失利。己巳，宋主围南京。丁丑，诏谕耶律沙及奚底、讨古等军中事宜。

