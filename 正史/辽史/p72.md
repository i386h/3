<!-- { "loadSidebar": true } -->
　　祭服：终辽之世，郊丘不建，大裘冕服不书。

　　衮冕，祭祀宗庙、遣上将出征、饮至、践阼、加元服、纳后若元日受朝则服之。金饰，垂白珠十二旒，以组为缨，色如其绶，纩充耳，玉簪导。玄衣、裳十二章：八章在衣，日、月、星、龙、华虫、火、山、宗彝；四章在裳，藻、粉米、黼、黻。衣领，为升龙织成文，各为六等。龙、山以下，每章一行，行十二，白纱中单，黼领，青昞裾，黻革带、大带，剑佩绶，舄加金饰。元日朝会仪，皇帝服衮冕。

　　朝服：乾亨五年，圣宗册承天太后，给三品以上法服。杂礼，册承天太后仪，侍中就席，解剑脱履。重熙五年尊号册礼，<六>皇帝服龙衮，北南臣僚并朝服，盖辽制。会同中，太后、北面臣僚国服；皇帝、南面臣僚汉服。乾亨以後，大礼虽北面三品以上亦用汉服；重熙以後，大礼并汉服矣。常朝仍遵会同之制。

　　皇帝通天冠，诸祭还及冬至、朔日受朝、临轩拜王公、元会、冬会服之。冠加金博山，附蝉十二，首施珠翠。黑介帻，发缨翠，玉若犀簪导。绛纱袍，白纱中单，领，朱昞裾，白裙襦，绛蔽膝，白假带方心曲领。其革带佩剑绶，袜舄。若未加元服，则双童髻，空顶，黑介帻，双玉导，加宝饰。元日上寿仪，皇帝服通天冠，绛纱袍。

　　皇太子远游冠，谒庙还宫、元日、冬至、朔日入朝服之。三梁冠，加金附蝉九，首施珠翠。黑介帻，发缨翠，犀簪导。绛纱袍，白纱中单，皂领，昞裾，白裙襦，白假带方心曲领，绛纱蔽膝。其革带剑佩绶，袜舄与上同，後改用白袜、黑舄。未冠，则双童髻，空顶，黑介帻，双玉导，加宝饰。册皇太子仪，皇太子冠远游，服绛纱袍。

　　亲王远游冠，陪祭、朝飨、拜表、大事服之。冠三梁，加金附蝉。黑介帻，青导。绛纱单衣，白纱中单，皂领，昞裾，白裙襦。革带钩歎，假带曲领方心，绛纱蔽膝，袜舄，剑佩绶。二品以上同。

　　诸王远游冠，三梁，黑介帻，青。

　　三品以上进贤冠，三梁，宝饰。

　　五品以上进贤冠，二梁，金饰。

　　九品以上进贤冠，一梁，无饰。

　　七品以上去剑佩绶。

　　八品以下同公服。

　　公服：勘箭仪，阖使公服，系履。辽国尝用公服矣。

　　皇帝翼善冠，朔视朝用之。柘黄袍，九环带，白练裙襦，六合靴。

　　皇太子远游冠，五日常朝、元日、冬至受朝服。绛纱单衣，白裙襦，革带金钩歎，假带方心，纷囊，白袜，乌皮履。

　　一品以下、五品以上，冠帻缨，簪导，谒见东宫及馀公事服之。绛纱单衣，白裙襦，带钩歎，假带方心，袜履，纷囊。

　　六品以下，冠帻缨，簪导，去纷囊，馀并同。

　　常服：辽国谓之「穿执」。起居礼，臣僚穿执。言穿靴、执笏也。

　　皇帝柘黄袍衫，折上头巾，九环带，六合靴，起自宇文氏。唐太宗贞观已後，非元日、冬至受朝及大祭祀，皆常服而已。

　　皇太子进德冠，九琪，金饰，绛纱单衣，白裙襦，白袜，乌皮履。

　　五品以上，幞头，亦曰折上巾，紫袍，牙笏，金玉带。文官佩手巾、算袋、刀子、砺石、金鱼袋；武官楎七事：佩刀、刀子、磨石、契真、哕厥、针筒、火石袋，<七>乌皮六合靴。

　　六品以下，幞头，绯衣，木笏，银带，银鱼袋佩，靴同。

　　八品九品，幞头，绿袍，棻石带，靴同。

※校勘记

　　一：红带至红垂按礼志一祭山仪作绛带、绛垂。

　　二：太祖丙寅岁即皇帝位按纪，太祖即位于丁卯岁。

　　三：绿花窄袍中单多红绿色中单上原有「绿」字，系衍文。契丹国志二三亦无绿字，从删。

　　四：太祖叛弟剌哥剌哥，仪卫志四同。纪太祖六年十月以下及皇子表并作剌葛。

　　五：夏收殷周弁以朝夏收殷周弁原作「唐收殷周弁」，按仪礼士冠礼：「周弁，殷，夏收。」据改。

　　六：重熙五年尊号册礼按纪重熙五年无尊号册礼，五年疑是元年之误。

　　七：武官楎七事佩刀刀子磨石契真哕厥针筒火石袋针筒原误「计筒」，火石袋原误「大石袋」。按新唐书二四车服志：「武官五品以上佩楎七事：佩刀、刀子、砺石、契真、哕厥、针筒、火石是也。」据改。

　





第五十七卷　　志第二十六

仪卫志三

符印

　　遥辇氏之世，受印于回鹘。至耶澜可汗请印於唐，武宗始赐「奉国契丹印」。太祖神册元年，梁幽州刺史来归，诏赐印绶。是时，太祖受位遥辇十年矣。会同九年，太宗伐晋，末帝表上传国宝一、<一>金印三，天子符瑞於是归辽。

　　传国宝，秦始皇作，用蓝玉，螭纽，六面，其正面文「受命于天，既寿永昌」，鱼鸟篆，子婴以上汉高祖。王莽篡汉，平皇后投玺殿阶，螭角微玷。献帝失之，孙坚得于井中，传至孙权，以归于魏。魏文帝隶刻肩际曰「大魏受汉传国之宝」。唐更名「受命宝」。晋亡归辽。自三国以来，僭伪诸国往往模拟私制，历代府库所藏不一，莫辨真伪。圣宗开泰十年，驰驿取石晋所上玉玺于中京。兴宗重熙七年，以有传国宝者为正统赋试进士。天祚保大二年，遗传国玺于桑乾河。

　　玉印，太宗破晋北归，得于汴宫，藏随驾库。穆宗应历二年，诏用太宗旧宝。<二>

　　御前宝，金铸，文曰「御前之宝」，以印臣僚宣命。

　　诏书宝，文曰「书诏之宝」，凡书诏批答用之。

　　契丹宝，受契丹册仪，符宝郎捧宝置御坐东。

　　金印三，晋帝所上，其文未详。

　　皇太后宝，制未详。天显二年，应天皇太后称制，<三>群臣上玺绶。册承天皇太后仪，符宝郎奉宝置皇太后坐右。

　　皇后印，文曰「皇后教印」。

　　皇太子宝，未详其制。重熙九年册皇太子仪，中书令授皇太子宝。

印

　　吏部印，文曰「吏部之印」，银铸，以印文官制诰。

　　兵部印，文曰「兵部之印」，银铸，以印军职制诰。

　　契丹枢密院、契丹诸行军部署、汉人枢密院、中书省、汉人诸行宫都部署印，并银铸。文不过六字以上，以银朱为色。

　　南北王以下内外百司印，并铜铸，以黄丹为色，诸税务以赤石为色。

　　杓印，杓，鸷鸟之总名，以为印纽，取疾速之义。行军诏赐将帅用之。道宗赐耶律仁先鹰纽印，即此。

符契

　　自大贺氏八部用兵，则合契而动，不过刻木为合。太祖受命，易以金鱼。

　　金鱼符七枚，黄金铸，长六寸，各有字号，每鱼左右判合之。有事，以左半先授守将，使者执右半，大小、长短、字号合同，然後发兵。事讫，归于内府。

　　银牌二百面，长尺，刻以国字，文曰「宜速」，又曰「敕走马牌」。国有重事，皇帝以牌亲授使者，手札给驿马若干。驿马阙，取它马代。法，昼夜驰七百里，其次五百里。所至如天子亲临，须索更易，<四>无敢违者。使回，皇帝亲受之，手封牌印郎君收掌。

　　木契，正面为阳，背面为阴，阖门唤仗则用之。朝贺之礼，宣徽使请阳面木契下殿，至于殿门，以契授西上阖门使云：「授契行勘。」勘契官声喏，跪受契，举手勘契同，、兴，鞠躬，奏「内外勘契同」。阖门使云：「准敕勘契，行勘。」勘契官执阴面木契声喏，平身立，少退近後，引声云「军将门仗官」，齐声喏。勘契官云：「内出唤仗木契一只，准敕付左右金吾仗行勘。」勘契官云「合不合」，门仗官云「合」，凡再。勘契官云「同不同」，门仗官云「同」，亦再。勘契官近前鞠躬，奏：「勘官左金吾引驾仗、勾画都知某官某，对御勘同。」平身，少退近後，右手举契云：「其契谨付阖门使进入。」阖门使引声喏，门仗官下声喏。勘契官跪以契授，阖门使上殿纳契，宣徽使受契。阖门使下殿，奉敕唤仗。

　　木箭，内箭为雄，外箭为雌，皇帝行幸则用之。还宫，勘箭官执雌箭，东上阖门使执雄箭，如勘契之仪，详具礼仪志。

※校勘记

　　一：末帝表上传国宝一按末帝即指石重贵，重贵旧五代史称少帝，新五代史作出帝，此是一般称呼。

　　二：诏用太宗旧宝按纪在应历三年二月。

　　三：天显二年应天皇太后称制皇太后原误「皇后」，夺「太」字，据纪天显二年十二月补。

　　四：须索更易「须」，国志二五引使辽录作需，是。

　





第五十八卷　　志第二十七

仪卫志四

仪仗<一>

　　帝王处则重门击柝，出则以师兵为营卫，劳人动众，岂得已哉。天下大患生於大欲，不得不远虑深防耳。智英勇杰、魁臣雄藩於是乎在，宇武备於文物之中，此仪仗所由设也。

　　金吾、黄麾六军之仗，辽受之晋，晋受之後唐，後唐受之梁、唐，其来也有自。耶律俨、陈大任旧志有未备者，兼考之辽朝杂礼云。

国仗

　　王通氏言，舜岁遍四岳，民不告劳，营卫省、徵求寡耳。辽太祖匹马一麾，斥地万里，经营四方，未尝宁居，所至乐从，用此道也。太宗兼制中国，秦皇、汉武之仪文日至，後嗣因之。旄头豹尾，驰驱五京之间，终岁勤动，辙迹相寻。民劳财匮，此之故欤。

　　辽自大贺氏摩会受唐鼓之赐，是为国仗。其制甚简，太宗伐唐、晋以前，所用皆是物也。着于篇首，以见艰难创业之主，岂必厚卫其身云。

　　十二神，

　　十二旗，

　　十二鼓，

　　曲柄华盖，

　　直柄华盖。

　　遥辇末主遣制，迎十二神、天子旗鼓置太祖帐前。诸弟剌哥等叛，匀德实纵火焚行宫，皇后命曷古鲁救之，止得天子旗鼓。太宗即位，置旗鼓、神于殿前。圣宗以轻车仪卫拜帝山。

渤海仗

　　天显四年，太宗幸辽阳府，人皇王备乘舆羽卫以迎。乾亨五年，圣宗东巡，东京留守具仪卫迎车驾。此故渤海仪卫也。

汉仗

　　大贺失活入朝于唐，娑固兄弟继之，尚主封王，饫观上国。开元东封，邵固扈从，又览太平之盛。自是朝贡岁至于唐。辽始祖涅里立遥辇氏，世为国相，目见耳闻，歆企帝王之容辉有年矣。遥辇致鼓於太祖帐前，曾何足以副其雄心霸气之所睥睨哉。

　　厥後交梁聘唐，不惮劳。至於太宗，立晋以要册礼，入汴而收法物，然後累世之所愿欲者，一举而得之。太原擅命，力非不敌，席卷法物，先致中京，弃山河，不少顾虑，志可知矣。於是秦、汉以来帝王文物尽入于辽；周、宋按图更制，乃非故物。辽之所重，此其大端，故特着焉。

　　太宗会同元年，晋使冯道备车辂法物，上皇太后册礼；刘、卢重备礼，上皇帝尊号。

