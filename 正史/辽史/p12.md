<!-- { "loadSidebar": true } -->
　　九月癸丑朔，以东京、平州旱、蝗，诏振之。乙卯，谒永兴、长宁、敦睦三宫。丙辰，南京留守奏，秋霖害稼，请权停关征，以通山西易，从之。庚申，谒宣简皇帝庙。辛酉，幸祖州，谒祖陵。壬戌，还上京。辛未，有司请以帝生日为千龄节，从之。皇太后言故于越屋只有傅导功，宜录其子孙；遂命其子泮泱为林牙。丙子，如老翁川。

　　冬十月癸未朔，司天奏老人星见。戊子，以公主淑哥下嫁国舅详稳照姑。<五>癸巳，速撒奏敌烈部及叛蕃来降，悉复故地。乙未，以燕京留守于越休哥言，每岁诸节度使贡献，如契丹官例，止进鞍马，从之。丁酉，以吴王稍为上京留守，行临潢尹事。上将征高丽，亲阅东京留守耶律末只所总兵马。丙午，命宣徽使兼侍中蒲领、林牙肯德等将兵东讨，赐旗鼓及银符。

　　十一月壬子朔，观渔挞马泺。癸丑，应州奏，获宋谍者，言宋除道五台山，将入灵丘界。诏谍者及居停人并磔于市。庚辰，上与皇太后祭乾陵，下诏谕三京左右相、左右平章事、副留守判官、诸道节度使判官、诸军事判官、录事叁军等，当执公方，毋得阿顺。诸县令佐如遇州官及朝使非理徵求，毋或畏徇。恒加采听，以为殿最。民间有父母在，别籍异居者，听邻里觉察，坐之。有孝于父母，三世同居者，旌其门闾。

　　十二月壬午朔，谒凝神殿，遣使分祭诸陵，赐守殿官属酒。是日，幸显州。丁亥，以显州岁贡绫锦分赐左右。甲午，东幸。己亥，皇太后观渔于玉盆湾。辛丑，观渔于浚渊。甲辰，敕诸刑辟已结正决遣而有冤者，听诣台诉。是夕，然万鱼灯于双溪。戊申，千龄节，祭日月，礼毕，百僚称贺。

　　二年春正月甲子，如长泺。

　　二月癸巳，国舅帐彰德军节度使萧闼览来朝。甲午，赐将军耶律敌不春衣、束带。丙申，东路行军、宣徽使耶律蒲宁奏讨女直捷<六>，遣使执手奖谕。庚子，朝皇太后，太后因从观猎于饶乐川。乙巳，五国乌隈于厥节度使耶律隗以所辖诸部难治，<七>乞赐诏给剑，便宜行事，从之。丙午，上与诸王大臣较射。丁未，韩德威以征项回，遂袭河东，献所俘，赐诏褒美。

　　三月乙卯，划离部请今後详稳止从本部选授为宜，上曰：「诸部官惟在得人，岂得定以所部为限。」不允。赠故同平章事赵延煦兼侍中。

　　夏四月丁亥，宣徽使、同平章事耶律普宁、都监萧勤德献征女直捷，授普宁兼政事令，勤德神武卫大将军，各赐金器诸物。庚寅，皇太后临决滞狱。辛卯，祭风伯。壬辰，以宣徽南院使刘承规为承德军节度使，崇德宫都部署、保义军节度使张德筠为宣徽北院使。

　　五月乙卯，祠木叶山。丁丑，驻跸沿柳湖。

　　六月己卯朔，皇太后决狱，至月终。

　　秋七月癸丑，皇太后行再生礼。

　　八月辛卯，东京留守兼侍中耶律末只奏，女直术不直、赛里等八族乞举众内附，诏纳之。

　　九月戊申朔，驻跸土河。辛未，以景宗忌日，诏诸道京镇遣官行香饭僧。

　　冬十月丁丑朔，以归化州刺史耶律普宁为彰德军节度使，右武卫大将军韩倬为彰国军节度使兼侍卫亲军兵马都指挥使。

　　十一月壬子，<八>以枢密直学士、给事中郑嘏为儒州刺史。是月，速撒等讨阻卜，杀其酋长挞剌干。

　　十二月辛丑，以翰林学士承旨马得臣为宣政殿学士，耶律颇德南京统军使，耶律瑶升大内惕隐，大仁靖东京中台省右平章事。

　　三年春正月丙午朔，如长泺。丁巳，以翰林学士邢抱朴为尚书、礼部侍郎、知制诰，左拾遗知制诰刘景、吏部郎中知制诰牛藏用并政事舍人。

　　二月丙子朔，以牛藏用知枢密直学士。

　　三月乙巳朔，枢密奏契丹诸役户多困乏，请以富户代之。上因阅诸部籍，涅剌、乌隈二部户少而役重，并量免之。

　　夏四月乙亥朔，祠木叶山。壬午，以凤州刺史赵匡符为保静军节度使。癸未，以左监门卫大将军王庭为奉先军节度使，彰武军节度使韩德凝为崇义军节度使。

　　五月壬子，还上京。癸酉，以国舅萧道宁同平章事、知渖州军州事。

　　六月甲戌朔，<九>如柏坡。皇太后亲决滞狱。乙亥，以归义军节度使王希严为兴国军节度使。

　　秋七月甲辰朔，诏诸道缮甲兵，以备东征高丽。甲寅，东幸。甲子，遣郎君班赐秦王韩匡嗣葬物。丙寅，驻跸土河。以暴涨，命造船挢，明日乘步辇出听政。老人星见。丁卯，遣使阅东京诸军兵器及东征道路。以平章事萧道宁为昭德军节度使，武定军节度使、守司空兼政事令郭袭为天平军节度使，大同军节度使、守太子太师兼政事令刘延构为义成军节度使，赠尚父秦王韩匡嗣尚书令。

　　八月癸酉朔，以辽泽沮洳，罢征高丽。命枢密使耶律斜轸为都统，驸马都尉萧恳德为监军，以兵讨女直。丁丑，次稿城。庚辰，至显州，谒凝神殿。辛巳，幸乾州，观新宫。癸未，谒乾陵。甲申，命南、北面臣僚分巡山陵林木，及令乾、显二州上所部里社之数。丙戌，北皮室详稳进勇敢士七人。戊子，故南院大王谐领已里婉妻萧氏奏夫死不能葬，诏有司助之。庚寅，东征都统所奏路尚陷泞，未可进讨，诏俟泽涸深入。癸巳，皇太后谒显陵。庚子，谒乾陵。辛丑，西幸。

　　闰九月癸酉，」一○：命邢抱朴勾检显陵。丙子，行次海上。庚辰，重九，骆驼山登高，赐群臣菊花酒。辛巳，诏谕东征将帅，乘水涸进讨。丙申，女直宰相术不里来贡。戊戌，驻跸东古山。己亥，速撒奏术不姑诸部至近淀，夷离易鲁姑请行俘掠，」一一：上曰「诸部於国无恶，何故俘掠，徒生事耳。」不允。

　　冬十一月甲戌，诏吴王稍领秦王韩匡嗣葬祭事。丁丑，诏以东北路兵马监军妻婆底里存抚边民。戊寅，赐公主胡骨典葬夫金帛、工匠。辛卯，以韩德让兼政事令。癸巳，禁行在市易布帛不中尺度者。丙申，东征女直，都统萧闼览、菩萨奴以行军所经地里、物产来上。

※校勘记

　　一：挞剌干乃万十乃万十，刑法志作乃方十。

　　二：西南面招讨使秦王韩匡嗣西字原脱，据纪乾亨三年三月及卷七四本传补。

　　三：宋主将如台山台山，按下文本年十一月，应作五台山。

　　四：以皇女长寿公主下嫁国舅宰相萧婆项之子吴留按萧婆项即萧干，吴留即萧德。检公主表，景宗第二女长寿，封卫国公主，嫁萧排押；第三女延寿，封越国公主，嫁萧德。又卷八八萧排押传及萧德传，排押「尚卫国公主」，德「统和元年尚越国公主」。则此长寿应作延寿。

　　五：以公主淑哥下嫁国舅详稳照姑照姑，公主表作萧神奴。

　　六：东路行军宣徽使耶律蒲宁奏讨女直捷耶律蒲宁原误「萧蒲宁」。下文又作耶律普宁。卷七九耶律阿没里传：「阿没里，字蒲邻。」蒲宁、普宁均蒲邻异译，即耶律阿没里一人。又据本传，「行军」下应有「都统」二字。

　　七：五国乌隈于厥节度使耶律隗　　按部族表作「五国隈乌古部节度使耶律隈」。

　　八：十一月壬子十一月上原有「冬」字，衍文从删。

　　九：六月甲戌朔朔字，据朔考补。

　　一○：闰九月癸酉按是年辽闰八月，闰字下当有脱文。闰八月壬寅朔，九月壬申朔，癸酉为九月初二，丙子初五，庚辰为重九，正合。大典一二○四三引亦作「九月丙子，行次海上。庚辰重九，次骆驼山登高，赐群臣菊花酒」。

　　一一：夷离易鲁姑请行俘掠易，疑是曷字之误。

　





第十一卷　　本纪第十一

圣宗二

　　四年春正月甲戌，观渔土河。林牙耶律谋鲁姑、彰德军节度使萧闼览上东征俘获，赐诏奖谕。丙子，枢密使耶律斜轸、林牙勤德等上讨女直所获生口十馀万、马二十馀万及诸物。己卯，朝皇太后。决滞讼。壬午，枢密使斜轸、林牙勤德、谋鲁姑、节度使闼览、统军使室罗、侍中抹只、奚王府监军迪烈与安吉等克女直还军，遣近侍泥里吉诏旌其功，仍执手抚谕，赐酒果劳之。甲午，幸长泺。

　　二月壬寅，以四番都统军李继忠为检校司徒、上柱国。<一>癸卯，西夏李继迁叛宋来降，以为定难军节度使、银夏绥宥等州观察处置等使、特进检校太师、都督夏州诸军事。西番酋帅瓦泥乞移为保大军节度使、坊等州观察处置等使。甲寅，耶律斜轸、萧闼览、谋鲁姑等族帅来朝，<二>行饮至之礼，赏赉有差。丙寅，行次袅里井。

　　三月甲戌，于越休哥奏宋遣曹彬、崔彦进、米信由雄州道，田重进飞狐道，潘美、杨继业雁门道来侵，岐沟、涿州、固安、新城皆陷。诏宣徽使蒲领驰赴燕南，与休哥议军事；分遣使者徵诸部兵益休哥以击之；复遣东京留守耶律抹只以大军继进，赐剑专杀。乙亥，以亲征告陵庙、山川。丙子，统军使耶律颇德败宋军于固安。休哥绝其粮饷，擒将吏，获马牛、器仗甚众。庚辰，寰州刺史赵彦章以城叛<三>，附于宋。辛巳，宋兵入涿州。顺义军节度副使赵希赞以朔州叛，<四>附于宋。时上与皇太后驻兵驼罗口，诏趣东征兵马以为应援。壬午，诏林牙勤德以兵守平州之海岸以备宋。仍报平州节度使迪里姑，若勤德未至，遣人趣行；马乏则括民马；铠甲阙，则取於显州之甲坊。癸未，辽军与宋田重进战于飞狐，不利，冀州防御使大鹏翼、康州刺史马、<五>马军指挥使何万通陷焉。丁亥，以北院枢密使耶律斜轸为山西兵马都统，以北院宣徽使蒲领为南征都统，<六>以副于越休哥。彰国军节度使艾正、观察判官宋雄以应州叛，附于宋。庚寅，遣飞龙使亚剌、文班吏亚达哥阅马以给先发诸军，诏驸马都尉萧继远领之。辛卯，武定军马步军都指挥使、郢州防御使吕行德、副都指挥使张继从、马军都指挥使刘知进等以飞狐叛，附于宋。癸巳，赐林牙谋鲁姑旗鼓四、剑一，率禁军之骁锐者南助休哥。丙申，步军都指挥使穆超以灵丘叛，附于宋。诏遣使赐枢密使斜轸密旨及彰国军节度使杓印以趣征讨。

