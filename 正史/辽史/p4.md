<!-- { "loadSidebar": true } -->
　　九月己卯，突吕不遣人献讨乌古俘。癸未，诏分赐群臣。己丑，幸人皇王倍第。庚寅，遣人使唐。辛卯，再幸人皇王第。癸巳，有司请以上生日为天授节，皇太后生日为永宁节。

　　冬十月癸卯朔，以永宁节，上率群臣上寿於延和宫。己酉，谒太祖庙。唐遣使遗玉笛。甲子，天授节，上御五鸾殿受群臣及诸国使贺。

　　十一月丙子，鼻骨德来贡。辛丑，自将伐唐。

　　十二月癸卯，祭天地。庚戌，闻唐主复遣使来聘，上问左右，皆曰：「唐数遣使来，实畏威也。未可轻举，观衅而动可也。」上然之。甲寅，次杏埚，唐使至，遂班师。时人皇王在皇都，诏遣耶律羽之迁东丹民以实东平。其民或亡入新罗、女直，因诏困乏不能迁者，许上国富民给赡而隶属之。升东平郡为南京。

　　四年春正月壬申朔，宴群臣及诸国使，观俳优角戏。己卯，如瓜埚。

　　二月庚戌，阅遥辇氏户籍。

　　三月甲午，望祀群神。

　　夏四月辛亥，至自瓜埚。壬子，谒太祖庙。癸丑，谒太祖行宫。甲寅，幸天城军，谒祖陵。辛酉，人皇王倍来朝。癸亥，录囚。

　　五月癸酉，谒二仪殿，宴群臣。女直来贡。戊子，射柳于太祖行宫。癸巳，行瑟瑟礼。

　　六月丙午，突吕不献乌古俘。戊申，分赐将士。己酉，西巡。己未，选轻骑数千猎近山。癸亥，驻跸凉陉。

　　秋七月庚辰，观市，曲赦系囚。甲午，祠太祖而东。

　　八月辛丑，至自凉陉，谒太祖庙。癸卯，幸人皇王第。己酉，谒太祖庙。

　　九月庚午，如南京。戊寅，祠木叶山。己卯，行再生礼。癸巳，至南京。

　　冬十月壬寅，幸人皇王第，宴群臣。甲辰，幸诸营，阅军籍。庚戌，以云中郡县未下，大阅六军。甲子，诏皇弟李胡帅师趣云中讨郡县之未附者。

　　十一月丙寅朔，以出师告天地。丁卯，饯皇弟李胡于西郊。壬申，命大内惕隐告出师于太祖行宫。甲申，观渔三叉口。

　　十二月戊申，女直来贡。戊午，至自南京。

　　五年春正月庚午，皇弟李胡拨寰州捷至。甲午，朝皇太后。

　　二月己亥，诏修南京。癸卯，李胡还自云中，朝于行在。丙午，以先所俘渤海户赐李胡。丙辰，上与人皇王朝皇太后。太后以皆工书，命书于前以观之。辛酉，召群臣议军国事。

　　三月丙寅，朝皇太后。丁卯，皇弟李胡请赦宗室舍利郎君以罪系狱者，诏从之。己巳，幸皇叔安端第。辛未，人皇王献白。乙亥，册皇弟李胡为寿昌皇太弟，<一>兼天下兵马大元帅。壬午，以龙化州节度使刘居言同中书门下平章事。乙酉，宴人皇王僚属便殿。庚寅，驾发南京。

　　夏四月乙未，诏人皇王先赴祖陵谒太祖庙。丙辰，会祖陵。人皇王归国。

　　五月戊辰，诏修潭离宫。乙酉，谒太祖庙。

　　六月己亥，<二>射柳于行在。乙卯，如沿柳湖。丁己，拜太祖御容于明殿。己未，敌烈德来贡。

　　秋七月壬申，乌古来贡。戊子，荐时果于太祖庙。

　　八月丁酉，以大圣皇帝、皇后宴寝之所号日月宫，因建日月碑。丙午，如九层台。

　　九月己卯，诏舍利普宁抚慰人皇王。庚辰，诏置人皇王仪卫。丁亥，至自九层台，谒太祖庙。

　　冬十月戊戌，遣使赐人皇王胙。癸卯，建太祖圣功碑于如迂正集会埚。甲辰，人皇王进玉笛。

　　十一月戊寅，东丹奏人皇王浮海适唐。

　　六年春正月甲子，西南边将以慕化辖戛斯国人来。乙丑，敌烈德来贡。丁卯，如南京。

　　三月辛未，召大臣议军国事。丁亥，人皇王倍妃萧氏率其国僚属来见。

　　夏四月己酉，唐遣使来聘。是月置中台省于南京。

　　五月乙丑，祠木叶山。乙亥，至自南京。壬午，谒太祖陵。

　　闰月庚寅，射柳于近郊。

　　六月壬申，如凉陉。壬午，乌古来贡。

　　秋七月丁亥，女直来贡。己酉，命将校以兵南略。壬子，荐时果于太祖庙。东幸。

　　八月庚申，皇子述律生，告太祖庙。辛巳，鼻骨德来贡。

　　九月甲午，诏修京城。

　　冬十月丁丑，铁骊来贡。

　　十一月乙酉，唐遣使来聘。

　　十二月甲寅朔，祭太祖庙。丙辰，遣人以诏赐唐卢龙军节度使赵德钧。

　　七年春正月壬辰，征西将军课里遣拽剌铎括奏军事。己亥，唐遣使来聘。癸卯，遣人使唐。戊申，祠木叶山。

　　二月壬申，拽剌迪德使吴越还，吴越王遣使从，献宝器。复遣使持币往报之。

　　三月己丑，林牙迪离毕指斥乘舆，囚之。丁未，遣使诸国。戊申，上率群臣朝于皇太后。

　　夏四月甲戌，唐遣使来聘，致人皇王倍书。己卯，女直来贡。

　　五月壬午朔，幸祖州，谒太祖陵。

　　六月戊辰，御制太祖建国碑。戊寅，乌古、敌烈德来贡。庚辰，观角戏。

　　秋七月辛巳朔，赐中外官吏物有差。癸未，赐高年布帛。丙戌，召群臣老议政。壬辰，唐遣使遗红牙笙。癸巳，使复至，惧报定州之役也。壬寅，唐卢龙军节度使赵德钧遣人进时果。丁未，荐新于太祖庙。

　　八月壬戌，捕鹅于沿柳湖，风雨暴至，舟覆，溺死者六十馀人，命存恤其家，识以为戒。戊辰，林牙迪离毕逸囚，复获而鞫之，知其事本诬构，释之。

　　九月庚子，阻卜来贡。

　　冬十月乙卯，唐遣使来聘。己巳，遣使云中。

　　十一月丁亥，遣使存问获里国。丁未，阻卜贡海东青鹘三十连。

　　十二月亥辛，以叛人泥离衮家口分赐群臣。丁巳，西狩，驻跸平地松林。

　　八年春正月戊子，女直来贡。庚子，命皇太弟李胡、左威卫上将军撒割率兵伐项。癸卯，上亲饯之。

　　二月辛亥，吐谷浑、阻卜来贡。乙卯，克实鲁使唐还，以附献物分赐群臣。

　　三月辛卯，皇太弟讨项胜还，宴劳之。丙申，唐遣使请罢征项兵，上以战捷及项巳听命报之。

　　夏四月戊午，项来贡。

　　五月己丑，猎独牛山，惕隐迪辇所乘内厩骝马毙，因赐名其山曰骝山。戊戌，如沿柳湖。

　　六月甲寅，阻卜来贡。甲子，回鹘阿萨兰来贡。

　　秋七月戊寅，行纳后礼。癸未，皇子提离古生。丁亥，铁骊、女直、阻卜来贡。

　　冬十月乙巳，阻卜来贡。丙午，至自沿柳湖。辛亥，唐遣使来聘。己未，遣拨剌使唐。辛未，乌古吐鲁没来贡。

　　十一月辛丑，太皇太后崩，遣使告哀于唐及人皇王倍。是月，唐主嗣源殂，子从厚立。

　　十二月丁卯，项来贡。

　　九年春正月癸酉，渔于土河。丙申，项贡驼、鹿。己亥，南京进白獐。

　　闰月戊午，唐遣使告哀，即日遣使吊祭。壬戌，东幸。女直来贡。

　　二月壬申，祠木叶山。戊寅，葬太皇太后於德陵。前二日，发丧于涂殿，上具衰服以送。後追宣简皇后，诏建碑于陵。

　　三月癸卯，女直来贡。

　　夏四月，唐李从珂弑其主自立。人皇王倍自唐上书请讨。

　　五月甲辰，如沿柳湖。癸丑，女直来贡。大星昼陨。

　　六月己巳朔，<三>鼻骨德来贡。辛未，唐李从厚谢吊祭所遣使初至阙。

　　秋八月壬午，自将南伐。乙酉，拽剌解里手接飞雁，上异之，因以祭天地。

　　九月庚子，酉南星陨如雨。乙卯，次云州。丁巳，拨河阴。

　　冬十月丁亥，略地灵丘，父老进牛酒犒师。

　　十一月辛丑，围武州之阳城。壬寅，阳城降。癸卯，只城降，括所俘丁壮籍于军。

　　十二月壬辰，皇子阿钵撒葛里生，皇后不豫。是月驻跸百湖之西南。

　　十年春正月戊申，皇后崩于行在。

　　二月戊寅，百僚请加追，不许。辛巳，宰相涅里衮谋南奔，事觉，执之。

　　三月戊午，项来贡。

　　夏四月，吐谷浑酋长退欲德率众内附。丙戌，皇太后父族及母前夫之族二帐并为国舅，以萧缅思为尚父领之。己丑，录囚。

　　五月甲午朔，始制服行后丧。丙午，葬于奉陵。上自制文，曰彰德皇后。癸丑，以舍利王庭鹗为龙化州节度使。

　　六月乙丑，吐浑来贡。辛未，幸品不里淀。

　　秋七月乙卯，猎南赤山。

　　冬十一月丙午，幸弘福寺为皇后饭僧，见观音画像，乃大圣皇帝、应天皇后及人皇王所施，顾左右曰：「昔与父母兄弟聚观于此，岁时未几，今我独来！」悲叹不已。乃自制文题于壁，以极追感之意。读者悲之。

　　十二月庚辰，如金瓶泺，遣拽剌化哥、窟鲁里、阿鲁扫姑等捉生敌境。

　　十一年春正月，钩鱼于土河。庚申，如潢河。

　　三月庚寅朔，女直来贡。

　　夏四月庚申，谒祖陵。戊辰，还都，谒太祖庙。辛未，燕民之复业者陈汴州事宜。癸酉，女直诸部来贡。癸未，赐回鹘使衣有差。

　　五月戊戌，清暑沿柳湖。

　　六月戊午朔，鼻骨德来贡。乙酉，吐谷浑来贡。

　　秋七月辛卯，乌古来贡。壬辰，蒲割奨公主率三河乌古来朝。丙申，唐河东节度使石敬瑭为其主所讨，遣赵莹因西南路招讨卢不姑求救，上白太后曰：「李从珂弑君自立，神人共怒，宜行天讨。」时赵德钧亦遣使至，河东复遣桑维翰来告急，遂许兴师。

　　八月己未，遣萧辖里报河东师期。丙寅，吐谷浑来贡。庚午，自将以援敬瑭。

　　九月癸巳，有飞庍自坠而死，南府夷离曷鲁恩得之以献。<四>卜之，吉。上曰：「此从珂自灭之兆也！」丁酉，入雁门。戊戌，次忻州，祀天地。己亥，次太原。庚子，遣使谕敬瑭曰：「朕兴师远来，当即与卿破贼。」会唐将高行周、符彦卿以兵来拒，遂勒兵陈于太原。及战，佯为之却。唐将张敬达、杨光远又阵于西，未成列，以兵薄之。而行周、彦卿为伏兵所断，首尾不相救。敬达、光远大败，弃仗如山，斩首数万级。敬达走保晋安寨，夷离的鲁与战，死之。敬瑭率官属来见，上执手抚慰之。癸卯，围晋安。甲辰，以的鲁子徒离骨嗣为夷离，仍以父字为名，以旌其忠。南宰相鹘离底、奚监军寅你已、将军陪阿临阵退懦，上召切责之。

