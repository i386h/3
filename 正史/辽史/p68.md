<!-- { "loadSidebar": true } -->
　　皇太后生辰朝贺仪：至日，臣僚入朝，国使至幕，班齐，如常仪。皇太后升殿坐，皇帝东面侧坐。契丹舍人殿上通名，契丹、汉人臣僚，宋使副缀翰林学士班，东西两洞门入，合班称贺，班首上殿祝寿，分班引出，皆如正旦之仪。教坊起居，七拜，契丹、汉人臣僚入，进酒，皆如正旦之仪，唯宣答称「圣旨」。皇帝降御座，进奉皇太后生辰礼物。过毕，皇帝殿上再拜，殿下臣僚皆再拜。皇帝升御座。引臣僚分班出，引中书令、北大王西阶上殿，奏契丹臣僚进奉。次汉人臣僚并诸道进奉。控鹤官置担床，起居，四拜毕；引进使鞠躬，通文武百僚某官某以下、高丽、夏国、诸道进奉。宣徽使殿上赞进奉各付所司，控鹤官声喏。担床过毕，契丹、汉人臣僚以次谢，五拜。赞各祗候，引出。教坊、诸道进奉使谢如之。契丹臣僚谢宣宴，引上殿就位立，汉人臣僚并宋使副东洞门入，面西谢宣宴，如正旦仪。赞各上殿祗候，臣僚、使副上殿就位立，亦如之。监盏、教坊上殿，从人入东廊立，皆如之。御床入，皇帝初进酒，臣僚就位陪拜。皇太后饮酒，殿上应坐、侍立臣僚皆拜，称「万岁」。赞各祗候，立。皇太后卒饮，手赐皇帝酒。皇帝跪，卒饮，退就褥位，再拜，臣僚皆陪拜。若皇帝亲赐使相、臣僚、宋使副酒，皆立饮。皇帝升坐，赞应坐臣僚并使副皆拜，称「万岁」。赞各就坐。行方朵殿臣僚酒，如正旦仪。一进酒，两廊从人拜，称「万岁」，各就坐。亲王进酒，如正旦仪。若皇太后手赐亲王酒，跪饮讫，退露台上，五拜。赞祗候。殿上三进酒，行饼茶讫，教坊跪，致语，揖臣僚、使副、廊下从人皆立。口号绝，赞拜亦如之。行茶、行膳，皆如之。大馔入，行粥碗。殿上七进酒，使相、臣僚乐曲终，揖廊下从人起，拜，称「万岁」。「各好去」，承受官引两门出。曲破，揖臣僚、使副起，鞠躬。赞拜，皆拜，称「万岁」。赞各祗候，引臣僚、使副下殿。契丹臣僚谢宴毕，出。汉人臣僚、使副舞蹈，五拜毕，赞「各好去」。出洞门毕，报阖门无事，皇太后、皇帝起。

　　　　应圣节，宋遣使来贺生辰、正旦，始制此仪，故详见宾仪。

　　　　凡五拜：拜，兴。再拜，兴。跪，笏，三舞蹈，三叩头，出笏，就拜，兴。拜，兴。再拜，兴。其就拜，亦曰伏兴。

　　　　宾仪，臣僚皆曰坐，於此仪曰高，与方别。

　　皇帝生辰朝贺仪：臣僚、国使班齐，皇帝升殿坐。臣僚、使副入，合班称贺，合班出，皆如皇太后生辰仪。中书令、北大王奏诸道进奉表目。教坊起居，七拜。臣僚东西门入，合班再拜。赞进酒，班首上殿进酒。宣徽使宣答，群臣谢宣谕，分班。奏乐，皇帝卒饮，合班。班首下殿，分班出。皆如正旦之仪。进奉皆如皇太后生辰仪。皇帝诣皇太后殿，近上皇族、外戚、大臣并从，奉迎太后即皇帝殿坐。皇太后御小辇，皇帝辇侧步从，臣僚分行序引，宣徽使、诸司、阖门攒队前引。教坊动乐，控鹤起居，四拜。引驾臣僚并於山楼南方立候。皇太后入阖，揖使副并臣僚入幕次。皇太后升殿坐，皇帝东方侧坐。引契丹、汉人臣僚、使副两洞门入，合班，起居，舞蹈，五拜。赞各祗候，面殿立。皇帝降御坐，殿上立，进皇太后生辰物。过毕，皇帝殿上再拜，殿上下臣僚皆拜。皇帝升御座，引臣僚分班出。契丹臣僚入，谢宣宴。汉人臣僚、使副入，通名谢宣宴，上殿就位。不应坐臣僚出，从人入，皆如仪。御床入，皇帝初进皇太后酒，皇太后赐皇帝酒，皆如皇太后生辰仪。赞各就坐，行酒。宣饮尽，就位谢如仪。殿上一进酒毕，从人入就位如仪。亲王进酒，行饼茶，教坊致语如仪。行茶、行肴膳如仪。七进酒，使相乐曲终，从人起。曲破，臣僚、使副起。馀皆如正旦之仪。

　　皇后生辰仪：臣僚昧爽朝。皇帝、皇后大帐前拜日，契丹、汉人臣僚陪拜。皇帝升殿坐，皇后再拜，臣僚殿下合班陪拜。皇帝赐皇后生辰礼物，皇后殿上谢，再拜，臣僚皆拜。契丹舍人通名，契丹、汉人臣僚以次入贺。盏入，舍人赞，舞蹈，五拜，起居不表「圣躬万福」。赞再拜。班首上殿拜跪，自通全衔祝寿讫，引下殿，复位，鞠躬。赞舞蹈，五拜。赞各祗候。引宰臣一员上殿，奏百僚诸道进表目。<一>教坊起居，七拜，不贺。控鹤官起居，四拜。诸道押衙附奏起居，赐宴，共八拜。契丹、汉人合班，进寿酒，舞蹈，五拜。引大臣一员上殿，栏外褥位笏，执台盏进酒，皇帝、皇后受盏。退，复褥位。授台出笏，栏内拜跪，自通全衔祝寿「臣等谨进千万岁寿酒」讫，引下殿，复位，舞蹈，五拜，鞠躬。宣徽使奏宣答如仪，引上殿，笏执台。皇帝、皇后饮，殿下臣僚分班，教坊奏乐，皆拜，称「万岁」。卒饮，皇帝、皇后授盏。引下殿，舞蹈，五拜。赞各祗候，引出。臣僚进奉如仪，宣宴如仪。教坊、监盏、臣僚上殿祗候如仪。皇后进皇帝酒，殿上赞拜，侍臣僚皆拜。皇帝受盏，皆拜。皇后坐，契丹舍人、汉人阖使殿上赞拜，皆拜，称「万岁」。赞各就坐。大臣进皇帝、皇后酒，行酒如仪。酒三行，行，行膳。又进皇帝、皇后酒。酒再行，大馔入，行粥。教坊致语，臣僚皆起立。口号绝，赞拜，称「万岁」，引下殿谢宴，引出，皆如常仪。

　　进士接见仪：其日，举人从时相至御帐侧，通名榜子与时相榜子同奏讫，时相朝见如常仪。毕，揖进士第一名以下丹墀内面殿鞠躬，通名，四拜。赞各祗候，皆退。若有进文字者，不退，奉卷平立。阖门奏受，跪左膝授讫，直起退。礼毕。

　　进士赐等甲敕仪：臣僚起居毕，读卷官奏讫，於左方依等甲唱姓名序立，阖门交收敕牒。阖使奏引至丹墀，依等甲序立。阖使称「有敕」，再拜，鞠躬。舍人宣敕「各依等甲赐卿敕牒一道，想宜知悉」，揖拜。各跪左膝，受敕讫，鞠躬，皆再拜。各祗候，分引左右相向侍立。候奏事毕，引两阶上殿，就位，齐声喏，赐坐。酒三行，起，声喏如初。退揖出。礼毕。牌印郎君行酒，阖使劝饮。

　　进士赐章服仪：皇帝御殿，臣僚公服引进士入，东方面西，再拜，揖就丹墀位，面殿鞠躬。阖使称「有敕」，再拜，鞠躬。舍人宣敕「各依等甲赐卿敕牒一道，兼赐章服，想宜知悉」，揖再拜。跪受敕讫，再拜。退，引至章服所，更衣讫，揖复丹墀位，鞠躬。赞谢恩，舞蹈，五拜。各祗候，殿东亭内序立。声喏，坐。赐宴，簪花。宣阖使一员、阖门三人或二人劝饮终日。礼毕。

　　宰相中谢仪：皇帝常服升殿坐，诸班起居如常仪。应坐臣僚上殿，其馀臣僚殿下东西侍立，皆如宋使初见之仪。引中谢官左入，至丹墀面西立。舍人当殿鞠躬，通新受具官姓名祗候中谢。宣徽殿上索通班舍人就赞礼位，赞某官至。宣徽赞通班舍人二人对立，揖中谢官鞠躬。赞就拜位，舍人二人引面殿鞠躬。赞拜，中谢官舞蹈，五拜，不出班，奏「圣躬万福」。赞再拜。揖出班跪，叙官，致词讫，伏兴，复位。赞拜，舞蹈，五拜。又出班，中谢致词如初仪，共十有七拜。赞祗候，引右阶上殿，就位。揖应坐臣僚声喏坐。供奉官行酒，传宣饮尽。臣僚笏，执盏起，位後立饮；置盏，出笏。赞拜，臣僚皆再拜。赞各坐，笏，执盏，授供奉官盏。酒三行，揖应坐臣僚声喏立。引中谢官右阶下殿，至丹墀，面殿鞠躬。赞拜，舞蹈，五拜，引右出。臣僚皆出。丞相、枢密使同，馀官不升殿，赐酒，不带节度使不通班，止通名，七拜。众谢，班首一人出班中谢。

　　拜表仪：其日，先於东上阖门陈设毡位，分引南北臣僚、诸国使副於毡位合班。通事舍人二人舁表案，置班首前，揖鞠躬，再拜，平身。中书舍人立案侧，班首跪，笏，兴，捧表，跪左膝，以表授中书舍人。出笏，就拜，兴，再拜。中书舍人复置表案上。通事舍人舁表案於东上阖门入，卷班，分引出。礼毕。

　　　　元日，皇帝不御坐行此仪，馀应上表有故皆仿此。

　　贺生皇子仪：其日，奉先帝御容，设正殿，皇帝御八角殿升坐。声警毕，北南宣徽使殿阶上左右立，北南臣僚金冠盛服，合班入。班首二人捧表立，读表官先於左阶上侧立。二宣徽使东西阶下殿受表，捧表者跪左膝授讫，就拜，兴，再拜。各祗候。二宣徽使俱左阶上授读表官，读讫，揖臣僚鞠躬。引北面班首左阶上殿，栏内称贺讫，引左阶下殿，复位，舞蹈，五拜。礼毕。

　　贺祥瑞仪：声警，北南臣僚金冠盛服，合班立。班首二人各奉表贺，北南宣徽使左阶下殿受表，上殿授读表大臣。读讫，揖殿下臣僚鞠躬，五拜毕，鞠躬。引班首二人左阶上殿，栏内拜跪称贺，致词讫，引左阶下殿，复位，五拜毕，鞠躬。宣答、听制讫，再拜，鞠躬。谢宣谕，五拜毕，各祗候，分班侍立。礼毕，两府奏事如常。

　　　　乾统六年，木叶山瑞云见，始行此仪。天庆元年，天雨谷，谢宣谕後，赵王进酒，教坊动乐，臣僚酒一行。礼毕，奏事。

　　贺平难仪：皇帝、皇后升殿坐，北南臣僚并命妇合班，五拜。揖班首二人出班，跪，笏，执表，舁案近前。阖使受表，置案上，皆再拜。通事舍人二人舁案，左阶上殿，置露台上。读表官受，入读表。对御读讫，臣僚殿下五拜，鞠躬。引班首二人左右阶上殿，栏内并立。先引北面班首少前，跪致词讫，退复褥位。次引南面班首亦如之。毕，分引左右阶下殿，复位，五拜，鞠躬。宣徽称「有敕」，再拜，宣答「内难已平，与公等内外同庆」。谢宣谕，五拜。卷班。臣僚从皇帝，命妇从皇后，诣皇太后殿，见先帝御容，陪位，皆再拜。皇太后正坐，称贺，共十拜，并引上殿，赐宴如仪。

　　　　平难之仪，道宗清宁九年，太叔重元谋逆，仁懿太后亲率卫士与逆党战。事平，因制此仪。

