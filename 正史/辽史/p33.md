<!-- { "loadSidebar": true } -->
　　冬十月壬寅朔，」一一：以守司空萧嗣先为东北路都统，静江军节度使萧挞不也为副，发契丹奚军三千人，中京禁兵及土豪二千人，别选诸路武勇二千馀人，以虞候崔公义为都押官，控鹤指挥邢颖为副，引军屯出河店。两军对垒，女直军潜渡混同江，掩击辽众。萧嗣先军溃，崔公义、邢颖、耶律佛留、萧葛十等死之，其获免者十有七人。萧奉先惧其弟嗣先获罪，辄奏东征溃军所至劫掠，若不肆赦，恐聚为患。上从之，嗣先但免官而已。诸军相谓曰：「战则有死而无功，退则有生而无罪。」故士无斗志，望风奔溃。

　　十一月壬辰，都统萧敌里等营于斡邻泺东，又为女直所袭，士卒死者甚众。甲午，萧敌里亦坐免官。」一二：辛丑，以西北路招讨使耶律斡里朵为行军都统，」一三：副点检萧乙薛、同知南院枢密使事耶律章奴副之。

　　十二月，咸、宾、祥三州及铁骊、兀惹皆叛入女直。乙薛往援宾州，南军诸将实娄、特烈等往援咸州，并为女直所败。

※校勘记

　　一：辛亥葬仁圣大孝文皇帝宣懿皇后于庆陵辽文汇八道宗哀册、宣懿哀册并作壬子将迁座于永福陵。

　　二：其弟阿骨打袭按金史世纪，杨割（盈歌）卒于乾统三年癸未，乌雅束袭；乌雅束卒于天庆三年癸巳，阿骨打袭。此系带叙，年份未合。

　　三：宋遣林洙来议与夏约和林洙，国志一○、宋史二○及长编并作林摅。

　　四：知北院枢密使事萧得里底事字原脱，据上文四年六月及卷一○○本传补。

　　五：遣刘正符曹穆来告刘正符，国志一○、宋史二○及长编并作刘正夫。

　　六：以和鲁斡为义和仁圣皇太叔按皇子表，圣作寿。和鲁斡与天祚为祖孙辈，「皇太叔」系封号。

　　七：封高丽王为三韩国公赠其父为高丽国王按高丽史一一，寿昌三年已封为高丽王，六年已封为三韩国公。又卷一二，六年二月，辽遣使册为高丽王，无追封之事。

　　八：正月如鸭子河至二月幸混同江按纪太平四年二月，「诏改鸭子河曰混同江」。但此後鸭子河之名仍沿用未废。

　　九：其弟吴乞买粘罕胡舍等尝从猎按国志一○云：「阿骨打有弟曰吴乞马、粘罕、胡舍辈，天祚岁入秋山，数人必从行。」吴乞马即吴乞买，汉名晟，为阿骨打之弟。粘罕，本名粘没喝，又作粘哥，金史七四有传作宗翰；胡舍即胡舍，大金国志二七有传作骨舍。二人均阿骨打之。

　　一○：阿骨打乃与弟粘罕胡舍等谋「弟」，应作。叁※校勘记」

九：。

　　一一：冬十月壬寅朔冬字，依文例补。朔字，据朔考补。

　　一二：萧敌里亦坐免官按萧敌里即上文萧嗣先，金史作萧寁里。

　　一三：西北路招讨使耶律斡里朵为行军都统国志一○作「北枢密副使耶律斡离朵涞流河路都统」。

　





第二十八卷　　本纪第二十八

天祚皇帝二

　　五年春正月，下诏亲征，遣僧家奴持书约和，斥阿骨打名。阿骨打遣赛剌复书，<一>若归叛人阿疏，迁黄龙府於别地，然後议之。都统耶律斡里朵等与女直兵战于达鲁古城，败绩。

　　二月，饶州渤海古欲等反，自称大王。

　　三月，以萧谢佛留等讨之。遣耶律张家奴等六人赍书使女直，斥其主名，冀以速降。

　　夏四月癸丑，萧谢佛留等为渤海古欲所败，以南面副部署萧陶苏斡为都统，赴之。

　　五月，陶苏斡及古欲战，败绩。张家奴等以阿骨打书来，复遣之往。

　　六月己亥朔，清暑特礼岭。壬子，张家奴等还，阿骨打复书，亦斥名谕之使降。癸丑，以亲征谕诸道。丙辰，陶苏斡招获古欲等。癸亥，以惕隐耶律末里为北院大王。是月，遣萧辞剌使女直，以书辞不屈见留。

　　秋七月辛未，宋遣使致助军银绢。丙子，猎于岭东。是月，都统斡里朵等与女直战于白马泺，败绩。

　　八月甲子，罢猎，趋军中。以斡里朵等军败，免官。丙寅，以围场使阿不为中军都统，耶律张家奴为都监，率番、汉兵十万；萧奉先充御营都统，诸行营都部署耶律章奴为副，<二>以精兵二万为先锋。馀分五部为正军，贵族子弟千人为硬军，扈从百司为护卫军，北出骆驼口；以都点检萧胡睹姑为都统，枢密直学士柴谊为副，将汉步骑三万，南出宁江州。自长春州分道而进，发数月粮，期必灭女直。

　　九月丁卯朔，女直军陷黄龙府。己巳，知北院枢密使萧得里底出为西南面招讨使。辞剌还，女直复遣赛剌以书来报：若归我叛人阿疏等，即当班师。上亲征。粘罕、兀术等以书来上，阳为卑哀之辞，实欲求战。书上，上怒，下诏有「女直作过，大军翦除」之语。女直主聚众，面仰天恸哭曰：「始与汝等起兵，盖苦契丹残忍，欲自立国。今主上亲征，奈何？非人死战，莫能当也。不若杀我一族，汝等迎降，转祸为福。」诸军皆曰：「事已至此，惟命是从。」乙巳，耶律章奴反，奔上京，谋迎立魏国王淳。上遣驸马萧昱领兵诣广平淀护后妃，行宫小底乙信持书驰报魏国王。时章奴先遣王妃亲弟萧谛里以所谋说魏国王。王曰：「此非细事，主上自有诸王当立，北、南面大臣不来，而汝言及此，何也？」密令左右拘之。有顷，乙信等寃御札至，备言章奴等欲废立事。魏国王立斩萧谛里等首以献，单骑间道诣广平淀待罪。上遇之如初。章奴知魏国王不听，率麾下掠庆、饶、怀、祖等州，结渤海群盗，众至数万，趋广平淀犯行宫。顺国女直阿鹘产以三百骑一战而胜，擒其贵族二百馀人，并斩首以徇。其妻子配役绣院，或散诸近侍为婢，馀得脱者皆奔女直。章奴诈为使者，欲奔女直，为逻者所获，缚送行在，腰斩于市，剖其心以献祖庙，支解以徇五路。

　　冬十一月，遣驸马萧特末、林牙萧察剌等将骑兵五万、步卒四十万、亲军七十万至驼门。

　　十二月乙巳，耶律张家奴叛。<三>戊申，亲战于护步答冈，败绩，尽亡其辎重。己未，锦州刺史耶律术者叛应张家奴。<四>庚申，北面林牙耶律马哥讨张家奴。癸亥，以北院宣徽使萧韩家奴知北院枢密使事，南院宣徽使萧特末为汉人行宫都部署。

　　六年春正月丙寅朔，东京夜有恶少年十馀人，乘酒执刃，垣入留守府，问留守萧保先所在：「今军变，请为备。」萧保先出，刺杀之。户部使大公鼎闻乱，即摄留守事，与副留守高清明集奚、汉兵千人，<五>尽捕其众，斩之，抚定其民。东京故渤海地，太祖力战二十馀年乃得之。而萧保先严酷，渤海苦之，故有是变。其裨将渤海高永昌僭号，称隆基元年。<六>遣萧乙薛、高兴顺招之，不从。

　　闰月己亥，遣萧韩家奴、张琳讨之。戊午，贵德州守将耶律余睹以广州渤海叛附永昌，我师击败之。

　　二月戊辰，侍御司徒挞不也等讨张家奴，战于祖州，败绩。乙酉，遣汉人行宫都部署萧特末率诸将讨张家奴。戊子，张家奴诱饶州渤海及中京贼侯概等万馀人，攻陷高州。

　　三月，东面行军副统酬斡等擒侯概于川州。

　　夏四月戊辰，亲征张家奴。癸酉，败之。甲戌，诛叛党，饶州渤海平。丙子，赏平贼将士有差；而萧韩家奴、张琳等复为贼所败。

　　五月，清暑散水原。女直军攻下渖州，复陷东京，擒高永昌。东京州县族人痕孛、铎剌、吴十、挞不也、道剌、酬斡等十三人皆降女直。

　　六月乙丑，籍诸路兵，有杂畜十头以上者皆从军。庚辰，魏国王淳进封秦晋国王，为都元帅；上京留守萧挞不也为契丹行宫都部署兼副元帅。丁亥，知北院枢密使事萧韩家奴为上京留守。

　　秋七月，猎秋山。春州渤海二千馀户叛，东北路统军使勒兵追及，尽俘以还。

　　八月，乌古部叛，遣中丞耶律挞不也等招之。

　　九月丙午，谒怀陵。

　　冬十月丁卯，以张琳军败，夺官。庚辰，乌古部来降。

　　十一月，东面行军副统马哥等攻曷苏馆，败绩。

　　十二月乙亥，封庶人萧氏为太皇太妃。辛巳，削副统耶律马哥官。

　　七年春正月甲寅，减厩马粟，分给诸局。是月，女直军攻春州，东北面诸军不战自溃，女古、皮室四部及渤海人皆降，复下泰州<七>。

　　二月，涞水县贼董庞儿聚众万馀，西京留守萧乙薛、南京统军都监查剌与战于易水，破之。

　　三月，庞儿党复聚，乙薛复击破之于奉圣州。

　　夏五月庚寅，东北面行军诸将涅里、合鲁、涅哥、虚古等弃市。乙巳，诸围场隙地，纵百姓樵采。

　　六月辛巳，以同知枢密院事余里也为北院大王。

　　秋七月癸卯，猎秋山。

　　八月丙寅，猎斯那里山，命都元帅秦晋王赴沿边，会四路兵马防秋。

　　九月，上自燕至阴凉河，置怨军八营：募自宜州者曰前宜、後宜，自锦州者曰前锦、後锦，自乾自显者曰乾曰显，又有乾显大营、岩州营，凡二万八千馀人，屯卫州蒺藜山。丁酉，猎辋子山。

　　冬十月乙卯朔，至中京。

　　十二月丙寅，都元帅秦晋国王淳遇女直军，战于蒺藜山，败绩。女直复拨显州旁近州郡。庚午，下诏自责。癸酉，遣夷离毕查剌与大公鼎诸路募兵。丁丑，以西京留守萧乙薛为北府宰相，东北路行军都统奚霞末知奚六部大王事。

　　是岁，女直阿骨打用铁州杨朴策，即皇帝位，建元天辅，国号金。杨朴又言，自古英雄开国或受禅，必先求大国封册，遂遣使议和，以求封册。

　　八年春正月，幸鸳鸯泺。丁亥，遣耶律奴哥等使金议和。庚寅，保安军节度使张崇以双州二百户降金。东路诸州盗贼蜂起，掠民自随以充食。

　　二月，耶律奴哥还自金，金主复书曰：「能以兄事朕，岁贡方物，归我上、中京、兴中府三路州县；以亲王、公主、驸马、大臣子孙为质；还我行人及元给信符，并宋、夏、高丽往复书诏、表牒，则可以如约。」

　　三月甲午，复遣奴哥使金。

　　夏四月辛酉，以西南面招讨使萧得里底为北院枢密使。

　　五月壬午朔，奴哥以书来，约不此月见报。戊戌，复遣奴哥使金，要以酌中之议。是月，至纳葛泺。贼安生儿、张高儿聚众二十万，耶律马哥等斩生儿于龙化州，高儿亡入懿州，与霍六哥相合。金主遣胡突衮与奴哥持书，报如前约。

　　六月丁卯，遣奴哥等赍宋、夏、高丽书诏、表牒至金。霍六哥陷海北州，趣义州，军帅回离保等击败之。通、祺、双、辽四州之民八百馀户降于金。

　　秋七月，猎秋山。金复遣胡突衮来，免取质子及上京、兴中府所属州郡，裁减岁币之数，「如能以兄事朕，册用汉仪，可以如约」。

　　八月庚午，遣奴哥、突迭使金，议册礼。
