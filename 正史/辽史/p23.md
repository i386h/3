<!-- { "loadSidebar": true } -->
　　夏四月，猎野狐岭。

　　闰月，猎龙门县西山。

　　五月己酉，清暑炭山。以耶律韩八为北院大王，萧把哥左夷离毕，王子郎君详稳鼻姑得林牙，签北面事耶律涅哥同签点检司。甲寅，录囚。以南大王耶律信宁故匿重囚及侍婢赃污，命挞以剑脊而夺其官；都监坐阿附及侍婢罪，皆论死，诏贷之。丙辰，以耶律信宁为西南路招讨使。庚申，出飞龙厩马，赐皇太弟重元及北、南面侍臣有差。癸亥，以上京留守耶律胡睹衮为南大王，平章事萧查剌宁上京留守，侍中管宁行宫都部署，耶律蒲奴宁乌古迪烈得都详稳。甲子，以上京留守耶律洪古为北院大王。」一○：

　　六月壬申朔，以善宁为殿前都点检，护卫太保耶律合住兼长宁宫使，萧阿剌里、耶律乌鲁斡、耶律和尚、萧韩家奴、萧特里、萧求翰为各宫都部署。上酒酣赋诗，吴国王萧孝穆、北宰相萧撒八等皆属和，」一一：夜中乃罢。己卯，祀天地。癸未，赐南院大王耶律胡睹衮命，上亲为制诰词，并赐诗以宠之。丙申，以北院大王侯哂为南京统军使。

　　秋七月辛丑朔，以北、南枢密院狱空，赏赉有差。壬寅，以皇太弟重元生子，赐诗及宝玩器物，曲赦死罪以下。癸卯，如秋山。

　　八月己卯，北枢密院言越棘部民苦其酋帅坤长不法，多流亡；诏罢越棘等五国酋帅，以契丹节度使一员领之。

　　冬十月癸酉，驻跸石宝冈。

　　十一月己亥朔，阻卜酋长来贡。辛亥，以契丹行宫都部署萧惠为南院枢密使。壬子，以管宁为南院枢密使，」一二：萧扫古诸行宫都部署，耶律里知南面行宫副部署，萧阿剌里左祗候郎君详稳，耶律曷主右祗候郎君详稳。庚申，幸晋国公主行帐视疾。封皇子洪基为梁王。

　　十二月，以杨佶为忠顺军节度使。遣耶律斡、秦鉴、耶律德、崔继芳贺宋生辰及正旦。

　　七年春正月戊戌朔，宋遣高若讷、夏元正、谢绛、张茂实来贺正旦及永寿节。辛丑，如混同江。

　　二月庚午，如春州。乙亥，驻跸东川。丁丑，高丽遣使来贡。壬午，幸五坊阅鹰鹘。乙酉，遣使庆州问安皇太后。

　　三月戊戌朔，幸皇太弟重元行帐。壬寅，如蒲河淀。辛亥，夏国遣使来贡。甲寅，录囚。

　　夏四月己巳，以兴平公主薨，遣北院承旨耶律庶成持诏问夏国王李元昊，公主生与元昊不睦，没，诘其故。己卯，猎白马埚。甲申，射兔新淀井。乙未，猎金山，遣杨家进鹿尾茸于大安宫。

　　六月乙亥，御清凉殿试进士，赐邢彭年以下五十五人第。

　　秋七月甲辰，录囚。乙巳，阻卜酋长屯秃古斯来朝。戊申，如黑岭。

　　九月丁未，驻跸平淀。

　　冬十月甲子朔，渡辽河。丙寅。驻跸白马淀。壬申，录囚。

　　十一月癸巳朔。以耶律元方、张泥、韩至德、萧傅充贺宋生辰正旦使副。」一三：辛丑，问安皇太后，进珍玩。庚申，录囚。

　　十二月，召善击鞠者数十人于东京，令与近臣角胜，上临观之。己巳，以皇太弟重元判北南院枢密使事，北府宰相撒八宁再任兼知东京留守事，耶律应稳南府宰相，查割折大内惕隐，乙室已帐萧翰乾州节度使，刘六符叁知政事，王子帐冠哥王子郎君详稳，窘大王平州节度使，宰臣张克恭守司空，宰臣韩绍芳加侍中，惕隐耶律马六北院宣徽使，傅父耶律喜孙南府宰相。」一四：癸未，宋遣王举正、张士禹来贺永寿节。甲申，命日进酒于大安宫，致荐庆陵。丁亥，录囚。非故杀者减科。南面侍御壮骨里诈取女直贡物，罪死；上以有吏能，而流之。

　　八年春正月壬辰朔，宋遣韩琦、王从益来贺。丙申，如混同江观渔。戊戌，振品部。庚戌，叉鱼于率没里河。丁巳，禁朔州鬻羊于宋。

　　二月丙子，驻跸长春河。

　　夏六月乙丑，诏括户口。

　　秋七月丁巳，谒庆陵，致奠于望仙殿；迎皇太后至显州，谒园陵，还京。

　　冬十月，驻跸东京。

　　十一月甲午，诏有言北院处事失平，击钟及邀驾告者，悉以奏闻。戊戌，朝皇太后，召僧论佛法。戊申，皇太后行再生礼，大赦。己酉，城长春。

　　闰十二月壬辰，视吴国王萧孝穆疾。宋遣庞籍、杜赞来贺永寿节。

　　九年春正月丙辰朔，上进酒于皇太后宫，御正殿。宋遣王拱辰、彭再思来贺。庚申，如鸭子河。

　　二月，驻跸鱼儿泺。

　　三月辛未，以应圣节，大赦。

　　五月乙卯朔，清暑永安山。

　　六月，射柳祈雨。

　　秋七月癸酉，宋遣郭祯以伐夏来报，」一五：遣枢密使杜防报聘。」一六：丁丑，如秋山。

　　冬十月癸未朔，驻跸中会川。

　　十一月甲子，女直侵边，发黄龙府铁骊军拒之。宋遣苏伸、向传范来贺应圣节。」一七：

　　十二月庚寅，以北大王府布猥帐郎君自言先世与国联姻，许置敞史，命本帐萧胡睹为之。辛卯，以所得女直户置肃州。以萧迪、刘三嘏、耶律元方、王惟吉、耶律庶忠、孙文昭、萧绍筠、秦德昌充贺宋生辰及来岁正旦使副。诏诸犯法者，不得为官吏。诸职官非婚祭，不得沉酗废事。有治民安边之略者，悉具以闻。

※校勘记

　　一：放进士刘贞等五十七人罗校谓是次年放进士刘师贞等五十七人之复出。

　　二：八月壬午壬午，辽文汇五圣宗哀册作壬寅。

　　三：遣工部尚书高德顺致先帝遗物于宋高德顺，长编作萧德顺。

　　四：宋遣王德本来贺应圣节王德本，长编作王德基。此避道宗洪基名改。

　　五：又遣王克纂来贺永寿节王克纂，长编作王克基。此避道宗洪基名改。

　　六：宋遣刘宝符忠来谢慰奠刘宝，长编作刘赛。符忠，长编作符惟忠。

　　七：二月壬辰朔朔字，据朔考补。

　　八：以耶律庶徵至充贺宋来岁正旦使副庶徵，长编作庶几。又按长编庶几、六符为贺乾元节使副，此脱「生辰」二字。

　　九：宋遣宋郊来贺永寿节宋郊，长编作宋祁。

　　一○：以上京留守耶律洪古为北院大王按卷九五本传，洪古作弘古，本年由上京留守迁南院大王。又弘古字胡睹，此与上文以上京留守耶律胡睹衮为南大王系一事重出，北院应作南院。

　　一一：吴国王萧孝穆北宰相萧撒八等皆属和撒八，原误「八撒」。按卷八一萧孝忠传：「字撒板，┅┅太平中擢北府宰相，重熙七年为东京留守。」撒八即撒板之异译。据改。下文重熙七年十二月「北府宰相撒八宁再任兼知东京留守事」，亦即此人。

　　一二：辛亥以契丹行宫都部署萧惠为南院枢密使及壬子以管宁为南院枢密使按连日以一官任二人，不合。检上文本年五月，以侍中管宁为行宫都部署，卷九三萧惠传云，「兴宗即位，兼侍中」，「重熙六年，复为契丹行宫都部署」，「徙王赵，拜南院枢密使」，是管宁即萧惠，一事重出。

　　一三：耶律元方张泥韩至德萧傅长编作耶律九方、张渥、韩志德、萧溥。

　　一四：耶律应稳南府宰相至耶律喜孙南府宰相按一官同时任二人，不合。卷九七耶律喜孙传，字盈隐。应稳即盈隐异译，一事重出。

　　一五：宋遣郭祯以伐夏来报郭祯，长编作郭稹。

　　一六：遣枢密使杜防报聘枢密使，卷八六本传作枢密副使，长编作「契丹遣工部尚书、修国史杜防来聘」。

　　一七：宋遣苏伸来贺应圣节苏伸，长编作苏绅。

　





第十九卷　　本纪第十九

兴宗二

　　十年春正月辛亥朔，宋遣梁适、张从一、富弼、赵日宣来贺。甲子，复遣吴育、冯戴来贺永寿节。

　　二月庚辰朔，诏蒲卢毛朵部归曷苏馆户之没入者使复业。甲申，北枢密院言，南、北二王府及诸部节度侍卫祗候郎君，皆出族帐，既免与民戍边，其祗候事，请亦得以部曲代行。诏从其请。

　　夏四月，诏罢修鸭渌江浮梁及汉兵屯戍之役。又以东京留守萧撒八言，弛东京击鞠之禁。

　　六月戊寅朔，<一>以萧宁、耶律坦、崔禹称、马世良、耶律仁先、刘六符充贺宋生辰使副；耶律庶成、赵成、耶律烈、张旦充来岁贺宋正旦使副。

　　秋七月壬戌，诏诸职官私取官物者，以正盗论。诸敢以先朝已断事相告言者，罪之。诸帐郎君等於禁地射鹿，决三百，不徵偿；小将军决二百以下；及百姓犯者，罪同郎君论。

　　八月丙戌，以医者邓延贞治详稳萧留宁疾验，赠其父母官以奖之。

　　九月辛亥，朝皇太后。国舅留宁薨。庚申，皇太后射获熊，上进酒为寿。癸亥，上猎马盂山，草木蒙密，恐猎者误射伤人，命耶律迪姑各书姓名于矢以志之。丙寅，夏国献宋俘。以石硬砦太保郭三避虎不射，<二>免官。

　　冬十月丙戌，诏东京留守萧孝忠察官吏有廉干清强者，具以名闻。庚寅，以女直太师台押为曷苏馆都大王。辛卯，以皇子胡卢斡里生，北宰相、驸马撒八宁迎上至其第宴饮，上命卫士与汉人角为乐。壬辰，复饮皇太后殿，以皇子生，肆赦。夕，复引公主、驸马及内族大臣入寝殿剧饮。甲午，幸中京。庚子，以驸马都尉萧忽列为国舅详稳。

　　十一月丙辰，回鹘遣使来贡。

　　十二月丙子朔，宋遣刘沆、王整来贺应圣节。乙未，置挞术不姑酋长。以胡挞剌为平章事。上闻宋设关河，治壕堑，恐为边患，与南、北枢密吴国王萧孝穆、赵国王萧贯宁谋取宋旧割关南十县地，<三>遂遣萧英、刘六符使宋。<四>庚寅，宋遣张沔、侯宗亮、薛申、侍其浚、施昌言、潘永照来贺永寿节及来岁正旦。以宣政殿学士杨佶为吏部尚书、判顺义军节度使事。<五>丁酉，议伐宋，诏谕诸道。

　　十一年春正月戊申，奉迎皇太后于内殿。庚戌，遣南院宣徽使萧特末、翰林学士刘六符使宋，取晋阳及瓦挢以南十县地；且问兴师伐夏及沿边疏浚水泽，增益兵戍之故。

　　二月壬寅，如鸳鸯泺。

　　夏四月甲戌朔，颁南征赏罚令。

　　六月乙亥，宋遣富弼、张茂实奉书来聘，以书答之。壬午，御含凉殿，放进士王等六十四人。禁毡、银鬻入宋。

　　秋七月壬寅朔，诏盗易官马者减死论。外路官勤瘁正直者，考满代；不治事者即易之。

　　八月丙申，宋复遣富弼、张茂实奉书来聘，乞增岁币银绢，以书答之。

　　九月壬寅，遣北院枢密副使耶律仁先、汉人行宫副部署刘六符使宋约和。是时，富弼为上言，大意谓辽与宋和，坐获岁币，则利在国家，臣下无与；与宋交兵，则利在臣下，害在国家。上感其言，和好始定。

