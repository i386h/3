<!-- { "loadSidebar": true } -->
　　敌楼、棚橹具。广袤二十里。门，东曰迎春，南曰朝阳，西曰定西，北曰拱极。元魏宫垣占城之北面，双阙尚在。辽既建都，用为重地，非亲王不得主之。清宁八年建华严寺，奉安诸帝石像、铜像。又有天王寺、留守司衙。南曰西省。北门之东曰大同府，北门之西曰大同驿。初为大同军节度，重熙十三年升为西京，府曰大同。

　　统州二、县七：

　　大同县。本大同川地。重熙十七年西夏犯边，析云中县置。户一万。

　　云中县。赵置。沿革与京府同。户一万。

　　天成县。<四>本极塞之地。魏道武帝置广牧县，唐武德五年置定襄县，辽析云中置。在京北一百八十里。户五千。

　　长青县。<五>本白登台地。冒顿单于纵精骑三十馀万围汉高帝於白登七日，即此。辽┅┅始置县。有青陂。梁元帝横吹曲云：「朝跋青陂，暮上白登。」在京东北一百一十里。户四千。

　　奉义县。本汉陶林县地。後唐武皇与太祖会此。辽析云中置。户三千。

　　怀仁县。本汉沙南县。元魏葛荣乱，县废。隋开皇二年移云内于此。大业二年置大利县，属云州，改属定襄郡。隋末陷突厥。李克用败赫连铎，驻兵於此。辽改怀仁。在京南六十里。户三千。

　　怀安县。本汉夷舆县地。历魏至隋，为突厥所据。唐克颉利，县遂废为怀荒镇。高勋镇燕，奏分归化州文德县置。初隶奉圣州，後来属。在州西北二百八十里。户三千。

　　弘州，博宁军，下，刺史。东魏静帝置北灵丘县。唐初地陷突厥，开元中置横野军安边县，天宝乱废，後为襄阴村。统和中，以寰州近边，为宋将潘美所破，废之，乃於此置弘州，初军曰永宁。有桑乾河、白道泉、白登山，亦曰火烧山，有火井。统县二：

　　永宁县。户一万。

　　顺圣县。本魏安塞军，五代兵废。高勋镇幽州，奏景宗分永兴县置。<六>初隶奉圣州。在州西北二百八十里。户三千。

　　德州，下，刺史。唐会昌中以西德店置德州。开泰八年以汉户复置。有步落泉、金河山、野狐岭、白道坂。县一：

　　宣德县。本汉桐过县地，属云中郡，後隶定襄郡，汉末废。高齐置紫阿镇。唐会昌中置县。<七>户三千。

　　丰州，天德军，节度使。秦为上郡北境，汉属五原郡。地碛卤，少田畴。自晋永嘉之乱，属赫连勃勃。後周置永丰镇。隋开皇中升永丰县，改丰州。大业七年为五原郡。义宁元年太守张逊奏改归顺郡。唐武德元年为丰州总管府。六年省，迁民於白马县，遂废。贞观四年分灵州境，置丰州都督府，领蕃户。天宝初改九原郡。乾元元年复丰州，後入回鹘。会昌中克之，後唐改天德军。太祖神册五年攻下，更名应天军，复为州。<八>有大盐泺、九十九泉、没越泺、古碛口、青冢　　即王昭君墓。兵事属西南面招讨司。统县二：

　　富民县。本汉临戎县，辽改今名。户一千二百。

　　振武县。本汉定襄郡盛乐县。背负阴山，前带黄河。元魏尝都盛乐，即此。唐武德四年克突厥，建云中都督府。麟德三年改单于大都督府。<九>圣历元年又改安北都督。开元七年割隶东受降城。八年置振武军节度使。会昌五年为安北都护府。<一○>後唐庄宗以兄嗣本为振武节度使。太祖神册元年，伐吐浑还，攻之，尽俘其民以东，唯存乡兵三百人防戍。後更为县。

　　云内州，开远军，下，节度。本中受降城地。辽初置代北云朔招讨司，改云内州。清宁初升。有威塞军、古可敦城、大同川、<一一>天安军、永济栅、安乐戍、拂云堆。兵事属西南面招讨司。统县二：

　　柔服县。

　　宁人县。<一二>

　　天德军，本中受降城。唐开元中废横塞军，置天安军於大同川。乾元中改天德军，移永济栅，今治是也。太祖平项，遂破天德，尽掠吏民以东。後置招讨司，渐成井邑，乃以国族为天德军节度使。有黄河、黑山峪、庐城、威塞军、秦长城、唐长城；又有牟那山，钳耳觜城在其北。

　　宁边州，镇西军，下，刺史。本唐隆镇，辽置。兵事属西南面招讨司。

　　奉圣州，武定军，上，节度。本唐新州。後唐置团练使，总山後八军，庄宗以弟存榘为之。军乱，杀存榘于祁州，<一三>拥大将卢文进亡归。太祖克新州，庄宗遣李嗣源复取之。同光二年升威塞军。<一四>石晋高祖割献，太宗改升。有两河会、温泉、龙门山、涿鹿山。东南至南京三百里，西北至西京四百四十里。兵事属西京都部署司。统州三、县四：

　　永兴县。本汉涿鹿县地。黄帝与蚩尤战于此。户八千。

　　矾山县。本汉军都县。山出白绿矾，故名。有矾山、桑乾河。在州南六十里。户三千。

　　龙门县。有龙门山，石壁对峙，高数百尺，望之若门。徼外诸河及沙漠潦水，皆於此趣海。雨则俄顷水十仞，晴则清浅可涉，实塞北控扼之冲要也。在州东北二百八十里。户四千。

　　望云县。本望云川地。景宗於此建潜邸，因而成井肆。穆宗崩，景宗入绍国统，号御庄。後置望云县，直隶彰愍宫，附庸于此。在州东北二百六十里。户一千。

　　归化州，雄武军，上，刺史。本汉下洛县。元魏改文德县。唐升武州，僖宗改毅州。後唐太祖复武州，明宗又为毅州，潞王仍为武州。晋高祖割献于辽，改今名。有桑乾河；会河川；爱阳川；炭山，又谓之陉头，有凉殿，承天皇后纳凉於此，山东北三十里有新凉殿，景宗纳凉於此，唯松棚数陉而已；断云岭，极高峻，故名。州西北至西京四百五十里。统县一：

　　文德县。本汉女祁县地。元魏置。户一万。

　　可汗州，清平军，下，刺史。本汉潘县，元魏废。北齐置北燕郡，<一五>改怀戎县。隋废郡，属涿郡。唐武德中复置北燕州，县仍旧。贞观八年改妫州。五代时，奚王去诸以数千帐徙妫州，<一六>自别为西奚，号可汗州；太祖因之。有妫泉在城中，相传舜嫔二女於此。又有温泉、版泉、磨笄山、鸡鸣山、乔山、历山。统县一：

　　怀来县。本怀戎县，太祖改。户三千。

　　儒州，缙阳军，中，刺史。唐置。後唐同光二年隶新州。太宗改奉圣州，仍属。有南溪河、沽河、宋王峪、桃峪口。统县一：

　　缙山县。本汉广宁县地。唐天宝中割妫川县置。户五千。

　　蔚州，忠顺军，上，节度。周职方，并州川曰沤夷，在州境飞狐县。赵襄子灭代；武灵王置代郡；项羽徙赵歇为代王；歇还赵，立陈馀王代；汉韩信斩馀，复置代郡；文帝初封代；皆此地。周宣帝始置蔚州，隋开皇中废。唐武德四年复置。至德二年改兴唐县。乾元元年仍旧。大中後，朱邪执宜为刺史，有功，赐姓名李国昌。子克用乞为留後，僖宗不许。广明初，攻败国昌，代北无备，太祖来攻，克之，俘掠居民而去。石晋献地，升忠顺军，後更武安军。统和四年入宋，寻复之，降刺史，隶奉圣州，升观察，<一七>复忠顺军节度。兵事属西京都部署司。统县五：

　　灵仙县。唐置兴唐县，梁改隆化县，後唐同光初复置，晋改今名。户二万。

　　定安县。本汉东安阳县地，久废。後唐太祖伐刘仁恭，次蔚州，晨雾晦冥，占，不利深入，会雷电大作，燕军解去，即此。辽置定安县。西北至州六十里。户一万。

　　飞狐县。後周大象二年置广昌县于五龙城，即此。隋仁寿元年改名飞狐。相传有狐於紫荆岭食五粒松子，成飞仙，故云。西北至州一百四十里。户五千。

　　灵丘县。汉置。後汉省。东魏复置，属灵丘郡。隋开皇中罢郡来属。大业初改隶代州。唐武德六年仍旧。东北至州一百八十里。户三千。

　　广陵县。本汉延陵县。隋唐为镇州。後唐同光初分兴唐县置。石晋割属辽。东南至州四十里。户三千。

　　应州，彰国军，上，节度。唐武德中置金城县，後改应州。後唐明宗，州人也。天成元年升彰国军节度，兴唐军、寰州隶焉。辽因之。北龙首山，南雁门。兵事属西京都部署司。统县三。

　　金城县。本汉阴馆县地，汉末废为阴馆城。隋大业末陷突厥<一八>。唐始置金城县，辽因之。户八千。

　　浑源县。唐置。有浑源川。在州东南一百五十里。户五千。

　　河阴县。本汉阴馆县地。初隶朔州，清宁中来属。户三千。

　　朔州，顺义军，下，节度。本汉马邑县地。元魏孝文帝始置朔州，在今州北三百八十里定襄故城。葛荣乱，废。高齐天保六年复置，在今州南四十七里新城。八年徙马邑，即今城。武成帝置北道行台。周武帝置朔州总管府。隋大业三年改马邑郡。唐武德四年复朔州。辽升顺义军节度。兵事属西京都部署司。统州一、县三。

　　鄯阳县。<一九>本汉定襄县地。建安中置新兴郡。元魏置桑乾郡。高齐置招远县，郡仍旧。隋开皇三年罢郡，隶朔州。大业元年初名鄯阳县，辽因之。户四千。

　　宁远县。齐天保六年，於朔州西置招远县。唐乾元元年改今名，辽因之。有宁远镇。东至朔州八十里。户二千。

　　马邑县。汉置，属雁门郡。唐开元五年，析鄯阳县东三十里置大同军，倚郭置马邑县。南至朔州四十里。户三千。

　　武州，宣威军，下，刺史。赵惠王置武川塞。魏置神武县。唐末置武州。後唐改毅州。<二○>重熙九年复武州，号宣威军。统县一：

　　神武县。魏置。晋改新城。後唐太祖生神武川之新城，即此。初隶朔州，後置州，并宁远为一县来属。户五千。

　　东胜州，<二一>武兴军，下，刺史。隋开皇七年置胜州。大业五年改榆林郡。唐贞观五年於南河地置决胜州，故谓此为东胜州。天宝七年又为榆林郡。乾元元年复为胜州。太祖神册元年破振武军，胜州之民皆趋河东，州废。晋割代北来献，复置。兵事属西南面招讨司。统县二：

　　榆林县。

　　河滨县。

　　金肃州。重熙十二年伐西夏置。割燕民三百户，防秋军一千实之。属西南面招讨司。

　　河清军。西夏归辽，开直路以趋上京。重熙十二年建城，号河清军。徙民五百户，防秋兵一千人实之。属西南面招讨司。

※校勘记

　　一：唐武德四年置北州按新唐书地理志作武德元年置。旧唐书地理志作武德六年。

　　二：开元十八年置云州云州，原误「云中州」。据新唐书地理志改。旧唐书地理志作开元二十年。

　　三：克用取云州州，原误「南」。据太祖纪及新五代史四改。

　　四：天成县金史地理志作天城县。

　　五：长青县兵卫志下同。辽文汇续编董匡信墓志、金史地理志并作长清县。

