<!-- { "loadSidebar": true } -->
　　後明宗养子从珂弑其君自立，倍密报太宗曰：「从珂弑君，盍讨之。」及太宗立石敬瑭为晋主，加兵于洛。从珂欲自焚，召倍与俱，倍不从，遣壮士李彦绅害之，时年三十八。有一僧为收瘗之。敬瑭入洛，丧服临哭，以王礼权厝。後太宗改葬于医巫闾山，　曰文武元皇王。世宗即位，　让国皇帝，陵曰显陵。统和中，更文献。重熙二十年，增　文献钦义皇帝，庙号义宗，及　二后曰端顺，曰柔贞。

　　倍初市书至万卷，藏于医巫闾绝顶之望海堂。通阴阳，知音律，精医药、砭概之术。工辽、汉文章，尝译阴符经。善画本国人物，如射骑、猎雪骑、千鹿图，皆入宋秘府。然性刻急好杀，婢妾微过，常加　灼。夏氏惧而求削发为尼。五子：长世宗，次娄国、稍、隆先、道隐，各有传。<二>

　　平王隆先，字团隐，母大氏。

　　景宗即位，始封平王。未几，兼政事令，留守东京。薄赋税，省刑狱，恤鳏寡，数荐贤能之士。後与统军耶律室鲁同讨高丽有功，还薨，葬医巫闾山之道隐谷。

　　平王为人聪明，博学能诗，有阆苑集行于世。

　　保宁之季，其子陈哥与渤海官属谋杀其父，举兵作乱，上命　裂于市。

　　晋王道隐，字留隐，母高氏。

　　道隐生于唐，人皇王遭李从珂之害，时年尚幼，洛阳僧匿而养之，因名道隐。太宗灭唐，还京，诏赐外罗山地居焉。性沉静，有文武才，时人称之。

　　景宗即位，封蜀王，为上京留守。乾亨元年，迁守南京，号令严肃，民获安业。居数年，徙封荆王。<三>统和初，病薨，追封晋王。

　　论曰：自古新造之国，一传而太子让，岂易得哉？辽之义宗，可谓盛矣！然让而见疑，岂不兆於建元称制之际乎？斯则一时君臣昧於礼制之过也。

　　束书浮海，寄迹他国，思亲不忘，问安不绝，其心甚有足谅者焉。观其始慕泰伯之贤而为远适之谋，终疾陈　之恶而有请讨之举，志趣之卓，盖已见於早岁先祀孔子之言欤。善不令终，天道难诘，得非性卞嗜杀之所致也！

　　虽然，终辽之代，贤圣继统，皆其子孙。至德之报，昭然在兹矣。

　　章肃皇帝，小字李胡，一名洪古，字奚隐，太祖第三子，母淳钦皇后萧氏。

　　少勇悍多力，而性残酷，小怒辄　人面，或投水火中。太祖尝观诸子寝，李胡缩项卧内，曰：「是必在诸子下。」又尝大寒，命三子采薪。太宗不择而取，最先至；人皇王取其乾者束而归，後至；李胡取少而弃多，既至，袖手而立。太祖曰：「长巧而次成，少不及矣。」而母笃爱李胡。

　　天显五年，遣徇地代北，攻寰州，多俘而还，遂立为皇太弟，兼天下兵马大元帅。太宗亲征，常留守京师。世宗即位镇阳，太后怒，遣李胡将兵击之，至泰德泉，为安端、留哥所败。太后与世宗隔潢河而阵，各言举兵意。耶律屋质入谏太后曰：「主上已立，宜许之。」时李胡在侧，作色曰：「我在，兀欲安得立？」屋质曰：「奈公酷暴失人心何！」太后顾李胡曰：「昔我与太祖爱汝异於诸子，谚云『偏怜之子不保业，难得之妇不主家。』我非不欲立汝，汝自不能矣。」及会议，世宗使解剑而言。和约既定，趋上京。会有告李胡与太后谋废立者，徙李胡祖州，禁其出入。

　　穆宗时，其子喜隐谋反，辞逮李胡，囚之，死狱中，年五十，葬玉峰山西谷。统和中，追　钦顺皇帝。重熙二十一年，更　章肃，后曰和敬。二子：宋王喜隐、卫王宛。<四>

　　喜隐，字完德，雄伟善骑射，封赵王。应历中，谋反，事觉，上临问有状，以亲释之。未几，复反，下狱。景宗即位，闻有赦，自去其械而朝。上怒曰：「汝罪人，何得擅离禁所。」诏诛守者，复置于狱。及改元保宁，乃宥之，妻以皇后之姊，复爵，王宋。

　　喜隐轻　无恒，小得志即骄。上尝召，不时至，怒而鞭之，由是愤怨谋乱。

　　贬而复召，适见上与刘继元书，辞意卑逊，谏曰：「本朝於汉为祖，书旨如此，恐亏国体。」帝寻改之。授西南面招讨使，命之河东索吐蕃户，<五>稍见进用。复诱群小谋叛，上命械其手足，筑圜土囚祖州。宋降卒二百馀人欲劫立喜隐，以城坚不得入，立其子留礼寿，上京留守除室擒之。留礼寿伏诛，赐喜隐死。

　　论曰：李胡残酷骄盈，太祖知其不才而不能教，太后不知其恶而溺爱之。初以屋质之言定立世宗，而复谋废立。子孙继以逆诛，并及其身，可哀也已。

　　夫自太祖之世，剌葛、安端首倡祸乱，太祖既不之诛，又复用之，固为有君人之量。然惟太祖之才足以驾驭，庶乎其可也。李胡而下，宗王反侧，无代无之，辽之内难，与国始终。厥後嗣君，虽严法以绳之，卒不可止。乌呼，创业垂统之主，所以贻厥孙谋者，可不审欤！

　　顺宗，名浚，小字耶鲁斡，道宗长子，母宣懿皇后萧氏。幼而能言，好学知书。道宗尝曰：「此子聪慧，殆天授欤！」

　　六岁，封梁王。明年，从上猎，矢连发三中。<六>上顾左右曰：「朕祖宗以来，骑射绝人，棕震天下。是儿虽幼，不坠其风。」後遇十鹿，射获其九。帝喜，设宴。八岁，立为皇太子。大康元年，兼领北南枢密院事。

　　及母后被害，太子有忧色。耶律乙辛为北院枢密使，常不自安。会护卫萧忽古谋害乙辛，事觉，下狱。副点检萧十三谓乙辛曰：「臣民心属太子，公非阀阅，一日若立，吾辈措身何地！」乃与同知北院宣徽事萧特特谋构陷太子，阴令右护卫太保耶律查剌<七>诬告都宫使耶律撒剌、知院萧速撒、<八>护卫萧忽古谋废立。诏按无迹，不治。

　　乙辛复令牌印郎君萧讹都斡等言：「查剌前告非妄，臣实与谋，欲杀耶律乙辛等，然後立太子。臣若不言，恐事发连坐。」帝信之，幽太子于别室，以耶律燕哥鞫按。太子具陈枉状曰：「吾为储副，尚何所求。公当为我辨之。」燕哥乃乙辛之党，易其言为款伏。上大怒，废太子为庶人。将出，曰：「我何罪至是！」十三叱登车，遣卫士阖其扉。徙于上京，囚圜堵中。乙辛寻遣达鲁古、撒八往害之，<九>太子年方二十，上京留守萧挞得绐以疾薨闻。上哀之，命有司葬龙门山。欲召其妃，乙辛阴遣人杀之。

　　帝後知其冤，<一○>悔恨无及，　曰昭怀太子，以天子礼改葬玉峰山。乾统初，追尊大孝顺圣皇帝，庙号顺宗，妃萧氏贞顺皇后。一子，延禧，即天祚皇帝。

　　论曰：道宗知太子之贤，而不能辨乙辛之诈，竟绝父子之亲，为万世惜。乙辛知为一身之计，不知有君臣之义，岂复知有太子乎！奸邪之臣乱人家国如此，可不戒哉！可不戒哉！

　　晋王，小字敖卢斡，天祚皇帝长子，母曰文妃萧氏。

　　甫髫龀，驰马善射。出为大丞相耶律隆运後，封晋王。性乐道人善，而矜人不能。时宫中见读书者辄斥。敖卢斡尝入寝殿，见小底茶剌阅书，因取观。会诸王至，阴袖而归之，曰：「勿令他人见也。」一时号称长者。

　　及长，积有人望，内外归心。保大元年，南军都统耶律余睹与其母文妃密谋立之，事觉，余睹降金，文妃伏诛，敖卢斡实不与谋，免。二年，耶律撒八等复谋立，不克。上知敖卢斡得人心，不忍加诛。令缢杀之。或劝之亡，敖卢斡曰：「安忍为蕞尔之躯，而失臣子之大节。」遂就死。闻者伤之。

　　论曰：天祚不君，臣下谋立其子，适以杀之。敖卢斡重君父之命，不亡而死，申生其恭矣乎！

※校勘记

　　一∶　明宗以庄宗后夏氏妻之　按国志一四：「以庄宗後宫夏氏赐之。」五代会要一：庄宗昭容夏氏，封虢国夫人。新五代史一四亦称：明宗立，悉放庄宗时宫人还其家，「虢国夫人夏氏无所归，乃以河阳节度使夏鲁奇同姓也，因以归之。後嫁李赞华。」夏氏为庄宗後宫，非皇后。

　　二∶　娄国稍隆先道隐各有传　按隆先、道隐下文有附传，娄国传见卷一一二，惟稍无传。此处当是沿袭耶律俨、陈大任旧史之文，而稍传实被删去。　　三∶　乾亨元年迁守南京至居数年徙封荆王　按纪乾亨元年十二月，蜀王道隐南京留守，徙封荆王。又四年十二月道隐奏事，亦称南京留守荆王。统和元年正月道隐疾，亦作荆王。非迁南京留守後数年始封荆王。

　　四∶　卫王宛　宛，原误「完」。按纪应历三年十月，又皇子表、皇族表及大典五二五二并作宛，据改。

　　五∶　授西南面招讨使命之河东索吐蕃户　按纪保宁九年六月，以喜隐为西南面招讨使；乾亨二年六月，「喜隐复谋反，囚于祖州」。此三年内无吐蕃户入河东者。惟保宁九年十一月称：「吐谷浑叛入太原者四百馀户，索而还之。」吐蕃应是吐浑（即吐谷浑）之误。

　　六∶　矢连发三中　连发三中，大典一三一九四引作三发三中。

　　七∶　右护卫太保耶律查剌　右护卫太保，原误「护尉太保」。据纪大康三年五月及百官志一改。

　　八∶　知院萧速撒　萧，原误「耶律」。据纪大康二年六月及卷九九本传改。

　　九∶　撒八　卷一一○耶律乙辛传作撒把。

　　一○∶帝後知其冤　帝，原误「州」。据大典五二五二改。

　





第七十三卷　　列传第三

耶律曷鲁萧敌鲁弟阿古只耶律斜涅赤姪老古颇德耶律欲稳耶律海里

　　耶律曷鲁，字控温，一字洪隐，迭剌部人。祖匣马葛，简宪皇帝兄。父偶思，遥辇时为本部夷离　，曷鲁其长子也。

　　性质厚。在髫　，与太祖游，从父释鲁奇之曰：「兴我家者，必二儿也。」太祖既长，相与易裘马为好，然曷鲁事太祖弭谨。会滑哥弑其父释鲁，太祖顾曷鲁曰：「滑哥弑父，料我必不能容，将反噬我。今彼归罪台哂为解，我姑与之。是贼吾不忘也！」自是，曷鲁常佩刀从太祖，以备不虞。

　　居久之，曷鲁父偶思病，召曷鲁曰：「阿保机神略天授，汝率诸弟赤心事之。」已而太祖来问疾，偶思执其手曰：「尔命世奇才。吾儿曷鲁者，他日可委以事，吾已谕之矣。」既而以诸子属之。

　　太祖为挞马　沙里，叁预部族事，曷鲁领数骑召小黄室韦来附。太祖素有大志，而知曷鲁贤，军国事非曷鲁议不行。会讨越兀与乌古部，曷鲁为前锋，战有功。

