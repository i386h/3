<!-- { "loadSidebar": true } -->
　　檀州，武威军，下，刺史。本燕渔阳郡地，汉为白檀县。魏书，曹公历白檀，破乌丸於柳城。续汉书，白檀在右北平。元魏创密云郡，兼置安州。後周改为元州。隋开皇十八年割燕乐、密云二县置檀州。唐天宝元年改密云郡，乾元元年复为檀州。辽加今军号。有桑溪、鲍丘山、桃花山、螺山。统县二：

　　密云县。本汉白檀县，後汉以居奚。元魏置密云郡，领白檀、要阳、密云三县。高齐废郡及二县，来属。户五千。

　　行唐县。本定州行唐县。太祖掠定州，破行唐，尽驱其民，北至檀州，择旷土居之，凡置十寨，仍名行唐县。隶彰愍宫。户三千。

　　涿州，永泰军，上，刺史。汉高祖六年分燕置涿郡，魏文帝改范阳郡，晋为范阳国，元魏复为郡。隋开皇二年罢郡，属幽州，大业三年以幽州为涿郡。唐武德元年郡废，为涿县，七年改范阳县，大历四年置涿州。石晋以归太宗。有大房山、六聘山、涿水、楼桑河、横沟河、礼逊河、祁沟河。统县四：

　　范阳县。本汉涿县。唐武德中，改范阳县。有涿水、范水。户一万。

　　固安县。本汉方城县，先属广阳国。隋开皇九年，自易州涞水县移置，属幽州，取汉故安县名。唐武德四年属北义州，徙治章信堡。贞观二年义州废，移今治，复属幽州。在州东南九十里。户一万。

　　新城县。本汉新昌县。唐大历四年析固安县置，後省。後唐天成四年复析范阳县置。在州南六十里。户一万。

　　归义县。本汉易县地。齐并入县。唐武德五年置北义州，州废，复置县来属。民居在巨马河南，侨治新城。户四千。

　　易州，高阳军，上，刺史。汉为易、故安二县地。<一四>隋置易州，隋末为上谷郡。唐武德四年复易州。天宝元年仍上谷郡。乾元元年又改易州。五代隶定州节度使。会同九年孙方简以其地来附。应历九年为周世宗所取，後属宋。统和七年攻克之，升高阳军。有易水、涞水、狼山、太宁山、白马山。统县三：

　　易县。本汉县，故城在今县东南六十里。齐天保七年省。隋开皇十六年，於故安城西北隅置县，即今县治也。户二万五千。

　　涞水县。本汉道县，<一五>今县北一里故道城是也。元魏移於故城南，即今县置。周大象二年省。隋开皇十八年改涞水县。<一六>在州东四十里。有涞水。户二万七千。

　　容城县。本汉县，先属涿郡，故城在雄州西南。唐武德五年属北义州。贞观元年还本属。圣历二年改全忠县。天宝元年复名容城县。在州东八十里。户民皆居巨马河南，侨治涿州新城县。户五千。

　　蓟州，尚武军，上，刺史。秦渔阳、右北平二郡地。隋开皇中徙治玄州总管府，炀帝改渔阳郡。唐武德元年废入幽州，开元十八年分立蓟州。统县三：

　　渔阳县。本汉县，属渔阳郡。晋省，复置。元魏省。唐属幽州，开元十八年置蓟州。有鲍丘水。户四千。

　　三河县。本汉临县地，唐开元四年析潞州置。<一七>户三千。

　　玉田县。本春秋无终子国。汉置无终县，属右北平郡。元魏属渔阳郡治，省，唐武德二年复置。贞观初省，乾封中复置。万岁通天元年更名玉田，属营州。开元四年还属幽州。八年属营州。十一年又属幽州。十八年来属。搜神记：「雍伯，洛阳人，性孝，父母没，葬无终山。山高八十里，上无水，雍伯置饮。人有就饮者，与石一斗，种生玉，因名玉田。」户三千。

　　景州，清安军，下，刺史。本蓟州遵化县，重熙中置。户三千。遵化县，本唐平州买马监，为县来属。

　　平州，辽兴军，上，节度。商为孤竹国，春秋山戎国。秦为辽西、右北平二郡地，汉因之。汉末，公孙度据有，传子康、孙渊，入魏。隋开皇中改平州，大业初复为郡。唐武德初改州，天宝元年仍北平郡。後唐复为平州。太祖天赞二年取之，以定州俘户错置其地。统州二、县三：

　　卢龙县。本肥如国。春秋晋灭肥，肥子奔燕，受封於此。汉、晋属辽西郡。元魏为郡治，兼立平州。北齐属北平郡。隋开皇中，省肥如，入新昌。十八年改新昌曰卢龙。唐为平州，後因之。户七千。

　　安喜县。本汉令支县地，久废。太祖以定州安喜县俘户置。在州东北六十里。户五千。

　　望都县。本汉海阳县，久废。太祖以定州望都县俘户置。有海阳山。县在州南三十里。户三千

　　滦州，永安军，中，刺史。本古黄洛城。滦河环绕，在卢龙山南。齐桓公伐山戎，见山神俞鬼，即此。秦为右北平。汉为石城县，後名海阳县。汉末为公孙度所有。晋以後属辽西。石晋割地，在平州之境。<一八>太祖以俘户置。滦州负山带河，为朔汉形胜之地。有扶苏泉，甚甘美，秦太子扶苏北筑长城尝驻此；临榆山，峰峦崛起，高千馀仞，下临渝河。统县三：

　　义丰县。本黄洛故城。黄洛水北出卢龙山，南流入於濡水。汉属辽西郡，久废。唐季入契丹，世宗置县。户四千。

　　马城县。本卢龙县地。唐开元二十八年析置县，以通水运。东北有千金冶，东有茂乡镇。辽割隶滦州。在州西南四十里。户三千。

　　石城县。汉置，属右北平郡，久废。唐贞观中於此置临渝县，万岁通天元年改石城县，在滦州南三十里，唐仪凤石刻在焉。今县又在其南五十里，辽徙置以就盐官。户三千。

　　营州，邻海军，下，刺史。本商孤竹国。秦属辽西郡。汉为昌黎郡。前燕慕容徙都于此。元魏立营州，领昌黎、建德、辽东、乐浪、冀阳、<一九>营丘六郡。後周为高宝宁所据。隋开皇置州，大业改辽西郡。唐武德元年改营州，万岁通天元年始入契丹。圣历二年侨治渔阳。开元五年还治柳城。天宝元年改曰柳城郡。後唐复为营州。太祖以居定州俘户。统县一：

　　广宁县。汉柳城县，<二○>属辽西郡。东北与奚、契丹接境。万岁通天元年，入契丹李万荣。<二一>神龙元年移幽州界。开元四年复旧地。辽改今名。户三千。

※校勘记

　　一：高祖以辽有援立之劳割幽州等十六州以献援立，原误「援力」。按地理志五：「晋高祖以契丹有援立功，割山前、代北地为赂。」又地理志一：「太宗援立晋。」据改。

　　二：榆林之关索隐谓，今山海关，隋书曰渝关，亦曰临渝关。此榆林盖临渝之声同而倒误者。

　　三：开泰元年落军额按纪开泰元年十一月，改幽都府为析津府。

　　四：本晋幽都县索隐谓晋无幽都县，唐志幽州范阳郡有幽都县，晋应作唐。

　　五：昌平县本汉军都县按昌平、军都并汉置县，後魏始废昌平入军都。

　　六：元魏置东燕州平昌郡及昌平县「州平昌」三字原脱。辑本元一统志卷一：「後魏即县郭置东燕州及平昌郡昌平县，後郡废县存，以隶幽州。」据补。

　　七：固节镇据新唐书地理志及太平寰宇记（以下称寰宇记）六九，应作固节县。

　　八：水经注注字原脱。按「雍奴者」云云，非水经经文，为郦道元注，据补。

　　九：因分武清三河潞三县户置三河，原误「香河」。按香河为分武清、三河、潞三县户所新置，非旧有。据改。

　　一○：本泉山地索隐：「泉山上当有玉字。清一统志玉泉山在宛平县西北二十五里。玉河源出于玉泉山，亦名御河。玉河废县在宛平县西南。」

　　一一：北渡范水刘李河渡，原误「复」。据王曾行程录改。又行程录范水上有涿水，下文元和殿後有洪政殿。

　　一二：齐长城按此地非齐境，索隐谓齐当作燕。昌平山水记则谓北齐天保中所筑。

　　一三：改归化郡郡，原误「县」。据旧唐书地理志及寰宇记六九改。

　　一四：易故安二县地故安，原误「安故」，据汉书地理志及上文改。

　　一五：本汉道县索隐谓「道」当作屰，汉志注：「屰，古遒字，音字由反。」续志亦作屰，晋志始作遒。

　　一六：周大象二年省隋开皇十八年改涞水县「二年省，隋开皇」六字原脱。按周大象三年二月为隋所灭，无十八年。寰宇记六七云，後周大象二年省遒县入涿县。隋志云，开皇元年以范阳为遒，更置范阳於此；六年为固安，八年废；十年又置为永阳，十八年改为涞水。据补。

　　一七：本汉临县地唐开元四年析潞州置考异谓「」当作。索隐云：「两汉志俱无临县。唐武德二年析潞县置临。贞观元年省。开元四年复析潞县置三河县，即临故地。」

　　一八：石晋割地在平州之境此九字衍文。按石晋割地在太宗时，滦州为太祖以俘户置，不在十六州之内。

　　一九：冀阳冀，原误「翼」，据魏书地形志、隋书地理志改。

　　二○：广宁县汉柳城县拾遗云，汉当作唐。元丰九域志：「河北路营州下都督柳城郡，领羁縻四州，柳城一县。」汉柳城在中京道。索隐谓自此以下至「复旧地」，应移入中京道兴中县下。

　　二一：李万荣荣，原误「营」，据世表及旧唐书一九九、新唐书二一九契丹传改。

　





第四十一卷　　志第十一

地理志五

西京道

　　西京大同府，陶唐冀州之域。虞分并州。夏复属冀州。周职方，正北曰并州。战国属赵，武灵王始置云中郡。秦属代王国，後为平城县。魏属新兴郡。晋仍属雁门。刘琨表封猗卢为代王，都平城。元魏道武於此遂建都邑。孝文帝改为司州牧，置代尹，迁都洛邑，改万年，又置怛州。高齐文宣帝废州为安镇，今谓之东城，寻复州。周复安镇，改朔州。隋仍为镇。唐武德四年置北州，<一>七年废。贞观十四年移云中定襄县於此。永淳元年默啜为民患，移民朔州。开元十八年置云州。<二>天宝元年改云中郡。乾元元年曰云州。乾符三年，大同军节度使李国昌子克用为云中守捉使，杀防御使，据州以闻。僖宗赦克用，以国昌为大同军防御使，不受命。广明元年，李琢攻国昌，国昌兵败，与克用奔北地。黄巢入京师，诏发代北军，寻赦国昌，使讨贼。克用率三万五千骑而南，收京师，功第一，国昌封陇西郡王。国昌卒，克用取云州。<三>既而所向失利，乃卑词厚礼，与太祖会于云州之东城，谋大举兵攻梁，不果。克用子存灭梁，是为唐庄宗。同光三年，复以云州为大同军节度使。晋高祖代唐，以契丹有援立功，割山前、代北地为赂，大同来属，因建西京。

