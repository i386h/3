<!-- { "loadSidebar": true } -->
　　秋七月癸未，沙等及宋兵战于高梁河，少却；休哥、斜轸横击，大败之。宋主仅以身免，至涿州，窃乘驴车遁去。甲申，击宋馀军，所杀甚众，获兵仗、器甲、符印、粮馈、货币不可胜计。辛丑，耶律沙遣人上俘获，以权知南京留守事韩德让、权南京马步军都指挥使耶律学古、知三司事刘弘皆能安人心，捍城池，并赐诏褒奖。

　　八月壬子，阻卜惕隐曷鲁、夷离阿里睹等来朝。乙丑，耶律沙等献俘。丙寅，以白马之役责沙、抹只，复以走宋主功释之；奚底遇敌而退，以剑背击之；撒合虽却，部伍不乱，宥之；冀王敌烈麾下先遁者斩之，都监以下杖之。壬申，宴沙、抹只等将校，赐物有差。

　　九月己卯，燕王韩匡嗣为都统，南府宰相耶律沙为监军，惕隐休哥、南院大王斜轸、权奚王抹只等各率所部兵南伐；仍命大同军节度使善补领山西兵分道以进。

　　冬十月乙丑，韩匡嗣与宋兵战於满城，败绩。辛未，太保矧思与宋兵战於火山，败之。乙亥，诏数韩匡嗣五罪，赦之。

　　十一月戊寅，宴赏休哥及有功将校。乙未，南院枢密使兼政事令郭袭上书谏畋猎，嘉纳之。辛丑，冬至，赦，改元乾亨。

　　十二月乙卯，燕王韩匡嗣遥授晋昌军节度使，降封秦王。壬戌，蜀王道隐南京留守，徙封荆王。

　　是冬，驻跸南京。

　　二年春正月丙子朔，封皇子隆绪为梁王，隆庆为王。丁亥，以惕隐休哥为北院大王，前枢密使贤适封西平郡王。

　　二月戊辰，如清河。

　　三月丁亥，西南面招讨副使耶律王六、太尉化哥遣人献项俘。

　　闰月庚午，有鸨飞止御帐，获以祭天。

　　夏四月庚辰，祈雨。戊子，清暑燕子城。

　　五月，雷火乾陵松。

　　六月己亥，喜隐复谋反，囚于祖州。

　　秋七月戊午，王六等献项俘。

　　八月戊戌，东幸。

　　冬十月辛未朔，命巫者祠天地及兵神。辛巳，将南伐，祭旗鼓。癸未，次南京。丁亥，获敌人，射鬼箭。庚寅，次固安，以青牛白马祭天地。己亥，围瓦挢关。

　　十一月庚子朔，宋兵夜袭营，突吕不部节度使萧干及四捷军详稳耶律痕德战却之。<四>壬寅，休哥败宋兵於瓦挢东，守将张师引兵出战，休哥奋击，败之。戊申，宋兵阵於水南，休哥涉水击破之，追至莫州，杀伤甚众。己酉，宋兵复来，击之殆尽。丙辰，班师。乙丑，还次南京。

　　十二月庚午朔，休哥拜于越。大飨军士。

　　三年春二月丙子，东幸。己丑，复幸南京。

　　三月乙卯，皇子韩八卒。<五>辛酉，葬潢、土二河之间，置永州。以秦王韩匡嗣为西南面招讨使。

　　夏五月丙午，上京汉军乱，劫立喜隐不克，伪立其子留礼寿，上京留守除室擒之。

　　秋七月甲子，留礼寿伏诛。

　　冬十月，如蒲瑰坡。

　　十一月辛亥，加除室同政事门下平章事。是月，以南院枢密使郭袭为武定军节度使。

　　十二月，以辽兴军节度使韩德让为南院枢密使。

　　四年春正月己亥，如华林、天柱。

　　三月乙未，清明。与诸王大臣较射，宴饮。

　　夏四月，自将南伐。至满城，战不利，守太尉奚瓦里中流矢死。统军使善补为伏兵所围，枢密使斜轸救免，诏以失备杖之。

　　五月，班师。清暑燕子城。

　　秋七月壬辰，遣使赐喜隐死。

　　八月，如西京。

　　九月庚子，幸云州。甲辰，猎于祥古山，帝不豫。壬子，次焦山，崩於行在。年三十五，在位十三年。遗诏梁王隆绪嗣位，军国大事听皇后命。统和元年正月壬戌，上尊孝成皇帝，庙号景宗。重熙二十一年，加孝成康靖皇帝。

　　赞曰：辽兴六十馀年，神册、会同之间，日不暇给；天禄、应历之君，不令其终；保宁而来，人人望治。以景宗之资，任人不疑，信赏必罚，若可与有为也。而竭国之力以助河东，破军杀将，无救灭亡。虽一取偿於宋，得不偿失。知匡嗣之罪，数而不罚；善郭袭之谏，纳而不用；沙门昭敏以左道乱德，宠以侍中。不亦惑乎！

※校勘记

　　一：九月癸未朔朔字，据朔考补。

　　二：五月己卯朔朔字，据朔考补。

　　三：北院大王奚底按卷八四萧干传作五院纠详稳奚底。

　　四：突吕不部节度使萧干及四捷军详稳耶律痕德战却之按卷八四萧干传作「宋兵围瓦挢，夜袭我营，干及耶律匀骨战却之」。

　　五：皇子韩八卒韩八，纪统和元年五月、皇子表并作药师奴。

　





第十卷　　本纪第十

圣宗耶律隆绪一

　　圣宗文武大孝宣皇帝，讳隆绪，小字文殊奴。景宗皇帝长子，母曰睿智皇后萧氏。帝幼喜书翰，十岁能诗。既长，精射法，晓音律，好绘画。乾亨二年，封梁王。

　　四年秋九月壬子，景宗崩。癸丑，即皇帝位於柩前，时年十二。皇后奉遗诏摄政，诏谕诸道。

　　冬十月己未朔，帝始临朝。辛酉，群臣上尊号曰昭圣皇帝，尊皇后为皇太后，大赦。以南院大王勃古哲总领山西诸州事，北院大王、于越休哥为南面行军都统，奚王和朔奴副之，同政事门下平章事萧道宁领本部军驻南京。乙丑，如显州。

　　十一月甲午，置乾州。

　　十二月戊午朔，耶律速撒讨阻卜。辛酉，南京留守荆王道隐奏宋遣使献犀带请和，诏以无书却之。甲子，挞剌干乃万十醉言宫掖事，<一>法当死，杖而释之。辛未，西南面招讨使秦王韩匡嗣薨。<二>癸酉，奉大行皇帝梓宫于涂殿。庚辰，省置中台省官。

　　统和元年春正月戊午朔，以大行在殡，不受朝。乙丑，奉遗诏，召先帝庶兄质睦于涂殿前，复封宁王。加宰相室、宣徽使普领等恩。丙寅，荆王道隐有疾，诏遣使存问。是日，皇太后幸其邸视疾。戊辰，以乌隈乌骨里部节度使耶律章瓦同政事门下平章事。甲戌，荆王道隐薨，辍朝三日，追封晋王，遣使抚慰其家。丙子，以于越休哥为南京留守，仍赐南面行营总管印绶，总边事。渤海挞马解里以受先帝厚恩，乞殉葬，诏不许，赐物以旌之。戊寅，遣使赐于越休哥及奚王筹宁、统军使颇德等汤药。命恳笃持送休哥下车榜，以谕燕民。辛巳，速撒献阻卜俘。壬午，涿州刺史安吉奏宋筑城河北，诏留守于越休哥挠之，勿令就功。赵妃及公主胡骨典、奚王筹宁、宰相安宁、北大王普奴宁、惕隐屈烈、吴王稍、宁王只没与潢帐、国舅、契丹、汉官等并进助山陵费。癸未，齐国公主率内外命妇进物如之。甲申，西南面招讨使韩德威奏项十五部侵边，以兵击破之。乙酉，以速撒破阻卜，下诏褒美；仍谕与大汉讨项诸部。丁亥，枢密使兼政事令室以年老请解兼职，诏不允。

　　二月戊子朔，禁所在官吏军民不得无故聚众私语及冒禁夜行，违者坐之。己丑，南京奏，闻宋多聚粮边境及宋主将如台山，<三>诏休哥严为之备。甲午，葬景宗皇帝於乾陵，以近幸朗、掌饮伶人挞鲁为殉。上与皇太后因为书附上大行。丙申，皇太后诣陵置奠，命绘近臣於御容殿，赐山陵工人物有差。庚子，以先帝遗物赐皇族及近臣。辛丑，南京统军使耶律善补奏宋边七十馀村来附，诏抚存之。乙巳，以御容殿为玉殿，酒谷为圣谷。速撒奏讨项捷，遣使慰劳。戊申，以惕隐化哥为北院大王，解领为南府宰相。辛亥，幸圣山，遂谒三陵。甲寅，以皇女长寿公主下嫁国舅宰相萧婆项之子吴留。<四>

　　三月戊午天德军节度使颓剌父子战殁，以其弟涅离袭爵。己未，次独山。遣使赏西南面有功将士。辛酉，以大父帐太尉耶律曷鲁宁为惕隐。甲子，驻跸辽河之平淀。辛巳，以国舅、同平章事萧道宁为辽兴军节度使，仍赐号忠亮佐理功臣。壬午，以青牛白马祭天地。

　　夏四月丙戌朔，幸东京。以枢密副使耶律末只兼侍中，为东京留守。庚寅，谒太祖庙。癸巳，诏赐物命妇寡居者。丙申，南幸。辛丑，谒三陵，以东京所进物分赐陵寝官吏。复诏赐西南路招讨使大汉剑，不用命者得专杀。壬寅，致享于凝神殿。癸卯，谒乾陵。乙巳，遣人以酒脯祭平章耶律河阳墓。庚戌，幸夫人乌骨里第，谒太祖御容，礼毕，幸公主胡古典第饮，赐与甚厚。壬子，大臣以太后预政，宜有尊号，请下有司详定册礼。诏枢密院谕沿边节将，至行礼日，止遣子弟奉表称贺，恐失边备。枢密请诏北府司徒颇德译南京所进律文，从之。遂如徽州。以耶律庆朗为信州节度使。

　　五月丙辰朔，国舅、政事门下平章事萧道宁以皇太后庆寿，请归父母家行礼，而齐国公主及命妇、群臣各进物。设宴，赐国舅帐年物有差。壬戌，西南路招讨请益兵讨西突厥诸部，诏北王府耶律蒲奴宁以敌毕、迭烈二部兵赴之。癸亥，以于越休哥在南院过用吏人，诏南大王毋相循袭。庚午，耶律善补招亡入宋者，得千馀户归国，诏令抚慰。辛未，次永州，祭王子药师奴墓。乙亥，诏近臣议皇太后上尊号册礼，枢密使韩德度以後汉太后临朝故事草定上之。丙子，以青牛白马祭天地。戊寅，幸木叶山。西南路招讨使大汉奏，近遣拽剌跋剌哥谕项诸部，来者甚众，下诏褒美。

　　六月乙酉朔，诏有司，册皇太后日，给三品以上法服，三品以下用大射柳之服。西南路招讨使奏项酋长执夷离子隈引等乞内附，诏抚纳之，仍察其诚伪，谨边备。丙戌，还上京。己丑，有司奏，同政事门下平章事、驸马都尉卢俊与公主不协，诏离之，遂出俊为兴国军节度使。辛卯，有事于太庙。甲午，上率群臣上皇太后尊号曰承天皇太后，群臣上皇帝尊号曰天辅皇帝，大赦，改元统和。丁未，覃恩中外，文武官各进爵一级。以枢密副使耶律斜轸守司徒。

　　秋七月甲寅朔，皇太后听政。乙卯，上亲录囚。王子司徒娄国坐称疾不赴山陵，笞二十。辛酉，行再生礼。癸酉，临潢尹兖进饮馔。上与诸王分朋击鞠。丙子，韩德威遣详稳辖马上破项俘获数，并送夷离之子来献。辛巳，赏西南面有功将士。

　　八月戊子，上西巡。己丑，谒祖陵。辛卯，皇太后祭楚国王萧思温墓。癸巳，上与皇太后谒怀陵，遂幸怀州。甲午，上与斜轸於太后前易弓矢鞍马，约以为友。己亥，猎赤山，遣使荐熊肪、鹿脯于乾陵之凝神殿。以政事令孙桢无子，诏国舅小翁帐郎君桃隈为之後。乙巳，诏于越休哥提点元城。壬子，韩德威表请伐项之复叛者，诏许之；仍发别部兵数千以助之。

