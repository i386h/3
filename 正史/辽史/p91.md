<!-- { "loadSidebar": true } -->
　　太宗伐晋还，至栾城崩，诸将欲立世宗，以李胡及寿安王在朝，犹豫未决。时安抟直宿卫，世宗密召问计。安抟曰：「大王聪安宽恕，人皇王之嫡长；先帝虽有寿安，天下属意多在大王。今若不断，後悔无及。」会有自京师来者，安抟诈以李胡死传报军中，皆以为信。於是安抟诣北、南二大王计之。北院大王　闻而遽起曰：「吾二人方议此事。先帝尝欲以永康王为储贰，今日之事有我辈在，孰敢不从！但恐不白太后而立，为国家启衅。」安抟对曰：「大王既知先帝欲以永康王为储副，况永康王贤明，人心乐附。今天下甫定，稍缓则大事去矣。若白太后，必立李胡。且李胡残暴，行路共知，果嗣位，如社稷何？」南院大王吼曰：「此言是也。吾计决矣！」乃整军，召诸将奉世宗即位于太宗柩前。

　　帝立，以安抟为腹心，总知宿卫。是岁，约和于潢河横渡。太后问安抟曰：「吾与汝有何隙？」安抟以父死为对，太后默然。及置北院枢密使，上命安抟为之，赐奴婢百口，宠任无比，事皆取决焉。然性太宽，事循苟简，豪猾纵恣不能制。天禄末，察割兵犯御幄，又不能讨，由是中外短之。

　　穆宗即位，以立世宗之故，不复委用。应历三年，或诬安抟与齐王罨撒葛谋乱，系狱死。　撒给，左皮室详稳。

　　耶律　，字敌辇，隋国王释鲁孙，南院夷离　绾思子。少有器识，人以公辅期之。

　　太祖时，虽未官，常任以事。太宗即位，为惕隐。天显末，帝援河东，　为先锋，败张敬达军於太原北。会同中，迁北院大王。及伐晋，复为先锋，与梁汉璋战於瀛州，败之。

　　太宗崩于栾城，南方州郡多叛，士马困乏，军中不知所为。　与耶律吼定策立世宗，乃令诸将曰：「大行上宾，神器无主，永康王人皇王之嫡长，天人所属，当立；有不从者，以军法从事。」诸将皆曰：「诺。」世宗即位，赐宫户五十，拜于越。卒，年五十四。

　　耶律颓昱，字团宁，孟父楚国王之後。父末掇，尝为夷离　。

　　颓昱性端直。会同中，领九石烈部，政济宽猛。世宗即位，为惕隐。天禄三年，兼政事令，封漆水郡王。

　　及穆宗立，以匡赞功，尝许以本部大王。後将葬世宗，颓昱恳言於帝曰：「臣蒙先帝厚恩，未能报；幸及大葬，臣请陪位。」帝由是不悦，寝其议。薨。

　　耶律挞烈，字涅鲁衮，六院部郎君　古直之後。沉厚多智，有任重才。年四十未仕。

　　会同间，为边部令稳。应历初，升南院大王，均赋役，劝耕稼，部人化之，户口丰殖。时周人侵汉，以挞烈都统西南道军援之。周已下太原数城，汉人不敢战。及闻挞烈兵至，周主遣郭从义、尚钧等率精骑拒於忻口。挞烈击败之，获其将史彦超，周军遁归，复所陷城邑，汉主诣挞烈谢。及汉主殂，宋师来伐，上命挞烈为行军都统，发诸道兵救之。既出雁门，宋谍知而退。

　　保宁元年，加兼政事令，致政。乾亨初，召之。上见须发皓然，精力犹健，问以政事，厚礼之。以疾薨，年七十九。

　　挞烈凡用兵，赏罚信明，得士卒心。河东单弱，不为周、宋所并者，挞烈有力焉。在治所不修边幅，百姓无称，年谷屡稔。时耶律屋质居北院，挞烈居南院，俱有政迹，朝议以为「富民大王」云。

　　赞曰：立嗣以嫡，礼也。太宗崩，非安抟、吼、谋而克断，策立世宗，非屋质直而能谏，杜太后之私，折李胡之暴，以成横渡之约，则乱将谁定？四臣者，庶几春秋首止之功哉。

※校勘记

　　一∶　四年汉刘继元遣使来贡至五年五月薨　五年原作「是年」，即四年。按纪汉遣使来贡，在三年十月。四年二月，汉以皇子生遣使来贺。五年五月癸亥，于越屋质薨。据改。

　　二∶　何鲁不讨之　按纪保宁七年七月，「黄龙府卫将燕颇杀都监张琚以叛，遣敞史耶律曷里必讨之」。曷里必即何鲁不。

　





第七十八卷　　列传第八

耶律夷腊葛萧海璃萧护思萧思温萧继先

　　耶律夷腊葛，字苏散，本宫分人检校太师合鲁之子。

　　应历初，以父任入侍。数岁，始为殿前都点检。时上新即位，疑诸王有异志，引夷腊葛为布衣交，一切机密事必与之谋，迁寄班都知，赐宫户。

　　时上酗酒，数以细故杀人。有监雉者因伤雉而亡，获之欲诛，夷腊葛谏曰：「是罪不应死。」帝竟杀之，以尸付夷腊葛曰：「收汝故人！」夷腊葛终不为止。复有监鹿详稳亡一鹿，下狱当死，夷腊葛又谏曰：「人命至重，岂可为一兽杀之？」良久，得免。

　　辽法，　歧角者，惟天子得射。会秋猎，善为鹿鸣者呼一　至，命夷腊葛射，应弦而踣。上大悦，赐金、银各百两，名马百疋，及黑山东抹真之地。

　　後穆宗被弑，坐守卫不严，被诛。

　　萧海璃，字寅的哂，其先遥辇氏时为本部夷离；父塔列，天显间为本部令稳。

　　海璃貌魁伟，膂力过人。天禄间，娶明王安端女因翁主。应历初，察割乱，　因连坐，继娶嘲瑰翁主。上以近戚，嘉其勤笃，命预北府宰相选。顷之，总知军国事。

　　时诸王多坐反逆，海璃为人廉谨，达政体，每被命按狱，多得其情，人无冤者，由是知名。汉主刘承钧每遣使入贡，必别致币物，诏许受之。年五十卒，帝愍悼，辍朝二日。

　　萧护思、字延宁，世为北院吏，累迁御史中丞，总典群牧部籍。

　　应历初，迁左客省使。未几，拜御史大夫。时诸王多坐事系狱，上以护思有才干，诏穷治，称旨，改北院枢密使，仍命世预宰相选。护思辞曰：「臣子孙贤否未知，得一客省使足矣。」从之。

　　上晚岁酗酒，用刑多滥，护思居要地，幎幎自保，未尝一言匡救，议者以是少之。年五十七卒。

　　萧思温，小字寅古，宰相敌鲁之族弟忽没里之子。通书史。

　　太宗时为奚秃里太尉，尚燕国公主，为群牧都林牙。思温在军中，握　修边幅，僚佐皆言非将帅才。寻为南京留守。

　　初，周人攻扬州，上遣思温蹑其後，惮暑不敢进，拨缘边数城而还。後周师来侵，围冯母镇，势甚张。思温请益兵，帝报曰：「敌来，则与统军司并兵拒之；敌去，则务农作，勿劳士马。」会敌入束城，我军退渡滹沱而屯。思温勒兵徐行，周军数日不动。思温与诸将议曰：「敌众而锐，战不利则有後患。不如顿兵以老其师，蹑而击之，可以必胜。」诸将从之。遂与统军司兵会，饰他说请济师。周人引退，思温亦还。

　　已而，周主复北侵，与其将傅元卿、李崇进等分道并进，<一>围瀛州，陷益津、瓦挢、淤口三关，垂迫固安。思温不知计所出，但云车驾旦夕至；麾下士奋跃请战，不从。已而，陷易、瀛、莫等州，京畿人皆震骇，往往遁入西山。思温以边防失利，恐朝廷罪己，表请亲征。会周主荣以病归，思温退至益津，伪言不知所在。遇步卒二千馀人来拒，败之。是年，闻周丧，燕民始安，乃班师。

　　时穆宗湎酒嗜杀，思温以密戚预政，无所匡辅，士论不与。十九年，春　，上射熊而中，思温与夷离毕牙里斯等进酒上寿，帝醉还宫。是夜，为庖人斯奴古等所弑。<二>思温与南院枢密使高勋、飞龙使女里等立景宗。

　　保宁初，为北院枢密使，兼北府宰相，仍命世预其选。上册思温女为后，加尚书令，封魏王。从帝猎闾山，为贼所害。

　　萧继先，字杨隐，小字留只哥。幼颖悟，叔思温命为子，睿智皇后尤爱之。乾亨初，尚齐国公主，拜驸马都尉。

　　统和四年，宋人来侵，继先率逻骑逆境上，<三>多所俘获，上嘉之，拜北府宰相。自是出师，继先必将本府兵先从。拨狼山石垒，从破宋军应州，上南征取通利军，战称捷力。及亲征高丽，以继先年老，留守上京。卒，年五十八。

　　继先虽处富贵，尚俭素，所至以善治称，故将兵攻战，未尝失利，名重戚里。

　　论曰：呜呼！人君之过，莫大於杀无辜。汤之伐桀也，数其罪曰「并告无辜於上下神祗」；武王之伐纣也，数其罪曰「无辜　天」；尧之伐苗民也，吕侯追数其罪曰「杀戮无辜」。迹是言之，夷腊葛之谏，凛凛庶几古君子之风矣。

　　虽然，善谏者不谏於已然。盖必先得於心术之微，如察脉者，先其病而治之，则易为功。穆宗沈湎失德，盖其资富强之势以自肆久矣。使群臣於造次动作之际，此谏彼诤，提而警之，以防其甚，则亦讵至是哉。于以知护思、思温处位优重，耽禄取容，真鄙夫矣！若海璃之折狱，继先之善治，可谓任职臣欤。

※校勘记

　　一∶　与其将傅元卿李崇进等分道并进　李崇进，旧五代史一一九作李重进。

　　二∶　为庖人斯奴古等所弑　按纪应历十九年二月作庖人辛古。

　　三∶　继先率逻骑逆境上　按纪统和四年十一月，遣萧继远沿边巡徼。七年二月，驸马都尉萧宁远同政事门下平章事。继远、宁远均是继先。

　





第七十九卷　　列传第九

室昉耶律贤适女里郭袭耶律阿没里

　　室昉，字梦奇，南京人。幼谨厚笃学，不出外户者二十年，虽里人莫识。其精如此。

　　会同初，登进士第，为卢龙巡捕官。太宗入汴受册礼，诏昉知制诰，总礼仪事。天禄中，为南京留守判官。应历间，累迁翰林学士，出入禁闼十馀年。保宁间，兼政事舍人，数延问古今治乱得失，奏对称旨。上多有理剧才，改南京副留守，决讼平允，人皆便之。迁工部尚书，寻改枢密副使，叁知政事。顷之，拜枢密使，兼北府宰相，加同政事门下平章事。乾亨初，监修国史。

　　统和元年，告老，不许。进尚书无逸篇以谏，太后闻而嘉奖。二年秋，诏修诸岭路，发民夫二十万，一日毕功。<一>是时，昉与韩德让、耶律斜轸相友善，同心辅政，整析蠹弊，知无不言，务在息民薄赋，以故法度修明，朝无异议。

　　八年，复请致政。诏入朝免拜，赐几杖，太后遣阖门使李从训持诏劳问，令常居南京，封郑国公。初，晋国公主建佛寺于南京，上许赐额。昉奏曰：「诏书悉罪无名寺院。今以主请赐额，不惟违前诏，恐此风愈炽。」上从之。表进所撰实录二十卷，手诏褒之，加政事令，赐帛六百匹。

　　九年，荐韩德让自代，不从。上以昉年老苦寒，赐貂皮衾褥，许乘辇入朝。病剧，遣翰林学士张干就第授中京留守，<二>加尚父。卒，年七十五。上嗟悼，辍朝二日，赠尚书令。遗言戒厚葬。恐人誉过情，自志其墓。

