<!-- { "loadSidebar": true } -->
　　二月庚寅，汉遣使来告，欲巡边徼，乞张声援。壬辰，如潢河。癸巳，观群臣射，赐物有差。乙巳，老人星见。

　　三月癸丑朔，杀鹿人弭里吉，枭其首以示掌鹿者。

　　夏四月壬寅，猎于潢河。

　　五月壬戌，视斡朗改国所进花鹿生。」一一：

　　六月癸未，近侍伤獐，杖杀之。甲申，杀獐人霞马。壬辰，诏诸路录囚。

　　秋七月辛亥朔，汉以宋侵来告。乙丑，荐时羞於庙。

　　八月甲申，以生日，纵五坊鹰鹘。戊戌，幸近山，呼鹿射之，旬有七日而後返。

　　九月庚戌朔，以青牛白马祭天地。饮于野次，终夕乃罢。辛亥，以酒脯祭天地，复终夜酣饮。

　　冬十月丙申，汉以宋侵来告。

　　十一月庚午，猎，饮于虞人之家，凡四日。

　　十二月戊子，射野鹿，赐虞人物有差。庚寅，杀彘人曷主。

※校勘记

　　一：穆宗孝安敬正皇帝讳　　按国志五，穆宗名，後更名明。通鉴亦称曾更名明。李焘续资治通鉴长编（以下称长编），开宝二年，契丹主明为帐下所杀，即指穆宗。

　　二：国舅政事令萧眉古得萧眉古得，旧五代史一一二作萧海贞，国志五及通鉴并作萧海真。

　　三：以生日饭僧释系囚按纪天显六年八月称「皇子述律生」，下文应历三年、十三年、十四年、十七年生日亦在八月，此作十二月，误，或「生日」上有脱文。

　　四：治大行皇太后园陵按皇太后为穆宗祖母，是太皇太后。此沿旧称。

　　五：十二月辛酉朔按次年正月辛未朔，本年十二月是辛丑朔。辛酉误。

　　六：六月丙辰朔朔字，据朔考补。

　　七：六月庚申汉以宋兵围石州来告至宋兵陷石州按长编，本年六月宋攻陷潞州、泽州，不言石州。此系于七月，或是报到日期。

　　八：三月丙辰三月二字原缺。按朔考二月乙丑朔，推至丙辰五十二日，已入三月，据补。

　　九：闰月甲子朔朔字，据朔考补。

　　一○：统军使崔廷勋以兵扰之廷，原误「延」，据纪天显十二年正月、大同元年二月及国志十九、旧五代史九八改。

　　一一：视斡朗改国所进花鹿生　　视字原脱，据属国表及文义补。

　





第七卷　　本纪第七

穆宗下

　　十四年春正月戊寅朔，奉安神。戊戌，汉以宋将来袭，驰告。

　　二月壬子，诏西南面招讨使挞烈进兵援汉。癸亥，如潢河。戊辰，支解鹿人没答、海里等七人于野，封土识其地。己巳，如老林东泺。壬申，汉以败宋兵石州来告。

　　夏四月丁巳，汉以击退宋军，遣使来谢。是月，黄龙府甘露降。

　　五月，射舐硷鹿于白鹰山，至于旬。

　　六月丙午朔，猎于玉山，竟月忘返。

　　秋七月壬辰，以酒脯祀黑山。

　　八月乙巳，如子岭，呼鹿射之，获鹿四，赐虞人女瑰等物有差。丁未，还宫。戊申，以生日值天赦，不受贺，曲赦京师囚。乙卯，录囚。

　　九月，黄室韦叛。

　　冬十月丙午，近侍乌古者进石错，赐白金二百五十两。丙辰，以掌鹿矧思代斡里为闸撒，赐金带、金盏，银二百两。所隶死罪以下得专之。

　　十一月壬午，日南至，宴饮达旦。自是昼寝夜饮。杀近侍小六於禁中。

　　十二月丙午，以黑兔祭神。乌古叛，掠民财畜。详稳僧隐与战，败绩，僧隐及乙实等死之。

　　十五年春正月己卯，以枢密使雅里斯为行军都统，虎军详稳楚思为行军都监，益以突吕不部军三百，合诸部兵讨之。乌古夷离子勃勒底独不叛，诏褒之。是月，老人星见。

　　二月壬寅朔，日有食之。上东幸。甲寅，以获鸭，除鹰坊刺面、腰斩之刑，复其徭役。是月，乌古杀其长离底，馀众降，复叛。

　　三月癸酉，近侍东儿进匕箸不时，手刃刺之。丁丑，大黄室韦酋长寅尼吉叛。癸未，五坊人四十户叛入乌古。癸巳，虞人沙剌迭侦鹅失期，<一>加炮烙、铁梳之刑而死。

　　夏四月乙巳，小黄室韦叛，雅里斯、楚思等击之，为室韦所败，遣使诘之。乙卯，以秃里代雅里斯为都统，以女古为监军，率轻骑进讨，仍令挞马寻吉里持诏招谕。

　　五月壬申，寻吉里奏，谕之不从。雅里斯以挞凛、苏二群牧兵追至柴河，与战不利。甲申，库古只奏室韦长寅尼吉亡入敌烈。

　　六月辛亥，俞鲁古献良马，赐银二千两。以近侍忽剌比马至先以闻，赐银千两。是月，敌烈来降。

　　秋七月甲戌，雅里斯奏乌古至河德泺，遣夷离画里、夷离毕常思击之。丁丑，乌古掠上京北榆林峪居民，遣林牙萧干讨之。庚辰，雅里斯等与乌古战，不利。

　　冬十月丁未，常思与乌古战，败之。

　　十二月甲辰，以近侍喜哥私归，杀其妻。丁未，杀近侍随鲁。驻跸黑山平淀。

　　十六年春正月丁卯朔，被酒，不受贺。甲申，微行市中，赐酒家银绢。乙酉，杀近侍白海及家仆衫福、押剌葛、枢密使门吏老古、挞马失鲁。

　　三月己巳，东幸。庚午获鸭，甲申获鹅，皆饮达旦。

　　五月甲申，以岁旱，泛舟于池祷雨；不雨，舍舟立水中而祷，俄顷乃雨。

　　六月丙申，以白海死非其罪，赐其家银绢。

　　秋七月壬午，谕有司：凡行幸之所，必高立标识，令民勿犯，违以死论。

　　八月丁酉，汉遣使贡金器、铠甲。

　　闰月乙丑，观野鹿入驯鹿群，立马饮至晡。

　　九月庚子，以重九宴饮，夜以继日，至壬子乃罢。己未，杀狼人里。

　　冬十月庚辰，汉主有母丧，遣使赙吊。

　　十二月甲子，幸酒人拨剌哥家，复幸殿前都点检耶律夷腊葛第，宴饮连日。赐金盂、细锦及孕马百疋，左右授官者甚众。戊辰，汉遣使来贡。

　　是冬，驻跸黑山平淀。

　　十七年春正月庚寅朔，林牙萧干、<二>郎君耶律贤适讨乌古还，帝执其手，赐卮酒，授贤适右皮室详稳。雅里斯、楚思、霞里三人赐酒以辱之。乙卯，夷离毕骨欲献乌古俘。

　　二月甲子，高勋奏宋将城益津关，请以偏师扰之，上从之。

　　夏四月戊辰，杀鹰人敌鲁。丙子，射柳祈雨，复以水沃群臣。

　　五月辛卯，杀鹿人札葛。壬辰，北府宰相萧海璃薨，辍朝，罢重五宴。

　　六月己未，支解雉人寿哥、念古，杀鹿人四十四人。

　　是夏，驻跸潭。

　　秋八月辛酉，生日，以政事令阿不底病亟，不受贺。

　　九月自丙戌朔，猎于黑山、赤山，至于月终。

　　冬十月乙丑，杀酒人粹你。

　　十一月辛卯，杀近侍廷寿。壬辰，杀豕人阿不札、曷鲁、术里者、涅里括。庚子，司天台奏月当食不亏，上以为祥，欢饮达旦。壬寅，杀鹿人唐果、直哥、撒剌。

　　十二月辛未，手杀饔人海里，复脔之。

　　是冬，驻跸黑河平淀。

　　十八年春正月乙酉朔，宴于宫中，不受贺。己亥，观灯于市。以银百两市酒，命群臣亦市酒，纵饮三夕。

　　二月乙卯，幸五坊使霞实里家，宴饮达旦。

　　三月甲申朔，如潢河。乙酉，获鹅，祭天地。造大酒器，刻为鹿文，名曰「鹿」，贮酒以祭天。庚戌，杀鹘人胡特鲁、近侍化葛及监囚海里，仍海里之尸。

　　夏四月癸丑朔，<三>杀彘人抄里只。己巳，诏左右从班有材器干局者，不次擢用；老耄者，增俸以休于家。

　　五月丁亥，重五，以被酒不受贺。壬辰，获鹅于述古水，野饮终夜。丁酉，与政事令萧排押、南京留守高勋、太师昭古、<四>刘承训等酣饮，连日夜。己亥，杀鹿人颇德、撁哥、陶瑰、札不哥、苏古涅、雏保、弭古特、敌答等。

　　六月丙辰，杀彘人屯奴。己未，为殿前都点检夷腊葛置神帐，曲赦京畿囚。甲戌，挞烈於窠中得牝犬来进。

　　是夏，清暑潭。

　　秋七月辛丑，汉主承钧殂，子继元立，<五>来告，遣使吊祭。

　　九月戊子，杀详稳八剌、拽剌痕笃等四人。己丑，登小山祭天地。戊戌，知宋欲袭河东，谕西南面都统、南院大王挞烈豫为之备。己亥，猎熊，以唤鹿人铺姑并掖庭户赐夷腊葛。甲辰，以夷腊葛兼政事令，仍以黑山东抹真之地数十里赐之，以女瑰为近侍，女直详稳夓陌为本部夷离。

　　是秋，猎于西京诸山。<六>

　　冬十月辛亥朔，宋围太原，诏挞烈为兵马总管，发诸道兵救之。

　　十一月癸卯，冬至，被酒，不受贺。

　　十二月丁丑，杀酒人搭烈葛。

　　是冬，驻跸黑山东川。

　　十九年春正月己卯朔，宴宫中，不受贺。己丑，立春，被酒，命殿前都点检夷腊葛代行击土牛礼。甲午，与群臣为叶格戏。戊戌，醉中骤加左右官。乙巳，诏太尉化哥曰：「朕醉中处事有乖，无得曲从。酒解，可覆奏。」自立春饮至月终，不听政。

　　二月甲寅，<七>汉刘继元嗣立，遣使乞封册。辛酉，遣韩知范册为皇帝。<八>癸亥，杀前导末及益剌，其尸，弃之。甲子，汉遣使进白。己巳，如怀州，猎获熊，欢饮方醉，驰还行宫。是夜，近侍小哥、盥人花哥、庖人辛古等六人反，帝遇弑，年三十九。庙号穆宗。後附葬怀陵。重熙二十一年，曰孝安敬正皇帝。

　　赞曰：穆宗在位十八年，知女巫妖妄见诛，谕臣下滥刑切谏，非不明也。而荒耽于酒，畋猎无厌。侦鹅失期，加炮烙铁梳之刑；获鸭甚欢，除鹰坊刺面之令。赏罚无章，朝政不视，而嗜杀不已。变起肘腋，宜哉！

※校勘记

　　一：侦鹅失期鹅，大典二四○七作「天鹅」。

　　二：林牙萧干萧干原作萧斡，卷八四有传，传文作干，卷首目录作斡。检上文十五年七月，下文乾亨二年十一月，及卷八三休哥传并作萧干。据改。

　　三：夏四月癸丑朔朔字，据朔考补。

　　四：太师昭古昭古，游幸表作女古。

　　五：子继元立继元，应是继恩。新五代史七○东汉世家，承钧卒，子继恩立，继恩卒，继元立。考异已言继元立在九月，七月立者为继恩。

　　六：西京诸山按纪重熙十三年十一月始改云州为西京，此「西京」应是京西倒误或追称。

　　七：二月甲寅二月，原误「三月」。按三月戊寅朔，无甲寅、己巳；二月戊申朔，七日甲寅，二十二日己巳。下卷景宗纪叙「穆宗遇弑」亦在二月。据改。

　　八：遣韩知范册为皇帝韩知范，新五代史七○东汉世家及长编并作韩知。

　





第八卷　　本纪第八

景宗耶律贤上

