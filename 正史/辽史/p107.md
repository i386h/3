<!-- { "loadSidebar": true } -->
　　天庆中，以妹复尊为太皇太妃，召酬斡为南女直详稳，迁征东副统军。时广州渤海作乱，乃与驸马都尉萧韩家奴袭其不备，平之，复败敌将侯概于川州。是岁，东京叛，遇敌来击，师溃；独酬斡率麾下数人力战，殁于阵，追赠龙虎卫上将军。

　　耶律章奴，字特末衍，季父房之後。父查剌，养高不仕。

　　章奴明敏善谈论。大安中，补牌印郎君。乾统元年，累迁右中丞，兼领牌印宿直事。六年，以直宿不谨，降知内客省事。天庆四年，授东北路统军副使。五年，改同知咸州路兵马事。

　　及天祚亲征女直，萧胡笃为先锋都统，章奴为都监。大军渡鸭子河，章奴与魏国王淳妻兄萧敌里及其甥萧延留等谋立淳，诱将卒三百馀人亡归。既而天祚为女直所败，章奴乃遣敌里、延留以废立事驰报淳。淳犹豫未决。会行宫使者乙信持天祚御札至，备言章奴叛命，淳对使者号哭，即斩敌里、延留首以献天祚。

　　章奴见淳不从，诱草寇数百攻掠上京，取府库财物。至祖州，率僚属告太祖庙云：「我大辽基业，由太祖百战而成。今天下土崩，窃见兴宗皇帝孙魏国王淳道德隆厚，能理世安民，臣等欲立以主社稷。会淳适好草甸，大事未遂。迩来天祚惟耽乐是从，不恤万机；强敌肆侮，师徒败绩。加以盗贼蜂起，邦国危于累卵。臣等忝预族属，世蒙恩渥，上欲安九庙之灵，下欲救万民之命，乃有此举。实出至诚，冀累圣垂　。」西至庆州，复祀诸庙，仍述所以举兵之意，移檄州县、诸陵官僚，士卒稍稍属心。

　　时饶州渤海及侯概等相继来应，众至数万，趋广平淀。其党耶律女古等暴横不法，劫掠妇女财畜。章奴度不能制，内怀悔恨；又攻上京不克，北走降虏。<四>顺国女直阿鹘产率兵追败之，杀其将耶律弭里直，擒贵族二百馀人，其妻子配役绣院，或散诸近侍为婢；馀得脱者皆遁去。章奴诈为使者，欲奔女直，为逻者所获，缚送行在，伏诛。

　　耶律术者，字能典，于越蒲古只之後，魁伟雄辨。乾统初，补祗候郎君。六年，因柴册，加观察使。天庆五年，受诏监都统耶律斡里朵战。及败，左迁银州刺史，徙咸州纠将。

　　尝与耶律章奴谋立魏国王淳。及闻章奴自鸭子河亡去，即引麾下数人往会之。道为游兵所执，送行在所。上问曰：「予何负卿而反？」术者对曰：「臣诚无憾。但以天下大乱，已非辽有，小人满朝，贤臣窜斥，诚不忍见天皇帝艰难之业一旦土崩。臣所以痛入骨髓而有此举，非为身计。」後数日，复问，术者厉声数上过恶，陈社稷危亡之本，遂杀之。

　　论曰：辽末同事之臣，其善恶何相远也！棠古骨鲠不屈权要，两镇乌古，恩威并着。酬斡平乱渤海，又以讨叛力战而死，忠可尚矣。得里底纵女直而不讨，寝变告而不闻。其蔽主聪明，为国阶乱，莫斯之甚也。章奴、术者乘时多艰，潜谋废立，将求宠幸，以犯大逆，其得免於天下之戮哉！

※校勘记

　　一∶　加太子太傅皇子表同。纪保大二年七月作「加太子太保」。

　　二∶　萧得里底　按萧得里底与卷一○二有传之萧奉先事迹有重复，疑是一人两传。

　　三∶　得里底与其子麽撒　麽撒，外戚表作磨撒。金史挞懒传，获辽枢密使得里底及其子磨哥、那野。磨哥即麽撒。

　　四∶　北走降虏　按「虏」下原有「上」字，衍文从删。

　





第一百○一卷　　列传第三十一

萧陶苏斡耶律阿息保萧乙薛萧胡笃

　　萧陶苏斡，字乙辛隐，突吕不部人。四世祖因吉，发长五尺，时呼为「长发因吉」。祖里拨，奥隗部节度使。

　　陶苏斡谨愿，不妄交。伯父留哥坐事免官，闻重元乱，挈家赴行在。时陶苏斡虽幼，已如成人，补笔砚小底。累迁祗候郎君，转枢密院侍御。咸雍五年，迁崇德宫使。会有诉北南院听讼不直者，事下，陶苏斡悉改正之，为耶律阿思所忌。帝欲召用，辄为所沮。八年，历漠北滑水马群太保，数年不调，尝曰：「用才未尽，不若闲。」乾统中，迁漠南马群太保，以大风伤草，马多死，鞭之三百，免官。九年，徙天齐殿宿卫。明年，谷价翔　，宿卫士多不给，陶苏斡出私廪　之，召同知南院枢密使事。

　　天庆四年，为汉人行宫副部署。时金兵初起，攻陷宁江州。天祚召群臣议，陶苏斡曰：「女直国虽小，其人勇而善射。自执我叛人萧海里，势益张。我兵久不练，若遇强敌，稍有不利，诸部离心，不可制矣。为今之计，莫若大发诸道兵，以威压之，庶可服也。」北院枢密使萧得里底曰：「如陶苏斡之谋，徒示弱耳。但发滑水以北兵<一>，足以拒之。」遂不用其计。

　　数月间，边兵屡北，人益不安。饶州渤海结构头下城以叛，有步骑三万馀，招之不下。陶苏斡帅兵往讨，擒其渠魁，斩首数千级，得所掠物，悉还其主。及耶律章奴叛，陶苏斡与留守耶律大悲奴为守御。章奴既平，陶苏斡请曰：「今边兵懈弛，若清暑岭西，则汉人啸聚，民心益摇。臣愚以为宜罢此行。」不纳。乃命陶苏斡控扼东路，招集散卒。

　　後以太子太傅致仕，卒。

　　耶律阿息保，字特里典，五院部人。祖胡劣，太祖时徙居西北部，<二>世为招讨司吏。

　　阿息保慷慨有大志，年十六，以才干补内史。天庆初，转枢密院侍御。金人起兵城境上，遣阿息保问之，金人曰：「若归阿疏，敢不听命。」阿息保具以闻。金兵陷宁江州，边兵屡败，遣阿息保与耶律章奴等赍书而东，冀以胁降。阿息保曰：「臣前使，依诏开谕，略无所屈。将还，谓臣曰：『若所请不遂，无相见。』今臣请独往。」不听。将行，别萧得里底曰：「不肖适异国，必无生还，愿公善辅国家。」既至，阿息保见执。久乃遁归。

　　及天祚败绩，迁都巡捕使。六年，从阿疏讨耶律章奴，加领军卫大将军。阿疏将兵而东，阿息保送至军，乃还。天祚怒其专，鞭之三百。寻为奚六部秃里太尉。後阿疏反，阿息保以偏师进击，临阵坠马，被擒。因阿疏有旧得免。时阿疏颇好杀，阿息保谓曰：「欲举大事，何以杀为！」由是全活者众。会阿疏败，乃还。以战失利，囚中京数岁。

　　保大二年，金兵至中京，始出狱。寻为敌烈皮室详稳。是时，魏王淳僭号，屡遣人以书来招。阿息保封书以献，因谏曰：「东兵甚锐，未可轻敌。」及石辇铎之败，天祚奔窜，召阿息保，不时至，疑有贰心，并怒为淳所招，杀之。

　　初，阿息保知国将亡，前後谏甚切。及死以非罪，人尤惜之。

　　萧乙薛，字特免，国舅少父房之後。性谨愿。寿隆间，累任剧官。

　　天庆初，知国舅详稳事，迁殿前副点检。金兵起，为行军副都统。以战失利，罢职。六年，出为武定军节度使，迁西京留守。明年，讨剧贼董　儿，战易水西，大破之。以功为北府宰相，加左仆射，兼东北路都统。十年，金兵陷上京，诏兼上京留守、东北路统军使。为政宽猛得宜，民之穷困者，辄加振恤，众咸爱之。

　　保大二年，金兵大至，乙薛军溃，左迁西南面招讨使。以部民流散，不赴。及天祚播迁，给侍从不阙，拜殿前都点检。凡金兵所过，诸营败卒复聚上京，遣乙薛为上京留守以安抚之。

　　明年，卢彦伦以城叛，乙薛被执数月，以居官无过，得释。後为耶律大石所杀。

　　萧胡笃，字合术隐。其先撒葛只，太祖时愿隶宫分，遂为太和宫分人。

　　曾祖敌鲁，明医。人有疾，观其形色即知病所在。统和中，宰相韩德让贵宠，敌鲁希旨，言德让宜赐国姓，籍横帐，由是世预太医选。子孙因之入官者众。

　　胡笃为人便佞，与物无忤。清宁初，补近侍。大安元年，为彰愍宫太师。寿隆二年，转永兴宫太师。天庆初，累迁至殿前副点检。五年，从天祚东征，为先锋都统，临事犹豫，凡队伍皆以围场名号之。进至剌离水，与金兵战，败，大军亦却。及讨耶律章奴，以籍私奴为军，迁知北院枢密使事，卒。

　　胡笃长于骑射，见天祚好游畋，每言从禽之乐，以逢其意。天祚悦而从之。国政隳废，自此始云。

　　论曰：甚矣，承平日久，上下狃於故常之可畏也！天庆之间，女直方炽，惟陶苏斡明於料敌，善於忠谏；惜乎天祚痼蔽，不见信用。阿息保不死阿疏之难，乙薛甘忍卢彦伦之执，大节已失矣，他有所长，亦奚足取。胡笃以游畋逢迎天祚而隳国政，可胜罪哉！

※校勘记

　　一∶　发滑水以北兵按纪天庆四年七月作「发浑河北诸军」。

　　二∶　太祖时徙居西北部　祖，原误「子」。依道光殿本据大典改。

　





第一百○二卷　　列传第三十二

萧奉先李处温张琳耶律余睹

　　萧奉先，<一>天祚元妃之兄也。外宽内忌。因元妃为上眷倚，累官枢密使，封兰陵郡王。

　　天庆二年，上幸混同江钩鱼。故事，生女直酋长在千里内者皆朝行在。适头鱼宴，上使诸酋次第歌舞为乐，至阿骨打，但端立直视，辞以不能。再三旨谕，不从。上密谓奉先曰：「阿骨打跋扈若此！可托以边事诛之。」奉先曰：「彼粗人，不知礼义，且无大过，杀之伤向化心。设有异志，蕞尔小国，亦何能为！」上乃止。

　　四年，阿骨打起兵犯宁江州，东北路统军使萧挞不也战失利。上命奉先弟嗣先为都统，将番、汉兵往讨，屯出河店。女直乃潜渡混同江，乘我师未备来袭。<二>嗣先败绩，军将往往遁去。奉先惧弟被诛，乃奏「东征溃军逃罪，所至劫掠，若不肆赦，将啸聚为患」。从之。嗣先诣阙待罪，止免官而已。由是士无斗志，遇敌辄溃，郡县所失日多。

　　初，奉先诬耶律余睹结驸马萧昱谋立其甥晋王，事觉，杀昱。余睹在军中闻之惧，奔女直。保大二年，余睹为女直监军，引兵奄至，上忧甚。奉先曰：「余睹乃王子班之苗裔，此来实无亡辽心，欲立晋王耳。若以社稷计，不惜一子，诛之，可不战而退。」遂赐晋王死。中外莫不流涕，人心益解体。

　　当女直之兵未至也，奉先逢迎天祚，言：「女直虽能攻我上京，终不能远离巢穴。」而一旦越三千里直捣云中，计无所出，惟请播迁夹山。天祚方悟，顾谓奉先曰：「汝父子误我至此，杀之何益！汝去，毋从我行。恐军心忿怒，祸必及我。」奉先父子恸哭而去，为左右执送女直兵。女直兵斩其长子昂，送奉先及次子昱於其国主。道遇我兵，夺归，天祚并赐死。

