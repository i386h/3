<!-- { "loadSidebar": true } -->
　　显州，奉先军，上，节度。本渤海显德府地。世宗置，以奉显陵。显陵者，东丹人皇王墓也。人皇王性好读书，不喜射猎，购书数万卷，置医巫闾山绝顶，筑堂曰望海。山南去海一百三十里。大同元年，世宗亲护人皇王灵驾归自汴京。以人皇王爱医巫闾山水奇秀，因葬焉。山形掩抱六重，於其中作影殿，制度宏丽。州在山东南，迁东京三百馀户以实之。应历元年，穆宗葬世宗於显陵西山，仍禁樵采。有十三山，有沙河。隶长宁、积庆二宫，兵事属东京都部署司。统州三、县三：

　　奉先县。本汉无虑县，即医巫闾，幽州镇山。世宗析辽东长乐县民以为陵户，隶长宁宫。

　　山东县。本汉望平县。穆宗割渤海永丰县民为陵户，隶积庆宫。

　　归义县。初置显州，渤海民自来助役，世宗嘉悯，因籍其人户置县，隶长宁宫。

　　嘉州，嘉平军，下，刺史。隶显州。

　　辽西州，阜成军，中，刺史。本汉辽西郡地，世宗置州，隶长宁宫，属显州。统县一：

　　长庆县。统和八年，以诸宫提辖司人户置。

　　康州，下，刺史。世宗迁渤海率宾府人户置，属显州。初隶长宁宫，後属积庆宫。统县一：

　　率宾县。本渤海率宾府地。<一二>

　　宗州，下，刺史。在辽东石熊山，耶律隆运以所俘汉民置。圣宗立为州，隶文忠王府。王薨，属提辖司。统县一：

　　熊山县。本渤海县地。

　　乾州，广德军，上，节度。本汉无虑县地。圣宗统和三年置<一三>，以奉景宗乾陵。有凝神殿。隶崇德宫，兵事属东京都部署司。统州一、县四：

　　奉陵县。本汉无虑县地。括诸落帐户，助营山陵。

　　延昌县。析延昌宫户置。

　　灵山县。本渤海灵峰县地。

　　司农县。本渤海麓郡县，并麓波、云川二县入焉。

　　海北州，广化军，中，刺史。世宗以所俘汉户置。地在闾山之西，南海之北。初隶宣州，<一四>後属乾州。统县一：

　　开义县。

　　贵德州，宁远军，下，节度。本汉襄平县地，汉公孙度所据<一五>。太宗时察割以所俘汉民置。後以弑逆诛，没入焉。圣宗建贵德军，後更名。有陀河、大宝山。隶崇德宫，兵事属东京都部署司。统县二：

　　贵德县。本汉襄平县，渤海为崇山县。

　　奉德县。本渤海缘城县地，<一六>尝置奉德州。

　　渖州，昭德军，中，节度。本挹娄国地。渤海建渖州，故县九，皆废。<一七>太宗置兴辽军，後更名。初隶永兴宫，<一八>後属敦睦宫，兵事隶东京都部署司。统州一、县二：

　　乐郊县。太祖俘蓟州三河民，建三河县，後更名。

　　灵源县。太祖俘蓟州吏民，建渔阳县，後更名。

　　岩州，白岩军，下，刺史。本渤海白岩城，太宗拨属渖州。初隶长宁宫，後属敦睦宫。统县一：

　　白岩县。渤海置。

　　集州，怀众军，下，刺史。古陴离郡地，汉属险渎县，高丽为霜岩县，渤海置州。统县一：

　　奉集县。渤海置。

　　广州，防御，汉属襄平县，高丽为当山县，渤海为铁利郡。太祖迁渤海人居之，建铁利州。统和八年省。开泰七年以汉户置。统县一：

　　昌义县。

　　辽州，始平军，下，节度。本拂涅国城，渤海为东平府。唐太宗亲征高丽，李世拨辽城；高宗诏程振、苏定方讨高丽，至新城，大破之；皆此地也。太祖伐渤海，先破东平府，迁民实之。故东平府都督伊、蒙、陀、黑、北五州，<一九>共领县十八，皆废。太祖改为州，军曰东平，太宗更为始平军。有辽河、羊肠河、锥子河、蛇山、狼山、黑山、巾子山。隶长宁宫，兵事属北女直兵马司。统州一、县二：

　　辽滨县。

　　安定县。

　　祺州，<二○>圣军，下，刺史。本渤海蒙州地。太祖以檀州俘於此建檀州，後更名。隶弘义宫，兵事属北女直兵马司。统县一：

　　庆云县。太祖俘密云民，於此建密云县，後更名。

　　遂州，刺史。本渤海美州地，采访使耶律颇德以部下汉民置。穆宗时，颇德嗣绝，没入焉。隶延昌宫。统县一：

　　山河县。本渤海县，并黑川、麓川二县置。

　　通州，安远军，节度。本扶馀国王城，渤海号扶馀城。太祖改龙州，圣宗更今名。保宁七年，以黄龙府叛人燕颇馀党千馀户置，升节度。<二一>统县四：

　　通远县。本渤海扶馀县，并布多县置。

　　安远县。本渤海显义县，并鹊川县置。

　　归仁县，本渤海强帅县，<二二>并新安县置。

　　渔谷县。本渤海县。

　　韩州，东平军，下，刺史。本稿离国旧治柳河县。高丽置颉府，都督、颉二州。<二三>渤海因之。今废。太宗置三河、榆河二州。圣宗并二州置。隶延昌宫，兵事属北女直兵马司。统县一：

　　柳河县。本渤海粤喜县地，并万安县置。

　　双州，保安军，下，节度。本挹娄故地。渤海置安定郡，久废。沤里僧王从太宗南征，以俘镇、定二州之民建城置州。察割弑逆诛，没入焉。故隶延昌宫，後属崇德宫，兵事隶北女直兵马司。统县一：

　　双城县。本渤海安夷县地。

　　银州，富国军，下，刺史。本渤海富州，太祖以银冶更名。隶弘义宫，兵事属北女直兵马司。统县三：

　　延津县。本渤海富寿县，境有延津故城，更名。

　　新兴县。本故越喜国地，渤海置银冶，尝置银州。

　　永平县。本渤海优富县地，太祖以俘户置。旧有永平寨。

　　同州，镇安军，下，节度。本汉襄平县地，渤海为东平寨。太祖置州，军曰镇东，後更名。隶彰愍宫，兵事属北女直兵马司。统州一，未详；县二：

　　东平县。本汉襄平县地。产铁，拨户三百采炼，随征赋输。

　　永昌县。本高丽永宁县地。

　　咸州，安东军，下，节度。本高丽铜山县地，渤海置铜山郡。地在汉候城县北，渤海龙泉府南。地多山险，寇盗以为渊薮，乃招平、营等州客户数百，建城居之。初号郝里太保城，<二四>开泰八年置州。兵事属北女直兵马司。统县一：

　　咸平县。唐安东都护，天宝中治营、平二州间，即此。太祖灭渤海，复置安东军。开泰中置县。

　　信州，彰圣军，下，节度。<二五>本越喜故城。渤海置怀远府，今废。圣宗以地邻高丽，开泰初置州，以所俘汉民实之。兵事属黄龙府都部署司。统州三，未详；县二：

　　武昌县。本渤海怀福县地，析平州提辖司及豹山县一千户隶之。

　　定武县。本渤海豹山县地，析平州提辖司并乳水县人户置。初名定功县。

　　宾州，怀化军，节度。本渤海城。统和十七年，迁兀惹户，置刺史于鸭子、混同二水之间，<二六>後升。兵事隶黄龙府都部署司。<二七>

　　龙州，黄龙府。本渤海扶馀府。太祖平渤海还，至此崩，有黄龙见，更名。保宁七年，军将燕颇叛，府废。开泰九年，迁城于东北，以宗州、檀州汉户一千复置。统州五、县三：

　　黄龙县。本渤海长平县，并富利、佐慕、肃慎置。

　　迁民县。本渤海永宁县，并丰水、扶罗置。

　　永平县。渤海置。

　　益州，观察。属黄龙府。统县一：

　　静远县。

　　安远州，怀义军，刺史。属黄龙府。

　　威州，武宁军，刺史。属黄龙府。

　　清州，建宁军，刺史。属黄龙府。

　　雍州，刺史。属黄龙府。

　　湖州，兴利军，刺史。渤海置。兵事隶东京统军司。统县一：

　　长庆县。

　　渤州，清化军，刺史。渤海置。兵事隶东京统军司。统县一：

　　贡珍县。渤海置。

　　郢州，彰圣军，刺史。渤海置。兵事隶北女直兵马司。统县一：

　　延庆县。

　　铜州，广利军，刺史。渤海置。兵事隶北兵马司。统县一：

　　析木县。本汉望平县地，渤海为花山县。初隶东京，後来属。

　　屽州，刺史。渤海置。兵事隶南兵马司。

　　率宾府，刺史。故率宾国地。

　　定理府，刺史。故挹娄国地。

　　铁利府，刺史。故铁利国地。

　　安定府。<二八>

　　长岭府。

　　镇海府，防御。兵事隶南女直汤河司。统县一：

　　平南县。

　　冀州，防御。圣宗建，升永安军。

　　东州。以渤海户置。

　　尚州。以渤海户置。

　　吉州，福昌军，刺史。

　　麓州，下，刺史。渤海置。

　　荆州，刺史。

　　懿州，宁昌军，节度。太平三年越国公主以媵臣户置。初曰庆懿军，更曰广顺军，隶上京。清宁七年宣懿皇后进入，改今名。统县二：

　　宁昌县。本平阳县。

　　顺安县。

　　媵州，昌永军，刺史。

　　顺化城，向义军，下，刺史。开泰三年以汉户置。兵事隶东京统军司。

　　宁州，观察。统和二十九年伐高丽，以渤海降户置。兵事隶东京统军司。统县一：

　　新安县。

　　衍州，安广军，防御。以汉户置。初刺史，後升军。兵事属东京统军司。统县一：

　　宜丰县。

　　连州，德昌军，刺史。以汉户置。兵事属东京统军司。统县一：

　　安民县。

　　归州，观察。太祖平渤海，以降户置，後废。统和二十九年伐高丽，以所俘渤海户复置。兵事属南女直汤河司。统县一：

　　归胜县。

　　苏州，安复军，节度。本高丽南苏，兴宗置州。兵事属南女直汤河司。统县二：

　　来苏县。

　　怀化县。

　　复州，怀德军，节度。<二九>兴宗置。兵事属南女直汤河司。统县二：

　　永宁县。

　　德胜县。

　　肃州，信陵军，刺史。重熙十年州民亡入女直，取之复置。兵事隶北女直兵马司。统县一：

　　清安县。

　　安州，刺史。<三○>兵事隶北女直兵马司。

　　荣州。

　　率州。

　　荷州。

　　源州。

　　渤海州。

　　宁江州，混同军，观察。清宁中置。初防御，後升。兵事属东北统军司。统县一：

　　混同县。

　　河州，德化军。置军器坊。

　　祥州，瑞圣军，节度。兴宗以铁骊户置。兵事隶黄龙府都部署司。统县一：

　　怀德县。

※校勘记

　　一：东京辽阳府至号中京显德府「本朝鲜之地」，据史记一一五朝鲜传、汉书二八下地理志，应作「本燕国地」。本节误以辽阳为平壤。又据新唐书二一九渤海传，忽汗州为上京龙泉府，非平壤城，亦非辽阳。

