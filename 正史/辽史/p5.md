<!-- { "loadSidebar": true } -->
　　冬十月甲子，封敬瑭为晋王，幸其府。敬瑭与妻李率其亲属捧觞上寿。初围晋安，分遣精兵守其要害，以绝援兵之路。而李从珂遣赵延寿以兵二万屯团柏谷，范延广以兵二万屯辽州，<五>幽州赵德钧以所部兵万馀由上党趋延寿军，合势进击。知此有备，皆逗留不进。从珂遂将精骑三万出次河阳，<六>亲督诸军。然知其不救，但日酣饮悲歌而己。丁卯，召敬瑭至行在所，赐坐。上从容语之曰：「吾三千里举兵而来，一战而胜，殆天意也。观汝雄伟弘大，宜受兹南土，世为我藩辅。」遂命有司设坛晋阳，备礼册命。

　　十一月丁酉，册敬瑭为大晋皇帝。自戊戌至戊申，候骑两奏南有兵至，复奏西有兵至。<七>命惕隐迪辇拒之。唐将张敬达在围八十馀日，<八>内外隔绝，军储殆尽，至濯马粪、屑木以饲马，马饥至自相啖其鬃尾，死则以充食。光远等劝敬达出降，敬达曰：「吾有死而已。尔欲降，宁斩吾首以降。」

　　闰月甲子，杨光远、安审琦杀敬达以降。上闻敬达至死不变，谓左右曰：「凡为人臣，当如此也！」命以礼葬。所降军士及马五千匹以赐晋帝。丙寅，祀天地以告成功。庚午，仆射萧酷古只奏赵德钧等诸援兵将遁，诏夜发兵追击。德钧等军皆投戈弃甲，自相蹂践，挤于川谷者不可胜纪。仍命皇太子驰轻骑据险要，追及步兵万馀，悉降之。辛未，兵度团柏谷，以酒肴祀天地。俄追及德钧父子，乃率众降。次潞州，召诸将议，皆请班师，从之。命南宰相解领、鹘离底、奚监军寅你已、将军陪阿先还。壬申，惕隐、林牙迪离毕来献俘。晋帝辞归，上与宴饮。酒酣，执手约为父子。以白貂裘一、厩马二十、战马千二百饯之。命迪离毕将五千骑送入洛。临别，谓之曰：「朕留此，候乱定乃还耳。」辛巳，晋帝至河阳，李从珂穷蹙，召人皇王倍同死，不从，遣人杀之，乃举族自焚。诏收其士卒战殁者瘗之汾水上，以京观。晋命桑维翰为文，纪上功德。

　　十二月乙酉朔，遣近侍挞鲁存问晋帝。丙戌，以晋安所获分赐将校。戊子，遣使驰奏皇太后，及报诸道师还。庚寅，发太原。辛卯，闻晋帝入洛，遣郎君解里德抚问。壬辰，次细河，阅降将赵德钧父子兵马。戊戌，次雁门，以沙太保所部兵分隶诸将。庚戌，幸应州。癸丑，唐大同、彰国、振武三节度使迎见，留之不遣。

　　十二年春正月丙辰，次堆子口。唐大同军节度判官吴峦闭城拒命，遣崔廷勋围其城。庚申，上亲征，至城下谕之，峦降。<九>辛酉，射鬼箭于云州北。壬戌，祀天地。癸亥，遣国舅安端发奚西部民各还本土。丙寅，皇太后遣侍卫实鲁趣行，是夕，率轻骑先进。丁丑，皇子述律迎谒于滦河，告功太祖行宫。戊寅，朝于皇太后，进珍玩为寿。

　　二月丁亥，以军前所获俘叛入幽州者皆斩之。壬寅，诏诸部休养士卒。癸卯，晋遣唐所掠郎君剌哥、文班吏萧導里还朝。

　　三月庚申，晋遣使来贡。丁卯，晋天雄军节度使范延广潜遣人请内附，不纳。己巳，遣郎君的烈古、梅里迭烈使晋。壬午，晋使及诸国使来见。

　　夏四月甲申，地震。幸平地松林，观潢水源。

　　五月甲寅，幸频跸淀。壬申，震开皇殿。

　　六月甲申，晋遣户部尚书聂延祚等请上尊号，及归雁门以北与幽、蓟之地，仍岁贡帛三十万疋，诏不许。庚戌，侍中列率言，范延广叛晋，引兵南向。

　　秋七月辛亥朔，诏诸部治兵甲。癸丑，幸怀州，谒奉陵。甲子，晋遣使来告范延广反。庚午，遣耶律古里使晋议军事。

　　八月癸未，晋遣使复请上尊号，不许。庚寅，晋及太原刘知远、南唐李塁各遣使来贡。庚子，晋遣使以都汴及范延广降来告。

　　九月壬子，鼻骨德来贡。庚申，遣直里古使晋及南唐。癸亥，术不姑、女直来贡。辛未，遣使高丽、铁骊。癸酉，回鹘来贡。

　　冬十月庚辰朔，皇太后永宁节，晋及回鹘、炖煌诸国皆遣使来贺。壬午，诏回鹘使胡离只、阿剌保，问其风俗。丁亥，诸国使还，就遣蒲里骨皮室胡末里使其国。

　　十一月己未，遣使求医于晋。丁卯，铁骊来贡。

　　十二月甲申，东幸，祀木叶山。己丑，医来。

※校勘记

　　一：册皇弟李胡为寿昌皇太弟弟，原误「子」。据下文八年正月、卷七二本传及皇子表改。

　　二：六月己亥六月二字原脱。按卷四四朔考，五月甲子朔，是月无己亥、乙卯、丁巳、己未。此四日应属六月，据补。

　　三：六月己巳朔按朔考，六月庚午朔。

　　四：南府夷离曷鲁恩罗继祖辽史※校勘记（以下称罗校）云：府当作院。

　　五：范延广以兵二万屯辽州延广，新五代史五一本传作延光。此避太宗德光名改。

　　六：出次河阳河阳，原作「河挢」。据新五代史七及通鉴改。

　　七：复奏西有兵至奏，原作「於」。据永乐大典（以下称大典）四八○改。

　　八：唐将张敬达在围八十馀日「唐将张」三字原脱，据大典四八○补

　　九：唐大同军节度判官吴峦闭城拒命至峦降按下卷会同七年正月吴峦投井死，与此歧。厉鹗辽史拾遗（以下称拾遗）引通鉴、新五代史俱称峦守云中不下，後守贝州，城破投井死。此有脱误。

　





第四卷　　本纪第四

太宗下

　　会同元年春正月戊申朔，晋及诸国遣使来贺。晋使且言已命和凝撰圣德神功碑。戊辰，遣人使晋。

　　二月壬午，室韦进白。戊子，铁骊来贡。丁酉，猎松山。戊戌，幸辽河东。丙申，上思人皇王，遣惕隐率宗室以下祭其行宫。丁未，诏增晋使所经供亿户。

　　三月壬戌，将东幸，三克言农务方兴，请减辎重，促还朝，从之。丙寅，女直来贡。癸酉，东幸。

　　夏四月戊寅朔，如南京。甲申，女直来贡。乙酉，幸温泉。己丑，还宫，朝于皇太后。丁酉，女直贡弓矢。己亥，西南边大详稳耶律鲁不古奏项捷。

　　五月甲寅，晋复遣使请上尊号，从之。

　　六月丙子朔，吐谷浑及女直来贡。辛卯，南唐来贡。癸巳，诏建日月四时堂，图写古帝王事于两庑。

　　秋七月癸亥，遣使赐晋马。丁卯，遣鹘离底使晋，梅里了古使南唐。戊辰，遣中台省右相耶律述兰迭烈哥使晋，临海军节度使赵思温副之，册晋帝为英武明义皇帝。

　　八月戊子，女直来贡。庚子，吐谷浑、乌孙、皆来贡。

　　九月庚戌，黑车子室韦贡名马。边臣奏晋遣守司空冯道、左散骑常侍韦勋来上皇太后尊号，左仆射刘、<一>右谏议大夫卢重上皇帝尊号，遂遣监军寅你已充接伴。壬子，诏群臣及高年，凡授大臣爵秩，皆赐锦袍、金带、白马、金饰鞍勒，着于令。

　　冬十月甲戌朔，遣郎君迪里姑等抚问晋使。壬寅，晋遣使来谢册礼。是日，复有使进独峰驼及名马。

　　十一月甲辰朔，命南北宰相及夷离就馆赐晋使冯道以下宴。丙午，上御开皇殿，召见晋使。壬子，皇太后御开皇殿，冯道、韦勋册上尊号曰广德至仁昭烈崇简应天皇太后。甲子，行再生柴册礼。丙寅，皇帝御宣政殿，刘、卢重册上尊号曰睿文神武法天启运明德章信至道广敬昭孝嗣圣皇帝。大赦，改元会同。是月，晋复遣赵莹奉表来贺，以幽、蓟、瀛、莫、涿、檀、顺、妫、儒、新、武、云、应、朔、寰、蔚十六州并图籍来献。於是诏以皇都为上京，府曰临潢。升幽州为南京，南京为东京。改新州为奉圣州，武州为归化州。升北、南二院及乙室夷离为王，以主簿为令，令为刺史，刺史为节度使，二部梯里已为司徒，达剌干为副使，麻都不为县令，县达剌干为马步。置宣徽、阖门使，控鹤、客省、御史大夫、中丞、侍御、判官、文班牙署、诸宫院世烛，马群、遥辇世烛，南北府、国舅帐郎君官为敞史，诸部宰相、节度使帐为司空，二室韦闼林为仆射，鹰坊、监冶等局官长为详稳。

　　十二月戊戌，遣同括、阿钵等使晋，制加晋冯道守太傅，刘守太保，馀官各有差。

　　二年春正月乙巳，以受晋册，遣使报南唐、高丽。丁未，御开皇殿，宴晋使冯道以下，赐物有差。戊申，晋遣金吾卫大将军马从斌、考功郎中刘知新来贡珍币，命分赐群臣。丙辰，晋遣使谢免沿边四州钱币。

　　二月戊寅，宴诸王及节度使来贺受册礼者，仍命皇太子、惕隐迪辇饯之。癸巳，谒太祖庙，赐在京吏民物，及内外群臣官赏有差。丁酉，加兼侍中、左金吾卫上将军王检校太尉。

　　三月，畋于潭之侧。戊申，女直来贡。丁巳，封皇子述律为寿安王，罨撒葛为太平王。己巳，大赉百姓。

　　夏四月乙亥，幸木叶山。癸巳，东京路奏狼食人。

　　五月乙巳，禁南京鬻牝羊出境。思奴古多里等坐盗官物，籍其家。南唐遣使来贡。丁未，以所贡物赐群臣。戊申，回鹘单于使人乞授官，诏第加刺史、县令。

　　六月丁丑，雨雪。是夏，驻跸频跸淀。

　　秋七月戊申，晋遣使进犀带。庚戌，吐谷浑来贡。乙卯，敞史阿钵坐奉使失职，命笞之。

　　闰月癸未，乙室大王坐赋调不均，以木剑背挞而释之；并罢南、北府民上供，及宰相、节度诸赋役非旧制者。乙酉，遣的烈赐晋乌古良马。己丑，以南王府二刺史贪蠹，各杖一百，仍系虞候帐，备射鬼箭；选群臣为民所爱者代之。

　　八月乙丑，晋遣使贡岁币，奏输戌、亥二岁金币于燕京。

　　九月甲戌，阻卜阿离底来贡。己卯，遣使使晋。

　　冬十月丁未，上以乌古部水草肥美，诏北、南院徙三石烈户居之。

　　十一月丁亥，铁骊、炖煌并遣使来贡。

　　十二月庚子，钩鱼于土河。甲子，回鹘使者人有以刃相击者，诏付其使处之。

　　三年春正月戊子，吴越王遣使来贡。庚寅，人皇王妃来朝。回鹘使乞观诸国使朝见礼，从之。壬辰，遣陪谒、阿钵使晋致生辰礼。晋以并、镇、忻、代之吐谷浑来归。

　　二月己亥，奚王劳骨宁率六节度使朝贡。庚子，乌古遣使献伏鹿国俘，赐其部夷离旗鼓以旌其功。壬寅，女直来贡。辛亥，墨离鹘末里使回鹘阿萨兰还，赐对衣劳之。乙卯，鸭渌江女直遣使来觐。

　　三月戊辰，遣使使晋，报幸南京。己巳，如南京。辛未，命惕隐耶律涅离骨德率万骑先驱。壬申，次石岭，以奚王劳骨宁监军寅你已朝谒不时，切责之。丙子，鲁不姑上项俘获数。癸未，猎水门，获白鹿。庚寅，诏扈从扰民者从军律。甲午，幸蓟州。乙未，晋及南唐各遣使来觐。

