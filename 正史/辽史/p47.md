<!-- { "loadSidebar": true } -->
　　宜州，崇义军，上，节度。本辽西累县地。东丹王每秋畋于此。兴宗以定州俘户建州。<二○>有坟山，松柏连亘百馀里，禁樵采；凌河，累石为堤。隶积庆宫。统县二：

　　弘政县。世宗以定州俘户置。民工织，多技巧。

　　闻义县。世宗置。初隶海北州，後来属。

　　锦州，临海军，中，节度。本汉辽东无虑县。慕容置西乐县。太祖以汉俘建州。有大胡僧山、小胡僧山、大查牙山、小查牙山、淘河岛。隶弘义宫。统州一、县二：

　　永乐县。

　　安昌县。

　　岩州，保肃军，下，刺史。本汉海阳县地。太祖平渤海，迁汉户杂居兴州境，圣宗於此建城焉。隶弘义宫，来属。<二一>统县一：

　　兴城县。

　　川州，长宁军，中，节度。本唐青山州地。太祖弟明王安端置。会同三年，诏为白川州。安端子察割以大逆诛，没入，省曰川州。初隶崇德宫，统和中属文忠王府。统县三：

　　弘理县。统和八年以诸宫提辖司户置。

　　咸康县。

　　宜民县。统和中置。

　　建州，保静军，上，节度。唐武德中，置昌乐县。太祖完葺故垒，置州。汉乾元年，故石晋太后诣世宗，求於汉城侧耕垦自赡。许於建州南四十里给地五十顷，营构房室，创立宗庙。州在灵河之南，屡遭水害，圣宗迁於河北唐崇州故城。<二二>初名武宁军，<二三>隶永兴宫，後属敦睦宫。统县二：

　　永霸县。

　　永康县。本唐昌黎县地。

　　来州，归德军，下，节度。圣宗以女直五部岁饥来归，置州居之。初刺史，後升。隶永兴宫。有三州山、六州山、五脂山。<二四>统州二、<二五>县一：

　　来宾县。本唐来远县地。

　　隰州，平海军，下，刺史。慕容置集宁县。圣宗括帐户迁信州，大雪不能进，建城於此，置焉。隶兴圣宫，来属。统县一：

　　海滨县。本汉县。濒海，地多硷卤，置盐场於此。

　　迁州，兴善军，下，刺史。本汉阳乐县地。圣宗平大延琳，迁归州民置，来属。有箭山。统县一：

　　迁民县。

　　润州，海阳军，下，刺史。圣宗平大延琳，迁宁州之民居此，置州。统县一：

　　海阳县。<二六>本汉阳乐县地，迁润州，本东京城内渤海民户，因叛移於此。

※校勘记

　　一：其後拓拨氏乘辽建牙於此「乘辽」二字不解，疑有讹脱。按辑本元一统志大宁路：「奚匿松漠间。元魏时，其部族始於此建牙帐。」

　　二：统和二十四年五帐院进故奚王牙帐地按纪在统和二十年十二月。

　　三：长兴县长兴，原误「长安」。据金史地理志、辑本元一统志二及陈襄使辽语录改。

　　四：平顶山滦河平，原误「半」。按辑本元一统志：「平顶山在高州北五里。」据改。滦，原误「乐」，按下文泽州及王曾行程录并作滦河，据改。

　　五：袅罗水个没里水按国志卷首初兴本末作袅罗个没里。「袅罗个」，黄也；「没里」，水也。即潢河，并非两水。

　　六：统和二十六年置刺史州开泰元年升据辽文汇续编王悦墓志，统和二十三年已有利州。北蕃地理云，利州，承天太后所建。又按纪，统和二十九年六月升。

　　七：慎州原误「镇州」，据新唐书地理志改。

　　八：兴化县原误「利民县」，据辽文汇五宋匡世墓志及考异改。利民为金承安五年以利民寨升置，辽无利民县。

　　九：松山州及松山县松山州，山原误「江」，据百官志四及金史地理志改。松山县，山原亦误「江」，据纪开泰二年二月及金史地理志改。

　　一○：以马行记日按王曾行程录作「以马行记日影而约其里数」。

　　一一：四十里至卧如来馆至字原脱，据行程录补。

　　一二：过乌滦河滦，原误「泺」。据行程录改。

　　一三：摸斗岭一名渡云岭摸，原误「黑」，行程录作墨。按陈襄使辽语录、沈括使辽图抄、苏颂使北诗并作摸，据改。一名二字原脱，渡原作「度」，并据行程录补正。

　　一四：至打造部落馆至、馆二字原脱，据行程录补。

　　一五：城内西南隅城内，原误「城西内」。据行程录改。

　　一六：古北口古字原脱，据行程录补。

　　一七：青羊黄豕羊，原误「盐」。据行程录改。

　　一八：复改军名按上京道作成州长庆军。纪太平元年三月，「驸马都尉萧绍业建私城，赐名睦州，军曰长庆」。是此州原为头下州，名睦州，军曰长庆；後隶上京道即成州长庆军；改隶中京道以後为成州兴府军。「复改军名」之上，应有「後来属」三字。

　　一九：命韩知方择其处按卷七四韩知古传，神册初知古曾授彰武节度使，与此事迹合。疑「方」是古字之讹。

　　二○：兴宗以定州俘户建州按纪，统和八年三月置宜州。辽文汇四李内贞墓志有宜州观察，刘继文墓志亦有宜州。卷七五王郁传称太祖时已有宜州。所属弘政县，为「世宗以定州俘户置」。盖因头下州而建置者。

　　二一：隶弘义宫来属按应是「初隶弘义宫，後来属」。

　　二二：唐崇州故城唐，原误「康」。据新唐书地理志改。

　　二三：初名武宁军名，原误「属」。金史地理志：「建州，辽初名军曰武宁。」据改。

　　二四：五脂山脂，疑应作指。

　　二五：统州二按下文实统三州。

　　二六：润州海阳县原与隰州海滨县互舛。金史地理志：「海阳县，辽润州海阳军故县也。」「海滨县，辽隰州平海军故县也。」按海阳县与军名同，海滨县濒海。辑本元一统志二：「辽隰州治海滨县。」据改。

　





第四十卷　　志第十

地理志四

南京道

　　南京析津府，本古冀州之地。高阳氏谓之幽陵，陶唐曰幽都，有虞析为幽州。商并幽於冀。周分并为幽。职方，东北幽州，山镇医巫闾，泽薮养，川河、，浸、时。其利鱼、盐，其畜马、牛、豕，其谷黍、稷、稻。武王封太保于燕。秦以其地为渔阳、上谷、右北平、辽西、辽东五郡。汉为燕国，历封臧荼、卢绾、刘建、刘泽、刘旦，尝置涿郡广阳国。後汉为广平国广阳郡；或合于上谷，复置幽州。後周置燕及范阳郡，隋为幽州总管。唐置大都督府，改范阳节度使。安禄山、史思明、李怀仙、朱滔、刘怦、刘济相继割据。刘总归唐。至张仲武、张允仲，以正得民。刘仁恭父子僭争，遂入五代。自唐而晋，高祖以辽有援立之劳，割幽州等十六州以献。<一>太宗升为南京，又曰燕京。

　　城方三十六里，崇三丈，衡广一丈五尺。敌楼、战橹具。八门：东曰安东、迎春，南曰开阳、丹凤，西曰显西、清晋，北曰通天、拱辰。大内在西南隅。皇城内有景宗、圣宗御容殿二，东曰宣和，南曰大内。内门曰宣教，改元和；外三门曰南端、左掖、右掖。左掖改万春，右掖改千秋。门有楼阁，球场在其南，东为永平馆。皇城西门曰显西，设而不开；北曰子北。西城巅有凉殿，东北隅有燕角楼。坊市、廨舍、寺观，盖不胜书。其外，有居庸、松亭、榆林之关，<二>古北之口，桑乾河、高梁河、石子河、大安山、燕山　　中有瑶屿。府曰幽都，军号卢龙，开泰元年落军额。<三>

　　统州六、县十一：

　　析津县。本晋蓟县，改蓟北县，开泰元年更今名。以燕分野旅寅为析木之津，故名。户二万。

　　宛平县。本晋幽都县，<四>开泰元年改今名。户二万二千。

　　昌平县。本汉军都县，<五>後汉属广阳郡，晋属燕国，元魏置东燕州、平昌郡及昌平县。<六>郡废，县隶幽州。在京北九十里。户七千。

　　良乡县。燕为中都县，汉改良乡县，旧属涿郡，北齐天保七年省入蓟县，武平六年复置。唐圣历元年改固节镇，<七>神龙元年复为良乡县，刘守光徙治此。在京南六十里。户七千。

　　潞县。本汉旧县，属渔阳郡。唐武德二年置元州，贞观元年州废，复为县。有潞水。在京东六十里。户六千。

　　安次县。本汉旧县，属渔阳郡。唐武德四年徙置东南五十里石梁城，贞观八年又徙今县西五里常道城，开元二十三年又徙耿就挢行市南。在京南一百二十里。户一万二千。

　　永清县。本汉益昌县，隋置通泽县，唐置武隆县，改会昌，天宝初为永清县。在京南一百五十里。户五千。

　　武清县。前汉雍奴县，属渔阳郡。水经注，<八>雍奴者，薮泽之名，四面有水曰雍，不流曰奴。唐天宝初改武清。在京东南一百五十里。户一万。

　　香河县。本武清孙村。辽於新仓置榷盐院，居民聚集，因分武清、三河、潞三县户置。<九>在京东南一百二十里。户七千。

　　玉河县。本泉山地。<一○>刘仁恭於大安山创宫观，师炼丹羽化之术于方士王若讷，因割蓟县分置，以供给之。在京西四十里。户一千。

　　◎　阴县。本汉泉山之霍村镇。辽每季春，弋猎於延芳淀，居民成邑，就城故阴镇，後改为县。在京东南九十里。延芳淀方数百里，春时鹅所聚，夏秋多菱芡。国主春猎，卫士皆衣墨绿，各持连锤、鹰食、刺鹅锥，列水次，相去五七步。上风击鼓，惊鹅稍离水面。国主亲放海东青鹘擒之。鹅坠，恐鹘力不胜，在列者以佩锥刺鹅，急取其脑饲鹘。得头鹅者，例赏银绢。国主、皇族、群臣各有分地。户五千。

　　宋王曾上契丹事曰：自雄州白沟驿渡河，四十里至新城县，古督亢亭之地。又七十里至涿州。北渡范水、刘李河，<一一>六十里至良乡县。渡卢沟河，六十里至幽州，号燕京。子城就罗郭西南为之。正南曰启夏门，内有元和殿，东门曰宣和。城中坊皆有楼。有闵忠寺，本唐太宗为征辽阵亡将士所造；又有开泰寺，魏王耶律汉宁造。皆遣朝使游观。南门外有于越王廨，为宴集之所。门外永平馆，旧名碣石馆，请和後易之。南即桑乾河。

　　顺州，归化军，中，刺史。秦上谷，汉范阳，北齐归德郡境。隋开皇中，粟末　　与高丽战不胜，厥稽部长突地稽率八部胜兵数千人，自扶馀城西北举落内附，置顺州以处之。唐武德初改燕州，会昌中改归顺州，唐末仍为顺州。有温渝河；白遂河；曹王山，曹操尝驻军于此；黍谷山，邹衍吹律之地，南有齐长城。<一二>城东北有华林、天柱二庄，辽建凉殿，春赏花，夏纳凉。初军曰归宁，後更名。统县一：

　　怀柔县。唐贞观六年置，治五柳城，改顺义县。开元四年置松漠府弹汗州。天宝元年改归化郡。<一三>乾元元年复今名。户五千。

