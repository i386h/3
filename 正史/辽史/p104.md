<!-- { "loadSidebar": true } -->
　　耶律良，<二>字习拈，小字苏，着帐郎君之後。生於乾州，读书医巫闾山。学既博，将入南山肄业，友人止之曰：「尔无仆御，驱驰千里，纵闻见过人，年亦垂暮。今若即仕，已有馀地。」良曰「穷通，命也，非尔所知。」不听，留数年而归。

　　重熙中，补寝殿小底，寻为燕赵国王近侍。以家贫，诏乘厩马。迁修起居注。会猎秋山，良进秋游赋，上嘉之。

　　清宁中，上幸鸭子河，作捕鱼赋。由是宠遇稍隆，迁知制诰，兼知部署司事。奏请编御制诗文，目曰清宁集；上命良诗为庆会集，亲制其序。顷之，为敦睦宫使，兼权知皇太后宫诸局事。

　　良闻重元与子涅鲁古谋乱，以帝笃於亲爱，不敢遽奏，密言於皇太后。太后托疾，召帝白其事。帝谓良曰：「汝欲间我骨肉耶？」良奏曰：「臣若妄言，甘伏斧　。陛下不早备，恐堕贼计。如召涅鲁古不来，可卜其事。」帝从其言。使者及门，涅鲁古意欲害之，羁於帐下。使者以佩刀断　而出，驰至行宫以状闻。帝始信。乱平，以功迁汉人行宫都部署。

　　咸雍初，同知南院枢密使事，为惕隐，出知中京留守事。未几卒，帝嗟悼，遣重臣赙祭，给葬具，追封辽西郡王，　曰忠成。

　　萧韩家奴，字括宁，奚长渤鲁恩之後。性孝友。太平中，补祗候郎君，累迁敦睦宫使。伐夏，为左翼都监，迁北面林牙。俄为南院副部署，赐玉带，改奚六部大王，治有声。

　　清宁初，封韩国公，历南京统军使、北院宣徽使，封兰陵郡王。九年，上猎太子山，闻重元乱，驰诣行在。帝仓卒欲避于北、南大王院，与耶律仁先执辔固谏，乃止。明旦，重元复诱奚猎夫来。韩家奴独出谕之曰：「汝曹去顺效逆，徒取族灭。何若悔过，转祸为福！」猎夫投仗首服。以功迁殿前都点检，封荆王，赐资忠保义奉国竭贞平乱功臣。

　　咸雍二年，迁西南面招讨使。大康初，徙王吴，赐白海东青鹘。皇太子为乙辛诬构，幽于上京。韩家奴上书力言其冤，不报。四年，复为西南面招讨使。例削一字王爵，改王兰陵，薨。子杨九，终右祗候郎君班详稳，赠同中书门下平章事。

　　萧德，字特末隐，楮特部人。性和易，笃学好礼法。太平中，领牌印、直宿，累迁北院枢密副使，敷奏详明，多称上旨。诏与林牙耶律庶成修律令，改契丹行宫都部署，赐宫户十有五。

　　清宁元年，迁同知北院枢密使，封鲁国公。上以德为先朝眷遇，拜南府宰相。五年，转南京统军使。九年，复为南府宰相。重元之乱，推锋力战，斩涅鲁古首以献，论功封汉王。

　　咸雍初，以告老归，优诏不许。久之，加尚父，致仕。卒，年七十二。

　　萧惟信，字耶宁，楮特部人。五世祖霞赖，南府宰相。曾祖乌古，中书令。祖阿古只，知平州。

　　父高八，多智数，博览古今。开泰初，为北院承旨，稍迁右夷离毕，以干敏称，拜南府宰相。累迁倒塌岭节度使，知兴中府，复为右夷离毕。陵青诱众作乱，事觉，高八按之，止诛首恶，馀并释之。归奏，称旨。

　　惟信资沉毅，笃志于学，能辨论。重熙初始仕，累迁左中丞。十五年，徙燕赵国王傅，帝谕之曰：「燕赵左右多面谀，不闻忠言，浸以成性。汝当以道规诲，使知君父之义。有不可处王邸者，以名闻。」惟信辅导以礼。十七年，迁北院枢密副使，坐事免官。寻复职，兼北面林牙。

　　清宁九年，重元作乱，犯滦河行宫，惟信从耶律仁先破之，赐竭忠定乱功臣。历南京留守、左右夷离毕，复为北院枢密副使。大康中，以老乞骸骨，不听。枢密使耶律乙辛谮废太子，中外知其冤，无敢言者，惟信数廷争，不得复。告老，加守司徒，卒。

　　萧乐音奴，字婆丹，奚六部敞稳突吕不六世孙。

　　父拨剌，三岁居父母丧，毁瘠过甚，养于家奴奚列阿不。重熙初，兴宗猎奚山，过拨剌所居，奚列阿不言于近臣，拨剌得见上。年甫十岁，气象如成人。帝悦之，锡赉甚厚。既长，有远志，不乐仕进，隐于奚王岭之插合谷。上以其名家，又有时誉，就拜舍利军详稳。

　　乐音奴貌伟言辨，通辽、汉文字，善骑射击鞠，所交皆一时名士。年四十，始为护卫。平重元之乱，以功迁护卫太保，改本部南克，俄为旗鼓拽剌详稳。监障海东青鹘，获白花者十三，赐　　犀并玉吐鹘。拜五蕃部节度使，卒。子阳阿，有传。

　　耶律敌烈，字撒懒，采访使吼五世孙。宽厚，好学，工文词。重熙末，补牌印郎君，兼知起居注。

　　清宁元年，稍迁同知永州事，禁盗有功，改北面林牙承旨。九年，重元作乱。敌烈赴援，力战平之，遥授临海军节度使。十年，徙武安州观察使。咸雍五年，累迁长宁宫使。捡括户部司乾州钱帛逋负，立出纳经画法，公私便之。大康四年，为南院大王。秩满，部民请留，同知南京留守事。有疾，上命乘传赴阙，遣太医视之。迁上京留守。

　　大安中，改塌母城节度使。以疾致仕，加兼侍中，赐一品俸。八年卒。

　　姚景行，始名景禧。祖汉英，本周将，应历初来聘，用敌国礼，帝怒，留之，隶汉人宫分。及景行既贵，始出籍，贯兴中县。

　　景行博学。重熙五年，擢进士乙科，为将作监，改燕赵国王教授。不数年，至翰林学士，枢密副使，叁知政事。<三>性敦厚廉直，人望归之。

　　道宗即位，多被顾问，为北府宰相。九年秋，告归，道闻重元乱，收集行旅得三百馀骑勤王。比至，贼已平。帝嘉其忠，赐以逆人财产。咸雍元年，出为武定军节度使。明年，驿召拜南院枢密使。上从容问治道，引入内殿，出御书及太子书示之，赐什器车仗。帝有意伐宋，召景行问曰：「宋人好生边事，如何？」对曰：「自圣宗皇帝以威德怀远，宋修职贡，迨今几六十年。若以细故用兵，恐违先帝成约。」上然其言而止。

　　致仕，不　月复旧职。丁家艰，起复，兼中书令。上问古今儒士优劣，占对称旨，知兴中府，改朔方军节度使。大康初，徙镇辽兴。以上京多滞狱，命为留守，不数月，以狱空闻。

　　累乞致政，不从。复请，许之，加守太师。卒，遣使吊祭，追封柳城郡王，　文宪。寿隆五年，诏为立祠。

　　耶律阿思，字撒班。清宁初，补祗候郎君。以善射，掌猎事，进渤海近侍详稳。

　　重元之乱，与护卫苏射杀涅鲁古，赐号靖乱功臣，徙契丹行宫都部署。大安初，为北院大王，封漆水郡王。寿隆元年，为北院枢密使，<四>监修国史。

　　道宗崩，受顾命，加于越。录乙辛党人，罪重者当籍其家，阿思受赂，多所宽贳。萧合鲁尝言当修边备，阿思力沮其事，或讥其以金卖国。

　　後以风疾失音，致仕，加尚父，封赵王。薨，年八十，追封齐国王。

　　论曰：滦河之变，重元拥兵行幄，微仁先等，道宗其危乎！当其止幸北、南院，召塔剌兵以靖大难，功宜居首。良以反谋白太后，韩家奴以逆顺降奚人，德与阿思杀涅鲁古，皆有讨贼之力焉。仁先齐名休哥，勋德兼备，此其一节欤。

※校勘记

　　一∶　九年七月　「九年」二字原脱，据纪清宁九年七月补。

　　二∶　耶律良　按纪清宁六年五月、咸雍六年六月、八月，并作耶律白。

　　三∶　没数年至翰林学士枢密副使叁知政事　按纪清宁元年十二月以枢密副使姚景行为叁知政事。

　　四∶　寿隆元年为北院枢密使　寿隆元年，原作「大安十一年」。按大安止十年，次年寿隆元年。纪寿隆元年十二月，以知北院枢密使事耶律阿思为北院枢密使，据改。

　





第九十七卷　　列传第二十七

耶律斡特剌孩里窦景庸耶律引吉杨绩赵徽王观耶律喜孙

　　耶律斡特剌，字乙辛隐，许国王寅底石六世孙。少不喜官禄，年四十一，始补本班郎君。时枢密使耶律乙辛擅权，谗害忠良，斡特剌恐祸及，深自抑畏。

　　大康中，为宿直官，历左、右护卫太保。大安元年，升燕王傅，徙左夷离毕。四年，改北院枢密副使。帝赐诗褒之，迁知北院枢密使事，赐翼圣佐义功臣。北阻卜酋长磨古斯叛，斡特剌率兵进讨。会天大雪，败磨古斯四别部，斩首千馀级，拜西北路招讨使，封漆水郡王，加赐宣力守正功臣。寻拜南府宰相。复讨闸古胡里扒部，破之，召为契丹行宫都部署。

　　先是，北、南府有讼，各州府得就按之；比岁，非奉枢密檄，不得鞫问，以故讼者稽留。斡特剌奏请如旧，从之。寿隆五年，<一>复为西北路招讨使，讨耶睹刮部，俘斩甚众，获马、驼、牛、羊各数万。明年，擒磨古斯，加守太保，赐奉国匡化功臣。

　　乾统初，乞致仕，不许，止罢招讨。复兼南院枢密使，<二>封混同郡王。迁北院枢密使，加守太师，赐推诚赞治功臣。致仕，薨，　曰敬肃。

　　孩里，<三>字胡辇，回鹘人。其先在太祖时来贡，愿留，因任用之。

　　孩里，重熙间历近侍长。清宁九年，讨重元之乱有功，加金吾卫上将军，赐平乱功臣。累迁殿前都点检，以宿卫严肃称。大康初，加守太子太保。二年，加同中书门下平章事。三年，改同知南院宣徽使事。会耶律乙辛出守中京，孩里入贺；及议复召，陈其不可。後乙辛再入枢府，出孩里为广利军节度使。及皇太子被诬，孩里当连坐，有诏勿问。大安初，历品达鲁虢部节度使。寿隆五年，有疾，自言吾数已尽，却医药，卒，年七十七。

　　孩里素信浮图。清宁初，从上猎，堕马，愦而复苏。言始见二人引至一城，宫室宏敞，有衣绛袍人坐殿上，左右列侍，导孩里升阶。持牍者示之曰：「本取大腹骨欲，误执汝。」牍上书「官至使相，寿七十七」。须臾还，挤之大壑而寤。道宗闻之，命书其事。後皆验。

　　窦景庸，中京人，中书令振之子。聪敏好学。清宁中，第进士，授秘书省校书郎，累迁少府少监。

　　咸雍六年，授枢密直学士，寻知汉人行宫副部署事。大安初，迁南院枢密副使，监修国史，知枢密院事，赐同德功臣，封陈国公。有疾，表请致仕；不从，加太子太保，授武定军节度使。审决冤滞，轻重得宜，以狱空闻。

　　七年，拜中京留守。九年薨，　曰肃宪。子瑜，三司副使。

　　耶律引吉，字阿括，品部人。父双古，镇西边二十馀年，治尚严肃，不殖货利，时多称之。

　　引吉寅畏好义。以荫补官，累迁东京副留守、北枢密院侍御。时萧革、萧图古辞等以佞见任，鬻爵纳贿；引吉以直道处其间，无所阿唯。改客省使。时朝廷遣使括三京隐户不得，以引吉代之，得数千馀户。

