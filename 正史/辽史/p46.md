<!-- { "loadSidebar": true } -->
　　二：太祖建国攻渤海拨忽汗城至神册四年葺辽阳故城建东平郡为防御州按葺辽阳故城、建东平郡在前，攻渤海、拨忽汗城在後，叙次倒舛。疑神册四年之前脱「先是」二字。

　　三：城名天福按纪天显元年二月，改忽汗城为天福。非升东平为南京时以东平为天福。

　　四：辖州府军城八十七按「八十七」与下文所列州、府、军、城之数不合。

　　五：本汉镂芳县地镂芳，汉书地理志、後汉书郡国志均作镂方，属乐浪郡。

　　六：圣宗伐高丽还高丽原误「新罗」，据纪统和三年七月、十年正月改。

　　七：统和末高丽降「统和末，高丽降」六字，原误在「开泰三年，取其保、定二州」之下，时间倒舛，今改。

　　八：河端道光殿本考证引永乐大典作河瑞。

　　九：渤海置州「渤海置州」四字原脱，道光殿本据通考增。今从之。

　　一○：淇水按赵万里辑元一统志（以下称辑本元一统志）卷二有水。「淇」字误。

　　一一：本汉东耐县地道光殿本考证谓，汉无东耐县，或是後汉书郡国志东、不而之脱误。索隐疑是唐羁縻代那州。

　　一二：率宾县本渤海率宾府地索隐：「既云迁率宾府人户置，则非故地。」

　　一三：乾州圣宗统和三年置按纪乾亨四年十一月置乾州。

　　一四：宣州「宣」，应作宜。此即中京道宜州。属县开义，金史地理志同，本书中京道宜州条下作闻义。

　　一五：汉公孙度所据依上下文例，汉下脱「末」字。

　　一六：本渤海缘城县地缘城，上文崇州条作绿城。

　　一七：渤海建渖州故县九皆废道光殿本考证：「按元一统志，渤海建定理府，都督渖、定二州，领定理、平邱、岩城、慕美、安夷、渖水、安定、保山、能利九县，并废。」

　　一八：初隶永兴宫宫字原脱，据营卫志上补。

　　一九：伊蒙陀黑北五州北，新唐书二一九渤海传作比。

　　二○：祺州祺，原误「棋」，据营卫志上及金史地理志改。

　　二一：圣宗更今名至升节度按圣宗在景宗保宁之後。景宗保宁七年已增置户口，升节度，圣宗时，始更名通州。

　　二二：强帅县金史地理志作强师县。

　　二三：颉府都督颉二州按新唐书二一九渤海传，颉府领、高二州。

　　二四：郝里太保城郝，纪开泰八年十月作耗。

　　二五：信州彰圣军下节度按百官志四作信州彰圣军节度，同。卷九一耶律仆里笃传，太平中累迁彰圣军节度使，纪大安八年有彰圣军节度使耶律涅里。下文郢州，军号与信州同，但为刺史州，非节镇。百官志四刺史州内有郢州。又皇子表及卷八二萧阳阿传有彰信军节度，金史地理志作信州彰信军。

　　二六：置刺史于鸭子混同二水之间按纪太平四年二月，「诏改鸭子河曰混同江」，但此後仍沿用鸭子河名称，卷九八耶律俨传：「父仲禧┅┅清宁四年城鸭子、混同二水间。」

　　二七：黄龙府都部署司司，原误「事」。据上下文及兵卫志中、营卫志下、百官志二改。

　　二八：安定府按纪天显元年三月作安边府。

　　二九：复州怀德军节度按金史地理志：「复州，下，刺史，辽怀远军节度。」

　　三○：安州刺史按纪统和二十八年十一月，马保佑曾为安州团练使，卷九四耶律何鲁扫古传，清宁初加安州团练使，百官志四亦作团练。惟国志二二刺史州内有安州。或初是刺史，後升团练。卷一○五萧文传，「父直善，安州防御使。」文官于大康、寿昌间。

　





第三十九卷　　志第九

地理志三

中京道

　　中京大定府，虞为营州，夏属冀州，周在幽州之分。秦郡天下，是为辽西。汉为新安平县。汉末步奚居之，幅员千里，多大山深谷，阻险足以自固。魏武北征，纵兵大战，降者二十馀万，去之松漠。其後拓拨氏乘辽建牙於此，<一>当饶乐河水之南，温渝河水之北。唐太宗伐高丽，驻跸於此。部帅苏支从征有功。奚长可度率众内附，为置饶乐都督府。咸通以後，契丹始大，奚族不敢复抗。太祖建国，举族臣属。圣宗尝过七金山土河之滨，南望云气，有郛郭楼阙之状，因议建都。择良工於燕、蓟，董役二岁，郛郭、宫掖、楼阁、府库、市肆、廊庑，拟神都之制。统和二十四年，五帐院进故奚王牙帐地<二>。二十五年，城之，实以汉户，号曰中京，府曰大定。

　　皇城中有祖庙，景宗、承天皇后御容殿。城池湫湿，多凿井泄之，人以为便。大同驿以待宋使，朝天馆待新罗使，来宾馆待夏使。有七金山、马盂山、双山、松山、土河。

　　统州十、县九：

　　大定县。白故地。以诸国俘户居之。

　　长兴县。<三>本汉宾从县。以诸部人居之。

　　富庶县。本汉新安平地。开泰二年析京民置。

　　劝农县。本汉宾从县地。开泰二年析京民置。

　　文定县。开泰二年析京民置。

　　升平县。开泰二年析京民置。

　　归化县。本汉柳城县地。

　　神水县。本汉徒河县地。开泰二年置。

　　金源县。本唐青山县境。开泰二年析京民置。

　　恩州，怀德军，下，刺史。本汉新安平县地。太宗建州。开泰中，以渤海户实之。初隶永兴宫，後属中京。统县一：

　　恩化县。开泰中渤海人户置。

　　惠州，惠和军，中，刺史。本唐归义州地。太祖俘汉民数百户兔山下，创城居之，置州。属中京。统县一：

　　惠和县。圣宗迁上京惠州民，括诸宫院落帐户置。

　　高州，观察。唐信州之地。万岁通天元年，以契丹室活部置。开泰中，圣宗伐高丽，以俘户置高州。有平顶山、滦河。<四>属中京。统县一：

　　三韩县。辰韩为扶馀，弁韩为新罗，马韩为高丽。开泰中，圣宗伐高丽，俘三国之遗人置县。户五千。

　　武安州，观察。唐沃州地。太祖俘汉民居木叶山下，因建城以迁之，号杏埚新城。复以辽西户益之，更曰新州。统和八年改今名。初刺史，後升。有黄柏岭、袅罗水、个没里水。<五>属中京。统县一：

　　沃野县。

　　利州，中，观察。本中京阜俗县。统和二十六年置刺史州，开泰元年升。<六>属中京。统县一：

　　　　阜俗县。唐末，契丹渐炽，役使奚人，迁居琵琶川。统和四年置县。初隶彰愍宫，更隶中京。後置州，仍属中京。

　　榆州，高平军，下，刺史。本汉临渝县地，後隶右北平骊城县。唐载初二年，析慎州置黎州，<七>处　　部落，後为奚人所据。太宗南征，横帐解里以所俘镇州民置州。开泰中没入。属中京。统县二：

　　和众县。本新黎县地。

　　永和县。本汉昌城县地。统和二十二年置。

　　泽州，广济军，下，刺史。本汉土垠县地。太祖俘蔚州民，立寨居之，采炼陷河银冶。隶中京留守司。开泰中置泽州。有松亭关、神山、九宫岭、石子岭、滦河、撒河。属中京。统县二：

　　神山县。神山在西南。

　　滦河县。本汉徐无县地。属永兴宫。

　　北安州，兴化军，上，刺史。本汉女祁县地，属上谷郡。晋为冯跋所据。唐为奚王府西省地。圣宗以汉户置北安州。属中京。统县一：

　　兴化县。<八>本汉且居县地。

　　潭州，广润军，下，刺史。本中京之龙山县，开泰中置州，仍属中京。统县一：

　　龙山县。本汉交黎县地。开泰二年以习家寨置。

　　松山州，胜安军，下，刺史。开泰中置。统和八年省，复置。属中京。统县一：

　　松山县。<九>本汉文成县地。边松漠，商贾会冲。开泰二年置县。有松山川。

　　宋王曾上契丹事曰：出燕京北门，至望京馆。五十里至顺州。七十里至檀州，渐入山。五十里至金沟馆。将至馆，川原平旷，谓之金沟淀。自此入山，诘曲登陟，无复里堠，但以马行记日，<一○>约其里数。九十里至古北口，两傍峻崖，仅容车轨。又度德胜岭，盘道数层，俗名思乡岭，八十里至新馆。过雕窠岭、偏枪岭，四十里至卧如来馆。<一一>过乌滦河，<一二>东有滦州，又过摸斗岭，一名渡云岭，<一三>芹菜岭，七十里至柳河馆。松亭岭甚险峻，七十里至打造部落馆。<一四>东南行五十里至牛山馆。八十里至鹿儿峡馆。过虾蟆岭，九十里至铁浆馆。过石子岭，自此渐出山，七十里至富谷馆。八十里至通天馆。二十里至中京大定府。城垣卑小，方圆才四里许。门但重屋，无筑之制。南门曰朱夏，门内通步廊，多坊门。又有市楼四：曰天方、大衢、通、望阙。次至大同馆。其门正北曰阳德、阊阖。城内西南隅冈上有寺。<一五>城南有园圃，宴射之所。自过古北口，<一六>居人草庵板屋，耕种，但无桑柘；所种皆从垄上，虞吹沙所壅。山中长松郁然，深谷中时见畜牧牛马橐驼，多青羊黄豕。<一七>

　　成州，兴府军，节度。晋国长公主以媵户置，军曰长庆，隶上京。复改军名。<一八>统县一：

　　同昌县。

　　兴中府。本霸州彰武军，节度。古孤竹国。汉柳城县地。慕容以柳城之北，龙山之南，福德之地，乃筑龙城，构宫庙，改柳城为龙城县，遂迁都，号曰和龙宫。慕容垂复居焉，後为冯跋所灭。元魏取为辽西郡。隋平高保宁，置营州。炀帝废州置柳城郡。唐武德初，改营州总管府，寻为都督府。万岁通天中，陷李万荣。神龙初，移府幽州。开元四年复治柳城。八年西徙渔阳。十年还柳城。後为奚所据。太祖平奚及俘燕民，将建城，命韩知方择其处。<一九>乃完葺柳城，号霸州彰武军，节度。统和中，制置建、霸、宜、锦、白川等五州。寻落制置，隶积庆宫。後属兴圣宫。重熙十年升兴中府。有大华山、小华山、香高山、麝香崖　　天授皇帝刻石在焉、驻龙峪、神射泉、小灵河。统州二、县四：

　　兴中县。本汉柳城县地。太祖掠汉民居此，建霸城县。重熙中置府，更名。

　　营丘县。析霸城置。

　　象雷县。开泰二年以麦务川置。初隶中京，後属。

　　闾山县。本汉且虑县。开泰二年以罗家军置。隶中京，後属。

　　安德州，化平军，下，刺史。以霸州安德县置，来属。统县一：

　　安德县。统和八年析霸城东南龙山徒河境户置。初隶乾州，更属霸州，置州来属。

　　黔州，阜昌军，下，刺史。本汉辽西郡地。太祖平渤海，以所俘户居之，隶黑水河提辖司。安帝置州，析宜、霸二州汉户益之。初隶永兴宫，更隶中京，後置府，来属。统县一：

　　盛吉县。太祖平渤海，俘兴州盛吉县民来居，因置县。

