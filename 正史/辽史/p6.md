<!-- { "loadSidebar": true } -->
　　夏四月庚子，至燕，备法驾，入自拱辰门，御元和殿，行入阖礼。壬寅，遣人使晋。乙巳，幸留守赵延寿别墅。丙午，晋遣宣徽使杨端、王眺等来问起居。<二>壬子，御便殿，宴晋及诸国使。丙辰，晋遣使进茶药。壬戌，御昭庆殿，宴南京群臣。癸亥，晋遣使贺端午，以所进节物赐群臣。乙丑，南唐进白龟。

　　五月庚午，以端午宴群臣及诸国使，命回鹘、炖煌二使作本俗舞，俾诸使观之。庚辰，晋遣使进弓矢。甲申，遣皇子天德及检校司徒邸用和使晋。戊子，阅骑兵于南郊。

　　六月乙未朔，东京宰相耶律羽之言渤海相大素贤不法，诏僚佐部民举有才德者代之。丙申，阅步卒于南郊。庚子，晋及辖剌骨只遣使来见。壬寅，驾发燕京，命中书令萧僧隐部诸道军于长坐营。癸丑，次奉圣州。甲寅，劳军士。

　　秋七月己巳，猎猾底烈山。癸酉，朝于皇太后。丙子，从皇太后视人皇王妃疾。戊寅，人皇王妃萧氏薨。己卯，以安重荣据镇州叛晋，诏征南将军柳严边备。丙戌，徙人皇王行宫于其妃薨所。辛卯，晋遣使请行南郊礼，许之。

　　八月己亥，诏东丹吏民为其王倍妃萧氏服。庚子，阻卜来贡。壬寅，遣使南唐。乙巳，阻卜、黑车子室韦、赁烈等国来贡。南唐遣使求青峴帐，赐之。戊申，以安端私城为白川州。辛亥，鼻骨德使乞赐爵，以其国相授之。甲寅，阻卜来贡。乙卯，置白川州官属。丙辰，诏以于谐里河、胪河之近地，给赐南院欧突吕、乙斯勃、北院温纳何剌三石烈人为农田。<三>

　　九月庚午，侍中崔穷古言：「晋主闻陛下数游猎，意请节之。」上曰：「朕之畋猎，非徒从乐，所以练习武事也。」乃诏谕之。壬午，边将奏破吐谷浑，擒其长；诏止诛其首恶及其丁壮，馀并释之。丙戌，晋遣使贡名马。戊子，女直及吴越王遣使来贡。

　　冬十月辛丑，遣克郎使吴越，略姑使南唐。庚申，晋遣使贡布，及请亲祠南岳，<四>从之。

　　十一月己巳，南唐遣使奉蜡丸书言晋密事。丁丑，诏有司教民播种纺绩。除姊亡妹续之法。

　　十二月壬辰朔，率百僚谒太祖行宫。甲午，燔柴，礼毕，祠于神帐。丙申，遣使使晋。丙辰，诏契丹人授汉官者从汉仪，听与汉人婚姻。丁巳，诏燕京皇城西南堞建凉殿。

　　是冬，驻跸于伞淀。

　　四年春正月壬戌，以乙室、品卑、突轨三部鳏寡不能自存者，官为之配。丙子，南唐遣使来贡。庚辰，涅剌、乌隗部献项俘获数。己丑，诏定征项功。

　　二月丙申，皇太子获白獐。甲辰，晋遣使进香药。丙子，铁骊来贡。丁巳，诏有司编始祖奇首可汗事迹。己未，晋遣杨彦询来贡，且言镇州安重荣跋扈状，遂留不遣。是月，晋镇州安重荣执辽使者拽剌。

　　三月，特授回鹘使阔里于越，并赐旌旗、弓剑、衣马，馀赐有差。癸酉，晋以许祀南郊，遣使来谢，进黄金十镒。

　　夏四月己卯，<五>晋遣使进樱桃。

　　五月庚辰，吐谷浑夷离苏等叛入晋。遣牒蜡往谕晋及太原守臣。

　　六月辛卯，振武军节度副使赵崇逐其节度使耶律画里，以朔州叛，附晋。丙午，命宣徽使古只赴朔州，以兵围其城，有晋使至，请开壁，即勿听，驿送阙下。

　　秋七月癸亥，南唐遣使奉蜡丸书。丙寅，古只奏请遣使至朔令降，守者犹坚壁弗纳。且言晋有贡物，命即以所贡物赐攻城将校。己巳，有司奏神车有蜂巢成蜜，史占之，吉。壬申，晋遣使进水晶砚。

　　八月癸巳，南唐奉蜡丸书。庚子，晋遣使进犀弓、竹矢。吴越王遣使奉蜡丸书。

　　九月壬申，有星孛于晋分。丁丑，幸归化州。

　　冬十月辛丑，有司奏燕、蓟大熟。癸卯，吴越王遣使来贡。

　　十一月丙寅，晋以讨安重荣来告。庚午，吐谷浑请降，遣使抚谕。阻卜来贡，以其物赐左右。丙子，鸭渌江女直来贡。壬午，以永宁、天授二节及正旦、重午、冬至、腊并受贺，着令。

　　十二月戊子，晋遣使来告山南节度使安从进反。诏以便宜讨之。庚寅，南唐遣使奉蜡丸书。戊戌，晋遣王升鸾来贡。戊申，晋以败安重荣来告，遂遣杨彦询归。辛亥，晋遣使乞罢戍兵，诏惕隐朔古班师。甲寅，攻拨朔州，遣控鹤指挥使谐里劳军。时古只战殁城下，上怒，命诛城中丁壮，仍以叛民上户三十为古只部曲。

　　五年春正月丙辰朔，上在归化州，御行殿受群臣朝。以诸道贡物进太后及赐宗室百僚。戊午，诏求直言，北王府郎君耶律海思应诏，召对称旨，特授宣徽使。诏政事令僧隐等以契丹户分屯南边。戊辰，晋函安重荣首来献。上数欲亲讨重荣，至是乃止。癸酉，遣使使晋。是月，晋以朔州平，遣使来贺，遂遣客省使耶律化哥使晋并致生辰礼。

　　二月壬辰，上将南幸，以诸路有未平者，召太子及群臣议，皆曰：「今襄、镇、朔三州虽已平，然吐谷浑为安重荣所诱，犹未归命，宜发兵讨之，以警诸部。」上曰：「正与朕合。」遂诏以明王隈恩代于越信恩为西南路招讨使以讨之，且谕明王宜先练习边事，而後之官。甲午，如南京。遣使使晋索吐谷浑叛者。乙未，鼻骨德来贡。

　　三月乙卯朔，晋遣齐州防御使宋晖业、<六>翰林茶酒使张言来问起居。

　　闰月，驻跸阳门。

　　夏四月甲寅朔，铁骊来贡，以其物分赐群臣。丙子，晋遣使进射柳鞍马。


　　五月五日戊子，<七>禁屠宰。

　　六月癸丑朔，晋齐王重贵遣使来贡。丁巳，徒睹古、素撒来贡。乙丑，晋主敬瑭殂，子重贵立。戊辰，晋遣使告哀，辍朝七日。庚午，遣使往晋吊祭。丁丑，闻皇太后不豫，上驰入侍，汤药必亲尝。仍告太祖庙，幸菩萨堂，饭僧五万人。七月乃愈。

　　秋七月庚寅，晋遣金吾卫大将军梁言、判四方馆事朱崇节来谢，<八>书称「孙」，不称「臣」，遣客省使乔荣让之。景延广答曰：「先帝则圣朝所立，今主则我国自册。为邻为孙则可，奉表称臣则不可。」荣还，具奏之，上始有南伐之意。辛卯，阻卜、鼻骨德、乌古来贡。将军闼德里、蒲骨等率降将辖德至阙，并献所获。丁未，晋遣使以祖母哀来告。

　　八月辛酉，女直、阻卜、乌古各贡方物。甲子，晋复襄州。戊辰，诏河东节度使刘知远送叛臣乌古指挥使由燕京赴阙。癸酉，遣天城军节度使萧拜石吊祭于晋。

　　九月壬辰，遣使贺晋帝嗣位。

　　冬十月己巳，徵诸道兵。遣将军密骨德伐项。

　　十一月乙未，武定军奏松生枣。

　　十二月癸亥，晋遣使来谢。

　　是冬，驻跸赤城。

　　六年春二月乙卯，晋遣使进先帝遗物。辛酉，晋遣使请居汴，从之。

　　三月己卯朔，吴越王遣使来贡。甲申，梅里喘引来归。戊子，南唐遣使奉蜡丸书。丁未，晋至汴，遣使来谢。

　　夏四月戊申朔，日有食之。

　　五月己亥，遣使如晋致生辰礼。

　　六月丁未朔，铁骊来贡。己未，奚锄骨里部进白麝。辛酉，莫州进白鹊。晋遣使贡金。

　　秋八月丁未朔，晋复贡金。己未，如奉圣州。晋遣其子延煦来朝。

　　冬十一月辛卯，上京留守耶律迪辇得晋谍，知有二心。甲辰，铁骊来贡。

　　十二月丁未，如南京，议伐晋。命赵延寿、赵延昭、安端、解里等由沧、、易、定分道而进，大军继之。

　　是岁，杨彦昭请移镇奈泺及新镇，从之。

　　七年春正月甲戌朔，赵延寿、延昭率前锋五万骑次任丘。丙子，安端入雁门，围忻、代。己卯，赵延寿围贝州，其军校邵珂开南门纳辽兵，太守吴峦投井死。己丑，次元城，授延寿魏、博等州节度使，封魏王，率所部屯南乐。丙申，遣兵攻黎阳，晋张彦泽来拒。辛丑，晋遣使来修旧好，诏割河北诸州，及遣桑维翰、景延广来议。

　　二月甲辰朔，<九>攻博州，刺史周儒以城降。晋平卢军节度使杨光远密道辽师自马家口济河。晋将景延广命石斌守麻家口，白再荣守马家口。未几，周儒引辽军麻答营于河东，攻郓州北津，以应光远。晋遣李守贞、皇甫遇、梁汉璋、薛怀让将兵万人，缘河水陆俱进。辽军围晋别将于戚城，晋主自将救之，辽师解去。守贞等至马家口，麻答遣步卒万人筑营垒，骑兵万人守於外，馀兵屯河西。渡未已，晋兵薄之，辽军不利。

　　三月癸酉朔，赵延寿言：「晋诸军沿河置栅，皆畏怯不敢战。若率大兵直抵澶渊，据其挢梁，晋必可取。」是日，晋兵驻澶渊，其前军高行周在戚城。乃命延寿、延昭以数万骑出行周右，上以精兵出其左。战至暮，上复以劲骑突其中军，晋军不能战。会有谍者言晋军东面数少，沿河城栅不固，乃急击其东偏，众皆奔溃。纵兵追及，遂大败之。壬午，留赵延昭守贝州，徙所俘户于内地。

　　夏四月癸丑，还次南京。辛未，如凉陉。

　　五月癸酉，耶律拨里得奏破德州，擒刺史尹居及将吏二十七人。

　　六月甲辰，黑车子室韦来贡。乙巳，没里、要里等国来贡。

　　秋七月己卯，晋杨光远遣人奉蜡丸书。辛卯，晋遣张晖奉表乞和，留晖不遣。

　　八月辛酉，回鹘遣使请婚，不许。是月，晋镇州兵来袭飞狐，大同军节度使耶律孔阿战败之。

　　九月庚午朔，北幸。

　　冬十月丁未，鼻骨德来贡。壬戌，天授节，诸国进贺，惟晋不至。

　　十一月壬申，诏徵诸道兵，以闰月朔会温榆河北。

　　十二月癸卯，南伐。甲子，次古北口。

　　闰月己巳朔，阅诸道兵於温榆河。己卯，围州，下其九县。

　　八年春正月庚子，分兵攻邢、、磁三州，杀掠殆尽。入邺都境。张从恩、马全节、安审琦兵悉陈于相州安阳水之南。皇甫遇与濮州刺史慕容彦超将兵千骑来觇辽军。至邺都，遇辽军数万，且战且却，至榆林店。辽军继至，遇与彦超力战百馀合，遇马毙，步战，审琦引骑兵水以救，辽军乃还。

　　二月，围魏，晋将杜重威率兵来救。戊子，晋将折从阮陷胜州。」一○：

