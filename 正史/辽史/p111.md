<!-- { "loadSidebar": true } -->
　　初，奴与枢密使乙辛有隙。及皇太子废，被诬夺爵，没入兴圣宫，流乌古部。上以意辛公主之女，欲使绝婚。意辛辞曰：「陛下以妾　莩之亲，使免流窜，实天地之恩。然夫妇之义，生死以之。妾自笄年从奴，一旦临难，顿尔乖离，背纲常之道，於禽兽何异？幸陛下哀怜，与奴俱行，妾即死无恨！」帝感其言，从之。

　　意辛久在贬所，亲执役事，虽劳无难色。事夫礼敬，有加于旧。寿隆中，上书乞子孙为着帐郎君。帝嘉其节，召举家还。

　　子国隐，乾统间始仕。保大中，意辛在临潢，谓诸子曰：「吾度卢彦伦必叛，汝辈速避，我当死之。」贼至，遇害。

　　耶律术者妻萧氏，小字讹里本，国舅孛堇之女。性端悫，有容色，自幼与他女异。年十八，归术者。谨裕贞婉，娣姒推尊之。

　　及居术者丧，极哀毁。既葬，谓所亲曰：「夫妇之道，如阴阳表　。无阳则阴不能立，无表则　无所附。妾今不幸失所天，且生必有死，理之自然。术者早岁登朝，有才不寿。天祸妾身，罹此酷罚，复何依恃。傥死者可见，则从；不可见，则当与俱。」侍婢勉竟慰无回意，自刃而卒。

　　耶律中妻萧氏，小字　兰，韩国王惠之四世孙。聪慧谨愿。年二十归於中，事夫敬顺，亲戚咸誉其德。中尝谓曰：「汝可粗知书，以前贞淑为鉴。」遂发心诵习，多涉古今。

　　天庆中，为贼所执，潜置刃於履，誓曰：「人欲污我者，即死之。」至夜，贼遁而免。久之，帝召中为五院都监，中谓妻曰：「吾本无宦情，今不能免。我当以死报国，汝能从我乎？」　兰对曰：「谨奉教。」及金兵徇地岭西，尽徙其民，中守节死。　兰悲戚不形於外，人怪之。俄跃马突出，至中死所自杀。

　　论曰：陈氏以经教二子，并为贤相，耶律氏自洁不嫁，居闺阃之内而不忘忠其君，非贤而能之乎。三萧氏之节，虽烈丈夫有不能者矣。

　





第一百○八卷　　列传第三十八

方技

直鲁古王白魏璘耶律敌鲁耶律乙不哥

　　孔子称「小道必有可观」，医卜是已。医以济夭札，卜以决犹豫，皆有补於国，有惠於民。前史录而不遗，故传。

　　直鲁古，吐谷浑人。初，太祖破吐谷浑，一骑士弃橐，反射不中而去。及追兵开橐视之，中得一婴儿，即直鲁古也。因所俘者问其故，乃知射橐者，婴之父也。世善医，虽马上视疾，亦知标本。意不欲子为人所得，欲杀之耳。

　　由是进於太祖，淳钦皇后收养之。长亦能医，专事　灸。太宗时，以太医给侍。尝撰脉诀、　灸书，<一>行于世。年九十卒。

　　王白，冀州人，明天文，善卜筮，晋司天少监，太宗入汴得之。

　　应历十九年，王子只没以事下狱，其母求卜，白曰：「此人当王，未能杀也，毋过忧！」景宗即位，释其罪，封宁王，竟如其言。凡决祸　多此类。

　　保宁中，历彰武、兴国二军节度使。撰百中歌行于世。

　　魏璘，不知何郡人，以卜名世，太宗得于汴。

　　天禄元年，上命驰马较迟疾，以为胜负。问王白及璘孰胜？白奏曰：「赤者胜。」璘曰：「臣所见，骢马当胜。」既驰，竟如璘言。上异而问之，白曰：「今日火王，故知赤者胜。」璘曰：「不然，火虽王，而上有烟。以烟察之，青者必胜。」上嘉之。五年，察割谋逆，私卜于璘。璘始卜，谓曰：「大王之数，得一日矣，宜慎之！」及乱，果败。应历中，周兵犯燕，上以胜败问璘。璘曰：「周姓柴也，燕分火也。柴入火，必焚。」其言果验。

　　尝为太平王罨撒葛卜僭立事，上闻之，免死，流乌古部。一日，节度使召璘，适有献双鲤者，戏曰：「君卜此鱼何时得食？」璘良久答曰：「公与仆不出今日，有不测祸，奚暇食鱼？」亟命烹之。未及食，寇至，俱遇害。

　　耶律敌鲁，字撒不碗。其先本五院之族，始置宫分，隶焉。

　　敌鲁精于医，察形色即知病原。虽不诊候，有十全功。统和初，为大丞相韩德让所荐，官至节度使。

　　初，枢密使耶律斜轸妻有沉疴，易数医不能治。敌鲁视之曰「心有蓄热，非药石所及，当以意疗。因其聩，聒之使狂，用泄其毒则可。」於是令大击钲鼓於前。翌日果狂，叫呼怒骂，力极而止，遂愈。治法多此类，人莫能测。年八十卒。

　　耶律乙不哥，字习拈，六院郎君　古直之後。幼好学，尤长於卜筮，不乐仕进。

　　尝为人择葬地曰：「後三日，有牛乘人逐牛过者，即启土。」至期，果一人负乳犊，引　牛而过。其人曰：「所谓『牛乘人』者，此也。」遂启土。既葬，吉凶尽如其言。又为失鹰者占曰：「鹰在汝家东北三十里泺西榆上。」往求之，果得。当时占候无不验。

　　论曰：方技，术者也。苟精其业而不畔于道，君子必取焉。直鲁古、王白、耶律敌鲁无大得失，录之宜矣。魏璘为察割卜谋逆，为罨撒葛卜僭立，罪在不贳；虽有寸长，亦奚足取哉。存而弗削，为来者戒。

※校勘记

　　一∶　脉诀　灸书诀，原误「诸」。据大典二○八八九改。

　





第一百○九卷　　列传第三十九

伶官

罗衣轻

　　伶，官之微者也。五代史列镜新磨於传，<一>是必有所取矣。辽之伶官当时固多，然能因诙谐示谏，以消未形之乱，惟罗衣轻耳。孔子曰：「君子不以人废言。」是宜传。

　　罗衣轻，不知其乡里。滑稽通变，一时谐谑，多所规讽。

　　兴宗败於李元昊也，单骑突出，几不得脱。先是，元昊获辽人，辄劓其鼻，有奔北者，惟恐追及。故罗衣轻止之曰：「且观鼻在否？」上怒，以毳索系帐後，将杀之。太子笑曰：「打诨底不是黄幡绰！」罗衣轻应声曰：「行兵底亦不是唐太宗！」上闻而释之。

　　上尝与太弟重元狎昵，宴酣，许以千秋万岁後传位。重元喜甚，骄纵不法。又因双陆，赌以居民城邑。帝屡不竞，前後已偿数城。重元既恃梁孝王之宠，又多郑叔段之过，朝臣无敢言者，道路以目。一日复博，罗衣轻指其局曰：「双陆休痴，和你都输去也！」帝始悟，不复戏。清宁间，以疾卒。

宦官

王继恩赵安

　　周礼，寺人掌中门之禁。至巷伯诗列于雅，勃貂功着于晋，虽忠於所事，而非其职矣。汉、唐中世，窃权蠹政，有不忍言者，是皆宠遇之过。辽宦者二人，其贤不肖皆可为後世鉴，故传焉。

　　王继恩，棣州人。睿智皇后南征，继恩被俘。

　　初，皇后以公私所获十岁已下儿容貌可观者近百人，载赴凉陉，并使阉为竖，继恩在焉。聪慧，通书及辽语。擢内谒者、内侍左厢押班。圣宗亲政，累迁尚衣库使、左承宣、监门卫大将军、灵州观察使、内库都提点。

　　继恩好清谈，不喜权利，每得赐赉，市书至万卷，载以自随，诵读不倦。每宋使来聘，继恩多充宣赐使。後不知所终。

　　赵安仁，字小喜，深州乐寿人，自幼被俘。

　　统和中，为黄门令、秦晋国王府祗候。王薨，授内侍省押班、御院通进。开泰八年，与李胜哥谋奔南土，为游兵所擒。初，仁德皇后与钦哀有隙，钦哀密令安仁伺皇后动静，无不知者。仁德皇后威权既重，安仁惧祸，复谋亡归。仁德欲诛之，钦哀以言营救。圣宗曰「小喜言父母兄弟俱在南朝，每一念。神魂陨越。今为思亲，冒死而亡，亦孝子用心，实可怜悯。」赦之。

　　重熙初，钦哀摄政，欲废帝，立少子重元。帝与安仁谋迁太后庆州守陵，授安仁左承宣、监门卫大将军，充契丹汉人渤海内侍都知，兼都提点。会上思太后，亲驭奉迎，太后责曰：「汝负万死，我尝营救。不望汝报，何为离间我母子耶！」安仁无答。後不知所终。

　　论曰：名器所以砺天下，非贤而有功则不可授，况宦者乎。继恩为内谒者，安仁为黄门令，似矣；何至溺於私爱，而授以观察使、大将军耶？易曰：「负且乘，致寇至。」此安仁所以不克有终，继恩幸而免欤？

※校勘记

　　一∶　五代史列镜新磨於传　镜，新五代史三七作敬。

　





第一百一十卷　　列传第四十

奸臣上

耶律乙辛张孝杰耶律燕哥萧十三

　　春秋褒贬，善恶并书，示劝惩也。故迁、固传佞幸、酷吏，欧阳修则并奸臣录之，将俾为君者知所鉴，为臣者知所戒。此天地圣贤之心，国家安危之机，治乱之原也。辽自耶律乙辛而下，奸臣十人，其败国皆足以为戒，故列于传。

　　耶律乙辛，字胡睹衮，五院部人。父迭剌，家贫，服用不给，部人号「穷迭剌」。

　　初，乙辛母方娠，夜梦手搏　羊，拨其角尾。既寤占之，术者曰：「此吉兆也。羊去角尾为王字，汝後有子当王。」及乙辛生，适在路，无水以浴，回车破辙，忽见涌泉。迭剌自以得子，欲酒以庆，闻酒香，于草棘间得二　，因祭东焉。

　　乙辛幼慧黠。尝牧羊至日昃，迭剌视之，乙辛熟寝。迭剌触之觉，乙辛怒曰：「何遽惊我！适梦人手执日月以食我，我已食月，　日方半而觉，惜不尽食之。」迭剌自是不令牧羊。

　　及长，美风仪，外和内狡。重熙中，为文班吏，掌太保印，陪从入宫。皇后见乙辛详雅如素宦，令补笔砚吏；帝亦爱之，累迁护卫太保。道宗即位，以乙辛先朝任使，赐汉人户四十，同知点检司事，常召决疑议，升北院同知，历枢密副使。清宁五年，为南院枢密使，改知北院，封赵王。

　　九年，耶律仁先为南院枢密使，时驸马都尉萧胡睹与重元党，恶仁先在朝，奏曰：「仁先可任西北路招讨使。」帝将从之。乙辛奏曰：「臣新叁国政，未知治体。仁先乃先帝旧臣，不可遽离朝廷。」帝然之。重元乱平，拜北院枢密使，<一>进王魏，赐匡时翊圣竭忠平乱功臣。咸雍五年，加守太师。诏四方有军旅，许以便宜从事，势震中外，门下馈赂不绝。凡阿顺者蒙荐擢，忠直者被斥窜。

