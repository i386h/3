<!-- { "loadSidebar": true } -->
　　皇帝四时巡守，契丹大小内外臣僚并应役次人，及汉人宣徽院所管百司皆从。汉人枢密院、中书省唯摘宰相一员，枢密院都副承旨二员，令史十人，中书令史一人，御史台、大理寺选摘一人扈从。每岁正月上旬，车驾启行。宰相以下，还於中京居守，行遣汉人一切公事。除拜官僚，止行堂帖权差，俟会议行在所，取旨、出给诰敕。文官县令、录事以下更不奏闻，听中书铨选；武官须奏闻。

　　五月，纳凉行在所，南、北臣僚会议。十月，坐冬行在所，亦如之。

部族上

　　部落曰部，氏族曰族。契丹故俗，分地而居，合族而处。有族而部者，五院、六院之类是也；有部而族者，奚王、室韦之类是也；有部而不族者，特里特勉、稍瓦、曷术之类是也；有族而不部者，遥辇九帐、皇族三父房是也。

　　奇首八部为高丽、蠕蠕所侵，仅以万口附于元魏。生聚未几，北齐见侵，掠男女十万馀口。继为突厥所逼，寄处高丽，不过万家。部落离散，非复古八部矣。别部有臣附突厥者，内附於隋者，依纥臣水而居。部落渐众，分为十部，有地辽西五百馀里。唐世大贺氏仍为八部，而松漠、玄州别出，亦十部也。遥辇氏承万荣、可突于散败之馀，更为八部；然遥辇、迭剌别出，又十部也。阻午可汗析为二十部，契丹始大。至于辽太祖，析九帐、三房之族，更列二十部。圣宗之世，分置十有六，增置十有八，并旧为五十四部；内有拨里、乙室已国舅族，外有附庸十部，盛矣！

　　其氏族可知者，略具皇族、外戚二表。馀五院、六院、乙室部止见益古、撒里本，涅剌、乌古部止见撒里卜、涅勒，突吕不、突举部止见塔古里、航斡，皆兄弟也。奚王府部时瑟、哲里，则臣主也。品部有拿女，楮特部有。其馀世系名字，皆漫无所考矣。

　　旧志曰：「契丹之初，草居野次，靡有定所。至涅里始制部族，各有分地。太祖之兴，以迭剌部强炽，析为五院、六院。奚六部以下，多因俘降而置。胜兵甲者即着军籍，分隶诸路详稳、统军、招讨司。番居内地者，岁时田牧平莽间。边防纠户，生生之资，仰给畜牧，绩毛饮，以为衣食。各安旧风，狃习劳事，不见纷华异物而迁。故家给人足，戎备整完。卒之虎视四方，强朝弱附，东蟠木，西越流沙，莫不率服。部族实为之爪牙云。」

古八部：

　　悉万丹部。

　　何大何部。

　　伏弗郁部。

　　羽陵部。<二>

　　日连部。

　　匹部。

　　黎部。<三>

　　吐六于部。

　　◎　契丹之先，曰奇首可汗，生八子。其後族属渐盛，分为八部，居松漠之间。今永州木叶山有契丹始祖庙，奇首可汗、可敦并八子像在焉。潢河之西，土河之北，奇首可汗故壤也。

隋契丹十部：

　　◎　元魏末，莫弗贺勿于畏高丽、蠕蠕侵逼，率车三千乘、众万口内附，乃去奇首可汗故壤，居白狼水东。<四>北齐文宣帝自平州三道来侵，虏男女十馀万口，分置诸州。又为突厥所逼，以万家寄处高丽境内。隋开皇四年，诸莫弗贺悉众款塞，听居白狼故地。又别部寄处高丽者曰出伏等，率众内附，诏置独奚那颉之北。<五>又别部臣附突厥者四千馀户来降，诏给粮遣还，固辞不去，部落渐众，徙逐水草，依纥臣水而居。在辽西正北二百里，其地东西亘五百里，南北三百里。分为十部，逸其名。

唐大贺氏八部：

　　达稽部，峭落州。

　　纥便部，弹汗州。

　　独活部，无逢州。

　　芬问部，<六>羽陵州。

　　突便部，日连州。

　　芮奚部，徒河州。

　　坠斤部，万丹州。

　　伏部，州二：匹黎、赤山。

　　◎　唐太宗置玄州，以契丹大帅据曲为刺史。<七>又置松漠都督府，以窟哥为都督，分八部，并玄州为十州。则十部在其中矣。

遥辇氏八部：

　　旦利皆部。

　　乙室活部。

　　实活部。<八>

　　纳尾部。

　　频没部。

　　纳会鸡部。<九>

　　集解部。

　　奚部。

　　◎　当唐开元、天宝间，大贺氏既微，辽始祖涅里立迪辇祖里为阻午可汗。<一○>时契丹因万荣之败，部落凋散，即故有族众分为八部。涅里所统迭剌部自为别部，不与其列。并遥辇、迭剌亦十部也。

遥辇阻午可汗二十部：

　　耶律七部。

　　审密五部。

　　八部。

　　◎　涅里相阻午可汗，分三耶律为七，二审密为五，并前八部为二十部。三耶律：一曰大贺，二曰遥辇，三曰世里，即皇族也。二审密：一曰乙室已，二曰拨里，即国舅也。其分部皆未详；可知者曰迭剌，曰乙室，曰品，曰楮特，曰乌隗，曰突吕不，曰捏剌，<一一>曰突举，又有右大部、左大部，凡十，逸其二。大贺、遥辇析为，而世里合为一，兹所以迭剌部终遥辇之世，强不可制云。

※校勘记

　　一：景夕多风夕，原误「朝」。据周礼地官大司徒改。

　　二：伏弗郁部及羽陵部按此二部名本魏书契丹传。魏书显祖纪两见，并作具伏弗部、郁羽陵部，册府元龟九六九同。魏书勿吉传又见郁羽陵之名。魏书契丹传误，通典边防典、北史契丹传及本志均沿误。

　　三：匹部及黎部按此本魏书契丹传。魏书显祖纪、勿吉传并作匹黎尔部，册府元龟九六九、通典边防典作匹黎部，均作一部之名。本志沿魏书契丹传误分为二部。又魏书显祖纪来朝者为具伏弗、郁羽陵、日连、匹黎尔、叱六于、悉万丹、阿大何、羽真侯各部。

　　四：白狼水按隋书八四契丹传作白貔河。

　　五：独奚那颉按世表及隋书契丹传作渴奚那颉。

　　六：芬问部芬问部，册府元龟、新唐书地理志及契丹传同。地理志一作芬阿部。

　　七：大帅据曲为刺史据曲，新唐书契丹传、地理志并作曲据。旧唐书地理志作李去闾。

　　八：实活部按地理志三作室活部。

　　九：纳会鸡部按地理志一作内会鸡部。

　　一○：迪辇祖里按世表作迪辇俎里。

　　一一：涅剌按上下文均作捏剌。

　





第三十三卷　　志第三

营卫志下

部族下

　　辽起松漠，经营抚纳，竟有唐、晋帝王之器，典章文物施及潢海之区，作史者尚可以故俗语耶？旧史有部族志，历代之所无也。古者，巡守于方岳，五服之君各述其职，辽之部族实似之。故以部族置宫卫、行营之後云。

辽内四部族：

　　遥辇九帐族。

　　横帐三父房族。

　　国舅帐拨里、乙室已族。

　　国舅别部。

太祖二十部，二国舅升帐分，止十八部。

　　五院部。其先曰益古，凡六营。阻午可汗时，与弟撒里本领之，曰迭剌部。传至太祖，以夷离即位。天赞元年，以强大难制，析五石烈为五院，六爪为六院，各置夷离。会同元年，更夷离为大王。部隶北府，以镇南境。大王及都监春夏居五院部之侧，秋冬居羊门甸。<一>石烈四：

　　　　大蔑孤石烈。

　　　　小蔑孤石烈。

　　　　瓯昆石烈。太宗会同二年，以乌古之地水草丰美，命居之。三年，益以海勒水之地为农田。

　　　　乙习本石烈。会同二年，命以乌古之地。

　　六院部。隶北府，以镇南境。其大王及都监春夏居泰德泉之北，秋冬居独卢金。石烈四：

　　　　辖懒石烈。

　　　　阿速石烈。

　　　　斡纳拨石烈。

　　　　斡纳阿剌石烈。会同二年，命居乌古。三年，益以海勒水地。

　　乙室部。其先曰撒里本，阻午可汗之世，与其兄益古分营而领之，曰乙室部。会同二年，更夷离为大王。<二>隶南府，其大王及都监镇驻西南之境，司徒居鸳鸯泊，闸撒居车轴山。石烈二：

　　　　阿里答石烈。

　　　　欲主石烈。

　　品部。其先曰拿女，阻午可汗以其营为部。太祖更诸部夷离为令稳。统和中，又改节度使。隶北府，属西北路招讨司，司徒居太子坟。凡戍军隶节度使。留後户隶司徒。石烈二：

　　　　北哲里只石烈。

　　　　南辖懒石烈。

　　楮特部。其先曰，阻午可汗以其营为部。隶南府，节度使属西北路招讨司，司徒居柏坡山及挵山之侧。<三>石烈二：

　　　　北石烈。

　　　　南石烈。

　　乌隗部。其先曰撒里卜，与其兄涅勒同营，阻午可汗析为二：撒里卜为乌隗部，涅勒为涅剌部。俱隶北府，乌隗部节度使属东北路招讨司，司徒居徐母山、郝里河之侧。石烈二：

　　　　北石烈。

　　　　南石烈。

　　涅剌部。其先曰涅勒，阻午可汗分其营为部。节度使属西南路招讨司，居黑山北，<四>司徒居郝里河侧。石烈二：

　　　　北塌里石烈。

　　　　南察里石烈。

　　突吕不部。其先曰塔古里，领三营。阻午可汗命分其一与弟航斡为突举部；塔古里得其二，更为突吕不部。隶北府，节度使属西北路招讨司，司徒居长春州西。石烈二：

　　　　北托不石烈。

　　　　南须石烈。

　　突举部。<五>其先曰航斡，阻午可汗分营置部。隶南府，戍於隗乌古部，司徒居冗泉侧。石烈二：

　　　　北石烈。

　　　　南石烈。

　　奚王府六部五帐分。其先曰时瑟，事东遥里十帐部主哲里。後逐哲里，自立为奚王。卒，弟吐勒斯立。遥辇鲜质可汗讨之，俘其拒敌者七百户，摭其降者。以时瑟邻睦之故，止俘部曲之半，馀悉留焉。奚势由是衰矣。初为五部：曰遥里，曰伯德，曰奥里，曰梅只，曰楚里。太祖尽降之，号五部奚。天赞二年，<六>有东扒里胡损者，恃险坚壁於箭山以拒命，揶揄曰：「大军何能为，我当饮堕瑰门下矣！」太祖灭之，以奚府给役户，并括诸部隐丁，收合流散，置堕瑰部，因堕瑰门之语为名，遂号六部奚。命勃鲁恩主之，仍号奚王。太宗即位，置宰相、常衮各二员。圣宗合奥里、梅只、堕瑰三部为一；特置二克部以足六部之数。奚王和朔奴讨兀惹，败绩，籍六部隶北府。<七>

　　突吕不室韦部。本名大、小二黄室韦户。太祖为达马沙里，以计降之，乃置为二部。隶北府，节度使属东北路统军司，戍泰州东北。

　　涅剌拿古部。与突吕不室韦部同。节度使戍泰州东。

　　迭剌迭达部。本鲜质可汗所俘奚七百户，太祖即位，以为十四石烈，置为部。隶南府，节度使属西南路招讨司，戍黑山北，部民居庆州南。

　　乙室奥隗部。神册六年，太祖以所俘奚户置。隶南府，节度使属东北路兵马司。

　　楮特奥隗部。太祖以奚户置。隶南府，节度使属东京都部署司。

