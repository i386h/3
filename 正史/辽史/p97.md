<!-- { "loadSidebar": true } -->
　　乾统初，复叁知政事，知南院枢密使事。五年，夏为宋所攻，来请和解。温舒与萧得里底使宋。<四>方大燕，优人为道士装，索土泥药炉。优曰：「土少不能和。」温舒遽起，以手藉土怀之。宋主问其故，温舒对曰：「臣奉天子威命来和，若不从，则当卷土收去。」宋人大惊，遂许夏和。还，加中书令，卒。

　　杜防，涿州归义县人。开泰五年，擢进士甲科，累迁起居郎、知制诰，人以为有宰相器。太平中，迁政事舍人，拜枢密副使。

　　重熙九年，夏人侵宋。宋遣郭稹来告，请与夏和，上命防使夏解之。如约罢兵，各归侵地，拜叁知政事。韩绍芳、刘六符忌之，防待以诚。十二年，绍芳等罢，愈见信任。十三年，拜南府宰相。<五>十五年，防生子，帝幸其第，赐名王门奴。<六>以进奏有误，出为武定军节度使。十七年，复召为南府宰相。<七>二十一年秋，祭仁德皇后，诏儒臣赋诗，防为冠，赐金带。

　　道宗谅阴，为大行皇帝山陵使。清宁二年，上谕防曰：「朕以卿年老嗜酒，不欲烦以剧务。朝廷之事，总纲而已。」顷之，拜右丞相，加尚父，卒。上叹悼不已，　赠加等，官给葬具，赠中书令，　曰元肃。子公谓，终南府宰相。

　　萧和尚，字洪宁，国舅大父房之後。忠直，多智略。

　　开泰初，补御盏郎君，寻为内史、太医等局都林牙。使宋贺正，将宴，典仪者告，班节度使下。和尚曰：「班次如此，是不以大国之使相礼。且以锦服为贶，如待蕃部。若果如是，吾不预宴。」宋臣不能对，易以紫服，位视执政，使礼始定。

　　八年秋，为唐古部节度使，卒。弟特末。

　　特末，字何宁。为人机辨任气。

　　太平中，累迁安东军节度使，有能称。十一年，召为左祗候郎君班详稳。未几，迁左夷离毕。重熙十年，累迁北院宣徽使。明年，与刘六符使宋，<八>索十县故地，宋请增银、绢十万两、疋以易之。归，称旨，加同政事门下平章事。诏城西南浑底甸。还，复为北院宣徽使，卒。

　　耶律合里只，字特满，六院夷离　蒲古只之後。

　　重熙中，累迁西南面招讨都监。充宋国生辰使，馆于白沟驿。宋宴劳，优者嘲萧惠河西之败。合里只曰：「胜负兵家常事。我嗣圣皇帝俘石重贵，至今兴中有石家寨。惠之一败，何足较哉？」宋人惭服。帝闻之曰：「优伶失辞，何可伤两国交好！」鞭二百，免官。

　　清宁初，起为怀化军节度使。七年，入为北院大王，封豳国公。历辽兴军节度使、东北路详稳，加兼侍中。致仕，卒。

　　合里只明达勤恪，怀柔有道。置诸宾馆及西边营田，皆自合里只发之。

　　耶律颇的，字撒版，季父房奴瓜之孙。孤介寡合。重熙初，补牌印郎君。清宁初，稍迁知易州。去官，部民请留，许之。

　　咸雍八年，改彰国军节度使。上猎大牢古山，颇的谒于行宫。帝问边事，对曰：「自应州南境至天池，皆我耕牧之地。清宁间，边将不谨，为宋所侵，烽堠内移，似非所宜。」道宗然之。拜北面林牙。後遣人使宋，得其侵地，命颇的往定疆界。还，拜南院宣徽使。

　　大康四年，迁忠顺军节度使，寻为南院大王，改同知南京留守事，召拜南府宰相，赐贞良功臣，封吴国公，为北院枢密使。廉谨奉公，知无不为。大安中致仕，卒。子霞抹，北院枢密副使。

　　论曰：耶律合住安边讲好，养兵息民，其虑深远矣。六符启衅邀功，岂国家之利哉？牛、杜、颇的、合里只辈衔命出使，幸不辱命。　里杀人婢以求婚，身负罪衅，画其主容，以冀免死，亦可丑也。

※校勘记

　　一∶　耶律合住　合住，纪保宁六年三月作昌术。长编景德二年十二月作昌主。汉名琮，见职官分纪及太平治迹统类。

　　二∶　即朱滔之甥　朱，原误「木」。据旧唐书一四三、新唐书二一二本传改。

　　三∶　刘景统和六年致仕　按纪，统和六年二月，大同军节度使、同平辛章政事刘京致仕。

　　四∶　温舒与萧得里底使宋　纪记此事在乾统六年正月。　　五∶　十三年拜南府宰相　十三年，原误「十二年」。按纪防为南府宰相在重熙十三年二月，据改。

　　六∶　十五年防生子帝幸其第　「十五年」三字原脱。按游幸表防生子，帝幸其第在十五年八月，据补。

　　七∶　十七年复召为南府宰相　十七年原误「十四年」。按纪复为南府宰相在十七年四月，据改。

　　八∶　重熙十年累迁北院宣徽使明年与刘六符使宋　「明年与」三字原脱。按纪重熙十年十二月，谋取宋旧割关南十县地，遂遣萧英、刘六符使宋。十一年正月，遣南院宣徽使萧特末、翰林学士刘六符使宋取晋阳及瓦挢以南十县地。英为特末汉名，并见长编、国志及富弼奉使录。十年定议遣使明年成行，据补。又北院宣徽使纪作南院宣徽使。

　





第八十七卷　　列传第十七

萧孝穆撒八孝先孝友萧蒲奴耶律蒲古夏行美

　　萧孝穆，小字胡独菫，淳钦皇后弟阿古只五世孙。父陶瑰，为国舅详稳。

　　孝穆廉谨有礼法。统和二十八年，累迁西北路招讨都监。开泰元年，遥授建雄军节度使，加检校太保。是年术烈等变，孝穆击走之。冬，进军可敦城。阻卜结五群牧长查剌、阿睹等，谋中外相应，孝穆悉诛之，乃严备御以待，馀党遂溃。以功迁九水诸部安抚使。<一>寻拜北府宰相，赐忠穆熙霸功臣，检校太师，同政事门下平章事。八年，还京师。

　　太平二年，知枢密院事，充汉人行宫都部署。三年，封燕王、南京留守、兵马都总管。九年，大延琳以东京叛，孝穆为都统讨之，战于蒲水。中军稍却，副部署萧匹敌、都监萧蒲奴以两翼夹击，贼溃，追败之于手山北。延琳走入城，深沟自卫。孝穆围之，筑重城，起楼橹，使内外不相通，城中撤屋以爨。其将杨详世等擒延琳以降，辽东悉平。改东京留守，赐佐国功臣。为政务宽简，抚纳流徙，其民安之。

　　兴宗即位，徙王秦，寻复为南京留守。重熙六年，进封吴国王，拜北院枢密使。八年，表请籍天下户口以均徭役，又陈诸部及舍利军利害。从之。由是政赋稍平，众悦。九年，徙王楚。时天下无事，户口蕃息，上富于春秋，每言及周取十县，慨然有南伐之志。群臣多顺旨。孝穆谏曰：「昔太祖南伐，终以无功。嗣圣皇帝仆唐立晋，後以重贵叛，长驱入汴；銮驭始旋，反来侵轶。自後连兵二十馀年，仅得和好，蒸民乐业，南北相通。今国家比之曩日，虽曰富强，然勋臣、宿将往往物故。且宋人无罪，陛下不宜弃先帝盟约。」时上意已决，书奏不报。以年老乞骸骨，不许。十二年，复为北院枢密使，<二>更王齐，薨。追赠大丞相、晋国王，曰贞。

　　孝穆虽椒房亲，位高益畏。太后有赐，辄辞不受。妻子无骄色。与人交，始终如一。所荐拨皆忠直士。尝语人曰：「枢密选贤而用，何事不济？若自亲烦碎，则大事凝滞矣。」自萧合卓以吏才进，其後转效，不知大体。叹曰：「不能移风易俗，偷安爵位，臣子之道若是乎。」时称为「国宝臣」，目所着文曰宝老集。二子阿剌、撒八，弟孝先、孝忠、孝友，各有传。

　　撒八，字周隐。七岁，以戚属加左右千牛卫大将军。<三>重熙初，补祗候郎君。

　　性廉介，风姿爽朗，善球马、驰射。帝每燕饮，喜谐谑。撒八虽承宠顾，常以礼自持，时人称之。以柴册礼恩，加检校太傅、永兴宫使，总领左右护卫，同知点检司事。尚魏国公主，拜驸马都尉，为北院宣徽使，仍总知朝廷礼仪。重熙末，出为西北路招讨使、武宁郡王。居官以治称。

　　清宁初薨，年三十九，追封齐王。

　　孝先，字延宁，小字海里。统和十八年，补祗候郎君。尚南阳公主，拜驸马都尉。

　　开泰五年，为国舅详稳。将兵城东鄙。还，为南京统军使。太平三年，为汉人行宫都部署，寻加太子太傅。五年，迁上京留守。以母老求侍，复为国舅详稳。改东京留守。会大延琳反，被围数月，穴地而出。延琳平，留守上京。十一年，帝不豫，钦哀召孝先总禁卫事。

　　兴宗谅阴，钦哀弑仁德皇后，孝先与萧浞卜、萧匹敌等谋居多。<四>及钦哀摄政，遥授天平军节度使，加守司徒，兼政事令。重熙初，封楚王，为北院枢密使。孝先以椒房亲，为太后所重。在枢府，好恶自恣，权倾人主，朝多侧目。三年，太后与孝先谋废立事，帝知之，勒卫兵出宫，召孝先至，谕以废太后意。孝先震慑不能对。迁太后于庆州。<五>孝先恒郁郁不乐。四年，徙王晋。後为南京留守，卒，　忠肃。

　　孝友，字挞不衍，小字陈留。开泰初，以戚属为小将军。太平元年，以大册，加左武卫大将军、检校太保，赐名孝友。

　　重熙元年，累迁西北路招讨使，封兰陵郡王。八年，进王陈。先是，萧惠为招讨使，专以威制西羌，诸夷多叛。孝友下车，厚加绥抚，每入贡，辄增其赐物，羌人以安。久之，成姑息，诸夷桀骜之风遂炽，议者讥其过中。

　　十年，加政事令，赐效节宣庸定远功臣，更王吴。後以葬兄孝穆、孝忠，还京师，拜南院枢密使，加赐翊圣协穆保义功臣，进王赵，拜中书令。<六>丁母忧，起复北府宰相，出知东京留守。会伐夏，孝友与枢密使萧惠失利河南，帝欲诛之，太后救免。复为东京留守，徒王燕，改上京留守，更王秦。

　　清宁初，加尚父。顷之，复留守东京。明年，复为北府宰相。帝亲制诰词以褒宠之。以柴册恩，遥授洛京留守，益赐纯德功臣，致仕，进封丰国王。

　　坐子胡睹首与重元乱，伏诛，年七十三。胡睹在逆臣传。

　　萧蒲奴，字留隐，奚王楚不宁之後。幼孤贫，佣于医家牧牛。伤人稼，数遭笞辱。医者尝见蒲奴熟寐，有蛇绕身，异之。教以读书，聪敏嗜学。不数年，涉猎经史，习骑射。既冠，意气豪迈。

　　开泰间，选充护卫，稍进用。俄坐罪　流乌古部。久之，召还，累任剧，迁奚六部大王，治有声。

　　太平九年，大延琳据东京叛，蒲奴为都监，将右翼军，遇贼战蒲水。中军少却，蒲奴与左翼军夹攻之。先据高丽、女直要冲，使不得求援，又败贼于手山。延琳走入城。蒲奴不介马而驰，追杀馀贼。已而大军围东京，蒲奴讨诸叛邑，平吼山贼，延琳坚守不敢出。既被擒，蒲奴以功加兼侍中。

