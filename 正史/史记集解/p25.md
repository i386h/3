<!-- { "loadSidebar": true } -->
　　孝武皇帝者【汉书音义曰讳彻】孝景中子也母曰王太后孝景四年以皇子为胶东王孝景七年栗太子废为临江王以胶东王为太子孝景十六年崩太子即位为孝武皇帝【张晏曰武帝以景帝元年生七歳为太子为太子十歳而景帝崩时年十六矣】孝武皇帝初即位尤敬鬼神之祀元年汉兴已六十余歳矣【徐广曰六十七年歳在辛丑】天下乂安荐绅之属皆望天子封禅改正度也而上乡儒术招贤良赵绾王臧等以文学为公卿欲议古立明堂城南以朝诸侯草巡狩封禅改厯服色事未就会窦太后治黄老言不好儒术使人微得赵绾等奸利亊【徐广曰纎微伺察之】召案绾臧绾臧自杀诸所兴为者皆废后六年窦太后崩其明年上征文学之士公孙宏等明年上初至雍郊见五畤后常三歳一郊是时上求神君舍之上林中蹏氏观【徐广曰蹏音啼】神君者长陵女子以子死悲哀故见神于先后宛若【孟康曰产乳而死兄弟妻相谓先后宛若字】宛若祠之其室民多徃祠平原君徃祠【徐广曰武帝外祖母也骃案蔡邕曰异姓妇人以恩泽封者为君仪比长公主】其后子孙以尊显及武帝即位则厚礼置祠之内中闻其言不见其人云是时而李少君亦以祠灶谷道却老方见上【李竒曰食谷道引或曰辟谷不食之道】上尊之少君者故深泽侯【徐广曰姓赵景帝时絶封】入以主方【徐广曰进纳于天子而主方一云侯人主方骃案如淳曰侯家人主方药者也】匿其年及所生长常自谓七十能使物却老【如淳曰物鬼物也瓒曰物药物也】其游以方徧诸侯无妻子人闻其能使物及不死更馈遗之常余金钱帛衣食人皆以为不治产业而饶给又不知其何所人愈信争事之少君资好方善为巧发竒中【如淳曰时时发言冇所中也】尝从武安侯饮坐中有年九十余老人少君乃言与其大父游射处老人为儿时从其大父行识其处一坐尽惊少君见上上有故铜器问少君少君曰此器齐桓公十年陈于柏寝【服防曰地名有台也瓒曰晏子书柏寝台名也】已而案其刻果齐桓公器一宫尽骇以少君为神数百歳人也数君言于上曰祠灶则致物而丹砂可化为黄金黄金成以为饮食器则益夀益夀而海中蓬莱僊者可见见之以封禅则不死黄帝是也臣尝游海上见安期生食巨枣大如瓜安期生僊者通蓬莱中合则见人不合则隐于是天子始亲祠灶而遣方士入海求蓬莱安期生之属而事化丹砂诸药齐为黄金矣居乆之李少君病死天子以为化去不死也而使黄锤【韦昭曰人姓名】史寛舒受其方【汉书音义曰二人皆方士】求蓬莱安期生莫能得而海上燕齐怪迂之方士多相效更言神事矣亳人薄诱忌【徐广曰一云亳人谬忌也】奏祠泰一方曰天神贵者泰一泰一佐曰五帝古者天子以春秋祭泰一东南郊用太牢具七日【徐广曰一云日一太牢具十日】为坛开八通之鬼道于是天子令太祝立其祠长安东南郊常奉祠如忌方其后人有上书言古者天子三年一用太牢具祠神三一天一地一泰一天子许之令太祝领祠之于忌泰一坛上如其方后人复有上书言古者天子常以春秋解祠祠黄帝用一枭破镜【孟康曰枭鸟名食母破镜兽名食父黄帝欲絶其类使百物祠皆用之破镜如防而虎眼或云直用破镜如淳曰汉使东郡送枭五月五日为枭羮以赐百官以恶鸟故食之】羊用羊祠【服防曰神名也】马行用一青牡马泰一皋山山君地长用牛武夷君用干鱼阴阳使者以一牛【汉书音义曰阴阳之神也】令祠官领之如其方而祠于忌泰一坛旁其后天子苑有白鹿以其皮为币以发瑞应造白金焉其明年郊雍获一角兽若麃然【韦昭曰楚人谓麋为麃】有司曰陛下肃只郊祀上帝报享锡一角兽葢麟云于是以荐五畤畤加一牛以燎赐诸侯白金以风符应合于天地【晋灼曰符瑞也瓒曰风示诸侯以此符瑞之应】于是济北王以为天子且封禅乃上书献泰山及其旁邑天子受之更以他县偿之常山王有辠迁天子封其弟于真定以续先王祀而以常山为郡然后五岳皆在天子之郡其明年齐人少翁以鬼神方见上上有所幸王夫人【徐广曰齐怀王闳之母也骃案桓谭新论云武帝有所爱幸姬王夫人窈窕好容质性嬛佞】夫人卒少翁以方术葢夜致王夫人及灶鬼之貌云天子自帷中望见焉于是乃拜少翁为文成将军赏赐甚多以客礼礼之文成言曰上即欲与神通宫室被服不象神神物不至乃作画云气车及各以胜日【汉书音义曰如火胜金用丙与丁日不用庚辛】驾车辟恶鬼又作甘泉宫中为台室画天地泰一诸神而置祭具以致天神居歳余其方益衰神不至乃为帛书以饭牛详弗知也言此牛腹中有竒杀而视之得书书言甚怪天子疑之有识其手书问之人果伪书于是诛文成将军而隐之其后则又作柏梁铜柱承露仙人掌之属矣【苏林曰仙人以手掌擎盘承甘露也】文成死明年天子病鼎湖甚【晋灼曰在湖县韦昭曰地名近宜春】巫医无所不致至不愈游水发根【服防曰游水县名发根人名姓晋灼曰地理志游水水名在临淮浦也】乃言曰上郡有巫病而鬼下之上召置祠之甘泉及病使人问神君【韦昭曰即病巫之神】神君言曰天子母忧病病少愈强与我会甘泉于是病愈遂幸甘泉病良已【孟康曰良已盖已愈也】大赦天下置夀宫神君【服防曰立此便宫也瓒曰宫奉神之宫也楚辞曰蹇将澹兮夀宫】神君最贵者大夫其佐曰大禁司命之属皆从之非可得见闻其音与人言等时去时来来则风肃然也居室帷中时昼言然常以夜天子祓然后入【汉书音义曰崇絜自祓除然后入】因巫为主人关饮食所欲者言行下【李竒曰神所欲言上辄为下之】又置夀宫北宫张羽旗设供具以礼神君神君所言上使人受书其言命之曰书法【汉书音义曰或云防书之法也】其所语世俗之所知也毋絶殊者而天子独喜其事秘世莫知也其后三年有司言元宜以天瑞命不宜以一二数【苏林曰得诸瑞以名年】一元曰建元二元以长星曰元光三元以郊得一角兽曰元狩云【徐广曰案诸纪元光后有元朔元朔后得元狩】其明年冬天子郊雍议曰今上帝朕亲郊而后土毋祀则礼不答也有司与太史公【韦昭曰説者以谈为太史公失之矣史记称迁为太史公者是外孙杨煇所称】祠官寛舒等议天地牲角茧栗今陛下亲祀后土后土宜于泽中圜丘为五坛坛一黄犊太牢具已祠尽瘗而从祠衣上黄于是天子遂东始立后土祠汾阴脽上【徐广曰元鼎四年时也骃案苏林曰脽音谁如淳曰河之东岸特堆堀长四五里广二里余髙十余丈汾隂县在脽之上后土祠在县西汾在脽之北西流与河合也】如寛舒等议上亲望拜如上帝礼礼毕天子遂至荥阳而还过雒阳下诏曰三代邈絶逺矣难存其以三十里地封周后为周子南君以奉先王祀焉是歳天子始巡郡县侵寻于泰山矣【晋灼曰遂徃之意也】其春乐成侯【徐广曰姓丁名义后与栾大俱诛也】上书言栾大栾大胶东宫人【服防曰王家人】故尝与文成将军同师已而为胶东王尚方而乐成侯姊为康王后【孟康曰胶东王后也】毋子康王死他姬子立为王而康后有淫行与王不相中得相危以法康后闻文成已死而欲自媚于上乃遣栾大因乐成侯求见言方天子既诛文成后悔恨其早死惜其方不尽及见栾大大悦大为人长美言多方略而敢为大言处之不疑大言曰臣尝徃来海中安期羡门之属顾以为臣贱不信臣又以为康王诸侯耳不足予方臣数言康王康王又不用臣臣之师曰黄金可成而河决可塞不死之药可得僊人可致也臣恐效文成则方士皆掩口恶敢言方哉上曰文成食马肝死耳子诚能修其方我何爱乎大曰臣师非有求人人主求之陛下必欲致之则贵其使者令有亲属以客礼待之勿卑使各佩其信印乃可使通言于神人神人尚肯邪不邪致尊其使然后可致也于是上使先验小方鬬旗旗自相触击是时上方忧河决而黄金不就乃拜大为五利将军居月余得四金印佩天士将军地士将军大通将军天道将军印制诏御史昔禹疏九江决四渎问者河溢皋陆隄繇不息朕临天下二十有八年天若遗朕士而大通焉【韦昭曰言栾大能通天意故封乐通】干称蜚龙鸿渐于般【汉书音义曰般水涯堆也渐进也武帝云得栾大如鸿进于般一举千里得道若飞龙在天】意庶几与焉其以二千户封地士将军大为乐通侯【韦昭曰乐通临淮髙平也】赐列侯甲第【汉书音义曰有甲乙第次故曰第】僮千人乘舆斥车马【汉书音义曰或云斥不用也韦昭曰尝在服御】帷帐器物以充其家又以卫长公主妻之【孟康曰卫太子妹如淳曰卫太子姊也蔡邕曰帝女曰公主公主仪比诸侯姊妹曰长公主仪比诸侯王骃案此帝女也而云长公主未详】赍金万斤更名其邑曰当利公主【地理志云东莱冇当利县】天子亲如五利之第使者存问所给连属于道自大主【徐广曰武帝姑也骃案韦昭曰窦太后之女也】将相以下皆置酒其家献遗之于是天子又刻玉印曰天道将军使使衣羽衣夜立白茅上五利将军亦衣羽衣立白茅上受印以示弗臣也而佩天道者且为天子道天神也于是五利常夜祠其家欲以下神神未至而百鬼集矣然颇能使之其后治装行东入海求其师云大见数月佩六印贵振天下而海上燕齐之间莫不搤腕【服防曰满手曰搤瓒曰搤执持也】而自言有禁方能神僊矣其夏六月中汾阴巫锦【应劭曰锦巫名】为民祠魏脽后土营旁【应劭曰魏故魏国也脽若丘之类】见地如钩状掊视得鼎鼎大异于众鼎文镂无欵识【韦昭曰欵刻也】怪之言吏吏告河东太守胜胜以闻天子使使验问巫锦得鼎无奸诈乃以礼祠迎鼎至甘泉从行上荐之【如淳曰以鼎从行上至甘泉将荐之于天也】至中山【徐广曰河渠书凿泾水自中山西】晏温【如淳曰三辅谓日出清济晏晏而温也】有黄云葢焉有麃过上自射之因以祭云至长安【徐广曰上言从行荐之或曰祭鼎也】公卿大夫皆议请尊宝鼎天子曰间者河溢歳数不登故巡祭后土祈为百姓育谷今年丰庑未有报鼎曷为出哉有司皆曰闻昔太帝兴神鼎一一者统天地万物所系终也黄帝作寳鼎三象天地人也禹收九牧之金铸九鼎皆尝鬺烹【徐广曰烹煑也鬺音觞皆尝以烹牲牢而祭祀也】上帝鬼神【服防曰以祭祀上帝或曰尝烹酌也】遭圣则兴迁于夏商周徳衰宋之社亡鼎乃沦伏而不见颂云自堂徂基自羊徂牛鼐鼎及鼒【韦昭曰尔雅曰鼎絶大谓之鼐圜奄上谓之鼒】不虞不骜胡考之休今鼎至甘泉光润龙变承休无疆合兹中山有黄白云降【韦昭日与中山所见黄云之气合也】葢若兽为符【服防曰云若兽在车葢也晋灼曰葢辞也或云符谓瑞应也】路弓乘矢【韦昭曰路大也四矢为乘】集获坛下报祠大飨【徐广曰一云大报飨祠也】惟受命而帝者心知其意【服防曰髙祖受命知之也宜见鼎于其庙】而合徳焉鼎宜见于祖祢藏于帝廷以合明应制曰可入海求蓬莱者言蓬莱不远而不能至者殆不见其气上乃遣望气佐侯其气云其秋上幸雍且郊或曰五帝泰一之佐也宜立泰一而上亲郊之上疑未定齐人公孙卿曰今年得宝鼎其冬辛巳朔旦冬至与黄帝时等卿冇札书曰黄帝得宝鼎宛侯问于鬼臾区【汉书音义曰区黄帝时人】区对曰黄帝得宝鼎神防是歳己酉朔旦冬至得天之纪终而复始于是黄帝迎日推防后率二十歳得朔旦冬至凡二十推三百八十年黄帝僊登于天卿因所忠欲奏之所忠视其书不经疑其妄书谢曰宝鼎事已决矣尚何以为卿因嬖人奏之上大説召问卿对曰受此书申功【封禅书功字作公】申功已死上曰申功何人也卿曰申功齐人也与安期生通受黄帝言无书独有此鼎书曰汉兴复当黄帝之时汉之圣者在髙祖之孙且曾孙也寳鼎出而与神通封禅封禅七十二王唯黄帝得上泰山封申功曰汉主亦当上封上封则能僊登天矣黄帝时万诸侯而神灵之封居七千【应劭曰黄帝时诸侯会封禅者七千人李竒曰説仙道得封者七千国张晏曰神灵之封谓山川之守】天下名山八而三在蛮夷五在中国中国华山首山太室泰山东莱此五山黄帝之所常游与神防黄帝且战且学僊患百姓非其道乃断斩非鬼神者百余歳然后得与神通黄帝郊雍上帝宿三月鬼臾区号大鸿死葬雍故鸿冢是也【苏林曰今雍有鸿冢】其后黄帝接万灵明廷明廷者甘泉也所谓寒【徐广曰一作塞】门者谷口也【汉书音义曰黄帝仙于寒门也】黄帝采首山铜铸鼎于荆山下【晋灼曰地理志首山属河东蒲阪荆山在冯翊怀徳县】鼎既成有龙垂胡下迎黄帝黄帝上骑羣臣后宫从上龙七十余人龙乃上去余小臣不得上乃悉持龙拔堕黄帝之弓百姓仰望黄帝既上天乃抱其弓与龙胡防号故后世因名其处曰鼎湖其弓曰乌号于是天子曰嗟乎吾诚得如黄帝吾视去妻子如脱躧耳乃拜卿为郎东使候神于太室上遂郊雍至陇西西登空桐幸甘泉令祠官寛舒等具泰一祠坛坛放薄忌泰一坛坛三垓【徐广曰垓次也骃案李竒曰垓重也三重坛也】五帝坛环居其下各如其方黄帝西南除八通鬼道【服防曰坤位在未黄帝从土位】泰一所用如雍一畤物而加醴枣酺之属杀一犛牛以为俎豆牢具而五帝独有俎豆【韦昭曰无犛牛醴之属】醴进其下四方地为餟食羣神从者及北斗云已祠胙余皆燎之其牛色白鹿居其中彘在鹿中水而洎之【徐广曰洎音居器反肉汁也骃案晋灼曰此説合牲物燎之也】祭日以牛祭月以羊彘特泰一祝宰则衣紫及绣五帝各如其色日赤月白十一月辛巳朔旦冬至昧爽天子始郊拜泰一朝朝日夕夕月【应劭曰天子春朝日秋夕月拜日东门之外朝日以朝夕月以夕瓒曰汉仪郊泰一时皇帝平旦出行宫东向揖日其夕西向揖月便用郊日不用春秋也】则揖而见泰一如雍礼其赞飨曰天始以宝鼎神防授皇帝朔而又朔终而复始皇帝敬拜见焉而衣上黄其祠列火满坛旁坛旁烹炊具有司云祠上有光焉公卿言皇帝始郊见泰一云阳有司奉瑄玉【孟康曰璧大六寸谓之瑄】嘉牲荐飨是夜有美光及昼黄气上属天太史公祠官寛舒等曰神灵之休祐福兆祥宜因此地光域【徐广曰地一作夜】立泰畤坛以明应令太祝领祀及腊间祠三歳天子一郊见其秋为伐南越告祷泰一以牡【徐广曰一作牝】荆画幡【如淳曰荆之无子者皆以絜斋之道也晋灼曰牡荆节间不相当者韦昭曰以牡荆为柄者也】日月北斗登龙以象天一三星为泰一锋【徐广曰天官书曰天极星明者泰一常居也斗口三星曰天一骃案晋灼曰昼一星在后三星在前为太一锋也】名曰灵旗为兵祷则太史奉以指所伐国而五利将军使不敢入海之泰山祠上使人微随验实无所见五利妄言见其师其方尽多不雠上乃诛五利其冬公孙卿候神河南见僊人迹缑氏城上有物若雉徃来城上天子亲幸缑氏城视迹问卿得毋效文成五利乎卿曰僊者非有求人主人主求之其道非少寛假神不来言神事事如迂诞积以歳乃可致于是郡国各除道缮治宫观名山神祠所以望幸矣其年既灭南越上有嬖臣李延年以好音见上善之下公卿议曰民间祠尚有鼓舞之乐今郊祀而无乐岂称乎公卿曰古者祀天地皆有乐而神祗可得而礼或曰泰帝使素女鼓五十瑟悲帝禁不止故破其瑟为二十五于是塞南越祷祠泰一后土始用乐舞益召歌儿作二十五【徐广曰瑟也】及箜篌瑟自此起【徐广曰应劭云武帝令乐人侯调始造箜篌】其来年冬上议曰古者先振兵泽旅【徐广曰古释字作泽】然后封禅乃遂北巡朔方勒兵十余万还祭黄帝冢桥山泽兵须如【李竒口地名也】上曰吾闻黄帝不死今有冢何也或对曰黄帝已僊上天羣臣葬其衣冠既至甘泉为且用事泰山先类祠泰一自得寳鼎上与公卿诸生议封禅封禅用希旷絶莫知其仪礼而羣臣采封禅尚书周官王制之望祀射牛事【苏林曰当祭庙射其牲以除不祥瓒曰射牛示亲杀也】齐人丁公年九十余曰封者合不死之名也秦皇帝不得上封陛下必欲上稍上即无风雨遂上封矣上于是乃令诸儒习射牛草封禅仪数年至且行天子既闻公孙卿及方士之言黄帝以上封禅皆致怪物与神通欲放黄帝以尝接神僊人蓬莱士髙世此悳于九皇【张晏曰三皇之前有人皇九首韦昭曰上古人皇者九人也】而颇采儒术以文之羣儒既以不能辩明封禅事又牵拘于诗书古文而不敢骋上为封祠器示羣儒羣儒或曰不与古同徐偃又曰太常诸生行礼不如鲁善周霸属图封事【服防曰属会也防诸儒图封事】于是上绌偃霸尽罢诸儒弗用三月遂东幸缑氏礼登中岳【文頴曰崧髙山也在颍川阳城县】太室【韦昭曰崧髙山有太室少室之山山有石室故以名之】从官在山下闻若有言万岁云问上上不言问下下不言于是以三百户封太室奉祠命曰崇髙邑东上泰山山之草木叶未生乃令人上石立之泰山巅上遂东巡海上行礼祠八神【文颖曰武帝登奉山祭太一并祭名山于泰坛西南开除八通鬼道故言八神也一曰八方之神】齐人之上疏言神怪竒方者以万数然无验者乃益发船令言海中神山者数千人求蓬莱神人公孙卿持节常先行候名山至东莱言夜见一人长数丈就之则不见见其迹甚大类禽兽云羣臣有言见一老父牵狗言吾欲见巨公【汉书音义曰巨公谓武帝】已忽不见上既见大迹未信及羣臣有言老父则大以为僊人也宿留海上与方士传车及间使求仙人以千数四月还至奉髙上念诸儒及方士言封禅人人殊不经难施行天子至梁父礼祠地主乙卯令侍中儒者皮弁荐绅射牛行事封泰山下东方如郊祠泰一之礼封广丈二尺髙九尺其下则有玉牒书书秘礼毕天子独与侍中奉车子侯【汉书百官表曰奉车都尉掌乘舆车武帝初置韦昭曰子侯霍去病之子也】上泰山亦有封其事皆禁明日下阴道丙辰禅泰山下阯东北肃然山如祭后土礼天子皆亲拜见衣上黄而尽用乐焉江淮间一茅三脊【孟康曰所谓灵茅也】为神籍五色土益杂封纵逺方竒兽蜚禽及白雉诸物颇以加祠兕旄牛犀象之属弗用皆至泰山然后去封禅祠其夜若有光昼有白云起封中天子从封禅还坐明堂【汉书音义曰天子初封泰山山东北阯古时有明堂处则此所坐者明年秋乃作明堂】羣臣更上夀于是制诏御史朕以眇眇之身承至尊竞竞焉惧弗任维徳菲薄不明于礼乐修祀太一若有象景光屑如有望【瓒曰闻呼万歳者三】依依震于怪物欲止不敢遂登封泰山至于梁父而后禅肃然【服防曰肃然山名在梁父】自新嘉与士大夫更始赐民百户牛一酒十石加年八十孤寡布帛二匹复博奉髙蛇丘【郑曰蛇音移】厯城毋出今年租税大赦天下如乙卯赦令行所过毋有复作事在二年前皆勿听治又下诏曰古者天子五载一巡狩用事泰山诸侯有朝宿地其令诸侯各治邸泰山下天子既已封禅泰山既无风雨葘而方士更言蓬莱诸神山若将可得于是上欣然庶几遇之乃复东至海上望冀遇蓬莱焉奉车子侯暴病一日死上乃遂去竝海上北至碣石巡自辽西厯北边至九原五月返至甘泉【汉书音义曰周万八千里也】有司言宝鼎出为元鼎以今年为元封元年其秋有星茀于东井【韦昭曰秦分野也后卫太子兵乱】后十余日有星茀于三能【韦昭曰三能三公后连坐诛之】望气王朔言候独见其星出如瓠食顷复入焉有司言曰陛下建汉家封禅天其报徳星云其来年冬郊雍五帝还拜祝祠泰一赞飨曰徳星昭衍厥维休祥夀星仍出渊耀光明信星昭见皇帝敬拜泰【徐广曰一无此字】祝之飨其春公孙卿言见神人东莱山若云见天子天子于是幸缑氏城拜卿为中大夫遂至东莱宿留之数日毋所见见大人迹复遣方士求神怪采芝药以千数是歳旱于是天子既出毋名乃祷万里沙【应劭曰万里沙神祠也在东莱曲城孟康曰沙径三百余里】过祠泰山【邓展曰泰山自东复有小泰山瓒曰即今之泰山】还至瓠子【服防曰瓠子隄名苏林曰在甄城以南濮阳以北广百步深五丈许瓒曰所决河名】自临塞决河留二日沈祠而去使二卿将卒塞决河河徙二渠复禹之故迹焉是时既灭南越越人勇之【韦昭曰越地人名也】乃言越人俗信鬼而其祠皆见鬼数有效昔东瓯王敬鬼夀至百六十歳后世谩怠故衰耗乃令越巫立越祝祠安台无坛亦祠天神上帝百鬼而以鸡卜【汉书音义曰持鸡用卜如鼠卜】上信之越祠鸡卜始用焉公孙卿曰僊人可见而上徃常遽以故不见今陛下可为观如缑氏城【韦昭曰如犹比也】置脯枣神人宜可致且仙人好楼居于是上令长安则作飞防桂观【应劭曰飞防神禽能致风气晋灼曰身如鹿头如雀冇角而蛇尾文如豹文也】甘泉则作益延夀观使卿持节设具而候神人乃作通天台【徐广曰在甘泉】置祠具其下将招来神僊之属于是甘泉更置前殿始广诸宫室夏有芝生殿防内中【徐广曰元封二年也】天子为塞河兴通天台若有光云【李竒曰为此作事而有光应瓒曰作通天台也】乃下诏曰甘泉防生芝九茎【应劭曰芝芝草也其叶相连如淳曰瑞应图云王者敬事耆老不失故旧则芝草生】赦天下毋有复作其明年伐朝鲜夏旱公孙卿曰黄帝时封则天旱干封三年上乃下诏曰天旱意干封乎【苏林曰天旱欲使封土干燥如淳曰但祭不立尸为干封】其令天下尊祠灵星焉其明年上郊雍通囘中道巡之【徐广曰在扶风汧县】春至鸣泽【服防曰鸣泽泽名也在涿郡道县北界】从西河归其明年冬上巡南郡【徐广曰元封五年】至江陵而东登礼潜之天柱山号曰南岳【应劭曰潜县属庐江南岳霍山也文颖曰天柱山在潜县南有祠】浮江自寻阳出枞阳【地理志庐江有枞阳县】过彭蠡祀其名山川北至琅邪竝海上四月中至奉髙修封焉初天子封泰山泰山东北阯古时有明堂处处险不敞上欲治明堂奉髙旁未晓其制度济南人公玉带上黄帝时明堂图明堂图中有一殿四面无壁以茅葢通水圜宫垣为复道上有楼从西南入命曰昆仑天子从之入以拜祠上帝焉于是上令奉髙作明堂汶上【徐广曰在元封二年秋】如带图及五年修封则祠泰一五帝于明堂上坐令髙皇帝祠坐对之祠后土于下房以二十太牢天子从昆仑道入始拜明堂如郊礼礼毕燎堂下而上又上泰山有秘祠其颠而泰山下祠五帝各如其方黄帝并赤帝而有司侍祠焉泰山上举火下悉应之其后二歳十一月甲子朔旦冬至推厯者以本统天子亲至泰山以十一月甲子朔旦冬至日祠上帝明堂【徐广曰常五年一修耳今适二年故但祀明堂】毎修封禅其赞飨曰天增授皇帝泰元神防周而复始皇帝敬拜泰一东至海上考入海及方士求神者莫验然益遣冀遇之十一月乙酉【徐广曰二十二日也】柏梁烖十二月甲午朔上亲禅髙里【伏俨曰山名在泰山下】祠后土临渤海将以望祠蓬莱之属冀至殊庭焉【汉书音义曰蓬莱庭】上还以柏梁烖故朝受计甘泉公孙卿曰黄帝就青灵台十二日烧【徐广曰日一作月】黄帝乃治明庭明庭甘泉也方士多言古帝王有都甘泉者其后天子又朝诸侯甘泉甘泉作诸侯邸勇之乃曰越俗有火烖复起屋必以大用胜服之于是作建章宫度为千门万户前殿度髙未央其东则鳯阙髙二十余丈其西则唐中数十里虎圏其北治大池渐台髙二十余丈名曰泰液池中有蓬莱方丈瀛洲壶梁象海中神山龟鱼之属其南有玉堂璧门大鸟之属乃立神明台井干楼度五十余丈辇道相属焉夏汉改厯以正月为歳首而色尚黄官名【徐广曰一无名字】更印章以五字【张晏曰汉据土徳土数五故用五为印文也若丞相曰丞相之印章诸卿及守相印文不足五字者以之足也】因为太初元年是歳西伐大宛蝗大起丁夫人【韦昭曰丁姓夫人名也】雒阳虞初等以方祠诅匈奴大宛焉其明年有司言雍五畤无牢熟具芬芳不备乃命祠官进畤犊牢具五色食所胜【孟康曰若火胜金则祠赤帝以白牡】而以木耦马代驹焉独五帝用驹行亲郊用驹及诸名山川用驹者悉以木耦马代行过乃用驹他礼如故其明年东巡海上考神僊之属未有验者方士有言黄帝时为五城十二楼【应劭曰昆仑县圃五城十二楼仙人之所常居也】以候神人于执期【汉书音义曰执期地名也】命曰迎年上许作之如方明年上亲礼祠上帝衣上黄焉公玉带曰黄帝时虽封泰山然风后封钜【应劭曰封钜黄帝师】岐伯令黄帝封东泰山禅凡山合符然后不死焉【徐广曰在琅邪朱虚县汶水所出凡山亦在朱虚】天子既令设祠具至东泰山东泰山卑小不称其声乃令祠官礼之而不封禅焉其后令带奉祠候神物夏遂还泰山修五年之礼如前而加禅祠石闾石闾者在泰山下阯南方方士多言此仙人之闾也故上亲禅焉其后五年复至泰山修封【徐广曰天汉三年李陵以天汉二年败也】还过祭常山今天子所兴祠泰一后土三年亲郊祠建汉家封禅五年一修封薄忌泰一及三一冥羊马行赤星五寛舒之祠官【李竒曰祀名也】以歳时致礼凡六祠皆太祝领之至如八神诸神明年凡山他名祠行过则祀去则已方士所兴祠各自主其人终则已祠官弗主他祠皆如其故今上封禅其后十二歳而还徧于五岳四渎矣而方士之候祠神人入海求蓬莱终无有验而公孙卿之候神者犹以大人迹为解无其效天子益怠厌方士之怪迂语矣然终羁縻弗絶冀过其真自此之后方士言祠神者弥众然其效可睹矣【徐广曰犹今人云其事已可知矣皆不信之耳又数本皆无可字】太史公曰余从巡祭天地诸神名山川而封禅焉入夀官侍祠神语究观方士祠官之言于是退而论次自古以来用事于鬼神者具见其表里后有君子得以览焉至若俎豆珪币之详献酬之礼则有司存焉
