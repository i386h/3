<!-- { "loadSidebar": true } -->
　　魏之先毕公髙之后也毕公髙与周同姓武王之伐纣而髙封于毕【杜预曰毕在长安县西北】于是为毕姓其后絶封为庶人或在中国或在夷狄其苗裔曰毕万事晋献公献公之十六年赵夙为御毕万为右以伐霍耿魏灭之以耿封赵夙以魏封毕万为大夫卜偃曰毕万之后必大矣万满数也魏大名也以是始赏天开之矣天子曰兆民诸侯曰万民今命之大以从满数其必有众初毕万卜事晋遇屯之比辛廖占之曰吉屯固比入吉孰大焉其必蕃昌毕万封十一年晋献公卒四子争更立晋乱而毕万之世弥大从其国名为魏氏生武子魏武子以魏诸子事晋公子重耳晋献公之二十一年武子从重耳出亡十九年反重耳立为晋文公而令魏武子袭魏氏之后封列为大夫治于魏生悼子魏悼子徙治霍生魏绛魏绛事晋悼公悼公三年会诸侯悼公弟杨干乱行魏僇辱杨干悼公怒曰合诸侯以为荣今辱吾弟将诛魏绛或説悼公悼公止卒任魏绛政使和戎翟戎翟亲附悼公之十一年曰自吾用魏绛八年之中九合诸侯戎翟和子之力也赐之乐三让然后受之徙治安邑魏绛卒諡为昭子【徐广曰世本曰庄子】生魏嬴嬴生魏献子献子事晋昭公昭公卒而六卿强公室卑晋顷公之十二年韩宣子老魏献子为国政晋宗室祁氏羊舌氏相恶六卿诛之尽取其邑为十县六卿各令其子为之大夫献子与赵简子中行文子范献子竝为晋卿其后十四歳而孔子相鲁后四歳赵简子以晋阳之乱也而与韩魏共攻范中行氏魏献子生魏侈魏侈与赵鞅共攻范中行氏魏侈之孙曰魏桓子与韩康子赵襄子共伐灭知伯分其地桓子之孙曰文侯都【徐广曰世本曰斯也】魏文侯元年秦灵公之元年也与韩武子赵桓子周威王同时六年城少梁十三年使子击围繁庞出其民十六年伐秦筑临晋元里十七年伐中山使子击守之赵仓唐之子击逢文侯之问田子方于朝歌引车避下谒田子方不为礼子击因问曰富贵者骄人乎且贫贱者骄人乎子方曰亦贫贱者骄人耳夫诸侯而骄人则失其国大夫而骄人则失其家贫贱者行不合言不用则去之楚越若脱躧然奈何其同之哉子击不怿而去西攻秦至郑而还筑雒隂合阳二十一年魏赵韩列为诸侯二十四年秦伐我至阳狐二十五年子击生子防文侯受子夏经艺客段干木过其闾未尝不轼也秦尝欲伐魏或曰魏君贤人是礼国人称仁上下和合未可图也文侯由此得誉于诸侯任西门豹守邺而河内称治魏文侯谓李克曰先生尝教寡人曰家贫则思良妻国乱则思良相今所置非成则璜【徐广曰文侯弟名成】二子何如李克对曰臣闻之卑不谋尊防不谋戚臣在阙门之外不敢当命文侯曰先生临事勿让李克曰君不察故也居视其所亲富视其所与达视其所举穷视其所不为贫视其所不取五者足以定之矣何待克哉文侯曰先生就舍寡人之相定矣李克趋而出过翟璜之家翟璜曰今者闻君召先生而卜相果谁为之李克曰魏成子为相矣翟璜忿然作色曰以耳目之所覩记臣何负于魏成子西河之守臣之所进也君内以邺为忧臣进西门豹君谋欲伐中山臣进乐羊中山已拔无使守之臣进先生君之子无傅臣进屈侯鲋臣何以负于魏成子李克曰且子之言克于子之君者岂将比周以求大官哉君问而置相非成则璜二子何如克对曰君不察故也居视其所亲富视其所与达视其所举穷视其所不为贫视其所不取五者足以定之矣何待克哉是以知魏成子之为相也且子安得与魏成子比乎魏成子以食禄千钟什九在外什一在内是以东得卜子夏田子方段干木此三人者君皆师之子之所进五人者君皆臣之子恶得与魏成子比也翟璜逡巡再拜曰璜鄙人也失对愿卒为弟子二十六年虢山崩壅河【徐广曰在陜骃案地理志曰农陜县故虢国北虢在太阳东虢在荥阳】三十二年伐郑城酸枣败秦于注【司马彪曰河南梁县有注城也】三十五年齐伐取我襄陵【徐广曰今在南平阳县也】三十六年秦侵我隂晋【徐广曰今之华隂】三十八年伐秦败我武下得其将识是岁文侯卒子击立是为武侯魏武侯元年赵敬侯初立公子朔为乱不胜奔魏与魏袭邯郸魏败而去二年城安邑王垣【徐广曰垣县有王屋山也】七年伐齐至桑丘九年翟败我于浍使吴起伐齐至灵丘齐威王初立十一年与韩赵三分晋地灭其后十三年秦献公县栎阳十五年败赵北蔺十六年伐楚取鲁阳武侯卒子防立是为惠王惠王元年初武侯卒也子防与公中缓争为太子公孙颀自宋入赵自赵入韩谓韩懿侯曰魏防与公中缓争为太子君亦闻之乎今魏防得王错【徐广曰汲纪年惠王二年魏大夫王错出奔韩也】挟上党固半国也因而除之【徐广曰除一作倍】破魏必矣不可失也懿侯説乃与赵成侯合军并兵以伐魏战于浊泽【徐广曰长社有浊泽】魏氏大败魏君为赵谓韩曰除魏君立公中缓割地而退我且利韩曰不可杀魏君人必曰暴割地而退人必曰贪不如两分之魏分为两不强于宋卫则我终无魏之患矣赵不听韩不説以其少卒夜去惠王之所以身不死国不分者二家谋不和也若从一家之谋则魏必分矣故曰君终无适子其国可破也二年魏败韩于马陵败赵于怀三年齐败我观【徐广曰齐世家云献观以和齐年表曰伐魏取观今之卫县也】五年与韩会宅阳城武堵为秦所败【徐广曰秦年表曰败韩魏洛阴】六年我取宋仪台【徐广曰一作义台】九年伐败韩于浍与秦战少梁虏我将公孙痤【徐广曰年表云虏我太子也】取庞秦献公卒子孝公立十年伐取赵皮牢彗星见十二年星昼坠有声十四年与赵会鄗十五年鲁卫宋郑君来朝十六年与秦孝公会社平侵宋黄池宋复取之十七年与秦战元里秦取我少梁围赵邯郸十八年拔邯郸赵请救于齐齐使田忌孙膑救赵败魏桂陵十九年诸侯围我襄陵筑长城塞固阳二十年归赵邯郸与盟漳水上二十一年与秦会彤赵成侯卒【徐广曰年表云二十七年丹封名会丹魏大臣也】二十八年齐威王卒中山君相魏三十年魏伐赵赵告急齐齐宣王用孙子计救赵撃魏魏遂大兴师使庞涓将而令太子申为上将军过外黄外黄徐子【刘向别録曰徐子外黄人也外黄时属宋】谓太子曰臣有百战百胜之术太子曰可得闻乎客曰固愿効之曰太子自将攻齐大胜并莒则富不过有魏贵不益为王若战不胜齐则万世无魏矣此臣之百战百胜之术也太子曰诺请必从公之言而还矣客曰太子虽欲还不得矣彼劝太子战攻欲啜汁者众太子虽欲还恐不得矣太子因欲还其御曰将出而还与北同太子果与齐人战败于马陵【徐广曰在元城】齐虏太子申杀将军涓军遂大破三十一年秦赵齐共伐我秦将商君诈我将军公子卬而袭夺其军破之秦用商君东地至河而齐赵数破我安邑近秦于是徙治大梁【徐广曰今浚仪骃案汲纪年曰梁惠成王九年四月甲寅徙都大梁也】以公子赫为太子三十三年秦孝公卒商君亡秦归魏魏怒不入三十五年与齐宣王会平阿南【地理志沛郡有平阿县也】惠王数败于军旅卑礼厚币以招贤者邹衍淳于髠孟轲皆至梁梁惠王曰寡人不佞兵三折于外太子虏上将死国以空虚以羞先君宗庙社稷寡人甚丑之叟不逺千里【刘熙曰叟长老之称依皓首之言】辱幸至敝邑之廷将何以利吾国孟轲曰君不可以言利若是夫君欲利则大夫欲利大夫欲利则庶人欲利上下争利国则危矣为人君仁义而已矣何以利为三十六年复与齐王会甄是歳惠王卒子襄王立襄王元王与诸侯会徐州【徐广曰今薛县】相王也追尊父惠王为王【徐广曰二年伐赵】五年秦败我龙贾军四万五千于雕隂【徐广曰在上郡】围我焦曲沃予秦河西之地六年与秦会应【徐广曰颍川父城有应乡也】秦取我汾隂皮氏焦魏伐楚败之陉山【徐广曰在密县】七年魏尽入上郡于秦秦降我蒲阳八年秦归我焦曲沃十二年楚败我襄陵诸侯执政与秦相张仪会齧桑【徐广曰在梁与彭城之间】十三年张仪相魏魏有女子化为丈夫秦取我曲沃平周十六年襄王卒子哀王立张仪复归秦【荀朂曰和峤云纪年起自黄帝终于魏之今王今王者魏惠成王子案太史公书惠成王但言惠王惠王子曰襄王襄王子曰哀王惠王三十六年卒襄王立十六年卒并惠襄为五十二年今案古文惠成王立三十六年改元称一年改元后十七年卒太史公书为误分惠成之世以为二王之年数也世本惠王生襄王而无哀王然则今王者魏襄王也】哀王元年五国共攻秦不胜而去二年齐败我观津五年秦使樗里子伐取我曲沃走犀首岸门【徐广曰颍隂有岸亭】六年秦求立公子政为太子与秦会临晋七年攻齐【徐广曰年表云击齐虏赘子于濮也】与秦伐燕八年伐卫拔列城二卫君患之如耳见卫君曰请罢魏兵免成陵君可乎卫君曰先生果能孤请世世以卫事先生如耳见成陵君曰昔者魏伐赵断羊肠抜阏与【徐广曰在上党】约斩赵赵分而为二所以不亡者魏无从主也今卫已迫亡将西请事于秦与其以秦醳卫不如以魏醳卫卫之徳魏必终无穷成陵君曰诺如耳见魏王曰臣有谒于卫卫故周室之别也其称小国多宝器今国迫于难而宝器不出者其心以为攻卫醳卫不以王为主故宝虽出必不入于王也臣窃料之先言醳卫者必受卫者也如耳出成陵君入以其言见魏王魏王听其説罢其兵免成陵君终身不见九年与秦王会临晋张仪魏章皆归于魏魏相田需死楚害张仪犀首薛公楚相昭鱼谓苏代曰田需死吾恐张仪犀首薛公有一人相魏者也代曰然相者欲谁而君便之昭鱼曰吾欲太子之自相也代曰请为君北必相之昭鱼曰奈何对曰君其为梁王代请説君昭鱼曰奈何对曰代也从楚来昭鱼甚忧曰田需死吾恐张仪犀首薛公有一人相魏者也代曰梁王长主也必不相张仪张仪相必右秦而左魏犀首相必右韩而左魏薛公相必右齐而左魏梁王长主也必不便也王曰然则寡人孰相代曰莫若太子之自相太子之自相是三人者皆以太子为非常相也皆将务以其国事魏欲得丞相玺也以魏之强而三万乘之国辅之魏必安矣故曰莫若太子之自相也遂北见梁王以此告之太子果相魏十年张仪死十一年与秦武王会应十二年太子朝于秦秦来伐我皮氏未拔而解十四年秦来归武王后十六年秦拔我蒲反阳晋封陵十七年与晋会临晋秦予我蒲反十八年与秦伐楚【徐广曰二十年与齐王会于韩】二十一年与齐韩共败秦军函谷【徐广曰河渭絶一日】二十三年秦复予我河外及封陵为和哀王卒子昭王立昭王元年秦拔我襄城二年与秦战我不利三年佐韩攻秦秦将白起败我军伊阙二十四万六年予秦河东地方四百里芒卯以诈重七年秦拔我城大小六十一八年秦昭王为西帝齐湣王为东帝月余皆复称王归帝九年秦拔我新垣曲阳之城十年齐灭宋宋王死我温十二年与秦赵韩燕共伐齐败之济西湣王出亡燕独入临菑与秦王会西周十三年秦拔我安城兵到大梁去【徐广曰十四年大水】十八年秦拔郢楚王徙陈十九年昭王卒子安厘王立安厘王元年秦拔我两城二年又拔我二城军大梁下韩来救予秦温以和三年秦拔我四城斩首四万四年秦破我及韩赵杀十五万人走我将芒卯魏将段干木请予秦南阳【徐广曰在修武】以和苏代谓魏王曰欲玺者段干子也欲地者秦也今王使欲地者制玺使欲玺者制地魏氏地不尽则不知己且夫以地亊秦譬犹抱薪救火薪不尽火不灭王曰是则然也虽然事始已行不可更矣对曰王独不见夫博之所以贵枭者便则食不便则止矣今王曰事始已行不可更是何王之用智不如用枭也九年秦拔我怀十年秦太子外质于魏死十一年秦拔我郪丘【徐广曰郪丘一作廪丘又作邢丘郪丘今为宋公孙】秦昭王谓左右今时韩魏与始孰强对曰不如始强王曰今时如耳魏齐与孟尝芒卯孰贤对曰不如王曰以孟尝芒卯之贤率强韩魏以攻秦犹无奈寡人何也今以无能之如耳魏齐而率弱韩魏以伐秦其无奈寡人何亦明矣左右皆曰甚然中旗冯琴对曰王之料天下过矣当晋六卿之时知氏最强灭范中行又率韩魏之兵以围赵襄子于晋阳决晋水以灌晋阳之城不湛者三版知伯行水魏桓子御韩康子为参乘知伯曰吾始不知水之可以亡人之国也乃今知之汾水可以灌安邑绛水可以灌平阳魏桓子肘韩康子韩康子履魏桓子肘足接于车上而知氏地分身死国亡为天下笑今秦兵虽强不能过知氏韩魏虽弱尚贤其在晋阳之下也此方其用肘足之时也愿王之必勿易也于是秦王恐齐楚相约而攻魏魏使人求救于秦冠葢相望也而秦救不至魏人有唐雎者年九十余矣谓魏王曰老臣请西説秦王令兵先臣出魏王再拜遂约车而遣之唐雎到入见秦王秦王曰丈人芒然乃逺至此甚苦矣夫魏之来求救数矣寡人知魏之急已唐雎对曰大王已知魏之急而救不发者臣窃以为用策之臣无任矣夫魏一万乘之国也然所以西面而事秦称东藩受冠带祠春秋者以秦之彊足以为与也今齐楚之兵已合于魏郊矣而秦救不发亦将赖其未急也使之大急使且割地而约从王尚何救焉必待其急而救之是失一东藩之魏而彊二敌之齐楚则王何利焉于是秦昭王遽为发兵救魏魏氏复定赵使人谓魏王曰为我杀范痤吾请献七十里之地魏王曰诺使吏捕之围而未杀痤因上屋骑危【危栋上也】谓使者曰与其以死痤市不如以生痤市有如痤死赵不与王地则王将奈何故不若与先定割地然后杀痤魏王曰善痤因上书信陵君曰痤故魏之免相也赵以地杀痤而魏王听之有如彊秦亦将袭赵之欲则君且奈何信陵君言于王而出之魏王以秦救之故欲亲秦而伐韩以求故地无忌谓魏王曰秦与戎翟同俗有虎狼之心贪戻好利无信不识礼义徳行茍有利焉不顾亲戚兄弟若禽兽耳此天下之所识也非有所施厚积徳也故太后母也而以忧死穰侯舅也功莫大焉而竟逐之两地无罪而再夺之国此于亲戚若此而况于仇雠之国乎今王与秦共伐韩而益近秦患臣甚惑之而王不识则不明羣臣莫以闻则不忠今韩氏以一女子奉一弱主内有大乱外交彊秦魏之兵王以为不亡乎韩亡秦有郑地与大梁邻王以爲安乎王欲得故地今负彊秦之亲王以为利乎秦非无事之国也韩亡之后必将更事更事必就易与利就易与利必不伐楚与赵矣是何也夫越山逾河絶韩上党而攻彊赵是复阏与之事秦必不为也若道河内倍邺朝歌絶漳滏水与赵兵决于邯郸之郊是知伯之祸也秦又不敢伐楚道涉山谷行三千里而攻冥阨之塞【孙检曰楚之险塞也徐广曰或以为今江夏鄳县】所行甚逺所攻甚难秦又不为也若道河外倍大梁右蔡左【徐广曰一无此字】召陵与楚兵决于陈郊秦又不敢故曰秦必不伐楚与赵矣又不攻卫与齐矣夫韩亡之后兵出之日非魏无攻已秦固有懐茅【徐广曰在脩武轵县有茅亭】邢邱城垝津以临河内河内共汲必危【徐广曰汲县属河内】有郑地【徐广曰成皋荥阳亦属郑】得垣雍【徐广曰垣雍城在卷县卷县属魏也卷县又有长城经阳武到密者也】决荥泽水灌大梁大梁必亡王之使者出过而恶安陵氏于秦【徐广曰召陵有安陵乡征羌有安陵亭也】秦之欲诛之乆矣秦叶阳昆阳与舞阳邻听使者之恶之随安陵氏而亡之绕舞阳之北以东临许南国必危国无害己夫憎韩不爱安陵氏可也夫不患秦之不爱南国非也异日者秦在河西晋国去梁千里【徐广曰魏国之界千里又云河南梁县有注城】有河山以阑之有周韩以间之从林乡军【徐广曰林乡在宛县】以至于今秦七攻魏五入囿中【徐广曰一作城也】边城尽拔文台堕垂都焚【徐广曰一云魏山都焚句阳有垂亭】林木伐麋鹿尽而国继以围又长驱梁北东至陶卫之郊北至平监【徐广曰平县属河南平或作乎字史记齐阚止作监字阚在东平须昌县】所亡于秦者山南山北河外河内大县数十【徐广曰一作百】名郡数百【徐广曰一作十】秦乃在河西晋去梁千里而祸若是矣又况于使秦无韩有郑地无河山而阑之无周韩而间之去大梁百里祸必由此矣异日者从之不成也楚魏疑而韩不可得也今韩受兵三年秦桡之以讲识亡不听投质于赵请为天下鴈行刃楚赵必集兵皆识秦之欲无穷也非尽亡天下之国而臣海内必不休矣是故臣愿以从事王王速受楚赵之约赵挟韩之质以存韩而求故地韩必効之此士民不劳而故地得其功多于与秦共伐韩而又与彊秦邻之祸也夫存韩安魏而利天下此亦王之天时已通韩上党于共【徐广曰朝歌有乡】使道安成出入赋之是魏重质韩以其上党也今有其赋足以富国韩必徳魏爱魏重魏畏魏韩必不敢反魏是韩则魏之县也魏得韩以为县卫大梁河外必安矣今不存韩二周安陵必危楚赵大破卫甚畏天下西乡而驰秦入朝而为臣不乆矣二十年秦围邯郸信陵君无忌矫夺将军晋鄙兵以救赵赵得全无忌因留赵二十六年秦昭王卒三十年无忌归魏率五国兵攻秦败之河内走防骜魏太子增质于秦秦怒欲囚魏太子增或为增谓秦王曰公孙喜固谓魏相曰请以魏疾击秦秦王怒必囚增魏王又怒击秦秦必伤今王囚增是喜之计中也故不若贵增而合魏以疑之于齐韩秦乃止增三十一年秦王政初立三十四年安厘王卒太子増立是为景湣王信陵君无忌卒景湣王元年秦拔我二十城以为秦东郡二年秦拔我朝歌卫徙野王【徐广曰卫徙汉阳徙野王】三年秦拔我汲五年秦拔我垣蒲阳衍【徐广曰十二年献城秦】十五年景湣王子王假立王假元年燕太子丹使荆轲刺秦王秦王觉之【徐广曰二年新郑反】三年秦灌大梁虏王假【列女传曰秦杀假】遂灭魏以为郡县
