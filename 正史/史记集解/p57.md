<!-- { "loadSidebar": true } -->
　　越王句践其先禹之苗裔而夏后帝少康之庶子也封于会稽以奉守禹之祀文身断发披草莱而邑焉后二十余世至于允常允常之时与吴王阖庐战而相怨伐允常卒子句践立是为越王元年吴王阖庐闻允常死乃兴师伐越越王句践使死士挑战三行至吴陈呼而自刭吴师观之越因袭击吴师吴师败于檇李【杜预曰吴郡嘉兴县南有檇李城】射伤吴王阖庐阖庐且死告其子夫差曰必毋忘越三年句践闻吴王夫差日夜勤兵且以报越越欲先吴未发往伐之范蠡谏曰不可臣闻兵者凶器也战者逆德也争者事之末也隂谋逆德好用凶器试身于所末上帝禁之行者不利越王曰吾已决之矣遂兴师吴王闻之悉发精兵击越败之夫椒【杜预曰夫椒在吴郡吴县太湖中椒山是也】越王乃以余兵五千人保栖于会稽【杜预曰上会稽山也】吴王追而围之越王谓范蠡曰以不听子故至于此为之奈何蠡对曰持满者与天【韦昭曰与天法天也天道盈而不溢】定倾者与人【虞翻曰人道尚谦卑以自牧】节事者以地【韦昭曰时不至不可彊生事不究不可彊成】卑辞厚礼以遗之不许而身与之市【韦昭曰市利也谓委管籥属国家以身随之】句践曰诺乃令大夫种行成于吴膝行顿首曰君王亡臣句践使陪臣种敢告下执事句践请为臣妻为妾吴王将许之子胥言于吴王曰天以越赐吴勿许也种还以报句践句践欲杀妻子燔宝器触战以死种止句践曰夫吴太宰嚭贪可诱以利请间行言之于是句践乃以美女宝器令种间献吴太宰嚭嚭受乃见大夫种于吴王种顿首言曰愿大王赦句践之罪尽入其宝器不幸不赦句践将尽杀其妻子燔其宝器悉五千人触战必有当也嚭因说吴王曰越以服为臣若将赦之此国之利也吴王将许之子胥进谏曰今不灭越后必悔之勾践贤君种蠡良臣若反国将为乱吴王弗听卒赦越罢兵而归句践之困会稽也喟然叹曰吾终于此乎种曰汤系夏台文王囚羑里晋重耳犇翟齐小白犇莒其卒王霸由是观之何遽不为福乎吴既赦越越王句践反国乃苦身焦思置胆于坐坐卧即仰胆饮食亦尝胆也曰女忘会稽之耻邪身自耕作夫人自织食不加肉衣不重采折节下贤人厚遇宾客振贫吊死【徐广曰吊一作葬】与百姓同其劳欲使范蠡治国政蠡对曰兵甲之事种不如蠡镇抚国家亲附百姓蠡不如种于是举国政属大夫种而使范蠡与大夫柘稽行成为质于吴二岁而吴归蠡句践自会稽归七年拊循其士民士民欲用以报吴大夫逢同谏曰国新流亡今乃复殷给缮饰备利吴必惧惧则难必至且鸷鸟之击也必匿其形今夫吴兵加齐晋怨深于楚越名高天下实害周室德少而功多必淫自矜为越计莫若结齐亲楚附晋以厚吴吴之志广必轻战是我连其权三国伐之越承其弊可克也句践曰善居二年吴王将伐齐子胥谏曰不可臣闻句践食不重味与百姓同苦乐此人不死必为国患吴有越腹心之疾齐与吴疥防也愿王释齐先越吴王弗听遂伐齐败之艾陵虏齐高国以归让子胥子胥曰王毋喜王怒子胥欲自杀王闻而止之越大夫种曰臣观吴王政骄矣请试尝之贷粟以卜其事请贷吴王欲与子胥谏勿与王遂与之越乃私喜子胥言曰王不听谏后三年吴其墟乎太宰嚭闻之乃数与子胥争越议因谗子胥曰伍员貎忠而实忍人其父兄不顾安能顾王王前欲伐齐员彊谏已而有功用是反怨王王不备伍员员必为乱与逢同共谋谗之王王始不从乃使子胥于齐闻其托子于鲍氏王乃大怒曰伍员果欺寡人役反使人赐子胥属镂劒以自杀子胥大笑曰我令而父霸我又立若若初欲分吴国半予我我不受已今若反以谗诛我嗟乎嗟乎一人固不能独立报使者曰必取吾眼置吴东门以观越兵入也于是吴任嚭政居三年句践召范蠡曰吴已杀子胥导谀者众可乎对曰未可至明年春吴王北会诸侯于黄池吴国精兵从王惟独老弱与太子留守句践复问范蠡蠡曰可矣乃发习流二千教士四万人君子六千人【韦昭曰君子王所亲近有志行者犹吴所谓贤良齐所谓士也虞翻曰言君养之如子】诸御千人伐吴吴师败遂杀吴太子吴告急于王王方防诸侯于黄池惧天下闻之乃秘之吴王已盟黄池乃使人厚礼以请成越越自度亦未能灭吴乃与吴平其后四年越复伐吴吴士民罢弊轻锐尽死于齐晋而越大破吴因而留围之三年吴师败越遂复栖吴王于姑苏之山吴王使公孙雄【虞翻曰吴大夫】肉袒膝行而前请成越王曰孤臣夫差敢布腹心异日尝得罪于防稽夫差不敢逆命得与君王成以归今君王举玉趾而诛孤臣孤臣惟命是听意者亦欲如会稽之赦孤臣之罪乎句践不忍欲许之范蠡曰会稽之事天以越赐吴吴不取今天以吴赐越越其可逆天乎且夫君王早朝晏罢非为吴邪谋之二十二年一旦而弃之可乎且夫天与弗取反受其咎伐柯者其则不逺君忘会稽之厄乎句践曰吾欲听子言吾不忍其使者范蠡乃鼓进兵曰王已属政于执事【虞翻曰执事蠡自谓也】使者去不者且得罪【虞翻曰我为子得罪】吴使者泣而去句践怜之乃使人谓吴王曰吾置王甬东君百家【杜预曰甬东会稽句章县东海中洲也】吴王谢曰吾老矣不能事君王遂自杀乃蔽其面曰吾无面以见子胥也越王乃葬吴王而诛太宰嚭句践已平吴乃以兵北渡淮与齐晋诸侯会于徐州致贡于周周元王使人赐句践胙命为伯句践已去渡淮南以淮上地与楚【楚世家曰越灭吴而不能正江淮北楚东侵广地至泗上】归吴所侵宋地于宋与鲁泗东方百里当是时越兵横行于江淮东诸侯毕贺号称霸王范蠡遂去自齐遗大夫种书曰蜚鸟尽良弓藏狡死走狗烹【徐广曰狡一作郊】越王为人长颈乌喙可与共患难不可与共乐子何不去种见书称病不朝人或谗种且作乱越王乃赐种劒曰子教寡人伐吴七术寡人用其三而败吴其四在子子为我从先王试之种遂自杀句践卒子王鼫与立王鼫与卒子王不寿立王不寿卒子王翁立王翁卒子王翳立王翳卒子王之侯立王之侯卒子王无彊立王无彊时越兴师北伐齐西伐楚与中国争彊当楚威王之时越北伐齐齐威王使人说越王曰越不伐楚大不王小不伯图越之所为不伐楚者为不得晋也韩魏固不攻楚韩之攻楚覆其军杀其将则叶阳翟危魏亦覆其军杀其将则陈上蔡不安故二晋之事越也不至于覆军杀将马汗之力不效【徐广曰效犹见也】所重于得晋者何也越王曰所求于晋者不至顿刄接兵而况于攻城围邑乎愿魏以聚大梁之下愿齐之试兵南阳莒地以聚常郯之境则方城之外不南淮泗之间不东商于析郦宋胡之地【徐广曰胡国今之汝隂】夏路以左【徐广曰盖谓江夏之夏】不足以备秦江南泗上不足以待越矣则齐秦韩魏得志于楚也是二晋不战而分地不耕而获之不此之为而顿刄于河山之间以为齐秦用所待者如此其失计奈何其以此王也齐使者曰幸也越之不亡也吾不贵其用智之如目见豪毛而不见其睫也今王知晋之失计而不自知越之过是目论也王所待于晋者非有马汗之力也又非可与合军连和也将待之以分楚众也今楚众已分何待于晋越王曰奈何曰楚三大夫张九军北围曲沃【徐广曰一作北面曲沃】于中以至无【徐广曰无一作西】假之闗者三千七百里景翠之军北聚鲁齐南阳分有大此者乎且王之所求者鬬晋楚也晋楚不鬭越兵不起是知二五而不知十也此时不攻楚臣以是知越大不王小不伯复雠厐【徐广曰一作宠】长沙楚之粟也竟泽陵楚之材也越窥兵通无【徐广曰无一作西】假之闗此四邑者不上贡事于郢矣臣闻之圗王不王其敝可以伯然而不伯者王道失也故愿大王之转攻楚也于是越遂释齐而伐楚楚威王兴兵而伐之大败越杀王无彊尽取故吴地至浙江北破齐于徐州【徐广曰周显王之四十六年】而越以此散诸族子争立或为王或为君滨于江南海上服朝于楚后七世至闽君揺佐诸侯平秦汉高帝复以揺为越王以奉越后东越闽君皆其后也范蠡【太史公素王妙论曰蠡本南阳人列仙传云蠡徐人】事越王句践既苦身戮力与句践深谋二十余年竟灭吴报会稽之耻北渡兵于淮以临齐晋号令中国以尊周室句践以霸而范蠡称上将军还反国范蠡以为大名之下难以久居且句践为人可与同患难难与处安为书辞句践曰臣闻主忧臣劳主辱臣死昔者君王辱于会稽所以不死为此事也今既以雪耻臣请従会稽之诛句践曰孤将与子分国而有之不然将加诛于子范蠡曰君行令臣行意乃装其轻宝珠玉自与其私徒属乘舟浮海以行终不反于是句践表会稽山以为范蠡奉邑范蠡浮海出齐变姓名自谓防夷子皮耕于海畔苦身戮力父子治产居无几何致产数千万齐人闻其贤以为相范蠡喟然叹曰居家则致千金居官则至卿相此布衣之极也久受尊名不祥乃归相印尽散其财以分与知友乡党而怀其重宝间行以去止于陶【徐广曰今之济隂定陶】以为此天下之中交易有无之路通为生可以致富矣于是自谓陶朱公复约要父子耕畜废居候时转物逐什一之利居无何则致赀累巨万【徐广曰万万也】天下称陶朱公朱公居陶生少子少子及壮而朱公中男杀人囚于楚朱公曰杀人而死职也然吾闻千金之子不死于市告其少子往视之乃装黄金千溢置褐器中载以牛车且遣其少子朱公长男固请欲行朱公不听长男曰家有长子曰家督今弟有罪大人不遣乃遣少弟是吾不肖欲自杀其母为言曰今遣少子未必能生中子也而先空亡长男奈何朱公不得已而遣长子为一封书遗故所善庄生曰至则进千金于庄生所听其所为慎毋与争事长男既行亦自私赍数百金至楚庄生家负郭披藜藋到门居甚贫然长男发书进千金如其父言庄生曰可疾去矣慎毋留即弟出勿问所以然长男既去不过庄生而私留以其私赍献遗楚国贵人用事者庄生虽居穷阎然以亷直闻于国自楚王以下皆师尊之及朱公进金非有意受也欲以成事后复归之以为信耳故金至谓其妇曰此朱公之金有如病不宿诫后复归勿动而朱公长男不知其意以为殊无短长也庄生间时入见楚王言某星宿某此则害于楚楚王素信庄生曰今为奈何庄生曰独以德为可以除之楚王曰生休矣寡人将行之王乃使使者封三钱之府【国语曰周景王时将铸大钱贾逵说云虞夏商周金币三等或赤或白或黄黄为上币铜钱为下币韦昭曰钱者金币之名所以贸买物通财用也单穆公云古者有母平子子权母而行然而三品之来古而然矣骃谓楚之三钱贾说近之】楚贵人惊告朱公长男曰王且赦曰何以也曰每王且赦常封三钱之府昨暮王使使封之【或曰王且赦常封三钱之府者钱币至重虑人或逆知有赦盗窃之所以封钱府备盗窃也汉灵帝时河内张成能候风角知将有赦教子杀人捕得七日放出此其类也】朱公长男以为赦弟固当出也重千金虚弃庄生无所为也乃复见庄生庄生惊曰若不去邪长男曰固未也初为事弟弟今议自赦故辞生去庄生知其意欲复得其金曰若自入室取金长男即自入室取金持去独自欢幸庄生羞为儿子所卖乃入见楚王曰臣前言某星事王言欲以修徳报之今臣出道路皆言陶之富人朱公之子杀人囚楚其家多持金银赂王左右故王非能恤楚国而赦乃以朱公子故也楚王大怒曰寡人虽不德耳奈何以朱公之子故而施惠乎令论杀朱公子明日遂下赦令朱公长男竟持其弟丧归至其母及邑人尽哀之唯朱公独笑曰吾固知必杀其弟也彼非不爱其弟顾有所不能忍者也是少与我俱见苦为生难故重弃财至如少弟者生而见我富乘坚驱良逐狡【徐广曰狡一作郊】岂知财所从来故轻弃之非所惜吝前日吾所为欲遣少子固为其能弃财故也而长者不能故卒以杀其弟事之理也无足悲者吾日夜固以望其丧之来也故范蠡三徙成名于天下非茍去而已所止必成名卒老死于陶故世传曰陶朱公【张华曰陶朱公冢在南郡华容县西树碑云是越之范蠡也】
