<!-- { "loadSidebar": true } -->
　　赵氏之先与秦共祖至中衍为帝大戊御其后世蜚防有子二人而命其一子曰恶来事纣为周所杀其后为秦恶来弟曰季胜其后为赵季胜生孟增孟增幸于周成王是为宅皋狼【徐广曰或云皋狼地名在西河】皋狼生衡父衡父生造父造父幸于周缪王造父取骥之乘匹与桃林盗骊骅骝緑耳献之缪王缪王使造父御西巡狩见西王母乐之忘归而徐偃王反缪王日驰千里马攻徐偃王大破之乃赐造父以赵城由此为赵氏自造父已下六世至奄父曰公仲周宣王时伐戎为御及千亩战奄父脱宣王奄父生叔带叔带之时周幽王无道去周如晋事晋文侯始建赵氏于晋国自叔带以下赵宗益兴五世而生赵夙晋献公之十六年伐霍魏耿而赵夙为将伐霍霍公求犇齐【徐广曰求一作来】晋大旱卜之曰霍太山为祟使赵夙召霍君于齐复之以奉霍太山之祀晋复穰晋献公赐赵夙耿夙生共孟当鲁闵公之元年也共孟生赵衰字子余赵衰卜事晋献公及诸公子莫吉卜事公子重耳吉即事重耳重耳以骊姬之乱亡奔翟赵衰从翟伐廧咎如得二女翟以其少女妻重耳长女妻赵衰而生盾初重耳在晋时赵衰妻亦生赵同赵括赵婴齐赵衰从重耳出亡凡十九年得反国重耳为晋文公赵衰为原大夫居原任国政文公所以反国及霸多赵衰计策语在晋事中赵衰既反晋晋之妻固要迎翟妻而以其子盾为适嗣晋妻三子皆下事之晋襄公之六年而赵衰卒諡为成季赵盾代成季任国政二年而晋襄公卒太子夷皋年少盾为国多难欲立襄公弟雍雍时在秦使使迎之太子母日夜啼泣首谓赵盾曰先君何罪释其适子而更求君赵盾患之恐其宗与大夫袭诛之廼遂立太子是为灵公发兵距所迎襄公弟于秦者灵公既立赵盾益专国政灵公立十四年益骄赵盾骤谏灵公弗听及食熊蹯胹不熟杀宰人持其尸出赵盾见之灵公由此惧欲杀盾盾素仁爱人尝所食桑下饿人反扞救盾盾得以亡未出境而赵穿弑灵公而立襄公弟黑臀是为成公赵盾复反任国政君子讥盾为正卿亡不出境反不讨贼故太史书曰赵盾弑其君晋景公时而赵盾卒諡为宣孟子朔嗣赵朔晋景公之三年朔为晋将下军救郑与楚庄王战河上朔娶晋成公姊夫人晋景公之三年大夫屠岸贾欲诛赵氏【徐广曰按年表救郑及诛灭皆景公三年】初赵盾在时梦见叔带持要而哭甚悲已而笑拊手且歌盾卜之兆絶而后好赵史援占之曰此梦甚恶非君之身乃君之子然亦君之咎至孙赵将世益衰屠岸贾者始有宠于灵公及至于景公而贾为司寇将作难乃治灵公之贼以致赵盾徧告诸将曰盾虽不知犹为贼首以臣弑君子孙在朝何以惩请诛之韩厥曰灵公遇贼赵盾在外吾先君以为无罪故不诛今诸君将诛其后是非先君之意而今妄诛妄诛谓之乱臣有大事而君不闻是无君也屠岸贾不听韩厥告赵朔趣亡朔不肯曰子必不絶赵祀朔死不恨韩厥许诺称疾不出贾不请而擅与诸将攻赵氏于下宫杀赵朔赵同赵括赵婴齐皆灭其族赵朔妻成公姊有遗腹走公宫匿赵朔客曰公孙杵臼杵臼谓朔友人程婴曰胡不死程婴曰朔之妇有遗腹若幸而男吾奉之即女也吾徐死耳居无何而朔妇免身生男屠岸贾闻之索于宫中夫人置儿绔中祝曰赵宗灭乎若号即不灭若无声及索儿竟无声已脱程婴谓公孙杵臼曰今一索不得后必且复索之奈何公孙杵臼曰立孤与死熟难程婴曰死易立孤难耳公孙杵臼曰赵氏先君遇子厚子彊为其难者吾为其易者请先死乃二人谋取他人婴儿负之衣以文葆【徐广曰小儿被曰葆】匿山中程婴出谬谓诸将军曰婴不肖不能立赵孤谁能与我千金吾告赵氏孤处诸将皆喜许之发师随程婴攻公孙杵臼杵臼谬曰小人哉程婴昔下宫之难不能死与我谋立赵氏孤儿今又卖我纵不能立而忍卖之乎抱儿呼曰天乎天乎赵氏孤儿何罪请活之独杀杵臼可也诸将不许遂杀杵臼与孤儿诸将以为赵氏孤儿良已死皆喜然赵氏真孤乃反在程婴卒与俱匿山中居十五年晋景公疾卜之大业之后不遂者为祟景公问韩厥厥知赵孤在乃曰大业之后在晋絶祀者其赵氏乎夫自中衍者皆嬴姓也中衍人面鸟噣降佐殷帝大戊及周天子皆有明徳下及幽厉无道而叔带去周适晋事先君文侯至于成公世有立功未尝絶祀今吾君独灭赵宗国人哀之故见龟防唯君图之景公问赵尚有后子孙乎韩厥具以实告于是景公乃与韩厥谋立赵孤儿召而匿之宫中诸将入问疾景公因韩厥之众以胁诸侯而见赵孤赵孤名曰武诸将不得已乃曰昔下宫之难屠岸贾为之矫以君命并命羣臣非然孰敢作难微君之疾羣臣固且请立赵后今君有命羣臣之愿也于是召赵武程婴徧拜诸将遂反与程婴赵武攻屠岸贾灭其族复与赵武田邑如故【徐广曰推次晋复与赵武田邑是景公之十七年也而乃是春秋成公八年经书晋杀其大夫赵同赵括左传于此説立赵武事者注云终説之耳非此年也】及赵武冠为成人程婴乃辞诸大夫谓赵武曰昔下宫之难皆能死我非不能死我思立赵氏之后今赵武既立为成人复故位我将下报赵宣孟与公孙杵臼赵武啼泣首固请曰武愿苦筋骨以报子至死而子忍去我死乎程婴曰不可彼以我为能成事故先我死今我不报是以我亊为不成遂自杀赵武服齐衰三年为之祭邑春秋祠之世世勿絶【新序曰程婴公孙杵臼可谓信友厚士矣婴之自杀下报亦过矣】赵氏复位十一年而晋厉公杀其大夫三却栾书畏及乃遂弑其君厉公更立襄公曾孙周【徐广曰年表云襄公孙也】是为悼公晋由此大夫稍彊赵武续赵宗二十七年晋平公立平公十二年而赵武为正卿十三年吴延陵季子使于晋曰晋国之政卒归于赵武子韩宣子魏献子之后矣赵武死諡为文子文子生景叔景叔之时齐景公使晏婴于晋【徐广曰平公之十九年】晏婴与晋叔向语婴曰齐之政后卒归田氏叔向亦曰晋国之政将归六卿六卿侈矣而吾君不能恤也赵景叔卒生赵鞅是为简子赵简子在位晋顷公之九年简子将合诸侯戍于周其明年入周敬王于周辟弟子朝之故也晋顷公之十二年六卿以法诛公族祁氏羊舌氏分其邑为十县六卿各令其族为之大夫晋公室由此益弱后十三年鲁贼臣阳虎来奔赵简子受赂厚遇之赵简子疾五日不知人大夫皆惧医扁鹊视之出董安于问【韦昭曰安于简子家臣】扁鹊曰血脉治也而何怪在昔秦缪公尝如此七日而寤寤之日告公孙支与子舆曰我之帝所甚乐吾所以乆者适有学也帝告我晋国将大乱五世不安其后将霸未老而死霸者之子且令而国男女无别公孙支书而藏之秦谶于是出矣献公之乱文公之霸而襄公败秦师于殽而归纵淫此子之所闻今主君之疾与之同不出三日疾必间间必有言也居二日半简子寤语大夫曰我之帝所甚乐与百神游于钧天广乐九奏万舞不类三代之乐其声动人心有一熊欲来援我帝命我射之中熊熊死又有一罴来我又射之中罴罴死帝甚喜赐我二笥皆有副我见儿在帝侧帝属我一翟犬曰及而子之壮也以赐之帝告我晋国且世衰七世而亡嬴姓将大败周人于范魁之西而亦不能有也今余思虞舜之勲适余将以其胄女孟姚配而七世之孙董安于受言而书藏之以扁鹊言告简子简子赐扁鹊田四万亩他日简子出有人当道辟之不去从者怒将刃之当道者曰吾欲有谒于主君从者以闻简子召之曰譆吾有所见子晰也当道者曰屏左右愿有谒简子屏人当道者曰主君之疾臣在帝侧简子曰然有之子之见我我何为当道者曰帝令主君射熊与罴皆死简子曰是且何也当道者曰晋国且有大难主君首之帝令主君灭二卿夫熊与罴皆其祖也简子曰帝赐我二笥皆有副何也当道者曰主君之子将克二国于翟皆子姓也简子曰吾见儿在帝侧帝属我一翟犬曰及而子之长以赐之夫儿何谓以赐翟犬当道者曰儿主君之子也翟犬者代之先也主君之子且必有代及主君之后嗣且有革政而胡服并二国于翟简子问其姓而延之以官当道者曰臣野人致帝命耳遂不见简子书藏之府异日姑布子卿见简子【司马彪曰姑布姓子卿字】简子徧召诸子相之子卿曰无为将军者简子曰赵氏其灭乎子卿曰吾尝见一子于路殆君之子也简子召子毋防毋防至则子卿起曰此真将军矣简子曰此其母贱翟婢也奚道贵哉子卿曰天所授虽贱必贵自是之后简子尽召诸子与语毋防最贤简子乃告诸子曰吾藏宝符于常山上先得者赏诸子驰之常山上求无所得毋防还曰已得符矣简子曰奏之毋防曰从常山上临代代可取也简子于是知毋防果贤乃废太子伯鲁而以毋防为太子后二年晋定公之十四年范中行作乱明年春简子谓邯郸大夫午曰归我卫士五百家吾将置之晋阳【服防曰徃年赵鞅围卫卫人恐惧故贡五百家鞅置之邯郸又欲更徙于晋阳】午许诺归而其父兄不听【服防曰午之诸父兄及邯郸中长老】倍言赵鞅捕午囚之晋阳乃告邯郸人曰我私有诛午也诸君欲谁立【杜预曰午赵鞅同族别封邯郸故使邯郸人更立午宗亲也】遂杀午赵稷涉賔以邯郸反【服防曰稷午子】晋君使籍秦围邯郸【左传曰籍秦此时为上军司马】荀寅范吉射与午善【左传曰午荀寅之甥荀寅范吉射之姻】不肯助秦而谋作乱董安于知之十月范中行氏伐赵鞅鞅奔晋阳晋人围之范吉射荀寅仇人魏襄等谋逐荀寅以梁婴父代之【贾逵曰梁婴父晋大夫也】逐吉射以范皋绎代之【服防曰范氏之侧室子】荀跞言于晋侯曰【服防曰荀跞智文子】君命大臣始乱者死今三臣始乱【贾逵曰范中行赵也】而独逐鞅用刑不均请皆逐之十一月荀跞韩不佞魏哆奉公命以伐范中行氏不克范中行氏反伐公公击之范中行败走丁未二子奔朝歌韩魏以赵氏为请【服防曰以其罪轻于茍范也】十二月辛未赵鞅入绛盟于公宫其明年知伯文子谓赵鞅曰范中行虽信为乱安于发之是安于与谋也晋国有法始乱者死夫二子已伏罪而安于独在赵鞅患之安于曰臣死赵氏定晋国宁吾死晩矣遂自杀赵氏以告知伯然后赵氏宁孔子闻赵简子不请晋君而执邯郸午保晋阳故书春秋曰赵鞅以晋阳畔赵简子有臣曰周舍好直谏周舍死简子每听朝常不悦大夫请辠简子曰大夫无罪吾闻千羊之皮不如一狐之腋诸大夫朝徒闻唯唯不闻周舍之鄂鄂是以忧也【韩诗外传曰周舍立于门下三日三夜简子使问之曰子欲见寡人何亊对曰愿为鄂鄂之臣墨笔操牍从君之过而日有记月有成歳有效也】简子由此能附赵邑而怀晋人晋定公十八年赵简子围范中行于朝歌中行文子奔邯郸明年卫灵公卒简子与阳虎送卫太子蒯聩于卫卫不内居戚晋定公二十一年简子拔邯郸中行文子奔柏人简子又围柏人中行文子范昭子遂奔齐赵竟有邯郸柏人范中行余邑入于晋赵名晋卿实专晋权奉邑侔于诸侯晋定公三十年定公与吴王夫差争长于黄池赵简子从晋定公卒长吴定公三十七年卒而简子除三年之丧期而已是歳越王句践灭吴晋出公十一年知伯伐郑赵简子疾使太子毋防将而围郑知伯醉以酒灌击毋防毋防羣臣请死之毋防曰君所以置毋防为能忍訽然亦愠知伯知伯归因谓简子使废毋防简子不听毋防由此怨知伯晋出公十七年简子卒【张华曰赵简子冢在临水界二冢并上气成楼阁】太子毋防代立是为襄子赵襄子元年越围吴襄子降丧食使楚隆问吴王襄子姊前为代王夫人简子既葬未除服北登夏屋【徐广曰山在广武】请代王使厨人操铜枓以食代王及从者行斟隂令宰人各【徐广曰一作雒】以枓击杀代王及从官遂兴兵平代地其姊闻之泣而呼天摩笄自杀代人怜之所死地名之为摩笄之山遂以代封伯鲁子周为代成君伯鲁者襄子兄故太子太子蚤死故封其子襄子立四年知伯与赵韩魏尽分其范中行故地晋出公怒告齐鲁欲以伐四卿四卿恐遂共攻出公出公奔齐道死知伯乃立昭公鲁孙骄是为晋懿公知伯益骄请地韩魏韩魏与之请地赵赵不与以其围郑之辱知伯怒遂率韩魏攻赵赵襄子惧乃奔保晋阳原过从后至于王泽见三人自带以上可见自带以下不可见与原过竹二节莫通曰为我以是遗赵毋防原过既至以告襄子襄子齐三日亲自剖竹有朱书曰赵毋防余霍泰山【徐广曰在河东永安县】山阳侯天使也三月丙戌余将使女反灭知氏女亦立我百邑余将赐女林胡之地至于后世且有伉王赤黑龙面而鸟噣鬓麋髭大膺大胸修下而冯左衽界乘【徐广曰修或作随界一作介】奄有河宗至于休溷诸貉南伐晋别北灭黑姑襄子再拜受三神之令三国攻晋阳歳余引汾水灌其城城不浸者三版城中悬釡而炊易子而食羣臣皆冇外心礼益慢唯髙共【徐广曰一作赫】不敢失礼襄子惧乃夜使相张孟同私于韩魏韩魏与合谋以三月丙戌三国反灭知氏共分其地于是襄子行赏髙共为上张孟同曰晋阳之难唯共无功襄子曰方晋阳急羣臣皆懈唯共不敢失人臣礼是以先之于是赵北有代南并知氏彊于韩魏遂祠三神于百邑使原过主霍泰山祠祀其后娶空同氏生子子襄子为伯鲁之不立也不肯立子且必欲传位与伯鲁子代成君成君先死乃取代成君子浣立为太子襄子立三十三年卒浣立是为献侯献侯少即位治中牟【地理志曰河南中牟县赵献侯自耿徙此瓒曰中牟在春秋之时是郑之疆内也及三卿分晋则在魏之邦土也赵界自漳水以北不及此春秋传曰卫侯如晋过中牟按中牟非卫适晋之次也汲郡古文曰齐师伐赵东鄙围中牟此中牟不在赵之东也按中牟当漯水之北】襄子弟桓子逐献侯自立于代一年卒国人曰桓子立非襄子意乃共杀其子而复迎立献侯十年中山武公初立【徐广曰西周桓公之子桓公者孝王弟而定王子】十三年城平邑【地理志曰代郡有平邑县】十五年献侯卒子烈侯籍立烈侯元年魏文侯伐中山使太子击守之六年魏韩赵相立为诸侯追尊献子为献侯烈侯好音谓相国公仲连曰寡人有爱可以贵之乎公仲曰富之可贵之则否烈侯曰然夫郑歌者枪石二人吾赐之田人万亩公仲曰诺不与居一月烈侯从代来问歌者田公仲曰求未有可者有顷烈侯复问公仲终不与乃称疾不朝番吾君【徐广曰番音盘常山有番吾县】自代来谓公仲曰君实好善而未知所持今公仲相赵于今四年亦有进士乎公仲曰未也番吾君曰牛畜荀欣徐越皆可公仲乃进三人及朝烈侯复问歌者田何如公仲曰方使择其善者牛畜侍烈侯以仁义约以王道烈侯逌然明日荀欣侍以选练举贤任官使能明日徐越侍以节财俭用察度功徳所与无不充君説烈侯使使谓相国曰歌者之田且止官畜牛为师荀欣为中尉徐越为内史赐相国衣二袭【单复具为一袭】九年烈侯卒弟武公立武公十三年卒赵复立烈侯太子章是为敬侯是歳魏文侯卒敬侯元年武公子朝作乱不克出奔魏赵始都邯郸二年败齐于灵丘【地理志曰代郡有灵丘县】三年救魏于廪丘大败齐人四年魏败我兎台筑刚平以侵卫五年齐魏为卫攻赵取我刚平六年借兵于楚伐魏取棘蒲八年拔魏黄城【杜预曰陈留外黄县东有黄城】九年伐齐齐伐燕赵救燕十年与中山战于房子十一年魏韩赵共灭晋分其地伐中山又战于中人【徐广曰中山唐县有中人亭】十二年敬侯卒子成侯种立成侯元年公子胜与成侯争立为乱二年六月雨雪三年太戊午为相【徐广曰戊一作成】伐卫取乡邑七十三魏败我蔺四年与秦战髙安败之五年伐齐于鄄魏败我怀攻郑败之以与韩韩与我长子【地里志曰上党有长子县】六年中山筑长城伐魏败湪泽围魏惠王七年侵齐至长城与韩攻周八年与韩分周以为两【徐广曰显王二年周纪无此】九年与齐战阿下【徐广曰战一作会也】十年攻卫取甄十一年秦攻魏救之石阿十二年秦攻魏少梁赵救之十三年秦献公使庶长国伐魏少梁虏其太子痤魏败我浍取皮牢【徐广曰魏年表曰取赵皮牢】成侯与韩昭侯遇上党十四年与韩攻秦十五年助魏攻齐十六年与韩魏分晋封晋君以端氏【徐广曰在平阳】十七年成侯与魏惠王遇葛孽【徐广曰在马丘年表曰十八年赵孟如齐】十九年与齐宋会平陆与燕会阿二十年魏献荣椽因以为檀台【徐广曰襄国县有檀台】二十一年魏围我邯郸二十二年魏惠王拔邯郸齐亦败魏于桂陵二十四年魏归我邯郸与魏盟漳水上秦攻我蔺二十五年成侯卒公子緤与太子肃侯争立緤败亡奔韩肃侯元年夺晋君端氏徙处屯留二年与魏惠王遇于隂晋三年公子范袭邯郸不胜而死四年朝天子六年攻齐拔髙唐七年公子刻攻魏首垣十一年秦孝公使商君伐魏虏其将公子卬赵伐魏十二年秦孝公卒商君死十五年起夀陵魏惠王卒十六年肃侯游大陵【徐广曰太原有大陵县亦曰陆】出于鹿门大戊午扣马【吕忱曰扣牵马】曰耕事方急一日不作百日不食肃侯下车谢十七年围魏黄不克【地理志曰山阳有黄县】筑长城十八年齐魏伐我我决河水灌之兵去二十二年张仪相秦赵疵与秦战败秦杀疵河西取我蔺离石二十三年韩举【徐广曰韩】将与齐魏战死于桑丘【地理志曰泰山有桑丘县】二十四年肃侯卒秦楚燕齐魏出鋭师各万人来防葬子武灵王立武灵王元年【徐广曰年表云魏败我赵防】阳文君赵豹相梁襄王与太子嗣韩宣王与太子仓来朝信宫武灵王少未能听政博闻师三人左右司过三人及听政先问先王贵臣肥义加其秩国三老年八十月致其礼三年城鄗四年与韩会于区防五年娶韩女为夫人八年韩击秦不胜而去五国相王赵独否曰无其实敢处其名乎令国人谓己曰君九年与韩魏共击秦秦败我斩首八万级齐败我观泽十年秦取我西都及中阳【徐广曰年表云秦取中都西阳安邑十一年秦败我将军英太原有中都县西河有中阳县】齐破燕燕相子之为君君反为臣十一年王召公子职于韩立以为燕王【徐广曰纪年亦云尔】使乐池送之【按燕世家子之死后燕人共立太子平是为燕昭王无赵送公子职为燕王之亊当是赵闻燕乱遥立职为燕王虽使乐池送之竟不能就】十三年秦拔我蔺虏将军赵庄楚魏王来过邯郸十四年赵何攻魏十六年秦惠王卒王游大陵他日王梦见处女鼓琴而歌诗曰美人荧荧兮顔若苕之荣【綦毋曰陵苕之草其叶紫】命乎命乎曾无我嬴【綦毋邃曰言有命禄生遇其时人莫知已贵盛盈端也】异日王饮酒乐数言所梦想见其状吴广闻之因夫人而内其女娃嬴【方言曰娃美也吴有馆娃之宫】孟姚也【徐广曰古史考云内其女曰娃】孟姚甚有宠于王是为惠后十七年王出九门【徐广曰在常山】为野台【徐广曰野一作望】以望齐中山之境十八年秦武王与孟説举龙文赤鼎絶膑而死【徐广曰一作絶瞑音亡丁反】赵王使代相赵固迎公子稷于燕送归立为秦王是为昭王十九年春正月大朝信宫召肥义与议天下五日而毕王北畧中山之地至于房子遂之代北至无穷西至河登黄华之上召楼缓谋曰我先王因世之变以长南藩之地属阻漳滏之险立长城又取蔺郭狼败林人于荏而功未遂今中山在我腹心北有燕东有胡西有林胡楼烦秦韩之边而无彊兵之救是亡社稷奈何夫有髙世之名必有遗俗之累吾欲胡服楼缓曰善羣臣皆不欲于是肥义侍王曰简襄主之烈计胡翟之利为人臣者宠有孝悌长幼顺明之节通有补民益主之业此两者臣之分也今吾欲继襄主之迹开于胡翟之乡而卒世不见也为敌弱用力少而功多可以毋尽百姓之劳而序徃古之勲夫有髙世之功者负遗俗之累有独智之虑者任骜民之怨今吾将胡服骑射以教百姓而世必议寡人奈何肥义曰臣闻疑事无功疑行无名王既定负遗俗之虑殆无顾天下之议矣夫论至徳者不和于俗成大功者不谋于众昔者舜舞有苗禹袒裸国非以养欲而乐志也务以论徳而约功也愚者闇成事智者覩未形则王何疑焉王曰吾不疑胡服也吾恐天下笑我也狂夫之乐智者哀焉愚者所笑贤者察焉世有顺我者胡服之功未可知也虽驱世以笑我胡地中山吾必有之于是遂胡服矣使王緤告公子成曰寡人胡服将以朝也亦欲叔服之家听于亲而国听于君古今之公行也子不反亲臣不逆君兄弟之通义也【徐广曰兄弟一作元夷元始也夷平也】今寡人作教易服而叔不服吾恐天下议之也制国有常利民为本从政有经令行为上明徳先论于贱而行政先信于贵今胡服之意非以养欲而乐志也事有所止而功有所出事成功立然后善也今寡人恐叔之逆从政之经以辅叔之议且寡人闻之事利国者行无邪因贵戚者名不累故愿慕公叔之议以成胡服之功使緤谒之叔请服焉公子成再拜稽首曰臣固闻王之胡服也臣不佞寝疾未能趋走以滋进也王命之臣敢对因竭其愚忠曰臣闻中国者盖聪明徇智之所居也【徐广曰五帝本纪云幼而徇齐】万物财用之所聚也贤圣之所教也仁义之所施也诗书礼乐之所用也异敏技能之所试也逺方之所观赴也蛮夷之所义行也今王舍此而袭逺方之服变古之教易古之道逆人之心而怫学者离中国故臣愿王图之也使者以报王曰吾固闻叔之疾也我将自徃请之王遂徃之公子成家因自请之曰夫服者所以便用也礼者所以便事也圣人观乡而顺宜因事而制礼所以利其民而厚其国也夫剪发文身错臂左衽瓯越之民也黑齿雕题【刘逵曰以草染齿用白作黑郑曰雕文谓刻其肌以青丹之】却冠秫绌【徐广曰战国策作秫缝绌亦缝紩之别名也鉥者綦鍼也古字多假借故作秫绌耳此盖言其女工鍼缕之麤拙也又一本作鲑冠黎緤也】大吴之国也故礼服莫同其便一也乡异而用变事异而礼易是以圣人果可以利其国不一其用果可以便其事不同其礼儒者一师而俗异中国同礼而教离况于山谷之便乎故去就之变智者不能一逺近之服贤圣不能同穷乡多异曲学多辩不知而不疑异于已而不非者公焉而众求尽善也今叔之所言者俗也吾所言者所以制俗也吾国东有河薄洛之水【徐广曰安平经县西有漳水津名薄洛津】与齐中山同之无舟楫之用自常山以至代上党【徐广曰一云自常山以下代上党以东】东有燕东胡之境而西有楼烦秦韩之邉今无骑射之备故寡人无舟楫之用夹水居之民将何以守河薄洛之水变服骑射以备燕三胡秦韩之边且昔者简王不塞晋阳以及上党而襄主并戎取代以攘诸胡此愚智所明也先时中山负齐之彊兵侵暴吾地系累吾民引水围鄗微社稷之神灵则鄗几于不守也先王丑之而怨未能报也今骑射之备近可以便上党之形而逺可以报中山之怨而叔顺中国之俗以逆简襄之意恶变服之名以忘鄗事之丑非寡人之所望也公子成再拜稽首曰臣愚不达于王之义敢道世俗之闻臣之辠也今王将继简襄之意以顺先王之志臣敢不听命乎再拜稽首乃赐胡服明日服而朝于是始出胡服令也赵文赵造周袑【徐广曰战国策作绍袑音绍】赵俊皆谏止王毋胡服如故法便王曰先王不同俗何古之法帝王不相袭何礼之循虙戏神农教而不诛黄帝尧舜诛而不怒及至三王随时制法因事制礼法度制令各顺其宜衣服器械各便其用故礼也不必一道而便国不必古圣人之兴也不相袭而王夏殷之衰也不易礼而灭然则反古未可非而循礼未足多也且服奇者志淫则是邹鲁无竒行也俗辟者民易则是吴越无秀士也且圣人利身谓之服便亊谓之礼夫进退之节衣服之制者所以齐常民也非所以论贤者也故齐民与俗流贤者与变俱故谚曰以书御者不尽马之情以古制今者不达事之变循法之功不足以髙世法古之学不足以制今子不及也遂胡服招骑射二十年王略中山地至宁葭西略胡地至榆中林胡王献马归使楼缓之秦仇液之韩王贲之楚富丁之魏赵爵之齐代相赵固主胡致其兵二十一年攻中山赵袑为右军许钧为左军公子章为中军王并将之牛翦将车骑赵希并将胡代赵与之陉【徐广曰一作陆又作陉或宜言赵与之陉陉者山絶之名常山有井陉中山有苦陉上党有阏与】合军曲阳【徐广曰上曲阳在常山下曲阳在钜鹿】攻取丹丘华阳鸱之塞【徐广曰华一作爽鸱一作鸿】王军取鄗石邑【徐广曰在常山】封龙东垣中山献四邑请和王许之罢兵二十三年攻中山二十五年惠后卒使周袑胡服王子何二十六年复攻中山攘地北至燕代西至云中九原二十七年五月戊申大朝于东宫国立王子何以为王王庙见礼毕出临朝大夫悉为臣肥义为相国并王是为惠文王惠文王惠后吴娃子也武灵王自号为主父主父欲令子主治国而身胡服将士大夫西北略胡地而欲从云中九原直南袭秦于是诈自为使者入秦秦昭王不知已而怪其状甚伟非人臣之度使人逐之而主父驰已脱关矣审问之乃主父也秦人大惊主父所以入秦者欲自略地形因观秦王之为人也惠文王【徐广曰元年以公子胜为相封平原】二年主父行新地遂出代西遇楼烦王于西河而致其兵三年灭中山迁其王于肤施【徐广曰在上郡】起灵夀【徐广曰在常山】北地方从代道大通还归行赏大赦置酒酺五日封长子章为代安阳君章素侈心不服其弟所立主父又使田不礼相章也李兑谓肥义曰公子章彊壮而志骄党众而欲大殆有私乎田不礼之为人也忍杀而骄二人相得必有谋阴贼起一出身徼幸夫小人有欲轻虑浅谋徒见其利而不顾其害同类相推俱入祸门以吾观之必不乆矣子任重而势大乱之所始祸之所集也子必先患仁者爱万物而智者备祸于未形不仁不智何以为国子奚不称疾毋出传政于公子成毋为怨府毋为祸梯肥义曰不可昔者主父以王属义也曰毋变而度毋异而虑坚守一心以殁而世义再拜受命而籍之今畏不礼之难而忘吾籍变孰大焉进受严命退而不全负孰甚焉变负之臣不容于刑谚曰死者复生生者不愧吾言已在前矣吾欲全吾言安得全吾身且夫贞臣也难至而节见忠臣也累至而行明子则有赐而忠我矣虽然吾有语在前者也终不敢失李兑曰诺子勉之矣吾见子已今年耳涕泣而出李兑数见公子成以备田不礼之事异日肥义谓信期曰公子与田不礼甚可忧也其于义也声善而实恶此为人也不子不臣吾闻之也奸臣在朝国之残也谗臣在中主之蠧也此人贪而欲大内得主而外为暴矫令为慢以擅一旦之命不难为也祸且逮国今吾忧之夜而忘寐饥而忘食盗贼出入不可不备自今以来若有召王者必见吾面我将先以身当之无故而王乃入信期曰善哉吾得闻此也四年朝羣臣安阳君亦来朝主父令王听朝而自从旁观窥羣臣宗室之礼见其长子章傫然也反北面为臣诎于其弟心怜之于是乃欲分赵而王章于代计未决而辍主父及王游沙丘异宫公子章即以其徒与田不礼作乱诈以主父令召王肥义先入杀之髙信即与王战公子成与李兑自国至乃起四邑之兵入距难杀公子章及田不礼灭其党贼而定王室公子成为相号安平君李兑为司寇公子章之败徃走主父主父开之成兑因围主父宫公子章死公子成李兑谋曰以章故围主父即解兵吾属夷矣乃遂围主父令宫中人后出者夷宫中人悉出主父欲出不得又不得食探爵鷇而食之【綦毋防曰鷇爵子也】三月余而饿死沙丘【应劭曰武灵王葬代郡灵丘县】主父定死乃发丧赴诸侯是时王少成兑专政畏诛故围主父主父初以长子章为太子后得吴娃爱之为不出者数歳生子何乃废太子章而立何为王吴娃死爱弛怜故太子欲两王之犹豫未决故乱起以至父子俱死为天下笑岂不痛乎【徐广曰或无此十四字】主父死惠文王立立五年与燕鄚易【徐广曰皆属涿郡鄚音莫】八年城南行唐【徐广曰在常山】九年赵梁将与齐合军攻韩至鲁关下及十年秦自置为西帝十一年董叔与魏氏伐宋得河阳于魏秦取梗阳【杜预曰太原晋阳县南梗阳城也】十二年赵梁将攻齐十三年韩徐为将攻齐公主死十四年相国乐毅将赵秦韩魏燕攻齐取灵丘与秦会中阳十五年燕昭王来见赵与韩魏秦共击齐齐王败走燕独深入取临葘十六年秦复与赵数击齐齐人患之苏厉为齐遗赵王书曰臣闻古之贤君其徳行非布于海内也教顺非洽于民人也祭祀时享非数常于鬼神也甘露降时雨至年谷丰熟民不疾疫众人善之然而贤主图之今足下之贤行功力非数加于秦也怨毒积怒非素深于齐也秦赵与国以彊征兵于韩秦诚爱赵乎其实憎齐乎物之甚者贤主察之秦非爱赵而憎齐也欲亡韩而吞二周故以齐餤天下恐事之不合故出兵以劫魏赵恐天下畏己也故出质以为信恐天下亟反也故征兵于韩以威之声以徳与国实而伐空韩臣以秦计为必出于此夫物固有势异而患同者楚乆伐而中山亡今齐乆伐而韩必亡破齐王与六国分其利也亡韩秦独擅之收二周西取祭器秦独私之赋田计功王之获利孰与秦多説士之计曰韩亡三川魏亡晋国市朝未变而祸已及矣燕尽齐之北地去沙丘钜鹿敛三百里韩之上党去邯郸百里燕秦谋王之河山间三百里而通矣秦之上郡近挺关至于榆中者千五百里秦以三郡攻王之上党羊肠之西句注之南非王有已逾句注斩常山而守之三百里而通于燕代马胡犬不东下昆山之玉不出此三宝者亦非王有已王乆伐齐从彊秦攻韩其祸必至于此愿王孰虑之且齐之所以伐者以事王也天下属行以谋王也燕秦之约成而兵出有日矣五国三分王之地齐倍五国之约而殉王之患西兵以禁彊秦秦废帝请服反髙平根柔于魏【徐广曰纪年云魏襄王四年改河阳曰河雍向曰髙平也根柔一作防柔一作平柔】反巠分【徐广曰一作王公巠音胡鼎反】先俞于赵【徐广曰尔雅曰西俞鴈门是】齐之事王宜为上佼而今乃抵罪臣恐天下后事王者之不敢自必也愿王孰计之也今王毋与天下攻齐天下必以王为义齐抱社稷而厚事王天下必尽重王义王以天下善秦秦暴王以天下禁之是一世之名宠制于王也于是赵乃辍谢秦不击齐王与燕王遇防颇将攻齐昔阳取之【杜预曰乐平治县有昔阳城】十七年乐毅将赵师攻魏伯阳而秦怨赵不与己击齐伐赵拔我两城十八年秦拔我石城【地理志云右北平有石城县】王再之卫东阳决河水伐魏氏大潦漳水出魏冉来相赵十九年秦败我二城赵与魏伯阳赵奢将攻齐麦丘取之二十年防颇将攻齐王与秦昭王遇西河外【徐广曰年表云与秦会渑池】二十一年赵徙漳水武平西二十二年大疫置公子丹为太子二十三年楼昌将攻魏几不能取十二月防颇将攻几取之二十四年防颇将攻魏房子【徐广曰属常山】拔之因城而还又攻安阳取之二十五年燕周将攻昌【徐广曰属齐郡】城髙唐取之与魏共击秦秦将白起破我华阳得一将军二十六年取东胡欧代地二十七年徙漳水武平南封赵豹为平阳君【战国防曰赵豹平阳君惠文王母弟】河水出大潦二十八年蔺相如伐齐至平邑罢城北九门大城燕将成安君公孙操弑其王【徐广曰年表云是燕武成王元年】二十九年秦韩相攻而围阏与赵使赵奢将击秦大破秦军阏与下赐号为马服君三十三年惠文王卒太子丹立是为孝成王孝成王元年【徐广曰平原君相也】秦伐我拔三城赵王新立太后用事秦急攻之赵氏求救于齐齐曰必以长安君为质兵乃出太后不肯大臣彊谏太后明谓左右曰复言长安君为质者老妇必唾其面左师触龙言愿见太后太后盛气而胥之入【胥犹须也谷梁传曰胥其出也】徐趍而坐自谢曰老臣病足曾不能疾走不得见乆矣窃自恕而恐太后体之有所苦也故愿望见太后太后曰老妇恃辇而行曰食得母衰乎曰恃粥耳曰老臣间者殊不欲食乃强步日三四里少益嗜食和于身也太后曰老妇不能太后不和之色少解左师公曰老臣贱息舒祺最少不肖而臣衰窃怜爱之愿得补黑衣之缺以卫王宫昧死以闻太后曰敬诺年几何矣对曰十五歳矣虽少愿及未填沟壑而托之太后曰丈夫亦爱怜少子乎对曰甚于妇人太后笑曰妇人异甚对曰老臣窃以为媪之爱燕后贤于长安君太后曰君过矣不若长安君之甚左师公曰父母爱子则为之计深逺媪之送燕后也持其踵为之泣念其逺也亦哀之矣已行非不思也祭祀则祝之曰必勿使反岂非计长乆为子孙相继为王也哉太后曰然左师公曰今三世以前至于赵主之子孙为侯者其继有在者乎曰无有曰微独赵诸侯有在者乎曰老妇不闻也曰此其近者祸及其身逺者及其子孙岂人主之子侯则不善哉位尊而无功奉厚而无劳而挟重器多也今媪尊长安君之位而封之以膏腴之地多与之重器而不及今令有功于国一旦山陵崩长安君何以自托于赵老臣以媪为长安君之计短也故以为爱之不若燕后太后曰诺恣君之所使之于是为长安君约车百乘质于齐齐兵乃出子义闻之曰人主之子骨肉之亲也犹不能持无功之尊无劳之奉而守金玉之重也而况于予乎齐安平君田单将赵师而攻燕中阳【徐广曰一作人】拔之又攻韩注人拔之二年惠文后卒田单为相四年王梦衣偏裻之衣乘飞龙上天不至而坠见金玉之积如山明日王召筮史敢占之曰梦衣偏裻之衣者残也乘飞龙上天不至而坠者有气而无实也见金玉之积如山者忧也后三日韩氏上党守冯亭使者至曰韩不能守上党入之于秦其吏民皆安为赵不欲为秦有城市邑十七愿再拜入之赵听王所以赐吏民王大喜召平阳君豹告之曰冯亭入城市邑十七受之何如对曰圣人甚祸无故之利王曰人怀吾徳何谓无故乎对曰夫秦蚕食韩氏地中絶不令相通固自以为坐而受上党之地也韩氏所以不入于秦者欲嫁其祸于赵也秦服其劳而赵受其利虽彊大不能得之于小弱小弱顾能得之于强大乎岂可谓非无故之利哉且夫秦以牛田之【徐广曰一无此字】水通粮蚕食上乘倍战者裂上国之地其政行不可与为难必勿受也王曰今发百万之军而攻逾年厯歳未得一城也今以城市邑十七币吾国此大利也赵豹出王召平原君与赵禹而告之对曰废百万之军而攻逾岁未得一城今坐受城市邑十七此大利不可失也王曰善乃令赵胜受地告冯亭曰敝国使者臣胜敝国君使胜致命以万户都三封太守千户都三封县令皆世世为侯吏民皆益爵三级吏民能相安皆赐之六金冯亭垂涕不见使者曰吾不处三不义也为主守地不能死固不义一矣入之秦不听主令不义二矣卖主地而食之不义三矣赵遂发兵取上党【汉书冯奉世传曰赵封冯亭为华陵君与赵将括距秦战死于长平宗族由是分散或在赵在赵者为官师将官师将子为代相及秦灭六国而冯亭之后冯无择冯去疾冯劫皆为秦将相焉汉兴冯唐即代相之子也上党记云冯亭冢在壶闗城西五里】防颇将军军长平七年防颇免而赵括代将秦人围赵括赵括以军降卒四十余万皆阬之王悔不听赵豹之计故有长平之祸焉王还不听秦秦围邯郸【徐广曰在九年】武垣令【徐广曰河间有武垣县本属涿郡】传豹王容苏射率燕众反燕地赵以灵丘封楚相春申君八年平原君如楚请救还楚来救及魏公子无忌亦来救秦围邯郸乃解十年燕攻昌壮【徐广曰一作社】五月拔之赵将乐乘庆舍攻秦信梁军破之【徐广曰年表云新中军也】太子死【徐广曰是年周赧王卒或者太子云天子乎】而秦攻西周拔之徒父祺出十一年城元氏【地理志常山有元氏县】县上原武阳君郑安平死【徐广曰故秦将降赵也】收其地十二年邯郸廥烧【徐广曰库廏之名音脍也】十四年平原君赵胜死十五年以尉文封相国防颇为信平君燕王令丞相栗腹约驩以五百金为赵王酒还归报燕王曰赵氏壮者皆死长平其孤未壮可伐也王召昌国君乐间而问之对曰赵四战之国也其民习兵伐之不可王曰吾以众伐寡二而伐一可乎对曰不可王曰吾即以五而伐一可乎对曰不可燕王大怒羣臣皆以为可燕卒起二军车二千乘栗腹将而攻鄗卿秦将而攻代防颇为赵将破杀栗腹虏卿秦乐间十六年防颇围燕以乐乘为武襄君十七年假相大将武襄君攻燕围其国十八年延陵钧【徐广曰代郡有延陵县】率师从相国信平君助魏攻燕秦拔我榆次【徐广曰在太原】三十七城十九年赵与燕易土以龙兑汾门【徐广曰在北新城】临乐【徐广曰方城有临乡】与燕燕以葛武阳【徐广曰葛城在髙阳】平舒【徐广曰在代郡】与赵二十年秦王政初立秦拔我晋阳二十一年孝成王卒防颇将攻繁阳【徐广曰在顿丘】取之使乐乘代之防颇攻乐乘乐乘走防颇亡入魏子偃立是为悼襄王悼襄王元年大备【徐广曰一作修】魏欲通平邑中牟之道不成二年李牧将攻燕拔武遂方城【徐广曰武遂属安平】秦召春平君因而留之泄钧为之谓文信侯曰春平君者赵王甚爱之而郎中妬之故相与谋曰春平君入秦秦必留之故相与谋而内之秦也今君留之是絶赵而郎中之计中也君不如遣春平君而留平都春平君者言行信于王王必厚割赵而赎平都文信侯曰善因遣之【徐广曰年表云太子从质秦归】城韩皋三年厐暖将攻燕禽其将剧辛四年厐暖将赵楚魏燕之鋭师攻秦蕞【徐广曰在新丰】不拔移攻齐取饶安【徐广曰在勃海又云饶属北海安属平原】五年抵将居平邑庆舍将东阳河外师守河梁六年封长安君以饶魏与赵邺九年赵攻燕取貍阳城兵未罢秦攻邺拔之【徐广曰今饶阳在河间又年表曰拔阏与邺九城】悼襄王卒子幽缪王迁立幽缪王迁元年【徐广曰又云湣王世本云孝成王丹生悼襄王偃偃生今王迁年表及史考赵迁皆无諡】城柏人二年秦攻武城【徐广曰年表云秦拔我平阳】扈辄率师救之军败死焉三年秦攻赤丽宜安李牧率师与战肥下却之封牧为武安君四年秦攻番吾李牧与之战却之五年代地大动自乐徐以西【徐广曰一作除】北至平隂台屋墙垣大半坏地坼东西百三十步六年大饥民譌言曰赵为号秦为笑以为不信视地之生毛七年秦人攻赵赵大将李牧将军司马尚将击之李牧诛司马尚勉赵忽及齐将顔聚代之赵忽军破顔聚亡去以王迁降八年十月邯郸为秦【淮南子曰赵王迁流于房陵思故乡作为山木之讴闻之者莫不流涕】
