<!-- { "loadSidebar": true } -->
　　太史公曰吾适故大梁之墟墟中人曰秦之破梁引河沟而灌大梁三月城坏王请降遂灭魏説者皆曰魏以不用信陵君故国削弱至于亡余以为不然天方令秦平海内其业未成魏虽得阿衡之佐曷益乎








　　史记集解卷四十四
　　钦定四库全书
　　史记集解卷四十五
　　宋　裴骃　撰
　　史记四十五
　　韩世家第十五
　　韩之先与周同姓姓姬氏其后苗裔事晋得封于韩原曰韩武子武子后三世有韩厥从封姓为韩氏韩厥晋景公之三年晋司寇屠岸贾将作乱诛灵公之贼赵盾赵盾已死矣欲诛其子赵朔韩厥止贾贾不听厥告赵朔令亡朔曰子必能不絶赵祀死不恨矣韩厥许之及贾诛赵氏厥称疾不出程婴公孙杵臼之藏赵孤赵武也厥知之景公十一年厥与却克将兵八百乘伐齐败齐顷公于鞍获逢丑父于是晋作六卿而韩厥在一卿之位号为献子晋景公十七年病卜大业之不遂者为祟韩厥称赵成季之功今后无祀以感景公景公问曰尚有世乎厥于是言赵武而复与故赵氏田邑续赵氏祀晋悼公之十年韩献子老献子卒子宣子代宣子徙居州晋平公十四年吴季札使晋曰晋国之政卒归于韩魏赵矣晋顷公十二年韩宣子与赵魏共分祁氏羊舌氏十县晋定公十五年宣子与赵简子侵伐范中行氏宣子卒子贞子代立贞子徙居平阳贞子卒子简子代【徐广曰史记多无简子庄子而云贞子生康子班氏亦同】简子卒子庄子代庄子卒子康子代康子与赵襄子魏桓子共败知伯分其地地益大大于诸侯康子卒子武子代武子二年伐郑杀其君幽公十六年武子卒子景侯立景侯防元年取雍丘二年郑败我贞黍六年与赵魏俱得列为诸侯九年郑围我阳翟景侯卒子列侯取立列侯三年聂政杀韩相侠累【徐广曰六年救鲁也】九年秦伐我宜阳取六邑十三年列侯卒子文侯立是歳魏文侯卒文侯二年伐郑取阳城伐宋到彭城执宋君七年伐齐至桑丘郑反晋九年伐齐至灵丘十年文侯卒子哀侯立哀侯元年与赵魏分晋国二年灭郑因徙都郑六年韩严弑其君哀侯而子懿侯立懿侯二年魏败我马陵五年与魏惠王会宅阳九年魏败我浍【徐广曰大雨三月也】十二年懿侯卒子昭侯立昭侯元年秦败我西山二年宋取我黄池【徐广曰在平丘】魏取朱六年伐东周取陵观邢丘八年申不害相韩修术行道国内以治诸侯不来侵伐十年韩姬弑其君悼公十一年昭侯如秦二十二年申不害死二十四年秦来拔我宜阳二十五年旱作髙门屈宜臼【许慎曰屈宜臼楚大夫在魏也】曰昭侯不出此门何也不时吾所谓时者非时日也人固有利不利时昭侯尝利矣不作髙门徃年秦拔宜阳今年旱昭侯不以此时防民之急而顾益奢此谓时绌举嬴【徐广曰时襄耗而作奢侈】二十六年髙门成昭侯卒果不出此门子宣惠王立宣惠王五年张仪相秦八年魏败我将韩举十一年君号为王与赵会区防十四年秦伐败我鄢【徐广曰颍川鄢陵县音于干反】十六年秦败我脩鱼虏得韩将防申差于浊泽【徐广曰一云鲠申差长杜有浊泽】韩氏急公仲谓韩王曰与国非可恃也今秦之欲伐楚乆矣王不如因张仪为和于秦赂以一名郡具甲与之南伐楚此以一易二之计也韩王曰善乃警公仲之行将西购于秦楚王闻之大恐召陈轸告之陈轸曰秦之欲伐楚乆矣今又得韩之名都一而具甲秦韩并兵而伐楚此秦所祷祀而求也今已得之矣楚国必伐矣王听臣为之警四境之内起师言救韩命战车满道路发信臣多其车重其币使信王之救己也纵韩不能听我韩必徳王也必不为鴈行以来是秦韩不和也兵虽至楚不大病也为能听我絶和于秦秦必大怒以厚怨韩韩之南交楚必轻秦轻秦其应秦必不敬是因秦韩之兵而免楚国之患也楚王曰善乃警四境之内兴师言救韩命战车满道路发信臣多其车重其币谓韩王曰不谷国虽小已悉发之矣愿大国遂肆志于秦不谷将以楚徇韩韩王闻之大説乃止公仲之行公仲曰不可夫以实伐我者秦也以虚名救我者楚也王恃楚之虚名而轻絶强秦之敌王必为天下大笑且楚韩非兄弟之国也又非素约而谋伐秦也已有伐因发兵言救韩此必陈轸之谋也且王已使人报于秦矣今不行是欺秦也夫轻欺强秦而信楚之谋臣恐王必悔之韩王不听遂絶于秦秦因大怒益甲伐韩大战楚救不至韩十九年大破我岸门【徐广曰颍隂有岸亭】太子仓质于秦以和二十一年【徐广曰周王赧之三年也】与秦共攻楚【徐广曰围景痤也】败楚将屈丐斩首八万于丹阳是歳宣惠王卒太子仓立是为襄王【徐广曰一曰周赧王六年韩襄哀王三年张仪死赧王九年襄哀王六年秦昭王立】襄王四年与秦武王会临晋其秋秦使甘茂攻我宜阳五年秦拔我宜阳斩首六万秦武王卒六年秦复与我武遂九年秦复取我武遂十年太子婴朝秦而归【徐广曰与秦会临晋因至咸阳而还】十一年秦伐我取穰与秦伐楚败楚将唐昧十二年太子婴死公子咎公子虮虱争为太子时虮虱质于楚苏代谓韩咎曰虮虱亡在楚楚王欲内之甚今楚兵十余万在方城之外公何不令楚王筑万室之都雍氏之旁【徐广曰在阳翟】韩必起兵以救之公必将矣公因以韩楚之兵奉虮虱而内之其听公必矣必以楚韩封公也韩咎从其计楚围雍氏【徐广曰秦本纪惠王后元十三年周赧王三年楚怀王十七年齐湣王十二年皆云楚围雍氏纪年于此亦説楚景翠围雍氏韩宣王卒秦助韩共败楚屈丐又云齐宋围煑枣皆与史记年表及田完世家符同然则此卷所云襄王十二年韩咎从其计以上是楚后围雍氏赧王之十五年亊也又説楚围雍氏以下是楚前围雍氏赧王之三年事】韩求救于秦秦未为发使公孙昧入韩公仲曰子以秦为且救韩乎对曰秦王之言曰请道南郑蓝田出兵于楚以待公殆不合矣公仲曰子以为果乎对曰秦王必祖张仪之故智【徐广曰祖者宗之习之谓也故智犹前时谋计也】楚威王攻梁也张仪谓秦王曰与楚攻魏魏折而入于楚韩固其与国也是秦孤也不如出兵以到之魏楚大战秦取西河之外以归今其状阳言与韩其实隂善楚公待秦而到必轻与楚战楚隂得秦之不用也必易与公相支也公战而胜楚遂与公乘楚防三川而归公战不胜楚楚塞三川守之公不能救也窃为公患之司马庚【徐广曰一作唐】三反于郢甘茂与昭鱼【徐广曰楚相国】遇于商于其言收玺实类有约也公仲恐曰然则奈何曰公必先韩而后秦先身而后张仪公不如亟以国合于齐楚齐楚必委国于公公之所恶者张仪也其实犹不无秦也于是楚解雍氏围【徐广曰甘茂传曰楚怀王以兵围韩雍氏韩使公仲告急于秦秦昭王新立不肯救甘茂为韩言之乃下师于殽以救韩也又云周赧王十五年韩襄王十二年秦击楚斩首二万败楚襄城杀景缺周本纪赧王八年之后云楚围雍氏此当韩襄王十二年魏哀王十九年纪年于此亦説楚入雍氏楚人败然尔时张仪已死十年矣】苏代又谓秦太后弟芊戎【徐广曰号新城君】曰公叔伯婴恐秦楚之内虮虱也公何不为韩求质于楚楚王听入质子于韩则公叔伯婴知秦楚之不以虮虱为事必以韩合于秦楚秦楚挟韩以窘魏魏氏不敢合于齐是齐孤也公公又为秦求质子于楚楚不听怨结于韩韩挟齐魏以围楚楚必重公公挟秦楚之重以积徳于韩公叔伯婴必以国待公于是虮虱竟不得归韩韩立咎为太子齐魏王来十四年与齐魏王共击秦至函谷而军焉十六年秦与我河外及武遂襄王卒太子咎立是为厘王厘王三年使公孙喜率周魏攻秦秦败我二十四万虏喜伊阙五年秦拔我宛六年与秦武遂地二百里十年秦败我师于夏山十二年与秦昭王会西周而佐秦攻齐齐败湣王出亡十四年与秦会两周间二十一年使暴防救魏为秦所败防走开封二十三年赵魏攻我华阳韩告急于秦秦不救韩相国谓陈筮【徐广曰一作筌】曰事急愿公虽病为一宿之行陈筮见穰侯穰侯曰事急乎故使公来陈筮曰未急也穰侯怒曰是可以为公之主使乎夫冠葢相望告敝邑甚急公来言未急何也陈筮曰彼韩急则将变而佗从以未急故复来耳穰侯曰公无见王请今发兵救韩八日而至败赵魏于华阳之下是歳厘王卒子桓惠王立桓惠王元年伐燕九年秦拔我陉城汾旁十年秦击我于太行我上党郡守以上党郡降赵十四年秦拔赵上党杀马服子卒四十余万于长平十七年秦抜我阳城负黍【徐广曰负黍在阳城】二十二年秦昭王卒二十四年秦拔我城皋荥阳二十六年秦悉拔我上党二十九年秦拔我十三城三十四年桓惠王卒子王安立王安五年秦攻韩韩急使韩非使秦秦留非因杀之九年秦虏王安尽入其地为颍川郡韩遂亡
　　太史公曰韩厥之感晋景公绍赵孤之子武以成程婴公孙杵臼之义此天下之隂徳也韩氏之功于晋未覩其大者也然与赵魏终为诸侯十余世宜乎哉











　　史记集解卷四十五
　　钦定四库全书
　　史记集解卷四十六
　　宋　裴骃　撰
　　史记四十六
　　田敬仲完世家第十六
