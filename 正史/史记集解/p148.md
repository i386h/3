<!-- { "loadSidebar": true } -->
　　孔子曰导之以政齐之以刑民免而无耻【孔安国曰免茍免也】导之以徳齐之以礼有耻且格【何晏曰格正也】老氏称上徳不徳是以有徳下徳不失徳是以无徳法令滋章盗贼多有太史公曰信哉是言也法令者治之具而非制治清浊之源也昔天下之网尝密矣然奸伪萌起其极也上下相遁至于不振当是之时吏治若救火扬沸非武健严酷恶能胜其任而愉快乎言道徳者溺其职矣故曰聴讼吾犹人也必也使无讼乎下士闻道大笑之非虚言也汉兴破觚而为圜【汉书音义曰觚方】斲雕而为朴网漏于吞舟之鱼而吏治烝烝不至于奸黎民乂安由是观之在彼不在此【韦昭曰在道徳不在严酷】髙后时酷吏独有侯封刻轹宗室侵辱功臣吕氏已败遂禽侯封之家孝景时鼂错以刻深颇用术辅其资而七国之乱发怒于错错卒以被戮其后有郅都甯成之属
　　郅都者杨人也【徐广曰属河东】以郎事孝文帝孝景时都为中郎将敢直谏面折大臣于朝尝从入上林贾姬如厠野彘卒来入厠上目都都不行上欲自持兵救贾姬都伏上前曰亡一姬复一姬进天下所少宁贾姬等乎陛下纵自轻奈宗庙太后何上还彘亦去太后闻之赐都金百斤由此重郅都济南瞷氏【汉书音义曰音小儿痫病也】宗人三百余家豪猾二千石莫能制于是景帝乃拜都为济南太守至则族灭瞷氏首恶余皆股栗【徐广曰髀脚战摇也】居嵗余郡中不拾遗旁十余郡守畏都如大府都为人勇有气力公廉不发私书问遗无所受请寄无所听常自称曰已倍亲而仕身固当奉职死节官下终不顾妻子矣郅都迁为中尉丞相条侯至贵倨也而都揖丞相是时民朴畏罪自重而都独先严酷致行法不避贵戚列侯宗室见都侧目而视号曰苍鹰临江王徴诣中尉府对簿临江王欲得刀笔为书谢上而都禁吏不子魏其侯使人以间与临江王临江王既为书谢上因自杀窦太后闻之怒以危法中都都免归家孝景帝乃使使持节拜都为雁门太守而便道之官得以便宜从事匈奴素闻郅都节居边为引兵去竟郅都死不近雁门匈奴至为偶人象郅都令骑驰射莫能中见惮如此匈奴患之窦太后乃竟中都以汉法景帝曰都忠臣欲释之窦太后曰临江王独非忠臣邪于是遂斩郅都
　　宁成者【徐广曰宁一作甯】穰人也【徐广曰属南阳】以郎谒者事景帝好气为人小吏必陵其长吏为人上操下如束湿薪【徐广曰一无此字骃案韦昭曰言急也】滑贼任威稍迁至济南都尉而郅都为守始前数都尉皆步入府因吏谒守如县令其畏郅都如此及成往直陵都出其上都素闻其声于是善遇与结驩久之郅都死后长安左右宗室多暴犯法于是上召宁成为中尉其治效郅都其廉弗如然宗室豪桀皆人人惴恐武帝即位徙为内史外戚多毁成之短扺罪髠钳是时九卿罪死即死少被刑而成极刑自以为不复收于是解脱诈刻传出关归家称曰仕不至二千石贾不至千万安可比人乎乃贳贷买陂田千余顷假贫民役使数千家数年防赦致产数千金为任侠持吏长短出从数千骑其使民威重于郡守
　　周阳由者其父赵兼以淮南王舅父侯周阳故因姓周阳氏【徐广曰侯五年孝文六年除国】由以宗家任为郎事孝文及景帝景帝时由为郡守武帝即位吏治尚循谨甚然由居二千石中最为暴酷骄恣所爱者挠法活之所憎者曲法诛灭之所居郡必夷其豪为守视都尉如令为都尉必陵太守夺之治与汲黯俱为忮【汉书音义曰坚忮也】司马安之文恶【汉书音义曰以文法伤害人】俱在二千石列同车未尝敢均茵伏【徐广曰汉书作冯伏者轼】由后为河东都尉时与其守胜屠公争权相告言罪胜屠公当抵罪义不受刑自杀而由弃市自宁成周阳由之后事益多民巧法大抵吏之治类多成由等矣
　　赵禹者斄人【徐广曰属扶风音台】以佐史补中都官用廉为令史事太尉亚夫亚夫为丞相禹为丞相史府中皆称其廉平然亚夫弗任曰极知禹无害然文深【汉书音义曰禹持文法深刻】不可以居大府今上时禹以刀笔吏积劳稍迁为御史上以为能至大中大夫与张汤论定诸律令【徐广曰论一作编】作见知吏传得相监司用法益刻盖自此始
