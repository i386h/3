<!-- { "loadSidebar": true } -->
　　孝景皇帝元年十月制诏御史葢闻古者祖有功而宗有徳【应劭曰始取天下者为祖髙帝称髙祖是也始治天下者为宗文帝称太宗是也】制礼乐各有由闻歌者所以发徳也舞者所以明功也髙庙酎【张晏曰正月旦作酒八月成名曰酎酎之言纯也至武帝时因八月尝酎会诸侯庙中出金助祭所谓酎金也】奏武徳文始五行之舞【孟康曰武徳高祖所作也文始舜舞也五行周舞也武徳者其舞人执干戚文始舞执羽籥五行舞冠冕衣服法五行色见礼乐志】孝惠庙酎奏文始五行之舞孝文皇帝临天下通关梁不异逺方【张晏曰孝文十二年除关不用传令逺近若一】除诽谤去肉刑赏赐长老收恤孤独以育羣生减嗜欲不受献【徐广曰减一作灭】不私其利也罪人不孥【苏林曰刑不及妻子】不诛无罪除肉刑出美人重絶人之世朕既不敏不能识此皆上古之所不及而孝文皇帝亲行之徳厚侔天地【李竒曰侔齐等】利泽施四海靡不获福焉明象乎日月而庙乐不称朕甚惧焉其为孝文皇帝庙为昭徳之舞【文颖曰景帝采髙祖武徳舞作昭徳舞舞之于文帝庙见礼乐志】以明休徳然后祖宗之功徳着于竹帛施于万世永永无穷朕甚嘉之其与丞相列侯中二千石礼官具为礼仪奏丞相臣嘉等言陛下永思孝道立昭徳之舞以明孝文皇帝之盛徳皆臣嘉等愚所不及臣谨议曰功莫大于髙皇帝徳莫盛于孝文皇帝髙皇庙宜为帝者太祖之庙孝文皇帝庙宜为帝者太宗之庙天子宜世世献祖宗之庙郡国诸侯宜各为孝文皇帝立太宗之庙诸侯王列侯使者侍祠天子歳献祖宗之庙【张晏曰王及列侯歳时遣使诣京师侍祠助祭也如淳曰若光武庙在章陵南阳太守称使者徃祭是也不使侯王祭者诸侯不得祖天子也凡临祭祀宗庙皆为侍祭】请着之竹帛宣布天下制曰可
　　太史公曰孔子言必世而后仁【孔安国曰三十年曰世如有受命王者必三十年仁政乃成】善人之治国百年亦可以胜残去杀【王肃曰胜残暴之人使不为恶去杀不用杀也】诚哉是言汉兴至孝文四十有余载徳至盛也廪廪乡改正服封禅矣谦让未成于今呜呼岂不仁哉


　　史记集解卷十
　　钦定四库全书
　　史记集解卷十一
　　宋　裴骃　撰
　　史记十一
　　孝景本纪第十一
　　孝景皇帝者【汉书音义曰讳啓】孝文之中子也母窦太后孝文在代时前后有三男及窦太后得幸前后死及三子更死故孝景得立元年四月乙卯赦天下乙巳赐民爵一级五月除田半租为孝文立太宗庙令羣臣无朝贺匈奴入代与约和亲　二年春封故相国萧何孙系为武陵侯【徐广曰汉书亦作系邹诞生本作傒音奚又案汉书功臣表及萧何传皆云孙嘉疑其人有二名】男子二十而得傅四月壬午孝文太后崩广川长沙王皆之国丞相申屠嘉卒八月防御史大夫开封侯陶青为丞相彗星出东北秋衡山雨雹大者五寸深者二尺荧惑逆行守北辰月出北辰间歳星逆行天廷中置南陵及内史祋祤为县【徐广曰地理志云文帝七年置骃案地理志百官表南陵县文帝置也分内史为左右及祋祤为县皆景帝二年不得皆如徐所云】　三年正月乙巳赦天下长星出西方天火【徐广曰汉志无】燔雒阳东宫大殿城室【徐广曰雒一作淮】吴王濞楚王戊赵王遂胶西王卬济南王辟光菑川王贤胶东王雄渠反发兵西乡天子为诛鼂错遣袁盎谕告不止遂西围梁上乃遣大将窦婴太尉周亚夫将兵诛之六月乙亥赦亡军及楚元王子蓺等与谋反者封大将军窦婴为魏其侯立楚元王子平陆侯刘礼为楚王立皇子端为胶西王子胜为中山王徙济北王志为菑川王淮阳王余为鲁王汝南王非为江都王齐王将庐燕王嘉皆薨【徐广曰表云五年薨】　四年夏立太子立皇子辙为胶东王六月甲戌赦天下后九月更以弋阳为阳陵复置津关用传出入【应劭曰文帝十二年除关无用传至此复置传以七国新反备非常也张晏曰传信也若今过所也如淳曰传音檄传之传两行书缯帛分持其一出入关合之乃得过谓之传】冬以赵国为邯郸郡【地理志赵国景帝以为邯郸郡】　五年三月作阳陵渭桥五月募徙阳陵予钱二十万江都大暴风从西方来坏城十二丈丁卯封长公子蟜为隆虑侯徙广川王为赵王　六年春封中尉赵绾为建陵侯江都丞相嘉【徐广曰姓程】为建平侯陇西太守浑邪为平曲侯赵丞相嘉【徐广曰姓苏】为江陵侯故将军布为鄃侯梁楚二王皆薨后九月伐驰道树殖兰池【徐广曰殖一作填】　七年冬废栗太子为临江王十二月晦日有食之春免徒作阳陵者丞相青免二月乙巳以太尉条侯周亚夫为丞相四月乙巳立胶东王太后为皇后丁巳立胶东王为太子名彻　中元年封故御史大夫周苛孙平【徐广曰一作应】为绳侯故御史大夫周昌子左车为安阳侯四月乙巳赦天下赐爵一级除禁锢地动衡山原都雨雹大者尺八寸　中二年二月匈奴入燕遂不和亲三月召临江王来即死中尉府中夏立皇子越为广川王子寄为胶东王封四侯【文颖曰楚相张尚太赵夷吾赵相建徳内史王悍此四人各谏其王无使反不听皆杀之故封其子】九月甲戌日食　中三年冬罢诸侯御史中丞春匈奴王二人率其徒来降皆封为列侯立皇子方乘为清河王三月彗星出西北丞相周亚夫死以御史大夫桃侯刘舍为丞相四月地动九月戊戌晦日食军东都门外【案三辅黄图东出北第一门曰宣平门外曰东都门】　中四年三月置徳阳宫【瓒曰是景帝庙也帝自作之讳不言庙故言宫西京故事云景帝庙为徳阳官】大蝗秋赦徒作阳陵者　中五年夏立皇子舜为常山王封十侯六月丁巳赦天下赐爵一级天下大潦更命诸侯丞相曰相秋地动　中六年二月己卯行幸雍郊见五帝三月雨雹四月梁孝王城阳共王汝南王皆薨立梁孝王子明为济川王子彭离为济东王子定为山阳王子不识为济阴王梁分为五封四侯更命廷尉为大理将作少府为将作大匠主爵中尉为都尉【汉书百官表曰主爵中尉秦官掌列侯】长信詹事【汉书百官表曰詹事秦官掌皇后太子家应劭曰詹省也给也瓒曰茂陵书詹事秩二千石】为长信少府【张晏曰以太后所居宫为名长信宫则曰长信少府长乐宫则曰长乐少府】将行为大长秋【汉书百官表曰将行秦官应劭曰长秋皇后卿】大行为行人【服防曰天子死未有諡称大行晋灼曰礼有大行小行主諡官故以此名之如淳曰不反之辞也瓒曰大行是官名掌九仪之制以賔诸侯】奉常为太常【汉书百官表曰奉常秦官掌宗庙礼仪】典客为大行治粟内史为大农【汉书百官表曰治粟内史秦官掌谷货也】以大内为二千石【韦昭曰大内京师府藏】置左右内官属大内七月辛亥日食八月匈奴入上郡　后元年冬更命中大夫为卫尉三月丁酉赦天下赐爵一级中二千石诸侯相爵右庶长四月大酺五月丙戌【徐广曰丙一作甲】地动其蚤食时复动上庸地动二十二日坏城垣七月乙巳日食丞相刘舍免八月壬辰以御史大夫绾为丞相封为建陵侯后二年正月地一日三动郅将军击匈奴酺五日令内史郡不得食马粟没入县官令徒隶衣七緵布正马春为歳不登禁天下食不造歳省列侯遣之国【晋灼曰文纪遣列侯之国今又省之】三月匈奴入鴈门十月租长陵田大早衡山国河东云中郡民疫　后三年十月日月皆食赤五日十二月晦防【徐广曰一作雷字又作图字实所未详】日如紫五星逆行守太微月贯天庭中正月甲寅皇太子冠甲子孝景皇帝崩【皇甫谧曰帝以孝惠七年生年四十八】遗诏赐诸侯王以下至民为父后爵一级天下户百钱出宫人归其家复无所与太子即位是为孝武皇帝【汉书云二月癸酉帝葬阳陵皇甫谧曰阳陵山方百二十步髙十四丈去长安四十五里】三月封皇太后弟蚡【苏林曰蚡音鼢】为武安侯弟胜为周阳侯置阳陵
　　太史公曰汉兴孝文施大徳天下怀安至孝景不复忧异姓而鼂错刻削诸侯遂使七国俱起合从而西乡以诸侯大盛而错为之不以渐也及主父偃言之而诸侯以弱卒以安安危之机岂不以谋哉









　　史记集解卷十一
　　钦定四库全书
　　史记集解卷十二
　　宋　裴骃　撰
　　史记十二
　　孝武本纪第十二【太史公自序曰作今上本纪又其述事皆云今上今天子或有言孝武帝者悉后人所定也张晏曰武纪褚先生补作也褚先生名少孙汉博士也】
