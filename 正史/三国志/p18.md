<!-- { "loadSidebar": true } -->
　　五年夏四月大赦五月吴太傅诸葛恪围合肥新城诏太尉司马孚拒之【汉晋春秋曰是时姜维亦出围狄道司马景王问虞松曰今东西有事二方皆急而诸将意沮若之何松曰昔周亚夫坚壁昌邑而吴楚自败事有似弱而彊或似彊而弱不可不察也今恪悉其鋭众足以肆暴而坐守新城欲以致一战耳若攻城不拔请战不得师老众疲势将自走诸将之不径进乃公之利也姜维有重兵而县军应恪投食我麦非深根之寇也且谓我并力于东西方必虗是以径进今若使关中诸军倍道急赴出其不意殆将走矣景王曰善乃使郭淮陈泰悉关中之众解狄道之围勅毌丘俭等案兵自守以新城委吴姜维闻淮进兵军食少乃退至陇西界】秋七月恪退还【是时张特守新城魏畧曰特字子产涿郡人先时领牙门给事镇东诸葛诞诞不以为能也欲遣还防军防毌丘俭代诞遂使特屯守合肥新城及诸葛恪围城特与将军乐方等三军众合有三千人吏兵疾病及战死者过半而恪起土山急攻城将陷不可防特乃谓吴人曰今我无心复战也然魏法被攻过百日而救不至者虽降家不坐也自受敌以来已九十余日矣此城中本有四千余人而战死者已过半城虽陷尚有半人不欲降我当还为相语之条名别善恶明日早送名且持我印绶去以为信乃投其印绶以与之吴人听其辞而不取印绶不攻顷之特还乃夜彻诸屋材栅补其缺为二重明日谓吴人曰我但有鬬死耳吴人大怒进攻之不能防遂引去朝廷嘉之加杂号将军封列侯又迁安丰太守】八月诏曰故中郎西平郭修砥节厉行秉心不囘乃者蜀将姜维寇钞修郡为所执畧往岁伪大将军费袆驱率羣众隂图闚道经汉寿请会众宾修于广坐之中手刅击袆勇过聂政功逾介子可谓杀身成仁释生取义者矣夫追加褒宠所以表扬忠义祚及后所以奬劝将来其追封修为长乐乡侯食邑千户諡曰威侯子袭爵加拜奉车都尉赐银千鉼绢千匹以光宠存亡永垂来世焉【魏氏春秋曰修字孝先素有业行著名西州姜维刼之修不为屈刘禅以为左将军修欲刺禅而不得亲近每因庆贺且拜且前为禅左右所遏事輙不克故杀袆焉臣松之以为古之舍生取义者必有理存焉或感恩懐德投命无悔或利害有机奋发以应会诏所称聂政介子是也事非斯类则陷乎妄作矣魏之与蜀虽为敌国非有赵襄灭智之仇燕丹危亡之急且刘禅凡下之主费袆中才之相二人存亡固无关于兴防郭修在魏西州之男子耳始获于蜀既不能抗节不辱于魏又无食禄之责不为时主所使而无故规规然糜身于非所义无所加功无所立可谓折栁樊圃其狂也且此之谓也】自帝即位至于是岁郡国县道多所置省俄或还复不可胜纪
　　六年春二月己丑镇东将军毌丘俭上言昔诸葛恪围合肥新城城中遣士刘整出围传消息为贼所得考问所传语整曰诸葛公欲活汝汝可具服整骂曰死狗此何言也我当必死为魏国鬼不苟求活逐汝去也欲杀我者便速杀之终无他辞又遣士郑像出城传消息或以语恪恪遣马骑寻围迹索得像还四五人的头面缚将绕城表勅语像使大呼言大军已还洛不如早降像不从其言更大呼城中曰大军近在围外壮士努力贼以刃筑其口使不得言像遂大呼令城中闻知整像为兵能守义执节子弟宜有差异诏曰夫显爵所以褒元功重赏所以宠烈士整像召募通使越蹈重围冒突白刃轻身守信不幸见获抗节弥厉扬六军之大势安城守之惧心临难不顾毕志传命昔解扬执楚有陨无贰齐路中大夫以死成命方之整像所能不加今追赐整像爵关中侯各除士名使子袭爵如部曲将死事科庚戌中书令李丰与皇后父光禄大夫张缉等谋废易大臣以太常夏侯为大将军事觉诸所连及者皆伏诛辛亥大赦三月废皇后张氏夏四月立皇后王氏大赦五月封后父奉车都尉王防为广明乡侯光禄大夫位特进妻田氏为宣阳乡君秋九月大将军司马景王将谋废帝以闻皇太后【世语及魏氏春秋并云此秋姜维寇陇右时安东将军司马文王镇许昌征还击维至京师帝于平乐观以临军过中领军许允与左右小臣谋因文王辞杀之勒其众以退大将军已书诏于前文王入帝方食栗优人云午等唱曰青头鸡青头鸡青头鸡者鸭也帝惧不敢发文王引兵入城景王因是谋废帝臣松之案夏侯传及魏畧许允此年春与李丰事相连丰既诛即出允为镇北将军未发以放散官物收付廷尉徙乐浪追杀之允此秋不得故为领军而建此谋】甲戌太后令曰皇帝芳春秋已长不亲万几耽滛内宠沈漫女德日延倡优纵其丑谑迎六宫家人留止内房毁人伦之叙乱男女之节恭孝日亏悖慠滋甚不可以承天绪奉宗庙使兼太尉髙柔奉防用一元大武告于宗庙遣芳归藩于齐以避皇位【魏书曰是日景王承皇太后令诏公卿中朝大臣会议羣臣失色景王流涕曰皇太后令如是诸君其若王室何咸曰昔伊尹放太甲以宁殷霍光废昌邑以安汉夫权定社稷以济四海二代行之于古明公当之于今今日之事亦唯公命景王曰诸君所以望师者重师安所避之于是乃与羣臣共为奏永宁宫曰守尚书令太尉长社侯臣孚大将军武阳侯臣师司徒万岁亭侯臣柔司空文阳亭侯臣冲行征西安东将军新城侯臣昭光禄大夫关内侯臣邕太常臣晏卫尉昌邑侯臣伟太仆臣嶷廷尉定陵侯臣繁大鸿胪臣芝大司农臣祥少府臣褒永宁卫尉臣祯永宁太仆臣闳大长秋臣模司隶校尉颍昌侯臣曾河南尹兰陵侯臣肃城门校尉臣虑中防军永安亭侯臣望武卫将军安夀亭侯臣演中坚将军平原侯臣德中垒将军昌武亭侯臣廙屯骑校尉关内侯臣陔步兵校尉临晋侯臣建射声校尉安阳乡侯臣温越骑校尉雎阳侯臣初长水校尉关内侯臣超侍中臣小同臣顗臣酆博平侯臣表侍中中书监安阳亭侯臣诞散骑常侍臣臣仪关内侯臣芝尚书仆射光禄大夫髙乐亭侯臣毓尚书关内侯臣观臣嘏长合乡侯臣亮臣賛臣骞中书令臣康御史中丞臣钤博士臣范臣峻等稽首言臣等闻天子者所以济肓羣生永安万国三祖勲烈光被六合皇帝即位纂继洪业春秋已长未亲万机耽滛内宠沈漫女色废损讲学弃辱儒士日延小优郭懐袁信等于建始芙蓉殿前裸袒游戏使与保林女尚等为乱亲将后宫瞻观又于广望观上使懐信等于观下作辽东妖妇嬉亵过度道路行人掩目帝于观上以为防笑于陵云台曲中施帷见九亲妇女帝临宣曲观呼怀信使入帷共饮酒懐信等更行酒妇女皆醉戏侮无别使保林李华刘勲等与懐信等戏清商令令狐景呵华勲曰诸女上左右人各有官职何以得尔华勲数谗毁景帝常喜以弹弹人以此恚景弹景不避首目景语帝曰先帝持门户急今陛下日将妃后游戏无度至乃共观倡优裸袒为乱不可令皇太后闻景不爱死为陛下计耳帝言我作天子不得自在耶太后何与我事使人烧铁灼景身体皆烂甄后崩后帝欲立王贵人为皇后太后更欲外求帝恚语景等魏家前后立皇后皆从所爱耳太后必违我意知我当徃不也后卒待张皇后疏薄太后遭合阳君防帝日在后园倡优音乐自若不数往定省清商丞厐熙谏帝皇太后至孝今遭重忧水浆不入口陛下当数往寛慰不可但在此作乐帝言我自尔谁能奈我何皇太后还北宫杀张羙人及禺婉帝恚望语景等太后横杀我所宠爱此无复母子恩数往至故处啼哭私使暴室厚殡棺不令太后知也每见九亲妇女有美色或留以付清商帝至后园竹间戏或与从官携手共行熙白从官不宜与至尊相提挈帝怒复以弹弹熙日游后园每有外文书入帝不省左右曰出帝亦不索视太后令帝常在式干殿上讲学不欲使行来帝径去太后来问輙诈令黄门答言在耳景熙等畏恐不敢复止更共謟媚帝肆行昏滛败人伦之叙乱男女之节恭孝弥頽凶徳浸盛臣等忧惧恐覆天下危坠社稷虽杀身毙命不足以塞责今帝不可以承天绪臣请依汉霍光故事收帝玺绶帝本以齐王践阼宜归藩于齐使司徒臣柔持节与有司以太牢告祀宗庙臣谨昧死以闻奏可】是日迁居别宫年二十三使者持节送卫营齐王宫于河内重门制度皆如藩国之礼【魏畧曰景王将废帝遣郭芝入白太后太后与帝对坐芝谓帝曰大将军欲废陛下立彭城王据帝乃起去太后不悦芝曰太后有子不能敎今大将军意已成又勒兵于外以备非常但当顺防将复何言太后曰我欲见大将军口有所説芝曰何可见邪但当速取玺绶太后意折乃遣傍侍御取玺绶着坐侧芝出报景王景王甚欢又遣使者授齐王印绶当出就西宫帝受命遂载王车与太后别垂涕始从太极殿南出羣臣送者数十人太尉司马孚悲不自胜余多流涕王出后景王又使使者请玺绶太后曰彭城王我之季叔也今来立我当何之且明皇帝当絶嗣乎吾以为髙贵乡公者文皇帝之长孙明皇帝之弟子于礼小宗有后大宗之义其详议之景王乃更召羣臣以皇太后令示之乃定迎髙贵乡公是时太常已发二日待玺绶于温事定又请玺绶太后令曰我见髙贵乡公小时识之明日我自欲以玺绶手授之】丁丑令曰东海王霖髙祖文皇帝之子霖之诸子与国至亲髙贵乡公髦有大成之量其以为明皇帝嗣【魏书曰景王复与羣臣共奏永宁宫曰臣等闻人道亲亲故尊祖尊祖故敬宗礼大宗无嗣则择支子之贤者为人后者为之子也东海定王子髙贵乡公文皇帝之孙宜承正统以嗣烈祖明皇帝后率土有赖万邦幸甚臣请征公诣洛阳宫奏可使中防军望兼太常河南尹肃持节与少府褒尚书亮侍中表等奉法驾迎公于元城魏世谱曰晋受禅封齐王为邵陵县公年四十三泰始十年薨諡曰厉公】
　　高贵乡公讳髦字彦士文帝孙东海定王霖子也正始五年封郯县高贵乡公少好学夙成齐王废公卿议迎立公十月己丑公至于武馆羣臣奏请舍前殿公以先帝旧处避止西厢羣臣又请以法驾迎公不听庚寅公入于洛阳羣臣迎拜西掖门南公下舆将答拜傧者请曰仪不拜公曰吾人臣也遂答拜至止车门下舆左右曰旧乗舆入公曰吾被皇太后征未知所为遂步至太极东堂见于太后其日即皇帝位于太极前殿百僚陪位者欣欣焉【魏氏春秋曰公神明爽防德音宣朗罢朝景王私曰上何如主也钟会对曰才同陈思武类太祖景王曰若如卿言社稷之福也】诏曰昔三祖神武圣德应天受祚齐王嗣位肆行非度颠覆厥德皇太后深惟社稷之重延纳宰辅之谋用赞厥位集大命于余一人以之身托于王公之上夙夜祗畏惧不能嗣守祖宗之大训恢中兴之业战战兢兢如临于谷今羣公卿士股肱之辅四方征镇宣力之佐皆积德累功忠勤帝室庶慿先祖先父有德之臣左右小子用保乂皇家俾朕防闇垂拱而治盖闻人君之道德厚侔天地润泽施四海先之以慈爱示之以好恶然后敎化行于上兆民听于下朕虽不德昧于大道思与宇内共臻兹路书不云乎安民则惠黎民懐之大赦改元减乗舆服御后宫用度及罢尚方御府百工技巧靡丽无益之物
　　正元元年冬十月壬辰遣侍中持节分适四方观风俗劳士民察寃枉失职者癸巳假大将军司马景王黄钺入朝不趋奏事不名劒履上殿戊戌黄龙见于邺井中甲辰命有司论废立定防之功封爵增邑进位班赐各有差
