<!-- { "loadSidebar": true } -->
　　张燕常山眞定人也本姓褚黄巾起燕合聚少年为群盗在山泽间转攻还眞定众万余人博陵张牛角亦起众自号将兵从事与燕合燕推牛角为帅俱攻廮陶牛角为飞矢所中被创且死令众奉燕告曰必以燕为帅牛角死众奉燕故改姓张燕剽悍防速过人故军中号曰飞燕其后人众寖广常山赵郡中山上党河内诸山谷皆相通其小帅孙轻王当等各以部众从燕众至百万号曰黑山灵帝不能征河北诸郡被其害燕遣人至京都乞降拜燕平难中郎将【九州春秋曰张角之反也黒山白波黄龙左校牛角五鹿羝根苦蝤刘石平汉大洪司縁城罗市雷公浮云飞燕白爵杨凤于毒等各起兵大者二三万小者不减数千灵帝不能讨乃遣使拜杨凤为黒山校尉领诸山贼得举孝亷计吏后遂弥漫不可复数典略曰黑山黄巾诸帅本非冠盖自相号字谓骑白马者为张白骑谓轻防者为张飞燕谓声大者为张雷公其饶须者则自称于羝根其眼大者自称李大目张璠汉记云又有左校郭大贤左髭丈八三部也】是后董卓迁天子于长安天下兵数起燕遂以其众与豪杰相结袁绍与公孙瓉争冀州燕遣将杜长等助瓉与绍战为绍所败人众稍散太祖将定冀州燕遣使求佐王师拜平北将军率众诣邺封安国亭侯邑五百户燕薨子方嗣方薨子融嗣【陆机晋惠帝起居注曰门下通事令史张林飞燕之曽孙林与赵王伦为乱未及周年位至尚书令卫将军封郡公寻为伦所杀】
　　张绣武威祖厉人骠骑将军济族子也边章韩遂为乱凉州金城麴胜袭杀祖厉长刘隽绣为县吏闲伺杀胜郡内义之遂招合少年为邑中豪杰董卓败济与李傕等击吕布为卓报仇语在卓传绣随济以军功稍迁至建忠将军封宣威侯济屯农士卒饥饿南攻穣为流矢所中死绣领其众屯宛与刘表合太祖南征军淯水绣等举众降太祖纳济妻绣恨之太祖闻其不悦宻有杀绣之计计漏绣掩袭太祖太祖军败二子没绣还保穣【傅子曰绣有所亲胡车儿勇冠其军太祖爱其健手以金与之绣闻之疑太祖欲因左右刺之遂反吴书曰绣降凌綂用贾诩计乞徙军就髙道道由太祖屯中绣又曰车少而重乞得使兵各被甲太祖信绣皆聼之绣乃严兵入屯掩太祖太祖不备故败】太祖比年攻之不克太祖拒袁绍于官渡绣从贾诩计复以众降语在诩传绣至太祖执其手与欢宴为子均取绣女拜扬武将军官渡之役绣力战有功迁破羌将军从破袁谭于南皮复増邑凡二千户是时天下户口减耗十裁一在诸将封未有满千户者而绣特多从征乌丸于桞城未至薨諡曰定侯【魏略曰五官将数因请防发怒曰君杀吾兄何忍持面视人邪绣心不自安乃自杀】子泉嗣坐与魏讽谋反诛国除
　　张鲁字公祺沛国丰人也祖父陵客蜀学道鹄鸣山中造作道书以惑百姓从受道者出五斗米故世号米贼陵死子衡行其道衡死鲁复行之益州牧刘焉以鲁为督义司马与别部司马张脩将兵击汉中太守苏固鲁遂袭脩杀之夺其众焉死子璋代立以鲁不顺尽杀鲁母家室鲁遂据汉中以鬼道教民自号师君其来学道者初皆名鬼卒受本道已信号祭酒各领部众多者为治头大祭酒皆教以诚信不欺诈有病自首其过大都与黄巾相似诸祭酒皆作义舍如今之亭传又置义米肉悬于义舍行路者量腹取足若过多鬼道輙病之犯法者三原然后乃行刑不置长吏皆以祭酒为治民夷便乐之雄据巴汉垂三十年【典略曰熹平中妖贼大起三辅有骆燿光和中东方有张角汉中有张脩骆燿教民缅匿法角为太平道脩为五斗米道太平道者师持九节杖为符祝教病人叩头思过因以符水饮之得病或日浅而愈者则云此人信道其或不愈则为不信道脩法略与角同加施静室使病者处其中思过又使人为奸令祭酒祭酒主以老子五千文使都习号为奸令为鬼吏主为病者请祷请祷之法书病人姓名説服罪之意作三通其一上之天着山上其一埋之地其一沉之水谓之三官手书使病者家出米五斗以为常故号曰五斗米师实无益于治病但为淫妄然小人昏愚竞共事之后角被诛脩亦亡及鲁在汉中因其民信行脩业遂増饰之教使作义舍以米肉置其中以止行人又教使自隐有小过者当治道百步则罪除又依月令春夏禁杀又禁酒流移寄在其地者不敢不奉臣松之谓张脩应是张衡非典略之失则传写之误】汉末力不能征遂就宠鲁为鎭民中郎将领汉寕太守通贡献而已民有地中得玉印者群下欲尊鲁为汉寕王鲁功曹巴西阎圃谏鲁曰汉川之民户出十万财富土沃四面险固上匡天子则为桓文次及窦融不失富贵今承制署置势足斩断不烦于王愿且不称勿为祸先鲁从之韩遂马超之乱关西民从子午谷奔之者数万家建安二十年太祖乃自散关出武都征之至阳平关鲁欲举汉中降其弟卫不肯率众数万人拒关坚守太祖攻破之遂入蜀【魏名臣奏载董昭表曰武皇帝承凉州从事及武都降人之辞说张鲁易攻阳平城下南北山相逺不可守也信以为然及往临履不如所闻乃叹曰他人啇度少如人意攻阳平山上诸屯既不时防士卒伤夷者多武皇帝意沮便欲防军截山而还遣故大将军夏侯惇将军许褚呼山上兵还防前军未还夜迷惑误入贼营贼便退散侍中辛毗刘晔等在兵后语惇褚言官兵已据得贼要屯贼已散走犹不信之惇前自见乃还白武皇帝进兵定之幸而克获此近事吏士所知又杨暨表曰武皇帝始征张鲁以千万之众身亲临履指授方略因就民麦以为军粮张卫之守盖不足言地险守易虽有精兵虎将势不能施对兵三日欲抽军还言作军三十年一朝持与人如何此计已定天祚大魏鲁守自壊因以定之世语曰鲁遣五官掾降弟卫横山筑阳平城以拒王师不得进鲁走巴中军粮尽太祖将还西曹掾东郡郭谌曰不可鲁已降留使既未反卫虽不同偏擕可攻县军深入以进必克退必不免太祖疑之夜有野麋数千突壊卫营军大惊夜髙祚等误与卫众遇祚等多鸣鼔角防众卫惧以为大军见掩遂降】鲁闻阳平已陷将稽颡圃又曰今以迫往功必轻不如依杜灌赴朴胡相拒然后委质功必多于是乃奔南山入巴中左右欲悉烧宝货仓库鲁曰本欲归命国家而意未达今之走避锐锋非有恶意宝货仓库国家之有遂封藏而去太祖入南郑甚嘉之又以鲁本有善意遣人慰喻鲁尽将家出太祖逆拜鲁鎭南将军待以客礼封阆中侯邑万户封鲁五子及阎圃等皆为列侯【臣松之以为张鲁虽有善心要为败而后降今乃宠以万户五子皆封侯过矣习凿齿曰鲁欲称王而阎圃谏止之今封圃为列侯夫赏罚者所以惩恶劝善也茍其可以明轨训于物无逺近幽深矣今阎圃谏鲁勿王而太祖追封之将来之人孰不思顺塞其本源而末流自止其此之谓与若乃不明于此而重燋烂之功豊爵厚赏止于死战之士则民利于有乱俗竞于杀伐阻兵仗力干戈不戢矣太祖之此封可谓知赏罚之本虽汤武居之无以加也魏略曰黄初中增圃爵邑在礼请中后十余歳病死晋书云西戎司马阎纉圃孙也】为子彭祖取鲁女鲁薨諡之曰原侯子富嗣【魏略曰刘雄鸣者蓝田人也少以采药射猎为事常居覆车山下每晨夜出行云雾中以识道不迷而时人因谓之能为云雾郭李之乱人多就之建安中附属州郡州郡表荐为小将马超等反不肯从超破之后诣太祖太祖执其手谓之曰孤方入关梦得一神人即卿也乃厚礼之表拜为将军遣令迎其部党部党不欲降遂刼以反诸亡命皆往依之有众数千人据武关道口太祖遣夏侯渊讨破之雄鸣南奔汉中汉中破穷无所之乃复归降太祖捉其须曰老贼眞得汝矣复其官徙渤海时又有程银侯选李堪皆河东人也兴平之乱各有众千余家建安十六年并与马超合超破走堪临阵死银选南入汉中汉中破诣太祖降皆复官爵】
　　评曰公孙瓉保京坐待夷灭度残暴而不节渊仍业以载凶祗足覆其族也陶谦昏乱而忧死张杨授首于臣下皆拥据州郡曽匹夫之不若固无可论者也燕绣鲁舍群盗列功臣去危亡保宗祀则于彼为愈焉










　　魏志卷八
　　魏志卷八考证
　　公孙瓉故太守器之以女妻焉○何焯曰据后汉书注所引魏志作侯太守盖系太守以侯氏者所以别下刘太守也宋本亦作侯
　　日南瘴气或恐不还○监本误作鄣气今改正
　　绍使周昻夺其处术遣越与坚攻昻○周昂后汉书作周昕
　　授瓉从弟范遣之郡欲以结援○宋本作欲以自结援进军界桥注绍又上故上谷太守髙焉故甘陵相姚贡横责其钱○又上上字或为止字之讹
　　多所贼害注自号为伯三人者为仲叔季○北宋本三人上多一谓字
　　连年不能防注遂跃马控处我疆土○控一作横疆土一作疆上
　　救至欲内外击绍遣人与子书○监本作遣人与手书注有引瓉遣人告子续之文作与子书为是今改正
　　举火为应注乃遣间使与续书绍者得之使陈琳更其书曰○何焯曰更其书者所以谲瓉在昔衰周二十四字后汉书即作瓉与续书发端者近之非琳所更也
　　陶谦举茂才除卢令注固彊之及舞又不转○太平御览作固彊之乃舞舞又不转
　　张杨单于执杨至黎阳○执杨北宋本作与杨
　　公孙度悉斩送弥晏等首注魏略载渊表曰○魏畧北宋本作魏书
　　诱呼鲜卑侵扰北方注边陲烽火相望○监本误锋火今改正
　　又注合防明之计夹辅汉室○策明疑应作策名又注奔驰赴难军旅行成○册府作军旅成行
　　张燕燕薨子方嗣方薨子融嗣○别本无方薨下五字张鲁封鲁五子及阎圃等皆为列侯注黄初中増圃爵邑在礼请中○监本作在礼为中毛本作在礼谓中【臣明楷】按蜀志刘封传注诏转仪拜楼船将军在礼请中请犹奉朝请之请毛本监本均失之今改正













　　魏志卷八考证
<史部,正史类,三国志__魏志>
　　钦定四库全书
　　魏志卷九
　　晋著作郎巴西中正安汉陈　夀撰
　　宋太中大夫国子博士闻喜裴松之注
　　夏侯惇【韩浩史涣】　夏侯渊　曹仁【弟纯】　曹洪曹休【子肇】　曹眞【子爽　羲　彦　训　何晏邓飏　丁谧　毕轨　李胜桓范】　夏侯尚【子】
