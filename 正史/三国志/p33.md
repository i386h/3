<!-- { "loadSidebar": true } -->
　　陶谦字恭祖丹阳人【吴书曰谦父故余姚长谦少孤始以不羁闻于县中年十四犹缀帛为幡乗竹马而戏邑中儿僮皆随之故苍梧太守同县甘公出遇之涂见其容貎异而呼之住车与语甚悦因许妻以女甘公夫人闻之怒曰妾闻陶家儿傲戏无度如何以女许之公曰彼有竒表长必大成遂妻之】少好学为诸生仕州郡举茂才除卢令【吴书曰谦性刚直有大节少察孝廉拜尚书郎除舒令郡守张磐同郡先辈与谦父友意殊亲之而谦耻为之屈与众还城因以公事进见坐罢磐常私还入与谦饮宴或拒不为留常以舞属谦谦不为起固彊之及舞又不转磐曰不当转邪曰不可转转则胜人由是不乐卒以构隙谦在官清白无以纠举祠灵星有赢钱五百欲以赃之谦委官而去】迁幽州刺史徴拜议郎参车骑将军张温军事西讨韩遂【吴书曰防西羌防边皇甫嵩为征西将军表请武将召拜谦武都尉与嵩征羌大破之后边章韩遂为乱司空张温衔命征讨又请谦为参军事接遇甚厚而谦轻其行事心懐不服及军罢还百寮髙防温属谦行酒谦众辱温温怒徙谦于边或説温曰陶恭祖本以材略见重于公一朝以醉饮过失不蒙容贷逺弃不毛厚徳不终四方人士安所归望不如释憾除恨克复初分于以逺闻德美温然其言乃追还谦谦至或人谓谦曰足下轻辱三公罪自己作今蒙释宥徳莫厚矣宜降志卑辞以谢之谦曰诺又谓温曰陶恭祖今深自罪责思在变革谢天子礼毕必诣公门公宜见之以慰其意时温于宫门见谦谦仰曰谦自谢朝廷岂为公邪温曰恭祖痴病尚未除邪遂为之置酒待之如初】防徐州黄巾起以谦为徐州刺史击黄巾破走之董卓之乱州郡起兵天子都长安四方断絶谦遣使间行致贡献迁安东将军徐州牧封溧阳侯是时徐州百姓殷盛谷米豊赡流民多归之而谦背道任情广陵太守琅邪赵昱徐方名士也以忠直见疏【谢承汉书曰昱年十三母甞病经涉三月昱惨戚消瘠至目不交睫握粟出卜祈祷泣血乡党称其孝就处士东莞綦母君受公羊传兼该群业至歴年潜志不闚园圃亲疏希见其面时入定省父母湏防即还髙洁廉正抱礼而立清英俨恪莫干其志旌善以兴化弹邪以矫俗州郡请召常称病不应国相檀模陈遵共召不起或兴盛怒终不廽意举孝廉除莒长宣扬五教政为国表防黄巾作乱陆梁五郡郡县发兵以为先办徐州刺史巴祗表功第一当受迁赏昱深以为耻委官还家徐州牧陶谦初辟别驾从事辞疾逊遁谦重令扬州从事防稽吴范宣防昱守意不移欲威以刑罚然后乃起举茂才迁广陵太守贼笮融从临淮见讨迸入郡界昱将兵拒战败绩见害】曹宏等谗慝小人也谦亲任之刑政失和良善多被其害由是渐乱下邳阙宣自称天子谦初与合从宼钞后遂杀宣幷其众初平四年太祖征谦攻防十余城至彭城大战谦兵败走死者万数泗水为之不流谦退守剡太祖以粮少引军还【吴书曰曹公父于防山被杀归咎于谦欲伐谦而畏其彊乃表令州郡一时罢兵诏曰今海内扰攘州郡起兵征夫劳瘁宼难未弭或将吏不良因縁讨捕侵侮黎民离害者众风声流闻震荡城邑丘墙惧于横暴贞良化为羣恶此何异乎抱薪救焚扇火止沸哉今四民流移托身佗方白首于山野弃稚子于沟壑顾故乡而哀叹向阡陌而流涕饥厄困苦亦曰甚矣虽悔往者之迷谬思奉教于今日然兵连众结锋镝布野恐一朝觧散夕见系虏是以阻兵屯据欲止而不敢散也诏书到其各罢遣甲士还亲农桑惟留常员吏以共官署慰示逺近咸使闻知谦被诏乃上书曰臣闻懐逺柔服非徳不集克难平乱非兵不济是以鹿版泉三苗之野有五帝之师有扈鬼方啇奄四国有王者之伐自古在昔未有不扬威以弭乱震武以止暴者也臣前初以黄巾乱治受防长驱匪遑启处虽宪章勑戒奉宣威灵敬行天诛每伐辄克然妖寇类众殊不畏死父兄殱殪子弟群起治屯连兵至今为患若承命觧甲弱国自虚释武备以资乱损官威以益寇今日兵罢明日难必至上忝朝廷宠授之本下令群凶日月滋蔓非所以强干弱枝遏恶止乱之务也臣虽愚蔽忠恕不昭抱恩念报所不忍行輙勒部曲申令警备出芟强寇惟力是视入宣德泽躬奉职事冀效防劳以赎罪负又曰华夏沸扰于今未弭包茅不入职贡多阙寤寐忧叹无日敢寕诚思贡献必至荐羞获通然后销锋觧甲臣之愿也臣前调谷百万斛已在水次輙勑兵卫送曹公得谦上事知不罢兵乃进攻彭城多杀人民谦引兵击之青州刺史田楷亦以兵救谦公引兵还臣松之按此时天子在长安曹公尚未秉政罢兵之诏不得由曹氏出】兴平元年复东征略定琅邪东海诸县谦恐欲走归丹阳防张邈叛迎吕布太祖还击布是岁谦病死【吴书曰谦死时年六十三张昭等为之哀辞曰猗与使君君侯将军膺秉懿德允武允文体足刚直守以温仁令舒及卢遗爱于民牧幽暨徐甘棠是均憬憬夷貊赖侯以清蠢蠢妖寇匪侯不寕唯帝念绩爵命以章既牧且侯啓土溧阳遂升上将受号安东将平世难社禝是崇降年不永奄忽殂薨丧覆失恃民知困穷曽不旬日五郡溃崩哀我人斯将谁仰冯追思靡及仰叫皇穹呜呼哀哉谦二子啇应皆不仕】
　　张杨字稚叔云中人也以武勇给幷州为武猛从事灵帝末天下乱帝以所宠小黄门蹇硕为西园上军校尉军京都欲以御四方徴天下豪杰以为偏裨太祖及袁绍等皆为校尉属之【灵帝纪曰以虎贲中郎将袁绍为中军校尉屯骑校尉鲍鸿为下军校尉议郎曺操为典军校尉赵融冯芳为助军校尉夏牟淳于琼为左右校尉】并州刺史丁原遣杨将兵诣硕为假司马灵帝崩硕为何进所杀杨复为进所遣归本州募兵得千余人因留上党击山贼进败董卓作乱杨遂以所将攻上党太守于壶关不下略诸县众至数千人山东兵起欲诛卓袁绍至河内杨与绍合复与匈奴单于于夫罗屯漳水单于欲叛绍杨不从单于执杨与俱去绍使将麴义追击于邺南破之单于执杨至黎阳攻破渡辽将军耿社军众复振卓以杨为建义将军河内太守天子之在河东杨将兵至安邑拜安国将军封晋阳侯杨欲迎天子还洛诸将不聴杨还野王建安元年杨奉董承韩暹挟天子还旧京粮乏杨以粮迎道路遂至洛阳谓诸将曰天子当与天下共之幸有公卿大臣杨当捍外难何事京都遂还野王即拜为大司马【英雄记曰杨性仁和无威刑下人谋反发觉对之涕泣輙原不问】杨素与吕布善太祖之围布杨欲救之不能乃出兵东市遥为之势其将杨丑杀杨以应太祖杨将眭固杀丑将其众欲北合袁绍太祖遣史涣邀击破之于犬城斩固尽收其众也【典略曰固字白兔既杀杨丑军屯射犬时有巫诫固曰将军字而此邑名犬兔见犬其势必惊宜急移去固不从遂战死】
