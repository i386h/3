<!-- { "loadSidebar": true } -->
　　刘表字景升山阳高平人也少知名号八俊【张璠汉纪曰表与同郡人张隐薛郁王访宣靖公褚恭刘祗田林为八交或谓之八顾汉末名士録云表与汝南陈翔字仲麟范滂字孟博鲁国孔昱字世元渤海苑康字仲真山阳檀敷字文友张俭字元节南阳岑晊字公孝为八友谢承汉书曰表受学于同郡王畅畅为南阳太守行过乎俭表时年十七进谏曰奢不僭上俭不逼下盖中庸之道是故蘧伯玉耻独为君子府君若不师孔圣之明训而慕夷齐之末操无乃皎然自遗于世畅答曰以约失之者鲜矣且以矫俗也】长八尺余姿貌甚伟以大将军掾为北军中灵帝崩代王叡为荆州刺史是时山东兵起表亦合兵军襄阳【司马彪战畧曰刘表之初为荆州也江南宗贼盛袁术屯鲁阳尽有南阳之众吴人苏代领长沙太守贝羽为华容长各阻兵作乱表初到单马入宜城而延中庐人蒯良蒯越襄阳人蔡瑁与谋表曰宗贼甚盛而众不附袁术因之祸今至矣吾欲征兵恐不集其防安出良曰众不附者仁不足也附而不治者义不足也茍仁义之道行百姓归之如水之趋下何患所至之不从而问兴兵与防乎表复问越越曰治平者先仁义治乱者先权谋兵不在多在得人也袁术勇而无断苏代贝羽皆武人不足虑宗贼帅多贪暴为下所患越有所素养者使示之以利必以众来君诛其无道抚而用之一州之人有乐存之心闻君盛德必襁负而至矣兵集众附南据江陵北守襄阳荆州八郡可传檄而定术等虽至无能为也表曰子柔之言雍季之论也异度之计舅犯之谋也遂使越遣人诱宗贼至者五十五人皆斩之袭取其众或即授部曲唯江夏贼张虎陈生拥众据襄阳表乃使越与厐季单骑往説降之江南遂悉平】袁术之在南阳也与孙坚合从欲袭夺表州使坚攻表坚为流矢所中死军败术遂不能胜表李傕郭汜入长安欲连表为援乃以表为鎭南将军荆州牧封成武侯假节天子都许表虽遣使贡献然北与袁绍相结治中邓羲谏表表不听【汉书春秋曰表答羲曰内不失贡职外不背盟主此天下之达义也治中独何怪乎】羲辞疾而退终表之世张济引兵入荆州界攻穰城为流矢所中死荆州属官皆贺表曰济以穷来主人无礼至于交锋此非牧意牧受吊不受贺也使人纳其众众闻之喜遂服从长沙太守张羡叛表【英雄记曰张羡南阳人先作零陵桂阳长甚得江湘间心然性屈彊不顺表薄其为人不甚礼也羡由是怀恨遂叛表焉】表围之连年不下羡病死长沙复立其子怿表遂攻并怿南收零桂北据汉川地方数千里带甲十余万【英雄记曰州界羣寇既尽表乃开立学宫博求儒士使綦毋闿宋忠等撰定五经章句谓之后定】太祖与袁绍方相持于官渡绍遣人求助表许之而不至亦不佐太祖欲保江汉间观天下变从事中郎韩嵩别驾刘先説表曰豪杰并争两雄相持天下之重在于将军将军若欲有为起乗其弊可也若不然固将择所从将军拥十万之众安坐而观望夫见贤而不能助请和而不得此两怨必集于将军将军不得中立矣夫以曹公之明哲天下贤俊皆归之其势必举袁绍然后称兵以向江汉恐将军不能御也故为将军计者不若举州以附曹公曹公必重德将军长享福祚垂之后嗣此万全之防也表大将蒯越亦劝表表狐疑乃遣嵩诣太祖以观虗实嵩还深陈太祖威德説表遣子入质表疑嵩反为太祖説大怒欲杀嵩考杀随嵩行者知嵩无他意乃止【傅子曰初表谓嵩曰今天下大乱未知所定曹公拥天子都许君为我观其衅嵩对曰圣达节次守节嵩守节者也夫事君为君君臣名定以死守之今策名委质唯将军所命虽赴汤蹈火死无辞也以嵩观之曹公至明必济天下将军能上顺天子下归曹公必享百世之利楚国实受其祐使嵩可也设计未定嵩使京师天子假嵩一官则天子之臣而将军之故吏耳在君为君则嵩守天子之命义不得复为将军死也唯将军重思无负嵩表遂使之果如所言天子拜嵩侍中迁零陵太守还称朝廷曹公之德也表以为懐贰大防寮属数百人陈兵见嵩盛怒持节将斩之数曰韩嵩敢懐贰邪众皆恐欲令嵩谢嵩不动谓表曰将军负嵩嵩不负将军具陈前言表怒不已其妻蔡氏谏之曰韩嵩楚国之望也且其言直诛之无辞表乃弗诛而囚之】表虽外貌儒雅而心多疑忌皆此类也刘备奔表表厚待之然不能用【汉晋春秋曰太祖之始征栁城刘备説表使袭许表不从及太祖还谓备曰不用君言故失此大会也备曰今天下分裂日寻干戈事会之来岂有终极乎若能应之于后者则此未足为恨也】建安十三年太祖征表未至表病死初表及妻爱少子琮欲以为后而蔡瑁张允为之支党乃出长子琦为江夏太守众遂奉琮为嗣琦与琮遂为讐隙【典论曰表疾病琦还省疾琦性慈孝瑁允恐琦见表父子相感更有托后之意谓曰将军命君抚临江夏为国东藩其任至重今释众而来必见谴怒伤亲之欢心以增其疾非孝敬也遂遏于户外使不得见琦流涕而去】越嵩及东曹掾傅巽等説琮归太祖琮曰今与诸君据全楚之地守先君之业以观天下何为不可乎巽对曰逆顺有大体彊弱有定势以人臣而拒人主逆也以新造之楚而御国家其势弗当也以刘备而敌曹公又弗当也三者皆短欲以抗王兵之锋必亡之道也将军自料何与刘备琮曰吾不若也巽曰诚以刘备不足御曹公乎则虽保楚之地不足以自存也诚以刘备足御曹公乎则备不为将军下也愿将军勿疑太祖军到襄阳琮举州降备走奔夏口【傅子曰巽字公悌瓌伟博达有知人鉴辟公府拜尚书郎后客荆州以説刘琮之功赐爵关内侯文帝时为侍中大和中卒巽在荆州目厐统为半英雄证裴潜终以清行显统遂附刘备见待次于诸葛亮潜位至尚书令并有名德及在魏朝魏讽以才智闻巽谓之必反卒如其言巽弟子嘏别有传汉晋春秋曰王威説刘琮曰曹操得将军既降刘备已走必解弛无备轻行单进若给威竒兵数千徼之于险操可获也获操即威震天下坐而虎步中夏虽广可传檄而定非徒收一胜之功保守今日而已此难遇之机不可失也琮不纳搜神记曰建安初荆州童謡曰八九年间始欲衰至十三年无孑遗言自中兴以来荆州独全及刘表为牧民又丰乐至建安八年九年当始衰始衰者谓刘表妻死诸将并零落也十三年无孑遗者表当又死因以防破也是时华容有女子忽啼呼云荆州将有大防言语过差县以为妖言系狱月余忽于狱中哭曰刘荆州今日死华容去州数百里即遣马吏验视而刘表果死县乃出之续又歌吟曰不意李立为贵人后无几太祖平荆州以涿郡李立字建贤为荆州刺史】太祖以琮为青州刺史封列侯【魏武故事载令曰楚有江汉山川之险后服先彊与秦争衡荆州则其故地刘镇南久用其民矣身没之后诸子鼎峙虽终难全犹可引日青州刺史琮心高志洁智深虑广轻荣重义薄利厚德蔑万里之业忽三军之众笃中正之体敦令名之誉上耀先君之遗尘下图不朽之余祚鲍永之弃并州窦融之离五郡未足以喻也虽封列侯一州之位犹恨此宠未副其人而比有牋求还州监史虽尊秩禄未优今听所执表琮为谏议大夫参同军事】蒯越等侯者十五人越为光禄勲【傅子曰越蒯通之后也深中足智魁杰有雄姿大将军何进闻其名辟为东曹掾越劝进诛诸阉官进犹豫不决越知进必败求出为汝阳令佐刘表平定境内表得以彊大诏书拜章陵太守封樊亭侯荆州平太祖与荀彧书曰不喜得荆州喜得蒯异度耳建安十九年卒临终与太祖书托以门户太祖报书曰死者反生生者不愧孤少所举行之多矣魂而有灵亦将闻孤此言也】嵩大鸿胪【先贤行状曰嵩字德高义阳人少好学贫不改操知世将乱不应三公之命与同好数人隐居于郦西山中黄巾起嵩避难南方刘表逼以为别驾转从事中郎表郊祀天地嵩正谏不从渐见违忤奉使到许事在前注荆州平嵩疾病就在所拜授大鸿胪印绶】羲侍中【羲章陵人】先尚书令其余多至大官【零陵先贤传曰先字始宗博学彊记尤好黄老言明习汉家典故为刘表别驾奉章诣许见太祖时賔客并会太祖问先刘牧如何郊天也先对曰刘牧托汉室肺腑处牧伯之位而遭王道未平羣凶塞路抱玉帛而无所聘頫修章表而不获达御是以郊天祀地昭告赤诚太祖曰羣凶为谁先曰举目皆是太祖曰今孤有熊罴之士步骑十万奉辞伐罪谁敢不服先曰汉道陵迟羣生憔悴既无忠善之士翼戴天子绥宁海内使万邦归德而阻兵安恐曰莫已若即蚩尤智伯复见于今也太祖嘿然拜先武陵大夫荆州平先始为汉尚书后为魏国尚书令先甥同郡周不疑字元直零陵人先贤传称不疑防有异才聪明敏达太祖欲以女妻之不疑不敢当太祖爱子仓舒夙有才智谓可与不疑为俦及仓舒卒太祖心忌不疑欲除之文帝谏以为不可太祖曰此人非汝所能驾御也乃遣刺客杀之摰虞文章志曰不疑死时年十七着文论四首世语曰表死后八十余年至晋太康中表冢见发表及妻身形如生芬香闻数里】
　　评曰董卓狼戾贼忍暴虐不仁自书契已来殆未之有也【英雄记曰昔大人见临洮而铜人铸临洮生卓而铜人毁世有卓而大乱作大乱作而卓身灭抑有以也】袁术奢滛放肆荣不终已自取之也【臣松之以为桀纣无道秦莾纵虐皆多歴年所然后众恶乃着董卓自窃权柄至于陨毙计其日月未盈三周而祸崇山岳毒流四海其残贼之性实豺狼不若书契未有斯言为当但评既曰贼忍又云不仁贼忍不仁于辞为重袁术无豪芒之功纎介之善而猖狂于时妄自尊立固义夫之所扼腕人鬼之所同疾虽复恭俭节用而犹必覆亡不暇而评但云奢滛不终未足见其大恶】袁绍刘表咸有威容器观知名当世表跨蹈汉南绍鹰扬河朔然皆外寛内忌好谋无决有才而不能用闻善而不能纳废嫡立庶舍礼崇爱至于后嗣颠蹷社稷倾覆非不幸也昔项羽背范增之谋以防其王业绍之杀田丰乃甚于羽逺矣













　　魏志卷六
　　魏志卷六考证
　　董卓取宝物注引凉州材木东下以作宫室○监本讹作凉川今改正
　　诸阿附卓者皆下狱死注初蔡邕以言事见徙○各本俱误作以言事见从今据后汉书改正
　　汜与傕转相疑战鬬长安中注汜妻惧傕与汜婢妾而夺己爱○袁宏汉纪婢妾下多私字
　　相攻击连月注傕不肯曰我有吕布之功○册府我有下多讨字
　　畧宫人入农注瑞字君荣扶风人○后汉书作字君筞
　　至大阳止人家屋中注有师犹有倾覆况今无师○后汉书作旧故河师犹时有倾覆
　　袁绍由是势倾天下注京子汤太尉○监本作京子阳今据汉书改正
　　横刀长揖而去注非万乗之主○监本讹作万机今改正
　　合四州之地收英雄之才○监本讹作合四川之地今改正
　　将作大匠吴修○后汉书作吴循
　　击破备备奔绍注奬就威柄冀获秦师一克之报而操遂乗资防扈肆行酷烈○监本奬就误奬防酷烈误酷裂今俱照陈琳本集改正
　　又注卑侮王宫○【臣浩】按后汉书作卑侮王僚此宫字或官字之讹
　　绍众号曰霹雳车注説曰旝发石也○太平御览説曰作説文曰
　　十月至黎阳注虽亡之日犹存之年也○监本讹作犹存之愿也今改正
　　又注孤虽有老母輙使身体完具而已○輙宋本作趣
　　见者莫不叹息遂斩之注曰自卿文荣耳配曰小儿不足用乃至此○【臣明楷】按上正文云配兄子荣守东门夜开门内太祖兵则此文字疑为子字之譌
