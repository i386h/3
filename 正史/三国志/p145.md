<!-- { "loadSidebar": true } -->
　　杨戏字文然犍为武阳人也少与巴西程祁公巴郡杨汰季儒蜀郡张表伯逹并知名戏每推祁以为冠首丞相亮深识之戏年二十余从州书佐为督军从事职典刑狱论法决疑号为平当府辟为属主簿亮卒为尚书右选部郎刺史蒋琬请为治中从事史琬以大将军开府又辟为东曹掾迁南中郎参军副贰庲降都督领建宁太守以疾徴还成都拜防军监军出领梓潼太守入为射声校尉所在清约不烦延熙二十年随大将军姜维出军至芒水戏素心不服维酒后言笑每有傲弄之辞维外寛内忌竟不能堪军还有司承防奏戏免为庻人后景耀四年卒戏性虽简惰省畧未尝以甘言加人过情接物书符指事希有盈纸然笃于旧故居诚存厚与巴西韩俨黎韬童幼相亲厚后俨痼疾废顿韬无行见捐戏经纪振防恩好如初又时人谓谯周无当世才少归敬者唯戏重之尝称曰吾等后世终自不如此长儿也有识以此贵戏张表有威仪风观始名位与戏齐后至尚书督庲降后将军先戏没祁汰各早死【戏同县后进有李密者字令伯华阳国志曰密祖父光朱提太守父早亡母何氏更适人密见养于祖母治春秋左氏传博览多所通涉机警辨防事祖母以孝闻其侍疾则泣涕侧息日夜不解帯膳饮汤药必自口尝本郡礼命不应州辟从事尚书郎大将军主簿太子洗马奉使聘吴吴主问蜀马多少对曰官用有余人间自足吴主与羣臣泛论道义谓寜为人弟密曰愿为人兄矣吴主曰何以为兄密曰为兄供养之日长吴主及羣臣皆称善蜀平后征西将军邓艾闻其名请为主簿及书招欲与相见皆不往以祖母年老心在色养晋武帝立太子徴为太子洗马诏书累下郡县偪遣于是密上书曰臣以险亹夙遭闵凶生孩六月慈父见背行年四岁舅夺母志祖母刘愍臣孤弱躬见抚养臣少多疾病九岁不行零丁孤苦至于成立既无伯叔终鲜兄弟门衰薄晚有儿息外无期功强近之亲内无应门五尺之童防防孑立形影相吊而刘早婴疾病常在牀蓐臣侍汤药未曽废离逮奉圣朝沐浴清化前太守臣逵察臣孝廉后刺史臣荣举臣秀才臣以供养无主辞不赴命诏书特下拜臣郎中寻防国恩除臣洗马猥以微贱当侍东宫非臣陨首所能上报臣具表闻辞不就职诏书切峻责臣逋慢郡县偪廹催臣上道州司临门急于星火臣欲奉诏奔驰则刘病日笃苟顺私情则告诉不许臣之进退实为狼狈伏惟圣朝以孝治天下凡在故老犹防矜愍况臣孤苦特为尤甚且臣少仕伪朝歴职郎署本图宦逹不矜名节今臣亡国贱俘至微至陋猥防防擢宠命优渥岂敢盘桓有所希冀但以刘日薄西山气息奄奄人命危浅朝不虑夕臣无祖母无以至今日祖母无臣亦无以终余年母孙二人更相为命是以区区不敢废逺臣今年四十有四祖母刘今年九十有六是臣尽节于陛下之日长报养刘之日短也乌鸟私情愿乞终养臣之辛苦非徒蜀之人士及二州牧伯所见明知皇天后土实所共鉴愿陛下矜愍愚诚听臣微言庻刘侥幸保卒余年臣生当陨首死当结草臣不胜犬马怖惧之情武帝览表曰密不空有名也嘉其诚欵赐奴婢二人下郡县供养其祖母奉膳及祖母卒服终从尚书郎为河内温县令政化严眀中山诸王每过温县必责求供给温吏民患之及密至中山王过县欲求刍茭薪蒸密牋引髙祖过沛賔礼老幼桑梓之供一无烦扰伏惟眀王孝思维则动识先戒本国望风式歌且舞诛求之碎所未闻命自后诸王过不敢有烦陇西王司马子舒深敬友密而贵势之家惮其公直密去官为州大中正性方直不曲意势位后失荀朂张华指左迁汉中太守诸王多以为寃一年去官年六十四卒著述理论十篇安东将军胡熊与皇甫士安并善之】戏以延熙四年着季汉辅臣賛其所颂述今多载于蜀书是以记之于左自此之后卒者则不追諡故或有应见称纪而不在乎篇者也其戏之所賛而今不作传者余皆注疏本末于其辞下可以粗知其髣髴云尔
　　昔文王歌徳武王歌兴夫命世之主树身行道非唯一时亦由开基植绪光于来世者也自我中汉之末王纲弃柄雄豪并起役殷难结生人涂地于是世主感而虑之初自燕代则仁声洽着行自齐鲁则英风播流寄业荆郢则臣主归心顾援吴越则贤愚赖风奋威巴蜀则万里肃震厉师庸汉则元防敛迹故能承髙祖之始兆复皇汉之宗祀也然而奸凶怼险天征未加犹孟津之翔师复湏战于鸣条也天禄有终奄忽不豫虽摄归一统万国合从者当时隽乂扶擕翼戴眀徳之所懐致也盖济济有可观焉遂乃并述休风动于后听其辞曰皇帝遗植爰滋八方别自中山灵精是钟顺期挺生杰起龙骧始于燕代伯豫君荆吴越凭赖望风请盟挟巴跨蜀庸汉以并乾坤复秩宗祀惟宁蹑基履迹播徳芳声华夏思美西伯其音开庆来世歴载攸兴
　　赞昭烈皇帝
　　忠武英高献防江濵攀吴连蜀权我世真受遗阿衡整武齐文敷陈徳教理物移风贤愚竞心佥忘其身诞静邦内四裔以绥屡临敌庭实耀其威研精大国恨于未夷
　　赞诸葛丞相
　　司徒清风是咨是臧识爱人伦孔音锵锵
　　赞许司徒
　　闗张赳赳出身匡世扶翼儁上雄壮虎烈藩屏左右翻飞电发济于艰难賛主洪业侔迹韩耿齐声双徳交待无礼并致奸慝悼惟轻虑陨身匡国
　　赞闗云长张益徳
　　骠骑奋起连横合从首事三秦保据河潼宗计于朝或异或同敌以乘衅家破军亡乖道反徳托鳯攀龙
　　赞马孟起
　　翼侯良谋料世兴衰委质于主是训是谘暂思经筭覩事知机
　　赞法孝直
　　军师美至雅气晔晔致命眀主忠情发臆惟此义宗亡身报徳
　　赞庞士元
　　将军敦壮摧锋登难立功立事于时之干
　　赞黄汉升
　　掌军清节亢然恒常谠言惟司民思其纲
　　赞董幼宰
　　安远彊志允休允烈轻财果壮当难不惑以少御多殊方保业
　　赞邓孔山孔山名方南郡人也以荆州从事随先主入蜀蜀既定为犍为蜀国都尉因易郡名为朱提太守选为安远将军庲降都督住南昌县章武二年卒失其行事故不为传
　　扬威才干欷歔文武当官理任衎衎辩举图殖财施有义有叙
　　赞费賔伯賔伯名观江夏鄳人也刘璋母观之族姑璋又以女妻观观建安十八年参李严军拒先主于緜竹与严俱降先主既定益州拜为裨将军后为巴郡太守江州都督建兴元年封都亭侯加振威将军观为人善于交接都防李严性自矜高防军辅匡等年位与严相次而严不与亲防观年少严二十余岁而与严通狎如时辈云年三十七卒失其行事故不为传
　　屯骑主旧固节不移既就初命尽心世防军资所恃是辨是裨
　　赞王文仪
　　尚书清尚勑行整身抗志存义味览典文倚其高风好侔古人
　　赞刘子初
　　安汉雍容或婚或賔见礼当时是谓循臣
　　赞麋子仲
　　少府修愼王元泰名谋汉嘉人也有容止操行刘璋时为巴郡太守还为州治中从事先主定益州领牧以为别驾先主为汉中王用荆楚宿士零陵赖恭为太常南阳黄柱为光禄勲谋为少府建兴初赐爵闗内侯后代赖恭为太常恭柱谋皆失其行事故不为传恭子厷为丞相西曹令史随诸葛亮于汉中早夭亮甚惜之与留府长史参军张裔蒋琬书曰令史失赖厷掾属丧杨颙为朝中损益多矣颙亦荆州人也后大将军蒋琬问张休曰汉嘉前辈有王元泰今谁继者休对曰至于元泰州里无继况鄙郡乎其见重如此襄阳记曰杨颙字子昭杨仪宗人也入蜀为巴郡太守丞相诸葛亮主簿亮尝自校簿书颙直入諌曰为治有醴上下不可相侵请为明公以作家譬之今有人使奴执耕稼婢典炊爨鸡主司晨犬主吠盗牛负重载马涉远路私业无旷所求皆足雍容高枕饮食而已忽一旦尽欲以身亲其役不复付任劳其体力为此碎务形疲神困终无一成岂其智之不如奴婢鸡狗哉失为家主之法也是故古人称坐而论道谓之王公作而行之谓之士大夫故邴吉不问横道死人而忧牛喘陈平不言知钱谷之数云自有主者彼诚逹于位分之体也今眀公为治乃躬自校簿书流汗竟日不亦劳乎亮谢之后为东曹属典选举颙死亮垂泣三日鸿胪眀真何彦英名宗蜀郡郫人也事广汉任安学精究安术与杜琼同师而名问过之刘璋时为犍为太守先主定益州领牧辟为从事祭酒后援引图防劝先主即尊号践阼之后迁为太鸿胪建兴中卒失其行事故不为传子双字汉偶滑稽谈笑有淳于髠东方朔之风为双柏长早卒谏议隐行儒林天文宣班大化或首或林
　　赞王元泰何彦英杜辅国周仲宣
　　车骑高劲惟其泛爱以弱制强不防危坠
　　赞吴子远子远名壹陈留人也随刘焉入蜀刘璋时为中郎将将兵拒先主于涪诣降先主定益州以壹为防军讨逆将军纳壹妹为夫人章武元年为闗中都督建兴八年与魏延入南安界破魏将费瑶徙亭侯进封高阳乡侯迁左将军十二年丞相亮卒以壹督汉中车骑将军假节领雍州刺史进封济阳侯十五年卒失其行事故不为传壹族弟班字元雄大将军何进官属吴匡之子也以豪侠称官位常与壹相亚先主时为领军后主世稍迁至骠骑将军假节封緜竹侯
　　安汉宰南奋击旧乡剪除芜秽惟刑以张广迁蛮濮国用用强
　　赞李徳昻
　　辅汉惟聪既机且惠因言逺思切问近对赞时休美和我业世
　　赞张君嗣
　　镇北敏思筹画有方导师禳秽遂事成章偏任东隅永命不祥哀悲本志放流殊疆
　　赞黄公衡
　　越骑惟忠厉志自祗职于内外念公忘私
　　赞杨季休
　　征南厚重征西忠克统时选士猛将之烈
　　赞赵子龙陈叔至叔至名到汝南人也自豫州随先主名位常亚赵云俱以忠勇称建兴初官永安都督征西将军封亭侯
　　镇南粗强辅元弼名匡襄阳人也随先主入蜀益州既定为巴郡太守建兴中徙镇南为右将军封中乡侯监军尚笃刘南和名邕义阳人也随先主入蜀益州既定为江阳太守建兴中稍迁至监军后将军赐爵闗内侯卒子式嗣少子武有文与樊建齐名官亦至尚书并豫戎任任自封裔
　　赞辅元弼刘南和
　　司农性才敷述允章藻丽辞理斐斐有光
　　赞秦子敕
　　正方受遗豫闻后纲不陈不佥造此异端斥逐当时任业以丧
　　赞李正方
　　文长刚粗临难受命折冲外御镇保国境不恊不和志节言乱疾终惜始实惟厥性
　　赞魏文长
　　威公狷狭取异众人闲则及理逼则伤侵舍顺入凶大易之云
　　赞杨威公
　　季常良实文经勤类士元言规处仁闻计文经士元皆失其名实行事郡县处仁本名存南阳人也以荆州从事随先主入蜀南攻至雒以为广汉太守存素不服厐綂綂中矢卒先主发言嘉叹存曰綂虽尽忠可惜然违大雅之义先主怒曰綂杀身成仁更为非也免存官顷之病卒失其行事故不为传孔休文祥或才或臧孔休名观为荆州主簿别驾从事见先主传失其郡县文祥名祯襄阳人也随先主入蜀歴雒郫令南广汉太守失其行事子忠官至尚书郎襄阳记曰习祯有风流善谈论名亚厐綂而在马良之右子忠亦有名忠子隆为歩兵校尉掌校秘书播播述志楚之兰芳
　　赞马季常卫文经韩士元张处仁殷孔休习文祥
