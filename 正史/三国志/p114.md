<!-- { "loadSidebar": true } -->
　　韩在帯方之南东西以海为限南与倭接方可四千里有三种一曰马韩二曰辰韩三曰弁韩辰韩者古之辰国也马韩在西其民土著种植知蚕桑作緜布各有长帅大者自名为臣智其次为邑借散在山海间无城郭有爰襄国牟水国桑外国小石索国大石索国优休牟涿国臣濆活国伯济国速卢不斯国日华国古诞者国古离国怒蓝国月支国咨离牟卢国素谓干国古爰国莫卢国卑离国占离卑国臣衅国支侵国狗卢国卑弥国监奚卑离国古蒲国致利鞠国冉路国儿林国驷卢国内卑离国感奚国万卢国辟卑离国臼斯乌旦国一离国不弥国支半国狗素国防卢国牟卢卑离国臣蘓涂国莫卢国古腊国临素半国臣云新国如来卑离国椘山涂卑离国一难国狗奚国不云国不斯濆邪国爰池国干马国椘离国凡五十余国大国万余家小国数千家总十余万户辰王治月支国臣智或加优呼臣云遣支报安邪踧攴濆臣离儿不例拘邪秦支亷之号其官有魏率善邑君归义侯中郎将都尉伯长侯淮既僭号称王为燕亡人卫满所攻夺【魏畧曰昔箕子之后朝鲜侯见周衰燕自尊为王欲东畧地朝鲜侯亦自称为王欲兴兵逆击燕以尊周室其大夫礼諌之乃止使礼西説燕燕止之不攻后子孙稍骄虐燕乃遣将秦开攻其西方取地二千余里至满潘汗为界朝鲜遂弱及秦并天下使蒙恬筑长城到辽东时朝鲜王否立畏秦龙之略服属秦不肯朝防否死其子凖立二十余年而陈项起天下乱燕齐赵民愁苦稍稍亡徃凖凖乃置之于西方及汉以卢绾为燕王朝鲜与燕界于溴水及绾反入匈奴燕人卫满亡命为胡服东渡溴水诣凖降説凖求居西界故中国亡命为朝鲜籓屏凖信宠之拜以博士赐以圭封之百里令守西邉满诱亡党众稍多乃诈遣人告凖言汉兵十道至求入宿卫遂还攻凖凖与满战不敌也】将其左右宫人走入海居韩地自号韩王【魏畧曰其子及亲留在国者因冒姓韩氏凖王海中不与朝鲜相徃来】其后絶灭今韩人犹有奉其祭祀者汉时属乐浪郡四时朝谒【魏畧曰初右渠未破时朝鲜相歴谿卿以諌右渠不用东之辰国时民随出居者二千余户亦与朝鲜贡藩不相徃来至王莽地皇时亷斯鑡为辰韩右渠帅闻乐浪土地美人民饶乐亡欲来降出其邑落见田中驱雀男子一人其语非韩人问之男子曰我等汉人名户来我等辈千五百人伐材木为韩所击得皆断髪为奴积三年矣鑡白我当降汉乐浪汝欲去不户来曰可辰鑡因将户来来出诣含资县县言郡郡即以鑡为译从芩中乘大船入辰韩逆取户来降伴辈尚得千人其五百人已死鑡时晓谓辰韩汝还五百人若不者乐浪当遣万兵乗船来击汝辰韩曰五百人已死我当出赎直耳乃出辰韩万五千人弁韩布万五千匹鑡收取直还郡表鑡功义赐冠帻田宅子孙数世至安帝延光四年时故受复除】桓灵之末韩濊彊盛郡县不能制民多流入韩国建安中公孙康分屯有县以南荒地为帯方郡遣公孙模张敞等收集遗民兴兵伐韩濊旧民稍出是后倭韩遂属方景初中眀帝密遣帯方太守刘昕乐浪太守鲜于嗣越海定二郡诸韩国臣智加赐邑君印绶其次与邑长其俗好衣帻下户诣郡朝谒皆假衣帻自服印绶衣帻千有余人部従事吴林以乐浪本统韩国分割辰韩八国以与乐浪吏译转有异同臣智激韩忿攻帯方郡崎离营时太守弓遵乐浪太守刘茂兴兵伐之遵战死二郡遂灭韩其俗少纲纪国邑虽有主帅邑落杂居不能善相制御无跪拜之礼居处作草屋土室形如冡其户在上举家共在中无长幼男女之别其有棺无椁不知乘牛马牛马尽于送死以璎珠为财寳或以缀衣为饰或以县颈垂耳不以金银锦绣为珍其人性强勇魁头露紒如炅兵衣布袍足履草蹻蹋其国中有所为及官家使筑城郭诸年少勇健者皆凿脊皮以大绳贯之又以丈许木锸之通日嚾呼作力不以为痛既以劝作且以为健常以五月下种讫祭鬼神羣聚歌舞饮酒昼夜无休其舞数十人俱起相随踏地昂手足相应节奏有似铎舞十月农功毕亦复如之信鬼神国邑各立一人主祭天神名之天君又诸国各有别邑名之为蘓涂立大木县铃鼓事鬼神诸亡逃至其中皆不还之好作贼其立苏涂之义有似浮屠而所行善恶有异其北方近郡诸国差晓礼俗其逺处直如囚徒奴婢相聚无他珍寳禽兽草木略与中国同出大栗大如棃又出细尾鸡其尾皆长五尺余其男子时时有文身又有州胡在马韩之西海中大岛上其人差短小言语不与韩同皆髠头如鲜卑但衣韦好养牛及猪其衣有上无下畧如祼势乘船徃来市买中韩
　　辰韩在马韩之东其耆老传世自言古之亡人避秦役来适韩国马韩割其东界地与之有城栅其言语不与马韩同名国为邦弓为弧贼为防行酒为行觞相呼皆为徒有似秦人非但燕齐之名物也名乐浪人为阿残东方人名我为阿谓乐浪人本其残余人今有名之为秦韩者始有六国稍分为十二国
　　弁辰亦十二国又有诸小别邑各有渠帅大者名臣智其次有险侧次有樊濊次有杀奚次有借邑有已柢国不斯国弁辰弥离弥冻国弁辰接涂国勤耆国难弥离弥冻国弁辰古资弥冻国弁辰古淳是国冉奚国弁辰半路国弁乐奴国军弥国弁军弥国弁辰弥乌邪马国如湛国弁辰甘路国户路国州鲜国马延国弁辰狗邪国弁辰走漕马国弁辰安邪国马延国弁辰渎卢国斯卢国优中国弁辰韩合二十四国大国四五千家小国六七百家总四五万户其十二国属辰王辰王常用马韩人作之世世相继辰王不得自立为王【魏畧曰明其为流移之人故为马韩所制】土地肥美宜种五糓及稻晓蚕桑作缣布乘驾牛马嫁娶礼俗男女有别以大鸟羽送死其意欲使死者飞扬【魏畧曰其国作屋横累木为之有似牢狱也】国出鐡韩濊倭皆从取之诸市买皆用鐡如中国用钱又以供给二郡俗喜歌舞饮酒有瑟其形似筑弹之亦有音曲儿生便以石压其头欲其褊今辰韩人皆褊头男女近倭亦文身便歩战兵仗与马韩同其俗行者相逢皆住让路
　　弁辰与辰韩杂居亦有城郭衣服居处与辰韩同言语法俗相似祠祭鬼神有异施灶皆在户西其渎卢国与倭接界十二国亦有王其人形皆大衣服絜清长髪亦作广幅细布法俗特严峻
