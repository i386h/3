<!-- { "loadSidebar": true } -->
　　初平元年春正月后将军袁术冀州牧韩馥【英雄记曰馥字文节颍川人为御史中丞董卓举为冀州牧于时冀州民人殷盛兵粮优足袁绍之在渤海馥恐其兴兵遣数部从事守之不得动摇东郡太守桥瑁诈作京师三公移书与州郡陈卓罪恶云见逼迫无以自救企望义兵解国患难馥得移请诸从事问曰今当助袁氏邪助董卓邪治中从事刘子惠曰今兴兵为国何谓袁董馥自知言短而有慙色子惠复言兵者凶事不可为首今宜徃视他州有发动者然后和之冀州于他州不为弱也他人功未有在冀州之右者也馥然之馥乃作书与绍道卓之恶听其举兵】豫州刺史孔伷【英雄记曰伷字公绪陈留人张璠汉纪载郑泰说卓云孔公绪能淸谈高论嘘枯吹生】兖州刺史刘岱【岱刘繇之兄事见吴志】河内太守王匡【英雄记曰匡字公节泰山人轻财好施以任侠闻辟大将军何进府进符使匡于徐州发彊弩五百西诣京师会进败匡还乡里起家拜河内太守谢承后汉书曰匡少与蔡邕善其年为卓军所败走还泰山集劲勇得数千人欲与张邈合匡先杀执金吾胡母班班亲属不胜愤怒与太祖幷势共杀匡】渤海太守袁绍陈留太守张邈东郡太守桥瑁【英雄记曰瑁字元伟族子先为兖州刺史甚有威惠】山阳太守袁遗【遗字伯业绍从兄为长安令河间张超尝荐遗于太尉朱隽称遗有冠世之懿干时之量其忠允亮直固天所纵若乃包罗载籍管综百氏登高能赋覩物知名求之今日邈焉靡俦事在超集英雄记曰绍后用遗为扬州刺史为袁术所败太祖称长大而能勤学者惟吾与袁伯业耳语在文帝典论】济北相鲍信【信事见子勋传】同时俱起兵众各数万推绍为盟主太祖行奋武将军二月卓闻兵起乃徙天子都长安卓留屯洛阳遂焚宫室是时绍屯河内邈岱瑁遗屯酸枣术屯南阳伷屯颍川馥在邺卓兵彊绍等莫敢先进太祖曰举义兵以诛暴乱大众已合诸君何疑向使董卓闻山东兵起倚王室之重据二周之险东向以临天下虽以无道行之犹足为患今焚烧宫室劫迁天子海内震动不知所归此天亡之时也一战而天下定矣不可失也遂引兵西将据成臯邈遣将卫兹分兵随太祖到荥阳汴水遇卓将徐荣与战不利士卒死伤甚多太祖为流矢所中所乘马被创从弟洪以马与太祖得夜遁去荣见太祖所将兵少力战尽日谓酸枣未易攻也亦引兵还太祖到酸枣诸军兵十余万日置酒高会不图进取太祖责让之因为谋曰诸君听吾计使渤海引河内之众临孟津酸枣诸将守成臯据敖仓塞轘辕大谷全制其险使袁将军率南阳之军军丹析入武关以震三辅皆高垒深壁勿与战益为疑兵示天下形势以顺诛逆可立定也今兵以义动持疑而不进失天下之望窃为诸君耻之邈等不能用太祖兵少乃与夏侯惇等诣扬州募兵刺史陈温丹阳太守周昕与兵四千余人还到龙亢士卒多叛【魏书曰兵谋叛夜烧太祖帐太祖手劒杀数十人余皆披靡乃得出营其不叛者五百余人】至铚建平复收兵得千余人进屯河内刘岱与桥瑁相恶岱杀瑁以王肱领东郡太守袁绍与韩馥谋立幽州牧刘虞为帝太祖拒之【魏书载太祖答绍曰董卓之罪暴于四海吾等合大众兴义兵而远近莫不响应此以义动故也今防主微弱制于奸臣未有昌邑亡国之衅而一旦改易天下其孰安之诸军北面我自西向】绍又尝得一玉印于太祖坐中举向其肘太祖由是笑而恶焉【魏书曰太祖大笑曰吾不听汝也绍复使人说太祖曰今袁公势盛兵强二子已长天下羣英孰逾于此太祖不应由是益不直绍图诛灭之】
　　二年春绍馥遂立虞为帝虞终不敢当夏四月卓还长安秋七月袁绍胁韩馥取冀州黑山贼于毒白绕眭固等【眭申随反】十余万众畧魏郡东郡王肱不能御太祖引兵入东郡击白绕于濮阳破之袁绍因表太祖为东郡太守治东武阳
　　三年春太祖军顿丘毒等攻东武阳太祖乃引兵西入山攻毒等本屯【魏书曰诸将皆以为当还自救太祖曰孙膑救赵而攻魏耿弇欲走西安攻临菑使贼闻我西而还武阳自解也不还我能败其本屯虏不能拔武阳必矣遂乃行】毒闻之弃武阳还太祖要击眭固又击匈奴于夫罗于内黄皆大破之【魏书曰于夫罗者南单于子也中平中发匈奴兵于夫罗率以助汉会本国反杀南单于于夫罗遂将其众留中国因天下挠乱与西河白波贼合破太原河内抄畧诸郡为寇】夏四月司徒王允与吕布共杀卓卓将李傕郭泛等杀允攻布布败东出武关傕等擅朝政靑州黄巾众百万入兖州杀任城相郑遂转入东平刘岱欲击之鲍信谏曰今贼众百万百姓皆震恐士卒无鬭志不可敌也观贼众羣辈相随军无辎重唯以钞畧为资今不若畜士众之力先为固守彼欲战不得攻又不能其势必离散后选精锐据其要害击之可破也岱不从遂与战果为所杀【世语曰岱既死陈宫谓太祖曰州今无主而王命断絶宫请说州中明府寻徃牧之资之以收天下此霸王之业也宫说别驾治中曰今天下分裂而州无主曹东郡命世之才也若迎以牧州必宁生民鲍信等亦谓之然】信乃与州吏万濳等至东郡迎太祖领兖州牧遂进兵击黄巾于寿张东信力战鬭死仅而破之【魏书曰太祖将歩骑千余人行视战地卒抵贼营战不利死者数百人引还贼寻前进黄巾为贼久数乘胜兵皆精悍太祖旧兵少新兵不习练举军皆惧太祖被甲婴胄亲廵将士明劝赏罚众乃复奋承间讨击贼稍折退贼乃移书太祖曰昔在济南毁坏神坛其道乃与中黄太乙同似若知道今更迷惑汉行已尽黄家当立天之大运非君才力所能存也太祖见檄书呵骂之数开示降路遂设竒伏昼夜会战战辄禽获贼乃退走】购求信丧不得众乃刻木如信形状祭而哭焉追黄巾至济北乞降冬受降卒三十余万男女百余万口收其精锐者号为靑州兵袁术与绍有隙术求援于公孙瓒瓒使刘备屯高唐单经屯平原陶谦屯发干以逼绍太祖与绍会击皆破之
　　四年春军鄄城荆州牧刘表断术粮道术引军入陈留屯封丘黑山余贼及于夫罗等佐之术使将刘详屯匡亭太祖击详术救之与战大破之术退保封丘遂围之未合术走襄邑追到太寿决渠水灌城走宁陵又追之走九江夏太祖还军定陶下邳阙宣聚众数千人自称天子徐州牧陶谦与共举兵取泰山华费畧任城秋太祖征陶谦下十余城谦守城不敢出是岁孙策受袁术使渡江数年间遂有江东
　　兴平元年春太祖自徐州还初太祖父嵩去官后还谯董卓之乱避难琅邪为陶谦所害故太祖志在复讐东伐【世语曰嵩在泰山华县太祖令泰山太守应劭送家诣兖州劭兵未至陶谦密遣数千骑掩捕嵩家以为劭迎不设备谦兵至杀太祖弟徳于门中嵩惧穿后垣先出其妾妾肥不能得出嵩逃于厠与妾俱被害阖门皆死劭惧弃官赴袁绍后太祖定冀州劭时已死韦曜吴书曰太祖迎嵩辎重百余两陶谦遣都尉张闿将骑二百卫送闿于泰山华费间杀嵩取财物因奔淮南太祖归咎于陶谦故伐之】夏使荀彧程昱守鄄城复征陶谦拔五城遂畧地至东海还过郯谦将曹豹与刘备屯郯东要太祖太祖击破之遂攻拔襄贲所过多所残戮【孙盛曰夫伐罪吊民古之令轨罪谦之由而残其属部过矣】会张邈与陈宫叛迎吕布郡县皆应荀彧程昱保鄄城范东阿二县固守太祖乃引军还布到攻鄄城不能下西屯濮阳太祖曰布一旦得一州不能据东平断亢父泰山之道乘险要我而乃屯濮阳吾知其无能为也遂进军攻之布出兵战先以骑犯靑州兵靑州兵奔太祖阵乱驰突火出坠马烧左手掌司马楼异扶太祖上马遂引去【袁暐献帝春秋曰太祖围濮阳濮阳大姓田氏为反间太祖得入城烧其东门示无反意及战军败布骑得太祖而不知是问曰曹操何在太祖曰乘黄马走者是也布骑乃释太祖而追黄马者门火犹盛太祖突火而出】未至营止诸将未与太祖相见皆怖太祖乃自力劳军令军中促为攻具进复攻之与布相守百余日蝗虫起百姓大饿布粮食亦尽各引去秋九月太祖还鄄城布到乘氏为其县人李进所破东屯山阳于是绍使人说太祖欲连和太祖新失兖州军食尽将许之程昱止太祖太祖从之冬十月太祖至东阿是岁谷一斛五十余万钱人相食乃罢吏兵新募者陶谦死刘备代之二年春袭定陶济阴太守吴资保南城未拔会吕布至又击破之夏布将薛兰李封屯钜野太祖攻之布救兰兰败布走遂斩兰等布复从东缗与陈宫将万余人来战时太祖兵少设伏纵竒兵击大破之【魏书曰于是兵皆出取麦在者不能千人屯营不固太祖乃令妇人守陴悉兵拒之屯西有大隄其南树木幽深布疑有伏乃相谓曰曹操多谲勿入伏中引军屯南十余里明日复来太祖隐兵隄里出半兵隄外布益进乃令轻兵挑战旣合伏兵乃悉乘隄歩骑并进大破之获其鼓车追至其营而还】布夜走太祖复攻拔定陶分兵平诸县布东奔刘备张邈从布使其弟超将家属保雍丘秋八月围雍丘冬十月天子拜太祖兖州牧十二月雍丘溃超自杀夷邈三族邈诣袁术请救为其众所杀兖州平遂东畧陈地是岁长安乱天子东迁败于曹阳渡河幸安邑
　　建安元年春正月太祖军临武平袁术所置陈相袁嗣降太祖将迎天子诸将或疑荀彧程昱劝之乃遣曹洪将兵西迎卫将军董承与袁术将苌奴拒险洪不得进汝南颍川黄巾何仪刘辟黄邵何曼等众各数万初应袁术又附孙坚二月太祖进军讨破之斩辟邵等仪及其众皆降天子拜太祖建徳将军夏六月迁镇东将军封费亭侯秋七月杨奉韩暹以天子还洛阳【献帝春秋曰天子初至洛阳幸城西故中常侍赵忠宅使张扬缮治宫室名殿曰扬安殿八月帝乃迁居】奉别屯梁太祖遂至洛阳卫京都暹遁走天子假太祖节钺录尚书事【献帝纪曰又领司隶校尉】洛阳残破董昭等劝太祖都许九月车驾出轘辕而东以太祖为大将军封武平侯自天子西迁朝廷日乱至是宗庙社稷制度始立【张璠汉纪曰初天子败于曹阳欲浮河东下侍中太史令王立曰自去春太白犯镇星于牛斗过天津荧惑又逆行守北河不可犯也由是天子遂不北渡河将自轵闗东出立又谓宗正刘艾曰前太白守天闗与荧惑会金火交会革命之象也汉祚终矣晋魏必有兴者立后数言于帝曰天命有去就五行不常盛代火者土也承汉者魏也能安天下者曹姓也唯委任曹氏而已公闻之使人语立曰知公忠于朝廷然天道深逺幸勿多言】天子之东也奉自梁欲要之不及冬十月公征奉奉南奔袁术遂攻其梁屯拔之于是以袁绍为太尉绍耻班在公下不肯受公乃固辞以大将军让绍天子拜公司空行车骑将军是岁用枣祗韩浩等议始兴屯田【魏书曰自遭荒乱率乏粮谷诸军并起无终岁之计饥则寇畧饱则弃余瓦解流离无敌自破者不可胜数袁绍之在河北军人仰食桑椹袁术在江淮取给蒲蠃民人相食州里萧条公曰夫定国之术在于彊兵足食秦人以急农兼天下孝武以屯田定西域此先代之良式也是岁乃募民屯田许下得谷百万斛于是州郡例置田官所在积谷征伐四方无运粮之劳遂兼灭羣贼克平天下】吕布袭刘备取下邳备来奔程昱说公曰观刘备有雄才而甚得众心终不为人下不如早图之公曰方今收英雄时也杀一人而失天下之心不可张济自关中走南阳济死从子绣领其众
