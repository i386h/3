<!-- { "loadSidebar": true } -->
　　王昶字文舒太原晋阳人也【案王氏谱昶伯父柔字叔优父泽字季道郭林宗传曰叔优季道防少之时闻林宗有知人之鍳共往候之请问才行所宜以自处业林宗笑曰卿二人皆二千石才也虽然叔优当以仕宦显季道宜以经术进若违才易务亦不至也叔优等从其言叔优至北中郎将季道代郡太守】少与同郡王凌俱知名凌年长昶兄事之文帝在东宫昶为太子文学迁中庶子文帝践阼徙散骑侍郎为洛阳典农时都畿树木成林昶斫开荒莱勤劝百姓垦田特多迁兖州刺史眀帝即位加扬烈将军赐爵关内侯昶虽在外任心存朝廷以为魏承秦汉之弊法制苛碎不大厘改国典以凖先王之风而望治化复兴不可得也乃着治论略依古制而合于时务者二十余篇又着兵书十余篇言竒正之用【孙子兵法曰兵以正合以竒胜竒正还相生若循环之无穷】青龙中奏之其为兄子及子作名字皆依谦实以见其意故兄子黙字处静沉字处道其子浑字冲深字道冲遂书戒之曰夫人为子之道莫大于寳身全行以显父母此三者人知其善而或危身破家陷于灭亡之祸者何也由所祖习非其道也夫孝敬仁义百行之首行之而立身之本也孝敬则宗族安之仁义则乡党重之此行成于内名著于外者也人若不笃于至行而背本逐末以陷浮华焉以成朋党焉浮华则有虚伪之累朋党则有彼此之患此二者之戒昭然着眀而循覆车滋众逐末弥甚皆由惑当时之誉昧目前之利故也夫富贵声名人情所乐而君子或得而不处何也恶不由其道耳患人知进而不知退知欲而不知足故有困辱之累悔吝之咎语曰如不知足则失所欲故知足之足常足矣覧往事之成败察将来之吉凶未有干名要利欲而不厌而能保身持家永全福禄者也欲使汝曹立身行已遵儒者之教履道家之言故以黙冲虚为名欲使汝曹顾名思义不敢违越也古者盘杅有铭几杖有诫俯仰察焉用无过行况在己名可不戒之哉夫物速成则疾亡晚就则善终朝华之草夕而零落松栢之茂隆寒不衰是以大雅君子恶速成戒阙党也若范匄对秦客至武子击之折其委笄恶其掩人也【国语曰范文子暮退于朝武子曰何暮也对曰有秦客廋辞于朝大夫莫之能对也吾知三焉武子怒曰大夫非不能也让父兄也尔童子而三掩人于朝吾不在晋国亡无日也击之以杖折其委笄臣松之案对秦客者范燮也此云范匄盖误也】夫人有善鲜不自伐有能者寡不自矜伐则掩人矜则陵人掩人者人亦掩之陵人者人亦陵之故三郤为戮于晋王叔负罪于周不惟矜善自伐好争之咎乎故君子不自称非以让人恶其盖人也夫能屈以为伸让以为得弱以为彊鲜不遂矣夫毁誉爱恶之原而祸福之机也是以圣人慎之孔子曰吾之于人谁毁谁誉如有所誉必有所试又曰子贡方人赐也贤乎哉我则不暇以圣人之徳犹尚如此况庸庸之徒而轻毁誉哉昔伏波将军马援戒其兄子言闻人之恶当如闻父母之名耳可得而闻口不可得而言也斯戒至矣【臣松之以为援之此诫可谓切至之言不刋之训也凡道人过失盖谓居室之愆人未之知则由已而发者也若乃行事得失已暴于世因其善恶即以为诫方之于彼则有愈焉然援诫称龙伯髙之美言杜季良之恶致使事彻时主季良以败言之伤人孰大于此与其所诫自相违伐】人或毁已当退而求之于身若己有可毁之行则彼言当矣若己无可毁之行则彼言妄矣当则无怨于彼妄则无害于身又何反报焉且闻人毁己而忿者恶丑声之加人也人报者滋甚不如黙而自脩己也谚曰救寒莫如重裘止谤莫如自脩斯言信矣若与是非之士凶险之人近犹不可况与对校乎其害深矣夫虚伪之人言不根道行不顾言其为浮浅较可识别而世人惑焉犹不检之以言行也近济隂魏讽山阳曹伟皆以倾邪败没荧惑当世挟持奸慝驱动后生虽刑于鈇钺大为烱戒然所污染固以众矣可不慎与【世语曰黄初中孙权通章表伟以白衣登江上与权交书求赂欲以交结京师故诛之】若夫山林之士夷叔之伦甘长饥于首阳安赴火于緜山虽可以激贪励俗然圣人不可为吾亦不愿也今汝先人世有冠冕惟仁义为名守慎为称孝悌于闺门务学于师友吾与时人从事虽出处不同然各有所取颍川郭伯益好尚通达敏而有知其为人旷不足轻贵有余得其人重之如山不得其人忽之如草吾以所知亲之昵之不愿儿子为之【伯益名奕郭嘉之子】北海徐伟长不治名髙不求茍得澹然自守惟道是务其有所是非则托古人以见其意当时无所褒贬吾敬之重之愿儿子师之东平刘公干博学有髙才诚节有大意然性行不均少所拘忌得失足以相补吾爱之重之不愿儿子慕之【臣松之以为文舒复拟则文渊显言人之失魏讽曹伟事陷恶逆着以为诫差无可尤至若郭伯益刘公干虽其人皆往善恶有定然既友之于昔不宜复毁之于今而乃形于翰墨永传后叶于旧交则违乆要之义于子孙则人前世之恶于夫鄙懐深所不取善乎东方之诫子也以首阳为拙柳下为工寄防古人无伤当时方之马王不亦逺哉】乐安任昭先淳粹履道内敏外恕推逊恭让处不避洿怯而义勇在朝忘身吾友之善之愿儿子遵之【昭先名嘏别传曰嘏乐安博昌人世为着姓夙智早成故乡人为之语曰氏翁任氏童父旐字子旟以至行称汉末黄巾贼起天下饥荒人民相食寇到博昌闻旐姓字乃相谓曰宿闻任子旟天下贤人也今虽作贼那可入其乡邪遂相帅而去由是声闻逺近州郡并招举孝廉歴酸枣祝阿令嘏八嵗丧母号泣不絶声自然之哀同于成人故防以至性见称年十四始学疑不再问三年中诵五经皆究其义兼包羣言无不综覧于时学者号之神童遂遇荒乱家贫卖鱼防官税鱼鱼贵数倍嘏取直如常又与人共买生口各雇八匹后生口家来赎时价直六十匹共买者欲随时价取赎嘏自取本价八匹共买者慙亦还取本价比居者擅耕嘏地数十亩种之人以语嘏嘏曰我自以借之耳耕者闻之慙谢还地及邑中争讼皆诣嘏质之然后意厌其子弟有不顺者父兄窃数之曰汝所行岂可令任君知邪其礼教所化率皆如此防太祖创业召海内至徳嘏应其举为临菑侯庶子相国东曹属尚书郎文帝时为黄门侍郎每纳忠言辄手书懐本自在禁省归书不封帝嘉其淑慎累迁东郡赵郡河东太守所在化行有遗风余教嘏为人淳粹恺悌虚己若不足恭敬如有畏其脩身履义皆沉黙潜行不显其美故时人少得称之著书三十八篇凡四万余言嘏卒后故吏东郡程威赵国刘固河东上官崇等录其事行及所著书奏之诏下秘书以贯羣言】若引而伸之触类而长之汝其庶防举一隅耳及其用财先九族其施舎务周急其出入存故老其论议贵无贬其进仕尚忠节其取人务道实其处势戒骄滛其贫贱慎无戚其进退念合宜其行事加九思如此而已吾复何忧哉青龙四年诏欲得有才智文章谋虑渊深料逺若近视昧而察筹不虚运策弗徒发端一小心清修宻静干干不解志尚在公者无限年齿勿拘贵贱卿校已上各举一人太尉司马宣王以昶应选正始中转在徐州封武观亭侯迁征南将军假节都督荆豫诸军事昶以为国有常众战无常胜地有常险守无常势今屯苑去襄阳三百余里诸军散屯船在宣池有急不足相赴乃表徙治新野习水军于三州广农垦殖仓谷盈积嘉平初太傅司马宣王既诛曹爽乃奏博问大臣得失昶陈治畧五事其一欲崇道笃学抑絶浮华使国子入太学而修庠序其二欲用考试考试犹凖绳也未有舎凖绳而意正曲直废黜陟而空论能否也其三欲令居官者乆于其职有治绩则就増位赐爵其四欲约官实禄励以廉耻不使与百姓争利其五欲絶侈靡务崇节俭令衣服有章上下有叙储谷畜帛反民于朴诏书褒赞因使撰百官考课事昶以为唐虞虽有黜陟之文而考课之法不垂周制冡宰之职大计羣吏之治而诛赏又无校比之制由此言之圣主眀于任贤畧举黜陟之体以委达官之长而摠其统纪故能否可得而知也其大指如此二年昶奏孙权流放良臣适庶分争可乗衅而制吴蜀白帝夷陵之间黔巫秭归房陵皆在江北民夷与新城郡接可袭取也乃遣新城太守州防袭巫秭归房陵荆州刺史王基诣夷陵昶诣江陵两岸引竹絙为桥渡水击之贼奔南岸凿七道并来攻于是昶使积弩同时俱发贼大将施绩夜遁入江陵城追斩数百级昶欲引致平地与合战乃先遣五军案大道发还使贼望见以喜之以所获铠马甲首驰环城以怒之设伏兵以待之绩果追军与战克之绩遁走斩其将钟离茂许旻收其甲首旗鼓珍寳器仗振旅而还王基州防皆有功于是迁昶征南大将军仪同三司进封京陵侯毌邱俭文钦作乱引兵拒俭钦有功封二子亭侯关内侯进位骠骑将军诸葛诞反昶据夹石以逼江陵持施绩全熙使不得东诞既诛诏曰昔孙膑佐赵直凑大梁西兵骤进亦所以成东征之势也増邑千戸并前四千七百户迁司空持节都督如故甘露四年薨諡曰穆侯子浑嗣咸熙中为越骑校尉【案晋书曰自越骑入晋累居方任平吴有功封一子江陵侯位至司徒浑子济字武子有隽才令望为河南尹太仆早卒追赠骠骑将军浑弟深冀州刺史深弟湛字处冲汝南太守湛子承字安期东海内史承子述字懐祖尚书令卫将军述子坦之字文度北中郎将徐兖二州刺史昶诸子中湛最有徳誉而承亦自为名士述及坦之并显重于世为时盛门云自湛已下事见晋阳秋也】
