<!-- { "loadSidebar": true } -->
　　姜维字伯约天水冀人也少孤与母居好郑氏学【傅子曰维为人好立功名隂养死士不修布衣之业】仕郡上计掾州郡为从事以父冏昔为郡功曹値羌戎叛乱身衞郡将没于战场赐维官中郎参本郡军事建兴六年丞相诸葛亮军向祁山时天水太守适出案行维及功曹梁绪主簿尹赏主记梁防等从行太守闻蜀军垂至而诸县响应疑维等皆有异心于是夜亡保上邽维等觉太守去追迟至城门城门已闭不纳维等相率还冀冀亦不入维维等乃俱诣诸葛亮会马谡败于街亭亮防将西县千余家及维等还故维遂与母相失【魏略曰天水太守马遵将维及诸官属随雍州刺史郭淮偶自西至洛门案行会闻亮已到祁山淮顾遵曰是欲不善遂驱东还上邽遵念所治冀县界乎西偏又恐吏民乐乱遂亦随淮去时维谓遵曰明府当还冀遵谓维等曰卿诸人回复信皆贼也各自行维亦无如遵何而家在冀遂与郡吏上官子脩等还冀冀中吏民见维等大喜便令见亮二人不获已乃共诣亮亮见大悦未及遣迎冀中人防亮前锋为张郃费繇等所破遂将维等却缩维不得还遂入蜀诸军攻冀皆得维母妻子亦以维本无去意故不没其家但击保官以延之此语与本传不同】亮辟维为仓曹掾加奉义将军封当阳亭侯时年二十七亮与留府长史张裔参军蒋琬书曰姜伯约忠勤时事思虑精密考其所有永南季常诸人不如也其人凉州上士也又曰湏先教中虎步兵五六千人姜伯约甚敏于军事既有胆义深解兵意此人心存汉室而才兼于人毕教军事当遣诣宫觐见主上【孙盛杂记曰初姜维诣亮与母相失复得母书令求当归维曰良田百顷不在一亩但有逺志不在当归也】后迁中监军征西将军十二年亮卒维还成都为右监军辅汉将军统诸军进封平襄侯延熙元年随大将军蒋琬住汉中琬既迁大司马以维为司马数率偏军西入六年迁镇西大将军领凉州刺史十年迁衞将军与大将军费袆共录尚书事是岁汶山平康夷反维率众讨定之又出陇西南安金城界与魏大将军郭淮夏侯霸等战于洮西胡王治无戴等举部落降维将还安处之十二年假维节复出西平不克而还维自以练西方风俗兼负其才武欲诱诸羌胡以为羽翼谓自陇以西可断而有也每欲兴军大举费袆常裁制不从与其兵不过万人【汉晋春秋曰费袆谓维曰吾等不如丞相亦已逺矣丞相犹不能定中原况吾等乎且不如保国治民敬守社稷如其功业以俟能者无以为希冀徼幸而决成败于一举若不如志悔之无及】十六年春袆卒夏维率数万人出石营经董亭围南安魏雍州刺史陈泰解围至洛门维粮尽退还明年加督中外军事复出陇西守狄道狄道长李简举城降进围襄武与魏将徐质交锋斩首破敌魏军败退维乗胜多所降下拔河间狄道临洮三县民还后十八年复与车骑将军夏侯霸等俱出狄道大破魏雍州刺史王经于洮西经众死者数万人经退保狄道城维围之魏征西将军陈泰进兵解围维却住钟题十九年春就迁维为大将军更整勒戎马与鎭西大将军胡济期会上邽济失誓不至故维为魏大将邓艾所破于段谷星散流离死者甚众众庶由是怨讟而陇已西亦骚动不宁维谢过引负求自贬削为后将军行大将军事二十年魏征东大将军诸葛诞反于淮南分关中兵东下维欲乘虚向秦川复率数万人出骆谷径至沈岭时长城积谷甚多而守兵乃少闻维方到众皆惶惧魏大将军司马望拒之邓艾亦自陇右皆军于长城维前住芒水皆倚山为营望艾傍渭坚围维数下挑战望艾不应景耀元年维闻诞破败乃还成都复拜大将军初先主留魏延鎭汉中皆实兵诸围以御外敌敌若来攻使不得入及兴势之役王平捍拒曹爽皆承此制维建议以为错守诸围虽合周易重门之义然适可御敌不获大利不若使闻敌至诸围皆敛兵聚谷退就汉乐二城使敌不得入平且重关鎭守以捍之有事之日令游军并进以伺其虚敌攻关不克野无散谷千里县粮自然疲乏引退之日然后诸城并出与游军并力之此殄敌之术也于是令督汉中胡济却住汉寿监军王含守乐城护军蒋斌守汉城又于西安建威武衞石门武城建昌临远皆立围守五年维率众出汉侯和为邓艾所破还住沓中维本羇旅托国累年攻战功绩不立而宦官黄皓等弄权于内右大将军阎宇与皓协比而皓隂欲废维树宇维亦疑之故自危惧不复还成都【华阳国志曰维恶黄皓恣擅启后主欲杀之后主曰皓趋走小臣耳往董允切齿吾常恨之君何足介意维见皓枝附叶连惧于失言逊辞而出后主勅皓诣维陈谢维说皓求沓中种麦以避内逼尔】六年维表后主闻钟会治兵关中欲规进取宜并遣张翼廖化督诸军分护阳安关口隂平桥头以防未然皓徴信鬼巫谓敌终不自致启后主寝其事而羣臣不知及钟会将向骆谷邓艾将入沓中然后乃遣右车骑廖化诣沓中为维援左车骑张翼辅国大将军董厥等诣阳安关口以为诸围外助比至隂平闻魏将诸葛绪向建威故住待之月余维为邓艾所摧还住隂平钟会攻围汉乐二城遣别将进攻关口蒋舒开城出降傅佥格鬭而死【汉晋春秋曰蒋舒将出降乃诡谓傅佥曰今贼至不撃而闭城自守非良图也佥曰受命保城惟全为功今违命出战若防师负国死无益矣舒曰子以保城获全为功我以出战克敌为功请名行其志遂率众出佥谓其战也至隂平以降胡烈烈乘虚袭城佥格鬭而死魏人义之蜀记曰蒋舒为武兴督在事无称蜀命人代之因留舒助汉中守舒恨故开城出降】会攻乐城不能克闻关口已下长驱而前翼厥甫至汉寿维化亦舎隂平而退适与翼厥合皆还保劒阁以拒会会与维书曰公侯以文武之徳怀迈世之略功济巴汉声畅华夏远近莫不归名每惟畴昔尝同大化吴札郑侨能喻斯好维不答书列营守险会不能克粮运县远将议还归而邓艾自隂平由景谷道傍入遂破诸葛瞻于緜竹后主请降于艾艾前据成都维等初闻瞻破或闻后主欲固守成都或闻欲东入吴或闻欲南入建宁于是引军由广汉郪道以审虚实寻被后主勅令乃投戈放甲诣会于涪军前将士咸怒抜刀斫石【干宝晋记云防谓维曰来何迟也维正色流涕曰今日见此为速矣会甚竒之】会厚待维等皆权还其印号节盖会与维出则同轝坐则同席谓长史杜预曰以伯约比中土名士公休太初不能胜也【世语曰时蜀官属皆天下英俊无出维右】会既构邓艾艾槛车徴因将维等诣成都自称益州牧以叛【汉晋春秋曰会隂懐异图维见而知其心谓可构成扰乱以图克复也乃诡说会曰闻君自淮南以来算无遗策晋道克昌皆君之力今复定蜀威徳振世民髙其功主畏其谋欲以此安归乎夫韩信不背汉于扰攘以见疑于既平大夫种不从范蠡于五湖卒伏剑而妄死彼岂闇主愚臣哉利害使之然也今君大功既立大徳已着何不法陶朱公泛舟絶迹全功保身登峨嵋之岭而从赤松游乎会曰君言远矣我不能行且为今之道或未尽于此也维曰其他则君智力之所能无烦于老夫矣由是情好欢甚华阳国志曰维教会诛北来诸将诸将既死徐欲杀会尽坑魏兵还复蜀祚密书与后主曰愿陛下忍数日之辱臣欲使社稷危而复安日月幽而复明孙盛晋阳秋曰盛以永和初从安西将军平蜀见诸故老及姜维既降之后密与刘禅表疏说欲伪服事钟会因杀之以复蜀土会事不防遂至泯灭蜀人于今伤之盛以为古人云非所困而困焉名必辱非所据而据焉身必危既辱且危死期将至其姜维之谓乎邓艾之入江油士众鲜少维进不能奋节緜竹之下退不能总帅五将拥卫蜀主思后图之计而乃反覆于逆顺之间希违情于难冀之会以衰弱之国而屡观兵于三秦已灭之邦冀理外之竒举不亦闇哉臣松之以为盛之讥维又为不当于时钟防大众既造剑阁与维诸将列营守险防不得进已议还计全蜀之功几乎立矣但邓艾诡道傍入出于其后诸葛瞻既败成都自溃维若回兵救内则会乘其背当时之势焉得两济而责维不能奋节緜竹拥卫蜀主非其理也会欲尽坑魏将以举大事授维重兵使为前驱若令魏将皆死兵事在维手杀会复蜀不为难也夫功成理外然后为竒不可以事有差牙而抑谓不然设使田单之计邂逅不会复可谓之愚闇哉】欲授维兵五万人使为前驱魏将士愤发杀会及维维妻子皆伏诛【世语曰维死时见剖胆如斗大】郤正著论论维曰姜伯约据上将之重处羣臣之右宅舍弊薄资财无余侧室无妾媵之防后庭无声乐之娱衣服取供舆马取备饮食节制不奢不约官给费用随手消尽察其所以然者非以激贪厉浊抑情自割也直谓如是为足不在多求凡人之谈常誉成毁败扶髙抑下咸以姜维投厝无所身死宗灭以是贬削不复料擿异乎春秋襃贬之义矣如姜维之乐学不倦清素节约自一时之仪表也【孙盛曰异哉郤氏之论也夫士虽百行操业万殊至于忠孝义节百行之冠冕也姜维防名魏室而外奔蜀朝违君徇利不可谓忠捐亲茍免不可谓孝害加旧邦不可谓义败不死难不可谓节且徳政未敷而疲民以逞居御侮之任而致敌防守于夫智勇莫可云也凡斯六者维无一焉实有魏之逋臣亡国之乱相而云人之仪表斯亦惑矣纵维好书而微自藻洁岂异夫盗者分财之义而程郑降阶之善也臣松之以为郤正此论取其可称不谓维始终行事皆可凖则也所云一时仪表止在好学与俭素耳本传及魏略皆云维本无叛心以急逼归蜀盛相讥贬惟可责其背母余既过苦又非所以难郤正也】维昔所俱至蜀梁绪官至大鸿胪尹赏执金吾梁防大长秋皆先蜀亡没
　　评曰蒋琬方整有威重费袆寛济而博爱咸承诸葛之成规因循而不革是以边境无虞邦家和一然犹未尽治小之宜居静之理也【臣松之以为蒋费为相克遵画一未尝徇功妄动有所亏防外却骆谷之师内保宁缉之实治小之宜居静之理何以过于此哉今议其未尽而不着其事故使览者不知所谓也】姜维粗有文武志立功名而翫众黩旅明断不周终致陨毙老子有云治大国者犹烹小鲜况于区区蕞尔而可屡扰乎哉【干宝曰姜维为蜀相国亡主辱弗之死而死于钟防之乱惜哉非死之难处死之难也是以古之烈士见危授命投节如归非不爱死也固知命之不长而惧不得其所也】












　　蜀志巻十四
　　蜀志卷十四考证
　　费袆由是众人莫不易观○太平御览无人字
　　魏降人郭脩在坐○监本讹作郭循今改正
　　姜维仕郡上计掾州郡为从事○州郡疑作州辟冀亦不入维○毛本维下多等字
　　与鎭西大将军胡济期会上邽○此胡济又一人非胡伟度也
　　维前住芒水○监本误作亡水杨戏传误同皆据邓艾传改正
　　平且重关鎭守以捍之○监本且误日今改正
　　傅佥格鬭而死注蜀命人代之○命宋本作令
　　吴札郑侨能喻斯好○郑侨监本误郑有今改正自称益州牧以叛注徐欲杀会尽坑魏兵还复蜀○监本误逺复蜀今改正
　　又注设使田单之计邂逅不防○不会元本作不集蜀志卷十四考证
　　钦定四库全书
　　蜀志卷十五
　　晋著作郎巴西中正安汉陈　寿撰
　　宋太中大夫国子博士闻喜裴松之注
　　邓芝　张翼　宗预【廖化】　杨戏【王嗣　常播衞继】
