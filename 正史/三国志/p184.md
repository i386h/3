<!-- { "loadSidebar": true } -->
　　吴志卷十四
　　晋著作郎巴西中正安汉陈　夀撰
　　宋太中大夫国子博士闻喜裴松之注
　　孙登　孙虑　孙和　孙霸　孙奋
　　孙登字子高权长子也魏黄初二年以权为吴王拜登东中郎将封万户侯登辞侯不受是嵗立登为太子选置师傅铨简秀士以为宾友于是诸葛恪张休顾谭陈表等以选入侍讲诗书出从骑射权欲登读汉书习知近代之事以张昭有师法重烦劳之乃令休从昭受读还以授登登待接寮属畧用布衣之礼与恪休谭等或同舆而载或共帐而寐太傅张温言于权曰夫中庶子官最亲密切问近对宜用隽徳于是乃用表等为中庶子后又以庶子礼拘复令整巾侍坐黄龙元年权称尊号立为皇太子以恪为左辅休右弼谭为辅正表为翼正都尉是为四友而谢景范慎刁羊衜等【衜音道】皆为宾客于是东宫号为多士【吴録曰慎字孝敬广陵人竭忠知己之君纒绵三益之友时人荣之著论二十篇名曰矫非后为侍中出补武昌左部督治军整顿孙晧移都甚惮之诏曰慎勲徳俱茂朕所敬慿宜登上公以副众望以为太尉慎自恨久为将遂托老耄军士恋之举营为之陨涕凤皇三年卒子耀嗣丹阳人衜南阳人吴书曰衜初为中庶子年二十时廷尉监隠蕃交结豪杰自卫将军全琮等皆倾心敬待惟衜及宣诏郎豫章杨廸拒絶不与通时人咸怪之而蕃后叛逆众乃服之江表传曰登使侍中胡综作宾友目曰英才卓越超逾伦匹则诸葛恪精识时机达幽究微则顾谭凝辨宏达言能释结则谢景究学甄微游夏同科则范慎衜乃私駮综曰元逊才而疏子嘿精而狠叔发辩而浮孝敬深而狭所言皆有指趣而衜卒以此言见咎不为恪等所亲后四人皆败吴人谓衜之言有徴位至桂阳太守卒】权迁都建业徴上大将军陆逊辅登镇武昌领宫府留事登或射猎当由径道常逺避良田不践苖稼至所顿息又择空闲之地其不欲烦民如此尝乗马出有弹丸过左右求之有一人操弹佩丸咸以为是辞对不服从者欲捶之登不聼使求过丸比之非类乃见释又失盛水金马盂觉得其主左右所为不忍致罚呼责数之长遣归家勑亲近勿言后弟虑卒权为之降损登昼夜兼行到赖乡自闻即时召见见权悲泣因谏曰虑寝疾不起此乃命也方今朔土未一四海喁喁天戴陛下而以下流之念减损太官殽馔过于礼制臣窃忧惶权纳其言为之加膳住十余日欲遣西还深自陈乞以久离定省子道有阙又陈陆逊忠勤无所顾忧权遂留焉嘉禾三年权征新城使登居守总知留事时年谷不丰颇有盗贼乃表定科令所以防御甚得止奸之要初登所生庶贱徐夫人少有母养之恩后徐氏以妬废处吴而歩夫人最宠歩氏有赐登不敢辞拜受而已徐氏使至所赐衣服必沐浴服之登将拜太子辞曰本立而道生欲立太子宜先立后权曰卿母安在对曰在吴权黙然【吴书曰弟和有宠于权登亲敬待之如足常有欲譲之心】立凡二十一年年三十三卒临终上疏曰臣以无状婴抱笃疾自省微劣惧卒陨毙臣不自惜念当委离供养埋胔后土长不复奉望宫省朝觐日月生无益于国死贻陛下重慼以此为哽结耳臣闻死生有命长短自天周晋顔回有上智之才而尚夭折况臣愚陋年过其夀生为国嗣没享荣祚于臣已多亦何悲恨哉方今大事未定逋寇未讨万国喁喁系命陛下危者望安乱者仰治愿陛下弃忘臣身割下流之恩修黄老之术笃养神光加羞珍膳广开神明之虑以定无穷之业则率土幸頼臣死无恨也皇子和仁孝聪哲徳行清茂宜早建置以系民望诸葛恪才畧博达噐任佐时张休顾谭谢景皆通敏有识断入宜委腹心出可为爪牙范慎华融矫矫壮节有国士之风羊衜辩防有专对之材刁优志履道真裴钦博记翰采足用蒋修虞飜志节分明凡此诸臣或宜廊庙或任将帅皆练时事明习法令守信固义有不可夺之志此皆陛下日月所照选置臣宫得与从事备知情素敢以陈闻臣重惟当今方外多虞师旅未休当厉六军以图进取军以人为众众以财为寳窃闻郡县颇有荒残民物凋弊奸乱萌生是以法令繁滋刑辟重切臣闻为政聼民律令与时推移诚宜与将相大臣详择时宜博采众议寛刑轻赋均息力役以顺民望陆逊忠勤于时出身忧国謇謇在公有匪躬之节诸葛瑾歩骘朱然全琮朱据吕岱吾粲阚泽严畯张承孙怡忠于为国通达治体可令陈上便宜蠲除苛烦爱养士马抚循百姓五年之外十年之内逺者归复近者尽力兵不血刃而大事可定也臣闻鸟之将死其鸣也哀人之将死其言也善故子嚢临终遗言戒时君子以为忠岂况臣登其能己乎愿陛下留意听采臣虽死之日犹生之年也既絶而后书闻权益以摧感言则陨涕是嵗赤乌四年也谢景时为豫章太守不胜哀情弃官奔赴拜表自劾权曰君与太子从事异于他吏使中使慰劳聼复本职发遣还郡諡登曰宣太子【吴书曰初葬句容置园邑奉守如法后三年改葬蒋陵】子璠希皆早卒次子英封吴侯五凤元年英以大将军孙峻擅权谋诛峻事觉自杀国除【吴厯曰孙和以无罪见杀众庶皆懐愤难前司马桓虑因此招合将吏欲共杀峻立英事觉皆见杀英实不知】谢景者字叔发南阳宛人在郡有治迹吏民称之以为前有顾邵其次即景数年卒官
　　孙虑字子智登弟也少敏惠有才艺权器爱之黄武七年封建昌侯后二年丞相雍等奏虑性聪体达所尚日新北方近汉宜进爵称王权未许久之尚书仆射存上疏曰帝王之兴莫不褒崇至亲以光羣后故鲁卫于周龙冠诸侯高帝五王封列于汉所以藩屏本朝为国镇卫建昌侯虑禀性聪敏才兼文武于古典制宜正名号陛下谦光未肯如旧羣寮大小咸用于邑方今奸寇恣雎金鼔未弭腹心爪牙惟亲与贤辄与丞相雍等议咸以虑宜为镇军大将军授任偏方以光大业权乃许之于是假节开府治半州【吴书载权诏曰期运扰乱凶邪肆虐威罚有序干戈不戢以虑气志休懿武畧夙昭必能为国佐定大业故授以上将之位显以殊特之荣宠以兵马之势委以偏方之任外欲威振敌虏厌难万里内欲镇抚逺近尉防将士诚虑建功立事竭命之秋也虑其内修文徳外经武训持盈若冲则满而不溢敬慎乃心无忝所受】虑以皇子之尊富于春秋逺近嫌其不能留意及至临事遵奉法度敬纳师友过于众望年二十嘉禾元年卒无子国除
