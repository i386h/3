<!-- { "loadSidebar": true } -->
　　二十年春正月天子立公中女为皇后省云中定襄五原朔方郡郡置一县领其民合以为新兴郡三月公西征张鲁至陈仓将自武都入氐氐人塞道先遣张郃朱灵等攻破之夏四月公自陈仓以出散闗至河池氐王窦茂众万余人恃险不服五月公攻屠之西平金城诸将麴演蒋石等共斩送韩遂首【典畧曰遂字文约始与同郡边章俱著名西州章为督军从事遂奉计诣京师何进宿闻其名特与相见遂说进使诛诸阉人进不从乃求归会凉州宋扬北宫玉等反举章遂为主章寻病卒遂为扬等所劫不得已遂阻兵为乱积三十二年至是乃死年七十余矣刘艾灵帝纪曰章一名元】秋七月公至阳平张鲁使弟衞与将杨昻等据阳平闗横山筑城十余里攻之不能拔乃引军还贼见大军退其守备解散公乃宻遣解高祚等乘险夜袭大破之斩其将杨任进攻卫卫等夜遁鲁溃奔巴中公军入南郑尽得鲁府库珍寳【魏书曰军自武都山行千里升降险阻军人劳苦公于是大飨莫不忘其劳】巴汉皆降复汉宁郡为汉中分汉中之安阳西城为西城郡置太守分锡上庸郡置都尉八月孙权围合肥张辽李典击破之九月巴七姓夷王朴胡賨邑侯杜濩举巴夷賨民来附【孙盛曰朴音浮濩音戸】于是分巴郡以胡为巴东太守濩为巴西太守皆封列侯天子命公承制封拜诸侯守相【孔衍汉魏春秋曰天子以公典任于外临事之赏或宜速疾乃命公得承制封拜诸侯守相诏曰夫军之大事在兹赏罚劝善惩恶宜不旋时故司马法曰赏不逾日者欲民速覩为善之利也昔在中兴邓禹入闗承制拜军祭酒李文为河东太守来歙又承制拜高峻为通路将军察其本传皆非先请明临事刻印也斯则世祖神明权达损益盖所用速示威懐而着鸿勲也其春秋之义大夫出疆有专命之事茍所以利社稷安国家而已况君秉任二伯师尹九有实征夷夏军行藩甸之外失得在于斯须之间停赏俟诏以滞世务固非朕之所图也自今已后临事所甄当加宠号者其便刻印章假授咸使忠义得相奬励勿有疑焉】冬十月始置名号侯至五大夫与旧列侯闗内侯凡六等以赏军功【魏书曰置名号侯爵十八级闗中侯爵十七级皆金印紫绶又置闗内外侯十六级铜印龟纽墨绶五大夫十五级铜印环纽亦墨绶皆不食租与旧列侯闗内侯凡六等臣松之以为今之虚封盖自此始】十一月鲁自巴中将其余众降封鲁及五子皆为列侯刘备袭刘璋取益州遂据巴中遣张郃击之十二月公自南郑还留夏侯渊屯汉中【是行也侍中王粲作五言诗以美其事曰从军有苦乐但问所从谁所从神且武安得久劳师相公征闗右赫怒振天威一举灭獯虏再举服羌夷西收边地贼忽若俯拾遗陈赏越山岳酒肉逾川坻军中多饶饫人马皆溢肥徒行兼乘还空出有余资拓土三千里徃反速如飞歌舞入邺城所愿获无违】
　　二十一年春二月公还邺【魏书曰辛未有司以太牢告至防勲于庙甲午始春祠令曰议者以为祠庙上殿当解履吾受锡命带劒不解履上殿今有事于庙而解履是尊先公而替王命敬祖父而简君王故吾不敢解履上殿也又临祭就洗以手拟水而不盥夫盥以洁为敬未闻拟向不盥之礼且祭神如神在故吾亲受水而盥也又降神礼讫下阶就幕而立须奏乐毕竟似若不愆烈祖迟祭不速讫也故吾坐俟乐阕送神乃起也受胙纳神以授侍中此为敬恭不终实也古者亲执祭事故吾亲纳于神终抱而归也仲尼曰虽违众吾从下诚哉斯言也】三月壬寅公亲耕籍田【魏书曰有司奏四时讲武于农隙汉承秦制三时不讲唯十月都试车马幸长水南门会五营士为八阵进退名曰乘之今金革未偃士民素习自今已后可无四时讲武但以立秋择吉日大朝车骑号曰治兵上合礼名下承汉制奏可】夏五月天子进公爵为魏王【献帝传载诏曰自古帝王虽号称相变爵等不同至乎褒崇元勲建立功徳光啓氏姓延于子孙庶姓之与亲岂有殊焉昔我圣祖受命剏业肇基造我区夏鉴古今之制通爵等之差尽封山川以立藩屏使异姓亲戚并列土地据国而王所以保乂天命安固万嗣歴世承平臣主无事世祖中兴而时有难易是以旷年数百无异姓诸侯王之位朕以不徳继序业遭率土分崩羣凶纵毒自西徂东辛苦卑约当此之际唯恐溺入于难以羞先帝之圣徳赖皇天之灵俾君秉义奋身震迅神武捍朕于艰难获保宗庙华夏遗民含气之伦莫不焉君勤过稷禹忠侔伊周而掩之以谦让守之以弥恭是以徃者初开魏国锡君土宇惧君之违命虑君之固辞故且懐志屈意封君为上公欲以钦顺高义须俟勲绩韩遂宋建南结巴蜀羣逆合从图危社稷君复命将龙骧虎奋枭其元首屠其窟栖暨至西征阳平之役亲擐甲胄深入险阻芟夷蝥贼殄其凶丑荡定西陲县旌万里声教逺振宁我区夏盖唐虞之盛三后树功文武之兴旦奭作辅二祖成业英豪佐命夫以圣哲之君事为己任犹锡土班瑞以报功臣岂有如朕寡徳仗君以济而赏典不丰将何以答神祗慰万民哉今进君爵为魏王使使持节行御史大夫宗正刘艾奉防玺土之社苴以白茅金虎符第一至第五竹使符第一至十君其正王位以丞相领冀州牧如故其上魏公玺绶符策敬服朕命简恤尔众克绥庶绩以扬我祖宗之休命魏王上书三辞诏三报不许又手诏曰大圣以功徳为高美以忠和为典训故剏业垂名使百世可希行道制义使力行可效是以勲烈无穷休光茂着稷契载元首之聪明周召因文武之智用虽经营庶官仰叹俯思其对岂有若君者哉朕惟古人之功美之如彼思君忠勤之绩茂之如此是以每将镂符析瑞陈礼命册寤寐慨然自忘守文之不徳焉今君重违朕命固辞恳切非所以称朕心而训后世也其抑志撙节勿复固辞四体书势序曰梁鹄以公为北部尉曹瞒传曰为尚书右丞司马建公所举及公为王召建公到邺与欢饮谓建公曰孤今日可复作尉否建公曰昔举大王时适可作尉耳王大笑建公名防司马宣王之父臣松之案司马彪序传建公不为右丞疑此不然而王隐晋书云赵王簒位欲尊祖为帝博士马平议称京兆府君昔举魏武帝为北部尉贼不犯界如此则为有征】代郡乌丸行单于普富卢与其侯王来朝天子命王女为公主食汤沐邑秋七月匈奴南单于呼厨泉将其名王来朝待以客礼遂留魏使右贤王去卑监其国八月以大理钟繇为相国【魏书曰始置奉常宗正官】冬十月治兵【魏书曰王亲执金皷以令进退】遂征孙权十一月至谯
　　二十二年春正月王军居巢二月进军屯江西郝谿权在濡须口筑城拒守遂逼攻之权退走三月王引军还留夏侯惇曹仁张辽等屯居巢夏四月天子命王设天子旌旗出入称警跸五月作泮宫六月以军师华歆为御史大夫【魏书曰初置卫尉官秋八月令曰昔伊击傅说出于贱人管仲桓公贼也皆用之以兴萧何曹参县吏也韩信陈平负污辱之名有见笑之耻卒能成就王业声着千载吴起贪将杀妻自信散金求官母死不归然在魏秦人不敢东向在楚则三晋不敢南谋今天下得无有至徳之人放在民间及果勇不顾临敌力战若文俗之吏高才异质或堪为将守负污辱之名见笑之行或不仁不孝而有治国用兵之术其各举所知勿有所遗】冬十月天子命王冕十有二旒乘金根车驾六马设五时副车以五官中郎将丕为魏太子刘备遣张飞马超吴兰等屯下辩遣曹洪拒之
　　二十三年春正月汉太医令吉本与少府耿纪司直韦晃等反攻许烧丞相长史王必营【魏武故事载令曰领长史王必是吾披荆棘时吏也忠能勤事心如铁石国之良吏也蹉跌久未辟之舍骐骥而弗乘焉遑遑而更求哉故教辟之已署所宜便以领长史统事如故】必与颍川典农中郎将严匡讨斩之【三辅决录注曰时有京兆金祎字徳祎自以世为汉臣自日防讨莽何罗忠诚显著名节累叶覩汉祚将移谓可季兴乃喟然发愤遂与耿纪韦晃吉本本子邈邈弟穆等结谋纪字季行少有美名为丞相掾王甚敬异之迁侍中守少府邈字文然穆字思然以祎慷慨有日防之风又与王必善因以闻之若杀必欲挟天子以攻魏南援刘备时闗羽彊盛而王在邺留必典兵督许中事文然等率杂人及家僮千余人夜烧门攻必祎遣人为内应射必中肩必不知攻者为谁以素与祎善走投祎夜唤徳祎祎家不知是必谓为文然等错应曰王长史已死乎卿曹事立矣必乃更他路奔或曰必欲投祎其帐下督谓必曰今日事竟知谁门而投入乎扶必奔南城会天明必犹在文然等众散故败后十余日必竟以创死献帝春秋曰收纪晃等将斩之纪呼魏王名曰恨吾不自生意竟为羣儿所误耳晃顿首搏颊以至于死山阳公载记曰王闻王必死盛怒召汉百官诣邺令救火者左不救火者右众人以为救火者必无罪皆附左王以为不救火者非助乱救火乃实贼也皆杀之】曹洪破吴兰斩其将任防等五月张飞马超走汉中阴平氐强端斩吴兰传其首夏四月代郡上谷乌丸无臣氐等叛遣鄢陵侯彰讨破之【魏书载王令曰去冬天降疫疠民有凋伤军兴于外垦田损少吾甚忧之其令吏民男女女年七十已上无夫子若年十二已下无父母兄弟及目无所见手不能作足不能行而无妻子父兄产业者廪食终身幼者至十二止贫穷不能自赡者随口给贷老耄须待养者年九十已上复不事家一人】六月令曰古之葬者必居瘠薄之地其规西门豹祠西原上为寿陵因高为基不封不树周礼人掌公墓之地凡诸侯居左右以前卿大夫居后汉制亦谓之陪陵其公卿大臣列将有功者宜陪寿陵其广为兆域使足相容秋七月治兵遂西征刘备九月至长安冬十月宛守将侯音等反执南阳太守劫畧民吏保宛初曹仁讨闗羽屯樊城是月使仁围宛
