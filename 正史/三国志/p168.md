<!-- { "loadSidebar": true } -->
　　歩骘字子山临淮淮隂人也【呉书曰晋有大夫杨食采于歩后有歩叔与七十子师事仲尼秦汉之际有为将军者以功封淮隂侯骘其后也】世乱避难江东单身穷困与广陵卫旌同年相善俱以种自给昼勤四体夜诵经传【呉书曰骘博硏道艺靡不贯览性寛雅沈深能降志辱身】会稽焦征羌郡之豪族【呉录曰征羌名矫尝为征羌令】人客放纵骘与旌求食其地惧为所侵乃共修刺奉以献征羌征羌方在内卧驻之移时旌欲委去骘止之曰夲所以来畏其彊也而今舍去欲以为高祗结怨耳良久征羌开牖见之身隐几坐帐中设席致地坐骘旌于牖外旌愈耻之骘辞色自若征羌作食身享大案殽膳重防以小盘饭与骘旌惟菜茹而已旌不能食骘极饭致饱乃辞出旌怒骘曰何能忍此骘曰吾等贫贱是以主人以贫贱遇之固其宜也当何所耻【呉录曰卫旌字子旗官至尚书】孙权为讨虏将军召骘为主记【呉书曰嵗余骘以疾免与琅邪诸葛瑾彭城严畯俱游吴中并着声名为当时英俊】除海盐长还辟车骑将军东曹掾【呉书曰权为徐州牧以骘为治中从事举茂才】建安十五年出领鄱阳太守嵗中徙交州刺史立武中郎将领武射吏千人便道南行眀年追拜使持节征南中郎将刘表所置苍梧太守呉巨隂懐异心外附内违骘降意懐诱请与相见因斩狥之威声大震士燮兄弟相率供命南土之宾自此始也益州大姓雍闿等杀蜀所署太守正昻与燮相闻求欲内附骘因承制遣使宣恩抚纳由是加拜平戎将军封广信侯延康元年权遣吕岱代骘骘将交州义士万人出长沙会刘备东下武陵蛮夷蠢动权遂命骘上益阳备既败绩而零桂诸郡犹相惊扰处处阻兵骘周旋征讨皆平之黄武二年迁右将军左防军改封临湘侯五年假节徙屯沤口权称尊号拜骠骑将军领冀州牧是嵗都督西陵代陆逊抚二境顷以冀州在蜀分觧牧职时权太子登驻武昌爱人好善与骘书曰夫贤人君子所以兴隆大化佐理时务者也受性闇蔽不逹道数虽实区区欲尽心于眀徳归分于君子至于逺近士人先后之宜犹或焉未之能详传曰爱之能勿劳乎忠焉能勿诲乎斯其义也岂非所望于君子哉骘于是条于时事在荆州界者诸葛瑾陆逊朱然程普潘濬裴夏侯承衞旌李肃【呉书曰肃字伟恭南阳人少以才闻善论议臧否得中甄竒录异荐述后进题目品藻曲冇条贯众人以此服之权擢以为选举号为得才求出补吏为桂阳太守吏民悦服征为卿会卒知与不知并痛惜焉】周条石干十一人甄别行状因上疏奬劝曰臣闻人君不亲小事百官有司各任其职故舜命九贤则无所用心弹五之琴咏南风之诗不下堂庙而天下治也齐桓用管仲被髪载车齐国既治又致匡合近汉髙祖擥三杰以兴帝业西楚失雄俊以丧成功汲黯在朝淮南寝谋郅都守边匃奴窜迹故贤人所在折冲万里信国家之利器崇替之所由也方今王化未被于汉北河洛之濵尚有僭逆之丑诚擥英雄拔俊任贤之时也愿眀太子重以经意则天下幸甚后中书吕壹典校文书多所纠举骘上疏曰伏闻诸典校擿抉细微吹毛求瑕重案深诬趋欲防人以成威福无罪无辜横受大刑是以使民局天蹐地谁不战栗昔之狱官惟贤是任故臯陶作士吕侯赎刑张于廷尉民无寃枉休泰之祚实由此兴今之小臣动与古异狱以贿成轻忽人命归咎于上为国速怨夫一人吁嗟王道为亏甚可仇疾眀徳慎罚哲人惟刑书传所羙自今蔽狱都下则宜谘顾雍武昌则陆逊潘濬平心专意务在得情骘党神明受罪何恨又曰天子父天母地故宫室百官动法列宿若施政令钦顺时节官得其人则隂阳和平七曜循度至于今日官寮多阙虽有大臣复不信任如此天地焉得无变故频年枯旱亢阳之应也又嘉禾六年五月十四日赤乌二年正月一日及二十七日地皆震动地隂类臣之象隂气盛故动臣下专政之故也夫天地见异所以警悟人主可不深思其意哉又曰丞相顾雍上大将军陆逊太常潘濬忧深责重志在竭诚夙夜兢兢寝食不宁念欲安国利民建久长之计可谓心膂股肱社稷之臣矣宜各委任不使他官监其所司责其成效课其负殿此三臣者思虑不到则已岂敢专擅威福欺负所天乎又曰县赏以显善设刑以威奸任贤而使能审眀于法术则何功而不成何事而不辨何听而不闻何视而不覩哉若今郡守百里皆各得其人共相经纬如是庶政岂不康哉窃闻诸县并有备吏吏多民烦俗以之但小人因缘衔命不务奉公而作威福无益视听更为民害愚以为可一切罢省权亦觉悟遂诛吕壹骘前后荐逹屈滞救觧患难书数十上权虽不能悉纳然时采其言多防济頼【呉录云骘表言曰北降人王潜等説北相部伍图以东向多作布囊欲以盛沙塞江以大向荆州夫备不预设难以应卒宜为之防权曰此曹衰弱何能有图必不敢来若不如孤言当以牛千头为君作主人后冇吕范诸葛恪为説骘所言云每读歩骘表輙失笑此江与开辟俱生寕有可以沙嚢塞埋也】赤乌九年代陆逊为丞相犹诲育门生手不释书被服居处有如儒生然门内妻妾服饰奢绮颇以此见讥在西陵二十年邻敌敬其威信性寛得众喜怒不形于声色而外内肃然十一年卒子恊嗣统骘所领加抚军将军恊卒子玑嗣侯协弟阐继业为西陵督加昭武将军封西亭侯凤皇元年召为绕帐督阐累世在西陵卒被征命自以失职又惧有谗祸于是据城降晋遣玑与弟璿诣洛阳为任晋以阐为都督西陵诸军事卫将军仪同三司加侍中假节领交州牧封宜都公玑监江陵诸军事左将军加散骑常侍领庐陵太守改封江陵侯璿给事中宣威将军封都乡侯命车骑将军羊祜荆州刺史杨肇往赴救阐孙晧使陆抗西行祜等遁退抗防城斩阐等歩氏泯灭惟璿绍祀颍川周昭著书称歩骘及严畯等曰古今贤士大夫所以失名丧身倾家害国者其由非一也然要其大归摠其常患四者而已急论议一也争名势二也重朋党三也务欲速四也急论议则伤人争名势则败友重朋党则蔽主务欲速则失徳此四者不除未有能全也当世君子能不然者亦比有之岂独古人乎然论其絶异未若顾豫章诸葛使君歩丞相严卫尉张奋威之为羙也论语言夫子恂恂然善诱人又曰成人之羙不成人之恶豫章有之矣望之俨然即之也温聴其言也厉使君体之矣恭而安威而不猛丞相履之矣学不求禄心无茍得卫尉奋威蹈之矣此五君者虽徳实有差轻重不同至于趋舍大检不犯四者俱一揆也昔丁谞出于孤家吾粲由于牧防豫章扬其善以并陆全之列是以人无幽滞而风俗厚焉使君丞相卫尉三君昔以布衣俱相友善诸论者因各叙其优劣初先卫尉次丞相而后有使君也其后并事眀主经营世务出处之才有不同先后之名须反其初此世常人所决勤薄也至于三君分好卒无亏损岂非古人交防又鲁横江昔杖万兵屯据陆口当世之羙业也能与不能孰不愿焉而横江既亡卫尉应其选自以才非将帅深辞固让终于不就后徙九列迁典八座荣不足以自曜禄不足以自奉至于二君皆位为上将穷富极贵卫尉既无求欲二君又不称荐各守所志保其名好孔子曰君子矜而不争羣而不党斯有风矣又奋威之名亦三君之次也当一方之戍受上将之任与使君丞相不异也然歴国事论功劳实有先后故爵位之荣殊焉而奋威将处此决能眀其部分心无失道之欲事无充诎之求每升朝堂循礼而动辞气謇謇罔不惟忠叔嗣虽亲贵言忧其败蔡文至虽疏贱谈称其贤女配太子受礼若吊慷忾之趋惟笃人物成败得失皆如所虑可谓守道见防好古之士也若乃经国家当军旅于驰骛之际立霸王之功此五者未为过人至其纯粹履道求不茍得升降当世保全名行邈然絶俗实有所师故粗论其事以示后之君子周昭者字恭逺与韦曜薛莹华覈并述吴书后为中书郎坐事下狱覈表救之孙休不聴遂伏法云
　　评曰张昭受遗辅佐功勲克举忠謇方直动不为已而以严见惮以高见外既不处宰相又不登师保从容闾巷养老而已以此眀权之不及策也顾雍依杖素业而将之智局故能究极荣位诸葛瑾歩骘并以徳度规检见器当世张承顾邵虚心长者好尚人物周昭之论称之甚羙故详录焉谭献纳在公有忠贞之节休承修志咸庶为善爱恶相攻流播南裔哀哉
　　呉志卷七
　　呉志卷七考证
　　张昭孤岂为子布有爱乎领丞相事烦而此公性刚○领通鉴作顾
　　造作攻城大攻车○下攻字疑衍
　　顾雍雍从学琴书注故雍与伯喈同名由此也○毛夲无由此二字
　　吕壹秦博为中书典校诸官府及州郡文书○官府毛夲作宫府
　　官有正法何至于此注是以潘濬欲同手剑之以除国患○欲同手剑之宋夲作欲因会手剑之
　　邵字孝则○太平御览作孝时
　　或言议而去或结厚而别○世説注作或讽议而去或结友而别
　　阳羡张秉生于庶民○太平御览作生于民庶
　　乌程吾粲○毛夲作呉粲何焯曰古书吾邱寿王多作虞邱而虞仲亦作呉仲庾信作呉明彻墓志用吾彦事对呉起据此则吾与呉同
　　从中庶子转辅正都尉注太傅诸葛恪等雄奇葢众○等宋夲作以
　　还屯军章阮○章阮宋夲作章阬
　　诸葛瑾琅邪阳都人也注时人谓之诸葛○广韵注作时人谓徙居者为诸葛
　　又注葛婴为陈渉将军有功而诛孝文帝追录其孙诸县侯因并氏焉○何焯曰按孝文时侯者十人无姓葛者髙祖封乐毅后于一乡婴何功徳而其孙乃食一县此风俗通传闻之谬也
　　易于反掌注纾曹公移都之计○各夲纾俱作行今改正【臣龙官】按当作纾当日云长威震华夏孟徳恐惧欲迁都以避之今荆州为权所破羽死而操安迁都之计可以缓也
　　比清论有以保分○保分册府作保全
　　比之于操万不及也○比疑作丕
　　歩骘权遂命骘上益阳○遂监夲讹作逆今改正卫旌李肃注权擢以为选举号为得才○太平御览以为下多选曹尚书四字
　　多蒙济頼注后有吕范诸葛恪为説骘所言○有疑作与
　　叔嗣虽亲贵言忧其败蔡文至虽疎贱谈称其贤○【臣明楷】按传称张承能甄识人物拔彭城蔡欵又言终败诸葛氏者元逊也叔嗣承弟休之字传无忧败之文叔嗣二字当作元逊蔡文至即蔡欵呉录云欵字文徳此作文至即名求义作文至于欵更协文徳误也
　　周昭之论称之甚羙故详录焉○详监夲误作辞今改正


　　呉志卷七考证
　　钦定四库全书
　　呉志卷八
　　晋著作郎巴西中正安汉陈　寿撰
　　宋太中大夫国子博士闻喜裴松之注
　　张纮【子　子尚】　严畯【裴】　程秉【征崇】
　　阚泽【唐固】　薛综【子翊　莹】
