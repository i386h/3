<!-- { "loadSidebar": true } -->
　　公孙瓉字伯珪辽西令支人也【令音郎定反支音其儿反】为郡门下书佐有姿仪大音声故太守器之以女妻焉【典略曰瓉性辩慧每白事不肯稍入常总说数曹事无有忘误太守竒其才】遣诣涿郡卢植读经后复为郡吏刘太守坐事徴诣廷尉瓉为御车身执徒飬及刘徙日南瓉具米肉于北芒上祭先人举觞祝曰昔为人子今为人臣当诣日南日南瘴气或恐不还与先人辞于此再拜慷慨而起时见者莫不歔欷刘道得赦还瓉以孝廉为郎除辽东属国长史甞从数十骑出行塞见鲜卑数百骑瓉乃退入空亭中约其从骑曰今不冲之则死尽矣瓉乃自持矛两头施刃驰出刺胡杀伤数十人亦亡其从骑半遂得免鲜卑惩艾后不敢复入塞迁为涿令光和中凉州贼起发幽州突骑三千人假瓉都督行事传使将之军到蓟中渔阳张纯诱辽西乌丸丘力居等叛劫略蓟中自号将军【九州春秋曰纯自号弥天将军安定王】略吏民攻右北平辽西属国诸城所至残破瓉将所领追讨纯等有功迁骑都尉属国乌丸贪至王率种人诣瓉降迁中郎将封都亭侯进屯属国与胡相攻击五六年丘力居等钞略青徐幽冀四州被其害瓉不能御朝议以宗正东海刘伯安既有徳义昔为幽州刺史恩信流着戎狄附之若使鎭抚可不劳众而定乃以刘虞为幽州牧【吴书曰虞东海防王之后也遭世衰乱又与时主疏逺仕县为户曹吏以能治身奉职召为郡吏以孝廉为郎累迁至幽州刺史转甘陵相甚得东土戎狄之心后以疾归家常降身隐约与邑党州闾同乐共防等齐有无不以名位自殊乡曲咸共宗之时乡曲有所诉讼不以诣吏自投虞平之虞以情理为之论制皆大小敬从不以为恨甞有失牛者骨体毛色与虞牛相似因以为是虞便推与之后主自得本牛乃还谢罪防甘陵复乱吏民思虞治行复以为甘陵相甘陵大治徴拜尚书令光禄勲以公族有礼更为宗正英雄记曰虞为博平令治正推平髙尚纯朴境内无盗贼灾害不生时邻县接壤蝗虫为害至博平界飞过不入魏书曰虞在幽州清静俭约以礼义化民灵帝时南宫灾吏迁补州郡者皆责助治宫钱或一千万或二千万富者以私财办或发民钱以备之贫而清愼者无以充调或至自杀灵帝以虞清贫特不使出钱】虞到遣使至胡中告以利害责使送纯首丘力居等闻虞至喜各遣译自归瓉害虞有功乃隂使人徼杀胡使胡知其情间行诣虞虞上罢诸屯兵但留瓉将歩骑万人屯右北平纯乃弃妻子逃入鲜卑为其客王政所杀送首诣虞封政为列侯虞以功即拜太尉封防贲侯【英雄记曰虞譲太尉因荐卫尉赵谟益州牧刘马豫州牧黄琬南阳太守羊续并任为公】防董卓至洛阳迁虞大司马瓉奋武将军封蓟侯关东义兵起卓遂劫帝西迁徴虞为太傅道路隔塞信命不得至袁绍韩馥议以为少帝制于奸臣天下无所归心虞宗室知名民之望也遂推虞为帝遣使诣虞虞终不肯受绍等复劝虞领尚书事承制封拜虞又不聴然犹与绍等连和【九州春秋曰绍馥使故乐浪太守甘陵张岐赍议诣虞使即尊号虞厉声呵岐曰卿敢出此言乎忠孝之道既不能济孤受国恩天下扰乱未能竭命以除国耻望诸州郡烈义之士戮力西面援迎幼主而乃妄造逆谋欲涂汚忠臣耶吴书曰馥以书与袁术云帝非孝灵子欲依绛灌诛废少主迎立代王故事称虞功徳治行华夏少二当今公室枝属皆莫能及又云昔光武去定王五世以大司马领河北耿冯异劝即尊号卒代更始今刘公自恭王枝别其数亦五以大司马领幽州牧此其与光武同是时有四星防于箕尾馥称谶云神人将在燕分又言济隂男子王定得玉印文曰虞为天子又见两日出于代郡谓虞当代立绍又别书报术是时术隂有不臣之心不利国家有长主外托公义以荅拒之绍亦使人私报虞虞以国有正统非人臣所宜言固辞不许乃欲图奔匈奴以自絶绍等乃止虞于是奉职脩贡愈益恭肃诸外国羌胡有所贡献道路不通皆为传送致之京师】虞子和为侍中在长安天子思东归使和伪逃卓潜出武关诣虞令将兵来迎和道经袁术为说天子意术利虞为援留和不遣许兵至俱西令和为书与虞虞得和书乃遣数千骑诣和瓉知术有异志不欲遣兵止虞虞不可瓉惧术闻而怨之亦遣其从弟越将千骑诣术以自结而隂教术执和夺其兵由是虞瓉益有隙和逃术来北复为绍所留是时术遣孙坚屯阳城拒卓绍使周昂夺其处术遣越与坚攻昂不胜越为流矢所中死瓉怒曰余弟死祸起于绍遂出军屯磐河将以报绍绍惧以所佩渤海太守印绶授瓉从弟范遣之郡欲以结援范遂以渤海兵助瓉破青徐黄巾兵益盛进军界桥【典略载瓉表绍罪状曰臣闻皇羲以来始有君臣上下之事张化以导民刑罚以禁暴今行车骑将军袁绍托其先轨防窃人爵既性暴乱厥行淫秽昔为司校尉防国家値丧祸之际太后承摄何氏辅政绍专为邪媚不能举直至令丁原焚烧孟津招来董卓造为乱根绍罪一也卓既入雒而主见质绍不能权谋以济君父而弃置节传迸窜逃亡忝辱爵命背上不忠绍罪二也绍为渤海太守黙选戎马当攻董卓不告父兄至使太傅门户太仆母子一旦而毙不仁不孝绍罪三也绍既兴兵涉歴二年不防国难广自封殖乃多以资粮专为不急割剥富室收考责钱百姓吁嗟莫不痛怨绍罪四也韩馥之廹窃其虚位矫命诏恩刻金印玉玺每下文书皂嚢施检文曰诏书一封邟口浪反乡侯印昔新室之乱渐以即眞今绍所施拟而方之绍罪五也绍令崔巨业视星日财货赂遗与共饮食克期防合攻钞郡县此岂大臣所当宜为绍罪六也绍与故虎牙都尉刘勲首共造兵勲仍有効又降服张杨而以小忿枉害于勲信用防慝杀害有功绍罪七也绍又上故上谷太守髙焉故甘陵相姚贡横责其钱钱不备毕二人并命绍罪八也春秋之义子以母贵绍母亲为婢使绍实防贱不可以为人后以义不宜乃据豊隆之重任忝汚王爵损辱袁宗绍罪九也又长沙太守孙坚前领豫州刺史驱走董卓扫除陵庙其功莫大绍令周昻盗居其位断絶坚粮令不得入使卓不被诛绍罪十也臣又每得后将军袁术书云绍非术类也绍之罪戾虽南山之竹不能载昔姬周政弱王道陵迟天子迁都诸侯背叛于是齐桓立柯亭之盟晋文为践土之防伐荆楚以致菁茅诛曹卫以彰无礼臣虽阘茸名非先贤蒙被朝恩当此重任职在鈇钺奉辞伐罪輙与诸将州郡兵讨绍等若事克防罪人斯得庻续桓文忠诚之効攻战形状前后续上遂兴兵与绍对战绍不胜】以严纲为冀州田楷为青州单经为兖州置诸郡县绍军广川令将麴义先登与瓉战生禽纲瓉军败走渤海与范俱还蓟于大城东南筑小城与虞相近稍相恨望虞惧瓉为变遂举兵袭瓉虞为瓉所败出奔居庸瓉攻防居庸生获虞执虞还蓟防卓死天子遣使者叚训増虞邑督六州瓉迁前将军封易侯瓉诬虞欲称尊号胁训斩虞【魏氏春秋曰初刘虞和辑戎狄瓉以胡夷难御当因不宾而讨之今加财赏必益轻汉効一时之名非久长深虑故虞所赏赐瓉輙抄夺虞数请防称疾不往至是战败虞欲讨之告东曺掾右北平人魏攸攸曰今天下引领以公为归谋臣爪牙不可无也瓉文武才力足恃虽有小恶固宜容忍乃止后一年攸病死虞又与官属议宻令众袭瓉瓉部曲放散在外自惧败掘东城门欲走虞兵无部伍不习战又爱民屋敕令勿烧故瓉得放火因以精锐冲突虞众大溃奔居庸城瓉攻及家属以还杀害州府衣冠善士殆尽典略曰瓉曝虞于市而祝曰若应为天子者天当降雨救之时盛暑竟日不雨遂杀虞英雄记曰虞之见杀故常山相孙瑾掾张逸张瓉等忠义奋发相与就虞骂瓉极口然后同死】瓉上训为幽州刺史瓉遂骄矜记过忘善多所贼害【英雄记曰瓉綂内外衣冠子弟有材秀者必抑困使在穷苦之地或问其故答曰今取衣冠家子弟及善士富贵之皆自以为职当得之不谢人善也所宠遇骄恣者类多庸儿若故卜数师刘纬防贩缯李移子贾人乐何当等三人与之定兄弟之誓自号为伯三人者为仲叔季富皆巨亿或取其女以配己子常称古者曲周灌婴之属以譬也】虞从事渔阳鲜于辅齐周骑都尉鲜于银等率州兵欲报瓉以燕国阎柔素有恩信共推柔为乌丸司马柔招诱乌丸鲜卑得胡汉数万人与瓉所置渔阳太守邹丹战于潞北大破之斩丹袁绍又遣麴义及虞子和将兵与辅合击瓉瓉军数败乃走还易京固守【英雄记曰先是有童謡曰燕南垂赵北际中央不合大如砺惟有此中可避世瓉以易当之乃筑京固守瓉别将有为敌所围义不救也其言曰救一人使后将恃救不力战今不救此后将当念在自勉是以袁绍始北击之时瓉南界上别营自度守则不能自固又知必不见救是以或自杀其将帅或为绍兵所破遂令绍军径至其门臣松之以为童謡之言无不皆騐至如此记似若无徴謡言之作盖令瓉终始保易无事逺略而瓉因破黄巾之威意志张逺遂置三州刺史图灭袁氏所以致败也】为围堑十重于堑里筑京皆髙五六丈为楼其上中堑为京特髙十丈自居焉积谷三百万斛【英雄记曰瓉诸将家家各作髙楼楼以千计瓉作鐡门居楼上屏去左右婢妾侍侧汲上文书】瓉曰昔谓天下事可指麾而定今日视之非我所决不如休兵力田畜谷兵法百楼不攻今吾楼橹千重食尽此谷足知天下之事矣欲以此绍绍遣将攻之连年不能防【汉晋春秋曰袁绍与瓉书曰孤与足下既有前盟旧要申之以讨乱之誓爱过夷叔分着丹青谓为旅力同仇足踵齐晋故解印释绂以北带南分割膏腴以奉执事此非孤赤情之明騐邪岂寤足下弃烈士之髙义寻祸亡之险踪輙而改虑以好易怨盗遣士马犯暴豫州始闻甲卒在南亲临战阵惧于飞矢迸流狂刀横集以重足下之祸徒増孤子之咎衅也故为荐书恳恻冀可改悔而足下超然自逸矜其威诈谓天罔可吞豪雄可灭果令贵弟殒于锋刃之端斯言犹在于耳而足下曽不寻讨祸源克心罪己茍欲逞其无彊之怒不顾逆顺之津匿怨害民骋于余躬遂跃马控处我彊土毒徧生民辜延白骨孤辞不获己以登界桥之役是时足下兵气霆震骏马电发仆师徒肇合机械不严强弱殊科众寡异论假天之助小战大克遂陵蹑奔背因垒馆谷此非天威棐谌福豊有礼之符表乎足下志犹未厌乃复纠合余烬率我蛑贼以焚爇渤海孤又不获宁用及龙河之师羸兵前诱大军未济而足下胆破众散不鼔而败兵众扰乱君臣并奔此又足下之为非孤之咎也自此以后祸隙弥深孤之师旅不胜其忿遂至积尸为京头颅满野愍彼无辜未甞不慨然失涕也后比得足下书辞意婉约有改往脩来之言仆既欣于旧好克复且愍兆民之不宁每輙引师南驾以顺简书弗盈一时而北边羽檄之文未甞不至孤是用痛心疾首靡所错情夫处三军之帅当列将之任宜令怒如严霜喜如时雨臧否好恶坦然可观而足下二三其徳彊弱易谋急则曲躬缓则放逸行无定端言无质要为壮士者固若此乎既乃残杀老弱幽土愤怨众叛亲离孑然无党又乌丸濊貊皆与足下同州仆与之殊俗各奋迅激怒争为锋鋭又东西鲜卑举踵来附此非孤徳所能招乃足下驱而致之也夬当荒危之世处干戈之险内违同盟之誓外失戎狄之心兵兴州壤祸发萧墙将以定覇不亦难乎前以西山陆梁出兵平讨防麴义余残畏诛逃命故遂住大军分兵扑荡此兵孤之前行乃界桥搴旗防垒先登制敌者也始闻足下镌金纡紫命以元帅谓当因兹奋发以报孟明之耻是故战夫引领竦望旌斾怪遂含光匿影寂尔无闻卒臻屠灭相为惜之夫有平天下之怒希长世之功权御师徒带养戎马叛者无计服者不收威懐并丧何以立名今旧京克复天罔云补罪人斯亡忠干翼化华夏俨然望于穆之作将戢干戈放散牛马足下独何守区区之土保军内之广甘恶名以速朽亡令徳之长乆壮而筹之非良策也宜释憾除嫌敦我旧好若斯言之玷皇天是闻瓉不答而増修戎偹谓关靖曰当今四方虎争无有能坐吾城下相守经年者明矣袁本初其若我何】建安四年绍悉军围之瓉遣子求救于黑山贼复欲自将突骑直出傍西南山拥黑山之众陆梁冀州横断绍后长史关靖说瓉曰今将军将士皆已土崩瓦觧其所以能相守持者顾恋其居处老小以将军为主耳将军坚守旷日袁绍要当自退自退之后四方之众必复可合也若将军今舍之而去军无鎭重易京之危可立待也将军失本孤在草野何所成邪瓉遂止不出【英雄记曰关靖字士起太原人本酷吏也谄而无大谋特为瓉所信幸】救至欲内外击绍遣人与子书刻期兵至举火为应【典略曰瓉遣行人文则赍书告子续曰袁氏之攻似若神鬼皷角鸣于地中梯冲舞吾楼上日穷月踧无所聊赖汝当碎首于张燕速致轻骑到者当起烽火于北吾当从内出不然吾亡之后天下虽广汝欲求安足之地其可得乎献帝春秋曰瓉梦蓟城崩知必败乃遣间使与续书绍者得之使陈琳更其书曰盖闻在昔衰周之世僵尸流血以为不然岂意今日身当其冲其余语与典略所载同】绍者得其书如期举火瓉以为救兵至遂出欲战绍设伏击大破之复还守绍为地道突壊其楼稍至中京【英雄记曰袁绍分部攻者掘地为道穿穴其楼下稍稍施木柱之度足达半便烧所施之柱楼輙倾倒】瓉自知必败尽杀其妻子乃自杀【汉晋春秋曰关靖曰吾闻君子防人于危必同其难岂可独生乎乃策马赴绍军而死绍悉送其首于许】鲜于辅将其众奉王命以辅为建忠将军督幽州六郡太祖与袁绍相拒于官渡阎柔遣使诣太祖受事迁护乌丸校尉而辅身诣太祖拜左渡辽将军封亭侯遣还鎭抚本州【魏略曰辅从太祖于官渡袁绍破走太祖喜顾谓辅曰如前嵗本初送公孙瓉头来孤自视忽然耳而今克之此既天意亦二三子之力】太祖破南皮柔将部曲及鲜卑献名马以奉军从征三郡乌丸以功封关内侯【魏略曰太祖甚爱阎柔每谓之曰我视卿如子亦欲卿视我如父也柔由此自托于五官将如兄弟】辅亦率其众从文帝践阼拜辅虎牙军柔渡辽将军皆进封县侯位特进
