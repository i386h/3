<!-- { "loadSidebar": true } -->
　　二年春正月乙丑镇东将军毌丘俭扬州刺史文钦反戊戌大将军司马景王征之癸未车骑将军郭淮薨闰月己亥破钦于乐嘉钦遁走遂奔吴甲辰安风淮津都尉斩俭传首京都【世语曰大将军奉天子征俭至项俭既破天子先还臣松之检诸书都无此事至诸葛诞反司马文王始挟太后及帝与俱行耳故发诏引汉二祖及明帝亲征以为前比知明帝已后始有此行也案张璠虞溥郭颁皆晋之令史璠颁出为官长溥鄱阳内史璠撰后汉纪虽以未成辞藻可观溥着江表传亦粗有条贯惟颁撰魏晋世语蹇乏全无宫商最为鄙劣以时有异事故颇行于世干宝孙盛等多采其言以为晋书其中虗错如此者往往而有之】壬子复特赦淮南士民诸为俭钦所诖误者以鎭南将军诸葛诞为鎭东大将军司马景王薨于许昌二月丁巳以卫将军司马文王为大将军録尚书事甲子吴大将孙峻等众号十万至寿春诸葛诞拒击破之斩吴左将军留赞献捷于京都三月立皇后卞氏大赦夏四月甲寅封后父卞隆为列侯甲戌以征南大将军王昶为骠骑将军秋七月以征东大将军胡遵为卫将军镇东大将军诸葛诞为征东大将军八月辛亥蜀大将军姜维寇狄道雍州刺史王经与战洮西经大败还保狄道城辛未以长水校尉邓艾行安西将军与征西将军陈泰并力拒维戊辰复遣太尉司马孚为后继九月庚子讲尚书业终赐执经亲授者司空郑冲侍中郑小同等各有差甲辰姜维退还冬十月诏曰朕以寡徳不能式遏寇虐乃令蜀贼陆梁边陲洮西之战至取负败将士死亡计以千数或没命战塲寃防不反或牵掣虏手流离异域吾深痛愍为之悼心其令所在郡典农及安抚夷二防军各部大吏慰卹其门户无差赋役一年其力战死事者皆如旧科勿有所漏十一月甲午以陇右四郡及金城连年受敌或亡叛投贼其亲戚留在本土者不安皆特赦之癸丑诏曰往者洮西之战将吏士民或临阵战亡或沉溺洮水骸骨不收弃于原野吾常痛之其告征西将军安西将军各令部人于战处及水次钩求尸防收敛藏埋以慰存亡甘露元年春正月辛丑青龙见轵县井中乙巳沛王林薨【魏氏春秋曰二月丙辰帝宴羣臣于太极东堂与侍中荀顗尚书崔赞袁亮钟毓给事中中书令虞松等并讲述礼典遂言帝王优劣之差帝慕夏少康因问顗等曰有夏既衰后相殆灭少康收集夏众复禹之绩高祖拔起陇畆驱帅豪儁芟夷秦项包举防内斯二主可谓殊才异畧命世大贤者也考其功德谁宜为先顗等对曰夫天下重器王者天授圣德应期然后能受命创业至于阶缘前绪兴复旧绩造之与因难易不同少康功德虽美犹为中兴之君与世祖同流可也至如高祖臣等以为优帝曰自古帝王功徳言行互有高下未必创业者皆优绍继者咸劣也汤武高祖虽俱受命贤圣之分所觉县殊少康殷宗中兴之美夏啓周成守文之盛论徳较实方诸汉祖吾见其优未闻其劣顾所遇之时殊故所名之功异耳少康生于灭亡之余降为诸侯之隶崎岖逃难仅以身免能布其德而兆其谋卒灭过戈克复禹绩祀夏配天不失旧物非至德仁岂济斯勲汉祖因土崩之势仗一时之权专任智力以成功业行事动静多违圣检为人子则数危其亲为人君则囚系贤相为人父则不能卫子身没之后社稷几倾若与少康易时而处或未能复大禹之绩也推此言之宜高夏康而下汉祖矣诸卿具论详之翌日丁巳讲业既毕顗亮等议曰三代建国列土而治当其衰弊无土崩之势可懐以徳难屈以力逮至战国强弱相兼去道德而任智力故秦之弊可以力争少康布德仁者之英也高祖任力智者之儁也仁智不同二帝殊矣诗书述殷中宗高宗皆列大雅少康功美过于二宗其为大雅明矣少康为优宜如诏防赞毓松等议曰少康虽积德累仁然上承大禹遗泽余庆内有虞仍之援外有靡艾之助寒浞谗慝不德于民浇无亲外内弃之以此有国盖有所因至于汉祖起自布衣率乌合之士以成帝者之业论德则少康优课功则高祖多语资则少康易校时则高祖难帝曰诸卿论少康因资高祖创造诚有之矣然未知三代之世任德济勲如彼之难秦项之际任力成功如此之易且太上立德其次立功汉祖功高未若少康盛德之茂也且夫仁者必有勇诛暴必用武少康武烈之威岂必降于高祖哉但夏书沦亡旧文残缺故勲美阙而罔载唯有伍员粗述大畧其言复禹之绩不失旧物祖述圣业旧章不愆自非大雅兼才孰能与于此向令坟典具存行事详备亦岂有异同之论哉于是羣臣咸悦服中书令松进曰少康之事去世久逺其文昧如是以自古及今议论之士莫有言者德美隐而不宣陛下既垂心逺鉴考详古昔又发德音赞明少康之美使显于千载之上宜録以成篇永垂于后帝曰吾学不博所闻浅狭惧于所论未获其宜纵有可采亿则屡中又不足贵无乃致笑后贤彰吾闇昧乎于是侍郎钟会退论次焉】夏四月庚戌赐大将军司马文王衮冕之服赤舄副焉丙辰帝幸太学问诸儒曰圣人幽赞神明仰观俯察始作八卦后圣重之为六十四立爻以极数凡斯大义罔有不备而夏有连山殷有归藏周曰周易易之书其故何也易博士淳于俊对曰包羲因燧皇之图而制八卦神农演之为六十四黄帝尧舜通其变三代随时质文各繇其事故易者变易也名曰连山似山出内气连天地也归藏者万事莫不归藏于其中也帝又曰若使包羲因燧皇而作易孔子何以不云燧人氏没包羲氏作乎俊不能答帝又问曰孔子作彖象郑作注虽圣贤不同其所释经义一也今彖象不与经文相连而注连之何也俊对曰郑合彖象于经者欲使学者寻省易了也帝曰若郑合之于学诚便则孔子曷为不合以了学者乎俊对曰孔子恐其与文王相乱是以不合此圣人以不合为谦帝曰若圣人以不合为谦则郑何独不谦邪俊对曰古义深圣问奥逺非臣所能详尽帝又问曰系辞云黄帝尧舜垂衣裳而天下治此包羲神农之世为无衣裳但圣人化天下何殊异尔邪俊对曰三皇之时人寡而禽兽众故取其羽皮而天下用足及至黄帝人众而禽兽寡是以作为衣裳以济时变也帝又问干为天而复为金为玉为老马与细物并邪俊对曰圣人取象或逺或近近取诸物逺则天地讲易毕复命讲尚书帝问曰郑云稽古同天言尧同于天也王肃云尧顺考古道而行之二义不同何者为是博士庾峻对曰先儒所执各有乖异臣不足以定之然洪范称三人占从二人之言贾马及肃皆以为顺考古道以洪范言之肃义为长帝曰仲尼言唯天为大唯尧则之尧之大美在乎则天顺考古道非其至也今发篇开义以明圣德而舍其大更称其细岂作者之意邪峻对曰臣奉遵师説未喻大义至于折中裁之圣思次及四岳举鲧帝又问曰夫大人者与天地合其德与日月合其明思无不周明无不照今王肃云尧意不能明鲧是以试用如此圣人之明有所未尽邪峻对曰虽圣人之犹有所未尽故禹曰知人则哲惟帝难之然卒能改授圣贤缉熙庶绩亦所以成圣也帝曰夫有始有卒其唯圣人若不能始何以为圣其言惟帝难之然卒能改授盖谓知人圣人所难非不尽之言也经云知人则哲能官人若尧疑鲧试之九年官人失叙何得谓之圣哲峻对曰臣窃观经传圣人行事不能无失是以尧失之四凶周公失之二叔仲尼失之宰予帝曰尧之任鲧九载无成汨陈五行民用昏垫至于仲尼失之宰予言行之间轻重不同也至于周公管蔡之事亦尚书所载皆博士所当通也峻对曰此皆先贤所疑非臣寡见所能究论次及有鳏在下曰虞舜帝问曰当尧之时洪水为害四凶在朝宜速登贤圣济斯民之时也舜年在既立圣德光明而久不进用何也峻对曰尧咨嗟求贤欲逊已位岳曰否徳忝帝位尧复使岳扬举仄陋然后荐舜荐舜之本实由于尧此盖圣人欲尽众心也帝曰尧既闻舜而不登用又时忠臣亦不进达乃使岳扬仄陋而后荐举非急于用圣恤民之谓也峻对曰非臣愚见所能逮及于是复命讲礼记帝问曰太上立德其次务施报为治何由而教化各异皆修何政而能致于立德施而不报乎博士马照对曰太上立德谓三皇五帝之世以德化民其次报施谓三王之世以礼为治也帝曰二者致化薄厚不同将主有优劣邪时使之然乎照对曰诚由时有朴文故化有薄厚也【帝集载帝自叙始生祯祥曰昔帝王之生或有祯祥盖所以彰显神异也惟予小子支末流谬为灵祗之所相祐也岂敢自比于前喆聊记録以示后世焉其辞曰惟正始三年九月辛未朔二十五日乙未直成予生于时也天气清明日月晖光爰有黄气烟煴于堂照曜室宅其色煌煌相而论之曰未者为土魏之行也厥日直成应嘉名也烟煴之气神之精也无灾无害蒙神灵也齐王不弟颠覆厥度羣公受予绍继皇祚以之身质性顽固未能涉道而遵大路临深履冰涕泗忧惧古人有云惧则不亡伊子小子曷敢怠荒庶不沗辱永奉烝甞傅畅晋诸公赞曰帝常与中防军司马望侍中王沈散骑常侍裴秀黄门侍郎钟会等讲宴于东堂并属文论名秀为儒林丈人沈为文籍先生望会亦各有名号帝性急请召欲速秀等在内职到得及时以望在外特给追锋车虎贲卒五人每有集会望輙奔驰而至】五月邺及上谷并言甘露降夏六月丙午改元为甘露乙丑青龙见元城县界井中秋七月己夘卫将军胡遵薨癸未安西将军邓艾大破蜀大将姜维于上邽诏曰兵未极武丑虏摧破斩首获生动以万计自顷战克无如此者今遣使者犒赐将士大会临飨饮宴终日称朕意焉八月庚午命大将军司马文王加号大都督奏事不名假黄钺癸酉以太尉司马孚为太傅九月以司徒髙柔为太尉冬十月以司空郑冲为司徒尚书左仆射卢毓为司空
