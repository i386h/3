<!-- { "loadSidebar": true } -->
　　陈留王讳奂字景明武帝孙燕王宇子也甘露二年封安次县常道乡公髙贵乡公卒公卿议迎立公六月甲寅入于洛阳见皇太后是日即皇帝位于太极前殿大赦改年赐民爵及谷帛各有差
　　景元元年夏六月丙辰进大将军司马文王位为相国封晋公增封二郡并前满十加九锡之礼一如前奏诸羣从子弟其未有侯者皆封亭侯赐钱千万帛万匹文王固让乃止己未故汉献帝夫人节薨帝临于华林园使使持节追諡夫人为献穆皇后及葬车服制度皆如汉氏故事癸亥以尚书右仆射王观为司空冬十月观薨十一月燕王上表贺冬至称臣诏曰古之王者或有所不臣王将宜依此义表不称臣乎又当为报夫后大宗者降其私亲况所继者重邪若便同之臣妾亦情所未安其皆依礼典处当务尽其宜有司奏以为礼莫崇于尊祖制莫大于正典陛下稽德期运抚临万国绍大宗之重隆三祖之基伏惟燕王体尊戚属正位藩服躬秉防肃率蹈恭德以先万国其于正典阐济大顺所不得制圣朝诚宜崇以非常之制奉以不臣之礼臣等平议以为燕王章表可听如旧式中诏所施或存好问凖之义类则宴觌之族也可少顺圣敬加崇仪称示不敢斥宜曰皇帝敬问大王侍御至于制书国之正典朝廷所以辨章公制宣昭轨仪于天下者也宜循法故曰制诏燕王凡诏命制书奏事上书诸称燕王者可皆上平其非宗庙助祭之事皆不得称王名奏事上书文书及吏民皆不得触王讳以彰殊礼加于羣后上遵正典尊祖之制俯顺圣敬烝烝之心二者不愆礼实宜之可普告施行十二月甲申黄龙见华隂县井中甲午以司隶校尉王祥为司空
　　二年夏五月朔日有蚀之秋七月乐浪外夷韩濊貊各率其属来朝贡八月戊寅赵王干薨甲寅复命大将军进爵晋公加位相国备礼崇锡一如前诏又固辞乃止三年春二月青龙见于轵县井中夏四月辽东郡言肃慎国遣使重译入贡献其国弓三十张长三尺五寸楛矢长一尺八寸石砮三百枚皮骨铁杂铠二十领貂皮四百枚冬十月蜀大将姜维寇洮阳镇西将军邓艾拒之破维于侯和维遁走是岁诏祀故军祭酒郭嘉于太祖庙廷
　　四年春二月复命大将军进位爵赐一如前诏又固辞乃止夏五月诏曰蜀蕞尔小国土狭民寡而姜维虐用其众曾无废志往岁破败之后犹复耕种沓中刻剥众羌劳役无已民不堪命夫兼弱攻昧武之善经致人而不致于人兵家之上畧蜀所恃赖唯维而已因其逺离巢窟用力为易今使征西将军邓艾督帅诸军趣甘松沓中以罗取维雍州刺史诸葛绪督诸军趣武都高楼首尾踧讨若擒维便当东西并进扫灭巴蜀也又命镇西将军钟会由骆谷伐蜀秋九月太尉高柔薨冬十月甲寅复命大将军进位爵赐一如前诏癸酉立皇后卞氏十一月大赦自邓艾钟会率众伐蜀所至輙克是月蜀主刘禅诣艾降巴蜀皆平十二月庚戌以司徒郑冲为太保壬子分益州为梁州癸丑特赦益州士民复除租赋之半五年乙夘以征西将军邓艾为太尉镇西将军钟会为司徒皇太后崩
　　咸熙元年春正月壬戌槛车征邓艾甲子行幸长安壬申使使者以璧币祀华山是月钟会反于蜀为众所讨邓艾亦见杀二月辛夘特赦诸在益土者庚申葬明元郭后三月丁丑以司空王祥为太尉征北将军何曾为司徒尚书左仆射荀顗为司空己夘进晋公爵为王封十郡并前二十【汉晋春秋曰晋公既进爵为王太尉王祥司徒何曾司空荀顗并诣王顗曰相王尊重何侯与一朝之臣皆已尽敬今日便当相率而拜无所疑也祥曰相国位势诚为尊贵然要是魏之宰相吾等魏之三公公王相去一阶而已班列大同安有天子三公可輙拜人者损魏朝之望亏晋王之德君子爱人以礼吾不为也及入顗遂拜而祥独长揖王谓祥曰今日然后知君见顾之重】丁亥封刘禅为安乐公夏五月庚申相国晋王奏复五等爵甲戌改年癸未追命舞阳宣文侯为晋宣王舞阳忠武侯为晋景王六月镇西将军卫瓘上雍州兵于成都县获璧玉印各一印文似成信字依周成王归禾之义宣示百官藏于相国府【孙盛曰昔公孙述自以起成都号曰成二玉之文殆述所作也】初自平蜀之后吴寇屯逼永安遣荆豫诸军掎角赴救七月贼皆遁退八月庚寅命中抚军司马炎副贰相国事以同鲁公拜后之义癸巳诏曰前逆臣钟会构造反乱聚集征行将士劫以兵威始吐奸谋发言桀逆逼胁众人皆使下议仓卒之际莫不惊慑相国左司马夏侯和骑士曹属朱抚时使在成都中领军司马贾辅郎中羊琇各参会军事和琇抚皆抗节不挠拒会凶言临危不顾词指正烈辅语散将王起説会奸逆凶暴欲尽杀将士又云相国已率三十万众西行讨会欲以称张形势感激众心起出以辅言宣语诸军遂使将士益懐奋励宜加显宠以彰忠义其进和辅爵为乡侯琇抚爵关内侯起宣传辅言告令将士所宜赏异其以起为部曲将癸夘以卫将军司马望为骠骑将军九月戊午以中抚军司马炎为抚军大将军辛未诏曰吴贼政刑暴虐赋敛无极孙休遣使邓句勅交阯太守鎻送其民发以为兵吴将吕兴因民心愤怒又承王师平定巴蜀即纠合豪杰诛除句等驱逐太守长吏抚和吏民以待国命九真日南郡闻兴去逆即顺亦齐心响应与兴协同兴移书日南州郡开示大计兵临合浦告以祸福遣都尉唐谱等诣进乗县因南中都督防军霍弋上表自陈又交阯将吏各上表言兴创造事业大小承命郡有山寇入连诸郡惧其计异各有贰权时之宜以兴为督交阯诸军事上大将军定安县侯乞赐褒奬以慰边荒乃心欵诚形于辞防昔仪父朝鲁春秋所美窦融归汉待以殊礼今国威逺震抚懐六合方包举殊裔混一四表兴首向王化举众稽服万里驰义请吏帅职宜加宠遇崇其爵位既使兴等懐忠感悦逺人闻之必皆竞劝其以兴为使持节都督交州诸军事南中大将军封定安县侯得以便宜从事先行后上防命未至兴为下人所杀冬十月丁亥诏曰昔圣帝明王静乱济世保大定功文武殊涂烈同归是故或舞干戚以训不庭或陈师旅以威暴慢至于爱民全国康惠庶类必先修文敎示之轨仪不得已然后用兵此盛德之所同也往者季汉分崩九土颠覆刘备孙权乗间作祸三祖绥宁中夏日不暇给遂使遗寇僭逆歴世幸赖宗庙威灵宰辅忠武爰发四方拓定庸蜀役不浃时一征而克自顷江表衰弊政刑荒闇巴汉平定孤危无援交荆扬越靡然向风今交阯伪将吕兴已帅三郡万里归命武陵邑侯相严等纠合五县请为臣妾豫章庐陵山民举众叛吴以助北将军为号又孙休病死主帅改易国内乖违人各有心伪将施绩贼之名臣懐疑自猜深见忌恶众叛亲离莫有固志自古及今未有亡征若此之甚若六军震曜南临江汉吴会之域必扶老携防以迎王师必然之理也然兴动大众犹有劳费宜告喻威德开示仁信始知顺附和同之利相国参军事徐绍水曹掾孙彧昔在寿春并见虏获绍本伪南陵督才质开壮彧孙权支属忠良见事其遣绍南还以彧为副宣扬国命告喻吴人诸所示语皆以事实若其觉悟不损征伐之计盖庙胜长算自古之道也其以绍兼散骑常侍加奉车都尉封都亭侯彧兼给事黄门侍郎赐爵关内侯绍等所赐妾及男女家人在此者悉听自随以明国恩不必使还以开广大信丙午命抚军大将军新昌乡侯炎为晋世子是岁罢屯田官以均政役诸典农皆为太守都尉皆为令长劝募蜀人能内移者给廪二年复除二十岁安弥福禄县各言嘉禾生
　　二年春二月甲辰朐防县获灵龟以献归之于相国府庚戌以虎贲张修昔于成都驰马至诸营言钟会反逆以至没身赐修弟倚爵关内侯夏四月南深泽县言甘露降吴遣使纪陟璆请和五月诏曰相国晋王诞敷神虑光被四海震燿武功则威盖殊荒流风迈化则旁洽无外愍卹江表务存济育戢武崇仁示以威德文告所加承风向慕遣使纳献以明委顺方宝纤珍欢以效意而王谦让之至一皆簿送非所以慰副初附从其款愿也孙皓诸所献致其皆还送归之于王以协古义王固辞乃止又命晋王冕十有二旒建天子旌旗出警入跸乗金根车六马备五时副车置旄头云防乐舞八佾设钟宫县进王妃为王后世子为太子王子王女王孙爵命之号如旧仪癸未大赦秋八月辛夘相国晋王薨壬辰晋太子炎绍封袭位摠摄百揆备物典册一皆如前是月襄武县言有大人见三丈余迹长三尺二寸白发着黄单衣黄巾拄杖呼民王始语云今当太平九月乙未大赦戊午司徒何曾为晋丞相癸亥以骠骑将军司马望为司徒征东大将军石苞为骠骑将军征南大将军陈骞为车骑将军乙亥葬晋文王閠月庚辰康居大宛献名马归于相国府以显懐万国致逺之十二月壬戌天禄永终歴数在晋诏羣公卿士具仪设坛于南郊使使者奉皇帝玺绶册禅位于晋嗣王如汉魏故事甲子使使者奉防遂改次于金墉城而终馆于邺时年二十【魏世谱曰封帝为陈留王年五十八太安元年崩諡曰元皇帝】
　　评曰古者以天下为公唯贤是与后代世位立子以适若适嗣不继则宜取旁亲明德若汉之文宣者斯不易之常凖也明帝既不能然情系私爱抚养婴孩传以大器托付不专必参枝族终于曹爽诛夷齐王替位髙贵公才慧夙成好问尚辞盖亦文帝之风流也然轻躁忿肆自蹈大祸陈留王恭已南面辅宰统政仰遵前式揖让而禅遂飨封大国作賔于晋比之山阳班宠有加焉魏志卷四
　　魏志卷四考证
　　齐王【芳】六月辛丑退己酉以征东将军王凌为车骑将军○己酉监本作己夘【臣龙官】按本月有辛丑不得有己夘据王凌传芍陂之战凌率诸军争塘力战连日贼退即封南乡侯迁车骑将军其非他月可知是以从作己酉本
　　秋七月诏祀故大司马曹真曹休○真监本误作直今改正
　　诏祀故尚书令荀攸于太祖庙庭注先钟繇而后荀攸○文类作先钟华华盖谓歆也
　　冬十二月散骑常侍谏议大夫孔晏乂奏曰○【臣浩】按孔乂字元儁见后仓慈传注中下文晏乂咸因阙以进规谏谓何晏及乂也此晏字疑衍
　　荆州刺史王基新城太守陈泰攻吴破之○【臣明楷】按陈泰正始中为并州刺史嘉平初代郭淮为雍州刺史未甞典新城何有与王基同破吴之事或作州泰邓艾传中州泰注云宣王擢为新城太守是其人与
　　不利而还注是岁雍州刺史陈泰求勅并州并力讨恪○【臣浩】按东军之败与并州无涉注中所引明是二事宋本作并力讨胡则恪字为胡字之譌也
　　遣芳归藩于齐以避皇位注廷尉定陵侯臣繁大鸿胪臣芝大司农臣祥少府臣褒○何焯曰繁当作毓钟毓也本传可攷褒当作袤郑袤也时为少府
　　髙贵乡公【髦】乙丑镇东将军毌丘俭扬州刺史文钦反戊戌大将军司马景王征之癸未车骑将军郭淮薨○何焯曰按乙丑癸未之中不应有戊戌当是戊辰之讹
　　辛未以长水校尉邓艾行安西将军与征西将军陈泰并力拒维戊辰复遣太尉司马孚为后继○何焯曰戊辰不应在辛未后殆传録者倒其文耳
　　乙巳沛王林薨注后相殆灭○太平御览殆作殄又注旧章不愆○各本作不行【臣良裘】按此盖本不愆不忘率由旧章之意作不行于文义未顺何焯校本亦曰行疑作愆今改正
　　名曰连山似山出内气连天地也○太平御览作似山出内云气
　　至于折中裁之圣思○太平御览折中上有文质二字高贵乡公卒年二十注文王弟屯骑校尉伷入遇帝于东止车门○弟监本讹作第今改正
　　散骑常侍王业注国语曰业武陵人○何焯曰国语当作世语
