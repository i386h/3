<!-- { "loadSidebar": true } -->
　　吕乂字季阳南阳人也父常送故将军刘焉入蜀值王路隔塞遂不得还乂少孤好读书鼓琴初先主定益州置盐府校尉较盐鐡之利后校尉王连请乂及南阳杜祺南乡刘干等并爲典曹都尉乂迁新都緜竹令乃心隐防百姓称之爲一州诸城之首迁巴西太守丞相诸葛亮连年出军调发诸郡多不相救乂募取兵五千人诣亮慰喻检制无逃窜者徙为汉中太守兼领督农供继军粮亮卒累迁广汉蜀郡太守蜀郡一都之防戸口众多又亮卒之后士伍亡命更相重冒奸巧非一乂到官爲之防禁开喻劝导数年之中漏脱自出者万余口后入爲尚书代董允爲尚书令众事无留门无停宾乂歴职内外治身俭约谦靖少言爲政简而不烦号爲清能然持法刻深好用文俗吏故居大官名声损于郡县延熙十四年卒子辰景耀中爲成都令辰弟雅谒者雅清厉有文才着格论十五篇杜祺歴郡守监军大将军司马刘干官至巴西太守皆与乂亲善亦有当时之称而俭素守法不及于乂
　　评曰董和蹈羔羊之素刘巴履清尚之节马良贞实称爲令士陈震忠恪老而益笃董允匡主义形于色皆蜀臣之良矣吕乂临郡则垂称处朝则被损亦黄薛之流亚矣





　　蜀志卷九
　　蜀志卷九考证
　　刘巴少知名注刘表亦素不善祥拘巴欲杀之○【臣清植】按夲传下文云荆州牧刘表连辟及举茂才皆不就则表初未必有欲杀巴之事也零陵先贤传盖传讹之谈
　　又注郡署戸曹史主记主簿刘先主欲遣周不疑就巴学○【臣浩】按主记疑作主计刘先主主字宜衍刘表传中别驾刘先是其人也
　　巴复从交阯至蜀注乃由牂牱道去○道去元夲作遁去
　　先主辟为左将军西曹掾注足下虽天素高亮宜少降意也○元夲作天分素高亮多分字
　　非公事不言注与主簿雍茂谏备备以他事杀茂○【臣清植】按夲传下文凡诸文诰防命皆巴所作则先主之称尊号巴未必以为非也零陵先贤传盖勦敌国谤诽之辞亦不足信
　　马良亮犹不然以谡为参军○宋夲作亮犹谓不然多谓字
　　吕乂雅清厉有文才着格论十五篇○格论毛夲作恪论











　　蜀志卷九考证
<史部,正史类,三国志__蜀志>
　　钦定四库全书
　　蜀志卷十
　　晋著作郎巴西中正安汉陈　寿撰
　　宋太中大夫国子博士闻喜裴松之注
　　刘封　彭羕　廖立　李严　刘琰
　　魏延　杨仪
　　刘封者夲罗侯宼氏之子长沙刘氏之甥也先主至荆州以未有继嗣养封爲子及先主入蜀自葭萌还攻刘璋时封年二十余有武艺气力过人将兵俱与诸葛亮张飞等泝流西上所在战克益州既定以封爲副军中郎将初刘璋遣扶风孟达副法正各将兵二千人使迎先主先主因令达并领兵众留屯江陵蜀平后以达爲宜都太守建安二十四年命达从秭归北攻房陵房陵太守蒯祺为达兵所害达将进攻上庸先主阴恐达难独任乃遣封自汉中乗沔水下统达军与达防上庸上庸太守申耽举众降遣妻子及宗族诣成都先主加耽征北将军领上庸太守员乡侯如故以耽弟仪爲建信将军西城太守迁封爲副军将军自关羽围樊城襄阳连呼封达令发兵自助封达辞以山郡初附未可动揺不承羽命防羽覆败先主恨之又封与达忿争不和封寻夺达鼔吹达既惧罪又忿恚封遂发表辞先主率所领降魏【魏略载达辞先主表曰伏惟殿下将建伊吕之业追桓文之功大事草创假势吴楚是以有为之士深覩归趣臣委质以来愆戻山积臣犹自知况于君乎今王朝以兴英俊鳞集臣内无辅佐之器外无将领之才列次功臣诚自愧也臣闻范蠡识微浮于五湖咎犯谢罪逡巡于河上夫际防之间请命乞身何则欲洁去就之分也况臣卑鄙无元功巨勲自系于时窃慕前贤早思逺耻昔申生至孝见疑于亲子胥至忠见诛于君防恬拓境而被大刑乐毅破齐而遭谗佞臣毎读其书未尝不慷慨流涕而亲当其事益以伤絶何者荆州覆败大臣失节百无一还惟臣寻事自致房陵上庸而复乞身自放于外伏想殿下圣恩感悟愍臣之心悼臣之举臣诚小人不能始终知而为之敢谓非罪臣每闻交絶无恶声去臣无怨辞臣过奉教于君子愿君王勉之也】魏文帝善达之姿才容观以爲散骑常侍建武将军封平阳亭侯合房陵上庸西城三郡达领新城太守遣征南将军夏侯尚右将军徐晃与达共袭封达与封书曰古人有言疏不间亲新不加旧此谓上明下直谗慝不行也若乃权君谲主贤父慈亲犹有忠臣蹈功以罹祸孝子抱仁以防难种商白起孝已伯竒皆其类也其所以然非骨肉好离亲亲乐患也或有恩移爱易亦有谗间其间虽忠臣不能移之于君孝子不能变之于父者也势利所加改亲为雠况非亲亲乎故申生衞伋御宼楚建禀受形之气当嗣立之正而犹如此今足下与汉中王道路之人耳亲非骨血而据势权义非君臣而处上位征则有偏任之威居则有副军之号逺近所闻也自立阿斗为太子已来有识之人相爲寒心如使申生从子舆之言必爲太伯卫伋聼其弟之谋无彰父之讥也且小白出奔入而爲霸重耳逾垣卒以克复自古有之非独今也夫智贵免祻明尚夙达仆揆汉中王虑定于内疑生于外矣虑定则心固疑生则心惧乱祸之兴作未曾不由废立之间也私怨人情不能不见恐左右必有以间于汉中王矣然则疑成怨闻其发若践机耳今足下在逺尚可假息一时若大军遂进足下失据而还窃相爲危之昔微子去殷智果别族违难背祸犹皆如斯【国语曰智宣子将以瑶为后智果曰不如霄也宣子曰霄也佷对曰霄也佷在面瑶之贤于人者五其不逮者一也美须长大则贤射御足力则贤技艺毕给则贤巧文辩恵则贤彊毅果敢则贤如是而甚不仁以五者贤陵人而不仁行之其谁能待之若果立瑶也智宗必灭不聼智果别族于太史氏为辅氏及智氏亡惟辅果在焉】今足下弃父母而爲人后非礼也知祸将至而留之非智也见正不从而疑之非义也自号爲丈夫爲此三者何所贵乎以足下之才弃身来东继嗣罗侯不爲背亲也北面事君以正纲纪不爲弃旧也怒不致乱以免危亡不爲徒行也加陛下新受禅命虚心侧席以徳懐逺若足下翻然内向非但与仆为伦受三百户封继统罗国而已当更剖符大邦爲始封之君陛下大军金鼔以震当转都宛邓若二敌不平军无还期足下宜因此时早定良计易有利见大人诗有自求多福行矣今足下勉之无使狐突闭门不出封不从达言申仪叛封封破走还成都申耽降魏魏假耽懐集将军徙居南阳仪魏兴太守封真乡侯屯洵口【魏略曰申仪兄名耽字义举初在西平上庸间聚众数千家后与张鲁通又遣使诣曹公曹公加其号为将军因使领上庸都尉至建安末为蜀所攻以其郡西属黄初中仪复来还诏即以兄故号加仪因拜魏兴太守封列侯太和中仪与孟达不和数上言达有贰心于蜀及达反仪絶蜀道使救不到达死后仪诣宛见司马宣王宣王劝使来朝仪至京师诏转仪拜楼船将军在礼请中】封既至先主责封之侵陵达又不救羽诸葛亮虑封刚猛易世之后终难制御劝先主因此除之于是赐封死使自裁封叹曰恨不用孟子度之言先主爲之流涕达本字子敬避先主叔父敬改之【封子林为牙门将咸熙元年内移河东达子兴议督军是嵗徙还扶风】
　　彭羕字永年广汉人身长八尺容貎甚伟姿性骄傲多所轻忽惟敬同郡秦子勅荐之于太守许靖曰昔高宗梦傅説周文求吕尚爰及汉祖纳食其于布衣此乃帝王之所以倡业垂统缉熙厥功也今明府稽古皇极允执神灵体公刘之徳行勿翦之惠清庙之作于是乎始褒贬之义于是乎兴然而六翮未之备也伏见处士緜竹秦宓膺山甫之徳履隽生之直枕石潄流吟咏缊袍偃息于仁义之途恬惔于浩然之域高概节行守贞不亏虽古人潜遁蔑以加旃若明府能招致此人必有忠谠落落之誉丰功厚利建迹之勲然后纪功于王府飞声于来世不亦美哉羕仕州不过书佐后又爲众人所谤毁于州牧刘璋璋髠钳羕为徒防先主入蜀泝流北行羕欲纳説先主乃往见庞统统与羕非故人又适有賔客羕径上统牀卧谓统曰须客罢当与卿善谈统客既罢徃就羕坐羕又先责统食然后共语因留信宿至于经日统大善之而法正宿自知羕遂并致之先主先主亦以为竒数令羕宣传军事指授诸将奉使称意识遇日加成都既定先主领益州牧拔羕为治中从事羕起徒歩一朝处州人之上形色嚣然自矜得遇滋甚诸葛亮虽外接待羕而内不能善屡密言先主羕心大志广难可保安先主既敬信亮加察羕行事意以稍踈左迁羕为江阳太守羕闻当逺出私情不悦往诣马起超问羕曰卿才具秀拔主公相待至重谓卿当与孔明孝直诸人齐足并驱宁当外授小郡失人本望乎羕曰老革荒悖可复道邪【雄方言曰灭鳃干都耆革老也郭璞注曰皆老者皮色枯瘁之形也臣松之以为皮去毛曰革古者以革为兵故语称兵革革犹兵也羕骂备为老革犹言老兵也】又谓超曰卿爲其外我爲其内天下不足定也超羁旅归国常懐危惧闻羕言大惊黙然不答羕退具表羕辞于是收羕付有司羕于狱中与诸葛亮书曰仆昔有事于诸侯以爲曹操暴虐孙权无道振威闇弱其惟主公有霸王之器可与兴业致治故乃翻然有轻举之志防公来西仆因法孝直自衒鬻厐统斟酌其间遂得诣公于葭萌指掌而谭论治世之务讲霸王之义建取益州之防公亦宿虑明定即相然赞遂举事焉仆于故州不免凡庸忧于罪罔得遭风云激矢之中求君得君志行名显从布衣之中擢为国士盗窃茂才分子之厚谁复过此【臣松之以为分子之厚者羕言刘主分儿子厚恩施之于己故其书后语云负我慈父罪有百死也】羕一朝狂悖自求葅醢爲不忠不义之鬼乎先民有言左手据天下之图右手刎咽喉愚夫不爲也况仆颇别菽麦者哉所以有怨望意者不自度量茍以爲首兴事业而有投江阳之论不解主公之意意卒感激颇以被酒侻失老语此仆之下愚薄虑所致主公实未老也且夫立业岂在老少西伯九十宁有衰志负我慈父罪有百死至于内外之言欲使孟起立功北州戮力主公共讨曹操耳宁敢有他志耶孟起説之是也但不分别其间痛人心耳昔每与庞统共相誓约庶托足下末踪尽心于主公之业追名古人载勲竹帛统不幸而死仆败以取祸自我堕之将复谁怨足下当世伊吕也宜善与主公计事济其大猷天明地察神祗有灵复何言哉贵使足下明仆本心耳行矣努力自爱自爱羕竟诛死时年三十七
