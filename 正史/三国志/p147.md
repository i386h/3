<!-- { "loadSidebar": true } -->
　　孙坚字文台吴郡富春人盖孙武之后也【吴书曰坚世仕吴家于富春葬于城东上数有光怪云气五色上属于天曼延数里众皆往观视父老相谓曰是非凡气孙氏其兴矣及母懐絍坚梦膓出绕吴昌门寤而惧之以告邻母邻母曰安知非吉徴也坚生容貌不凡性阔逹好竒节】少为县吏年十七与父共载船至钱唐会海贼胡玉等从匏里上掠取贾人财物方于岸上分之行旅皆住船不敢进坚谓父曰此贼可撃请讨之父曰非尔所图也坚行操刀上岸以手东西指麾若分部人兵以罗遮贼状贼望见以为官兵捕之即委财物散走坚追斩得一级以还父大惊由是显闻府召署假尉会稽妖贼许昌起于句章自称阳眀皇帝【灵帝纪曰昌以其父为越王也】与其子韶扇动诸县众以万数坚以郡司马募召精勇得千余人与州郡合讨破之是歳熹平元年也刺史臧旻列上功状诏书除坚盐渎丞数歳徙盱眙丞又徙下邳丞【江表传曰坚歴佐三县所在有称吏民亲附乡里知旧好事少年往来者常数百人坚接抚待养有若子弟焉】中平元年黄巾贼帅张角起于魏郡托有神灵遣八使以善道教化天下而潜相连结自称黄天泰平三月甲子三十六万一旦俱发天下响应燔烧郡县杀害长吏【献帝春秋曰角称天公将军角弟宝称地公将军宝弟梁称人公将军】汉遣车骑将军皇甫嵩中郎将朱儁将兵讨击之儁表请坚为佐军司马乡里少年随在下邳者皆愿从坚又募诸商旅及淮泗精兵合千许人与儁并力奋击所向无前【吴书曰坚乘胜深入于西华失利坚被创堕马卧草中军众分散不知坚所在坚所骑骢马驰还营踣地呼鸣将士随马于草中得坚坚还营十数日创少愈乃复出战】汝颍贼困廹走保宛城坚身当一面登城先入众乃蚁附遂大破之儁具以状闻上拜坚别部司马【续汉书曰儁字公伟防稽人少好学为郡功曹察孝廉举进士汉朝以讨黄巾功拜车骑将军累迁河南尹董卓见儁外甚亲纳而心忌之儁亦隂备焉闗东兵起卓议移都儁辄止卓卓虽惮儁然贪其名重乃表拜太仆以自副儁被召不肯受拜因进曰国不宜迁必孤天下望成山东之结臣不见其可也有司诘曰召君受拜而君拒之不问徙事而君陈之何也儁曰副相国非臣所堪也迁都非计臣之所急也辞所不堪进臣所急臣之所宜也有司曰迁都之事初无此计也就有未露何所受闻儁曰相国董卓为臣说之臣闻之于相国有司不能屈朝廷称服焉后为太尉李傕郭泛相攻劫质天子公卿儁性刚即发病而卒】边章韩遂作乱凉州中郎将董卓拒讨无功中平三年遣司空张温行车骑将军西讨章等温表请坚与参军事屯长安温以诏书召卓卓良乆乃诣温温责让卓卓对应不顺坚时在坐前耳语谓温曰卓不怖罪而鸱张大语宜以召不时至陈军法斩之温曰卓素着威名于陇蜀之间今日杀之西行无依坚曰眀公亲率天兵威震天下何赖于卓观卓所言不假眀公轻上无礼一罪也章遂跋扈经年当以时进讨而卓云未可沮军疑众二罪也卓受任无功应召稽留而轩昻自高三罪也古之名将仗钺临众未有不断斩以示威者也是以穰苴斩庄贾魏绛戮杨干今眀公垂意于卓不即加诛亏损威刑于是在矣温不忍发举乃曰君且还卓将疑人坚因起出章遂闻大兵向至党众离散皆乞降军还议者以军未临敌不断功赏然闻坚数卓三罪劝温斩之无不叹息拜坚议郎时长沙贼区星自称将军众万余人攻围城邑乃以坚为长沙太守到郡亲率将士施设方畧旬月之间克破星等【魏书曰坚到郡郡中震服任用良吏勅吏曰谨遇良善治官曹文书必循治以盗贼付太守】周朝郭石亦帅徒众起于零桂与星相应遂越境寻讨三郡肃然汉朝録前后功封坚乌程侯【吴录曰是时庐江太守陆康从子作宜春长为贼所攻遣使求救于坚坚整严救之主簿进諌坚答曰太守无文徳以征伐为功越界攻讨以全异国以此获罪何媿海内乎乃进兵往救贼闻而走】灵帝崩卓擅朝政横恣京城诸州郡并兴义兵欲以讨卓【江表传曰坚闻之拊膺叹曰张公昔从吾言朝廷今无此难也】坚亦举兵荆州刺史王叡素遇坚无礼坚过杀之【案王氏谱叡字通耀晋太保祥伯父也吴录曰叡先与坚共击零桂贼以坚武官言颇轻之及叡举兵欲讨卓素与武陵太守曹寅不相能扬言当先杀寅寅惧诈作案行使者光禄大夫温毅檄移坚説叡罪过令收行刑讫以状上坚即承檄勒兵袭叡叡闻兵至登楼望之遣问欲何为坚前部答曰兵久战劳苦所得赏不足以为衣服诣使君更乞资直耳叡曰刺史岂有所吝便开库藏使自入视之知有所遗不兵进及楼下叡见坚惊曰兵自求赏孙府君何以在其中坚曰被使者檄诛君叡曰我何罪坚曰坐无所知叡穷廹刮金饮之而死】比至南阳众数万人南阳太守张咨闻军至晏然自若【英雄记咨字子议颍川人亦知名献帝春秋曰袁术表坚假中郎将坚到南阳移檄太守请军粮咨以问纲纪纲纪曰坚邻郡二千石不应调发咨遂不与】坚以牛酒礼咨咨眀日亦答诣坚酒酣长沙主簿入白坚前移南阳而道路不治军资不具请收主簿推问意故咨大惧欲去兵陈四周不得出有顷主簿复入白坚南阳太守稽停义兵使贼不时讨请收出案军法从事便牵咨于军门斩之郡中震栗无求不获【吴歴曰初坚至南阳咨既不给军粮又不肯见坚坚欲进兵恐有后患乃诈得急疾举军震惶迎呼巫医祷祀山川遣所亲人説咨言病困欲以兵付咨咨闻之心利其兵即将步骑五六百人诣营省坚坚卧与相见无何卒然而起按劒骂咨遂执斩之此语与本传不同】前到鲁阳与袁术相见术表坚行破虏将军领豫州刺史遂治兵于鲁阳城当进军讨卓遣长史公仇称将兵从事还州督促军粮施帐幔于城东门外祖道送称官属并会卓遣步骑数万人逆坚轻骑数十先到坚方行酒谈笑勅部曲整顿行阵无得妄动后骑渐益坚徐罢坐导引入城乃谓左右曰向坚所以不即起者恐兵相蹈借诸君不得入耳卓兵见坚士众甚整不敢攻城乃引还【英雄记曰初坚讨董卓到梁县之阳人卓亦遣兵步骑五千迎之陈郡太守胡轸为大督防吕布为骑督其余步骑将校都督者甚众轸字文才性急预宣言曰今此行也要当斩一青绶乃整齐耳诸将闻而恶之军到广成去阳人城数十里日暮士马疲极当止宿又本受卓节度宿广成秣马饮食以夜进兵投晓攻城诸将恶惮轸欲贼败其事布等宣言阳人城中贼已走当追寻之不然失之矣便夜进军城中守备甚设不可掩袭于是吏士饥渴人马甚疲且夜至又无壍垒释甲休息而布又宣言相惊云城中贼出来军众扰乱奔走皆弃甲失鞍马行十余里定无贼防天明便还拾取兵器欲进攻城城守已固穿壍已深轸等不能攻而还】坚移屯梁东大为卓军所攻坚与数十骑溃围而出坚常着赤罽帻乃脱帻令亲近将祖茂着之卓骑争逐茂故坚从间道得免茂困廹下马以帻冠冡间烧柱因伏草中卓骑望见围绕数重定近觉是柱乃去坚复相收兵合战于阳人大破卓军枭其都督华雄等是时或间坚于术术懐疑不运军粮【江表传曰或谓术曰坚若得洛不可复制此为除狼而得虎也故术疑之】阳人去鲁阳百余里坚夜驰见术画地计校曰所以出身不顾上为国家讨贼下为将军家门之私讐坚与卓非有骨肉之怨也而将军受谮润之言还相嫌疑【江表传载坚语曰大勲垂防而军粮不继此吴起所以叹泣于西河乐毅所以遗恨于垂成也愿将军深思之】术踧踖即调发军粮坚还屯卓惮坚猛壮乃遣将军李傕等来求和亲令坚列疏子弟任刺史郡守者许表用之坚曰卓逆天无道荡覆王室今不夷汝三族县示四海则吾死不瞑目岂将与乃和亲邪复进军大谷拒雒九十里【山阳公载记曰卓谓长史刘艾曰闗东军败数矣皆畏孤无能为也惟孙坚小戆颇能用人当语诸将使知忌之孤昔与周慎西征慎围边韩于金城孤语张温求引所将兵为慎作后驻温不聼孤时上言其形势知慎必不克台今有本末事未报温又使孤讨先零叛羌以为西方可一时荡定孤皆知其不然而不得止遂行留别部司马刘靖将步骑四千屯安定以为声势叛羌更还欲截归道孤小击辄开畏安定有兵故也虏谓安定当数万人不知但靖也时又上章言状而孙坚随周慎行谓慎求将万兵造金城使慎以二万作后驻边韩城中无宿谷当于外运畏慎大兵不敢轻与坚战而坚兵足以断其运道儿曹用必还羌谷中凉州或能定也温既不能用孤慎又不用坚自攻金城坏其外垣驰使语温自以克在旦夕温时亦自以计中也而渡辽儿果断蔡围慎弃辎重走果如孤策台以此封孤都乡侯坚以佐军司马所见与人同自为可耳艾曰坚虽时见计故自不如李傕郭泛闻在美阳亭北将千骑步与虏合殆死亡失印绶此不为能也卓曰坚时乌合义从兵不如虏精且战有利钝但当论山东大势终无所至耳艾曰山东儿驱畧百姓以作冦逆其锋不如人坚甲利兵彊弩之用又不如人亦安得久卓曰然但杀二袁刘表孙坚天下自服从孤耳】卓寻徙都西入闗焚烧雒邑坚乃前入至雒修诸陵平塞卓所发掘【江表传曰旧京空虚数百里中无烟火坚前入城惆怅流涕吴书曰坚入洛埽除汉宗庙祠以太牢坚军城南甄官井上旦有五色气举军惊怪莫有敢汲坚令人入井探得汉传国玺文曰受命于天既寿永昌方圆四寸上纽交五龙上一角缺初黄门张让等作乱刼天子出奔左右分散掌玺者以投井中山阳公载记曰袁术将僭号闻坚得传国玺乃拘坚夫人而夺之江表传曰案汉献帝起居注云天子从河上还得六玺于阁上又太康之初孙晧送金玺六枚无有玉眀其伪也虞喜志林曰天子六玺者文曰皇帝之玺皇帝行玺皇帝信玺天子之玺天子行玺天子信玺此六玺所封事异故文字不同献帝起居注云从河上还得六玉玺于阁上此之谓也传国玺者乃汉髙祖所佩秦皇帝玺世世传受号曰传国玺案传国玺不在六玺之数安得总其説乎应氏汉宫皇甫世纪其论六玺文义皆符汉宫传国玺文曰受命于天既寿且康且康永昌二字为错未知两家何者为得金玉之精率有光气加以神器秘宝辉耀益彰盖一代之竒观将来之异闻而以不解之故彊谓之伪不亦诬乎陈寿为破虏传亦除此说俱惑起居注不知六玺殊名与传国为七者也吴时无能刻玉故天子以金为玺玺虽以金于玉文不异吴降而送玺者送天子六玺曩所得玉玺乃古人遗印不可施用天子之玺今以无有为难不通其义者耳臣松之以为孙坚于兴义之中最有忠烈之称若得汉神器而潜匿不言此为隂懐异志岂所谓忠臣者乎吴史欲以为国华而不知损坚之令徳如其果然以传子孙纵非六玺之数要非常人所蓄孙晧之降亦不得但送六玺而宝藏传国也受命于天奚取于归命之堂若如喜言则此玺今尚在孙门匹夫懐璧犹曰有罪而况斯物哉】讫引军还住鲁阳【吴録曰是时关东州郡务相兼并以自彊大袁绍遣会稽周防为豫州刺史来袭取州坚慨然叹曰同举义兵将救社稷逆贼垂破而各若此吾当谁与勠力乎言发涕下防字仁眀周昕之弟也会稽典录曰初曹公兴义兵遣人要防防即收合兵众得二千人从公征伐以为军师后与坚争豫州屡战失利会次兄九江太守昻为袁术所攻防往助之军败还乡里为许贡所害】初平三年术使坚征荆州击刘表表遣黄祖逆于樊邓之间坚击破之追渡汉水遂围襄阳单马行岘山为祖军士所射杀【典畧曰坚悉其众攻表表闭门夜遣将黄祖潜出发兵祖将兵欲还坚逆与战祖败走窜岘山中坚乘胜夜追祖祖部兵从竹木间暗射坚杀之吴录曰坚时年三十七英雄记曰坚以初平四年正月七日死又云刘表将吕公将兵縁山向坚坚轻骑寻山讨公公兵下石中坚头应时脑出物故其不同如此也】兄子贲帅将士众就术术复表贲为豫州刺史坚四子策权翊匡权既称尊号諡坚曰武烈皇帝【吴录曰尊坚庙曰始祖墓曰高陵志林曰坚有五子策权翊匡吴氏所生少子朗庻生也一名仁】
