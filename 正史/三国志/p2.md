<!-- { "loadSidebar": true } -->
　　【臣】等谨案三国志六十五卷晋陈夀撰宋裴松之注夀事迹具晋书本传松之事迹具宋书本传凡魏志三十卷蜀志十五卷呉志二十卷其书以魏为正统至习凿齿作汉晋春秋始立异议自朱子以来无不是凿齿而非夀然以理而论夀之谬万万无辞以势而论则凿齿帝汉顺而易夀欲帝汉逆而难葢凿齿时晋已南渡其事有类乎蜀为偏安者争正统此孚扵当代之论者也夀则身为晋武之臣而晋武承魏之统伪魏是伪晋矣其能行于当代哉此犹宋太祖簒立近于魏而北汉南唐迹近于蜀故北宋诸儒皆有所避而不伪魏髙宗以后偏安江左近于蜀而中原魏地全入扵金故南宋诸儒乃纷纷起而帝蜀此皆当论其世未可以一格绳也惟其误沿史记周秦本纪之例不托始于魏文而托始曹操实不及魏书叙纪之得体是则诚可已不已耳宋元嘉中裴松之受诏为注所注襍引诸书亦时下已意综其大致约有六端一曰引诸家之论以辨是非一曰叅诸书之文以核讹异一曰传所有之事详其委曲一曰传所无之事补其阙佚一曰传所有之人详其生平一曰传所无之人附以同类其中往往嗜竒爱博颇伤芜襍如袁绍传中之胡母班本因为董卓使绍而见乃注曰班尝见太山府君及河伯事在搜神记语多不载斯已赘矣钟繇传中乃引陆氏异林一条载繇与鬼妇狎昵事蒋济传中引列异传一条载济子死为泰山伍伯迎孙阿为泰山令事此类凿空语怪凡十余处悉与本事无闗而深于史法有碍殊为瑕纇又其初意似亦欲如应劭之注汉书考究训诂引证故实故于魏志武帝纪沮授字则注沮音菹犷平字则引续汉书郡国志注犷平县名属渔阳甬道字则引汉书髙祖二年与楚战筑甬道赘旒字则引公羊传先正字则引文侯之命释位字则引左传致届字则引诗绥爰字率俾字昏作字则皆引书纠防天刑字则引国语至蜀志郤正传释诲一篇句句引古事为注至连数简又如彭羕传之革不训老华佗传之旉本似专秦宓传之棘革异文明帝纪之叟更异字亦间有所辨证其他传文句则不尽然然如蜀志廖立传首忽注其姓曰补救切魏志凉茂传中忽引博物记注一繦字之类亦间有之葢欲为之而未竟又惜所已成不欲删弃故或详或畧或有或无亦颇为例不纯然网罗繁富凡六朝旧籍今所不传者尚一一见其厓畧又多首尾完具不似郦道元水经注李善文选注皆翦裁割裂之文故考证之家取材不竭转相引据者反多扵陈夀本书焉乾隆四十一年九月恭校上
　　总纂官【臣】纪昀【臣】陆纯【臣】孙士毅
　　总　校　官　【臣】　陆　费　墀




　　三国志目録考证
　　武帝操○【臣照】按史家之例帝曰本纪臣曰列传始自马迁述于班固晋书则以十六国为载纪厯代未之有改也惟三国志既无本纪之称并无列传之目不别异呉蜀以他称统名之曰三国志然则陈寿之意亦可见矣紫阳生于南宋其遇比于蜀汉故谆谆以正统与蜀作诗曰晋史自帝魏后贤盍更张然岂眞揶揄陈寿哉今考证悉遵寿原书例不书纪传等字
　　管宁附胡昭王烈张臶焦先○【臣浩】按管宁传似应先王烈次张臶次胡昭至焦先乃裴松之注中之人非本传正文也不应附见
　　厐淯附母娥亲○【臣浩】按本传作母娥无亲字其或以注所引烈女传作娥亲而后人加之耶抑本名娥亲而传偶脱之耶
　　裴潜附子秀○【臣龙官】按裴潜之子秀其事实详于裴注于潜本传无所攷不应附见宜衍















　　三国志目录考证
　　钦定四库全书
　　魏志卷一
　　晋著作郎巴西中正安汉陈　寿撰
　　宋太中大夫国子博士闻喜裴松之注
　　武帝【操】
　　太祖武皇帝沛国谯人也姓曹讳操字孟德汉相国参之后【太祖一名吉利小字阿瞒王沈魏书曰其先出于黄帝当高阳世陆终之子曰安是为曹姓周武王克殷存先世之后封曹侠于邾春秋之世与于盟会逮至战国为楚所灭子孙分流或家于沛汉高祖之起曹参以功封平阳侯世袭爵土絶而复绍至今适嗣国于容城】桓帝世曹腾为中常侍大长秋封费亭侯【司马彪续汉书曰腾父节字元伟素以仁厚称邻人有亡豕者与节豕相类诣门认之节不与争后所亡豕自还其家豕主人大慙送所认豕幷辞谢节节笑而受之由是乡党贵叹焉长子伯兴次子仲兴次子叔兴腾字季兴少除黄门从官永宁元年邓太后诏黄门令选中黄门从官年少温谨者配皇太子书腾应其选太子特亲爱腾饮食赏赐与众有异顺帝卽位为小黄门迁至中常侍大长秋在省闼三十余年歴事四帝未尝有过好进达贤能终无所毁伤其所称荐若陈留虞放边韶南阳延固张温农张奂颍川堂谿典等皆致位公卿而不伐其善蜀郡太守因计吏修敬于腾益州刺史种暠于函谷关搜得其牋上太守并奏腾内臣外交所不当为请免官治罪帝曰牋自外来腾书不出非其罪也乃寝暠奏腾不以介意常称叹暠以为暠得事上之节暠后为司徒语人曰今日为公乃曹常侍恩也腾之行事皆此类也桓帝卽位以腾先帝旧臣忠孝彰著封费亭侯加位特进太和三年追尊腾曰高皇帝】养子嵩嗣官至太尉莫能审其生出本末【续汉书曰嵩字巨高质性敦愼所在忠孝为司隶校尉灵帝擢拜大司农大鸿胪代崔烈为太尉黄初元年追尊嵩曰太皇帝吴人作曹瞒传及郭颁世语并云嵩夏侯氏之子夏侯惇之叔父太祖于惇为从父兄弟】嵩生太祖太祖少机警有权数而任侠放荡不治行业故世人未之竒也【曹瞒传云太祖少好飞鹰走狗游荡无度其叔父数言之于嵩太祖患之后逢叔父于路乃阳败面防口叔父怪而问其故太祖曰卒中恶风叔父以告嵩嵩惊愕呼太祖太祖口貌如故嵩问曰叔父言汝中风已差乎太祖曰初不中风但失爱于叔父故见罔耳嵩乃疑焉自后叔父有以告嵩终不复信太祖于是益得肆意矣】唯梁国桥南阳何颙异焉谓太祖曰天下将乱非命世之才不能济也能安之者其在君乎【魏书曰太尉桥世名知人覩太祖而异之曰吾见天下名士多矣未有若君者也君善自持吾老矣愿以妻子为托由是声名益重续汉书曰字公祖严明有才略长于人物张璠汉纪曰歴位中外以刚断称谦俭下士不以王爵私亲光和中为太尉以久病策罢拜大中大夫卒家贫乏产业柩无所殡当世以此称为名臣世语曰谓太祖曰君未有名可交许子将太祖乃造子将子将纳焉由是知名孙盛异同杂语云太祖尝私入中常侍张让室让觉之乃舞手防于庭逾垣而出才武絶人莫之能害博览羣书特好兵法抄集诸家兵法名曰接要又注孙武十三篇皆传于世尝问许子将我何如人子将不答固问之子将曰子治世之能臣乱世之奸雄太祖大笑】年二十举孝廉为郎除洛阳北部尉迁顿丘令【曹瞒传曰太祖初入尉廨缮治四门造五色棒县门左右各十余枚有犯禁者不避豪彊皆棒杀之后数月灵帝爱幸小黄门蹇硕叔父夜行卽杀之京师敛迹莫敢犯者近习宠臣咸疾之然不能伤于是共称荐之故迁为顿丘令】征拜议郎【魏书曰太祖从妹夫防彊侯宋竒被诛从坐免官后以能明古学复征拜议郎先是大将军窦武太傅陈蕃谋诛阉官反为所害太祖上书陈武等正直而见陷害奸邪盈朝善人壅塞其言甚切灵帝不能用是后诏书勑三府举奏州县政理无效民为作谣言者免罢之三公倾邪皆希世见用货赂并行彊者为怨不见举奏弱者守道多被陷毁太祖疾之是岁以灾异博问得失因此复上书切谏说三公所举奏专回避贵戚之意奏上天子感寤以示三府责让之诸以谣言征者皆拜议郎是后政敎日乱豪猾益炽多所摧毁太祖知不可匡正遂不复献言】光和末黄巾起拜骑都尉讨颍川贼迁为济南相国有十余县长吏多阿附贵戚赃汚狼籍于是奏免其八禁断淫祀奸宄逃窜郡界肃然【魏书曰长吏受取贪饕依倚贵势歴前相不见举闻太祖至咸皆举免小大震怖奸宄遁逃窜入他郡政敎大行一郡淸平初城阳景王刘章以有功于汉故其国为立祠靑州诸郡转相仿效济南尤盛至六百余祠贾人或假二千石舆服导从作倡乐奢侈日甚民坐贫穷歴世长吏无敢禁絶者太祖到皆毁坏祠屋止絶官吏民不得祠祀及至秉政遂除奸邪鬼神之事世之淫祀由此遂絶】久之征还为东郡太守不就称疾归乡里【魏书曰于是权臣专朝贵戚横恣太祖不能违道取容数数干忤恐为家祸遂乞留宿卫拜议郎常托疾病辄告归乡里筑室城外春夏习读书传秋冬弋猎以自娱乐】顷之冀州刺史王芬南阳许攸沛国周旌等连结豪杰谋废灵帝立合肥侯以告太祖太祖拒之芬等遂败【司马彪九州春秋曰于是陈蕃子逸与术士平原襄楷会于芬坐楷曰天文不利宦者黄门常侍贵族灭矣逸喜芬曰若然者芬愿驱除于是与攸等结谋灵帝欲北廵河间旧宅芬等谋因此作难上书言黑山贼攻劫郡县求得起兵会北方有赤气东西竟天太史上言当有阴谋不宜北行帝乃止勑芬罢兵俄而征之芬惧自杀魏书载太祖拒芬辞曰夫废立之事天下之至不祥也古人有权成败计轻重而行之者伊尹霍光是也伊尹懐至忠之诚据宰臣之势处官司之上故进退废置计从事立及至霍光受托国之任借宗臣之位内因太后秉政之重外有羣卿同欲之势昌邑卽位日浅未有贵宠朝乏谠臣议出密近故计行如转圜事成如摧朽今诸君徒见曩者之易未覩当今之难诸君自度结众连党何若七国合肥之贵孰若吴楚而造作非常欲望必克不亦危乎】金城边章韩遂杀刺史郡守以叛众十余万天下骚动征太祖为典军校尉会灵帝崩太子即位太后临朝大将军何进与袁绍谋诛宦官太后不听进乃召董卓欲以胁太后【魏书曰太祖闻而笑之曰阉竖之官古今宜有但世主不当假之权宠使至于此旣治其罪当诛元恶一狱吏足矣何必纷纷召外将乎欲尽诛之事必宣露吾见其败也】卓未至而进见杀卓到废帝为农王而立献帝京都大乱卓表太祖为骁骑校尉欲与计事太祖乃变易姓名间行东归【魏书曰太祖以卓终必覆败遂不就拜逃归乡里从数骑过故人成臯吕伯奢伯奢不在其子与宾客共劫太祖取马及物太祖手刃击杀数人世语曰太祖过伯奢伯奢出行五子皆在备宾主礼太祖自以背卓命疑其图已手劒夜杀八人而去孙盛杂记曰太祖闻其食器声以为图已遂夜杀之既而凄怆曰宁我负人无人负我遂行】出关过中牟为亭长所疑执诣县邑中或窃识之为请得解【世语曰中牟疑是亡人见拘于县时掾亦已被卓书唯功曹心知是太祖以世方乱不宜拘天下雄隽因白令释之】卓遂杀太后及农王太祖至陈留散家财合义兵将以诛卓冬十二月始起兵于巳吾【世语曰陈留孝廉衞兹以家财资太祖使起兵众有五千人】是岁中平六年也
