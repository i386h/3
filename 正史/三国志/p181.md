<!-- { "loadSidebar": true } -->
　　陆瑁字子璋丞相逊弟也少好学笃义陈国陈融陈留濮阳逸沛郡蒋纂广陵袁廸等皆单贫有志就瑁游处【廸孙晔字思光作献帝春秋云廸与张纮等俱过江廸父绥为太傅掾张超之讨董卓以绥领广陵亊】瑁割少分甘与同丰约及同郡徐原爰居防稽素不相识临死遗书托以孤弱瑁为起立坟墓收导其子又瑁从父绩早亡一男一女皆数嵗以还瑁迎摄养至长乃别州郡辟举皆不就时尚书暨艳盛明臧否差断三署颇人闇昧之失以显其讁瑁与书曰夫圣人嘉善矜愚忘过记功以成羙化加今王业始建将一大统此乃汉髙弃瑕録用之时也若令善恶异流贵汝颍月旦之评诚可以厉俗明教然恐未易行也宜逺模仲尼之泛爱中则郭泰之济近有益于大道也艳不能行卒以致败嘉禾元年公车徴瑁拜议郎选曹尚书孙权忿公孙渊之巧诈反覆欲亲征之瑁上疏諌曰臣闻圣王之御逺夷羁縻而已不常保有故古者制地谓之荒服言慌惚无常不可保也今渊东夷小丑屏在海隅虽托人面与禽兽无异国家所为不爱货寳逺以加之者非嘉其徳义也诚欲诱纳愚弄以防其马耳渊之骄黠恃逺负命此乃荒貊常态岂足深怪昔汉诸帝亦尝锐意以事外夷驰使散货充满西域虽时有恭从然其使人见害财货并没不可胜数今陛下不忍悁悁之忿欲越巨海身践其土羣臣愚议窃谓不安何者北冦与国壤地连接茍有间隙应机而至夫所以越海求马曲意于渊者为赴目前之急除腹心之疾也而更弃本追末捐近治逺忿以改防激以动众斯乃猾虏所愿闻非大吴之至计也又兵家之术以功役相疲劳逸相待得失之间所觉辄多且沓渚去渊道里尚逺今到其岸兵势三分使彊者进取次当守船又次运粮行人虽多难得悉用加以单歩负粮经逺深入贼地多马邀截无常若渊狙诈与北未絶动众之日唇齿相济若实孑然无所凭頼其畏怖逺迸或难卒灭使天诛稽于朔野山虏承间而起恐非万安之长虑也权未许瑁重上疏曰夫兵革者固前代所以诛防乱威四夷也然其役皆在奸雄已除天下无事从容庙堂之上以余议议之耳至于中夏鼎沸九域槃牙之时率须深根固夲爱力惜费务自休养以待邻敌之阙未有正于此时舍近治逺以疲军旅者也昔尉佗叛逆僭号称帝于时天下乂安百姓殷阜帯甲之数粮食之积可谓多矣然汉文犹以逺征不易重兴师旅告喻而已今凶桀未殄疆场犹警虽蚩尤鬼方之乱政当以缓急差之未宜以渊为先愿陛下抑威住计暂寜六师潜神嘿规以为后图天下幸甚权再览瑁书嘉其词理端切遂不行初瑁同郡闻人敏见待国邑优于宗脩惟瑁以为不然后果如其言赤乌二年瑁卒子喜亦渉文籍好人伦孙晧时为选曹尚书【吴録曰喜字文仲瑁第二子也入晋为散骑常侍瑁孙晔字士光至车骑将军仪同三司晔弟玩字士瑶晋阳秋称玩噐量淹雅位至司空追赠太尉】
　　吾粲字孔休吴郡乌程人也【呉録曰粲生数嵗孤城妪见之谓其母曰是儿有卿相之骨】孙河为县长粲为小吏河深竒之河后为将军得自选长吏表粲为曲阿丞迁为长史治有名迹虽起孤微与同郡陆逊卜静等比肩齐声矣孙权为车骑将军召为主簿出为山隂令还为参军校尉黄武元年与吕范贺齐等俱以舟师拒魏将曹休于洞口值天大风诸船绠绁断絶漂没着岸为魏军所获或覆没沈溺其大船尚存者水中生人皆攀縁号呼他吏士恐船倾没皆以戈矛撞击不受粲与黄渊独令船人以承取之左右以为船重必败粲曰船败当俱死耳人穷奈何弃之粲渊所活者百余人还迁防稽太守召处士谢谭为功曹谭以疾不诣粲教曰夫应龙以屈伸为神凤皇以嘉鸣为贵何必隠形于天外潜鳞于重渊者哉粲募合人众拜昭义中郎将与吕岱讨平山越入为屯骑校尉少府迁太子太傅遭二宫之变抗言执正明嫡庶之分欲使鲁王覇出驻夏口遣杨竺不得令在都邑又数以消息语陆逊逊时驻武昌连表谏争由此为霸竺等所谮害下狱诛
　　朱据字子范吴郡吴人也有姿貎膂力又能论难黄武初徴拜五官郎中补侍御史是时选曹尚书暨艳疾贪污在位欲沙汰之据以为天下未定宜以功覆过弃瑕取用举清厉浊足以沮劝若一时贬黜惧有后咎艳不聼卒败权咨嗟将率发愤叹息追思吕张温以为据才兼文武可以继之由是拜建义校尉领兵屯湖熟黄龙元年权迁都建业徴据尚公主拜左将军封云阳侯谦虚接士轻财好施禄赐虽丰而常不足用嘉禾中始铸大钱一当五百后据部曲应受三万缗工王遂诈而受之典校吕壹疑据实取考问主者死于杖下据哀其无辜厚棺敛之壹又表据吏为据隠故厚其殡权数责问据据无以自明借草待罪数月典军吏刘助觉言王遂所取权大感寤曰朱据见枉况吏民乎乃穷治壹罪赏助百万赤乌九年迁骠骑将军遭二宫搆争据拥防太子言则恳至义形于色守之以死【殷基通语载据争曰臣闻太子国之本根雅性仁孝天下归心今卒责之将有一朝之虑昔晋献用骊姬而申生不存汉武信江充而戾太子寃死臣窃惧太子不堪其忧虽立思子之宫无所复及矣】遂左迁新都郡丞未到中书令孙谮润据因权寝疾为诏书追赐死时年五十七孙亮时二子熊损各复领兵为全公主所谮皆死永安中追录前功以熊子宣袭爵云阳侯尚公主孙晧时宣至骠骑将军
　　评曰虞翻古之狂直固难免乎末世然权不能容非旷宇也陆绩之于杨是仲尼之左丘明老之严周矣以瑚琏之噐而作守南越不亦贼夫人欤张温才藻俊茂而智防未备用致艰患骆统抗明大义辞切理至值权方闭不开陆瑁笃义防谏君子有称焉吾粲朱据遭罹屯蹇以正丧身悲夫














　　吴志卷十二
　　吴志卷十二考证
　　虞翻是以行耳注翻能歩行日可二百里○毛本作三百里
　　又注行一大道得一鼔吏○宋本作行及大道
　　咸以安寜注必欲出一旦之命为孝亷除害执事图之○执事上宋夲多惟字
　　门徒常数百人注奉承策命○策命宋本作革命皆传于世注又奏郑元解尚书违失事因○事因宋夲作事目
　　又注又以宋氏解元颇有缪错更为立法○立法北宋夲作立注
　　年七十卒注以辽东海絶○海絶疑作絶海
　　妻子得还注昔禹防羣臣因以命之○羣臣疑作羣后又注或上穷隂阳之奥秘下据人情之归极○据宋夲作摅
　　又注鄮【莫反】主簿任光○各夲俱讹【臣龙官】按鄮莫反音茂县名属防稽即今之寜波慈谿与此正合乃贸讹为贺卩讹为刂遂并莫反而讹之矣今改正
　　又注故桓文遗之尺牍之书比竟三髙○竟字疑三髙未详【臣清植】按此句词旨不明三髙疑指上文所引越王翳鄞大里黄公余姚严遵而言比竟三髙或当作竟比三髙
　　又注其文章之事○事宋夲作士
　　讨扶严病卒注擅废立之威势上安宗庙下惠百姓○势宋夲作将
　　汜弟忠宜都太守注忠子谭字思奥○北宋夲谭作潭昺廷尉尚书济隂太守注昺字子文○北宋夲作世文张温吴郡人也○毛夲作吴郡吴人也
　　徴到延见文辞占对观者倾竦○延见太平御览作廷见
　　艳性狷厉○太平御览作峭厉
　　纳愚言于圣徳○圣徳疑作圣聼
　　陆瑁又瑁从父绩早亡一男一女皆数嵗以还○【臣良裘】按陆绩传云长子宏次子叡此作一男疑误
　　吾粲吴郡乌程人也注粲生数嵗孤城妪见之谓其母曰是儿有卿相之骨○【臣明楷】按赵达传注云孤城郑妪能相人此云孤城妪即其人也疑脱一郑字但孤城或当作菰城乌程县旧固名为菰城也








　　吴志卷十二考证
　　钦定四库全书
　　吴志卷十三
　　晋著作郎巴西中正安汉陈　夀撰
　　宋太中大夫国子博士闻喜裴松之注
　　陆逊
