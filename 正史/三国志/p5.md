<!-- { "loadSidebar": true } -->
　　七年春正月公军谯令曰吾起义兵为天下除暴乱旧土人民死丧畧尽国中终日行不见所识使吾凄怆伤懐其举义兵已来将士絶无后者求其亲戚以后之授土田官给耕牛置学师以教之为存者立庙使祀其先人魂而有灵吾百年之后何恨哉遂至浚仪治雎阳渠遣使以大牢祀桥【褒赏令载公祀文曰故太尉桥公诞敷明徳泛爱博容国念明训士思令谟灵幽体翳邈哉晞矣吾以幼年逮升堂室特以顽鄙之姿为大君子所纳增荣益观皆由奬助犹仲尼称不如顔渊李生之厚叹贾复士死知已懐此无忘又承从容约誓之言殂逝之后路有经由不以斗酒只鸡过相沃酹车过三歩腹痛勿恠虽临时戏笑之言非至亲之笃好胡肯为此辞乎匪谓灵忿能诒已疾懐旧惟顾念之凄怆奉命东征屯次乡里北望贵士乃心陵墓裁致薄奠公其尚飨】进军官渡绍自军破后发病欧血夏五月死小子尚代谭自号车骑将军屯黎阳秋九月公征之连战谭尚数败退固守八年春三月攻其郭乃出战击大破之谭尚夜遁夏四月进军邺五月还许留贾信屯黎阳己酉令曰司马法将军死绥【魏书云绥却也有前一尺无却一寸】故赵括之母乞不坐括是古之将者军破于外而家受罪于内也自命将征行但赏功而不罚罪非国典也其令诸将出征败军者抵罪失利者免官爵【魏书载庚申令曰议者或以军吏虽有功能徳行不足堪任郡国之选所谓可与适道未可与权管仲曰使贤者食于能则上尊鬭士食于功则卒轻于死二者设于国则天下治未闻无能之人不鬭之士并受禄赏而可以立功兴国者也故明君不官无功之臣不赏不战之士治平尚徳行有事赏功能论者之言一似管窥虎欤】秋七月令曰丧乱已来十有五年后生者不见仁义礼让之风吾甚伤之其令郡国各修文学县满五百戸置校官选其乡之俊造而教学之庶防先王之道不废而有以益于天下八月公征刘表军西平公之去邺而南也谭尚争冀州谭为尚所败走保平原尚攻之急谭遣辛毗乞降请救诸将皆疑荀攸劝公许之【魏书曰公云我攻吕布表不为冦官渡之役不救袁绍此自守之贼也宜为后图谭尚狡猾当乘其乱纵谭挟诈不终束手使我破尚偏收其地利自多矣乃许之】公乃引军还冬十月到黎阳为子整与谭结婚【臣松之案绍死至此过周五月耳谭虽出后其伯不为绍服三年而于再朞之内以行吉礼悖矣魏武或以权宜与之约言今云结婚未必便以此年成礼】尚闻公北乃释平原还邺东平吕旷吕翔叛尚屯阳平率其众降封为列侯【魏书曰谭之围解阴以将军印绶假旷旷受印送之公曰我固知谭之有小计也欲使我攻尚得以其间畧民聚众比尚之破可得自彊以乘我弊也尚破我盛何弊之乘乎】
　　九年春正月济河遏淇水入白沟以通粮道二月尚复攻谭留苏由审配守邺公进军到洹水由降既至攻邺为土山地道武安长尹楷屯毛城通上党粮道夏四月留曹洪攻邺公自将击楷破之而还尚将沮鹄守邯郸【沮音菹河朔间今犹有此姓鹄沮授子也】又击拔之易阳令韩范渉长梁岐举县降赐爵闗内侯五月毁土山地道作围堑决漳水灌城城中饿死者过半秋七月尚还救邺诸将皆以为此归师人自为战不如避之公曰尚从大道来当避之若循西山来者此成禽耳尚果循西山来临滏水为营【曹瞒传曰遣候者数部前后参之皆曰定从西道已在邯郸公大喜会诸将曰孤已得冀州诸君知之乎皆曰不知公曰诸君方见不久也】夜遣兵犯围公逆击破走之遂围其营未合尚惧故豫州刺史阴防及陈琳乞降公不许为围益急尚夜遁保祁山追击之其将马延张顗等临阵降众大溃尚走中山尽获其辎重得尚印绶节钺使尚降人示其家城中崩沮八月审配兄子荣夜开所守城东门内兵配逆战败生禽配斩之邺定公临祀绍墓哭之流涕慰劳绍妻还其家人寳物赐杂缯絮廪食之【孙盛云昔者先王之为诛赏也将以惩恶劝善永彰鉴戒绍因世艰危遂懐逆谋上议神器下干国纪荐社汚宅古之制也而乃尽哀于逆臣之加恩于饕餮之室为政之道于斯踬矣夫匿怨友人前哲所耻税骖旧馆义无虚涕茍道乖好絶何哭之有昔汉高失之于项氏魏武遵谬于此举岂非百虑之一失也】初绍与公共起兵绍问公曰若事不辑则方面何所可据公曰足下意以为何如绍曰吾南据河北阻燕代兼戎狄之众南向以争天下庶可以济乎公曰吾任天下之智力以道御之无所不可【傅子曰太祖又云汤武之王岂同土哉若以险固为资则不能应机而变化也】九月令曰河北罹袁氏之难其令无出今年租赋重豪彊兼并之法百姓喜悦【魏书载公令曰有国有家者不患寡而患不均不患贫而患不安袁氏之治也使豪彊擅恣亲戚兼并下民贫弱代出租赋衒鬻家财不足应命审配宗族至乃藏匿罪人为逋逃主欲望百姓亲附甲兵彊盛岂可得邪其收田租亩四升戸出绢二疋绵二斤而已他不得擅兴发郡国守相明检察之无令彊民有所隐藏而弱民兼赋也】天子以公领冀州牧公让还兖州公之围邺也谭畧取甘陵安平渤海河间尚败还中山谭攻之尚奔故安遂幷其众公遗谭书责以负约与之絶婚女还然后进军谭惧拔平原走保南皮十二月公入平原畧定诸县
　　十年春正月攻谭破之斩谭诛其妻子冀州平【魏书曰公攻谭旦及日中不决公乃自执桴鼓士卒咸奋应时破陷】下令曰其与袁氏同恶者与之更始令民不得复私讐禁厚葬皆一之于法是月袁熙大将焦触张南等叛攻熙尚熙尚奔三郡乌丸触等举其县降封为列侯初讨谭时民亡椎氷【臣松之以为讨谭时川渠水冻使民椎氷以通舩民惮役而亡】令不得降顷之亡民有诣门首者公谓曰听汝则违令杀汝则诛首归深自藏无为吏所获民垂泣而去后竟捕得夏四月黑山贼张燕率其众十余万降封为列侯故安赵犊霍奴等杀幽州刺史涿郡太守三郡乌丸攻鲜于辅于犷平【续汉书郡国志曰犷平县名属渔阳郡】秋八月公征之斩犊等乃渡潞河救犷平乌丸奔走出塞九月令曰阿党比周先圣所疾也闻冀州俗父子异部更相毁誉昔直不疑无兄世人谓之盗嫂第五伯鱼三娶孤女谓之挝妇翁王凤擅权谷永比之申伯王商忠议张匡谓之左道此皆以白为黑欺天罔君者也吾欲整齐风俗四者不除吾以为羞冬十月公还邺初袁绍以甥高干领并州牧公之拔邺干降遂以为刺史干闻公讨乌丸乃以州叛执上党太守举兵守壶闗口遣乐进李典击之干还守壶闗城
　　十一年春正月公征干干闻之乃留其别将守城走入匈奴求救于单于单于不受公围壶闗三月拔之干遂走荆州上洛都尉王琰捕斩之秋八月公东征海贼管承至淳于遣乐进李典击破之承走入海岛割东海之襄贲郯戚以益琅邪省昌虑郡【魏书载十月乙亥令曰夫治世御众建立辅弼诫在面从诗称听用我谋庶无大悔斯实君臣恳恳之求也吾充重任每惧失中频年以来不闻嘉谋岂吾开延不勤之咎邪自今以后诸掾属治中别驾常以月旦各名其失吾将览焉】三郡乌丸承天下乱破幽州畧有汉民合十余万户袁绍皆立其酋豪为单于以家人子为己女妻焉辽西单于蹋顿尤彊为绍所厚故尚兄弟归之数入塞为害公将征之凿渠自呼沲入泒水【泒音孤】名平虏渠又从泃河口【泃音句】凿入潞河名泉州渠以通海
　　十二年春二月公自淳于还邺丁酉令曰吾起义兵诛暴乱于今十九年所征必克岂吾功哉乃贤士大夫之力也天下虽未悉定吾当要与贤士大夫共定之而专飨其劳吾何以安焉其促定功行封于是大封功臣二十余人皆为列侯其余各以次受封及复死事之孤轻重各有差【魏书载公令曰昔赵奢窦婴之为将也受赐千金一朝散之故能济成大功永世流声吾读其文未尝不慕其为人也与诸将士大夫共从戎事幸赖贤人不爱其谋羣士不遗其力是以夷险平乱而吾得窃大赏户邑三万追思窦婴散金之义今分所受租与诸将掾属及故戍于陈蔡者庶以酬答众劳不擅大惠也宜差死事之孤以租谷及之若年殷用足租奉毕入将大与众人悉共飨之】将北征三郡乌丸诸将皆曰袁尚亡虏耳夷狄贪而无亲岂能为尚用今深入征之刘备必说刘表以袭许万一为变事不可悔惟郭嘉防表必不能任备劝公行夏五月至无终秋七月大水傍海道不通田畴请为乡导公从之引军出卢龙塞塞外道絶不通乃堑山堙谷五百余里经白檀歴平刚渉鲜卑庭东指栁城未至二百里虏乃知之尚熙与蹋顿辽西单于楼班右北平单于能臣抵之等将数万骑逆军八月登白狼山卒与虏遇众甚盛公车重在后被甲者少左右皆惧公登高望虏阵不整乃纵兵击之使张辽为先锋虏众大崩斩蹋顿及名王已下胡汉降者二十余万口辽东单于速仆丸及辽西北平诸豪弃其种人与尚熙奔辽东众尚有数千骑初辽东太守公孙康恃逺不服及公破乌丸或说公遂征之尚兄弟可禽也公曰吾方使康斩送尚熙首不烦兵矣九月公引兵自栁城还【曹瞒传曰时寒且旱二百里无复水军又乏食杀马数千匹以为粮凿地入三十余丈乃得水既还科问前谏者众莫知其故人人皆惧公皆厚赏之曰孤前行乘危以徼幸虽得之天所佐也故不可以为常诸君之谏万安之计是以相赏后勿难言之】康即斩尚熙及速仆丸等传其首诸将或问公还而康斩送尚熙何也公曰彼素畏尚等吾急之则幷力缓之则自相图其势然也十一月至易水代郡乌丸行单于普富虑上郡乌丸行单于那楼将其名王来贺
