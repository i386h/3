<!-- { "loadSidebar": true } -->
　　陈留王【奂】凖之义类则晏觌之族也○何焯曰礼文王世子篇曰与族燕则公与父兄齿又曰公族朝于内朝东面北上臣有贵者以齿所谓燕觌之族按此则宴当作燕后世宴燕字通用故耳
　　癸丑特赦益州士民复除租赋之半五年乙夘以征西将军邓艾为太尉镇西将军钟会为司徒○各本俱误以五年为纪年之五年【臣明楷】按景元四年十一月巴蜀平十二月加邓艾钟会等爵并非隔年之事盖此复除租赋之半五年即如文帝黄初二年注中令天下听内徙复五年之意
　　咸熙元年春正月壬戌槛车征邓艾○监本作壬辰【臣龙官】按前乙夘后甲子中间不应有壬辰作壬戌为是今据何焯校本改正
　　陈留王恭已南面辅宰统政○元本作宰辅统政太平御览文类同







　　魏志卷四考证
　　钦定四库全书
　　魏志卷五
　　晋著作郎巴西中正安汉陈　寿撰
　　宋太中大夫国子博士闻喜裴松之注
　　武宣卞皇后　　　文昭甄皇后
　　文德郭皇后　　　明悼毛皇后
　　明元郭皇后
　　易称男正位乎外女正位乎内男女正天地之大义也古先哲王莫不明后妃之制顺天地之德故二妃嫔妫虞道克隆任姒配姬周室用熙废兴存亡恒此之由春秋説云天子十二女诸侯九女考之情理不易之典也而末世奢纵肆其侈欲至使男女怨旷感动和气惟色是崇不本淑懿故风教陵迟而大纲毁泯岂不惜哉呜呼有国有家者其可以永鉴矣汉制帝祖母曰太皇太后帝母曰皇太后帝妃曰皇后其余内官十有四等魏因汉法母后之号皆如旧制自夫人以下世有增损太祖建国始命王后其下五等有夫人有昭仪有媫妤有容华有羙人文帝增贵嫔淑媛脩容顺成良人明帝增淑妃昭华脩仪除顺成官太和中始复命夫人登其位于淑妃之上自夫人以下爵凡十二等贵嫔夫人位次皇后爵无所视淑妃位视相国爵比诸侯王淑媛位视御史大夫爵比县公昭仪比县侯昭华比乡侯脩容比亭侯脩仪比关内侯媫妤视中二千石容华视真二千石美人视比二千石良人视千石
