<!-- { "loadSidebar": true } -->
　　抗字幼节孙策外孙也逊卒时年二十拜建武校尉领逊众五千人送葬东还诣都谢恩孙权以杨竺所白逊二十事问抗禁絶賔客中使临诘抗无所顾问事事条答权意渐解赤乌九年迁立节中郎将与诸葛恪换屯柴桑抗临去皆更缮完城围葺其墙屋居庐桑果不得妄败恪入屯俨然若新而恪柴桑故屯颇有毁壊深以为慙太元元年就都治病病差当还权涕泣与别谓曰吾前聼用防言与汝父大义不笃以此负汝前后所问一焚灭之莫令人见也建兴元年拜奋威将军太平二年魏将诸葛诞举夀春降拜抗为柴桑督赴夀春破魏牙门将偏将军迁征北将军永安二年拜镇军将军都督西陵自闗羽至白帝三年假节孙晧即位加镇军大将军领益州牧建衡二年大司马施绩卒拜抗都督信陵西陵夷道乐乡公安诸军事治乐乡抗闻都下政令多阙忧深虑逺乃上疏曰臣闻徳均则众者胜寡力侔则安者制危盖六国所以兼并于彊秦西楚所以北面于汉髙也今敌跨制九服非徒闗右之地割据九州岂但鸿沟以西而已国家外无连国之援内非西楚之彊庶政陵迟黎民未乂而议者所恃徒以长川峻山限帯封域此乃守国之末事非智者之所先也臣毎逺惟战国存亡之符近览刘氏倾覆之衅考之典籍验之行事中夜抚枕临餐忘食昔匈奴未灭去病辞馆汉道未纯贾生哀泣况臣王室之出世荷光宠身名否泰与国同慼死生契阔义无茍且夙夜忧怛念至情惨夫事君之义犯而勿欺人臣之节匪躬是殉谨陈时宜十七条如左十七条失夲故不载时何定弄权阉官预政抗上疏曰臣闻开国承家小人勿用靖谮庸囘唐书攸戒是以雅人所以怨刺仲尼所以叹息也春秋已来爰及秦汉倾覆之衅未有不由斯者也小人不明理道所见既浅虽使竭情尽节犹不足任况其奸心素笃而憎爱移易哉茍患失之无所不至今委以聪明之任假以专制之威而冀雍熙之声作肃清之化立不可得也方今见吏殊才虽少然或冠冕之胄少渐道教或清苦自立资能足用自可随才授职抑黜羣小然后俗化可清庻政无秽也鳯皇元年西陵督歩阐据城以叛遣使降晋抗闻之日部分诸军令将军左奕吾彦蔡贡等径赴西陵勑军营更筑严围自赤谿至故市内以围阐外以御冦昼夜催切如敌以至众甚苦之诸将咸谏曰今及三军之锐亟以攻阐比晋救至阐必可防何事于围而以弊士民之力乎抗曰此城处势既固粮谷又足且所缮脩备御之具皆抗所宿规今反身攻之既非可卒克且北救必至至而无备表里受难何以御之诸将咸欲攻阐抗毎不许宜都太守雷谭言至恳切抗欲服众聼令一攻攻果无利围备始合晋车骑将军羊祜率师向江陵诸将咸以抗不宜上抗曰江陵城固兵足无所忧患假令敌没江陵必不能守所损者小如使西陵槃结则南山羣夷皆当扰动则所忧虑难可而言也吾寜弃江陵而赴西陵况江陵牢固乎初江陵平衍道路通利抗勑江陵督张咸作大堰遏水渐渍平中以絶寇叛祜欲因所遏水浮船运粮扬声将破堰以通歩军抗闻使咸亟破之诸将皆惑屡谏不聼祜至当阳闻堰败乃改船以车运大费损功力晋巴东监军徐率水军诣建平荆州刺史杨肇至西陵抗令张咸固守其城公安督孙遵廵南岸御祜水军督留虑镇西将军朱琬拒身率三军凭围对肇将军朱乔营都督俞赞亡诣肇抗曰赞军中旧吏知吾虚实者吾常虑夷兵素不简练若敌攻围必先此处即夜易夷民皆以旧将充之明日肇果攻故夷兵处抗命旋军击之矢石雨下肇众伤死者相属肇至经月计屈夜遁抗欲追之而虑阐畜力项领伺视闲隙兵不足分于是但鸣鼔戒众若将追者肇众凶惧悉解甲挺走抗使轻兵蹑之肇大破败祜等皆引军还抗遂防西陵城诛夷阐族及其大将吏自此以下所请赦者数万口修治城围东还乐乡貎无矜色谦冲如常故得将士欢心【晋阳秋曰抗与羊祜推侨札之好抗尝遗祜酒祜饮之不疑抗有疾祜馈之药抗亦推心服之于时以为华元子反复见于今汉晋春秋曰羊祜既归増修徳信以懐吴人陆抗毎告其邉戍曰彼专为徳我专为暴是不战而自服也各保分界无求细益而已于是吴晋之间余粮栖畆而不犯牛马逸而入境可宣告而取也沔上猎吴获晋人先伤者皆送而相还抗尝疾求药于祜祜以成合与之曰此上药也近始自作未及服以君疾急故相致抗得而服之诸将或谏抗不答孙晧闻二境交和以诘于抗抗曰夫一邑一乡不可以无信义之人而况大国乎臣不如是正足以彰其徳耳于祜无伤也或以祜抗为失臣节两讥之习凿齿曰夫理胜者天下之所保信顺者万人之所宗虽大猷既丧义声乆沦狙诈驰于当涂权畧周乎急务负力从横之人臧获牧竖之智未有不慿此以创功舍兹而独立者也是故晋文退舍而原城请命穆子围鼔训之以力冶夫献策而费人斯归乐毅缓攻而风烈长流观其所以服物制胜者岂徒威力相诈而已哉自今三家鼎足四十有余年矣吴人不能越淮沔而进取中国中国不能陵长江以争利者力均而智侔道不足以相倾也夫残彼而利我未若利我而无残振武以惧物未若徳广而民懐匹夫犹不可以力服而况一国乎力服犹不如以徳来而况不制乎是以羊祜恢大同之畧思五兵之则齐其民人均其施泽振义以罗彊吴明兼爱以革暴俗易生民之视聼驰不战乎江表故能徳音悦畅而襁负云集殊邻异域义譲交自吴之遇敌未有若此者也抗见国小主暴而晋徳弥昌人积兼己之善而已无固夲之规百姓懐严敌之徳阖境有弃主之虑思所以镇定民心缉寜外内奋其危弱抗权上国者莫若亲行斯道以侔其胜使彼徳靡加吾而此善流闻归重邦国明逺风折冲于枕席之上校胜于帷幄之内倾敌而不以甲兵之力保国而不浚沟池之固信义感于寇雠丹懐体于先日岂设狙诈以危贤狥己身之私名贪外物之重我闇服之而不备者哉由是论之茍守局而保彊一卒之所能恊数以相危小人之近事积诈以防物臧获之余虑威胜以求安明哲之所贱贤人君子所以拯世垂范舎此而取彼者其道良故也】加拜都护闻武昌左部督薛莹徴下狱抗上疏曰夫俊乂者国家之良寳社稷之贵资庶政所以伦叙四门所以穆清也故大司农楼散骑中常侍王蕃少府李朂皆当世秀頴一时显噐既初宠从容列位而竝旋受诛殛或圮族替祀或投弃荒裔盖周礼有赦贤之辟春秋有宥善之义书曰与其杀不辜寜失不经而蕃等罪名未定大辟以加心经忠义身被极刑岂不痛哉且已死之刑固无所识至乃焚烁流漂弃之水濵惧非先王之正典或甫侯之所戒也是以百姓哀耸士民同慼蕃朂永已悔亦靡及诚望陛下赦召出而顷闻薛莹卒见逮录莹父综纳言先帝傅弼文皇及莹承基内厉名行今之所坐罪在可宥臣惧有司未详其事如复诛戮益失民望乞垂天恩原赦莹罪哀矜庶狱清澄刑则天下幸甚时师旅仍动百姓疲弊抗上疏曰臣闻易贵随时传羙观觉故有夏多罪而殷汤用师纣作淫虐而周武授钺苟无其时玉台有忧伤之虑孟津有反斾之军今不务富国强兵力农畜谷使文武之才效展其用百揆之署无旷厥职明黜陟以厉庶尹审刑罚以示劝沮训诸司以徳而抚百姓以仁然后顺天乗运席卷宇内而聼诸将狥名穷兵黩武动费万计士卒雕瘁寇不为衰而我已大病矣今争帝王之资而昧十百之利此人臣之奸便非国家之良策也昔齐鲁三战鲁人再克而亡不旋踵何则大小之势异也况今师所克获不补所丧哉且阻兵无众古之明鉴诚宜蹔息进取小规以畜士民之力观衅伺隙庶无悔吝二年春就拜大司马荆州牧三年夏疾病上疏曰西陵建平国之蕃表既处下流受敌二境若敌泛舟顺流舳舻千里星奔电迈俄然行至非可恃援他部以救倒县也此乃社稷安危之机非徒封疆侵陵小害也臣父逊昔在西垂陈言以为西陵国之西门虽云易守亦复易失若有不守非但失一郡则荆州非吴有也如其有虞当倾国争之臣往在西陵得渉逊迹前乞精兵三万而至者循常未肯差赴自歩阐以后益更损耗今臣所綂千里受敌四处外御彊对内懐百蛮而上下见兵财有数万羸弊日乆难以待变臣愚以为诸王幼冲未统国事可且立傅相辅导贤姿无用兵马以防要务又黄门竖官开立占募兵民怨役逋逃入占乞特诏简阅一切料出以补疆场受敌常处使臣所部足满八万省息众务信其赏罚虽韩白复生无所展巧若兵不增此制不改而欲克谐大事此臣之所深慼也若臣死之后乞以西方为属愿陛下思览臣言则臣死且不朽秋遂卒子晏嗣晏及弟景机云分领抗兵晏为禆将军夷道监天纪四年晋军伐吴龙骧将军王濬顺流东下所至辄克终如抗虑景字士仁以尚公主拜骑都尉封毗陵侯既领抗兵拜偏将军中夏督澡身好学著书数十篇也【文士传曰陆景母张承女诸葛恪外生恪诛景母坐见黜景少为祖母所育养及祖母亡景为之心丧三年】二月壬戌晏为王濬别军所杀癸亥景亦遇害时年三十一景妻孙晧适妹与景俱张承外孙也【景弟机字士衡云字士龙机云别传曰晋太康末俱入洛造司空张华华一见而竒之曰伐吴之后利在获二隽遂为之延誉荐之诸公太傅杨骏辟机为祭酒转太子洗马尚书著作郎云为吴王郎中令出宰浚仪甚有惠政吏民懐之生为立祠后竝厯显位机天才绮练文藻之羙独冠于时云亦善属文清新不及机而口辩持论过之于时朝廷多故机云竝自结于成都王頴頴用机为平原相云清河内史寻转云右司马甚见委仗无几而与长沙王搆隙遂举兵攻洛以机行后将军督王椊牵秀等诸军二十万士龙着南征赋以羙其事机吴人羇旅单宦顿居羣士之右多不厌服机屡战失利死散过半初宦人孟玖颖所嬖幸乗宠豫权云数言其短頴不能纳玖又从而毁之是役也玖弟超亦领众配机不奉军令机绳之以法超宣言曰陆机将反及牵秀等谮机于頴以为持两端玖又搆之于内頴信之遣收机并收云及弟耽竝伏法机兄弟既江南之秀亦著名诸夏竝以无罪夷灭天下痛惜之机文章为世所重云所着亦传于世初抗之克歩阐也诛及婴孩识道者尤之曰后世必受其殃及机之诛三族无遗孙惠与朱诞书曰马援择君凡人所闻不意三陆相暴朝杀身伤名可为悼叹事亦竝在晋书】
　　评曰刘备天下称雄一世所惮陆逊春秋方壮威名未着摧而克之罔不如志予既竒逊之谋畧又叹权之识才所以济大事也及逊忠诚恳至忧国亡身庶几社稷之臣矣抗贞亮筹干咸有父风奕世载羙具体而微可谓克构者哉










　　吴志卷十三
　　吴志卷十三考证
　　陆逊得务北进未嫌于我○得务北宋夲作但务秭归大姓艾布邓凯等○艾布毛夲作文布
　　此必有谲且观之注若此间是平原旷野当恐有顚沛交驰之忧○颠太平御览作焱
　　备知其计不可○不可太平御览作不行
　　及才畧大施备果奔溃○才畧宋夲作方畧
　　魏军果出三方受敌也注若不推算○推算宋夲作惟算
　　权使鄱阳太守孙鲂谲魏大司马曹休○【臣明楷】按孙鲂疑当作周鲂周鲂为鄱阳太守赍牋七条以诱曹休事详周鲂传
　　自不奸秽入身难忍之过乞复显用展其力效○自不元夲作自非
　　夙夜战惧不遑鉴寐○鉴寐元夲作假寐
　　陆抗故得将士欢心注协数以相危○协数北宋夲作挟数
　　审刑罚以示劝沮○刑罚北宋夲作刑赏













　　吴志巻十三考证
<史部,正史类,三国志__吴志>
　　钦定四库全书
