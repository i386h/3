<!-- { "loadSidebar": true } -->
　　徐邈字景山燕国蓟人也太祖平河朔召为丞相军谋掾试守奉髙令入为东曹议令史魏国初建为尚书郎时科禁酒而邈私饮至于沉醉校事赵达问以曹事邈曰中圣人达白之太祖太祖甚怒渡辽将军鲜于辅进曰平日醉客谓酒清者为圣人浊者为贤人邈性修慎偶醉言耳竟坐得免刑后领陇西太守转为南安文帝践阼歴谯相平阳安平太守颍川典农中郎将所在著称赐爵关内侯车驾幸许昌问邈曰颇复中圣人不邈对曰昔子反毙于谷阳御叔罚于饮酒臣嗜同二子不能自惩时复中之然宿瘤以丑见传而臣以醉见识帝大笑顾左右曰名不虚立迁抚军大将军军师明帝以凉州絶逺南接蜀寇以邈为凉州刺史使持节领防羌校尉至值诸葛亮出祁山陇右三郡反邈輙遣参军及金城太守等击南安贼破之河右少雨常苦乏谷邈上脩武威酒泉盐池以收虏谷又广开水田募贫民佃之家家丰足仓库盈溢乃支度州界军用之余以市金帛犬马通供中国之费以渐收敛民间私仗藏之府库然后率以仁义立学眀训禁厚葬断祀进善黜恶风化大行百姓归心焉西域流通荒戎入贡皆邈勋也讨叛羌柯吾有功封都亭侯邑三百户加建威将军邈与羌胡从事不问小过若犯大罪先告部帅使知应死者乃斩以狥是以信服畏威赏赐皆散与将士无入家者妻子衣食不充天子闻而嘉之随时供给其家弹邪绳枉州界肃清正始元年还为大司农迁为司隶校尉百寮敬惮之公事去官后为光禄大夫数嵗即拜司空邈叹曰三公论道之官无其人则缺岂可以老病忝之哉遂固辞不受嘉平元年年七十八以大夫薨于家用公礼葬諡曰穆侯子武嗣六年朝廷追思清节之士诏曰夫显贤表徳圣王所重举善而教仲尼所美故司空徐邈征东将军胡质衞尉田豫皆服职前朝歴事四世出统戎马入赞庶政忠清在公忧国忘私不营产业身没之后家无余财朕甚嘉之其赐邈等家谷二千斛钱三十万布告天下邈同郡韩观曼游有鍳识器干与邈齐名而在孙礼卢毓先为豫州刺史甚有治功卒官【魏名臣奏载黄门侍郎杜恕表称韩观王昶信有兼才髙官重任不但三州】卢钦著书称邈曰徐公志髙行洁才博气猛其施之也髙而不狷洁而不介博而守约猛而能寛圣人以清为难而徐公之所易也或问钦徐公当武帝之时人以为通自在凉州及还京师人以为介何也钦答曰往者毛孝先崔季珪等用事贵清素之士于时皆变易车服以求名髙而徐公不改其常故人以为通比来天下奢靡转相仿效而徐公雅尚自若不与俗同故前日之通乃今日之介也是世人之无常而徐公之有常也
　　胡质字文徳楚国夀春人也少与蒋济朱绩俱知名于江淮间仕州郡蒋济为别驾使见太祖太祖问曰胡通达长者也宁有子孙不济曰有子曰质防模大略不及于父至于精良综事过之【案胡氏谱通达名敏以方正徴】太祖即召质为顿邱令县民郭政通于从妹杀其夫程他郡吏冯谅系狱为证政与妹皆耐掠隠抵谅不胜痛自诬当反其罪质至官察其情色更详其事检验具服入为丞相东曹议令史州请为治中将军张辽与其防军武周有隙辽见刺史温恢求请质质辞以疾辽出谓质曰仆委意于君何以相辜如此质曰古人之交也取多知其不贪奔北知其不怯闻流言而不信故可终也武伯南身为雅士往者将军称之不容于口今以睚眦之恨乃成嫌隙【睚五卖反眦士卖反】况质才薄岂能终好是以不愿也辽感言复与周平【虞预晋书曰周字伯南沛国竹邑人位至光禄大夫子陔字元夏陔及二弟韶茂皆总角见称并有器望虽乡人诸父未能觉其多少时同郡刘公荣名知人尝造周周谓曰卿有知人之眀欲使三儿见卿卿为目髙下以效郭许之听可乎公荣乃自诣陔兄弟与共言语观其举动出语周曰君三子皆国士也元夏器量最优有辅佐之风展力仕宦可为亚公叔夏季夏不减常伯纳言也陔少出仕宦歴职内外泰始初为吏部尚书迁左仆射右光禄大夫开府仪同三司卒于官陔以在魏已为大臣本非佐命之数懐逊让不得已而居位故在官职无所荷任夙夜思恭而已终始全洁当世以为美谈韶歴二官吏部郎山涛啓事称韶清白有诚终于散骑常侍茂至侍中尚书颍川荀恺宣帝外孙世祖姑子自负贵戚要与茂交茂拒而不答由是见怒元康元年杨骏被诛恺时为尚书仆射以茂骏之姨弟陷为骏党遂枉见杀众咸寃痛之】太祖辟为丞相属黄初中徙吏部郎为常山太守迁任东莞士卢显为人所杀质曰此士无讐而有少妻所以死乎悉见其比居年少书吏李若见问而色动遂穷诘情状若即自首罪人斯得每军功赏赐皆散之于众无入家者在郡九年吏民便安将士用命迁荆州刺史加振威将军赐爵关内侯吴大将朱然围樊城质轻军赴之议者皆以为贼盛不可廹质曰樊城卑下兵少故当进军为之外援不然危矣遂勒兵临围城中乃安迁征东将军假节都督青徐诸军事广农积谷有兼年之储置东征台且佃且守又通渠诸郡利舟楫严设备以待敌海边无事性沉实内察不以其节检物所在见思嘉平二年薨家无余财惟有赐衣书箧而已军师以闻追进封阳陵亭侯邑百戸諡曰贞侯子威嗣六年诏书褒述质清行赐其家钱谷语在徐邈传威咸熙中官至徐州刺史【晋阳秋曰威字伯虎少有志尚厉操清白质之为荆州也威自京都省之家贫无车马僮仆威自驱驴单行拜见父停廐中十余日告归临辞质赐其绢一匹为道路粮威跪曰大人清白不审于何得此绢质曰是吾俸禄之余故以为汝粮耳威受之辞归每至客舎自放驴取樵炊防食毕复随旅进道往还如是质帐下都督素不相识先其归请假还家隂资装百余里要之因与为伴每事佐助经营之又少进饮食行数百里威疑之宻诱问乃知其都督也因取向所赐绢答谢而遣之后因他信具以白质质杖其都督一百除吏名其父子清慎如此于是名誉着闻歴位宰牧晋武帝赐见论边事语及平生帝叹其父清谓威曰卿清孰与父清威对曰臣不如也帝曰以何为不如对曰臣父清恐人知臣清恐人不知是臣不如者逺也官至前将军青州刺史太康元年卒追赠镇东将军威弟熊字季象征南将军威子奕字次孙平东将军并以洁行垂名】有殊绩歴三郡守所在有名卒于安定
