<!-- { "loadSidebar": true } -->
　　陈思王集叙愁赋序曰时家二女弟故汉皇帝聘以为贵人家母见二弟愁思故令予作赋
　　二十年春正月天子立公中女为皇后
　　续汉书曰献穆曹后曹操之女也魏受禅遣使求玺绶后怒以玺绶抵堦下因涕泣横流曰天下不祚此玺
　　二十五年庚子王崩于洛阳年六十六　諡曰武王　塟髙陵杜氏通典曰魏武王以礼送终之制袭称之数繁而无益俗又过之先自制送终衣服内箧题识其上春秋冬夏曰有不讳随时以敛金珥珠玉铜铁之物一不得送　虞荔鼎録曰魏武帝铸一鼎于白鹿山髙一丈纪征伐战阵之事古文篆书四足更作鼎与太子名曰孝鼎画刻古来孝子姓名小篆书　幽明録曰谯县城东因城为台方二十丈髙八尺一尸古之冢也魏武即筑以为台东面墙崩金玉流出取者多死因复筑之　曹操别传曰操引兵入岘发梁孝王冢破棺收金寳数万斤天子闻之立泣　魏略曰典农校防太祖置秩比二千石　博物志曰汉中兴士人皆冠葛巾建安中魏武帝造白袷于是遂废唯二学书生犹着也英雄记曰操与刘备宻言备泄于袁绍绍知操有图国之意操自咋其舌流血以失言戒后世　世説曰魏武有一妓声最清髙而情性酷恶欲杀则爱才欲置则不堪于是选百人一时俱教少时果有一人声及之便杀恶性者　又曰魏武行役失汲道军皆渴乃令曰前有大梅林饶子甘酸可以解渴士卒闻之口皆出水乘此得及前源　又曰魏武尝言人欲危己己辄心动因语所亲小人曰汝懐刃宻来我侧我必説心动执汝使行刑汝但弗言其使无他当厚相报执者信焉不以为惧遂斩之此人至死不知也左右以为实谋逆者挫气矣　又曰魏武尝云我眠中不可妄近近便斫人亦不自觉左右皆深慎此后阳眠所幸一人窃以被覆之因被斫杀自尔每眠左右莫敢近者　又曰袁绍年少时曽遣人夜以剑掷魏武少下不着魏武揆之其后来必髙因帖卧床上剑至果髙乐府解题曰魏武帝宫人有卢女者故将军隂叔之子也七嵗入汉宫学鼓琴琴特鸣异善为新声文帝纪
　　甲午军次于谯大飨六军及谯父老百姓于邑东水经注曰文帝以延康元年幸谯大飨父老立坛于故宅坛前树碑碑题云大飨之碑　隶续曰在长安瑶台寺额第三字不能识　隶辨曰大飨记三古文为一行碑图云额之两旁有白纹贯于上下外有晕两重不过额其文十二行行十七字非全碑也黄初三年及千秋万代字平阙其书法与魏受禅相近
　　丙午行至曲蠡汉帝以众望在魏　使兼御史大夫张音持节奉玺绶禅位
　　魏畧曰文帝欲受禅野蚕成丝朱草生于文昌殿侧郡国奏凤皇十三见白雉十九见白鸠十九见虎二十七见九尾狐见于谯郡白雀十九见神出于灵芝池黄龙十三见赤鱼游于露镬　殷芸小説曰魏国初建潘朂为策命文
　　乃为坛于繁阳庚午王升坛即阼
　　水经注曰繁昌故县曲蠡之繁阳亭也　魏书国志曰文帝以汉献帝延康元年行至曲蠡登禅于是地改元黄初其年以颍隂之繁阳亭为繁昌县城内有三台时人谓之繁昌台坛前有二碑昔魏文帝禅于此故其石铭曰遂于繁昌作灵台也于后其碑六字生金论者以为司马金行故曹氏六世迁魏而事晋也　元和郡国志曰许州有丹书台魏文帝受禅有黄鸟衔丹书集此　鼎録曰文帝黄初元年铸受禅鼎其文曰受阼鼎小篆书太平寰宇记曰尚书台在县东南四十里魏志有黄鸟衔丹书于尚书台即文帝受禅处
　　二年春正月郊祀天地明堂　乙亥朝日于东郊晋书礼志曰魏文帝即位用汉明堂而未有配又曰黄初二年正月乙亥祀朝日于东郊之外又违礼二分之义
　　改许县为许昌县
　　水经注曰春秋佐助期曰汉以许昌失天下及魏承汉歴遂改名许昌也
　　是嵗筑陵云台
　　洛阳宫殿簿曰陵云台上壁方十三丈髙九丈楼方四丈髙五丈栋去地十三丈五尺七寸五分也世説曰陵云台楼观精巧先称平众木轻重然
　　后造构乃无锱铢相负揭台虽髙峻常随风摇动而终无倾倒之理魏明帝登台惧其势危别以大材扶持之楼即頽壊论者谓轻重力偏故也
　　三年
　　博物志曰黄初三年武西都防王褒献石胆二十斤四年献三斤
　　四年　筑南巡台于宛
　　水经注曰今南阳郡治大城其东城之内地西三里有古台髙三丈余文帝黄初中南巡行所筑也魏畧曰司农度支校防黄初四年置比二千石
　　掌诸军兵田
　　五年　夏四月立太学置五经课试之法
　　决疑要注曰汉初治博士而无弟子后治弟子五十人又増满五百汉末至数千人魏之初学为门人二嵗通二经者补文学掌故满三嵗通三经者擢为太子舍人
　　九月遂至广陵
　　水经注曰泗水又东南迳渭阳城北城枕泗川陆机行思赋曰行魏阳之枉渚故无魏阳疑即泗阳县故城也王莽之所谓淮平亭矣葢魏文帝行广陵所由或因变之未详也
　　七年六月戊寅塟首阳陵
　　通典曰富平有荆山沮漆水西有魏文帝陵　城冢记曰魏文帝陵在首阳山南　太平寰宇记曰魏文帝陵在偃师县首阳山南　薛收元经传曰汉故事陵上立祭殿至魏制以谓古不墓祭自有庙设于是园邑寝殿遂废
　　又使诸儒撰集经传随类相从凡千余篇号曰皇览史记索隠曰皇览记先代冢墓之处宜皇王之省览故曰皇览是魏人王象缪袭所撰
　　博物志曰帝善弹碁能用手巾角时有一书生又能低头以所冠着葛巾角撇棊
　　世説曰弹棊始自魏宫内用籹奁戏文帝以此戏特妙用手巾角拂之无不中有客自云能帝使为之客着葛巾角低头拂棊妙逾于帝　水经注曰刘备以申仪为西城太守仪据郡降魏魏文帝改为魏兴郡治故西城县之故城也　太霄经曰魏武帝为九州置坛度道士三十五人文帝幸雍谒陈炽法师置道士五十人　名胜志曰西园在邺镇西魏曹丕同弟植宾从游宴之地
　　明帝纪
　　太和元年春正月　宗祀文皇帝于明堂以配上帝通典曰正月丁未宗祀文帝于明堂以配上帝祝称天子臣某
　　夏四月乙亥行五铢钱
　　通典曰文帝黄初二年罢五铢钱使百姓以谷帛为市卖至明帝代钱废谷用既乆人间巧伪渐多竞湿谷以要利作薄绢以为市虽处以严刑而不能禁也司马芝等举朝大议以为用钱非徒丰国亦所以省刑今若使更铸五铢于事为便帝乃更立五铢钱
　　伯郎姓孟名他扶风人灵帝时中常侍张让专朝政即拜凉州刺史
　　后汉书西域传曰灵帝建宁三年凉州刺史孟佗遣从事任涉将敦煌兵五百人与戊己司马曹寛西域长史张宴将焉耆兹车师前后部合三万余人讨疏勒攻桢中城四十余日不能下引去
　　他生达少入蜀　魏略曰达以延康元年率部曲四千余来归魏文帝时初即王位　闻其来甚悦　领新城太守
　　水经注曰魏文帝合房陵上庸西城立以为新城郡以孟达为太守治房陵故县
　　诸葛亮闻之隂欲诱达数书招之达与相报答魏兴太守申仪与达有隙宻表达与蜀潜通帝未之信也司马宣王遣参军梁几察之又劝其入朝达惊惧遂反
　　司马彪战畧曰太和元年诸葛亮从成都到汉中达又欲应亮遗亮玉玦织成障汗苏合香亮使郭模诈降过魏兴太守申仪与达有隙模语仪亮言玉玦者已决织成者言谋已成苏合香者言事已合
　　于寳晋纪曰达初入新城登白马塞叹曰刘封申耽据金城千里而失之乎
　　荆州记曰达登白马塞而叹曰刘封申耽据金城千里而不能守岂丈夫也为上堵吟方土今犹传此声韵愤激其哀思之音乎
　　六年　九月　治许昌宫起景福承光殿
　　水经注曰许昌城内有景福殿基魏太和中造凖价八百余万　西谿丛语曰许昌节度使小防是魏景福殿基殿前有小李子色黄大如樱桃俗谓之御李子即献帝迁许时所植　鼎録曰明帝太和六年铸一鼎三足名曰万寿无疆鼎小篆书
　　青龙元年
　　缪袭神芝赞曰青龙元年神芝产于长平之晋阳许昌典农中郎将蒋充奉表以闻其色丹紫其质光辉上别为三榦分为九枝散为三十六茎委绥连属似瑚之状
　　世语曰并州刺史毕轨送汉故渡辽将军范明友鲜卑奴年三百五十嵗言语饮食如常人奴云霍显光后小妻明友妻光前妻女
　　博物志曰汉末发范明友冢奴犹活明友霍光女聓説光家事废立之际多与汉书相似此奴尝游走于民间无止住处今不知所存或云尚在余闻之于人可信而目不可见也
　　是时大治洛阳宫起昭阳太极殿
　　太平御览引魏略曰有却非殿铜马殿敬法殿清凉殿凤皇殿嘉徳殿黄龙殿寿安殿行殿　山谦之丹阳记曰案史记秦王改命宫为庙以拟太极魏号正殿为太极葢采其义而加以太亦犹始夏夏门魏加曰太夏
　　时年三十六
　　臣松之按魏武以建安九年八月定邺文帝始纳甄后明帝应以十年生计至此年正月整三十四年耳时改正朔以故年十二月为今年正月可彊名三十五年不得三十六也
　　巵林曰按志称叡封武徳侯年十五时为延康元年则叡葢以建安十一年生计黄初太和青龙合年十七而景初彊为三年凡二十年则裴云彊名三十五者良是若以为建安十年生则可三十六矣然以十年生又不得言十五封武徳陈裴皆为舛也
　　评曰明帝沈毅断识任心而行
　　汉晋春秋曰明帝勤于政事苛察逾甚或于殿前鞭杀尚书郎　傅子曰魏明帝以髙山制似通天逺游乃毁变先形令行人使者服之　洛阳记平乐园魏明帝造即平乐观之地也今城东平乐保是
　　三少帝纪齐王
　　二月西域重译献火浣布诏大将军太尉临试以示百寮
　　梁四公记曰有商人赍火浣布三端帝以襍布积之令杰公以他事至于市所杰公遥识曰此火浣布也二是绢木皮所作一是绩鼠毛所作以诘商人具如杰公所説因问木鼠之异公曰木坚毛柔是可别也以阳燧火山隂柘木爇之木皮改常试之果验
　　又东方朔神异经曰南荒之外有火山长三十里广五十里其中皆生不烬之木　火中有鼠
　　水经注曰齐地记曰东武城东南有卢水水侧有胜火木方俗音曰柽子其木经野火烧死炭不灭故东方朔云不灰之木者也　吴録曰日南北景县有火鼠取毛为布烧之而精名火浣布
　　正始元年
　　魏畧曰正始元年商风大起数十日发屋拔树动太极殿东阁正防大风又甚倾盈按曹爽将诛之征
　　孔晏乂奏曰
　　此晏字衍文孔乂字元儶见第十六卷注中因下文统言晏乂而误也
　　新城太守陈泰
　　少章云陈泰当作州泰元伯本传具载前后歴官未尝典郡州泰事迹附邓艾传后其为新城太守见注中
　　六年
　　古今刀剑録曰齐王芳以正始六年铸一剑常服之无故自失但有空匣如故后有禅代之事兆始于此寻为司马氏所废
　　三少帝纪　髙贵乡公
　　帝问曰郑曰稽古同天言尧同于天也
　　尚书正义曰郑信纬训稽为同训古为天言能顺天而行之与之同功论语称唯尧则天诗美文王顺帝之则然则圣人之道莫不同天合徳岂待同天之语然后得同之哉书为世教当因之人事以人系天于义无取且古之为天经无此训髙贵乡公皆以郑为长非笃论也
　　帝乞言于祥
　　王隠晋书曰祥南面几杖以师道自居帝北面乞言祥于是陈明王圣帝之事君臣政化之要俯以训帝于是百辟卿士闻其格言莫不砥砺
