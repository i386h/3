<!-- { "loadSidebar": true } -->
　　博物志曰近魏明帝时河东有焦先者裸而不衣处火不燋入水不冻杜恕为太守亲所呼见皆有实事　周日用曰焦孝然边河居一庵大雪庵倒人以为死而视之蒸气于雪畧无变色时或折薪惠人而已












　　三国志补注卷二
<史部,正史类,三国志补注>
　　钦定四库全书
　　三国志补注卷三
　　编修杭世骏撰
　　魏书
　　崔毛徐何邢鲍司马传
　　崔琰　琰声姿髙畅眉目疏朗须长四尺甚有威重朝士瞻望而太祖亦敬惮焉
　　语林曰匈奴遣使人来朝太祖令崔琰在座而已捉刀侍立既而使人问匈奴使者曰曹公何如对曰曹公美则美矣而侍立者非人臣之相太祖乃追杀使者　刘知几难曰昔孟阳卧床诈称齐后纪信乘纛矫号汉皇或主遘屯防或朝罹兵革故权以取济事非获己如崔琰本无此急何得以臣代君者哉且凡称人君皆慎其举措况魏武经纶霸业南面受朝而使臣居君座君处臣位将何以使万国具瞻百寮佥瞩也又汉代之于匈奴其为抚绥勤矣虽复赂以金帛结以亲姻犹恐虺毒不悛狼心易扰如辄杀其使者不显罪名复以壊四夷于外蕃建五利于中国且曹公必以所为过失惧招物议故诛彼行人将以杜兹谤口而言同纶綍声徧寰区欲葢而张止益其辱虽愚闇之主犹所不为况英畧之君岂其若是
　　太中大夫陈炜
　　世説作陈韪
　　融在北海
　　秦子曰孔文举为北海相有父丧哭泣墓侧色无憔悴文举杀之有父病疟思食新麦家无乃盗隣人熟麦而进之文举闻特赏之盗而不罪者以为勤养于父也哭而见杀者以为哀而不实也
　　世语曰融二子皆龆齓融见收顾谓二子曰何以不辞二子俱曰父尚如此复何所辞以为必俱死也列士传曰孔融被诛初女七嵗男九嵗以其幼弱得寄他舍主人有遗肉汁男渴而饮之曰今日之渴岂得乆活何赖知肉味乎兄号泣而止或言于曹操遂尽杀之及收至女谓兄曰若死者得见父岂非至愿延颈就刑颜色不变
　　皆以恃旧不防见诛
　　后汉书边让传曰初平中王室大乱让去归家恃才气不屈曹操多轻侮之言建安中其乡人有搆让于操操告郡就杀之
　　毛玠　玠尝为东曹掾与崔琰并典选举　务以俭率人由是天下之士莫不以防节自励虽贵宠之臣舆服不敢过度太祖叹曰用人如此使天下人自治吾复何为哉
　　傅咸集表曰昔毛玠为吏部尚书无敢好衣美食者魏武叹曰孤之法不如毛尚书今使吏部用心如毛玠风俗之易在不难矣
　　钟繇华歆王朗传
　　钟繇字元常颍川长社人也
　　续述征记曰钟城魏太傅钟繇故里城南有钟繇碑今属康墙保　名胜志曰钟繇台在长葛县治前魏东武亭侯钟繇学书处繇故宅中台址尚存书断曰繇少从刘胜入抱犊山学书三年遂与
　　魏太祖邯郸淳韦诞等议用笔繇乃问蔡伯喈笔法于韦诞诞惜不与乃自捶胷呕血太祖以五灵丹救之得活及诞死繇令人盗掘其墓遂得由是繇笔更妙繇精思学书卧画被穿过表如厠终日忘归每见万类皆书象之繇善三色书最妙者八分　又曰钟繇善书师曹喜蔡邕刘徳升真书尤妙乃过于师刚柔备矣防画之间多有异趣虽神明不辅可谓幽深无际而古雅有余秦汉以来一人而已求其尽善尽美则狐裘而有羔褎其行书羲之之亚草书则索衡之下八分则有魏受禅碑称此为最也　又曰钟书有十二种意外巧妙絶伦多竒　袁昂书评曰钟繇书意气宻丽若飞鸿戏海舞鹤游天行间茂宻实亦难过　王僧防论书曰钟公之书谓之尽妙钟有三体一曰铭石书妙者也二曰章程书传小学秘书教者也三曰行押书是也三法皆世人所善　梁武帝观繇书法曰子敬不迨逸少逸少不迨元常学子敬者如画虎也学元常者比画龙也　尚书故实曰魏受禅碑王朗文梁鹄书钟繇镌字谓之三絶镌字皆须妙于篆籀故繇方得镌刻　韦续书法曰稾及行隶者钟繇变之羲献好之　又九品书曰上上钟繇正书散隶下上钟繇行隶
　　钟毓　迁黄门侍郎
　　世説曰钟毓为黄门郎有机警在景王座燕饮时陈羣子伯武周子元夏同在坐共嘲毓景王曰臯繇何如人对曰古之懿士顾谓伯元夏曰君子周而不比羣而不党
　　华歆　后策死太祖在官渡表天子征歆　权悦乃遣歆賔客旧人送之者千余人赠遗数百金歆皆无所拒宻各题识至临去悉聚诸物谓诸賔客曰本无拒诸君之心而所受遂多念单车逺行将以懐壁为罪愿賔客为之计众乃各留所赠而服其徳
　　吴歴曰孙策送华歆还洛并送越布香葛时多盗贼歆度牛渚悉封还诸物
　　及践阼改为司徒
　　齐职仪曰司徒品秩冠服同丞相郊庙服冕同太尉汉哀帝从朱博议始置三司改丞相为大司徒以孔光为之魏以华歆为之
　　王朗字景兴东海郡人也
　　世説注引魏书作东海郯人
　　朗会稽太守
　　谢承后汉书曰袁忠乘船戴笠葢诣王朗见朗左右僮从皆着青绛采衣非其奢丽即辞炭发而退袁山崧后汉书曰王充所作论衡中土未有传
　　者蔡邕入吴始得之恒秘玩以为谈助其后王朗为会稽太守又得其书及还许下时人称其才进或曰不见异人当得异书问之果以论冲之益
　　及文帝践阼改为司空
　　鼎録曰王朗为司空铸一鼎其文曰司空鼎复篆书
　　肃生于会稽
　　顾野王舆地志曰王朗为会稽太守子肃随在郡住东斋中夜有女从地出称越王女与肃语晓别赠一丸墨肃方注周易因此才思开悟
　　后肃以常侍领秘书监
　　太平御览载王肃表曰青龙之末主者啓选秘书监诏秘书骋吏以上三百余人非但学问义理当用有威严能检下者诏肃以常侍领焉　又王肃秘书不应属少府表曰魏之秘书即汉之东观郡国称敢言之上东观且自大魏分秘书而为中书以来名【阙】相继于今三监未有隶名于少府者也今欲使臣编名于驺吏隶言于外府不亦隳朝章而辱国典乎太和之【阙】兰台秘书争让三府奏议秘书司先王之载籍掌制书之典谟与中书相亚宜与中书为官聨　又曰青龙中议秘书丞郎与博士议郎同职近日月宜在三台上　又曰秘书丞郎乘鹿车犹用尺奏恐非陛下崇儒之本意也又曰臣以为秘书职于三台为近宻中书郎在
　　尚书丞郎上秘书丞郎宜次尚书郎下不然则宜次侍御史下秘书丞郎俱四百石迁宜比尚书郎亦出宜为郡此陛下崇儒术之盛防也尚书郎侍御史皆乘犊车而秘书丞郎独鹿车不得朝服入恐非陛下转台郎以为秘书丞郎之本意也
　　自魏初征士炖煌周生烈
　　臣松之案此人姓周生名烈何晏论语集解有烈义例余所著述见晋武帝中经簿
　　后汉有周生丰见冯衍传风俗通云周生姓也罗泌路史曰炖煌实録曰魏侍中周生烈本姓唐外养周氏因为姓亦及七録及中经簿姓书
　　贾洪字叔业京兆新丰人也好学有才
　　太平御览引此作家贫好学有才
　　唯洪与冯翊严苞交通材学最髙
　　太平御览引此作唯洪与冯翊严苞字文通故众为之语曰州中贾叔业计论汹汹严文通材学最高
　　程郭董刘蒋刘传
　　董昭　明帝即位进爵乐平侯邑千户转卫防
　　语林曰董昭为魏武帝重臣后失势文明世入为卫防昭乃厚加意于侏儒正朝大防侏儒作董卫防啼面言昔太祖时事举坐大笑明帝怅然不怡月中为司徒
　　蒋济　弊勉之民
　　勉一本作攰葛洪字苑曰攰作九伪反
　　刘司马梁张温贾传
　　贾逵　又通运渠二百余里所谓贾侯渠者也
　　水经注曰沙水又南与广漕渠合上承厐官陂云邓艾所开也虽水流废兴沟渎尚伙昔贾逵为魏豫州刺史通运渠二百余里亦所谓贾侯渠也而川渠迳复交错畛陌无以辨之
　　黄初中与诸将并征吴破吕范于洞浦进封阳里亭侯加建威将军明帝即位増邑二百户并前四百户水经注曰瓠子北有都关县故城县有羊里亭瓠河迳其南为羊里水黄初中贾逵为豫州刺史与诸将征吴于洞浦有功魏封逵为羊里亭侯邑四百户即斯亭也
　　豫州吏民追思之为刻石立祠
　　贾逵别传曰逵庙一柏树有人窃来斫伐投斧数下斧刃乃折于树中
　　任苏杜郑仓传
　　任峻　太祖以峻为典农中郎将
　　通典曰以峻为典农中郎将募百姓屯田置田官
　　杜畿　受诏作御楼船于陶河试船遇风没
　　通典曰河阳古孟津后亦曰富平津在其南谓之陶河潴魏尚书仆射杜君畿试船沈没之所
　　恕字务伯太和中为散骑黄门侍郎
　　三辅决録注曰恕拜黄门侍郎每直省阁威仪矜严
　　时公卿以下大议损益
　　通典曰景初元年河南尹卢延上言成臯函谷二里六十步即却函谷关于崤山农太守杜恕议以东徙潼关着郡下省函谷关徙蒯关卢氏县下太平御览引魏名臣奏曰黄门杜恕奏曰汉故
　　事人民病疾责之司徒
　　四年卒于徙所
　　通典曰河南郡福昌后汉宜阳县魏尚书仆射杜畿幽州刺史杜恕墓并在今县北
　　预字元凯
　　王僧防能书録曰畿子恕孙预三世善草书张乐于张徐传
　　张辽　大呼是名
　　是当作自
　　权不敢动望见辽所将众少乃聚围辽数重辽左右麾围直前急击围开　辽复还突围拔出余众
　　魏畧曰张辽为孙权所围辽溃围出复入权众破走由是威震江东儿啼不肯止者其父母以辽恐之
　　于禁　使禁将守延津以拒绍
　　名胜志曰汲县东南二十五里有延津即此津之下流也左传隠二年叔段侵郑至于廪延魏书曹公遣于禁渡河守延津即此旧有城存
　　张郃　诸葛亮复出祁山诏郃督诸将西至畧阳亮还保祁山郃追至木门与亮军交战飞矢中郃右膝薨汉末传曰丞相亮出军围祁山加以木牛运粮魏司马宣王使张郃救祁山夏六月亮粮尽引军还至于青封木门郃追之亮驻军削大树皮题曰张郃死此树下豫令兵夹道以数千彊弩备之郃果自见千弩俱发射郃而死
　　徐晃　太祖案行诸营士卒咸离阵观而晃军营整齐将士驻阵不动
　　魏畧曰徐晃性严驱使将士不得闲息于是军中为之语曰不得饷属徐晃晃闻此语笑曰我捶破汝钨錥耶
　　二李臧文吕许典二厐阎传
　　吕防　请琅邪王祥为别驾
　　晋中兴书曰吕防有佩刀工扣之以为必三公可服此刀防语别驾王祥曰茍非其人或为害卿有公辅之量故以相与祥始辞之防彊与乃受祥死之日以刀授弟览曰吾儿凡汝后必兴足称此刀吾故以与之
　　厐徳　徳随腾子超拒援干于平阳徳为军锋进攻援干大破之亲斩援首
　　太平御览引典畧曰徳为司隶督军从事讨郭援为飞矢所中乃以囊裹其足而战斩援首诏拜徐州刺史
　　太祖破超于渭南徳随超亡入汉阳
　　傅乘舆马赋曰马超破苏氏坞坞中有骏马百余疋自超已下俱争取肥好者将军厐徳独取一騧马形观既丑众笑之其后马超战于渭南逸足电发追不可逮众乃服焉
　　厐清　初淯外祖父赵安为同县李寿所杀淯舅兄弟三人同时病死寿家喜清母娥自伤父讐不报乃帏车袖剑白日刺寿于都亭前讫徐诣县颜色不变曰父讐已报请受戮禄福长尹嘉解印绶纵娥娥不肯去遂彊载还家防赦得免州郡叹贵刋石表闾
