<!-- { "loadSidebar": true } -->
　　魏畧曰厐淯外祖父为人所杀其子孑弱不能执淯母载车出与仇家相逢于府门外乃拔刀下车手格杀之州郡义其女人能如此纵而不问及淯长大节行又如此故今酒泉画其母子仪象于防壁而铭赞之
　　任城陈萧王传
　　任城威王彰
　　名胜志曰郭颁世语干寳晋纪并言中牟城北有层台故魏任城王筑
　　四年朝京都疾薨于邸
　　世説曰魏文帝忌弟任城王骁壮因在卞太后阁共围碁并噉枣文帝以毒置诸枣蒂中自选可食者而进王弗悟遂襍进之既中毒太后索水救之帝预勅左右毁瓶罐太后徒跣趋井无以汲须防遂卒复欲害东阿太后曰汝已杀我任城不得复杀我东阿
　　陈思王植　建安十六年
　　陈思王集离思赋序曰建安十六年大军西讨马超太子留监国植时从焉
　　杨修字徳祖　丞相请署仓曹属主簿
　　文士传曰修少有才学思干魏武为丞相辟为主簿修常白事知必有反覆教豫为答对数纸以次牒之而行敇守者曰向白事必教出相反覆若按此次第连答之已而风吹纸次乱守者不别而遂错误公怒推问修慙惧然以所白甚有理终亦是修
　　昔仲宣独步于汉南孔璋鹰扬于河朔伟长擅名于青土公干振藻于海隅徳琏发迹于大魏足下髙视于上京
　　钟嵘诗品曰降及建安曹公父子笃好斯文平原郁为文栋刘桢王粲为其羽翼次有攀龙托凤自致于属车者葢将百数彬彬之盛大备于时矣
　　黄初二年监国谒者灌均希指奏植醉酒悖慢劫胁使者
　　陈思王集令曰孤前令写灌均所上孤章三台九府所奏事及诏书一通置之座隅孤欲朝夕讽咏以自警戒
　　谨拜表献诗二篇其辞曰于穆显考
　　集作责躬诗
　　又曰肃承明诏
　　集作应诏诗
　　帝嘉其辞义优诏答勉之
　　世説曰曹子建七步成章世目为绣虎　又曰文帝常令东阿王七步作诗不成者行大法应声便为诗曰煮豆持作羮漉菽以为汁萁在釡下然豆在釡中泣本是同根生相煎何太急帝深有慙色太平广记曰魏文帝尝与陈思王同辇出游逢
　　见两牛在墙间鬭一牛不如坠井而死诏令赋死牛诗不得道是牛亦不得云是井不得言其鬭不得言其死走马百步令成四十言子建策马而驰赋云两肉齐道行头上戴横骨行至凶土头峍起相唐突二敌不俱刚一肉卧土窟非是力不如盛意不得泄赋成步犹未竟
　　故慈父不能爱无益之子仁君不能畜无用之臣龚公芥隠笔记曰墨子虽有贤君不爱无功之臣虽有慈父不爱无益之子故曹植自试表云
　　帝辄优文答报
　　太平御览曰魏明帝诏曹植曰王颜色瘦弱何意邪腹中调和不今者食几许米又啖肉多少见王瘦吾甚惊宜当节水加餐答诏表曰近得赐御食拜表谢恩寻奉手诏愍臣瘦弱奉诏之日涕泣横流虽武文二帝所以愍怜于臣不复过于明诏陈思王集又有谢赐柰表云即夕殿中虎贲宣诏赐臣等冬柰一奁诏赐温啖帝答诏云山柰从凉州来道里既逺又东来转暖故柰中变色不佳耳
　　初植登鱼山临东阿喟然有终焉之心遂营为墓异苑曰陈思王尝登鱼山临东阿忽闻岩岫里有诵经清遒深亮逺谷流响肃然有灵气不觉敛衿只敬便有终焉之志即效而则之今梵唱皆植依拟所造　砚北襍志曰陈思王读书台在冀州名胜志曰志载曹子建墓在通许县之七里冈成化九年大水墓崩一穴入视队表碣曰曹子建墓按植曽徙封雍丘王雍丘今之杞县距通许四十里而近岂植真塟斯地邪
　　武文世王公传
　　刘夫人生丰愍王昂
　　荆楚嵗时记曰魏武帝刘婕妤以七月七日折琉璃笔
　　邓哀王冲字仓舒少聪察岐嶷
　　异苑曰山鸡爱其毛羽映水则舞魏武时南方献之帝欲其鸣舞而无由公子仓舒令置大镜其前鸡鉴形而舞不止遂乏死
　　年十三建安十三年疾病太祖亲为请命及亡哀甚陈思王集仓舒诔曰建安十二年五月甲戌童子曹仓舒卒乃作诔曰于惟淑弟懿矣纯良诞丰令质荷天之光既质且仁爰柔克刚彼徳之容慈我聿行宜逢分胙以永无疆如何昊天凋斯俊英呜呼哀哉惟人之生忽若朝露促促百年亹亹行暮矧尔既夭十三而卒何辜于天景命不遂
　　楚王彪　黄初二年进爵徙封汝阳公三年封弋阳王其年徙封吴王五年改封寿春县七年徙封白马续述征记曰白马城魏黄初中曹彪封白马王治于此城　陈思王集赠白马王彪诗序曰黄初四年正月白马王任城王与余俱朝京师余节气到洛阳任城王薨至七月与白马王还国后有司以二王归藩道路宜异宿止意毒恨之　按志称七年徙封白马而集称四年白马王朝京师则当时未有此封宜称吴王
　　郿戴公子整奉从叔父郎中绍后
　　陈思王集释思赋序曰家弟出养族父郎中伊予以兄弟之爱心有恋然作此赋以赠之
　　王卫二刘傅传
　　王粲字仲宣山阳髙平人也
　　汝南志曰王粲侨居于此有宅在府城内闾巷口有井云粲所凿
　　乃之荆州依刘表
　　金楼子曰王仲宣昔在荆州著书数十篇荆州壊尽焚其书今在者一篇知名之士咸重之见虎一毛不知其斑
　　博物多识问无不对
　　异苑曰魏武北征蹋顿升岭眺瞩见一冈不生草木王粲曰必是古冢此人在世服食矾石而死石生热蒸出外致卉木燋灭命即凿之果得大墓有矾石满茔
　　二十二年春道病卒
　　世説曰王仲宣好驴鸣既塟文帝临其丧顾语同游曰王好驴鸣可各作一声以送之赴客皆作一驴鸣
　　粲与北海徐干
　　以疾休息
　　冢记曰徐干坟在潍县东五十里干北海剧人俗呼为博士冢
　　广陵陈琳　琳谢罪太祖爱其才而不咎
　　魏书曰琳谢曰矢在上不得不发太祖爱其才不咎
　　陈留阮瑀　瑀少受学于蔡邕
　　太平御览引文士传曰瑀少有隽才应机捷丽就蔡邕学叹曰童子竒眉朗朗无爽
　　臣松之案鱼氏典略挚虞文章志并云瑀建安初辞疾避役不为曹洪屈得太祖召即投杖而起
　　典畧曰阮瑀以才自防曹洪闻其有才欲自报答书瑀不肯榜笞瑀瑀终不屈洪以语曹公公知其无病使人呼瑀瑀终怖诣门公见之谓曰卿不肯为洪且为我作之瑀曰诺遂为记室
　　军国书檄多琳瑀所作也
　　金楼子曰刘备叛走曹操使阮瑀为书与备马上立成
　　汝南应玚字徳琏东平刘桢字公干　玚桢各被太祖辟为丞相掾属
　　后汉书应劭传曰中兴初有应妪者生四子而寡见神光照社试探之乃得黄金自是诸子宦学并有才名至玚七世通显　太平御览引文士传曰桢少以才学知名年八九嵗能诵论语诗赋数万言警悟辩捷所问应声而答当其辞气锋烈莫有折者　又曰厨人进桢为赋立成
　　自颍川邯郸淳
　　卫恒四体书势曰梁鹄宜为大字邯郸淳宜为小字鹄谓淳得次仲法　又云魏初传古文者出于邯郸淳恒祖敬侯为写尚书后以示淳而淳不别至正始中立三字石经转失淳法　王僧防能书録曰淳得次仲法名在鹄后
　　繁钦
　　襄沔记曰繁钦宅王粲宅并在襄阳井台犹存乐府解题曰定情篇汉繁钦所作若臂环致拳拳指环致殷勤耳珠致区区香囊致扣扣跳脱致闻佩玉结恩皆妇人叙志之词也
　　瑀子籍才藻艳逸而倜傥放荡
　　太平御览引魏氏春秋曰阮籍幼有竒才异质八嵗能属文性恬静兀然长啸以此终日　世説曰晋文王功徳盛大坐席严敬拟于王者唯阮籍在坐箕踞啸歌酣放自若
　　遂纵酒昬酣遗落世事
　　王隠晋书曰魏末阮籍有才而嗜酒荒放露头散髪裸袒箕踞作二千石不治官事日与刘伶等共饮酒歌呼时人或以籍生在魏晋之交欲徉狂避时不知籍本性自然也
　　时率意独驾
　　竹林七贤传曰籍有奇才异质或闭户读书连月不出或游行丘林经日不返
　　苏门生亦啸若鸾凤之音焉
　　太平寰宇记引魏氏春秋云籍见孙登长啸有凤皇集登所隠之处故号登为苏门先生
　　时又有谯郡嵇康文辞壮丽好言老庄而尚竒任侠康别传曰康长七尺八寸伟容色土木形骸不加饰丽而龙章凤姿天质自然正尔在羣形之中便自知非常之器　世説曰嵇康身长七尺八寸风姿特秀见者叹曰萧萧肃肃爽朗清举或云肃肃如松下风髙而徐引山公曰嵇叔夜之为人也岩岩若孤松之独立其醉也傀俄若玉山之将崩韦续书评曰嵇康书如抱琹半醉酣歌髙眠又若众鸟时翔羣乌乍
　　兄喜字公穆晋州刺史宗正
　　晋百官名曰嵇喜字公穆歴州刺史康兄也阮籍遭丧徃吊之籍能为青白眼见凡俗之士以白眼对之及喜徃籍不哭见其白眼喜不怿而退康闻之乃赍酒挟琴而造之遂相与善　干寳晋纪曰安尝从康或遇其行康兄喜拭席而待之弗顾独坐车中康母就设酒食求康儿共语戏良乆则去其轻贵如此　世説曰嵇康与吕安善每一相思千里命驾安后来值康不在喜出户延之不入题门上作凤字而去喜不觉犹以为忻故作凤字凡鸟也
　　性好服食尝采御上药善属文论弹琴咏诗
　　修武县志曰太行之北有天门山山麓有岩可容百家又名百家岩上有精舍及嵇康锻灶存　九州要纪曰天门山有三水嵇康采药逢孙登弹一琴即此山　元和郡县志曰苏门山在卫县西北八十一里即孙登隠处　水经注曰华阳亭名在宻县嵇叔夜常采药于山泽学琴于古人即此亭也　灵异志曰嵇中散常西南去洛数十里有亭名华阳投宿一更中操琴闻空中称善中散呼与相见乃出见形以手持其头共论音声授以广陵散　语林曰嵇中散夜灯下弹琴忽有一人面甚小斯须转大遂长丈余单衣革带嵇视之既熟乃吹灯灭之曰耻与魑魅争光　又曰嵇中散夜弹琴忽有一鬼着械来叹其手快曰君一不调中散与琴调之声更清婉问其名不对疑是蔡伯喈伯喈将亡亦被桎梏　大周正乐曰嵇康有迈俗之志常宿王伯通馆忽有八人云吾有兄弟为乐人不胜羇旅今授君广陵散甚妙今代莫测广异志曰嵇中散神情髙迈任心游憩尝行西南山去洛数十里有亭名华阳投宿夜了无人独在亭中此亭由来杀人宿皆多凶至一更中操琴先作诸弄而闻空中称善声中散抚琴而呼之曰君何以不来此人便出云身是古人出没于此数千年矣闻君弹琴音曲清和故来听耳而就终残毁不宜以接侍君子向夜髣髴渐见以手持其头遂与中散共论音声其辞清辨谓中散君试过琴于是中散以琴授之既弹悉作众曲亦不出常唯广陵散絶伦中散才从受之半夕悉得与中散誓不得教他人又不得言其姓也
　　撰録上古以来圣贤隠逸遁心遗名者集为传赞自混沌至于管宁凡百一十有九人
　　史通曰嵇康髙士传其所载者广矣而颜回蘧瑗独不见书葢以二子虽乐道遗荣安贫守志而拘忌名教未免流俗也正如董仲舒子云亦钻仰四科驱驰六籍渐孔门之教义服鲁国之儒风与此何殊而并可甄録夫回瑗是弃而杨董获升可谓识二五而不知十者也　又曰康撰髙士传取庄子楚辞二渔父事合成一篇夫以园吏之寓言骚人之假説而寔为实録斯已谬矣况此二渔父者校年则前后别时论地则南北殊壤而辄并之为一岂非惑哉　隋书经籍志曰圣贤髙士传赞三卷嵇康譔周续之注
