<!-- { "loadSidebar": true } -->
　　干寳晋纪曰淩到项见贾逵祠在水侧　其年八月太傅有疾梦淩逵为疠甚恶之遂薨
　　水经注曰谷水迳小城北又东迳刺史贾逵祠北王隠言祠在城北非也庙前有碑碑石金生干寳曰黄金可采为晋中兴之瑞　王隠晋书曰永嘉元年陈国项县贾逵石碑中生金人盗凿取卖卖已复生此江东中兴之瑞也　还寃记曰宣王有疾白日见淩来并贾逵为祟因呼字曰彦云缓我宣王身亦有打处少日遂薨
　　广字公渊
　　世说曰王公渊娶诸葛诞女入室言语始交王谓妇曰新妇顔色卑下殊不似公休妇曰大丈夫不能彷佛彦云而令妇人比踪英杰　刘峻注引魏氏春秋曰广有风量才学名重当世与傅嘏论才性同异行于世
　　母丘俭　安风津都尉部民张属就射杀俭传首京师旧唐书地理志曰霍丘县北有安丰津斩毌丘俭处
　　钦亡入吴
　　谨上还所受魏使持节前将军山桑侯印绶
　　水经注曰山桑邑俗谓之北斗城昔文钦之封山桑侯疑食邑于此
　　转为庐江太守鹰将军王淩奏钦贪残　曹爽以钦乡里厚养待之
　　魏略曰文钦为庐江太守为都督王淩所奏钦诉曹爽爽谓曰淩责卿载灰两船何用为乎曰闻足下起染舎故烧作灰耳
　　诸葛诞
　　曹嘉之晋纪曰诸葛诞以气厉称常倚柱读书雷震其柱诞读书自若
　　自出攻州刺史乐綝杀之
　　太平御览引魏末传曰诞杀乐綝有典农都尉数说诞于是收而斩之骂曰卿坐舌先人以竹搀其舌然后杀之
　　渡黎浆水
　　水经注曰芍陂渎又北分为二水一水东注黎浆黎浆水东迳黎浆亭南文钦之叛吴军北入诸葛绪拒之于黎浆即此水也东注肥水谓之黎浆水口
　　围上诸军临髙以发石车火箭逆烧破其攻具
　　王隠晋书曰诸葛反淮南孟康王慕曰宜作土山敛诸侯材板【阙】橹以为攻具
　　诞子靓字仲思吴平还晋靓子恢字道明位至尚书令
　　晋诸公赞曰吴亡靓入洛以父诞为太祖所杀誓不见世祖　恢别传曰恢少有令闻称为明贤避难江左中宗召补中簿
　　邓艾　年十二随母至颍川读故太丘长陈寔碑文古今刀剑録曰邓艾年十二曽读陈太丘碑碑下掘得一刀黒如漆长三尺余刀上常有气凄凄然时人以为神物
　　时欲广田畜谷为灭贼资使艾行陈项已东至夀春艾以为田良水少不足以尽地利宜开河渠可以引水浇溉大积军粮又通运漕之道　宣王善之事皆施行通典曰宣王善之皆如艾计遂北临淮水自钟离西南横石以西尽沘水四百余里五里置一营营六十人且耕且守兼循广淮阳百尺二渠上引河流下通淮颍大理诸陂于颍南北穿渠三百余里溉田三万顷淮南淮北皆相连接自夀春到京师农田兵田鸡犬之声阡陌相属
　　迁汝南太守
　　太平寰宇记曰故西平城在汝南西平县西七十里有二十四陂魏典农邓艾所造也
　　先登至江由
　　任豫益州记曰江由左担道案图在隂平县北于成都为西邓艾束马悬车处
　　钟会字士季颍川长社人太傅繇小子也少敏恵夙成世说曰见钟士季如观武库但覩矛防　张懐瓘书断曰会善书有父风相备筋骨美兼行艸尤工书逸志飘然有凌云之志亦所谓剑则干将镆铘焉　韦续九品书曰上下魏钟会八分
　　会帐下督　本属胡烈　争赴杀会
　　王隠晋书曰卫瓘监军防军钟会素与瓘至厚坐则同床行则同舆会书板上欲杀胡烈等示瓘瓘言不可会自削弃反问瓘何许问消息相疑益露瓘厠上见烈故给使令出语三军会逼瓘不得议定经宿不眠各横刀膝上　古今刀剑录曰钟会克蜀于成都土中得一刀文曰太一会死入帐下王伯升伯升后渡江刀遂飞入水　干寳晋纪曰钟会邓艾将伐蜀与刘寔别客谓寔曰二将当破蜀不寔曰必破蜀但皆不还客问其故寔曰治道在于克让因着崇让论曰季世不能让贤虚谢见用之恩莫肯让于胜己
　　初会弱冠与山阳王弼并知名弼好论儒道辞才逸辨注易及老子
　　世说曰何晏为吏部尚书有位望时谈客盈坐王弼未弱冠徃见之晏闻弼名因条向者胜理语弼曰此理仆以为极可得复难不弼便作难一坐人便以为屈于是弼自为客主数番皆一坐所不及又曰何平叔注老子始成诣王辅嗣见王注精
　　竒乃神伏曰若斯人可与论天人之际矣因以所注为道徳二论　又曰何晏注老子未毕见王弼自说注老子防何意多所短不复得作声但应诺诺遂不复注因作道徳论
　　方技传
　　华陀　若病结积在内针药所不能及当须刳割者便饮其麻沸散须臾便如醉死无所知因破取病若在肠中便断肠前洗缝腹膏摩四五日差不痛人亦不自寤一月之间即平复矣
　　玉涧杂书曰华陀固神医也然范晔陈夀记其治疾皆言若病结积在内针药所不能及者【云　云】此决无之理人之所以为人者以形而形之所以生者以气也陀之药能使人醉无所觉可以受其刳割与能完养使毁者复合则吾所不能知然腹背肠胃既以破裂断壊则气何由含安有如是而复生者乎审陀能此则凡受支解之刑者皆可使生王者之刑亦无所复施矣
　　陀死后
　　冡记曰华陀墓在项城
　　东阿王作辩道论曰世有方士吾王悉所招致甘陵有甘始庐江有左慈阳城有郤俭始能行气导引慈晓房中之术俭善辟谷悉号三百嵗卒
　　博物志曰魏王所集方士名上党王真陇西封君达甘陵甘始鲁女生谯国华陀字元化东郭延年唐霅冷夀光河南卜式张貂蓟子训汝南费长房鲜奴辜魏国军吏河南赵圣卿阳城郄俭字孟节庐江左慈字元放右十六人魏文帝东阿王仲长统所说皆能断谷不食分形隠没出入不由门户左慈能变形幻人视聴厌刻鬼魅皆此类也　又曰皇甫隆遇道士姓封名君达其余养性法即可放用大略云体欲常少劳无过虚食去肥浓节酸咸减思虑损喜怒除驰逐慎房室春夏施泻秋冬闭藏武帝行之有效　又曰典论又云王仲统云甘始左元放东郭延年行容成御妇人法并为丞相所录间行其术亦得其验降就道士刘景受千云母九子元方年三百嵗莫知所在武帝恒御此药亦云有验　鲁女生别传曰封君达陇西人也少好道初服黄连丸五十余年乃入鸟防山又于山中服水银百余年还乡里年如二十者常骑青牛改号为青牛道士　神仙传曰甘始者太原人也善行气不饮食又服天门冬行房中之事依容成素之法更演益之为一卷用之甚有近效治病不用针灸汤药在世百余嵗乃入王屋山仙去
　　杜防　太祖以防为军谋祭酒参太乐事因令创制雅乐防善钟律聪思过人丝竹八音靡所不能
　　晋后略曰钟律之器自周之末废而汉成哀之间诸儒修而治之至后汉末复隳矣魏氏使协律知音者杜防造之不能考之典礼徒依于时丝管之声时之尺寸而制之甚乖失礼度　博物志曰汉末丧乱无金石之乐魏武帝至汉中得杜防旧法始复设轩悬钟磬至于今用之于防也　魏台访议曰后汉尺度稍长魏代杜防亦制律吕以之气灰悉不飞凡律各有所摄引而申之至于六十相生者相变如黄钟之管下生林钟以阳生隂故变也相摄者相通如中吕之管摄于物应以母权子故相变者异时而各应相通者同月而继应应有早晚者非正律气乃子律相感寄母中应也
　　管辂　吏部尚书何晏请之
　　名士传曰是时曹爽辅政识者虑有危机晏有重名与魏姻戚内虽懐忧而无复退也着五言诗以言志曰鸿鹄比翼游群飞戱太清常畏大网罗忧祸一旦并岂若集五湖从流唼浮萍水宁旷中懐何为怵惕惊盖因辂言惧而赋诗
　　乌桓鲜卑东夷传
　　短人国
　　突厥本末记曰自突厥北行一月有短人国长者不逾二尺亦有一尺者头少毛髪若羊胞之状突厥呼为羊胞头其旁无他种类相侵俗无寇盗但有大鸟髙七八尺恒伺短人啄而食之短人皆持弓矢以为之备按此亦在西北即魏略之短人国也









　　三国志补注卷四
　　钦定四库全书
　　三国志补注卷五
　　编修杭世骏撰
　　蜀书
　　刘二牧传
　　刘焉字君郎江夏竟陵人也
　　盛宏之荆州记曰郑卿乡郑灭地方也冈南有刘长沙墓益州牧焉之父
　　后以师祝公丧去官
　　臣松之案祝公司徒祝恬也
　　后汉书桓帝纪曰延熹二年八月光禄大夫中山祝恬为司徒三年六月司徒祝恬薨注曰恬字伯休卢奴人
　　后丞相诸葛亮问秦宓以扶所长宓曰董扶褒秋毫之善贬纎芥之恶
　　后汉书方术传曰丞相诸葛亮问广汉秦宓董扶及任安所长董扶褒秋毫之善贬纎芥之恶任安记人之善忘人之恶云
　　先主传
　　先主姓刘讳备
　　出所乗马名的卢骑
　　傅乗舆马赋曰刘备之初降也太祖赐之骢马使自至廏选之名马以百数莫可意者次至下廏有的颅马委弃莫视瘦瘁骨立刘备抚而取之众莫不笑之其后刘备奔于荆州逸足电发追不可逮众乃服焉
　　羣下推先主为荆州牧
　　水经注曰刘备之奔江陵使筑而镇之曹公闻孙权以荆州借备临书落笔
　　召璋白水军督杨懐责以无礼斩之
　　零陵先贤传曰刘璋请刘备璋将杨懐数谏备悟主人请璋子祎及懐酒酣备见懐佩匕首备出其匕首谓懐曰将军匕首好孤亦有可得观之懐与之备得匕首谓懐曰女小子何敢间我兄弟之好耶懐骂言未讫备斩之
　　十九年
　　洪遵泉志曰直百钱顾烜曰汉献帝建安十九年刘备铸旧谱云径七分重四铢　直百五铢钱顾烜曰径一寸一分重八铢文曰五铢直百刘巴说刘备铸直百钱传形五铢此又近之未知孰是张台曰今自巴蜀至于襄汉此钱甚多皆是昭烈旧地断在不疑　传形五铢钱顾烜曰刘备铸直百钱传形五铢今所谓蜀钱即传形五铢也时有勒为直百者亦有勒为五铢者大小称量如一并径七分重四铢三吴诸属县行之
　　进围成都
　　隋书地理志曰蜀郡临卭眉山隆山资阳泸川巴东遂宁巴西新城金山普安犍为越嶲防牁黔安得蜀之旧域其地四塞山川重阻水陆所凑货殖所萃盖一都之会也昔刘备资之以成三分之业
　　劝学从事张奭尹黙谯周等上言
　　顾炎武日知录曰谯周传建兴中丞相亮领益州牧命周为劝学从事而先主未称尊号即有劝学从事张奭尹黙谯周等上言前后不同按周卒于晋泰始六年年七十二而昭烈即位之年年仅二十有三未必与劝进之列从本传为是
　　即皇帝位于成都武担之南　谨择元日与百寮登坛水经注曰沔阳故城旧汉祖在汉中言萧何所筑也建安二十四年刘备北定汉中始立坛即汉王位于此城其城南临汉水北带【阙】逵南面崩水三分之一　梁州记曰刘备为汉王权住此城盟于城下今门外有盟坛犹存
　　章武元年
　　通典曰魏武据中原刘备割巴蜀孙权尽有江东之地三国鼎立战争不息刘备章武元年有户二十万男女口九十万及平蜀得户二十八万口九十四万带甲将士十万二千吏四万通计户九十四万三千四百二十三口五百三十七万二千八百八十一除平蜀所得当时魏氏唯有户六十六万三千四百二十三口有四百四十三万二千八百八十一
　　军次秭归
　　水经注曰秭归县城东北依山即城周回二里髙一丈五尺南临大江古老相传谓之刘备城盖备征吴所筑也
　　二年
