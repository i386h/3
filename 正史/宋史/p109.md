<!-- { "loadSidebar": true } -->
　　九月辛巳，以章鉴签书枢密院事兼参知政事，陈宜中同签书枢密院事。成都安抚使昝万寿城嘉定乌尤山。乙未，以洪焘为浙东安抚使。丙申，以黄万石为湖南安抚使。

　　冬十月己酉，来归人汪福、许文政各官五转。癸丑，镇巢军、和州、太平州诸将查文、李文用、孟浩等十一人，以射湖冈、万岁岭、后港及焦湖北岸战功，咸赐爵赏。癸亥，雷。四川制司言何炎向失洋州，调知达州赵章等率诸部军义复之；七月又复洋州、吴胜堡两城，权檄统辖谢益知洋州，总制赵桂楫知巴州，俾任责吴胜堡战守之事。至是以功来上，且以二州摄事守臣请命于朝，诏与正授。丁丑，两淮制置使印应雷告老，进二秩致仕。李庭芝两淮安抚制置使，赐钱二百万激犒备御。

　　十一月壬午，子授左卫上将军，封嘉国公。戊子，知泰州龚准遣其将王大显等捍御水砦有功，又获俘民以还，诏水步两军将校凡用命者赏激有差。甲午，以夏贵为淮西制置使兼知庐州，陈奕沿江制置使兼知黄州，吕文福知阁门事。诏从李庭芝请分淮东、西制置为两司，就命庭芝交割淮东，仍兼淮西策应使。乙未，以夏贵为淮西安抚制置使，赐钱百万激犒备御。李庭芝辞免淮西策应使，不允。知安丰军陈万以舟师自城西大涧口抵正阳城，遇北兵力战，诏旌其劳。十二月甲子，以马廷鸾为浙东安抚使、知绍兴府。丙寅，权参知政事章鉴再乞解机政，不允。丁丑，沿江制置使所辖四郡夏秋旱涝，免屯田租二十五万石。

　　十年春正月壬午，城鄂州汉口堡。权总制施忠、部将熊伯明、知泰州龚准以天长县东横山、秦潼湖、青蒲口等处战功推赏。戊子，江万里以疾辞职任，诏依旧观文殿大学士、提举洞霄宫。乙丑，以留梦炎知潭州兼湖南安抚使。庚寅，城鄂州沌口西岸堡。京湖制司言襄阳勇信中军钤辖吴信随吕文焕北往，今并妻子冒险来归。诏吴信赴阙，制司仍存恤其家。丙申，江东沙圩租米，以咸淳九年水灾，诏减什四。乙巳，雨土。

　　二月己酉，以赵顺孙为福建安抚使。辛酉，诏诸制阃就任升除恩数，其告命、衣带、鞍马，阁门勿差人给赐，往要厚赂，以失优宠制臣之意，违者有刑。

　　三月己卯，免郡县侵负义仓米七十四万八千余石。

　　夏四月乙卯，子昺授左卫上将军，进封永国公。诏赏沿江都统王达、黄俣战黄连寺之功。戊午，以吕文福为常德、辰、沅、澧、靖五郡镇抚使、知沅州。辛酉，诏赏光州守陈岩、路分李全、许彦德、总管何成、路钤仰子虎等牛市畈、丁家庄战功。乌苏蛮王诣云南军前纳款大元。

　　五月丁亥，以高世杰为湖北安抚副使兼知岳州，总统出戍军马。辛丑，马廷鸾辞免观文殿大学士、知绍兴府、浙东安抚使，诏不允。壬寅，张珏表请城马、虎头两山，或先筑其一，以据险要。

　　六月戊午，以银二万两命寿春府措置边防。

　　秋七月壬午，汪立信乞致仕，不允。癸未，帝崩于福宁殿，遗诏太子即皇帝位。甲申，台臣劾内医蔡幼习，诏夺五秩，送五百里州军居住，二子并罢阁门职。

　　八月己酉，上大行皇帝谥曰端文明武景孝皇帝，庙号度宗。德祐元年正月壬午，葬于永绍陵。

　　赞曰：宋至理宗，疆宇日蹙，贾似道执国命。度宗继统，虽无大失德，而拱手权奸，衰敝寝甚。考其当时事势，非有雄才睿略之主，岂能振起其坠绪哉！历数有归，宋祚寻讫，亡国不于其身，幸矣。 
　
　



　
                   
本纪第四十七
　
　　○瀛国公二王附

　　瀛国公名，度宗皇帝子也，母曰全皇后，咸淳七年九月己丑，生于临安府之大内。九年十一月授左卫上将军，封嘉国公。十年七月癸未，度宗崩，奉遗诏即皇帝位于柩前，年四岁，谢太后临朝称诏。甲申，兄昰保康军节度使、开府仪同三司，进封吉王，加食邑一千户；弟昺保宁军节度使、开府仪同三司，进封信王，加食邑一千户。命平章贾似道依文彦博故事，独班起居。丙戌，上皇太后尊号曰寿和圣福太皇太后，皇后曰皇太后。又诏以生日为天瑞节。戊子，命临安府振赡细民。辛卯，以朱禩孙为京湖、四川宣抚使兼知江陵府。壬寅，诏抚三边将士。命州郡举遗逸。除浙西安抚司、两浙转运司、临安府见追赃赏钱。诏求言。

　　八月甲辰，诏乞言于老臣江万里、叶梦鼎、马廷鸾、留梦炎、赵顺孙、王龠。李庭芝筑清河城，以图来上，诏庭芝进一秩，宣劳将士，具名推赏。加知鄂州李雷应守军器监，知太平州孟之缙尚书兵部员外郎，知江州钱真孙直宝章阁，知镇江军洪起畏直敷文阁。癸丑，大霖雨，天目山崩，水涌流，安吉、临安、余杭民溺死者亡算。甲寅，太皇太后以老不能御正衙，命暂以慈元殿为后殿。辛酉，作度宗庙。戊辰，以全清夫为昭信军节度使，谢堂检校少保，谢垕保康军节度使。马廷鸾乞骸骨归田里，诏趣之任。

　　九月丁丑，资政殿大学士、光禄大夫王龠乞致仕，诏不允。戊寅，发米振余杭、临安两县水灾。余杭灾甚，再给米二千石。己卯，似道乞免答拜，从之。辛巳，覆试文武举士人。壬午，覆试文武举士人。癸未，大元兵大会于襄阳。丙戌，丞相伯颜将一军趣郢州，元帅唆都将一军入淮，翟招讨将一军徇荆南。丁亥，大元军薄郢州。戊子，免被水州县今年田租。甲午，初开经筵。丁酉，天瑞节，免征临安府公私房赁钱十日。以金符十三、银符百给夏贵激赏奇功。己亥，试正奏名进士，赐王龙泽以下出身有差。壬寅，有星见西方，委曲如蚓。复州副将翟国荣遇大元兵，战烂泥湖，死之。闽中旱。

　　冬十月丙午，知达州赵章复洋州，加右骁骑尉中郎将。大元兵破渠州礼义城，知州张资自杀。丁未，饶州布衣董声应进《诸史纂约》、《兵鉴》、《刑鉴》，诏声应充史馆编校文字。癸丑，上度宗谥。广西经略司权参议官邢友龙击潮州、漳州寇，破之。乙卯，令州县行义田、义役。丁巳，友龙以下诸将各转官有差。大元兵攻郢州，都统制张世杰力战御之，遂去，由藤湖入汉。戊午，郢州副都统赵文义追战全子湖死，恤其家。庚申，赠翟国荣复州团练使，官其二子，立庙复州。壬戌，以钱百万给郢城屯戍将士。甲子，诏以明年为德祐元年。乙丑，以章鉴同知枢密院事兼权参知政事，陈宜中签书枢密院事兼权参知政事。大元兵徇沙洋城，京湖宣抚司遣总管王虎臣援之。丙寅，城破，虎臣与守隘官王大用皆被执。荧惑犯镇星。大元兵至新城。戊辰，总制黄顺出降。己巳，副总制仁宁出降。都统制边居谊力战，城破，赴火死。知复州翟贵以城降。闽中地震。

　　十一月癸酉，以朱禩孙为京湖、四川宣抚使。丁丑，命沿江制置使赵溍巡江策应，赐钱百万激赏战功。戊寅，马廷鸾力辞浙东安抚使、知绍兴府，诏依旧观文殿大学士、提举洞霄宫。赠赵文义清远军节度使，与其兄威武军节度使文亮共立庙扬州，赐名传忠。庚辰，以陆秀夫为淮东安抚制置司参议官。壬午，削诸班直溢额人。癸未至乙酉，覆试特奏名士人。丙戌，以王龠为左丞相，章鉴为右丞相，并兼枢密使。似道自九月乞命左右丞相，至是从之。以张晏然兼京湖、四川宣抚司参议官。己丑至庚寅，覆试特奏名士人。壬辰至癸巳，如上覆试。甲午，括邸第戚畹及御前寺观田，令输租。丁酉，加安南国王陈日煚宁远功臣，其子威晃奉正功臣。十二月癸卯朔，命建康府、太平州、池州振避兵淮民。以隆寒，劳赐京湖及沿江戍守将士。甲胡，诏淮西四郡水旱，去年屯田未输之租其勿征。丁未，提举兴国宫吕师夔请募兵江州，诏知州钱真孙同募，尚书省以钱米给之。癸丑，大元兵攻阳逻堡，夏贵以兵力守，武定军都统制王达战死。乙卯，大元兵夜以偏师乘雪渡青山矶。丙辰，都统程鹏飞鏖战，被重创，归鄂州，都统高邦宪屯马家渡，弃舟走，被执。大元兵复攻夏贵于阳逻堡，都统制刘成以定海水军战死。贵败，沿江纵兵大掠，归庐州。朱禩孙将兵至鄂州，闻鄂兵败，夜奔江陵府。己未，权知汉阳军王仪以城降。吕文焕以北兵攻鄂州。庚申，程鹏飞及权守张晏然以城降。幕僚张山翁不屈，诸将欲杀之，丞相伯颜曰：「义士也，释之。」诏钱塘、仁和两县民年七十至九十已上者，赐帛及酒米。癸亥，诏似道都督诸路军马，以步军指挥使孙虎臣总统诸军，所辟官属皆先命后奏。诏天下勤王。甲子，起李芾为湖南提刑。乙丑，以高达为湖北制置使兼安抚、知江陵府。诏：「边费浩繁，吾民重困，贵戚释道，田连阡陌，安居暇食，有司核其租税收之。」赠王达清远军承宣使。庚午，度宗梓宫发引至浙江上，俟潮涨绝江，潮失期，日晡不至。程鹏飞以北兵徇黄州，知州陈奕遣人请降于寿昌军。李庭芝以兵勤王。辛未，命州郡节制驻戍经从兵。

　　德祐元年春正月癸酉朔，大元兵入黄州。甲戌，陈奕遣人下蕲州，并招其子岩于安东州。丁丑，知蕲州管景模遣人请降于黄州。戊寅，诏浙东邸第出米，减价粜民。壬午，葬度宗于永绍陵。大元兵入蕲州。癸未，似道以吕师夔权刑部尚书、都督府参赞军事，任中流调遣。乙酉，以陈宜中同知枢密院事兼参知政事。吕师夔、钱真孙遣人请降于蕲州。丙戌，大元兵徇江州。知安东州陈岩夜遁。邳州降。知寿昌军胡梦麟寓治于江州，丁亥，自杀。戊子，知南康军叶阊遣人请降于江州。似道出师。知德安府来兴国以城降。夔路安抚张起岩与其将弋德攻开州，复取之。己丑，知安庆府范文虎遣人以酒馔如江州迎师。乙未，附度宗神主于新宫。以孙虎臣为宁武军节度使。戊戌，赦京畿罪。池州都统张林遣人请降于江州。大元兵入安庆，范文虎降，通判夏椅仰药死。是月，知达州鲜汝忠以城降。

