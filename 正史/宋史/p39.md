<!-- { "loadSidebar": true } -->
　　三月辛丑，赐文彦博宴于琼林苑，帝制诗以赐之。庚申，御崇政殿大阅。壬戌，诏赐鬼章写经纸，还其所献马。癸亥，白虹贯日。

　　夏四月辛未，大食国来贡。乙亥，辽遣萧浃等来贺同天节。丁丑，赐饶州童子朱天锡五经出身。丙戌，景灵宫天元殿门生芝草六本。壬辰，朝献景灵宫。癸巳，夏人寇延州安塞堡，将官吕真败之。

　　五月壬子，虑囚，降死罪一等，杖以下释之。辛酉，白虹贯日。壬戌，以孟轲配食文宣王，封荀况、杨雄、韩愈为伯，并从祀。诏诸路帅臣、监司等举大使臣为将领。

　　六月丙子，夏人寇德顺军，巡检王友死之。辛卯，江夏郡王宗惠薨。

　　秋七月甲辰，伊、洛溢，河决元城。丙午，遣使振恤，赐溺死者家钱。壬子，朝献景灵宫。甲寅，王安礼罢。

　　八月庚午，诏王光祖遣人招谕乞弟，许出降免罪补官。是岁，乞弟死。辛巳，遣陈睦等贺辽主生辰、正旦。

　　九月壬寅，西南龙蕃来贡。乙巳，三佛齐来贡。乙丑，夏人围定西城，熙河将秦贵败之。

　　冬十月乙亥，夏人寇熙河。庚辰，饶州童子朱天申对于睿思殿，赐五经出身。辛巳，朝献景灵宫。戊子，诏分画交阯界，以六县二峒赐之。乙未，夏人寇静边砦，泾原将彭孙败之。

　　十一月丁酉朔，寇清边砦，队将白玉、李贵死之。甲辰，夏国主秉常遣使来贡。乙卯，太白昼见。十二月戊辰，端明殿学士司马光上《资治通鉴》，以光为资政殿学士，降诏奖谕。庚寅，诏门下、中书外省官同举言事御史。辛卯，辽遣耶律襄等来贺正旦。是岁，河东饥。河北水，坏洺州庐舍，蠲其税。

　　八年春正月戊戌，帝不豫。甲辰，赦天下。乙巳，使辅臣代祷景灵宫。乙卯，分遣群臣祷于天地、宗庙、社稷。

　　二月辛巳，开宝寺贡院火。丁亥，命礼部锁试别所。癸巳，上疾甚，迁御福宁殿，三省、枢密院入见，请立皇太子及请皇太后权同听政，许之。

　　三月甲午朔，立延安郡王佣为皇太子，赐名煦，皇太后权同处分军国事。乙未，赦天下，遣官告于天地、宗庙、社稷、诸陵。丁酉，皇太后命吏部尚书曾孝宽为册立皇太子礼仪使。戊戌，上崩于福宁殿，年三十有八。皇太子即皇帝位，尊皇太后为太皇太后，皇后为皇太后，德妃朱氏为皇太妃。太皇太后权同处分军国事。

　　九月己亥，上大行皇帝谥曰英文烈武圣孝皇帝，庙号神宗。

　　十月乙酉，葬于永裕陵。

　　赞曰：帝天性孝友，其入事两宫，必侍立终日，虽寒暑不变。尝与岐、嘉二王读书东宫，侍讲王陶讲谕经史，辄相率拜之，由是中外翕然称贤。其即位也，小心谦抑，敬畏辅相，求直言，察民隐，恤孤独，养耆老，振匮乏。不治宫室，不事游幸，历精图治，将大有为。未几，王安石入相。安石为人，悻悻自信，知祖宗志吞幽蓟、灵武，而数败兵，帝奋然将雪数世之耻，未有所当，遂以偏见曲学起而乘之。青苗、保甲、均输、市易、水利之法既立，而天下汹汹骚动，恸哭流涕者接踵而至。帝终不觉悟，方断然废逐元老，摈斥谏士，行之不疑。卒致祖宗之良法美意，变坏几尽。自是邪佞日进，人心日离，祸乱日起。惜哉！ 
　
　



　
                   
本纪第十七
　
　　○哲宗一

　　哲宗宪元继道显德定功钦文睿武齐圣昭孝皇帝，讳煦，神宗第六子也，母曰钦圣皇后朱氏。熙宁九年十二月七日己丑生于宫中，赤光照室。初名佣，授检校太尉、天平军节度使，封均国公。元丰五年，迁开府仪同三司、彰武军节度使，进封延安郡王。七年三月，神宗宴群臣于集英殿，王侍立，天表粹温，进止中度，宰相而下再拜贺。八年二月，神宗寝疾，宰相王珪乞早建储，为宗庙社稷计，又奏请皇太后权同听政，神宗首肯。三月甲午朔，皇太后垂帘于福宁殿，谕珪等曰：「皇子性庄重，从学颖悟。自皇帝服药，手写佛书，为帝祈福。」因出以示珪等，所书字极端谨，珪等称贺，遂奉制立为皇太子。初，太子宫中常有赤光，至是光益炽如火。

　　戊戌，神宗崩，太子即皇帝位。己亥，大赦天下常赦所不原者。群臣进秩，赐赉诸军。遣使告哀于辽。白虹贯日。庚子，尊皇太后曰太皇太后，皇后曰皇太后，德妃朱氏曰皇太妃。命宰臣王珪为山陵使。甲寅，以群臣固请，始同太皇太后听政。

　　己未，赐叔雍王颢、曹王頵赞拜不名。令中外避太皇太后父遵甫名。诏边事稍重者，枢密院与三省同议以进。庚申，尚书左仆射、郇国公王珪进封岐国公。颢进封扬王，頵为荆王，并加太保。弟宁国公佶为遂宁郡王，仪国公佖为太宁郡王，成国公俣为咸宁郡王，和国公似为普宁郡王。高密郡王宗晟、汉东郡王宗瑗、华原郡王宗愈、安康郡王宗隐、建安郡王宗绰并为开府仪同三司。太师、潞国公文彦博为司徒，济阳郡王曹佾为太保，特进王安石为司空，余进秩，赐致仕服带、银帛有差。辛酉，诏颜子、孟子配享孔子庙庭。

　　夏四月丙寅，初御紫宸殿。辛未，蠲元丰六年以前逋赋。甲戌，加李乾德同中书门下平章事，董毡检校太尉。诏曰：「先皇帝临御十有九年，建立政事以泽天下，而有司奉行失当，几于烦扰，或苟且文具，不能布宣实惠。其申谕中外，协心奉令，以称先帝惠安元元之意。」乙亥，诏以太皇太后生日为坤成节。丁丑，召吕公著侍读。谕枢密、中书通议事都堂。诏遵先帝制，遣官察举诸路监司之法。庚辰，吕惠卿遣兵入西界，破六砦，斩首六百余级。辛己，遣使以先帝遗留物遗辽国及告即位，甲申，水部员外郎王谔非职言事，坐罚金。丙戌，以蕃官高福战死，录其子孙。丁亥，复蠲旧年逋赋。

　　五月丙申，诏百官言朝政阙失。资政殿学士司马光过阙，入见。丁酉，群臣请以十二月八日为兴龙节。壬寅，城熙、兰、通远军，赐李宪、赵济银帛有差。甲辰，作受命宝。丙午，京师地震。复置辽州。庚戌，王珪薨。改命蔡确为山陵使。丙辰，赐礼部奏名进士、诸科及第出身四百六十一人。戊午，以蔡确为尚书左仆射兼门下侍郎，韩缜为尚书右仆射兼中书侍郎，章惇知枢密院，司马光为门下侍郎。

　　六月庚午，赐楚州孝子徐积绢米。丁亥，诏中外臣庶许直言朝政阙失、民间疾苦。

　　秋七月戊戌，以资政殿大学士吕公著为尚书左丞。诏府界、三路保甲罢团教。丙午，辽人来吊祭。丙辰，白虹贯日。吏部侍郎熊本奏归化侬智会异同，坐罚金。罢沅州增修堡砦。

　　八月乙丑，诏按察官所至，有才能显著者以名闻。己巳，镇江军节度使韩绛进开府仪同三司。癸酉，遣使贺辽主生辰、正旦。乙亥，以供奉王英战死葭芦，录其子。

　　九月戊戌，以神宗英文烈武圣孝皇帝之谥告于天地、宗庙、社稷。己亥，上宝册于福宁殿。己酉，遣使报谢于辽。

　　冬十月甲子，夏国遣使进助山陵马。癸酉，诏仿《唐六典》置谏官。丁丑，令侍从各举谏官二人。诏监察御史兼言事，殿中侍御史兼察事。罢义仓。己卯，诏均宽民力，有司或致废格者，监司、御史纠劾之。河决大名。乙酉，葬神宗皇帝于永裕陵。丙戌，罢方田。以夏国主母卒，遣使吊祭。

　　十一月癸巳，诏按问强盗，欲举自首者毋减。丁酉，祧翼祖，祔神宗于太庙，庙乐曰《大明之舞》。辛丑，减两京、河阳囚罪一等，杖已下释之，民缘山陵役者蠲其赋。己酉，辽遣使贺即位。十二月壬戌，于阗进狮子，诏却之。开经筵，讲《鲁论》，读《三朝宝训》。罢《太学保任同罪法》。丙寅，夏人以其母遗留物、马、白驼来献。辛未，左仆射蔡确、右仆射韩缜并迁秩、加食邑，扬王颢、荆王頵并为太傅。壬申，章惇、司马光等进秩有差。申戌，罢后苑西作院。乙亥，诏执政、侍臣讲读。戊寅，罢增置铸钱监十有四。乙酉，辽遣萧睦等来贺正旦。是岁，日有五色云者六。高丽、大食入贡。

　　元祐元年春正月庚寅朔，改元。丙午，录在京囚，减死罪以下一等，杖罪者释之。丁未，诏回赐高丽王鞍马、服带、器币有加。罢陕西、河东元丰四年后凡缘军兴添置官局。丙辰，久旱，幸相国寺祈雨。立神宗原庙。戊午，甘露降。

　　二月辛酉，以河决大名，坏民田，民艰食者众，诏安抚使韩绛振之。乙丑，修《神宗实录》。丁卯，诏左右侍从各举堪任监司者二人，举非其人有罚。庚午，禁边民与夏人为市。辛未，董毡卒，以其子阿里骨袭河西军节度使、邈川首领。庚辰，夏人入贡。辛巳，刑部侍郎蹇周辅坐变盐法落职。

　　闰月庚寅，蔡确罢。以司马光为尚书左仆射、门下侍郎。诏韩维、吕大防、孙永、范纯仁详定役法。壬辰，以吕公著为门下侍郎。丙午，守尚书右丞李清臣为尚书左丞，试吏部尚书吕大防为尚书右丞。白虹贯日。丁未，群臣上太皇太后宫名曰崇庆，殿曰崇庆寿康；皇太后宫曰隆祐，殿曰隆祐慈徽。庚戌，赐于阗国王服带、器币。辛亥，章惇罢。甲寅，诏侍从、御史、国子司业各举经明行修、可为学官者二人。乙卯，以吏部尚书范纯仁同知枢密院事。丙辰，掩京城暴骸。罢诸州常平管勾官。

　　三月辛未，诏毋以堂差冲在选已注官。置诉理所，许熙宁以来得罪者自言。命太学公试，司业、博士主之，如春秋补试法。癸酉，置开封府界提点刑狱一员。乙亥，罢熙河兰会路经制财用司。己卯，复广济河辇运。辛巳，诏民间疾苦当议宽恤者，监司具闻。以程颐为崇政殿说书。乙酉，许职事官带职。

　　夏四月己丑，韩缜罢。辛卯，诏诸路旱伤蠲其租。壬辰，以旱虑囚。癸巳，王安石薨。辛丑，诏执政大臣各举可充馆阁者三人。壬寅，以吕公著为尚书右仆射兼中书侍郎，文彦博平章军国重事。乙巳，诏户部裁冗费，著为令。李宪等以用兵失利，为刘挚所劾，贬秩奉祠。辛亥，扬王颢、荆王頵并特授太尉。诏遇科举，令升朝官各举经明行修之士一人，俟登第日与升甲。罢谒禁之制。知诚州周士隆抚纳溪洞民一千三百余户，赐士隆银帛。癸丑，定六曹郎官员数。

　　五月丁巳朔，以资政殿大学士韩维为门下侍郎。罢诸路重禄，复熙宁前旧制。庚申，夏人来贺即位。壬戌，诏侍从、台官、监司各举县令一人。戊辰，命程颐同修立国子监条制。己巳，幸扬王、荆王第，官其子九人。癸酉，复左、右天厩坊。壬午，诏文彦博班宰相之上。

