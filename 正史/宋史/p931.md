<!-- { "loadSidebar": true } -->
　　帝再幸金营，好问实从，帝既留，遣好问还，尉拊都城。已而金人立张邦昌，以好问为事务官。邦昌入居都省，好问曰：「相公真欲立邪，抑姑塞敌意而徐为之图尔？」邦昌曰：「是何言也？」好问曰：「相公知中国人情所向乎？特畏女真兵威耳。女真既去，能保如今日乎？大元帅在外，元祐皇太后在内，此殆天意，盍亟还政，可转祸为福。且省中非人臣所处，宜寓直殿庐，毋令卫士侠陛。敌所遗袍带，非戎人在旁，弛勿服。车驾未还，所下文书，不当称圣旨。」以好问摄门下省。好问既系衔，仍行旧职。时邦昌虽不改元，而百司文移，必去年号，独好问所行文书，称「靖康二年」。吴幵、莫俦请邦昌见金使于紫宸、垂拱殿，好问曰：「宫省故吏骤见御正卫，必将愤骇，变且不测，奈何？」邦昌矍然止。王时雍议肆赦，好问曰：「四壁之外，皆非我有，将谁赦？」乃先赦城中。

　　始，金人谋以五千骑取康王，好问闻，即遣人以书白王，言：「大王之兵，度能击则邀击之，不然，即宜远避。」且言：「大王若不自立，恐有不当立而立者。」既，又语邦昌曰：「天命人心，皆归大元帅，相公先遣人推戴，则功无在相公右者。若抚机不发，他人声义致讨，悔可追邪？」于是邦昌谋遣谢克家奉传国宝往大元帅府，须金人退乃发。金将将还，议留兵以卫邦昌。好问曰：「南北异宜，恐北兵不习风土，必不相安。」金人曰：「留一勃堇统之可也。」好问曰：「勃堇贵人，有如触发致疾，则负罪益深。」乃不复留兵。金人既行，好问趣遣使诣大元帅府劝进，请元祐太后垂帘，邦昌易服归太宰位。太后自延福宫入听政。

　　高宗即位，太后遣好问奉手书诣行在所，高宗劳之曰：「宗庙获全，卿之力也。」除尚书右丞。丞相李纲以群臣在围城中不能执节，欲悉按其罪。好问曰：「王业艰难，政宜含垢，绳以峻法，惧者众矣。」侍御史王宾论好问尝污伪命，不可以立新朝。高宗曰：「邦昌僭号之初，好问募人赍白书，具道京师内外之事。金人甫退，又遣人劝进。考其心迹，非他人比。」好问自惭，力求去，且言：「邦昌僭号之时，臣若闭门洁身，实不为难。徒以世被国恩，所以受贤者之责，冒围赍书于陛下。」疏入，除资政殿学士、知宣州、提举洞霄宫，以恩封东莱郡侯。避地，卒于桂州。

　　子本中、揆中、弸中、用中、忱中。孙祖谦、祖俭。本中、祖谦、祖俭别有传。

　　论曰：朱胜非、吕颐浩处苗、刘之变，或巽用其智，或震奋其威，其于复辟讨贼之功，固有可言矣。然李纲、赵鼎当世之所谓贤者，而胜非、颐浩视之若冰炭然，其中之所存，果何如哉。范宗尹忍于污张邦昌之伪命，而诬李纲以震主之威，何其缪于是非也。范致虚佞附权臣，大谊已失，其总勤王之师，轻而寡谋，以底于败，宜哉。若吕好问处艰难之际，其迹与宗尹同，而屈己就事，以规兴复，亦若胜非之处苗、刘，其心有足亮云。 
　
　



　
                   
列传第一百二十二
　
　　○李光子孟传许翰许景衡张悫张所陈禾蒋猷

　　李光，字泰发，越州上虞人。童稚不戏弄。父高称曰：「吾儿云间鹤，其兴吾门乎！」亲丧，哀毁如成人，有致赙者，悉辞之。及葬，礼皆中节。服除，游太学，登崇宁五年进士第。调开化令，有政声，召赴都堂审察，时宰不悦，处以监当，改秩，知平江府常熟县。朱勔父冲倚势暴横，光械治其家僮。冲怒，风部使者移令吴江，光不为屈。改京东西学事司管勾文字。

　　刘安世居南京，光以师礼见之。安世告以所闻于温公者曰：「学当自无妄中入。」光欣然领会。除太常博士，迁司封。首论士大夫谀佞成风，至妄引荀卿「有听从，无谏诤」之说，以杜塞言路；又言怨嗟之气，结为妖沴。王黼恶之，令部注桂州阳朔县。安世闻光以论事贬，贻书伟之。李纲亦以论水灾去国，居义兴，伺光于水驿，自出呼曰：「非越州李司封船乎？」留数日，定交而别。除司勋员外郎，迁符宝郎。

　　郭药师叛，光知徽宗有内禅意，因纳符，谓知枢密院蔡攸曰：「公家所为，皆咈众心。今日之事，非皇太子则国家俱危。」攸矍然，不敢为异。钦宗受禅，擢右司谏。上皇东幸，憸人间两宫，光请集议奉迎典礼。又奏：「东南财用，尽于朱勔，西北财用，困于李彦，天下根本之财，竭于蔡京、王黼。名为应奉，实入私室，公家无半岁之储，百姓无旬日之积。乞依旧制，三省、枢密院通知兵民财计，与户部量一岁之出入，以制国用，选吏考核，使利源归一。」

　　金人围太原，援兵无功。光言：「三镇之地，祖宗百战得之，一旦举以与敌，何以为国？望诏大臣别议攻守之策，仍间道遣使檄河东、北两路，尽起强壮策应，首尾掩击。」迁侍御史。

　　时言者犹主王安石之学，诏榜庙堂。光又言：「祖宗规摹宏远，安石欲尽废法度，则谓人主制法而不当制于法；欲尽逐元老，则谓人主当化俗而不当化于俗。蔡京兄弟祖述其说，五十年间，毒流四海。今又风示中外，鼓惑民听，岂朝廷之福？」

　　蔡攸欲以扈卫上皇行宫因缘入都，光奏：「攸若果入，则百姓必致生变，万一惊犯属车之尘，臣坐不预言之罪。望早黜责。」时已葺撷景园为宁德宫，而太上皇后乃欲入居禁中。光奏：「禁中者，天子之宫。正使陛下欲便温凊，奉迎入内，亦当躬禀上皇，下有司讨论典礼。」乃下光章，使两宫臣奏知，于是太上皇后居宁德宫。

　　金人逼京城，士大夫委职而去者五十二人，罪同罚异，士论纷然，光请付理寺公行之。太原围急，奏：「乞就委折彦质尽起晋、绛、慈、隰、泽、潞、威胜、汾八州民兵及本路诸县弓手，俾守令各自部辖。其土豪、士人愿为首领者，假以初官、应副器甲，协力赴援。女真劫质亲王，以三镇为辞，势必深入，请大修京城守御之备，以伐敌人之谋。」

　　又言：「朱勔托应奉胁制州县，田园第宅，富拟王室。乞择清强官置司，追摄勔父子及奉承监司、守令，如胡直孺、卢宗原、陆寘、王促闵、赵霖、宋晦等，根勘驱磨，计资没入，其强夺编户产业者还之。」

　　李会、李擢复以谏官召。光奏：「蔡京复用，时会、擢迭为台官，禁不发一语；金人围城，与白时中、李邦彦专主避敌割地之谋。时中、邦彦坐是落职，而会、擢反被召用，复预谏诤之列。乞寝成命。」不报。光丐外，亦不报。

　　彗出寅、艮间，耿南仲辈皆谓应在外夷，不足忧。光奏：「孔子作《春秋》，不书祥瑞者，盖欲使人君恐惧修省，未闻以灾异归之外夷也。」疏奏，监汀州酒税。

　　高宗即位，擢秘书少监，除知江州；未几，擢侍御史，皆以道梗不赴。建炎三年，车驾自临安移跸建康，除知宣州。时范琼将过军，光先入视事，琼至则开门延劳，留三日而去，无敢哗者。光以宣密迩行都，乃缮城池，聚兵粮，籍六邑之民，保伍相比，谓之义社。择其健武者，统以土豪，得保甲万余，号「精拣军」。又栅险要二十三所谨戍之，厘城止为十地分，分巡内外，昼则自便，夜则守城，有警则战。苗租岁输邑者，悉命输郡。初欢言不便，及守城之日，赡军养民，迄赖以济。事闻，授管内安抚，许便宜从事，进直龙图阁。

　　杜充以建康降，金人夺马家渡。御营统制王燮、王民素不相能，至是，拥溃兵砦城外索斗。光亲至营，谕以先国家后私雠之义，皆感悟解去。时奔将、散卒至者，光悉厚赀给遗。有水军叛于繁昌，逼宣境，即遣兵援击，出贼不意，遂宵遁。进右文殿修撰。光奏：「金人虽深入江、浙，然违天时地利，臣已移文刘光世领大兵赴州，并力攻讨。乞速委宣抚使周望，约日水陆并进。」

　　溃将邵青自真州拥舟数百艘，剽当涂、芜湖两邑间，光招谕之，遗米二千斛。青喜，谓使者曰：「我官军也，所过皆以盗贼见遇，独李公不疑我。」于是秋毫无犯。他日，舟过繁昌，或绐之曰：「宣境也。」乃掠北岸而去。

　　剧盗戚方破宁国县，抵城下，分兵四击。光募勇敢劫之，贼惊扰，自相屠蹂。朝廷遣统制官巨师古、刘晏兼程来援。贼急攻朝京门，缆竹木为浮梁以济。须臾，军傅城，列炮具，立石对楼。光命编竹若帘揭之，炮至即反坠，不能伤。取桱木为撞竿，倚女墙以御对楼，贼引却。刘晏率赤心队直捣其砦，贼阳退，晏追之，伏发遇害。师古以中军大破贼，贼遁去。初，戚方围宣，与其副并马巡城，指画攻具。光以书傅矢射其副马前，言：「戚方穷寇，天诛必加，汝为将家子，何至附贼。」二人相疑，攻稍缓，始得为备，而援师至矣。尝置匕首枕匣中，与家人约曰：「城不可必保，若使人取匕首，我必死。汝辈宜自杀，无落贼手。」除徽猷阁待制、知临安府。

　　绍兴元年正月，除知洪州，固辞，提举临安府洞霄宫。除知婺州，甫至郡，擢吏部侍郎。光奏疏极论朋党之害：「议论之臣，各怀顾避，莫肯以持危扶颠为己任。驻跸会稽，首尾三载。自去秋迄今，敌人无复南渡之意，淮甸咫尺，了不经营，长江千里，不为限制，惴惴焉日为乘桴浮海之计。晋元帝区区草创，犹能立宗社，修宫阙，保江、浙。刘琨、祖逖与逆胡拒战于并、冀、兖、豫、司、雍诸州，未尝陷没也。石季龙重兵已至历阳，命王导都督中外诸军以御之，未闻专主避狄如今日也。陛下驻跸会稽，江、浙为根本之地，使进足以战、退足以守者，莫如建康。建康至姑熟一百八十里，其隘可守者有六：曰江宁镇，曰冈砂夹，曰采石，曰大信，其上则有芜湖、繁昌，皆与淮南对境。其余皆芦之场，或奇岸水势湍悍，难施舟楫。莫若预于诸隘屯兵积粟，命将士各管地分，调发旁近乡兵，协力守御。乞明诏大臣，参酌施行。」

　　时有诏，金人深入，诸郡守臣相度，或守或避，令得自便。光言：「守臣任人民、社稷之重，固当存亡以之。若预开迁避之门，是诱之遁也，愿追寝前诏。」上欲移跸临安，被旨节制临安府见屯诸军，兼户部侍郎、督营缮事。光经营撙节，不扰而办。奏蠲减二浙积负及九邑科配，以示施德自近之意。戚方以管军属节制，甚惧，拜庭下。光握手起之，曰：「公昔为盗，某为守，分当相直；今俱为臣子，当共勉力忠义，勿以前事为疑。」方谢且泣。兼侍读，因奏：「金人内寇，百姓失业为盗贼，本非获已，尚可诚感。自李成北走，群盗离心，傥因斯时显用一二酋豪，以风厉其党，必更相效慕，以次就降。」擢吏部尚书。

