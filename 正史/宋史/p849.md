<!-- { "loadSidebar": true } -->
　　提点益州路刑狱，历开封盐铁判官、江东淮南河北转运使、江浙荆淮发运使。岁漕米至八百万，或疑其多，长卿曰：「吾非欲事羡赢，以备饥岁尔。」议者谓楚水多风波，请开盱眙河，自淮趣高邮，长卿言：「地阻山回绕，役大难就。」事下都水。调工数百万，卒以不可成，罢之。时又将弛茶禁而收其征，召长卿议，长卿曰：「本祖宗榷茶，盖将备二边之籴，且不出都内钱，公私以为便。今之所行，不足助边籴什一，国用耗矣。」乃条所不便十五事，不从。

　　改陕西都转运使。逾年，知庆州。州据险高，患无水，盖尝疏引涧谷汲城中，未几复绝。长卿凿百井，皆及泉。泥阳有罗川、马岭，上构危栈，下临不测之渊，过者惴恐。长卿访得唐故道，辟为通涂。加集贤院学士、河东都转运使，拜龙图阁直学士、知定州。

　　熙宁元年，河北地大震，城郭仓庾皆隤，长卿尽力缮补。神宗知其能，转兵部侍郎，留再任。明年，卒，年六十六。

　　长卿无文学，而长于政事，为能臣。性洁廉，不以一毫取诸人。定州当得园利八十万，悉归之公。既没，诏中使护其丧归葬。

　　周沆，字子真，青州益都人。第进士，知渤海县。岁满，县人请留，既报可，而以亲老求监州税。通判凤翔，初置转运判官。沆使江西，求葬亲，改知沂州。历开封府推官。

　　湖南蛮唐、盘二族寇暴，杀居民，官军数不利，以沆为转运使。沆言：「蛮骤胜方骄，未易斗力，宜须秋冬进兵。且其地险气毒，人骁悍，善用钅延盾，北军不能确。请选邕、宜、融三州卒三千人习知山川技艺者，径捣其巢，布余兵络山足，出则猎取之。俟其势穷力屈，乃可顺抚。」朝廷用其策，二族皆降。加直史馆、知潭州。他道兵来戍者，率两期乃代，多死瘴疠，沆清以期为断，戍人便之。

　　徙河东转运使。民盗铸铁钱，法不能禁，沆高估钱价，铸者以无利，自息。入为度支副使。

　　侬智高乱定，仁宗命安抚广西，谕之曰：「岭外地恶，非贼所至处，毋庸行。」对曰：「君命，仁也；然远民罹涂炭，当布宣天子德泽。」遂往，遍行郡邑。民避寇弃业，吏用常法，满半岁则听人革佃。沆曰：「是岂与凶年诡征役者同科？」奏申其期。擢天章阁待制、陕西都转运使，改河北。

　　李仲昌建六塔河之议，以为费省而功倍。诏沆行视，沆言：「近计塞商胡，本度五百八十万工，用薪刍千六百万；今才用功一万，薪刍三百万。均一河也，而功力不相侔如是，盖仲昌先为小计，以来兴役尔。况所规新渠，视河广不能五之一，安能容受？此役若成，河必泛溢，齐、博、滨、棣之民其鱼矣。」既而从初议，河塞复决，如沆言。

　　又徙河东转运使，迁龙图阁直学士、知庆州。，召知通进银台司、判太常寺。英宗既即位，契丹贺乾元节使至，沆馆客，欲取书柩前，使者以非典故，不可。沆折之曰：「昔贵国有丧，吾使至柳河即反，今听于几筵达命。恩礼厚矣，尚何云？」使者立授书。朝廷未知契丹主年，沆乘间杂他语以问，得其实，使者悔之曰：「今复应兄事南朝矣。」

　　进枢密直学士、知成德军。俗方弃亲事佛。沆阅按，斥数千人还其家。以户部侍郎致仕，卒，年六十九。

　　李中师，字君锡，开封人。举进士，陈执中荐为集贤校理、提点开封府界。境多盗，中师立赏格，督吏分捕，尽得之。进秩，辞不受，乃擢度支判官，为淮南转运使。两浙饥，移淮粟振赡，僚属议勿与，中师曰：「朝廷视民，淮、浙等尔。」卒与之。徙河东，入为度支副使，拜天章阁待制、陕西都转运使，知澶州、河南府。召权三司使、龙图阁直学士，复为河南。前此多大臣居守，委事掾幕，吏习弛缓，中师一以严整齐之。号为治办。然用法刻深，烦碎无大体，唯厚结中人。

　　初，神宗尝对宰相称其治状，富弼曰：「陛下何从知之？」帝默然。中师衔弼沮已，及再至，弼已老，乃籍其户，令出免役钱与富民等。又希司农指，多取余，视他处为重，洛人怨之。朝廷以中师率先推行，召为群牧使。乞废河南、北监牧，省国费，而养马于民，不报。后竟行其说，民不堪命。权发遣开封府，卒，年六十一。有女嫁陈执中子世儒，坐夫事诛死。

　　罗拯，字道济，祥符人。第进士，历官知荣州。州介两江间，每江涨，辄犯城郭，拯作东西二堤除其患。选知秀州，为江西转运判官、提点福建刑狱。泉州兴化军水坏庐舍，拯请勿征海运竹木，经一年，民居皆复其旧。

　　迁转运使。邵武之光泽不榷酒，以课赋民，号「黄麹钱」，拯均之他三邑，人以为便。改江、淮发运副使。江、淮故无积仓，漕船系岸下，俟籴入乃得行，盖官吏以淮南不受陈粟为逃谴计。拯始请凡米至而不可上供者，以廪军；又贮浙西米于润仓以时运，自是漕增而费省。转为使。

　　拯使闽时，泉商黄谨往高丽，馆之礼宾省，其王云自天圣后职贡绝，欲命使与谨俱来。至是，拯以闻，神宗许之，遂遣金悌和主贡。高丽复通中国自兹始。加天章阁待制。居职七年，徙知永兴军、青、颍、秦三州，卒，年六十五。

　　拯性和柔，不与人校曲直。为发运使时，与副皮公弼不协。公弼徙他道，御吏劾其贷官钱，拯力为辨理。钱公辅为谏官，尝论拯短，而公辅姻党多在拯部内，往往荐进之。或讥以德报怨，拯曰：「同僚不协，所见异也；谏官所言，职也。又何怨乎？」时论服其长者。

　　马仲甫，字子山，庐江人，太子少保亮之子也。举进士，知登封县。辕辕道险厄，遂佣民凿平为坦涂，人便其行，为刻石颂美。通判赵州，知台州，为度支判官。

　　内侍杨永德言漕舟淮、汴间，惟水递铺为便。诏仲甫偕往订可否，还言其害十余条，议遂格。出为夔路转运使。岁饥，盗粟者当论死，仲甫请罪减一等，诏须奏裁。复言：「饥羸拘囚，比得报，死矣，请决而后奏。」

　　徙使淮南。真、扬诸州地狭，出米少，官籴之多，价常踊登，滨江米狼戾，而农无所售。仲甫请移籴以纾其患，两益于民，从之。遂繇户部判官为发运使。自淮阴径泗上浮长淮，风波覆舟，岁罹其患。仲甫建议凿洪泽渠六十里，漕者便之。

　　拜天章阁待制、知瀛州秦州。古渭介青唐之南，夏人在其北，中通一径，小警则路绝。仲甫得筚栗城故址，自鸡川砦筑堡，北抵南谷，环数百里为内地，诏赐名甘谷堡。故时羌人入城贸易，皆僦邸，仲甫设馆处之，阳示礼厚，实闲之也。

　　熙宁初，守亳、许、扬三州，纠察在京刑狱，知通进、银台司，复为扬州，提举崇禧观，卒。

　　王居卿，字寿明，登州蓬莱人，以进士至知齐州，提举夔路京东刑狱、盐铁判官。建言商贾转百货市塞上者，听以家赀抵于官，为给长券，至卖所，并输征税直，公私便之。

　　出知扬州，改京东转运使。青州河贯城中，苦泛溢为病，居卿即城立飞梁，上设楼橹，下建门，以时闭启，人诵其智。徙河北路。河决曹村，居卿立软横二埽以遏怒流，而不与水争。朝廷赏其功，建以为都水法。召拜户部副使、提举市易，擢天章阁待制、河北都转运使。知秦州、太原府，卒，年六十二。居卿俗吏，特以言利至从官。

　　孙构字绍先，博平人。中进士第，为广济军判官，岁入圭田粟六百石，构止受百石，余以畀学官。久之，知黎州，夷年墨数扰边，用间杀之。蜀帅吕公弼上其事，擢知真州。凶岁得盗，令名指党伍，悉置诸法，境内为清。

　　迁度支判官。夔州部夷梁承秀、李光吉、王兖导生獠入寇，转运判官张诜请诛之。选构为使，倍道之官，至则遣渝州豪杜安行募千人往袭，自督官军及黔中兵击其后，斩承秀，入讨二族，火其居。余众保黑崖岭，黔兵从间道夜噪而进，光吉坠崖死，兖自缚降。以其地建南平军。录功加直昭文馆。

　　徙湖北转运使。章惇兴南、北江蛮事，构谕降懿、洽二州，纳归附州十四。初，渡辰溪，舟毁而溺，得援者仅免，神宗悯之。赐帛三百。北江酋彭师晏常持向背，构知向水酋彭儒武与有隙，檄使攻之。师晏降，得其下溪州地，五溪皆平。进集贤殿修撰，赐三品服。交止入寇，拜右谏议大夫、知桂州，声言将掎角捣其巢穴，寇闻引去。以疾提举崇福宫，换太中大夫，卒，年六十四。

　　构喜功名，勇于建立，西南边事自此始云。

　　张诜，字枢言，建州浦城人。第进士，通判越州。民患苦衙前役，诜科别人户，籍其当役者，以差人钱为雇人充，皆以为便。知襄邑县，擢夔路转运判官。录辟土之功，加直集贤院，改陕西转运副使。召对，帝曰：「朕未识卿，每阅章奏，独卿与蔡挺有所论请，使人了然。寻当以帅事相属。」及入辞，赐服金紫。

　　明年，直龙图阁、知秦州。前此将吏贪功，多从羌地猎射，因起边患。诜至，申令毋得犯，得一人，斩诸境上，群羌感悦，迁天章阁待制、知熙州。董毡遣鬼章逼岷州，诜往讨，董毡迎战，破之于错凿城，斩首万级。

　　元丰初，加龙图阁直学士、知成都府，徙杭州。将行，复命权经略熙河事，趣使倍道行。时仓卒治戎，有司计产调夫，户至累首，民多流亡。诜中涂诉其状，乞敕剑外招携之，不报。会灵武师罢，乃赴杭，道过京师，帝访以西事，对曰：「彼势虽弱，而我师未锐，边备未饬，愿以岁月图功。」累官正议大夫，卒，年七十二。

　　诜性孝友，廉于财，平生不殖田业。既建拓泸夷地被进用后，虽有善言可纪，终不逭清议云。

　　苏寀字，公佐，磁州滏阳人。擢第，调兖州观察推官，受知于守杜衍。为大理详断官。民有母改嫁而死，既葬，辄盗其柩归祔，法当死。寀曰：「子取母祔父，岂与发冢取财等？」请而生之。

　　迁审刑院详议、御史台推真官，知单州，提点梓州益州路刑狱、利路转运使。文州岁市羌马，羌转买蜀货，猾驵上下物价，肆为奸渔。寀议置折博务，平货直以易马，宿弊顿绝。

　　入判大理寺，为湖北、淮南、成都路转运使，擢侍御史知杂事，判刑部。使契丹，还及半道，闻英宗晏驾，契丹置宴仍用乐，寀谓送者曰：「两朝兄第国家，君臣之义，吾与君等一也。此而可忍，孰不可忍。」遂为之彻乐。

　　进度支副使，以集贤殿修撰知凤翔。还，纠察在京刑狱，又出知潭州、广州，累转给事中，知河南府，无留讼。入知审刑院，卒。寀长于刑名，故屡为法官，数以谳议受诏奖焉。

