<!-- { "loadSidebar": true } -->

　　三月辛亥朔，祈雨。丙辰，马光祖请以吕文德、王鉴、王登、汪立信等充制司参议官及辟制司准备差使等官，诏光祖开阃之初，姑从所请。戊辰，以马光祖兼荆湖北路安抚使。庚午，荧惑退入氐。甲戌，诏湖北提点刑狱文复之移司江陵，兼京湖制司参议官。

　　夏四月庚辰朔，诏：自冬徂春，天久不雨，民失东作。自四月一日始，避殿减膳，仰答谴告。癸未，程元凤等以久旱乞解机务，诏不允。甲申，大雨。丙申，群臣三表请御正殿，从之。丁酉，诏田应己思州驻扎御前忠胜军副都统制，往播州共筑关隘防御。己亥，台臣朱熠劾沿江制置副使吕好问黄州之役贪酷误事，诏褫职。乙巳，程元凤罢，以观文殿学士判福州，寻提举洞霄宫。丙午，赵葵三辞免福建安抚使，诏授醴泉观使兼侍读。丁未，以丁大全为右丞相兼枢密使，林存同知枢密院事兼权参知政事，朱熠端明殿学士、签书枢密院事。

　　五月庚戌朔，诏襄、樊解围，高达、程大元应援，李和城守，皆有劳绩，将士用命，深可嘉尚，其亟议行赏激。癸丑，诏怀远、涟水相继奏功，夏贵官两转，兼河南招抚使。毛兴转右武大夫，并依旧任。丁巳，李曾伯言：「广西多荒田，民惧增赋不耕，乞许耕者复三年租，后两年减其租之半，守令劝垦辟多者赏之。」奏可。丙寅，命嗣荣王与芮判大宗正事。丁卯，嗣秀王师弥薨。

　　六月癸巳，台臣戴庆炣劾淮东总领赵与时，夺职镌秩。

　　秋七月庚戌，城凌霄山，诏朱禩孙进一秩，易士英带行阁门宣赞，余转官有差。癸丑，荧惑犯房宿。戊午，赵葵四辞免醴泉观使兼侍读，乞外祠，从之。戊辰，蜀郡刘整上捷，诏推恩赏。癸酉，知平江府余晦，以台臣戴庆炣言曩败绩于蜀，误国欺君，诏夺宝章阁待制罢任，追冒支官钱。甲戌，诏前福建漕臣高斯得已夺职镌官，其赃百余万严限征偿，以惩贪吏。乙亥，吕文德入播州，诏京湖给银万两。

　　八月癸未，太阴行犯荧惑。戊戌，诏上流锁江防御。癸卯，诏申严倭船入界之禁。

　　九月壬子，诏蜀、广、海道申严防遏。甲寅，诏安南情状叵测，申饬边防。戊辰，安丰上战功。有流星透霞。

　　冬十月丙子朔，诏蜀中将帅虽未克复成都，而暴露日久，战功亦多，宜与序升，其亟条具以闻。丁丑，以俞兴为四川制置副使、知嘉定府兼成都安抚副使。乙酉，诏知隆庆府杨礼守安西堡有功，官两转。戊子，大元兵攻通、泰州。庚寅，广南刘雄飞奏横山之功，诏雄飞官三转，部兵将校官两转。辛卯，诏常州、江阴、镇江发米振赡淮民。

　　十一月己酉，林存罢，以资政殿学士知建宁府。癸丑，颍州上战功，诏亟推赏，以示激厉。诏追复余玠官职。甲寅，筑黄平，赐名镇远州，吕逢年进一秩。诏抚谕沿边将士。丙辰，给事中张镇言：徐敏子曩帅广右，嗜杀黩货，流毒桂府。诏仍旧羁管隆兴府。丁巳，叶梦鼎依旧职知隆兴府。壬戌，以朱熠同知枢密院事兼权参知政事，饶虎臣端明殿学士、同签书枢密院事，贾似道枢密使、两淮宣抚使。甲子，太阴犯权星。丁卯，东海失守，贾似道抗章引咎，诏令以功自赎，特与放罪。甲戌，淮东帅臣奏大元兵退。填星、荧惑在危。十二月戊寅，诏改来年为开庆元年。庚辰，大元兵渡马湖入蜀，诏马光祖时暂移司峡州，六郡镇抚向士璧移司绍庆府，以便策应。癸未，房州上战功。丙戌，诏置横山屯。丁亥，向士璧不俟朝命进师归州，捐赀百万以供军费；马光祖不待奏请招兵万人。捐奉银万两以募壮士，遂有房州之功。诏士璧、光祖各进一秩。辛丑，诏李曾伯城筑关隘，训练民兵峒丁，申严防遏。填星、太白、荧惑合于室。

　　开庆元年春正月乙巳朔，诏饬中外奉公法，图实政。马光祖与执政恩数。李曾伯进观文殿学士。己酉，大元兵攻忠、涪，渐薄夔境，诏蒲择之、马光祖战守调遣，便宜行事。辛亥，诏：「戍蜀将士，频年战御，暴露可闵。今申命蒲择之从优犒师，春防毕日即与更戍，其辄逃归者从军令。」癸丑，诏吕文德城黄平，深入蛮地，抚辑有方，与官三转。庚申，诏知宾州吕振龙，知象州奚必胜，兵至闻风先遁，兵退乃返，并追毁出身文字，窜远郡。横州守臣刘清卿设隘坚守，与官一转。壬戌，监察御史章士元言谢方叔帅蜀误国，诏方叔更与镌秩，其子修窜广南。癸亥，左司谏沈炎言余晦坏蜀，幕属李卓、王克己济恶敛怨，诏晦、卓、克己各夺两官。丙寅，印应飞依旧职知鄂州兼湖北转运使。丁卯，贾似道以枢密使为京西湖南北四川宣抚大使、都大提举两淮兵甲、湖广总领、知江陵府。蜀帅蒲择之以重兵攻成都，不克。大元兵破利州、隆庆、顺庆诸郡，阆、蓬、广安守将相继纳降，又造浮梁于涪州之蔺市。戊辰，以李庭芝权知扬州。

　　二月乙亥朔，诏京西提刑王登提兵援蜀，功未及成，赍志以殁，赠官五转，致仕恩外，仍官一子。」庚辰，以赵与[B170]为观文殿学士、两淮安抚制置使兼知扬州。乙酉，出内库缗钱三千万助边用。丙戌，以马光祖为资政殿学士、沿江制置使、江东安抚、知建康府、行宫留守。己丑，诏蠲建康、太平、宁国、池州、广德等处沙田租。壬辰，诏蠲涟水军制司所收屯田租。乙未，发平粜仓米三万，减直振在京民。辛丑，涪州报大元兵退。

　　三月庚戌，诏印应雷、黄梦桂赴都堂禀议。命有司县重赏募将士，毁蔺市浮梁。癸丑，诏：蜀死节臣、云顶山诸处将士，咸褒录其后。丁巳，以吕文德为保康军节度使、四川制置副使兼知重庆府。庚申，马光祖奏大元兵自乌江还北。辛酉，雨土。

　　夏四月甲戌朔，以段元鉴、杨礼坚守城壁，殁于王事，诏各赠奉国军节度使，封「二字」侯，立庙赐额。致仕恩外，更官一子成忠郎。丁丑，以向士璧为湖北安抚副使、知峡州，兼归、峡、施、珍、南平军、绍庆府镇抚使。甲申，诏：守合州王坚婴城固守，百战弥厉，节义为蜀列城之冠，诏赏典加厚。乙酉，知施州谢昌元自备缗钱百万，米麦千石，筑郡城有功，诏官一转。乙未，诏赐夏贵溧阳田三十顷。丙申，以吕文德兼四川总领财赋。

　　五月甲辰朔，城金州、开州。辛亥，雨雹。乙卯，达州上吕文德等战功，诏迁补有功将士。丁巳，诏湖北诸郡去年旱潦饥疫，令江陵、常、澧、岳、寿诸州发义仓米振粜，仍严戢吏弊，务令惠及细民。乙丑，行开庆通宝钱。辛未，赐礼部进士周震炎以下四百四十二人及第、出身有差。婺州大水，发义仓米振之。

　　六月甲戌，吕文德兵入重庆。诏谕四川军民共奋忠勇，效死勿去，有功行赏，靡间迩遐。有能效顺来归，悉当宥过加恤。仍奖吕文德断桥通道之功，命兼领马军行司。辛巳，以朱熠参知政事，饶虎臣同知枢密院事。丙戌，南平来报战功。戊戌，诏申严海道防御。己亥，诏奖谕贾似道。壬寅，以李庭芝直宝谟阁、湖北安抚副使兼知峡州。太白昼见。

　　秋七月辛亥，太白入井。癸亥，蔡抗薨，赠少保，谥文肃。以知播州杨文、知思州田应庚守御勤劳，诏各官一转。

　　八月甲申，以濠州统制张斌柘塘之战，殁于王事，赠官三转，仍与一子下班祗应。乙酉，降人来言：大元宪宗皇帝崩于军中。戊子，诏吴潜开阃海道，勤劳三年，屡疏求退，仍旧观文殿大学士、判宁国府、特进、崇国公。辛卯，命吕文德兼湖北安抚使。庚子，太白犯权星、荧惑。

　　九月壬子，贾似道表言大元兵自黄州沙武口渡江、，中外震动。己未，嗣濮王善腾薨。庚申，以吴潜兼侍读、奉朝请，戴庆炣端明殿学士、签书枢密院事。下诏责己，勉谕诸阃进兵。壬戌，诏出内府缗钱千万、银五万两、帛五万匹给宣司，缗钱五百万、银三万两、帛三万匹给沿江副司犒师。诏：已命御史陈寅趣淮东调兵五万，应援上流。癸亥，赵葵特进、观文殿大学士，封卫国公，判庆元府、沿海制置使。命侍御史沈炎往沿江制置副司趣兵援鄂渚。再出内库缗钱五百万、银二万两、帛二万匹给两淮制司，缗钱三百万、银万两、帛万匹给沿江制司，以备军赏。戊辰，太白犯荧惑。己巳，诏贾似道兼节制江西、二广人马，通融应援上流。庚午，合州解围，诏王坚宁远军节度使，依前左领军卫上将军、兴元府驻扎御前诸军都统制兼知合州、节制军马，进封清水县开国伯。

