<!-- { "loadSidebar": true } -->
　　淳熙三年正月辛未，星出狼星，急流至浊没，尾迹照地明，大如太白，四月戊戌，星出角宿，青白色。五年八月乙巳，星出狼星，急流向东南没，微有尾迹，大如太白，青白色。六年八月壬辰，星出紫微垣钩陈大星，慢流至浊没，有尾迹，大如盏口，青白色。七年五月乙亥，星出天市垣内东海星，慢流，炸作三小星，有尾迹，照地，大如盏口，青白色。八月丁未，星出贯索大星西北，急流至浊没，有尾迹，照地明，大如太白，色青白。十一年四月乙丑，星出自中天，慢流向东北方没，微有尾迹，炸作小星相从，有声，明大如太白，色青白。十五年二月辛未，星出太尊，大如盏口，急流至浊没，色青白。

　　庆元二年九月甲午、四年六月甲午，星皆昼陨。七月壬寅，星出羽林军下，青白色，大如碗。九月丁巳，星出奎宿，向壁垒阵没，赤白色，大如太白，五年六月丁丑，星出东北，慢流至西南方没，大如岁星，青白色。九月壬子，星出西南，慢流向东北没，大如太白，青白色，

　　嘉泰二年四月辛巳，星出西北，急流东北至浊没，色赤。十月乙酉，星出五车，大如岁星。四年十一月庚午，星出天津，急流入天市垣没。

　　开禧元年正月庚子，星出中天，赤色，大如太白。向浊没。七月癸亥，星出天津，入斗宿东南没，色赤，大如太白，二年六月癸丑，星出招摇，入库楼，色赤，大如太白。

　　嘉定元年六月辛未，星出天津东北，慢流向天市垣没。二年六月壬午，星出织女东南，慢流入天市垣没，色赤，有尾迹，照地明，大如太白。庚寅，星出中天，急流向东北，至浊没。三年九月己酉，星夕陨。五年七月乙巳，星出中天，慢流向西南方，至浊没。六年五月癸亥，星昼陨。九月癸卯，星夕陨。丁巳，星昼陨。十月戊戌，星出昴宿西南，慢流向天廪东南没。壬戌，星出西南，慢流至浊没，青白色。十二月壬寅，星昼陨。七年三月壬午，星出轸宿距星东南，慢流至浊没。五月辛卯，星出天津西南，慢流向心宿西北没。八年七月癸未，星出室宿距星东北，急流向天仓星西北没。乙酉，星出织女东南，慢流向牛宿西北没，有尾迹，照地明，大如太白，青白色。八月甲辰，星出天津西南，慢流向河鼓东北没。十二月丙申，星出五诸侯东北，慢流向天关西南没，有声及尾迹，明照地，赤黄色。九年六月乙巳，星出牛宿距星东北，慢流至浊没。十年五月壬申，星出尾宿距星西北，慢流向牛宿距星东南没。十一年六月乙卯，星出河鼓距星西南，急流向正西，至浊没。十二年十一月乙亥，星出昴宿东南，急流至浊没。十三年十二月丁巳，星出轸旗东北，慢流至浊没，赤黄色。十四年二月壬午，星出南河距星东南，慢流向西南，至浊没，赤黄色。八月戊午，星出房宿距星，急流至浊没，有尾迹，照地明，大如太白，赤黄色。十一月甲申，星出天仓距星四北，慢流向东南方，至浊没，赤黄色。十六年十一月壬戌，星出五诸侯东北，急流向西北，至浊没，色赤黄，隆隆有声，及尾迹照地，大如盏。

　　宝庆二年四月辛亥，星出，大如太白，

　　绍定元年六月己酉，星昼陨。二年正月庚辰、九月壬辰，星出，大如太白，三年十一月丁未，星昼陨。四年七月庚戌，星出，大如太白，九月甲辰，星昼陨。五年八月甲寅，星夕陨。闰九月己酉，星出，大如太白，

　　端平元年六月丙戌，星西南行，大如太白，有尾迹，照地明。二年四月戊子，星出，大如太白，六月庚辰，星昼陨。七月丁酉，星出，大如太白，辛丑，星昼陨。十月辛卯，星出，大如太白，三年五月庚辰，星出心宿，大如太白，六月癸巳，星夕陨。

　　嘉熙元年正月壬午，星出，大如太白，二月己丑，星夕陨。九月癸丑，星出七公西，至浊没。十月戊戌，星出，大如桃。二年四月甲子，七月辛卯，九月乙未，星出，大如太白，六月甲辰、八月癸亥，星昼陨。三年三月甲戌，星昼陨。八月辛丑，星出，大如太白，四年正月辛巳，六月戊午，星出，大如太白，二月辛丑、三月癸未，星昼陨。

　　淳祐元年六月癸酉，星出，大如太白，己卯，星昼陨。三年六月甲戌，星出氐宿距星，大如太白，八月乙卯，星昼陨。四年四月丙子，星出尾宿距星下，大如太白，六月乙未，星出毕宿，大如太白，六年七月癸酉，星出室宿，大如太白，九月甲子，星出斗宿，尾迹青白照地，大如太白，七年九月丙辰，星出室宿。八年六月甲辰，星出河鼓，大如太白，十月丙辰，星出角宿距星。九年六月壬戌，其日，星自南方急流，至浊没，赤黄色，大如太白，十月壬申，星出织女。十年四月丁酉朔，星夕陨。十一年七月丁丑，星出毕宿距星，赤黄色，大如太白，八月己丑朔，星夕陨。十二年四月庚申，星出角宿、亢星，大如太白，八月癸丑，星出角，色赤照地。

　　宝祐元年四月丁巳，星出，大如太白，二年七月庚戌，星出，大如太白，三年七月辛酉，星出，大如太白，十月丁丑，星出毕宿距星。五年七月丁卯，星出，大如桃。六年九月戊辰，透霞星出。

　　开庆元年六月己亥，星出斗宿河鼓，急流向东南，至浊没，赤黄色，有音声，尾迹照地明，大如太白，

　　景定元年七月丙子，星出东南，大如太白，十月乙卯，星出东北，急流向太阴，有音声，尾迹照地明，大如桃。三年四月甲辰，星出，大如盏。六月己酉，星出，大如荧惑。九月丙子，星出，大如太白，闰九月丙戌，透霞星出，大如太白，庚子，星出，大如太白，四年五月戊戌，星出角宿距星。六月丁卯，星出河鼓。八月乙卯，星出天仓。五年二月壬戌，星出毕宿。五月甲午，星出河鼓大星东南，急流向西北，至浊没，赤黄，有尾迹，照地明，大如太白，七月己卯，星出右摄提。

　　咸淳二年六月甲戌，星出左摄提。三年七月庚寅，星出昴宿东南，急流至浊没，赤黄，有尾迹，照地明，大如太白，四年七月戊午，星出氐宿距星西北，急流入骑官星没，赤黄，有尾迹，照地明，大如桃。五年五月庚申，星出斗宿距星东北，急流向牛，至浊没。六月庚寅，星出斗宿。七月壬戌，星出东南河鼓距星西北，急流至浊没。

　　德祐元年四月癸亥，有大星自心东北流入浊没。

　　妖星

　　建隆二年五月己丑，天狗堕西南。

　　绍兴十七年正月乙亥，妖星出东北方女宿内，小如岁星，光芒长五丈，二月丙寅始消。

　　淳熙十三年九月辛亥，星出，大如太白，色先赤后黄白，尾迹约二尺，委曲如蛇行，类枉矢。十四年五月，有星出浊际，大如日，与日相摩荡而入。

　　嘉定十一年五月癸未，蚩尤旗竟天。

　　端平二年春，天狗坠怀安金堂县，声如雷，三州之人皆闻之，化为碎石，其色红。

　　咸淳十年九月壬寅，有星见西方，曲如蚓。

　　德祐元年二月丁亥，有星二斗于中天，顷之，一星坠。

　　星变

　　绍兴三十一年六月戊午，大角星东北生角。

　　隆兴二年九月戊戌，大角光体摇动。十月丙子，弧矢九星内矢一星偏西不向狼星。

　　乾道元年八月乙巳，大角光体摇动。

　　淳熙元年七月辛亥，奎宿生芒。

　　云气

　　乾德三年七月己卯夜，西方起苍白气，长五十丈，贯天船、五车，亘井宿。

　　开宝元年十月乙未旦，西北起苍白气三道，长二十丈，趋东散。

　　太平兴国四年四月己巳夜，西北有白气压北斗。

　　雍熙三年正月己未夜，赤气如城。四年正月癸酉夜，白气起角、亢，经太微垣，历轩辕大星，至月傍散。

　　端拱元年十月壬申迟明，巽上有云过中天，连地，浓润，前赤黄，后黑苍色，先广后大，行势如截。十一月戊午夜，西北方有赤气如日脚，高二丈。

　　至道二年二月丙子夜，西方苍白色气长短八道，如彗扫，稍经天汉，参错如交蛇。

　　咸平三年十月辛亥，黑气贯北斗。十二月庚午，黑气长三丈余，贯心宿，入天市垣抵帝坐，久方散。四年三月丙申，白气二，亘天。十月辛亥，黑气贯北斗。五年正月，白气如虹贯日，久而散。七月戊戌，白气如阵贯东井。六年四月己巳，白气东西亘天。丁丑，白气贯日。

　　五月辛亥，白气出昴，至东壁没。六月辛未，赤气出贯天。丙子，白气出河鼓左右旗，分为数道没。七月癸卯，白气如彗，起西南。

　　景德元年三月，白气贯轩辕，苍白气十余如布亘天。五月乙巳，白气数道如芒帚，长七尺许。七月辛亥，黄气出壁，长五丈余。十一月癸丑，黑气十余道冲日。二年正月丙寅，黄白气贯月，黑气环之。二月丁丑，白气五道贯北斗。十月丙子，白气出阁道东西，孛孛有光。三年三月丙辰，北方赤气亘天，白气贯月。四月癸卯，黄气如柱贯月。十月甲午，黑气贯北斗魁。四年三月己未，白气东西亘天。庚申，白气出南方，长一丈许，久而不散。四月庚午，白气贯北斗，长十丈。庚寅，白气如布袭月，三丈许。甲午，南方有黑气贯心宿，长五丈许。十一月己巳，中天有赤气如扫，长七尺，在舆鬼南。

　　大中祥符元年正月癸亥朔，黄气出于艮。丁丑，白气二，东西亘天。七月，西北方白云气如彗帚三十余条。二年九月戊午，黄气如柱起东南方，长五丈许。三年四月丁巳，中天黑气东西亘天。十二月癸亥，青赤气贯太微。五年二月壬寅，白气长五丈，出东井，贯北斗魁及轩辕。七年五月，有气出紫微为宫阙状，光烛地。

　　天禧二年四月，黄气如柱贯月。

　　天圣七年二月己卯夜，苍黑云长三十丈，贯弧矢、翼、轸。

　　明道元年十月庚子夜，黄白气五，贯紫微垣。十二月壬戌，西北有苍白气亘天。

　　景祐元年八月壬戌，青黄白气如彗，长七尺余，出张、翼之上，凡三十三日不见。四年七月戊申夜，黑气长丈余，出毕宿下。

　　宝元二年正月壬子夜，苍黑云起西北方，长三十尺，渐东南行，历娄、胃、昴、毕及火、木，相次中天而散。三月甲寅夜，细黑云起西北方，长三十丈，贯王良及营室。

　　康定元年三月丙子夜，东南方近浊，黑色横亘数丈，阔尺许，良久散。六月壬子，黑气起心宿西，长五十丈，首尾侵浊，久之散。

