<!-- { "loadSidebar": true } -->
　　谏议大夫孙觉亦以为言，于是诏陕西、河东、广南将兵不出戍他路，其余河北差近里一将更赴河东，而诸路逐将与不隶将之兵并更互出戍，稍省诸路钤辖及都监员，仍以将官兼州都监职事，卒不能尽罢将、副，如光等言。其年八月，枢密院言，近边州军及边使经由道路，而减本处兵官，非是。于是边州及人使经由道路，将官仍不兼都监。

　　至绍圣间，枢密院言：「往时军士犯法，将官得专决遣，故事无留滞。自州县官预军事以来，动多牵制，不得自裁。欲仍依旧法，及诸军除转排补，并隶将司，州县无得辄预。其非屯驻所在，当俟将、副巡历决之，余委训练官行焉。」诏从之。至是，州县一无关预，兵愈骄，无复可用矣。

　　元符元年，章楶又请增置泾原第十二将。

　　宣和元年，诏非救护水火、收捕奸细妖人而辄差将兵者，坐之。后三年，知婺州杨应诚言：「诸路屯戍，当隶守臣，兵民之任一，然后号令不二。不然，将骄卒横，侵渔细民，气压州郡，有不胜其忧者。」于是诏自今令隶守臣。无何，复诏曰：「将兵遵将官条教，除前隶守臣指挥。」其后，江、浙盗起，攻陷州邑，东南将兵，望风逃溃，无复能战。事平，童贯奏言：「东南三将，类皆孱弱，全不知战，虚费粮廪，骄隋自恣。平时主领占差营私，大半皆习工艺。遂致寇盗横行，毒流一方，重费经画。今事平之后，当添将增兵，镇遏绥驭。然南人怯弱，素失训练，终不堪战。今欲于内郡别置三将，并随京畿将分接续排置，使陕西军更互戍守。庶几东南可得实战之士，于计为便。」诏从之。其后南渡诸屯驻大军即旧将兵之类，而其驻扎之所则异于前矣。

　　今摭建炎以后将兵列于屯驻大军之次，而建炎水军亦附见焉。

　　建炎后诸屯驻大军武锋、精锐、敢勇、镇淮、强勇、雄胜、武定、江都振武、泰熙振武、忠勇、游奕、淮阴前军、副司左右军、移戍左军。

　　淮东滁州：雄胜、安淮、青平小雄边。

　　淮东泰州：镇江左军。

　　淮西庐州；强勇前军、强勇右军、武定、游奕、忠义、雄边、全年。

　　淮西濠州：武定选锋军、武定后军、使效、威胜、游击、义士诸军、定远武定。

　　淮西安丰军：武定前军、武定右军、防城戍军、四色军。

　　淮西无为军巢县：池司右军。

　　淮西黄州：雄关飞虎军。

　　临安府屯驻诸军：雄节、威果、全捷、龙骑、归远。

　　金州驻扎都统司兵。

　　成都路安抚副司驻扎兵。

　　四川大制司帐前飞捷军。

　　利州节制司诸军。

　　金州忠义军。

　　阆州节制司诸军。

　　潼川府制帐踏白军。

　　隆庆屯驻游奕军。

　　潼川安抚司忠定军。

　　夔州节制司军。

　　兴元节制军事利州都统司兵。

　　四川制司帐前、信义两军。

　　兴元都统司屯驻合州军、沔州乾道三年，三百人。

　　沿江水军建炎置。

　　明州水军绍兴置。乾道元年，二千人，分左、右两将。

　　福州荻芦、延祥砦绍兴置，百五十人。乾道七年添招。凡五千人。

　　镇江驻扎御前水军乾道三年，招三百人，淳熙五年增招千五百人。

　　沿海水军乾道六年置，一千人。

　　潮州水军乾道四年置，二百人。

　　江阴水军乾道四年置，三百人。

　　广东水军乾道五年，增至二千人。

　　平江许浦水军乾道七年，七千人，淳熙五年，增五百人。

　　江州水军淳熙三年，招一千人。

　　池州都统司水军淳熙元年千人，嘉定中增至三千人。

　　漳州水军绍熙元年，漳、泉共六百人。

　　泉州水军见上。

　　殿前澉浦水军开禧元年，一千五百人。

　　鄂州都统司水军开禧十五年。

　　太平州采石驻扎御前水军嘉定十四年，五千人。

　　建康都统司靖安水军元隶都统司，嘉定中隶御前。

　　马军行司唐湾水军元隶马军行司，嘉定中隶御前。

　　通州水军乾道五年置。

　　池州清溪雁汊控海水军建炎四年置，百五十人。

　　两淮水军绍兴元年置，二千人。隆兴元年，诏诸州断配海贼刺隶。 
　
　



　
                   
志第一百四十二兵三（厢兵）
　
　　厢兵者，诸州之镇兵也。内总于侍卫司。一军之额，有分隶数州者，或一州之管兼屯数州者，在京诸司之额五，隶宣徽院，以分给畜牧缮修之役，而诸州则各以其事属焉。建隆初，选诸州募兵之壮勇者部送京师，以备禁卫，余留本城，虽无戍更，然罕教阅，类多给役而已。

　　景德四年七月，如京使何士宗言：「诏条禁军将士依等级并行伏事之理，违者按军令。其厢军将士等未立条制，欲望约前诏减一等定令。」帝曰：「禁卫兵士无他役使，且廪给优厚，欲其整肃，有所凛畏，故设此条禁。今以厢军约此施行，恐难经久。况尊卑相犯，自有条律，不行可也。」十二月，诏厢军及诸州本城犯，所部决杖讫，并移隶他军，内情理重及缘边随军者奏裁。

　　大中祥符元年，诏应诸道州、府、军、监厢军及本城指挥，自都指挥使已下至长行，对本辖人员有犯阶级者，并于禁军斩罪上减等，从流三千里上定断；副兵马使已上，勘罪具案闻奏。厢军军头已下至长行，准敕犯流免配役，并徒三年上定断，只委逐处决讫，节级已上配别指挥长行上名，长行决讫，配别指挥下名收管。如本处别无军分指挥，即配邻近州、府、军、监指挥收管。内别犯重者，自从重法。其诸司库务人员兵士有犯上件罪名者，并依前项厢军条例施行。

　　五年二月，上谕王钦若等：「累议老病之兵渐多，在京者令逐司将臣，外处者散差诸司使副拣选。可指挥所拣殿前、侍卫马步军司，令先逐指挥自指挥使已下，据见管兵士除堪任披带征役外，其自来懦弱、教阅不出之人及老病不堪者，籍其名，供申次第，管辖处各就逐营看详定夺，然后缴申逐司，与差去使臣同共拣选。如有协情不当，即具始末以闻。其厢军都指挥使已下并当严断，外处拣就粮兵士亦如之。」又宣示：「外处就粮诸军，有捧日、天武第七第九第十军军额，皆是自上军经两三度拣选，以其久处禁卫，不欲便拣落，特设上件军额处之。朕深虑拣兵臣僚、军头等同诸军例，更拣配下军，可遍谕之。老病者便放归农，内契丹、渤海、日本外国人恐无依倚，特与收充本军剩员。」又：「所差臣僚、军头赴外处拣人。缘军分指挥及出入次第名目体例甚多，令枢密院具合行条约及施行事件，并画一处分，令遵守施行。」

　　又：「殿前、侍卫马步军司自来拣下披带禁军，量减衣赐月粮充剩员，并无定额，散在逐营拘系，不获营生，官中所给岁计不少，可乘此时一例拣选。除老病者放归农外，据诸军见管人数额定充看营剩员，余并拨并一处收管，以备令赴诸处祗应。既有定额，必不敢多拣充剩员。」又诏：「承前遣使取内外军中疲老者，咸给奉粮之半，以隶剩员，今可简阅使归农。其合留者，亦据逐营给役数外别为营舍处之。内契丹、渤海、日本外国人虑无所归，且依旧。仍令所至州郡并与总管、钤辖阅验，连书其状，具当去留之数，及引视军校之不任职者，附驿以闻。其当从隶军额，即就配近便州郡；缘边者徙于内地，并与本州官吏移牒转送；当停者给与公验，止许居本州，岁申上其籍，并给次月奉粮、装钱、日食遣之。所简马，但筋齿弱、老病不疗者，件析以闻。在京殿前、马步军司有所升退，即时具名籍申枢密院，未当者悉改正之；当徙者给装钱，在道只给粮；当停者给一月奉粮，勿复奏裁。外州军士当降以次军分者，所隶州郡听自择。」

　　又诏：「广南东西、荆湖南北、福建、江南、京西等七路诸州、府、军、监见管杂犯配隶军人等，各差使臣一人，驰驿往逐处与转运使、副或提点臣僚、知州、通判、钤辖、都监、监押同共简选，就近体量人数，分配侧近州军本城收管。如年老病患，委实久远不任医治充役者，放令逐便；其少壮者即差人管押赴阙引见，当议选配近上军分。如不愿量移及赴阙者，亦听其便，仍于军分量与迁改。如地远勾抽迟延，即驰驿分路简讫，具析以闻。」

　　七年，诏：「今后军回在京者且未编排，依例引见。内有老疾合配外处军分，及看仓库、草场神卫剩员并看营剩员等，与限歇泊半月后，编排引见讫，限五日般移。其外处军回经过兵士并依此例，仍见讫与假十日，令移隶所配处。」

　　八年，诏：「诸路转运司、殿前侍卫马步军军头司、三司、宣徽院、开封府、诸司库务等处人员兵士等，如内有杀贼得功及诸般使唤得力者，或因官中取索之时具诣实结罪供，申所辖去处，保明申奏。」

　　天禧元年，诏选天下厢兵迁隶禁军者凡五千余人。二年，诏：「河北禁军疲老不任力役者，委本路提点刑狱臣僚简阅，不得庇匿，以费廪粮。」

　　庆历中，招收广南巡海水军、忠敢、澄海，虽曰厢军，皆予旗鼓训练，备战守之役。皇祐中，河北水灾，农民流入京东三十余万，安抚使富弼募以为兵，拔其尤壮者得九指挥，教以武技。虽廪以厢兵，而得禁兵之用，且无骄横难制之患。诏以其骑兵为教阅骑射、威边，步兵为教阅壮武、威勇，分置青、莱、淄、徐、沂、密、淮阳七州军，征役同禁军。嘉祐四年，复诏西路于郓、濮、齐、兖、济、单州置步兵指挥六，如东路法。于是东南州军多置教阅厢军，皆以威勇、忠果、壮武为号，训肄如禁军、免其他役。

　　治平初，遣使分募河北、河东、陕西、京东民为本城，遇就粮禁军阙，即遣补。又陕西州军悉置壮城如河北，以备缮完城垒之役。景祐中，本城四十三万八千，逮治平三年，乃五十万。

　　熙宁三年五月，诏以禁军分五部法检治厢军，其后禁军或降剩员，或升补，皆以备厢军诸路力役之事。间诏募增，而京西转运司所募多至三万人；陕西减额五千人，亦至三万人。河朔流民寓京东者如旧制招募教阅，以为忠果二十指挥，分隶河北总管司，以除盗恤饥。而河北及熙河路修城垒，河北所募兵五千人，熙河亦三千人。修京城，以废马监兵置广固、保忠凡十指挥，亦五千人，湖南ＯＤ人平，戎、泸军兴，洮、河转漕，又皆增置焉。

