<!-- { "loadSidebar": true } -->
　　虚宿二星，为虚堂，冢宰之官也，主死丧哭泣，又主北方邑居、庙堂祭祀祝祷事。宋均曰：「危上一星高，旁两星下，似盖屋也。」盖屋之下，中无人，但空虚似乎殡宫，主哭泣也。明，则天下安；不明，为旱；欹斜上下不正，享祀不恭；动，将有丧。日食，其分其邦有丧。日晕，民饥，后妃多丧。月食，主刀剑官有忧，国有丧。月晕，有兵谋，风起则不成，又为民饥。月犯之，宗庙兵动，又国忧，将死。岁星犯，民饥；守之，失色，天王改服；与填星同守，水旱不时。荧惑犯之，流血满野；守之，为旱，民饥，军败；入，为火灾，功成见逐；或勾巳，大人战不利。填星犯之，有急令；行疾，有客兵；入，则有赦，谷不成，人不安；守之，风雨不时，为旱，米贵，大卜欲危宗庙，有客兵。太白犯，下多孤寡，兵，丧；出，则政急；守之，臣叛君；入，则大臣下狱。辰星犯，春秋有水；守之，亦为水灾，在东为春水，南为夏水，西为秋水，北冬有雷雨、水。客星犯，籴贵；守之，兵起，近期一年，远则二年，有哭泣事；出，为兵、丧。彗星犯之，国凶，有叛臣；出，为野战流血；出入，有兵起，芒焰所指国必亡。星孛其宿，有哭泣事；出，则为野战流血，国有叛臣。流星犯，光润出入，则冢宰受赏，有赦令；色黑，大臣死；入而色青，有哭泣事；黄白，有受赐者；出，则贵人求医药。云气黄入，为喜；苍，为哭；赤，火；黑，水；白，有币客来。

　　按汉永元铜仪，以虚为十度，唐开元游仪同。旧去极百四度，今百一度。景祐测验，距南星去极百三度，在赤道外十二度。

　　司命二星，在虚北，主举过、行罚、灭不祥，又主死亡。逢星出司命，王者忧疾，一曰宜防祅惑。

　　司禄二星，在司命北，主增年延德，又主掌功赏、食料、官爵。

　　司危二星，在司禄北，主矫失正下，又主楼阁台榭、死丧、流亡。

　　司非二星，在司危北，主司候内外，察愆尤，主过失。《乾象新书》：命、禄、危、非八星主天子已下寿命、爵禄、安危、是非之事。明大，为灾；居常，为吉。

　　哭二星，在虚南，主哭泣、死丧。月、五星、彗、孛犯之，为丧。

　　泣二星在哭星东，与哭同占。

　　天垒城一十三星，在泣南，圜如大钱，形若贯索，主鬼方、北边丁零类，所以候兴败存亡。荧惑入守，夷人犯塞。客星入，北方侵。赤云气掩之，北方惊灭，有疾疫。

　　离瑜三星，在十二国东，《乾象新书》在天垒城南。离，圭衣也；瑜，玉饰，皆妇人见舅姑衣服也。微，则后宫俭约；明，则妇人奢纵。客星、彗星入之，后宫无禁。

　　败臼四星，在虚、危南，两两相对，主败亡、灾害。石申曰：「一星不具，民卖甑釜；不见，民去其乡。」五星入，除旧布新。客星、彗星犯之，民饥，流亡。黑气入，主忧。

　　按《步天歌》，已上诸星俱属虚宿。司命、司禄、司危、司非、离瑜、败臼，《晋志》不载，《隋志》有之。《乾象新书》以司命、司禄、司危、司非属须女；泣星、败臼属危。武密书与《步天歌》合。

　　危宿三星，在天津东南，为天子宗庙祭祀，又为天子土功，又主天府、天市、架屋、受藏之事。不明，客有诛，土功兴；动或暗，营宫室，有兵事。日食，陵庙摧，有大丧，有叛臣。日晕，有丧。月食，大臣忧，有丧，宫殿圮。月晕，有兵、丧，先用兵者败。月犯之，宫殿陷，臣叛主，来岁籴贵，有大丧。岁星犯守，为兵、役徭，多土功，有哭泣事，又多盗。荧惑犯之，有赦；守之，人多疾，兵动，诸侯谋叛，宫中火灾；守上星，人民死，中星诸侯死，下星大臣死，各期百日十日；守三十日，东兵起，岁旱，近臣叛；入，为兵，有变更之令。填星守之，为旱，民疾，土功兴，国大战；犯之，皇后忧，兵，丧；出、入、留、舍，国亡地，有流血；入，则大乱，贼臣起。太白犯之，为兵，一曰无兵兵起，有兵兵罢，五谷不成，多火灾；守之，将忧，又为旱，为火；舍之，有急事。辰星犯之，大臣诛，法官忧，国多灾；守之，臣下叛，一云皇后疾，兵、丧起。客星犯，有哭泣，一曰多雨水，谷不收；入之，有土功，或三日有赦；出，则多雨水，五谷不登；守之，国败，民饥。彗星犯之，下有叛臣兵起；出，则将军出国，易政，大水，民饥。孛犯，国有叛者兵起。流星犯之，春夏为水灾，秋冬为口舌；入，则下谋上；抵危，北地交兵。《乙巳占》：流星出入色黄润，入民安，谷熟，土功兴；色黑，为水，大臣灾。云气入，苍白，为土功；青，为国忧；黑，为水，为丧；赤，为火；白，为忧，为兵；黄出入，为喜。

　　按汉永元铜仪，以危为十六度；唐开元游仪十七度。旧去极九十七度，距南星去极九十八度，在赤道外七度。

　　虚梁四星，在危宿南，主园陵寝庙、祷祝。非人所处，故曰虚梁。一曰宫宅屋帏帐寝。太白、荧惑犯之，为兵。彗、孛犯，兵起，宗庙改易。

　　天钱十星，在北落师门西北，主钱帛所聚，为军府藏。明，则库盈；暗，为虚。太白、荧惑守之，盗起。彗、孛犯之，库藏有贼。

　　坟墓四星，在危南，主山陵、悲惨、死丧、哭泣。大曰坟，小曰墓。五星守犯，为人主哭泣之事。

　　杵三星，在人星东，一云在臼星北，主舂军粮。不具，则民卖甑釜。

　　臼四星，在杵星下，一云在危东。杵臼不明，则民饥；星众，则岁乐；疏，为饥；动摇，亦为饥；杵直下对臼，则吉；不相当，则军粮绝；纵，则吉；横，则荒；又臼星覆，岁饥；仰，则岁熟。彗星犯之，民饥，兵起，天下急。客星守之，天下聚会米粟。

　　盖屋二星，在危宿南九度，主治宫室。五星犯之，兵起。彗、孛犯守，兵灾尤甚。

　　造父五星，在传舍南，一曰在腾蛇北，御官也。一曰司马，或曰伯乐，主御营马厩、马乘、辔勒。移处，兵起，马贵；星亡，马大贵。彗、客入之，仆御谋主，有斩死者，一曰兵起；守之，兵动，厩马出。

　　人五星，在虚北，车府东，如人形，一曰主万民，柔远能迩；又曰卧星，主夜行，以防淫人。星亡，则有诈作诏者，又为妇人之乱；星不具，王子有忧。客、彗守犯，人多疾疫。

　　车府七星，在天津东，近河，东西列，主车府之官，又主宾客之馆。星光明，润泽，必有外宾，车驾华洁。荧惑守之，兵动。彗、客犯之，兵车出。

　　钩九星，在造父西河中，如钩状。星直，则地动；他星守，占同。一曰主辇舆、服饰。明，则服饰正。

　　按《步天歌》，已上诸星俱属危宿。《晋志》不载人星、车府，《隋志》有之。杵、臼星，《晋》、《隋志》皆无。造父、钩星，《晋志》属紫微垣，盖屋、虚梁、天钱在二十八宿外。《乾象新书》以车府西四星属虚，东三星属危。武密书以造父属危又属室，余皆与《步天歌》合。按《乾象新书》又有天纲一星，在危宿南，入危八度，去极百三十二度，在赤道外四十一度。《晋》、《隋志》及诸家星书皆不载，止载危、室二宿间与北落师门相近者。近世天文乃载此一星，在鬼、柳间，与外厨、天纪相近。然《新书》两天纲虽同在危度，其说不同，今姑附于此。

　　营室二星，天子之宫，一曰玄宫，一曰清庙，又为军粮之府，主土功事。一曰室一星为天子宫，一星为太庙，为王者三军之廪，故置羽林以卫；又为离宫阁道，故有离宫六星在其侧。一曰定室，《诗》曰「定之方中」也。星明，国昌；不明而小，祠祀鬼神不享；动，则有土功事；不具，忧子孙；无芒、不动，天下安。日食在室，国君忧，王者将兵，一曰军绝粮，土卒亡。日晕，国忧，女主忧黜。月食，其分有土功，岁饥。月晕，为水，为火，为风。

　　月犯之，为土功，有哭泣事。岁星犯之，有急而为兵；入，天子有赦，爵禄及下；舍室东，民多死；舍北，民忧；又曰守之，宫中多火灾，主不安，民疫。荧惑犯，岁不登；守之，有小灾，为旱，为火，籴贵；逆行守之，臣谋叛；入，则创改宫室；成勾巳者，主失宫。填星犯，为兵；守之，天下不安，人主徙宫，后、夫人忧，关梁不通，贵人多死；久守，大人恶之，以赦解，吉；逆行，女主出入恣；留六十日，土功兴。太白犯五寸许，天子政令不行；守，则兵大忌之，以赦令解；一曰太子、后妃有谋；若乘守勾巳、逆行往来，主废后妃，有大丧，宫人恣；去室一尺，威令不行；留六十日，将死；入，则有暴兵。辰星犯之，为水；入，则后有忧，诸侯发动于西北。客星犯入，天子有兵事，军饥，将离，外兵来；出于室，兵先起者败。彗星出，占同；或犯之，则弱不能战；出入犯之，则先起兵者胜，一曰出室为大水。孛犯或出入，先起兵者胜；出，有小灾，后宫乱。武密曰：「孛出，其分有兵、丧；道藏所载，室专主兵。」流星犯，军乏粮，在春夏将军贬，秋冬水溢。《乙巳占》曰：「流星出入色黄润，军粮丰，五谷成，国安民乐。」云气入，黄，为土功；苍白，大人恶之；赤，为兵，民疫；黑，则大人忧。

　　按汉永元铜仪，营室十八度，唐开元游仪十六度。旧去极八十五度。景祐测验，室十六度，距南星去极八十五度，在赤道外六度。

　　雷电六星，在室南，明动，则雷电作。

　　离宫六星，两两相对为一坐，夹附室宿上星，天子之别宫也，主隐藏止息之所。动摇，为土功；不具，天子忧。太白、荧惑入，兵起；犯或勾巳环绕，为后妃咎。彗星犯之，有修除之事。

　　垒壁阵十二星一作壁垒，在羽林北，羽林之垣垒，主天军营。星明，国安；移动，兵起；不见，兵尽出，将死。五星入犯，皆主兵。太白、辰星，尤甚。客星入，兵大起，将吏忧。流星入南，色青，后忧；入北，诸侯忧；色赤黑，入东，后有谋；入西，太子忧；黄白，为吉。

　　腾蛇二十二星，在室宿北，主水虫，居河滨。明而微，国安；移向南，则旱；向北，大水。彗、孛犯之，水道不通。客星犯，水物不成。

　　土功吏二星，在壁宿南，一曰在危东北，主营造宫室，起土之官。动摇，则版筑事起。

