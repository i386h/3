<!-- { "loadSidebar": true } -->
　　真宗即位，拜起居舍人，预重修《太祖实录》。从幸大名，上疏曰：「国家驭边之术，制胜之谋，将帅之短长，兵卫之众寡，宸算庙谟，尽在吾术中矣。今之言事者，不过请陛下益兵贮粮，分道掩杀，言之甚易，行之则难。始受命则无不以攻坚陷阵为壮图，及遇敌则惟以闭垒塞关为上计，孤君父之重委，致生灵之重困，兴言及此，诚可叹息。自古行军出师，无不首择将帅。夫将帅随材任使，守一郡，控一城，分领骁勇，争据要害，又岂直三路主帅之名，然后能制六师生死之命乎？今陛下选任非不至也，权位非不重也，告戒非不丁宁也，处置非不专一也；而外敌犯塞，车驾亲征，曾不闻出一人一骑为之救助，不知深沟高垒，秣马厉兵，欲安用哉？臣以为临军易帅，拔卒为将，在此时也。有功者拔于朝，不用者戮于市，亦此时也。惟陛下图之。然后下哀痛之诏，行蠲复之恩。回鸾上都，垂衣当宁，岂不盛哉。」

　　迁知制诰、判集贤院，纂《西垣集制》，刻石记名氏。尝牒御史台不平空，中丞吕文仲移文诘之，往复再三。宗谔执言两省故事与台司不相统摄者凡八。事闻，卒如宗谔议。

　　景德二年，召为翰林学士。是秋，将郊，命判太常大乐、鼓吹二署。先是，乐工率以年劳迁补，至有抱其器而不知声者。宗谔素晓音律，遂加审定，奏斥谬滥者五十人。因修完器具，更署职名，条上利病二十事，帝省阅而赏叹之。事具《乐志》。又著《乐纂》以献，命付史馆，自是月再肄习焉。

　　时诸神祠坛多阙外壝之制，因深堑列树以表之，营葺斋室，旧典因以振起。属契丹遣使来贺承天节，诏宗谔为馆伴使，自郊劳至饮饯，皆刊定其仪。

　　大中祥符初，从封泰山，改工部郎中。二年，始建昭应宫，命副丁谓为同修宫使。三年，知审官院。属祀汾阴后土，命为经度制置副使，同权河中府事。礼成，优拜右谏议大夫。

　　尝侍宴玉宸殿，上谓曰：「闻卿至孝，宗族颇多，长幼雍睦。朕嗣守二圣基业，亦如卿之保守门户也。」又曰：「翰林，清华之地，前贤扬历，多有故事，卿父子为之，必周知也。」宗谔尝著《翰林杂记》，以纪国朝制度，明日上之。

　　宗谔究心典礼，凡创制损益，靡不与闻。修定皇亲故事、武举武选入官资叙、阁门仪制、臣僚导从、贡院条贯，余多裁正。

　　五年，迎真州圣像，副丁谓为迎奉使。五月，以疾卒，年四十九。帝甚悼之，谓宰相曰：「国朝将相家能以声名自立，不坠门阀，唯昉与曹彬家尔。宗谔方期大用，不幸短命，深可惜也。」既厚赙其家，以白金赐其继母，又录其子若弟以官焉。

　　初，昉居三馆、两制之职，宗谔不数年，皆践其地。风流儒雅，藏书万卷。内行淳至，事继母符氏以孝闻。二兄早世，奉嫂字孤，恩礼兼尽。与弟宗谅友爱尤至，覃恩所及，必先群从，及殁而己子有未仕者。程宿早卒，有弟无所依，宗谔为表请于朝而官之。勤接士类，无贤不肖，恂恂尽礼，奖拔后进，唯恐不及，以是士人皆归仰之。

　　宗谔工隶书。有文集六十卷，《内外制》三十卷。尝预修《续通典》、《大中祥符封禅汾阴记》、《诸路图经》，又作《家传》、《谈录》，并行于世。子昭遹、昭述、昭适。

　　昭述字仲祖，以父荫为秘书省校书郎。召试学士院，赐进士出身，为刑部详覆官，累迁秘书丞。群牧制置使曹利用荐为判官，郓州牧地侵于民者凡数千顷，昭述悉复之。以太常博士知开封县，特迁尚书屯田员外郎、开封推官。坐尝被曹利用荐，出知常州，迁为三司度支判官，改河北转运使。江陵屯兵喧言仓粟陈腐，欲以动众。昭述取以为奉，且以饭其僚属，众遂定。

　　徙湖南潭州，戍卒愤监军酷暴，欲构乱，或指昭述谓曰：「如李公长者，何可负？」其谋遂寝。昭述闻之，以戒监军。监军自是不复为暴。比去，众遮道罗拜，指妻子曰：「向非公，无噍类矣。」

　　徙淮南转运使兼发运使，加直史馆。徙陕西转运使，纠察在京刑狱，为三司户部副使，累迁刑部郎中。陕西用兵，提点陕西计置粮草，还授度支、盐铁副使，以右谏议大夫为河北都转运使。

　　河决澶渊，久未塞。会契丹遣刘六符来，乃命昭述城澶州，以治堤为名，调兵农八万，逾旬而就。初，六符过之，真以为堤也，及还而城具，甚骇愕。初置义勇军，人情汹汹，昭述乘疾置日行数舍，开谕父老，众始安。宣抚使表其能，除龙图阁直学士、知澶州，又为枢密直学士、陕西都转运使。

　　河北始置四路，以为真定府路安抚使、知成德军。大水，民多流亡，籍僧舍积粟为粥糜，活饥民数万计。改龙图阁学士、知秦州。谏官、御史言昭述庸懦，不可负重镇，留真定府。居四年，入领三班院，以翰林侍读学士知郑州。未几，知通进银台司，判太常寺，复领三班，累迁尚书右丞。从祫享致斋于朝堂，得暴疾卒。赠礼部尚书，谥恪。

　　李氏居京城北崇庆里，凡七世不异爨，至昭述稍自丰殖，为族人所望，然家法亦不隳。

　　昭遘字逢吉，宗谔从子也，以荫为将作监主簿。

　　幼时，杨亿尝过其家，出拜，亿命为赋，既成，亿曰：「桂林之下无杂木，非虚言也。」其后荐之，召试，授馆阁校勘，改集贤院校理。坐失误落秩。未几，复为盐铁判官。

　　初，议罢天下职田及公使钱，昭遘以为不可。三司使姚仲孙恶其异己，请诘所以兴利之实，昭遘争不屈，遂罢判官，为白波发运使。因入奏事，仁宗谓曰：「前所论罢职田等事，卿言是也。」迁直史馆、知陕州。谏官欧阳修言：「陕府，关中要地，昭遘无治剧材，不宜遣。」改判三司理欠司，徙度支判官。

　　使契丹还，道除陕西转运使。坐家僮盗辽人银酒杯，降知泽州。阳城冶铸铁钱，民冒山险输矿炭，苦其役，为奏罢铸钱。又言：「河东铁钱真伪淆杂，不可不革。」

　　后复直史馆、知陕州。城中旧无井，唐武德中，刺史长孙操始疏广济渠水入城，众赖其利。昭遘至，立庙祠之。归为三司户部判官，纠察在京刑狱，进直龙图阁，改集贤殿修撰，累迁尚书工部郎中。历知凤翔、河中府、晋州，迁管勾登闻检院。擢天章阁待制、知沧州，用谏官吴及言，复改知陕州，徙郑州卒。昭遘性和易，不忤物，能守家法。

　　吕蒙正字圣功，河南人。祖梦奇，户部侍郎。父龟图，起居郎。蒙正，太平兴国二年擢进士第一，授将作监丞，通判升州。陛辞，有旨，民事有不便者，许骑置以闻，赐钱二十万。代还，会征太原，召见行在，授著作郎、直史馆，加左拾遗。五年，亲拜左补阙、知制诰。

　　初，龟图多内宠，与妻刘氏不睦，并蒙正出之，颇沦踬窘乏，刘誓不复嫁。及蒙正登仕，迎二亲，同堂异室，奉养备至。龟图旋卒，诏起复。未几，迁都官郎中，入为翰林学士，擢左谏议大夫、参知政事，赐第丽景门。上谓之曰：「凡士未达，见当世之务戾于理者，则怏怏于心；及列于位，得以献可替否，当尽其所蕴，虽言未必尽中，亦当佥议而更之，俾协于道。朕固不以崇高自恃，使人不敢言也。」蒙正初入朝堂，有朝士指之曰：「此子亦参政耶？」蒙正阳为不闻而过之。同列不能平，诘其姓名，蒙正遽止之曰：「若一知其姓名，则终身不能忘，不若毋知之为愈也。」时皆服其量。

　　李昉罢相，蒙正拜中书侍郎兼户部尚书、平章事，监修国史。蒙正质厚宽简，有重望，以正道自持。遇事敢言，每论时政，有未允者，必固称不可，上嘉其无隐。赵普开国元老，蒙正后进，历官一纪，遂同相位，普甚推许之。俄丁内艰，起复。

　　先是，卢多逊为相，其子雍起家即授水部员外郎，后遂以为常。至是，蒙正奏曰：「臣忝甲科及第，释褐止授九品京官。况天下才能，老于岩穴，不沾寸禄者多矣。今臣男始离襁褓，膺此宠命，恐罹阴谴，乞以臣释褐时官补之。」自是宰相子止授九品京官，遂为定制。

　　朝士有藏古镜者，自言能照二百里，欲献之蒙正以求知。蒙正笑曰：「吾面不过楪子大，安用照二百里哉？」闻者叹服。

　　淳化中，右正言宋抗上疏忤旨，抗，蒙正妻族，坐是罢为吏部尚书，复相李昉。四年，昉罢，蒙正复以本官入相。因对，论及征伐，上曰：「朕比来征讨，盖为民除暴，苟好功黩武，则天下之人熸亡尽矣。」蒙正对曰：「隋、唐数十年中，四征辽碣，人不堪命。炀帝全军陷没，太宗自运土木攻城，如此卒无所济。且治国之要，在内修政事，则远人来归，自致安静。」上韪之。

　　尝灯夕设宴，蒙正侍，上语之曰：「五代之际，生灵凋丧，周太祖自邺南归，士庶皆罹剽掠，下则火灾，上则彗孛，观者恐惧，当时谓无复太平之日矣。朕躬览庶政，万事粗理，每念上天之贶，致此繁盛，乃知理乱在人。」蒙正避席曰：「乘舆所在，士庶走集，故繁盛如此。臣尝见都城外不数里，饥寒而死者甚众，不必尽然。愿陛下视近以及远，苍生之幸也。」上变色不言。蒙正侃然复位，同列多其直谅。

　　上尝欲遣人使朔方，谕中书选才而可责以事者，蒙正退以名上，上不许。他日，三问，三以其人对。上曰：「卿何执耶？」蒙正曰：「臣非执，盖陛下未谅尔。」固称：「其人可使，余人不及。臣不欲用媚道妄随人主意，以害国事。」同列悚息不敢动。上退谓左右曰：「蒙正气量，我不如。」既而卒用蒙正所荐，果称职。

　　至道初，以右仆射出判河南府兼西京留守。蒙正至洛，多引亲旧欢宴，政尚宽静，委任僚属，事多总裁而已。

　　真宗即位，进左仆射。会营奉熙陵，蒙正追感先朝不次之遇，奉家财三百余万以助用。葬日，伏哭尽哀，人以为得大臣体。咸平四年，以本官同平章事、昭文馆大学士。国朝以来三入相者，惟赵普与蒙正焉。郊祀礼成，加司空兼门下侍郎。六年，授太子太师，封蔡国公，改封随，又封许。

　　景德二年春，表请归洛。陛辞日，肩舆至东园门，命二子掖以升殿，因言：「远人请和，弭兵省财，古今上策，惟愿陛下以百姓为念。」上嘉纳之，因迁从简太子洗马，知简奉礼郎。蒙正至洛，有园亭花木，日与亲旧宴会，子孙环列，迭奉寿觞，怡然自得。大中祥符而后，上朝永熙陵，封泰山，祠后土，过洛，两幸其第，锡赉有加。上谓蒙正曰：「卿诸子孰可用？」对曰：「诸子皆不足用。有侄夷简，任颍州推官，宰相才也。」夷简由是见知于上。

