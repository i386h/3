<!-- { "loadSidebar": true } -->
　　从官二星，在房宿西南，主疾病巫医。明大，则巫者擅权。彗、孛犯之，巫臣作乱。云气犯，黑，为巫臣戮；黄，则受爵。

　　按《步天歌》，以上诸星俱属在房。日一星，《晋》、《隋志》皆不载，以他书考之，虽在房宿南，实入氐十二度半。武密书及《乾象新书》惟以东咸属心，西咸属房，与《步天歌》不同，余皆吻合。

　　心宿三星，天王正位也。中星曰明堂，天子位，为大辰，主天下之赏罚；前星为太子；后星为庶子。星直，则王失势。明大，天下同心；天下变动，心星见祥；摇动，则兵离民流。日食，其分刑罚不中，将相疑，民饥，兵、丧。日晕，王者忧之。月食其宿，王者恶之，三公忧，下有丧。月晕，为旱，谷贵，虫生，将凶。与五星合，大凶。太阴犯之，大臣忧；犯中央及前后星，主恶之；出心大星北，国旱；出南，君忧，兵起。岁星犯之，有庆贺事，谷丰，华夷奉化；色不明，有丧，旱。荧惑犯之，大臣忧；贯心，为饥；与太白俱守，为丧。又曰：荧惑居其阳，为喜；阴，为忧。又曰：守之，主易政；犯，为民流，大臣恶之；守星南，为水；北，为旱；逆行，大臣乱。填星犯之，大臣喜，谷丰；守之，有土功；留舍三十日有赦；居久，人主贤；中犯明堂，火灾；逆行，女主干政。太白犯，籴贵，将军忧，有水灾，不出一年有大兵；舍之，色不明，为丧；逆行环绕，大人恶之。辰星犯明堂，则大臣当之，在阳为燕，在阴为塞北，不则地动、大雨；守之，为水，为盗。客星犯之，为旱；守之，为火灾；舍之，则籴贵，民饥。彗星犯之，大臣相疑；守之而出，为蝗、饥，又曰为兵。星孛，其分有兵、丧，民流。流星犯，臣叛；入之，外国使来；色青，为兵，为忧；黄，有土功；黑，为凶。云气人，色黄，子孙喜；白，乱臣在侧；黑，太子有罪。

　　按汉永元铜仪、唐开元游仪，心三星皆五度，去极百八度。景祐测验，心三星五度，距西第一星去极百十四度。

　　积卒十二星，在房西南，五营军士之象，主卫士扫除不祥。星小，为吉；明，则有兵；一星亡，兵少出；二星亡，兵半出；三星亡，兵尽出。五星守之，兵起；不则近臣诛。彗星、客星守之，禁兵大出，天子自将。云气犯之，青赤，为大臣持政，欲论兵事。

　　按《步天歌》，积卒十二星属心，《晋志》在二十八宿之外，唐武密书与《步天歌》合。《乾象新书》乃以积卒属房宿为不同，今两存其说。

　　尾宿九星，为天子后宫，亦主后妃之位。上第一星，后也；次三星，夫人；次星，嫔妾也。亦为九子。均明，大小相承，则后宫有序，子孙蕃昌。明，则后有喜，谷熟；不明，则后有忧，谷荒。日食，其分将有疾，在燕风沙，兵、丧，后宫有忧，人君戒出。日晕，女主丧，将相忧。月食，其分贵臣犯刑，后宫有忧。月晕，有疫，大赦，将相忧，其分有水灾，后妃忧。太阴犯之，臣不和，将有忧。岁星犯，谷贵；入之，妾为嫡，臣专政；守之，旱，火灾。荧惑犯之，有兵；留二十日，水灾；留三月，客兵聚；入之，人相食，又云宫内乱。填星犯之，色黄，后妃喜；入，为兵、饥、盗贼；逆行，妾为女主；守之而有芒角，更姓易政。太白犯、入，大臣起兵；久留，为水灾；出、入、舍、守，籴贵，兵起，后宫忧；失行，军破城亡。辰星犯守，为水灾，民疾，后宫有罪者，兵起；入，则万物不成，民疫。客星犯、入，宫人恶之；守之，贱女暴贵；出，则为风、为水，后宫恶之，兵罢，民饥多死。彗星犯，后惑主，宫人出，兵起，宫门多土功；出入，贵臣诛，有水灾。孛犯，多土功，大臣诛；守之，宫人出；出，为大水，民饥。流星入、犯，色青，旧臣归；在春夏，后宫有口舌；秋冬，贤良用事；出，则后宫喜，有子孙；色白，后宫妾死；出入，风雨时，谷熟，入，后族进禄；青黑，则后妃丧。云气入，色青，外国来降；出，则臣有乱。赤气入，有使来言兵。黑气入，有诸侯客来。

　　按汉永元铜仪，尾宿十八度，唐开元游仪同。旧去极百二十度，一云百四十度；今百二十四度。景祐测验，亦十八度，距西行从西第二星去极百二十八度，在赤道外二十二度。《乾象新书》二十七度。

　　神宫一星，在尾宿第三星旁，解衣之内室也。

　　天江四星，在尾宿北，主太阴。明动，为水，兵起；星不具，则津梁不通；参差，马贵。月犯，为兵，为臣强，河津不通。荧惑犯，大旱；守之，有立主。太白犯，暴水。彗星犯，为大兵。客星入，河津不通。流星犯，为水，为饥。赤云气犯，车骑出；青，为多水；黄白，天子用事，兵起；入，则兵罢。

　　傅说一星，在尾后河中，主章祝官也，一曰后宫女巫也，司天王之内祭祀，以祈子孙。明大，则吉，王者多子孙，辅佐出；不明，则天下多祷祠；亡，则社稷无主；入尾下，多祝诅。《左氏传》「天策焞输」，即此星也。彗星、客星守之，天子不享宗庙。赤云气入，巫祝官有诛者。

　　鱼一星，在尾后河中，主阴事，知云雨之期。明大，则河海水出；不明，则阴阳和，多鱼；亡，则鱼少；动摇，则大水暴出；出，则河大鱼多死。月晕或犯之，则旱，鱼死。荧惑犯其阳，为旱；阴，为水。填星守之，为旱。赤云气犯出，兵起，将忧；入，兵罢；黄白气出，兵起。

　　龟五星，在尾南，主卜，以占吉凶。星明，君臣和；不明，则上下乖。荧惑犯，为旱；守，为火。客星入，为水，忧。流星出，色赤黄，为兵；青黑，为水，各以其国言之。赤云气出，卜祝官忧。

　　按神宫、傅说、鱼各一星，天江四星，龟五星，《步天歌》与他书皆属尾。而《晋志》列天江于天市垣，以傅说、鱼、龟在二十八宿之外，其说不同。

　　箕宿四星，为后宫妃后之府，亦曰天津，一曰天鸡。主八风，又主口舌，主蛮夷。星明大，谷熟；不正，为兵；离徙，天下不安；中星众亦然，籴贵。凡日月宿在箕、壁、翼、轸者，皆为风起；舌动，三日有大风。日犯或食其宿，将疾，佞臣害忠良，皇后忧，大风沙。日晕，国有妖言。月食，为风，为水、旱，为饥，后恶之。月晕，为风，谷贵，大将易，又王者纳后。月犯，多风，籴贵，为旱，女主忧，君将死，后宫干政。岁星入，宫内口舌，岁熟，在箕南，为旱；在北，为有年；守之，多恶风，谷贵，民饥死。荧惑犯，地动；入，为旱；出，则有赦；久守，为水；逆行，诸侯相谋，人主恶之。填星犯，女主忧；久留，有赦；守之，后喜，有土功；色黄光润，则太后喜；又占：守，有水；守九十日，人流，兵起，蝗。太白犯，女主喜；入，则有赦；出，为土功，籴贵；守之，为旱，为风，民疾；出入留箕，五谷不登，多蝗。辰星犯，有赦；守，则为旱；动摇、色青，臣自戮，又占：为水溢、旱、火灾、谷不成。客星入犯，有土功，宫女不安，民流；守之，为饥；色赤，为兵；守其北，小熟；东，大熟；南，小饥；西，大饥；出，其分民饥，大臣有弃者；一云守之，秋冬水灾。彗星犯守，东夷自灭；出，则为旱，为兵，北方乱。孛犯，为外夷乱，籴贵；守之，外夷灾；出，为谷贵，民死，流亡；春夏犯之，金玉贵；秋冬，土功兴；入，则多风雨；色黄，外夷来贡。云气出，色苍白，国灾除；入，则蛮夷来见；出而色黄，有使者；出箕口，敛，为雨；开，为多风少雨。

　　按汉永元铜仪，箕宿十度，唐开元游仪十一度。旧去极百十八度，今百二十度。景祐测验，箕四星十度，距西北第一星去极百二十三度。

　　糠一星，在箕舌前，杵西北。明，则丰熟；暗，则民饥，流亡。

　　杵三星，在箕南，主给庖舂。动，则人失釜甑；纵，则丰；横，则大饥；亡，则岁荒；移徙，则人失业。荧惑守，民流。客星犯、守，岁饥。彗、孛犯，天下有急兵。

　　按《晋志》，糠一星、杵三星在二十八宿之外。《乾象新书》与《步天歌》皆属箕宿。

　　北方

　　南斗六星，天之赏禄府，主天子寿算，为宰相爵禄之位，传曰：天庙也。丞相太宰之位，褒贤进士，禀受爵禄，又主兵。一曰天机。南二星魁，天梁也。中央二星，天相也。北二星，天府廷也。又谓南星者，魁星也；北星，杓也，第一星曰北亭，一曰天开，一曰鈇锧。石申曰：「魁第一主吴，二会稽，三丹阳，四豫章，五庐江，六九江。」星明盛，则王道和平，帝王长龄，将相同心；不明，则大小失次；芒角动摇，国失忠臣，兵起，民愁。日食在斗，将相忧，兵起，皇后灾，吴分有兵。日晕，宰相忧，宗庙不安。月食，其分国饥，小兵，后、夫人忧。月晕，大将死，五谷不生。月犯，将臣黜，风雨不时，大臣诛；一岁三入，大赦；又占：入，为女主忧，赵、魏有兵；色恶，相死。岁星犯，有赦；久守，水灾，谷贵；守及百日，兵用，大臣死。荧惑犯，有赦，破军杀将，火灾；入二十日，籴贵；四十日，有德令；守之，为兵、盗；久守，灾甚；出斗上行，天下忧；不行，臣忧；入，内外有谋；守七日，太子疾。填星犯，为乱；入，则失地；逆行，地动；出、入、留二十日，有大丧；守之，大臣叛。又占；逆行，先水后旱；守之，国多义士。太白犯之，有兵，臣叛；留守之，破军杀将；与火俱入，白烁，臣子为逆；久，则祸大。辰星犯，水，谷不成，有兵；守之，兵、丧。客星犯，兵起，国乱；入，则诸侯相攻，多盗，大旱，宫庙火，谷贵；七日不去，有赦。彗星犯，国主忧；出，则其分有谋，又为水灾，宫中火，下谋上，有乱兵；入，则为火，大臣叛。孛犯入，下谋上，有乱兵；出，则为兵，为疾，国忧。流星入，蛮夷来贡；犯之，宰相忧，在春天子寿，夏为水，秋则相黜，冬大臣逆；色赤而出斗者，大臣死。云气入，苍白，多风；赤，旱；出，有兵起，宫庙火；入，有两赤气，兵；黑，主病。

　　按汉永元铜仪，斗二十四度四分度之一，唐开元游仪，二十六度。去极百十六度，今百十九度。景祐测验，亦二十六度，距魁第四星去极百二十二度。

　　鳖十四星，在南斗南，主水族，不居汉中，川有易者。荧惑守之，为旱。辰星守，为火。客星守，为水。流星出，色青黑，为水；黄，为旱。云气占同。一曰有星守之，白衣会，主有水。

　　天渊十星，一曰天池，一曰天泉，一曰天海，在鳖星东南九坎间，又名太阴，主灌溉沟渠。五星守之，大水，河决。荧惑入，为旱。客星入，海鱼出。彗星守之，川溢伤人。

