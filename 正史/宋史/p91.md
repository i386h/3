<!-- { "loadSidebar": true } -->
　　六月辛丑，以旱，命诸路州军祷雨。甲辰，诏诸路监司、守臣速决滞讼。丙午，蠲两浙路诸州赃赏钱。壬子，释大理、三衙及两浙路杖以下囚。丁巳，置嘉定府边丁二千人以备蛮。

　　秋七月甲子朔，以左谏议大夫郑昭先签书枢密院事兼权参知政事。戊辰，诏省吏毋授参议官。乙亥，金人来告迁于南京。庚寅，以起居舍人真德秀奏，罢金国岁币。是月，夏人以书来四川，议夹攻金人，不报。

　　八月癸巳朔，罢关外四州所增方田税。乙未，罢四川宣制司所补官。癸卯，复建宗学。置博士、谕各一人，弟子员百人。金国复来督岁币。乙巳，太白经天。禁州县沮坏义役。戊申，诏以安丙为观文殿学士、知潭州。

　　九月壬戌朔，日有食之，太白昼见。乙丑，史弥远等上《高宗中兴经武要略》。戊寅，调殿前司兵增戍天长县。丙戌，以久雨，释大理、三衙、临安府杖以下囚。庚寅，释两浙路杖以下囚。除茶盐赏钱。

　　冬十月壬辰朔，出内帑钱振临安府贫民。

　　十一月辛酉朔，遣聂子述使金贺正旦，刑部侍郎刘龠等及太学诸生上章言其不可，不报。丙戌，命浙东监司发常平米振灾伤州县。罢四川制置大使司所开盐井。十二月甲午，复罢同安监铸钱。丁巳，金遣使来贺明年正旦。是岁，黎州蛮畜卜始降。

　　八年春正月辛未，命师禹嗣秀王。诏侍从、两省、台谏各举将材三人。己卯，遣丁焴贺金主生辰。戊子，申严销金铺翠之禁。

　　二月丙午，雷孝友罢。壬子，蠲平江等五郡逋负米，释其系囚。己未，雨土。

　　三月辛酉，诏大郡岁举廉吏二人，小郡一人。乙亥，以旱，命诸路州县祷雨。丙子，蠲临安府茶盐赏钱。释两浙诸州系囚。辛巳，应贤良方正能直言极谏科何致坐妄造事端、营惑众听，配广西牢城。癸未，安定郡王伯柷薨。丙戌，释江、淮阙雨州郡杖以下囚。

　　夏四月乙未，幸太一宫、明庆寺祷雨。辛丑，避正殿，减膳。壬寅，祷雨于天地、宗庙、社稷。癸卯，诏中外臣民直言时政得失。乙巳，减临安及诸路杂犯死罪以下囚，释杖以下。

　　五月辛未，雨。己卯，命利州路安抚司招刺忠义人。辛巳，御正殿，复膳。癸未，复命有司祷雨。甲申，诏赃吏毋得减年参选，著为令。乙酉，发米振粜临安府贫民。

　　六月丙辰，诏两浙、江、淮路谕民杂种粟麦麻豆，有司毋收其赋，田主毋责其租。

　　秋七月辛酉，以郑昭先参知政事，礼部尚书曾从龙签书枢密院事。壬戌，诏四川立杨巨源庙，名曰褒忠。戊辰，蠲两淮诸州今年秋税并极边五州明年夏税。癸酉，蠲临安、绍兴二府贫民夏税。丙子，发米三十万石振粜江东饥民。庚辰，诏弟搢更名思正，侄均更名贵和。甲申，诏职田蠲放如民田，违者坐之。

　　八月己丑，赐张栻谥曰宣。庚子，申严宗子训名法。丁未，权罢旱伤州县比较赏罚。己酉，禁州县遏籴。是月，兰州盗程彦晖求内附，四川制置使董居谊却之。

　　九月己巳，朝献于景灵宫。庚午，朝飨于太庙。辛未，合祭天地于明堂，大赦。乙亥，申严两浙围田之禁。甲申，罢四川法科试。

　　冬十月乙未，命六部各类赦书宽恤事，下诸路监司推行。壬寅，金遣使来贺瑞庆节。

　　十一月丙辰朔，封伯泽为安定郡王。癸亥，遣施累使金贺正旦。十二月己丑，诏杨巨源、李好义子孙各进一官。辛亥，金遣使来贺明年正旦。是岁，两浙、江东西路旱蝗。

　　九年春正月乙丑，赐吕祖谦谥曰成。置马军司水军。乙亥，遣留筠贺金主生辰。丙子，命诸州招填军籍。辛巳，罢诸路旱蝗州县和籴及四川关外科籴。

　　二月甲申朔，日有食之。辛亥，东西两川地大震。

　　三月乙卯，又震。甲子，又震，马湖夷界山崩八十里，江水不通。丁卯，又震。壬申，又震。丁丑，诏侍从、台谏、两省举堪监司者各二人。

　　夏四月戊戌，秦州人唐进与其徒何进等引众十万来归，四川制置使董居谊拒却之。

　　五月癸酉，太白昼见。

　　六月辛卯，西川地震。壬辰，又震。乙未，又震，黎州山崩。戊申，振恤浙西被水州县，宽其租税。

　　秋七月戊辰，诏边县择才不拘常法，其余并遵三年之制。

　　九月甲申，诏两浙、江东监司核州县被水最甚者，蠲其租。

　　冬十月癸亥，西川地震。甲子，又震。丙寅，金遣使来贺瑞庆节。

　　十一月庚寅，遣陈伯震使金贺正旦。癸卯，以程彦晖攻围巩州，迫及川界，命利州副都统刘昌祖移驻西和州以备之。十二月丁巳，再给诸军雪寒钱。乙亥，金遣使来贺明年正旦。 
　
　



　
                   
本纪第四十
　
　　○宁宗四

　　十年春正月癸巳，雨土。乙未，大风。庚子，遣钱抚贺金主生辰。

　　二月庚申，地震。

　　夏四月丁未朔，金人犯光州中渡镇，执榷场官盛允升杀之，遂分兵犯樊城。戊申，鄂州、江陵府副都统王守中引兵拒之，金人遂分兵围枣阳、光化军。丙辰，诏江淮制置使李珏、京湖制置使赵方措置调遣，仍听便宜行事。丁巳，命四川制置使董居谊酌量缓急，便宜行事。辛酉，庐州钤辖王辛败金人于光山县之安昌砦，杀其统军完颜掩。壬戌，金兵遁去，随州、光化皆以捷闻。丁卯，诏出戍官兵金给其家。

　　五月辛巳，以久雨，释大理、三衙、临安府杖以下囚，蠲茶盐赏钱。甲申，赐礼部进士吴潜以下五百二十有三人及第、出身。癸卯，赵方请下诏伐金，遂传檄招谕中原官吏军民。

　　六月庚戌，太白昼见。戊午，诏厉将士，募京西忠义人进讨。辛未，东川大水。癸酉，太白经天。

　　秋七月丙子朔，日有食之。戊寅，以旱，释诸路杖以下囚。甲申，雅州蛮寇边，焚碉门砦，遣兵讨之。丁亥，嗣濮王不俦薨。庚子，诏诸军将佐有罪者送屯驻州鞫之，罢军士淫刑。

　　八月乙丑，诏监司、郡守各举威勇才略可将帅者二人。

　　冬十月乙巳朔，以久雨，释大理、三衙、临安府及两浙诸州杖以下囚。癸酉，蠲三衙、江上诸军公私逋负钱。

　　十一月丁丑，大风。庚辰，太白昼见。甲申，诏浙东提举司发米十万石振给贫民。戊戌，太白经天。十二月戊申，以军兴，募民纳粟补官。乙卯，诏武举人毋复应文举。癸亥，金凤翔副统军完颜赟以步骑万人犯四川。戊辰，迫湫池堡。己巳，破天水军，守臣黄炎孙遁。金人攻白环堡，破之。庚午，迫黄牛堡，统制刘雄弃大散关遁，金人据之。

　　十一年春正月壬午，京东路忠义李全率众来归，诏以全为京东路总管。戊子，金人围皂郊堡。壬辰，利州将麻仲率忠义人焚秦州永宁砦。乙未，以度僧牒千给四川军费。丁酉，诏四川忠义人立功，赏视官军。金人犯隔芽关，兴元都统李贵遁，官军大溃。

　　二月甲辰，金人焚大散关而去。乙巳，沔州都统王大才马蹶，死于河池。丙午，金人破皂郊，死者五万人。丁未，金人破湫池堡。戊申，金人围随州、枣阳军，游骑至汉上，均州守臣应谦之弃城走。丙辰，白虹贯日。楚州钤辖梁昭祖焚金人粮舟于大清河，京东忠义副都统沈铎遣兵助之。

　　三月丁丑，金人焚湫池堡而去。戊子，利州统制王逸等率忠义人复皂郊，金副统军完颜赟、包长寿遁去，沔州军士郭雄追斩赟首，长寿仅以身免。己丑，沔州都统刘昌祖至皂郊。辛卯，忠义人十万余出攻秦州，官军继进，至赤谷口，王逸传昌祖之命退师，且放散忠义人，军大溃。癸巳，包长寿合长安、凤翔之众，复攻皂郊，遂趋西和州。是日，镇江忠义统制彭惟诚等败于泗州。丙申，刘昌祖焚西和州遁，守臣杨克家弃城去。戊戌，金人破西和州。

　　夏四月甲辰，刘昌祖焚成州遁，守臣罗仲甲弃城去。是日，金人去西和州。戊申，命四川增印钱引五百万以给军费。阶州守臣侯颐弃城去。是日，金人去成州。戊午，金人复犯大散关，守将王立遁。己未，金人犯黄牛堡，兴元都统吴政拒退之。癸亥，政至大散关，执王立斩之。

　　五月乙亥，命四川制置司招进忠义人。癸未，蚩尤旗见，其长竟天。丁亥，诏侍从、台谏、两省官集议平戎、御戎、和戎三策。壬辰，申严试法官七等之制。

　　六月辛酉，诏湖州振恤被水贫民。

　　秋七月癸酉，夺知天水军黄炎孙三官、辰州居住。乙酉，修《孝宗宝训》。辛卯，蠲四川关外诸州税役。甲午，蠲光州民兵战死之家税役。

　　九月己卯，朝献于景灵宫。庚辰，朝乡于太庙。辛己，合祭天地于明堂，大赦。辛卯，安定郡王伯浑薨。丙申，兴元都统吴政、利州副都统张威各进三官。刘昌祖夺五官、韶州安置。冬十月丙午，罗仲甲、杨克家、侯颐并夺三官，仲甲常德府、克家道州、颐抚州居住。戊午，大风。壬戌，修盱眙军城。

　　十一月壬申，金人攻安丰军之黄口滩。是月，陕西人张羽来归。

　　十二年春正月戊辰朔，召董居谊诣行在。以新利州路安抚使聂子述为四川制置使。庚辰，金人犯湫池堡，守将石宣拒退之。甲申，金人攻白环堡，守将董炤拒退之。戊子，金人犯成州，沔州都统张威自西和州退守仙人原。庚寅，金人犯随州、枣阳军，又破信阳军之二砦，京西诸将引兵拒之。辛卯，金人犯西和州，守臣赵彦呐设伏以待之，歼其众乃还。金人犯安丰军，建康都统许俊遣将却之。金人焚成州，犯河池，守将张斌遁去。癸巳，金人围安丰军及光州，攻光化军，破郧山县，进副均州。甲午，破凤州，守臣雷云弃城去，金人夷其城。乙未，兴元都统吴政及金人战于黄牛堡，死之。金人乘胜攻武休关。

　　二月戊戌朔，金人破光山县。太白昼见。壬寅，金人围枣阳军，京湖制置使赵方遣统制扈再兴救之，不克进而还。癸卯，金人破武休关，兴元都统李贵遁还，利州路提刑、权兴元府事赵希昔弃城去。丁未，金人破兴元府。戊申，金人攻枣阳军。己酉，遣殿前司军八千人防捍江面。庚戌，以曾从龙同知枢密院事兼江、淮宣抚使，权吏部尚书任希夷签书枢密院事。辛亥，金人破大安军，守臣李文子弃城去。金人犯洋州，守臣蔡晋卿遣兵拒之，不克，洋州破。壬子，四川制置使董居谊自利州遁。沔州都统张威遣统制石宣等邀击金人于大安军，大破之，获其将巴土鲁安，金人遂去兴元府。丙辰，金人去洋州。丁巳，京湖制置使赵方遣统制扈再兴等引兵三万余人出攻唐、邓二州，随州忠义统领刘世兴等引兵攻唐州。甲子，金人去枣阳军。乙丑，夏人复以书来四川，议夹攻金人，利州路安抚丁焴许之。

