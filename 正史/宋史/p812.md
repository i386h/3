<!-- { "loadSidebar": true } -->
　　久之，入为度支副使，进天章阁待制，复知谏院。帝自至和后，临朝渊默。介言：「君臣如天地，以交泰为理。愿时延群下，发德音，可否万几，以幸天下。」又论：宫禁干丐恩泽，出命不由中书，宜有以抑绝；赐予嫔御之费，多先朝时十数倍，日加无穷，宜有所朘损；监司荐举，多得文法小吏，请令精择端良敦朴之士，毋使与憸薄者同进；诸路走马承受凌扰郡县，可罢勿遣，以权归监司；兖国公主夜开禁门，宜劾宿卫主吏，以严宫省。帝悉开纳之。

　　御史中丞韩绛劾宰相富弼，弼家居求罢，绛亦待罪。介与王陶论绛以危法中伤大臣，绛罢。介嫌于右宰相，请外，以知荆南。敕过门下，知银台司何郯封还之，留权开封府。旋以论罢陈升之，亦出知洪州。加龙图阁直学士、河北都转运使，枢密直学士、知瀛州。

　　治平元年，召为御史中丞。英宗谓曰：「卿在先朝有直声，故用卿，非繇左右言也。」介曰：「臣无状，陛下过听，愿献愚忠。自古欲治之主，亦非求绝世惊俗之术，要在顺人情而已。祖宗遗德余烈，在人未远，愿览已成之业以为监，则天下蒙福矣。明年，以龙图阁学士知太原府。帝曰：「朕视河东，不在中执法下，暂烦卿往耳。」夏人数扰代州边，多筑堡境上。介遣兵悉撤之，移谕以利害，遂不敢动。

　　神宗立，以三司使召。熙宁元年，拜参知政事。先时，宰相省阅所进文书于待漏舍，同列不得闻。介谓曾公亮曰：「身在政府而文书弗与知，上或有所问，何辞以对？」乃与同视，后遂为常。帝欲用王安石，公亮因荐之，介言其难大任。帝曰：「文学不可任耶？吏事不可任耶？经术不可任耶？」对曰：「安石好学而泥古，故论议迂阔，若使为政，必多所变更。」退谓公亮曰：「安石果用，天下必困扰，诸公当自知之。」中书尝进除目，数日不决，帝曰：「当问王安石。」介曰：「陛下以安石可大用，即用之，岂可使中书政事决于翰林学士？臣近每闻宣谕某事问安石，可即行之，不可不行，如此则执政何所用，恐非信任大臣之体也。必以臣为不才，愿先罢免。」

　　安石既执政，奏言：「中书处分札子，皆称圣旨，不中理者十八九，宜止令中书出牒。」帝愕然。介曰：「昔寇准用札子迁冯拯官不当，拯诉之，太宗谓：'前代中书用堂牒，乃权臣假此为威福。太祖时以堂帖重于敕命，遂削去之。今复用札子，何异堂帖？'张洎因言：'废札子，则中书行事，别无公式。」太宗曰：'大事则降敕，其当用扎子，亦须奏裁。'此所以称圣旨也。如安石言，则是政不自天子出，使辅臣皆忠贤，犹为擅命，苟非其人，岂不害国？」帝以为然，乃止。介自是数与安石争论。安石强辩，而帝主其说。介不胜愤，疽发于背，薨，年六十。

　　介为人简伉，以敢言见惮。每言官缺，众皆望介处之，观其风采。神宗谓其先朝遗直，故大用之。然居政府，遭时有为，而扼于安石，少所建明，声名减于谏官、御史时。比疾亟，帝临问流涕，复幸其第吊哭，以画像不类，命取禁中旧藏本赐其家。赠礼部尚书，谥曰质肃。子淑问、义问，孙恕。

　　淑问字士宪。第进士，至殿中丞。神宗以其家世，擢监察御史里行，谕以谨家法、务大体。淑问见帝初即位，锐于治，因言：「中旨数下，一出特断，当谨出纳、别枉直，使命令必行。今诏书求直言，而久无所施用，必欲屈群策以起治道，愿行其言。」初，诏侍臣讲读。淑问言：「王者之学，不必分章句、饰文辞。稽古圣人治天下之道，历代致兴亡之由，延登正人，博访世务，以求合先王，则天下幸甚。」河北饥，流人就食京师，官振廪给食，来者不止。淑问曰：「出粟不继，是诱之失业而就死地也。」条三策上之。

　　滕甫为中丞，淑问力数其短，帝以为邀名，乃诏避其父三司使，出通判复州。久之，知真州，提点湖北刑狱，言新法不便，乞解使事，黜知信阳军，以病免。数年，起知宣州，徙湖州，入为吏部员外郎。又引疾求外，帝以为避事，降监抚州酒税。哲宗立，司马光荐其行己有耻，难进，召为左司谏，以病致仕，数月卒。

　　义问字士宣。善文辞，锁厅试礼部，用举者召试秘阁，父介引嫌罢之。熙宁中，辟京西转运司管勾文字。神宗览本道章奏，知义问所为。以其名访辅臣，因黄好谦领使事，谕之曰：「唐义问风力强敏，行且用矣，可面诏之。」寻以为司农管当公事。方行手实法，所在骚然。义问言：「今造簿甫二岁，民不堪命，不宜复改为。」从曾孝宽使河东，还奏事，记利害纲目于笏，帝取而熟视之，历举以问，应析如流。帝喜曰：「欲见卿，非今日也。」擢湖南转运判官。一路敷免役钱，又分户五等，储其羡为别赋，号「家力钱」，义问奏除之。移使京西，文彦博守西都，义问求罢去。彦博告以再入相时，尝荐其父，晚同为执政，相得甚欢，故义问乃止。时陕西大举兵，多亡卒，所至成聚。义问请令诣官自陈，给券续食，人以为便。会有不悦之者，免归。

　　元祐中，起知齐州，提点京东刑狱、河北转运副使。属邑尉因捕盗误遗火，盗逸去，民家被焚，讼尉故纵火。郡守执尉，抑使服，义问辨出之，方旱而雨。用彦博荐，加集贤修撰，帅荆南，请废渠阳诸砦。蛮杨晟秀断之以叛，即拜湖北转运使，讨降之，复砦为州。进直龙图阁，以集贤殿修撰知广州。章惇秉政，治弃渠阳罪，贬舒州团练副使。后七年，复故官，知颍昌府，卒。

　　恕，崇宁初，为华阳令，以不能奉行茶法，忤使者，谢病免归。其弟意方为南陵令，亦以病自免，兄弟杜门躬耕。恕寻以宣教郎致仕。靖康元年，御史中丞许翰言其高行，诏起为监察御史。意亦以宰相吴敏荐，召对，而贫不能行，竟饿死江陵山中。

　　论曰：拯为开封，其政严明，人到于今称之。而不尚苛刻，推本忠厚，非孔子所谓刚者乎：奎博学清重，君子人也。抃所至善治，民思不忘，犹古遗爱。介敢言，声动天下，斯古遗直也。夫听谏者，明君所难，以唐文皇犹弗终于魏徵，观四臣面诤，鲠吭逆心，或不能堪，而仁宗容之无咈，诚盛德之主哉！屼世孝，淑问难进，义问强敏，恕高行不陨家声，有足美云。 
　
　



　
                   
列传第七十六
　
　　○邵亢从父必冯京钱惟演从弟易易子彦远明逸诸孙景谌勰即

　　邵亢，字兴宗，丹阳人。幼聪发过人，方十岁，日诵书五千言。赋诗豪纵，乡先生见者皆惊伟之。再试开封，当第一，以赋失韵，弗取。范仲淹举亢茂才异等，时布衣被召者十四人，试崇政殿，独亢策入等，除建康军节度推官。或言所对策字少，不应式，宰相张士逊与之姻家，故得预选，遂报罢。而士逊子实娶它邵，与亢同姓耳。士逊既不能与直，亢亦不自言。

　　赵元吴叛，亢言：「用兵在于择将，今天下久不知战，而所任多儒臣，未必能应变。武人得长一军，又已老，讵能身先矢石哉？间起故家恩幸子弟，彼安识攻守之计？况将与卒素不相附，又亡坚甲利兵之御。此不待两军相当，而胜败之机，固已形矣。」因献《兵说》十篇。

　　召试秘阁，授颍州团练推官。晏殊为守，一以事诿之。民税旧输陈、蔡，转运使又欲覆折缗钱，且多取之。亢言：「民之移输，劳费已甚。方仍岁水旱，又从而加取，无乃不可乎？」遂止。入为国子监直讲、馆阁校勘、同知太常礼院。张贵妃薨，立园陵，禁京城乐一月，亢累疏罢之。进集贤校理。仁宗继嗣未立，亢言：「国之外患在边圉，然御之之术，不过羁縻勿绝而已。内患则不然，系社稷之安危，不可不蚤定也。」提点开封县镇公事。比有纵火者，一不获则主吏坐罪，民或自燔其居以中吏。亢请非延及旁舍者，虽失捕，得勿坐。徙为府推官，改度支判官。

　　契丹遣使贺乾元节，未至，仁宗崩。议者谓宜却，或欲俟其及国门而谕使之还，亢请令奉书至柩前，使见嗣君。从之。选为颍王府翊善，加直史馆。召对群玉殿，英宗访以世事，称之曰：「学士真国器也。」擢同修起居注。建言：「陛下初政，欲治国者先齐家，颍王且授室，愿采用古昏礼。公主下降，不宜厌舅姑之尊。」帝深纳之。他日，谕王曰：「以翊善端直朴厚，辍为谏官矣。」王出道帝语，遂以知制诰知谏院。东宫建，为右庶子。

　　神宗立，迁龙图阁直学士。有谮之者曰：「先帝大渐时，亢尝建垂帘之议。」御史吴申即论之。帝知其妄，置不问。亢自诉曰：「方先帝不豫，群臣莫得进见，臣无由面陈，必有章奏。乞索之禁中，若得之，臣当伏诛；不然，则谗臣者，岂宜但已，愿下狱考实。」帝不许。时待制以上为帅、守，每他徙必迁职秩，亢请未满两岁者勿推恩。王陶劾韩琦，吴奎与之辨。亢诋奎所言颠倒，失大臣体，盖欲亻并撼琦。琦与奎竟同日去。

　　进枢密直学士、知开封府。亢遇事敏密，吏操辞牍至前，皆反覆阅之。人或以为劳，亢曰：「决是非于须臾，正当尔。初虽烦，后乃省也。」籍里闾恶少年与吏之废停者，一有所犯，皆迁处之，畿下斗讼为之衰止。拜枢密副使。

　　夏人诱杀知保安军杨定，朝廷谋西讨。亢曰：「天下财力殚屈，未宜用兵，唯当降意抚纳，俟不顺命，则师出有名矣。」因条上其事。诏报之曰：「中国民力，大事也。兵兴之后，不无倍率，人心一摇，安危所系。今动自我始，先违信誓，契丹闻之，将不期而自合，兹朕所深忧者。当悉如卿计。」未几，夏主谅祚死，国人执杀定者来请和。或欲乘此更取塞门地，亢以为幸人之丧，非义也，乃止。

　　亢在枢密逾年，无大补益，帝颇厌之，尝与谏官孙觉言，欲以陈升之代亢，而使守长安。觉遽劾亢荐升之，帝怒其希指，黜觉，亢亦引疾辞，以资政殿学士知越州。历郑、郓、亳三州。薨，年六十一。赠吏部尚书，即其乡赐以居宅，谥曰安简。从父必。

　　必字不疑。举进士，为上元主簿。国子监立石经，必善篆隶，召充直讲。选为《唐书》编修官。必以史出众手，非古人撰述之体，辞不就。进集贤校理、同知太常礼院。天子且亲祠，执事者习礼坛下。必言：「《周官·大宗伯》：'凡王之祷祠，肄仪为位。'郑康成释云：'若今肄司徒府。'古礼如此。今即祠所习之，为不敬。」乃徙于尚书省。张贵妃受册，礼官议命妇入贺仪未决，或曰：「妃为修媛时，命妇已不敢亢礼，况今日乎？」必曰：「宫省事秘不可知。既下有司议，惟有外一品南省上事百官班见之仪，然礼无不答。」众议乃定。

