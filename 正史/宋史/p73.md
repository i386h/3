<!-- { "loadSidebar": true } -->
　　十二月己亥朔，赵撙夜袭蔡州，复入其城。王彦遣兵复福昌县。庚子，杨存中及虞允文渡江至瓜州察金兵。金人犯汉南之茨湖，鄂州军士史俊登其舟，获一将，诸军继进，遂击却之。杨椿夜攻金人，杀其帅高定山，复庐州。辛丑，以李宝为靖海军节度使、浙西通泰海州沿海制置使、京东东路招讨使。金统军刘萼闻茨湖败，亦退师。王彦遣将阎巳复渑池县。壬寅，天有白气。以赵密为行宫在城都总管。成闵渡江之扬州。癸卯，命诸路招讨司率兵进讨，互相应援，沿江诸大帅条陈恢复事宜。复岳州旧名。右军统领沙世坚入泰州。甲辰，虞允文自镇江入见。均州统领昝朝复邓州。乙巳，张浚至慈湖，命李显忠引兵渡江。丙午，淮东统制王选复楚州。丁未，杜隐等入河南府。吴拱遣统制牛宏入汝州。戊申，帝发临安，建王从行。庚戌，金人渡淮北去。壬子，次平江。罢督视府。虞允文还至镇江。癸丑，淮东统制刘锐、陈敏引兵入泗州。鄂州统制杨钦以舟师追败金人于洪泽镇。乙卯，江北金兵尽去，李显忠复入和州。吴璘遣将复水洛城。金人复破汝州，牛宏败走。戊午，次镇江府。庚申，吴璘遣将拔金人治平砦。壬戌，曲赦新复州军。甲子，降淮南、京西、湖北杂犯死罪以下囚。赏采石功，进统制张振、时俊等官。金颍、寿二州巡检高显以寿春府来降。丁卯，命诸道籍乡兵。初，王友直、王任聚兵，尝命友直为天雄军节度使，任为天平军节度使。金主褒既立，下令散其众，友直等自寿春来归。是月，金主知亮已死，遂趋燕京。

　　三十二年春正月戊辰朔，日有食之。帝在镇江。己巳，金人犯寿春府，忠义将刘泰战死，金兵引去。庚午，发镇江府。壬申，至建康府，张浚入见。丙子，祧翼祖主于夹室。己卯，李显忠引兵还建康。庚辰，罢郡守年七十者。壬午，金人复犯蔡州，赵撙力战却之。乙酉，权知东平府耿京遣其将贾瑞、掌书记辛弃疾来奏事。己丑，金主遣其臣高忠建等来告嗣位。以耿京为天平军节度使、知东平府。庚寅，诏新复州县搜访仗节死义之士。丙申，以杨存中为江、淮、荆、襄路宣抚使，虞允文副之。给事中金安节、中书舍人刘珙缴奏再上，乃改命存中措置两淮。

　　二月戊戌朔，罢借两浙、江、淮坊场净利钱。以虞允文为兵部尚书、川陕宣谕使，措置招军市马及与吴璘议事。庚子，兴州统领惠逢等复河州。振两淮饥民。壬寅，金人犯汝州，守将王宣逆战，败之。癸卯，帝发建康。惠逢复积石军，又克来羌城。丁未，刘锜薨。己酉，王宣及金人再战于汝州。庚戌，金人全师来攻，宣败绩，弃去。辛亥，金人复犯顺昌府，孟新拒却之，寻亦弃去。壬子，赏蔡州功，赵撙等进官有差。乙卯，至临安府。兴元都统制姚仲攻巩州不下，退守甘谷城，遂引兵围德顺军。丙辰，金人犯蔡州。赵撙击却之。戊午，复引兵来攻，撙又败之，金兵遁去。王彦遣将马贵断河中南桥，金兵来攻，贵战败之。壬戌，诏军士战死者禄其家一年，伤重而死于营者半之。乙丑，王宣及右军副将汲靖败金人于蔡州确山县。赵撙弃蔡州。丙寅，金人复取之。姚仲遣副将赵铨攻下镇戎军，金同知渭州秦弼及其子嵩来归。王彦遣兵救陕州，遇金人于虢州东，败之，金兵引去。丁卯，吴珙遣将复永安军、永宁、福昌、长水三县。

　　闰月癸酉，金人破河州，屠其城。乙亥，命杨存中、李显忠固守新复州军，量度进讨。丙子，姚仲遣将复原州。戊寅，祔钦宗主于太庙。癸未，振淮南归正人。金人犯虢州。吴璘遣杨从仪等攻拔大散关，分兵据和尚原，金人走宝鸡。丙戌，给张浚钱十九万缗，造沿江诸军战舰。庚寅，王刚破金人于海州。辛卯，杨椿罢。壬辰，姚仲攻德顺军，败金人于瓦亭砦、新店。是月，张安国等攻杀耿京，李宝将王世隆攻破安国，执之以献。

　　三月壬寅，更定金使入境接伴、馆伴旧仪。癸卯，成闵遣统制杜彦救淮宁，击败金人于项城县。甲辰，罢扈从官吏赏典。乙巳，录商、虢之功，加吴璘少傅、王彦为保平军节度使。戊申，吴璘复德顺军，又遣将严忠取环州。辛亥，命兵部侍郎陈俊卿、工部侍郎许尹经画两淮堡砦屯田。癸丑，金人围淮宁府，守臣陈亨祖死之。甲寅，吴璘自德顺军复还河池。金人犯镇戎军。丁巳，遣洪迈等贺金主即位。戊午，忠义军统制、知兰州王宏拔会州。金人陷淮宁府，统领戴规战死。成闵归自淮东。辛酉，金人攻原州。丙寅，诏举贤良。

　　夏四月丁卯朔，姚仲遣兵救原州。己巳，使侍从、台谏条上防秋足食足民策。遣左武大夫都飞虎结约河东。壬申，赏御营宿卫将士四万余人进官有差。癸酉，蠲淮东残破州军上供银绢、米麦及经、总制钱一年。蒙城县民倪震率丁口数千来归。甲戌，募民耕淮东荒田，蠲其徭役及租税七年。戊寅，以御史中丞汪澈参知政事。金人围海州。戊子，洪迈等辞行，报聘书用敌国礼。是月，大雨，淮水暴溢数百里，漂没庐舍，人畜死者甚众。

　　五月戊戌，吴璘自河池如凤翔巡边，姚仲遣兵救原州，数败金人。庚子，复置提举秦州买马监，命四川总领官兼权其职。壬寅，姚仲及金人战于原州北岭，败绩。戊申，复以杨存中为醴泉观使，奉朝请。罢御营宿卫司。辛亥，镇江都统制张子盖救海州，遇金人于石湫堰，大败之，金人解去。甲寅，命张浚专一措置两淮事务兼节制淮东西、沿江州郡军马。乙卯，知顺昌军孟昭率部曲来归。己未，吴璘遣将复熙州。壬戌，禁诸军互招逃亡。加郑藻太尉。振东北流民。命张浚置御前万弩营，募淮民为之。甲子，诏立建王玮为皇太子，更名昚。加成闵太尉、主管殿前司，李显忠为太尉、主管马军司。籍诸州归正人，愿为农者给官田，复租十年；愿为兵者赴军中。

　　六月丙寅朔，吴璘次大幽岭，檄召姚仲至军前，下河池狱，命夔路安抚使李师颜代将其兵。戊辰，名新宫曰德寿。庚午，以吴珙主管步军司。罢三招讨司。甲戌，加赠兄子为太师、中书令，追封秀王，谥安僖；妻张氏封王夫人。乙亥，朱倬罢。丙子，诏皇太子即皇帝位。帝称太上皇帝，退处德寿宫，皇后称太上皇后。孝宗即位，累上尊号曰光尧寿圣宪天体道性仁诚德经武纬文绍业兴统明谟盛烈太上皇帝。淳熙十四年十月乙亥，崩于德寿殿，年八十一。谥曰圣神武文宪孝皇帝，庙号高宗。十六年三月丙寅，欑于会稽之永思陵。光宗绍熙二年，加谥受命中兴全功至德圣神武文昭仁宪孝皇帝。

　　赞曰：昔夏后氏传五世而后羿篡，少康复立而祀夏；周传九世而厉王死于彘，宣王复立而继周；汉传十有一世而新莽窃位，光武复立而兴汉；晋传四世有怀、愍之祸，元帝正位于建邺；唐传六世有安、史之难，肃宗即位于灵武；宋传九世而徽、钦陷于金，高宗缵图于南京：六君者，史皆称为中兴，而有异同焉。夏经羿、浞，周历共和，汉间新室、更始，晋、唐、宋则岁月相续者也。萧王、琅琊皆出疏属，少康、宣王、肃宗、高宗则父子相承者也。至于克复旧物，则晋元与宋高宗视四君者有余责焉。高宗恭俭仁厚，以之继体守文则有余，以之拨乱反正则非其才也。况时危势逼，兵弱财匮，而事之难处又有甚于数君者乎？君子于此，盖亦有悯高宗之心，而重伤其所遭之不幸也。然当其初立，因四方勤王之师，内相李纲，外任宗泽，天下之事宜无不可为者。顾乃播迁穷僻，重以苗、刘群盗之乱，权宜立国，确虖艰哉。其始惑于汪、黄，其终制于奸桧，恬堕猥懦，坐失事机。甚而赵鼎、张浚相继窜斥，岳飞父子竟死于大功垂成之秋。一时有志之士，为之扼腕切齿。帝方偷安忍耻，匿怨忘亲，卒不免于来世之诮，悲夫！ 
　
　



　
                   
本纪第三十三
　
　　○孝宗一

　　孝宗绍统同道冠德昭功哲文神武明圣成孝皇帝，讳昚，字元永，太祖七世孙也。初，太祖少子秦王德芳生英国公惟宪，惟宪生新兴侯从郁，从郁生华阴侯世将，世将生庆国公令譮，令譮生子偁，是为秀王。王夫人张氏梦人拥一羊遗之曰：「以此为识。」已而有娠，以建炎元年十月戊寅生帝于秀州青杉闸之官舍，红光满室，如日正中。少长，命名伯琮。

　　及元懿太子薨，高宗未有后，而昭慈圣献皇后亦自江西还行在，后尝感异梦，密为高宗言之，高宗大寤。会右仆射范宗尹亦造膝以请，高宗曰：「太祖以神武定天下，子孙不得享之，遭时多艰，零落可悯。朕若不法仁宗，为天下计，何以慰在天之灵！」于是诏选太祖之后。同知枢密院事李回曰：「艺祖不以大位私其子，发于至诚。陛下为天下远虑，合于艺祖，可以昭格天命。」参知政事张守曰：「艺祖诸子，不闻失德，而传位太宗，过尧、舜远甚。」高宗曰：「此事不难行，朕于'伯'字行中选择，庶几昭穆顺序。」而上虞丞娄寅亮亦上书言：「昌陵之后，寂寥无闻，仅同民庶。艺祖在上，莫肯顾歆，此金人所以未悔祸也。望陛下于'伯'字行内选太祖诸孙有贤德者。」高宗读之，大感叹。绍兴二年五月，选帝育于禁中。三年二月，除和州防御使，赐名瑗。壬寅，改贵州。五年五月，用左仆射赵鼎议，立书院宫中教之，既成，遂以为资善堂。帝读书强记，天资特异。己亥，制授保庆军节度使，封建国公。六月己酉，听读资善堂，以徽猷阁待制范冲兼诩善，起居郎朱震兼赞读，高宗命帝见冲、震皆拜。十二年正月丁酉，加检校少保，封普安郡王。

