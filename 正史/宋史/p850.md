<!-- { "loadSidebar": true } -->
　　马从先，字子野，祥符人。少尽力于学。父当任子，推以与其弟。由进士累官太常少卿、知宿州。宿在淮、汴间，素难治，从先以囊博者、重坐者厚赏以求盗。禁屠牛、铸钱，严甚。大水，发廪振流亡，全活数十万。代还，知寿州，以老辞，英宗谕遣之曰：「闻卿治行籍甚，寿尤重于宿，姑为朕往。」既至，治如曩时。由太子宾客转工部侍郎致仕。从先性整严，虽盛夏不袒跣。晚学佛，预言其终时，年七十六而卒。

　　论曰：长卿性务廉洁，以能臣称，中师用法刻深，以治辨称，虽均为材吏，而优劣自见。拯及仲甫俱能为国兴利除害。构始开西南边，诜遂拓泸夷被进用，虽有他善。而不能逭清议。至于沆决河议，绥远民，折邻使，历有可称述者，其最优欤。

　　沈遘，字文通，钱塘人，以荫为郊社斋郎。举进士，廷唱第一，大臣谓已官者不得先多士，乃以遘为第二。通判江宁府，归，奏《本治论》。仁宗曰：「近献文者率以诗赋，岂若此十篇之书为可用也。」除集贤校理。顷之，修起居注，遂知制诰。以父扶坐事免，求知越州，徙杭州。

　　为人疏隽博达，明于吏治，令行禁止。民或贫不能葬，给以公钱，嫁孤女数百人，倡优养良家子者，夺归其父母。善遇僚寀，皆甘乐倾尽为之耳目，刺闾巷长短，纤悉必知，事来立断。禁捕西湖鱼鳖，故人居湖上，蟹夜入其篱间，适有客会宿，相与食之，旦诣府，遘迎语曰：「昨夜食蟹美乎？」客笑而谢之。小民有犯法，情稍不善者，不问法轻重，辄刺为兵，奸猾屏息。提点刑狱鞫真卿将按其状，遘为稍弛，而刺者复为民。

　　嘉祐遗诏至，为次于外，不饮酒食肉者二十七日。召知开封府，迁龙图阁直学士，治如在杭州。蚤作视事，逮午而毕，出与亲旧还往，从容燕笑，沛然有余暇，士大夫交称其能。拜翰林学士、判流内铨。丁母忧，英宗闵其去，赉黄金百两，仍命扶丧归苏州。既葬，庐墓下，服未竟而卒，年四十，世咨惜之。弟辽，从弟括。

　　辽字睿达，幼挺拔不群，长而好学尚友，傲睨一世。读左氏、班固书，小摹仿之。辄近似，乃锄植纵舍，自成一家。趣操高爽，缥缥然有物外意，绝不喜进取。用兄任监寿州酒税。吴充使三司，荐监内藏库。熙宁初，分审官建西院，以为主簿，时方重此官，出则奉使持节。辽故受知于王安石，安石尝与诗，有「风流谢安石，潇洒陶渊明」之称。至是当国，更张法令，辽与之议论，浸浸咈意，日益见疏，于是坐与其长不相能，罢去。

　　久之，以太常寺奉礼郎监杭州军资库，转运使使摄华亭县。他使者适有夙憾，思中以文法，因县民忿争相牵告，辞语连及，遂文致其罪。下狱引服，夺官流永州，遭父忧不得释。更赦，始徙池州。留连江湖间累年，益偃蹇傲世。既至池，得九华、秋浦间，玩其林泉，喜曰：「使我自择，不过尔耳。」既筑室于齐山之上，名曰云巢，好事者多往游。

　　辽追悔平生不自贵重，悉谢弃少习，杜门隐几，虽笔砚亦埃尘竟日。间作为文章，雄奇峭丽，尤长于歌诗，曾巩、苏轼、黄庭坚皆与唱酬相往来，然竟不复起，元丰末，卒，年五十四。

　　括字存中，以父任为沭阳主簿。县依沐水，乃职方氏所书「浸曰沂、沭」者，故迹漫为污泽，括新其二坊，疏水为百渠九堰，以播节原委，得上田七千顷。

　　擢进士第，编校昭文书籍，为馆阁校勘，删定三司条例。故事，三岁郊丘之制，有司按籍而行，藏其副，吏沿以干利。坛下张幔，距城数里为园囿，植采木、刻鸟兽绵络其间。将事之夕，法驾临观，御端门、陈仗卫以阅严警，游幸登赏，类非斋祠所宜。乘舆一器，而百工侍役者六七十辈。括考礼沿革，为书曰《南郊式》。即诏令点检事务，执新式从事，所省万计，神宗称善。

　　迁太子中允、检正中书刑房、提举司天监，日官皆市井庸贩，法象图器，大抵漫不知。括始置浑仪、景表、五壶浮漏，招卫朴造新历，募天下上太史占书，杂用士人，分方技科为五，后皆施用。加史馆检讨。

　　淮南饥，遣括察访，发常平钱粟，疏沟渎，治废田，以救水患。迁集贤校理，察访两浙农田水利，迁太常丞、同修起居注。时大籍民车，人未谕县官意，相扌延为忧；又市易司患蜀盐之不禁，欲尽实私井而辇解池盐给之。言者论二事如织，皆不省，括侍帝侧，帝顾曰：「卿知籍车乎？」曰：「知之。」帝曰：「何如？」对曰：「敢问欲何用？」帝曰：「北边以马取胜，非车不足以当之。」括曰：「车战之利，见于历世。然古人所谓兵车者，轻车也，五御折旋，利于捷速。今之民间辎车重大，日不能三十里，故世谓之太平车，但可施于无事之日尔。」帝喜曰：「人言无及此者，朕当思之。」遂问蜀盐事，对曰：「一切实私井而运解盐，使一出于官售，诚善。然患万、戎、泸间夷界小井尤多，不可猝绝也，势须列候加警，臣恐得不足偿费。」帝颔之。明日，二事俱寝。擢知制诰，兼通进、银台司，自中允至是才三月。

　　为河北西路察访使。先是，银冶，转运司置官收其利，括言：「近宝则国贫，其势必然；人众则囊橐奸伪何以检颐？朝廷岁遗契丹银数千万，以其非北方所有，故重而利之。昔日银城县、银坊城皆没于彼，使其知凿山之利，则中国之币益轻，何赖岁饷，邻衅将自兹始矣。」

　　时赋近畿户出马备边，民以为病，括言：「北地多马而人习骑战，犹中国之工强弩也。今舍我之长技，强所不能，何以取胜。」又边人习兵，唯以挽强定最，而未必能贯革，谓宜以射远入坚为法。如是者三十一事，诏皆可之。

　　辽萧禧来理河东黄嵬地，留馆不肯辞，曰：「必得请而后反。」帝遣括往聘。括诣枢密院阅故牍，得顷岁所议疆地书，指古长城为境，今所争盖三十里远，表论之。帝以休日开天章阁召对，喜曰：「大臣殊不究本末，几误国事。」命以画图示禧，禧议始屈。赐括白金千两使行。至契丹庭，契丹相杨益戒来就议，括得地讼之籍数十，预使吏士诵之，益戒有所问，则顾吏举以答。他日复问，亦如之。益戒无以应，谩曰：「数里之地不忍，而轻绝好乎？」括曰：「师直为壮，曲为老。今北朝弃先君之大信，以威用其民，非我朝之不利也。」凡六会，契丹知不可夺，遂舍黄嵬而以天池请。括乃还，在道图其山川险易迂直，风俗之纯庞，人情之向背，为《使契丹图抄》上之。拜翰林学士、权三司使。

　　尝白事丞相府，吴充问曰：「自免役令下，民之诋訾者今未衰也，是果于民何如？」括曰：「以为不便者，特士大夫与邑居之人习于复除者尔，无足恤也。独微户本无力役，而亦使出钱，则为可念。若悉弛之，使一无所预，则善矣。」充然其说，表行之。

　　蔡确论括首鼠乖刺，阴害司农法，以集贤院学士知宣州，明年，复龙图阁待制、知审官院，又出知青州，未行，改延州。至镇，悉以别赐钱为酒，命廛市良家子驰射角胜，有轶群之能者，自起酌酒以劳之，边人欢激，执弓傅矢，唯恐不得进。越岁，得彻札超乘者千余，皆补中军义从，威声雄他府。以副总管种谔西讨援银、宥功，加龙图阁学士。朝廷出宿卫之师来戍，赏赉至再而不及镇兵。括以为卫兵虽重，而无岁不战者，镇兵也。今不均若是，且召乱。乃藏敕书，而矫制赐缗钱数万，以驿闻。诏报之曰：「此右府颁行之失，非卿察事机，必扰军政。」自是，事不暇请者，皆得专之。蕃汉将士自皇城使以降，许承制补授。

　　谔师次五原，值大雪，粮饷不继，殿直刘归仁率众南奔，士卒二万人皆溃入塞，居民怖骇。括出东郊饯河东归师，得奔者数千，问曰：「副都总管遣汝归取粮，主者为何人？」曰：「在后。」即谕令各归屯。及暮，至者八百，未旬日，溃卒尽还。括出按兵，归仁至，括曰：「汝归取粮，何以不持军符？」归仁不能对，斩以狗。经数日，帝使内侍刘惟简来诘叛者，具以对。

　　大将景思谊、曲珍拔夏人磨崖葭芦浮图城，括议筑石堡以临西夏，而给事中徐禧来，禧欲先城永乐。诏禧护诸将往筑，令括移府并塞，以济军用。已而禧败没，括以夏人袭绥德，先往救之。不能援永乐，坐谪均州团练副使。元祐初，徙秀州，继以光禄少卿分司，居润八年卒，年六十五。

　　括博学善文，于天文、方志、律历、音乐、医药、卜算，无所不通，皆有所论著。又纪平日与宾客言者为《笔谈》，多载朝廷故实、耆旧出处，传于世。

　　李大临，字才元，成都华阳人。登进士第，为绛州推官。杜衍安抚河东，荐为国子监直讲、睦亲宅讲书。文彦博荐为秘阁校理。考试举人，误收失声韵者，责监滁州税。未几，还故职。

　　仁宗尝遣使赐馆阁官御书，至大临家，大临贫无皂隶，方自秣马，使者还奏，帝曰：「真廉士也。」以亲老，请知广安军，徙邛州。还，为群牧判官、开封府推官。

　　神宗雅知其名，擢修起居注，进知制诰、纠察在京刑狱。言青苗法有害无益，王安石怒。会李定除御史，宋敏求、苏颂相继封还词命，次至大临，大临亦还之。帝批：「去岁诏书，台官不拘官职奏举，后未审更制也。」颂、大临合言：「故事，台官必以员外郎、博士，近制但不限此，非谓选人亦许之也。定以初等职官超朝籍，躐宪台，国朝未有。幸门一开，名器有限，安得人人满其意哉。」复诏谕数四，颂、大临故争不已，乃以累格诏命，皆归班，大临以工部郎中出知汝州。

　　辰溪贡丹砂，道叶县，其二箧化为双雉，斗山谷间。耕者获之，人疑为盗，械送于府。大临识其异，讯得实，释耕者。徙知梓州，加集贤殿修撰，复天章阁待制。甫七十，致仕七年而卒。

　　大临清整有守，论议识大体，因争李定后名益重，世并宋敏求、苏颂称为「熙宁三舍人」云。

　　吕夏卿，字缙叔，泉州晋江人。举进士，为江宁尉。编修《唐书》成，直秘阁、同知礼院。仁宗选任大臣，求治道，夏卿陈时务五事，且言：「天下之势，不能常安，当于未然之前救其弊；事至而图之，恐无及已。」朝廷颇采其策。

　　英宗世，历史馆检讨、同修起居注、知制诰。帝尝访以政，对曰：「两朝不惜金帛以和二边，脱民锋镝之祸，古未有也。愿勿失前好。」出知颍州，得奇疾，身体日缩，卒时才如小儿，年五十三。

　　夏卿学长于史，贯穿唐事，博采传记杂说数百家，折衷整比。又通谱学，创为世系诸表，于《新唐书》最有功云。

