<!-- { "loadSidebar": true } -->
　　太微垣十星，《汉志》曰：「南宫朱鸟，权、衡。」《晋志》曰：「天子庭也，五帝之坐也，十二诸侯之府也。其外蕃，九卿也。一曰太微为衡，衡主平也；又为天庭，理法平辞，监升授德，列宿受符，诸神考节，舒情稽疑也。南蕃中二星间曰端门。东曰左执法，廷尉之象。西曰右执法，御史大夫之象。执法所以举刺凶邪。左执法东，左掖门也。右执法西，右掖门也。东蕃四星：南第一曰上相，其北，东太阳门也；第二曰次相，其北，中华东门也；第三曰次将，其北，东太阴门也；第四曰上将，所谓四辅也。西蕃四星：南第一曰上将，其北，西太阳门也；第二曰次将，其北，中华西门也；第三曰次相，其北，西太阴门也；第四曰上相，亦曰四辅也。」《汉志》：「环卫十二星，蕃臣：西，将；东，相；南四星，执法；中，端门；左右，掖门。」《乾象新书》：十星，东西各五，在翼、轸北。其西蕃北星为上相，南门右星为右执法。东西蕃有芒及动摇者，诸侯谋上。执法移，刑罚尤急。月、五星入太微轨道，吉；其所犯中坐，成刑。月犯太微垣，辅臣恶之，又君弱臣强，四方兵不制；犯执法，《海中占》云：「将相有免者期三年。」月入东西门、左右掖门，而南出端门，有叛臣，君忧；入西门，出东门，君忧，大臣假主威。月中犯乘守四辅，为臣失礼，辅臣有诛。月晕，天子以兵自卫。一月三晕太微，有赦。月食太微，大臣忧，王者恶之。岁星入，有赦；犯之，执法臣有忧；入东门，天下有急兵；守之，将、相、执法宪臣死；入端门，守天庭，大祸至；入南门，出东门，旱；入南门，逆出西门，国有丧；逆行入东门，出西门，国破亡。填星、荧惑犯之，逆行入，为兵、丧；犯上将，上将忧；守端门，国破亡，或三公谋上，有戮臣；犯西上将，天子战于野，上相死；入太微，色白无芒，天下饥；退行不正，有大狱；犯太微门，左右将死；入天庭在屏星南，出左掖门左将死，右掖门右将死，直出端门无咎；入太微，凌犯、留止，为兵，入二十日，廷尉当之，留天庭十日有赦；犯太微东南陬，岁饥，执法大臣忧；犯上相，大臣死。填星犯入太微，有德令，女主执政。若逆行执法、四辅，守之，有忧；守太微，国破；守西蕃，王者忧。太白犯入太微，为兵，大臣相杀；留守，有兵、丧；与填星犯太微中，王者恶之；入右掖门，从端门出，贵人夺势；昼见太微，国有兵、丧。月掩太白于端门外，国受兵。辰星犯太微，天子当之，有内乱；入天庭，后宫忧，大水；守左右执法，入，兵起，有赦；入西门，后宫灾，大水；入西门，出东门，为

　　兵、丧、水灾。客星犯入太微，色黄白，天子喜；出入端门，国有忧；左掖门，旱；右掖门，国乱；出天庭，有苛令，兵起；入太微三十日，有赦；犯四辅，辅臣凶。彗星犯太微，天下易；出太微，宫中忧，火灾；犯执法，执法者黜；犯天庭，王者有立；孛于翼，近太微上将，为兵、丧；孛于西蕃，主革命；孛五帝，亡国杀君。流星出太微，大臣有外事；出南门甚众，贵人有死者；纵横太微宫，主弱臣强；由端门入翼，光照地有声，有立王。云气出入，色微青，君失位。青白黑云气入左右掖，为丧；出，无咎。赤气入东掖门，内兵起。黄白云气入太微垣，人主喜，年寿长。入左右掖门，天子有德令。黑及苍白气入，天子忧，出则无咎。黑气如蛇入垣门，有丧。

　　内五帝坐五星，内一星在太微中，黄帝坐，含枢纽之神也。天子动得天度，止得地意，从容中道则明以光，不明则人主当求贤以辅法；不则夺势。四帝星夹黄帝坐，四方各去二度。东方，苍帝灵威仰之神也。南方，赤帝赤熛怒之神也。西方，白帝白招拒之神也。北方，黑帝叶光纪之神也。黄帝坐明，天子寿，威令行；小，则反是，势在臣下；若亡，大人当之。月出坐北，祸大；出坐南，祸小；出近之，大臣诛，或饥；犯黄帝坐，有乱臣。抵帝坐，有土功事。月晕帝坐，有赦。《海中占》：月犯帝坐，人主恶之。五星守黄帝坐，大人忧。荧惑、太白入，有强臣。岁星犯，有非其主立。荧惑犯，兵乱；入天庭，至帝坐，有赦。太白入之，兵在宫中。填逆行，守黄帝坐，亡君之戒。五星入，色白，为乱。客星色黄白抵帝坐，臣献美女。彗星入，宫乱；抵帝坐，或如粉絮，兵、丧并起。流星犯之，大臣忧；抵四帝坐，辅臣忧，人多死。苍白气抵帝坐，天子有丧；青赤，近臣欲谋其主；黄白，天子有子孙喜。月犯四帝，天下有丧，诸侯有忧。五星犯四帝，为忧。

　　太子一星，在帝坐北，帝储也。储有德，则星明润。云气入，黄为喜，黑为忧。太白、荧惑、客星、流星守、犯，皆为忧。一云金、火守之，或入，太子不废则为篡逆之事。

　　内五诸侯五星，在九卿西，内侍天子，不之国也。《乾象新书》：在郎位南，辟雍礼得，则星明；亡，则诸侯黜。

　　从官一星，在太子北，侍臣也。以不见为安，一曰不见则帝不安，如常则吉。

　　幸臣一星，在帝坐东北，常侍太子，以暗为吉。《新书》：在太子东，青、赤气入之，近臣谋君不成。

　　内屏四星，在端门内，近右执法。屏者，所以拥蔽帝庭也。

　　左右执法各一星，在端门两旁，左为廷尉之象，右为御史大夫之象，主举刺凶奸。君臣有礼，则光明润泽。《乾象新书》：在中台南，明，则法令平。月、五星及客星犯守，则君臣失礼、辅臣黜。荧惑、太白入，为兵。流星犯之，尚书忧。

　　郎位十五星，在帝坐东北，一曰依乌郎府也。周之元士，汉之光禄、中散、谏议、议郎、郎中是其职，主卫守也。其星不具，后妃灾，幸臣诛。星明大，或客星入之，大臣为乱，元士忧。彗、孛犯，郎官失势。彗星、枉矢出其次，郎佐谋叛。荧惑守之，兵、丧。赤气入，兵起；黄白，吉；黑，凶。

　　郎将一星，在郎位北，主阅具，以为武备也。若今之左、右中郎将。《新书》曰：在太微垣东北。明，大臣叛。客星犯、守，郎将诛。黄、白气入，则受赐。流星犯，将军忧。

　　常陈七星，如毕状，在帝坐北，天子宿卫虎贲之士，以设强御也。星摇动，天子自出将；明，则武兵用；微，则弱。客星犯，王者行诛。

　　九卿三星，在三公北，主治万事，今九卿之象也。《乾象新书》：在内五诸侯南，占与天纪同。

　　三公三星，在谒者东北，内坐朝会之所居也。《乾象新书》：在九卿南，其占与紫微垣三公同。

　　谒者一星，在左执法东北，主赞宾客、辨疑惑。《乾象新书》：在太微垣门内，左执法北。明盛，则四夷朝贡。

　　三台六星，两两而居，起文昌，列抵太微。一曰天柱，三公之位也。在人曰三公，在天曰三台，主开德宣符。西近文昌二星，曰上台，为司命，主寿；次二星曰中台，为司中，主宗室；东二星曰下台，为司禄，主兵，所以昭德塞违也。又曰三台为天阶，太一蹑以上下。一曰泰阶，上阶上星为天子，下星为女主；中阶上星为诸侯三公，下星为卿大夫；下阶上星为士，下星为庶人，所以和阴阳而理万物也。又曰上台上星主兖、豫，下星主荆、扬；中台上星主梁、雍，下星主冀；下台上星主青，下星主徐。人主好兵，则上阶上星疏而色赤。修宫广囿，肆声色，则上阶合而横。君弱则上阶迫而色暗。公侯皆叛，率部动兵，则中阶上星赤。外夷来侵，边国骚动，则中阶下星疏而横，色白。卿大夫废正向邪，则中阶下星疏而色赤。民不从令，犯刑为盗，则上阶下星色黑。去本就末，奢侈相尚，则下阶上星阔而横，色白。君臣有道，赋省刑清，则上阶为之戚。诸侯贡聘，公卿尽忠，则中阶为之比。庶人奉化，徭役有叙，则下阶为之密。若主奢欲，数夺民时，则上阶为之夺。诸侯僭强，公卿专贪，则中阶为之疏。士庶逐末，豪杰相凌，则下阶为之阔。三阶平，则阴阳和，风雨时，谷丰世泰；不平，则反是。三台不具，天下失计。色明齐等，君臣和而政令行；微细，反是。一曰天柱不见，王者恶之。司命星亡，春不得耕。司中不具，夏不得耨。司禄不具，秋不得获。一曰三台色青，天下疾；赤，为兵；黄润，为德；白，为丧；黑，为忧。月入，君忧，臣乱，公族叛。月入而晕，三公下狱。客星入之，贵臣赐爵邑；出而色苍，臣夺爵；守之，大臣黜，或贵臣多病。彗星犯，三公黜。流星入，天下兵将忧；抵中台，将相忧，人主恶之。云气入，苍白，民多伤；黄白润泽，民安君喜；黄，将相喜；赤，为忧；青黑，忧在三公；苍白，三公黜。

　　按上台二星在柳北，其北星入柳六度。中台二星，其北入张二度。下台二星在太微垣西蕃北，其北星入翼二度。武密书：三台属鬼，又属柳、属张。《乾象新书》：上台属柳，中台属张，下台属翼。

　　长垣四星，在少微星南，主界域，及北方。荧惑入之，北人入中国。太白入，九卿谋，边将叛。彗、孛犯之，北地不安。流星入，北方兵起，将入中国。

　　少微四星，在太微西，士大夫之位也。一名处士，亦天子副主，或曰博士官，一曰主卫掖门。南第一星处士，第二星议士，第三星博士，第四星大夫。明大而黄，则贤士举。月五星犯守处士，女主忧，宰相易。岁犯，小人用，忠臣危。火犯，贤德退。土犯，宰相易，女主忧。金犯，大臣诛，又曰以所居主占之。客星、孛星犯之，王者忧，奸臣众。彗星犯，功臣有罪，一曰法令臣诛。流星出，贤良进，道术用。云气入，色苍白，贤士忧，大臣黜。

　　灵台三星，在明堂西，神之精明曰灵，四方而高曰台，主观云物，察符瑞，候灾变也。武密曰：与司怪占同。

　　虎贲一星，在下台星南，一曰在太微西蕃北、下台南，静室旄头之骑官也。明，则臣顺，与车骑星同占。

　　明堂三星，在太微西南角外，天子布政之宫。明吉，暗凶。五星、客星及彗犯之，主不安其宫。

　　右上元太微宫常星一十九坐，积数七十有八，而《晋志》所载，少微、长垣各四星，属天市垣，与《步天歌》不同。

　　天市垣

