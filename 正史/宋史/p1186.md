<!-- { "loadSidebar": true } -->
　　同时，有南雄李科妻谢氏，保昌故村人。囚于虔盗中，数日，有欲犯之，谢唾其面目：「宁万段我，不汝徇也。」盗怒，锉之而去。

　　刘氏，海州朐山人，适同里陈公绪。绍兴末，金人犯山东，郡县震响，公绪倡义来归，偶刘归宁，仓卒不得与偕，惟挈其子庚以行，宋授以八品官，后累功至正使。刘留北方，音问不通。或语之曰：「人言'贵易交，富易妻'。今陈已贵，必他娶矣，盍改适？」曰：「吾知守吾志而已，皇恤乎他？」公绪亦不他娶。子庚浸长，辄思念涕泣，倾家赀，结任侠，奔走淮甸，险阻备尝。如是者十余年，遂得迎母以归。刘在北二十五年，尝纬萧以自给。

　　张氏，罗江士人女。其母杨氏寡居。一日，亲党有婚会，母女偕往，其典库雍乙者从行。既就坐，乙先归。会罢，杨氏归，则乙死于库，莫知杀者主名。提点成都府路刑狱张文饶疑杨有私，惧为人知，杀乙以灭口，遂命石泉军劾治。杨言与女同榻，实无他。遂逮其女，考掠无实。吏乃掘地为坑，缚母于其内，旁列炽火，间以水沃之，绝而复苏者屡，辞终不服。一日，女谓狱吏曰：「我不胜苦毒，将死矣，愿一见母而绝。」吏怜而许之。既见，谓母曰：「母以清洁闻，奈何受此污辱。宁死箠楚，不可自诬。女今死，死将讼冤于天。」言终而绝。于是石泉连三日地大震，有声如雷，天雨雪，屋瓦皆落，邦人震恐。

　　勘官李志宁疑其狱，夕具衣冠祷于天。俄假寐坐厅事，恍有猿坠前，惊寤，呼吏卒索之，不见。志宁自念梦兆：「非杀人者袁姓乎？」有门卒忽言张氏馈食之夫曰袁大，明日袁至，使吏执之，曰：「杀人者汝也。」袁色动，遽曰：「吾怜之久矣，愿就死。」问之，云：「适盗库金，会雍归，遂杀之。」杨乃得免。时女死才数日也。狱上，郡榜其所居曰孝感坊。

　　师氏，彭州永丰人。父骥，政和二年省试第一。宣和中，为右正言十余日，凡七八疏，论权幸及廉访使者之害而去。女适范世雍子孝纯。建炎初，还蜀，至唐州方城县，会贼朱显终掠方城，孝纯先被害，贼执师氏欲强之，许以不死。师骂曰：「我中朝言官女，岂可受贼辱！吾夫已死，宜速杀我。」贼知不可屈，遂害之。

　　陈堂前，汉州雒县王氏女。节操行义，为乡人所敬，但呼曰「堂前」，犹私家尊其母也。堂前年十八，归同郡陈安节，岁余夫卒，仅有一子。舅姑无生事，堂前敛泣告曰：「人之有子，在奉亲克家尔。今已无可奈何，妇愿干蛊，如子在日。」舅姑曰：「若然，吾子不亡矣。」既葬其夫，事亲治家有法，舅姑安之。子日新，年稍长，延名儒训导，既冠，入太学，年三十卒。二孙曰纲曰绂，咸笃学有闻。

　　初，堂前归陈，夫之妹尚幼，堂前教育之，及笄，以厚礼嫁遣。舅姑亡，妹求分财产，堂前尽遗室中所有，无靳色。不五年，妹所得财为夫所罄，乃归悔。堂前为买田置屋，抚育诸甥无异己子。亲属有贫窭不能自存者，收养婚嫁至三四十人，自后宗族无虑百数。里有故家甘氏，贫而质其季女于酒家，堂前出金赎之，俾有所归。子孙遵其遗训，五世同居，并以孝友儒业著闻。乾道九年，诏旌表其门闾云。

　　廖氏，临江军贡士欧阳希文之妻也。绍兴三年春，盗起建昌，号「白毡笠」，过临江，希文与妻共挟其母傅走山中，为贼所追。廖以身蔽姑，使希文负之逃。贼执廖氏，廖正色叱之。贼知不可屈，挥刃断其耳与臂，廖犹谓贼曰：「尔辈叛逆至此，我即死，尔辈亦不久屠戮。」语绝而仆。乡人义而葬之，号「廖节妇墓」。

　　是年，盗彭友犯吉州龙泉，李生妻梁氏义不受辱，赴水而死。

　　王氏，利州路提举常平司干办公事刘当可之母也。绍定三年，就养兴元。大元兵破蜀，提刑庞授檄当可诣行司议事。当可捧檄白母，王氏毅然勉之曰：「汝食君禄，岂可辞难。」当可行，大元军屠兴元，王氏义不辱，大骂投江而死。其妇杜氏及婢仆五人，咸及于难。当可闻变，奔赴江浒，得母丧以归。诏赠和义郡太夫人。

　　曾氏妇晏，汀州宁化人。夫死，守幼子不嫁。绍定间，寇破宁化县，令佐俱逃，将乐县宰黄垺令土豪王万全、王伦结约诸砦以拒贼，晏首助兵给粮，多所杀获。贼忿其败，结集愈众，诸砦不能御，晏乃依黄牛山傍，自为一砦。

　　一日，贼遣数十人来索妇女金帛，晏召其田丁谕曰：「汝曹衣食我家，贼求妇女，意实在我。汝念主母，各当用命，不胜即杀我。」因解首饰悉与田丁，田丁感激思奋。晏自捶鼓，使诸婢鸣金，以作其勇。贼复退败。邻乡知其可依，挈家依黄牛山避难者甚众。有不能自给者，晏悉以家粮助之。于是聚众日广，复与伦、万全共措置，析黄牛山为五砦，选少壮为义丁，有急则互相应援以为犄角，贼屡攻弗克。所活老幼数万人。

　　知南剑州陈韡遣人遗以金帛，晏悉散给其下；又遗楮币以劳五砦之义丁，且借补其子，名其砦曰万安。事闻，诏特封晏为恭人，仍赐冠帔，其子特与补承信郎。

　　王袤妻赵氏，饶州乐平人。建炎中，袤监上高酒税，金兵犯筠，袤弃官逃去，赵从之行。遇金人，缚以去，系袤夫妇于刘氏门，而入剽掠刘室。赵宛转解缚，并解袤，谓袤曰：「君速去。」俄而金人出，问袤安往，赵他指以误之。金人追之不得，怒赵欺己，杀之。袤方伏丛薄间，望之悲痛，归刻赵像以葬。袤后仕至孝顺监镇。

　　涂端友妻陈氏，抚州临川人。绍兴九年，盗起，被驱入黄山寺，贼逼之不从，以刃加其颈，叱曰：「汝辈鼠窃，命若蜉蝣，我良家子，义岂尔辱！纵杀我，官兵即至，尔其免乎？」贼知不可屈，乃幽之屋壁。居数日，族党有得释者，咸赍金帛以赎其孥。贼引端友妻令妇。曰：「吾闻贞女不出闺阁，今吾被驱至此，何面目登涂氏堂！」复骂贼不绝，竟死之。

　　詹氏女，芜湖人。绍兴初，年十七，淮寇号「一窠蜂」倏破县，女叹曰：「父子无俱生理，我计决矣。」顷之贼至，欲杀其父兄，女趋而前拜曰：「妾虽窭陋，愿执巾帚以事将军，赎父兄命。不然，父子并命，无益也。」贼释父兄缚，女麾手使亟去：「无顾我，我得侍将军，何所憾哉。」遂随贼。行数里，过市东桥，跃身入水死。贼相顾骇叹而去。

　　刘生妻欧阳氏，吉州安福人。生居新乐乡，以事出，恶少来欲侵凌之，欧阳不受辱而死。邑人刘宽作诗以吊之，时绍兴十年也。

　　同县有朱云孙妻刘氏，姑病，云孙刲股肉作糜以进而愈。姑复病，刘亦刲股以进，又愈。尚书谢谔为赋《孝妇诗》。

　　谢泌妻侯氏，南丰人。始笄，家贫，事姑孝谨。盗起，焚里舍杀人，远近逃避。姑疾笃不能去，侯号泣姑侧。盗逼之，侯曰：「宁死不从。」盗刃之，仆沟中。贼退，渐苏，见一箧在侧，发之皆金珠，族妇以为己物，侯悉归之，妇分其一以谢，侯辞曰：「非我有，不愿也。」后夫与姑俱亡，子幼，父母欲更嫁之，侯曰：「儿以贱妇人，得归隐居贤者之门已幸矣，忍去而使谢氏无后乎？宁贫以养其子，虽饿死亦命也。」

　　同县有乐氏女，父以鬻果为业。绍定二年，盗入境，其父买舟挈家走建昌。盗掠其舟，将逼二女，俱不从，一赴水死，一见杀。

　　谢枋得妻李氏，饶州安仁人也。色美而慧，通女训诸书。嫁枋得，事舅姑、奉祭、待宾皆有礼。枋得起兵守安仁，兵败逃入闽中。武万户以枋得豪杰，恐其扇变，购捕之，根及其家人。李氏携二子匿贵溪山荆棘中，采草木而食。至元十四年冬，信兵踪迹至山中，令曰：「苟不获李氏，屠而墟！」李闻之，曰：「岂可以我故累人，吾出，事塞矣。」遂就俘。明年，徙囚建康。或指李言曰：「明当没入矣。」李闻之，抚二子，凄然而泣。左右曰：「虽没入，将不失为官人妻，何泣也？」李曰：「吾岂可嫁二夫耶！」顾谓二子曰：「若幸生还，善事吾姑，吾不得终养矣。」是夕，解裙带自经狱中死。

　　枋得母桂氏尤贤达，自枋得逋播，妇与孙幽远方，处之泰然，无一怨语。人问之，曰：「义所当然也。」人称为贤母云。

　　王贞妇，夫家临海人也。德祐二年冬，大元兵入浙东，妇与其舅、姑、夫皆被执。既而舅、姑与夫皆死，主将见妇皙美，欲内之，妇号恸欲自杀，为夺挽不得死。夜令俘囚妇人杂守之。妇乃阳谓主将曰：「若以吾为妻妾者，欲令终身善事主君也。吾舅、姑与夫死，而我不为之衰，是不天也。不天之人，若将焉用之！愿请为服期，即惟命。苟不听我，我终死耳，不能为若妻也。」主将恐其诚死，许之，然防守益严。

　　明年春，师还，挈行至嵊青枫岭，下临绝壑。妇待守者少懈，啮指出血，书字山石上，南望恸哭，自投崖下而死。后其血皆渍入石间，尽化为石。天且阴雨，即坟起如始书时。至治中，朝廷旌之曰「贞妇」，郡守立石祠岭上，易名曰清风岭。

　　赵淮妾，长沙人也，逸其姓名。德祐中，从淮戍银树埧。淮兵败，俱执至瓜州。元帅阿术使淮招李庭芝，淮阳诺，至扬城下，乃大呼曰：「李庭芝，男子死耳，毋降也。」元帅怒，杀之，弃其尸江滨。妾俘一军校帐中，乃解衣中金遗其左右，且告之曰：「妾夙事赵运使，今其死不葬，妾诚不能忘情。愿因公言使掩埋之，当终身事相公无憾矣。」军校怜其言，使数兵舆如江上。妾聚薪焚淮骨置瓦缶中，自抱持，操小舟至急流，仰天恸哭，跃水而死。

　　谭氏妇赵，吉州永新人。至元十四年，江南既内附，永新复婴城自守。天兵破城，赵氏抱婴儿随其舅、姑同匿邑校中，为悍卒所获，杀其舅、姑，执赵欲污之，不可，临之以刃曰：「从我则生，不从则死。」赵骂曰：「吾舅死于汝，吾姑又死于汝，吾与其不义而生，宁从吾舅、姑以死耳。」遂与婴儿同遇害。血渍于礼殿两楹之间，入砖为妇人与婴儿状，久而宛然如新。或讶之，磨以沙石不灭，又段以炽炭，其状益显。

　　吴中孚妻，隆兴之进贤人，少寡。景定元年，兵乱，携孤女自沈于县之染步，曰：「义不辱吾夫。」

　　吕仲洙女，名良子，泉州晋江人。父得疾濒殆，女焚香祝天，请以身代，刲股为粥以进。时夜中，群鹊绕屋飞噪，仰视空中，大星烨煜如月者三。越翼日，父瘳。女弟细良亦相从拜祷，良子却之，细良恚曰：「岂姊能之，儿不能耶！」守真德秀嘉之，表其居曰「懿孝」。

