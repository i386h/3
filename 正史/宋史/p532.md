<!-- { "loadSidebar": true } -->
　　威棹成都、嘉、眉、简。梓州路诸州军。剑、安德，夔、渝、涪、万、云安。

　　怀信利。

　　顺化兴。

　　本城梁山。

　　武宁元丰七年，诏成都府减废武宁第八指挥，置马军骑射一。

　　侍卫步军司宣效、拣中宣效、拣中六军、武严、左右龙武军、左右羽林军、左右神武军、左右武肃、武和、忠靖、神卫剩员。军头司备军。诸司库务、河清、马递铺等役卒。朝服法物库、籍田司，隶太常寺。

　　东西作坊、作坊物料库、东西广备、皮角库，隶军器监。

　　车营、致远务、养象所、左右骐骥院、左右天驷监、牧养上下监、鞍辔库、驼坊、皮剥所、御辇院，隶太仆寺。

　　文思院、绫锦院、西染裁造院，隶少府监。

　　军器衣甲库、仪鸾司、左右金吾仗司、左右街司、六军仪仗司、军器什物库，隶卫尉寺。

　　河清、街道司，隶都水监。

　　修内司、东西八作司、竹木务、东西退材场、事材场、东西窑务、作坊物料库，隶将作监。

　　御厨、翰林司、牛羊司、法酒库、内酒坊、外物料库、醋库、油库，隶光禄寺。

　　左藏库、布库、香药库、都茶库、左右厢店宅务、修造。

　　榷货务、祗候库，隶太府寺。

　　修仓司、四园苑、都水磨、排岸司、装卸、金池明杂役，隶司农寺。

　　醴泉观、万寿观、集禧观、西太一宫、礼宾院，隶鸿胪寺。

　　广固，隶修治京城所。

　　孳生监，隶枢密院。

　　府界诸门马递铺，隶尚书驾部。

　　已上并元丰以前所隶，后皆因之。

　　建炎后禁厢兵

　　威果安吉、嘉兴、杭、平江、常、严、镇江、绍兴、庆元、温、台、婺、处、隆兴、江、宁国、南康、潭、永、衢、道、邵武、建宁、南剑、全、福、兴化、漳、汀。

　　全捷中兴立。杭、婺、安吉、平江、泉、镇江、绍兴、庆元、宁国、宝庆、福。

　　雄节杭、安吉、嘉兴、平江、常、严、温、镇江、绍兴、江阴、庆元、台、婺、处。

　　武卫镇江、绍兴、温、婺、潭。

　　威捷杭、温、镇江、绍兴、婺、潭。

　　雄捷中兴立。绍兴。

　　威胜中兴立。宝庆、庆元。

　　翼虎中兴立。隆兴。

　　雄略中兴立。吉、潭、永、衢、隆兴、全、福、广、容。

　　忠节中兴立。隆兴、抚、临江、宁国、江、建昌、兴国、南康。

　　武雄抚、隆兴、江、建昌、吉、兴国、南安、袁、临江、宁国、南康。

　　靖安中兴立。全、宝庆。

　　静江桂阳、郴、衡、道、全。

　　广节中兴立。邵武、福、漳、建宁、南剑、兴化、汀。

　　广二、广三指挥中兴立。泉。

　　亲效中兴立。广。

　　澄海广、循、连、南雄、封、英德、南恩、惠、潮、藤、容、贺、德、庆、昭、高、钦、雷。

　　建炎后厢兵

　　武严、宣效、壮役中兴立。

　　备军中兴立。

　　神卫剩员隶侍卫步军，中兴隶厢军。

　　广丰仓剩员中兴立。

　　广效中兴有拣中广效，在广效立。

　　御营喝探中兴，在京师。

　　武和开封一指挥。中兴，左右二指挥，在京。

　　武肃中兴，在京师。

　　忠靖一指挥，开封，属步军。

　　奉化属步军，三指挥。中兴有拣中奉化，在奉化上。

　　劲武在京。

　　崇胜一指挥。中兴有拣中崇胜，在崇胜上。

　　雄猛一指挥。

　　保宁中兴有拣中保宁，在保宁上。

　　宁淮中兴，在淮南。

　　捍江杭。

　　宣节中兴，在宝庆、潭、永、武冈、郴、衡、全、桂阳、靖、道、沅。

　　效勇中兴，江东、西。

　　保节中兴，五指挥。

　　克宁中兴，四川。

　　宁江中兴立。一指挥。

　　清化中兴，广西。

　　牢城诸州，以待有罪配隶人。

　　崇节中兴，杭、安吉、平江、江阴、常、严、镇江、温、庆元、台、婺、江东西。

　　开江中兴，平江。

　　横江中兴，平江、杭。

　　宁节中兴，台、福、宁国、建宁、靖。

　　清务中兴，婺。

　　山场中兴，婺。

　　效勇中兴，隆兴、抚、赣、建昌、兴国、南安、袁、吉、临江、宁国、南康。

　　靖安中兴立。潭、永、常德。

　　静江二指挥。

　　威果见禁军。

　　雄略中兴，四指挥。

　　澄海中兴，武冈、全。

　　丰国监中兴立。建宁。

　　驾纲中兴立。

　　长运中兴立。

　　修江中兴，杭。

　　都作院中兴，杭。

　　小作院中兴立。杭。

　　清湖闸中兴立。杭。

　　开湖司中兴立。杭。

　　北城堰中光立。杭。

　　西河广济中兴立。杭。

　　楼店务中兴，杭。

　　长安堰闸中兴立。杭。

　　秤斗务中兴立。杭。

　　壮城帅府望郡立之。

　　鼓角匠、船务中兴，杭。 
　
　



　
                   
志第一百四十三兵四（乡兵一）
　
　　○陕西保毅河北忠顺河北陕西强人砦户河北河东强壮河东陕西弓箭手河北等路弓箭社

　　乡兵者，选自户籍，或土民应募，在所团结训练，以为防守之兵也。周广顺中，点秦州税户充保毅军，宋因之。自建隆四年，分命使臣往关西道，令调发乡兵赴庆州。咸平四年，令陕西系税人户家出一丁，号曰保毅，官给粮赐，使之分番戍守。五年，陕西缘边丁壮充保毅者至六万八千七百七十五人。七月，以募兵离去乡土，有伤和气，诏诸州点充强壮户者，税赋止令本州输纳，有司不得支移之。先是，河北忠烈、宣勇无人承替者，虽老疾不得停籍。至是，诏自今委无家业代替者，放令自便。自是以至天禧间，并、代广锐老病之兵，虽非亲属而愿代者听。河北强壮，恐夺其农时，则以十月至正月旬休日召集而教阅之。忠烈、宣勇、广锐之归农而阙员者，并自京差补；戍于河上而岁月久远者，则特为迁补；贫独而无力召替者，则令逐处保明放停。

　　当是时，河北、河东有神锐、忠勇、强壮，河北有忠顺、强人，陕西有保毅、砦户、强人、强人弓手，河东、陕西有弓箭手，河北东、陕西有义勇，麟州有义兵，川陕有土丁、壮丁，荆湖南、北有弩手、土丁，广南东、西有枪手、土丁，邕州有溪洞壮丁、土丁，广南东、西有壮丁。

　　当仁宗时，神锐、忠勇、强壮久废，忠顺、保毅仅有存者。康定初，诏河北、河东添籍强壮，河北凡二十九万三千，河东十四万四千，皆以时训练。自西师屡衄，正兵不足，乃籍陕西之民，三丁选一，以为乡弓手。未几，刺充保捷，为指挥一百八十五，分戍边州。西师罢，多拣放焉。庆历二年，籍河北强壮，得二十九万五千，拣十之七为义勇，且籍民丁以补其不足。河东拣籍如河北法。

　　其后，议者论「义勇为河北伏兵，以时讲习，无待储廪，得古寓兵于农之意。惜其束于列郡，止以为城守之备。诚能令河北邢、冀二州分东西两路，命二郡守分领，以时阅习，寇至，即两路义勇翔集赴援，使其腹背受敌，则河北三十余所常伏锐兵矣」。朝廷下其议，河北帅臣李昭亮等议曰：「昔唐泽潞留后李抱真籍户丁男，三选其一，农隙则分曹角射，岁终都试，以示赏罚，三年皆善射，举部内得劲卒二万。既无廪费，府库益实，乃缮甲兵为战具，遂雄视山东。是时，天下称昭义步兵冠于诸军，此近代之显效，而或谓民兵只可城守，难备战阵，非通论也。但当无事时，便分义勇为两路，置官统领，以张用兵之势，外使敌人疑而生谋，内亦摇动众心，非计之得。姑令在所点集训练，三二年间，武艺稍精，渐习行阵。遇有警，得将臣如抱真者统驭，制其阵队，示以赏罚，何敌不可战哉？至于部分布列，量敌应机，系于临时便宜，亦难预图。况河北、河东皆边州之地，自置义勇，州县以时按阅，耳目已熟，行固无疑。」诏如所议。

　　治平元年，宰相韩琦言：「古者籍民为兵，数虽多而赡至薄。唐置府兵，最为近之，后废不能复。今之义勇，河北几十五万，河东几八万，勇悍纯实，出于天性，而有物力资产，父母妻子之所系，若稍加练简，与唐府兵何异？陕西尝刺弓手为保捷，河北、河东、陕西，皆控西北，事当一体。请于陕西诸州亦点义勇，止涅手背，一时不无小扰，终成长利。」天子纳其言，乃遣籍陕西义勇，得十三万八千四百六十五人。

　　是时，谏官司马光累奏，谓：「陕西顷尝籍乡弓手，始谕以不去乡里。既而涅为保捷正兵，遣戍边州，其后不可用，遂汰为民，徒使一路骚然，而于国无补。且祖宗平一海内，曷尝有义勇哉？自赵元昊反，诸将覆师相继，终不能出一旅之众，涉区脱之地。当是时，三路乡兵数十万，何尝得一人之力？议者必曰：'河北、河东不用衣廪，得胜兵数十万，阅教精熟，皆可以战；又兵出民间，合于古制。'臣谓不然。彼数十万者，虚数也；阅教精熟者，外貌也；兵出民间者，名与古同而实异。盖州县承朝廷之意，止求数多。阅教之日，观者但见其旗号鲜明，钲鼓备具，行列有序，进退有节，莫不以为真可以战。殊不知彼犹聚戏，若遇敌，则瓦解星散，不知所之矣。古者兵出民间，耕桑所得，皆以衣食其家，故处则富足，出则精锐。今既赋敛农民粟帛以给正军，又籍其身以为兵，是一家而给二家之事也。如此，民之财力安得不屈？臣愚以为河北、河东已刺之民，犹当放还，况陕西未刺之民乎？」帝弗听。于是三路乡兵，唯义勇为最盛。

　　熙宁以来，则尤重蕃兵、保甲之法，余多承旧制。前史沿革，不复具述，取其有损益者著于篇。南渡而后，土宇虽不及前，而兵制多仍其故，凡其乡兵、砦兵之可改者，皆附见焉。

　　陕西保毅开宝八年，发渭州平凉、潘原二县民治城隍，因立为保毅弓箭手，分戍镇砦。能自置马，免役。逃、死，以亲属代，因周广顺旧制也。

　　咸平初，秦州极边止置千人，分番守戍。上番人月给米六斗，仲冬，赐指挥使至副都头紫绫绵袍，十将以下皂绫袍。五年，点陕西沿边丁壮充保毅，凡得六万八千人。给资粮，与正兵同戍边郡。

　　庆历初，诏悉刺为保捷军，唯秦州增置及三千人，环、庆、保安亦各籍置。是时，诸州总六千五百十八人，为指挥三十一。

