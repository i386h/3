<!-- { "loadSidebar": true } -->
　　三月壬戌朔，日有食之。乙亥，故宁远军承宣使张祥、都统制阎忠进，以援蜀之功，祥赠节度使，忠进赠复州团练。除恩泽外，各更官一子承信郎，赐缗钱二万。戊寅，贾似道等上《玉牒》、《日历》、《会要》、《经武要略》及孝宗、光宗、宁宗《实录》，诏似道、皮龙荣、朱熠、沈炎各进二秩。

　　夏四月癸巳朔，余思忠追毁出身文字，除名勒停、窜新州。乙未，以皮龙荣参知政事，沈炎同知枢密院事兼权参知政事，何梦然签书枢密院事，俞兴保康军承宣使、四川安抚制置使。丙申，吕文德超授太尉、京湖安抚制置屯田使、夔路策应使兼知鄂州，李庭芝右文殿修撰、枢密都承旨、两淮安抚制置副使、知扬州。己亥，诏申严江防。壬寅，吕文德兼湖广总领财赋。乙巳，马天骥资政殿学士、知福州、福建安抚使，吕文福带御器械、淮西安抚副使兼知庐州，官一转。戊申，马光祖进观文殿学士，职任依旧。乙卯，窜吴潜于循州。丙辰，窜丁大全于贵州，追削二秩。丁巳，杨镇授左领军卫将军、驸马都尉，高达知庐州、淮西安抚副使。

　　五月癸亥，贾似道请祠禄，诏不允。庚午，谢方叔叙复观文殿大学士致仕。戊寅，以刘雄飞知夔州、夔路安抚使。乙酉，王坚迁左金吾卫上将军、湖北安抚使兼知江陵府。

　　六月乙未，诏霖雨为沴，避殿、减膳、彻乐。乙巳，诏近畿水灾，安吉为甚，亟讲行荒政。辛亥，以范文虎为左领军卫大将军，主管侍卫步军司兼马军司。

　　秋七月甲子，蜀帅俞兴奏守泸州刘整率所部兵北降，由兴构隙致变也。至是，兴移檄讨整。辛未，制置使蒲择之坐密通蜡书叛贼罗显，诏窜万安军。太阴犯斗。乙亥，以厉文翁为资政殿学士、沿海制置使、知庆元府。戊寅，王惟忠家讼冤，诏夺谢方叔合得恩数。丁大全责授新州团练使、贵州安置。台臣吴燧夺职罢祠，陈大方、胡大昌皆镌官。壬午．陈韡卒，赠少师，谥忠肃。丙戌，吴潜责授化州团练使、循州安置。

　　八月壬辰，命韩宣兼常德、辰、沅、澧、靖五郡镇抚使。吕文德兼四川宣抚使，范文虎以白鹿矶之功赏七官，以五官转行遥郡防御使，余官给凭。丁酉，诏夺向士璧从官恩数，穷竟侵盗掩匿之罪。时以兵退，遣官会计边费，似道忌功，欲以汙篾一时阃臣，士璧及赵葵、史岩之、杜庶皆责征偿。信州谢枋得以赵葵檄给钱粟募民兵守御，至是，自偿万缗。壬寅，筑周国公主馆于安济桥。乙巳，以江万里为端明殿学士、同签书枢密院事，依执政恩数。

　　九月辛酉，诏湖、秀二郡水灾，守令其亟劝分，监司申严荒政。乙亥，李庭芝言李松寿已遁。大元使赦经久留真州，帝趣与锡赉。经之留，谋出贾似道，帝惑其言不悟。盖似道在鄂时，值我世祖皇帝归正大位撤兵，似道自诡有再造之功，讳言岁币及讲和之事，故不使经入见。

　　冬十月癸巳，吕文德言已复泸州外堡，拟即对江垒石为城，以示持久之计，从之。戊戌，雷电。甲申，诏申奖贾似道鄂州之功。丙午，以何梦然同知枢密院事兼参知政事。癸丑，程元凤授特进、观文殿大学士、醴泉观使兼侍读。甲寅，皇太子择配，帝诏其母族全昭孙之女择日入见。宝祐中，昭孙没于王事，全氏见上，上曰：「尔父死可念。」对曰：「臣妾父固可念，淮、湖百姓尤可念。」上曰：「即此语可母天下。」迨开庆丁大全用事，以京尹顾嵓女为议，大全败，故有是命。丙辰，沈炎资政殿学士、提举临安府洞霄宫、任便居住。

　　十一月己未朔，刘雄飞和州防御使、枢密副都承旨、四川安抚制置副使兼知重庆府、四川总领、夔路转运使。庚申，周国公主馆成，诏董宋臣、李忠辅各官一转。甲戌，资政殿学士致仕汝腾卒，赠官四转，谥忠清。安南国贡象二。丁丑，马光祖提领户部财用兼知临安府、浙西安抚使。下嫁周国公主于杨镇。己卯，以镇为宜州观察使，赐玉带，寻升庆远军承宣使。诏：「驸马都尉杨镇家合有赏典，杨蕃孙官两转，杨铎、杨鉴官一转，并直秘阁，余转官进封有差。」癸未，封全氏永嘉郡夫人。十二月庚寅，改窜蒲择之于南康军。辛卯，宰臣奏：「太子语臣等言：'近奉圣训，夫妇之道，王化之基，男女正位，天地大义。平日所讲修身齐家之道，当真履实践，勿为口耳之学。'请宣付史馆，永为世程法。」从之。甲午，以皮龙荣兼权知枢密院事，何梦然参知政事兼太子宾客，马光祖同知枢密院事兼太子宾客、知临安府。己亥，太阴犯五车。壬寅，江万里依旧端明殿学士、提举临安府洞霄宫、任便居住。癸卯，册永嘉郡夫人全氏为皇太子妃。

　　三年春正月戊子朔，诏申饬百官尽言。诏量移丁大全、吴潜党人，并永不录用。壬戌，诏：「陈垲等耆年奉祠，宜示崇奖：陈垲端明殿学士，林彬之宝章阁待制，史季温直华文阁，丁仁直宝谟阁，仍并予祠禄。」甲子，福建路安抚使马天骥进资政殿大学士，职任依旧。乙丑，诏谕西蜀郡县等官，已授遇阙，毋遥受虚批月日，违期不赴。丁卯，以善谘嗣濮王。戊辰，周国公主进封周、汉国公主。庚午，赐贾似道第宅于集芳园，给缗钱百万，就建家庙。甲戌，诏权知梁山军李鉴守城有功，带行阁门宣赞舍人，就知梁山军。复泸州，改为江安军。吕文德进开府仪同三司。

　　二月丁亥朔，临安、安吉、嘉兴属邑水，民溺死者众，诏守臣给礻彗瘗之。诏奖谕制置司，其立功参赞将士，进秩、升职犒给有差。乃裕授检校少保。以皮龙荣为资政殿大学士、知潭州、湖南安抚使。乙巳，太阴入氐。戊申，诏省试中选士人覆试于御史台，为定制。庚戌，李璮以涟、海三城叛大元来归，献山东郡县。诏改涟水为安东州，授璮保信宁武军节度使、督视京东河北等路军马、齐郡王，复其父李全官爵。璮即松寿。

　　三月乙丑，以孙附凤为端明殿学士、签书枢密院事兼太子宾客。辛未，诏升海州东海县为东海军。丁丑，汪立信升直华文阁、知江州、主管江西安抚司公事，节制蕲、黄、兴国三郡军马。庚辰，吕文福依旧职差知濠州兼淮西招抚使。

　　夏四月庚寅，太白昼见。庚子，荧惑与岁星合在危。甲辰，有流星大如杯。

　　五月壬戌，荧惑犯壁垒阵。丙寅，雨雹。己巳，诏：「广西静江屯田，小试有效，其邕、钦、宜、融、柳、象、浔诸州守臣任责措置，经略安抚以课殿最，仍条具来上。」辛未，马光祖以病请祠，诏知福州兼福建安抚使。丁丑，赐礼部进士方山京以下六百三十七人及第、出身。庚辰，夏贵上蕲县战功。

　　六月戊子，诏李璮受围，给银五万两，下益都府犒师，遣青阳梦炎率师援之。庚寅，以孙附凤兼权参知政事，杨栋端明殿学士、同签书枢密院事兼太子宾客。壬辰，吴潜没于循州，诏许归葬。己亥，董槐乞致仕，诏授特进。戊申，诏青阳梦炎援李璮，不俟解围，辄提援兵南归，谕制置司劾之。己酉，有流星大如荧惑。庚戌，安南国王日煚上表乞世袭，诏授检校太师、安南国王，加食邑，男威晃授静海军节度观察处置使、检校太尉兼御史大夫、上柱国、安南国王、效忠顺化功臣，仍赐金带、器币、鞍马。癸丑，诏应谪臣僚终于贬所者，许令归葬。

　　秋七月丙辰，诏州县官廪禄不时给者，御史台觉察，或以他物折支，计赃论罪。壬戌，董槐薨，赠少师，谥文清。庚午，周、汉国公主薨，赐谥端孝。壬申，江州都统聂世兴调遣入蜀，托疾惮行，诏夺二秩，押往京湖制司自效。戊寅，侍御史范纯父言：「前四川制置使俞兴，石功启戎，罢任镌秩，罚轻，乞更褫夺，以纾众怒。」奏可。辛巳，诏重修《吏部七司条法》。癸未，诏申严诸路郡县苛取苗米之禁。甲申，夜有白气亘天。

　　八月甲午，海州石湫堰成，诏知州张汉英带行遥郡刺史、马步军副总管，带行环卫官。丁酉，筑蕲州城。知州王益落阶官，正任高州刺史；制置使汪立信上《新城图》，诏奖谕。戊戌，李璮兵败，为大元所诛，事闻，诏沿边诸郡严边防。汪立信升直敷文阁、主管沿江制置司公事、知江州、主管江西安抚司公事。癸卯，太阴犯昴。乙巳，沿江制置使姚希得进宝章阁学士，职任依旧。

　　九月壬申，召陈奕赴枢密院禀议。丙子，有流星大如太白。丁丑，温州布衣李元老，读书安贫，不事科举，今已百四岁，诏补迪功郎致仕，本郡给奉。闰九月甲申朔，太白昼见。丙戌，流星透霞，大如太白。戊戌，诏刑部长贰、大理卿、少卿，岁终无评事可举，即举在京三狱官。庚子，有流星大如太白。丙午，诏应知县罪罢，虽经赦，毋注紧、望阙，著为令。戊申，诏：「绍兴府火，给贷居民钱，今及二载，民贫可悯，悉除勿征。」冬十月乙卯，诏蠲四川制总、州县盐酒榷额。己未，太阴犯岁星。甲子，以杨栋签书枢密院事、兼权参知政事兼太子宾客，叶梦鼎端明殿学士、同签书枢密院事兼太子宾客。丁卯，吕文德言遣将校御敌，多逗遛不进，且奏功失实，具姓名上闻。诏吕文焕、王达、赵真削两秩，马堃、王甫削一秩，余贬降有差。太阴犯五车星。庚午，太白入氐。甲戌，归化州岑从毅纳土输赋，献丁壮为王臣。诏改归化为来安州，从毅进秩修武郎、知州事，令世袭。丙子，诏安丰六安县升军使。

　　十一月壬辰，丁大全窜贵州，招游手，立将校，置弓矢舟楫，纵仆隶淫虐军民，诏夺大全贵州团练使，移置新州。癸巳，马光祖乞祠禄，诏提举临安府洞霄宫、任便居住。丙申，徐清叟薨，赠少师，谥忠简。丁酉，资阳砦主万户小哥及其子众家奴叛来降，诏小哥赐姓王，名永坚，补武翼大夫、夔路副总管，重庆府驻扎。戊戌，以夏贵知庐州、淮西安抚副使。丁未，皇孙容州观察使封资国公焯薨，赠保静军节度使、广国公。荧惑、填星合在娄。十二月辛巳，吕文德累疏辞兼四川宣抚，诏仍兼四川策应使。

　　四年春正月壬午朔，诏侍从、台谏、给舍、卿监、郎官以上及制总、监司各举所知，不拘员限，不如所举，行连坐法。戊子，林希逸言蒲阳布衣林亦之、陈藻有道之士，林公遇幼承父泽，奉亲不仕，诏林亦之、陈藻赠迪功郎，林公遇元官上进赠一官。诏董宋臣同提举奉安符宝所，仍奉祠禄。己亥，严州火。丙午，诏革词诉改送之弊。

