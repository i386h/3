<!-- { "loadSidebar": true } -->
　　狗二星，在南斗魁前，主吠守，以不居常处为灾。荧惑犯之，为旱。客星入，多土功，北边饥；守之，守御之臣作乱。

　　建六星，在南斗魁东北，临黄道，一曰天旗，天之都关。为谋事，为天鼓，为天马。南二星，天库也。中二星，市也，鈇锧也。上二星，为旗跗。斗建之间，三光道也，主司七曜行度得失，十一月甲子天正冬至，大历所起宿也。星动，人劳役。月犯之，臣更天子法；掩之，有降兵。月食，其分皇后娣侄当黜。月晕，大将死，五谷不成，蛟龙见，牛马疫。月与五星犯之，大臣相谮有谋，亦为关梁不通，大水。岁星守，为旱，籴贵，死者众，诸侯有谋；入，则有兵。荧惑守之，臣有黜者，诸侯有谋，籴贵；入，则关梁不通，马贵；守旗跗三十日，有兵。填星守之，王者有谋。太白守，外国使来。辰星守，为水灾，米贵，多病。彗、孛、客星犯之，王失道，忠臣黜。客星守之，道路不通，多盗。流星入，下有谋；色赤，昌。

　　天弁九星弁一作辨，在建星北，市官之长，主列肆、阛阓、市籍之事，以知市珍也。明盛，则万物昌；不明及彗、客犯之，籴贵；久守之，囚徒起兵。

　　天鸡二星，在牛西，一在狗国北，主异鸟，一曰主候时。荧惑舍之，为旱，鸡多夜鸣。太白、荧惑犯之，为兵。填星犯之，民流亡。客星犯，水旱失时；入，为大水。

　　狗国四星，在建星东南，主三韩、鲜卑、乌桓、玁狁、沃且之属。星不具，天下有盗；不明，则安；明，则边寇起。月犯之，乌桓、鲜卑国乱。荧惑守之，外夷兵起。太白守之，鲜卑受攻。客星守，其王来中国。

　　天籥八星，在南斗杓第二星西，主开闭门户。明，则吉；不备，则关籥无禁。客星、彗星守之，关梁闭塞。

　　农丈人一星，在南斗西南，老农主稼穑者，又主先农、农正官。星明，岁丰；暗，则民失业；移徙，岁饥。客星、彗星守之，民失耕，岁荒。

　　按《步天歌》，已上诸星皆属南斗。《晋志》以狗国、天鸡、天弁、天籥、建星皆属天市垣，余在二十八宿之外。《乾象新书》以天籥、农丈人属箕，武密又以天籥属尾，互有不同。

　　牛宿六星，天之关梁，主牺牲事。其北二星，一曰即路，一曰聚火。又曰：上一星主道路，次二星主关梁，次三星主南越。明大，则王道昌，关梁通，牛贵；怒，则马贵；动，则牛灾，多死；始出而色黄，大豆贱；赤，则豆有虫；青，则大豆贵；星直，籴贱；曲，则贵。日食，其分兵起；晕，为阴国忧，兵起。月食，有兵；晕，为水灾，女子贵，五谷不成，牛多暴死，小儿多疾。月晕在冬三月，百四十日外有赦；晕中央大星，大将被戮。月犯之，有水，牛多死，其国有忧。岁星入犯，则诸侯失期；留守，则牛多疫，五谷伤；在牛东，不利小儿；西，主风雪；北，为民流；逆行，宫中有火；居三十日至九十日，天下和平，道德明正。荧惑犯之，诸侯多疾，臣谋主；守，则谷不成，兵起；入或出守斗南，赦。填星犯之，有土功；守之，雨雪，民人、牛马病。太白犯之，诸侯不通；守，则国有兵起；入，则为兵谋，人多死。辰星犯，败军移将，臣谋主。客星犯守之，牛马贵，越地起兵；出，牛多死，地动，马贵。彗星犯之，吴分兵起；出，为籴贵，牛死。孛犯，改元易号，籴贵，牛多死，吴、越兵起，下当有自立者。流星犯之，王欲改事；春夏，谷熟；秋冬，谷贵；色黑，牛马昌，关梁入贡。云气苍白横贯，有兵、丧；赤，亦为兵；黄白气入，牛蕃息；黑，则牛死。

　　按汉永元铜仪，以牵牛为七度，唐开元游仪八度。旧去极百六度，今百四度。景祐测验，牛六星八度，距中央大星去极百十度半。

　　天田九星，在斗南，一曰在牛东南，天子畿内之田。其占与角北天田同。客星犯之，天下忧。彗、孛犯守之，农夫失业。

　　河鼓三星，在牵牛西北，主天鼓，盖天子及将军鼓也。一曰三鼓，主天子三将军，中央大星为大将军，左星为左将军，右星为右将军。左星，南星也，所以备关梁而拒难也，设守险阻，知谋徵也。鼓欲正直而明，色黄光泽，将吉；不正，为兵、忧；星怒，则马贵；动，则兵起；曲，则将失计夺势；有芒角，将军凶猛象也；乱摇，差度乱，兵起。月犯之，军败亡。五星犯之，兵起。彗星、客星犯，将军被戮。流星犯，诸侯作乱。黄白云气入之，天子喜；赤，为兵起；出，则战胜；黑，为将死。青气入之，将忧；出，则祸除。

　　左旗九星，在河鼓左旁，右旗九星，在牵牛北、河鼓西南，天之鼓旗旌表也。主声音、设险、知敌谋。旗星明大，将吉。五星犯守，兵起。

　　织女三星，在天市垣东北，一曰在天纪东，天女也，主果蓏、丝帛、珍宝。王者至孝，神祗咸喜，则星俱明，天下和平；星怒而角，布帛贵。陶隐居曰：「常以十月朔至六七日晨见东方。」色赤精明者，女工善；星亡，兵起，女子为候。织女足常向扶筐，则吉；不向，则丝绵大贵。月晕，其分兵起。荧惑守之，公主忧，丝帛贵，兵起。彗星犯，后族忧。星孛，则有女丧。客星入，色青，为饥；赤，为兵；黄，为旱；白，为丧；黑，为水。流星入，有水、盗，女主忧。云气入，苍白，女子忧；赤，则为女子兵死；色黄，女有进者。

　　渐台四星，在织女东南，临水之台也，主晷漏、律吕事。明，则阴阳调而律吕和；不明，则常漏不定。客星、彗星犯之，阴阳反戾。

　　辇道五星，在织女西，主王者游嬉之道。汉辇道通南北宫，其象也。太白、荧惑守之，御路兵起。

　　九坎九星，在牵牛南，主沟渠、导引泉源、疏泻盈溢，又主水旱。星明，为水灾；微小，吉。月晕，为水；五星犯之，水溢。客星入，天下忧。云气入，青，为旱；黑，为水溢。

　　罗堰三星，在牵牛东，拒马也，主堤塘，壅蓄水源以灌溉也。星明大，则水泛溢。

　　天桴四星，在牵牛东北横列，一曰在左旗端，鼓桴也，主漏刻。暗，则刻漏失时。武密曰：「主桴鼓之用。」动摇，则军鼓用；前近河鼓，若桴鼓相直，皆为桴鼓用。太白、荧惑守之，兵鼓起。客星犯之，主刻漏失时。

　　按《步天歌》，已上诸星俱属牛宿。《晋志》以织女、渐台、辇道皆属太微垣，以河鼓、左旗、右旗、天桴属天市垣，余在二十八宿之外。武密以左旗属箕属斗，右旗亦属斗，渐台属斗，又属牛，余与《步天歌》同。《乾象新书》则又以左旗、织女、渐台、辇道、九坎皆属于斗。

　　须女四星，天之少府，贱妾之称，妇职之卑者也，主布帛裁制、嫁娶。星明，天下丰，女巧，国富；小而不明，反是。日食在女，戒在巫祝、后妃祷祠，又占越分饥，后妃疾。日晕，后宫及女主忧。月食，为兵、旱，国有忧。月晕，有兵谋不成；两重三重，女主死。月犯之，有女惑，有兵不战而降，又曰将军死。岁星犯之，后妃喜，外国进女；守之，多水，国饥，丧，籴贵，民大灾，荧惑犯之，大臣、皇后忧，布帛贵，民大灾；守之，土人不安，五谷不熟，民疾，有女丧，又为兵；入则籴贵；逆行犯守，大臣忧；居阳，喜；阴，为忧。填星犯守，有苛政，山水出，坏民舍，女谒行，后专政，多妖女；留五十日，民流亡。太白犯之，布帛贵，兵起，天下多寡女；留守，有女丧，军发。辰星犯，国饥，民疾；守之，天下水，有赦，南地火，北地水，又兵起，布帛贵。客星犯，兵起，女人为乱；守之，宫人忧，诸侯有兵，江淮不通，籴贵。彗星犯，兵起，女为乱；出，为兵乱，有水灾，米盐贵。星孛，其分兵起，女为乱，有奇女来进；出入，国有忧，王者恶之。流星犯，天子纳美女，又曰有贵女下狱；抵须女，女主死。《乙巳占》：出入而色黄润，立妃后；白，为后宫妾死。云气入，黄白，有嫁女事；白，为女多病；黑，为女多死；赤，则妇人多兵死者。

　　按汉永元铜仪，以须女为十一度。景祐测验，十二度，距西南星去极百五度，在赤道外十四度。

　　十二国十六星，在牛女南，近九坎，各分土居列国之象。九坎之东一星曰齐，齐北二星曰赵，赵北一星曰郑，郑北一星曰越，越东二星曰周，周东南北列二星曰秦，秦南二星曰代，代西一星曰晋，晋北一星曰韩，韩北一星曰魏，魏西一星曰楚，楚南一星曰燕，有变动，各以其国占之。陶隐居曰：「越星在婺女南，郑一星在越北，赵二星在郑南，周二星在越东，楚一星在魏西南，燕一星在楚南，韩一星在晋北，晋一星在代北，代二星在秦南，齐一星在燕东。」

　　离珠五星，在须女北，须女之藏府，女子之星也。又曰：主天子旒珠、后夫人环珮。去阳，旱；去阴，潦。客星犯之，后宫有忧。

　　奚仲四星，在天津北，主帝车之官。凡太白、荧惑守之，为兵祥。

　　天津九星，在虚宿北，横河中，一曰天汉，一曰天江，主四渎津梁，所以度神通四方也。一星不备，津梁不通；明，则兵起；参差，马贵；大，则水灾；移，则水溢。彗、孛犯之，津败，道路有贼。客星犯，桥梁不修；守之，水道不通，船贵。流星出，必有使出，随分野占之。赤云气入，为旱；黄白，天子有德令；黑，为大水；色苍，为水，为忧；出，则祸除。

　　败瓜五星，在匏瓜星南，主修瓜果之职，与匏瓜同占。

　　匏瓜五星一作瓠瓜，在离珠北，天子果园也，其西觜星主后宫，不明，则后失势；不具或动摇，为盗；光明，则岁丰；暗，则果实不登。彗、孛犯之，近臣僭，有戮死者。客星守之，鱼盐贵，山谷多水；犯之，有游兵不战。苍白云气入之，果不可食；青，为天子攻城邑；黄，则天子赐诸侯果；黑，为天子食果而致疾。

　　扶筐七星，为盛桑之器，主劝蚕也，一曰供奉后与夫人之亲蚕。明，吉；暗，凶；移徙，则女工失业。彗星犯，将叛。流星犯，丝绵大贵。

　　按《步天歌》，已上诸星俱属须女，而十二国及奚仲、匏瓜、败瓜等星，《晋志》不载，《隋志》有之。《晋志》又以离珠、天津属天市垣，扶筐属太微垣。《乾象新书》以周、越、齐、赵属牛，秦、代、韩、魏、燕、晋、楚、郑属女。武密以离珠、匏瓜属牛又属女，以奚仲属危。《乾象新书》以离珠、匏瓜属牛，败瓜属斗又属牛，以天津西一星属斗，中属牛，东五星属女。

