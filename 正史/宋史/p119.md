<!-- { "loadSidebar": true } -->
　　亢宿四星，为天子内朝，总摄天下奏事。听讼、理狱、录功。一曰疏庙，主疾疫。星明大，辅忠民安；动，则多疾。为天子正坐，为天符。秋分不见，则谷伤籴贵。太阳犯之，诸侯谋国，君忧。日晕，其分大臣凶，多雨，民饥、疫。月犯之，君忧或大臣当之；左为水，右为兵。月晕，其分先起兵者胜；在冬，大人忧。岁星犯之，有赦，谷有成；守之，有兵，人多病；留三十日以上，有赦；又曰：「犯则逆臣为乱。」荧惑犯，居阳，为喜；阴，为忧；有芒角，大人恶之；守之久，民忧，多雨水，又为兵。填星犯，谷伤，民亡；逆行，女专政，逆臣为谋；守之，有兵。太白犯之，国亡，民灾；逆行，为兵乱；有芒角，贵臣戮；守之，有水旱灾，或为丧。辰星犯之，为水，又为大兵；守之，米贵，民疾，岁旱，盗起，民相恶。客星犯，国不安；色赤为兵、旱，黄为土功；青黑，使者忧；守之谷伤。一云有赦令；黑，民流。彗犯，国灾；出，则有水、兵、疫、臣叛；白，为丧。孛星犯，国危，为水，为兵；入，则民流；出，则其国饥。流星入，外国使来，谷熟；出，为天子遣使，赦令出。李淳风曰：「流星入亢，幸臣死。」云气犯之，色苍，民疫；白，为土功；黑，水；赤，兵。一云：白，民虐疾；黄，土功。

　　右亢宿四星，汉永元铜仪十度，唐开元游仪九度。旧去极八十九度，今九十一度半。景祐测验，亢九度，距南第二星去极九十五度。

　　大角一星，在摄提间，天王坐也。又为天栋，正经纪也。光明润泽，为吉；青，为忧；赤，为兵；白，为丧；黑，为疾；色黄而静，民安；动，则人主好游。月犯之，大臣忧，王者恶之。月晕，其分人主有服。五星犯之，臣谋主，有兵。太白守之，为兵。彗星出，其分主更改，或为兵。天子失仁则守之。孛星犯，为兵；守之，主忧。客星犯、守，臣谋上；出，则人主受制。流星入，王者恶之；犯之，边兵起。云气青，主忧；白，为丧；黄气出，有喜。

　　折威七星，在亢南，主斩杀，断军狱。月犯之，天子忧。五星犯，将军叛。彗、孛犯，边将死。云气犯，苍白，兵乱；赤，臣叛主；黄白，为和亲；出，则有赦；黑气入，人主恶之。

　　摄提六星，左右各三，直斗杓南，主建时节，伺禨祥。其星为盾，以夹拥帝坐，主九卿。星明大，三公恣，主弱；色温不明，天下安；近大角，近戚有谋。太阴入，主受制。月食，其分主恶之。荧惑、太白守，兵起，天下更主。彗、孛入，主自将兵；出，主受制。流星入，有兵；出，有使者出；犯之，公卿不安。云气入，赤，为兵，九卿忧；色黄，喜；黑，大臣戮。

　　阳门二星，在库楼东北，主守隘塞，御外寇。五星入，五兵藏。彗星守之，外夷犯塞、兵起。赤云气入，主用兵。

　　顿顽二星，在折威东南，主考囚情状，察诈伪也。星明，无咎；暗，则刑滥。彗星犯之，贵人下狱。

　　按《步天歌》，大角一星，折威七星，左、右摄提总六星，顿顽、阳门各二星，俱属角宿。而《晋志》以大角、摄提属太微垣，折威、顿顽在二十八宿之外。阳门则见于《隋志》，而《晋史》不载。武密书以摄提、折威、阳门皆属角、亢。《乾象新书》以右摄提属角，左摄提属亢，余与武密书同。《景祐》测验，乃以大角、摄提、顿顽、阳门皆属于亢，其说不同。

　　氐宿四星，为天子舍室，后妃之府，休解之房。前二星，适也；后二星，妾也。又为天根，主疫。后二星大，则臣奉度，主安；小，则臣失势；动，则徭役起。日食，其分，卿相有谗谀，一曰王者后妃恶之，大臣忧。日晕，女主恣，一曰国有忧，日下兴师。月食其宿，大臣凶，后妃恶之，一曰籴贵。月晕，大将凶，人疫；在冬，为水，主危，以赦解之。月犯，左右郎将有诛，一曰有兵、盗。犯右星，主水；掩之，有阴谋，将军当之。岁星犯，有赦，或立后；守之，地动，年丰；逆行，为兵。荧惑犯之，臣僭上，一云将军忧；守，有赦。填星犯，左右郎将有诛；守之，有赦；色黄，后喜，或册太子；留舍，天下有兵；齐明，赦。太白犯之，郎将诛；入，其分疾疫；或云犯之，拜将；乘右星，水灾。辰星犯，贵臣暴忧；守之，为水，为旱，为兵；入守，贵人有狱；乘左星，天子自将。客星犯，牛马贵；色黄白，为喜，有赦，或曰边兵起，后宫乱；五十日不去，有刺客。彗星犯，有大赦，籴贵；灭之，大疫；入，有小兵，一云主不安。孛星犯，籴贵；出，则有赦；入，为小兵；或云犯之，臣干主。流星犯，秘阁官有事；在冬夏，为水、旱；《乙巳占》，后宫有喜；色赤黑，后宫不安。云气入，黄为土功；黑主水；赤为兵；苍白为疾疫；白，后宫忧。

　　按汉永元铜仪、唐开元游仪，氐宿十六度，去极九十四度。景祐测验与《乾象新书》皆九十八度。

　　天乳一星，在氐东北，当赤道中。明，则甘露降。彗、客入，天雨。

　　将军一星，骑将也，在骑官东南，总领车骑军将、部阵行列。色动摇，兵外行。太白、荧惑、客星犯之，大兵出，天下乱。

　　招摇一星，在梗河北，主北兵。芒角、变动，则兵大行；明，则兵起；若与栋星、梗河、北斗相直，则北方当来受命中国。又占：动，则近臣恣；离次，则库兵发；色青，为忧；白，为君怒；赤，为兵；黑，为军破；黄，则天下安。彗星犯，北边兵动；出，其分夷兵大起。孛犯，蛮夷乱。客星出，蛮夷来贡，一云北地有兵、丧。流星出，有兵。云气犯，色黄白，相死；赤，为内兵乱；色黄，兵罢；白，大人忧。

　　帝席三星，在大角北，主宴献酬酢。星明，王公灾；暗，天下安；星亡，大人失位；动摇，主危。彗犯，主忧，有乱兵。客星犯，主危。

　　亢池六星，在亢宿北。亢，舟也；池，水也。主渡水，往来送迎。微细，凶；散，则天下不通；移徙不居其度中，则宗庙有怪。五星犯之，川溢。客星犯，水，虫多死。武密云：「主断军狱，掌弃市杀戮。」与旧史异说。

　　骑官二十七星，在氐南，天子虎贲也，主宿卫。星众，天下安；稀，则骑士叛；不见，兵起。五星犯，为兵。客星守之，将出有忧，士卒发。流星入，兵起，色苍白，将死。

　　梗河三星，在帝席北，天矛也。一曰天锋，主北边兵，又主丧，故其变动应以兵、丧。星亡，国有兵谋。彗星犯之，北兵败。客星入，兵出，阴阳不和。一云北兵侵中国。流星出，为兵。赤云气犯，兵败；苍白，将死。

　　车骑三星，在骑官南，总车骑将，主部阵行列。变色动摇，则兵行。太白、荧惑、客星犯之，大兵出，天下乱。

　　阵车三星，在氐南，一云在骑官东北，革车也。太白、荧惑守之，主车骑满野，内兵无禁。

　　天辐二星，在房西斜列，主乘舆，若《周官》巾车官也。近尾，天下有福。五星、客、彗犯之，则辇毂有变。一作天福。

　　按《步天歌》，已上诸星俱属氐宿。《乾象新书》以帝席属角，亢池属亢；武密与《步在歌》合，皆属氐，而以梗河属亢。《占天录》又以阵车属于亢，《乾象新书》属氐，余皆与《步天歌》合。

　　房宿四星，为明堂，天子布政之官也，亦四辅也。下第一星，上将也；次，次将也；次，次相也；上星，上相也。南二星君位，北二星夫人位。又为四表，中为天衢、为天关，黄道之所经也。南间曰阳环，其南曰太阳；北间曰阴环，其北曰太阴。七曜由乎天衢，则天下和平，由阳道，则旱、丧；由阴道，则水、兵。亦曰天驷，为天马，主车驾。南星曰左骖，次左服，次右服，次右骖。亦曰天厩。又主开闭，为畜藏之所由。星明，则王者明；骖星大，则兵起；离，则民流；左骖、服亡，则东南方不可举兵；右亡，则西北不可举兵。日食，其分为兵，大臣专权。日晕，亦为兵，君臣失政，女主忧。月食其宿，大臣忧，又为王者昏，大臣专政。月晕，为兵；三宿，主赦，及五舍不出百日赦。太阴犯阳道，为旱；阴道，为雨；中道，岁稔。又占上将诛。当天门、天驷，谷熟。岁星犯之，更政令，又为兵，为饥，民流；守之，大赦，天下和平，一云良马出。荧惑犯，马贵，人主忧；色青，为丧；赤，为兵；黑，将相灾；白芒，火灾；守之，有赦令；十日勾巳者，臣叛。填星犯之，女主忧，勾巳，相有诛；守之，土功兴，一曰旱、兵，一曰有赦令。太白犯，四边合从；守之，为土功；出入，霜雨不时。辰星犯，有殃；守之，水灾。一云北兵起，将军为乱。客星犯，历阳道，为旱；阴道，为水，国空，民饥；色白，有攻战；入，为籴贵。彗星犯，国危，人乱，其分恶之。孛星犯，有兵，民饥，国灾。流星犯之，在春夏，为土功；秋冬，相忧；入，有丧。《乙巳占》：出，其分天子恤民，下德令。云气入，赤黄，吉；如人形，后有子；色赤，宫乱；苍白气出，将相忧。

　　按汉永元铜仪、唐开元游仪，房宿五度。旧去极百八度，今百十度半。景祐测验，房距南第二星去极百十五度，在赤道外二十三度。《乾象新书》在赤道外二十四度。

　　键闭一星，在房东北，主关籥。明，吉；暗，则宫门不禁。月犯之，大臣忧，火灾。岁星守之，王不宜出。填星占同。太白犯，将相忧。荧惑犯，主忧。彗星、客星守之，道路阻，兵起，一云兵满野。

　　钩钤二星，在房北，房之钤键，天之管籥。王者至孝则明。又曰明而近房，天下同心。房、钩钤间有星及疏折，则地动，河清。月犯之，大人忧，车驾行。月食，其分将军死。岁星守之，为饥；去其宿三寸，王失政，近臣起，乱。荧惑守之，有德令。太白守，喉舌忧。填星守，王失土。彗星犯，宫庭失业。客星、流星犯，王有奔马之败。

　　东咸、西咸各四星，东咸在心北，西咸在房西北，日、月、五星之道也。为房之户，以防淫泆也。明，则信吉。东咸近钩钤，有谗臣入。西咸近上及动，有知星者入。月、五星犯之，有阴谋，又为女主失礼，民饥。荧惑犯之，臣谋上。与太白同犯，兵起。岁星、填星犯之，有阴谋。流星犯，后妃恣，王有忧。客星犯，主失礼，后妃恣。

　　罚三星，在东、西咸正南，主受金罚赎。曲而斜列，则刑罚不中。彗星、客星犯之，国无政令，忧多，枉法。

　　日一星，在房宿南，太阳之精，主昭明令德。明大，则君有德令。月犯之，下谋上。岁星守，王得忠臣，阴阳和，四夷宾，五谷丰。太白、荧惑犯之，主有忧。客星、彗星犯之，主失位。

