<!-- { "loadSidebar": true } -->
　　十一月癸丑，枢密院言：「南平、绍庆六郡镇抚使韩宣城渝、嘉、开、达、常、武诸州有劳，繇峡州至江陵水陆措置，尽瘁以死，宜视没于王事加恩。」诏宣守本官致仕，任一子承节郎，仍赠正任承宣使。丁巳，诏知江陵府陈奕，裨将周全、王德等战西山、南谷口、田家山有功，各以等第推赏。戊午，子锽生。丙寅，福建安抚使汤汉再辞免，乞祠禄，诏别授职。辛未，以文武官在选，困于部吏，隆寒旅琐可闵。诏吏部长贰、郎官日趣铨注，小有未备，特与放行，违者有刑。自是隆寒盛暑，申严诫饬。常挺卒，赠少保。壬申，行义役法。十二月辛卯，以夏贵为沿江制置副使兼知黄州。癸巳，史馆状《理宗实录》接续起修。张九成、孙象先力学饬行，不坠家声，其免一解示表厉。命建康府建南轩书院，祠先儒张栻，戊戌，汪立信知潭州兼湖南安抚使，职任依旧。乙巳，诏赏京湖总管张喜、赵万等石门坂堰战功。

　　五年春正月丁未，以李庭芝为两淮安抚制置大使兼知扬州。壬子，京湖策应司参谋呼延德领诸将张喜等遇北兵，战于蛮河。癸亥，叶梦鼎累章请老，留之，固辞，依前少保、判福州、福建安抚使，封信国公。以马廷鸾参知政事兼同知枢密院事。甲戌，以江万里参知政事。

　　二月戊子，江万里辞免参知政事，不允。

　　三月丙午，北帅阿术自白河以兵围樊城。甲寅，叶梦鼎辞免判福州、福建安抚使，诏不允。乙卯，皇后归宁，族姻推恩，保信军节度使全清夫以下五十六人各进一秩，咸安郡夫人全氏以下三十二人各特封有差。大元兵城鹿门。己未，诏浙西六郡公田设官督租有差。辛酉，京湖都统张世杰率马步舟师援襄、樊，战于赤滩圃。戊辰，以江万里为左丞相，马廷鸾为右丞相兼枢密使。己巳，以马光祖知枢密院事兼参知政事，吴革沿江制置使。

　　夏四月丙子，赏张世杰战功。辛巳，江万里、马廷鸾辞免，诏不允。壬午，知渠州张资上蓬州界白土、神山、蒲渡等处今年春战功。丙戌，以安西都统张朝宝、利东路安抚张珏领兵护钱粟饷宁西军，还至水硙头，战有功，诏推赏。己丑，刘雄飞依旧枢密都承旨、知沅州兼常德、澧、辰、沅、靖五郡镇抚使。癸巳，李庭芝特进一秩。高邮县夏世贤七世义居，诏署其门。

　　五月己酉，马光祖依旧观文殿学士、提举洞霄宫。乙卯，程元凤薨，赠少师。庚申，有星自斗宿距星东北急流向牛宿，至浊没。壬戌，诏：信阳诸将娄安邦、朱兴战千石畈，吕文焕、呼延德战福山，杨青、李忠战石湫，俱有劳效，推赏有差。壬申，京湖制司言：故夔路安抚徐宗武没于王事，乞优加赠恤。诏致仕恩外，特官其一子承节郎。

　　六月庚辰，以吕文福为复州团练使、知濠州兼淮西安抚副使。甲申，皇子昰生。辛卯，家铉翁辞免新命，诏别授职。庚子，李庭芝辞免兼淮东提举，不允。

　　秋七月己酉，观文殿学士马光祖乞守本官致仕，诏允所请。庚申，祈雨。壬戌，东南有星自河鼓距星西北急流，至浊没。

　　八月戊寅，诏郡县收民田租，毋巧计取赢，毋厚直折纳，转运司申严按劾。诏襄、樊将士战御宣力，以钱二百万犒师，趣上其立功姓名补转官资。

　　九月丙午，祈晴。辛酉，祀明堂，大赦。丙寅，明堂礼成，加上寿和圣福皇太后尊号册、宝，太师、判大宗正事、福王、荣王祀事与芮加食邑一千户。

　　冬十月甲申，子宪授检校太尉、武安军节度使，封益国公。己丑，吕文德进封崇国公，加食邑七百户。以汤汉为显文阁直学士、提举玉隆万寿宫兼象山书院山长。

　　十一月戊辰，少傅文德乞致仕，诏特授少师，进封卫国公，依所请致仕。十二月癸酉，文德卒，赠太傅，赐谥武忠。己卯，以范文虎为殿前副都指挥使。寿和圣福皇太后尊号册宝礼成，侄谢堂、侄孙光孙等二十八人各转一官，余姻推恩有差。甲申，以钱二百万命京湖帅臣给犒襄、郢等处水陆戍士。戊子，诏安南国王父陈日煚、国王陈威晃并加食邑一千户。大元兵筑南新城。

　　六年春正月壬寅，以李庭芝为京湖安抚制置使兼夔路策应使，印应雷两淮安抚制置使。己酉，以钱二百万赐夔路策应司备御赏给。庚戌，以高达为湖北安抚使、知鄂州，孙虎臣起复淮东安抚副使、知淮安州。辛酉，行《成天历》，丁卯，上制《字民》、《牧民》二训，以戒百官。戊辰，以江万里为福建安抚使。

　　二月辛未，检校少保、安德军节度使与莱加食邑五百户。丁亥，陈宜中经筵进讲《春秋》终篇，赐象简、金御仙花带、鞍马。丁酉，以吕文福为淮西安抚副使兼知庐州。己亥，朱禩孙权兵部尚书，仍四川安抚制置、总领夔路转运、知重庆府。

　　三月庚子朔，日有食之。癸丑，诏曰：「吏以廉称，自古有之，今绝不闻，岂不自章显而壅于上闻欤？其令侍从、卿监、郎官，各举廉吏，将显擢焉。」癸亥，诏：「赣、吉、南安境数被寇，虽有砦卒，寇出没无时，莫能相救。宜即要冲立四砦，砦屯兵百，使地势联络，御寇为便。从三郡择将官领之。」夏四月戊寅，以文天祥兼崇政殿说书。

　　五月辛丑，以吴革为沿江制置宣抚使。

　　六月庚午，诏《太极图说》、《西铭》、《易传序》、《春秋传序》，天下士子宜肄其文。戊寅，贾似道托疾退辞，疏十数上，上留益坚，礼异之，曰师相而不名。马廷鸾洎省、部、台谏、学馆、诸司，连章请留似道。庚辰，子宪薨。庚寅，诏以襄、郢水陆屯戍将士隆暑露处，出钱二百万，命京湖制司给赐。

　　秋七月，复开州。己亥，更铸印给之。

　　八月甲申，瑞安府乐清县嘉禾生，诏荐士增四名。壬辰，诏：郡县行推排法，虚加寡弱户田租，害民为甚。其令各路监司询访，亟除其弊。诏精择监司、守令，监司察郡守，郡守察县令，置籍考核，岁终第其治状来上。癸巳，以夏贵能举职事，进一秩。诏似道十日一朝。

　　九月庚戌，以黄万石为沿海制置使。壬子，台州大水。

　　冬十月丁丑，遣范文虎总统殿司、两淮诸军，往襄、樊会合备御，赐钱百五十万犒师。己卯，诏台州发义仓米四千石并发丰储仓米三万石，振遭水家。甲申，以陈宗礼、赵顺孙兼权参知政事，依旧同提举编修敕令、《经武要略》。闰十月己酉，安吉州水，免公田租四万四千八十石。戊午，诏殿、步、马诸军贫乏阵没孤遗者多，方此隆寒，其赐钱二十万、米万石振之。

　　十一月丁丑，嘉兴、华亭两县水，免公田租五万一千石，民田租四千八百一十石。庚辰，诏襄、郢屯戍将士隆寒可闵，其赐钱二百万犒师。己丑，都统张世杰领兵江防。乙未，诏陈宗礼进一秩，为资政殿学士，依所请守兼参知政事致仕。十二月戊戌，陈宗礼卒，赠七秩。己亥，诏唐全、张兴祖等赍蜡书入襄阳，往复甚艰，各补转三官，赐钱二千缗。大元兵筑万山城。

　　七年春正月乙丑，子昰授左卫上将军，进封建国公。诏汤汉、洪天锡赴阙。诏戒贪吏。辛未，绍兴府诸暨县湖田水，免租二千八百石有奇。

　　三月戊寅，发屯田租谷十万石，振和州、无为、镇巢、安庆诸州饥。辛巳，日晕，赤黄周匝。乙酉，平江府饥，发官仓米六万石。吉州饥，发和籴米十万石，皆减直振粜。丙戌，诏减内外百司吏额。戊子，发米一万石，往建德府济粜。诏临江军宣圣四十七代孙延之子孙，与放国子监试。

　　夏四月辛亥，免广东提举司盐箩银三万两。甲寅，礼部侍郎陈宜中再乞补外，以显文阁待制出知福州兼福建路安抚使。

　　五月乙酉，赐礼部进士张镇孙以下五百二人及第、出身。壬辰，发米二万石，诣衢州振粜。

　　六月癸巳，以钱百万、银五千两命知嘉定府昝万寿修城浚壕，缮甲兵，备御遏。以韩震带行御器械、知江安州兼潼川东路安抚副使，马堃带行御器械、知咸淳府、节制涪、万州。台臣劾朱善孙督纲运受赃四万五千，诏特贷死，配三千里，禁锢不赦。乙未，诏以蜀阃调度浩繁，赐钱二百万给用。丙申，诸暨县大雨、暴风、雷电，发米振遭水家。瑞州民及流徙者饥，乏食，发义仓米一万八千石，减直振粜。己亥，诏以陆九渊孙溥补上州文学。己酉，镇江府转输米十万石于五河新城积贮。癸丑，以隆暑，给钱二百万赐襄、郢屯戍将士。丙辰，抚州黄震言：「本州振荒劝分，前谷城县尉饶立积米二百万，靳不发廪，虽尝监贷，宜正遏籴之罪。」诏饶立削两秩、武冈军居住。洪天锡三辞召命，诏守臣勉谕赴阙。戊午，绍兴府饥，振粮万石。己未，两淮五河筑城具完，赐名安淮军。大元会兵围襄阳。

　　秋七月辛未，枢密院言吴信、周旺赍蜡书入襄城，往复效劳，诏各补官三转。丁丑，湖南转运司访求先儒张栻后人义伦以闻，诏补将仕郎。壬午，四川制置使朱禩孙言：「夏五以来，江水凡三泛溢，自嘉而渝，漂荡城壁，楼橹圮坏。又嘉定地震者再，被灾害为甚，乞赐黜罢，上答天谴。」诏不允。癸未，诏：城五河，淮东制置印应雷具有劳绩，进一秩，宣劳官属将士皆推恩。

　　八月壬辰朔，日有食之。甲午，以钱三百万，遣京湖制置李庭芝诣郢州调遣犒师。丁未，命沿江制置副使夏贵会合策应，以钱二百万随军给用。

　　九月乙亥，显文阁直学士汤汉、显文阁直学士洪天锡各五辞召命，诏并升华文阁学士，仍予祠禄。己丑，子生。

　　冬十月丙申，少傅、嗣秀王与泽薨，诏赠少师，追封临海郡王。癸丑，从政郎朱鉴孙进《群经要略》。己未，诏殿、步、马诸军贫乏阵没孤遗者，方此隆寒，其赐钱二十万、米万石振之。

　　十一月癸亥，诏民有以孝弟闻于乡者，守、令其具名上闻，将旌异劳赐焉。己已。诏汤汉官一转，端明殿学士，依所请致仕。十二月甲午，诏诸路监司循按刑狱，傔从扰民，御史台申严觉察。丙午，以钱三十万命四川制司下渠、洋、开州、宁西镇抚使张朝宝创司犒师。己亥，淮东统领兼知镇江府赵溍乞祠禄，不允。谢方叔特叙复元官职、惠国公致仕。辛亥，初置士籍。戊午，诏举廉能材堪县令者，侍从、台谏、给舍各举十人，卿监、郎官各举五人，制帅、监司各举六人，知州、军、监各举二人。

