<!-- { "loadSidebar": true } -->
　　冬十月辛酉，诏延州毋纳夏使。甲子，雨木冰。壬申，朝谒神御殿。丙子，知庆州李复圭擅兴兵败绩，诬裨将李信、刘甫、种咏以死，御史劾之，贬保静军节度副使。戊寅，陈升之以母忧去位。乙酉，诏罢诸场务内侍监当。

　　十一月戊子，振河北饥民徙京西者。己丑，官节行之士二十一人。壬辰，蠲陕西蕃部贷粮。癸卯，授布衣王存下班殿侍、三班差使、宣抚司指挥使。甲辰，夏人寇大顺城，都监燕达等击走之。庚戌，诏升朝官除南郊赦封赠父母外，不得以加恩转官。乙卯，以韩绛兼河东宣抚使。梓州路转运使韩璹等以能兴利除害，赐帛有差。十二月己未，诏立诸路更戍法，旧以他路兵杂戍者遣还。乙丑，立保甲法。丁卯，以韩绛、王安石并同中书门下平章事，王珪参知政事。赐布衣陈知彦进士出身，知县王辅同进士出身。庚午，夏人寇镇戎军三川砦，巡检赵普伏兵邀击，败之。丁丑，增广南摄官奉。戊寅，初行免役法。赐西蕃董毡诏并衣带、鞍马。庚辰，命王安石提举编修三司令式。壬午，辽遣萧遵道等来贺正旦。癸未，命宋敏求详定命官、使臣过犯。是岁，振河北、陕西旱饥，除民租。交阯入贡，广源、下溪州蛮来附。

　　四年春正月丁亥朔，不视朝。己丑，种谔袭夏兵于啰兀北，大败之，遂城啰兀。自是夏人日聚兵为报复计，言者以谔为稔边患不便。壬辰，王安石请鬻天下广惠仓田为三路及京东常平仓本，从之。乙未，渝州夷贼李光吉叛，巡检李宗闵等战死，命夔州路转运使孙构讨平之。诏详定大辟覆谳法。丁酉，朝谒太祖、太宗神御殿。庚子，幸集禧观，宴从臣，又幸大相国寺，御宣德门观灯。韩绛等言种谔领兵入西界，斩获甚众，诏遣使抚问。乙巳，停括牧地。丁未，立京东、河北贼盗重法。庚戌，罢永兴军买盐钞场。甲寅，定文德殿朔望视朝仪。

　　二月丁巳朔，罢诗赋及明经诸科，以经义、论、策试进士。置京东西、陕西、河东、河北路学官，使之教导。辛酉，诏治吏沮青苗法者。戊辰，诏振河北民乏食者。赙恤西界战死军人。庚午，于阗国来贡。壬申，进封高密郡王頵为嘉王。癸酉，诏审官院所定人赴中书，察堪任者引见。甲戌，赐讨渝州夷贼兵特支钱。丁丑，祷雨。诏增漳河等役兵。

　　三月丁亥，夏人陷抚宁堡。戊子，庆州广锐卒叛，寻讨平之。庚寅，诏给诸路学田，增教官员。辛卯，遣使察奉行新法不职者。癸卯，减河东、陕西路囚罪一等，徒以下释之。民缘军事科役者，蠲其租赋。丙午，种谔坐陷抚宁堡，责授汝州团练副使、潭州安置。丁未，韩绛坐兴师败衄罢，以本官知邓州。辛亥，录唐李氏后。

　　夏四月丙辰朔，恤刑。辛酉，辽遣萧广等来贺同天节。壬戌，遣环庆都钤辖幵赟以兵屯邠、泾、河中，以备西夏。癸亥，罢陕西交子法。癸酉，司马光权判西京留台。种谔再贬贺州别驾。甲戌，诏司农寺月进诸路所上雨雪状。丙子，遣使按视宿、亳等州灾伤，仍令修饬武备。壬午，定进士考转官。

　　五月甲午，右谏议大夫吕晦卒。壬寅，诏许富弼养疾西京。丙午，高丽国来贡。辛亥，诏宗室率府副率以上，遭父母丧及嫡孙承重，并解官行服。壬子，诏恩、冀等州灾伤，遣使振恤，蠲其税。

　　六月丁巳，河北饥民为盗者，减死刺配。庚申，群臣三上尊号曰绍天法古文武仁孝皇帝，不许。甲子，欧阳修以太子少师致仕。丙寅，虑囚。甲戌，富弼坐格青苗法，徙判汝州。

　　秋七月戊子，层檀国来贡。甲午，振恤两浙水灾。乙未，录死事将校崔达子遇为三班奉职。丁酉，监察御史里行刘挚罢监衡州盐仓，御史中丞杨绘贬知郑州。庚子，诏宗室不得祀祖宗神御。丁未，诏唐、邓给流民田。

　　八月癸丑朔，高丽来贡。遣官体量陕西差役新法及民间利害。甲寅，诏郡县保甲与贼斗死伤者，给钱有差。庚申，复《春秋三传》明经取士。癸酉，遣楚建中等贺辽主生辰、正旦。置洮河安抚司，命王韶主之。

　　九月丙戌，河决郓州。辛卯，大飨明堂，以英宗配。赦天下，内外官进秩有差。庚子，夏人入贡。癸卯，增选人奉。

　　冬十月壬子朔，罢差役法，使民出钱募役。立选人及任子出官试法。丙辰，置枢密院检详官。戊辰，立太学生内、外、上舍法。丙子，诏罪人配流，遇冬者至中春乃遣。

　　十一月壬午朔，诏凡赏功罚罪，事可惩劝者，月颁之天下。甲申，诏蠲逋租。丁亥，作中太一宫。壬寅，开洪泽河达于淮。十二月辛亥朔，诏增赐国子监钱四千缗。戊午，归夏俘。己未，安定郡王从式薨。甲子，封越国公世清为会稽郡王。丙寅，省诸路厢军。乙亥，崇义公柴咏致仕，子若讷袭封。丙子，辽遣耶律纪等来贺正旦。

　　五年春正月己丑，诏听降羌归国。己亥，诏太庙时飨，以宗室使相已上摄事。置京城逻卒，察谤议时政者收罪之。

　　二月壬子，龟兹来贡。以两浙水，赐谷十万石振之，仍募民兴水利。壬戌，诏罢陕西递运铜锡。癸亥，太白昼见。丙寅，以知郑州吕公弼为宣徽南院使、判秦州，龙图阁直学士蔡挺为枢密副使。

　　三月甲午，李日尊卒，子乾德嗣，遣使吊赠。戊戌，富弼以司空致仕，进封韩国公。立文武换官法。丙午，以内藏库钱置市易务。

　　夏四月庚戌朔，立殿前马步军春秋校试殿最法。乙卯，辽遣耶律适等来贺同天节。己未，括闲田。置弓箭手。辛未，塞北京决河。

　　五月辛巳，诏以古渭砦为通远军，命王韶兼知军。行教阅法。宗室非袒免亲者许应举。庚寅，以青唐大首领俞龙珂为西头供奉官，赐姓名包顺。壬辰，以赵尚宽等前守唐州辟田疏水有功，增秩以劝天下。丙午，太白昼见。行保马法。

　　六月壬子，曾公亮以太傅致仕。癸亥，诏以四场试进士。丙寅，作京城门铜鱼符。乙亥，置武学。

　　秋七月壬寅，初以文臣兼枢密都承旨。

　　闰月庚戌，遣中书检正官章惇察访荆湖北路。诏入内供奉官以下，已有养子，更养次子为内侍者斩。

　　八月甲申，太子少师致仕欧阳修薨。秦凤路沿边安抚王韶复武胜军。丁亥，诏求欧阳修所撰《五代史》。壬辰，以武胜军为镇洮军。癸巳，遣崔台符等贺辽主生辰、正旦。乙未，诏侍从及诸路监司各举有才行者一人。甲辰，王韶破木征于巩令城。颁方田均税法。

　　九月癸丑，许宗室试换文资。癸亥，始御便殿，旬校诸军武技。丙寅，少华山崩，诏压死者赐钱，贫者官为葬祭。淮南分东、西路。

　　冬十月戊戌，升镇洮军为熙州、镇洮军节度，置熙河路。减秦凤囚罪一等。

　　十一月癸丑，河州首领瞎药等来降，以为内殿崇班，赐姓名包约。丁卯，贬权监察御史里行张商英监荆南税。壬申，分陕西为永兴、秦凤路，仍置六路经略司。章惇开梅山，置安化县。十二月丙子，赦亡命荆湖溪洞者。丁丑，诏太原置弓箭手。戊寅，诏寺观奉圣祖及祖宗陵寝神御者免役钱。改温成庙为祠。壬午，陈升之为枢密使。癸未，雨土。乙未，筑熙州南、北关及诸堡砦。己亥，辽遣萧瑜等来贺正旦。

　　六年春正月辛亥，复僖祖为太庙始祖，以配感生帝。祧顺祖于夹室。

　　二月辛卯，夏人寇秦州，都巡检使刘惟吉败之。丙申，永昌陵上宫东门火。王韶复河州，获木征妻子。壬寅，以韩绛知大名府。

　　三月己酉，诏赠熙河死事将田琼礼宾使，录其子三人、孙一人。庚戌，亲策进士。置经局，命王安石提举。辛亥，试明经诸科。丙辰，以四月朔日当食，自丁巳避殿、减膳，降天下囚罪一等，流以下释之。己未，置诸路学官。壬戌，赐奏名进士、诸科及第出身五百九十六人。甲子，交州来贡。丁卯，宰相上表请复膳，不许。诏进士、诸科并试明法注官。戊辰，置刑狱检法官。庚午，封李日尊子乾德为交阯郡王。

　　夏四月甲戌朔，日食，不见。乙亥，御殿复膳。西南龙蕃诸夷来贡。置律学。丁丑，辽遣耶律宁等来贺同天节。甲午，定齐、徐等州保甲。戊戌，裁定在京吏禄。

　　五月癸卯朔，播州杨贵迁遣子光震来贡，以光震为三班奉职。戊申，祷雨。乙丑，诏京东路察士人有行义者以闻。遣中书检正官熊本措置泸夷。西京左藏库副使景思忠等攻烧遂州夷囤战殁，录其子昌符等七人，军士死者，赐其家钱帛有差。辛未，西南龙蕃来贡。

　　六月己亥，置军器监。

　　秋七月乙巳，诏京西、淮南、两浙、江西、荆湖等六路各置铸钱监。丙午，大食陀婆离来贡。己酉，祷雨。甲寅，录在京囚，死罪以下降一等，杖罪释之。丁巳，诏沿边吏杀熟户以邀赏者戮之。乙丑，分河北为东、西路。丙寅夜，西北有声如硙。

　　八月壬申朔，遣贾昌衡等贺辽主生辰、正旦。甲申，罢简州岁贡绵。甲午，赐熙河、泾原军士特支钱。戊戌，复比闾族党之法。

　　九月壬寅，置两浙和籴仓，立敛散法。戊申，诏兴水利。辛亥，策武举。戊午，岷州首领木令征以其城降，王韶入岷州。丙寅，太白犯斗。戊辰，诏祷雨，决狱。

　　冬十月辛未，章惇平懿、洽州蛮。辛巳，以复熙、河、洮、岷、叠、宕等州，御紫宸殿受群臣贺，解所服玉带赐安石。甲申，朝献景灵宫。丙戌，振两渐、江、淮饥。壬辰，行折二钱。丁酉，遣使瘗熙河战骨。

　　十一月癸丑，中太一宫成，减天下囚罪一等，流以下释之。乙卯，亲祀太一宫。丙寅，大雪，诏京畿收养老弱冻馁者。十二月戊子，诏决开封府囚。丙申，辽遣耶律洞等来贺正旦。

　　七年春正月辛亥，赏复岷、洮等州功，西京左藏库使桑湜等迁官有差。壬子，幸中太一宫宴从臣，又幸大相国寺，御宣德门观灯。乙卯，封皇子俊为永国公。甲子，熊本平泸夷。

　　二月辛未，于阗来贡。发常平米振河阳饥民。癸未，诏三司岁会天下财用出入之数以闻。乙丑，祷雨。辛卯，置客省、引进、四方馆、阁门使副等员。乙未，知河州景思立等与青宜结鬼章战于踏白城，败死。废辽州。

　　三月壬寅，木征、鬼章寇岷州，高遵裕遣包顺等击走之。虑囚，减死罪一等，杖以下释之。癸卯，以旱，避殿减膳。乙巳，白虹贯日。丙午，遣使分行诸路，募武士赴熙河。庚戌，诏熙河死事者家给钱有差。罢两浙增额预置绢。令诸路监司察留狱。癸丑，群臣表请复膳，不许。丙辰，辽遣林牙萧禧来言河东疆界，命太常少卿刘忱议之。己未，行方田法。甲子，遣使报聘于辽。乙丑，诏以灾异求直言。

