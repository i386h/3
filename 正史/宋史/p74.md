<!-- { "loadSidebar": true } -->
　　三月壬寅，出阁就外第。十三年九月，秀王殁于秀州。十四年正月庚辰，用廷臣议，听解官行服。十六年四月乙巳，免丧，还旧官。十七年六月戊午，改常德军节度使。二十四年，衢州盗起，秦桧遣殿前司将官辛立将千人捕之，不以闻。帝入侍言之，高宗大惊。明日，以问桧，桧谓不足烦圣虑，故不敢闻，俟朝夕盗平则奏矣。桧退，知为帝言，忌之。及桧疾笃，其家秘不以闻，谋以子熺代相，帝又密启高宗破其奸。三十年二月癸酉，立为皇子，更名玮。甲戌，诏下。丙子，制授宁国军节度使、开府仪同三司，进封建王。制出，中外大悦。四月，赐字元瑰。三十一年十月壬子，以明堂恩，改镇南军节度使。先是，金人犯边，高宗下诏亲征，而两淮失守，朝臣多陈退避之计，帝不胜其愤，请率师为前驱。直讲史浩以疾在告，闻之亟入，为帝言，太子不宜将兵，乃为草奏，因中宫以进，请卫从以共子职。高宗因亦欲帝遍识诸将，十二月，遂扈跸如金陵。三十二年五月甲子，立为皇太子，改名昚。初，高宗久有禅位之意，尝以谕帝，帝流涕固辞，会有边事不果。及归自金陵，陈康伯求去，高宗复以倦勤谕之。中书舍人唐文若闻而请对，言不宜急遽，故先下建储之诏，赐名烨。监察御史周必大密与康伯言，与唐昭宗名同音，不可。诏别拟进，乃定今名。既又命学士承旨洪遵为太子择字，遵拟四字以进，皆不称旨。

　　六月甲戌，御笔赐字元永。

　　乙亥，内降御札：「皇太子可即皇帝位。朕称太上皇帝，退处德寿宫；皇后称太上皇后。」丙子，遣中使召帝入禁中，面谕之，帝又推逊不受，即趋侧殿门，欲还东宫，高宗勉谕再三，乃止。于是高宗出御紫宸殿，辅臣奏事毕，高宗还宫。百官移班殿门外，拜诏毕，复入班殿庭。顷之，内侍掖帝至御榻前，侧立不坐，内侍扶掖至七八，乃略就坐。宰相率百僚称贺，帝遽兴。辅臣升殿固请，帝愀然曰：「君父之命，出于独断。然此大位，惧不克当。」班退，太上皇帝即驾之德寿宫，帝服袍履，步出祥曦殿门，冒雨掖辇以行，及宫门弗止。上皇麾谢再三，且令左右扶掖以还，顾曰：「吾付托得人，吾无憾矣。」左右皆呼万岁。是日，诏有司议太上皇帝、太上皇后尊号以闻，在内诸司日轮官吏应奉德寿宫，增置，朝德寿宫提点、干办等官，德寿宫宿卫依皇城及宫门法。戊寅，大赦。诏宰相率百官月两朝德寿宫。己卯，以即位告于天地、宗庙、社稷。庚辰，诏五日一朝德寿宫。以左武大夫龙大渊为枢密副都承旨，武翼郎曾觌带御器械。癸未，始御后殿。甲申，诏中外士庶陈时政阙失。丙戌，诏进宰执官二等。丁亥，诏以太上皇不许五日一朝，自今月四朝。复除名勒停人胡铨官、知饶州。己丑，诏有司月奉德寿宫缗钱十万。辛卯，诏罢四川市马。壬辰，诏百官日一人入对。癸巳，蝗。甲午，上太上皇帝尊号曰光尧寿圣太上皇帝，太上皇后曰寿圣太上皇后。乙未晦，金人屠原州。

　　秋七月戊戌，兴州中军统制吴挺复巩州。庚子，判建康府张浚入见。以雨水、飞蝗，令侍从、台谏条上民间利害。壬寅，诏戒饬诸郡守臣。癸卯，以张浚为少傅、江淮宣抚使，封魏国公。甲辰，以参知政事汪澈视师湖北、京西。遣刘珙等使金告即位。戊申，以四川宣抚使吴璘兼陕西河东路宣抚、招讨使。追复岳飞元官，以礼改葬。是夜，地震，大风拔木。己酉，有事于太庙、别庙。癸丑，马军司中军统制赵撙、忠义军统领皇甫倜复光州。甲寅，朝献景灵宫。诏淮南诸州存恤淮北来归之民，权免税役。丙辰，以少保、保康军节度使吴益为少傅，太尉、宁武军节度使吴盖为开府仪同三司。丁巳，罢李宝措置海道。戊午，恩平郡王璩入见。庚申，以御前军器所仍隶工部。辛酉，诏后省看详中外上书，有可采者以闻。壬戌，以黄祖舜兼权参知政事。罢诸路圣节进奉。诏李显忠军马听张浚节制。癸亥，增将士战伤死者推恩格。诏蠲四川积年逋负。

　　八月乙丑朔，四川马军统制高师中与金人战于摧沙，败死。丙寅，吴璘与金人战于德顺军。己巳，以翰林学士史浩为参知政事。戊寅，率群臣诣德寿宫，奉上太上皇帝、太上皇后尊号册宝。于亥，班宽恤事十八条。起居舍人洪迈、知阁门事张抡坐奉使辱命罢。甲申，吴璘败金人于北山。戊子，追复李光资政殿学土，赵鼎、范冲并还合得恩数。庚寅，以生日为会庆节。追册故妃郭氏为皇后。

　　九月甲午，以子愭为少保、永兴军节度使，进封邓王；恺为雄武军节度使、开府仪同三司，进封庆王；惇为镇洮军节度使、开府仪同三司，进封恭王。甲午，金人攻德顺军东山堡，中军将李庠战死。丁酉，诏开讲日召辅臣观讲。川、陕宣谕使虞允文以论边事不合罢。己亥，诏侍从、台谏举知四川利害可为都转运使者。庚子，以金人来索旧礼，诏宰执、侍从、台谏各陈应敌定论以闻。辛丑，诏吴璘审度措置，保全川蜀。乙巳，诏纂录勋臣名次。丙午，转补朱震、范冲子孙官。庚戌，谥皇后郭氏曰恭怀。辛亥，振淮东义兵及归正人。以总领四川财赋军马钱粮王之望为户部侍郎、川陕宣谕使，仍命将调兵同防守兴州川口。乙卯，诏虞允文赴吴璘军议事。辛酉，以吴璘为少师。

　　冬十月丙寅，诏朝臣举堪监司、郡守者，戊辰，以岳阳军节度使居广开府仪同三司，史浩兼权知枢密院事。己巳，叶义问罢。诏登闻鼓院毋沮抑进状。庚午，以恩平郡王璩为少保。诏会庆节权免上寿。戊寅，诏张浚、陈俊卿覆实诸将所陈功赏。改谥皇后郭氏曰安穆。壬午，官岳飞孙六人。甲申，契丹招讨萧鹧巴来奔。金人攻德顺城，吴璘击走之，复遣兵追袭，遂为所败。乙酉，升建州为建宁府。戊子，以资政殿学士张焘同知枢密院事。己丑，安南都护、南平王同李天祚、阇婆国王悉里地茶兰固野、占城国王邹时巴兰并加食邑实封。

　　十一月庚子，以萧鹧巴为忠州团练使。乙巳，金人攻水洛城。丙午，赐忠义军统制皇甫倜军帛五千匹、绵万两。戊申，诏改明年为隆兴元年。辛亥，免杨存中所献酒坊逋负钱四十万缗。甲寅，定内侍官额。辛酉，史浩免权知枢密院事。裁定文武臣宫观、岳庙员数。立措置京西营田司。十二月乙丑，诏宰臣复兼枢密使。金人攻陇城县，官军拒却之，丙寅，诏帅臣、监司具部内知州治行臧否以闻。诏弃德顺城，徙兵民于秦州以里屯住。丁卯，以陈康伯兼枢密使。令江、淮宣抚司增招武勇效用军。戊辰，诏侍从、台谏集议当今弊事，仍命尽率其属，使极言无隐。辛未，刘珙、张说还自盱眙。戊寅，蠲四川登极赦前带白契税钱。丙戌，诏观察使已上各举所知三人，三省、枢密院详议立格以闻。庚寅，罢建康、镇江营田官兵。辛卯，广西贼王宣破藤州，守臣廖颙弃城遁。是岁，诸路断大辟四十一人。

　　隆兴元年春正月壬辰朔，群臣朝于文德殿。帝朝德寿宫。立武臣荐举格。甲午，四川宣抚司奉诏班师。庚子，以史浩为尚书右仆射、同中书门下平章事兼枢密使，张浚进枢密使、都督江淮东西路军马。丙午，诛殿前司后军谋变者。戊申，诏礼部贡院试额增一百人。丁巳，诏吴璘军进退可从便宜。璘已弃德顺，道为金人所邀，将士死者数万计。

　　二月壬戌朔，用史浩策，以布衣李信为兵部员外郎，赍蜡书间道往中原，招豪杰之据有州郡者，许以封王世袭。安庆军节度使士篯乞减奉赐之半，以助军用。自是，诸宗室有请，悉从之。戊辰，宰执陈康伯等乞再减奉，止存旧格之半，许之。己卯，振两淮流民及山东归正忠义军。癸未，黄祖舜罢。庚寅，逐秦桧党人，仍禁辄至行在。

　　三月壬辰朔，金左副元帅纥石烈志宁以书取侵地。癸巳，以张焘为参知政事，御史中丞辛次膺同知枢密院事，叶义问落端明殿学士、饶州居住。丙申，雨雹。丁酉，诏户部置局，议节浮费。己亥，杨存中等乞减半奉如宰执例，许之。庚子，以龙大渊知阁门事，曾觌同知阁门事。壬寅，陈康伯上钦宗陵名曰永献。乙巳，诏求遗逸。丁未，诏修《太上皇帝圣政》。罢龙大渊，别与差遣。曾觌复带御器械。召张浚。己酉，张焘罢。立选人减举主法。甲寅，复龙大渊知閤门事。曾觌同阁门事，给事中、中书舍人留黄不行。乙卯，诏饬郡县吏。庚申，以久雨，命有司振灾伤，察刑禁。

　　夏四月乙丑，定选人改官岁额。戊辰，张浚入见，议出师渡淮，三省、枢密院不预闻。壬申，赐礼部进士木待问以下五百三十八人及第、出身。乙亥，王之望罢。壬午，诏户部、台谏议节浮费。癸未，诏以白金二十五万两给江、淮都督府军费。戊子，张浚命邵宏渊帅师次盱眙。己丑，又命李显忠帅师次定远。是月，金人拔环州，守臣强霓及其弟震死之。

　　五月壬辰，申严铺翠销金及神祠僭拟之禁。丁酉，李显忠复灵壁县。邵宏渊次虹县，金人拒之。戊戌，显忠东趋虹县。庚子，复虹县，金知泗州蒲察徒穆及同知泗州大周仁降。辛丑，命左右史日更立前殿。壬寅，张浚渡江视师。癸卯，金右翼军都统萧琦降于李显忠。甲辰，显忠及宏渊败金人于宿州。乙己，史浩罢。追复司马康右谏议大夫。丙午，复宿州，戮金兵数千人。建康前军统领官王珙巷战，死之。丁未，以辛次膺为参知政事，翰林学士承旨洪遵同知枢密院事。督诸路开营田。辛亥，诣德寿宫贺天申节。金纥石烈志宁自睢阳引兵至宿州，李显忠击却之。壬子，钦宗大祥，帝服衰服诣几筵，易祥服行祥祭礼。显忠与金人战于宿州，邵宏渊不援，显忠失利。是夜，建康中军统制周宏及邵宏渊之子世雄、殿前司统制官左士渊逃归。癸丑，进李显忠开府仪同三司、淮南京畿京东河北招讨使，邵宏渊检校少保、宁远军节度使、招讨副使。金人攻宿州城，显忠大败之。殿前司统制官张训通等七人、统领官十二人，以二将不叶而遁。甲寅，李显忠、邵宏渊军大溃于符离。乙卯，下诏亲征。丙辰，召汪澈。以张浚兼都督荆、襄军马。李显忠、邵宏渊至濠州。张浚以刘宝为镇江诸军都统制。丁巳，以蒲察徒穆、大周仁、萧琦并为节度使，徒穆大同军、周仁彰国军、琦威塞军。遣御前忠勇军赴都督府。是月，成都地震三。

