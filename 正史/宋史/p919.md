<!-- { "loadSidebar": true } -->
　　靖康元年，进吏部侍郎，为钦宗言：「柄臣不和，论议多驳，诏令轻改，失于事几。金人交兵半岁，而至今不解者，以和战之说未一故也。裁抑滥赏，如白黑易分，而数月之间，三变其议，以私心不除，各蔽其党故也。今日一人言之，以为是而行；明日一人言之，以为非而止。或圣断隃度而不暇畴咨，或大臣偏见而遂形播告，所以动未必善，处未必宜，乃辄为之反汗，其势不得不尔也。」

　　时金兵至河北，振请纠诸道兵掎角击之，曰：「彼猖獗如此，陛下尚欲守和议，而不使之少有惩艾乎？」上嗟味其言，而牵于外廷，不能用。拜开封尹。故时，大辟有情可矜，多奏取原贷；崇宁以来，议者谓辇毂先弹压，率便文杀之。振请复旧制。诏捕亡命卒，得数千人，振请以隶步军而除其罪。步军司欲论如法，振曰：「方多事之际，而一日杀数千人，必大骇观听。」乃尽释之。改刑部侍郎。

　　金骑在郊，邀车驾出城，振为何栗言：「宜思所以折之之策。」栗不从。未几，及于难，年五十七。金人去，从子庭访得其首归葬之。初，王黼使其客沈积中图燕，振戒以后祸，积中惧而言不可。既而振乃用是死，闻者痛之。

　　初，宣和崇道家之说，振侍坐东宫，从容言：「孔子以《鸱鸮》之诗为知道，其词不过曰'迨天之未阴雨，绸缪牖户'而已。老子亦云：'为之于未有，治之于未乱。'今不固根本于无事之时，而事目前区区，非二圣人意。」他日，太子为徽宗道之。徽宗寤，颇欲去健羡，疏左右近习，而宦寺杨戬辈方大兴宫室，惧不得肆，因谗家令杨冯，以为将辅太子幸非常。徽宗震怒，执冯诛之，而太子之言亦废。振尹京时，两宫方困于惎间，振极意弥缝，治龙德梁忻狱，宽其罪，不使有纤介可指。

　　高宗即位，进秩七等，仍官其子及亲属三人，又赠端明殿学士。端平初，曾孙东请谥，赐谥刚愍。同时死者礼部侍郎陈知质，失其传；给事中安扶，附见父《安焘传》。

　　刘延庆，保安军人。世为将家，雄豪有勇，数从西伐，立战功，积官至相州观察使、龙神卫都指挥使、鄜延路总管。迁泰宁军节度观察留后，改承宣使。破夏人成德军，擒其酋赏屈，降王子益麻党征。拜保信军节度使、马军副都指挥使。从童贯平方腊，节度河阳三城。又从北伐，以宣抚都统制督兵十万，渡白沟。

　　延庆行军无纪律，郭药师扣马谏曰：「今大军拔队行而不设备，若敌人置伏邀击，首尾不相应，则望尘决溃矣。」不听。至良乡，辽将萧干帅众来，延庆与战，败绩，遂闭垒不出。药师曰：「干兵不过万人，今悉力拒伐，燕山必虚，愿得奇兵五千，倍道袭取，令公之子三将军简师为后继。」延庆许之，遣大将高世宣与药师先行，即入燕城，干举精甲三千巷战。三将军者，光世也。

　　渝约不至，药师失援败走，世宣死之。延庆营于卢沟南，干分兵断饷道，擒护粮将王渊，得汉军二人，蔽其目，留帐中，夜半伪相语曰：「闻汉军十万压吾境，吾师三倍，敌之有余。当分左右翼，以精兵冲其中，左右翼为应，歼之无遗。」阴逸其一人归报。明旦，延庆见火起，以为敌至，烧营而奔，相蹂践死者百余里。自熙、丰以来，所储军实殆尽。退保雄州，燕人作赋及歌诮之。朝议延庆丧师，不可不行法，坐贬率府率，安置筠州。契丹知中国不能用兵，由是轻宋。

　　未几，复为镇海军节度使。靖康之难，延庆分部守京城，城陷，引秦兵万人夺开远门以出，至龟儿寺，为追骑所杀。光世自有传。

　　论曰：靖康之变、执礼、振不忍都人涂炭，拒强敌无厌之欲，亲逢其凶。熙靖、世勣不肯以一身事二姓，悲不食以终。灌、延庆战败而没。此数人者，其所遭不同，至于死国难则一而已。云之死，虽其有以取之，殆亦天未欲绝宋祀也；不然，是行也，康王其危哉！ 
　
　



　
                   
列传第一百一十七
　
　　○李纲上

　　李纲，字伯纪，邵武人也，自其祖始居无锡。父夔，终龙图阁待制。纲登政和二年进士第，积官至监察御史兼权殿中侍御史，以言事忤权贵，改比部员外郎，迁起居郎。

　　宣和元年，京师大水，纲上疏言阴气太盛，当以盗贼外患为忧。朝廷恶其言，谪监南剑州沙县税务。

　　七年，为太常少卿。时金人渝盟，边报狎至，朝廷议避敌之计，诏起师勤王，命皇太子为开封牧，令侍从各具所见以闻。纲上御戎五策，且语所善给事中吴敏曰：「建牧之议，岂非欲委以留守之任乎？巨敌猖獗如此，非传以位号，不足以招徕天下豪杰。东宫恭俭之德闻于天下，以守宗社可也。公以献纳论思为职，曷不为上极言之。」敏曰：「监国可乎？」纲曰：「肃宗灵武之事，不建号不足以复邦，而建号之议不出于明皇，后世惜之。主上聪明仁恕，公言万一能行，将见金人悔祸，宗社底宁，天下受其赐。」翌日，敏请对，具道所以，因言李纲之论，盖与臣同。有旨召纲入议，纲刺臂血上疏云：「皇太子监国，典礼之常也。今大敌入攻，安危存亡在呼吸间，犹守常礼可乎？名分不正而当大权，何以号召天下，期成功于万一哉？若假皇太子以位号，使为陛下守宗社，收将士心，以死捍敌，天下可保。」疏上，内禅之议乃决。

　　钦宗即位，纲上封事，谓：「方今中国势弱，君子道消，法度纪纲，荡然无统。陛下履位之初，当上应天心，下顺人欲。攘除外患，使中国之势尊；诛锄内奸，使君子之道长，以副道君皇帝付托之意。」召对延和殿，上迎谓纲曰：「朕顷在东宫，见卿论水灾疏，今尚能诵之。」李邺使金议割地，纲奏：「祖宗疆土，当以死守，不可以尺寸与人。」钦宗嘉纳，除兵部侍郎。

　　靖康元年，以吴敏为行营副使，纲为参谋官。金将斡离不兵渡河，徽宗东幸，宰执议请上暂避敌锋。纲曰：「道君皇帝挈宗社以授陛下，委而去之可乎？」上默然。太宰白时中谓都城不可守，纲曰：「天下城池，岂有如都城者，且宗庙社稷、百官万民所在，舍此欲何之？」上顾宰执曰：「策将安出？」纲进曰：「今日之计，当整饬军马，固结民心，相与坚守，以待勤王之师。」上问谁可将者，纲曰：「朝廷以高爵厚禄崇养大臣，盖将用之于有事之日。白时中、李邦彦等虽未必知兵，然籍其位号，抚将士以抗敌锋，乃其职也。」时中忿曰：「李纲莫能将兵出战否？」纲曰：「陛下不以臣庸懦，傥使治兵，愿以死报。」乃以纲为尚书右丞。

　　宰执犹守避敌之议。有旨以纲为东京留守，纲为上力陈所以不可去之意，且言：「明皇闻潼关失守，即时幸蜀，宗庙朝廷毁于贼手，范祖禹以为其失在于不能坚守以待援。今四方之兵不日云集，陛下奈何轻举以蹈明皇之覆辙乎？」上意颇悟。会内侍奏中宫已行，上色变，仓卒降御榻曰：「朕不能留矣。」纲泣拜，以死邀之。上顾纲曰：「朕今为卿留。治兵御敌之事，专责之卿，勿令有疏虞。」纲皇恐受命。未几，复决意南狩，纲趋朝，则禁卫擐甲，乘舆已驾矣。纲急呼禁卫曰：「尔等愿守宗社乎，愿从幸乎？」皆曰：「愿死守。」纲入见曰：「陛下已许臣留，复戒行何也？今六军父母妻子皆在都城，愿以死守，万一中道散归，陛下孰与为卫？敌兵已逼，知乘舆未远，以健马疾追，何以御之？」上感悟，遂命辍行。纲传旨语左右曰：「敢复有言去者斩！」禁卫皆拜伏呼万岁，六军闻之，无不感泣流涕。

　　命纲为亲征行营使，以便宜从事。纲治守战之具，不数日而毕。敌兵攻城，纲身督战，募壮士缒城而下，斩酋长十余人，杀其众数千人。金人知有备，又闻上已内禅，乃退。求遣大臣至军中议和，纲请行。上遣李棁，纲曰：「安危在此一举，臣恐李棁怯懦而误国事也。」上不听，竟使棁往。金人须金币以千万计，求割太原、中山、河间地，以亲王、宰相为质。棁受事，自不措一辞，还报。纲谓：「所需金币，竭天下且不足，况都城乎？三镇，国之屏蔽，割之何以立国？至于遣质，即宰相当往，亲王不当往。若遣辩士姑与之议所以可不可者，宿留数日，大兵四集，彼孤军深入，虽不得所欲，亦将速归。此时而与之盟，则不敢轻中国，而和可久也。」宰执议不合，纲不能夺，求去。上慰谕曰：「卿第出治兵，此事当徐议之。」纲退，则誓书已行，所求皆与之，以皇弟康王、少宰张邦昌为质。

　　时朝廷日输金币，而金人需求不已，日肆暑掠。四方勤王之师渐有至者，种师道、姚平仲亦以泾原、秦凤兵至。纲奏言：「金人贪婪无厌，凶悖已甚，其势非用师不可。且敌兵号六万，而吾勤王之师集城下者已二十余万；彼以孤军入重地，犹虎豹自投槛阱中，当以计取之，不必与角一旦之力。若扼河津，绝饷道，分兵复畿北诸邑，而以重兵临敌营，坚壁勿战，如周亚夫所以困七国者。俟其食尽力疲，然后以一檄取誓书，复三镇，纵其北归，半渡而击之；此必胜之计也。」上深以为然，约日举事。

　　姚平仲勇而寡谋，急于要功，先期率步骑万人，夜斫敌营，欲生擒干离不及取康王以归。夜半，中使传旨论纲曰：「姚平仲已举事，卿速援之。」纲率诸将旦出封丘门，与金人战幕天坡，以神臂弓射金人，却之。平仲竟以袭敌营不克，惧诛亡去。金使来，宰相李邦彦语之曰：「用兵乃李纲、姚平仲，非朝廷意。」遂罢纲，以蔡懋代之。太学生陈东等诣阙上书，明纲无罪。军民不期而集者数十万，呼声动地，恚不得报，至杀伤内侍。帝亟召纲，纲入见，泣拜请死。帝亦泣，命纲复为尚书右丞，充京城四壁守御使。

　　始，金人犯城者，蔡懋禁不得辄施矢石，将士积愤，至是，纲下令能杀敌者厚赏，众无不奋跃。金人惧，稍稍引却，且得割三镇诏及亲王为质，乃退师。除纲知枢密院事。纲奏请如澶渊故事，遣兵护送，且戒诸将，可击则击之。乃以兵十万分道并进，将士受命，踊跃以行。先是，金帅粘罕围太原，守将折可求、刘光世军皆败；平阳府义兵亦叛，导金人入南北关，取隆德府，至是，遂攻高平。宰相咎纲尽遣城下兵追敌，恐仓卒无措，急征诸将还。诸将已追及金人于刑、赵间，遽得还师之命，无不扼腕。比纲力争，复追，而将士解体矣。

