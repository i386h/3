<!-- { "loadSidebar": true } -->
　　十一月丁丑，诏近臣各举才行可任使者一人。戊寅，诏求直言。丙戌，诏二府各举所知。丁亥，令考课院详定诸州所上县令治状。戊子，分命宰臣祈雪。置马监于河东交城县。庚寅，诏近臣以举官不当，经三劾者，中书别奏取旨。乙未，诏令内外文武官各举有材德行能者。十二月丙辰，西南龙蕃来贡。辛酉，以来岁日食正旦，自乙丑避殿、减膳、罢朝贺。壬戌，诏起居日增转对官二人。丙寅，诏州县吏并缘为奸，致狱多瘐死，岁终会死者多寡，以制其罪。著为令。己巳，辽遣萧杰等来贺正旦。

　　熙宁元年春正月甲戌朔，日有食之。诏改元。丁丑，以旱，减天下囚罪一等，杖以下释之。壬午，令州县掩暴骸。丁亥，命宰臣曾公亮等极言阙失。庚寅，御殿复膳。壬辰，幸寺观祈雨。丙申，赵概罢知徐州，三司使唐介参知政事。丁酉，诏修《英宗实录》。壬寅，增太学生百人。

　　二月辛亥，令诸路每季上雨雪。乙卯，孔若蒙袭封衍圣公。壬戌，贷河东饥民粟。

　　三月庚辰，夏主谅诈卒，遣使来告哀。丙戌，诏恤刑。戊子，作太皇太后庆寿宫、皇太后宝慈宫。丁酉，简州木连理，潭州雨毛。

　　夏四月乙巳，诏翰林学士王安石越次入对。戊申，命宰臣祷雨。以枢密直学士李参为尚书右丞、判西京留守司御史台。辛亥，同天节，群臣及辽使初上寿于紫宸殿。

　　五月甲戌，募饥民补厢军。庚辰，诏两制及国子监举诸王宫学官。戊戌，废庆成军。

　　六月癸卯，录唐魏征、狄仁杰后。丁未，占城来贡。辛亥，诏诸路兴水利。乙亥，河决枣强县。丙寅，命司马光、滕甫裁定国用。

　　秋七月癸酉，诏谋杀已伤，案问欲举自首者，从谋杀减二等。乙亥，名秦州新筑大甘谷口砦曰甘谷城。丁丑，诏诸路帅臣、监司及两制、知杂御史已上，各举武勇谋略三班使臣二名。赐布衣王安国进士及第。己卯，群臣三表请上奉元宪道文武仁孝之号，不许。陈升之知枢密院事。给濮州雷泽县尧陵守户。壬午，以恩、冀州河决，赐水死家缗钱及下户粟。甲申，京师地震。乙酉，又震，大雨。辛卯，以河朔地大震，命沿边安抚司及雄州刺史候辽人动息以闻。赐压死者缗钱。京师地再震。壬辰，遣御史中丞滕甫、知制诰吴充安抚河北。癸巳，疏深州溢水。甲午，减河北路囚罪一等。丁酉，赐河北安抚司空名诰敕，募民入粟。己亥，回鹘来贡。

　　八月壬寅，诏京东、西路存恤河北流民。京师地震。甲辰，又震。乙卯，赐河东及鄜延路转运司空名诰敕，募民入粟实边。甲子，诏中书门下，考属近行尊者一人，王之。丙寅，罢宗谔平章事。丁卯，遣张宗益等贺辽主生辰、正旦。

　　九月辛未，太祖曾孙舒国公从式进封安定郡王。丁亥，减后妃臣僚荐奏推恩。戊子，莫州地震，有声如雷。丁酉，诏三司裁定宗室月料，嫁娶、生日、郊礼给赐。

　　冬十月辛丑，给天下系囚衣食薪炭。乙卯，出奉宸库珠，付河北买马。戊辰，禁销金服饰。十一月癸酉，太白昼见。癸未，命宰臣祷雪。丙戌，朝飨太庙，遂斋于郊宫。废青城后苑。丁亥，祀天地于圜丘，大赦，群臣进秩有差。乙未，京师及莫州地震。

　　十二月己亥朔，命宰臣祷雪。癸卯，瀛州地大震。庚戌，赐夏国主秉常诏，许纳塞门、安远二砦归其绥州。辛亥，录唐段秀实后。癸丑，祷雪于郊庙、社稷。庚申，以判汝州富弼为集禧观使，诏乘驿赴阙。壬戌，雪。甲子，辽遣耶律公质等来贺正旦。

　　二年春正月甲午，奉安英宗神御于景灵宫英德殿。

　　二月己亥，以富弼同中书门下平章事。庚子，以王安石参知政事。命翰林学士吕公著修《英宗实录》。乙巳，帝以灾变避正殿，减膳彻乐。甲子，陈升之、王安石创置三司条例，议行新法。

　　三月乙酉，诏漕运、盐铁等官各具财用利害以闻。丙戌，命宰臣祷雨。戊子，秉常上誓表，纳塞门、安远二砦，乞绥州，诏许之。乙未，以旱虑囚。

　　四月丁酉朔，群臣再上尊号，不许。戊戌，省内外土木工。壬寅，辽遣耶律昌等来贺同天节。丁未，唐介薨，临其丧。戊申，宰臣富弼、曾公亮以旱上表待罪，诏不允。癸丑，命曾公亮为西京奏安仁宗、英宗御容礼仪使。丁巳，遣使诸路，察农田水利赋役。戊午，外任大使臣年七十以上，令监司体量，直除致仕者，更不与子孙推恩。甲子，御殿复膳。免河北归业流民夏税。

　　五月辛未，宴紫宸殿，初用乐。己卯，赐河北役兵特支钱。癸未，翰林学士郑獬罢知杭州，宣徽北院使王拱辰罢判应天府，知制诰钱公辅罢知江宁府。丁亥，奉安仁宗、英宗御容于会圣宫及应天院。甲午，减西京囚罪一等。台州民延赞等九人，年各百岁以上，并授本州助教。

　　六月丁巳，右谏议大夫、御史中丞吕诲以论王安石，罢知邓州。以翰林学士吕公著为御史中丞。命龙图阁直学士张掞兼编排录用勋臣子孙。壬戌，太白昼见。

　　秋七月乙丑朔，日当食，云阴不见。庚午，诏御史中丞举推直官及可兼权御史者。甲戌，东平郡王允弼薨。辛巳，立淮、浙、江、湖六路均输法。壬午，振恤被水州军，仍蠲竹木税及酒课。癸未，诏自今文臣换右职者，须实有谋勇，曾著绩效，即得取旨。甲申，日下有五色云。己丑，韩琦上《仁宗实录》，曾公亮上《英宗实录》。

　　八月癸卯，侍御史刘琦贬监处州盐酒务，御史里行钱顗贬监衢州盐税，亦以论安石故。乙巳，殿中侍御史孙昌龄以论新法，贬通判蕲州。丙午，同修起居注范纯仁以言事多忤安石，罢同知谏院。戊申，河徙东行。夏国请从旧蕃仪，诏许之。己酉，范纯仁知河中府。甲寅，朝神御殿。辛酉，以秘书省著作佐郎程颢、王子韶并为太子中允、权监察御史里行。壬戌，待御史知杂事刘述、同判刑部丁讽坐受刑名敕不即下，述贬知江州，讽贬通判复州。审刑院详议官王师元坐言许遵所议刑名不当，贬监安州税。

　　九月甲子朔，交州来贡。乙丑，以古勿峒效顺首领侬智会为右千牛卫大将军。丁卯，立常平给敛法。戊辰，出内库缗钱百万籴河北常平粟。丁丑，遣孙固等贺辽主生辰、正旦。辛卯，废奉慈庙。壬辰，以秘书省著作佐郎吕惠卿为太子中允、崇政殿说书。

　　冬十月丙申，富弼罢为武宁军节度使、判亳州。曾公亮、陈升之并同中书门下平章事。城绥州，命郭逵选将置守具。逵遣赵禼交夏人所纳安远、塞门二砦，就定地界。夏人渝初盟，禼请城绥州，不以易二砦，因改名绥德城。戊戌，以蕃官礼宾使折继世为忠州刺史，左监门卫将军嵬名山为供备库使，仍赐姓名赵怀顺。丙辰，诏御史请对，并许直由阁门上殿。戊午，宗谔复平章事。己未，夏人来谢封册。辛酉，录杨承信曾孙立、田重进曾孙章为三班借职。十一月乙丑，命韩绛制置三司条例。甲戌，诏祖宗之后世袭补外官，非袒免亲罢赐名授官。丙子，罢诸路提刑武臣。颁《农田水利约束》。壬午，御迩英阁听讲。赐汴口役兵钱。己丑，减天下囚罪一等，徒以下释之。

　　闰月庚子，浚御河。壬子，置交子务。是月，差官提举诸路常平广惠仓，兼管勾农田水利差役事。

　　十二月癸亥朔，复减后妃公主及臣僚推恩。癸酉，增失入死罪法。丙戌，增三京留司御史台、国子监及宫观官，以处卿监、监司、知州之老者。戊子，辽遣萧惟禧来贺正旦。是岁，交州来贡。 
　
　



　
                   
本纪第十五
　
　　○神宗二

　　三年春正月癸丑，录唐李氏、周柴氏后。乙卯，诏诸路散青苗钱禁抑配。戊午，判尚书省张方平罢知陈州。

　　二月壬申，以翰林学士司马光为枢密副使，凡九辞，诏收还敕诰。甲戌，以河州刺史瞎欺丁木征为金紫光禄大夫、检校刑部尚书。乙酉，韩琦罢河北安抚使，为大名府路安抚使。

　　三月丙申，孙觉、吕公著、张戬、程颢、李常上疏极言新法，不听。己亥，始策进士，罢诗、赋、论三题。戊申，李常言青苗敛散不实，有旨具析，翰林学士兼知通进、银台司范镇封还诏书，以为不当，坐罢职，守本官。壬子，赐礼部奏名进士、明经及第八百二十九人。乙卯，诏诸路毋有留狱。丙辰，立试刑法及详刑官。右正言孙觉以奉诏反覆，贬知广德军。

　　夏四月癸亥，幸金明池观水嬉，宴射琼林苑。丙寅，辽遣耶律宽来贺同天节。丁卯，给两浙转运司度僧牒，募民入粟。戊辰，御史中丞吕公著贬知颍州。己卯，赵抃罢知杭州，以韩绛参知政事。监察御史里行程颢罢为京西路同提点刑狱。壬午，右正言李常贬通判滑州，监察御史里行张戬贬知公安县，王子韶贬知上元县。癸未，侍御史知杂事陈襄罢为同修起居注，程颢签书镇宁军节度判官公事，前秀州军事判官李定为太子中允、监察御史里行。

　　五月癸巳，诏并边州郡毋给青苗钱。太白昼见。壬寅，诏令司马光详定转对封事。甲辰，诏罢制置三司条例归中书。辛亥，赐进士苏丕号安退处士。壬子，罢入阁仪。丁巳，诏以审官院为东院，别置西院。

　　六月癸酉，日有五色云。丁丑，封宗室秦、鲁、蔡、魏、燕、陈、越七王后为公。戊寅，诏修武成王庙。丙戌，知谏院胡宗愈贬通判真州。

　　秋七月辛卯，欧阳修徙知蔡州。壬辰，吕公弼罢枢密使，以知太原府冯京为枢密副使。罢潞州交子务。戊戌，雨雹。癸丑，详定宗室袭封制度。甲寅，置三班院主簿。

　　八月戊午，罢看详银台司文字所。丙寅，以旱虑囚，死罪以下递减一等，杖、笞者释之。以卫州旱，令转运司振恤，仍蠲租赋。戊寅，诏川陕、福建、广南七路官令转运司立格就注，具为令。遣张景宪等贺辽主生辰、正旦。己卯，夏人犯大顺城，知庆州李复圭以方略授环庆路钤辖李信、庆州东路都巡检刘甫、监押种咏出战，兵少取败。复圭诬信等违其节制，斩信及刘甫，种咏死于狱。是月，庆州巡检姚兕败夏人于荔原堡。钤辖郭庆、都监高敏死之。九月戊子朔，中书置检正官。乙未，韩绛罢为陕西宣抚使。己亥，始试法官。庚子，曾公亮罢为司空兼侍中、河阳三城节度使。辛丑，以冯京参知政事，翰林学士吴充为枢密副使。乙巳，亲策贤良方正及武举。壬子，太白昼见。癸丑，作东、西府以居执政。司马光罢知永兴军。诏环庆阵亡义勇余丁当刺者，悉免之。

