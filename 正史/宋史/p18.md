<!-- { "loadSidebar": true } -->
　　三月丁酉，李继迁陷灵州，知州裴济死之。庚戌，比部员外郎洪湛削籍流儋州，工部尚书赵昌言责授安远军司马，知杂御史范正辞滁州团练副使。己未，御试礼部举人。

　　夏四月壬申，诏陕西民輓送缘边刍粮者，赐租之半。壬午，命三司岁较户口。丙戌，赐深、霸九州民租有差。癸巳，复雄州榷场。

　　五月庚子，减河北冗官。壬寅，知荣州褚德臻坐盗取官银，弃市。癸卯，置宪州。代州进士李光辅善击剑，诣阙。帝曰：「若奖用之，民悉好剑矣。」遣还。甲辰，诏申明内侍养一子制。乙巳，蠲天下逋负。丙午，以王显为河阳三城节度使。

　　六月癸酉，继迁围麟州，曹璨请济师，诏发并、代、石、隰州兵援之。乙亥，以侍卫马军都虞候王超为定州路驻泊行营都部署。己卯，以宣徽南院使、知枢密院事周莹为永清军节度使。己酉，诏益兵八千分屯环庆、泾原。知麟州卫居实言继迁以众二万来攻城，兵出击走之，杀伤过半。是月，都城大雨，坏庐舍，民有压死者，振恤其家。

　　秋七月甲午朔，日有食之。戊戌，幸启圣院、太平兴国寺、上清宫致祷，雨霁，遂幸龙卫营视所坏垣室，劳赐有差。乙巳，召终南隐士种放。疏丁冈河。癸丑，诏许高州蛮田彦伊子承宝等入朝，赐器帛、冠带。乙卯，募河北丁壮。壬戌，契丹大林砦使王昭敏等来降。戎人寇洪德砦，守将击走之。癸亥，增川峡官奉钱。

　　八月，群臣三表上尊号，不允。丙子，沙州曹宗寿遣使入贡，以宗寿为归义军节度使。乙酉，石、隰部署言河西蕃族拽浪南山等四百人来归。

　　九月戊申，种放对于便殿，授左司谏、直昭文馆。乙卯，赐种放第宅。

　　冬十月己巳，遣使赍药赐镇戎军将士。戊寅，诏河西戎人归顺者，给内地闲田处之。又诏诸州长吏与佐职官同录问大辟罪人。辛巳，泾原部署系内属蕃族数叛者九十一人，请诛之，诏释其罪。丁亥，平章事向敏中罢为户部侍郎，右仆射张齐贤为太常卿。庚寅，修丰州城。

　　十一月壬辰，诏麟州给复一年。甲午，六谷首领潘罗支等贡马，第给其直。辛丑，享太庙。壬寅，祀天地于圜丘，大赦。丁未，白州民黄受百余岁，赐粟帛。己酉，封子玄祐为信国公。庚戌，吕蒙正加司空，李沆加右仆射，楚王元佐为右羽林军上将军，雍王元份守太傅，兖王元杰守太保，曹国公元俨同平章事。十二月壬午，赐京城百岁老人祝道岩爵一级。癸未，迁麟州内属人于楼烦。是岁，河北、郑、曹、滑州饥，振之。 
　
　



　
                   
本纪第七
　
　　○真宗二

　　六年春二月戊寅，幸飞山雄武营，观发机石、连弩，遂宴射潜龙园。己卯，以京东西、淮南水灾，遣使振恤贫民，平决狱讼。幸北宅视德润疾。庚辰，以西凉府六谷首领潘罗支为朔方军节度、灵州西面都巡检使。甲申，封贤懿长公主为郑国长公主。蕃部叶市族啰埋等内附。己丑，德润卒。庚寅，屯田员外郎盛梁坐受赇枉法，流崖州。

　　三月辛卯朔，钦州言交州八州使黄庆集等来归。石、隰都巡检使言绥州东山蕃部军使拽臼等内属。己酉，钱种放还山。乙卯，幸惟吉第视疾。戊午，幸元份宫视疾。

　　四月，李继迁寇洪德砦，蕃官庆香、庆等击走之。以庆香等领刺史。契丹来侵，战望都县，副都部署王继忠陷于敌，发河东广锐兵赴援。辛巳，信国公玄祐薨。

　　五月甲午，太白昼见。辛亥，录望都战没将士子孙。癸丑，镇州副都部署李福坐望都之战临阵退衄，削籍流封州。京城疫，分遣内臣赐药。

　　六月丁卯，诏命官流窜没岭南者，给缗钱归葬。丰州瓦窑没剂、如罗、昧克等族以兵济河击李继迁，败之。丁丑，陇山西首领秃逋等贡马，愿附大兵击贼。丁亥，寇准为三司使。复盐铁、度支、户部副使。

　　秋七月癸丑，兖王元杰薨。

　　八月庚午，太白昼见。辛未，原、渭等州言西蕃八部二十五族纳质来归。丙子，诏环、庆秋田经寇践伤者，顷赐粟十五斛，民被掠者，口赐米一斛。蠲棣州民租十之三。

　　九月己丑，蒲端国献红鹦鹉。丙申，出内府缯帛，市谷实边。甲辰，以吕蒙正为太子太师、莱国公。

　　十月丁丑，狐出皇城角楼，获之。戊寅，给军中传信牌。

　　十一月癸巳，虑囚，杂犯死罪以下递减一等，杖释之。苦寒，令诸路休役兵。己亥，阅捧日军士教三阵于崇政殿。壬寅，幸大相国寺。庚戌，雨木冰。甲寅，有星孛于井、鬼。十二月庚申，遣使西北，劳赐将士。甲子，诏求直言。西面部署言李继迁攻西凉，知府丁维清没焉。庚午，以李继隆为山南东道节度使。甲戌，万安太后不豫，诏求良医。戊寅，赦天下，死罪减一等，流以下释之。是岁，西凉府暨龙野马族、三佛齐、大食国来贡。河北、兴元府、遂、郢州大熟。

　　景德元年春正月丙戌朔，大赦，改元。丁亥，麟府路言契丹言泥族拔黄三百余帐内属。癸巳，幸天驷监，赐从官马。丙申，京师地震。辛丑，诏民间天象器物、谶候禁书，并纳所司焚之，匿不言者死。石、隰州言河西蕃部四十五族首领率属内附。京师地再震。乙巳，废高州。丁未，京师地复震。壬子，开定州河通漕。

　　二月，环、庆部署言西凉府潘罗支集六谷蕃部合击李继迁，败之，继迁中流矢死。罗支使来献捷。戊寅，太常卿张齐贤为兵部尚书。冀、益、黎、雅州地震。

　　三月，威虏军守将破契丹于长城口，追北过阳山，斩获甚众。柳谷川蕃部入寇、麟，府击败之，擒千余人。己亥，皇太后崩。辛丑，群臣三上表请听政，不允。乙巳，李沆等诣宫门，见帝毁瘠过甚，退上五表求见，言西北军事方殷，力请听政，从之。麟府路言败西人于神堆，破其砦栅。己酉，帝始于崇政殿西庑衰服恸哭见群臣。

　　夏四月甲寅，上大行皇太后谥曰明德。群臣三请御正殿，从之。丙辰，邢州地震不止。以溪蛮宁息，民多复业，蠲澧州石门县租二年。丁卯，以隆暑，休北边役兵。瀛州地震。

　　五月甲申，邢州地连震不止，赐民租之半。蒲端国遣使来贡。丁巳，诏诸路转运使代还日，在任兴除利害、升黜能否，凡所经画事，悉条上以闻。

　　六月己未，幸北宅视德钦疾。洪德砦言继迁部将都尾等率属归附。甲子，诏罢川峡、闽、广州军贡承天节，自今三千里外者罢之。镇戎军言败戎人于石门川。庚午，德钦卒。洪德砦言蕃部罗泥天王本族诸首领各率属归附。赵保忠卒。壬午，暑甚，罢京城工役，遣使赐暍者药。

　　秋七月癸未，班用兵诛赏格。丙戌，李沆薨。庚寅，以翰林侍读学士毕士安为吏部侍郎、参知政事。庚子，益都民李仁美、国凝母皆百余岁，诏赐粟帛。

　　八月，泾原部署言击万子军主族帐，斩首二百余级。己未，以毕士安、寇准并平章事，宣徽南院使王继英为枢密使，同知枢密院事冯拯、陈尧叟并签署枢密院事。壬申，诏常参官二人共举州县官可任幕职者一人。丙子，以保平军节度石保吉为武宁军节度、同平章事。庚辰，遣使广南东、西路疏决系囚，犒劳军校父老，访民间便宜。

　　九月癸未，罢北面赍御剑内臣，以剑属主将。丙戌，令诸路转运使考察官吏能否，己丑，诏翰林学士承旨宋白等举文武官可任藩郡者各一人。丁酉，召宰相议亲征。契丹耶律吴欲来降。宋州汴水决。乙巳，置祁州。河决澶州，遣使具舟济民，给以粮饷。

　　闰月乙卯，诏河北吏民杀契丹者，所至援之，仍颁赏格。壬申，江南旱，遣使决狱，访民疾苦，祠境内山川。癸酉，明德皇太后殡沙台。北平砦、威虏军合兵大破契丹。乙亥，参知政事王钦若判天雄军府兼都部署。契丹统军挞览率众攻威虏、顺安军，三路都部署击败之，斩偏将，获其辎重。又攻北平砦及保州，复为州、砦兵所败。挞览与契丹主及其母并众攻定州，宋兵拒于唐河，击其游骑。契丹驻阳城淀，因王继忠致书于莫州石普以讲和。丙子，以天雄军都部署周莹为驾前贝、冀路都部署，侍卫马军都指挥使葛霸为驾前邢、洺路都部署。己卯，高继勋率兵击败契丹数万骑于岢岚军。

　　冬十月壬午，诏修葺历代圣贤陵墓。癸未，麟府路率部兵入朔州，破大狼水砦。乙酉，令漕运所经州军长吏兼辇运事。戊子，祔明德皇后于太庙。庚寅，命张齐贤兼青、淄、潍安抚使，丁谓兼郓、齐、濮安抚使。癸巳，幸故郑国长公主第。乙未，诏王超等率兵赴行在。丁酉，诏魏能、张凝、田敏屯定州。癸卯，以厮铎督为朔方军节度、灵州西面巡检、西凉府六谷大首领。保、莫州、威虏、岢岚军及北平砦皆击败契丹。既而王继忠上言契丹请和，命阁门祗候曹利用往答之。丁未，以雍王元份为东京留守。己酉，置龙图阁待制。

