<!-- { "loadSidebar": true } -->
　　六月己酉，诏放殿前司平江府牧马草场二万亩，听民渔采。戊午，除淳熙七年诸路旱伤检放米一百三十七万石、钱二千六万缗。辛酉，罢诸路坊场监官，听民承买。戊辰，史浩荐薛叔似、杨简、陆九渊、陈谦、叶适、袁燮、赵善誉等十六人，诏并赴都堂审察。

　　七月癸未，复以许浦水军隶殿前司。永阳郡王居广薨，追封永王。辛未，赏监司、守臣修举荒政者十六人。以不雨、决系囚。壬辰，绍兴大水，出秀、婺州、平江府米振粜。丁酉，严州水，诏被灾之家蠲其和买，三等以上户减半。辛丑，录范质后。

　　八月丙午，以旱，罢招军。庚戌，赵雄罢。壬子，诏绍兴府诸县夏税、和市、折帛、身丁钱绢之类，不以名色，截日并令住催。癸丑。以王淮为右丞相兼枢密使。甲寅，以谢廓然同知枢密院事。丙辰，更后殿幄次为延和殿。己未，以观文殿大学士、新四川制置使赵雄知泸州，戊辰，言者请自今歉岁蠲减，经费有亏，令户部据实以闻，毋得督趣己蠲阁之数。从之。罢诸路补葺经界簿籍。

　　九月庚辰，命诸路提举司贷民麦种。辛巳，钱良臣罢。庚寅，以谢廓然兼权参知政事。

　　冬十月己酉，遣施师点等使金贺正旦。辛酉，录黎州战殁将士四百三人。甲子，金遣完颜寔等来贺会庆节。诏灾伤州县谕民振粜。

　　十一月甲戌，以旱伤，罢喜雪宴。戊寅，蠲富阳、新城、钱塘夏税。庚寅，前池州守赵粹中误斩递卒汪青，落职，仍诏给青家衣粮十五年。辛卯，诏两省、侍从、台谏各举所知。浚行在至镇江府运河。丁酉，遣燕世良贺金主生辰。己亥，振临安府及严州饥民。庚子，再诏临安府为粥食饥民。辛丑，以淳熙元年减半推赏法募民振粜。十二月癸卯朔，以徽、饶二州民流者众，罢守臣，官出南库钱三十万缗，付新浙东提举常平朱熹振粜。丁未，禁诸州营造。戊申，谥刘安世曰忠定。辛亥，蠲诸路旱伤州军明年身丁钱物。甲寅，雨雹。以度僧牒募闽、广民入米。丙辰，诏县令有能举荒政者，监司、郡守以名闻。甲子，下朱熹社仓法于诸路。戊辰，金遣魏贞吉等来贺明年正旦。以争执进书仪，帝还内，遣王抃往谕旨。己巳，贞吉奉书入见。

　　是月，广东安抚巩湘诱潮贼沈师出降，诛之。是岁，江、浙、两淮、京西、湖北、潼川、夔州等路水旱相继，发廪蠲租，遣使按视，民有流入江北者，命所在振业之。

　　九年春正月甲戌，诏四孟朝献分用三日，如在京故事。丁丑，命两淮戍兵岁一更。癸未，罢枢密都承旨王抃为在外宫观，因罢诸军承受，复密院文书关录两省旧法，以文臣为都承旨。戊子，籴广南米赴行在。庚寅，诏江、浙、两淮旱伤州县贷民稻种，计度不足者贷以桩积钱。

　　二月庚戌，遣使访问二广盐法利害。戊辰，四川制置司言获叙州贼大波浪。三月辛未朔，幸佑圣观。诏振济忠、万、恭、涪四州。癸未，振济镇江。壬辰，遣使按视淮南、江、浙振济。甲午，罢诸路寄招军兵三年，就拣军子弟补其阙。

　　夏四月甲辰，诏自今盗发所在，亲临帅守、监司论罚，平定有劳者议赏。乙卯，诏诸路提刑，文武臣通置一员。癸亥，帝览陆贽《奏议》，谕讲读官曰：「今日之政，恐有如德宗之弊者，卿等条陈来上，无有所隐。」五月癸酉，以孙扌丙为右千牛卫大将军。丙子，诏辅臣择监司、郡守，必先才行。

　　六月壬寅，诏侍从、台谏各举操修端亮、风力强明、可充监司者一二人。甲寅，蠲犒赏库酒课二十二万余缗。汀、漳二州民为沈师蹂践者，除其赋。丁巳，给临安府贫民棺瘗钱。戊午，谢廓然薨。庚申，太白昼见。临安府蝗，诏守臣亟加焚瘗。甲子，太白昼见，经天。

　　秋七月甲戌，以江西常平、义仓及桩管米四十万石付诸司，预备振粜。辛己，出南库钱三十万缗付浙东提举朱熹，以备振粜。壬辰，以资政殿学士李彦颖参知政事。诏发所储和籴米百四十万石，补淳熙八年振济之数，于沿江屯驻诸州桩管。

　　八月己亥朔，诏绍兴民户去岁已纳夏税应减者三十万缗，理为今年之数。庚子，减皇后内命妇荫补数，立文武臣遇郊奏荐员，限致仕、遣表恩泽，视旧法捐三之一。淮东、浙西蝗。壬子，定诸州官捕蝗之罚。乙卯，复赏修举荒政监司、守臣。

　　九月己巳朔，罢诸路科买军器物料三年。庚午，以王淮为左丞相，梁克家为右丞相。丙子，以子彤为容州观察使，封安定郡王。辛巳，大享明堂，大赦。乙酉，以钱引十万缗赐泸州，备振粜。辛卯，封伯圭为荥阳郡王。以旱减恭、合、渠、昌州今年酒课。癸巳，太白昼见。乙未，禁蕃舶贩易金银，著为令。

　　十月戊戌朔，遣王蔺等使金贺正旦。丙午，罢军器所招军。辛亥，塞四川沿边支径。戊午。金遣完颜宗回等来贺会庆节。甲子，蠲诸路旱伤州军淳熙七年八年逋赋，出县官缗钱以偿户部。

　　十一月戊辰朔，禁臣庶之家妇饰僭拟。庚午，振夔路饥。乙酉，进奏院火。丙戌，遣贾选等贺金主生辰。戊子，大风。十二月己亥，更二广官卖盐法，复行客钞，仍出缗钱四十万以备漕计之阙。癸亥，金遣孛术鲁正等来贺明年正旦。

　　十年春正月丁丑，以给事中施师点签书枢密院事。命州县掘蝗。甲申，李彦颖罢。乙酉，命二广提举盐事官互措置盐事。丙戌，以施师点兼权参知政事。丁亥，诏终身任宫观人毋得奏子。己丑，诏罢广南官鬻盐法。壬辰，罢江东、浙西寄招镇江诸军三年。

　　二月癸卯，提举德寿宫陈源有罪，窜建宁府，寻移郴州，仍籍其家赀，进纳德寿宫。

　　三月戊辰，李焘上《续资治通鉴长编》六百八十七卷。辛未，有司请造第七界会子。辛巳，免四川和籴三年。癸未，幸玉津园。戊子，诏四川类试自今十六人取一人。己丑，除诈称灾伤籍产法。癸巳，复铨试旧法，罢试杂文。

　　夏四月丙申，再蠲临安府民丁身钱三年。己亥，命湖南、广西堙塞溪洞径路。

　　五月丙寅，增皇太子宫小学教授一员。甲戌，以潭州飞虎军隶江陵都统司。戊寅，幸聚景园。辛卯，诏疏襄阳水渠，以渠傍地为屯田，寻诏民间侵耕者就给之。废舒州宿松监。

　　六月戊戌，监察御史陈贾请禁伪学。乙巳，罢昭州岁贡金。己未，诏诸路监司、帅臣岁举廉吏。庚申，严赃吏禁。秋七月乙丑，以不雨，决系囚。丙寅，幸明庆寺祷雨。甲戌，以夏秋旱，避殿减膳，令侍从、台谏、两省、卿监、郎官、馆职各陈朝政阙失，分命群臣祷雨于天地、宗庙、社稷、山川。左丞相王淮等以旱乞罢，不许。丁丑，诏除灾伤州县淳熙八年欠税。甲申，雨。己丑，御殿复膳。

　　八月戊申，以施师点参知政事兼同知枢密院事。御史中丞黄洽参知政事。庚戌，以史浩为太保、魏国公致仕，庚申，以左藏南库隶户部。

　　九月乙丑，长溪、宁德县大水。丙寅，严盗贩解监法。丁丑，幸佑圣观。壬午，蠲诸州逋负内藏库钱六十万缗。乙酉，遣余端礼等使金贺正旦。丁亥，禁内郡行铁钱。

　　冬十月乙未，诏两浙义役从民便。壬子，金遣完颜方等来贺会庆节。

　　十一月壬戌朔，日有食之。乙丑，降会子，收两淮铜钱。甲戌，幸龙山大阅，遂幸玉津园。

　　闰月壬寅，诏却安南献象。丁巳，遣陈居仁等贺金主生辰。十二月丙子，朝德寿宫，行太上皇后庆寿礼，推恩如太上皇故事。丁亥，金遣完颜婆卢火等来贺明年正旦。是岁，福、漳、台、信、吉州水，京西、金、澧州、南平、荆门、兴国、广德军、江陵、建康、镇江、绍兴、宁国府旱。

　　十一年春正月辛卯朔，雨土。辛丑，安化蛮蒙光渐等犯宜州思立砦，广西兵马钤辖沙世坚出兵讨之，获光渐。丙午，诏江东、西路诸监司，义役、差役从民便。甲寅，雨土。

　　二月甲申，诏两淮、京西、湖北万弩手令在家阅习，每州许岁上材武者一二人，试授以官，如四川义士之制。

　　三月辛卯，诏刑部、御史台每季以仲月录囚徒。癸巳，命利路三都统吴挺、郭钧、彭杲密陈出师进取利害，以备金人。复金州管内安抚司。甲午，以上津、潮阳旱，蠲其税。辛丑，罢秀州御马院庄，归其侵地于民。丁未，禁淮民招温、处州户口。除职田、官田八年逋租。庚戌，诏御试策有及军民利害者，考官裒类以闻。辛亥，史浩入谢，赐宴于内殿。

　　夏四月甲子，以兴元义胜军移戍襄阳。戊辰，赐礼部进士卫泾以下三百九十四人及第、出身。癸未，重班《绍兴申明刑统》。

　　五月戊子朔，蠲崇德等十六县小民淳熙十年欠税十四万缗。癸卯，命刑部、大理寺议减刺配法。甲寅，出缗钱三十万犒给四川久戍将士。乙卯，太白昼见。

　　六月戊午朔，诏诸道总领举偏裨可将帅者。庚申，以周必大为枢密使。壬戌，诏在内尚书、侍郎、两省谏议大夫以上、御史中丞、学士、待制，在外守臣、监司，不限科举年分，各举贤良方正能直言极谏一人。己卯，诏诸州岁买稻种，备农民之阙。

　　秋七月癸卯，蠲减浙东败阙坊场酒课。癸丑，以浙西、江东水，禁诸州遏籴。甲寅，筑黎州要冲城。

　　八月庚申，遣章森使金贺正旦。

　　九月丁亥，诏诸路添差官自今毋创置。乙巳，诏殿前军子弟许权收刺一次。甲寅，再减四川酒课六十八万余缗。

　　冬十月甲子，初命举改官人犯赃者，举主降二官。乙丑，遣王信等贺金主生辰。庚午，禁诸州增收税钱。丙子，金遣张大节等来贺会庆节。盱眙军言得金人牒，以上京地寒，来岁正旦、生辰人使权止一年。壬午，诏诸以忠义立庙者，两淮漕臣缮治之。

　　十一月壬寅，禁福建民私有兵器。癸卯，助广西诸州岁计十万缗。甲寅，令峡州岁时存问处士郭雍。十二月丁巳，修湖南府城。己卯，诏戒监司、州县毋得于常赋外追取于民。是岁，江东、浙西诸州水，福建、广东、吉、赣州、建昌军、兴元府、金、洋、西和州旱。

　　十二年春正月己丑，禁交阯盐入省地。壬辰，四川制置使留正遣人诱青羌奴儿结，杀之。戊戌，日中有黑子。戊申，赐任伯雨谥曰忠敏。庚戌，日中复有黑子。

　　二月辛酉，雨雹。乙亥，罢诸军额外制领将佐。庚辰，置黎州防边义勇。

　　三月乙酉，进孙扩为安庆军节度使，封平阳郡王。辛卯，禁习渤海乐。辛亥，命侍从、台谏、两省、总领、管军官各举堪都、副统制者一二人。癸丑，除税场高等累赏法。

