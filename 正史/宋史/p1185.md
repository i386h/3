<!-- { "loadSidebar": true } -->
　　苏轼谪黄州，与谷同乡，幼而识之，因与之游。乃轼与弟辙在朝，谷浮沉里中，未尝一来相见。绍圣初，轼、辙谪岭海，平生亲旧无复相闻者，谷独慨然自眉山诵言欲徒步访两苏，闻者皆笑其狂。

　　元符二年，谷竟往，至梅州遗辙书曰：「我万里步行见公，不意自全，今至梅矣，不旬日必见，死无恨矣。」辙惊喜曰：「此非今世人，古之人也。」既见，握手相泣，已而道平生，逾月不厌。时谷年七十三，瘦瘠多病，将复见轼于海南，辙愍而止之曰：「君意则善，然循至儋数千里，当复渡海，非老人事也。」谷曰：「我自视未即死也，公无止我。」阅其橐中无数千钱，辙方困乏，亦强资遣之。舟行至新会，有蛮隶窃其橐装以逃，获于新州，谷从之至新，遂病死。辙闻，哭之失声，恨不用己言而致死，又奇其不用己言而行其志也。

　　徐积，字仲车，楚州山阳人。孝行出于天禀。三岁父死，旦旦求之甚哀，母使读《孝经》，辄泪落不能止。事母至孝，朝夕冠带定省。从胡翼之学。所居一室，寒一衲裘，啜菽饮水，翼之馈以食，弗受。

　　应举入都，不忍舍其亲，徒载而西。登进士第，举首许安国率同年生入拜，且致百金为寿，谢却之。以父名「石」终身不用石器，行遇石则避而不践，或问之，积曰：「吾遇之则怵然伤吾心，思吾亲，故不忍加足其上尔。」母亡，水浆不入口者七日，悲恸呕血。庐墓三年，卧苫枕块，衰绖不去体，雪夜伏墓侧，哭不绝音。翰林学士吕溱过其庐适闻之，为泣下曰：「使鬼神有知，亦垂涕也。」甘露岁降兆域，杏两枝合为干。既终丧，不彻筵几，起居馈献如平生。

　　中年有聩疾，屏处穷里，而四方事无不知。客从南越来，积与论岭表山川险易、镇戍疏密，口诵手画，若数一二。客叹曰：「不出户而知天下，徐公是也。」自少及老，日作一诗，为文率用腹稿，口占授其子。尝借人书策，经宿还之，借者绐言中有金叶，积谢而不辨，卖衣偿之。乡人有争讼，多就取决。州以行闻，诏赐粟帛。

　　元祐初，近臣合言：「积养亲以孝著，居乡以廉称，道义文学，显于东南。今年过五十，以耳疾不能出仕。朝廷方诏举中外学官，如积之贤，宜在所表。」乃以扬州司户参军为楚州教授。每升堂，训诸生曰：「诸君欲为君子，而劳己之力，费己之财，如此而不为，犹之可也；不劳己之力，不费己之财，何不为君子？乡人贱之，父母恶之，如此而不为，可也。乡人荣之，父母欲之，何不为君子？」又曰：「言其所善，行其所善，思其所善，如此而不为君子者，未之有也。言其不善，行其不善，思其不善，如此而不为小人者，未之有也。」闻之者敛衽敬听。

　　居数岁，使者又交荐之，转和州防御推官，改宣德郎，监中岳庙。卒，年七十六。政和六年，赐谥节孝处士，官其一子。

　　曾叔卿，建昌南丰人，巩族兄也。家苦贫，即心存不欺。尝买西江陶器，欲贸易于北方，既而不果行。有从之转售者，与之。既受直矣，问将何之，其人曰：「欲效君前策耳。」叔卿曰：「不可。吾闻北方新有灾馑，此物必不时泄，故不以行。余岂宜不告以误子。」其人即取钱去。居乡介洁，非所宜受，一介不取。妻子困于饥寒，而拊庇孤茕，唯恐失其意。起家进士，至著作佐郎。熙宁中，卒。

　　刘永一，陕州夏县人。孝友廉谨。熙宁初，巫咸水溢入县城，民多溺死。永一持竿立门前，见他人物流入者辄擿出之。有僧寓钱数万于其室，无何而僧死，永一诣县自言，请以钱归其弟子。乡人负债不肯偿，立焚其券。行事类此。兄大为，医助教。居亲丧，不饮酒食肉，终三年。司马光传之，以为今士大夫所难。 
　
　



　
                   
列传第二百一十九列女
　
　　朱娥张氏彭列女郝节娥朱氏崔氏赵氏丁氏项氏王氏二妇徐氏荣氏何氏董氏谭氏刘氏张氏师氏陈堂前节妇廖氏刘当可母曾氏妇王袤妻徐端友妻詹氏女刘生妻谢泌妻谢枋得妻王贞妇赵淮妾谭氏妇吴中孚妻吕仲洙女林老女童氏女韩氏女王氏妇刘仝子妻毛惜惜附

　　古者天子亲耕，教男子力作，皇后亲蚕，教女子治生。王道之本，风俗之原，固有在矣。男有塾师，女有师氏，国有其官，家有其训，然而诗书所称男女之贤，尚可数也。世道既降，教典非古，男子之志四方，犹可隆师亲友以为善；女子生长环堵之中，能著美行垂于汗青，岂易得哉。故历代所传列女，何可弃也？考宋旧史得列女若干人，作《列女传》。

　　朱娥者，越州上虞朱回女也。母早亡，养于祖媪。娥十岁，里中朱颜与媪竞，持刀欲杀媪，一家惊溃，独娥号呼突前，拥蔽其媪，手挽颜衣，以身下坠颜刀，曰：「宁杀我，毋杀媪也。」媪以娥故得脱。娥连被数十刀，犹手挽颜衣不释，颜忿恚，断其喉以死。事闻，赐其家粟帛。其后，会稽令董皆为娥立像于曹娥庙，岁时配享焉。

　　张氏，鄂州江夏民妇。里恶少谢师乞过其家，持刀逼欲与为乱，曰：「从我则全，不从则死。」张大骂曰：「庸奴！可死，不可它也。」至以刃断其喉，犹能走，擒师乞，以告邻人。既死，朝廷闻之，诏封旌德县君，表坟曰「列女之墓」，赐酒帛，令郡县致奠。

　　彭列女，生洪州分宁农家。从父泰入山伐薪，父遇虎，将不脱，女拔刀斫虎，夺其父而还。事闻，诏赐粟帛，敕州县岁时存问。

　　郝节娥，嘉州娼家女。生五岁，母娼苦贫，卖于洪雅良家为养女。始笄，母夺而归，欲令世其娼，娥不乐娼，日逼之，娥曰：「少育良家，习织作组紃之事，又辄精巧，粗可以给母朝夕，欲求此身使终为良，可乎？」母益怒，且箠且骂。

　　洪雅春时为蚕丛祠，娼与邑少年期，因蚕丛具酒邀娥。娼与娥徐往，娥见少年，仓皇惊走，母挽捽不使去。不得已留坐中，时时顾酒食辄唾，强饮之，则呕哕满地，少年卒不得侵凌。暮归，过鸡鸣渡，娥度他日必不可脱，阳渴求饮，自投于江以死。乡人谓之「节娥」云。

　　朱氏，开封民妇也。家贫，卖巾屦簪珥以给其夫。夫日与侠少饮博，不以家为事，犯法徒武昌。父母欲夺而嫁之，朱曰：「何迫我如是耶？」其夫将行，一夕自经死，且曰：「及吾夫未去，使知我不为不义屈也。」吴充时为开封府判官，作《阿朱诗》以道其事。

　　崔氏，合淝包繶妻。繶，枢密副使拯之子，早亡，惟一稚儿。拯夫妇意崔不能守也，使左右尝其心。崔蓬垢涕泣出堂下，见拯曰：「翁，天下名公也。妇得齿贱获，执瀚涤之事幸矣，况敢污家乎！生为包妇，死为包鬼，誓无它也。」

　　其后，稚儿亦卒。母吕自荆州来，诱崔欲嫁其族人，因谓曰：「丧夫守子，子死孰守？」崔曰：「昔之留也，非以子也，舅姑故也。今舅殁，姑老矣，将舍而去乎？」吕怒，诅骂曰：「我宁死此，决不独归，须尔同往也。」崔泣曰：「母远来，义不当使母独还。然到荆州傥以不义见迫，必绝于尺组之下，愿以尸还包氏。」遂偕去。母见其誓必死，卒还包氏。

　　赵氏，贝州人。父尝举学究。王则反，闻赵氏有殊色，使人劫致之，欲纳为妻。赵日号哭慢骂求死，贼爱其色不杀，多使人守之。赵知不脱，乃绐曰：「必欲妻我，宜择日以礼聘。」贼信之，使归其家。家人惧其自殒，得祸于贼，益使人守视。贼具聘帛，盛舆从来迎。赵与家人诀曰：「吾不复归此矣。」问其故，答曰：「岂有为贼污辱至此，而尚有生理乎！」家人曰：「汝忍不为家族计？」赵曰：「第亡患。」遂涕泣登舆而去。至州廨，举帘视之，已自缢舆中死矣。尚书屯田员外郎张寅有《赵女诗》。

　　张晋卿妻丁氏，郑州新郑人，参知政事度五世孙也。靖康中，与晋卿避金兵于大隗山。金兵入山，为所得，挟之鞍上。丁自投于地，戟手大骂，连呼曰：「我死即死耳，誓不受辱于尔辈。」复挟上马，再三骂不已。卒乃忿然举梃纵击，遂死杖下。

　　项氏，吉州吉水人。居永昌里，适同里孙氏。宣和七年，为里胥所逮，至中途欲侵凌之，项引刀自刺而死。郡以闻，诏赠孺人，旌表其庐。

　　王氏二妇，汝州人。建炎初，金人至汝州，二妇为所掠，拥置舟中，遂投汉江以死。尸皆浮出不坏，人为收葬之城外江上，为双冢以表之。

　　徐氏，和州人。闳中女也，适同郡张弼。建炎三年春，金人犯惟扬，官军望风奔溃，多肆虏掠，执徐欲污之。徐瞋目大骂曰：「朝廷蓄汝辈以备缓急，今敌犯行在，既不能赴难，又乘时为盗，我恨一女子不能引剑断汝头，以快众愤，肯为汝辱以苟活耶！第速杀我。」贼惭恚，以刃刺杀之，投江中而去。

　　荣氏，薿女弟也。自幼如成人，读《论语》、《孝经》，能通大义，事父母孝。归将作监主簿马元颖。建炎二年，贼张遇寇仪真，荣与其姑及二女走惟扬，姑素羸，荣扶掖不忍舍。俄贼至，胁之不从，贼杀其女，胁之益急，荣厉声诟骂，遂遇害。

　　何氏，吴人。吴永年之妻也。建炎四年春，金兵道三吴，官兵遁去，城中人死者五十余万。永年与其姊及其妻何奉母而逃。母老，待挟持而行，卒为贼所得，将絷其姊及何，何绐谓贼曰：「诸君何不武耶！妇人东西惟命尔。」贼信之。行次水滨，谓其夫曰：「我不负君。」遂投于河，其姊继之。

　　董氏，沂州滕县人，许适刘氏子。建炎元年，盗李昱攻剽滕县，悦其色，欲乱之，诱谕再三，曰：「汝不我从，当锉汝万段。」女终不屈，遂断其首。刘氏子闻女死状，大恸曰：「列女也。」葬之，为立祠。

　　三年春，盗马进掠临淮县，王宣要其妻曹氏避之，曹曰：「我闻妇人死不出闺房。」贼至，宣避之，曹坚卧不起。众贼劫持之，大骂不屈，为所害。

　　四年，盗祝友聚众于滁州龚家城，掠人为粮。东安县民丁国兵者及其妻为友所掠，妻泣曰：「丁氏族流亡已尽，乞存夫以续其祀。」贼遂释夫而害之。

　　同时，叛卒杨勍寇南剑州，道出小常村，掠一民妇，欲与乱，妇毅然誓死不受污，遂遇害，弃尸道傍。贼退，人为收瘗。尸所枕藉处，迹宛然不灭。每雨则干，睛则湿，则削去即复见。覆以他土，其迹愈明。

　　谭氏，英州真阳县人，曲江村士人吴琪妻也。绍兴五年，英州饥，观音山盗起，攻剽乡落。琪窜去，谭不能俱，与其女被执。谭有姿色，盗欲妻之，谭怒骂曰：「尔辈贼也。我良家女，岂若偶耶？」贼度无可奈何，害之。

