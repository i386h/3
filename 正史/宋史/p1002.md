<!-- { "loadSidebar": true } -->
　　当定庙号，袤与礼官定号「高宗」，洪迈独请号「世祖」。袤率礼官颜师鲁、郑侨奏曰：「宗庙之制，祖有功，宗有德。艺祖规创大业，为宋太祖，太宗混一区夏，为宋太宗，自真宗至钦宗，圣圣相传，庙制一定，万世不易。在礼，子为父屈，示有尊也。太上亲为徽宗子，子为祖而父为宗，失昭穆之序。议者不过以汉光武为比，光武以长沙王后，布衣崛起，不与哀、平相继，其称无嫌。太上中兴，虽同光武，然实继徽宗正统，以子继父，非光武比。将来祔庙在徽宗下而称祖，恐在天之灵有所不安。」诏群臣集议，袤复上议如初，迈论遂屈。诏从礼官议。众论纷然。会礼部、太常寺亦同主「高宗」，谓本朝创业中兴，皆在商丘，取「商高宗」，实为有证。始诏从初议。建议事堂，令皇太子参决庶务。袤时兼侍读，乃献书，以为：「储副之位，止于侍膳问安，不交外事；抚军监国，自汉至今，多出权宜。乞便恳辞以彰殿下之令德。」

　　台臣乞定丧制，袤奏：「释老之教，矫诬亵渎，非所以严宫禁、崇几筵，宜一切禁止。」灵驾将发引，忽定配享之议，洪迈请用吕颐浩、韩世忠、赵鼎、张俊。袤言：「祖宗典故，既祔然后议配享，今忽定于灵驾发引一日前，不集众论，惧无以厌伏勋臣子孙之心。宜反覆熟议，以俟论定。」奏入，诏未预议官详议以闻，继寝之，卒用四人者。时杨万里亦谓张浚当配食，争之不从，补外。进袤权礼部侍郎兼同修国史侍讲，又兼直学士院。力辞，上听免直院。

　　淳熙十四年，将有事于明堂，诏议升配，袤主绍兴孙近、陈公辅之说，谓：「方在几筵，不可配帝，且历举郊岁在丧服中者凡四，惟元祐明堂用吕大防请，升配神考，时去大祥止百余日，且祖宗悉用以日易月之制，故升侑无嫌。今陛下行三年之丧，高宗虽已祔庙，百官犹未吉服，讵可近违绍兴而远法元祐升侑之礼？请俟丧毕议之。」诏可。

　　孝宗尝论人才，袤奏曰：「近召赵汝愚，中外皆喜，如王兰亦望收召。」上曰：「然。」一日论事久，上曰：「如卿才识，近世罕有。」次日语宰执曰：「尤袤甚好，前此无一人言之，何也？」兼权中书舍人，复诏兼直学士院，力辞，且荐陆游自代，上不许。时内禅议已定，犹未论大臣也。是日谕袤曰：「旦夕制册甚多，非卿孰能为者，故处卿以文字之职。」袤乃拜命，内禅一时制册，人服其雅正。

　　光宗即位，甫两旬，开讲筵，袤奏：「愿谨初戒始，孜孜兴念。」越数日，讲筵又奏：「天下万事失之于初，则后不可救。《书》曰：'慎厥终，惟其始。'」又历举唐太宗不私秦府旧人为戒。又五日讲筵，复论官制，谓：「武臣诸司使八阶为常调，横行十三阶为要官，遥郡五阶为美职，正任六阶为贵品，祖宗待边境立功者。近年旧法顿坏，使被坚执锐者积功累劳，仅得一阶；权要贵近之臣，优游而历华要，举行旧法。」姜特立以为议己，言者固以为周必大党，遂与祠。

　　绍熙元年，起知婺州，改太平州，除焕章阁待制，召除给事中。既就职，即昌言曰：「老矣，无所补报。凡贵近营求内除小碍法制者，虽特旨令书请，有去而已，必不奉诏。」甫数日，中贵四人希赏，欲自正使转横行，袤缴奏者三，竟格不下。

　　兼侍讲，入对，言：「愿上谨天戒，下畏物情，内正一心，外正五事，澄神寡欲，保毓太和，虚己任贤，酬酢庶务。不在于劳精神、耗思虑、屑屑事为之末也。」

　　陈源除在京宫观，耶律适嘿除承宣使，陆安转遥郡，王成特补官，谢渊、李孝友赏转官，吴元充、夏永寿迁秩，皆论驳之，上并听纳。

　　韩侂胄以武功大夫、和州防御使用应办赏直转横行，袤缴奏，谓：「正使有止法，可回授不可直转。侂胄勋贤之后，不宜首坏国法，开攀援之门。」奏入，手诏令书行，袤复奏：「侂胄四年间已转二十七年合转之官，今又欲超授四阶，复转二十年之官，是朝廷官爵专徇侂胄之求，非所以为摩厉之具也。」命遂格。

　　上以疾，一再不省重华宫，袤上封事曰：「寿皇事高宗历二十八年如一日，陛下所亲见，今不待倦勤以宗社付陛下，当思所以不负其托，望勿惮一日之勤，以解都人之惑。」后数日，驾即过重华宫。

　　侍御史林大中以论事左迁，袤率左史楼钥论奏，疏入，不报，皆封驳不书黄。耶律适嘿复以手除诏承宣使，一再缴奏，辄奉内批，特与书行。袤言：「天下者祖宗之天下，爵禄者祖宗之爵禄，寿皇以祖宗之天下传陛下，安可私用祖宗爵禄而加于公议不允之人哉？」疏入，上震怒，裂去后奏，付前二奏出。袤以后奏不报，使吏收阁，命遂不行。

　　中宫谒家庙，官吏推赏者百七十有二人，袤力言其滥，乞痛裁节，上从之。尝因登对，专论废法用例之弊，至是复申言之。除礼部尚书。驾当诣重华宫，复以疾不出，率同列奏言：「寿皇有免到宫之命，愿力请而往，庶几可以慰释群疑，增光孝治。」后三日，驾随出，中外欢呼。

　　兼侍读，上封事曰：「近年以来，给舍、台谏论事，往往不行，如黄裳、郑汝谐事迁延一月，如陈源者奉祠，人情固已惊愕，至姜特立召，尤为骇闻。向特立得志之时，昌言台谏皆其门人，窃弄威福，一旦斥去，莫不诵陛下英断。今遽召之，自古去小人甚难，譬除蔓草，犹且复生，况加封植乎？若以源、特立有劳，优以外任，或加锡赍，无所不可。彼其闲废已久，含愤蓄怨，待此而发，傥复呼之，必将潜引党类，力排异己，朝廷无由安静。」

　　时上已属疾，国事多舛，袤积忧成疾，请告，不报。疾笃乞致仕，又不服，遂卒，年七十。遗奏大略劝上以孝事两宫，以勤康庶政，察邪佞，护善类。又口占遗书别政府。明年，转正奉大夫致仕。赠金紫光禄大夫。

　　袤少从喻樗、汪应辰游。樗学于杨时，时，程颐高弟也。方乾道、淳熙间，程氏学稍振，忌之者目为道学，将攻之。袤在掖垣，首言：「夫道学者，尧、舜所以帝，禹、汤、武所以王，周公、孔、孟所以设教。近立此名，诋訾士君子，故临财不苟得所谓廉介，安贫守分所谓恬退，择言顾行所谓践履，行己有耻所谓名节，皆目之为道学。此名一立，贤人君子欲自见于世，一举足且入其中，俱无得免，此岂盛世所宜有？愿徇名必责其实，听言必观其行，人才庶不坏于疑似。」孝宗曰：「道学岂不美之名，正恐假托为奸，使真伪相乱尔。待付出戒敕之。」袤死数年，侂胄擅国，于是禁锢道学，贤士大夫皆受其祸，识者以袤为知言。

　　尝取孙绰《遂初赋》以自号，光宗书扁赐之。有《遂初小稿》六十卷、《内外制》三十卷。嘉定五年，谥文简。子棐、概。孙焴，礼部尚书。

　　谢谔，字昌国，临江军新喻人。幼敏惠，日记千言，为文立成。绍兴二十七年，中进士第，调峡州夷陵县主簿，未上，抚之乐安多盗，监司檄谔摄尉，条二十策，大要使其徒相纠而以信赏随之，群盗果解散。金渝盟，诸军往来境上，选行县事，有治办声。

　　改吉州录事参军。囚死者旧瘗以鞂，往往暴骨。谔白郡，取船官弃材以棺敛之。郡民陈氏僮窃其箧以逃，有匿之者。陈于官，词过其实，反为匿僮者所诬。帅龚茂良怒，欲坐以罪，谔为书白茂良，陈氏获免，茂良亦以是知之。

　　岁大侵，饥民万余求廪，官吏罔措。谔植五色旗，分部给粜，顷刻而定。知袁州分宜县。县积负于郡数十万，岁常赋外，又征缗钱二万余，谔乃疏其弊于诸监司，请免之。以母忧去。寻丁父忧，服阕，除干办行在诸司粮料院。迁国子监簿，寻擢监察御史。奏减袁州分宜、秀州华亭月桩钱。

　　谔里居时，创义役法，编为一书，至是上之。诏行其法于诸路，民以为便。

　　迁侍御史，再迁右谏议大夫兼侍讲。讲《尚书》，言于上曰：「《书》，治道之本，故观经者当以《书》为本。」上曰：「朕最喜伊尹、傅说所学，得事君之道。」谔曰：「伊、傅固然，非成汤、武丁信用之，亦安能致治！」因论及边事，上有乘机会之谕，谔曰：「机会虽不可失，举事亦不可轻。」上尝问曰：「闻卿与郭雍游，雍学问甚好，岂曾见程颐乎？」谔奏：「雍父忠孝尝事颐，雍盖得其传于父。」上遂封雍为颐正先生。

　　光宗登极，献十箴，又论二节三近：所当节者曰宴饮，曰妄费；所当近者曰执政大臣，曰旧学名儒，曰经筵列职。除御史中丞，权工部尚书。请祠，以焕章阁直学士知泉州，又辞，提举太平兴国宫而归。绍熙五年，卒，年七十四，赠通议大夫。

　　谔为文仿欧阳修、曾巩。初居县南之竹坡，名其燕坐曰艮斋，人称艮斋先生。周必大荐士，及谔姓名，孝宗曰：「是谓艮斋者耶？朕见其《性学渊源》五卷而得之」云。

　　颜师鲁，字几圣，漳州龙溪人。绍兴中，擢进士第，历知莆田、福清县。尝决水利滞讼，辟陂洫绵四十里。岁大侵，发廪劝分有方而不遏籴价，船粟毕凑，市籴更平。郑伯熊为常平使，荐于朝，帅陈俊卿尤器重之。召为官告院，迁国子丞，除江东提举。时天雨土，日青无光，都人相惊，师鲁陛辞，言：「田里未安，犴狱未清，政令未当，忠邪未辨，天不示变，人主何繇省悟！愿诏中外，极陈得失，求所以答天戒，销患未形。」上韪其言。

　　寻改使浙西。役法敝甚，细民至以鸡豚罂榻折产力，遇役辄破家。师鲁下教属邑，预正流水籍，稽其役之序，宽比限，免代输，咸便安之。盐课岁百钜万，本钱久不给，亭灶私鬻，禁不可止，刑辟日繁。师鲁撙帑缗，尽偿宿负，戒官吏毋侵移，比旁路课独最。上谓执政曰：「儒生能办事如此。」予职直秘阁。农民有垦旷土成田未及受租者，奸豪多为己利，师鲁奏：「但当正其租赋，不应绳以盗种法，失劭农重本意。」奏可，遂著为令。

　　入为监察御史，遇事尽言，无所阿挠。有自外府得内殿宣引，且将补御史阙员，师鲁亟奏：「宋璟召自广州，道中不与杨思勖交一谈。李鄘耻为吐突承璀所荐，坚辞相位不拜。士大夫未论其才，立身之节，当以璟、鄘为法。今其人朋邪为迹，人所切齿，纵朝廷乏才，宁少此辈乎？臣虽不肖，羞与为伍。」命乃寝。继累章论除职帅藩者：「比年好进之徒，平时交结权幸，一纡郡绂，皆掊克以厚包苴，故昔以才称，后以贪败。」上出其疏袖中，行之。

