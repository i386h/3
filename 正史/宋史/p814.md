<!-- { "loadSidebar": true } -->
　　时旱蝗，民乏食，彦远发常平仓赈救之。部使者诘其专且搉价，彦远不为屈。召为右司谏，请勿数赦，择牧守，增奉入以养廉吏，息土木以省功费。迁起居舍人、直集贤院、知谏院。会诸路奏大水，彦远言阴气过盛，在《五行传》「下有谋上之象」，请严宫省宿卫。未几，有挟刃犯謻门者。特赐五品服。又上疏曰：

　　农为国家急务，所以顺天养财，御水旱，制蛮夷之原本也。唐开元户八百九十余万，而垦田一千四百三十余万顷。今国家户七百三十余万，而垦田二百一十五万余顷，其间逃废之田，不下三十余万，是田畴不辟，而游手者多也。劝课其可不兴乎？

　　本朝转运使、提点刑狱、知州、通判，皆带劝农之职，而徒有虚文，无劝导之实。宜置劝农司，以知州为长官，通判为佐，举清强幕职、州县官为判官。先以垦田顷亩及户口数、屋塘、山泽、沟洫、桑柘，著之于籍，然后设法劝课，除害兴利。岁终农隙，转运司考校之，第其赏罚。

　　杨怀敏妄言契丹主宗真死，乃除入内副都知；内侍黎用信以罪窜海岛，赦归，遽得环卫官致仕；许怀德、慎镛高年未谢事；杨景宗、郭承祐闟冗小人，宜废不用：历举劾之，多见听纳。彦远性豪迈，其任言职，数有建明。卒于官。

　　明逸字子飞。繇殿中丞策制科，转太常博士。为吕夷简所知，擢右正言。首劾范仲淹、富弼：「更张纲纪，纷扰国经。凡所推荐，多挟朋党。乞早罢免，使奸诈不敢效尤，忠实得以自立。」疏奏，二人皆罢；其夕，杜衍亦免相。明逸盖希章得象、陈执中意也。

　　石元孙与夏人战没，以死事褒赠，既而生归，朝廷释不问。明逸请正其偾军之罪，乃窜之远方而夺其恩。进同修起居注、知制诰，擢知谏院，为翰林学士。自登科至是，才五年。加史馆修撰、知开封府。妄人冷青自称皇子，捕至府，明逸方正坐，青七曰：「明逸安得不起？」明逸为起，坐尹京无威望；又狱吏榜妇人酂氏堕足死，罢为龙图阁学士、知蔡州。历扬、青、郓、曹州、应天府，还，判流内铨、知通进银台司，复出知成德军、渭州。加端明殿学士、知秦州。

　　先是，于阗入贡，道邈川，唃厮啰留不遣。会其妻亡，前帅张方平请因而恤之，且诱其般次入贡，诏赙绢千匹。明逸言：「朝廷抚唃氏至厚，顷以招马为名，赂缯缊；邀请六事，既徇其五，而犹觖望。今壅遏荒服之贡，固有罪矣，岂可复加赐以辱国体？」从之。而于阗使与般次亦皆至。厮啰有子质于秦，别子木征居河州。殿侍程从简私与之盟，令过洮河，许以官，且归其质子。事不验，木征怒，留贡使。明逸械从简往诘，因斩之。木征惶惧，悉遣所留者。

　　治平初，复为翰林学士。神宗立，御史论其倾险憸薄，顷附贾昌朝、夏竦以陷正人，文辞浅缪，岂应冒居翰院？乃罢学士。久之，知永兴军。熙宁四年，卒，年五十七。赠礼部尚书，谥曰修懿。

　　藻字醇老，明逸之从子也。幼孤，刻厉为学。第进士，又中贤良方正科，为秘阁校理。

　　慈圣后临朝，藻三上书乞还政。同修起居注、知制诰。加枢密直学士、知开封府。平居乐易无崖岸，而居官独立守绳墨，为政简静有条理，不肯徇私取显。数求退，改翰林侍读学士、知审官东院。卒，年六十一。神宗知其贫，赙钱五十万，赠太中大夫。

　　景谌，景臻之从兄也。繇殿直巡辖两京马递，中进士第。初赴开封解试，时王安石得其文，以为知道者。既荐送之，又推誉于公卿间，自是执弟子礼。安石提点府界，景谌为属主簿，又以文荐之。执丧居许，闻安石得政，喜，因事来京师谒之。方盛夏，安石与僧智缘卧于地，一最亲者袒坐其侧。顾景谌褫服脱帽，未及它语，卒然问曰：「青苗、助役如何？」景谌曰：「利少害多，异日必为民患。」又问：「孰为可用之人？」曰：「居丧不交人事，而知人尤难事也。」遂辞出。

　　后调官复来，安石已作相，又往诣之。安石令先与弟安国相见。安国亦与之善，谓景谌曰：「相君欲以馆阁相处而任以事。」景谌曰：「百事皆可为，所不知者新书、役法耳。」及见安石，安石欲令治峡路役书，且委以戎、沪蛮事。景谌曰：「峡路民情，仆固不能知；而戎、沪用兵，系朝廷举动、一路生灵休戚，愿择知兵爱人者。」安石大怒，坐上客数十人，皆为之惧。退就谒舍，赏激之与诋以为矫者参半。景谌笑曰：「自古以来，好利者众，而顾义者寡，故天下万事，皆由人而不在于己。苟为利所动，而由于人，则盗亦可为也。夫盗之所以为盗者，利胜于义，而不知所以为之者耳。吾又何憾焉？」遂与安石绝。熙宁末，从张景宪辟知瀛州，终身为外官，仅至朝请郎而卒。

　　勰字穆父，彦远之子也。生五岁，日诵千言。十三岁，制举之业成。熙宁三年试应，既中秘阁选，廷对入等矣，会王安石恶孔文仲策，迁怒罢其科，遂不得第。以荫知尉氏县，授流内铨主簿。判铨陈襄尝登进班簿，神宗称之。襄曰：「此非臣所能，主薄钱勰为之耳。」明日召对，将任以清要官。安石使弟安礼来见，许用为御史。勰谢曰：「家贫母老，不能为万里行。」安石知不附己，命权盐铁判官，历提点京西、河北、京东刑狱。元丰定官制，勰方居丧。帝于左司郎中格自书其姓名，须终制日授之。

　　奉使吊高丽，外意颇谓欲结之以北伐。勰入请使指，帝曰：「高丽好文，又重士大夫家世，所以选卿，无他也。」乃求吕端故事以行，凡馈饩非故所有者皆弗纳。归次紫燕岛，王遣二吏追饷金银器四千两。勰曰：「在馆时既辞之矣，今何为者？」吏泣曰：「王有命，徒归则死，且左番已受。」勰曰：「左右番各有职，吾唯例是视，汝可死，吾不可受。」竟却之。还，拜中书舍人。

　　元祐初，迁给事中，以龙图阁待制知开封府。老吏畏其敏，欲困以事，导人诉牒至七百。勰随即剖决，简不中理者，缄而识之，戒无复来。阅月听讼，一人又至，呼诘之曰：「吾固戒汝矣，安得欺我？」其人谰曰：「无有。」勰曰：「汝前诉云云，吾识以某字。」启缄示之，信然，上下皆惊咤。宗室、贵戚为之敛手，虽丞相府谒吏干请，亦械治之。积为众所憾，出知越州，徙瀛州。召拜工部、户部侍郎，进尚书，加龙图阁直学士，复知开封，临事益精。苏轼乘其据案时遗之诗，勰操笔立就以报。轼曰：「电扫庭讼，响答诗筒，近所未见也。」

　　哲宗莅政，翰林缺学士，章惇三荐林希，帝以命勰，仍兼侍读。以尝行惇谪词，惧而求去。帝曰：「岂非'鞅鞅非少主之臣，硁硁无大臣之节'者乎？朕固知之，毋庸避也。」尝侍经幄，帝留与之语曰：「台臣论徐邸事，其辞及郑、雍，小人离间骨肉如此。若雍有请，当付卿以美诏慰安之。」既而雍章至，勰答诏云：「弗容群枉，规欲动摇，朕察其厚诬，力加明辨，夫何异趣，乃尔乞身。」帝见之，谓能道所欲言者。惇因是极意排诋，讽全台攻之，言不已。罢知池州，卒于官，年六十四。讣未至，帝犹即其从弟景臻问安否。元符末，追复龙图阁学士。

　　即字中道，吴越王诸孙也。第进士，为睦州推官。部使者有狱在衢，啖即以荐牍，使往治。即曰：「吾宁老冗选中，岂忍以数十人易一荐乎？」至，则平反之。辟鄜延幕府。崇宁中，为陕西转运判官。王师复银州，转饷最。徽宗召对，问曰：「灵武可取乎？」对曰：「夏人去来飘忽，不能持久，是其所短；然其民皆兵，居不縻饮食，动不勤转饷，愿敕边臣先为不可胜以待衅，庶可得志。」帝曰：：「大砦泉可取否？」对曰：「是所谓瀚海也。臣闻其地皆舄卤，无水泉，或以饮马，口鼻皆裂，正得之无所用。」帝然之。

　　除直龙图阁、知庆州。至镇，筑安边城，归德堡，包地万顷，纵耕其中，岁得粟数十万。徙知延安府，加集贤殿修撰，又进徽猷阁待制、显谟阁直学士。在延五年，童贯宣抚陕西，得便宜行事。时长安百物踊贵，钱币益轻，贯欲力平之，计司承望风旨，取市价率减什四，违者重置于法，民至罢市。徐处仁争之，得罪。又行均籴法，贱入民粟，而高金帛估以赏，下至蕃兵、射士之授田者，咸被抑配，关内骚然，几于生变。即亦屡抗章，极陈其害，贬永州团练副使，然籴害亦寝。

　　数月，还待制、知兴仁府，从太原，以童贯宣抚本道辞，不许。居二年，以疾提举洞霄宫，复真学士。睦寇作，起知宣州。即自力上道，至则悉意应军须。贯上其功，进龙图阁学士。贯遂引为河北、河东参谋，以老固辞，乃转正奉大夫致仕。卒，赠金紫光禄大夫，谥曰忠定。

　　论曰：进士自乡举至廷试皆第一者才三人，王曾、宋庠为名宰相，冯京为名执政，风节相映，不愧其科名焉。邵亢知太常，裁损张贵妃恤典，颍王授室、公主下嫁，请用古典，可谓不愧其官守矣。邵必亦习礼者也，预修《唐书》而能力辞，以为史出众手，非古人撰述之体，岂非名言乎？钱惟演敏思清才，著称当时，然急于柄用，阿附希进，遂丧名节。钱氏三世制科，易、明逸皆掌书命，时人荣之。惜乎易以轻俊，明逸以倾。 
　
　



　
                   
列传第七十七
　
　　○张方平王拱辰张

　　赵概胡宿子宗炎从子宗愈宗回

　　张方平，字安道，南京人。少颖悟绝伦，家贫无书，从人假三史，旬日即归之，曰：「吾已得其详矣。」凡书皆一阅不再读，宋绶、蔡齐以为天下奇才。举茂材异等，为校书郎、知昆山县。又中贤良方正，选迁著作佐郎、通判睦州。

　　赵元昊且叛，为嫚书来，规得谴绝以激使其众。方平请：「顺适其意，使未有以发，得岁月之顷，以其间选将厉士，坚城除器，为不可胜以待之。虽终于必叛，而兵出无名，吏士不直其上，难以决胜。小国用兵三年，而不见胜负，不折则破；我以全制其后，必胜之道也。」时天下全盛，皆谓其论出姑息，决计用兵。方平上《平戎十策》，以为：「入寇当自延、渭，巢穴之守必虚。宜屯兵河东，卷甲而趋之，所谓攻其所必救，形格势禁之道也。」宰相吕夷简善其策而不果行。当召试馆职，仁宗曰：「是非两策制科者乎？何试也？」命直集贤院，俄知谏院。夏人寇边，方平首乞合枢密之职于中书，以通谋议。帝然之，遂以宰相兼枢密使。时调诸道弓手，刺其壮者为宣毅、保捷，方平连疏争之，弗听。既而两军骄甚，合二十余万，皆市人不可用，如方平言。

