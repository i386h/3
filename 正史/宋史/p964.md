<!-- { "loadSidebar": true } -->
　　所谓绥怀之略有五，曰宣德意、先振恤，通关津、选材能、务宽贷，大略谓：「山东大姓结为山砦以自保，今虽累年，势必有未下者。愿募有心力之人，密往诏谕。应淮北遗民来归者，令淮南州郡给以行由，差船津济，量差地分人护送，毋得邀阻。有官人先次注授差遣，无官而贫乏者，令沿江州郡以官舍居之，仍量给钱米三两月，其能自营为生乃止。内有才智可用之人，随宜任使，勿但縻以爵秩而已。凡诸将行师入境，敢抗拒者，固在剿戮。其有善良、老弱之人，皆从宽贷，使之有更生之望。」不报。

　　邴闲居十有七年，薨于泉州，年六十二，谥文敏。有《草堂集》一百卷。

　　滕康，字子济，应天府宋城人。登崇宁五年进士第，又中词学兼茂科，除秘书省正字，迁著作佐郎、尚书工部礼部员外郎、国子司业。

　　靖康二年，元帅府闻康习宪章，召至济州。康率群臣劝进，除太常少卿，使定登极礼仪。凡告天及肆赦之文，皆康为之，辞意激切，闻者感动。除起居舍人、权给事中，进起居郎兼讨论祖宗法度检讨官，试中书舍人。

　　会显谟阁学士孟忠厚乞用父任减年迁官，康言：「忠厚，隆祐太后之侄也，太宗以来，凡母后兄弟之子无为侍从者。」武义大夫康义用登极恩，迁遥郡刺史，康又封还词头，言：「恩例迁官一等，谓于阶官上进一阶。今康义得特旨转一官，自武义大夫躐上遥郡刺史，名为迁一官，实升五等，紊法之甚也。自古召乱之源，非外戚挠法，则内侍干政，汉、唐可鉴。」凡再降旨，竟不肯行。

　　后军统制韩世忠以不能戢所部，坐赎金。康言：「世忠无赫赫功，祗缘捕盗微劳，遂亚节钺。今其所部卒伍至夺御器，逼谏臣于死地，乃止罚金，何以惩后？」诏降世忠一官。

　　知江州陈彦文用刘光世奏，录其守城功，迁龙图阁待制。康以光世所上彦文功状前后牴牾，阁而未下。宰相力主彦文趣康行词，康论不已，宰相衔之。会布衣省试卷子不合式，康以其文取之，谏官李处遁论奏，遂以集英殿修撰提举杭州洞霄宫。

　　未几，移跸钱塘，再除中书舍人，奏曰：「去岁郊礼前日食，而日官不以闻，廷臣不以告，使陛下所以应天者未至，故逆臣敢萌不轨者，无先事之戒也。陛下即位，行再岁矣，侧怛爱民之政徒为空言，而百姓不被其恩；哀痛责躬之诏不著事实，四方不以为信。忠佞并驰，而多士解体；刑赏失当，而三军沮气。臣愿陛下取建炎初元以来所下诏书，所举政事，熟思审度，得无一二不类臣言者乎？望参稽得失而罢行之。」上再三褒谕，称其有谏臣风。除左谏议大夫。旬日间，封章屡上，遂擢翰林学士。翌日，除端明殿学士、同签书枢密院事。

　　建炎三年，宰相吕颐浩议幸武昌为趋陕之计，既移跸建康，又议欲尽弃中原，徙居民于东南。康力持不可，上悟而止。未几，上请太后奉神主如江西，以参知政事李邴权知三省枢密院事，康为资政殿学士，同从卫以行。邴辞疾，又命康权知，以刘珏为贰。赐康褒诏，许缀宰执班奏事。

　　康从卫至洪州，刘光世护江不密，金人绝而渡，康等仓卒奉太后趋虔州。殿中侍御史张延寿论康与珏无忧国之心，至使太后涉险，为敌人追迫，责授康秘书少监，分司南京，永州居住。未几，许自便，复左朝请大夫，提举明道宫。绍兴二年九月卒，年四十八。八年，追复龙图阁学士。有文集二十卷。

　　张守，字子固，常州晋陵人。家贫无书，从人假借，过目辄不忘。登崇宁元年进士第，中词学兼茂科。除详定《九域图志》编修官。以省员罢，改宣德郎，擢为监察御史。丁内艰去。

　　建炎元年冬，召还，改官，赐五品服。上在维扬，粘罕将自东平历泗、淮以窥行在，宰臣汪伯彦、黄潜善以为李成余党不足畏，上召百官各言所见。叶梦得请上南巡，阻江为守，张俊亦奏敌势方张，宜且南渡。守独抗疏，上防淮渡江利害六事，又别疏言金人犯淮甸之路有四，宜择四路帅守缮兵储粟以捍御之。疏再上，又请诏大臣惟以选将治兵为急，凡不急之务，付之都司、六曹。二相滋不悦，遂建议遣守抚谕京城，守闻命即就道。

　　三年正月，还，奏金人必来，愿早为之图，上恻然。除起居郎兼直学士院。金人果渡淮，上幸临安。迁御史中丞。

　　苗、刘既平，诏赦百官，表奏皆守与李邴分为之。守论宰相朱胜非不能思患预防，致贼猖獗，乞罢政，疏留中不出，既而胜非竟罢政。

　　吕颐浩初相，举行司马光之言，欲并合三省，诏侍从、台谏集议。守言光之所奏，较然可行，若更集众，徙为纷纭。既而悉无异论，竟合三省为一。

　　上幸建康，吕颐浩、张浚叶议将奉上幸武昌为趋陕之计。时方拜浚为宣抚处置使，身任陕、蜀，守与谏议大夫滕康皆持不可，曰：「东南今日根本也，陛下远适，则奸雄生窥伺之心。况将士多陕西人，以蜀近关陕，可图西归，自为计耳，非为陛下与国家计也。」守又陈十害，至殿庐谓康曰：「幸蜀之事，吾曹当以死争之。」上曰：「朕固以为难行。」议遂寝。

　　六月，久雨恒阴，吕颐浩、张浚皆谢罪求去，诏郎官以上言阙政。初，守为副端时尝上疏曰：「陛下处宫室之安，则思二帝、母后穹庐毳幕之居；享膳羞之奉，则思二帝、母后膻肉酪浆之味；服细暖之衣，则思二帝、母后穷边绝塞之寒苦；操与夺之柄，则思二帝、母后语言动作受制于人；享嫔御之适，则思二帝、母后谁为之使令；对臣下之朝，则思二帝、母后谁为之尊礼。思之又思，兢兢栗栗，圣心不倦，而天不为之助顺者，万无是理也。」至是复申前说，曰：「今罪己之诏数下，而天未悔祸，实有所未至耳。」且曰：「天时人事至此极矣，陛下睹今日之势与去年孰愈？而朝廷之措置施设，与前日未始异也。俟其如维扬之变而后言之，则虽斥逐大臣，无救于祸。汉制灾异策免三公，今任宰相者，虽有勋劳，然其器识不足以斡旋机务。愿更择文武全材、海内所共推者，亲擢而并用之。上书论事，或有切直，宜加褒擢以来言路。」

　　先是，守尝论吕颐浩不可独任，张浚不可西去，与上意异，乞补外。除礼部侍郎，不拜，上命吕颐浩至政事堂，谕以正人端士不宜轻去，守始受命。殿中侍御史赵鼎入对，论守无故下迁，上曰：「以其资浅。」鼎曰：「言事官无他过，愿陛下毋沮其气。」于是迁翰林学士、知制诰。九月，拜端明殿学士、同签书枢密院事。扈从由海道至永嘉，回至会稽。

　　四年五月，除参知政事，守尝荐汪伯彦，沈与求劾其短，以资政殿学士提举洞霄宫。未几，知绍兴府。寻以内祠兼侍读，守力辞，改知福州。时右司员外郎张宗臣请令福建筑城，守奏：「福州城于晋太康三年，伪闽增广至六千七百余步，国初削平已久，公私困弊，请俟他年。」遂止。寻以变易度牒钱百万余缗输之行在，助国用。

　　时刘豫导金人寇淮，上次平江，诸将献俘者相踵，守闻之，上疏曰：「今以献俘诚皆金人，或借诸国，则戮之可也。至如两河、山东之民，皆陛下赤子，驱迫以来，岂得已哉？且谕以恩信，贷之使归，愿留者亦听，则贼兵可不战而溃。」金人既遁，诏诸将渡江追击，守复上疏，以敌情难测，愿留刘光世控御诸渡。

　　上既还临安，又诏问守以攻战之利、守备之宜、绥怀之略、措置之方，守言：

　　明诏四事，臣以为莫急于措置，措置苟当，则余不足为陛下道矣。臣请言措置之大略，其一措置军旅，其二措置粮食。

　　神武中军当专卫行在，而以余军分戍三路，一军驻于淮东，一军驻于淮西，一军驻鄂、岳或荆南，择要害之处以处之。使北至关辅，西抵川、陕，血脉相通，号令相闻，有唇齿辅车之势，则自江而南可奠枕而卧也。然今之大将皆握重兵，贵极富溢，前无禄利之望，退无诛罚之忧，故朝廷之势日削，兵将之权日重。而又为大将者，万一有称病而赐罢，或卒然不讳，则所统之众将安属耶？臣谓宜拔擢麾下之将，使为统制，每将不过五千人，棋布四路，朝廷号令径达其军，分合使令悉由朝廷，可以有为也。

　　何谓措置军食？诸军既分屯诸路，则所患者财谷转输也。祖宗以来，每岁上供六百余万，出于东南转输，未尝以为病也。今宜举两浙之粟以饷淮东，江西之粟以饷淮西，荆湖之粟以饷鄂、岳、荆南。量所用之数，责漕臣将输，而归其余于行在，钱帛亦然，恐未至于不足也。钱粮无乏绝之患，然后戒饬诸将，不得侵扰州县，以复业之民户口多寡，为诸将殿最，岁核实而黜陟之。如是措置既定，俟至防秋，复遣大臣为之统督，使诸路之兵首尾相应，绥怀之略亦在是矣。究其本原，则在陛下内修德而外修政耳。

　　闽自范汝为之扰，公私赤立，守在镇四年，抚绥凋瘵，且请于朝，蠲除福州所贷常平缗钱十五万。累请去郡，以提举万寿观兼侍读召还，甫两月，复引病丐去，知平江府，力丐祠以归。

　　六年十二月，召见，即日除参知政事，明日兼权枢密院事。七年，张浚罢刘光世兵柄，而欲以吕祉往淮西抚谕诸军，守以为不可，浚不从，守曰：「必曰改图，亦须得闻望素高、能服诸将之心者乃可。」浚不听，遂有郦琼之变。及台谏父章论浚，御批安置岭表，赴鼎不即行，守力解上曰：「浚为陛下捍两淮，罢刘光世，正以其众乌合不为用，今其验矣，群臣从而媒蘖其短，臣恐后之继者，必以浚为鉴，谁肯为陛下任事乎？」浚谪永州，守亦引咎请去，弗许。

　　八年正月，上自建康将还临安，守言：「建康自六朝为帝王都，江流险阔，气象雄伟，且据都会以经理中原，依险阻以捍御强敌，可为别都以图恢复。」鼎持不可，守力求去，以资政殿大学士知婺州，寻改洪州，兼江南西路安抚使。入对，时江西盗贼未息，上问以弭盗之策，守曰：「莫先德政，伺其不悛，然后加之以兵。」因请出师屯要害。既至部，揭榜郡邑，开谕祸福，约以期限，许之自新，不数月盗平。

　　后徙知绍兴府。会朝廷遣三使者括诸路财赋，所至以鞭挞立威，韩球在会稽，所敛五十余万缗。守既视事，即求入觐，为上言之，诏追还三使。时秦桧当国，不悦，守亦不自安，复奉祠。

　　建康谋帅，上曰：「建康重地，用大臣有德望者，惟张守可。」至镇数月薨。

