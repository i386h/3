<!-- { "loadSidebar": true } -->
　　初，仁宗即位尚少，太后称制，虽政出宫闱，而号令严明，恩威加天下。左右近习亦少所假借，宫掖间未尝妄改作。内外赐与有节，柴氏、李氏二公主入见，犹服髲鬀。太后曰：「姑老矣。」命左右赐以珠玑帕首。时润王元份妇安国夫人李氏老，发且落，见太后，亦请帕首。太后曰：「大长公主，太宗皇帝女，先帝诸妹也；若赵家老妇，宁可比耶？」旧赐大臣茶，有龙凤饰，太后曰：「此岂人臣可得？」命有司别制入香京挺以赐之。赐族人御食，必易以釦器，曰：「尚方器勿使入吾家也。」常服絁繻练裙，侍者见仁宗左右簪珥珍丽，欲效之。太后戒曰：「彼皇帝嫔御饰也，汝安得学。」

　　先是，小臣方仲弓上书，请依武后故事，立刘氏庙，而程琳亦献《武后临朝图》，后掷其书于地曰：「吾不作此负祖宗事。」有漕臣刘绰者，自京西还，言在庾有出剩粮千余斛，乞付三司。后问曰：「卿识王曾、张知白、吕夷简、鲁宗道乎？此四人岂因献羡余进哉！」

　　后称制凡十一年，自仁宗即位，乃谕辅臣曰：「皇帝听断之暇，宣诏名儒讲习经史，以辅其德。」于是设幄崇政殿之西庑，而日命近臣侍讲读。

　　丁谓、曹利用既以侮权贬窜，而天下惕然畏之。晚稍进外家，任内宫罗崇勋、江德明等访外事，崇勋等以此势倾中外。兄子从德死，姻戚、门人、厮役拜官者数十人。御史曹脩古、杨偕、郭劝、段少连论奏，太后悉逐之。

　　太后保护帝既尽力，而仁宗所以奉太后亦甚备。上春秋长，犹不知为宸妃所出，终太后之世无毫发间隙焉。及不豫，帝为大赦，悉召天下医者驰传诣京师。诸尝为太后谪者皆内徙，死者复其宫。其后言者多追诋太后时事，范仲淹以为言，上曰：「此朕所不忍闻也。」下诏戒中外毋辄言。

　　于是泰宁军节度使钱惟演请以章献、章懿与章穆并祔真宗室。诏三省与礼院议，皆以谓章穆皇后位崇中壶，已祔真宗庙室，自协一帝一后之文；章献明肃处坤元之尊，章懿感日符之贵，功德莫与为比，谓宜崇建新庙，同殿异室，岁时荐飨，一用太庙之仪，仍别立庙名，以崇世享。翰林学士冯元等请以奉慈为名，诏依。庆历五年，礼院言章献、章懿二后，请遵国朝懿德、明德、元德三后同祔太宗庙室故事，迁祔真宗庙。诏两制议，翰林学士王尧臣等议，请迁二后祔，序于章穆之次，从之。

　　李宸妃，杭州人也。祖延嗣，仕钱氏，为金华县主簿；父仁德，终左班殿直。初入宫，为章献太后侍儿，壮重寡言，真宗以为司寝。既有娠，从帝临砌台，玉钗坠，妃恶之。帝心卜：钗完，当为男子。左右取以进，钗果不毁，帝甚喜。已而生仁宗，封崇阳县君；复生一女，不育。进才人，后为婉仪。仁宗即位，为顺容，从守永定陵。章献太后使刘美、张怀德为访其亲属，得其弟用和，补三班奉职。

　　初，仁宗在襁褓，章献以为己子，使杨淑妃保视之。仁宗即位，妃嘿处先朝嫔御中，未尝自异。人畏太后，亦无敢言者。终太后世，仁宗不自知为妃所出也。

　　明道元年，疾革，进位宸妃，薨，年四十六。

　　初，章献太后欲以宫人礼治丧于外，丞相吕夷简奏礼宜从厚。太后遽引帝起，有顷，独坐帘下，召夷简问曰：「一宫人死，相公云云，何欤？」夷简曰：「臣待罪宰相，事无内外，无不当预。」太后怒曰：「相公欲离间吾母子耶！」夷简从容对曰：「陛下不以刘氏为念，臣不敢言；尚念刘氏，是丧礼宜从厚。」太后悟，遽曰：「宫人，李宸妃也，且奈何？」夷简乃请治用一品礼，殡洪福院。夷简又谓入内都知罗崇勋曰：「宸妃当以后服殓，用水银实棺，异时勿谓夷简未尝道及。」崇勋如其言。

　　后章献太后崩，燕王为仁宗言：「陛下乃李宸妃有所生，妃死以非命。」仁宗号恸顿毁，不视朝累日，下哀痛之诏自责。尊宸妃为皇太后，谥壮懿。幸洪福院祭告，易梓宫，亲哭视之，妃玉色如生，冠服如皇太后，以水银养之，故不坏。仁宗叹曰：「人言其可信哉！」遇刘氏加厚。陪葬永定陵，庙曰奉慈。又即景灵宫建神御殿，曰广孝。庆历中，改谥章懿，升祔太庙。拜用和为彰信军节度使、检校侍中，宠赉甚渥。既而追念不已，顾无以厚其家，乃以福康公主下嫁用和之子玮。

　　杨淑妃，益州郫人。祖瑫，父知俨，知俨弟知信，隶禁军，为天武副指挥使。

　　妃年十二入皇子宫。真宗即位，拜才人，又拜婕妤，进婉仪，仍诏婉仪升从一品，位昭仪上。帝东封、西祀，凡巡幸皆从。章献太后为修仪，妃与之位几埒。而妃通敏有智思，奉顺章献无所忤，章献亲爱之。故妃虽贵幸，终不以为己间，后加淑妃。真宗崩，遗制以为皇太后。

　　始，仁宗在乳褓，章献使妃护视，凡起居饮食必与之俱，所以拥佑扶持，恩意勤备。及帝即位，尝召其侄永德见禁中，欲授以诸司副使。妃辞曰：「小儿岂胜大恩，小官可也。」更命为右侍禁。

　　章献遗诰尊为皇太后，居宫中，与皇帝同议军国事。阁门趣百僚贺，御史中丞蔡齐目台吏毋追班，乃入白执政曰：「上春秋长，习知天下情伪，今始亲政事，岂宜使女后相继称制乎？」乃诏删去遗诰「同议军国事」语，第存后号。奉缗钱二万助汤沐，后名其所居宫曰保庆，称保庆皇太后。

　　景祐三年，无疾而薨，年五十三。殡于皇仪殿。帝思其保护之恩，命礼官议加服小功。

　　初，仁宗未有嗣，后每劝帝择宗子近属而贤者，养于宫中，其选即英宗也。英宗立，言者谓礼慈母于子祭，于孙止，请废后庙，瘗其主园陵。英宗弗欲遽也，下有司议，未上，会帝崩，遂罢。后父祖皆累赠至一品，知信赠节度使。知信子景宗，见《外戚传》。

　　沈贵妃，宰相伦之孙，父继宗，光禄少卿。大中祥符初，以将相家子被选。初为才人，历美人、婕妤、充媛，至德妃。为人淑俭不华，帝亦以妃家世故，待之异众。长秋虚位，帝欲立之，有从中沮之者，不果。嘉祐末，进贵妃。熙宁九年薨，年八十三。许出殡其家，车驾临奠，辍视朝三日，谥昭静。

　　仁宗郭皇后，其先应州金城人。平卢军节度使崇之孙也。天圣二年，立为皇后。

　　初，帝宠张美人，欲以为后，章献太后难之。后既立，而颇见疏。其后尚美人、杨美人俱幸，数与后忿争。一日，尚氏于上前有侵后语，后不胜忿，批其颊，上自起救之，误批上颈，上大怒。入内都知阎文应因与上谋废后，且劝帝以爪痕示执政。上以示吕夷简，且告之故，夷简亦以前罢相怨后，乃曰：「古亦有之。」后遂废。诏封为净妃、玉京冲妙仙师，赐名清悟，居长乐宫。

　　于是中丞孔道辅、谏官御史范仲淹段少连等十人伏阁言：「后无过，不可废。」道辅等俱被黜责。景祐元年，出居瑶华宫，而尚美人亦废于洞真宫入道，杨美人别宅安置。又赐后号金庭教主、冲静元师。后帝颇念之，遣使存问，赐以乐府，后和答之，辞甚怆惋。帝尝密令召入，后曰：「若再见召者，须百官立班受册方可。」属小疾，遣文应挟医诊视，数日，乃言后暴薨。中外疑阎文应进毒，而不得其实。上深悼之，追复皇后，而停谥册祔庙之礼。

　　慈圣光献曹皇后，真定人，枢密使周武惠王彬之孙也。明道二年，郭后废，诏聘入宫。景祐元年九月，册为皇后。性慈俭，重稼穑，常于禁苑种谷、亲蚕，善飞帛书。

　　庆历八年闰正月，帝将以望夕再张灯，后谏止。后三日，卫卒数人作乱，夜赵屋叩寝殿。后方侍帝，闻变遽起。帝欲出，后闭閤拥持，趣呼都知王守忠使引兵入。贼伤宫嫔殿下，声彻帝所，宦者以乳妪欧小女子始奏，后叱之曰：「贼在近杀人，敢妄言耶！」后度贼必纵火，阴遣人挈水踵其后，果举炬焚帘，水随灭之。是夕，所遣宦侍，后皆亲剪其发，谕之曰：「明日行赏，用是为验。」故争尽死力，贼即禽灭。閤内妾与卒乱当诛，祈哀幸姬，姬言之帝，贷共死。后具衣冠见，请论如法，曰：「不如是，无以肃清禁掖。」帝命坐，后不可，立请，移数刻，卒诛之。

　　张妃怙宠上僭，欲假后盖出游。帝使自来请，后与之，无靳色。妃喜，还以告，帝曰：「国家文物仪章，上下有秩，汝张之而出，外廷不汝置。」妃不怿而辍。

　　英宗方四岁，育禁中，后拊鞠周尽；迨入为嗣子，赞策居多。帝夜暴疾崩，后悉敛诸门钥置于前，召皇子入。及明，宰臣韩琦等至，奉英宗即位，尊后为皇太后。

　　帝感疾，请权同处分军国事，御内东门小殿听政。大臣日奏事有疑未决者，则曰「公辈更议之」，未尝出己意。颇涉经史，多援以决事。中外章奏日数十，一一能纪纲要。检柅曹氏及左右臣仆，毫分不以假借，宫省肃然。

　　明年夏，帝疾益愈，即命撤帘还政，帝持书久不下，及秋始行之。敕有司崇峻典礼，以弟佾同中书门下平章事。神宗立，尊为太皇太后，名宫曰庆寿。帝致极诚孝，所以承迎娱悦，无所不尽，从行登玩，每先后策掖。后亦慈爱天至，或退朝稍晚，必自至屏扆候瞩，间亲持饍饮以食帝。外家男子，旧毋得入谒。后春秋高，佾亦老，帝数言宜使入见，辄不许。他日，佾侍帝，帝复为请，乃许之，因偕诣后閤。少焉，帝先起，若令佾得伸亲亲意。后遽曰：「此非汝所当得留。」趣遣出。

　　晚得水疾，侍医莫能治。元丰二年冬，疾甚，帝视疾寝门，衣不解带。旬日崩，年六十四。帝推恩曹氏，拜佾中书令，进官者四十余人。

　　初，王安石当国，变乱旧章，后乘间语神宗，谓祖宗法度不宜轻改。熙宁宗祀前数日，帝至后所，后曰：「吾昔闻民间疾苦，必以告仁宗，因赦行之，今亦当尔。」帝曰：「今无他事。」后曰：「吾闻民间甚苦青苗、助役，宜罢之。安石诚有才学，然怨之者甚众，帝欲爱惜保全之，不若暂出之于外。」帝悚听，垂欲止，复为安石所持，遂不果。

　　帝尝有意于燕蓟，已与大臣定议，乃诣庆寿宫白其事。后曰：「储蓄赐予备乎？铠仗士卒精乎？」帝曰：「固已办之矣。」后曰：「事体至大，吉凶悔吝生乎动，得之不过南面受贺而已；万一不谐，则生灵所系，未易以言。苟可取之，太祖、太宗收复久矣，何待今日。」帝曰：「敢不受教。」

