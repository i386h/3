<!-- { "loadSidebar": true } -->
　　十一月庚辰，命主管殿前司公事郭杲领兵驻真州以援两淮。辛巳，金人破枣阳军。甲申，以丘崈签书枢密院事，督视江、淮军马。金人犯神马坡，江陵副都统魏友谅突围趋襄阳。乙酉，赵淳焚樊城。戊子，金人犯庐州，田琳拒退之。癸巳，以金人犯淮告于天地、宗庙、社稷。乙未，避正殿，减膳。以湖广总领陈谦为湖北、京西宣抚副使。丙申，金人去庐州。丁酉，金人犯旧岷州，守将王喜遁去。戊戌，金人围和州，守将周虎拒之。金人破信阳军。辛丑，金人围襄阳。壬寅，金人破随州。癸丑，太皇太后赐钱一百万缗犒赏军士。诏诸路招填禁军以待调遣。甲辰，金人犯真州。乙巳，金人破西和州。是月，濠州、安丰军及边屯皆为金人所破。十二月戊申，金人围德安府，守将李师尹拒之。庚戌，金人破成州，守臣辛之遁去。吴曦焚河池县，退屯青野原。辛亥，释大理、三衙、临安府杖以下囚。癸丑，金人去和州。甲寅，金人攻六合县，郭倪遣前军统制郭僎救之，遇于胥浦桥，大败，倪弃扬州走。丁巳，金人破大散关。戊午，荧惑守太微。癸亥，魏友谅军溃于花泉，走江陵。丁卯，金人犯七方关，兴州中军正将李好义拒却之。戊辰，吴曦还兴州。金人自淮南退师，留一军据濠州。己巳，罢郭倪，夺三官，责授果州团练副使、南康军安置。庚午，薛叔似、陈谦罢。以荆湖北路安抚使吴猎为湖北、京西宣抚使。复两浙围田，募两淮流民耕种。癸酉，吴曦始自称蜀王。甲戌，以镇江副都统毕再遇为镇江都统、权山东京东路招抚司公事。乙亥，四川宣抚使程松遁。

　　三年春正月丁丑朔，丘崈罢。己卯，命知枢密院事张岩督视江、淮军马。庚辰，以陈自强兼枢密使。癸未，金人破阶州。丁亥，子圻生。庚寅，诏建康府给淮民装钱，遣归业。辛卯，吴曦招通判兴元府、权大安军事杨震仲，震仲不屈，死之。癸巳，命两淮帅守、监司招集流民。甲午，吴曦僭位于兴州。甲辰，夺池州都统陈孝庆三官罢。

　　二月壬子，以金师退，御正殿，复膳。甲寅，削夺福建路总管兼延祥水军统制商荣官爵、柳州安置。己未，罢程松四川宣抚使，以成都府路安抚使杨辅为四川制置使，沿江制置使叶适兼江、淮制置使。庚申，以旱，诏大理、三衙、临安府决系囚。癸亥，子圻薨，追封顺王，谥冲怀。甲子，振给旱伤州县贫民。命诸路提刑司从宜断疑狱。丁卯，罢江、浙、荆湖、福建招军。戊辰，子墌生。庚午，金人去襄阳。辛未，以旱，祷于天地、宗庙、社稷。命有司举行宽恤之政八条，蠲两淮被兵诸州今年租赋。乙亥，释两浙路杖以下囚。四川宣抚副使司随军转运安丙及兴州中军正将李好义、监四川总领所兴州合江仓杨巨源等共诛吴曦，传首诣行在，献于庙社，枭三日，四川平。并诛曦妻子，家属徙岭南，夺其父挺官，迁吴璘子孙出蜀，存其庙祀，玠子孙免连坐。

　　三月丙子朔，蠲两淮被兵州郡役钱。丁丑，斩伪四川都转运使徐景望于利州。壬辰，兴州将刘昌国引兵至阶州，金人退去。癸巳，李好义复西和州。丁酉，金人去成州。庚子，诏以杨辅为四川宣抚使，安丙为端明殿学士、四川宣抚副使，起居舍人许奕为四川宣谕使。落程松资政殿大学士，夺六官、筠州安置。忠义统领张翼复凤州。辛丑，曲赦四川，减杂犯死罪囚，释杖以下。壬寅，责授程松顺昌军节度副使、澧州安置。

　　夏四月戊申，以吴猎兼四川宣谕使。子墌薨，追封申王，谥冲懿。癸丑，赦两淮、湖北、京西被兵诸州，减杂犯死罪囚，释流以下。蠲湖北、京西诸郡今年租赋。四川忠义人复大散关。己未，奉使金国通谢、国信所参议官方信孺发行在。庚申，以兵部尚书宇文绍节知江陵府，权湖北、京西宣抚使。壬戌，诏吴猎与宣抚司议，分兴州都统司军之半屯利州。丁卯，召杨辅诣行在，以吴猎为四川制置使。戊辰，以资政殿学士钱象祖参知政事。己巳，改兴州为沔州。庚午，赠杨震仲官，仍官其子一人。癸酉，金人复破大散关。甲戌，赦西和、阶、成、凤四州。

　　五月丁丑，赏诛吴曦功。戊寅，用四川宣抚司奏，吴曦党人张伸之等一十六人除名，编配两广及湖南诸州。己丑，以旱，祷于天地、宗庙、社稷。辛卯，以太皇太后谢氏有疾，赦，是日崩。四川宣抚副使司参赞军事杨巨源与金人战于长桥，败绩。戊戌，诏四川宣抚、制置司分治兵民。庚子，复置沔州副都统制，以李好义为之。辛丑，李好义袭秦州，败还。

　　六月甲寅，赏守襄阳功。己未，李好义遇毒死。癸亥，以林拱辰为金国通谢使，遣富琯使金告哀，刘弥正贺金主生辰。癸酉，安丙杀其参议官杨巨源。

　　秋七月己卯，命不俦为嗣濮王。乙酉，以灾伤，下诏罪己。

　　八月己巳，上大行太皇太后谥曰成肃皇后。

　　九月丁丑，诏诸路帅臣申儆边备。辛巳，召张岩诣行在。壬午，方信孺以忤韩侂胄，坐用私觌物擅作大臣馈遗金将，夺三官、临江军居住。甲申，减极边官吏举主员。乙酉，权欑成肃皇后于永阜陵。丙戌，命淮西转运司措置雄淮军。辛卯，以赵淳为殿前副都指挥使兼江、淮制置使。乙未，张岩罢。辛丑，遣王冉持书赴金国都副元帅府。壬寅，祔成肃皇后神主于太庙。

　　冬十月乙巳，减临安、绍兴二府囚罪一等，蠲民缘欑宫役者赋。丙午，更殿前司纯队法。乙卯，复珍州遵义军。丙辰，诏以边事谕军民。

　　十一月甲戌，诏：韩侂胄轻启兵端，罢平章军国事；陈自强阿附充位，罢右丞相。乙亥，礼部侍郎史弥远等以密旨命权主管殿前司公事夏震诛韩侂胄于玉津园。以钱象祖兼知枢密院事，李壁兼同知枢密院事。以诛韩侂胄诏天下。丁丑，以夏震为福州观察使、主管殿前司公事，将士行赏有差。夺陈自强三官、永州居住。戊寅，责授苏师旦武泰军节度副使、韶州安置；己卯，斩之。诏：「奸臣窜殛，当首开言路，以来忠谠。中外臣僚，各具所见以闻。」辛巳，再夺邓友龙五官、南雄州安置，寻除名，徙循州。乙酉，置御前忠锐军。丙戌，以御史中丞卫泾签书枢密院事兼参知政事。丁亥，诏立皇子荣王严为皇太子，更名懤。戊子，郭倪除名、梅州安置，郭僎除名，连州安置：仍籍其家。夺李壁三官、抚州居住。癸巳，夺张岩二官、徽州居住。己亥，以立皇太子，大赦。十二月癸卯，以丘崈为江、淮制置大使。罢山东、京东招抚司。以许奕为金国通问使。乙巳，太白昼见。丁未，罢京西北路招抚司。己酉，落叶适宝文阁待制。蠲两淮州军税一年。庚戌，夺许及之二官、泉州居住。夺薛叔似二官、福州居住。再夺皇甫斌五官、英德府安置。癸丑，金人复破随州。辛酉，以钱象祖为右丞相兼枢密使，卫泾及给事中雷孝友并参知政事，吏部尚书林大中签书枢密院事。乙丑，以礼部尚书史弥远同知枢密院事。丙寅，赠吕祖俭朝奉郎、直秘阁，官其子一人。丁卯，诏改明年为嘉定元年。是岁，浙西旱蝗，沿江诸州水。 
　
　



　
                   
本纪第三十九
　
　　○宁宗三

　　嘉定元年春正月戊寅，右谏议大夫叶时等请枭韩侂胄首于两淮以谢天下，不报。辛巳，下诏求言。壬午，王柟还自河南，持金人牒，求韩侂胄首。丙戌，叶时等复请枭侂胄首于两淮。戊子，安定郡王伯栩薨。壬辰，以史弥远知枢密院事，以许奕为金国通谢使。

　　二月戊申，追复赵汝愚观文殿大学士，谥忠定。诏史官改绍熙以来韩侂胄事迹。壬子，诏临安府振给流民。戊午，责授程松果州团练副吏、宾州安置。是月，郴州黑风峒寇罗世传作乱，招降之。

　　三月癸酉，以毛自知首论用兵，夺进士第一人恩例。戊子，下诏戒饬内外群臣。复秦桧王爵、赠谥。己丑，王柟自军前再还行在，议以韩侂胄函首易淮、陕侵地。辛卯，诏枭侂胄首于两淮。是春，子垍生。

　　夏四月丙辰，诏后省科别群臣奏疏可行者以闻。赠彭龟年宝谟阁直学士，落李沐宝文阁学士。戊午，再责授陈自强复州团练副使、雷州安置，仍籍其家。

　　闰月辛未，置拘榷安边钱物所。壬申，雨雹。癸未，子垍薨，追封肃王，谥冲靖。诏大理、三衙、临安府及诸路阙雨州县决系囚，释杖以下。甲申，诏自今视事，令皇太子侍立。乙酉，以钱象祖兼太子少傅，卫泾、雷孝友、林大中并兼太子宾客。辛卯，以旱，祷于天地、宗庙、社稷。癸巳，减常膳。乙未，蠲两浙阙雨州县贫民逋赋。命大理、三衙、临安府、两浙州县决系囚。丙申，幸太乙宫、明庆寺祷雨。丁酉，以旱，诏求言。

　　五月辛酉，赐礼部进士郑自成以下四百二十有六人及第、出身。甲子，太白经天。乙丑，以飞蝗为灾，减常膳。丁卯，诏侍从、台谏疏奏阙政，监司、守令条上民间利害。

　　六月庚午，金人归大散关。辛未，金人归濠州。乙亥，卫泾罢。丙子，遣邹应龙贺金主生辰。甲申，林大中薨。乙未，以蝗，祷于天地、社稷。丙戌，诏侍从、两省、台谏举沿边守臣。辛卯，以史弥远兼参知政事。

　　秋七月辛丑，诏吕祖泰特补上州文学。癸丑，以丘崈同知枢密院事。壬戌，以飞蝗为灾，诏三省疏奏宽恤未尽之事。

　　八月戊辰朔，发米振贫民。辛未，丘崈卒。甲戌，命侍从、台谏、两省详议会子折阅利害。辛巳，以礼部尚书娄机同知枢密院事，吏部尚书楼钥签书枢密院事。丙戌，诏礼部侍郎许奕、起居舍人曾从龙考订监司、守令所陈民间利害，择可行者以闻，其未上者趣之。甲午，发米二十万，振粜江、淮流民。

　　九月辛丑，金使完颜侃、乔宇入见。壬子，出安边所钱一百万缗，命江、淮制置大使司籴米振饥民。己未，诏以和议成谕天下。甲子，遣曾从龙使金贺正旦。乙丑，大风。赦沿边诸州。

　　冬十月丙子，以钱象祖为左丞相，史弥远为右丞相。雷孝友知枢密院事仍兼参知政事，娄机参知政事，楼钥同知枢密院事。己卯，褒录庆元上书杨宏中等六人。庚辰，封伯柷为安定郡王。辛巳，蔡琏除名，配赣州牢城。癸未，金遣使来贺瑞庆节。

　　十一月丙辰，金主璟殂。戊午，史弥远以母忧去位。十二月戊辰，钱象祖罢。庚午，四川初行当五大钱。升嘉兴府为嘉兴军。再夺李沐三官、信州居住。戊寅，改命曾从龙使金吊祭。己卯，黎州蛮畜卜寇边。己丑，遣宇文绍彭使金贺即位。辛卯，蠲两淮州军二税一年。是岁，江、淮制置司汰雄淮军归农，淮东拣刺八千余人以补镇江大军及武锋军之阙，淮西拣刺二万六千余人以为御前定武军。

