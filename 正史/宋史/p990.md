<!-- { "loadSidebar": true } -->
　　叶衡，字梦锡，婺州金华人。绍兴十八年进士第，调福州宁德簿，摄尉。以获盐寇改秩，知临安府于潜县。户版积弊，富民多隐漏，贫弱困于陪输，衡定为九等，自五以下除其籍，而均其额于上之四等，贫者顿苏。征科为期限榜县门，俾里正谕民，不遣一吏而赋自足。岁灾，蝗不入境。治为诸邑最。郡以政绩闻，即召对，上曰：「闻卿作县有法。」遣还任。

　　擢知常州。时水潦为灾，衡发仓为糜以食饥者。或言常平不可轻发，衡曰：「储蓄正备缓急，可视民饥而不救耶？」疫大作，衡单骑命医药自随，偏问疾苦，活者甚众。檄晋陵丞李孟坚摄无锡县，有政声，衡荐于上，即除知秀州。上之信其言如此。

　　除太府少卿。合肥濒湖有圩田四十里，衡奏：「募民以耕，岁可得谷数十万，蠲租税，二三年后阡陌成，仿营田，官私各收其半。」从之。

　　除户部侍郎。时盐课大亏，衡奏：「年来课入不增，私贩害之也，宜自煮盐之地为之制，司火之起伏，稽灶之多寡，亭户本钱以时给之，盐之委积以时收之，择廉能吏察之，私贩自绝矣。」仍命措置官三人：淮南于通州，浙东于明州，浙西于秀州。

　　丁母忧。起复，知卢州，未行，除枢密都承旨。奏马政之弊，宜命统制一员各领马若干匹，岁终计其数为殿最。李垕应贤良方正对策，近讦直，入第四等，衡奏：「陛下赦其狂而取其忠，足以显容谏之盛。」乃赐垕制科出身。有言江、淮兵籍伪滥，诏衡按视，赐以袍带、鞍马、弓矢，且命衡措置民兵，咸称得治兵之要。讫事赴阙，上御便殿阅武士，召衡预观，赐酒，洒宸翰赐之。

　　知荆南、成都、建康府，除户部尚书，除签书枢密院事，拜参知政事。衡奏二事：一，牧守将帅必择材以称其职，必久任以尽其材；二，令户部取湖广会子实数，尽以京会立限易之。从之。

　　拜右丞相兼枢密使。上锐意恢复，凡将帅、器械、山川、防守悉经思虑，奏对毕，从容赐坐，讲论机密，或不时召对。时会子浸患折阅，手诏赐衡曰：「会子虽曰流通，终未尽惬人意，目即流使有二千二百余万。今用上下库黄金、白金、铜钱九百万，内藏库五百万，并蜀中钱物七百万，尽易会子之数，专命卿措置，日近而办，卿真宰相才也。」

　　一日，上曲宴宰执于凝碧，上曰：「自三代而下，至于汉、唐，治日常少，乱日常多，何也？」衡奏：「圣君不常有，周八百年，称极治成、康而已。」上曰：「朕观《无逸篇》，见周公为成王历言商、周之君享国长远，真万世龟鉴。」衡奏：「愿陛下常以《无逸》为龟鉴，社稷之福。」上又言：「朝廷所用，正论其人如何，不可有党。如唐牛、李之党，相攻四十年，缘主听不明至此。文宗曰：'去河北贼易，去朝中朋党难'。朕尝笑之。」衡奏：「文宗优游不断，故有此语。陛下英明圣武，诚非难事。」

　　御宝实封令与临安府窦思永改合入官，衡奏：「选人改官，非奏对称旨，则用考举磨勘，一旦特旨与之，非陛下爱惜人才之意。」上亟收前命。

　　上谕执政，选使求河南，衡奏：「司谏汤邦彦有口辨，宜使金。」邦彦请对，问所以遣，既知荐出于衡，恨衡挤己，闻衡对客有讪上语，奏之，上大怒。即日罢相，责授安德军节度副使，郴州安置。邦彦使还，果辱命，上震怒，窜之岭南，诏衡自便，复官与祠。年六十有二薨，赠资政殿学士。

　　衡负才足智，理兵事甚悉，由小官不十年至宰相，进用之骤，人谓出于曾觌云。

　　论曰：陈康伯以经济自任，临事明断。梁克家才优识远，谋国尽忠。至若汪澈之论事忠悫，荐达人才，叶义问直言正色，扫除秦桧余党，然不长于兵，临敌失措，岂优议论而劣事功者欤？叶颙清俭正直，而衡才智有余，盖亦一时之选云。 
　
　



　
                   
列传第一百四十四
　
　　○葛邲钱端礼魏杞周葵施师点萧燧龚茂良

　　葛邲，字楚辅，其先居丹阳，后徙吴兴。世以儒学名家，高祖密邲五世登科第，大父胜仲至邲三世掌词命。邲少警敏，叶梦得、陈与义一见称为国器。

　　以荫授建康府上元丞。会金人犯江，上元当敌冲，调度百出，邲不扰而办，留守张浚、王纶皆器重之。登进士第。萧之敏为御史，荐其才，除国子博士。轮对，论州县受纳及鬻爵之弊，孝宗奖谕曰：「观所奏，知卿材。」除著作郎兼学士院权直。

　　除正言，首疏言：「盈虚之理，隐于未然；治乱之分，生于所忽。宜专以畏天爱民为先。」又论：「征榷岁增之害，如辇下都税务，绍兴间所趁茶盐岁以一千三百万缗为额，乾道六年后增至二千四百万缗。成都府一务，初额四万八千缗，今至四十余万缗，通四川酒额遂至五百余万缗，民力重困。至若租税有定数，而暗耗日增，折帛益多，民安得不穷乎？愿明诏有司，茶盐酒税比原额已增至一倍者，毋更立新额，官吏不增赏，庶少苏疲甿。」上特召，复令条陈，邲以六事对，皆切中时病。除侍御史，论救荒三事，累迁中书舍人。

　　岁旱，诏求初政得失，邲应诏，大略谓：「虞允文制国用，南库之积日以厚，户部之入日以削，故近年以来，常有不足之忧。罢兵以来，诸将皆以赂得升，其势必至于掊刻取偿，益精其选。」迁给事中。张嶷以说之子除知阁，裴良琮以显仁之侄女夫落阶官，邲皆缴奏。广西议更盐法，邲言：「钞法之行，漕臣尝绐群商，没入其赀。楮币行之二广，民必疑虑，且有后悔。」除刑部尚书。

　　邲为东宫僚属八年，孝宗书「安遇」字以赐，又出《梅花诗》命邲属和，眷遇甚渥。光宗受禅，除参知政事。邲劝上专法孝宗，正风俗，节财用，振士气，执中道，恤民力，选将帅，收人才，择监司，明法令，手疏历言之，上嘉纳。除知枢密院事。绍熙四年，拜左丞相，专守祖宗法度，荐进人物，博采公论，惟恐其不闻之。未期年，除观文殿大学士、知建康府。改隆兴，请祠。

　　宁宗即位，邲上疏言：「今日之事莫先于修身齐家，结人心，定规模。」判绍兴府，简稽期会，钱谷刑狱必亲。或谓大臣均佚有体，邲曰：「崇大体而简细务，吾不为也。」尝曰：「十二时中，莫欺自己。」其实践如此。

　　改判福州，道行感疾，除少保，致仕。薨，年六十六。赠少师，谥文定，配飨光宗庙庭。有文集二百卷、《词业》五十卷。

　　钱端礼，字处和，临安府临安人。父忱，泸川军节度使。端礼以恩补官。绍兴间，通判明州，加直秘阁，累迁右文殿修撰，仕外服有声。高宗材之，知临安府。

　　御史中丞汪澈论版曹阙官，当遴选，权户部侍郎兼枢密都承旨。端礼尝建明用楮为币，于是专委经画，分为六务，出纳皆有法，几月易钱数百万。

　　孝宗锐意恢复，诏张浚出师。会符离稍失利，汤思退遂倡和议，端礼奏：「有用兵之名，无用兵之实，贾怨生事，无益于国。」思退大喜，奏除户部侍郎。未几，兼吏部。端礼与户部尚书韩仲通同对，论经费，奏：「所入有限，兵食日增，更有调发，不易支吾。」上云：「须恢复中原，财赋自足。」仲通奏：「恢复未可必，且经度目前所用。」端礼奏：「仲通言是，乞采纳。」

　　思退与张浚议和战不决，浚方主战，上意甚向之。思退诡求去，端礼请对乞留，又奏：「兵者凶器，愿以符离之溃为戒，早决国是，为社稷至计。」于是思退复留，命浚行边，还戍兵，罢招纳。以端礼充淮东宣谕使，王之望使淮西，端礼入奏：「两淮名曰备守，守未必备；名曰治兵，兵未必精。有用兵不胜，侥幸行险，轻躁出师，大丧师徒者，必胜之说果如此，皆误国明甚。」端礼既以是诋浚，右正言尹穑亦劾浚，罢都督，自此议论归一矣。

　　端礼至淮还，极言守备疏略，恐召金兵，宜早定和议。遂除吏部侍郎，再往淮上，驿疏言：「遣使、发兵当并行，使以尽其礼，兵以防其变，不必待金书至而后遣使。」书中或有见胁之语，不若先遣以释其疑，于计为得。」上云：「端礼所奏未是。」思退传旨撤海、泗二州戍兵，语在《思退传》。

　　金帅仆散忠义分兵入，上意中悔，令思退都督江、淮军马，端礼试兵部尚书，参赞军事。思退畏怯不行，端礼赴阙，上曰：「前后廷臣议论，独卿不变。」兼户部尚书，俄拜端明殿学士、签书枢密院事兼权参知政事。上尝问：「欲遣杨由义持金帅书，而辞行甚力，谁可遣？」端礼请以王抃行，俾与金帅议，许割商、秦地，归被俘人，惟叛亡者不与，余誓目略同绍兴，世为叔侄之国，减银绢五万，易岁贡为岁币。及抃还，上见书，金皆听许。端礼赞上如其式报之：「谋国当思远图，如与之和，则我得休息以修内治，若为忿兵，未见其可。」抃遂行。谍报北军已回，端礼以和议既定，乞降诏。除参知政事兼权知枢密院事。

　　时久不置相，端礼以首参窥相位甚急。皇长子邓王夫人，端礼女也，殿中侍御史唐尧封论端礼帝姻，不可任执政，不报，迁太常少卿。馆阁士相与上疏排端礼，皆坐绌。刑部侍郎王茀阴附端礼，建为「国是」之说以助其势。吏部侍郎陈俊卿抗疏，力诋其罪，且谓本朝无以戚属为相，此惧不可为子孙法。逮进读《宝训》，适及外戚，因言：「祖宗家法，外戚不与政，最有深意，陛下所宜守。」上纳其言。端礼憾之，出俊卿知建宁府。

　　邓王夫人生子，太上甚喜。先两月，恭王夫人李氏亦生子，于是恭王府直讲王淮白端礼云：「恭王夫人子是为皇长嫡孙。」端礼不怿，翌日奏：「嫡庶具载《礼经》，讲官当以正论辅导，不应为此邪说。」遂指淮倾邪不正，与外任。邓王立为太子，端礼引嫌，除资政殿大学士、提举德寿宫兼侍读，改提举洞霄宫。起知宁国府，移绍兴，进观文殿学士。

　　端礼籍人财产至六十万缗，有诣阙陈诉者，上闻之，与旧祠。侍御史范仲芑劾端礼贪暴不悛，降职一等。淳熙四年八月，复元职。薨，赠银青光禄大夫，后谥忠肃。孙象祖，嘉定元年为左丞相，自有传。

　　魏杞，字南夫，寿春人。祖荫入官。绍兴十二年，登进士第。知宣州泾县。从臣钱端礼荐其才，召对，擢太府寺主簿，进丞。端礼宣谕淮东，杞以考功员外郎为参议官，迁宗正少卿。

　　汤思退建和议，命杞为金通问使，孝宗面谕：「今遣使，一正名，二退师，三减岁币，四不发归附人。」杞条上十七事拟问对，上随事画可。陛辞，奏曰：「臣若将指出疆，其敢不勉。万一无厌，愿速加兵。」上善之。

