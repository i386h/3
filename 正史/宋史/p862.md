<!-- { "loadSidebar": true } -->
　　京师失守，帝搏膺曰：「不用种师道言，以至于此！」金兵之始退也，师道申前议，劝帝乘半济击之，不从，曰：「异日必为国患。」故追痛其语。建炎中，加赠少保，谥曰忠宪。

　　师中字端孺。历知环、滨、邠州、庆阳府、秦州，侍卫步军马军副都指挥使、房州观察使，奉宁军承宣使。

　　金人内侵，诏提秦凤兵入援，未至而敌退，乃以二万人守滑。遣副姚古为河北制置使，古援太原，师中援中山、河间。或谓师中自磁、相而北，金人若下太行，则势不能自还，此段凝师于河上比也。时大臣立议矛盾，枢密主破敌，而三省令护出之。师中渡河，即上言：「粘罕已至泽州，臣欲由邢、相间捷出上党，捣其不意，当可以逞。」朝廷疑不用。乾离不还，师中逐出境。粘罕至太原，悉破诸县，为锁城法困之，内外不相通。姚古虽复隆德、威胜，扼南北关，而不能解围。于是诏师中由井陉道出师，与古掎角，进次平定军，乘胜复寿阳、榆次，留屯真定。时粘罕避暑云中，留兵分就畜牧，觇者以为将遁，告诸朝。知枢密院许翰信之，数遣使督师中出战，且责以逗挠。师中叹曰：「逗挠，兵家大戮也。吾结发从军，今老矣，忍受此为罪乎！」即日办严，约古及张灏俱进，辎重赏犒之物，皆不暇从行。五月，抵寿阳之石坑，为金人所袭。五战三胜，回趋榆次，去太原百里，而古、灏失期不至，兵饥甚。敌知之，悉众攻，右军溃而前军亦奔。师中独以麾下死战，自卯至巳，士卒发神臂弓射退金兵，而赏赍不及，皆愤怨散去，所留者才百人。师中身被四创，力疾斗死。

　　师中老成持重，为时名将，诸军自是气夺。刘韐言：「师中闻命即行，奋不顾身，虽古忠臣，不过也。」请加优赠，以劝死国者。诏赠少师，谥曰庄愍。

　　论曰：宋惩五季藩镇之弊，稍用逢掖治边陲、领介胄。然兵势国之大事，非素明习，而欲应变决策于急遽危难之际，岂不仆哉。种氏自世衡立功青涧，抚循士卒，威动羌、夏，诸子俱有将材，至师道、师中已三世，号山西名将。徽宗任宦竖起边衅，师道之言不售，卒基南北之祸。金以孤军深入，师道请迟西师之至而击之，长驱上党；师中欲出其背以掩之，可谓至计矣。李纲、许翰顾以为怯缓逗挠，动失机会，遂至大衄，而国随以败，惜哉！ 
　
　



　
                   
列传第九十五
　
　　○司马光子康吕公著子希哲希纯

　　司马光，字君实，陕州夏县人也。父池，天章阁待制。光生七岁，凛然如成人，闻讲《左氏春秋》，爱之，退为家人讲，即了其大指。自是手不释书，至不知饥渴寒暑。群儿戏于庭，一儿登瓮，足跌没水中，众皆弃去，光持石击瓮破之，水迸，儿得活。其后京、洛间画以为图。仁宗宝元初，中进士甲科。年甫冠，性不喜华靡，闻喜宴独不戴花，同列语之曰：「君赐不可违。」乃簪一枝。

　　除奉礼郎，时池在杭，求签苏州判官事以便亲，许之。丁内外艰，执丧累年，毁瘠如礼。服除，签书武成军判官事，改大理评事，补国子直讲。枢密副使庞籍荐为馆阁校勘，同知礼院。中官麦允言死，给卤簿。光言：「繁缨以朝，孔子且犹不可。允言近习之臣，非有元勋大劳而赠以三公官，给一品卤簿，其视繁缨，不亦大乎。」夏竦赐谥文正，光言：「此谥之至美者，竦何人，可以当之？」改文庄。加集贤校理。

　　从庞籍辟，通判并州。麟州屈野河西多良田，夏人蚕食其地，为河东患。籍命光按视，光建：「筑二堡以制夏人，募民耕之，耕者众则籴贱，亦可渐纾河东贵籴远输之忧。」籍从其策；而麟将郭恩勇且狂，引兵夜渡河，不设备，没于敌，籍得罪去。光三上书自引咎，不报。籍没，光升堂拜其妻如母，抚其子如昆弟，时人贤之。

　　改直秘阁、开封府推官。交趾贡异兽，谓之麟，光言：「真伪不可知，使其真，非自至不足为瑞，愿还其献。」又奏赋以风。修起居注，判礼部。有司奏日当食，故事食不满分，或京师不见，皆表贺。光言：「四方见、京师不见，此人君为阴邪所蔽；天下皆知而朝廷独不知，其为灾当益甚，不当贺。」从之。

　　同知谏院。苏辙答制策切直，考官胡宿将黜之，光言：「辙有爱君忧国之心，不宜黜。」诏置末级。

　　仁宗始不豫，国嗣未立，天下寒心而莫敢言。谏官范镇首发其议，光在并州闻而继之，且贻书劝镇以死争。至是，复面言：「臣昔通判并州，所上三章，愿陛下果断力行。」帝沉思久之，曰：「得非欲选宗室为继嗣者乎？此忠臣之言，但人不敢及耳。」光曰：「臣言此，自谓必死，不意陛下开纳。」帝曰：「此何害，古今皆有之。」光退未闻命，复上疏曰：「臣向者进说，意谓即行，今寂无所闻，此必有小人言陛下春秋鼎盛，何遽为不祥之事。小人无远虑，特欲仓卒之际，援立其所厚善者耳。'定策国老'、'门生天子'之祸，可胜言哉？」帝大感动曰：「送中书。」光见韩琦等曰：「诸公不及今定议，异日禁中夜半出寸纸，以某人为嗣，则天下莫敢违。」琦等拱手曰：「敢不尽力。」未几，诏英宗判宗正，辞不就，遂立为皇子，又称疾不入。光言：「皇子辞不赀之富，至于旬月，其贤于人远矣。然父召无诺，君命召不俟驾，愿以臣子大义责皇子，宜必入。」英宗遂受命。

　　衮国公主嫁李玮，不相能，诏出玮卫州，母杨归其兄璋，主入居禁中。光言：「陛下追念章懿太后，故使玮尚主。今乃母子离析，家事流落，独无雨露之感乎？玮既黜，主安得无罪？」帝悟，降主沂国，待李氏恩不衰。进知制诰，固辞，改天章阁待制兼侍讲、知谏院。时朝政颇姑息，胥史喧哗则逐中执法，辇官悖慢则退宰相，卫士凶逆而狱不穷治，军卒詈三司使而以为非犯阶级。光言皆陵迟之渐，不可以不正。充媛董氏薨，赠淑妃，辍朝成服，百官奉慰，定谥，行册礼，葬给卤簿。光言：「董氏秩本微，病革方拜充媛。古者妇人无谥，近制惟皇后有之。卤簿本以赏军功，未尝施于妇人。唐平阳公主有举兵佐高祖定天下功，乃得给。至韦庶人始令妃主葬日皆给鼓吹，非令典，不足法。」时有司定后宫封赠法，后与妃俱赠三代，光论：「妃不当与后同，袁盎引却慎夫人席，正为此耳。天圣亲郊，太妃止赠二代，而况妃乎？」

　　英宗立，遇疾，慈圣光献后同听政。光上疏曰：「昔章献明肃有保佑先帝之功，特以亲用外戚小人，负谤海内。今摄政之际，大臣忠厚如王曾，清纯如张知白，刚正如鲁宗道，质直如薛奎者，当信用之；猥鄙如马季良，谗谄如罗崇勋者，当疏远之，则天下服。」帝疾愈，光料必有追隆本生事，即奏言：「汉宣帝为孝昭后，终不追尊卫太子、史皇孙；光武上继元帝，亦不追尊钜鹿、南顿君，此万世法也。」后诏两制集议濮王典礼，学士王珪等相视莫敢先，光独奋笔书曰：「为人后者为之子，不得顾私亲。王宜准封赠期亲尊属故事，称为皇伯，高官大国，极其尊荣。」议成，珪即命吏以其手稿为按。既上与大臣意殊，御史六人争之力，皆斥去。光乞留之，不可，遂请与俱贬。

　　初，西夏遣使致祭，延州指使高宜押伴，傲其使者，侮其国主，使者诉于朝。光与吕诲乞加宜罪，不从。明年，夏人犯边，杀略吏士。赵滋为雄州，专以猛悍治边，光论其不可。至是，契丹之民捕鱼界河，伐柳白沟之南，朝廷以知雄州李中祐为不材，将代之。光谓：「国家当戎夷附顺时，好与之计较末节，及其桀骜，又从而姑息之。近者西祸生于高宜，北祸起于赵滋；时方贤此二人，故边臣皆以生事为能，渐不可长。宜敕边吏，疆场细故辄以矢刃相加者，罪之。」

　　仁宗遗赐直百余万，光率同列三上章，谓：「国有大忧，中外窘乏，不可专用乾兴故事。若遗赐不可辞，宜许侍从上进金钱佐山陵。」不许。光乃以所得珠为谏院公使钱，金以遣舅氏，义不藏于家。后还政，有司立式，凡后有所取用，当覆奏乃供。光云：「当移所属使立供已，乃具数白后，以防矫伪。」

　　曹佾无功除使相，两府皆迁官。光言：「陛下欲以慰母心，而迁除无名，则宿卫将帅、内侍小臣，必有觊望。」已而迁都知任守忠等官，光复争之，因论：「守忠大奸，陛下为皇子，非守忠意，沮坏大策，离间百端，赖先帝不听；及陛下嗣位，反覆交构，国之大贼。乞斩于都市，以谢天下。」责守忠为节度副使，蕲州安置，天下快之。

　　诏刺陕西义勇二十万，民情惊挠，而纪律疏略不可用。光抗言其非，持白韩琦。琦曰：「兵贵先声，谅祚方桀骜，使骤闻益兵二十万，岂不震慑？」光曰：「兵之贵先声，为无其实也，独可欺之于一日之间耳。今吾虽益兵，实不可用，不过十日，彼将知其详，尚何惧？」琦曰：「君但见庆历间乡兵刺为保捷，忧今复然，已降敕榜与民约，永不充军戍边矣。」光曰：「朝廷尝失信，民未敢以为然，虽光亦不能不疑也。」琦曰：「吾在此，君无忧。」光曰：「公长在此地，可也；异日他人当位，因公见兵，用之运粮戍边，反掌间事耳。」琦嘿然，而讫不为止。不十年，皆如光虑。

　　王广渊除直集贤院，光论其奸邪不可近：「昔汉景帝重卫绾，周世宗薄张美。广渊当仁宗之世，私自结于陛下，岂忠臣哉？宜黜之以厉天下。」进龙图阁直学士。

　　神宗即位，擢为翰林学士，光力辞。帝曰：「古之君子，或学而不文，或文而不学，惟董仲舒、扬雄兼之。卿有文学，何辞为？」对曰：「臣不能为四六。」帝曰：「如两汉制诏可也；且卿能进士取高第，而云不能四六，何邪？」竟不获辞。

　　御史中丞王陶以论宰相不押班罢，光代之，光言：「陶由论宰相罢，则中丞不可复为。臣愿俟既押班，然后就职。」许之。遂上疏论修心之要三：曰仁，曰明，曰武；治国之要三：曰官人，曰信赏，曰必罚。其说甚备。且曰：「臣获事三朝，皆以此六言献，平生力学所得，尽在是矣。」御药院内臣，国朝常用供奉官以下，至内殿崇班则出；近岁暗理官资，非祖宗本意。因论高居简奸邪，乞加远窜。章五上，帝为出居简，尽罢寄资者。既而复留二人，光又力争之。张方平参知政事，光论其不叶物望，帝不从。还光翰林兼侍读学士。

　　光常患历代史繁，人主不能遍鉴，遂为《通志》八卷以献。英宗悦之，命置局秘阁，续其书。至是，神宗名之曰《资治通鉴》，自制《序》授之，俾日进读。

