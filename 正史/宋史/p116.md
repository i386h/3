<!-- { "loadSidebar": true } -->
　　勾陈六星，在紫宫中，五帝之后宫也，太帝之正妃也，大帝之帝居也。《乐纬》曰：「主后宫。」巫咸曰：「主天子护军。」《荆州占》：「主大司马。」或曰主六军将军。或曰主三公、三师，为万物之母。六星比陈，象六宫之化，其端大星曰元始，余星乘之曰庶妾，在北极配六辅甘氏曰：勾陈在辰极左，是为钩陈卫六军将军。或以为后宫，非是。勾陈口中一星为阳德，天皇大帝内坐。或即以为天皇大帝，非是

　　。其占，色不欲甚明，明即女主恶之。星盛，则辅强；主不用谏，佞人在侧，则不见。客星入之，色苍白，将有忧；白，为立将；赤黑，将死。客星出而色赤，战有功；守之，后宫有女使欲谋。彗星犯之，后宫有谋，近臣忧。流星入，为迫主。青气入，大将忧。

　　天皇大帝一星，在勾陈口中，其神曰耀魄宝，主御群灵，执万神图，大人之象也。客星犯之，为除旧布新。彗、孛犯，大臣叛。流星犯，国有忧。云气入之，润泽，吉。黄白气入，连大帝坐，臣献美女；出天皇上者，改立王。

　　四辅四星，又名四弼，在极星侧，是曰帝之四邻，所以辅佐北极，而出度授政也。去极星各四度。闳云：「四辅一名中斗。」或以为后宫，非是。武密曰：「光浮而动，凶；明小，吉；暗，则不理。」客星犯之，大臣忧。彗、孛犯，权臣死。流星犯，大臣黜。黄、白气入，四辅有喜。白气入，相失位。

　　五帝内坐五星，在华盖下，设叙顺，帝所居也。色正，吉；变色，为灾。客星犯紫宫中坐，占为大臣犯主。彗、孛犯之，民饥，大臣忧，三年有兵起。流星犯，为兵起、臣叛；出，为有诛戮。云气入，色黄，太子即位，期六十日，赤黄，人君有异。

　　六甲六星，在华盖杠旁，主分阴阳，配节候，故在帝旁，所以布政教、授农时也。明，则阴阳和；不明，则寒暑易节；星亡，水旱不时。客星犯之，色赤，为旱；黑，为水；白，则人多疫。彗、孛犯，女主出政令。流星犯，为水旱，术士诛。云气犯，色黄，术士兴。苍白，史官受爵。

　　柱史一星，在北极东，主记过，左右史之象。一云在天柱前，司上帝之言动。星明，为史官得人；不明，反是。客星犯之，史官有黜者。彗、孛犯，太子忧，或百官黜。流星犯，君有咎。云气犯，色黄，史有爵禄。苍白气入，左右史死。

　　女史一星，在柱史北，妇人之微者，主传漏。

　　天柱五星，在东垣下，一云在五帝左稍前，主建政教。一曰法五行，主晦朔、昼夜之职。明正，则吉，人安，阴阳调；不然，则司历过。客星犯之，国中有贼。彗、孛犯，宗庙不安，君忧，一曰三公当之。云气赤黄，君喜；黑，三公死。

　　女御四星，在大帝北，一云在勾陈腹，一云在帝坐东北，御妻之象也。星明，多内宠。客星犯之，后宫有诛，一云自戮。孛、彗犯，后宫有诛。流星犯，后宫有出者。一云外国进美女。云气化黄，为后宫有子，喜；苍白，多病。

　　尚书五星，在紫微东蕃内，大理东北，《晋志》在东南维，一云在天柱右稍前，主纳言，夙夜咨谋，龙作纳言之象。彗、孛犯之，官有叛，或太子忧。流星若出，则尚书出使；犯之，谏官黜，八坐忧。云气入，黄，为喜；黄而赤，尚书出镇；黑，尚书有坐罪者。

　　大理二星，在宫门左，一云在尚书前，主平刑断狱。明，则刑宪平；不明，则狱有冤酷。客星犯之，贵臣下狱；色黄，赦；白，受戮；赤黄，无罪；守之，则刑狱冤滞，或刑官有黜。彗犯，狱官忧；流星，占同。云气入，黄白，为赦；黑，法官黜。

　　阴德二星，巫咸图有之，在尚书西，甘氏云：「阴德外坐在尚书右，阳德外坐在阴德右，太阴太阳入垣翊卫也。」《天官书》则以「前列直斗口三星，随北耑锐，若见若不见，曰阴德。」谓施德不欲人知也。主周急振抚。明，则立太子，或女主治天下。客星犯之，为旱，饥；守之，发粟振给。彗、孛犯，后宫有逆谋。流星犯，君令不行。云气入，黄，为喜；青黑，为忧。

　　天床六星，在紫微垣南门外，主寝舍解息燕休。一曰在二枢之间，备幸之所也。陶隐居云：「倾则天王失位。」客星入宫中，有刺客，或内侍忧。彗、孛犯之，主忧，大臣失位。流星犯，后妃叛，女主立，或人君易位。云气入，色黄，天子得美女，后宫喜有子；苍白，主不安，青黑，忧；白，凶。

　　华盖七星，杠九星，如盖有柄下垂，以覆大帝之坐也，在紫微宫临勾陈之上。正，吉；倾，则凶。客星犯之，王室有忧，兵起。彗、孛犯，兵起，国易政。流星犯，兵起宫内，以赦解之；贯华盖，三公灾。云气入，黄白，主喜；赤黄，侯王喜。

　　传舍九星，在华盖上，近河，宾客之馆，主北使入中国。客星犯，邦有忧；一曰客星守之，备奸使；亦曰北地兵起。彗、孛犯，守之，亦为北兵。黑云气入，北兵侵中国。

　　八谷八星，在华盖西、五车北，一曰在诸王西。武密曰：「主候岁丰俭，一稻、二黍、三大麦、四小麦、五大豆、六小豆、七粟、八麻。」甘氏曰：「八谷在宫北门之右，司亲耕，司候岁，司尚食。」星明，吉；一星亡，一谷不登；八星不见，大饥。客星入，谷贵。彗星入，为水。黑云气犯之，八谷不收。

　　内阶六星，在文昌东北，天皇之阶也。一曰上帝幸文馆之内阶也。明，吉；倾动，忧。彗、孛、客、流星犯之，人君逊避之象。

　　文昌六星，在北斗魁前、紫微垣西，天之六府也，主集计天道。一曰上将、大将军，建威武；二曰次将、尚书，正左右；三曰贵相、大常，理文绪；四曰司禄、司中、司隶，赏功进；五曰司命、司怪、太史，主灭咎；六曰司寇、大理，佐理宝。所谓一者，起北斗魁前近内阶者也。明润色黄，大小齐，天瑞臻，四海安；青黑微细，则多所残害；动摇，三公黜。月晕其宿，大赦。岁星守之，兵起。荧惑守之，将凶。太白守、入，兵兴。填星守，国安。客星守，大臣叛。彗、孛犯，大乱。流星犯，宫内乱。

　　三公三星，在北斗杓南及魁第一星西，一云在斗柄东，为太尉、司徒、司空之象。在魁西者名三师，占与三公同，皆主宣德化、调七政、和阴阳之官也。移徙，不吉；居常，则安；一星亡，天下危；二星亡，天下乱；三星不见，天下不治。客星犯，三公忧。彗、孛及流星犯之，三公死。

　　天牢六星，在北斗魁下，贵人之牢也，主绳愆禁暴。甘氏云：「贱人之牢也。」月晕入，多盗。荧惑犯之，民相食，国有败兵。太白、岁星守，国多犯法。客星、彗星犯之，三公下狱，或将相忧。流星犯之，有赦宥之令。

　　势四星，在太阳守西北，一曰在玑星北。势，腐形人也，主助宣王命，内常侍官也。以不明为吉，明则阉人擅权。

　　天理四星，在北斗魁中，贵人之牢也。星不欲明，其中有星则贵人下狱。客星犯，多狱。彗、孛犯之，国危。赤云气犯之，兵大起，将相行兵。

　　相一星，在北斗第四星南，总百司，集众事，掌邦典，以佐帝王。一曰在中斗文昌之南，在朝少师行大宰者。明，吉；暗，凶；亡，则相黜。

　　太阳守一星，在相星西北、斗第三星西南，大将、大臣之象，主设武备以戒不虞。一曰在下台北，太尉官也，在朝少傅行大司马者。明，吉；暗，凶。客、彗、孛犯之，为易政，将相忧，兵乱。云气入，黄，为喜；苍白，将死；赤，大臣忧。

　　内厨二星，在紫微垣西南外，主六宫之内饮食及后妃夫人与太子燕饮。彗、孛或流星犯之，饮食有毒。

　　天厨六星，在扶筐北，一曰在东北维外，主盛馔，今光禄厨也。星亡，则饥；不见，为凶。客星、流星犯之，亦为饥。

　　天一一星，在紫微宫门右星南，天帝之神也，主战斗，知吉凶。明，则阴阳和，万物盛，人君吉；亡，则天下乱。客星犯，五谷贵。彗、孛犯之，臣叛。流星犯，兵起，民流。云气犯，黄，君臣和；黑，宰相黜。

　　太一一星，在天一南相近一度，亦天帝神也，主使十六神，知风雨、水旱、兵革、饥馑、疾疫、灾害所在之国也。明，吉；暗，凶；离位，有水旱。客星犯，兵起，民流，火灾，水旱，饥馑。彗、孛犯，兵、丧。流星犯，宰相、史官黜。云气犯，黄白，百官受赐；赤为旱、兵；苍白，民多疫。

　　天枪三星，在北斗杓东。一曰天钺，天之武备也，故在紫微宫左右，所以御难也。明，吉；暗、小，兵败；芒角动，兵起。客星、彗星、流星犯，皆为兵、饥。

　　天棓五星，在女床北，天子先驱也，主分争与刑罚藏兵，亦所以御难，备非常也。一星不具，其国兵起；明，有忧；细微，吉。客星入，兵、丧。彗星守，兵起。流星犯，诸侯多争。云气犯，苍白、黑，为凶。

　　天戈一星，又名玄戈，在招摇北，主北方。芒角动摇，则北兵起。客星守之，北兵败。彗、孛、流星犯之，占同。云气犯，黑，为北兵退；苍白，北人病。

　　太尊一星，在中台北，贵戚也。不见，为忧。客、彗、流星犯之，并为贵戚将败之徵。

　　按《步天歌》载，中宫紫微垣经星常宿可名者三十五坐，积数一百六十有四。而《晋志》所载太尊、天戈、天枪、天棓皆属太微垣，八谷八星在天市垣，与《步天歌》不同。

　　太微垣

