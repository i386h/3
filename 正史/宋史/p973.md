<!-- { "loadSidebar": true } -->
　　进兼侍读兼史馆修撰。时有旨重修神宗、哲宗《正史》。兵火之后，典籍散亡，崇礼奏：「《神宗实录》墨本，元祐所修已是成书，朱本出蔡卞手，多所附会，乞将朱墨本参照修定。《哲宗实录》，崇宁间蔡京提举编修，增饰语言，变乱是非，难以便据旧录修定，欲乞访求故臣之家文献事迹参照。」又奏：「知湖州汪藻编类元符庚辰至建炎己酉三十年事迹，乞下藻以已成文字赴本所。」并从之。先是，藻奉诏访求甚备，未及修纂，崇礼取而专之。

　　尝进唐太宗录刺史姓名于屏风故事，曰：「连千里之封得一良守，则千里之民安；环百里之境得一良令，则百里之民说。牧民之吏咸得其良，则治功成矣。苟能效当时之事，以守令姓名详列于屏，简在帝心，则人知尽心职业。」再入翰林凡五年，所撰诏命数百篇，文简意明，不私美，不寄怨，深得代言之体。

　　以宝文阁直学士知绍兴府。刘豫导金人入侵，扬、楚震扰，高宗躬御戎衣次吴会。崇礼以近臣承宁方面，谓：「浙东一道为行都肘腋之地，备御不可不谨。」密疏于朝，得便宜从事。于是缮城郭，厉甲兵，输钱帛以犒王师，简舟舰以扼海道，疚心夙夜，殆废食寝。及春，帝还，七州晏然不知羽檄之遽。斯年，上印绶，退居台州。卒年六十，赠左朝议大夫。

　　崇礼妙龄秀发，聪敏绝人，不为崖岸斩绝之行。廉俭寡欲，独覃心辞章，洞晓音律，酒酣气振，长歌慷慨，议论风生，亦一时之英也。中年顿剉场屋，晚方登第，以县主簿骤升华要，极润色论思之选。端方亮直，不惮强御，秦桧罢政，崇礼草词显著其恶无所隐，桧深憾之。及再相，矫诏下台州就崇礼家索其稿，自于帝前纳之，且将修怨。会崇礼已没，故身后所得恩泽，其家畏惧不敢陈，士大夫亦无敢为其任保。楼钥尝叙其文，以为气格浑然天成，一旦当书命之任，明白洞达，虽武夫远人晓然知上意所在云。

　　论曰：建炎、绍兴之际，网罗俊彦，布于庶职，如卫肤敏以下七人者，其论议时政，指陈阙失，虽或好恶多不同，亦皆一时之表表者，矧一止、宁止兄弟之忠清，交修、崇礼之祠翰，又有助于治化者焉。 
　
　



　
                   
列传第一百三十八
　
　　○章谊韩肖胄陈公辅张ＰＥ胡松年曹勋李稙韩公裔

　　章谊，字宜叟，建州浦城人。登崇宁四年进士第，补怀州司法参军，历漳、台二州教授、杭州通判。建炎初，陈通寇钱塘，城闭，部使者檄谊聚杭州七县弓兵，以张声势。会王渊讨贼，谊随渊得入城，贼平，旋加抚定，人皆德之。

　　帝幸临安，苗、刘为变，帝御楼，宰臣百执事咸在，人心汹汹。帝问群臣曰：「今日之事何如？」浙西安抚司主管机宜文字时希孟辄曰：「乞问三军。」谊越班斥之曰：「问三军何义？若将鼓乱邪？」希孟却立屏息，帝嘉之。事定，窜希孟吉阳军，谊迁二秩，擢仓部员外郎。奉使二浙，贸易祠牒以济军用，以稽迟罢。未几，召为驾部员外郎，迁殿中侍御史。

　　张浚宣抚陕西，谊奏：「自赵哲退败，事任已重，处断太专，当除副贰，使之自助。」何赠官，谊论其「折冲无谋，守御无策，乃中国招祸之首」。乞寝免。

　　邵青自太平乘舟抵平江，所至劫掠。谊请置水军于驻跸之地，且言：「古舟师有三等，大为阵脚，次为战船，小为传令，皆可为战守之备。」诏淮南三宣抚措置。谊又献战守四策，谓：「金人累岁南侵，我亦累岁奔走，盖谋国之臣误陛下也。比者驻跸扬州，有兵数十万，可以一战。斥候不明，金人奄至，逾江而东，此宰相黄潜善、汪伯彦过也。前年，移跸建康，兵练将勇，据长江之险，可守矣。舟师不设，二相异意，金人未至，遵海而南，此宰相吕颐浩过也。不知今年守战之策安所从出？执政大臣谁为陛下任此事者？臣愚谓有江海，必资舟楫战守之具；有险阻，必资郡县防守之力；有兵将，必驾驭抚循，不可为将帅自卫之资；有粮赋，必漕运转输，不可为盗贼侵据之用。四者各付能臣，分路以办，重赏严罚，谁敢不用命哉！」

　　诏问保民、弭盗、遏寇、生财之策，谊对曰：「去奸贪残虐之吏，则民可保；用循良廉平之吏，则盗可弭；敌寇未遏，以未得折冲御侮之臣；财赋未裕，以未得掌财心计之臣。凡此四者，任人不任法，则政治可得而治矣。」

　　诏集议明堂配享，胡直儒等请合祭天地，而以太祖、太宗配。谊言：「稽之经旨则未合，参之典故则未尽，施之事帝则未为简严。今国家既以太祖配天于郊，比周之后稷，则太宗宜配帝于明堂，以比周之文王。仁宗皇祐二年，始行明堂合祭天地，并配祖宗，乃一时变礼。至嘉祐七年，再行宗祀，已悟皇祐之非，乃罢配享，仍彻地示之位，故有去并侑烦文之诏。如嘉祐之诏，则太祖地示已不与祭；元丰正祀典之诏，则悉罢群祀。臣等谓将来明堂大飨，宜专祀昊天上帝，而以太宗配。」后不果行。

　　绍兴二年，除大理卿。宰相奏知平江府，帝曰：「谊儒者，赖其奏谳平恕，使民不冤，勿令补外。」寻除权吏部侍郎，乞：「诏有司编类四选通知之条，与一司专用之法，兼以前后续降指挥，自成一书。如此则铨曹有可守之法，奸吏无舞文之弊，书成而吏铨有所执守矣。」

　　改刑部侍郎兼详定一司敕令，谊奏：「比修绍兴敕令格式，其忠厚之意，则本于祖宗；其纲条之举，则仍于旧贯。今在有司，为日既久，州县推行，渐见牴牾。欲承疑遵用，则众听惑而不孚；欲因事申明，则法屡变而难守。乞诏监司、郡守与承用官司，参考祖宗旧典，各摭新书之阙遗，条具以闻，然后命官审订删去，著为定法。」

　　迁徽猷阁直学士、枢密都承旨，谊奏：「汉有南北两屯，唐有南北两卫，皆天子自将之兵。祖宗所置殿班亲军，处禁门之内，皆极天下之选。今日神武兵萃于五军，多逃亡之余，市井之人，殿班亲军，倚以侍卫者，曾无千百。愿陛下酌汉、唐南北禁卫之意，修本朝遴选班直之法，选五军及诸州各为一卫，合取万人，分为两卫，则禁卫增严，王室大竞矣。」

　　四年，金遣李永寿、王翊来，求还刘豫之俘，及西北人在东南者，又欲画江以益刘豫。时议难之，欲遣大臣为报使。参政席益以母老辞，荐谊为代，加谊龙图阁学士，充军前奉表通问使，给事中孙近副之。谊至云中，与粘罕、兀室论事，不少屈。金人谕亟还，谊曰：「万里衔命，兼迎两宫，必俟得请。」金人乃令萧庆授书，并以风闻事责谊，谊诘其所自，金人以实告，乃还。至南京，刘豫留之，以计得归。帝嘉劳之，擢刑部尚书。

　　是冬，帝亲征，王师大捷于淮阴，谊扈从。还临安，迁户部尚书，谊言：「祖宗设官理财，内则户部，外则诸路转运使、副，东南委输最盛，则又置发运，以督诸路供输之入，皆有移用补助之法，户部仰以不乏者也。今川、广、荆湖土贡岁输，不入王府者累年矣，皆发运使失职之罪也。顷因定都汴京，故发运使置司真、泗，今驻吴会，则发运当在荆湖南、北之间。望讨论发运置司之地，选能臣以充其任。」又言：「户部左右曹之设，诸路运司则左曹之属也，提举则右曹之属也。若复发运司，於诸路各置转运使副二员，以一员检察常平，以应右曹之选，则户部财用无陷失矣。」

　　五年，以疾请郡，除龙图阁学士、知温州。适岁大旱，米斗千钱，谊用刘晏招商之法，置场增直以籴，米商辐辏，其价自平。部使者以状闻，诏迁官一等。六年，移守平江。时将临幸，供亿繁夥，谊处之皆当於理。召对，赐带笏，帝曰：「此不足以偿卿之劳，其勿谢。」

　　明年，移跸建康，复为户部尚书。谊奏营田之策，谓：「京西、湖北、淮南东西失业者最多，朝廷必欲家给牛种、人给钱粮以劝耕，则财力不足。今三大将各屯一路，如各捐数县地均给将士，收其馀以省转输，非小补也。」

　　七年，帝还临安，以谊为端明殿学士、江南东路安抚大使、知建康府兼行宫留守。未几，提举毫州明道宫，代还。八年卒，年六十一，谥忠恪。

　　谊宽厚长者，故事台官言事，非挟怨以快己私，即用仇家言为人报复，谊独存大体，士论归之。立朝论事，奏疏无虑数十百篇，皆经国济时之策。初，席益荐谊使金，帝曰：「谊亦母老，朕当自谕之。」谊闻命，略无难色，戒其家人勿使母知。将行，告母曰：「是行不数月即归，大似往年太学谒告时尔。」及还，母竟不知其使金也。谊卒，母年九十二。子八人：「駽、驹、驷、驔、卒、駉、驰、骃。

　　韩肖胄，字似夫，相州安阳人。曾祖琦，祖忠彦，再世为相。父治。肖胄以荫补承务郎，历开封府司录。与府尹同对殿中，徽宗问其家世，赐同上舍出身，除卫尉少卿，赐三品服。

　　寻假给事中、充贺辽国生辰使。既还，时治守相州，请祠。肖胄因乞补外侍疾，诏除直秘阁、知相州，代其父任。陛辞，帝曰：「先帝诏韩氏世官于相。卿父子相代，荣事也。」在相四年，王师传燕，肖胄策幽蓟且有变，宜阴为守备。已而金骑入境，野无所掠而去。

　　建炎二年，知江州，入为祠部郎，迁左司。尝言：「中原未复，所恃长江之险，淮南实为屏蔽。沃野千里，近多荒废，若广修农事，则转饷可省，兵食可足。」自是置局建康，行屯田於江淮。又应诏陈五事，曰：远斥堠，戢戍兵，防海道，援中原，修军政。擢工部侍郎。

　　时川、陕马纲路通塞不常，肖胄请於广西邕州置司，互市诸蕃马，诏行之。时召侍从问战守计，肖胄条奏千余言，帝称其所对事理简当。吏部尚书席益叹曰：「援古证今，切于时用，非世官不能也。」

　　绍兴二年，诏百官各言省费裕国、强兵息民之策，肖胄言：「天下财赋窠名，旧悉隶三司，今户部惟有上供之目而已。问诸路窠名于户部，户部不能悉，问诸州窠名于漕司，漕司不能悉，失一窠名，则此项遂亡。愿诏诸路漕司，括州县出纳，可罢罢之，可并并之，立为定籍。漕司总诸州，户部总诸路，则无失陷矣。经费之大，莫过养兵。今人亡而冒请者众，愿立诸军核实之法，重将帅冒请之罪，则兵数得实，饷给不虚，省费裕国，此其大者。生民常赋之外，迫以军期，吏缘为奸，敛取百端。复为寇所迫逐，田桑失时，寇去复业，未及息肩，催科之吏已呼其门矣。愿诏郡邑，招集流散，官贷之种，俟及三年，始责其赋，置籍书之，以课殿最，强兵息民，此其先者。」时多所采纳。又请复天地、日月、星辰、社稷之祀，於是下有司定一岁祭礼。
