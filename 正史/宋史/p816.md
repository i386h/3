<!-- { "loadSidebar": true } -->
　　论曰：方平、拱辰之才，皆较然有过人者，而不免司马光、赵抃之论。岂其英发之气，勇于见得，一时趋乡未能尽适于正与？及新法行，方平痛陈其弊，拱辰争保甲，言尤剀切，皆谔谔不少贬，为国老成，望始重矣。若方平识王安石于辟校贡举之时，而知其后必乱政，其先见之明，无忝吕诲云。

　　张昪字杲卿，韩城人。举进士，为楚邱主簿。南京留守王曾称其有公辅器。累官度支员外郎。夏竦经略陕西，荐其才，换六宅使、泾原秦凤安抚都监。未几，以母老，求归故官，得知绛州，改京西转运使。知邓州，又以母辞。或指为避事，范仲淹言于朝曰：「张昪岂避事者？」乃许归养。历户部判官、开封府推官，至知杂御史。

　　张尧佐缘恩骤用，知开封府；内侍杨怀敏夜直禁中，而卫士为变，皆极论之。昪性质朴，不善择言，至斥张贵妃为一妇人，谓怀敏得志，将不减刘季述。仁宗读之不怿，以语陈升之。升之曰：「此忠直之言，不激切，则圣意不可回矣。」帝乃解。以天章阁待制知庆州，改龙图阁直学士、知秦州。

　　初，青唐蕃部蔺毡，世居古渭，积与夏人有隙，惧而献其地。摄帅范祥无远虑，亟城之。诸族畏其逼，举兵叛。昪至，请弃勿城。诏户部副使傅求审视之，以为不可弃，与昪议殊。先是，副总管刘涣讨叛羌，逗挠不时进，昪命他将郭恩代之，羌乃溃去。涣黜其功，谰讼恩多杀老稚，以撼昪。朝廷命张方平守秦，徙涣泾原，亦徙昪青州。将罪昪，方平辞曰：「涣、昪有阶级，今互言而两罢帅，不可为也。」昪乃复留。

　　至和二年，召兼侍读，拜御史中丞。刘沆在相位，以御史范师道、赵抃尝攻其恶，阴欲出之。昪曰：「天子耳目之官，奈何用宰相怒而斥？」上章力争之，沆竟罢去。帝见昪指切时事无所避，谓曰：「卿孤立，乃能如是。」对曰：「臣仰托圣主，致位侍从，是为不孤。今陛下之臣，持禄养望者多，而赤心谋国者少，窃以为如陛下乃孤立尔。」帝为之感动。

　　契丹主宗真遣使赍其画像来，求帝画像，未报而死。子洪基立，以为请，诏昪报聘，谕使更致新主像。契丹欲先得之，昪曰：「昔文成以弟为兄屈，尚先致敬，况今为伯父哉！」遂无以夺，乃复以洪基像来。嘉祐三年，擢枢密副使，迁参知政事、枢密使。昪爱惜官资，凡内降所与，多持不下。见帝春秋高，前后屡进言储嗣事，卒与韩琦同决策。

　　英宗立，请老，帝曰：「太尉勤劳王家，讵可遽去？」但命五日一至院，进见无蹈舞。司马光上疏言：「近岁以来，大臣年高者皆不敢自安其位，言事者欲以为名，又从而攻之。使其人无可取，虽少壮何为？果有益于时，虽老何伤？昪为人忠谨清直，不可干以私，若使且居其位，于事亦未有旷废也。」昪请不已，始赐告，令养疾，遂以彰信军节度使、同中书门下平章事判许州，改镇河阳三城。拜太子太师致仕。熙宁十年薨，年八十六。赠司徒兼侍中，谥曰康节。

　　赵概，字叔平，南京虞城人。少笃学自力，器识宏远，为一时名辈称许。中进士第，通判海州，为集贤校理、开封府推官。奏事殿中，仁宗面赐银绯。

　　出知洪州，州城西南薄章江，有泛溢之虞，概作石堤二百丈，高五丈，以障其冲，水不为患。僚吏郑陶、饶奭挟持郡事，为不法，前守莫能制。州之归化卒，皆故时群盗。奭造飞语曰：「卒得廪米陈恶，有怨言，不更给善米，且生变。」概不答。卒有自容州戍逃归而犯夜者，斩之以徇，因收陶、奭抵罪，阖府股栗。

　　加直集贤院、知青州。坐失举渑池令张诰免，久乃起，监密州酒。知滁州，山东有寇李二过境上，告人曰：「我东人也，公尝为青州，民爱之如父母，我不忍犯。」率众去。

　　召修起居注。欧阳修后至，朝廷欲骤用之，难于越次。概闻，请郡，除天章阁待制、纠察在京刑狱，修遂知制诰。逾岁，概始代之。郊祀，当任子、进阶爵，乞回其恩，封母郡太君。宰相谓曰：「君即为学士，拟封不久矣。」概曰：「母年八十二，愿及今拜君赐以为荣。」乃许之，后遂为例。

　　苏舜钦等以群饮逐，概言：「预会者皆馆阁名士，举而弃之，觖士大夫望，非国之福也。」不报。求知苏州，终母丧，入为翰林学士。聘契丹，契丹主会猎，请赋《信誓如山河诗》」诗成，亲酌玉杯为概劝，且授侍臣刘六符素扇，写之纳袖中，其礼重如此。还，兼侍读学士。谏官郭申锡论事忤旨，帝欲加罪，概曰：「陛下始面谕申锡毋面从，今黜之，何以示天下？」乃止。

　　以龙图阁学士知郓州、应天府，代韩绛为御史中丞。绛以论张茂实不宜典宿卫罢，概至，首言之，茂实竟去。御药院内臣有寄资至团练使者，谓之暗转。概请明限以年，诏俟出院优迁之，毋得累寄。擢枢密使、参知政事。数以老求去。熙宁初，拜观文殿学士、知徐州。自左丞转吏部尚书，前此，执政迁官，未有也。以太子少师致仕，退居十五年，尝集古今谏争事，为《谏林》百二十卷上之。神宗赐诏曰：「请老而去者，类以声问不至朝廷为高。唯卿有志爱君，虽退处山林，未尝一日忘也。当置于坐右，时用省阅。」元丰六年薨，年八十八。赠太子太师，谥曰康靖。

　　概秉心和平，与人无怨怒。虽在事如不言，然阴以利物者为不少，议者以比刘宽、娄师德。坐张诰贬六年，念之终不衰，诰死，恤其家备至。欧阳修遇概素薄，又躐知制诰，及修有狱，概独抗章明其罪，言为仇者所中伤，不可以天下法为人报怨。修得解，始服其长者。为郓州时，吏按前守冯浩侵公使钱三十万，当以职田租偿。概知其贫，为代以己奉。其平生所为类此。

　　概初名禋，尝梦神人金书名簿有「赵概」，遂更云。

　　胡宿，字武平，常州晋陵人。登第，为扬子尉。县大水，民被溺，令不能救，宿率公私船活数千人。以荐为馆阁校勘，进集贤校理。通判宣州，囚有杀人者，将抵死，宿疑而讯之，囚惮箠楚不敢言。辟左右复问，久乃云：「旦将之田，县吏缚以赴官，莫知其故。」宿取具狱繙阅，探其本辞，盖妇人与所私者杀其夫，而执平民以告也。

　　知湖州，前守滕宗谅大兴学校，费钱数十万。宗谅去，通判、僚吏皆疑以为欺，不肯书历。宿诮之曰：「君辈佐滕侯久矣，苟有过，盍不早正？乃阴拱以观，俟其去而非之，岂昔人分谤之意乎？」坐者大惭谢。其后湖学为东南最，宿之力为多。筑石塘百里，捍水患，民号曰胡公塘，而学者为立生祠。

　　久之，为两浙转运使。召修起居注、知制诰。入内都知杨怀敏坐卫士之变，斥为和州都监，未几，召入复故职。宿封还词头，且言：「怀敏得不穷治诛死，已幸，岂宜复在左右？」命遂寝。

　　庆历六年，京东、两河地震，登、莱尤甚。宿兼通阴阳五行灾异之学，乃上疏曰：「明年丁亥，岁之刑德，皆在北宫。阴生于午，而极于亥。然阴犹强而未即伏，阳犹微而不能胜，此所以震也。是谓龙战之会，其位在乾。若西北二边不动，恐有内盗起于河朔。又登、莱视京师，为东北少阳之位，今二州置金坑，多聚民凿山谷，阳气耗泄，故阴乘而动。宜即禁止，以宁地道。时以为迂阔。明年，王则果以贝州叛。皇祐五年正月，会灵宫灾，是岁冬至，郊，以二帝并配。明年大旱，宿言：「五行，火，礼也。去岁火而今又旱，其应在礼，此殆郊丘并配之失也。」即建言并配非古，宜用迭配如初。时议者谓士大夫言，七十当致仕，其不知止者，请令有司按籍举行之。宿以为非优老之义，当少缓其期法：武吏察其任事与否，勿断以年；文吏使得自陈而全其节。及言皇祐新乐与旧乐难并用；礼部间岁一贡士不便，当用三年之制。皆如其言。

　　唐介贬岭南，帝遣中使护以往。宿言：「事有不可测，介如不幸道死，陛下受杀直臣之名。」帝悟，追还使者。迁翰林学士，知审官、刑院。李仲昌开六塔河，民被害，诏狱薄其罪。宿请斩以谢河北，仲昌由是南窜。衮国公主下降，将行册礼。宿谏曰：「陛下昔封两长主，未尝册命，今施之爱女，殆非汉明帝所谓'我子岂得与先帝子等'之义也。」

　　泾州卒以折支不时给，出恶言，且欲相扇为乱。既置于法，乃命劾三司吏。三司使包拯护弗遣。宿曰：「泾卒固悖慢，然当给之物，越八十五日而不与，计吏安得为无罪？拯不知自省，公拒制命，纪纲益废矣。」拯惧，立遣吏。韩琦守并州，请复其节镇。宿言：「参、商为仇雠之星。国家受命于商丘，而参为晋地。今欲崇晋，非国之利也。宋兴削平四方，并最后服，故太宗不使列于方镇，八十年矣，宜如故便。」议遂止。后琦秉政，卒复之。

　　拜枢密副使。曾公亮任雄州，赵滋颛治界河事。宿言于英宗曰：「忧患之来，多藏于隐微，而生于所忽。自滋守边，北人捕鱼伐苇，一切禁绝，由此常与斗争。南北通好六十载，内外无患，近年边遽来上，不过侵诬尺寸，此城砦之吏移文足以辨诘，何至于兴甲兵哉？今搢绅中有耻燕蓟外属者，天时人事未至，而妄意难成之福。愿守两朝法度，以惠养元元，天下幸甚。」宿以老，数乞谢事。治平三年，罢为观文殿学士、知杭州。明年，以太子少师致仕，未拜而薨，年七十二。赠太子太傅，谥曰文恭。

　　宿为人清谨忠实，内刚外和，群居不哗笑，与人言，必思而后对。故临事重慎，不辄发，发亦不可回止。居母丧三年，不至私室。其当重任，尤顾惜大体。在审官、刑院，择详议官，有在选中者，尝监征榷，以水灾负课。同列谓小累不足白，宿竟白之，而荐其才足用，仁宗听纳。同列退而诮曰：「公固欲白上，倘缘是不用，奈何？」宿曰：「彼之得否，不过一详议官。宿平生以诚事主，今白首矣，忍以毫发欺乎？为之开陈，听吾君自择尔。」少与一僧善，僧有秘术，能化瓦石为黄金。且死，将以授宿，使葬之。宿曰：「后事当尽力，他非吾所冀也。」僧叹曰：「子之志，未可量也。」其笃行自励，至于贵达，常如布衣时。

　　子宗炎，从子宗愈、宗回。

　　宗炎字彦圣，由将作监主簿锁厅登第。为国子大宗正丞、开封府推官、考功吏部郎中。旧制，选人改京官，举将小絓吏议，辄尼不行。宗炎请先引见，俟举者罪即追止，从之。

