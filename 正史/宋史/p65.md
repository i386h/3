<!-- { "loadSidebar": true } -->
　　夏四月庚申，初置户部和籴场于临安。壬戌，遣王庶巡视江、淮边防。丁丑，复置六路发运司。癸未，诏三衙管军轮宿禁中。

　　五月庚戌，诏镇江府募横江军千人。窜内侍罗亶于海岛。庚子，禁贫民不举子，其不能育者给钱养之。壬寅，贬刘子羽为单州团练副使、漳州安置。丁未，金国使乌陵思谋、石庆充与王伦等偕来。戊申，以资政殿学士叶梦得为江东安抚制置大使。己酉，王庶至淮南，檄张宗颜将兵七千屯庐州，巨师古三千屯太平州，分韩世忠军屯泗州及天长县。

　　六月壬戌，赐衍圣公孔玠衢州田五顷，奉先圣祠事。癸亥，赵鼎上《重修哲宗实录》。壬申，赐礼部进士黄公度以下三百九十五人及第、出身。王庶自淮南还入见。乙亥，以中护军统制张宗颜知庐州，命刘锜率兵移屯镇江府。丁丑，乌陵思谋、石庆充入见。

　　秋七月乙酉朔，复命王伦及蓝公佐奉迎梓宫。录司马光曾孙伋补承务郎。辛亥，彗出东方。

　　八月戊午，诏：「日者遣使报聘邻国，期还梓宫。尚虑边臣未谕，遂驰戎备，以疑众心。其各严饬属城，明告部曲，临事必戒，无忘捍御。」甲子，蠲江东路月椿钱万三千缗有奇。丁丑，彗灭。遣监察御史李寀宣谕江西，措置盗贼。

　　冬十月丁巳，刘大中罢。甲戌，赵鼎罢。乙亥，日中有黑子。丁丑，金国使张通古、萧哲与王伦皆来。韩世忠乞奏事行在，不许。戊寅，枢密副使王庶乞免签书和议文字，累疏求去，不许。

　　十一月甲申，以翰林学士承旨孙近参知政事。丙戌，遣大理寺丞薛倞、朱斐诣广南路决滞狱。戊戌，王伦入见。己亥，复以伦为国信计议使，中书舍人苏符副之，符辞以疾。庚子，以孙近兼权同知枢密院事。辛丑，诏：「金国遣使入境，欲朕屈己就和，命侍从、台谏详思条奏。」从官张焘、晏敦复、魏矼、曾开、李弥逊、尹焞、梁汝嘉、楼炤、苏符、薛徽言、御史方廷实皆言不可。甲辰，王庶罢。辛亥，以枢密院编修官胡铨上书直谏，斥和议，除名、昭州编管。壬子。改差监广州都盐仓。十二月甲寅，以赵鼎为醴泉观使。乙卯，以宗正少卿冯楫为国信计议副使。己未，以吏部尚书李光参知政事。戊辰，王伦言金使称「诏谕江南」，其名不正。秦桧以未见国书，疑为封册。帝曰：「朕嗣守祖宗基业，岂受金人封册。」癸酉，馆职胡珵、朱松、张扩、凌景夏、常明、范如圭上书，极论不可和。甲戌，以端明殿学士韩肖胄签书枢密院事。乙亥，命肖胄等为金国奉表报谢使。丙子，张通古、萧哲至行在，言先归河南地，徐议余事。以监察御史施廷臣为侍御史，权吏部尚书张焘、侍郎晏敦复以廷臣主和议而升用，执奏不行。御史中丞勾龙如渊、右谏议大夫李谊、殿中侍御史郑刚中凡再至都堂，及宰执议取国书。丁丑，诏：「金国使来，尽割河南、陕西故地，通好于我，许还梓宫及母兄亲族，余无需索。令尚书省榜谕。」庚辰，帝不御殿。以方居谅阴，难行吉礼，命秦桧摄冢宰，受书以进。是月，虚恨蛮犯嘉州忠镇砦。是岁，始定都于杭。

　　九年春正月壬午朔，帝在临安。丙戌，以金国通和，大赦。河南新复州军官吏并不易置，蠲其民租税三年，徭役五年。以王伦同签书枢密院事，充奉护梓宫、迎请皇太后、交割地界使。戊子，遣判大宗正事士亻褭、兵部侍郎张焘诣河南修奉陵寝。庚寅，赐刘光世号和众辅国功臣，张俊加少傅、安民靖难功臣，韩世忠为少师，张浚复左宣奉大夫。辛卯，以尹焞为徽猷阁待制、提举万寿观兼侍读，焞力辞不拜。壬辰，加岳飞、吴玠并开府仪同三司，杨沂中太尉。癸巳，建皇太后宫。甲午，金宿州守臣赵荣来归。丙申，金主诏谕河南诸州以割地归我之意。改发运经制司为经制司，命户部长贰一人领使，仍置副或判官。戊戌，以王伦为东京留守，郭仲荀为副，户部侍郎梁汝嘉兼江、淮、荆、浙、闽、广路经制使，司农卿霍蠡为判官。己亥，以吴玠为四川宣抚使。

　　二月癸丑，以徽猷阁待制周聿为陕西宣谕使，监察御史方廷实宣谕三京、淮北。丁巳，以郭仲荀为太尉、东京同留守。慕洧寇环州。戊午，以知金州郭浩为陕西宣抚判官。壬戌，以李纲为湖南路安抚大使，张浚知福州，寻复资政殿大学士，为福建路安抚大使。命周聿、方廷实蒐访隐士。甲子，均定诸州县月桩钱。己巳，以郭浩为陕西宣谕使。壬申，命修《徽宗实录》。癸酉，诏盗贼已经招安而复啸聚者，发兵加诛毋赦。是月，日中有黑子，月余乃没。江西统制官李贵以其军归杨沂中。

　　三月丁亥，以和州防御使璩为保大军节度使，封崇国公。丙申，王伦受地于金，得东西南三京、寿春、宿、亳、曹、单州及陕西、京西之地。兀还祁州。己亥，分河南为三路，废拱州。辛丑，以翰林学士楼炤签书枢密院事。甲辰，伪齐知开封府郑亿年上表待罪，召赴行在。丁未，正伪齐所改州县名。是春，夏人陷府州。

　　夏四月庚戌朔，吕颐浩薨。辛亥，命楼炤宣谕陕西诸路。壬午，金鄜延路经略使关师古上表待罪，命知延安府。癸丑，落赵鼎奉国军节度使为特进，仍知泉州。金陕西诸路节制使张中孚上表待罪，命为检校少保、宁国军节度使、知永兴军、节制陕西诸路军马。甲子，以观文殿学士孟庾为西京留守，资政殿学士路允迪南京留守。丙寅，金秦凤经略使张中彦上表待罪，命知渭州。以孙近兼权同知枢密院事。壬申，移寿春府治淮北旧城。癸酉，诏新复诸路监司、帅臣按劾官吏之残民者。韩世忠、张俊入见。

　　五月庚寅，奉迎东京钦先、孝思殿累朝御容赴临安。辛卯，复命江、淮守臣二年为任。乙未，复置淮东提举茶盐司。癸卯，复召募耆长法。丙午，鄜延副将李世辅部兵三千自凤翔来归，赐名显忠。

　　六月庚戌，皇后邢氏崩于五国城。辛亥，夏国主乾顺卒。壬子，楼炤以东京见卒四千四百人为忠锐三将。庚申，盗入邵武军。壬戌，以新复州县官吏怀不自安，降诏开谕。己巳，吴玠薨。壬申，楼炤承制以李显忠为护国军承宣使、枢密行府前军都统制，率部兵及夏国招抚使王枢赴行在。癸酉，澧州军事推官韩紃坐上书论讲和非计，送循州编管。乙亥，以孟庾兼东京留守。王伦自东京赴金国议事。楼炤承制以杨政为熙河经略使，吴璘为秦凤经略使，仍并听四川宣抚司节制；郭浩为鄜延经略使、同节制陕西军马。丙子，分宣抚司兵四万人出屯熙、秦，六千人隶郭浩，留吴玠精兵二万人屯兴元府、兴、洋二州。戊寅，置钱引务于永兴军。是月，抚州钤辖伍俊谋据桃源复叛，湖北安抚薛弼召诛之。

　　秋七月甲申，以文臣为新复诸县令。丙戌，东京耆老李茂松、寇璋等二百人奉表称贺，皆引见，补官遣还。复置都水南、北丞各一员。丁亥，金人拘王伦于中山。丙申，命详验刘豫伪官，换给告身。乙巳，给还伪齐所没民间资产。以胡世将兼权主管四川宣抚司。

　　八月己酉，复淮南诸州学官。庚戌，赐陕西诸军冬衣，绢十五万匹。命前川、陕宣抚司便宜所补官，限一年自陈，换给告身。丙辰，金国以挞懒主和割地，疑其二心，杀之。壬戌，蠲成都、潼川路岁输对籴等米五十四万石、水运钱七十九万缗。乙丑，给新法度牒、紫衣师号钱二百万缗付陕西市军储。己巳，命陕西复行铁钱。庚午，遣苏符等使金贺正旦。乙亥，遣前知宿州赵荣、知寿州王威俱还金国。以关师古为行营中护军前军统制。

　　九月己卯，命鄜延、秦凤、熙河路招纳蕃部熟户及陷没夏国军民。丙戌，封叔士亻褭为齐安郡王。庚寅，罢经制司，令提刑兼领常平事。甲午，名皇太后殿曰慈宁。丙申，以威州防御使温济告韩世忠阴事勒停、南剑州编管。世忠又奏欲杀之，诏移万安军。己亥，郭仲荀率东京兵五千至镇江。

　　冬十月辛亥，诏侍从官各举所知二人。王伦见金主于御林子，被拘于河间，遣其副蓝公佐先归。甲寅，王枢入见，并其俘百九十人皆纵遣还夏国。己未，蠲阶、成、岷、凤四州民税之半。戊辰，慈宁宫成。甲戌，日中有黑子。丙子，赐李显忠军钱十万缗。是月，岳飞入见。十一月戊寅朔，赐吴玠家钱三万缗，以其弟璘为龙神卫四厢都指挥使。申命刑部大理官编次刑名断例。癸未，嗣濮王仲儡薨。己丑，诏三省官属详覆在京通用令。追复张所为直龙图阁。

　　十二月甲寅，命续编《绍兴因革礼》。甲子，李光罢。戊辰，命续修《元丰会要》。兀留苏符等于东京，谋复取河南。

　　十年春正月丙戌，遣莫将等充迎护梓宫、奉迎两宫使。辛卯，李纲薨。甲辰，以显谟阁直学士、提举醴泉观郑亿年复资政殿学士，奉朝请。

　　二月戊申，命陕西复募蕃汉弓箭手。诏赃吏罪抵死，情犯甚者，奏取旨。辛亥，雨雹。以刘锜为东京副留守，李显忠南京副留守。壬子，命两宗正官各举所知宗室二人。癸丑，展省试期一年。壬戌，诏新复州军蒐举隐逸，诸路经理屯田。丁卯，罢史馆，以日历归秘书省，置监修国史官。以孟庾知开封府，为东京留守；仇悆知河南府、西京留守。癸酉，罢吏部审量宣和滥赏。

　　三月甲申，封阏伯为商丘宣明王。戊子，增印钱引五百万缗，付宣抚司市军储。川、陕宣抚副使胡世将屡言金人必渝盟，宜为备。己丑，罢诸路增置税场。韩世忠、张俊入见。始罢内教。复营建康行宫。丙申，苏符自东京还。丁酉，命川、陕宣抚司军事不及待报者，听随宜措置。己亥，以郭浩知永兴军兼节制陕西诸路军马，杨政徙知兴元府。是月，命胡世将与夏人议入贡，夏人不报。

