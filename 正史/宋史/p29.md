<!-- { "loadSidebar": true } -->
　　冬十月庚寅，赐曩霄誓诏，岁赐银、绢、茶、彩凡二十五万五千。陈尧佐薨。丙申，命范仲淹提举三馆秘阁缮校书籍。癸丑，桂阳蛮降，授蛮酋三人奉职。

　　十一月壬戌，以西界内附香布为团练使。己巳，诏戒朋党相讦，及按察恣为苛刻、文人肆言行怪者。己卯，改上庄穆皇后谥曰章穆，庄献明肃皇太后曰章献明肃，庄懿皇太后曰章懿，庄怀皇后曰章怀，庄惠皇太后曰章惠。庚辰，朝飨景灵宫。辛巳，飨太庙、奉慈庙。壬午，冬至，祀天地于圜丘，大赦。十二月壬辰，加恩百官。乙未，封曩霄为夏国主。丁酉，诏州县以先帝所赐七条相诲敕。辛亥，置保安、镇戎军榷场。是岁，黎州邛部川山前、山后百蛮都鬼主牟黑来贡。

　　五年春正月甲戌，罢河东、陕西诸路招讨使。乙亥，复置言事御史。丙子，契丹遣使来告伐夏国还。庚辰，命知制诰余靖报使契丹。癸未，诏京朝官因被弹奏，虽不曾责罚，但有改移差遣，并四周年磨勘。乙酉，范仲淹、富弼罢。丙戌，杜衍罢，以贾昌朝同中书门下平章事兼枢密使、集贤殿大学士，王贻永为枢密使，宋庠参知政事，吴育、庞籍并为枢密副使。

　　二月辛卯，诏罢京朝官用保任叙迁法，又罢荫补限年法。壬辰，曩霄初遣人来贺正旦。癸卯，以久旱，诏州县毋得淹系刑狱。辛亥，祈雨于相国天清寺、会灵祥源观。癸丑，桂阳监言唐和等复内寇。乙卯，谢雨。

　　三月己未，诏大宗正励诸宗子授经务学。辛酉，韩琦罢。癸亥，诏礼部贡举。甲子，宜州蛮贼区希范平。庚午，东方有黄气如虹贯月。甲戌，诏监司按察属吏，毋得差官体量。甲申，诏陕西以曩霄称臣，降系囚罪一等，笞释之，边兵第赐缗钱。民去年逋负皆勿责，蠲其租税之半，麟、府州尝为羌所掠，除逋负租税如之。丙戌，罢入粟补官。

　　夏四月丁亥朔，司天言日当食，阴晦不见。录系囚，遣官录三京囚。辛卯，曩霄初遣人来贺乾元节。戊申，章得象罢，以贾昌朝为昭文馆大学士，陈执中同中书门下平章事、集贤殿大学士兼枢密使。庚戌，以吴育参知政事，丁度为枢密副使。

　　五月己巳，罢诸路转运判官。

　　闰月丙午，曩霄遣人来谢册命。

　　六月丁卯，减益、梓州上供绢岁三之一，红锦、鹿胎半之。

　　秋七月戊申，以广州地震。

　　八月庚午，荆南府、岳州地震。

　　九月庚寅，诏文武官己致仕而举官犯罪当连坐者，除之。辛卯，以重阳，曲宴近臣、宗室于太清楼，遂射苑中。

　　冬十月乙卯，契丹遣使来献九龙车及所获夏国羊马。辛酉，祔章献明肃皇后、章懿皇后神主于太庙，大赦。罢转运使兼按察。庚午，幸琼林苑，遂畋杨村，遣使以所获驰荐太庙，召父老，赐以饮食、茶帛。辛未，颁历于夏国。庚辰，罢宰臣兼枢密使。

　　十一月丁亥，冬至，宴宗室于崇政殿。己酉，诏河北长吏举殿直、供奉官有武才者。是岁，施州溪洞蛮、西南夷龙以特来贡。

　　六年春正月戊申，徙广南戍兵善地，以避瘴毒。

　　二月戊寅，青州地震。诏陕西经略安抚及转运司议裁节诸费及所置官员无用者以闻。

　　三月辛巳朔，日有食之。录系囚。庚寅，登州地震，岠嵎山摧，自是屡震，辄海底有声如雷。甲午，月犯岁星。是月，赐礼部奏名进士、诸科及第出身八百五十三人。

　　夏四月甲寅，遣使赐湖南戍兵方药。

　　五月甲申，京师雨雹，地震。丙戌，录系囚。戊子，减邛州盐井岁课缗钱一百万。丙申，诏陕西市蕃部马。丁酉，京东人刘卺、刘沔、胡信谋反，伏诛。

　　六月庚戌朔，诏夏竦与河北监司察帅臣、长吏之不职者。丁巳，有流星出营室南，其光烛地，隐然有声。丙寅，以久旱，民多暍死，命京城增凿井三百九十。丁丑，诏制科随礼部贡举。

　　秋七月丁亥，月犯南斗。庚寅，河东经略司言雨坏忻、代等州城壁。

　　八月癸亥，策试贤良方正能直言极谏，并试武举人。癸酉，以吴育为枢密副使，丁度参知政事。

　　九月甲辰，登州言有巨木三千余浮海而出。

　　冬十月辛未，诏发兵讨湖南ＯＤ贼。

　　十一月己卯，遣官议夏国公封界。癸未，湖南ＯＤ贼寇英、韶州界。辛丑，畋东韩村，乘舆所过及围内田，蠲其租一年。是岁，邈川首领唃厮啰、西蕃瞎毡、磨毡角、安化州蛮蒙光速等来贡。交阯献驯象十。道州部泷酋李石壁等降。

　　七年春正月丙子朔，御大庆殿受朝。丁亥，诏河北所括马死者，限二年偿之。己亥，颁《庆历编敕》。壬寅，诏减连州民被ＯＤ害者来年夏租。

　　二月己酉，诏取益州交子三十万，于秦州募人入中粮。丙辰，令内侍二人提举月给军粮。

　　三月壬午，录系囚。癸未，诏天下有能言宽恤民力之事者，有司驿置以闻，以其副上之转运司，详其可行者辄行之。毁后苑龙船。丁亥，以旱，罢大宴。癸巳，诏避正殿，减常膳。许中外臣僚实封条上三事。乙未，贾昌朝罢，以陈执中为昭文馆大学士，夏竦同中书门下平章事、集贤殿大学士，吴育为给事中归班，文彦博为枢密副使。罢出猎。丁酉，以夏竦为枢密使，文彦博参知政事，高若讷为枢密副使。辛丑，祈雨于西太一宫，及还，遂雨。壬寅，陈执中、宋庠、丁度以旱，降官一等。

　　夏四月丁未，谢雨。己酉，诏：「前京东转运使薛绅专任文吏伺察郡县细过，江东转运使杨弦、判官王绰、提点刑狱王鼎苛刻相尚，并削职知州，自今毋复用为部使者。」壬子，御正殿，复常膳。乙卯，复执中、庠、度官。己巳，诏谏官非公事毋得私谒。

　　五月戊寅，诏武臣非历知州、军无过者，毋授同提点刑狱。己丑，补降ＯＤ唐和等为峒主。己亥，命翰林学士杨察蠲放天下逋负。辛丑，诏西北二边有大事，二府与两制以上杂议之。

　　六月乙巳，诏禁畜猛兽害人者。辛酉，诏天下知县非鞫狱毋得差遣。壬戌，诏臣僚朝见者，留京毋过十日。

　　秋七月癸未，奉安太祖、太宗、真宗御容于南京鸿庆宫。甲申，德音：降南京畿内囚罪一等，徒以下释之。赐民夏税之半。除灾伤倚阁税及欠折官物非侵盗者。辛丑，禁贡余物馈近臣。

　　八月乙丑，析河北为四路，各置都总管。

　　九月丁酉，诏删定《一州一县敕》。

　　冬十月壬子，李迪薨。甲子，幸广亲宅，谒太祖、太宗神御殿，宴宗室，赐器币有差。乙丑，河阳、许州地震。

　　十一月乙未，加上真宗谥。丙申，朝飨景灵宫。丁酉，飨太庙、奉慈庙。戊戌，冬至，祀天地于圜丘，大赦。贝州宣毅卒王则据城反。十二月戊申，加恩百官。庚戌，枢密直学士明镐体量安抚河北。癸丑，诏贝州有能引致官兵获贼者，授诸卫上将军。甲寅，遣内侍以敕榜招安贝贼。是岁，西蕃磨毡角来贡。

　　八年春正月丁丑，文彦博宣抚河北，明镐副之。壬午，江宁府火。乙未，日赤无光。

　　闰月辛丑，贝州平。甲辰，曲赦河北，赐平贝州将士缗钱，战没者官为葬祭，兵所践民田蠲其税，改贝州为恩州。戊申，文彦博同中书门下平章事、集贤殿大学士，官吏将士有功者迁擢有差。辛酉，亲从官颜秀等四人夜入禁中谋为变，宿卫兵捕杀之。丙寅，磔王则于都市。丁卯，知贝州张得一坐降贼伏诛。

　　二月癸酉，颁《庆历善救方》。夏国来告曩霄卒。己卯，赐瀛、莫、恩、冀州缗钱二万，赎还饥民鬻子。丁酉，奉安宣祖、太祖、太宗御容于睦亲宅。

　　三月甲辰，诏礼部贡举。辛亥，遣使体量安抚陕西。甲寅，幸龙图、天章阁，诏辅臣曰：「西陲备御，兵冗赏滥，罔知所从，卿等各以所见条奏。」又诏翰林学士、三司使、知开封府、御史中丞曰：「朕躬阙失，左右朋邪，中外险诈，州郡暴虐，法令有不便于民者，朕欲闻之，其悉以陈。」壬戌，以霖雨，录系囚。癸亥，以朝政得失、兵农要务、边防备豫、将帅能否、财赋利害、钱法是非与夫谗人害政、奸盗乱俗及防微杜渐之策，召知制诰、谏官、御史等谕之，使悉对于篇。

　　夏四月己巳朔，封曩霄子谅祚为夏国主。壬申，丁度罢，明镐参知政事。

　　五月辛酉，夏竦罢，宋庠为枢密使，庞籍参知政事。

　　六月戊辰朔，诏近臣举文武官材堪将帅者。丙子，河决澶州商胡埽。壬辰，以久雨斋祷。甲午，明镐卒。乙未，诏馆阁官须亲民一任，方许入省、府及转运、提点刑狱差遣。丙申，章得象薨。

　　秋七月戊戌，以河北水，令州县募饥民为军。辛丑，罢铸铁钱。

　　八月己丑，以河北、京东西水灾，罢秋宴。

　　九月戊午，诏三司以今年江、淮漕米转给河北州军。冬十一月己亥，作「皇帝钦崇国祀之宝」。壬戌，出廪米，减价以济畿内贫民。

　　十二月乙丑朔，以霖雨为灾，颁德音，改明年元，减天下囚罪一等，徒以下释之。出内藏钱帛赐三司，贸粟以济河北，流民所过，官为舍止之，所赍物毋收算。丁卯，册美人张氏为贵妃。戊子，遣使体量安抚利州路。是岁，庐州合肥县稻再实。交州来贡。

　　皇祐元年春正月甲戌朔，日有食之。以河北水灾，罢上元张灯，停作乐。庚戌，张士逊薨。己未，诏以缗钱二十万市谷种，分给河北贫民。辛酉，诏台谏非朝廷得失、民间利病，毋风闻弹奏。

　　二月戊辰，以河北疫，遣使颁药。辛未，发禁军十指挥赴京东、西路备盗。

　　三月丁巳，录系囚。己未，契丹遣使来告伐夏国。庚申，翰林院学士钱明逸报使契丹。是月，赐礼部奏名进士、诸科及第出身千三百九人。

　　四月癸未，梓州转运司言淯井监夷人平。

　　六月甲子，蠲河北复业民租赋二年。甲戌，始置观文殿大学士。戊寅，诏中书、枢密非聚议毋通宾客。戊子，诏转运使、提点刑狱，所部官吏受赃失觉察者，降黜。

　　秋七月丁酉，诏臣僚毋得保荐要近内臣。己未，诏诸州岁市药以疗民疾。

　　八月壬戌，陈执中罢。以文彦博为昭文馆大学士，宋庠同中书门下平章事、集贤殿大学士，庞籍为枢密使，高若讷参知政事，梁适为枢密副使。甲申，策制举、武举人。

　　九月乙巳，广源州蛮侬智高寇邕州，诏江南、福建等路发兵以备。戊午，太白犯南斗。己未，罢武举。冬十一月丙申，诏河北被灾民八十以上及笃疾不能自存者，人赐米一石、酒一斗。辛丑，诏民有冤、贫不能诣阙者，听诉于监司以闻。

　　十二月甲子，遣入内供奉高怀政督捕邕州盗贼。是岁，大留国来贡。 
　
　



　
