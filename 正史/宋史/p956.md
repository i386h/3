<!-- { "loadSidebar": true } -->
　　谍报刘豫在淮阳造舟，议者多欲于明州向头设备。与求言：「使贼舟至此，则入吾腹心之地。臣闻海舟自京东入浙，必由泰州石港、通州料角崇明镇等处，次至平江南北洋，次至秀州金山，次至向头。又闻料角水势湍险，必得沙上水手方能转运。宜于石港、料角等处拘收水手，优给钱粮而存养之，以备缓急。」

　　两浙转运副使徐康国自温州进发宣和间所制间金、销金屏障什物，与求奏曰：「陛下俭侔大禹，今康国欲以微物累盛德，乞斥而焚之，仍显黜康国。」从之。与求历御史三院，知无不言，前后几四百奏，其言切直，自敌己已下有不能堪者。上时有所训敕，每曰：「汝不识沈中丞邪？」移吏部尚书兼权翰林学士兼侍读，遂出为荆湖南路安抚使、知潭州。引疾丐祠许之。

　　四年，出知镇江府兼两浙西路安抚使。复以吏部尚书召，除参知政事。金人将入寇，上谕辅臣曰：「朕当亲总六军。」与求赞之曰：「今日亲征，皆由圣断。」上意决亲征，书《车攻诗》以赐。上曰：「朕以二圣在远，屈己通和。今豫逆乱如此，安可复忍？」与求曰：「和亲乃金人屡试之策，不足信也。」因奏：「诸将分屯江岸，而敌人往来淮甸，当遣岳飞自上流取间道乘虚击之，彼必有反顾之忧。」上曰：「当如此措置。」

　　五年，兼权知枢密院事。时张浚视师江上，以行府为名，言知泰州邵彪及具营田利害事，乞送尚书省。有旨从之。与求不能平，曰：「三省、枢密院乃奉行行府文书邪？」六年，张浚复欲出视师，不告之同列。及得旨，乃退而叹曰：「此大事也，吾不与闻，何以居位？」遂丐祠，罢，出知明州。

　　七年，上在平江，召见，除同知枢密院事；从至建康，迁知枢密院事。薨，赠左银青光禄大夫，谥忠敏。

　　翟汝文，字公巽，润州丹阳人。登进士第，以亲老不调者十年。擢议礼局编修官，召对，徽宗嘉之，除秘书郎。三馆士建议东封，汝文曰：「治道贵清净。今不启上述三代礼乐，而师秦、汉之侈心，非所愿也。」责监宿州税。久之，召除著作郎，迁起居郎。

　　皇太子就傅，命汝文劝讲，除中书舍人。言者谓汝文从苏轼、黄庭坚游，不可当赞书之任，出知襄州，移知济州，复知唐州，以谢章自辨罢。未几，起知陈州。召拜中书舍人，外制典雅，一时称之。命同修《哲宗国史》，迁给事中。高丽使入贡，诏班侍从之上，汝文言：「《春秋》之法，王人虽微，序诸侯上。不可卑近列而尊陪臣。」上遂命如旧制。内侍梁师成强市百姓墓田，广其园辅。汝文言于上，师成讽宰相黜汝文，出守宣州。

　　召为吏部侍郎，出知庐州，徙密州。密负海产盐，蔡京屡变盐法，盗贩者众，有司穷治党与。汝文曰：「祖宗法度，获私商不诘所由，欲靖民也。今系而虐之，将为厉矣。」悉纵之。密岁贡牛黄，汝文曰：「牛失黄辄死，非所以惠农，宜输财市之，则其害不私于密。」上从之。钦宗即位，召为翰林学士，改显谟阁学士、知越州兼浙东安抚使。

　　建炎改元，上疏言：「陛下即位赦书，上供常数，后为献利之臣所增者，当议裁损。如浙东和预买绢岁九十七万六千匹，而越州乃二十万五百匹，以一路计之，当十之三。如杭州岁起之额盖与越州等，杭州去年已减十二万匹，独越州尚如旧，今乞视户等第减罢。」杨应诚请使高丽，图迎二帝，汝文奏：「应诚欺罔君父，若高丽辞以大图假道以至燕云，金人却请问津以窥吴越，将何辞以对？」后高丽果如汝文言。上将幸武昌，汝文疏请幸荆南，不从。

　　绍兴元年，召为翰林学士兼侍讲，除参知政事、同提举修政局。时秦桧相，四方奏请填委未决，吏缘为奸。汝文语桧，宜责都司程考吏牍，稽违者惩之。汝文尝受辞牒，书字用印，直送省部；入对，乞治堂吏受赂者。桧怒，面劾汝文专擅。右司谏方孟卿因奏汝文与长官立异，岂能共济国事？罢去以卒。

　　先是，汝文在密，桧为郡文学，汝文荐其才，故桧引用之。然汝文性刚不为桧屈，对案相诟，至目桧为「浊气」。汝文风度翘楚，好古博雅，精于篆籀，有文集行于世。

　　王庶，字子尚，庆阳人。崇宁五年，举进士第，改秩，知泾州保定县。以种师道荐，通判怀德军。契丹为金人所破，举燕云地求援，诏师道受降。庶谓师道曰：「国家与辽人百年之好，今坐视其败亡不能救，乃利其土地，无乃基女直之祸乎？」不听。宣和七年，金果入寇。太宰李邦彦夜召庶问计，庶曰：「宿将无如种师道，且夷虏畏服，宜付以西兵，使之入援。」邦彦以语蔡攸，攸不然。以庶为陕西运判兼制置解盐事。疆事益棘，钦宗欲幸襄、邓，先命席益为京西安抚使，益求庶自副。高宗即位，除直龙图阁、鄜延经略使兼知延安府。累立战功，进集英殿修撰，升龙图阁待制，节制陕西六路军马。

　　先是，河东经制使王燮既遁归，东京留守宗泽承制以庶权陕西制置使。会宣谕使谢亮入关，庶移书曰：「夏人之患小而缓，金人之患大而迫，秋高必大举，盍杖节率兵举义，驱逐渡河，徐图恢复。」亮不能从。金人大入，庶调兵自沿河至冯翊，据险以守。金人先已乘冰渡河犯晋宁，侵丹州，又渡清水河，破潼关，秦、陇皆震。庶传檄诸路，会期讨贼。泾原统制曲端雅不欲属庶，以未受命辞；居数日，告身至，又辞。金人知端与庶不协，并兵寇鄜延。庶在坊州闻之，夜趋鄜延以遏其冲。金人诡道陷丹州，州界鄜、延之间，庶乃自当延安路。时端尽统泾原劲兵，庶屡督其进，端讫不行，遂陷延安。语在端传。

　　初，庶闻围急，自收散亡往援。观察使王燮亦将所部发兴元。庶至甘泉而延安已不守，既无所归，遂以军付燮，而自将百骑驰至襄乐劳军，尚倚端为助。庶至，端令每门减从骑之半，比至帐下，仅数骑。端厉声问庶延安失守状，且曰：「节制固知爱身，不知为天子爱城乎？」庶曰：「吾数令不从，谁其爱身者！」端怒，谋即军中诛庶而夺其兵，乃夜走宁州，见谢亮曰：「延安，五路襟喉，今既失矣。《春秋》大夫出疆之义得以专之，请诛庶。」亮曰：「使事有指，今以人臣而擅诛于外，是跋扈也，公则自为之。」端沮而归，乃夺庶节制使印，又拘縻其官属。会诏庶守京兆，庶先以失律自劾得罢。丁内艰。

　　时张浚自富平败归，始思庶及端之言可用，乃并召之。庶地近先至，力陈抚秦保蜀之策，劝浚收熙河、秦凤之兵，扼关、陇以为后图。浚不纳。求终制，不许，乃版授参议官。浚念端与庶必不相容，端未至，但复其官，移恭州。庶因谓浚曰：「端有反心。」浚亦畏端得士，始有杀端意矣。语在《端传》。

　　绍兴五年，起复知兴元府、利夔路制置使。庶以士卒单寡，籍兴、洋诸邑及三泉县强壮，两丁取一，三丁取二，号「义士」，日阅于县，月阅于州，厚犒之，不半年，有兵数万。浚言于朝，升徽猷阁直学士。有谗于浚者，徙庶知成都，改嘉州。明年，浚劾庶轻率倾险，落职奉祠。寻起知遂宁，固避得请。

　　六年，除湖北安抚使、知鄂州。趋阙，上因燕见，庶言：「陛下欲保江南，无所事；如曰绍复大业，都荆为可。荆州左吴右蜀，利尽南海，前临江、汉，出三川，涉大河，以图中原，曹操所以畏关羽者也。」上大异之。复显谟阁待制、知荆南府、湖北经略安抚使，又复直学士。

　　七年十月，以兵部侍郎召。明年春，入对，上曰：「召卿之日，张浚已去，赵鼎未来，此朕亲擢，非有左右之助。」庶顿首谢，因奏：「恢复之功十年未立，其失在偏听，在欲速，在轻爵赏，是非邪正混淆。诚能赏功罚罪，其谁不服？昔汉光武以兵取天下，不以不急夺其费，不知兵者不可使言兵。」又口陈手画秦、蜀利害。上大喜，即日迁本部尚书。阅月，拜枢密副使。

　　议者乞遣重臣行边，遂命庶措置江、淮边防。京、湖宣抚使岳飞闻庶行边，遗书曰：「今岁若不出师，当纳节请闲。」庶壮之。庶还朝，论金人变诈，自渝海上之盟，因及飞纳节之语。当是时，秦桧再相，以和戎为事。金使乌陵思谋至，诏趣庶还。庶力诋和议，乞诛金使，其言甚切。金又遣张通古来许割地，还梓宫，归太后。庶曰：「和议之事，臣所不知。」凡七疏乞免官，乃以资政殿学士知潭州。

　　御史中丞勾龙如渊劾庶本赵鼎所荐，欺君罔上。庶罢归，至九江，被命夺职，徙家居焉。十三年，御史胡汝明论庶讥讪朝政，责响德军节度副使，道州安置。至贬所卒。孝宗思庶言，追复其官，谥敏节。子六人，之奇，乾道中，知枢密院事。

　　辛炳，字如晦，福州候官县人。登元符三年进士第，累官至监察御史兼权殿中侍御史。先是，蔡京废发运司转般仓为直达纲，舟入，率侵盗，沉舟而遁，户部受虚数，人畏京莫敢言。炳极疏其弊，且以变法后两岁所得之数，较常岁亏欠一百三十有二万，支益广而入寝微，乞下有司计度。徽宗以问京，京怒，以炳为沮挠，责监南剑州新丰场，寻提举洞霄宫，起知袁州，移无为军。靖康初，召为兵部员外郎。

　　高宗即位，除左司员外郎，辞；未几，起直龙图阁、知潭州。明年，张浚调兵潭州，以炳懦怯不能，罢之，寻以起居舍人召，辞。绍兴二年，复以侍御史召。首言今日公道壅塞，风俗颓薄，连疏三省所行乖失数十事，请谕大臣勿废都堂公见之礼。时福建八州添差至百八十余员，炳言：「艰危多事之时，冗食之官无益，当罢。」从之。

　　苏、湖地震，下诏求言。炳言：「大臣无畏天之心，何事不可为？」其言甚峻，由是宰执吕颐浩居家待罪，炳劾罢颐浩。知枢密院事张浚召赴行在，炳论其败事误国，浚坐落职。

　　除御史中丞。时方遣使议和，炳方言：「金人无信，和议不可恃，宜讲求守御攻战之策。」以疾请外，除显谟阁直学士、知漳州，未赴而卒。诏：炳任中执法，操行清修，今其云亡，贫无以葬，赐银帛赙其家，赠通议大夫。

　　论曰：秦桧晚荐士以收人望，然一时知名之士，亦岂尽可笼络者哉！朱倬论事辄不合，王纶代言辞合体要，若尹穑、王之望人品虽不同，其附和议则一尔。徐俯末与赴鼎争辨，沮抑岳飞，异哉。沈与求止和亲之议，翟汝文善料事，而桧以为异己。王庶论都荆州，当时诸臣之虑皆不及此。考夫祈宽之事，庶盖忠义人也。辛炳雅志清修，又岂多见也欤。 
　
　



　
                   
列传第一百三十二
　
　　○朱弁郑望之张邵洪皓子适遵迈

