<!-- { "loadSidebar": true } -->
　　充之帅边，实王珪荐，欲以遏司马光之入。充亦知帝有用兵意，屡倡请西征，后言：「夏酋秉常为母梁所戕，或云虽存而囚，不得与国政。其母宣淫凶恣，国人怨嗟，实为兴师问罪之秋也。秉常亡，将有桀黠者起，必为吾患。今师出有名，天亡其国，度如破竹之易。愿得乘传入觐，面陈攻讨之略。」诏令掾属入议，未及行，充暴卒，年四十九。

　　刘瑾，字元忠，吉州人，沆之子也。第进士，为馆阁校勘。沆亡，得褒赠。知制诰张瑰草词，语涉讥贬，瑾泣涕不能食，阖门衰绖，邀宰相自言。朝廷为改书命，黜瑰为州，瑾亦坐衰服入公门罢职。没丧不就官，丐守坟墓。王素为请，以伸孝子之志。诏复职，迁集贤校理、通判睦州，为淮南转运副使。召修起居注，加史馆修撰、河北转运使，拜天章阁待制、知瀛州。坐与世居通问，徙明州。未行，改镇广州。与枢密院论戍兵不合，改虔州。战棹都监杨从先奉旨募兵不至，擅遣其子懋纠诸县巡检兵集郡下，瑾怒责之，遽发悖谬语，懋诉瑾于朝，遂废于家。逾年，复待制、知江州，历福州、秦州、成德军，卒。

　　瑾素有操尚，所莅以能称，然御下苛严，少纵舍，好面折人短，以故多致訾怨。

　　阎询，字议道，凤翔天兴人。少时以学问著闻，擢进士第，又中书判拔萃科。累迁秘书丞，为监察御史里行。诏治王素狱，坐有姻嫌不以闻，降监河阳酒税，累迁为盐铁判官。使契丹。询颇谙北方疆理，时契丹在靴淀，迓者王惠导询由松亭往，询曰：「此松亭路也，胡不径葱岭而迂枉若是，岂非夸大国地广以相欺邪？」惠惭不能对。加直龙图阁、知梓州。徙河东转运使，言：三路土兵疲老者，听其族以强壮者代。」从之。进集贤殿修撰、知河中府。大河涨，坏浮桥，询易为长桥。拜天章阁待制、知广州，不即赴，罢职知商州。神宗转右谏议大夫，改邠、同二州，提举上清太平宫，卒，年七十九。

　　葛宫，字公雅，江阴人。举进士，授忠正军掌书记。善属文，上《太平雅颂》十篇，真宗嘉之，召试学士院，进两阶。又献《宝符阁颂》，为杨亿所称。知南充县，东川饥，民艰食，部使者檄守资、昌两州，以惠政闻。知南剑州。土豪彭孙聚党数百，凭依山泽为盗，出害吏民，不可捕，宫遣沙县尉许抗谕降之。并溪山多产铜、银，吏挟奸罔利，课岁不登，宫一变其法，岁羡余六百万。三司使闻于朝，论当赏。宫曰：「天地所产，吾顾盗之，又可为功乎？」卒不言。

　　徙知滁、秀二州，秀介江湖间，吏为关泾渎上，以征往来，间有昏葬，趋期者多不克，宫命悉毁之。积官秘书监、太子宾客。治平中，转工部侍郎。熙宁五年，卒，年八十一。宫性敦厚，恤录宗党，抚孤嫠，赖以存者甚众。

　　宫弟密，亦以进士为光州推官。豪民李新杀人，嫁其罪于邑民葛华，且用华之子为证。狱具，密得其情，出之。法当赏，密白州使勿言。仕至太常博士。天性恬靖，年五十，忽上章致仕，姻党交止之，笑曰：「俟罪疾、老死不已而休官者，安得有余裕哉。」即退居，号草堂逸老，年八十四乃终。平生为诗慕李商隐，有西昆高致。

　　子书思，踵登第，调建德主簿。时密已老，欲迎以之官，密难之。书思曰：「曾子不肯一日去亲侧，岂以五斗移素志哉？」遂投劾归养十年余。近臣表其志行，以为泗州教授，弗就。密不得已，许以他日偕行，始乞监新市镇。居父丧，哀毁骨立，盛暑不释苴麻，终禫不忍去冢舍。累年，乃出仕，历封丘主簿、涟水县丞。时兄书元为望江令，同隶淮南监司，有舍兄而荐己者，移书乞改荐兄，不许，则封檄还之。其笃行类皆若此。仕至朝奉郎，亦告老，父子归休皆不待年。卒，年七十三，特谥曰清孝。子胜仲，孙立方，皆以学业至侍从，世为儒家。胜仲自有传。

　　论曰：佐、立擅水衡之政，为时所称。兑居官论谏，无所表襮，先克承之。掞之孝，焘之智，瑾之苛严，询之辞令，皆著一时，自致显官。俞充制军禁暴，足为能臣，而希时相之意，倡请西征，使其不死，边陲之祸，其可既乎？葛氏自宫以下，簪缨相继，盛哉。

　　张田，字公载，澶渊人。登进士第，知应天府司录。欧阳修荐其才，通判广信军。夏竦、杨怀敏建策增七郡塘水，诏通判集议，田曰：「此非御敌策也，坏良田，浸冢墓，民被其患，不为便。」因奏疏极论，谪监郢州税。

　　久之，通判冀州。内侍张宗礼使经郡，酣酒自恣，守贰无敢白者，田发其事，诏配西陵洒扫。摄度支判官。祫享太庙，又请自执政下差减赉费，唐介论其亏损上恩，出知蕲州。俄提点湖南刑狱，介与司马光又状其倾险，改知湖州，徙庐州，治有善迹。

　　移桂州。异时蛮使朝贡假道，与方伯抗礼，田独坐堂上，使引入拜于庭，而犒贿加腆。土豪刘纪、庐豹素为边患，讫田去，不敢肆。京师禁兵来戍，不习风土，往往病于瘴疠，田以兵法训峒丁而奏罢戍。或告交阯李日尊兵九万，谋袭特磨道，诸将请益兵，田曰：「交阯兵不满三万，必其国有故，张虚声以赫我耳。」谍既得实，果其兄弟内相残，惧边将乘之也。宜州人魏利安负罪亡命西南龙蕃，从其使入贡，凡十反。，至是龙以烈来，复从之。田因其入谒，诘责之，枭其首，欲并斩以烈，叩头流血请命。田曰：「汝罪当死，然事幸在新天子即位赦前，汝自从朝廷乞恩。」乃密请贷其死。

　　熙宁初，加直龙图阁、知广州。广旧无外郭，民悉野处，田始筑东城，环七里，赋功五十万，两旬而成。初，役人相惊以白虎夜出，田迹知其伪，召戒逻者曰：「今夕有白衣人出入林间者，谨捕之。」如言而获。城既就，东南微陷，往视之，暴卒，年五十四。

　　田为人伉直自喜，好嫚骂，气陵其下，故死无哀者。然临政以清，女弟聘马军帅王凯，欲售珠犀于广，顾曰：「南海富诸物，但身为市舶使，不欲自污尔。」作钦贤堂，绘古昔清刺史像，日夕师拜之。苏轼尝读其书，以侔古廉吏。

　　荣諲，字仲思，济州任城人。父宗范，知信州铅山县。诏罢县募民采铜，民散为盗，宗范请复如故。真宗嘉异，擢提点江、浙诸路银铜坑冶，历官九年。

　　諲举进士，至盐铁判官。晋州产矾，京城大豪岁输铁五万缗，颛其利，諲请榷于官，自是数入四倍。为广东转运使。广有板步古河路绝险，林箐瘴毒。諲开真阳峡，至洸口古径，作栈道七十间抵清远，趋广州，遂为夷涂。

　　复入为开封府判官。太康民事浮屠法，相聚祈禳，号「白衣会」，县捕数十人送府。尹贾黯疑为妖，请杀其为首者而流其余，諲持不从，各具议上之。中书是諲议，但流其首而杖余人。加直史馆、知澶州。

　　改京东转运使。莱阳产银砂，民有私采者，事露，安抚使欲论以劫盗。諲曰：「山泽之利，人得有之，所盗者岂民财耶？」贷免甚众。又使成都府路，召为户部副使，以集贤殿修撰知洪州。以疾故，徙舒州，未至而卒。累官秘书监，年六十五。

　　李载，字伯熙，黎阳人。少苦学，隆暑读书，置足于水，虽得疾，不舍去。登进士第，调冀州推官。知大名冠氏县，府守吕夷简入相，荐其材，知齐州。钤辖赵瑜使酒殴载，乃扃户避逸。瑜得罪，载坐不举劾，黜为信阳军。安抚使钱明逸等为之申理，改常州。知祥符县，有巫以井泉饮人，云可愈疾，趋者旁午，载杖巫，堙其井。历知虢州、涟水军。

　　载性笃孝，侍母病不解带，至病亟不能食，载亦不食，母知之，为强食。六为州，一以宽厚称。以光禄卿提举仙源观，卒，年七十四。

　　姚涣字虚舟，世家长安。隋开皇中，有景彻者，以讨平泸夷，策功为普州刺史，卒，子孙遂家普州。涣第进士，监益州交子务，发奸隐万缗，主吏皆当死，涣曰：「戮人以干泽，非吾志也，义不蔽奸而已。」请于使者，愿不受赏，于是全活者众。知峡州。宜都民为盗所残，县执囚讯服，以狱上。涣移劾于他有司，居亡何，真盗获。大江涨溢，涣前戒民徙储积、迁高阜，及城没，无溺者。因相地形筑子城、埽台，为木岸七十丈，缭以长堤，楗以薪石，厥后江涨不为害，民德之。徙知涪州，宾化夷多犯境，涣施恩信拊纳，酋豪争罗拜廷下，讫涣去无警。终光禄卿，年六十七。

　　朱景，字伯晦，河南偃师人。举进士，调荥泽簿。西方用兵，诏侍从馆阁举县令，景预选，知陇州汧源县。累迁知汝州。叶驿道远，隶囚为送者所虐，多死，俗传为「叶家关」，景重禁以绝其患。擢知寿州，秩禄视提点刑狱。始至，亟发廪振给，以劝富者出积谷，所活数万。城西居民三千室，建请筑外郭环入之，公私称便。再迁光禄卿。

　　熙宁初，病革，自占遗表，呼其子光庭操笔书之。其略云：「切闻河北水灾、地震，陛下当减膳避殿，斋居加省，召二府大臣朝夕咨访阙失，思所以弭咎。」凡数百言，无一语求恩。卒，年七十一。诏加赙赠，录其子以官。

　　光庭字公掞，十岁能属文。辞父荫擢第，调万年主簿。数摄邑，人以「明镜」称。历四县令。曾孝宽以才荐，神宗召见，问欲再举安南之师。光庭对曰「愿陛下勿以人类畜之。盖得其地不可居，得其民不可使，何益于广土辟地也。」又问治何经，对曰：「少从孙复学《春秋》。」又问：「今中外有所闻乎？」对曰：「陛下更张法度，臣下奉行或非圣意，故有便有不便。诚能去其不便，则天下受福矣。」帝以其言为疏阔，不用。签书河阳判官，从吕大防于长安幕府。五路出师讨西夏，雍为都会，事倚以办，调发期会甚急，光庭每执不从。使者怒，将加以乏兴罪，光庭求免去，大防为之解。

　　哲宗即位，司马光荐为左正言，首乞罢提举常平官、保甲青苗等法。论蔡确为山陵使，而乃先灵驾而行，为臣不恭。又言章惇欺罔肆辩，韩缜挟邪冒宠，言甚切。宣仁后嘉其守正，谕令尽言，毋有所畏避。迁左司谏，又论「苏轼试馆职发策云：'今欲师仁祖之忠厚，而患百官有司不举其职，或至于媮；欲法神考之厉精，而恐监司、守令不识其意，流入于刻。'臣谓仁宗难名之盛德，神考有为之善志，而不当以'媮'、'刻'为议论，望正其罪，以戒人臣之不忠者。」未几，中丞傅尧俞、侍御史王岩叟相继论列。宣仁后曰：「详览文意，是指今日百官有司、监司守令言之，非所以讽祖宗也。」遂止。

