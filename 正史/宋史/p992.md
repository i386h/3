<!-- { "loadSidebar": true } -->
　　先是，察官阙，朝论多属燧，以未历县，遂除左司谏。上谕执政：「昨除萧燧若何？」龚茂良奏：「燧纯实无华，正可任言责，闻除目下，外议甚允。」燧首论辨邪正然后可以治，上以外台耳目多不称职，时宦官甘昪之客胡与可、都承旨王抃之族叔秬皆持节于外，有所依凭，无善状，燧皆奏罢之。

　　时复议进取，上以问燧，对曰：「今贤否杂揉，风俗浇浮，兵未强，财未裕，宜卧薪尝胆以图内治。若恃小康，萌骄心，非臣所知。」上曰：「忠言也。」因劝上正纪纲；容直言；亲君子，远小人；近习有劳可赏以禄，不可假以权。上皆嘉纳。擢右谏议大夫，入谢，上曰：「卿议论鲠切，不求名誉，纠正奸邪，不恤仇怨。」

　　五年，同知贡举。有旨下江东西、湖南北帅司招军，燧言：「所募多市井年少，利犒赍，往往捕农民以应数，取细民以充军。乞严戒诸郡，庶得丁壮以为用。」从之。

　　夔帅李景孠贪虐，参政赵雄庇之，台臣谢廓然不敢论，燧独奏罢之。雄果营救，复命还任。燧再论，并及雄。雄密奏燧误听景孠仇人之言，遂下临安府捕恭州士人钟京等置之狱，坐以罪，景孠复依旧职。燧乃自劾，诏以风闻不许，竟力求去。徙刑部侍郎，不拜，固请补外。出知严州，吏部尚书郑丙、侍郎李椿上疏留之，上亦寻悔。

　　严地狭财匮，始至，官镪不满三千，燧俭以足用。二年之间，积至十五万，以其羡补积逋，诸邑皆宽。先是，宣和庚子方腊盗起，甲子一周，人人忧惧，会遂安令朘士兵廪给，群言恟恟。燧急易令，且呼卒长告戒，悉畏服。城中恶少群扰市，燧密籍姓名，涅补军额，人以按堵。上方靳职名，非功不予，诏燧治郡有劳，除敷文阁待制，移知婺州。父老遮道，几不得行，送出境者以千数。

　　婺与严邻，人熟知条教，不劳而治。岁旱，浙西常平司请移粟于严，燧谓：「东西异路，不当与，然安忍于旧治坐视？」为请诸朝，发太仓米振之。

　　八年，召还，言：「江、浙再岁水旱，愿下诏求言，仍令诸司通融郡县财赋，毋但督迫。」除吏部右选侍郎，旋兼国子祭酒。九年，为枢密都承旨。近例，承旨以知阁门官兼，或怙宠招权，上思复用儒臣，故命燧以龙图阁待制为之。燧言：「债帅之风未殄，群臣多迎合献谀，强辨干誉，宜察其虚实。」上称善。除权刑部尚书，充金使馆伴。

　　十年，兼权吏部尚书。上言广西诸郡民身丁钱之弊。兼侍讲，升侍读。言：「命令不可数易，宪章不可数改。初官不许恩例免试，今或竟令注授。既却羡余之数，今反以出剩为名。诸路录大辟，长吏当亲诘，若死囚数多，宜如汉制殿最以闻。」事多施行。庆典霈泽，丁钱减半，亦自燧发之。

　　高宗山陵，充按行使，除参知政事，寻充永思陵礼仪使，权监修国史日历。十六年，权知枢密院。以年及自陈，上留之，不可，除资政殿学士，与郡。复请闲，提举临安府洞霄宫。绍熙四年卒，年七十七。谥正肃。

　　孝宗每称其全护善类，诚实不欺，手书《二十八将传》以赐。子逵，登淳熙十四年进士第，唱名第四，孝宗曰：「逵才气甚佳，父子高科，殊可喜。」逵累官至太常。

　　龚茂良，字实之，兴化军人。绍兴八年，进士第。为南安簿、邵武司法。父母丧，哀号擗踊，邻不忍闻。调泉州察推，以廉勤称。改宣教郎，以同知枢密院事黄祖舜荐，召试馆职，除秘书省正字。累迁吏部郎官。

　　张浚视师江、淮，茂良言：「本朝御敌，景德之胜本于能断，靖康之祸在于致疑，愿仰法景德之断，勿为靖康之疑。」除监察御史。

　　江、浙大水，诏陈阙失，茂良疏曰：「水至阴也，其占为女宠，为嬖佞，为小人专制。崇、观、政和，小人道长，内则憸腐窃弄，外则奸回充斥，于是京城大水，以至金人犯阙。今进退一人，施行一事，命由中出，人心哗然，指为此辈。臣愿先去腹心之疾，然后政事阙失可次第言矣。」内侍梁珂、曾觌、龙大渊皆用事，故茂良及之。

　　迁右正言。会内侍李珂没，赠节度，谥靖恭，茂良谏曰：「中兴名相如赵鼎，勋臣如韩世忠，皆未有谥，如朝廷举行，亦足少慰忠义之心。今施于珂为可惜。」竟寝其谥。尝论大渊、觌奸回，至是又极言之，曰：「今积阴弗解，淫雨益甚，荧惑入斗，正当吴分，天意若有所怒而未释。二人害政，甚珂百倍。」上谕以「皆潜邸旧，非他近习比，且俱有文学，敢谏争，未尝预外事。」

　　翌日，再疏言：「唐德宗谓李泌：'人言卢杞奸邪，朕独不知，何耶？'泌曰：'此其所以为奸邪也'。今大渊、觌所为，行道之人能言之，而陛下更颂其贤，此臣所以深忧。」疏入，不报，即家居待罪。章再上，除太常少卿，五辞不拜，除直秘阁、知建宁府。自以不为群小所容，请祠，不允。

　　上后知二人之奸，既逐于外，起茂良广东提刑，就知信州。即番山之址建学，又置番禺南海县学，既成，释奠，行乡饮酒以落之。城东旧有广惠庵，中原衣冠没于南者葬之，岁久废，茂良访故地，更建海会浮图，菆寄暴露者皆揜藏无遗。召对崇政殿，左丞相陈俊卿欲留之，右相虞允文不乐。会俊卿亦罢，除直显谟阁、江西运判兼知隆兴府。

　　上以江西连岁大旱，知茂良精忠，以一路荒政付之。茂良戒郡县免积税，上户止索逋，发廪振赡。以右文殿修撰再任，疫疠大作，命医治疗，全活数百万。进待制敷文阁，赏其救荒之功。召对，奏：「潢池弄兵之盗，即南亩负耒之民。今诸郡荒田极多，愿诏监司守臣条陈，募人从便请耕，民有余粟，虽驱之为寇，亦不从矣。」除礼部侍郎。

　　上亟用茂良，手诏问国朝典故有自从官径除执政例，明日即拜参知政事。奏事，赐坐，上顾叶衡及茂良曰：「两参政皆公议所与。」衡等起谢，上从容曰：「自今诸事毋循私，若乡曲亲戚，且未须援引。朕每存公道，设有误，卿等宜力争，君臣之间不可事形迹。」茂良曰：「大臣以道事君，遇有不可，自当启沃，岂容迹见于外。」请诏有司刊定七司法。

　　淮南旱，茂良奏取封桩米十四万，委漕帅振济。或谓：「救荒常平事，今遽取封桩米，毋乃不可？」茂良以为：「淮南咫尺敌境，民久未复业，饥寒所逼，万一啸聚，患害立见，宁能计此米乎？」他日，上奖谕曰：「淮南旱荒，民无饥色，卿之力也。」

　　潮州守奏通判不法，得旨，下帅臣体访。通判，茂良乡人也，同列密以省吏付棘寺推鞫，欲及茂良。奏事退，同列留身，出狱案进上，茂良不知也。上厉声曰：「参政决无此！」茂良逊谢，不复辩。

　　叶衡罢，上命茂良以首参行相事。庆寿礼行，中外凯恩，茂良慨然叹曰：「此当以身任怨，不敢爱身以弊天下。若自一命以上覃转，不知月添给奉与来岁郊恩奏补几何，将何以给？」

　　宣谕奖用廉退，茂良奏：「朱熹操行耿介，屡召不起，宜蒙录用。」除秘书郎。群小乘间谗毁，未几，手诏付茂良，谓「虚名之士，恐坏朝廷。」熹迄不至。钱良臣侵盗大军钱粮，累数十万，茂良奏其事，手诏令具析。俄召良臣赴阙，骎骎柄用，其后茂良之贬，良臣与有力焉。

　　茂良之以首参行相事也，逾再岁，上亦不置相，因谕茂良：「史官近奏三台星不明，盖实艰其选耳。」淳熙四年正月，召史浩于四明，茂良亦觉眷衰，因疾力求去。上曰：「朕以经筵召史浩，卿不须疑。」

　　时曾觌欲以文资禄其孙，茂良以文武官各随本色荫补格法缴进。觌因茂良入堂道间，俾直省官贾光祖等当道不避。街司叱之，曰：「参政能几时！」茂良奏：「臣固不足道，所惜者朝廷大体。」上谕觌往谢，茂良正色曰：「参知政事者，朝廷参知政事也。」觌惭退。上谕茂良先遣人于觌，冲替而后施行。茂良批旨，取贾光祖辈下临安府挞之。手诏宣问施行太遽，茂良待罪。上使人宣谕委曲，令缴进手诏，且谓：「卿去虽得美名，置朕何地？」茂良即奉诏。

　　谢廓然赐出身，除殿中侍御史，廓然附曾觌者也。中书舍人林光辅缴奏，不书黄，遂补外。茂良力求去，上谕曰：「朕极知卿，不敢忘，欲保全卿去，俟议恢复，卿当再来。」是日，除职与郡，令内殿奏事，乃手疏恢复六事，上曰：「卿五年不说恢复，何故今日及此？」退朝甚怒，曰：「福建子不可信如此！」谢廓然因劾之，乃落职放罢；寻又论茂良擅权不公，矫传上旨，辄断贾光祖等罪，遂责降，安置英州。父子卒于贬所。

　　觌与廓然死后，茂良家投匦讼冤，遂复通奉大夫。周必大独相，进呈复职，上曰：「茂良本无罪。」遂复资政殿学士，谥庄敏。

　　茂良平生不喜言兵，去国之日乃言恢复事，或谓觌密令人訹之云：「若论恢复，必再留。」茂良信之。廓然论茂良，亦以此为罪。茂良没数年，朱熹从其子得副本读之，则事虽恢复，而其意乃极论不可轻举，犹平生素论也，深为之叹息云。

　　论曰：葛邲在相位虽不久，而能守法度，进人才，其处己也，则以不欺为本。钱端礼以戚属为相，周葵晚虽不附秦桧，而与龚茂良皆主和议。若乃魏杞奉使知尊国体，施师点之靖重有守，萧燧忠实敢言，仕于绍兴之间，可谓不幸矣。 
　
　



　
                   
列传第一百四十五
　
　　○刘珙王兰黄祖舜王大宝金安节王刚中李彦颖范成大

　　刘珙，字共父，子羽长子也。生有奇质，从季父子翚学。以荫补承务郎，登进士乙科，监绍兴府都税务。请祠归，杜门力学，不急仕进。主管西外敦宗院，召除诸王宫大小学教授，迁礼部郎官。

　　秦桧欲追谥其父，召礼官会问，珙不至，桧怒，风言者逐之。桧死，召为大宗正丞，迁吏部员外郎。置令式庭中，使选集者得自翻阅，与吏辨，吏无得藏其巧。兼权秘书少监，兼权中书舍人。金犯边，王师北向，诏檄多出其手，词气激烈，闻者泣下。御史杜莘老劾宦者张去为，忤旨左迁，珙不草制，莘老得不去。从幸建康，兼直学士院。车驾将还，军务未有所付，时张浚留守建康，众望属之。及诏出，以杨存中为江、淮宣抚使，珙不书录黄，仍论其不可。上怒，谓宰相曰：「刘珙父为浚所知，此特为浚地耳！」命再下，宰相召珙谕旨，且曰：「再缴则累张公。」珙曰：「某为国家计，岂暇为张公谋。」执奏如初，存中命乃寝。真除中书舍人、直学士院。田师中死，其家请以没入王继先第为赐，李珂关通近习，求为督府掾，诏从中下，珙皆论罢之。出知泉州，改衢州。

