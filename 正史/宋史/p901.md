<!-- { "loadSidebar": true } -->
　　王光祖，字君俞，开封人。父珪，为泾原勇将，号「王铁鞭」，战死好水川。录光祖为供奉官、阁门祗候。

　　熙宁中，同提点河北刑狱，改沿边安抚都监，进副使。界河巡检赵用扰北边，契丹以兵数万压境，造浮桥，如欲度者。光祖在舟中，对其众尽彻户牖。或谓：「契丹方阵，而以单舟临之，如不测何？」光祖曰：「彼所顾者，信誓也；其来，欲得赵用耳。避之则势张，吾死不足塞责。」已而契丹欲相与言，光祖即命子襄往。兵刃四合，然语唯在用，襄随机折塞之。其将萧禧遽挥兵去，且邀襄食，付所戴青罗泥金笠以为信，即上之。时已有诏罢光祖矣。吴充曰：「向非光祖以身对垒，又使子冒白刃取从约，则事未可知。宜赏而黜，何以示惩劝？」乃除真定钤辖。

　　徙梓夔。渝獠叛，诏熊本安抚，而命内藏库使杨万、成都钤辖贾昌言、梓夔都监王宣与光祖同致讨，皆受本节度。本疑光祖不为用，分三道进师，使光祖将后军，出黄沙坎。比发，日已暮，士以杖索涂，相挽而前，夜半，抵绝顶。质明，獠望见，大骇，一鼓而溃。万等困于松谿，又亟往援。出石门，敓其险，促黔兵先登袭贼，贼舍去。光祖夜泊松岭上，旦始遇万等，与俱还。本愧谢，上其功第一。

　　吐蕃围茂州，光祖领兵三千，会王中正破鸡宗关，贼据石鼓村，扼其半道。中正召诸将问计，光祖独请行。既抵石鼓，择锐兵分袭吐蕃背，出其不意，皆惊遁，遂会中正于茂。

　　泸夷乞弟杀王宣，诏从韩存宝讨之，军于梅岭。夷数万众出驻落个栈，欲老我师。霖雨不止，光祖劝存宝早决战。不听。林广至，复从征，荡其巢窟。积功至四方馆使、知泸州。置泸南安抚使，俾兼领，边事听颛决。迁客省使、嘉州刺史。历泾原、河东、定州路副总管，卒。

　　李浩，字直夫，家本绥州，徙西河。浩务学，通兵法，以父定荫，从军破侬智高。韩绛城啰兀，领兵战赏堡岭川，杀大首领讹革多移，斩首千三百余级。积官供备库副使、广西都监。

　　裒西北疆事著《安边策》，谒王安石。安石言之神宗，召对，改管干麟府兵马。未行，又从章惇于南江，引兵由三路屯镇江，入遂州，讨舒光贵，破盈口栅，下天府，会于洽州，入懿州。蛮酋田元猛、元哲合狤狑拒官军，浩分兵击之，杀狤狑，降元猛、元哲，遂城懿州。进讨黔江蛮，复城黔江。惇上其功，谓不当与他将比，擢引进副使、熙河钤辖。

　　李宪讨山后羌，浩将右军至合龙岭会战，遣降羌乞嘊轻骑突敌帐，俘其酋冷鸡朴、李密撒，馘三千。迁东上阁门使，为副总管、知河州、安抚洮西。五路大举，浩将前军，复兰州。迁引进使、陇州防御使、知兰州兼熙河、泾原安抚副使。坐西关失守及报上不实，再贬秩。旋以战吃啰、瓦井连立功，复之。

　　哲宗即位，拜忠州防御使、捧日天武都指挥使、马军都虞候，进黔州观察使，历鄜延、太原、永兴、环庆路副都总管，再知兰州。卒，赠安化军留后。

　　和斌，字胜之，濮州鄄城人。选隶散直，为德顺军指挥使，凡五年，数捍敌，被重创十余。知军事刘兼济以兄平败没，执送京师，并逮其家。斌慰安调护，为寓金帛他所，密告兼济勿以家为恤。平冤既伸，兼济获免，家赖以全。定川之役，将曹偀丧所乘马，斌辍骑与之，且战且行，与俱免。

　　狄青南征，使部骑兵为前锋。青驻宾州十日以怠寇，既乃倍道兼行。斌以兵疲于险，利在速战，即日度关。鏖贼归仁驿，孙节死，斌引骑血战，绕出贼后，遂败之。师还，张破贼陈形于殿廷，仁宗拊劳，擢文思副使、权广西钤辖。改秦凤，广西以蛮事乞留，秦州亦请之，诏留广西。

　　累岁，徙泾原。召对，议者谓交州可取，斌盛言有害无益，愿戒边臣无妄动。神宗叹曰：「卿质直如此，乃知两路争卿，为不诬矣。」进带御器械。渭部饥，帅王广渊命吏赈给，斌曰：「救之无术，是杀之耳。」广渊以委斌，斌择地营居，养视有法，所活以万数。

　　安南入寇，复徙广西。累迁皇城使、昭州刺史。抚水蛮罗世念犯宜州，守将战死。斌提步骑三千进讨，方暑，昼夜趣兵，至怀远寨，曰：「此要害之地，得之则生。」或曰：「奈何背龙江邪？」笑曰：「是所以生也。」因示弱骄之，蛮果大至，斌选将迎敌，戒以遇之则走，诱至平坂，列八阵以待之。张疑兵左右山上，蛮登岭望见，始大惊。斌分骑翼其旁，自被甲步出，为众士先，殊死战。蛮大败，世念率酋党四千八百内附。遂以荣州团练使知宜州，迁西上阁门使、知邕州，以老请还，除高阳关副总管，历永兴军路。召拜龙、神卫四厢都指挥，至步军都虞候，卒，年八十。赠宁州防御使。

　　斌老于为将，以恩信得边人心，岭南珍货，一无所蓄。边吏欲希功造事，皆惮不敢发；或巧为谍报启衅，亦必折其奸谋。故所至无事，士大夫称之。

　　子诜，以荫为河北副将，累官至右武大夫、威州刺史、知雄州。上制胜强远弓式，能破坚于三百步外，边人号为「凤凰弓。」进相州观察使。在雄十年，颇能侦敌。童贯攻燕，召诜计事，悦之。分麾下兵俾以副统制，从种师道军于白沟，旬有二日而退。追兵至，北风，大雨雹，师不能视。契丹以背盟谯责，薄暮，始得还。于是贯以契丹尚盛未可图，劾诜觇候不实，贬濠州团练副使，筠州安置。

　　诜始兴取燕之谋，见事势浸异，则又以为不宜取，故平燕肆赦，独不得还。后复官，卒。

　　刘仲武，字子文，秦州成纪人。熙宁中，试射殿庭异等，补官。数从军，累转礼宾使，为泾原将。夏人谋犯天圣砦，渭帅檄诸将会兵，约曰：「过某日贼不至，即去。」仲武谍得的期，乞缓分屯。帅不乐，但留一将及仲武军，如期而敌至，力战却之。迁皇城使、熙河都监。复湟州，进东上阁门使、知河州。

　　吐蕃赵怀德、狼阿章众数万叛命，仲武相持数日，潜遣二将领千骑扣其营，戒曰：「彼出，勿与战，亟还，伏兵道左。」二将还，羌果追之，遇伏大败，斩首三千级，复西宁州。未几，怀德、阿章降。累进客省使、荣州防御使。

　　副高永年西征。仲武欲持重固垒，永年易贼轻战，遂大败。仲武引咎自劾，坐流岭南。命未下，与夏人战，伤足。朝廷闵之，贷其罚，以为西宁都护。

　　童贯招诱羌王子臧征仆哥，收积石军，邀仲武计事。仲武曰：「王师入，羌必降；或退伏巢穴，可乘其便。但河桥功力大，非仓卒可成，缓急要预办耳。若禀命待报，虑失事机。」贯许以便宜。仆哥果约降，而索一子为质。仲武即遣子锡往，河桥亦成。仲武帅师渡河，挈与归。贯掩其功，仲武亦不自言。徽宗遣使持钱至边，赐获王者。访得仲武，召对，帝劳之曰：「高永年以不用卿言失律，仆哥之降，河南绥定，卿力也。」问几子，曰：「九人。」悉命以官，锡阁门祗候。

　　仲武知西宁州，徙渭州，召为龙、神卫都指挥使，复出熙州、秦州，迁步军副都指挥使。熙帅刘法死，又以熙、渭都统制摄之。历拜徐州观察使、保静军承宣使、泸川军节度使。以老，提举明道宫，再起为熙州。卒于官，年七三。赠检校少保，谥曰威肃。子锜，别有传。

　　曲珍，字君玉，陇干人，世为著姓。宝元、康定间，夏人数入寇，珍诸父纠集族党御之，敌不敢犯。于是曲氏以材武长雄边关。

　　珍好驰马试剑，尝与叔父出塞游猎，猝遇夏人，陷其围中。驰击大呼，众披靡，得出，顾叔不至，复持短兵还决斗，遂俱脱。秦凤都钤辖刘温润奇其材，一日，出宝剑令曰：「能射一钱于百步外者，与之。」诸少年百发不能中，珍后至，一矢破之。从温润城古渭，与羌战，先登陷陈。为绥德城监押，提孤军拒寇，斩其大酋，加阁门祗候。有功洮西，迁内殿崇班。

　　郭逵、赵禼南征，为第一将。进自右江，抚接广源三州十二县，降伪守已下百六十人，老稚三万六千口。是行也，功最诸将，迁西染院使。得疾，舆还京师，神宗遣使临问，少间，令入对。珍念二帅不和睦，上问必及之，言之必形曲直，将何以对，乃以余疾未平为解。帝复使奖劳，赐之弓剑、鞍勒，命有司蠲其乡徭斌，擢鄜延钤辖，进副总管。

　　从种谔攻金汤、永平川，斩二千级。累迁客省使，拜怀州防御使、龙神卫四厢都指挥使。徐禧城永乐，珍以兵从。版筑方兴，羌数十骑济无定河觇役，珍将追杀之，禧不许。谍言夏人聚兵甚急，珍请禧还米脂而自居守。明日果至，禧复来，珍曰：「敌兵众甚，公宜退处内栅，檄诸将促战。」禧笑曰：「曲侯老将，何怯邪？」夏兵且济，珍欲乘其未集击之，又不许。及攻城急，又劝禧曰：「城中井深泉啬，士卒渴甚，恐不能支。宜乘兵气未衰，溃围而出，使人自求生。」禧曰：「此城据要地，奈何弃之？且为将而奔，众心摇矣。」珍曰：「非敢自爱，但敕使、谋臣同没于此，惧辱国耳。」数日城陷，珍缒而免，子弟死者六人。亦坐贬皇城使。帝察其无罪，谕使自安养，以图后效。

　　元祐初，为环庆副总管。夏人寇泾原，号四十万，珍捣虚驰三百里，破之曲律山，俘斩千八百人，解其围。进东上閤门使、忠州防御使。卒，年五十九。珍善抚士卒，得其死力。虽不知书，而忠朴好义，本于天性。

　　刘阒，字静叔，青州北海人。以拳力为军校，从延州军出塞遇敌，矢贯左耳，战不顾，众服其勇。从文彦博讨贝州，次城下，攀垒欲登，贼以曲戟钩其甲，阒裂之而坠。议者欲穿地道入，阒曰：「穴地积土，贼且知之。城濒河，若昼囊土而夜投诸河，宜无知者。」彦博以为然。穴成，阒持短兵先入，众始从，遂登陴，引绳而上，迟明，师毕入。贝州平，功第一，擢虎翼指挥使。累迁宣武神卫都指挥使、昭州刺史、辰州团练使。

　　韩绛宣抚陕西，诏阒自河东为犄角。至铁冶沟，夏人大集。众惧，阒自殿后，率锐骁搏战，飞矢蔽体不为却，敌解去。

　　为冀州驻泊总管。河水涨，堤防垫急，阒请郡守开青杨道口以杀水怒，莫敢任其责。阒躬往浚决，水退，冀人赖之。以左金吾大将军致仕。卒，年八十五。

　　郭成，字信之，德顺中安堡人也。从军，得供奉官。王师趋灵武，成将泾原兵击破夏人于漫移隘。至城下，有羌乘白马驰突阵前，大将刘昌祚曰：「谁能取此者？」成跃马枭其首以献，进秩四等。

