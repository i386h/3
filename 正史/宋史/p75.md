<!-- { "loadSidebar": true } -->
　　六月庚申朔，日有食之。遣内侍趣上淮东将士功赏。癸亥，汪澈罢。张浚乞致仕，且请通好，皆不许。丁卯，以观文殿大学士汤思退为醴泉观使兼侍读。戊辰，召虞允文。以兵部侍郎周葵为参知政事。汪澈落资政殿学士、台州居住。庚午，张浚自盱眙还扬州。辛未，李显忠罢军职。壬申，以太傅、同安郡王杨存中为御营使、节制殿前司军马。癸酉，下诏罪己。张浚降授特进，仍前枢密使、江淮东西路宣抚使，官属各夺二官。邵宏渊降武义大夫，职仍旧。诏杨存中先诣建康措置营砦，检视沿江守备。戊寅，诏展巡幸之期。辛次膺罢。己卯，李显忠责授清远军节度副使、筠州安置。辛巳，命浙西副都总管李宝兼御营统制官、措置浙西海道。甲申，右谏议大夫王大宝入封，论移跸。以敷文阁学士虞允文为兵部尚书兼湖北、京西宣谕使。戊子，放宫人三十人。以萧琦为检校少保、河北招抚使。

　　秋七月庚寅朔，以虞允文为湖北、京西制置使。癸巳，以汤思退为尚书右仆射、同中书门下平章事兼枢密使。李显忠再责授果州团练副使、潭州安置。乙未，诏宿州弃军将佐夺官、贬窜有差。丙申，太白昼见，经天。罢江、淮宣抚司便宜行事。乙巳，以旱蝗、星变，诏侍从、台谏、两省官条上时政阙失。丁未，诏征李显忠侵欺官钱金银，免籍其家。乙卯，裁减省、部、寺、监官吏。戊午，给还岳飞田宅。

　　八月丙寅，张浚复都督江、淮军马。庚午，以刘宝兼淮东招抚使。丙子，以飞蝗、风水为灾，避殿减膳。罢借诸路职田之令。戊寅，金纥石烈志宁又以书求海、泗、唐、邓四州地及岁币。癸未，复以龙大渊知阁门事，曾觌同知阁门事。丙戌，遣淮西安抚司干办公事卢仲贤等赍书至金帅府，戒勿许四州，差减岁币。仍命诸将毋遣兵人出境。

　　九月己酉，杨存中罢。

　　冬十月戊午朔，大臣奏金帅书言四事，帝曰：「四州地、岁币可与，名分、归正人不可从。」辛酉，御殿复膳。己巳，遣护圣军戍江南。丙子，诏庆上皇后教旨改称圣旨。立贤妃夏氏为皇后。丁丑，地震。辛巳，升洪州为隆兴府。诏：「江、淮军马调发应援，从都督府取旨，余事悉以闻。」十一月己丑，卢仲贤自宿州以金都元帅仆散忠义遗三省、枢密院书来。庚子，遣王子望等为金国通问使。辛丑，诏侍从、台谏于后省集议讲和、遣使、礼数、土贡四事，仍各荐可备小使者。丙午，卢仲贤擅许四州，下大理寺，夺三官。召张浚。癸丑，以胡昉、杨由义为使金通问国信所审议官。

　　十二月己未，陈康伯罢。乙丑，张浚入见。丁丑，以汤思退为尚书左仆射，张浚为右仆射，并同中书门下平章事兼枢密使。浚仍都督江、淮东西路军马。壬午，西南方有白气。是岁，以两浙大水、旱蝗，江东大水，悉蠲其租。

　　二年春正月辛卯，诏增德寿宫车辇仪卫。壬辰，御文德殿，册皇后。癸巳，修三省法。乙未，及皇后朝德寿宫。丙申，命虞允文调兵讨广西诸盗。庚子，罢诸州招军。丙午，金仆散忠义复以书来。庚戌，申严卿监、郎官更出迭入之制。壬子，振归正人。甲寅，白气亘天。是月，福建诸州地震。

　　二月辛未，蠲秀州贫民逋租。壬申，容州妖贼李云作乱。癸酉，复王权武义大夫，命权广西路都钤辖，专一措置盗贼。丙子，诏饬将帅减文武官及百司吏郊赐之半。罢两浙、福建、江西、湖南、夔州路参议官。丁丑，雨雹及雪。获李云，其党悉平。乙酉，胡昉自宿州还。初，金帅以昉等不许四郡，械系之，昉等不屈，金主命归之。

　　三月丙戌朔，诏张浚视师于淮。又诏王之望等以币还。丁亥，诏荆襄、川陕帅臣严边备，毋先事妄举。卢仲贤除名，械送郴州编管。壬寅。诏知光州皇甫倜毋招纳归正人。丙午，王宣等降。诏三衙戍兵归司，建康、镇江大军更番归砦。庚戌，芝生德寿宫。以户部侍郎钱端礼为淮东宣谕使，吏部侍郎王之望为淮西宣谕使。诏抚谕两淮军民。壬子，以广西贼平，诏减高、藤、雷、容四州杂犯死罪囚，释杖以下，蠲夏秋税赋。以忠勇军隶步军司，神劲右军隶镇江都统司。癸丑，以王彦为建康诸军都统制兼淮西招抚使。

　　夏四月庚申，召张浚还朝。甲子，以李显忠侵欺官钱给还诸军。丁卯，以建康归正人为忠毅军，镇江为忠顺军，命萧琦、萧鹧巴分领之。戊辰，罢江、淮都督府。高丽入贡。丁丑，张浚罢。癸未，言者论宰相、执政徇欺之弊，命书寘政事堂。

　　五月壬辰，复置环卫官。丙申，诏吴璘毋招纳归正人。辛丑，诏刘宝量度泗州轻重取舍事宜以闻。江西总管邵宏渊责授靖州团练副使、南安军安置，仍征其盗用库钱。乙巳，率群臣诣德寿宫贺天申节，始用乐。丁未，蝗。诏内外赃私不法官吏，尚书省置籍检勘。庚戌，罢招神劲效用军。辛亥，鬻两淮所招户马。

　　六月甲寅朔，日有食之。辛酉，以淫雨，诏州县理滞囚。戊辰，太白昼见。壬申，命虞允文弃唐、邓，允文不奉诏。丁丑，振江东、两淮被水贫民。

　　秋七月乙酉，召虞允文。以户部尚书韩仲通为湖北、京西制置使。丁亥，洪遵罢。己丑，以周葵兼权知枢密院事。遣主管马军司公事张守忠以兵诣淮西，措置边备。庚子，太白经天。诏内外文武官年七十不请致仕者，遇郊毋得荫补。乙巳。命海、泗州彻戍。丁未，雨雹。戊申，蠲淮东内库坊场钱一年。庚戌，洪遵落端明殿学士。癸丑，以江东、浙西大水，诏侍从、台谏、卿监、郎官、馆职陈阙失及当今急务。是月，罢内侍押班梁珂为在外宫观。移广西提刑司于容州。

　　八月甲寅朔，以灾异，避殿减膳。戊午，南丹州莫延廪为诸蛮所逐来归，诏补修武郎。命江东、浙西守臣措置开决围田。甲子，秦国大长公主薨。以久雨，决系囚。庚辰，以资政殿大学士贺允中为知枢密院事兼参知政事。辛巳，诏振淮东被水州县。张浚薨。壬午，遣魏杞等为金国通问使。

　　九月甲申。罢内侍李珂赐谥。甲午，诏江东、浙西监司、守臣讲明措置田事。乙未，交阯入贡。丁酉，严脏吏法。辛丑，以王之望为参知政事，权刑部侍郎吴芾为给事中兼淮西宣谕使。金人犯边。以久雨，出内库白金四十万两，籴米赈贫民。壬寅，王彦帅师济江，军昭关。癸卯。命汤思退都督江、淮东西路军马，辞不行。乙巳，复命杨存中为同都督，钱端礼、吴芾并为都督府参赞军事。罢宣谕司。仍易国书以付魏杞。少保、崇信军节度使赵密落致仕，权领殿前司职事。

　　冬十月甲寅，魏杞至盱眙，金帅以国书未如式，弗受，欲得商、秦地及俘获人，且邀岁币三十万，杞未得进。丁卯，贺允中罢为资政殿大学士致仕。己巳，以周葵兼权知枢密院事，王之望兼同知枢密院事。庚午，诏辅臣夕对便殿。丙子，大风。庚辰，蠲京西、湖北运粮所经州县秋税之半。以靖海军节度使李宝为沿海驻扎御前水军都统制。辛巳，金人分道渡淮，刘宝弃楚州遁。

　　十一月乙酉，知楚州魏胜与金人战，死之，州遂陷，濠州亦陷。王彦弃昭关遁，滁州又陷，丙戌，诏谕沿边将士。丁亥，诏魏祀等以所赍礼币犒军。杞弗从，命留镇江侯旨。复命王之望督视江、淮军马。戊子，以金人侵扰，诏郊杞改用明年。又诏谕归正官民军士。命王之望同都督江、淮军马。汤思退罢都督。召陈康伯。巳丑，王之望罢同都督。庚寅，命杨存中都督江、淮军马。辛卯，汤思退罢，寻以尹穑、晁公武论之，落观文殿大学士、永州居住，未至而卒。甲午，以黄榜禁太学生伏阙。是日，太学生张观等七十二人上书，请斩汤思退、王之望、尹穑，窜其党洪适、晁公武而用陈康伯、胡铨等，以济大计。丙申，遣国信所大通事王抃持周葵书如金帅府，请正皇帝号，为叔侄之国；易岁贡为岁币，减十万；割商、秦地；归被俘人，惟叛亡者不与；誓目大略与绍兴同。以金人犯淮南，诏避殿减膳。丁酉，诏择日视师。戊戌，以少保、观文殿大学士陈康伯为尚书左仆射、同中书门下平章事兼枢密使。庚子，遣兵部侍郎胡铨、右谏议大夫尹穑分诣两浙措置海道。赠魏胜宁国军节度使，谥忠壮。辛丑，兵部尚书钱端礼赐出身，签书枢密院事兼提领德寿宫。壬寅，诏侍从、两省官日一至都堂议事，有关台谏者亦听会议。以显谟阁学士虞允文同签书枢密院事。癸卯，遣王之望劳师江上。甲辰，金人犯六合县，步军司统制崔皋击却之。乙巳，以钱端礼兼权参知政事。丁未，以显谟阁直学士沈介为沿江制置使。命沿江诸州调保甲分守渡口。己酉，刘宝落节钺，为武泰军承宣使，王彦落龙神卫四厢都指挥使。

　　闰月甲寅，陈康伯入见，诏康伯间日一朝，肩舆至殿门，给扶升殿。丙辰，周葵罢。王抃见金二帅，皆得其报书以归。戊午，萧琦卒。壬戌。诏罢胡铨、尹穑。丙寅，召韩仲通。以沈介为兵部尚书、湖北京西制置使。戊辰，以金人且退，诏督府择利击之，王之望执不可。乙亥。之望罢。丙子，以王抃为奉使金国通问国信所参议官，持陈康伯报书以行。丁丑。金遣张恭愈来迓使者。诏台谏、侍从、两省官举楚、庐、滁、濠四州守臣。十二月甲申，罢陕西路转运司。戊子，魏杞始渡淮。诏郊祀大礼遵至道典故，改用来年正月一日上辛。辛卯，以钱端礼为参知政事兼知枢密院事，虞允文同知枢密院事兼权参知政事，礼部尚书王刚中签书枢密院事。丙申，制曰：「比遣王抃，远抵颍滨，得其要约。寻澶渊盟誓之信，仿大辽书题之仪，正皇帝之称，为叔侄之国，岁币减十万之数，地界如绍兴之时。怜彼此之无辜，约叛亡之不遣，可使归正之士咸起宁居之心。重念数州之民，罹此一时之难，老稚有荡析之灾，丁壮有系累之苦，宜推荡涤之宥，少慰凋残之情。应沿边被兵州军，除逃遁官吏不赦外，杂犯死罪情轻者减一等，余并放遣。」遣洪适等贺金主生辰。诏吴挺市马赴行在。己亥，雨雹。壬寅，罢三衙、江上、荆襄诸军招军。甲辰，遣沿海水军还屯。己酉，朝献景灵宫。庚戌，朝飨太庙。

