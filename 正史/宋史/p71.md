<!-- { "loadSidebar": true } -->
　　三月辛酉朔，日有食之。丙寅，雪。丁丑，加田师中开府仪同三司。戊寅，诏：「自今用人，选帅臣、监司曾任郎官已上者为侍从，监司、郡守有政绩者为卿监、郎官，朝官二年乃迁，卿监、郎官未历监司者更迭补外。」戊子，责秦桧党宋朴徽州居住，沈虚中筠州居住。

　　夏四月丙申，复诏文武官非犯赃罪，并许以致仕恩任子。辛亥，雨雹。严州遂安贼江大明寇衢州，官军捕斩之。

　　五月，金遣萧恭等来贺天申节。

　　六月壬辰，太白昼见。癸巳，流星昼陨。甲寅，增浙西、江东、淮东沙田芦场租课，置提领官田所掌之。

　　秋七月庚申，立江西上供米纲赏格。戊辰，诏：「监司按发官吏，不得送置司州军推鞫。所犯涉重，即以奏闻，命邻路监司选官就鞫。」己卯，命取公私铜器悉付铸钱司，民间不输者罪之。庚辰，亲制郊庙乐章。乙酉，复鬻没官田。

　　八月戊子朔，置国史院，修神、哲、徽三朝正史。己丑，检放风水灾伤州县苗税，仍振贷饥民。乙未，增四川十七州举人解额。戊戌，汤思退等上《徽宗实录》。壬寅，命户部侍郎令詪提领诸路铸钱。甲寅，地震。

　　九月辛未，定铜钱出界罪赏。甲戌，诏以吏部七司旧制与续降参订异同，立为定法。丁丑，置殿前司虎翼水军千人。庚辰，以中书舍人王刚中为四川安抚制置使。辛巳，封叔建州观察使士輵为昭化军节度使、嗣濮王。癸未，蠲平江、绍兴、湖州被水民逋赋。

　　冬十月丁亥朔，遣沈介使金贺正旦，黄中贺金主生辰。辛丑，禁监司、帅、守私役军匠。

　　十一月己卯，合祀天地于圜丘，大赦。壬午，复命检举诸人因赦移放者，告讦得罪者不预。十二月庚寅，安定郡王令衿薨。辛丑，修睦亲宅，建宫学。丁未，复李光官，放自便。戊申，蠲楚州归附民赋役五年。壬子，金遣苏保衡等来贺明年正旦。是岁，兴元都统制姚仲复籍兴元府等五州义士，得二万余人。

　　二十九年春正月丙辰朔，以皇太后年八十，诣慈宁殿行庆寿礼。庚申，浚平江三十六浦以泄水。庚午，振湖、秀诸州饥民。癸酉，幸延祥观，遂幸玉津园。庚辰，禁诸州科卖仓盐。癸未，蠲沙田芦场为风水所侵者租之半。是月，金国罢沿边榷场，惟泗州如旧。

　　二月丙戌朔，亦罢沿边榷场，存其在盱眙者。加吴璘少保。己丑，禁海商假托风潮私往北界。壬辰，除临安府岁供修内司钱三万六千缗。丁酉，蠲四川折估籴本积欠钱三百四十万缗。戊戌，大雪，雨雹。己亥，禁贸易广南羁縻州物货。命广西教阅峒丁。庚戌，罢诸路斥侯递卒。甲寅，取具贬死臣僚姓名，议加恩典。

　　三月丙子，除州县积欠钱三百九十七万缗有奇，及中下户所欠入宫钱物。丁丑，诏侍从、台谏、帅臣、监司岁举可任将帅者二人。限命官子孙制田减父祖之半，并其诡名寄产者，格外田亩同编户科役。己卯，除湖州、平江、绍兴流民公私逋负。

　　夏四月壬辰，国子司业黄中自金国使还，言金人将徙居汴京以见逼，望早饬边备。宰相怒，不听。己亥，修三省法。庚子，增置带御器械四员。丙午，禁内外将佐营造、回易，掊敛军士。辛亥，命县令有政绩者诸司同荐，不次升擢，以风厉之。

　　五月甲寅朔，罢鬻福建闪生沙田。丁巳，诏殿前司选统制官部兵千人戍江州，弹压盗贼，每岁一易。己未，桩顿江、浙四路折帛钱于三总领所及浙西提刑司，以备军用。辛酉，禁权要、豪民举钱军中取息。丁卯，命印给三总领所见钱公据、关子，许商人入纳。己巳，立监司、守臣举劾八条。金遣王可道等来贺天申节。

　　六月甲辰朔，遣王纶等为金国奉表称谢使。丁亥，禁江、淮私渡北人。丙申，陈诚之罢。禁积钱民户过万缗，官户过二万缗，满二年不易他物者没入之。丁酉，申禁包苴请托。己亥，以陈康伯兼权枢密院事。辛丑，李光卒。壬寅，以主管步军司赵密为太尉。己酉，沈该以贪冒罢。

　　闰月甲寅，益荆南戍卒千人，守臣刘锜亦募效用三千人。丁巳，命江、湖、浙西五漕司增价籴米二百二十万石赴沿江十郡，自荆至常州，以备振贷。戊午，罢成都府路隔槽酒务监官七十一员，令民承买。己未，罢江、浙、淮东沙田芦场所增租课。甲子，落沈该观文殿大学士，致仕。罢福建安抚司官卖盐。戊辰，大省淮西冗官。辛未，复置江、淮、荆、浙、福建、广南路提点坑冶铸钱官。

　　秋七月丁亥，以权吏部尚书贺允中参知政事。癸巳，封权户部侍郎令詪为安定郡王。戊戌，福州大水。己酉，禁诸路抑买官田。庚戌，以四川经、总制及田晟钱粮钱共百三十四万缗充增招军校费。

　　八月甲子，募商人输米行在诸仓，愿以茶、盐、矾钞等偿直者听。丁卯，除南雄、英、连三州经界，复丁米旧额。甲戌，并史馆归秘书省，玉牒所归宗正寺。

　　九月甲申，诏建炎以来使未还而后嗣无禄者，与一子官。乙酉，王纶使还入见，言金国和好无他。丙戌，汤思退等称贺。甲午，以汤思退为尚书左仆射，陈康伯为右仆射，并同中书门下平章事。乙未，以皇太后不豫，大赦，不视朝。丙申，为太后祈福。蠲中下户所欠税赋及江、浙蝗潦州县租。丁酉，减僧道免丁钱。己亥，蠲见监赃罚赏钱。庚子，皇太后韦氏崩。癸卯，遣周麟之等为金国奉表哀谢使。

　　冬十月甲寅，以群臣五上表，始听政。命保康军节度使吴益为欑宫总护使。乙亥，立诸路和籴募民妄运米赏格。戊寅，册谥皇太后曰显仁。

　　十一月丁亥，遣贺允中等为金国遗留国信使。丙午，权欑显仁皇后于永祐陵。十二月甲寅，谍言北界禁民传起兵，帝谕大臣常自治，为安边息民之计。甲子，祔显仁皇后神主于太庙。辛未，以王纶知枢密院事。壬申，减三省、枢密院激赏库及诸书局岁用钱二十万缗，鼎州程昌寓所增蔡州官兵衣粮钱四之一，西和州官卖盐直之半，蒋州上供经、总制司无额钱如之。丙子，金遣施宜生等来贺明年正旦。

　　三十年春正月戊子，给刘锜军费钱六十万缗。丙申，以吏部侍郎叶义问同知枢密院事。废御书院。丁酉，罢钧容班乐工及甲库酒局。壬寅，募人垦淮南荒田。甲辰，定御辇院三营兵额为九百人。

　　二月甲寅，罢夔州路榷茶。乙卯，金遣大怀忠等来吊祭。戊午，遣叶义问为金国报谢使。癸酉，诏立普安郡王瑗为皇子，更名玮。丙子，进封建王。

　　三月辛巳，复馆职召试，然后除擢。免湖北、京西宣抚司诸库未输钱八十九万缗。癸未，以淮东茶盐司钱十万缗充募民垦田费。乙酉，加吴益少保，赵密开府仪同三司，以赏欑宫之劳。丁酉，初置金州御前诸军都统制，以知金州王彦为之。癸卯，赐礼部进士梁克家以下四百一十二人及第、出身。甲辰，置牧马监于潮、惠二州。丙午，加恩平郡王璩开府仪同三司、判大宗正事，始称皇侄。夏四月己酉朔，以孙愭为蕲州防御使，恺贵州团练使，惇荣州刺史。丙辰，以贺允中兼权同知枢密院事。

　　五月辛巳，刺海贼罪不至死者为龙猛、龙骑军。初置荆南府御前诸军都统制，以刘锜兼领之。乙酉，初置江州御前诸军都统制，以步军司前军都统制戚方为之。诏诸路刺强盗贷死少壮者为兵。丙戌，定铸钱司岁铸五十万缗。辛卯，临安、于潜、安吉三县大水。海贼陈演添作乱，掠高、雷二州境上，南恩州民林观禽杀之，命观以官。丙申，金遣萧荣等来贺天申节。壬寅，落沈该致仕，复观文殿大学士、知明州。丙午，加吴益太尉。

　　六月庚戌，复出诸军见钱关子三百万缗，听商贾以钱银请买。庚午，王伦罢。辛未，以江西广东湖南折帛、经总制钱合六十万缗，江西米六万石充江州军费。后益以四川利路经总制、江西茶引合二十万缗。

　　秋七月戊寅，遣明州水军三百戍昆山黄鱼垛，巡捕槽船之为盗者。甲申，诏诸路帅司，春秋教阅禁兵弓弩手。戊戌，以叶义问知枢密院，翰林学士周麟之同知院事，御史中丞朱倬参知政事。

　　八月丙午朔，日有食之。壬子，贺允中使还，言金人必叛盟，宜为之备。癸丑，允中致仕。甲寅，复以四川经、总制钱五十万缗给总领所，增招兵士。壬申，淮东总管许世安奏，金主亮至汴京，起重兵五十余万，屯宿、泗州，谋来攻。

　　九月庚寅，以带御器械李宝为浙西副总管，提督海船，驻平江。丙申，命刘宝招制胜军千人。丁酉，罢内侍省。

　　冬十月丙午，罢内侍官承受诸军奏报文字。丁未，遣虞允文使金贺正旦，徐度贺金主生辰。庚戌，雷。辛酉，镇江都统制刘宝以专悍贪横罢。壬戌，以刘锜为镇江都统制，荆南右军统制李道为都统制。癸亥，日中无云而雷。癸酉，蠲舒、和、蕲、黄四州民附种田租。

　　十一月庚辰，禁诸路折输职田钱。癸已夜，有白气出入危、昴间。十二月乙巳朔，汤思退罢。初行会子于东南。戊申夜，白气亘天。海南黎贼王文满平。己酉，罢招刺三衙及江上诸军。庚戌，禁掠卖生口入溪峒。癸丑，命户部立经、总制钱十年中数为定额。丁卯，金遣仆散权等来贺明年正旦。 
　
　



　
                   
本纪第三十二
　
　　○高宗九

　　三十一年春正月甲戌朔，以日食，不受朝。丁丑，雷。丁亥，免湖州增丁所输绢。夜，风雷雨雪交作。辛卯，诏江、浙官民户均输和市絁帛。壬辰，刘宝落节钺、福建路居住。丙申，大雨雪，给三衙卫士、行在贫民钱及薪炭，命常平振给辅郡细民，诸路监司决狱。己亥，放张浚、胡铨自便。庚子，禁淮南拘籍户马。

　　二月戊申，复置邛州惠民监。癸丑，以赵密领殿前都指挥使。甲寅，罢杨存中殿前都指挥使，进太傅，为醴泉观使，封同安郡王。丙辰，置行在会子务。乙丑，复鬻僧道度牒。诏分经义、诗赋为两科。丙寅，诏通进司承受内降文字，并囊封送三省、枢密院。辛未，秦熺卒，赠太傅。

　　三月甲戌朔，命破敌军统制陈敏部兵屯太平州。己卯，官勋臣魏仁浦、马知节、余靖、寇瑊诸孙各一人。选文臣宗室主西、南外两宗司。庚辰，禁两淮抑民附种。以利州西路御前诸军都统制吴拱知襄阳府，部兵三千戍之。壬午，以兵部尚书杨椿参知政事。丁亥，夺秦熺赠官及遗表恩赏。庚寅，以陈康伯为尚书左仆射，朱倬右仆射，并同中书门下平章事。辛卯，复李光左中大夫，官其子孙二人。壬辰，地震。庚子，以前徽猷阁待制张宇发死节，赠四官，录其子孙。

