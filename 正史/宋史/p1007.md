<!-- { "loadSidebar": true } -->
　　久雨，奏请减后宫给使，宽浙郡积逋，命省部议优恤。内直宣引，论：「金星近前星，武士击球，太子亦与，臣甚危之。」上俾语太子，必大曰：「太子人子也，陛下命以驱驰，臣安敢劝以违命，陛下勿命之可也。」

　　乞归，弗许。上欲召人与之分职，因问：「吕祖谦能文否？」对曰：「祖谦涵养久，知典故，不但文字之工。」除礼部尚书兼翰林学士，进吏部兼承旨。诏礼官议明堂典礼，必大定圜丘合宫互举之议。被旨撰《选德殿记》及《皇朝文鉴序》。必大在翰苑几六年，制命温雅，周尽事情，为一时词臣之冠。或言其再入也，实曾觌所荐，而必大不知。

　　除参知政事，上曰：「执政于宰相，固当和而不同。前此宰相议事，执政更无语，何也？」必大曰：「大臣自应互相可否。自秦桧当国，执政不敢措一辞，后遂以为当然。陛下虚心无我，大臣乃欲自是乎？惟小事不敢有隐，则大事何由蔽欺。」上深然之。久旱，手诏求言。宰相谓此诏一下，州郡皆乞振济，何以应之，约必大同奏。必大曰：「上欲通下情，而吾侪阻隔之，何以塞公论。」

　　有介椒房之援求为郎者，上俾谕给舍缴驳，必大曰：「台谏、给舍与三省相维持，岂可谕意？不从失体，从则坏法。命下之日，臣等自当执奏。」上喜曰：「肯如此任怨耶？」必大曰：「当予而不予则有怨，不当予而不予，何怨之有！」上曰：「此任责，非任怨也。」除知枢密院。上曰：「每见宰相不能处之事，卿以数语决之，三省本未可辍卿也。」

　　山阳旧屯军八千，雷世方乞止差镇江一军五千，必大曰：「山阳控扼清河口，若今减而后增，必致敌疑。扬州武锋军本屯山阳者，不若岁拨三千，与镇江五千同戍。」郭杲请移荆南军万二千永屯襄阳，必大言：「襄阳固要地，江陵亦江北喉襟。」于是留二千人。上谕以「金既还上京，且分诸子出镇，将若何？」必大言：「敌恫疑虚喝，正恐我先动。当镇之以静，惟边将不可不精择。」

　　拜枢密使。上曰：「若有边事，宣抚使惟卿可，他人不能也。」上诸军升差籍，时点召一二察能否，主帅悚激，无敢容私。创诸军点试法，其在外解发而亲阅之。池州李忠孝自言正将二人不能开弓，乞罢军。上曰：「此枢使措置之效也。」金州谋帅，必大曰：「与其私举，不若明扬。」令侍从、管军荐举。或传大石林牙将加兵于金，忽鲁大王分据上京，边臣结约夏国。必大皆屏不省，劝上持重，勿轻动。既而所传果妄。上曰：「卿真有先见之明。」

　　淳熙十四年二月，拜右丞相。首奏：「今内外晏然，殆将二纪，此正可惧之时，当思经远之计，不可纷更欲速。」秀州乞减大军总制钱二万，吏请勘当，必大曰：「此岂勘当时耶？」立蠲之。封事多言大臣同异，必大曰：「各尽所见，归于一是，岂可尚同？陛下复祖宗旧制，命三省覆奏而后行，正欲上下相维，非止奉行文书也。」

　　高宗升遐，议用显仁例，遣三使诣金。必大谓：「今昔事殊，不当畏敌曲徇。」止之。贺正使至，或请权易淡黄袍御殿受书，必大执不可，遂为缟素服，就帷幄引见。十五年，思陵发引，援熙陵吕端故事，请行，乃摄太傅，为山陵使。明堂加恩，封济国公。

　　十一月，留身乞去，上奖劳再三。忽宣谕：「比年病倦，欲传位太子，须卿且留。」必大言：「圣体康宁，止因孝思稍过，何遽至倦勤。」上曰：「礼莫大于事宗庙，而孟飨多以病分诣；孝莫重于执丧，而不得自至德寿宫。欲不退休，得乎？朕方以此委卿。」必大泣而退。十二月壬申，密赐绍兴传位亲札。辛卯，命留身议定。二月壬戌，又命预草诏，专以奉几筵、侍东朝为意。拜左丞相、许国公。参政留正拜右丞相。壬子，上始以内禅意谕二府。二月辛酉朔，降传位诏。翼日，上吉服御紫宸殿。必大奏：「陛下巽位与子，盛典再见，度越千古。顾自今不得日侍天颜。」因哽噎不能言，上亦泫然曰：「正赖卿等协赞新君。」

　　光宗问当世急务，奏用人、求言二事。三月，拜少保、益国公。李巘草二相制，抑扬不同，上召巘令帖麻改定，既而斥巘予郡。必大求去。

　　何澹为司业，久不迁，留正奏选之。澹憾必大而德正，至是为谏长，遂首劾必大。诏以观文殿大学士判潭州。澹论不已，遂以少保充醴泉观使。判隆兴府，不赴，复除观文殿学士、判潭州，复大观文。坐所举官以贿败，降荥阳郡公。复益国公，改判隆兴，辞，除醴泉观使。

　　宁宗即位，求直言，奏四事：曰圣孝，曰敬天，曰崇俭，曰久任。庆元元年，三上表引年，遂以少傅致仕。

　　先是，布衣吕祖泰上书请诛韩侂胄，逐陈自强，以必大代之。嘉泰元年，御史施康年劾必大首唱伪徒，私植党与，诏降为少保。自庆元以后，侂胄之党立伪学之名，以禁锢君子，而必大与赵汝愚、留正实指为罪首。

　　二年，复少傅。四年，薨，年七十有九。赠太师，谥文忠。宁宗题篆其墓碑曰「忠文耆德之碑。」

　　自号平园老叟，著书八十一种，有《平园集》二百卷。尝建三忠堂于乡，谓欧阳文忠修、杨忠襄邦乂、胡忠简铨皆庐陵人，必大平生所敬慕，为文记之，盖绝笔也。一子，纶。

　　留正，字仲至，泉州永春人。六世祖从效，事太祖，为清远军节度使，封鄂国公。绍兴十三年，第进士，授南恩州阳江尉、清海军节度判官。

　　龚茂良守番禺，正言：「在法：劫盗脏满五贯死，海盗加等。小民饵利，率身陷重辟。请镂梓海上，使户知之。」民始知避。用茂良荐，赴都堂审察。宰相虞允文奇之，荐于上。得对，正言：「国家右文而略武备，祖宗以天下全力用于西夏，承平日久，边不为备，至敌人长驱而不能支。今当改辙，使文武并用。」孝宗嘉叹，书札中要语下三省施行。

　　知循州，陛辞，言：「士大夫名节不立，国家缓急无所倚仗。靖康金人犯阙，死义者少，因乱谋利者多。今欲恢复，当崇尚名节。」上益喜，明日谕辅臣：「留正奏事，议论耿耿，可与职事官。」除军器监簿，历官考功郎官。太常谥叶义问「恭简」，正覆谥，言：「义问将兵出疆，不知敌人情伪，及金犯边，督视寡谋，几至败事。」下太常更议，时论韪之。

　　擢起居舍人，寻权中书舍人。光宗自东宫朝，顾见正，谓左右曰：「修整如此，其人可知。」乃请于上，兼太子左谕德。正言：「记注进御，非设官本意。乞自今免奏御。」诏从之。

　　为中书舍人兼侍讲，兼权兵部侍郎，除给事中。张说子荐往视镇江战舰，挟势游观，沉舟溺卒，除知阁门事、枢密副承旨，正封对还词头。洪邦直除御史，正言：「邦直为邑人所讼，不宜任风宪。」

　　兼权吏部尚书，言：「用人莫先论相。陛下志在恢复，而相位不能任辅赞。望精选人才，与图大计。」时相益不乐，以显谟阁直学士出知绍兴府。

　　侍御史范仲芑劾前帅脏六十万，有诏核责。正明其非辜，御史怒，并劾正，降显谟合待制、提举玉隆万寿宫。寻复职。知赣州，奏减上供米，不报。及为相，蠲一万八千石。知隆兴府。

　　进龙图阁直学士、四川制置使，兼知成都府。平四蜀折租价，岁减酒课三十八万。乾道初，羌酋奴儿结越大渡河，据安静砦，侵汉地几百里。正密授诸将方略，擒奴儿结以归，尽俘其党，羌平。进敷文阁学士，寻诏赴行在。正在蜀以简素化民，归装仅书数簏，人服其清。

　　除端明殿学士、签书枢密院事，参知政事，同知枢密院事。孝宗密谕内禅意，拜右丞相。一日奏事，皇太子参决侍立，上顾谓太子曰：「留正纯诚可托。」

　　光宗受禅，主管左右春坊姜特立随龙恩擢知阁门事，声势浸盛。正列其招权预政状，乞斥逐，上意犹未决。会副参阙，特立谒正曰：「上以丞相在位久，欲迁左相，叶翥、张枃当择一人执政，未知孰先？」正奏之，上大怒，诏特立提举兴国宫。孝宗闻之，曰：「真宰相也。」

　　绍熙元年，进左丞相。正谨法度，惜名器，豪发不可干以私。引赵汝愚首从班，卒与之共政。用黄裳为皇子嘉王翊善，世号得人。嘉王感疾，正言：「陛下只有一子，隔在宫墙外非便，乃令蚤正元良之位，入居东宫，则朝夕相见甚顺。」又奏：「太子，天下本。《传》曰：'豫建太子，所以重宗庙社稷'。汉文帝即位，即建太子。本朝皇子居冢嫡，有未出阁而正储位者。皇子嘉王既居冢嫡，出合已久，宜早正储位，以定天下本。」再月不报。检《汉文帝纪》及本朝真宗立仁宗典故，并吕诲、张方平两奏，节其要语缴奏。

　　上不豫，外议汹汹，正与同列间至福宁殿奏事，处分得宜，人情以安。进封申国公。上疾浸平，正乞归政，不许。

　　初，正帅蜀，虑吴氏世将，谋去之。至是，朝廷议更蜀帅，正言：「西边三将，惟吴氏世袭兵柄，号为'吴家军'，不知有朝廷。」遂以户部侍郎丘崈行。及吴挺死，韩侂胄为吴氏地，使吴曦世袭。正力请留曦环卫，遣张诏代挺。后数岁，曦入蜀，卒稔变。

　　寿皇圣政成，进少保，封卫国公。李端友以椒房亲，手诏除郎，正缴还，上不纳，复执奏曰：「昔馆陶公主为子求郎，明帝不许。今端友依凭内援，恐累圣德。」姜特立除浙东副总管，寻召赴行在，正引唐宪宗召吐突承璀事，乞罢相。上批：「成命已行，朕无反汗，卿宜自处。」正待罪六和塔，奏言：「陛下近年，不知何人献把定之说，遂至每事坚执，断不可回。天下至大，机务至烦，事出于是，则人无异词，可以固执；事出于非，则众论纷起，必须惟是之从。臣恐自此以往，事无是非，陛下壹持把定之说，言路遂塞。」因缴进前后锡赍及告敕，待罪范村，乞归田里，不许。

　　寿圣太后将以冬至上尊号册宝，以正为礼仪使，摄太傅。于是上遣左司徐谊谕旨，正复入都堂视事。是行也，待罪凡一百四十日。册宝礼成，拜不傅，封鲁国公。正力辞。

　　五年正月，孝宗疾革，正数请车驾过宫。一日，上拂衣起，正引裾泣谏，随至福宁殿门。正退上疏，言极激切。六月戊戌，孝宗崩，光宗以疾未能执丧，正率同列屡奏，乞早正嘉王储位，又拟指挥付学士院降诏。寻有手诏：「朕历事岁久，念欲退闲。」正得之始惧，请对，复不报。即出国门，上表请老，末曰：「愿陛下速回渊鉴，追悟前非，渐收人心，庶保国祚。」

