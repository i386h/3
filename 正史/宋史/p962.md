<!-- { "loadSidebar": true } -->
　　七年二月，日有食之，诏内外官言事。刚言：「陛下有建国之封，所以承天意、示大公于天下后世者也，然而未遂正名者，岂非有所待耶？有所待，则是应天之诚未至也。愿陛下昭告艺祖在天之灵，正建国储君之号，布告中外，不匿厥旨。异时虽百斯男，不复更易，天下孰敢不服。」上读之耸然，即召刚趣至阙，拜御史中丞。刚言：「臣职纠奸邪，当务大体，若捃摭细故，则非臣本心。」又奏经费不支，盗贼不息，事功不立，命令不孚，及兵骄官冗之弊。

　　时徽宗已崩，上遇朔望犹率群臣遥拜渊圣，刚言：「礼有隆杀，兄为君则君之，己为君则兄之可也。望勉抑圣心，但岁时行家人礼于内庭。」从之。

　　殿前司强刺民为兵，及大将恃功希恩，所请多废法。刚知无不言，论列至于四五，骄横者肃然。

　　郑亿年与秦桧有连而得美官，刚显疏其恶，桧衔之。金人叛盟，刚乞起旧相之有德望者，处以近藩，桧闻之曰：「是欲置我何地耶？」改工部尚书，而以王次翁为中丞。初，边报至，从官会都堂，刚谓亿年曰：「公以百口保金人，今已背约，有何面目尚在朝廷乎？」亿年奉祠去。次翁与右谏议何铸劾刚荐刘昉、陈渊，相为朋比，以徽猷阁直学士提举亳州明道宫。明年致仕。以绍兴十三年卒。

　　子四人：迟、过、遂、遽，仕皆秉麾节，邦人号为「万石廖氏」。

　　李迨，东平人也。曾祖参，仕至尚书右丞。迨未冠入太学，因居开封。以荫补官，初调渤海县尉。

　　时州县团结民兵，民起田亩中，不闲坐作进退之节，或哗不受令，迨立赏罚以整齐之，累月皆精练，部伍如法。部刺史按阅，无一人乱行伍者，遂荐之朝，改合入官。累迁通判济州。

　　时高宗以大元帅过济，郡守自以才不及，逊迨行州事，迨应办军须无阙。会大元帅府劝进，乘舆仪物皆未备，迨谙熟典故，裁定其制，不日而办。上深叹赏，即除随军辇运。

　　上即位于南京，授山东辇运，改金部郎。从驾至维扬，敌犯行在所，即取金部籍有关于国家经赋之大者载以行，及上于镇江。时建炎三年二月也。宰相吕颐浩言于上，即日召见。

　　未几，丁父丧，诏起复，以中散大夫直龙图阁，为御营使司参议官兼措置军前财用。苗傅、刘正彦叛，吕颐浩、张浚集勤王之师，迨流涕谓诸将曰：「君第行，无虑军食。」师行所至，食皆先具。事平，同赵哲等入对，上慰劳之。诏转三官，辞不拜，除权户部侍郎。

　　四年，加显谟阁待制，为淮南、江、浙、荆湖等路制置发运使。寻以军旅甫定，乞持余服，诏许之。绍兴二年，知筠州。明年，移信州，寻提举江州太平观。

　　五年十月，以旧职除两浙路转运使，言：「祖宗都大梁，岁漕东南六百余万斛，而六路之民无飞挽之扰，盖所运者官舟，所役者兵卒故也。今驻跸浙右，漕运地里不若中都之远，而公私苦之，何也？以所用之舟太半取于民间，往往凿井沉船以避其役。如温、明、虔、吉州等处所置造船场，乞委逐州守臣措置，募兵卒牵挽，使臣管押，庶几害不及民，可以渐复漕运旧制。」诏工部措置。寻加徽猷阁直学士，升龙图阁直学士，为四川都转运使兼提举成都等路茶事，并提举陕西等路买马。

　　自熙、丰以来，始即熙、秦、戎、黎等州置场买马，而川茶通于永兴四路，故成都府、秦州皆有榷茶司。至是关陕既失，迨请合为一司，名都大提举茶马司，以省冗费，从之。逾年，诏迨以每岁收支之数具旁通驿奏，迨乃考其本末，具奏曰：

　　绍兴四年，所收钱物三千三百四十二万余缗，比所支阙五十一万余缗。五年，收三千六十万缗，比所支阙一千万余缗。六年，未见。七年，所收三千六百六十万余缗，比所支阙一百六十一万余缗。自来遇岁计有阙，即添支钱引补助。绍兴四年，添印五百七十六万道。五年，添印二百万道。六年，添印六百万道。见今泛料太多，引价顿落，缘此未曾添印。兼岁收钱物内有上供、进奉等窠名一千五百九十九万，系四川岁入旧额。其劝谕、激赏等项窠名钱物共二千六十八万，系军兴后来岁入所增，比旧额已过倍，其取于民可谓重矣。

　　臣尝考《刘晏传》，是时天下岁入缗钱千二百万，而管榷居其半。今四川榷盐榷酒岁入一千九十一万，过于晏所榷多矣。诸窠名钱已三倍刘晏岁入之数，彼以一千二百万赡中原之军而有余，今以三千六百万贯赡川、陕一军而不足。又如折估及正色米一项，通计二百六十五万石。止以绍兴六年朝廷取会官兵数，计六万八千四百四十九人，决无一年用二百六十五万石米之理。数内官员一万一千七员，军兵五万七百四十九人，官员之数比军兵之数约计六分之一。军兵请给钱比官员请给不及十分之一，即是冗滥在官员，不在军兵也。计司虽知冗滥，力不能裁节之，虽是宽剩，亦未敢除减，此朝廷不可不知也。

　　蜀人所苦甚者，籴买、般运也。盖籴买不科敷则不能集其事，苟科敷则不能无扰；般运事稍缓则船户独受其弊，急则税户皆被其害。欲省漕运莫如屯田，汉中之地约收二十五万余石，若将一半充不系水运去处岁计米，以一半对减川路籴买、般发岁计米，亦可少宽民力。兼臣已委官于兴元、洋州就籴夏麦五十万石，岷州欲就籴二十万石，兼用营田所收一半之数十二万石，三项共计五十七万石。每年水运应付阆、利州以东计米五十八万石，若得此三项，可尽数免川路籴买、般运，此乃恤民之实惠，守边之良策也。

　　降诏奖谕，以与吴玠不合，与祠。

　　九年，金人归我三京，命迨为京畿都转运使。孟庾时为权东京留守，潜通北使。迨察其隐微，庾不能平，讼于朝，且使人告迨曰：「北人以兵至矣。」迨曰：「吾家食国家禄二百年，荷陛下重任，万死不足报。吾老矣，岂能下穹庐之拜乎？首可断而膝不可屈也。如果然，吾将极骂以死。」告者悚然而去。降圣节，庾失于行礼，为迨所持，庾自劾，迨因此求罢去，乃落职与祠归，而庾以京师降于金人。

　　迨寻复龙图阁待制、知洪州。十六年，以疾丐祠。十八年卒。

　　赵开，字应祥，普州安居人。登元符三年进士第。大观二年，权辟ＮＵ正。用举者改秩，即尽室如京师，买田尉氏，与四方贤俊游，因诇知天下利病所当罢行者。如是七年，慨然有通变救弊志。

　　宣和初，除礼制局校正检阅官。数月局罢，出知鄢陵县。七年，除讲议司检详官。开善心计，自检详罢，除成都路转运判官，遂奏罢宣和六年所增上供认额纲布十万匹，减绵州下户支移利州水脚钱十分之三，又减蒲江六井元符至宣和所增盐额，列其次第，谓之「鼠尾帐」，揭示乡户岁时所当输折科等实数，俾人人具晓，乡胥不得隐匿窜寄。

　　尝言：「财利之源当出于一，祖宗朝天下财计尽归三司，诸道利源各归漕计，故官省事理。并废以还，漕司则利害可以参究，而无牵掣窒碍之患矣。」因指陈榷茶、买马五害，大略谓：「黎州买马，嘉祐岁额才二千一百余。自置司榷茶，岁额四千，且获马兵逾千人，犹不足用，多费衣粮，为一害。嘉祐以银绢博马，价皆有定。今长吏旁缘为奸，不时归货，以空券给夷人，使待资次，夷人怨恨，必生边患，为二害。初置司榷茶，借本钱于转运司五十二万缗，于常平司二十余万缗。自熙宁至今几六十年，旧所借不偿一文，而岁借乃准初数，为三害。榷茶之初，预俵茶户本钱，寻于数外更增和买，或遂抑预俵钱充和买，茶户坐是破产，而官买岁增。茶日滥杂，官茶既不堪食，则私贩公行，刑不能禁，为四害。承平时，蜀茶之入秦者十几八九，犹患积压难售。今关、陇悉遭焚荡，仍拘旧额，竟何所用？茶兵官吏坐縻衣粮，未免科配州县，为五害。请依嘉祐故事，尽罢榷茶，仍令转运司买马，即五害并去，而边患不生。如谓榷茶未可遽罢，亦宜并归转运司，痛减额以苏茶户，轻立价以惠茶商，如此则私贩必衰，盗贼消弭，本钱既常在，而息钱自足。」

　　朝廷是其言，即擢开都大提举川、陕茶马事，使推行之。时建炎二年也。于是大更茶马之法，官买官卖茶并罢，参酌政和二年东京都茶务所创条约，印给茶引，使茶商执引与茶户自相贸易。改成都旧买卖茶场为合同场买引所，仍于合同场置茶市，交易者必由市，引与茶必相随。茶户十或十五共为一保，并籍定茶铺姓名，互察影带贩鬻者。凡买茶引，每一斤春为钱七十，夏五十，旧所输市例头子钱并依旧。茶所过每一斤征一钱，住征一钱半。其合同场监官除验引、秤茶、封记、发放外，无得干预茶商、茶户交易事。

　　旧制买马及三千匹者转一官，比但以所买数推赏，往往有一任转数官者。开奏：「请推赏必以马到京实收数为格，或死于道，黜降有差。」比及四年冬，茶引收息至一百七十余万缗，买马乃逾二万匹。

　　张浚以知枢密院宣抚川蜀，素知开善理财，即承制以开兼宣抚处置使司随军转运使，专一总领四川财赋。开见浚曰：「蜀之民力尽矣，锱铢不可加，独榷货稍存赢余，而贪猾认为己有，互相隐匿。惟不恤怨詈，断而敢行，庶可救一时之急。」

　　浚锐意兴复，委任不疑，于是大变酒法，自成都始。先罢公使卖供给酒，即旧扑买坊场所置隔槽，设官主之，曲与酿具官悉自买，听酿户各以米赴官场自酿，凡一石米输三千，并头子杂用等二十二。其酿之多寡，惟钱是视，不限数也。明年，遂遍四路行其法。又法成都府法，于秦州置钱引务，兴州鼓铸铜钱，官卖银绢，听民以钱引或铜钱买之。凡民钱当入官者，并听用引折纳，官支出亦如之。民私用引为市，于一千并五百上许从便增高其直，惟不得减削。法既流通，民以为便。

　　初，钱引两料通行才二百五十万有奇，至是添印至四千一百九十余万，人亦不厌其多，价亦不削。

　　宣司获伪引三十万，盗五十人，浚欲从有司议当以死，开白浚曰：「相君误矣。使引伪，加宣抚使印其上即为真。黥其徒使治币，是相君一日获三十万之钱，而起五十人之死也。」浚称善，悉如开言。

　　最后又变盐法，其法实视大观东南、东北盐钞条约，置合同场盐市，与茶法大抵相类。盐引每一斤纳钱二十五，土产税有增添等共纳九钱四分，所过每斤征钱七分，住征一钱五分，若以钱引折纳，别输称提勘合钱共六十。初变榷法，怨詈四起，至是开复议更盐法，言者遂奏其不便，乞罢之以安远民，且曰：「如谓大臣建请，务全事体，必须更制，即乞札与张浚照会。」诏以其章示浚，浚不为变。

