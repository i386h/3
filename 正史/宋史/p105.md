<!-- { "loadSidebar": true } -->
　　二月癸丑，诏吴潜、丁大全党人迁谪已久，远者量移，近者还本贯，并不复用。丁大全溺死藤州，诏许归葬。诏俞兴往岁失陷泸城，更削一秩。丁巳，置官田所，以刘良贵为提领，陈訔为检阅。戊午，日晕周匝。乙亥，吕文德浚筑鄂州、常、澧城池讫事，诏奖之，守臣韩宣转遥郡承宣使，苏刘义吉州刺史。

　　三月丁亥，以吕文德为宁武、保康军节度使，职任依旧；刘雄飞枢密都承旨、四川安抚制置使兼知重庆府、四川总领财赋、夔路转运使。加授姚希得刑部尚书，李庭芝兵部侍郎，朱禩孙太府卿，汪立信太府少卿，并依旧任。壬辰，太阳赤黄晕。丁酉，以王坚知和州兼管内安抚使，吕思望知濠州兼淮西招抚使。庚子，以何梦然兼权知枢密院事。丁未，诏知宁国府赵汝禖推行经界，不扰而办，职事修举，升直华文阁，依旧任。戊申，忠州防御使贵杰授福州观察使。

　　夏四月乙卯，太阴犯权星。丙寅，官田所言，知嘉兴县段浚、知宜兴县叶哲佐买公田不遵元制，诏罢之。戊辰，太阳赤黄晕，不匝。

　　五月庚寅，太阴入氐。丁酉，婺州布衣何基，建宁府布衣徐几，皆得理学之传。诏各补迪功郎，何基婺州教授兼丽泽书院山长，徐几建宁府教授兼建安书院山长。戊戌，四川制司言：二月甲寅，大元兵攻嘉定城，马堃出战御之。诏马堃援夔迁延，削一秩，令以所转四官理作叙复。流星出自角宿距星。

　　六月壬子，祈雨。乙卯，京城火。丙辰，诏饶虎臣叙复元官，依旧提举太平兴国宫。庚申，诏：平江、江阴、安吉、嘉兴、常州、镇江六郡已买公田三百五十余万亩，今秋成在迩，其荆湖、江西诸道，仍旧和籴。丙寅，诏公田竣事，刘良贵官两转，陈訔、廖邦杰洎六郡官进秩有差。丁卯，流星出自河鼓。庚午，宰执进《玉牒》、《日历》、《会要》、《经武要略》及《徽宗长编》、《宁宗实录》，诏贾似道以下官两转。

　　秋七月壬辰，敕令所进《宁宗以来宽恤诏令》。戊戌，以董宋臣为入内内侍省押班。

　　八月甲寅，董宋臣以病乞收回恩命，请祠，诏赐告五月。乙卯，流星出自天仓星。

　　九月甲申，诏赵汝禖为太府少卿、淮东总领财赋。辛卯，祀明堂，大赦。甲午，以何梦然知枢密院事兼参知政事，杨栋同知枢密院事兼权参知政事，叶梦鼎签书枢密院事。

　　冬十月己未，诏发缗钱百四十万，命浙西六郡置公田庄。甲子，命张珏兴元府驻扎、御前诸军都统制兼知合州。

　　十一月己亥，福州火。十二月丁未朔，诏皇太子宫讲官詹事以下，日轮一员，辰入酉出，专讲读，备咨问，以称辅导之实。己未，诏在京置窠栅、私系囚并非法狱具，台宪其严禁戢，违者有刑。辛未，太白、岁星顺行。

　　五年春正月丁丑朔，诏崇经术，考德行。癸巳，出奉宸库珠，香、象、犀等货下务场货易，助收币楮。庚子，太子右谕德汤汉三乞休致，授秘阁修撰、知福州、福建安抚使。

　　二月壬戌，流星出自毕。甲子，太阴犯房。丁卯，太阴犯斗。辛未，雨土。

　　三月辛巳，王坚卒，赐谥忠壮。马光祖依旧观文殿学士、沿江制置使、知建康府、江东安抚使、行宫留守。己丑，日晕周匝。

　　夏四月丙午，诏：管景模妻孥陷没，效忠愈坚，平时所得奉入，率以抚恤将士，遂至空乏，特赐缗钱三十万。寻赐金带。丁未，以夏贵为枢密都承旨、四川安抚制置使兼知重庆府、四川总领、夔路转运使。辛亥，诏郡邑行乡饮酒礼。癸丑，太阴入太微垣。乙卯，信阳军将领余元友等提兵防护春耕有功，补转两官资。戊午，太白昼见。乙丑，何梦然、马天骥以台臣劾罢。己巳，江万里以资政殿学士知建宁府，李曾伯以观文殿学士知庆元府、沿海制置使。庚午，太白、岁星合于娄。

　　五月庚辰，何梦然以资政殿大学士知建宁府。辛卿，以杨栋参知政事，叶梦鼎同知枢密院事权参知政事，姚希得端明殿学士、同签书枢密院事，马天骥提举洞霄宫。甲午，流星出自河鼓，大如太白。乙未，安南国奉表谢恩，进方物，诏却之，仍赐金帛，以奖恭顺。己亥，太白经天，昼见。

　　六月甲辰朔，知衢州谢塈因寇焚掠常山县弃城遁，诏削三秩，褫职不叙。台臣言衢州詹沔之变，乃谢塈任都吏徐信苛取激之，塈罪重罚轻。诏斩信，籍其家，塈再削两秩勒停。丁未，诏饶虎臣叙复资政殿学士，依前通奉大夫，差遣如故。甲寅，加授李庭芝宝章阁直学士，依旧任，朱禩孙右文殿修撰、知静江府、广西经略使，汪立信秘阁修撰、枢密副都承旨、沿江制置副使兼知江州、江西安抚使。诏吕文德职事修举，与官一转。太阴犯心。戊午，祈雨。太白犯天关星。乙丑，命董宋臣兼主管御前马院、御前酒库。戊辰，荧惑、岁星并行。己巳，太白、太阴并行入井。庚午，太阳赤黄晕。

　　秋七月甲戌，彗星出柳。丁丑，诏避殿减膳，应中外臣僚许直言朝政阙失。己卯，流星出自右摄提星，彗星退于鬼。辛巳，彗星退于井。甲戌，京城大火。癸巳，谢奕昌卒，赠少保，追封临海郡王，谥庄宪。甲午，填星守毕。乙未，马天骥以台臣劾其贪赃，夺职罢祠，其子时楙削一秩、罢新任。丙申，知嘉定府洪涛言：新繁县御容殿前枯木再荣，殿有画太祖像；又顺化人杨嗣光等奉太宗、真宗、仁宗、英宗、神宗像来归，令椟藏府中天庆观。诏本府选差武臣迎奉赴行在所，嗣光补武阶两资。祈雨。台臣言太子宾客杨栋指彗为蚩尤旗，欺天罔君，诏栋罢职予祠。戊戌，彗星退于参。

　　八月壬寅朔，荧惑与填星合。丙午，以杨栋知建宁府。戊午，彗星消伏。甲子，彗星复见于参。辛未，彗星化为霞气。

　　九月己丑，日生格气。癸巳，内侍李忠辅以台臣劾其贪肆欺罔，削两秩放罢。乙未，建宁府教授谢枋得校文宣城及建康漕闱，发策十余问，言权奸误国，赵氏必亡。左司谏舒有开劾其怨望腾谤，大不敬，窜兴国军。

　　冬十月丙午，太阴犯斗。辛亥，诏十七界会浸轻，并以十八界会易之，限一月止。乙丑，诏行关子铜钱法，每百作七十七文足，以一准十八界会之三。帝有疾，不视朝。丙寅，大赦。丁卯，帝崩。遗诏皇太子禥即皇帝位。咸淳元年三月甲申，葬于会稽之永穆陵。二年十二月丙戌，谥曰建道备德大功复兴烈文仁武圣明安孝皇帝，庙号理宗。

　　赞曰：理宗享国久长，与仁宗同。然仁宗之世，贤相相继。理宗四十年之间，若李宗勉、崔与之、吴潜之贤，皆弗究于用；而史弥远、丁大全、贾似道窃弄威福，与相始终。治效之不及庆历、嘉祐，宜也。蔡州之役，幸依大朝以定夹攻之策，及函守绪遗骨，俘宰臣天纲，归献庙社，亦可以刷会稽之耻，复齐襄之仇矣。顾乃贪地弃盟，入洛之师，事衅随起，兵连祸结，境土日蹙。郝经来使，似道讳言其纳币请和，蒙蔽抑塞，拘留不报，自速灭亡。吁，可惜哉！由其中年嗜欲既多，怠于政事，权移奸臣，经筵性命之讲，徒资虚谈，固无益也。虽然，宋嘉定以来，正邪贸乱，国是靡定，自帝继统，首黜王安石孔庙从祀，升濂、洛九儒，表章朱熹《四书》，丕变士习，视前朝奸党之碑、伪学之禁，岂不大有径庭也哉！身当季运，弗获大效，后世有以理学复古帝王之治者，考论匡直辅翼之功，实自帝始焉。庙号曰「理」，其殆庶乎！ 
　
　



　
                   
本纪第四十六
　
　　○度宗

　　度宗端文明武景孝皇帝，讳禥，太祖十一世孙。父嗣荣王与芮，理宗母弟也。嘉熙四年四月九日生于绍兴府荣邸。初，荣文恭王夫人全氏梦神言：「帝命汝孙，然非汝家所有。」嗣荣王夫人钱氏梦日光照东室，是夕，齐国夫人黄氏亦梦神人采衣拥一龙纳怀中，已而有娠。及生，室有赤光。资识内慧，七岁始言，言必合度，理宗奇之。及在位岁久，无子，乃属意托神器焉。淳祐六年十月己丑，赐名孟启，以皇侄授贵州刺史，入内小学。七年正月乙卯，授宜州观察使，就王邸训习。九年正月乙巳，授庆远军节度使，封益国公。十一年正月壬戌，改赐名孜，进封建安郡王。宝祐元年正月庚辰，诏立为皇子，改赐今名。癸未，授崇庆军节度使、开府仪同三司，进封永嘉郡王。二年七月，以宗正少卿蔡抗兼翊善。时资善堂初建，理宗制《堂记》，书以赐王。十月癸酉，进封忠王。十一月壬寅，加元服，赐字邦寿。五年十月庚子，授镇南、遂安军节度使。景定元年六月壬寅，立为皇太子，赐字长源，命杨栋、叶梦鼎为太子詹事。七月丁卯，太子入东宫。癸未，行册礼。时理宗家教甚严，鸡初鸣问安，再鸣回宫，三鸣往会议所参决庶事。退入讲堂，讲官讲经，次讲史，终日手不释卷。将晡，复至榻前起居，率为常。理宗问今日讲何经，答之是，则赐坐赐茶；否，则为之反覆剖析；又不通，则继以怒，明日须更覆讲。二年正月丁丑，谒孔子于太学，请以张栻、吕祖谦列从祀。十二月癸卯，册永嘉郡夫人全氏为皇太子妃。

　　五年十月丁卯，理宗崩。受遗诏，太子即皇帝位。戊辰，尊皇后谢氏曰皇太后，生日为寿崇节。庚午，宰执、文武百官诣祥曦殿表请听政，不允。辛未，大赦。

　　十一月壬申，宰执以下日表请视朝，不允。丁丑，凡七表，始从。丙戌，帝初听政，御后殿，命马廷鸾、留梦炎兼侍读，李伯玉、陈宗礼、范东叟兼侍讲，何基、徐几兼崇政殿说书。诏求直言。又诏先朝旧臣赵葵、谢方叔、程元凤、马光祖、李曾伯各上言以匡不逮。召江万里、王龠、洪天锡、汤汉等赴阙。诏躬行三年丧。复济王竑元赠少师、节度使，追封镇王，谥昭肃，有司讨论坟制增修之。加封嗣荣王与芮武康、宁江军节度使，依前太师、判宗正事。诏抚劳边防将士。监察御史劾宦官李忠辅、何舜卿等赃罪，并窜远方。戊戌，诏儒臣日侍经筵，辅臣观讲。乙未，命洪天锡以侍御史兼侍读。十二月辛丑，诏改明年为咸淳元年，行铜钱关子，率贯以七百七十文足。壬寅，戒赃吏绝贡羡余。甲辰，诏以生日为乾会节。初开经筵，讲殿以熙明为名。礼部尚书马廷鸾进读《大学衍义序》，陈心法之要。是岁，两浙、江东西、湖南北、广东西、福建、成都、京西、潼川、夔、利路户五百六十九万六千九百八十九，口一千三百二万六千五百三十二。大理寺奏大辟三十三人。

