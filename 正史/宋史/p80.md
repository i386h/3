<!-- { "loadSidebar": true } -->
　　二月己巳，置州县丁税司。辛未，申严武臣呈试法。诏二广毋以摄官人治狱。丁丑，禁解盐入京西界。甲申。雨土。庚寅，威州蛮寇边，讨降之。

　　三月丁未，李彦颖罢。给辰、沅、澧、靖四州刀弩手田。壬子，以史浩为右丞相。丁巳，幸玉津园。己未，以王淮知枢密院事，赵雄参知政事。是春，黎州蛮出降。

　　夏四月乙丑朔，诏叶衡任便居住。丙寅，以礼部尚书范成大参知政事。辛未，知绍兴府张津进羡余四十万缗，诏以代民输和买、身丁之半。赐礼部进士姚颖以下四百十有七人及第、出身。丁丑，雨土。己卯，以赵思奉使不如礼，罢起居舍人，仍降二官。丁亥，命后省择中外所言利病不戾成法者以闻。

　　五月庚子，置武学国子员。丁未，修临安府城。禁诸路州军责属县进羡余。

　　六月庚午，饬百官及诸监司毋得请托。乙亥，范成大罢。癸未，诏京西、湖北商人以牛马负茶出境者罪死。甲申，诏翰林学士、谏议大夫、给事中、中书舍人、侍御史各举堪御史者二人。以给事中钱良臣签书枢密院事。己丑，罢诸州私置税场。减四川茶课十五万余缗。庚寅，蠲大理寺赃钱三万九千余缗。

　　闰月丙申，赠强霓、强震官，立庙西和州，赐名旌忠。丁酉，限四川总领会子额。戊戌，罢兴州都统司营田官兵，募民耕佃。己亥，复分利州东、西路为二。壬寅，置镇江、建康府转般仓。龚茂良卒于英州。乙巳，以魏王恺为永兴、成德军节度使、雍州牧、判明州如故。庚戌，蠲秀州民折帛钱。

　　秋七月甲子，太尉、提举万寿观李显忠薨。癸未，禁砂毛钱。丁亥，以岁丰，命沿江籴米百六十万石，以广边储。

　　八月甲午，诏诸路监司戒所部，民税毋以重价强折输钱。复制科旧法。丁酉，诏关外四州增募民兵为忠勇军。戊午，增铨试为五场，呈试为四场。

　　九月甲子，定广西卖盐赏罚。壬申，幸秘书省。戊寅，赐岳飞谥曰武穆。

　　冬十月戊戌，史浩等上《三祖下第六世仙源类谱》、《仁宗玉牒》。庚子，遣宇文价等使金贺正旦。辛亥，金遣张九思等来贺会庆节。乙卯，奉国军节度使、殿前都指挥使王友直以募兵扰民，降为武宁军承宣使，罢军职，统制以下夺官有差。军民哗呶者，执送大理寺鞫之。戊午，以孙右千牛卫大将军扩为明州观察使，封英国公。

　　十一月丙寅，诏军民喧哄者，并从军法。史浩言民不宜律以军法，不听。王友直再降为宜州观察使、信州居住。浩请罢政。甲戌，浩罢为少傅，还旧节，充醴泉观使兼侍读。乙亥，以钱良臣参知政事。丁丑，以赵雄为右丞相，王淮为枢密使。戊寅，以两川禁卒千人为成都府雄边军。庚辰，复监司互察法。十二月庚寅朔，班新定荐举式。辛卯，遣钱冲之等贺金主生辰。丁酉，罢兴元都统司营田官兵，募民耕佃。辛丑，复同安、蕲春监。丙午，禁两淮铜钱，复行铁钱。丙辰，金遣乌延察等来贺明年正旦。是岁，阶、福建兴化军水，通、泰、楚州、高邮军田鼠伤禾。三佛齐国入贡。

　　六年春正月戊辰，振淮东饥民。庚午，复置内侍省合同凭由司。壬申，蠲夔州路上供金银。丁丑，雨雹。辛巳，复置光州中渡榷场。

　　二月己丑朔，幸佑圣观，召史浩、曾觌赐酒。壬辰，钱良臣以失举赃吏，夺三官，丙申，诏前宰执、侍从有己见利便，听不时以闻，辛丑，立武臣关升荫补法。丙午，诏逃军犯强盗者毋拟贷。癸丑。命州县毋挠义役。乙卯，诏自今归正官亲赴部授官，以革冒滥。丁巳，裁特奏名试法。

　　三月庚申，幸聚景园。丙寅，录赵鼎、岳飞子孙，赐以京秩。己巳，郴州贼陈峒等破连、道州、桂阳军诸县，命湖南帅臣讨捕之。置广西义仓。辛未，再振淮东饥民。壬申，雨雹。丁丑，诏戒励诸道转运使。庚辰，幸玉津园。夏五月壬戎，裁宗室换官法。庚午，蠲四川盐课十万缗。乙亥，郴寇平。癸未，给襄阳归正忠义人田。

　　六月甲午，建丰储仓。丙申，诏特奏名毋授知县、县令。戊戌，蠲郴州运粮丁夫今年役钱之半。辛亥，广西妖贼李接破郁林州，守臣李端卿弃城遁，遂围化州。命经略司讨捕之。端卿除名勒停、梅州编管。

　　秋七月癸亥，籍郴州降寇。隶荆、鄂军。戊辰，班《隆兴以来宽恤诏令》于诸路。赵雄等上《会要》。乙亥，诏诸军五口以上增给缗钱。癸未，太白昼见，经天。

　　八月庚寅，罢诸路监司、帅守便宜行事。壬寅，以知楚州翟畋过淮生事，夺五官、筠州居住。

　　九月辛未，合祭天地于明堂，大赦。癸未，诏福建、二广卖盐毋擅增旧额。

　　冬十月乙酉朔，蠲连州被寇民租税。辛卯，遣陈岘等使金贺正旦。丙申，诏太学两优释褐，与殿试第二人恩例。庚子，四川行当三大钱。再蠲四川盐课十七万余缗。辛丑，除绍兴府民逋赋五万余缗。乙巳，金遣蒲察鼎寿等来贺会庆节。戊申，广西妖贼平。

　　十一月乙卯朔，帝著论数百言，深原用人之弊，因及诛赏之法，命宰执示从臣于都堂。辛酉，裁宗子试法。戊寅，罢金州管内安抚司。壬午，诏宗室有出身人得考试及注教授官。癸未，遣傅淇等贺金主生辰。十二月丙戌，班《重修淳熙敕令格式》。丙申，修百司省记法。己亥，诏自今鞫赃吏，后虽原贷者，毋以失入坐狱官。庚戌，金遣耶律慥等来贺明年正旦。辛亥，蠲临安府征税一年。是岁，温、台州水，和州旱。

　　七年春正月甲子，减广西诸州岁卖盐数。乙丑，刘焞以以平李接功，擢集英殿修撰，将佐幕属吏士进官、减磨勘年有差。己卯，诏京西州军并用铁钱及会子；民户铜钱，以铁钱或会子偿之，满二月不输官，许告赏。庚辰，蠲淮东民贷常平钱米。

　　二月癸未朔，初置广南烟瘴诸州医官。丙戌，复置皇太子宫小学教授。辛卯，魏王恺薨。乙未，诏拨广西兵校五百人隶提刑司。戊戌，罢瓜洲孳生马监。己亥，出湖南桩积米十万石，振粜永、邵、郴三州。甲辰，命利州路守、贰、县令兼领营田。乙巳，限改官员岁毋过八十人。封子楝为宜州观察使、安定郡王。

　　三月壬戌，诏举贤良方正能直言极谏者。庚午，迎太上皇、太上皇后宴翠寒堂。乙亥，减内外官荐举员。丁丑，再蠲临安府民身丁钱三年，诏诸州招补军籍之阙，自今岁以为常。

　　夏四月甲申，幸聚景园。丙戌，赵雄等上仁宗、哲宗玉牒。戊子，除明州积欠诸司钱十五万缗。辛卯，再免沿边归正人请占官田赋役三年，甲辰，黎州五部落犯盘佗砦，兵马都监高晃以绵、潼大军三千人与战，败走，蛮人深入，大掠而去。己酉，命荫补、武举、宗室、小使臣行三年丧。

　　五月戊辰，以吏部尚书周必大参知政事，刑部尚书谢廓然签书枢密院事。袁州分宜县大水，捐其税。戊寅，诏舒、蕲二州铸钱岁以四十五万贯为额。己卯，申饬书坊擅刻书籍之禁。庚辰，诏特奏名年六十人毋注县尉。

　　六月丙戌，以特进、观文殿大学士、判建康府陈俊卿为少保。壬辰，五部落再犯黎州，制置司钤辖成光延战败，官军死者甚众，提点刑狱、权州事折知常弃城遁。甲午，制置司益兵，遣都大提举茶马吴总往平之。壬寅，诏试刑法官增试经义。

　　秋七月癸丑，诏二广帅臣、监司察所部守臣臧否以闻。丁卯，以旱，决系囚，分命群臣祷雨于山川。壬申，移广西提刑司于郁林州。

　　八月癸未，禁黎州官吏市蕃商物。甲申，以祷雨未应，谕辅臣欲令职事官以上各实封言事。是夕，雨。丁酉，置湖南飞虎军。戊戌，雨。甲辰，五部落犯黎州塞，兴州左军统领王去恶拒却之，折知常重赂蛮，使之纳款。

　　九月癸亥，诏自今常朝毋称丞相名。甲子，命枢密使亦如之。乙丑，诏宰执、使相，给使减年恩数，身后三年者毋收使。丙寅，诏知县成资始听监司荐举。壬申，禁诸路遏籴。癸酉，名省记法为《淳熙重修百司法》。

　　冬十月丙戌，诏：「限田太宽，民役烦重，其令台谏、给舍同户部长贰详议以闻。」戊子，遣叶宏等使金贺正旦。乙未，黎州五部落进马乞降，诏却献马，许其互市。庚子，金遣李佾等来贺会庆节。

　　十一月癸丑，诏边吏存恤江西过淮饥民。丁巳，禁淮南诸司、州郡抑配民酒。辛酉，蠲两淮州军二税一年。癸亥，黎州戍军伍进等作乱，折知常遁去，王去恶诱进等诛之。壬申，南康军旱，诏出检放所余苗米万石充军粮。癸酉。遣盖经等贺金主生辰。十二月庚寅，赵雄等上神宗、哲宗、徽宗、钦宗四朝《国史志》。壬辰，以四川制置使胡元质不备蕃部，致其猖獗，夺两官罢之。丙申，嗣濮王士輵薨。戊戌，以新除成都府路提点刑狱禄东之权四川制置司，应黎州边事，随宜措置。癸卯，诏临安府承宣旨审奏如故事。甲辰，金遣徒单守素等来贺明年正旦。是月，诏以太上皇明年七十有五，议行庆寿礼，太上皇不允，帝进黄金二千两为寿。是岁，江、浙、淮西、湖北旱，蠲租，发廪贷给，趣州县决狱，募富民振济补官。故岁虽凶，民无流殍。安南入贡。

　　八年春正月甲寅，停折知常官、汀州居住。丙辰，诏、内侍见带兵官并与在京宫观，著为令。乙亥，诏福建岁拨盐于邵武军市军粮。

　　二月壬午，诏去岁旱伤郡县，以义仓米日给贫民，至闰三月半止。黎州土丁张百祥等不堪科役为乱，统领官刘大年引兵逆击之，土丁溃去，大年坐诛。戊子，禁浙西民因旱置围田者。裁童子试法。己丑，禁广西诸州科卖亭户食盐。庚寅，诏三省、枢密、六部置籍，稽考兴利除害等事。戊戌，以保康军节度使士歆为嗣濮王。

　　三月丁未朔，幸佑圣观。戊午，以潮州贼沈师为乱，趣帅、宪捕之。辛未，幸聚景园。闰月辛巳，命诸路帅臣、监司分州郡臧否为三等，岁终来上。戊子，赐礼部进士黄由以下三百七十有九人及第、出身。庚寅，修扬州城。甲午，幸玉津园。壬寅，减在京及诸路房廊钱什之三，德寿宫所减，月以南库钱贴进。禁潭、道等州官卖盐。甲辰，立宗室命继法。

　　夏四月癸丑，修湖南诸州城。丙辰，以临安疫，分命医官诊视军民。庚申，复以强盗配隶诸军重役。丁卯，安定郡王子栋薨。癸酉，立郴州宜章、桂阳军临武县学，以教养峒民子弟。

　　五月戊寅，诏监司、守令劝课农桑，以奉行勤怠为赏罚。壬午，诏诸路转运司趣民间补葺经界簿籍。辛卯，以久雨，减京畿及两浙囚罪一等，释杖以下，贷贫民稻种钱。壬寅，以史浩为少师。

