<!-- { "loadSidebar": true } -->
　　金师南下，悉出禁旅付梁方平守黎阳。灌谓宰相白时中曰：「金人倾国远至，其锋不可当。今方平扫精锐以北，万有一不枝梧，何以善吾后，盍留以卫根本。」不从，明日，又命灌行，辞以军不堪战，强之，拜武泰军节度使、河东河北制置副使。未及行而帝内禅，灌领兵入卫。郓王楷至门欲入，灌曰：「大事已定，王何所受命而来？」导者惧而退。灌竟行，援兵二万不能足，听募民充数。

　　靖康元年正月二日，次滑州，方平南奔，灌亦望风迎溃。黄河南岸无一人御敌，金师遂直叩京城。灌至，乞入见，不许，而令控守西隅。背城拒战凡三日，被创，没于阵，年六十二。帐下韩综、雷彦兴，奇士也，各手杀数人，从以死。钦宗哀悼，赐金帛，命官护葬。已而言者论其不守河津，追削官秩。

　　长子蓟，至阁门宣赞舍人。从父战，箭贯左臂，拔出之，病创死。绍兴四年，中子藓以灌事泣诉于朝，诏复履正大夫、忠正军承宣使。

　　李熙靖，字子安，常州晋陵人，唐卫公德裕九世孙也。祖均、父公弼皆进士第。公弼，崇宁初通判潞州，以议三舍法不便，使者劾其沮格诏令，坐削黜以死。熙靖擢第，又中词学兼茂，选为辟雍录、太学正，升博士。以父老丐外，除提举淮东学事便养，命下，乃得河东；而为淮东者，臧祐之也。盖省吏取祐之赂，辄易之。或教使自言，熙靖曰：「事君不择地，吾其可发人之私，求自便也？」宰相闻而贤之，留为兵部员外郎。遭父忧去，还，为右司员外郎。

　　王黼以太宰领应奉司，又方事燕云，立经抚房于中书独专之，他执政皆不得预。熙靖与言曰：「应奉之职，非宰相所当预。尚书、枢密皆有兵房，足以治疆事，经抚何为者哉？」黼积不乐。同列五人皆躐跻禁从，独滞留四年。都水丞失职，移过于熙靖，贬其两秩，又将左转为国子司业，执政交言不可，仅迁太常少卿。黼罢，乃拜中书舍人，蔡攸又恶之，出知拱州。

　　越两月，复以故官召，入对言：「燕山虽定，宜益谨思患豫防之戒。」徽宗曰：「《诗》所谓'迨天之未阴雨，彻彼桑土，绸缪牖户'者是也。」熙靖进曰：「孔子云：'为此诗者，其知道乎！能治其国家，谁敢侮之？'愿陛下为无疆之计。」帝嘉之。

　　靖康初，同谭世勣事龙德宫，改显谟阁待制、提举醴泉观。道君待之甚厚，常从容及内禅事，曰：「外人以为吴敏功，殊不知此自出吾意耳，吾苟不欲，人言且灭族，谁敢哉？或谓吾似唐睿宗上畏天戒，故为之，吾有此心久矣。」熙靖再拜贺。敏闻而忌之，以进对不时受罚。

　　既拒张邦昌之命，忧愤废食，家人进粥药宽譬之，终无生意。故人视其病，相持啜泣，索笔书唐王维所赋「百官何日再朝天」之句，明日遂卒，年五十三，与世勣同赠端明殿学士。

　　王云，字子飞，泽州人。父献可，仕至英州刺史、知泸州。黄庭坚谪于涪，献可遇之甚厚，时人称之。云举进士，从使高丽，撰《鸡林志》以进。擢秘书省校书郎，出知简州，迁陕西转运副使。宣和中，从童贯宣抚幕，入为兵部员外郎、起居中书舍人。

　　靖康元年，以给事中使斡离不军，议割三镇以和。使还，传道斡离不之意，以为黏罕得朝廷所与余睹蜡书，坚云中国不可信，欲败和约。执政以为不然，罢为徽猷阁待制、知唐州。

　　金人陷太原，召拜刑部尚书，再出使，许以三镇赋入之数。云至真定，遣从吏李裕还言：「金人不复求地，但索五辂及上尊号，且须康王来，和好乃成。」钦宗悉从之，且命王及冯澥往。未行，而车辂至长垣，为所却，云亦还。澥奏言云诞妄误国，云言：「事势中变，金人必欲得三镇，不然，则进兵取汴都。」中外震骇，诏集百官议，云固言：「康王旧与斡离不结欢，宜将命。」帝虑为所留，云曰：「和议既成，必无留王之理，臣敢以百口保之。」王遂受命，而云以资政殿学士为之副。

　　顷云奉使过磁、相，劝两郡彻近城民舍，运粟入保，为清野之计，民怨之。及是，次磁州，又与守臣宗泽有憾。于是王出谒嘉应神祠，云在后，民遮道谏曰：「肃王已为金人所留，王不宜北去。」厉声指云曰：「清野之人，真奸贼也。」王出庙行，或发云笥，得乌絁短巾，盖云夙有风眩疾，寝则以护首者。民益信其为奸，噪而杀之。王见事势汹汹，乃南还相州。是役也，云不死，王必北行，议者以是验天命云。建炎初，赠观文殿学士。

　　云兄霁，崇宁时，为谋议司详议官，上书告蔡京罪，黥隶海岛。钦宗复其官，从种师中战死。

　　谭世勣字彦成，潭州长沙人。第进士，教授郴州。时王氏学盛行，世勣雅不喜。或问之，曰：「说多而屡变，无不易之论也。」置其书不观。又中词学兼茂科，除秘书省正字。时相蔡京子攸领书局，同舍郎多翕附以取贵仕。世勣独坐直庐，繙书竟日。梁师成之客与为邻居，数致师成愿交意，谢不答。

　　在馆六年不迁，京罢，用久次为司门员外郎。又三年，迁吏部。京复相，嫌不附己，罢提点太平宫。久之，复还吏部。幸臣妄引恩泽任子，持不与。吏白有某例，世勣曰：「岂当以暂例破成法！」已而取中旨行之。进少府监，擢中书舍人，以谨命令、惜名器、广言路、吝赐予、正上供、省浮费六事言于上，又为当路所嫉。以徽猷阁待制知婺州，未行，复留之。

　　徽宗禅位东幸，且还，使与李熙靖副执政奉迎，遂同主管龙德宫。请辨正宣仁国史之谤，述钦圣遗旨以复瑶华，大享神祖仍用富弼侑食，释奠先圣不当以王安石配，后皆施行。

　　秋七月，彗出东方，大臣或谓此四夷将衰之兆，世勣面奏：「垂象可畏，当修德以应天，不宜惑谀说。」进给事中兼侍读。内侍喧争殿门，诏以赎论，世勣驳其不恭，因言：「童贯辈初亦甚微，小恶不惩，将驯至大患。」疏入，同类侧目。何栗建议分外郡为四道，置都总管，事得颛决。世勣言：「裂天下以付四人，而王畿所治者才十六县，独无尾大不掉之虑乎？」栗不乐。改礼部侍郎。

　　金骑骎骎南下，世勣言：「守边为上策；今边不得守，守河则京畿自固，中策也；巡幸江、淮，会东南兵以捍敌，下策也。金人既渡河，又请遣大将秦元以所部京畿保甲，分护国门，使兵势连属，首尾相援，即金人不敢逼。孙傅深然之，又格于栗议。再扈车驾至金帅帐，以十害说其用事者，言讲解之利，词意忠激，金人耸听。

　　张邦昌僭国，令与李熙靖同直学士院，皆称疾卧不起，以忧卒，年五十四。建炎初，褒其守节，赠端明殿学士。

　　梅执礼，字和胜，婺州浦江人。第进士，调常山尉未赴，以荐为敕令删定官、武学博士。大司成强渊明贤其人，为宰相言，相以未尝识面为慊。执礼闻之曰：「以人言而得，必以人言而失，吾求在我者而已。」卒不往谒。

　　历军器、鸿胪丞，比部员外郎，比部职勾稽财货，文牍山委，率不暇经目。苑吏有持茶券至为钱三百万者，以杨戬旨意迫取甚急。执礼一阅，知其妄，欲白之，长贰疑不敢，乃独列上，界诈也。改度支、吏部，进国子司业兼资善堂翊善，迁左司员外郎，擢中书舍人、给事中。

　　林摅以前执政赴阙宿留，冀复故职，执礼论去之。孟昌龄居郓质人屋，当赎不肯与，而请中旨夺之，外郡卒留役中都者万数，肆不逞为奸，诏悉令还，杨戬占不遣；内侍张佑董葺太庙，僭求赏：皆驳奏弗行。迁礼部侍郎。

　　素与王黼善，黼尝置酒其第，夸示园池妓妾之盛，有骄色。执礼曰：「公为宰相，当与天下同忧乐。今方腊流毒吴地，疮痍未息，是岂歌舞宴乐时乎？」退又戒之以诗。黼愧怒，会孟飨原庙后至，以显谟阁待制知蕲州，又夺职。

　　明年，徙滁州，复集英殿修撰。时赋盐亏额，滁亦苦抑配。执礼曰：「郡不能当苏、杭一邑，而食盐乃倍粟数，民何以堪？」请于朝，诏损二十万，滁人德之。

　　钦宗立，徙知镇江府，召为翰林学士，道除吏部尚书，旋改户部。方军兴，调度不足，执礼请以禁内钱隶有司，凡六宫廪给，皆由度支乃得下。尝有小黄门持中批诣部取钱，而封识不用玺，既悟其失，复取之。执礼奏审，诏责典宝夫人而杖黄门。

　　金人围京都，执礼劝帝亲征，而请太上帝后、皇后、太子皆出避，用事者沮之。洎失守，金人质天子，邀金帛以数百千万计，曰：「和议已定，但所需满数，则奉天子还阙。」执礼与同列陈知质、程振、安扶皆主根索，四人哀民力已困，相与谋曰：「金人所欲无艺极，虽铜铁亦不能给，盍以军法结罪，傥窒其求。」而宦者挟宿怨语金帅曰：「城中七百万户，所取未百一，但许民持金银换粟麦，当有出者。」已而果然。酋怒，呼四人责之，对曰：「天子蒙尘，臣民皆愿致死，虽肝脑不计，于金缯何有哉？顾比屋枵空，亡以塞命耳。」酋问官长何在，振恐执礼获罪，遂前曰：「皆官长也。」酋益怒，先取其副胡舜陟、胡唐老、姚舜明、王俣，各杖之百。执礼等犹为之请，俄遣还，将及门，呼下马挝杀之，而枭其首，时靖康二年二月也。是日，天宇昼冥，士庶皆陨涕愤叹。

　　初，车驾再出，执礼与宗室子昉、诸将吴革等谋集兵夺万胜门，夜捣金帅帐，迎二帝以归。而王时雍、徐秉哲使范琼泄其谋，故不克。死时，年四十九。高宗即位，诏赠通奉大夫、端明殿学士。议者以为薄，复加资政殿学士。

　　程振，字伯起，饶州乐平人。少有轶材，入太学，一时名辈多从之游。徽宗幸学，以诸生右职除官，为辟雍录，升博士，迁太常博士，提举京东、西路学事。请立庙于邹祀孟轲，以公孙丑、万章、乐正克等配食，从之。

　　提举京西常平，入为膳部员外郎、监察御史、辟雍国子司业、左司员外郎兼太子舍人。始至，即言：「古者大祭礼登馂受爵，必以上嗣，既《礼经》所载，且元丰彝典具存。昨天子展事明堂，而殿下不预，非所以尊宗庙、重社稷也。」太子矍然曰：「宫僚初无及此者。」由是特加奖异。

　　方腊起，振谓王黼宜乘此时建革天下弊事，以上当天意，下顺人心。黼不怿，曰：「上且疑黼挟寇，奈何？」振知黼忌其言，趋而出，然太子荐之甚力，遂擢给事中。黼白振资浅，且雅长书命，请以为中书舍人。侍郎冯熙载出知亳州，黼怨熙载，欲振诋以丑语，振不肯。黼使言者劾为党，罢提举冲佑观。居三年，复还故官。

