<!-- { "loadSidebar": true } -->
　　秋七月丁巳，以御史黄履、周秩、谏官张商英言，夺司马光、吕公著赠谥，王岩叟赠官；贬吕大防为秘书监，刘挚为光禄卿，苏辙为少府监，并分司南京；梁焘提举舒州灵仙观。戊午，诏：「大臣朋党，司马光以下各轻重议罚，布告天下。余悉不问，议者亦勿复言。」八月丙戌，召辅臣观稼后苑。日有五色云。壬辰，应制科赵天启以累上书狂妄黜。

　　九月癸卯，遣御史刘拯按河北水灾，振饥民。丙午，御集英殿，策贤良方正能直言极谏科。庚戌，罢制科。罢广惠仓。癸丑，令监司岁察守臣课绩优者以闻。甲寅，知广州唐义问坐弃渠阳砦，责授舒州团练副使。庚申，太白昼见。丁卯，诏京东西、河北振恤流民。戊辰，流星出紫微垣。

　　冬十月丙申，三佛齐遣使入贡。丁酉，河北流断绝。

　　十一月己亥朔，复八路差官法。壬子，以冬无雪，决系囚。蔡确特追复观文殿大学士。甲寅，开封男子吕安斥乘舆，当斩，贷之。丁己，诏河北振饥，诸路恤流亡，官吏有善状、才能显著者以闻。十二月辛未，申严铜钱出外界法。庚辰，命诸路祈雪。丙戌，滑州浮桥火。己丑，漳河决溢，浸洺、磁等州，令计置堙塞。甲午，范祖禹、赵彦若、黄庭坚坐史事责授散官，永、澧、黔州安置。是岁，京师疫，洛水溢，太原地震，河北水，发京东粟振之。

　　二年春正月甲辰，诏国史院增补先帝御集。丙午，立宏词科。己未，迁奉太平兴国寺三朝御容于天章阁。乙丑，殿前司奏狱空，诏赐缗钱。

　　二月乙亥，吕大防以监修史事贬秩，分司南京、安州居住。辛巳，出内库钱帛二十万助河北振饥。甲午，罢广文馆解额。

　　三月己亥，宗晟薨。己未，试宏词黄符等五人各循一资。

　　夏四月戊辰，诏职事官罢带职，朝请大夫以下勿分左右，易集贤院学士为集贤殿修撰，直集贤院为直秘阁，集贤校理为秘阁校理。壬申，封华容郡王宗愈为嗣濮王。诏许将等七人，不限资格，各举才行堪备任使者二人。丁亥，诏依元丰条置律学博士二员。

　　五月乙巳，命蔡卞详定国子监三学及外州州学制。乙卯，六月壬辰，禁京城士人舆轿。上皇太妃宫名曰圣瑞。

　　秋七月丙辰，诏大理寺复置右治狱，仍依元丰例添置官属。

　　八月壬申，命彰信军节度使宗景为开府仪同三司，封济阴郡王。甲申，宗愈薨。乙酉，录赵普后希庄为阁门祗候。

　　九月甲午，以安定郡王宗绰为嗣濮王。壬寅，告迁神宗神御于景灵宫显承殿。癸卯，诣景灵宫，行奉安礼。戊申，加上神宗谥曰绍天法古运德建功英文烈武钦仁圣孝皇帝。己酉，朝献景灵宫。庚戌，朝飨太庙。辛亥，大飨明堂，赦天下。

　　冬十月甲子，郑雍罢。癸酉，告迁宣仁圣烈皇后神御于景灵宫徽音殿。甲戌，诣宫行奉安礼。以吏部尚书许将为尚书左丞，翰林学士蔡卞为尚书右丞。辛巳，进封冀王颢为楚王。辛卯。河南府地震。

　　十一月乙未，安焘罢知河南府。丙申，太白昼见。戊戌，范锷自转运使入对，言有捕盗功，乞赐章服。帝曰：「捕盗，常职也，何足言功？」黜知寿州。甲寅，梁惟简除名、全州安置。丙辰，赠蔡确为太师，赐谥忠怀。十二月乙丑，复置监察御史三人，分领六察，不言事。令翰林学士蔡京、御史中丞黄履各举御史二人。壬申，白虹贯日。戊子，诏如元丰例，孟月朝献景灵宫。是岁，苏州夏、秋地震。桂阳监庆云见。出宫女九十一人。交阯、三佛齐、韦蕃、阿里骨入贡。

　　三年春正月庚子，韩忠彦罢知真定府。甲辰，朝献景灵宫，遍诣诸殿，如元丰礼。庚戌，引见蕃官包顺、包诚等，赐赍有差。诏鞫狱非本章所指而蔓求他罪者，论如律。乙卯，诏户部尚书勿领右曹。戊午，诏罢合祭，间因大礼之岁，夏至日躬祭地祇于北郊。

　　二月癸亥，出元丰库缗钱四百万于陕西、河东籴边储。辛未，复元丰《恤孤幼令》。癸酉，罢富弼配飨神宗庙庭。癸未，诏封濮王子未王者三人：宗楚为南阳郡王，宗祐为景城郡王，并开府仪同三司；宗汉为东阳郡王。乙酉，宗绰薨。丙戌，诏三岁一取旨，遣郎官、御史按察监司职事。丁亥，夏人寇义合砦。

　　三月壬辰，以禁中屡火，罢春宴及幸池苑，不御垂拱殿三日。癸巳，夏人围塞门砦。丁酉，尚书省火。戊午，剑南东川地震。己亥，封宗楚为嗣濮王。辛亥，封大宁郡王佖为申王，遂宁郡王佶为端王。丁巳，幸申王、端王府。

　　夏四月辛酉，罢宣徽使。丙子，诏自今景灵宫四孟朝献，分为二日。

　　五月壬子，太白昼见。丙辰，录囚。

　　六月癸亥，令真定立赵普庙。乙酉，立北郊斋宫于瑞圣园。

　　秋七月庚戌，依元丰职事官以行、守、试三等定禄秩。罢元祐所增聚义钱。甲寅，令熙河立王韶庙。

　　八月辛酉，夏人寇宁顺砦。壬戌，日上有五色晕，下有五色气。己卯，复置检法官。庚辰，以范祖禹、刘安世在元祐中构造诬谤，祖禹责授昭州别驾、贺州安置，安世新州别驾、英州安置。

　　九月己亥，邈川首领阿里骨卒。己酉，滁、沂二州地震。壬子，楚王颢薨。乙卯，废皇后孟氏为华阳教主、玉清妙静仙师，赐名冲真。

　　冬十月丁巳朔，以楚王薨，罢文德殿视朝。壬戌，夏人寇鄜、延，陷金明砦。戊辰，诏被边诸路相度城砦要害，增严守备。辛未，西南方雷声，雨雹。癸酉，钟传言筑汝遮，诏以为安西城。

　　十一月丁未，章惇上《神宗实录》。庚戌，宴修实录官。十二月辛酉，宗景坐以立妾罔上，罢开府仪同三司、判大宗正司事。癸酉，置施州铸钱广积监。甲戌，蔡京上《新修大学敕令式》、《详定重修敕令》。遗弃饥贫小儿三岁以下，听收养为真子孙。是岁，于阗、大食、龟兹师王国、西南蕃龙氏、罗氏入贡。宗室子授官者四十六人。

　　四年春正月丙戌朔，不受朝。群臣及辽使诣东上阁门拜表贺。班内外学制。庚寅，以阿里骨子瞎征袭河西军节度使、邈川首领。甲午，泾原路钤辖王文振败夏人于没烟峡。庚戌，李清臣罢。

　　二月乙未，以三省言，追贬吕公著为建武军节度副使，司马光为清远军节度副使，王岩叟为雷州别驾，夺赵瞻、傅尧俞赠谥，追韩维致仕及孙固、范百禄、胡宗愈遗表恩。诏江、淮巡检依旧法招置土兵。癸亥，于阗来贡，黑汗王攻夏人三州，遣其子以闻。丙寅，夏人寇绥德城。庚午，诏国信使毋得以非例之物遗人使，仍著条禁。癸酉，诏申王佖、端王佶岁赐钱各六千五百缗。丙子，进神宗婉仪宋氏为贤妃。己卯，复元丰榷茶法。庚辰，罢《春秋》科。癸未，以三省言，追贬吕大防为舒州团练副使，刘挚为鼎州团练副使，苏辙为化州别驾，梁焘为雷州别驾，范纯仁为武安军节度副使，安置于循、新、雷、化、永五州；刘奉世为光禄少卿、分司南京；黜韩维以下三十人轻重有差。甲申，降文彦博为太子少保。

　　闰月丙戌朔，张天说坐上书诋讪先朝处死。壬寅，以曾布知枢密院事，许将为中书侍郎，蔡卞为尚书左丞，吏部尚书黄履为尚书右丞，翰林学士林希同知枢密院事。癸卯，大雨雹。甲辰，苏轼责授琼州别驾，移昌化军安置。范祖禹移宾州安置，刘安世移高州安置，己酉，御集英殿策进士。庚戌，策武举。

　　三月壬戌，夏人犯麟州神堂堡，出兵讨之，及进筑胡山砦。癸亥，赐礼部奏名进士、诸科及第出身六百九人。甲子，诏武举谢师古等以远人赐帛，李惟岳以高年赐帛。丁卯，诏泸南安抚司、南平军毋擅诱杨光荣献纳播州疆土。庚午，夏人大至葭卢城下，知石州张构等击走之。甲戌，幸金明池。丙子，剋胡山新砦成，赐名平羌砦。辛巳，西上阁门使折克行破夏人于长波川，斩首二千余级，获牛马倍之。壬午，命官编类司马光等改废法度论奏事状。

　　夏四月丁亥，令诸狱置气楼凉窗，设浆饮荐席，杻械五日一浣，系囚以时沐浴，遇寒给薪炭。甲午，熙河筑金城关。丙申，诏发解省试添策一道。丁酉，进编臣僚章疏一百四十三帙。己亥，吕大防卒于虔州。庚子，知保安军李沂伐夏国，破洪州。壬寅，环庆钤辖张存入盐州，俘戮甚众，及还，夏人追袭之，复多亡失。甲辰，置克戎砦、平夏城，置灵平砦。丁未，以西边板筑有劳，曲赦陕西、河东路。追贬王珪为万安军司户参军。己酉，复文德殿侍从转对。

　　五月丁巳，文彦博薨。辛酉，以皇太妃服药及亢旱，决四京囚。壬戌，诏陕西添置蕃落马军十指挥。丁卯，废卫州淇水第二马监、颍昌府单镇马监。辛未，韩缜薨。丁丑，贬韩维为崇信军节度副使。

　　六月癸未朔，日明食之。丁亥，太白犯太微垣。戊子，宗楚薨。丙申，诏翰林学士、吏部尚书各举监察御史二人。丁酉，环庆路安疆砦成，诏防托蕃汉官赐帛有差。甲辰，熙河进筑青石峡毕工，赐名西平。乙巳，保宁军观察留后宗汉为开府仪同三司，徙封安康郡王。己酉，太原地震。太白昼见。

　　秋七月壬子朔，太白昼见。

　　八月乙酉，封湖州观察使世开为安定郡王。丙戌，鄜延将王愍复宥州。戊戌，封宗祐为嗣濮王。筑威戎城。己酉，彗出西方。

　　九月壬子，以星变，避殿减膳，罢秋宴，诏公卿悉心修政，以辅不逮，求中外直言。乙卯，赦天下，出元丰库缗钱四百万付陕西广籴，诏归明人未给田者舍以官舍。戊辰，彗灭。癸酉，谒中太一宫为民祈福。丙子，御殿复膳。命宗景为开府仪同三司。己卯，封婉仪刘氏为贤妃。

　　冬十月戊戌，宗景薨。壬寅，废安国、安阳淇水监及洛阳原武监。

　　十一月丁卯，诏谏议大夫以上各举监察御史一人。癸酉，贬刘奉世为隰州团练副使、郴州安置。丁丑，诏放归田里程颐涪州编管。十二月癸未，刘挚卒。甲申，曲宴辽使于垂拱殿。乙酉，侍御史董敦逸坐奏对不实，贬秩、知兴国军。是岁，两浙旱饥，诏行荒政，移粟振贷。出宫女二十四人。宣城民妻一产四男子。于阗、西南蕃罗氏入贡。播州夷杨光荣等内附。户部主户一千三百六万八千七百四十一，丁三千三十四万四千二百七十四；客户六百三十六万六千八百二十九，丁三百六万七千三百三十二。大辟三千一百九十二人。

　　元符元年春正月庚戌朔，不视朝。丙寅，咸阳民段义得玉印一纽。甲戌，幸瑞圣园，观北郊斋宫。

　　二月丙戌，白虹贯日。庚寅，诏建五王外第。壬辰，复罢翰林侍读、侍讲学士。丁酉，宗祐薨。戊申，知兰州王舜臣讨夏人于塞外。筑兴平城。

