<!-- { "loadSidebar": true } -->
                   
本纪第十二
　
　　○仁宗四

　　二年春正月癸卯，以岁饥，罢上元观灯。壬子，命近臣同三司较天下财赋出入之数。

　　二月甲申，出内库绢五十万，下河北、陕西、河东路，以备军赏。

　　三月戊子朔，诏季秋有事于明堂。己丑，以大庆殿为明堂。甲午，遣官祈雨。丁酉，月犯轩辕大星。戊戌，诏明堂礼成，群臣毋上尊号。庚子，契丹遣使以伐夏师还来告。丙午，雨。己酉，诏两浙流民听人收养。翰林学士赵概报使契丹。夏五月丁亥朔，新作明堂礼神玉。己亥，旌定州义民李能。

　　六月己未，出新制明堂乐八曲。丁卯，以自制黄钟五音五曲，并肄于太常。庚午，定选举县令法。壬申，月犯填星。癸未，录系囚。

　　八月庚申，荧惑入舆鬼，犯积尸。癸亥，出内藏绢百万市籴军储。壬申，深州大雨，坏庐舍。

　　九月丁亥，阅雅乐。己酉，朝飨景灵宫。庚戌，飨太庙。辛亥，大飨天地于明堂，以太祖、太宗、真宗配，如圜丘。大赦，百官进秩一等。诏自今内降指挥，百司执奏毋辄行。敢因缘干请者，谏官、御史察举之。

　　冬十月庚午，荧惑犯太微上将。乙亥，宴京畿父老于锡庆院。闰十一月己未，诏后妃之家毋得除二府职任。丙寅，秀州地震，有声如雷。丁卯，诏中书门下省、两制及太常官详定大乐。河北水，诏蠲民租，出内藏钱四十万缗、绢四十万匹付本路，使措置是岁刍粮。

　　十二月甲申，定三品以上家庙制。唃厮啰、西蕃瞎毡、西南蕃龙光氵能、占城、沙州来贡，泾原路生户都首领那龙男阿日丁内附。

　　三年春正月乙丑，幸魏国大长公主第视疾。

　　二月丙戌，宰臣文彦博等进《皇祐大飨明堂记》。己亥，复行河北沿边州军入中粮草见钱法。

　　三月庚申，宋庠罢，以刘沆参知政事。癸酉，侬智高表献驯象及金银，却之。

　　夏四月癸未，诏：「河北流民相属，吏不加恤，而乃饰厨传，交赂使客，以取名誉。自今非犒设兵校，其一切禁之。」丙申，太白昼见。

　　五月庚戌，以恩、冀州旱，诏长吏决系囚。壬申，置河渠司。乙亥，颁《简要济众方》，命州县长吏按方剂以救民疾。丁丑，录系囚。

　　六月丁亥，无为军献芝草，帝命姑免知军茹孝标罪，戒州郡自今勿复献。

　　秋七月癸丑，诏：「少卿、监以下，年七十不任厘务者，御史台、审官院以闻。尝任馆阁、台谏及提刑者，中书裁处。待制以上能自引年，则优加恩礼。」丙辰，以孔氏子孙复知仙源县事。丁巳，两制、礼官上大乐，名曰《太安》。辛酉，河决大名府郭固口。乙丑，罢、徙州县长吏不任事者十有六人。丙子，减郴、永州、桂阳监丁身米岁十万余石。

　　八月丙戌，遣使安抚京东、淮南、两浙、荆湖、江南饥民。辛卯，诏诸路监司具所部长吏治状能否以闻。是月，汴河绝流。

　　冬十月庚子，文彦博罢，以庞籍同中书门下平章事、昭文馆大学士，高若讷为枢密使，梁适参知政事，王尧臣为枢密副使。

　　十一月辛亥，减漳州、泉州、兴化军丁米。十二月庚辰，新作浑仪。庚子，诏文武官七十以上未致仕者，更不考课迁官。甲辰，罢灾伤州军贡物。是岁，泾原樊家族密厮歌内附。

　　四年春正月己巳，诏诸路贷民种。乙亥，塞大名府决河。

　　二月庚子，蠲湖州民所贷官米。

　　三月己酉，诏礼部贡举。丙辰，蠲江南路民所贷种数十万斛。辛酉，录系囚。辛未，诏宫禁市物给实直，非所阙者毋市。

　　夏四月庚辰，诏修河兵夫逃亡死伤，会其数，以议官吏之罚。广源州蛮侬智高反。

　　五月乙巳朔，智高陷邕州，遂陷横、贵等八州，围广州。壬申，命知桂州陈曙率兵讨智高。六月乙亥，起前卫尉卿余靖为秘书监、湖南安抚使、知潭州，前尚书屯田员外郎、直史馆杨畋体量安抚广南、提举经制盗贼事。庚辰，改余靖为广西安抚使、知桂州，命同提点广东刑狱李枢与陈曙讨智高，广东转运钤辖司发兵援之。丁亥，以狄青为枢密副使。

　　秋七月乙巳，出内藏钱绢助河北军储。丙午，命余靖经制广南盗贼事。丁巳，大风拔木。壬戌，智高引众去广州，广东兵马钤辖张忠、知英州苏缄邀击于白田，忠战殁。甲子，广东兵马钤辖蒋偕又败于路田。

　　八月癸未，诏开封府比大风雨，民庐摧圮压死者，官为祭敛之。辛卯，命枢密直学士孙沔安抚湖南、江西，内侍押班石全斌副之。

　　九月丁巳，命余靖提举广南兵甲经制贼盗事。庚申，广西兵马钤辖王正伦讨智高于昭州馆门驿，战殁。智高入昭州。庚午，以狄青为宣徽南院使。宣抚荆湖路、提举广南经制贼盗事。是月，智高袭杀蒋偕于太平场。

　　冬十月丙子，太白犯南斗。诏鄜延、环庆、泾原路择蕃落广锐军各五千人赴广南行营。丁丑，智高入宾州。甲申，复入邕州。丁亥，以诸路饥疫并征徭科调之烦，令转运使、提点刑狱、亲民官条陈救恤之术以闻。

　　十一月壬寅朔，日有食之。戊午，诏免江西、湖南、广南民供军须者今年秋租十之三。十二月壬申朔，广西兵马钤辖陈曙讨智高兵，战于金城驿。壬辰，观新乐。乙未，录唐颜真卿后。是岁，河北路及鄜州水，蠲河北民积年逋负、鄜州民税役。

　　五年春正月壬寅朔，御大庆殿受朝。庚戌，以广南用兵，罢上元张灯。白虹贯日。丁巳，会灵观火。戊午，狄青败智高于邕州，斩首五千余级，智高遁去。甲子，遣使抚问广南将校，赐军士缗钱。

　　二月癸未，狄青复为枢密副使。甲申，赦广南。凡战没者，给槥椟护送还家，无主者葬祭之。贼所过郡县，免其田租一年，死事家科徭二年。贡举人免解至礼部，不预奏名者亦以名闻。丙戌，诏广西都监萧注等追捕智高。丁亥，下德音：减江西、湖南系囚罪一等，徒以下释之。丁壮馈运广南军须者，减夏税之半，仍免差徭一年。戊子，诏百官遇南郊奏荐，无子孙者听奏期亲一人。乙未，诏宗室通经者，大宗正司以闻。

　　三月癸亥，遣使奉安太祖御容于滁州，太宗御容于并州，真宗御容于澶州。是月，赐礼部奏名进士、诸科及第出身千四十二人。

　　夏四月甲午，命刘沆、梁适监议大乐。

　　五月乙巳，诏辅臣凡有大政，许复对后殿。高若讷罢，以狄青为枢密使。丁未，孙沔为枢密副使。戊申，诏转运使毋取羡余以助三司。庚戌，诏智高所至州，无城垒，若兵力不敌而弃城者，奏裁。壬子，录系囚。丁巳，诏转运司振邕州贫民，户贷米一石。甲子，诏谏官、御史毋挟私以中善良，及臣僚言机密事毋得漏泄。

　　六月乙亥，御紫宸殿，按《太安乐》，观宗庙祭器。丙戌，作集禧观成。乙未，诏河北荐饥，转运使察州县长吏能招辑劳来者，上其状；不称职者举劾之。

　　秋七月乙巳，诏荆湖北路民因灾伤所贷常平仓米免偿。己酉，诏荐举非其人者，令御史台弹奏，见任监司以上弗许荐论。戊午，诏太常定谥，毋为溢美。

　　闰月戊辰，诏广南民逃未还者，限一年归业，其复三岁。壬申，庞籍罢，以陈执中同中书门下平章事、昭文馆大学士，梁适同中书门下平章事、集贤殿大学士。乙亥，诏武臣知州军，须与僚属参议公事，毋专决。庚辰，秦凤路言总管刘焕等破蕃部，斩首二千余级。

　　八月丁酉朔，诏民诉灾伤而监司不受者，听州军以状闻。辛酉，策制举、武举人。壬戌，诏南郊以太祖、太宗、真宗并配。

　　九月乙酉，观新乐。

　　冬十月丙申朔，日有食之。壬子，作「镇国神宝」。丁巳，诏以蝗旱，令监司谕亲民官上民间利害。

　　十一月丁卯，朝飨景灵宫。戊辰，飨太庙、奉慈庙。己巳，祀天地于圜丘，大赦。丁丑，加恩百官。戊子，放天下逋负。十二月戊午，诏转运官毋得进羡余。壬戌，以曹、陈、许、郑、滑州为辅郡，隶畿内，置京畿转运使。是岁，占城国来贡。

　　至和元年春正月辛未，诏京师大寒，民多冻馁死者，有司其瘗埋之。壬申，碎通天犀，和药以疗民疫。癸酉，贵妃张氏薨，辍视朝七日，禁京城乐一月。丁丑，追册为皇后，赐谥温成。辛卯，录系囚，减三京、辅郡杂犯死罪一等，徒以下释之。

　　二月庚子，诏治河堤民有疫死者，蠲户税一年；无户税者，给其家钱三千。壬戌，孙沔罢，以田况为枢密副使。

　　三月己巳，王贻永罢，以王德用为枢密使。辛未，命曾公亮等同试入内医官。壬申，赐边臣攻守图。置京畿提点刑狱。乙亥，太史言日当食四月朔。庚辰，下德音：改元，减死罪一等，流以下释之。癸未，易服，避正殿，减常膳。乙酉，诏京西民饥，宜令所在劝富人纳粟以振之。

　　夏四月甲午朔，日有食之，用牲于社。辛丑，御正殿，复常膳。祥源观火。

　　五月戊寅，以河北流民稍复，遣使安抚。壬辰，太白昼见。

　　秋七月丁卯，以程戡参知政事。立温成园。戊辰，梁适罢。己巳，出御史马遵、吕景初、吴中复。

　　八月丁酉，诏：「前代帝王后尝仕本朝，官八品以下，其祖父母、父母、妻子犯流以下罪，听赎；未仕而尝受朝廷赐者，所犯非凶恶，亦听赎。」丙午，以刘沆同中书门下平章事、集贤殿大学士。命修起居注官侍经筵。

　　九月乙亥，契丹遣使来告夏国平。辛巳，遣三司使王拱辰报使契丹。己丑，太白昼见。

　　冬十月辛卯朔，太白昼见。壬辰，诏士庶家毋得以尝佣顾之人为姻，违者离之。丁酉，葬温成皇后。丙午，温成皇后神主入庙。戊午，幸城北炮场观发炮，宴从臣，赐卫士缗钱。

　　十一月甲子，出太庙禘袷、时飨及温成皇后庙祭飨乐章，肄于太常。十二月丙午，诏司天监天文算术官毋得出入臣僚家。癸丑，诏内侍传宣，令都知司札报，被旨者覆奏。是岁，融州大丘洞杨光朝内附。

　　二年春正月丁卯，奉安真宗御容于万寿观。减畿内、辅郡囚罪一等，徒以下释之。赐诸军缗钱。戊辰，邕州言苏茂州蛮内寇，诏广西发兵讨之。丁亥，晏殊薨。

　　二月壬辰，汾州团练推官郭固上车战法，既试之，授卫尉丞。

　　三月丁卯，诏修起居注立于讲读官之次。丙子，封孔子后为衍圣公。是月，以旱，除畿内民逋刍及去年秋逋税，罢营缮诸役。

　　夏四月己亥，契丹遣使贺乾元节，以其主之命持本国三世画像来求御容。辛亥，定差衙前法。乙卯，出米京城门，下其价以济流民。

