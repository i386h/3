<!-- { "loadSidebar": true } -->
　　除端明殿学士、签书枢密院事。首奏八事：立规摹以定中兴之基，振纪纲以尊朝廷之势，驭将帅使知畏，抚士卒使知劝，收予夺之柄，察毁誉之言，无以小疵弃人才，无以虚文废实效。又荐张敌万：「向在淮南诱敌深入，步骑四集，悉陷于淖，无得解者，金人至今胆落。乞令统率军马别为任使，庶几外阃浙多名将，不独仗倚三四人而已。」

　　谍报刘豫于登、莱、海、密具舟楫，淮阳、顺昌积刍粟，欲凭藉金人侵我边鄙。议者谓韩、刘、岳各当一面，可保无虞。松年奏：「三人声势初不相属，缓急必不相救。况海道阔远，苏、秀、明、越最为要冲，乞选精兵万人，命一大臣往驻建康，亲督世忠、光世守采石、马家渡，以张两军之势，仍以兵五千屯明州、平江，控御江海。或无人可遣，臣愿疾驰以赴其急。」诏遣松年往江上，与诸将会议进讨，因觇贼情。帝决意亲征，遂次平江，命松年权参知政事，专治战舰，张浚专治军器。松年曰：「议论既定，力行乃有效，若今日行，明日止，徒纷纷无益。」

　　俄以疾提举洞霄宫，卜居阳羡，虽居闲不忘朝廷事，屡言和籴科敛、防秋利害，帝皆嘉纳。十六年，病革，呼其子曰：「大化推移，有所不免。」乃就枕，鼻息如雷，有顷卒，人谓不死也。年六十。

　　松年平生不喜蓄财，每除官例赐金帛，以军兴费广，一无所陈请，或劝其白于朝，曰：「弗请则已，白之是沽名也。」喜宾客，奉入不足以供费，或请节用为子孙计。松年曰：「贤而多财，则损其志，况俸廪，主上所以养老臣也。」自持囊至执政，所举自代，皆一时闻人，所荐一以至公，权势莫能夺。

　　方秦桧秉政，天下识与不识，率以疑忌置之死地，故士大夫无不曲意阿附为自安计。松年独鄙之，至死不通一书，臣以此高之。

　　曹勋，字公显，阳翟人。父组，宣和中，以阁门宣赞舍人为睿思殿应制，以占对开敏得幸。勋用恩补承信郎，特命赴进士廷试，赐甲科，为武吏如故。

　　靖康初，为阁门宣赞舍人、勾当龙德宫，除武义大夫。从徽宗北迁，过河十余日，谓勋曰：「不知中原之民推戴康王否？」翌日，出御衣书领中曰：「可便即真，来救父母。」并持韦贤妃、邢夫人信，命勋间行诣王。又谕勋：「见康王第言有清中原之策，悉举行之，毋以我为念。」又言「艺祖有誓约藏之太庙，不杀大臣及言事官，违者不祥」

　　勋自燕山遁归。建炎元年七月，至南京，以御衣所书进入。高宗泣以示辅臣。勋建议募死士航海入金国东京，奉徽宗由海道归，执政难之，出勋于外，凡九年不得迁秩。绍兴五年，除江西兵马副都监，勋以远次为请，改浙东，言者论其不闲武艺，专事请求，竟夺新命。

　　十一年，兀术遣使议和，授勋成州团练使，副刘光远报之。及淮，遇兀术，遣还，言当遣尊官右职持节而来，盖欲亟和也。勋还，迁忠州防御使。金使萧毅等来，命勋为接伴使。未几，落阶官为容州观察使，充金国报谢副使，召入内殿，帝洒泣，谕以恳请亲族之意。及见金主，正使何铸伏地不能言，勋反覆开谕，金主首肯许还梓宫及太后。勋归，金遣高居安等卫送太后至临安，命勋充接伴使。迁保信军承宣使、枢密副都承旨。

　　二十九年，拜昭信军节度使，副王纶为称谢使。时金主亮已定侵淮计，勋与纶还，言邻国恭顺，和好无他，人讥其妄。孝宗朝加太尉、提举皇城司、开府仪同三司。淳熙元年卒，赠少保。

　　李稙，字元直，泗州临淮人。幼明敏笃学，两举于乡。从父中行客苏轼门，太史晁无咎见之曰：「此国士也。」以女妻焉。

　　靖康初，高宗以康王开大元帅府。湖南向子諲转运京畿，时群盗四起，饷道厄绝，环视左右无足遣者。有以稙荐，遂借补迪功郎，使督四百艘，总押犒师银百万、粮百万石，招募忠义二万余众，自淮入徐趋济，凡十余战，卒以计达。时高宗驻师钜野，闻东南一布衣统众而至，士气十倍，首加劳问。稙占对详敏，高宗大悦，亲赐之食，曰：「得一士如获拱璧，岂特军饷而已。」承制授承直郎，留之幕府。

　　稙三上表劝进：「愿蚤正大宝，以定人心，以应天意。」三降手札奖谕。稙感激知遇，言无不尽，为汪伯彦、黄潜善所忌。高宗既即位，为东南发运司干办公事，寻以奉议郎知潭州湘阴。县经杨么荡析，稙披荆棘，立县治，发廪粟，振困乏，专以抚摩为急。

　　丞相张浚督师江上，知稙才，荐为朝奉郎、鄂州通判。大盗马友、孔彦舟未平，稙请修战舰，习水战，分军马为左右翼，大破彦舟伏兵，诛马友，二盗平。浚以破贼功上于朝，转朝奉大夫、通判荆南府。秩满，除尚书户部员外郎。

　　时秦桧当国，凡帅府旧僚率皆屏黜，浚亦去国。稙即丐祠奉亲，寓居长沙之醴陵十有九年，杜门不仕。

　　桧死，子諲以户部尚书居迩列，语及龙飞旧事，识稙姓名，除户部郎中。稙始入见，帝曰：「朕故人也。」方有意大用，以母老，每辞，愿便养，除知桂阳军。丁母忧，归葬，哀毁庐墓，有白鹭朱草之祥。刘锜遗之书曰：「忠臣孝子，元直兼之矣。」

　　服阕，参政钱端礼荐差知琼州。陛辞，帝慨然曰：「卿老矣，琼管远在海外。」改知徽州。徽俗崇尚淫祠，稙首以息邪说、正人心为事，民俗为变。转朝请大夫、直秘阁，改知镇江府，迁江、淮、荆湘都大提点坑冶铸钱公事。

　　逾年，金人败盟，朝廷将大举，以稙漕运有才略，授直敷文阁、京西河北路计度转运使。稙措画有方，廷议倚重。乾道元年，迁提刑江西。二年，直宝文阁、江南东路转运使兼知建康军府兼本路安抚使，主管行宫留守司事。

　　稙上书极言防江十策，其略曰：「保荆、襄之障，以固本根；审中军所处，以俟大举；搜选强壮，以重军势；度地险厄，以保居民；避敌所长，击其所短；金人降者宜加赏劝。」皆直指事宜，不为浮泛。疏上，帝嘉其言，以太府卿召赴阙，有疾不克上道，遂以中奉大夫、宝文阁学士致仕，还湘。

　　时胡安国父子家南岳下，刘锜家湘潭，相与往还讲论，言及国事，必忧形于色，始终以和议为恨。年七十有六卒。有文集十卷，题曰《临淮集》，庐陵胡铨为之序。谥忠襄。

　　子五人，汝虞知桃源县，汝士朝奉大夫、知黄州，汝工知昌化军。

　　韩公裔，字子扆，开封人。初以三馆吏补官，掌韦贤妃阁笺奏，寻充康王府内知客。金兵犯京，王出使，公裔从行。渡河，将官刘浩、吴湛私斗，公裔谕之乃解。次磁州，军民戕奉使王云，随王车入州廨，公裔复谕退之。王之将南也，与公裔谋，间道潜师夜起，迟明至相，磁人无知者，自是亲爱愈笃。及兵退，张邦昌遣人同王舅韦渊来献传国玺。时渊自称伪官，议者又谓邦昌不可信，王怒将诛渊，公裔曰：「神器自归，天命也。」王遂受玺，命公裔掌之。公裔力救渊，释其罪。

　　元祐后诏王入承大统，府僚谓金兵尚近，宜屯彭城。公裔言：「国家肇基睢阳，王亦宜于睢阳受命。」时前军已发，将趋彭城，会天大雷电，不能前，王异之，夜半抗声语公裔曰：「明日如睢阳，决矣。」既即帝位，公裔累迁武功大夫、贵州防御使。

　　后以事忤黄潜善，适帝幸维扬，公裔丐去，潜善以为避事，遂降三官，送吏部。帝幸越，念其旧劳，召复故官、干办皇城司，仍带御器械，累迁至广州观察使、提举佑神观。

　　公裔给事藩邸三十余年，恩宠优厚，每置酒慈宁宫，必召公裔。会修《玉牒》，元帅府事多放佚，秦桧以公裔帅府旧人，奏令修书官就质其事。俄除保康军承宣使，桧疑其舍己而求于帝，衔之。右谏议大夫汪勃希桧意，劾罢公裔，遂与外祠，在外居住，而帝眷之不衰。

　　桧死，即复提举佑神观，赐第和宁门西，帝曰：「朕与东朝欲常见卿，故以自近耳。」升华容军节度使，寻致仕。后华容军复为岳阳军，公裔遂换岳阳军节度使。高宗既内禅，尝与孝宗语其忠劳，因诏所居郡善视之。乾道二年卒，年七十五，赠太尉，谥恭荣，官其亲族八人。高宗赐金帛甚厚。

　　公裔律身稍谨，不植势，不市恩，又敢与黄潜善、秦桧异，斯亦足取云。

　　论曰：章谊有蹇谔之节，肖胄席父祖之荫，二人多所论建，奉使不辱，亦可取矣。陈公辅得谏臣之体，其劾蔡京、王黼之党，论吴敏、李纲之隙，是矣。然既辨安石学术之害，而不尚程颐之学，何邪？张ＰＥ斥蔡京之祸，荐杨时之贤，其趣操正矣，况平寇有术，而不自以为功乎？松年鄙秦桧而不交，知命通方，固不易得。而曹勋崎岖兵间，稍著劳效，然金人入侵之计已决，犹曰邻国恭顺无他，何其见几之不早邪？若李稙、韩公裔早著忠荩，为天子故人，能与黄潜善、秦桧为异，闭门不出，待时而动，斯亦知所向方者哉！ 
　
　



　
                   
列传第一百三十九
　
　　○何铸王次翁范同杨愿楼炤勾龙如渊薛弼罗汝楫子愿附萧振

　　何铸，字伯寿，余杭人。登政和五年进士第，历官州县，入为诸王宫大小学教授、秘书郎。御史中丞廖刚荐铸操履劲正，可备拾遗补阙之选。即命对。铸首陈：「动天之德莫大于孝，感物之道莫过于诚。诚孝既至，则归梓宫于陵寝，奉两宫于魏阙，绍大业，复境土，又何难焉。」帝嘉纳之。

　　拜监察御史，寻迁殿中侍御史。上疏论：「士大夫心术不正，徇虚以掠名，托名以规利。言不由中而首尾向背，行险自售而设意相倾者，为事君之失。怀险戏之谋，行刻薄之政，轻儇不庄，慢易无礼者，为行己之失。乞大明好恶，申饬中外，各务正其心术，毋或欺诞。」盖有所指也。时迁温州诸宫殿神像于湖州，有司迎奉，所过骚然。铸言：「孝莫大于宁神，宁神莫大于得四海之欢心。浙东旱荒，若加勤动，恐道路怨咨。乞务从简约，不得过为骚扰。」疏奏，其事遂已。擢右谏议大夫。论：「中兴之功，在于立志，天下之事济与否，在于思与不思。愿陛下事无大小，精思熟虑，求其至当而行。如是，则事无过举矣。」寻拜御史中丞。

