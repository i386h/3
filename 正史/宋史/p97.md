<!-- { "loadSidebar": true } -->
　　闰月丁未，太阴入井。甲子，有流星大如太白。壬申，赐礼部进士周坦以下四百二十二人及第、出身有差。

　　五月辛巳，太白昼见。癸未，以李鸣复知枢密院事，李宗勉参知政事，余天锡签书枢密院事。甲申，乔行简请「以兵事委李鸣复，财用委李宗勉，楮币委余天锡，当会议者，臣则参酌行之」。诏允所请。诏严州布衣钱时、成忠郎吴如愚以隐居著书，并选为秘阁校勘。丙戌诏崔与之提举洞霄宫，任便居住，李鸣复复参知政事。壬寅，岁星犯壁垒阵。

　　六月甲辰朔，流星昼陨。戊申，吴渊知太平州、措置采石江防。以吴潜为淮东总领财赋、知镇江府。丙寅，李薨，特赠资政殿大学士。

　　秋七月壬午，以霖雨不止，烈风大作，诏避殿、减膳、彻乐，令中外之臣极言阙失。辛卯，有流星大如太白。壬寅，荧惑犯鬼，积尸气。

　　八月辛酉，太白昼见，经天。癸亥，流星昼陨。

　　九月壬午，荧惑犯权星。子维生。甲申，封宫人谢氏为永宁郡夫人。乙未，有流星大如太白。

　　冬十月庚戌，雷。丁卯，吴潜言：「宗子赵时更集真、滁、丰、濠四郡流民十余万，团结十七砦。其强壮二万可籍为兵，近调五百援合肥，宜补时更官。又沙上芦场田可得二十余万亩，卖之以赡流民，以佐砦兵。」从之。荧惑入太微垣。戊辰，太白入于氐。己巳，日生黑子。辛未，复光州。

　　十一月甲申，子维薨，追封祁王，谥冲昭。十二月丙午，光州守臣董尧臣伏诛，司户柳臣举配雷州。乙卯，诏四川诸州县盐酒榷额，自明年始更减免三年，其四路合发总所纲运者亦免。戊辰，诏诸路和籴给时直，平概量，毋科抑，申严收租苛取之禁。己巳，出祠牒、会子共七百万纸，给四川制司为三年生券。

　　三年春正月癸酉，以乔行简为少傅、平章军国重事，封益国公；李宗勉为左丞相兼枢密使；史嵩之右丞相兼枢密使，督视两淮、四川、京湖军马；余天锡参知政事；游似同签书枢院事。

　　二月丙午，诏史嵩之依旧兼都督江西、湖南军马。丁卯，又命嵩之都督江淮、京湖、四川军马。己巳，窜赵邦永，坐救滁不进兵。

　　三月辛未朔，以吴潜为敷文阁直学士、沿海制置使兼知庆元府。甲戌，以别之杰权兵部尚书，依旧沿江制置安抚使兼都督行府参赞军事，李曾伯兼都督行府参议官，孟珙兼都督行府参谋官。流星昼陨。辛卯，雨土。

　　夏四月壬寅，祈雨。癸卯，以吴渊权工部尚书、沿江制置副使、知江州。

　　五月辛未，荧惑犯太微垣执法星。戊寅，以吴潜为兵部尚书、浙西制置使、知镇江府。辛卯，乔行简五疏乞罢机政，诏不允。

　　秋七月庚午，以董槐知江州兼都督行府参议官。甲申，以吴渊兼都督行府参赞军事。

　　八月戊戌朔，以浙江潮患，告天地、宗庙、社稷。以游似参知政事，许应龙签书枢密院事，林略同签书枢密院事。己亥，荧惑入氐。辛丑，太阴入氐。有流星大如太白。丁亥，荧惑犯房宿。

　　九月辛巳，祀明堂，大赦。壬午，淮西敢勇将官陆旺、李威特与官三转，同出战二百人官两转，以赏庐州磨店北之功，其阵没者优与抚恤。

　　冬十月丁未，故太师鲁王谢深甫赐谥惠正。己未，出祠牒百给济处州。秉义郎李良守鄂州长寿县，没于战阵，诏赠官三转。癸亥，荧惑、太白合于斗。乙丑，虹见。

　　十一月丙子，以范钟签书枢密院事。十二月己未，观文殿大学士崔与之薨，赠少师，谥清献。辛酉，太白昼见。甲子，复夔州，录荆鄂都统张顺、孟璋等将士战功。

　　四年春正月辛未，彗星出营室。庚辰，以星变，下诏罪己。辛巳，有流星大如太白。甲午，彗星犯王良第二星。

　　二月丙申朔，日生背气。戊戌，大赦。辛丑，流星昼陨。白虹贯日。丁未，太白昼见。癸丑，以孟珙为四川宣抚使兼知夔州，节制归、峡、鼎、澧州军马。丙辰，白气亘天。

　　三月辛未，诏四川安抚制置副使彭大雅削三秩。彗星消伏。乙酉，流星昼陨。

　　夏四月壬寅，前潼川运判吴申进对，因论蜀事，为上言：「郑损弃边郡不守，桂如渊启溃卒为乱，赵彦呐忌忠勇不救，彭大雅险谲变诈，殊费关防。宜进孟珙于夔门。夔事力固乏，东南能助之，则夔足以自立。」又言：「张祥有保全赵彦呐、杨恢两制置之功，敌人惮其果毅，宜见录用。」上嘉纳之。乙巳，诏史嵩之进三秩，依前右丞相兼枢密使，即日彻都督局。

　　五月庚午，太阴入太微垣，岁星、太白合于娄。甲戌，太阴入氐。乙亥，子寿国公薨。戊子，命吴潜兼侍读，李性传兼侍讲。

　　六月甲午朔，江、浙、福建大旱，蝗。乙未，祈雨。己亥，太白犯毕。辛丑，追封阆州签厅陈承己妻彭氏为恭人，赐庙阆州，以强寇入奉国县市，承己为贼所创，彭骂贼死之。辛亥，追赠儒林郎王巩为通直郎，官其一子为文学，以丙申蜀破，巩阖门死于兵。癸丑，太白犯天关星。戊午，有流星大如太白。

　　秋七月乙丑，诏：「今夏六月恒阳，飞蝗为孽，朕德未修，民瘼尤甚，中外臣僚其直言阙失毋隐。」又诏有司振灾恤刑。太白入井。甲戌，太白、荧惑合于井。己丑，荧惑、太白合于鬼。

　　八月己酉，荧惑、填星合于柳，太白犯权星大星。癸丑，荧惑犯填星。

　　九月乙丑，诏余玠进三秩，直华文阁、淮东提刑、节制招信军屯戍军马。以玠昨帅舟师渡淮入河抵汴，所向有功，全师而还。至是，论功定赏，是役将士，趣以名上所司议推恩。

　　冬十月癸巳，诏改明年为淳祐元年。丁巳，命余玠兼节制应天府、泗、宿、永、海、邳、徐、涟水屯戍军马。

　　十一月甲子，荧惑入太微垣。己巳，荧惑犯太微垣左执法星。癸酉，诏武功大夫、荆鄂都统制张顺以私钱招襄、汉溃卒，创忠义、虎翼两军，及援安庆、池州有功，特与官两转。丙子，与芮妻钱氏封安康郡夫人。辛巳，荧惑犯太微上相垣。十二月甲辰，奉国军节度使、提举万寿观多谟薨。丙辰，地震。己未，诏求直言。闰十二月丙寅，李宗勉薨，赠少师，赐谥文清。以游似知枢密院事兼参知政事，范钟参知政事，徐荣叟签书枢密院事。庚午，诏系囚情理轻者释之。乙亥，诏民间赋输仍用钱会中半，其会半以十八界直纳，半以十七界纽纳。戊寅，以吴潜为福建安抚使，史宅之为浙东安抚使。

　　淳祐元年春正月庚寅朔，诏举文武才。庚子，雷。甲辰，诏：「朕惟孔子之道，自孟轲后不得其传，至我朝周惇颐、张载、程颢、程颐，真见实践，深探圣域，千载绝学，始有指归。中兴以来，又得朱熹精思明辨，表里浑融，使《大学》、《论》、《孟》、《中庸》之书，本末洞彻，孔子之道，益以大明于世。朕每观五臣论著，启沃良多，今视学有日，其令学官列诸从祀，以示崇奖之意。」寻以王安石谓「天命不足畏，祖宗不足法，人言不足恤」，为万世罪人，岂宜从祀孔子庙庭，黜之。丙午，封周惇颐为汝南伯，张载郿伯，程颢河南伯，程颐伊阳伯。丁未，太阴入氐。戊申，幸太学谒孔子，遂御崇化堂，命祭酒曹觱讲《礼记·大学》篇，监学官各进一秩，诸生推恩锡帛有差。制《道统十三赞》，就赐国子监宣示诸生。

　　二月戊寅，日生晕。壬午，乔行简薨，谥文惠。

　　夏四月丁丑，诏以与芮为开府仪同三司、万寿观使、嗣荣王，贵谦开府仪同三司、嗣沂王。辛巳，以贾似道为太府少卿、湖广总领财赋。

　　五月庚寅，以少师、保宁军节度使、判大宗正事、嗣秀王师弥为太子少保，奉国军节度使充万寿观使师贡为少师。己亥，诏沿江淮西制置使别之杰任责边防。戊申，赐礼部进士徐俨夫以下三百六十七人及第、出身有差。

　　六月庚申，太白昼见。螟。癸酉，有流星大如太白。己卯，流星昼陨。丙戌，荧惑入氐。

　　秋七月壬辰，祈雨。

　　八月辛巳，杨石薨，赠太师。

　　冬十月庚辰，太白入氐。

　　十一月戊戌，太白昼见。己亥，淮东提刑余玠以舟师解安丰之围。己巳，太白经天，昼见。十二月丁卯，余天锡薨，赠太师，赐谥忠惠。丁丑，侍御史金渊言：彭大雅贪黩残忍，蜀人衔怨，罪重罚轻，乞更窜责。诏除名、赣州居住。

　　二年春正月甲申朔，诏作新吏治。戊戌，右丞相史嵩之等进《玉牒》及《中兴四朝国史》、《孝宗经武要略》、《宁宗玉牒》《日历》《会要实录》。

　　二月甲戌，以游似知绍兴府、浙东安抚使，请祠禄，诏提举洞霄宫。范钟知枢密院事兼参知政事，徐荣叟参知政事，赵葵赐进士出身、同知枢密院事，别之杰签书枢密院事。

　　三月戊子，诏和州、无为军、安庆府，并听沿江制置司节制。诏今后州县官有罪，诸帅司毋辄加杖责。

　　夏四月甲寅，白气亘天。壬申，雨雹。

　　五月己亥，淮东制置副使余玠进对。戊申，台臣言知建宁府吴潜有三罪。诏夺职，罢新任。己酉，以赵葵为湖南安抚使、知潭州。

　　六月壬子朔，徐荣叟乞归田里，从之。丁巳，诏以余玠为四川宣谕使，事干机速，许同制臣共议措置，先行后奏，仍给金字符、黄榜各十，以备招抚。丙寅，以别之杰同知枢密院事兼权参知政事，高定子签书枢密院事，杜范同签书枢密院事。是月盛夏积雨，浙右大水。丁丑。岁星犯井。

　　秋七月辛巳朔，常、润、建康大水，两淮尤甚。

　　八月丁卯，诏淮东先锋马军邓淳、李海等扬州挞扒店之战，宣劳居多，各官两转，余推恩有差。

　　九月庚辰朔，日有食之。己丑，雷。辛卯，祀明堂，大赦。癸巳，诏：「淮东忠勇军统领王温等二十四人战天长县东，众寡不敌，皆没于阵，赠温武翼大夫、吉州刺史，其子兴国补保义郎，更官其一子承信郎，厚赐其家。余人恤典有差。」冬十月甲寅，史嵩之进封永国公。乙丑，大元兵大入通州。

