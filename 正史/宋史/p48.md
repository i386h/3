<!-- { "loadSidebar": true } -->
　　夏四月庚申，帝讽道箓院上章，册己为教主道君皇帝，止于教门章疏内用。辛酉，升温州为应道军。

　　五月戊子朔，升庆州为庆阳军、渭州为平凉军。己丑，如玉清和阳宫，上承天效法厚德光大后土皇地祇徽号宝册。辛卯，命蔡攸提举秘书省并左右街道箓院。乙未，诏权罢宫室修造。辛丑，祭地于方泽，降德音于诸路。以监司州县共为奸赃，令廉访使者察奏，仍许民径赴尚书省陈诉。癸卯，改玉清和阳宫为玉清神霄宫。

　　六月戊午朔，以明堂成，进封蔡京为陈、鲁国公。戊辰，以嘉王楷为太傅。改节度观察留后为承宣使。己巳，蔡京辞两国不拜，诏官其亲属二人。壬午，诏禁巫觋。丙戌，贵妃宋氏薨。

　　秋七月壬辰，熙河、环庆、泾原地震。庚子，诏八宝增定命宝。

　　八月癸亥，诏明堂并祠五帝。郑居中以母忧去位。

　　九月戊子，诏湖北民力未纾，胡耳西道可罢进筑。辛卯，大飨明堂，赦天下。乙未，刘正夫卒。丁酉，西蕃王子益麻党征降，见于紫宸殿。壬寅，进宰执官一等。甲辰，以薛昂为特进。癸丑，贵妃王氏薨。

　　冬十月乙卯朔，初御明堂，班朔布政。戊寅，侯蒙罢。

　　十一月庚寅，命蔡京五日一赴都堂治事。辛卯，郑居中起复。以余深为特进、少宰兼中书侍郎，白时中为中书侍郎。壬辰，复置醴州。丙申，何执中卒。升石泉县为军。十二月戊申朔，有星如月。丁巳，以薛昂为门下侍郎。戊辰，诏天神降于坤宁殿，刻石以纪之。庚午，以童贯领枢密院。命户部侍郎孟揆作万岁山。是岁，三山河水清。出宫女六十八人。

　　重和元年春正月甲申朔，受定命宝于大庆殿。戊子，封孙谌为崇国公。己丑，赦天下。应元符末上书邪中等人，依无过人例。乙巳，封侄有奕为和义郡王。庚戌，以翰林学士承旨王黼为尚书左丞。

　　二月戊辰，增诸路酒价。庚午，遣武义大夫马政由海道使女真，约夹攻辽。甲戌，升六安县为六安军。丁丑，诏监司辄以禁钱买物为苞苴馈献，论以大不恭。

　　三月丙戌，诏监司、郡守自今须满三岁乃得代，仍毋得通理。癸巳，令嘉王楷赴廷对。丙申，以茂州蕃族平，曲赦四川。丁酉，知建昌陈并等改建神霄宫不虔及科决道士，诏并勒停。戊戌，御集英殿策进士。戊申，赐礼部奏名进士及第、出身七百八十三人。有司以嘉王楷第一，帝不欲楷先多士，遂以王昂为榜首。

　　夏四月癸丑朔，筑靖夏城、制戎城。录吕余庆后。癸亥，减捶刑。己卯，诏每岁以季秋亲祠明堂，如孟月朝献礼。以太上混元上德皇帝二月十五日生辰为贞元节。

　　五月壬午朔，日有食之。乙酉，诏诸路选漕臣一员，提举本路神霄宫。丁亥，以林灵素为通真达灵元妙先生，张虚白为通元冲妙先生。壬辰，班御制《圣济经》。以青华帝君八月九日生辰为元成节。庚戌，手敕两浙漕司，以权添酒钱尽给御前工作。

　　六月乙卯，以贤妃刘氏为淑妃。己巳，以淮西盗平，曲赦。庚子，虑囚。甲戌，以西边献捷，曲赦陕西、河东路。

　　秋七月壬午，以西师有功，加蔡京恩，官其一子。郑居中为少傅，余深为少保，邓洵武为特进，进执政官一等。己酉，遣廉访使者六人振济东南诸路水灾。

　　八月甲寅，以童贯为太保。辛酉，诏班御注《道德经》。壬申，诏执政非入谢及丐去，毋得独留奏事。癸酉，封子椅为嘉国公。乙亥，升兖州为袭庆府。

　　九月辛巳，大飨明堂。壬午，诏罢拘白地、禁榷货、增方田税、添酒价、取醋息、河北加折耗米、东南水灾强籴等事。丙戌，诏太学、辟雍各置《内经》、《道德经》、《庄子》、《列子》博士二员。己丑，以岁当戌、月当壬为元命，降德音于天下。庚寅，薛昂罢。以白时中为门下侍郎，王黼为中书侍郎，翰林学士承旨冯熙载为尚书左丞，刑部尚书范致虚为尚书右丞。壬辰，禁州郡遏籴及边将杀降以幸功赏者。癸巳，禁群臣朋党。丁酉，用蔡京言，集古今道教事为纪志，赐名《道史》。辛丑，郑居中罢，乞持余服，诏从之。诏察县令治行、诸路监司能改正州县事者，较为殿最。诏视中大夫林灵素、视中奉大夫张虚白并特授本品真官。

　　闰月庚申，诏江、淮、荆、浙、闽、广监司督责州县还集流民。丁卯，进封楷为郓王。丙子，诏：周柴氏后已封崇义公，复立恭帝后以为宣义郎，监周陵庙，世世为国三恪。

　　冬十月己卯朔，太白昼见。己亥，改兴庆军为肇庆府。甲辰，置道官二十六等，道职八等。十一月己酉朔，改元，大赦天下。辛亥，日中有黑子。丙辰，以婉容王氏为贤妃。辛酉，补上书人安尧臣官。己巳，升梓州为潼川府。

　　十二月戊寅朔，复京西钱监。己丑，置裕民局。是岁，江、淮、荆、浙、梓州水。出宫女百七十八人。黄岩民妻一产四男子。于阗、高丽入贡。 
　
　



　
                   
本纪第二十二
　
　　○徽宗四

　　宣和元年春正月戊申朔，日下有五色云。壬子，进建安郡王枢为肃王，文安郡王杞为景王，并为太保。乙卯，诏：「佛改号大觉金仙，余为仙人、大士。僧为德士，易服饰，称姓氏。寺为宫，院为观。」改女冠为女道，尼为女德。丁巳，金人使李善庆来，遣赵有开报聘，至登州而还。戊午，以余深为太宰兼门下侍郎，王黼为特进、少宰兼中书侍郎。乙丑，改湟州为乐州。癸酉，封子栋为温国公，侄有恭为永宁郡王。乙亥，躬耕籍田。罢裕民局。

　　二月庚辰，改元。易宣和殿为保和殿。戊戌，以邓洵武为少保。

　　三月庚戌，蔡京等进安州所得商六鼎。己未，以冯熙载为中书侍郎，范致虚为尚书左丞，翰林学士张邦昌为尚书右丞。诏天下知宫观道士与监司、郡县官以客礼相见。童贯遣知熙州刘法出师攻统安城，夏人伏兵击之，法败殁，震武军受围。甲子，知登州宗泽坐建神霄宫不虔，除名编管。辛未，赐上舍生五十四人及第。甲戌，皇后亲蚕。

　　夏四月丙子朔，日有食之。庚寅，童贯以鄜延、环庆兵大破夏人，平其三城。己亥，曲赦陕西、河东路。辛丑，进辅臣官一等。

　　五月丙午朔，有物如龙形，见京师民家。丁未，诏德士并许入道学，依道士法。丙辰，败夏人于震武。壬申，班御制《九星二十八宿朝元冠服图》。甲戌，虑囚。是月，大水犯都城，西北有赤气亘天。

　　六月壬午，诏西边武臣为经略使者改用文臣。甲申，诏封庄周为微妙元通真君，列御寇为致虚观妙真君，仍行册命，配享混元皇帝。己亥，夏国遣使纳款，诏六路罢兵。

　　秋七月甲寅，以童贯为太傅。

　　八月戊寅，诏诸路未方田处并令方量，均定租课。丁酉，以神霄宫成，降德音于天下。范致虚以母忧去位。

　　九月甲辰朔，燕蔡京于保和新殿。辛酉，大飨明堂。癸亥，幸道德院观金芝，遂幸蔡京第。丁卯，以淮康军节度使蔡攸为开府仪同三司。

　　冬十月甲戌朔，以《绍述熙丰政事书》布告天下。

　　十一月癸丑，朝献景灵宫。甲寅，飨太庙。乙卯，祀昊天上帝于圜丘，赦天下。甲子，诏东南诸路水灾，令监司、郡守悉心振救。戊辰，以淮甸旱，饥民失业，遣监察御史察访。张邦昌为尚书左丞，翰林学士王安中为尚书右丞。时朱勔以花石纲媚上，东南骚动，太学生邓肃进诗讽谏，诏放归田里。十二月甲戌，诏京东东路盗贼窃发，令东、西路提刑督捕之。辛卯，大雨雹。丙申，帝数微行，正字曹辅上书极论之，编管郴州。是岁，京西饥，淮东大旱，遣官振济。岚州黄河清。升邢州为信德，陈州为淮宁，襄州为襄阳，庆州为庆阳，安州为德安，郓州为东平，赵州为庆源府；泸州为泸川，睦州为建德，岳州为岳阳，宁州为兴宁，宜州为庆远，光州为光山，均州为武当军。

　　二年春正月癸亥，追封蔡确为汝南郡王。甲子，罢道学。

　　二月乙亥，遣赵良嗣使金国。唐恪罢。庚辰，以宁远军节度使梁子美为开府仪同三司。戊子，令所在赡给淮南流民，谕还之。甲午，诏别修《哲宗史》。

　　三月壬寅，赐上舍生二十一人及第。乙卯，改熙河兰湟路为熙河兰廓路。

　　夏四月丙子，诏江西、广东两界群盗啸聚，添置武臣提刑，路分都监各一员。

　　五月庚子朔，以淑妃刘氏为贵妃。己酉，日中有黑子。丁巳，祭地于方泽，降德音于诸路。布衣朱梦说上书论宦寺权太重，编管池州。戊辰，诏宗室有文行才术者，令大宗正司以闻。六月癸酉，诏开封府振济饥民。丁丑，太白昼见。戊寅，蔡京致仕，仍朝朔望。辛巳，诏自今动改元丰法制，论以大不恭。丙戌，诏三省、枢密院额外吏职，并从裁汰。及有妄言惑众、稽违诏令者，重论之。诏诸司总辖、提点之类，非元丰法并罢。丁亥，复寺院额。甲午，罢礼制局并修书五十八所。

　　秋七月壬子，罢文臣起复。己未，罢医、算学。丙寅，封子楒为英国公。

　　八月庚辰，诏减定医官额。乙未，诏监司所举守令非其人，或废法不举，令廉访使者劾之。

　　九月壬寅，金人遣勃堇等来。乙巳，复德士为僧。辛亥，大飨明堂。丙辰，遣马政使金国。癸亥，余深加少傅。宴童贯第。

　　冬十月戊辰朔，日有食之。以河东节度使梁师成为太尉。建德军青溪妖贼方腊反，命谭稹讨之。

　　十一月己亥，余深罢，仍少傅，授镇西军节度使、知福州。庚戌，以王黼为少保、太宰兼门下侍郎。己未，两浙都监蔡遵、颜坦击方腊，死之。十二月丁亥，改谭稹为两浙制置使，以童贯为江、淮、荆、浙宣抚使，讨方腊。己丑，以少傅郑居中权领枢密院。庚寅，诏访两浙民疾苦。是月，方腊陷建德，又陷歙州，东南将郭师中战死。陷杭州，知州赵霆遁，廉访使者赵约诟贼死。是岁，淮南旱。夏国、真腊入贡。

　　三年春正月壬寅，邓洵武卒。戊午，以安康郡王栩为太保，进封济王；镇国公模为开府仪同三司，进封乐安郡王。己未，诏淮南、江东、福建各权添置武臣提刑一员。辛酉，罢苏、杭州造作局及御前纲运。乙丑，罢西北兵更戌。罢木石彩色等场务。是月，方腊陷婺州，又陷衢州，守臣彭汝方死之。

　　二月庚午，赵霆坐弃杭州，贬吉阳军。罢方田。甲戌，降诏招抚方腊。乙酉，罢天下三舍及宗学、辟雍、诸路提举学事官。癸巳，赦天下。是月，方腊陷处州。淮南盗宋江等犯淮阳军，遣将讨捕，又犯京东、河北，入楚、海州界，命知州张叔夜招降之。

