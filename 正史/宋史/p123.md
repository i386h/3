<!-- { "loadSidebar": true } -->
　　北落师门一星，在羽林军南，北宿在北方，落者，天军之藩落也，师门犹军门。长安城北门曰「北落门」，象此也。主非常以候兵。星明大，安；微小、芒角，有大兵起。岁星犯之，吉。荧惑入，兵弱不可用。客星犯之，光芒相及，为兵，大将死；守之，边人入塞。流星出而色黄，天子使出；入，则天子喜；出而色赤，或犯之，皆为兵起。云气入，苍白，为疾疫；赤，为兵；黄白，喜；黑云气入，边将死。

　　八魁九星，在北落东南，主捕张禽兽之官也。客、彗入，多盗贼，兵起。太白、荧惑入守，占同。

　　天纲一星，在北落西南，一曰在危南，主武帐宫舍，天子游猎所会。客、彗入，为兵起，一云义兵。

　　羽林军四十五星，三三而聚散，出垒壁之南，一曰在营室之南，东西布列，北第一行主天军，军骑翼卫之象。星众，则国安；稀，则兵动；羽林中无星，则兵尽出，天下乱。月犯之，兵起。岁星入，诸侯悉发兵，臣下谋叛，必败伏诛。太白入，兵起。填星入，大水。五星入，为兵。荧惑、太白经过，天子以兵自守。荧惑入而芒赤，兴兵者亡。客星入，色黄白，为喜；赤，为臣叛。流星入南，色青，后有疾；入北，诸侯忧；入东而赤黑，后有谋；入西，太子忧。云气苍白入南，后有忧；北，诸侯忧；黑，太子、诸侯忌之；出，则祸除；黄白，吉。

　　斧钺三星，在北落师门东，芟刈之具也，主斩刍稾以饲牛马。明，则牛马肥腯；动摇而暗，或不见，牛马死。《隋志》、《通志》皆在八魁西北，主行诛、拒难、斩伐奸谋。明大，用兵将忧；暗，则不用；移动，兵起。月入，大臣诛。岁星犯，相诛。荧惑犯，大臣戮。填星入，大臣忧。太白入，将诛。客、彗犯，斧钺用；又占：客犯，外兵被擒，士卒死伤，外国降；色青，忧；赤，兵；黄白，吉。

　　按《步天歌》，已上诸星皆属营室。雷电、土功吏、斧钺，《晋志》皆不载，《隋志》有之。垒壁阵、北落师门、天纲、羽林军，《晋志》在二十八宿外，腾蛇属天市垣。武密书以腾蛇属营室，又属壁宿。《乾象新书》以西十六星属尾、属危，东六星属室；羽林军西六星属危，东三十九星属室；以天纲属危，斧钺属奎。《通占录》又以斧钺属壁、属奎，说皆不同。

　　壁宿二星，主文章，天下图书之秘府。明大，则王者兴，道术行，国多君子；星失色，大小不同，王者好武，经术不用，图书废；星动，则有土功。日食于壁，阳消阴坏，男女多伤，国不用贤。日晕，名士忧。月食，其分大臣忧，文章士废，民多疫。月晕，为风、水，其分有忧。月犯之，国有忧，为饥，卫地有兵。岁星犯之，水伤五谷；久守或凌犯、勾巳，有兵起。荧惑犯之，卫地忧；守之，国旱，民饥，贤不用；一占：王有大灾。填星犯守，图书兴，国王寿，天下丰，国用贤；一占：物不成，民多病；逆行成勾巳者，有土功；六十日，天下立王。太白犯之一二寸许，则诸侯用命；守之，文武并用，一曰有军不战，一曰有兵丧，一曰水灾，多风雨；一曰犯之多火灾。辰星犯，国有盖藏保守之事，王者刑法急；守之，近臣忧，一曰其分有丧，有兵，奸臣有谋；逆行守之，桥梁不通。客星犯之，文章士死，一曰有丧；入，为土功，有水；守之，岁多风雨；舍，则牛马多死。彗星犯之，为兵，为火，一曰大水，民流。孛犯，为兵，有火、水灾。流星犯，文章废；《乙巳占》曰：「若色黄白，天下文章士用。」赤云气入之，为兵；黑，其下国破；黄，则外国贡献，一曰天下有烈士立。

　　按汉永元铜仪，东壁二星九度。旧去极八十六度。景祐测验，壁二星九度，距南星去极八十五度。

　　天厩十星，在东壁之北，主马之官，若今驿亭也，主传令置驿，逐漏驰骛，谓其急疾与晷漏竞驰也。月犯之，兵马归。彗星入，马厩火。客星入，马出行。流星入，天下有惊。

　　霹雳五星，在云雨北，一曰在雷电南，一曰在土功西，主阳气大盛，击碎万物。与五星合，有霹雳之应。

　　云雨四星，在雷电东，一云在霹雳南，主雨泽，成万物。星明，则多雨水。辰星守之，有大水；一占：主阴谋杀事，孳生万物。

　　鈇锧五星，在天仓西南，刈具也，主斩刍饲牛马。明，则牛马肥；微暗，则牛马饥饿。

　　按《步天歌》，壁宿下有鈇锧五星，《晋》、《隋志》皆不载。《隋志》八魁西北三星曰鈇锧，又曰鈇钺，其占与《步天歌》室宿内斧钺略同，恐即是此误重出之。霹雳五星、云雨四星，《晋志》无之，《隋志》有之。武密书以云雨属室宿。天厩十星，《晋志》属天市垣，其说皆不同。 
　
　



　
                   
志第四天文四
　
　　○二十八舍下

　　西方

　　奎宿十六星，天之武库，一曰天豕，一曰封豕，主以兵禁暴，又主沟渎。西南大星曰天豕目，亦曰大将。明动，则兵、水大出。日食，鲁国凶，边兵起及水旱。日晕，为兵，为火。月食，聚敛之臣有忧。月晕，兵败，籴贵，将戮，人疾疫。月犯之，其分乱。岁星犯之，近臣为逆；守之，虫为灾，人民饥，盗起，多狱讼；久守，北兵降；色润泽，大熟；守二十日以上，兵起鲁地；逆行守之，君好兵，民流亡。荧惑犯之，环绕三十日以上，将相凶，大水，民流；守二十日以上，鲁地有兵；动摇、进退，有赦；舍，岁大熟；留，臣下专权，多狱讼；守百日以上，多盗。填星入犯，吴、越有兵，一曰齐、鲁，一曰兵、丧；守之，有贵女执政；出入，水泉溢。太白犯之，大水，有兵，霜杀物；入，则外兵入国；昼见，将相死。辰星犯之，江河决，有兵，为旱，为火。守之，王者忧，兵、旱。客星犯之，有沟渎事；守，则王者有忧，军败，贼臣在侧；入之，破军杀将；舍留不去，人饥；出，则为谋臣惑天子。彗犯，为饥，为兵、丧；出，则有水灾。星孛之，其下兵出，民饥，国无继嗣；出，则西北有兵起。流星入犯之，有沟渎事，破军杀将。《乙巳占》：流星出入，色黄白光润，文昌武偃；赤如火光作声，为弓弩用；一曰入则有聚众事。赤云气入犯，为兵；黄，为天子喜；黑，则大人有忧。

　　按汉永元铜仪，以奎为十七度，唐开元游仪十六度。旧去极七十六度，景祐测验同。

　　天溷七星，在外屏南，主天厕养猪之所，一曰天之厕溷也。暗，则人不安；移徙，则忧。

　　土司空一星，在角南，一曰天仓，主土事。凡营城邑、浚沟洫、修堤防、则议其利，建其功，四方小大功课，岁尽则奏其殿最而行赏罚。星大、色黄，则天下安。五星犯之，男女不得耕织。彗、客犯之，水旱，民流，兵大起，土功兴。客星守之，有土功、哭泣事。黄云气入，土功兴，移京邑。

　　策一星，在王良北，天子仆也，主执策御。流星、彗、孛、客星犯之，皆为大兵起，天子自将于野；近之，下有谋乱者。

　　附路一星附一作傅，在阁道南旁，别道也。一曰在王良东，主太仆，主御风雨。芒角，则车骑在野；星亡，有道路之变；不具，则兵起。太白、荧惑入，兵起。彗、孛犯之，道路不通。客星入，马贱。苍白云气入，太仆有忧；赤，为太仆诛；黄白，太仆受赐；黑，为太仆死。

　　阁道六星，在王良前，飞道也，从紫宫至河神所乘也。一曰主辇阁之道，天子游别宫之道也。星不见，则辇阁不通；动摇，则宫掖有兵。彗、孛、客星犯之，主不安国，有丧。白云气入，有急事；黑，主有疾；黄，则天子有喜。

　　王良五星，在奎北，居河中，天子奉车御官也。其四星曰天驷，旁一星曰王良，亦曰天马星，动则车骑满野。一曰为天桥，主御风雨、水道。星不具，或客星守之，津梁不通。与阁道近，有江河之变。星明，马贱；暗，则马灾。太白、荧惑入守，为兵。彗、客犯之，为兵、丧，天下桥梁不通。流星犯，大兵将出。青云气入犯之，王良奉车忧坠车。云气赤，王良有斧锧忧。

　　外屏七星，在奎南，主障蔽臭秽。

　　军南门，在天大将军南，天大将军之南门也。主谁何出入。星不明，外国叛；动摇，则兵起；明，则远方来贡。

　　按《步天歌》，以上诸星俱属奎宿。以《晋志》考之，王良、附路、阁道、军南门、策星，俱在天市垣，别无外屏、天溷、土司空等星，《隋志》有之。而武密以王良、外屏、天溷皆属于壁，或以外屏又属奎。《乾象新书》以王良西一星属壁，东四星属奎，外屏西一星属壁，东六星属奎，与《步天歌》各有不合。

　　娄三星，为天狱，主苑牧牺牲，供给郊祀，亦为兴兵聚众。明大，则赋敛以时。星直，则有执主命者；就聚，国不安。日食于娄，宰相、大人当之，郊祀神不享。日晕，有兵，大人多死。月食，其分后妃忧，民饥。月晕，在春百八十日有赦，又为籴贵，三日内雨解之。月犯，多畋猎，其分忧，将死，民流。一曰多冤狱。岁星犯之，牛多死，米贱，有赦；守之，国安，一曰：民多疫，六畜贵，有兵自罢。荧惑犯守，为旱，为火，谷贵；又曰：守二十日以上，大臣死。星动，人多死；若逆行入成勾巳者，国廪灾。填星犯之，天子戒边境，不可远行，将兵凶；守之，谷丰，民乐；若逆行，女谒行；留舍于娄，外国兵来。太白犯之，有聚众事；守之，期三十日有兵，民饥。辰星犯之，刑罚急，多水旱，大臣忧，王者以赦除之；守而芒角、动摇、色赤黑者，臣下起兵。客星犯，大兵；守之，五谷不成，又曰：臣惑主，专政，岁多狱讼；环绕三日，大赦。彗星犯之，民饥死；出，则先旱后水，谷大贵，六畜疾，仓库空，又曰国有大兵。星孛，其分为兵，为饥。流星出犯之，有法令清狱。青赤云气入，为兵、丧；黑，为大水。

　　按汉永元铜仪，以娄为十二度，唐开元游仪十三度。旧去极八十度。景祐测验，娄宿十二度，距中央大星去极八十度，在赤道内十一度。

　　天仓六星，在娄宿南，仓谷所藏也，待邦之用。星近而数，则岁熟粟聚；远而疏，则反是。

　　月犯之，主发粟。五星犯，兵起，岁饥，仓粟出。荧惑、太白合守，军破将死。荧惑入，军转粟千里；近之，天下旱。太白犯之，外国人相食，兵起西北。辰星守之，大水、客、彗犯之，五谷不成。客星入，岁饥籴贵。流星入，色赤，为兵；犯之，粟以兵出；色黄白，岁大稔。苍白云气入，岁饥；赤，为兵、旱，仓廪灾；黄白，岁大熟。

　　右更五星，在娄西，秦爵名，主牧师官，亦主礼义。星不具，天下道不通。太白、荧惑犯守，山泽兵起。
