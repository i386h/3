<!-- { "loadSidebar": true } -->
　　盖官至宁武军节度使，亦累升太尉、开府仪同三司、少保，封新兴郡王。乾道二年，卒，年四十二。赠太傅，追封郑王。

　　益子琚，习吏事，乾道九年，特授添差临安府通判，其后历尚书郎、部使者，换资至镇安军节度使，复以才选，除知明州兼沿海制置使。宁宗初，乃得祠，奉朝请。寻知鄂州，再知庆元府，位至少师，判建康府兼留守，卒。方孝宗崩，光宗以疾不能执丧，大臣请太后垂帘，册立宁宗。琚言于后曰：「垂帘可暂不可久。」后遂以翌日彻帘。琚尝使金，金人嘉其信义。琚死后，宋遣使至金议和，屡不合，金人言南使中惟吴琚言为可信。

　　琚弟璹，仕至保静军节度使。盖子环，亦至昭化军节度使。

　　李道，字行之，相州人。其中女为光宗后。初，道与兄旺聚众归宗泽，泽因事斩旺，命道掌其军。泽薨，道引军依襄阳镇抚使桑仲，仲以为副都统制兼知随州，奏于朝，授武义郎、阁门宣赞舍人。仲为霍明所杀，道与统制李横率兵缟素围明于郢，明亡去。

　　刘豫遣人持书招道，道不从，执其使以闻，诏嘉奖之。豫怒，遣将穆楷攻道，道拒破之。除邓、随州镇抚使兼知邓州。时李横已命别将守邓，道惮横，不敢受，遂命仍知随州。枢密院以道能察军情，不受镇抚之命，理宜褒赏。诏领荣州团练使，进武义大夫。

　　胡安中守唐州，势孤不能自立，遂附豫。道招之，安中复来归。会李成入寇，镇抚使李横弃襄阳去，道亦弃随南归，至江州。诏道属岳飞为选锋军统制，入唐州，擒伪将，除唐、邓、郢州、襄阳都统制。从飞收复襄阳等郡，授行营护军。累至复州防御使、果州观察使。戌鄂州，加中侍大夫、武胜军承宣使，又升御前诸军统制。

　　武兴蛮杨再兴连岁寇掠，道破其众，擒再兴及其二子，迁保宁军承宣使。群盗朱持等聚桂阳，诏道移军衡州经理，道遣高仲等击平之。落阶官，加龙神卫四厢都指挥使，迁镇南军承宣使。

　　金将渝盟，命道以所部戍荆南府。帅臣刘锜奏改为御前前军、右军，就命道统之。锜召奏事，道代为御前诸军都统制。金将刘士萼屯光化境，道掩击，焚其舟，萼遂遁去。寻因大将言道与鄂帅不协，罢。逾年，起授捧日、天武四厢都指挥使、知荆南府。

　　隆兴初，湖北诸司劾其过，帝曰：「道恃戚里妄作，可罢。」久之，再为湖北副总管。及卒，乃拜庆远军节度使，赠太尉，谥忠毅。后既贵，进封楚王。孙孝友、孝纯，皆至节度使。

　　郑兴裔，字光锡，初名兴宗，显肃皇后外家三世孙也。曾祖绅，封乐平郡王。祖翼之，陆海军节度使。父蕃，和州防御使。兴裔早孤，叔父藻以子字之，分以余赀，兴裔不受，请立义庄赡宗族。及藻没，遂解官致追报之义。初以后恩授成忠郎，充干办祗候库。圣献后葬，充攒宫内外巡检，累至江东路钤辖。

　　乾道初，建康留司请治行宫备巡幸，兴裔奏劳人费财，乞罢其役，且言都统及马军帅皆非其人。徒福建路兵马钤辖，过阙入见，询以守令臧否，兴裔条析以对。帝曰：「卿识时务，习吏事，行当用卿。」会复置武臣提刑，就命为之，加遥领高州刺史。郡县积玩，检验法废，兴裔创为格目，分畀属县，吏不得行其奸，因著为令。

　　建、剑、汀、邵盐策屡更，漕臣请易纲运为钞法，兴裔极言其不可。海寇倏去忽来，调兵常无及，兴裔请置澳长，寇至径率民兵御之。又言禁兵事艺不精，多充私役，乞行禁止，尉以捕盗改秩，多伪，当加审实。帝善其数论事，诏加成州团练使。

　　时传闻金欲败盟，召兴裔为贺生辰副使以觇之，使还，言无他，卒如所料。累差浙东、浙西、江东提刑，请祠以归。寻诏知阁门事兼干办皇城司，又兼枢密副都承旨。军妇杨杀邻舍儿，取其臂钏而弃其尸，狱成，刑部以无证左，出之。命兴裔覆治得实，帝喜，赐居第。丁母忧去官，服阕，复故职，除均州防御使。

　　再使金，还，迁潭州观察使。复请祠，起知庐州，移知扬州。扬与庐为邻。初，兴裔在庐尝却邻道互送礼，至是按郡籍，见前所却者有出无归，遂奏严其禁，扬有重屯，粮乏，例籴他境，兴裔搜括渗漏以补之，食遂足。民旧皆茅舍，易焚，兴裔贷之钱，命易以瓦，自是火患乃息。又奏免其偿，民甚德之。修学宫，立义冢，定部辖民兵升差法，郡以大治。楚州议改筑城，有谓韩世忠遗基不可易者，命兴裔往视，既至，阙地丈余增筑之。帝阅奏，喜曰：「兴裔不吾欺也。」

　　绍熙元年，迁保静军承宣使，召领内祠，充明堂大礼都大主管大内公事。宁宗即位，除知明州兼沿海制置使。告老，授武泰军节度使。卒，年七十四，赠太尉，谥忠肃。

　　兴裔历事四朝，以材名结主知，中兴外族之贤，未有其比。子三人：挺，以横行团练使历淮、襄两道帅。损，登进士甲科，与抗皆有位于朝。

　　杨次山，字仲甫，恭圣仁烈皇后兄也，其先开封人。曾祖全，以材武奋，靖康末，捍京城死事。祖渐，以遗泽补官，仕东南，家于越之上虞。

　　次山仪状魁伟，少好学能文，补右学生。后受职宫中，次山遂沾恩得官，积阶至武德郎。后为贵妃，累迁带御器械、知阁门事。丐祠，除吉州刺史，提举佑神观。后受册，除福州观察使，寻拜岳阳军节度使。后谒家庙，加太尉。韩侂胄诛，加开府仪同三司。寻进少保，封永阳郡王。南郊恩加少傅，充万寿观使。致仕，加太保，授安德军、昭庆军节度使，改封会稽郡王。

　　次山能避权势，不预国事，时论贤之。嘉定十二年，卒，年八十一，赠太师，追封冀王。子二人。

　　谷，至太傅、保宁军节度使，充万寿观使、永宁郡王。

　　石，字介之，乾道间入武学，以恭圣仁烈后贵，赐第。庆元中，补承信郎，差充阁门看班祗候，寻带御器械。嘉泰四年，充贺正旦接伴使。时金使颇骄倨，自矜其善射，石从容起，挽弦三发三中的，金使气沮。嘉定改元，除扬州观察使、知阁门事，进保宁承宣使。久之，授保宁节度使，提举万寿观，奉朝请，进封信安郡侯。十五年，以检校少保进封开国公。

　　宁宗崩，宰相史弥远谋废皇子竑而立成国公昀，命石与谷白后，后不可，曰：「皇子，先帝所立，岂敢擅变。」谷、石凡一夜七往反以告，后终不听。谷等拜泣曰：「内外军民皆已归心，苟不从，祸变必生，则杨氏且无噍类矣！」后默然良久，曰：「其人安在？」弥远等召昀入，遂矫诏废竑为济王，立昀，是为理宗。授开府仪同三司，充万寿观使。

　　时宝庆垂帘，人多言本朝世有母后之圣。石独曰：「事岂容概言？昔仁宗、英宗、哲宗嗣位，或尚在幼冲，或素由抚育，军国重事有所未谙，则母后临朝，宜也。今主上熟知民事，天下悦服，虽圣孝天通，然不早复政，得无基小人离间之嫌乎？」乃密疏章献、慈圣、宣仁所以临朝之由，远及汉、唐母后临朝称制得失上之，后览奏，即命择日彻帘。进石少保，封永宁郡王。以寿明慈睿仁福三册太后宝，进至太傅。

　　石性恬澹，每拜爵命必力辞。恭圣祔庙，除太师。兄谷疑于辞受，石力言曰：「吾家非有元勋盛德，徒以恭圣故致贵显，曩吾父不居是官，吾兄弟今偃然受之，是将自速颠覆耳。矧恭圣抑远族属，意虑深远，言犹在耳，何可遽忘？」乃合疏恳辞，至再三，不受。及属疾，除彰德、集庆节度使，进封魏郡王。卒，年七十一，赠太师。 
　
　



　
                   
列传第二百二十五宦者一
　
　　○窦神宝王仁睿王继恩李神福弟神祐刘承规阎承翰秦翰周怀政张崇贵张继能卫绍钦石知颙孙全彬邓守恩

　　宋世待宦者甚严。太祖初定天下，掖庭给事不过五十人，宦寺中年方许养子为后。又诏臣僚家毋私蓄阉人，民间有阉童孺为货鬻者论死。去唐未远，有所惩也。

　　厥后，太宗却宰相之请，不授王继恩宣徽；真宗欲以刘承规为节度使，宰相持不可而止。中更主幼母后听政者凡三朝，在于前代，岂非宦者用事之秋乎！祖宗之法严，宰相之权重，貂珰有怀奸慝，旋踵屏除，君臣相与防微杜渐之虑深矣。

　　然而宣政间童贯、梁师成之祸，亦岂细哉！南渡苗、刘之逆，亦宦者所激也。《坊记》曰：「君子之道，辟则坊与！大为之坊，民犹逾之。」可不戒哉！作《宦者传》。

　　窦神宝，父思俨，五代时为内侍，宋初皇城使。兄神兴，左领军卫大将军致仕。神宝初为黄门，太平兴国中，从征太原，擐甲登城，中流矢，稍迁入内高品，监并州戍兵。屡出袭贼，前后破砦三十六，斩千余级，大获铠甲、牛马、橐驼，因筑三砦。诏褒之。九年，命与尹宪屯夏州，时岌伽罗腻等十四族久叛，神宝率兵大破之，焚其庐帐，斩千余级，虏获甚众。

　　雍熙中，朝廷遣使绥、宥、麟、府州，募边部愿攻契丹者，赐以金帛。神宝上言：「狼子野心，由此或生边隙。」乃止。俄转殿头高品。淳化中，使河东，阅视堡栅兵骑。慕容德丰自邢台徙延州，未至郡，诏神宝乘传权州事。环州近边内扰，与陈德玄讨之，破牛家族二十八部，且规度通远入灵武路，就命环庆同驻泊。牛家族复结众叛，又破之，歼余党于极泉镇，获其渠帅九人。西戎寇鄜，以援之之劳，迁供奉官，与田绍斌部送灵州刍粮，即命驻泊。

　　李继迁入寇，与慕容德丰袭破其堡砦，焚帐幕，获人畜数万计。连诏嘉奖，迁内殿崇班。至道初，继迁再寇灵武，神宝遣人间道告急阙下。贼围之岁余，地震二百余日，城中粮糗皆竭，潜遣人市籴河外，宵运以入。间出兵击贼，贼引去，以功拜西京作坊副使。又命于浦洛河、清远军援刍粮，与杨允恭议造小车三千，运粮至环州。三年，迁西京左藏库副使。出使灵武，还，奏对称旨，面授供备库使。

　　咸平中出为高阳关钤辖，徙贝、冀巡检。会原州野狸族三千余众徙帐于顺成谷，大虫堪与熟魏族接战，诏神宝和洽之，至则定其经界，遣悉还旧地。入为内侍右班副都知。真宗朝陵，留与刘承珪同掌大内事。大中祥符初，勾当三班院，又掌诸王宫事。迁西京左藏库使、领密州刺史兼掌往来国信。

　　神宝莅职精恪，性吝啬，畜货钜万。天禧初，以皇城使罢内职。三年，卒，年七十一。录其子守志为入内供奉官。

