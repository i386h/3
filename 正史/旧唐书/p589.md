<!-- { "loadSidebar": true } -->
　　敬休举进士，以宏词登科，授秘书省校书郎，从事宣州。旋授渭南尉、集贤校理。迁右拾遗、集贤学士。历右补阙，称职，转起居舍人，俄迁礼部员外郎。入为翰林学士，迁礼部郎中，罢职归官。又迁兵部郎中、知制诰。丁忧，服阕，改工部侍郎，权知吏部选事，迁吏部侍郎。  
　　上将立鲁王为太子，慎选师傅，改工部侍郎，兼鲁王傅。奏：“剑南西川、山南西道每年税茶及除陌钱，旧例委度支巡院勾当，榷税当司于上都召商人便换。太和元年，户部侍郎崔元略与西川节度使商量，取其稳便，遂奏请茶税事使司自勾当，每年出钱四万贯送省。近年已来，不依元奏，三道诸色钱物，州府逗留，多不送省。请取江西例，于归州置巡院一所，自勾当收管诸色钱物送省，所冀免有逋悬。欲令巡官李濆专往与德裕、遵古商量制置，续具奏闻。”从之。又奏：“两川米价腾踊，百姓流亡。请粜两川阙官职田禄米，以救贫人。”从之。再为尚书左丞。太和九年三月，卒于家。  
　　敬休姿容温雅，襟抱夷旷，不饮酒茹荤，不迩声色。著《谕善录》七卷。赠吏部尚书。  
　　辛谠，故太原尹云京之孙，寿州刺史晦之犹子也。性慷慨，重然诺，专务赈人之急。年五十，不求苟进，有济时匡难之志。  
　　咸通十年，庞勋乱徐泗。时杜慆守泗州，贼以郡当江淮要害，极力攻之。时两淮郡县皆陷。慆守临淮久之，援军虽集，贼未解围。时谠寓居广陵，乃仗剑拏小艇趋泗口，贯城栅入城见慆。慆素闻有义而不相面，喜谠至，握手谢曰：“判官李延枢方话子为人，何遽至耶？吾无忧矣！”时贼三面攻城，王师结垒于洪源驿。相顾不前。谠夜以小舟穿贼垒至洪源驿。见监军郭厚本，论泗州危急，且宜速救，厚本然之。淮南都将王公弁谓厚本曰：“贼众我寡，无宜轻举，当俟可行。”谠坐中拔剑瞋目谓公弁曰：“贼百道攻城，陷在旦夕。公等奉诏赴援，而逗留不进，更欲何为？不唯有负国恩，丈夫气义，亦宜感发！假如临淮陷贼，淮南即是寇场，公何独存耶！”即欲挥刃向公弁，厚本持之。谠望泗州大哭经日，帐下为之流涕。厚本义其心，选勇士三百，随谠入泗州。夜半斩贼栅，大呼，由水门而入，贼军大骇。既知援兵入，贼乃退舍，人心遂固。  
　　浙西观察使杜审权遣大将翟行约率军三千赴援，屯莲塘驿。慆欲遣人劳之，将吏皆惮其行。谠曰：“杜相公以大夫宗盟，急难相赴，安得令使者无言而还！”即赍慆书币，犒其使。淮南大将李湘率师五千来援，贼诈降，败于淮口，湘与郭厚本皆为贼所执，自是无援。贼并兵急攻，以铁锁断淮流，梯冲云合，凡周七月，昼夜不息。乘城之士，不遑寝寐，面目生疮，军储渐少，分食稀粥。赖谠犯难仗义，求救于淮北诸军。既而马举以大军至，贼解围而去。  
　　谠无子，犹子山僧、元老等寄在广陵。每出城，则书二姓名，谓慆曰：“志之，得嗣为幸。”慆益感之。贼平，授谠泗州团练判官、侍御史。慆迁郑滑节度，谠亦从之，为宾佐。慆卒，乃退归江东，以隐居为事。  
　　赞曰：兽解触邪，草能指佞。烈士徇义，见危致命。国有忠臣，亡而复存。何以丧邦？奸邪受恩。  
　　列传第一百三十八 孝友  
　　○李知本　张志宽　刘君良　 宋兴贵　张公艺附　　王君操　 周智寿智爽许坦　王少玄附　　　赵弘智　陈集原　元让　裴敬彝　裴守真　 子子余　李日知　崔沔　陆南金　 弟赵璧　　　张琇 兄瑝　　　梁文贞李处恭 张义贞　吕元简附　　　崔衍　丁公著　罗让  
　　善父母为孝，善兄弟为友。夫善于父母，必能隐身锡类，仁惠逮于胤嗣矣；善于兄弟，必能因心广济，德信被于宗族矣！推而言之，可以移于君，施于有政，承上而顺下，令终而善始，虽蛮貊犹行焉，虽窘迫犹亨焉！自昔立身扬名，未有不偕孝友而成者也。前代史官，所传《孝友传》，多录当时旌表之士，人或微细，非众所闻，事出闾里，又难详究。今录衣冠盛德，众所知者，以为称首。至于州县荐饰者，必覆其殊尤，可以劝世者，亦载之。  
　　李知本，赵州元氏人，后魏洛州刺史灵六世孙也。父孝端，隋获嘉丞。初，孝端与族弟太冲，俱有世阀，而太冲官宦最高，孝端方之为劣。乡族为之语，曰：“太冲无兄，孝端无弟。”知本颇涉经史，事亲至孝，与弟知隐甚称雍睦。子孙百余口，财物僮仆，纤毫无间。隋末，盗贼过其闾而不入，因相让曰：“无犯义门。”同时避难者五百余家，皆赖而获免。  
　　知本贞观初官至夏津令，知隐至伊阙丞。知本孙瑱，开元中为给事中、扬州刺史。知隐孙颙，有文词，亦历给事中、太常少卿。从祖兄弟，凡为给事者四人。  
　　张志宽，蒲州安邑人。隋末丧父，哀毁骨立，为州里所称。贼帅王君廓屡为寇掠，闻其名，独不犯其闾，邻里赖之而免者百余家。后为里正，诣县称母疾，急求归。县令问其状，对曰：“母尝有所苦，志宽亦有所苦。向患心痛，知母有疾。”令怒曰：“妖妄之辞也！”系之于狱。驰验其母，竟如所言。令异之，慰喻遣去。  
　　及丁母忧，负土成坟，庐于墓侧，手植松柏千余株。高祖闻之，遣使就吊，授员外散骑常侍，赐物四十段，表其门闾。  
　　刘君良，瀛州饶阳人也。累代义居，兄弟虽至四从，皆如同气，尺布斗粟，人无私焉。大业末，天下饥馑，君良妻劝其分析，乃窃取庭树上鸟刍，交置诸巢中，令群鸟斗竞。举家怪之，其妻曰：“方今天下大乱，争斗之秋，禽鸟尚不能相容，况于人乎！”君良从之。分别后月余，方知其计。中夜，遂揽妻发大呼曰：“此即破家贼耳！”召诸昆弟，哭以告之。是夜弃其妻，更与诸兄弟同居处，情契如初。  
　　属盗起，闾里依之为堡者数百家，因名为义成堡。武德七年，深州别驾杨弘业造其第，见有六院，唯一饲，子弟数十人，皆有礼节，咨嗟而去。贞观六年，诏加旌表。  
　　又有宋兴贵者，雍州万年人。累世同居，躬耕致养，至兴贵已四从矣。高祖闻而嘉之，武德二年，诏曰：  
　　人禀五常，仁义为重；士有百行，孝敬为先。自古哲王，经邦致治，设教垂范，皆尚于斯。叔世浇讹，人多伪薄，修身克己，事资诱劝。朕恭膺灵命，抚临四海，愍兹弊俗，方思迁导。宋兴贵立操雍和，志情友穆，同居合爨，累代积年，务本力农，崇谦履顺。弘长名教，敦励风俗，宜加褒显，以劝将来。可表其门闾，蠲免课役。布告天下，使明知之。  
　　兴贵寻卒。  
　　郓州寿张人张公艺，九代同居。北齐时，东安王高永乐诣宅慰抚旌表焉。隋开皇中，大使、邵阳公梁子恭亦亲慰抚，重表其门。贞观中，特敕吏加旌表。麟德中，高宗有事泰山，路过郓州，亲幸其宅，问其义由。其人请纸笔，但书百余“忍”字。高宗为之流涕，赐以缣帛。  
　　王君操，莱州即墨人也。其父隋大业中与乡人李君则斗竞，因被殴杀。君操时年六岁，其母刘氏告县收捕，君则弃家亡命，追访数年弗获。贞观初，君则自以世代迁革，不虑国刑，又见君操孤微，谓其无复仇之志，遂诣州府自首。而君操密袖白刃刺杀之，刳腹取其心肝，啖食立尽，诣刺史具自陈告。州司以其擅杀戮，问曰：“杀人偿死，律有明文，何方自理，以求生路？”对曰：“亡父被杀，二十余载。闻诸典礼，父仇不可同天。早愿图之，久而未遂，常惧亡灭，不展冤情。今大耻既雪，甘从刑宪。”州司据法处死，列上其状，太宗特诏原免。  
　　周智寿者，雍州同官人。其父永徽初被族人安吉所害。智寿及弟智爽乃候安吉于途，击杀之。兄弟相率归罪于县，争为谋首，官司经数年不能决。乡人或证智爽先谋，竟伏诛。临刑神色自若，顾谓市人曰：“父仇已报，死亦何恨！”智寿顿绝衢路，流血遍体。又收智爽尸，舐取智爽血，食之皆尽，见者莫不伤焉。  
　　豫州人许坦，年十岁余，父入山采药，为猛兽所噬，即号叫以杖击之，兽遂奔走，父以得全。太宗闻而谓侍臣曰：“坦虽幼童，遂能致命救亲，至孝自中，深可嘉尚。”授文林郎，赐帛五十段。  
　　博州聊城人王少玄者，父隋末于郡西为乱兵所害。少玄遗腹生，年十余岁，问父所在。其母告之，因哀泣，便欲求尸以葬。时白骨蔽野，无由可辨。或曰：“以子血霑父骨，即渗入焉。”少玄乃刺其体以试之。凡经旬日，竟获父骸以葬。尽体病疮，历年方愈。贞观中，本州闻荐，拜除王府参军。  
　　赵弘智，洛州新安人。后魏车骑大将军肃孙。父玄轨，隋陕州刺史。弘智早丧母，事父以孝闻。学通《三礼》、《史记》、《汉书》。隋大业中，为司隶从事。武德初，大理卿郎楚之应诏举之，授詹事府主簿。又预修《六代史》。  
　　初，与秘书丞令狐德棻、齐王文学袁朗等十数人同修《艺文类聚》，转太子舍人。贞观中，累迁黄门侍郎，兼弘文馆学士。以疾出为莱州刺史。弘智事兄弘安，同于事父，所得俸禄，皆送于兄处。及兄亡，哀毁过礼。事寡嫂甚谨，抚孤侄以慈爱称。稍迁太子右庶子。及宫废，坐除名。寻起为光州刺史。  
　　永徽初，累转陈王师。高宗令弘智于百福殿讲《孝经》，召中书门下三品及弘文馆学士、太学儒者，并预讲筵。弘智演暢微言，备陈五孝。学士等难问相继，弘智酬应如响。高宗怡然曰：“朕颇耽坟籍，至于《孝经》，偏所习睹。然孝之为德，弘益实深，故云‘德教加于百姓，刑于四海，是知孝道之为大也。”顾谓弘智：“宜略陈此经切要者，以辅不逮。”弘智对曰：“昔者天子有诤臣七人，虽无道不失其天下。微臣颛愚，愿以此言奏献。”帝甚悦，赐彩绢二百匹、名马一匹。寻迁国子祭酒，仍为崇贤馆学士。四年卒，年八十二，谥曰宣。有文集二十卷。  
　　陈集原，泷州开阳人也。代为岭表酋长。父龙树，钦州刺史。集原幼有孝行，父才有疾，即终日不食。永徽中，丧父，呕血数升，枕服苫庐，悲感行路。资财田宅及僮仆三十余人，并以让兄弟。则天时，官至左豹韬卫将军。  
　　元让，雍州武功人也。弱冠明经擢第。以母疾，遂不求仕。躬亲药膳，承侍致养，不出闾里者数十余年。及母终，庐于墓侧，蓬发不栉沐，菜食饮水而已。  
