<!-- { "loadSidebar": true } -->
　　文宗元圣昭献孝皇帝讳昂，穆宗第二子，母曰贞献皇后萧氏。元和四年十月十日生。；长庆元年封江王。初名涵。宝历二年十二月八日，敬宗遇害，贼苏佐明等矫制立绛王勾当军国事。枢密使王守澄、中尉梁守谦率禁军讨贼，诛绛王，迎上于江邸。癸卯，见宰臣于阁内，下教处分军国事。甲辰，僧惟真、齐贤、正简，道士赵归真，并配流岭南，击球军将于登等六人令本军处置。宰臣百僚三上表劝进。乙巳，即位于宣政殿。丙午，上赴西宫成服。丁未，宰臣百僚上表请听政，三表，许之。道士纪处玄、杨冲虚，伎术人李元戢、王信等，并配流岭南。戊申，尊圣母为皇太后。己酉，敕凤翔、淮南先进女乐二十四人，并放归本道。庚戌，以正议大夫、尚书兵部侍郎、知制诰、充翰林学士、柱国、赐紫金鱼袋韦处厚为中书侍郎、同中书门下平章事。以翰林学士路随承旨，侍讲学士宋申锡充书诏学士。丙辰，以山南道节度使柳公绰为刑部尚书。丁己，为绛王举哀，废朝三日。庚申，诏：  
　　君天下者，莫尚乎崇澹泊，子困穷，遵道以端本，推诚而达下。故圣祖之诫，以慈俭为宝；大《易》明训，垂简易之文。未有上约而下不丰，欲寡而求不给。朕以眇薄，遭逢内难，刷君父之仇耻，摅亿兆之哀冤。而股肱大臣，群卿庶士，引义抗请，至于再三。以图宗社之安，以答华夷之望，俯从众欲，夙夜震兢。思所以克己复礼，修政安人，宵兴匪宁，旰食劳虑。夫俭过则酌之以礼，文胜则矫之以质。庶乎俗合太古，道洽生灵，仪刑家邦，以化天下。内庭宫人非职掌者，放三千人，任从所适。长春宫斛斗诸物，依前户部收管。鄠县、渼陂、凤翔府骆谷地还府县。教坊乐官、翰林待诏、伎术官并总监诸色职掌内冗员者共一千二百七十人，并宜停废。总监中一百二十四人先属诸军，并各归本司。余七百三人，勒纳牒身，放归本管。先供教坊衣粮一百分，厢家及诸司新加衣粮三千分，并宜停给。五方鹰鹞并解放。今年新宣附食度支衣粮小兒一百人，并停给。别诏宣索纂组雕镂不在常贡内者，并停。度支、盐铁、户部及州府百司应供宫禁年支一物已上，并准贞元元额为定。先造供禁中床榻以金筐瑟瑟宝钿者，悉宜停造。东头御马坊、球场，宜却还龙武军。其殿及亭子，所司毁拆，余舍赐本军。应行从处张陈，不得用花蜡结彩华饰。今年已来诸道所进音声女人，各赐束帛放还。城外坟墓先有开劚以备行幸处，宜晓示百姓，任其修塞。其大逆魁首苏佐明等二十八人，并已处斩，宗族籍没。妖妄僧惟贞、道士赵归真等或假于卜筮，或托以医方，疑众挟邪，已从流窜。其情非奸恶，迹涉诖误者，一切不问。凶徒既殄，寰宇伫康，载举令猷，用弘庶绩。布告中外，知朕意焉。  
　　帝在籓邸，知两朝之积弊，此时厘革，并出宸衷，士民相庆，喜理道之复兴矣。壬戌，以前江西观察使殷侑为大理卿。  
　　大和元年春正月癸亥朔。庚午，以御史中丞独孤朗为户部侍郎，以兵部尚书、权判左丞事段文昌为御史大夫。是夜，月掩毕大星。戊寅，以左散骑常侍李益为礼部尚书致仕，以京兆尹刘桂楚为栖管观察使。以前户部侍郎于敖为宣歙观察使，代崔群；以群为兵部尚书。癸未，以吏部侍郎庾承宣为京兆尹、兼御史大夫。丙申，复置两辅、六雄、十望、十紧三十四州别驾。其诸色在京及内外诸军使等职事，并不在挟名限。己亥，以右散骑常侍、集贤殿学士、判院事张政甫为工部尚书。辛丑，以前广州节度使崔植为户部尚书，以太子少师、分司东都李绛检校司空，兼太常卿。乙巳，御丹凤楼，大赦，改元大和。甲寅，敕诸道节度观察使去任日，宜具交割状，仍限新使到任一月分析闻奏，以凭0殿最。丙辰， 以华州刺史钱徽为尚书右丞，以前河阳节度使崔弘礼为华州镇国军使。己未，以太子少保分司萧俯为检校右仆射，兼礼部尚书。以虔州刺史韩约为安南都护。  
　　三月庚戌朔，右军中尉梁守谦请致仕，以枢密使王守澄代。戊寅，以前苏州刺史白居易为秘书监，仍赐金紫。壬午，幽州李载义奏故张弘靖判官家属凡一百九十人，并送赴阙。四月壬辰朔。癸巳，以太子少傅杨于陵守右仆射致仕，俸料全给。甲午，凤翔筑临汧城于汧阳县西北八十里。壬寅，毁升阳殿东放鸭亭；戊申，毁望仙门侧看楼十间：并敬宗所造也。以前亳州刺史张遵为邕管经略使。乙卯，以礼部尚书萧俯为太子少师分司。己未，忠武军节度使王沛卒。庚申，以太仆卿高瑀检校左散骑常侍，充忠武军节度。己巳，贬山南东道节度副使李续为涪州刺史，山南东道行军司马张又新为汀州刺史，李逢吉党也。  
　　五月壬戌朔。戊辰，诏：“元首股肱，君臣象类，义深同体，理在坦怀。夫任则不疑，疑则不任。然自魏、晋已降，参用霸制，虚议搜索，因习尚存。朕方推表大信，置人心腹，庶使诸侯方岳，鼓洽道化，夷貊飞走，暢泳治功。况吾台宰，又何间焉。自今已后，紫宸坐朝，众僚既退，宰臣复进奏事，其监搜宜停。”丙子，以天平军节度使、守司徒、同中书门下平章事乌重胤为横海军节度使；以前摄横海军节度副使、检校国子祭酒、侍御史李同捷检校左散骑常侍，兼兗州刺史，充兗海沂密等州节度使。就加魏博史宪诚同平章事。甲申，淮南节度、盐铁、转运等使王播来朝。丙戌夜，荧惑犯右执法。  
　　六月辛卯朔，敕文武常参官朝参不到，据料钱多少，每贯罚二十五文。癸巳，以淮南节度副大使、知节度事、管内营田观察处置临海监牧等使，兼诸道盐铁转运等使、银青光禄大夫、检校司空、同中书门下平章事、扬州大都督府长史、上柱国、太原县开国伯、食邑七百户王播可尚书左仆射、同中书门下平章事，依前充诸道盐铁转运使。以御史大夫段文昌代播为淮南节度使。丙申，左司郎中、兼侍御史知杂温造权知御史中丞。癸卯，诏：“元和、长庆中，皆因用兵，权以济事，所下制敕，难以通行。宜令尚书省取元和已来制敕，参详删定讫，送中书门下议定奏。”甲寅，以旱放系囚。七月辛酉朔。癸亥，太常卿李绛进封魏国公。李同捷除兗、海，不受诏，结幽镇谋叛。癸酉，葬敬宗于庄陵。辛巳，敕今年权于东都置举。徐州王智兴请全军讨李同捷。  
　　八月庚寅朔，以工部侍郎独孤朗为福建观察使，以太府卿裴弘泰为黔中经略使、观察使。左仆射致仕杨于陵让全给俸料，许之。庚子，诏削夺李同捷在身官爵，复以张茂宗为兗、海、沂、密节度使。辛丑，邠宁节度使高承简卒。壬寅，以刑部尚书柳公绰检校左仆射，充邠宁节度使。戊申，以谏议大夫张仲方为福建观察使。癸丑，前福建观察使独孤朗卒。  
　　九月庚申朔。癸亥，以左神军将军、知军事何文哲为鄜、坊、丹、延节度使。甲戌，以左神策军、知军事李泳为单于都护，充振武、麟胜节度使。丁丑，浙西观察使李德裕、浙东观察使元稹就加检校礼部尚书。壬午，桂管观察使刘栖楚卒。丙戌，以谏议大夫萧裕为桂管观察使。癸丑，兗州复置莱芜县。  
　　十一月己未朔。丙申，河中薛平奏虞乡县有白虎入灵峰观。天平、横海等军节度使、守司徒，同中书门下平章事乌童胤卒。庚辰，以保义军节度、晋慈等察处置等使李寰为横海军节度使。癸巳，以晋州、慈州复隶河中。癸巳，以左丞钱徽为华州刺史。丁酉，右金吾卫大将军王公亮为潭州刺史、湖南观察使。  
　　二年春正月戊午朔。壬申，以右散骑常侍孔戢为京兆尹。  
　　二月丁亥朔，以兵部侍郎王起为陕虢观察使，代韦弘景；以弘景为尚书左丞。乙己，以刑部侍郎卢元辅为兵部侍郎，秘书监白居易为刑部侍郎。庚戌，敕李绛所进则天太后删定《兆人本业》三卷，宜令所在州县写本散配乡村。  
　　三月丁巳朔，度支奏：“京兆府奉先县界卤池侧近百姓，取水柏柴烧灰煎盐，每一石灰得盐一十二斤一两，乱法甚于咸土，请行禁绝。今后犯者据灰计盐，一如两池盐法条例科断。”从之。辛巳，上御宣政殿亲试制策举人。以左散骑常侍冯宿、太常少卿贾餗、库部郎中庞严为考制策官。闰三月丙戌朔，内出水车样，令京兆府造水车，散给缘郑白渠百姓，以溉水田。  
　　夏四月丙辰朔。壬午，以邕管经略使王茂元为容管经略使。  
　　五月乙酉朔。丁巳，命中使于汉阳公主及诸公主第宣旨：“今后每遇对日，不得广插钗梳，不须著短窄衣服。乙未，以吏部侍郎丁公著为礼部尚书。庚子，敕：“应诸道进奉内库，四节及降诞进奉金花银器并纂组文缬杂物，并折充铤银及绫绢。其中有赐与所须，待五年后续有进止。”帝性恭俭，恶侈靡，庶人务敦本，故有是诏。帝与侍讲学士许康佐语及取蚺蛇胆，生剖其腹，为之恻然。乃诏度支曰：“每年供进蚺蛇胆四两，桂州一两、贺州二两、泉州一两，宜于数内减三两，桂、贺、泉三州轮次岁贡一两。”帝自撰集《尚书》中君臣事迹，命画工图于太液亭，朝夕观览焉。王廷凑出兵侵邻籓，欲挠王师，以援李同捷，昭义刘从谏请出军讨之。  
　　六月乙卯朔，晋王普薨，赠为悼怀太子。陈州水，害秋稼。癸亥，四方馆请赐印，其文以“中书省四方馆”为名。辛酉，以吏部尚书郑絪为太子少保。辛巳，以灵武节度使李进诚为邠宁节度使，以天德军使李文悦为灵武节度使。乙酉，以前邠宁节度使柳公绰检校左仆射，兼刑部尚书。甲辰，诏宰臣集三署四品已上常参官，议讨王廷凑可否。是夜，彗西出摄提南，长二尺。  
　　八月申寅朔。丁巳，以兵部侍郎卢元辅为华州镇国军使，以代钱徽；以徽为吏部尚书致仕。壬戌，京畿奉先等十七县水。  
　　九月甲申朔。丁亥，王智兴拔棣州。以新除横海军节度使李寰为夏州节度使。甲午，诏削夺王迁凑在身官爵，邻道接界随便进讨。以前夏州节度使傅良弼为横海军节度使。庚戌，安南军乱，逐都护韩约。  
　　冬十月癸丑朔。丁巳，罢扬州海陵监牧。以户部尚书崔植为华州刺史、镇国军使。丙寅，岭南节度使胡证卒。辛未，以江西观察使李宪为岭南节度使。癸酉，以尚书右仆射、同平章事窦易直检校左仆射、同平章事，充山南东道节度使、临汉监牧等使，代李逢吉；以逢吉为宣武军节度使，代令狐楚；以楚为户部尚书。以右丞沈传师为江西观察使。己卯，以河南尹王璠为右丞，以左散骑常侍冯宿为河南尹。  
