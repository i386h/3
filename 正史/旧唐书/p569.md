<!-- { "loadSidebar": true } -->
　　怀义后厌入宫中，多居白马寺，刺血画大像，选有膂力白丁度为僧，数满千人。侍御史周矩疑其奸，奏请劾之，不许。固请之，则天曰：“卿且退，朕即令去。”矩至台，薛师亦至，乘马蹋阶而下，便坦腹于床。矩召台吏，将按之，遽乘马而去。矩具以闻，则天曰：“此道人风病，不可苦问。所度僧任卿勘当。”矩按之，穷其状以闻，诸僧悉配远州。迁矩天官员外郎，竟为薛师所构，下狱，免官。  
　　后有御医沈南璆得幸，薛师恩渐衰，恨怒颇甚。证圣中，乃焚明堂、天堂，并为灰烬，则天愧而隐之，又令怀义充使督作。乃于明堂下置九州鼎，铸铜为十二属形象，置于本辰位，皆高一丈，怀义率人作号头安置之。  
　　其后益骄倨，则天恶之，令太平公主择膂力妇人数十，密防虑之。人有发其阴谋者，太平公主乳母张夫人令壮士缚而缢杀之，以辇车载尸送白马寺。其侍者僧徒，皆流窜远恶处。  
　　韦温，中宗韦庶人从父兄也。父玄俨，高宗末官至许州刺史。玄俨弟玄贞，初为普州参军，以女为皇太子妃，擢拜豫州刺史。中宗嗣位，妃为后。及帝降为庐陵王，玄贞配流钦州而死。后母崔氏，为钦州首领宁承兄弟所杀。  
　　玄贞有四子：洵、浩、洞、泚，亦死于容州。后二妹，逃窜获免，间行归长安。  
　　及中宗复位，韦氏复为皇后。其日，追赠玄贞为上洛郡王。左拾遗贾虚己上疏谏曰：“孔子曰：‘惟名与器，不可以假人。’且非李氏而王，自古盟书所弃。今陛下创制谋始，垂范将来，为皇王令图，子孙明镜。匡复未几，后族有私，臣虽庸愚，尚知未可；史官执简，必是直书。今万姓颙然，闻一善令，莫不途歌里颂，延颈向风，欣然慕化，日恐不及。陛下奈何行私惠，使樵夫议之。即先朝赠太原王，殷鉴不远。同云生于肤寸，寻木起于蘖栽，诚可惜也。涣汗既行，难改成命，臣望请皇后抗表固辞，使天下知弘让之风，彤管著冲谦之德，是则巍巍圣鉴，无得而称。”疏奏不省。  
　　寻又追赠玄贞为太师、雍州牧、益州大都督；玄俨为特进、并州大都督、鲁国公。遣使迎玄贞及崔氏丧柩归京师。又遣广州都督周仁轨率兵讨斩宁承兄弟，以其首祭于崔氏。擢拜仁轨左羽林大将军，赐爵汝南郡公，食实封五百户。及玄贞等柩将至，上与后登长乐宫，望丧而泣。加赠玄贞为酆王，谥曰文献，仍号其庙曰褒德，陵曰荣先。各置官员，并给户一百人守卫洒扫。又赠玄贞子洵为吏部尚书、汝南郡王，浩太常卿、武陵郡王，洞卫尉卿、淮南郡王，泚太仆卿、上蔡郡王，亦遣使迎其丧柩于京师。  
　　温，神龙中累迁礼部尚书，封鲁国公。弟湑，左羽林将军，封曹国公。后妹夫陆颂为国子祭酒，冯太和为太常少卿，太和寻卒，又适嗣虢王邕。湑子捷，尚成安公主，温从祖弟濯，尚定安公主，皆拜驸马都尉。  
　　景龙三年，温迁太子少保、同中书门下三品，仍遥授扬州大都督。温等既居荣要，燻灼朝野，时人比之武氏。湑及陆颂相次病卒，赙赠甚厚。及中宗崩，后令温总知内外兵马，守援宫掖。又引从子播、族弟璇、弟捷、濯等，分掌屯营及左右羽林军。临淄王讨韦氏，温等皆坐斩，宗族无少长皆死，语在《韦庶人传》。睿宗即位，仍令削平玄贞及洵等坟墓。  
　　王仁皎，玄宗王庶人父也。景龙中，官至长上果毅。玄宗即位，以后父，历将作大匠、太仆卿，迁开府仪同三司，封祁国公。仁皎不预朝政，但厚自奉养，积子女财货而已。开元七年卒，赠太尉，官供葬事。柩车既发，上于望春亭遥望之，令张说为其碑文，玄宗亲书石焉。子守一。  
　　守一与后双生。守一与玄宗有旧，及上登极，以清阳公主妻之。从讨萧至忠、岑羲等有功，自尚乘奉御迁殿中少监，特封晋国公，累转太子少保。父卒，袭爵祁国公。十一年，坐与庶人潜通左道，左迁柳州司马，行至蓝田驿，赐死。守一性贪鄙，积财巨万，及籍没其家，财帛不可胜计。  
　　吴溆，章敬皇后之弟也，濮州濮阳人。祖神泉，位终县令。父令珪，益州郫县丞。宝历二年，代宗始封拜外族，赠神泉司徒，令珪太尉，令珪母弟前宣城令令瑶为开府仪同三司、太子家令，封濮阳郡公；中郎将令瑜为开府仪同三司、太子谕德、济阳郡公。溆时为盛王府录事参军，拜开府仪同三司、太子詹事、濮阳郡公。以元舅迁鸿胪少卿、金吾将军。建中初，迁大将军。溆虽居戚属，恭逊谦和，人皆重之。  
　　泾师之乱，从幸奉天，卢杞、白志贞谓德宗曰：“臣细观硃泚心迹，必不至为戎首，伫当效顺。宜择大臣一人，入京师慰谕，以观其心。”上召从幸群臣言之，皆惮其行。溆起奏曰：“不以臣才望无堪，臣愿北行。”德宗甚悦。溆退而谓人曰：“人臣食君之禄，死君之难，临危自计，非忠也。吾忝戚属，今日委身于贼，诚知必死，不欲圣情慊于无人犯难也。”即日赍诏见泚，深陈上待属之意。时泚逆谋已定，貌虽从命，而心已异，乃留溆于客省，竟被害。上闻之，悲悼不已，赠太子太傅，赐其家实封二百户，一子五品正员官，敕收城日葬事官给。弟凑。  
　　凑，宝历中与兄溆同日开府，授太子詹事，俱封濮阳郡公。凑以兄弟三品，固辞太过，乞授卑官。乃以凑检校太子宾客，兼太子家令，充十宅王使。累转左金吾卫大将军。  
　　凑小心谨慎，智识周敏，特承顾问，偏见委信。大历中，滑帅令狐彰、汴帅田神功相次殁于理所，时籓方兵骄，乘戎帅丧亡，人情多梗。代宗命凑衔命抚慰，至必委曲说谕，随所欲为之奏请，皆得军民和协，帝深重之。  
　　宰臣元载弄权，招致贿赂，丑迹日彰。帝恶之，将加之法，恐左右泄漏，无与言者，唯与凑密计图之。及收载于内侍省，同列王缙，其党杨炎、王昂、韩洄、包佶、韩会等，皆当从坐籍没。凑谏救百端，言“法宜从宽，缙等从坐，理不至死。若不降以等差，一例极刑，恐亏损圣德。”由是缙等得减死，流贬之。  
　　大历末，丁继母丧免。建中初，起为右卫将军，兼通州刺史。贞元初，入为太子宾客，出为福州刺史、御史中丞、福建观察使。为政勤俭清苦，美誉日闻。宰相窦参以私怨恶之，数加谮毁，又言凑风病，不任趋驰。德宗召凑至京师，对于别殿，上令殿上行走，以验其病否，由是悟参之诬，因是恶参。寻以凑为陕州大都督府长史、陕虢观察使，以代参之党李翼。会刘玄佐卒，以凑检校兵部尚书、汴州刺史、御史大夫、宣武军节度使。  
　　时汴州军乱，杀牙将曹金岸、县令李迈，谋立玄佐子士宁。上将遣兵送凑赴镇，召宰臣议。窦参深沮其行，恐军中拒命，乃召凑回，授右金吾卫大将军，而以梁宋节钺授士宁。  
　　贞元十四年春夏旱，谷贵，人多流亡。京兆尹韩皋以政事不理黜官。上召凑，面授京兆尹，即日令视事，经宿方下制。凑孜孜为理，以勤俭为务，人乐其政。时宫中选内官买物于市，倚势强买物，不充价，人畏而避之，呼为“宫市”。掌赋者多与中贵人交结假借，不言其弊。凑为京尹，便殿从容论之，曰：“物议以中人买物于市，稍不便于人，此事甚细，虚掇流议。凡宫中所须，责臣可办，不必更差中使。若以臣府县外吏，不合预闻宫中所须，则乞选内官年高谨重者，充宫市令，庶息人间论议。”又奏：“掌闲彍骑、飞龙内园、芙蓉及禁军诸司等使，杂供手力资课太多，量宜减省。”上多从之。  
　　初，府掾吏以凑起自戚籓，不谙簿领，凡有疑狱难决之事，多候凑将出时方呈，冀免指擿瑕病。凑虽仓卒阅视，必指其奸幸之处，下笔决断，无毫厘之差。掾吏非大过，不行笞责；而召面按问，诘责而释之。吏尤惕厉，庶务咸举。  
　　文敬太子、义章公主相继薨殁，上深追念，葬送之仪颇厚。召集工役，载土筑坟，妨民农务。凑候上顾问，极言之。宗属门吏以凑论谏太繁，恐上厌苦，每以简约规之。凑曰：“圣上明哲，忧劳四海，必不以公主、太子之钟念而忽疲民。但人多顺旨不言，若再三启谏，必动宸情，则生民受赐。长吏不言，是为阿旨。如穷民上诉，罪在何人？”议者重之。以能政，兼兵部尚书。官街树缺，所司植榆以补之，凑曰：“榆非九衢之玩。”亟命易之以槐。及槐阴成而凑卒，人指树而怀之。  
　　凑于德宗为老舅，汉魏故事，多退居散地，才免罪戾而已。凑自贞元已来，特承恩顾，历中外显贵，虽圣奖隆深，亦由凑小心办事，奉职有方故也。  
　　凑既疾，不召巫医，药不入口，家人泣而勉之。对曰：“吾以凡才，滥因外戚进用，起家便授三品，历显位四十年，寿登七十，为人足矣，更欲何求？古之以亲戚进用者，罕有善终，吾得归全以侍先人，幸也。”德宗知之，令御医进药，不获已，服之。贞元十六年四月卒，时年七十一，赠尚书左仆射，罢朝一日。  
　　窦觎，昭成皇后族侄。父光，华原尉。觎以亲廕，释褐右卫率府兵曹参军。鄜坊节度臧希让奏为判官，累授监察殿中侍御史、检校工部员外郎、坊州刺史。兴元元年，讨李怀光于河中，诏觎以坊州兵七百人屯邰阳。贼平，以功兼御史中丞。迁同州刺史，入朝为户部侍郎。  
　　觎无他才伎，为吏有计数，又以韩滉子婿，故籓府辟召，遂历牧守。宰相窦参，觎再从侄。参少依觎，及参秉政，力荐于朝，故有贰卿之拜。数月，为扬州大都督府长史、御史大夫、充淮南节度副大使、知节度事，既非德举，人咸薄之。赴镇旬日，暴卒，诏赠礼部尚书。  
　　柳晟者，肃宗皇后之甥。母和政公主。父潭，官至太仆卿、驸马都尉。晟少无检操，代宗于诸甥之中，特加抚鞠，俾与太子、诸王同学，授诗书，恩宠罕比。累试太常卿。  
　　德宗即位，以与晟幼同砚席，尤亲之。泾师之乱，从幸奉天，晟密启曰：“愿受诏入京城，游说群贼，冀其携贰。”德宗壮而许之。晟与贼帅多有旧，出入其门说诱之。事泄，为硃泚所擒，械之于狱。晟有力，乃于狱中穿垣破械而遁，落发为僧，间道归行在。迁将作少监。元和初，检校工部尚书、兴元尹、山南西道节度使。罢镇入朝，以违诏进奉，为御史元稹所劾，诏宥之。俄充入回鹘册立使，复命，迁左金吾卫大将军。元和十三年卒，赠太子少保。  
