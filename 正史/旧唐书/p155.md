<!-- { "loadSidebar": true } -->
　　文明元年七月二十二日，西方有彗，长丈馀，凡四十九日灭。光宅元年九月二十九日，有星如半月，见西方。景龙元年十月十八日，彗见西方，凡四十三日而灭。二年二月，天狗坠于西南，有声如雷，野雉皆雊。七月七日，星孛胃、昴之间。三年八月八日，星孛于紫宫。太极元年七月四日，彗入太微。开元十八年六月十一日，彗见五车；三十日，星孛于毕、昴。二十六年三月八日，星孛于紫微垣，历斗魁，十馀日，阴云不见。武德元年六月三日，荧惑犯左执法。八年九月二十二日，荧惑入太微。九年五月，傅奕奏：太白昼见于秦，秦国当有天下。高祖以状授太宗。及太宗即位，召奕谓曰：“汝前奏事几累我，然而今后但须悉心尽言，无以前事为虑。”贞观十三年五月，荧惑犯右执法。十五年二月十五日，荧惑逆犯太微东籓上相。十七年三月七日，荧惑守心前星，十九日退。其月二十二日，荧惑犯句陈。九月二十九日，荧惑犯太微西籓上将。十九年九月二十四日，太白在太微，犯左执法，光芒相及。永徽三年六月二日，荧惑犯右执法；三日，太白入太微，犯右执法。显庆五年二月三日，荧惑入南斗。龙朔元年九月十四日，太白犯太微左执法。乾封二年五月，荧惑入轩辕。咸亨元年十二月，荧惑入太微。上元二年正月九日，荧惑犯房星。仪凤四年四月九日，荧惑犯羽林。调露二年五月二十四日，太白经天。  
　　长安四年，荧惑入月及镇星，犯天关。太史令严善思奏：法有乱臣伏罪，臣下谋上之变。岁馀，诛二张，五王立中宗。景龙三年六月八日，太白昼见于东井。景云二年三月二十七日，太白入羽林。太极元年三月三日，荧惑入东井；四月十二日，荧惑与太白守东井。先天元年八月十四日夜，月蚀尽，有星入月魄中。十六日，太白袭月。开元十年七月二十九日，荧惑入南斗。天宝十三载五月，荧惑守心五十馀日。至德元载十一月二十六日，荧惑、太白同犯昴。武德二年三月二十七日，太白、辰、镇聚于东井。九年六月十八日，辰、岁会于东井。二十三日，辰、岁、太白又会于东井。贞观十八年五月，太白、辰合于东井。景云二年七月，太白、镇同在张宿。武德三年十月三十日，有流星坠于东都城内，殷殷有声。高祖谓侍臣曰：“此何祥也？”起居舍人令狐德棻曰：“昔司马懿伐辽，有流星坠于辽东梁水上，寻而公孙渊败走，晋军追之，至其星坠处斩之。此王世充灭亡之兆也。”贞观十八年五月，有流星大如斗，五日出东壁，光照地，声如雷。咸亨三年二月三日，有流星如雷。景龙二年二月十九日，大星坠于西南，声如雷，野雉皆雊。景云二年八月十七日，东方有流星出五车，至于上台。天宝三载闰二月十七日，星坠于东南，有声。京师讹言官遣枨枨捕人肝以祭天狗，人相恐，畿内尤甚。景龙元年九月十八日，有赤气竟天，其光烛地，经三日乃止。九月四日，黄雾昏。唐隆元年六月八日，虹霓竟天。  
　　灾异编年　至德后  
　　至德元年三月乙酉，岁、太白、荧惑合于东井。十月辛丑朔，日有食之。十一月壬戌五更，有流星大如斗，流于东北，长数丈，蛇行屈曲，有碎光迸空。乾元元年四月，荧惑、镇、太白合于营室。太史南宫沛奏：所合之处战不胜，大人恶之，恐有丧祸。明年冬，郭子仪等九节度之师自溃于相州。五月癸未夜一更三筹，月掩心前星，二更四筹方出。六月癸丑，月入南斗魁。二年二月丙辰，月犯心前大星，相去三寸。三年四月丁巳夜五更，彗出东方，色白，长四尺，在娄、胃间，疾行向东北角，历昴、毕、觜、参、井、鬼、柳、轩辕，至太微右执法七寸所，凡五十馀日方灭。闰四月辛酉朔，妖星见于南方，长数丈。是时自四月初大雾大雨，至闰四月末方止。是月，逆贼史思明再陷东都，米价踊贵，斗至八百文，人相食，殍尸蔽地。上元元年十二月癸未夜，岁掩房星。二年七月癸未朔，日有蚀之，大星皆见。司天秋官正瞿昙譔奏曰：“癸未太阳亏，辰正后六刻起亏，巳正后一刻既，午前一刻复满。亏于张四度，周之分野。甘德云，‘日从巳至午蚀为周’，周为河南，今逆贼史思明据。《乙巳占》曰，‘日蚀之下有破国’。”其年九月，制去上元之号，单称元年，月首去正、二、三之次，以“建”冠之。其年建子月癸巳亥时一鼓二筹后，月掩昴，出其北，兼白晕；毕星有白气从北来贯昴。司天监韩颍奏曰：“按石申占，‘月掩昴，胡王死’。又‘月行昴北，天下福’。臣伏以三光垂象，月为刑杀之征。二石歼夷，史官常占。毕、昴为天纲，白气兵丧，掩其星则大破胡王，行其北则天下有福。已为周分，癸主幽、燕，当羯胡窃据之郊，是残寇灭亡之地。”明年，史思明为其子朝义所杀。十月，雍王收复东都。上元三年正月时去上元之号，今存之以正年。建辰月，肃宗病。是月丙戌，月上有黄白冠连成晕，东井、五诸侯、南北河、舆鬼皆在中。建巳月，以楚州献定国宝，乃改元宝应，月复以正、二、三为次。其月，肃宗崩。  
