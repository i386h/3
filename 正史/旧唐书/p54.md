<!-- { "loadSidebar": true } -->
　　夏四月戊寅朔。庚寅，诏赠太师咸宁王浑瑊宜配享德宗庙庭。  
　　五月丁未朔，以岭南节度使郑絪为工部尚书。庚申，移宥州于经略军，郭下置延恩县，隶夏州观察使。是月旱，谷贵，出太仓粟七十万石，开六场粜以惠饥民。乙丑，桂王纶薨。以旱，免京畿夏税十三万石、青苗钱五万贯。  
　　六月丙子朔。戊寅，以天德军经略使周怀乂卒，废朝一日。经略使废朝，自怀乂始也。庚辰，以义武军节度副使浑镐检校式工尚书，兼定州大都督府长史，充义武军节度使、易定观察使、北平军等使。丙戌，以在龙武将军燕重旰为丰州刺史、天德军丰州西城中城都防御押蕃落等使。乙未，置礼宾院于长兴里之北。丙申，以左丞孔戣为华州刺史、潼关防御、镇国军等使。壬寅，制河中晋绛慈隰等州节度使张弘靖守刑部尚书、同中书门下平章事。  
　　秋七月丙午朔。乙未，以御史大夫赵宗儒检校尚书右仆射，兼河中尹、河中晋绛等州节度使。戊辰，以太子司议郎杜忭为银青光禄大夫、殿中少监、驸马都尉，尚岐阳公主。闰八月乙巳朔。辛酉，以河阳节度使乌重胤兼汝州刺史。壬戌，以中书舍人王涯、屯田郎中韦绶为皇太子诸王侍读。己巳，加田弘正检校右仆射，赏三军钱二十万贯。九月甲戌朔，以洺州刺史李光颜为陈州刺史、忠武军都知兵马使。丙戌，以山南东道节度使袁滋检校兵部尚书，兼江陵尹、荆南节度使。以荆南节度使严绶检校司空、襄州刺史、山南东道节度使。己丑，月掩轩辕。淮西节度使吴少阳卒，其子元济匿丧，自总兵柄乃焚劫舞阳等四县。朝廷遣使吊祭，拒而不纳。壬辰，真腊国朝贡。戊戌，加河东节度使王锷检校司空、同平章事，以给事中孟简为越州刺史、浙东观察使。赠吴少阳尚书右仆射。  
　　冬十月甲辰朔。丙午，金紫光录大夫、中书侍郎、同平章事、集贤大学士、监修国史、上柱国、赵国公李吉甫卒。甲寅，以刑部员外郎令狐楚为职方员外郎、知制诰。壬戌，以忠武军节度使韩皋为吏部尚书，以忠武军节度副使兼陈州刺史李光颜为许州刺史、忠武军节度使。甲子，制：“朕嗣膺宝位，于兹十年。每推至诚，以御方夏，庶以仁化，臻于太和，宵衣旰食，意属于此。今淮西一道，未达朝经。擅自继袭，肆行寇掠。将士等迫于受制，非是本心。思去三面之罗，庶遵两阶之义。宜以山南东道节度使严绶兼充申光蔡等州招抚使。”仍命内常侍崔潭峻为监军。戊辰，以尚书左丞吕元膺检校工部尚书、东都留守。旧例，命留守赐旗甲，与方镇同，及元膺受命，不赐。谏官援华、汝、寿三州例有赐，居守之重，不宜独阙，上曰：“此三处亦宜停赐。”  
　　十一月甲戌朔。甲申，以吏部尚书韩皋为太子宾客。甲午，以御史中丞胡证为单于大都护、振武麟胜等军节度使。丁酉，太子太傅范希朝卒。戊戌，以中书舍人裴度为御史中丞；以左金吾大将军郭钊检校工部尚书、邠州刺史，充邠宁节度使；以职方员外郎、知制诰令狐楚为翰林学士。十二月甲辰朔。丁未，振武节度使张煦卒。辛亥，邠宁节度使、检校右仆射阎巨源卒。癸丑，兵部尚书王绍卒。己未，右羽林统军孟元阳卒。丙寅，太子少保赵昌卒。戊辰，制以中大夫、守尚书右丞、上骑都尉、赐紫金鱼袋韦贯之本官同中书门下平章事。  
　　十年春正月癸酉朔。乙酉，宣武军节度使韩弘守司徒，平章事并如故。丙申，严绶帅师次蔡州界。己亥，制削夺吴元济在身官爵。庚子，桂管奏移富州治于故城。  
　　二月癸卯朔。甲辰，严绶军为贼所袭，败于磁丘，退守唐州。田弘正子布、韩弘子公武各率师隶李光颜讨贼。辛亥，以礼部尚书李绛为华州潼关防御镇军等使。壬戌，河东防秋将刘辅杀丰州刺史燕重旰。己巳，以羽林将军李汇为泾原节度使。  
　　三月壬申朔，以右金吾将军李奉仙为丰州刺史、天德军西城中城都防御使。己卯，以剑南西川节度行军司马李程为兵部郎中、知制诰。乙酉，以虔州司马韩泰为漳刑刺史，以永州司马柳宗元为柳州刺史、饶州司马韩晔为汀州刺史，朗州司马刘禹锡为播州刺史，台州司马陈谏为封州刺史。御史中丞裴度以禹锡母老，请移近处，乃改授连州刺史。赠故太常卿崔邠礼部尚书。李光颜破贼于南顿。辛亥，盗焚河阴转运院，凡烧钱帛二十万贯匹、米二万四千八百石、仓室五十五间。防院兵五百人营于县南，盗火发而不救，吕元膺召其将杀之。自盗火发河阴，人情骇扰。壬戌，以长安县令徐俊为邕管经略使。  
　　五月辛未朔。辛巳，御史中丞裴度兼刑部侍郎。时度自淮西行营宣慰还，所言军机，多合上旨，故以兼官宠之。丙申，李光颜大破贼党于洄曲。自征兵讨贼，凡十余镇之师，环于申、蔡，未立战功。裴度使还，奏曰：“臣观诸将，惟光颜见义能勇，必能立功。”至是告捷，京师相贺，上尤赏度之知人。  
　　六月辛丑朔。癸卯，镇州节度使王承宗盗夜伏于靖安坊，刺宰相武元衡，死之；又遣盗于通化坊刺御史中丞裴度，伤首而免。是日，京城大骇，自京师至诸门加卫兵；宰相导从加金吾骑士，出入则彀弦露刃，每过里门，诃索甚諠；公卿持事柄者，以家僮兵仗自随。武元衡死数日，未获贼。兵部侍郎许孟容请见，奏曰：“岂有国相横尸路隅，不能擒贼！”因洒泣极言，上为之愤叹。乃诏京城诸道，能捕贼者赏钱万贯，仍与五品官，敢有盖藏，全家诛戮。乃积钱二万贯于东西市。京城大索，公卿节将复壁重者皆搜之。庚戌，神策将士王士则、王士平以盗名上言，且言王承宗所使，乃捕得张晏等八人诛之。乙丑，制以朝议郎、守御史丞、兼刑部侍郎、飞骑尉、赐紫金鱼袋裴度为朝请大夫、守刑部侍郎、同中书门下平章事。  
　　秋七月庚午朔，灵武节度使李光进卒。辛未，以神策军长武城使杜叔良为朔方、灵盐、定远城节度观察使。甲戌，诏：“成德军节度使王承宗，自涤瑕疵，累加奖拔，列在维籓之任，待以忠正之徒。谓怀君父之恩，克励人臣之节。而动思弃命，恣逞非心，傲狠反常，横辱无畏。以其先祖，尝立忠动，每念含容，庶闻悛革。曾不知阴谋逆状，久则逾彰；凶德祸机，盈而自覆。乃敢轻肆指斥，妄陈表章，潜遣奸人，内怀兵刃，贼杀元辅，毒伤宪臣，纵其凶残，无所顾望。推穷事迹，罪状昭明，周览谳词，良用惊叹。宜令绝其朝贡，其所部博野、乐寿两县本属范阳，宜却隶刘总。驸马都尉王承系、太子赞善王承迪、丹王府司马王承荣等，并宜远郡安置。”先是，承宗上表怨咎武元衡，留中不报。又肆指斥，上使持其表以示百官，群臣皆请问罪。丙戌，泾原节度使李汇卒，以将作监王潜为泾州刺史、四镇北庭泾原节度使。乙未，以京兆尹裴武为司农卿，以捕贼弛慢故也。  
　　八月己亥朔，日有蚀之。丙寅，诃陵国遣使献僧祗僮及五色鹦鹉、频伽鸟并异香名宝。丁未，淄青节度使李师道阴与嵩山僧圆净谋反，勇士数百人伏于东都进奏院，乘洛城无兵，欲窃发焚烧宫殿而肆行剽掠。小将场进、李再兴告变，留守吕元膺乃出兵围之，贼突围而出，入嵩岳，山棚尽擒之。讯其首，僧圆净主谋也。僧临刑叹曰：“误我事，不得使洛城流血！”九月癸酉，以宣武军节度使韩弘充淮西行营兵马都统。丁酉，以太子宾客韩皋为兵部尚书。冬十月庚子，始析山南东道为两节度，以户部侍郎李逊为襄州刺史，充襄、复、郢、均、房节度使；以右羽林将军高霞寓为唐州刺史，充唐、随、邓节度使。刑部尚书权德舆奏请行用新删定《敕格》三十卷，从之。壬子，以太子宾客于頔为户部尚书。  
　　十一月戊辰，诏出内库缯绢五十五万匹供军。乙亥，以山南东道节度使严绶为太子少保。戊寅，盗焚献陵寝宫。诏发振武兵二千，会义武军以讨王承宗。十二月壬寅夜，太白犯镇星。甲辰，李愿击败李师道之众九千，斩首二千级。壬子，东都留守吕元膺请募置三河子弟以卫宫城。甲寅，越州复置山阴县。庚申，新造指南车、记里鼓。出宫人七十二人置京城寺观，有家者归之。乙丑，河东节度使王锷卒。是岁，渤海、新罗、奚、契丹、黑水、南诏、牂柯并遣使朝贡。  
　　十一年春正月丁卯朔，以宿师于野，不受朝贺。己巳，以中书侍郎、平章事张弘靖检校吏部尚书，兼太原尹、北都留守、河东节度使。戊寅，诏群臣曰：“今用兵已久，利害相半。其攻守之宜，罚宥之要，宜各具议状以闻。”庚辰，翰林学士钱徽、萧俯各守本官，以上疏请罢兵故也。癸未，削夺王承宗在身官爵，所袭封邑赐武俊子金吾将军士平。令河东、河北道诸镇加兵进讨。甲申，盗断建陵门戟四十七竿。甲子，李光颜奏破贼。  
　　二月癸卯，吐蕃赞普卒。以中书舍人、权知礼部贡举、赐绯鱼袋李逢吉为门下侍郎、同平章事，赐紫金鱼袋。以内库绢四万匹赏幽、魏将士。甲寅，以华州刺史李绛为兵部尚书。丙辰，月掩心。戊午，南诏蛮酋龙蒙盛卒。  
　　三月庚午，皇太后崩于兴庆宫之咸宁殿。是日，群臣发丧于西宫两仪殿，以宰臣裴度为礼仪使，吏部尚书韩皋为大明宫留守，设次于中书。辛未，敕诸司公事，宜权取中书门下处分。癸酉，分命朝臣告哀于天下。甲戌，见群臣于紫宸门外庑下。己卯，以宰臣李逢吉充大行皇太后山陵使。出内库缯帛五万匹充奉山陵。己丑，月近镇星。  
　　夏四月壬寅，西川节度使李夷简遣使告哀于南诏。后丧，边镇告四夷，旧制也。庚戌，贬户部侍郎、判度支杨于陵为郴州刺史，坐供军有阙也。丁巳，以徐、宿饥，赈粟八万石。  
　　五月丁卯夜，辰、岁二宿合于东井。宥州军乱，逐刺史骆怡。壬申，李光颜破贼于凌云栅。六月甲辰，高霞寓败于铁城，退保新兴栅，是日人情悚骇，宰相奏对，多请罢兵。上曰：“胜负兵家常势，不可以一将失利，便沮成计。今但议用兵方略，朝廷庶务，制置可否耳。”是夜，月掩心后星。庚戌，田弘正军讨王承宗，次于南宫。辛酉，群臣上大行皇太后谥曰庄宪。  
　　秋七月丁丑，贬随、唐节度使高寓为归州刺史。以河南尹郑权为襄州刺史，充山南东道节度使；以荆南节度使袁滋为唐州刺史、彰义军节度使、申光唐蔡随邓州观察使，权以唐州理为所；以华州刺史裴武为江陵尹，充荆南节度使。戊寅，以随州刺史杨旻为唐州刺史，充行营都知兵马使。以滋儒者，故复以旻将其兵。壬午，宣武军奏破贼。  
