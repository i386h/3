<!-- { "loadSidebar": true } -->
　　伏闻贞懿皇后今于城东章敬寺北以起陵庙，臣不知有司之请乎，陛下之意乎，阴阳家流希旨乎？臣愚以为非所宜也。谨具疏陈论，伏愿暂留天睠而省察焉。  
　　臣闻人臣宅于家，君上宅于国。长安城，是陛下皇居也，其可穿凿兴动，建陵墓于其侧乎？此非宜一也。  
　　夫葬者藏也，欲人之不得见也。是以古帝前王葬后妃，莫不凭丘原，远郊郭。今则西临宫阙，南迫康庄，若使近而可见，死而复生，虽在西宫待之可也。如骨肉归土，魂无不之，章敬之北，竟何所益？视之兆庶，则彰溺爱；垂之万代，则累明德，此非所宜二也。  
　　夫帝王者，居高明，烛幽滞。先皇所以因龙首建望春，盖为此也。今若起陵目前，动伤宸虑，天心一伤，数日不平。且匹夫向隅，满堂为之不乐；万乘不乐，人其可欢心乎？又暇日起歌，动钟于内，此地皆闻，此非宜三也。  
　　伏以贞懿皇后，坤德合天，母慈逮下，陛下以切轸旒扆，久俟蓍龟。始谥之以贞懿，终待之以亵近，臣窃惑焉，非所以称述后德，光被下泉也。今国人皆曰：“贞懿皇后之陵迩于城下者，主上将日省而时望焉。”斯有损于圣德，无益于贞懿。将欲宠之，而反辱之，此非宜四也。  
　　凡此数事，实玷大猷，天下咸知，伏惟陛下熟计而取其长也。陛下方将偃武靖人，一误于此，其伤实多。臣恐君子是非，史官褒贬，大明忽亏于掩蚀，至德翻后于尧、舜，不其惜哉！今指日尚遥，改卜何害？抑皇情之殊眷，成贞懿之美号。  
　　疏奏，帝甚嘉之，赐绯鱼袋，特加五品阶，宣付史馆。  
　　与宰相常衮善，衮贬官，南仲坐出为海盐县令。浙江东、西道观察使韩滉辟为推官，奏授殿中侍御史、内供奉，充支使。寻征还，历左司兵部员外，转郎中，迁御史中丞、给事中、同州刺史、陕虢观察使。  
　　贞元十五年，代李复为郑滑节度使。监军薛盈珍恃势夺军政，南仲数为盈珍谗毁，德宗颇疑之。十六年，盈珍遣小使程务盈驰驿奉表，诬奏南仲阴事。南仲裨将曹文洽亦入奏事京师，伺知盈珍表中语。文洽私怀愤怒，遂晨夜兼道追务盈，至长乐驿及之，与同舍宿；中夜杀务盈，沉盈珍表于厕中，乃自杀。日旰，驿吏辟门，见血流涂地，旁得文洽二缄，一告于南仲，一表理南仲之冤，且陈首杀务盈。上闻其事，颇骇异之。南仲虑衅深，遂乞入朝。德宗曰：“盈珍扰军政耶？”南仲对曰：“勇珍不扰军政，臣自隳陛下法耳。如盈珍辈所在有之，虽羊、杜复生，抚百姓，御三军，必不能成恺悌父母之政，师律善阵之制矣。”上默然久之。授尚书右仆射。贞元十九年七月，终于位，年七十四，赠太子太保，谥曰贞。  
　　刘乃，字永夷，洺州广平人。高祖武干，武德初拜侍中，即中书侍郎林甫从祖兄子也。父如璠，昫山丞，以乃贵，赠民部郎中。乃少聪颖志学，暗记《六经》，日数千言。及长，文章清雅，为当时推重。天宝中，举进士，寻丁父艰，居丧以孝闻。既终制，从调选曹。乃常以文部选才未为尽善，遂致书于知铨舍人宋昱曰：  
　　《虞书》称：“知人则哲，能官人则惠。”巍巍唐、虞，举以为难。今夫文部，既始之以抡材，终之以授位，是则知人官人，斯为重任。昔在禹、稷、皋陶之众圣，犹曰载采有九德，考绩以九载。近代主司，独委一二小冢宰，察言于一幅之判，观行于一揖之内，古今迟速，何不侔之甚哉！夫判者，以狭词短韵，语有定规为体，亦犹以一小冶而鼓众金，虽欲为鼎为镛，不可得也。故曰：判之在文，至局促者。夫铨者，必以崇衣冠，自媒耀为贤，斯又士之丑行，君子所病。若引文公、尼父登之于铨廷，则虽图书《易象》之大训，以判体挫之，曾不及徐、庾。虽有至德，以喋喋取之，曾不若啬夫。呜呼！彼干霄蔽日，诚巨树也，当求尺寸之材，必后于椓杙。龙吟武啸，诚希声也，若尚颊舌之感，必下于蛙黾。观察之际，犹不悲夫！执事虑过龟策，文合雅诰，岂拘以琐琐故事，曲折因循哉？诚能先资以政事，次征以文学，退观其理家，进察其临节，则厖鸿深沉之事，亦可以窥其门户矣！  
　　其载，补剡县尉，改会稽尉。宣州观察使殷日用奏为判官，宣慰使李季卿又以表荐，连授大理评事、兼监察御史。转运使刘晏奏令巡覆江西，多所蠲免。改殿中侍御史、检校仓部员外、民部郎中，并充浙西留后。佐晏征赋，颇有裨益，晏甚任之。  
　　大历十二年，元载既诛，以乃久在职，召拜司门员外郎。十四年，崔祐甫秉政，素与乃友善。会加郭子仪尚父，以册礼久废，至是复行之。祐甫令两省官撰册文，未称旨；召乃至阁草之，立就。词义典裁，祐甫叹赏久之。数日，擢为给事中，寻迁权知兵部侍郎。及杨炎、卢杞为相，意多丑正，以故五岁不迁。建中四年夏，但真拜而已。  
　　其冬，泾师作乱，驾幸奉天。乃卧疾在私第，贼泚遣使以甘言诱之，乃称疾笃。又令其伪宰相蒋镇自来招诱，乃托喑疾，灸灼遍身。镇再至，知不可劫胁，乃叹息曰：“镇亦尝忝列曹郎，苟不能死，以至于斯，宁以自辱膻腥，复欲污秽贤哲乎？”歔欷而退。及闻舆驾再幸梁州，乃自投于床，搏膺呼天，因是危惙，绝食数日而卒，时年六十。德宗还京，闻乃之忠烈，追赠礼部尚书。子伯刍。  
　　伯刍，字素芝，登进士第，志行修谨。淮南杜佑辟为从事，府罢，屏居吴中。久之，征拜右补阙，迁主客员外郎。以过从友人饮噱，为韦执谊密奏，贬虔州掾曹，复为考功员外郎裴垍善其应对机捷，迁考功郎中、集贤院学士，转给事中。裴垍罢相，为太子宾客，未几而卒。李吉甫复入相，与垍宿嫌，不加赠官；伯刍上疏论之，赠垍太子少傅。伯刍妻，垍从姨也。或谗于吉甫，此以论奏。伯刍惧，亟请散地，因出为虢州刺史。吉甫卒，裴度擢为刑部侍郎，俄知吏部选事。元和十年，以左常侍致仕，卒，年六十一，赠工部尚书。伯刍风姿古雅，涉学，善谈笑，而动与时适，论者稍薄之。  
　　子宽夫，登进士第，历诸府从事。宝历中，入为监察御史。尝上言曰：“近日摄祭多差王府官僚，位望既轻，有乖严敬。伏请今后摄太尉，差尚书省三品已上及保傅宾詹等官；如人少，即令丞郎通摄之。”俄转左补阙。少列陈岵进注《维摩经》，得濠州刺史。宽夫与同列，因对论之，言岵因供奉僧进经以图郡牧。敬宗怒谓宰相曰：“陈岵不因僧得郡，谏官安得此言，须推排头首来。”宽夫奏曰：“昨论陈岵之时，不记发言前后，唯握笔草状，即是微臣。今论事不当，臣合当罪。若寻究推排，恐伤事体。”帝嘉其引过，欣然释之。  
　　宽夫弟端夫，为太常博士，驳韦绶谥议知名。宽夫子允章、焕章。  
　　允章登进士第，累官至翰林学士承旨、礼部侍郎。咸通九年，知贡举，出为鄂州观察使、检校工部尚书，后迁东都留守。黄巢犯洛阳，允章不能拒，贼不之害，坐是废于家。以疾卒。  
　　袁高，字公颐，恕己之孙。少慷慨，慕名节。登进士第，累辟使府，有赞佐裨益之誉。代宗登极，征入朝，累官至给事中、御史中丞。建中二年，擢为京畿观察使。以论事失旨，贬韶州长史，复拜为给事中。  
　　贞元元年，德宗复用吉州长史卢杞为饶州刺史，令高草诏书。高执词头以谒宰相卢翰、刘从一曰：“卢杞作相三年，矫诈阴贼，退斥忠良。朋附者咳唾立至青云、睚眦者顾盼已挤沟壑。傲很明德，反易天常，播越銮舆，疮痍天下，皆杞之为也。爰免族戮，虽示贬黜，寻已稍迁近地，若更授大郡，恐失天下之望。惟相公执奏之，事尚可救。”翰、从一不悦，改命舍人草之。诏出，执之不下，仍上奏曰：“卢杞为政，穷极凶恶。三军将校，愿食其肉；百辟卿士，嫉之若雠。”遗补陈京、赵需、裴佶、宇文炫、卢景亮、张荐等上疏论奏。次日，又上疏。高又於正殿奏云：“陛下用卢杞独秉钧轴，前后三年，弃斥忠良，附下罔上，使陛下越在草莽，皆杞之过。且汉时三光失序，雨旱不时，皆宰相请罪，小者免官，大者刑戮。杞罪合至死，陛下好生恶杀，赦杞万死，唯贬新州司马，旋复迁移。今除刺史，是失天下之望。伏惟圣意裁择。”上谓曰：“卢杞有不逮，是朕之过。”复奏曰；“卢杞奸臣，常怀诡诈，非是不逮。”上曰：“朕已有赦。高曰：“赦乃赦其罪，不宜授刺史。且赦文至优黎民，今饶州大郡，若命奸臣作牧，是一州苍生，独受其弊。望引常参官顾问，并择谨厚中官，令采听於众。若亿兆之人异臣之言，臣当万死。”于是，谏官争论于上前，上良久谓曰：“若与卢杞刺史太优，与上佐可乎？”曰：“可矣！”遂追饶州制。翌日，遣使宣慰高云：“朕思卿言深理切，当依卿所奏。”太子少保韦伦、太府卿张献恭等奏：“袁高所奏至当，高是陛下一良臣，望加优异。”  
　　贞元二年，上以关辅禄山之后，百姓贫乏，田畴荒秽，诏诸道进耕牛，待诸道观察使各选拣牛进贡，委京兆府劝课民户，勘责有地无牛百姓，量其地著，以牛均给之。其田五十亩已下人，不在给限。高上疏论之：“圣慈所忧，切在贫下。有田不满五十亩者尤是贫人，请量三两家共给牛一头，以济农事。”疏奏，从之。寻卒于官，年六十，中外叹惜。宪宗朝，宰臣李吉甫尝言高之忠鲠，诏赠礼部尚书。  
　　段平仲，字秉庸，武威人。隋人部尚书段达六代孙也。登进士第。杜佑、李复相继镇淮南，皆表平仲为掌书记。复移镇华州、滑州，仍为从事。入朝为监察御史。平仲磊落尚气节，嗜酒傲言。时德宗春秋高，多自听断。由是庶务壅隔，事或不理，中外畏上严察，无敢言者。平仲尝谓人曰：“主上聪明神武，臣下畏惧不言，自循默耳。如平仲一得召见，必当大有开悟。”贞元十四年，京师旱，诏择御史、郎官各一人，发廪赈恤。平仲与考功员外陈归当奉使，因辞得对，乃入近御座，粗陈本事。上察平仲意有所蓄，以归在侧不言。及奏事毕退，平仲独不退，欲有奏启；上因兼留归问之，声色甚厉，杂以他语。平仲错愕，都不得言因误称其名。上怒，叱出之。平仲苍黄，又误趋御障后，归下阶连呼，乃得出。由是坐废七年，然亦因此名显。  
　　后除屯田膳部二员外郎、东都留守判官，累拜右司郎中。元和初，迁谏议大夫。内官吐突承璀为招讨使，征镇州，无功而还。平仲与吕元膺抗疏论列，请加黜责。转给事中。自在要近，朝廷有得失，未尝不论奏，时人推其狷直。转尚书左丞，以疾改太子左庶子卒。  
