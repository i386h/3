<!-- { "loadSidebar": true } -->
　　夏四月壬午，以朝议大夫、守太常卿、兼修国史杨绾为中书侍郎，尚书礼部郎、集贤院学士常衮为门下侍郎，并同中书门下平章事。癸未，以右庶子潘炎为礼部侍郎。贬吏部侍郎杨炎为道州司马，元载党也。谏议大夫、知制诰韩洄王定包佶徐璜，户部侍郎赵纵，大理少卿裴翼，太常少卿王紞，起居舍人韩会等十余人，皆坐元载贬官也。给事中杜亚使魏州，赐田承嗣铁券。癸巳，以前秘书监李揆为睦州刺史。揆故宰相，为元载所忌，二十年流落丐食江湖间，载诛，方得为郡。又召颜真卿于湖州，亦载所忌斥外也。乙未，月掩心前星。丁酉，西川破吐蕃于望汉城，擒蕃将大笼官论器然以献。壬寅，以前商州刺史乌崇福为安南都护、本营经略使。渤海、奚、契丹、室韦、靺鞨并遣使朝贡。己酉，加京官料钱，文武班诸司共二千七百九十六员，文官一千八五十四员，武官九百四十二员，岁加给一十五万六千贯，并旧给凡二十六万贯。以关内副元帅、兵马使浑瑊兼邠州刺史。  
　　五月辛亥。罢天下州团练守捉使名。甲寅，诸道邸务在上都名曰留后，改为进奏院。丙辰夜，月入太微。辛酉，贬刑部尚书王昂连州刺史，昂至万州卒。庚午，敕毁元载祖、父坟，剖棺弃骸，焚毁私庙主于大宁里。甲戌，以前安南都护张伯仪为广州刺史、兼御史大夫，充岭南节度使。六月癸巳，时小旱，上斋居祈祷，圣体不康，是日不视朝。秋七月戊午，罢润州丹阳军、苏州长洲军。己巳，中书侍郎、同中书门下平章事、集贤殿崇文馆大学士、兼修国史杨绾卒。八月癸巳，赐东川节度使鲜于叔明姓李氏。癸卯，宰臣让赐食。先是元载、王缙辅政，每日赐食，因为故事。至是，常衮等上表云：“飧钱已多，更颁御膳，胡颜自安，乞停赐食。”从之。甲辰，以湖州刺史颜真卿为刑部尚书。乙巳，以久雨宥常参百僚，不许御史点班。九月乙卯，许以庶人礼葬元载。辛酉，以泾原节度副使段秀实为四镇北庭行营、泾原郑颍等节度使。庚午，吐蕃寇坊州，掠党项羊马而去。是秋，宋、亳、陈、滑等州水。  
　　冬十月丁亥，户部待郎、判度支韩滉言解县两池生瑞盐，乃置祠，号宝应灵庆池。壬寅夜，月掩昴，又入太微。乙巳，以滑州牙将刘洽为宋州刺史。京兆尹黎干奏水损田三万一千顷。度支使韩滉奏所损不多。兼渭南令刘藻曲附滉，亦云部内田不损。差御史赵计检渭南田，亦附滉云不损。上曰：“水旱咸均，不宜渭南独免。”复命御史硃敖检之，渭南损田三千顷。上叹息曰：“县令职在字人，不损亦宜称损，损而不闻，岂有恤隐之意耶！刘藻、赵计皆贬官。十一月癸丑，太白临哭星。乙卯夜，月入羽林。癸酉，以右散骑常侍萧昕为工阅尚书。刑部尚书颜真卿献所著《韵海镜源》三百六十卷。十二月丁亥，西川崔宁奏于西山破吐蕃十万，斩首八千，生擒九百人。己亥，天下仙洞灵迹禁樵捕。庚子，以幽州节度使硃泚兼陇右节度副大使，权知河西、泽潞行营兵马事。京兆尹请修六门堰，许之。  
　　十三年春正月戊申朔。辛酉，坏白渠碾硙八十余所，以夺农溉田也。壬戌，刑部尚书、鲁郡公颜真卿三抗章乞致仁，不允。淄青节度使李正己请附属籍，从之。戊辰，回纥寇太原，鲍防与之战，我师不利。硃泚徙封遂宁郡王。二月庚辰，代州都督张光晟击回纥，战于羊武谷，破之，北人乃安。己亥，吐蕃寇灵武。甲辰，太仆寺佛堂有小脱空金刚右臂忽有黑汁滴下，以纸承之，色类血。  
　　三月甲戌，河阳将士劫回纥辎重，因与相斗，纵兵大掠，久之方定。四月丁亥，以浙西观察留后李道昌为苏州刺史、兼御史中丞，充浙西都团练观察使。己丑，以前浙西观察使李涵为御史大夫。甲辰，吐蕃寇灵州，朔方留后常谦光击败之。五月戊午，宦官刘清潭赐名忠翼。六月戊戌，陇右节度使硃泚于军士赵贵家得猫鼠同乳不相害，笼而献之。秋七月壬子，中书舍人崔祐甫知吏部选事。癸丑，剑南节度使崔宁加检校司空，东川李叔明加检校工部尚书。辛未，吐蕃寇盐州、庆州。八月甲戌朔，成德军节度使李宝臣抗章请复本姓张氏，从之。  
　　冬十月丁酉，葬贞懿皇后于庄陵。十一月丁卯，日长至，有司礼昊天上帝于南郊，上不视朝故也。十二月丙戌，以吏部尚书刘晏为左仆射，判使如故。以给事中杜亚为洪州刺史、兼御史中丞，充江西观察使。以江西观察使路嗣恭为兵部尚书。是岁，郴州黄芩山崩，压死者有数百人。  
　　十四年春正月壬寅朔。壬戌，以楚州刺史李泌为澧州刺史。二月癸未，魏博七州节度使、太尉、检校尚书左仆射、同中书门下平章事、魏州大都督府长史田承嗣卒。甲申，以魏博中军兵马使、左司马田悦兼御史中丞，充魏博节度留后。  
　　三月丁未，汴宋节度使李忠臣为麾下将族侄李希烈所逐，忠臣狼狈归朝。上以忠臣立功于国，乃授检校司空、同平章事。庚戌，以河南尹严郢为京兆尹，河中少尹、知府事赵惠伯为河南尹。辛酉，以前容管经略使、容州刺史王翃为河中少尹、知府事。  
　　夏四月癸未，成德军节度使张宝臣复请姓李，从之。五月癸卯，上不康，至辛亥，不视朝。北都留守鲍防以北庭归朝。辛酉，诏皇太子监国。是夕，上崩于紫宸之内殿。遗诏皇太子柩前即位。壬戌，迁神柩于太极殿，发丧。八月庚申，群臣上尊谥曰睿文孝武皇帝，庙号代宗。十月己酉，葬于元陵。十二月丁酉，祔于太庙。  
　　史臣曰：呜呼，治道之失也，若河决金堤，火炎昆岗，虽神禹之乘四载，玄冥之洒八瀛，亦不能堙洪涛而扑烈焰者，何也？良以势既坏而不能遽救也。观夫开元之治也，则横制六合，骏奔百蛮；及天宝之乱也，天子不能守两都，诸侯不能安九牧。是知有天下者，治道其可忽乎！明皇之失驭也，则思明再陷于河洛；大历之失驭也，则怀恩乡导于犬戎。自三盗合从，九州羹沸，军士膏于原野，民力殚于转输，室家相吊，人不聊生，而子仪号泣于用兵，元载殷忧于避狄。然而代宗皇帝少属乱离，老于军旅，识人间之情伪，知稼穑之艰难，内有李、郭之效忠，外有昆戎之幸利。遂得凶渠传首，叛党革心，关辅载宁，獯戎渐弭。至如稔辅国之恶，议元振之罪，去朝恩之权，不以酷刑，俾之自咎，亦立法念功之旨也。罪己以伤仆固，彻乐而悼神功，惩缙、载之奸回，重衮、绾之儒雅，修己以禳星变，侧身以谢咎征，古之贤君，未能及此。而犹有李灵耀作梗，田承嗣负恩，命将出军，劳师弊赋者，盖阳九之未泰，岂君道之过欤！  
　　赞曰：群盗方梗，诸戎竞侵。猛士尝胆，忠臣痛心。扫除沴气，敷衍德音。延洪纳祉，帝虑何深。  
　　本纪第十二 德宗上  
　　德宗神武孝文皇帝讳适，代宗长子，母曰睿真皇后沈氏。天宝元年四月癸巳，生于长安大内之东宫。其年十二月，拜特进 ，封奉节郡王。代宗即位之年五月，以上为天下兵马元帅，改封鲁王。八月，改封雍王。时史朝义据东都，十月，遣上会诸军于陕州，大举讨贼。十一月，破贼于洛阳，进收东都，河南平定。朝义走河北。分命诸将追之，俄而贼将怀仙斩朝义首以献，河北平。以元帅功拜尚书令，食实封二千户，与郭子仪等八人图形凌烟阁。广德二年二月，立为皇太子。  
　　大历十四年五月辛酉，代宗崩。癸亥，即位于太极殿。闰月壬申，贬中书舍人崔祐甫为河南少尹。甲戌，贬门下侍郎、平章事常衮为潮州刺史。召崔祐甫为门下侍郎、同中书门下平章事。丙子 ，诏诸州府、新罗、渤海岁贡鹰鹞皆停。戊寅，诏山南枇杷、江南柑橘，岁一贡以供宗庙，余贡皆停。庚寅，以兵部尚书路嗣恭为东都留守，以常州刺史萧复为潭州刺史、湖南团练观察使。辛巳，罢邕府岁贡奴婢。癸未，改括州为处州，括苍县为丽水县。停梨园使及伶官之冗食者三百人，留者皆隶太常。剑南岁贡春酒十斛，罢之。甲申，以司徒、兼中书令、河中尹、灵州大都督、单于镇北大都护充关内河东副元帅、朔方节度、关内支度盐池六城水运大使、押诸蕃部落、管内及河阳等道观察使、上柱国、汾阳郡王、山陵使、食实封一千九百户郭子仪可加号尚父，守太尉，余官如故，加实封通前二千户，月给一千五百人粮、马二百匹草料。以朔方都虞候李怀光为河中尹，邠、宁、庆、晋、绛、慈、显等州节度观察使；以朔方右留后常谦光灵州大都督，西受降城、定远军、天德、盐、夏、丰节度等使；以朔方左留后、单于副都护浑璘为单于大都护，振武军、东中二受降城、镇北及绥、银、麟、胜等军州节度营田使。丙戌，诏禁天下不得贡珍禽异兽，银器勿以金饰。丁亥，诏文单国所献舞象三十二，令放荆山之阳，五坊鹰犬皆放之，出宫女百余人。己丑，以右羽林大将军吴希光检校散骑常侍、兼御史中丞，充渭北鄜坊丹延都团练观察使。辛卯，以河阳三城镇遏使马燧检校工部尚书，兼太原尹、御史大夫、北都留守、河东节度使。壬辰，以河东节度留后鲍防为京畿观察使；陈州刺史李芃检校太常少卿，为河阳三城镇遏使。癸巳，以寿州刺史杜亚为江西观察使。甲午，册太尉子仪。自开元以来，册礼多废，天宝中杨国忠册司空，至是行子仪之册。以江西观察使杜亚为陕州长史，充转运使。丙申，诏兵部侍郎黎干害若豺狼，特进刘忠翼掩义隐贼，并除名长流。既行，俱赐死。丁酉，以京畿观察使鲍防为福州刺史、福建都团练观察使。以户部侍郎、判度支韩滉为太常卿，吏部尚书刘晏判度支盐铁转运等使。初，晏与滉分掌天下财赋，至是晏都领之。  
