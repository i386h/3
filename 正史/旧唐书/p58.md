<!-- { "loadSidebar": true } -->
　　九月庚子朔，改河北税盐使为榷盐使。辛丑，大合乐于鱼藻宫，观竞渡。又召李醖、李光颜入朝，欲于重阳日宴群臣。拾遗李珏等上疏谏云：“元朔未改 ，园陵尚新。虽易月之期，俯从人欲；而三年之制，犹服心丧。夫遏密弛禁，盖为齐人；合乐内庭，事将未可。”不听。乙巳，以驾部郎中、知制诰李宗闵为中书舍人。宋州大水，损田六千顷。戊申，以重阳节曲宴郭钊兄弟、贵戚、主婿等于宣和殿。己酉，大酺三日，至是雨雪，树木无风而摧仆者十五六。以吏部侍郎崔群为御史大夫。沧、景水，损田。戊午，加河东节度使、金紫光录大夫、检校尚书右仆射、兼门下侍郎、同平章事、太原尹、北都留守、上柱国、晋国公、食邑三千户裴度守司空、门下侍郎、同平章事。以邠宁节度使、检校司空、邠州刺史、上柱国、武威郡开国公、食邑二千户李光颜并同中书门下平章事。又武宁军节度使、徐泗濠等州观察等使、检校尚书左仆射、徐州刺史、上柱国、凉国公、食邑三千户李醖为同中书门下平章事、潞州大都督府长史，充昭义军节度、泽潞磁邢洺观察处置等使。夏州奏移宥州于长泽县置。辛酉，宴李光颜、李醖于麟德殿，颁赐优厚。以袁州刺史韩愈为朝散大夫、守国子祭酒，复赐金紫。丙寅，以御史大夫崔群检校兵部尚书、徐州刺史，充武宁军节度、徐泗宿濠观察等使；以将作监崔能为广州刺史，充岭南节度使。丁卯以兵部尚书李绛为御史大夫。戊辰，以前岭南节度使孔戣为吏部侍郎。  
　　冬十月庚午朔，阇婆国遣使朝贡。庚辰，宰相与吐蕃使于中书议事。京百司共赐钱一万贯，仰御史台据司额大小、公事闲剧均之。成德军节度使王承宗卒，其弟承元上表请朝廷命帅 ，遣起居舍人柏耆宣慰之。辛巳，金公亮修成指南车、记里鼓车。壬午，吐蕃寇泾州，命中尉梁守谦将神策军四千人及八镇兵赴援。乙酉，以魏博等州节度观察等使、光禄大夫、检校司徒、兼侍中、魏博大都督府长史、上柱国、沂国公、食邑三千户、实封三百户田弘正可检校司徒、兼中书令、镇州大都督府长史、成德军节度、镇冀深赵等州观察处置等使。以镇冀深赵等观察度支使、朝议郎、试金吾左卫胄曹参军兼监察御史王承元可银青光禄大夫、检校工部尚书、使持节滑州诸军事、守滑州刺史、御史大夫，充义成军节度、郑滑等州观察等使。以昭义节度使、检校尚书左仆射、同中书门下平章事李醖可本官，为魏州大都督府长史，充魏博等州节度、观察等使。以义成军节度使刘悟依前检校右仆射、兼潞州大都督府长史，充昭义节度、泽潞邢洺磁等州观察等使。以左金吾将军田布为检校左散骑常侍、兼怀州刺史、御史大夫，充河阳三城怀孟节度使。乙酉，泾州奏吐蕃退去。时夏州节度使田缙贪猥，侵刻党项羌，羌引西蕃入寇，赖郝玼、李光颜奋命拒之，方退。丁亥，西川奏吐蕃侵雅州，令发兵镇守。东川节度使王涯陈破吐蕃策，言以厚赂北蕃，俾入西蕃，据地得人多少赏之。  
　　十一月乙亥朔。癸卯，制：“朕闻帝王丕宅四海，子育群生，如天无不覆，如日无不烛。乃睠冀方 ，初丧戎帅，念乎三军之事，洎于四州之人。或怀忠积诚，而思用莫展；或灾荒兵役，而望恤何阶。今则昌运一开，诚节咸著。王承元首陈章疏，愿赴阙庭。永念父兄之忠，克固君臣之义，已加殊奖，别委重籓。又念成德军将士等，叶谋向义，丹款载申，咸欲效其器能，各宜列之爵秩。大将史重归、牛元翼已超授宠荣，今更都加厚赐。宜令谏议大夫郑覃往镇州宣慰，赐钱一百万贯。王泽所洽，天纲方恢，宥过释冤，与人休泰。其管内见禁囚徒，罪无轻重，并宜释放。朕以武俊之勋劳，光于彝鼎；士真之恭恪，继被节旄。承宗感恩，亦克立效。永言十代之宥，俾赐一门之荣。承宗兄弟已授官爵，其承宗葬事亦差官监视，务令周厚。”丁未，封王承宗祖母李氏为晋国太夫人。辛亥，田弘正奏王承元以今月九日领兵二千人赴镇滑州。成德军徵赏钱颇急，乃命柏耆先往谕之。以华州刺史卫中行为陕州长史，充陕虢观察使；以宗正卿李翱为华州刺史、潼关防御、镇国军使。乙卯，上幸金吾将军郭鏦城南庄，鏦以庄为献。戊午，诏曰：“朕来日暂往华清宫，至暮却还。”御史大夫李绛、常侍崔元略已下伏延英门切谏。上曰：“朕已成行，不烦章疏。”谏官再三论列。是日，田弘正奏今月十六日入镇州讫。己未，上由复道出城幸华清宫，左右中尉擗仗，六军诸使、诸王、驸马千余人从，至晚还宫。癸亥，检校司徒、兼太子少少师郑余庆卒。以渭州刺史、泾原行营兵马使、保定郡王郝玼为庆州刺史。将，深入吐蕃接战，朝廷恐失勇将，故移之内地。十二月己巳朔。戊寅，召故女学士宋若华妹若昭入宫掌文奏。壬午，幸右军击鞠，遂畋于城西。丙戌，前昭义军节度使辛秘卒。己丑，以库部郎中、知制诰牛僧孺为御史中丞。岭南奏崖州司户参军皇甫镈卒。丙申，以司门员外郎白居易为主客郎中、知制诰。是岁，计户帐，户总二百三十七万五千四百，口总一千五百七十六万。定、盐、夏、剑南东西川、岭南、黔中、邕管、容管、安南合九十七州不申户帐。  
　　长庆元年正月己亥朔，上亲荐献太清宫、太庙。是日，法驾赴南郊。日抱珥，宰臣贺于前。辛丑，祀昊天上帝于圆丘 ，即日还宫，御丹凤楼，大赦天下。改元长庆。内外文武及致仕官三品已上赐爵一及，四品已下加一阶，陪位白身人赐勋两转，应缘大礼移仗宿卫御楼兵仗将士，普恩之外，赐勋爵有差。仍准旧例，赐钱物二十万四千九百六十端匹。礼毕，群臣于楼前称贺。仗退，上朝太后于兴庆宫。壬寅，夏州节度使奏浙东、湖南等道防秋兵不习边事，请留其兵甲，归其人。灵武节度使李听奏请于淮南、忠武、武宁等道防秋兵中取三千人衣赐月粮，赐当道自募一千五百人马骁勇者以备边。仍令五十人为一社，每一马死，社人共补之，马永无阙。从之。癸卯，以河阳、怀节度使。田布为泾州刺史，充四镇北庭行营、泾原节度使；以刑部尚书兼司农卿郭钊检校户部尚书、怀州刺史，充河阳三城、怀节度使。以泾原节度使王潜检校兵部尚书、江陵尹，充荆南节度使。乙巳，鄜坊节度使韩璀改名充。己酉，以前检校大理少卿、驸马都尉刘士泾为太仆卿。给事中韦弘景、薛存庆封还诏书，上谕之曰：“士泾父昌有边功，久为少列十余年，又以尚云安公主，朕欲加恩，制官敕下。”制命始行。翰林学士、司勋员外郎李德裕上疏曰：“臣见国朝故事，驸马国之亲密，不合与朝廷要官往来，开元中止尤切。近日驸马多至宰相及要官宅，此辈无他才可以延接，唯是漏泄禁密、交通中外。伏望宣示驸马等，今后有事任至中书见宰臣，此外不得至宰臣及台省官私第。”从之。戊午夜，星孛于翼。壬戌，制朝议大夫、守门下侍郎、同中书门下平章事徐国公萧俯为尚书右仆射，累表乞罢政事故也。癸亥，以左散骑常侍崔元略为黔州刺史，充黔中观察使。丁卯，星孛于长辰，近太微西垣南第一星。  
　　二月戊辰朔。癸酉，以尚书右仆射萧俯为吏部尚。甲戌，以检校右仆射兼吏部尚书韩皋守右仆射。乙亥夜，太白犯昴。丙子，上观杂伎乐于麟德殿 ，欢甚，顾谓给事中丁公著曰：“比闻外间公卿士庶时为欢宴，盖时和民安，甚慰予心。”公著对曰：“诚有此事。然臣之愚见，风俗如此，亦不足嘉。百司庶务，渐恐劳烦圣虑。”上曰：“何至于是？”对曰：“夫宾宴之礼，务达诚敬，不继以淫。故诗人美‘乐且有仪’。讥其屡舞。前代名士良辰宴聚，或清谈赋诗，投壶雅歌，以杯酌献酬，不至于乱。国家自天宝已后，风俗奢靡，宴席以喧哗沉湎为乐。而居重位、秉大权者，优杂倨肆于公吏之间，曾无愧耻。公私相效，渐以成俗。则是物务多废。独圣心求理，安得不劳宸虑乎！陛下宜颁训令，禁其过差，则天下幸甚。”时上荒于酒乐，公著因对讽之，颇深嘉纳。己卯，幽州节度使刘总奏请去位落发为僧。又请分割幽州所管郡县为三道，请支三军赏设钱一百万贯。壬申，以中书侍郎、平章事段文昌检校刑部尚书、同平章事、成都尹，充剑南西川节度等使，以朝散大夫、尚书户部侍郎、知制诰、翰林学士、上柱国、建安县开国男杜元颖守本官、同中书门下平章事。以剑南西川节度使王播为刑部尚书，充盐铁转运使。乙酉，天平军节度使马总奏：“当道见管军士三万三千五百人，从去年正月巳后，情愿居农者放，逃户者不捕。”先是，平定河南，及王承元去镇州，宰臣萧俯等不顾远图，乃献销兵之议，请密诏天下军镇，每年限百人内破八人逃死，故总有是奏。丁亥夜，月犯岁星，在尾十三度。辛卯，寒食节，宴群臣于麟德殿，颁赐有差。壬辰，刑部侍郎李建卒。癸巳，九姓回纥毗伽保义可汗卒。  
