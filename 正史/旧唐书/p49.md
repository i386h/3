<!-- { "loadSidebar": true } -->
　　八月丁酉朔，受内禅。乙巳，即皇帝位于宣政殿。先是，连月霖雨，上即位之日晴霁，人情欣悦。丙午，升平公主进女口十五人，上曰：“太上皇不受献，朕何敢违！其还郭氏。”丁未，始御紫宸对百僚。己酉，以道州刺史路怒为邕管经略使。庚戌，荆南献龟二，诏曰：“朕以寡昧，纂承丕业，永思理本，所宝惟贤。至如嘉禾神芝，奇禽异兽，盖王化之虚美也。所以光武形于诏令，《春秋》不书祥瑞，朕诚薄德，思及前人。自今已后，所有祥瑞，但令准式申报有司，不得上闻；其奇禽异兽，亦宜停进。”癸丑，剑南西川节度使、检校太尉、中书令、南康郡王韦皋薨。甲寅，以常州刺史穆赞为宣歙池观察使，以前宣歙观察使崔衍为工部尚书。己未，以中书侍郎、平章事袁滋为剑南东西两川、山南西道安抚大使，时昌韦皋卒，刘辟据蜀邀节钺故也。辛酉，太上皇诰册良娣王氏为太上皇后。癸亥，以朝请大夫、守尚书左丞、轻车都尉、赐紫金鱼袋郑余庆同中书门下平章事。丙寅，以饶州刺史李吉甫为考功郎中，夔州刺史唐次为吏部郎中。并知制诰。  
　　九月丁卯朔。己巳，罢教坊乐人授正员官之制。辛未，河阳三城节度使元韶卒。癸酉，以陈州刺史孟元阳为怀州刺史、河阳三城孟怀节度使。丙子，敕申光蔡、陈许两道比遭亢旱，宜加赈恤，申、光、蔡赈米十万石，陈、许五万石。丁丑，前户部侍郎蔡弁卒。襄州于頔进鹰，诏还之。己卯，京西神策行营节度行军司马韩泰贬抚州刺史，司封郎中韩晔贬池州刺史，礼部员外郎柳宗元贬邵州刺史，屯田员外郎刘禹锡贬连州刺史，坐交王叔文也。辛巳，给事中陆质卒。  
　　冬十月丙申朔。丁酉，集百僚发曾太皇太后沈氏哀于肃章门外。检校司空兼右仆射、同中书门下平章事、魏国公贾耽卒。戊戌，以宰臣剑南安抚使袁滋检校吏部尚书、同中书门下平章事、成都尹、剑南西川节度观察等使，以西川行军司马齐辟为给事中。舒王谊薨。庚子，南诏使赵迦宽来赴山陵。浙东观察使贾全卒。辛丑，吐蕃使论乞缕贡助山陵金银衣服。太常上大行曾太皇太后沈氏谥曰睿真皇后。丙午，以华州刺史杨于陵为越州刺史、浙东观察使。丁未，改桂州纯化县为慕化县，蒙州纯义县为正义县。乙酉，葬德宗皇帝于崇陵。甲寅，以刑部尚书高郢为华州刺史、潼关防御、镇国军使，御史中丞李鄘为京兆尹。贬京兆尹王权为雅王傅。久雨，京师盐贵，出库盐二万石，粜以惠民。乙巳，祔睿真皇后神主、德宗皇帝神主于太庙。壬申，贬正议大夫、中书侍郎、平章事韦执谊为崖州司马，以交王叔文也。润、池、扬、楚、湖、杭、睦、江等州旱。贬剑南西川节度使袁滋为吉州刺史，以其慰抚三川逗留不进故也。以左骁卫将军李演为夏州刺史、夏绥银等州节度使，以右庶子武元衡为御史中丞。己卯，再贬抚州刺史韩泰为虔州司马，河中少尹陈谏台州司马，邵州刺史柳宗元为永州司马，连州刺史刘禹锡朗州司马，池州刺史韩晔饶州司马，和州刺史凌准连州司马，岳州刺史程异郴州司马，皆坐交王叔文。初贬刺史，物议罪之，故再加贬窜。辛巳，宣、抚、和、郴、郢、袁、衢七州旱。壬午，吏部尚书郑珣瑜卒。甲申，以湖南观察使杨凭为洪州刺史、江西观察使，以虢州刺史薛苹为潭州刺史、湖南观察使。鄂、岳、婺、衡等州旱。癸巳，宣歙观察使穆赞卒。  
　　十二月丙申朔。庚子，以东都留守韦夏卿为太子少保，以兵部尚书王绍为东都留守。壬寅，改淳县为清溪县，姓淳于者改姓于。甲辰，襄阳于頔加平章事。丙申，月犯毕。己酉，以新除给事中、西川行军司马刘辟为成都尹、剑南西川节度使。岁星犯太微西垣。庚戌，金州复析汉阴县置石泉县。壬子，以右谏议大夫韦丹为梓州刺史，充剑南东川节度使，以常州刺史路应为宣州刺史、宣歙池观察使。壬戌，以朝请大夫、守中书舍人、翰林学士、上柱国郑絪为中书侍郎、同平章事、集贤殿学士。以考功郎中、知制诰李吉甫为中书舍人，以考功员外郎裴为考功郎中、知制诰，并充翰林学士。  
　　元和元年春正月丙寅朔，皇帝率群臣于兴庆宫奉上太上皇号曰应乾圣寿太上皇。丁卯，御含元殿受朝贺。礼毕，御丹凤楼，大赦天下，改元曰元和。自正月二日昧爽已前，大辟罪已下，常赦不原者，咸赦除之。辛未，以鄂岳沔观察使韩皋为鄂、岳、蕲、安、黄等州节度使。丁丑，太子少保韦夏卿卒。辛巳，以兴元元从功臣、右神策护军使副薛盈珍为右神策护军中尉。壬午，成德军节度使、检校司空王士真同中书门下平章事。癸未，诏以太上皇旧恙愆和，亲侍药膳，起今月十六日已后，权不听政。以左神策长武城防秋都知兵马使高崇文检校工部尚书，充神策行营节度使。甲申，太上皇崩于兴庆宫，迁殡于太极殿，发丧。乙酉，宰相杜祐摄冢宰，杜黄裳为礼仪使，右仆射伊慎大明宫留守，视事于尚书省。壬辰，复置斜谷路馆驿。戊子，制：“剑南西川，疆界素定，籓镇守备，各有区分。顷因元臣薨谢，邻籓不睦，刘辟乃因虚构隙，以忿结仇，遂劳王军，兼害百姓。朕志存含垢，务欲安人，遣使谕宣，委之旄钺。如闻道路拥塞，未息干戈，轻肆攻围，拟图吞并。为君之体，义在胜残，命将兴师，盖非获已。宜令兴元严砺、东川李康掎角应接，神策行营节度使高崇文、神策兵马使李元奕率步骑之师，与东川、兴元之师类会进讨。其粮料供饷，委度支使差官以闻。”甲午，高崇文之师由斜谷路，李元奕之师由骆谷路，俱会于梓潼。辛卯，群臣请听政。  
　　二月乙未朔，以度支郎中敬宽为山剑行营粮料使。严砺奏收剑州。乙丑，入朝奚王梅落可银青光录大夫、检校司空，封饶乐郡王，放还蕃。癸卯，赠宣武军节度使陆长源为右仆射，赠故吉州刺史姜公辅礼部尚书。甲辰，以钱少，禁用铜器。癸丑，以魏博田季安同平章事。戊戌，谓宰臣曰：“前代帝王，或怠于听政，或躬决繁务，其道如何。”杜黄裳对曰：“帝王之务，在于修己简易，择贤委任，宵旰以求民瘼，舍己从人以厚下，固不宜怠肆安逸。然事有纲领小大，当务知其远者大者；至如簿书讼狱，百吏能否，本非人主所自任也。昔秦始皇自程决事。见嗤前代；诸葛亮王霸之佐，二十罚以上皆自省之，亦为敌国所诮，知不久堪；魏明帝欲省尚书拟事，陈矫言其不可；隋文帝日旰听政，令卫士传餐，文皇帝亦笑其烦察。为人主之体固不可代下司职，但择人委任，责其成效，赏罚必信，谁不尽心。《传》称帝舜之德曰：‘夫何为哉？恭己南面而已！’诚以能举十六相，去四凶也。岂与劳神疲体自任耳目之主同年而语哉！但人主常势。患在不能推诚，人臣之弊，患在不能自竭。由是上疑下诈，礼貌或亏，欲求致理，自然难致。苟无此弊，何患不至于理。’上称善久之。以京兆尹李鄘为尚书右丞，以金吾大将军郑云逵为京兆尹。  
　　三月乙丑朔。戊辰，诏常参官寒食拜墓，在畿内听假日往还，他州府奏取进止。辛未，御史中丞武元衡奏：“中书门下御史台五品已上官、尚书省四品已上、诸司正三品已上、从三品职事官、东都留守、转运盐铁节度观察使、团练防御招讨经略等使、河南尹、同华州刺史、诸卫将军三品已上官除授，皆入合谢，其余官许于宣政南班拜讫便退。”诏曰：“如此例中有加使及职掌并准此。”又“兵部、吏部、礼部贡院官员，每举选限内，有十月至二月不奉朝参。若称事繁，则中书门下、御史台、度支、京兆府公事至重，朝谒如常。况旬节已赐归休，又许分日，一月之内，才奉十日朝参，甚暑甚寒，又蒙矜放。臣求故实，以为王颜任中丞日尝论其事，举对甚详。伏请准贞元十二年四月二十七日敕，永为常式。”从之。丙子，严砺收梓州。丁丑，制削夺刘辟在身官爵。先是韩全义入朝，令其甥杨惠琳知留后，俄有诏除李演为节度，代全义。演赴任，惠琳据城叛，诏发河东、天德兵诛之。辛巳，夏州兵马使张承金斩惠琳，传首以献。壬辰，大行太上皇德妃董氏卒。以右神策行营节度高崇文检校兵部尚书、梓州刺史、剑南东川节度。戊戌，以安南经略副使张舟为安南都护、本管经略使。己亥，以前剑南东川节度使韦丹为晋绛观察使。壬寅，以前安南经略使赵昌为广州刺史、岭南节度使。癸卯，前岭南节度使徐申卒。丙午，命宰臣监试制举人于尚书省，以制举人先朝所征，不欲亲试也。丁未，以检校司空、平章事杜祐为司徒，所司备礼册拜，平章事如故；罢领度支、盐铁、转运等使，从其让也，仍以兵部侍即李巽代领其任。戊申，以陇右经略使、秦州经略使、秦州刺史刘澭为保义军节度使。赈浙东米十万石。己未，武元衡奏，常参官兼御史大夫、中丞者，准检校省官例，立在本品同类之上。壬戌，邵王约薨。武元衡奏：“正衙待制官，本置此官以备问。比来正衙多不奏事。自今后请以尚书省六品以上职事官、东宫师傅宾詹、王傅等，每坐日令两人待制，退朝，诏于延英候对。”从之。  
　　五月甲子朔。丁卯，京兆尹郑云逵卒。辛未，以兵部侍郎韦武为京兆尹兼御史大夫。壬申，贬剑南东川节度使李康为雷州司马。陈、许、蔡等州旱。以横海军留后程执恭横海军节度使。庚辰，左丞、同平章事郑余庆为太子宾客，罢知政事。辛卯，册太上皇后王氏为皇太后。  
　　六月癸己朔，以册太后礼毕，赦天下系囚，死罪降从流，流以下递减一等。文武内外官加母邑号，太后诸亲，量与优给。丙申，册德宗充容武氏为崇陵德妃。大风折树。丁酉，高崇文破贼万人于鹿头关。加幽州刘济侍中，淄青李师古检校司徒。癸卯，高崇文收汉州。闰六月壬子朔，淄青李师古卒。戊辰，以秘书监董叔经为京兆尹。壬午，谏议大夫去左、右字，只置四员。以前司封员外郎韦况为谏议大夫。甲申，吐蕃论勃藏来朝贡。  
