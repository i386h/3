<!-- { "loadSidebar": true } -->
　　大历二年三月，河中献玄狐。四年九月己卯，虎入京城长寿坊元载私庙，将军周皓格杀之。六年八月丁丑，太极殿内廓下获白兔。八年七月，白鼠出内侍。十二年六月，苑内获白鼠。十三年六月戊戌，陇右汧源县军士赵贵家，猫鼠同乳，不相害，节度使硃泚笼之以献。宰相常衮率百僚拜表贺，中书舍人崔祐甫曰：“此物之失性也。天生万物，刚柔有性，圣人因之，垂训作则。礼，迎猫，为食田鼠也。然猫之食鼠，载在祀典，以其能除害利人，虽微必录。今此猫对鼠，何异法吏不勤触邪，疆吏不勤捍敌？据礼部式录三瑞，无猫不食鼠之目。以此称庆，理所未详。以刘向《五行传》言之，恐须申命宪司，察听贪吏，诫诸边境，无失儆巡，则猫能致功，鼠不为害。”帝深然之。  
　　建中四年五月，滑洲马生角。贞元四年二月，太仆寺郊牛生犊，六足，太仆卿周皓白宰相李泌，请上闻，泌笑而不答。又京师人家豕生子，两首四足，有司以白御史中丞窦参，请上闻，参寝而不奏。三月癸丑，鹿入京师西市门，众杀之。元和七年十一月，龙州武安川畲田中嘉禾生，有麟食之，复生。麟之来，一鹿引之，群鹿随之，光华不可正视。使画工图麟及嘉禾来献。八年四月，长安西市门家豕生子，三耳八足，自尾分为二。大和九年八月，易定监军小将家马，因饮水吐出宝珠一，献之。  
　　贞观中，汾州言青龙见，吐物在空中，有光明如火。坠地，地陷，掘之得玄金，广尺，长七寸。大足元年，虔州别驾得六眼龟，一夕而失。神龙中，渭河有蛤蟆，大如一石鼎，里人聚观，数日而失。是岁，大水漂溺京城数百家，商州水入城门，襄阳水至树杪。先天二年六月，西京朝堂砖阶，无故自坏。砖下有大蛇长丈馀，蛤蟆大如盘，面目赤如火，相向斗。俄而蛇入大树，蛤蟆入于草。其年七月三日，玄宗诛窦怀贞、岑羲等十七家。开元四年六月，郴州马岭山下，有白蛇长六七尺，黑蛇长丈馀。两蛇斗，白蛇吞黑蛇，至粗处，口眼流血，黑蛇头穿白蛇腹出，俄而俱死。旬日内桂阳大雨，山水暴溢，漂五百家，杀三百馀人。  
　　天宝中，洛阳有巨蛇，高丈馀，长百尺，出于芒山下。胡僧无畏见之，叹曰：“此欲决水注洛城。”即以天竺法咒之，数日蛇死。禄山陷洛之兆也。李揆作相前一月，有大蛤蟆如床，见室之中，俄失所在。占者以为蟆天使也，有福庆之事。乾元二年九月，通州三冈县放生池中，日气下照，水腾波涌上，有黄龙跃出，高丈馀，又于龙旁数处，浮出明珠。大历八年，京师金天门外水渠获毛龟。贞元三年，李纳献毛龟。元和七年四月，舒州桐城县有黄、青、白三龙各一，翼风雷自梅天陂起，约高二百尺，凡六里，降于浮塘坡。九年四月，道州二青龙见于江中。大和二年六月七日，密州卑产山北面有龙见。初，赤龙从西来，续有青龙、黄龙从南来，后有白龙、黑龙从山北来，并形状分明。自申至戌，方散去。  
　　天宝初，临川郡人李嘉胤所居柱上生芝草，状如天尊像，太守张景夫拔柱以献。上元二年七月甲辰，延英殿御座生白芝，一茎三花。肃宗制《玉灵芝诗》三篇，群臣皆贺。占曰：“白芝主丧。”明年，上皇、肃宗俱崩。二年九月，含辉院生金芝。永泰二年二月，京城槐树有虫食叶，其形类蚕。其年六月，太庙第二室芝草生。大历四年三月，润州上元县芝草生，一茎四叶，高七寸。八年，庐州庐江县紫芝生，高一丈五尺。九年九月，晋州神山县庆唐观桧树已枯重荣。十二年五月甲子，成都府人郭远，因樵获瑞木一茎，有文曰“天下太平”四字，其年十一月，蔡州汝阳县芝草生，紫茎黄盖。兴元元年八月，亳州真源县大空寺僧院李树，种来十四年，才长一丈八尺，今春枝忽上耸，高六尺，周围似盖，九尺馀。又先天太后墓槐树上有灵泉漏出，今年六月，其上有云气五色，又黄龙再见于泉上。元和十一年十二月雷，桃李俱花。长庆三年十二月，水不冰，草萌芽，如正二月之候。  
　　神龙二年三月，洛阳东七里有水影，侧近树木车马之影，历历见水影中，月馀方灭。乾元二年七月，岚州合河关黄河水，四十里间，清如井水，经四日而后复。宝应元年九月甲午，华州至陕州二百馀里，黄河清，澄澈见底。大历二年，醴泉出栎阳，愈疾。贞元四年七月，自陕州至河阴，河水色如墨，流入汴河，止于汴州城下，一宿而复。宝历二年，亳州言出圣水愈病。江淮已南，远来奔凑求水。浙西观察使李德裕奏论其妖。宰相裴度判汴州所申状曰：“妖由人兴，水不自作。”牒汴州观察使填塞讫申。  
　　玄宗初即位，东都白马寺铁像头无故自落于殿门外。后姚崇秉政，以僧惠范附太平乱政，谋汰僧尼，令拜父母，午后不出院，其法颇峻。大历十三年二月，太仆寺廨有佛堂，堂内小脱空金刚左臂上忽有黑汗滴下，以纸承色，色即血也。明年五月，代宗崩。  
　　上元三年，楚州刺史崔侁献定国宝十三：一曰玄黄天符，形如笏，长八寸，有孔，辟人间兵疫；二曰玉鸡毛，白玉也，以孝理天下则见；三曰谷璧，白玉也，粟粒，无雕镌之迹，王者得之，五谷丰熟；四曰西王母白环二，所在处外国归伏；五曰碧色宝，圆而有光；六曰如意宝珠，大如鸡卵；七曰红色靺鞨，大如巨栗；八曰琅玕珠二；九曰玉玦，形如玉环，四分缺一；十曰玉印，大如半手，理如鹿形，陷入印中；十一曰皇后采桑钩，如箸，屈其末；十二曰雷公石斧，无孔；十三缺。凡十三宝。置之日中，白气连天。初，楚州有尼曰真如，忽有人接之升天，天帝谓之曰：“下方有灾，令第二宝镇之。”即以十三宝付真如。时肃宗方不豫，以为瑞，乃改元宝应，仍传位皇太子，此近白祥也。宝历二年五月，神策军修苑内古汉宫，掘得白玉床，其长六尺，以献。  
　　大历十年二月，京兆神策昭应妇人张氏，产一男二女。贞元八年二月，许州人李狗兒持杖上含元殿，击栏槛，又击杀所擒卒，诛之。十年四月，巨人迹见常州。元和二年，开红崖冶役夫将化为虎，众以水沃之，化而不果。长庆四年四月十七日，染坊作人张韶与卜者苏玄明，于柴草车内藏兵仗，入宫作乱，二人对食于清思殿。是日，禁军诛张韶等三十七人。宝历二年十二月，延州人贺文妻产三男。大和九年，京师讹言郑注为主上合金丹，须小兒心肝，密旨捕小兒。或相告云，某处失几兒。人家扃锁小兒甚密。上恐，遣中使喻之，乃止。开成二年十二月二十八日，狂人刘德广入含元殿，诏付京兆府杖杀之。  
　　隋末有谣云：“桃李子，洪水绕杨山。”炀帝疑李氏有受命之符，故诛李金才。后李密据洛口仓以应其谶。隋文时，自长安故城东南移于唐兴村置新都，今西内承天门正当唐兴村门。今有大槐树，柯枝森郁，即村门树也。有司以行列不正，将去之，文帝曰：“高祖尝坐此树下，不可去也。”调露中，高宗欲封嵩山，累草仪注，有事不行。有谣曰：“不畏登不得，但恐不得登。三度征兵马，旁道打腾腾。”高宗至山下遘疾，还宫而崩。永徽末，里歌有《桑条韦也》、《女时韦也》乐。及神龙中，韦后用事，郑愔作《桑条歌》十篇上之。龙朔中，俗中饮酒令，曰：“子母去离，连台龙抝倒。”俗谓杯盘为子母，又名盘为台，即中宗废于房州之应也。时里歌有《突厥盐》，及则天遣尚书阎知微送武延秀，立知微为可汗，挟之入寇。如意初，里歌云：“黄麞黄麞草里藏，弯弓射尔伤。”后契丹李万荣叛，陷营州，则天令总管曹仁师、王孝杰等将兵百万讨之，大败于黄麞谷，契丹乘胜至赵郡。垂拱已后，东都有《契苾兒歌》，皆淫艳之词。后张易之兄弟有内嬖，易之小字契苾。元和小兒谣云：“打麦打麦三三三”，乃转身曰：“舞了也。”及武元衡为盗所害，是元和十年六月三日。  
　　《五行传》所谓诗妖，皆此类也。  
　　上元中为服令，九品已上佩刀砺等袋，纷帨为鱼形，结帛作之，为鱼像鲤，强之意也。则天时此制遂绝，景云后又佩之。  
　　张易之为母阿臧为七宝帐，有鱼龙鸾凤之形，仍为象床、犀簟。则天令凤阁侍郎李迥秀妻之，迥秀不获已，然心恶其老，薄之。阿臧怒，出迥秀为定州刺史。  
　　中宗女安乐公主，有尚方织成毛裙，合百鸟毛，正看为一色，旁看为一色，日中为一色，影中为一色，百鸟之状，并见裙中。凡造两腰，一献韦氏，计价百万。又令尚方取百兽毛为鞯面，视之各见本兽形。韦后又集鸟毛为鞯面。安乐初出降武延秀，蜀川献单丝碧罗笼裙，缕金为花鸟，细如丝发，鸟子大如黍米，眼鼻嘴甲俱成，明目者方见之。自安乐公主作毛裙，百官之家多效之。江岭奇禽异兽毛羽，采之殆尽。开元初，姚、宋执政，屡以奢靡为谏，玄宗悉命宫中出奇服，焚之于殿廷，不许士庶服锦绣珠翠之服。自是采捕渐息，风教日淳。  
　　韦庶人妹七姨，嫁将军冯太和，权倾人主，尝为豹头枕以辟邪，白泽枕以辟魅，伏熊枕以宜男。太和死。再嫁嗣虢王。及玄宗诛韦后，虢王斩七姨首以献。  
　　志第十八 地理一  
　　王者司牧黎元，方制天下。列井田而底职贡，分县道以控华夷。虽《皇坟》、《帝典》之殊涂，《禹贡》、《周官》之异制，其于建侯胙土 ，颁瑞剖符，外凑百蛮，内亲九牧，古之元首，咸有意焉。然子弟受封，周室竟贻于衰削；郡县为理，秦人不免于败亡。盖德业有浅深，制置无工拙。殷、周未为得，秦、汉未为非。摭实而言，在哲后守成而已。谨详前代隆平之时，校今日耗登之数，存诸户籍，以志休期。  
　　昔秦并天下，裂地为四十九郡，郡置守尉，以御史监之。其地西临洮，而北沙漠 ，东萦南带，皆际海滨。汉兴，以秦郡稍大，析置郡国。武帝斥越攘胡，土宇弥广。哀、平之季，凡郡国百有三，县千三百一十四，道三十二，侯国二百四十一，而诸郡置十三部刺史分统之。谓司隶、并、荆、兗、豫、扬、冀、青、徐、益、交、凉、幽等十三州。汉地东西九千三百二里，南北一万二千三百六十八里。后汉郡国，百有五，县道侯国千一百八十六。亦如西京之制，置十三州刺史以充郡守。其地广袤，亦如前制。  
