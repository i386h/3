<!-- { "loadSidebar": true } -->
　　夏四月乙未，以太子少师萧昕为工部尚书，致仕，给半禄、料，永为常式。初致仕官只给半禄，无料，上加之以待老臣，半料自昕始也。五月戊辰，宋州麦一茎九岐者百余本。六月乙未，以光禄卿裴腆为桂管观察使。  
　　秋七月，以嗣滕王湛然为太子宾客、入回纥使。八月辛未，以同州刺史窦觎为户部侍郎。九月壬戌，诏褚遂良已下至李晟等二十七，图形于凌烟阁，以继国初功臣之像。  
　　冬十月丙午，西川韦皋奏与东蛮合力大破吐蕃于故巂州，擒其将臧遮遮。自是吐蕃挫锐，竟复巂州。庚午，百僚请复徽号，不允。己丑，易定节度使、检校司空、平章事张孝忠以擅出兵袭蔚州，降检校司空为左仆射。桂管观察、御史中丞孙晟卒。癸巳，以户部侍郎窦觎为扬州长史、兼御史大夫、淮南节度使。十二月庚午，回纥汨咄录长寿天亲昆伽可汗卒。辛未，以淮南节度使杜亚为东都留守、畿汝州都防御使，兵部侍郎裴谞为河南尹，司农卿李翼为陕虢都防御观察使。壬申，以陕虢观察使杜祐检校礼部尚书，兼扬州长史、淮南节度使。六年春正月戊辰朔。戊申，大雪。  
　　二月戊辰朔，百僚会宴于曲江亭，上赋《中和节群臣赐宴》七韵。是日，百僚进《兆人本业》三卷，司农献黍粟各一斗。岐州无忧王寺有佛指骨寸余，先是取来禁中供养，乙亥，诏送还本寺。珍戌，以中书舍人陆贽权兵部侍郎。甲午，以吏部侍郎刘滋为吏部尚书。丁酉，王武俊守隶州将赵镐以郡归李纳，武俊怒，以兵攻之。  
　　三月庚子，百僚宴于曲江亭，上赋《上巳诗》一篇赐之。壬寅，浑瑊自河中来朝。戊午，牂柯蛮来朝。甲子，以旱，日色如血，无光。  
　　夏四月甲辰，大风雷。闰月庚申，太白、辰星聚东井。戊午，始雨。五月丙寅朔，上御紫宸受朝。上以是月一阴生，臣子道长，父子必以是朔面焉，故取朔日受朝。壬午，以宁州刺史范希朝为单于大都护、麟胜节度使。是夏，淮南、浙东西、福建等道旱，井泉多涸，人渴乏，疫死者众。  
　　秋七月丙寅，淮南节度使窦觎卒。癸酉，复呼亲王母曰太妃，公主母曰太仪。八月丁未，工部尚书致仕鲍防卒。九月乙丑，收诸道进奏院官印，悉毁之。己卯，诏：“十一月八日，有事于南郊太庙，行从官吏将士等，一切并令自备食物。其诸司先无公厨者，以本司阙职物充。其王府官，度支量给廪物。其仪仗礼物，并仰御史撙节处分。”冬十月己亥，文武百僚京城道俗抗表请徽号，上曰：“朕以春夏亢旱，粟麦不登，朕精诚祈祷，获降甘雨，既致丰穰，告谢郊庙。朕倘因礼祀而受徽号，是有为为之。勿烦固请也。”辛亥，回纥吊祭使、鸿胪卿郭锋复命，回纥遣达北勒梅录将军来，告九姓回纥登里逻没密施俱录忠贞昆伽可汗之丧。  
　　十一月庚午，日南至，上亲祀昊天上帝于郊丘。礼毕还宫，御丹凤楼宣赦，见禁囚徒减罪一等，立仗将士及诸军兵，赐十作万段匹。今后刺史、县令以四考为限。青州李纳以棣州还王武俊，并其兵士三千。是岁，吐蕃陷北庭都护府，节度使杨袭古奔西州。回纥大相颉干迦斯绐袭古，请合军收复北庭，乃杀袭古，安西因是阻绝，唯西州犹固守之。回纥亦为吐蕃所逼，取浮图川，乃迁部落羊马于牙帐之南以避之。  
　　七年春正月壬戌朔。己巳，襄王僙薨。庚辰，以湖南观察使裴胄为洪州刺史、江西观察使，以常州刺史李衡为御史中丞。  
　　二月己巳，泾原帅刘昌复筑平凉城。城去故原州一百五十里，本原之属县，地当御戎之冲要。昌复浃辰而功毕，分兵戍之，边患稍弭。庚子，侍中浑瑊自河中来朝。  
　　三月辛酉，陈许节度使曲环奏请权停当道冗官，待一二后，民力稍给，则复之。壬戌，左龙武统军戴休颜卒。甲子，泾原节度使刘昌筑胡谷堡，改名彰义堡。堡在平凉西三十五里，亦御戎之要。壬申，诏：“顷来赐衣，文彩不常，非制也。朕今思之，宜有定制，节度使宜以鹘衔绶带，观察使宜以雁衔威仪。”威仪，瑞草也。关辅牛疫死，十亡五六。上遣中使以诸道两税钱卖牛，散给畿民无牛者。辛巳，诏神威、神策六军将士自相讼，军司推劾；与百姓相讼，委府县推劾；小事移牒，大事奏取处分，军司、府县不得相侵。癸未，义武军节度使、检校司空、平章事张孝忠卒。  
　　夏四月庚子，太子少师致仕萧昕卒。汴州献白乌。戊午，诏：“仲夏之时，万物敷暢，阳德方茂，阴事始承。昔者观于法象，因天地交会之序，为父子相见之仪，沿习成风，古今不易。王者制事，感动因人，酌其情而用中，顺其俗以为礼。咸觌之义，既行于父子之间；资事之情，岂隔君臣之际。申恩卿士，自我为初。起今年五月朔，御正殿，召见文武百官，外官因朝奏，咸听就列。仍编礼式，以为常典。”己未，安南首领杜英翰叛，攻都护府，都护高正平忧死。五月庚申朔，上御宣政殿见百官，从新制也。辛未，置柔远军于安南都护府。甲申，端王遇薨。许州献白乌。戊子，以衡州刺史齐映为桂管观察使。六月庚子朔。乙巳，太常卿崔纵卒。  
　　秋七月庚午，以信州刺史郑叔则为福建观察使。癸酉，上幸章敬寺，赋诗九韵，皇太子与群臣毕和，题之寺壁。戊寅，以邕王謜为义武军节度使、易定观察等大使，以定州刺史张升云为留后。庚辰，以虔州刺史赵昌为安南都护、经略招讨使。八月己丑，以翰林学士归从敬为工部尚书。甲午，给事中郑瑜为中书舍人。丙申，贬宗正卿李翰为雅王傅；翰林学士陆贽为兵部侍郎。罢学士。庚戌，夏州奏开延化渠，引乌水入库狄泽，溉田二百顷。九月庚申，兵部尚书致仕马炫卒。  
　　冬十月癸丑，每御延英令诸司官长二人奏本司事。寻又敕常参官每一日二人引对，访以政事，谓之巡对。  
　　十一月乙丑，令常参官趋朝入阁，不得奔走。周亲已下丧者禁惨服，朝会须服本色绫袍金玉带。丁酉，以前福建观察使吴凑为陕州长史、陕虢观察使。是冬无雪。  
　　八年春正月丙辰朔。癸酉，罢桂管经略招讨使。  
　　二月丁亥，许州人李狗兒持杖入含元殿，击栏槛，又格擒者。诛之。庚子，京师雨土。己酉，吏部尚书李纾卒。乙丑，山南东道节度使、检校户部尚书嗣曹王皋薨。庚午，宣武军节度使、司徒、平章事刘玄佐卒。癸酉，剑南西川节度使韦皋奏请，有当道闲员官吏，增其俸禄，从之。己亥，以湖南观察使李衡为洪州刺史、江西观察使。襄州军乱，掠府库民财殆尽，都将徐诚斩其乱首杨清潭，方止。丙子，以荆南节度使樊泽为襄州刺史、山南东道节度使，以江西观察使裴胄为江陵尹、荆南节度使。以户部尚书班宏判度支，户部侍郎张滂为诸道盐铁转运使。己卯，以陕虢观察使吴溱为汴州刺史、宣武军节度、汴宋等州观察使。辛巳，以同州刺史姚南仲为陕虢观察使。壬午，以左庶子李充为京兆尹，以苏州刺史齐抗为潭州刺史、湖南观察使。  
　　夏四月丁丑，贬左金吾大将军嗣虢王则之为昭州司马，左谏议大夫、知制诰吴通玄为泉州司马，给事中窦申道州司马。戊子，以雅王傅李翰为金吾卫大将军。翰前为窦参所恶贬官，至是参败，上遽召翰，口授将军，便令金吾仗上事，翌日除书方下。庚寅，以汴州长史刘士宁为汴州刺史、宣武军节度使。时吴凑行次汜水，闻其有变而还。乙未，贬中书侍郎、平章事窦参为郴州别驾，窦申景州司户。寻杖杀申。诸窦皆贬。以尚书左丞赵憬、兵部侍郎陆贽为中书侍郎、同中书门下平章事。丁酉，韦皋请十二而税，以给官吏，从之。丙午，以东都、河南、淮南、江南、岭南、山南东道两税等物，令户部侍郎张滂主之；以河内、河东、剑南、山南西道等财，户部尚书、判度支班宏主之。一遵大历故事，如刘晏、韩滉分掌焉。给事中韦夏卿左迁常州刺史，坐交诸窦也。是月，吐蕃寇灵州。  
　　五月乙卯朔，上御宣政殿受朝。丙辰，初增税京兆青苗亩三钱，以给掌闲广骑。戊午，以光禄少卿崔穆为黔州观察使。己未，大风，吹坏庐舍、门阙。丙寅，以大理卿王翃为福建观察使。戊辰，初令授台省官者各具举主于授官诏。先是郎官缺，左右丞举之，御史缺，大夫、中丞举之，诏书不具所举。及赵憬、陆贽为相，建议郎官不宜专于左右丞，宜令尚书、丞、郎各举其可，诏书具所举官名，御史亦如之，异日考殿最以举主能否。从之。癸酉，平卢淄青节度使、检校司徒、平章事李纳卒。癸未，前太仆少卿刘士干有罪赐死，刘玄佐养子也。六月，吐蕃寇泾州。  
　　秋七月甲寅朔，户部尚书、判度支萧国公班宏卒。以桂管观察使齐映为洪州刺史、江西观察使；以翰林学士归崇敬为兵部尚书，致仕。辛巳，大雨。八月乙丑，以天下水灾，分命朝臣宣抚赈贷。河南、河北、山南、江淮凡四十余州大水，漂溺死者二万余人。辛卯，以青州刺史李师古为郓州大都督府长史、平卢淄青等州节度观察海运陆运、押新罗渤海两蕃等使。丁未，诏以岁凶罢九日赐宴。九月丁巳，韦皋攻吐蕃之维州，获蕃将论莽热以献。贬太子宾客于邵江州别驾，寻卒。乙亥，以太子宾客薛珏为岭南节度使。  
　　冬十月己亥，追封故皇弟遐为均王。庚戌，复命金吾置门籍。  
　　十一月壬子朔，日有蚀之。己巳，贬左庶子姜公辅泉州别驾。严震奏破吐蕃于芳州。壬申，诏自今死刑勿决，先杖。十二月庚寅，诏赐遭水县乏绝户米三十万石。丁未，以给事中李巽为潭州刺史、湖南观察使。闰月癸酉，门下省奏：“邮驿条式，应给纸券。除门下外，诸使诸州不得给往还券，至所诣州府纳之，别给俾还朝。常参官在外除授及分司假宁往来，并给券。”从之。甲戌，牂柯、室韦、靺鞨皆使朝贡。  
　　九年春正月庚辰朔，朝贺毕，上赋《退朝观仗归营诗》。乙酉，剑南东川节度使王叔邕来朝。癸卯，初税茶，岁得钱四十万贯，从盐铁使张滂所奏。茶之有税，自此始也。甲辰，禁卖剑铜器。天下有铜山，任人采取，其铜官买，除铸镜外，不得铸造。  
　　二月庚戌朔。先是宰相以三节赐宴，府县有供帐之弊，请以宴钱分给，各令诸司选胜宴会，从之。是日中和节宰相宴于曲江亭，诸司随便，自是分宴焉。易定留守张升云为义武军节度使。辛酉，诏复筑盐州城。贞元三年，城为吐蕃所毁，自是塞外无堡障，犬戎入寇，既城之后，边患息焉。  
　　三月己亥，以驾部郎中、知制诰张式为虢州刺史。  
