<!-- { "loadSidebar": true } -->
　　大历二年三月辛亥夜，京师大风发屋。十一月，纷雾如雪，草木冰。十年四月甲申夜，大雨雹，暴风拔树，飘屋瓦，宫寺鸱吻飘失者十五六，人震死者十二，损京畿田稼七县。七月己未夜，杭州大风，海水翻潮，飘荡州郭五千余家，船千馀只，全家陷溺者百馀户，死者四百馀人；苏、湖、越等州亦然。贞元二年正月，大雨雪，平地深尺馀。雪上有黄色，状如浮埃。四年正月，陈留十里许雨木，皆大如指，长寸馀，木有孔通中，所下立者如植。其年，宣州暴雨震电，有物坠地，猪首，手脚各有两指，执一赤斑蛇食之。逡巡，黑云合，不见。八年二月，京师雨土。五月己未，暴风破屋拔树，太庙屋及诸门寺署坏者不可胜计。十年六月辛丑晦，有水鸟集于左藏库。其夜暴雨，大风拔树十七年二月五日，大雨雹。七日，大霜。十六夜，大雨，震雷且电。十九日，大雨雪而电。元和三年四月壬申，大风毁含元殿西阙栏槛二十七间。八年三月丙子，大风拔崇陵上宫衙殿西鸱尾，并上宫西神门六戟竿折，行墙四十间醿坏。  
　　长庆元年九月壬寅，京师震电，大风雨。四年五月庚辰，大风吹坏延喜、景风二门。  
　　大和八年六月癸未，暴风雷雨坏长安县廨及经行寺塔。同、华大旱。七月辛酉，定陵台大风雨，震，东廓之下地裂一百三十尺，其深五尺。诏宗正卿李仍叔启告修之。九年四月二十六日夜，大风，含元殿四鸱吻皆落，拔殿前树三，坏金吾仗舍，废楼观内外城门数处，光化门西城墙坏七十七步。是日，废长生院，起内道场，取李训言沙汰僧尼故也。开成元年夏六月，凤翔、麟游县暴风雨，飘害九成宫正殿及滋善寺佛舍，坏百姓屋三百间，死者百馀人，牛马不知其数。长安四年九月后，霖雨并雪，凡阴一百五十馀日，至神龙元年正月五日，诛二张，孝和反正，方晴霁。先天二年四月，阴，至六月一百馀日，至七月三日，诛窦怀贞等一十七家，方晴。景龙中，东都霖雨百馀日，闭坊市北门，驾车者苦甚污，街中言曰：“宰相不能调阴阳，致兹恆雨，令我污行。”会中书令杨再思过，谓之曰：“于理则然，亦卿牛劣耳。”贞元二十一年，顺宗风疾，叔文用事，连月霖雨不霁。乃以宪宗为皇太子，制出日即晴。《传》所谓“皇之不极，厥罚恆阴”，皆此数也。  
　　贞观二年六月，京畿旱，蝗食稼。太宗在苑中掇蝗，咒之曰：“人以谷为命，而汝害之，是害吾民也。百姓有过，在予一人，汝若通灵，但当食我，无害吾民。”将吞之，侍臣恐上致疾，遽谏止之。上曰：“所冀移灾朕躬，何疾之避？”遂吞之。是岁蝗不为患。开元四年五月，山东螟蝗害稼，分遣御史捕而埋之。汴州刺史倪若水拒御史，执奏曰：“蝗是天灾，自宜修德。刘聪时，除既不得，为害滋深。”宰相姚崇牒报之曰：“刘聪伪主，德不胜妖；今日圣朝，妖不胜德。古之良守，蝗虫避境，若言修德可免，彼岂无德致然。今坐看食苗，忍而不救，因此饥馑，将何以安？”卒行埋瘗之法，获蝗一十四万，乃投之汴河，流者不可胜数。朝议喧然，上复以问崇，崇对曰：“凡事有违经而合道，反道而适权者，彼庸儒不足以知之。纵除之不尽，犹胜养之以成灾。”帝曰：“杀虫太多，有伤和气，公其思之。”崇曰：“若救人杀虫致祸，臣所甘心。”八月四日，敕河南、河北检校捕蝗使狄光嗣、康瓘、敬昭道、高昌、贾彦璿等，宜令待虫尽而刈禾将毕，即入京奏事。谏议大夫韩思复上言曰：“伏闻河北蝗虫，顷日益炽，经历之处，苗稼都尽。臣望陛下省咎责躬，发使宣慰，损不急之务，去至冗之人。上下同心，君臣一德，持此至诚，以答休咎。前后捕蝗使望并停之。”上出符疏付中书姚崇，乃令思复往山东检视虫灾之所，及还，具以闻。二十五年，贝州蝗食苗，有白鸟数万，群飞食蝗，一夕而尽。明年，榆林关有虸蚄食苗，群雀来食，数日而尽。  
　　天宝三载，贵州紫虫食苗，时有赤鸟群飞，自东北来食之。广德元年秋，虸蚄食苗，关西尤甚，米斗千钱。兴元元年秋，关辅大蝗，田稼食尽，百姓饥，捕蝗为食，蒸曝，去飏足翅而食之。明年夏，蝗尤甚，自东海西尽河、陇，群飞蔽天，旬日不息。经行之处，草木牛畜毛，靡有孑遗。关辅已东，谷大贵，饿馑枕道。京师大乱之后，李怀光据河中，诸军进讨，国用罄竭。衣冠之家，多有殍殕者。旱甚，灞水将竭，井皆无水。有司奏国用裁可支七旬。德宗减膳，不御正殿。百司不急之费，皆减之。元和元年夏，镇、冀蝗，害稼。长庆三年秋，洪州旱，螟蝗害稼八万顷。大和元年秋，旱，罢选举。开成二年，河南、河北旱，蝗害稼；京师旱尤甚，徙市，闭坊南门。四年六月，天下旱，蝗食田，祷祈无效，上忧形于色。宰臣曰：“星官奏天时当尔，乞不过劳圣虑。”文宗懔然改容曰：“朕为天下主，无德及人，致此灾旱。今又彗星谪见于上，若三日内不雨，当退归南内，卿等自选贤明之君以安天下。”宰臣呜咽流涕不能已。是岁，河南府界黑虫食苗。河南、河北蝗，害稼都尽。镇、定等州，田稼既尽，至于野草树叶细枝亦尽。会昌元年，山南邓、唐等州蝗，害稼。  
　　贞观十三年四月二十九日，云阳石燃方丈，昼如炭，夜则光见，投草木于其上则焚，历年方止。证圣元年正月十六日夜，明堂火，延及天堂，京城光照如昼，至曙并为灰烬。则天欲避殿彻乐，宰相姚璹以为火因麻主，人护不谨，非天灾也，不宜贬损。乃劝则天御端门观酺，引建章故事，令薛怀义重造明堂以厌胜之。则天时，建昌王武攸宁置内库，长五百步，二百馀间，别贮财物以求媚。一夕为天灾所燔，玩好并尽。景龙中，东都凌空观灾，火自东北来，其金铜诸像，销铄并尽。开元五年，洪、潭二州灾，火延烧郡舍。郡人先见火精赤暾暾飞来，旋即火发。十五年，衡州灾，火延烧三四百家。郡人见物大如甕，赤如烛笼，此物所至，即火发。十八年二月十八日，大雨雪，俄又雷震，飞龙厩灾。天宝二年六月七日，东都应天门观灾，延烧左右延福门，经日不减。九载三月，华岳庙灾。十载正月，大风，陕州运船失火，烧二百一十五只，损米一百万石，舟人死者六百人，又烧商人船一百只。其年八月六日，武库灾，烧二十八间十九架，兵器四十七万件。宝应元年十一月，回纥焚东都宜春院，延及明堂，甲子日而尽。广德元年十二月二十五夜，鄂州失火，烧船三千艘，延及岸上居人二千馀家，死者四五千人。大历十年二月，庄严寺佛图灾。初有疾风，震雷薄击，俄而火从佛图中出，寺僧数百人急救之，乃止，栋宇无损。  
　　贞元七年，苏州火。十九年四月，家令寺火。二十年四月，开业寺火。元和四年，御史台舍火。七年，镇州甲仗库一十三间灾，节度使王承宗杀主守，坐死者百馀人。承宗方拒天军，而兵仗为灾所焚，天意嫉恶也。十年四月，河阴转运院火。十一月，献陵寝宫永巷火。十一年十二月，未央宫及飞龙草场火，皆王承宗、李师道谋挠用兵，阴遣盗纵火也。时李师道于郓州起宫殿，欲谋僭乱。既成，是岁为灾并尽，俄而族灭。大和元年十月甲辰，昭德宫火，延烧至宣政东垣及门下省，至晡方息。八年十二月，昭成宫火。九年六月乙亥朔，西市火。会昌三年六月，万年县东市火，烧屋宇货财不知其数。又西内神龙宫火。大顺二年七月，汴州相国寺佛阁灾。是日晚，微雨，震电，寺僧见赤塊在三门楼藤网中，周绕一匝而火作。良久，赤塊北飞，越前殿飞入佛阁网中，如三门周绕转而火作。如是三日不息，讫为灰烬。  
　　贞观初，白鹊巢于殿庭之槐树，其巢合欢如腰鼓，左右称贺。太宗曰：“吾常笑隋文帝好言祥端。瑞在得贤，白鹊子何益于事？”命掇之，送于野。高宗文明后，天下频奏雌雉化为雄，或半化未化，兼以献之，则天临朝之兆。调露元年，突厥温傅等未叛时，有鸣鵽群飞入塞，相继蔽野，边人相惊曰：“突厥雀南飞，突厥犯塞之兆也。”至二年正月，还复北飞，至灵夏已北，悉坠地而死，视之，皆无头。裴行俭问右史苗神客曰：“鸟兽之祥，乃应人事，何也？”对曰：“人虽最灵，而禀性含气，同于万类，故吉凶兆于彼，而祸福应于此。圣王受命，龙凤为嘉瑞者，和气同也。故汉祖斩蛇而验秦之必亡，仲尼感麟而知己之将死。夷羊在牧，殷纣已灭。瞿鹆来巢，鲁昭出奔。鼠舞端门，燕剌诛死。大鸟飞集，昌邑以败。是故君子虔恭寅畏，动必思义，虽在幽独，如承大事，知神明之照临，惧患难之及己。雉升鼎耳，殷宗侧身以修德，鵩止坐隅，贾生作赋以叙命。卒以无患者，德胜妖也。”  
　　大历八年四月戊申，乾陵上仙观天尊殿，有双鹊衔泥及柴，补殿之隙坏，凡十五处。其年九月，大鸟见于武功县，群鸟随而噪之。神策将军张日芬射得之，肉翅狐首，四足，足有爪，其广四尺三寸，其毛色赤，形类蝙蝠。十一年，渭州获赤乌。十三年五月，左羽林军瞿鹆乳雀。贞元三年三月，中书省梧桐树有鹊以泥为巢。四年夏，汴、郑二州群鸟皆飞入田绪、李纳境内，衔木为城，高二三尺，方十里。绪、纳恶之，命焚之，信宿而复，鸟口皆流血。十年四月，有大鸟飞集宫中，食杂骨数日，获之，不食而死。六月辛未晦，水鸟集左藏库。十四年秋，有鸟色青，类鸠鹊，息于宋郊，所止之处，群鸟翼卫，朝夕嗛稻粱以哺之。睢阳之人适野聚观者旬日，人不知其名，郡人李翱见之曰：“此鸾也，凤之次。”长庆元年六月，濮州雷泽县人张宪家榆树鸟巢，因风堕二雏，别树鹊引二鸟雏于巢哺之。开成二年六月，真兴门外野鹊巢于古冢。  
　　永徽中，黑齿常之戍河源军，有狼三头，白昼入军门，射之毙。常之惧，求代。将军李谨代常之军，月馀卒。先天初，洛阳市人牵一羊，左肋下有人手，长尺许，以之乞丐。开元二年，韶州鼠害稼，千万为群。三年，有熊白昼入广陵城，月馀，都督李处鉴卒。永泰二年十一月，乾陵赤兔见。  
