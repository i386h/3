<!-- { "loadSidebar": true } -->
　　钦王谔，德宗第十子。顺宗即位，诏曰：“王者之制，子弟毕封，所以固籓辅而重社稷，古今之通义也。第十弟谔等，宽简忠厚，生知孝敬，行皆由礼，志不违仁。乐善本于性情，好贤宗于师傅。缵修六艺，达人伦风化之源；博习群言，知惠和睦友之道。温恭朝夕，允茂厥猷，克有嘉闻，宜封土宇。谔可封钦王。第十一弟可封珍王。  
　　珍王諴，德宗第十一子，与钦王同制封。  
　　德宗仁孝，动循法度，虽子弟姑妹之亲，无所假借。建中初，诏亲王子弟带开府朝秩者，出就本班。又以公主、郡县主出降，与舅姑抗礼。诏曰：“冠婚之义，人伦大经。昔唐尧降嫔，帝乙归妹。迨于汉氏，同姓主之。爰自近古，礼教陵夷，公郡法度，僭差殊制。姻族阙齿序之义，舅姑有拜下之礼，自家刑国，多愧古人。今县主有行，将俟嘉令，俾亲执枣栗，以见舅姑；敬遵宗妇之仪，降就家人之礼。事资变革，以抑浮华。其令礼仪使与礼官博士，约古今旧仪及《开元礼》，详定公主、郡县主出降、觌见之文仪以闻。”  
　　初，开元中置礼会院于崇仁里。自兵兴已来，废而不修，故公、郡、县主不时降嫁，殆三十年，至有华发而犹丱者，虽居内馆，而不获觐见十六年矣。凡皇族子弟，皆散弃无位，或流落他县，湮沉不齿录，无异匹庶。及德宗即位，叙用枝属，以时婚嫁，公族老幼，莫不悲感。初即位，将谒太庙，始与公、郡、县主相见于大次中，尊者展其敬，幼者申其爱，歔欷哭泣之声闻于朝，公卿陪列者为之凄然。每将有大礼，必与诸父昆弟同其斋次。及岳阳、信宁、宜芳、永顺、朗陵、阳安、襄城、德清、南华、元城、新乡等十一县主同月出降，敕所司大小之物，必周其用。至于栉、纚、笄、总，皆经于心，各给钱三百万，使中官主之，以买田业，不得侈用。其衣服之饰，使内司计造，不在此数。是时所司度人用一笼花，计钱七十万。帝曰：“笼花首饰，妇礼不可阙，然用费太广，即无谓也。宜损之又损之。”及三万而止。帝谓主等曰：“吾非有所爱，但不欲无益之费耳。”各以余钱六十万赐之，以备他用。  
　　旧例，皇姬下嫁，舅姑返拜而妇不答。及是制下，礼官定制曰：“既成婚于礼会院，明晨，舅坐于堂东阶西向，姑南向，妇执笄，盛以枣栗，升自西阶，再拜，跪奠于舅席前。退降受，盛以腶修。升，北面再拜，跪奠于姑席前。降，东面拜婿之伯叔兄弟姊妹。已而谢恩于光顺门，婿之亲族亦随之，然后会宴于十六宅。”是日，县主皆如其制。初，赠司徒沈易良之妻崔氏，即太后之季父母也，帝每见之，方屣而靴，召王、韦二美人出拜。敕崔氏坐受勿答。故戚属之间，罔不惮其敬，不肃而遵礼法焉。  
　　顺宗二十三子：庄宪皇后王氏生宪宗皇帝；王昭仪生郯王经；赵昭仪生宋王结；王昭仪生郇王综；王昭训生衡王绚；余十八王，本录不载母氏。  
　　郯王经，本名涣，顺宗次子。始封建康郡王，贞元二十一年封。太和八年薨。  
　　均王纬，本名沔，顺宗第三子。始封洋川郡王，贞元二十一年进封。  
　　溆王纵，本名洵，顺宗第四子。初授殿中监，封临淮郡王，贞元二十一年进封。  
　　莒王纾，本名浼，顺宗第五子。初授秘书监，封弘农郡王。贞元二十一年进封。太和八年薨。  
　　密王绸，本名泳，顺宗第六子。始封汉东郡王，贞元二十一年进封。元和二年九月薨。  
　　郇王综，本名湜，顺宗第七子。初授少府监，封晋陵郡王，贞元二十一年进封。元和三年四月薨。  
　　邵王约，本名溆，顺宗第八子。初授国子祭酒，封高平郡王，贞元二十一年进封。  
　　宋王结，本名滋，顺宗第九子。始封云安郡王，贞元二十一年进封。长庆二年薨。  
　　集王缃，贞元二十一年封。长庆二年薨。  
　　冀王絿，本名淮，顺宗第十子。初授太常卿，封宣城郡王，贞元二十一年进封。太和九年薨。  
　　和王绮，本名湑，顺宗第十一子。始封德阳郡王，贞元二十一年进封。太和七年薨。  
　　衡王绚，顺宗第十二子。贞元二十一年封。宝历二年薨。  
　　钦王绩，顺宗第十三子。贞元二十一年封。  
　　会王纁，顺宗第十四子。贞元二十一年封。元和五年十一月薨。  
　　福王绾，本名浥，顺宗第十五子。母庄宪王皇后，宪宗同出。初授光禄卿，封河东郡王，贞元二十一年进封。咸通元年，特册拜司空。明年薨。  
　　珍王缮，本名况，顺宗第十六子。初授卫尉卿，封洛交郡王，贞元二十一年进封。  
　　抚王昽，顺宗第十七子。贞元二十一年封。咸通四年，特册拜司空。五年，册司徒。乾符三年，册太尉。其年薨。  
　　岳王绲，顺宗第十八子。贞元二十一年封。太和二年薨。  
　　袁王绅，顺宗第十九子。贞元二十一年封。太和十四年薨。  
　　桂王纶，顺宗第二十子。贞元二十一年封。太和九年薨。  
　　翼王绰，顺宗第二十一子。贞元二十一年封。咸通二年薨。  
　　蕲王缉，顺宗第二十二子。咸通八年封。  
　　史臣曰：夫圣人君临宇县，肇启邦基，莫不受命上玄，膺名帝箓。自太昊已降，五运相推，迄于殷汤，历数绵永。但设均平之化，未闻封建之名。洎乎周、汉，始以子弟建侯树屏，以作维城。及王室浸微，遂有莽、卓之乱。唐室自艰难已后，两河兵革屡兴，诸王虽封，竟不出阁，夫帝王居寰宇之尊，抚亿兆之众，但能平一理道，夙夜严恭，任贤使能，设官分职，自然四海乐推。天命所祐，纵无封建，亦鸿基永固，安俟婴孺镇重哉？  
　　赞曰：孝文秉礼，道弘籓邸。睦族展亲，仪刑戚里。自阁临籓，所谓周爰。无如恶鸟，终怀笼樊。  
　　列传第一百一  
　　○高崇文 子承简　　　伊慎　硃忠亮　刘昌裔　范希朝　王锷 子稷　　阎巨源　孟元阳　赵昌  
　　高崇文，其先渤海人。崇文生幽州，朴厚寡言，少从平卢军。贞元中，随韩全义镇长武城，治军有声。五年夏，吐蕃三万寇宁州，崇文率甲士三千救之，战于佛堂原，大破之，死者过半。韩全义入觐，崇文掌行营节度留务，迁兼御史中丞。十四年，为长武城使，积粟练兵，军声大振。  
　　永贞元年冬，刘辟阻兵，朝议讨伐，宰臣杜黄裳以为独任崇文，可以成功。元和元年春，拜检校工部尚书、兼御史大夫，充左神策行营节度使，兼统左右神策、奉天麟游诸镇兵以讨辟。时宿将专征者甚众，人人自谓当选，及诏出大惊。崇文在长武城，练卒五千，常若寇至。及是，中使至长武，卯时宣命，而辰时出师五千，器用无阙者。军至兴元，军中有折逆旅之匕箸，斩之以徇。西从阆中入，遂却剑门之师，解梓潼之围，贼将邢泚遁归。屯军梓州，因拜崇文为东川节度使。先是，刘辟攻陷东川，擒节度使李康；及崇文克梓州，乃归康求雪己罪，崇文以康败军失守，遂斩之。  
　　成都北一百五十里有鹿头山，扼两川之要，辟筑城以守，又连八栅，张掎角之势以拒王师。是日，破贼二万于鹿头城下，大雨如注，不克登，乃止。明日，又破于万胜堆。堆在鹿头之东，使骁将高霞寓亲鼓，士扳缘而上，矢石如雨；又命敢死士连登，夺其堆，烧其栅，栅中之贼歼焉。遂据堆下瞰鹿头城，城中人物可数。凡八大战皆大捷，贼摇心矣。  
　　八月，阿跌光颜与崇文约，到行营愆一日。惧诛，乃深入以自赎，故军于鹿头西大河之口，以断贼粮道，贼大骇。是日，贼绵江栅将李文悦以三千人归顺，寻而鹿头将仇良辅举城降者众二万。辟之男方叔、子婿苏强，先监良辅军，是日械系送京师，降卒投戈面缚者弥十数里，遂长驱而直指成都。德阳等县城皆镇以重兵，莫不望旗率服，师无留行。辟大惧，以亲兵及逆党卢文若赍重宝西走吐蕃。吐蕃素受其赂，且将启之。崇文遣高霞寓、郦定进倍道追之，至羊灌田及焉。辟自投岷江，擒于涌湍之中。西蜀平，乃槛辟送京师伏法。文若赴水死。王师入成都，介士屯于大逵，军令严肃，珍宝山积，市井不移，无秋毫之犯。  
　　先是，贼将邢泚以兵二万为鹿头之援，既降又贰，斩之以徇。衣冠陷逆者，皆匍匐衙门请命，崇文条奏全活之。制授崇文检校司空，兼成都尹，充剑南西川节度、管内度支营田观察处置、统押近界诸蛮，西山八国云南安抚等使。改封南平郡王，食实封三百户，诏刻石纪功于鹿头山下。  
　　崇文不通文字，厌大府案牍谘禀之繁，且以优富之地，无所陈力，乞居塞上以扞边戍，恳疏累上。二年冬，制加同中书门下平章事、邠州刺史、邠宁庆三州节度观察等使，仍充京西都统。恃其功而侈心大作，帑藏之富，百工之巧，举而自随，蜀都一罄。以不习朝仪，惮于入觐，优诏令便道之镇。居三年，大修戎备。元和四年卒，年六十四，废朝三日，赠司徒，谥曰威武，配享宪宗庙庭。  
　　子承简，少为忠武军部将，后入神策军。以父征刘辟，拜嘉王傅。裴度征淮、蔡，奏承简以本官兼御史中丞，为其军都押衙。淮西平，诏以郾城、上蔡、遂平三县为溵州，治郾城，用承简为刺史。寻转邢州刺史，值观察使责时赋急，承简代数百户出其租。  
　　迁宋州刺史，属汴州逐其帅，以部将李絺行帅事。絺遣其将责宋官私财物，承简执而囚之。自是汴使来者，辄系之，一日并出斩于军门之外，威震郡中。及絺兵大至，宋州凡三城，已陷南一城，承简保北两城以拒，凡十余战。会徐州救兵至，絺为汴将李质执之，传送京师，兵围宋者即遁去。授承简检校左散骑常侍、充海沂密等州节度观察处置等使。  
　　俄迁检校工部尚书、义成军节度、郑滑颍等州观察处置等使。就加检校尚书右仆射。入拜右金吾卫大将军，充右街使。复出为邠宁庆等州节度观察处置等使。先是，羌虏多以秋月犯西边，承简请军宁州以备之。因疾，上言乞入觐，即随表诣阙。太和元年八月，行至永寿县传舍卒，赠司空。  
　　崇文孙骈，历位崇显，终淮南节度使，自有传。  
　　伊慎，兗州人。善骑射，始为果毅。丧母，将营合祔，不识其父之墓。昼夜号哭，未浃日，梦寐有指导焉。遂发垅，果得旧记验。  
　　大历八年，江西节度使路嗣恭讨岭南哥舒晃之乱，以慎为先锋，直逼贼垒，疾战破之，斩首三千级，由是复始兴之地。未几，与诸将追斩晃于泔溪，函首献于阙下。嗣恭表慎功，授连州长史，知当州团练副使，三迁江州别驾。  
