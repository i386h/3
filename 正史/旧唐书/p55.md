<!-- { "loadSidebar": true } -->
　　八月壬寅，以宰臣韦贯之为吏部侍郎，罢知政事。贯之以淮西、河北两处用兵，劳于供饷，请缓承宗而专讨元济，与裴度争论上前故也。戊申，容州奏飓风海水毁州城。甲申，祔庄宪皇后于丰陵。九月丁卯，饶州奏浮梁、乐平二县，五月内暴雨水溢，失四千七百户，溺死者一百七十人。丙子，新除吏部侍郎韦贯之再贬湖南观察使。辛未，贬吏部侍郎韦顗为陕州刺史，刑部郎中李正为金州刺史，度支郎中薛公干为房州刺史，屯田郎中李宣为忠州刺史，考功郎中韦处厚为开州刺史，礼部员外郎崔韶为果州刺史，并为补阙张宿所构，言与贯之朋党故也。乙酉，蔡州军前奏拔凌云栅。  
　　冬十月丁巳，以刑部尚书权德舆检校吏部尚书，兼兴元尹，充山南西道节度使。丙寅，幽州刘总加平章事，郓州李师道加检校司空。师道闻拔凌云栅，乃惧，伪贡款诚，故有是令。庚午，以司农卿王遂为宣州刺史、宣歙池观察使，以京兆尹要翛为润州刺史、浙西观察使。以遂、翛常历计司，能聚敛，方藉供军，故有斯授。壬申，敕诸道奏事官，非急切不得乘驿马。丁丑，出内库钱五十万贯供军。戊寅夜，月犯岁。辛巳，命内常侍梁守监淮西行营诸军。仍以空名告身五百通及金帛付之。戊子夜，土、火合于虚、危。十二月丙午，以易州刺史陈楚为定州刺史、义武军节度使。丁未，以翰林学士、尚书工部侍郎、知制诰王涯为中书侍郎、同平章事。甲寅，以闲厩宫苑使李醖检校左散骑常侍，兼邓州刺史，充唐、随、邓等州节度使。初置颍水运使。运扬子院米，自淮阴溯流至寿州，四十里入颍口，又溯流至颍州沈丘界，五百里至于项城，又溯流五百里入溵河，又三百里输于郾城。得米五十万石，茭一千五百万束。省汴运七万六千贯。己未，邕管奏黄洞贼屠岩州。未央宫及飞龙草场火。京畿水害田，润、常、湖、衢、陈、许大水。是岁冬雷，桃、杏花。回鹘、奚、契丹、牂柯、渤海等朝贡。  
　　十二年春正月辛酉朔，以用兵不受朝贺。癸未，贬义武军节度使浑镐为循州刺史，坐讨贼失律也。甲申，贬唐、邓节度袁滋为抚州刺史，以上疏请罢兵故也。乙酉夜，星见而雨。戊子夜，彗出毕南，长丈余，指西南，凡三日，南近参旗而没。  
　　二月壬申，以内库绢布六十九万段匹、银五千两，付度支供军。庚子，敕京城居人五家相保，以搜奸慝。时王承宗、李师道欲阻用兵之势，遣人折陵庙之戟，焚刍藁之积，流矢飞书，恐骇京国，故搜索以防奸。及贼平，复得淄青簿领，中有赏蒲、潼关吏案，乃知容奸者关吏也，搜索不足以为防。庚申，敕宜于许汝行营侧近置行郾城，以处贼中归降人户。甲寅，岳鄂团练使李道古师攻申州，克罗城，贼力战，道古之众大败。  
　　三月壬戌，昭义郗士美兵败于柏乡，兵士死者千人。戊辰，沧州程执恭改名权。太常定李吉甫谥曰“敬宪”，度支郎中张仲方非之，上怒，贬为遂州司马。赐吉甫谥曰忠。丁丑，月犯心后星。癸未，贼将吴秀琳以文城栅兵三千降李醖。  
　　夏四月辛卯，李光颜破贼三万于郾城，杀其卒什二三，获马千匹、器甲三万。辛丑，驸马都尉于季友居嫡母丧，与进士刘师服欢宴夜饮。季友削官爵，苔四十，忠州安置；师服笞四十，配流连州；于頔不能训子，削阶。己酉，出太仓粟二十五万石粜于西京，以惠饥民。庚戌，敕改蔡州吴房县为遂平县，移置于文城栅南新城内。丁卯，贼郾城守将邓怀金与县令董昌以郾城降。甲戌，渭南雨雹，中人有死者。丙子，诏权罢河北行营，专讨淮、蔡。  
　　五月庚寅朔。癸巳，随唐节度使李醖奏败贼于吴房，获贼将李祐。己亥，以尚书左丞许孟容为东都留守，充都畿防御使。时东畿民户供军尤苦，车数千乘相错于路，牛皆馈军，民户多以驴耕。己酉，作蓬莱池周廊四百间。  
　　六月己未朔，以卫尉卿程异为盐铁使，代王播。时异为盐铁使副，自江南收拾到供军钱一百八十五万以进，故得代播。壬戌，贼吴元济上表，请束身归朝。时连破三栅，贼势迫蹙，实欲归朝，而制于左右，故不果行。乙酉，京师大雨，含元殿一柱倾，市中水深三尺，坏坊民二千家。  
　　秋七月戊子朔。壬辰，诏以定州饥，募人入粟受官及减选、超资。河北水灾，邢、洺尤甚，平地或深二丈。甲辰，户部尚书于頔请致仕，不允。岭南节度使崔咏卒。乙酉，敕：“今后左降官及责授正员官等，宜从到任经五考满，许量移；如未满五考遇恩赦者，从节文处分；如犯十恶大逆、赃贿缘坐，奏取进止。”庚戌，以国子祭酒孔戣为广州刺史、岭南节度使。丙辰，制以中书侍郎、平章事裴度守门下侍郎同平章事、使持节蔡州诸军事、蔡州刺史，充彰义军节度、申光蔡观察处置等使，仍充淮西宣慰处置使。以朝散大夫、守尚书户部侍郎、上护军、赐紫金鱼袋崔群为中书侍郎、同中书门下平章事。以刑部侍郎马总兼御史大夫，充淮西行营诸军宣慰副使；以太了右庶子韩愈兼御史中丞，充彰义军行军司马；以司勋员外郎李正封、都官员外郎冯宿、礼部员外郎李宗闵皆兼侍御史，为判官书记：从度出征。诏以郾城为行蔡州治所。  
　　八月戊午朔。庚申，裴度发赴行营，敕神策军三百人卫从，上御通化门劳遣之。度望门再拜，衔涕而辞，上赐之犀带。以河南尹辛秘为潞府长史、昭义军节度使，代郗士美。以士美为工部尚书，孟简为户部侍郎。戊辰，以同州刺史张正甫为河南尹。甲申，裴度至郾城。  
　　九月丁亥朔。戊子，出内库罗绮、犀玉、金带之具，送度支估计供军。甲午，御史台奏；“同制除官，承前以名字高下为班位先后。或名在前身在外，及到，却在旧人之上。今请以上日为先后。”敕曰：“名在前，上日在后，未逾月，不在此限。行立班次，即宜以敕内前后为定。”戊戌，剑南东川节度卢坦卒。己亥，贬京兆尹窦易直为金州刺史，以鞫狱得赃不实故也。辛丑，以御史中丞为京兆尹。壬寅，以湖南观察使韦贯之为太子詹事分司。乙巳，以刑部郎中知杂崔元略为御史中丞。丁未，以朝议大夫、门下侍郎、同平章事李逢吉检校兵部尚书、使持节梓州诸军事、梓州刺史，充剑南东川节度副大使，知节度事。庚子，以抚州刺史袁滋为湖南观察使。  
　　冬十月壬申，裴度往沲口观板筑五沟，贼遽至，注弩挺刃将及度，面李光颜，田布扼其归路，大败之。是日，度几陷。癸酉，内出《元和辩谤略》三卷付史馆。甲申，以淮南节度使、检校左仆射李鄘为门下侍郎、同中书门下平章事，以左丞卫次公代鄘为淮南节度使。己卯、随、唐节度使李醖率师入蔡州，执吴元济以献，淮西平。甲申诏：“淮西立功将出，委韩弘、裴度条疏奏闻。淮西军人，一切不问。宜准元敕给复二年。”十一月丙戌朔，御兴安门受淮西之俘。以吴元济徇两市，斩于独柳树；妻沈氏，没入掖庭；弟二人、子三人，配流，寻诛之；判官刘协等七人处斩。录平淮西功：随唐节度使、检校左散骑常侍李醖检校尚书左仆射、襄州刺史，充山南东道节度、襄邓随唐复郢均房等州观察等使；加宣武军节度使韩弘兼侍中；忠武军节度使李光颜、河阳节度使乌重胤并检校司空。以宣武军都虞候韩公武检校左散骑常侍、鄜坊丹延节度使，以魏博行营兵马使田布为右金吾卫将军，皆赏破贼功也。甲午，恩王连薨。以蔡州郾城为溵，析上蔡、西平、遂平三县隶焉。戊申，以淮西宣慰副使、门下侍郎、同平章事裴度守本官，赐上柱国、晋国公、食邑三千户；以蔡州留后马总检校工部尚书、蔡州刺史、彰义军节度使、溵州颍陈许节度使。丙子，以右庶子韩愈为刑部侍郎。是岁，河南、河北水。  
　　十三年春正月己酉朔，御含元殿受朝贺，礼毕，御丹凤楼，大赦天下。己丑，以文宣王三十八代孙孔惟晊袭文宣公。庚寅，敕李师道频献表章，披露恳诚，宜令谏议大夫张宿往彼宣慰。辛亥，以礼部尚书王播为成都尹、剑南西川节度使。二月乙亥，御麟德殿，宴群臣，大合乐，凡三日而罢，颁赐有差。  
　　三月庚寅，以前剑南西川节度使李夷简为御史大夫。两丙，以同州刺史郑絪为东都留守、都畿汝防御使。庚子，以御史大夫李夷简为门下侍郎、同平章事。宰相李鄘守户部尚书，罢知政事。丁未，以太子少师郑余庆为左仆射。辛亥，诏：“百司职田，多少不均，为弊日久，宜令逐司各收职田草粟都数，自长官以下，除留阙官物外分给。”至银台待罪，请献德、棣二州，兼入管内租税。壬戌，前东都留守许孟容卒。庚辰，诏复王承宗官爵。以华州刺史郑权为德州刺史、横海军节度、德棣沧景等州观察使。  
　　五月乙酉，凤翔节度使李惟简卒。乙未，月近心后星。丙辰，以忠武军节度使李光颜为滑州刺史、义成军节度使，以彰义军节度使马总为许州刺史、忠武军节度使、陈许溵蔡观察使。戊戌，以山南东道节度使李醖为凤翔尹、凤翔陇右节度使，辛丑，知渤海国务大仁秀检校秘书监、忽汗州都督，册为渤海国王。丙午，以户部侍郎孟简检校工部尚书、襄州刺史、山南东道节度使。  
　　六月癸丑朔，日有食之。乙丑，湖南观察使袁滋卒。丁丑，以沧景节程权为邠州刺史、邠宁节度使。出内库绢三十万匹、钱三十万贯，付度支供军。  
　　秋七月癸未，以新除凤翔节度使李醖为徐州刺史、武宁军节度使。甲申，以田弘正检校司空。乙酉，诏削夺淄青节度使李师道在身官爵，仍令宣武、魏博、义成、武宁、横海等五镇之师，分路进讨。辛丑，以门下侍郎、同平章事李夷简检校左仆射、同平章事、扬州大都督府长史、淮南节度使。己酉，诏诸道节度使先带度支营田使名者，并罢之。庚戌，以左仆射郑余庆为凤翔陇右节度使。八月壬子，以中书侍郎平章事王涯为兵部侍郎，罢知政事。戊午，以尚书右丞崔从为兴元尹、山南西道节度使。甲戌，太白近左执法。乙亥，敕应同司官有大功已上亲者，但非连判及勾检之官并官长，则不在回避改换之限。时刑部员外郎杨嗣复以父于陵除户部侍郎，遂以近例避嫌，请出省，不从，因有是敕。丁丑，木、金、水、三宿聚于轸。戊寅，前山南西道节度使权德舆卒。  
