<!-- { "loadSidebar": true } -->
　　十一月乙巳，冬至，罢朝会，兵兴也。壬子，襄州于頔奏，于朗山破淮西贼三千人。十二月庚午，朔方等道副元帅、河中绛州节度使、检校司徒、兼奉朔中书令浑瑊薨。乙未，战淮西贼于小溵河，王师不利，诸军自溃。丁酉，以同州刺史杜确为河中尹、河中绛州观察使。  
　　十六年春正月庚子朔。乙巳，恆冀、定州、许、河阳四镇之师与贼战，皆不利而退。南诏献《奉圣乐舞曲》，上阅于麟德殿前。  
　　二月己酉，以左神策行营、银夏节度等使韩全义为蔡州行营招讨使，陈许节度使上官涚副之。己丑，左龙武统军程怀直卒。己酉，华州刺史、潼关防御、镇国军使卢征卒。壬子，以尚书右丞袁滋为华州刺史、潼关防御、镇国军使。  
　　夏四月丁亥，黔中知宴设吏傅近逐观察使韦士宗。己丑，以义成军节度使姚南仲为右仆射。以权知新罗国事金俊邕袭祖开府检校太尉、鸡林州都督、新罗国王。辛卯，以义成军行军司马卢群为滑州刺史、兼御史中丞、义成军节度使。壬申，检校兵部尚书、京兆尹吴凑卒。  
　　五月戊戌朔，以雨罢朝。庚戌，韩全义与蔡贼将吴少诚战于溵水南，王师败绩。徐泗濠节度使、检校尚书右仆射、徐州刺史张建封卒。壬子，徐州军乱，不纳行军司马韦夏卿，迫建封子愔为留后。丙寅，韦士宗却入黔州。丁卯，以吏部侍郎顾少连为京兆尹。六月丙午，郓州李师古、淮南杜祐并加同平章事，以祐兼领徐、泗、濠节度，以前虢州参军张愔起复骁卫将军，兼徐州刺史、御史中丞、本州团练使、知徐州留后。  
　　秋七月，湖南观察使吕渭卒。八月癸酉，以河中尹王囗为潭州刺史、湖南观察使。九月，宥吴少诚。驸马都尉郭暧卒。义成军节度使卢群卒。丙午，前太常卿裴郁卒。戊辰，以左丞李元素为滑州刺史、兼御史大夫、义成军节度使。庚戌，贬中书侍郎、同中书门下平章事郑余庆为郴州司马，户部侍郎、判度支于为泉州司户。以户部侍郎王绍判度支，以户阅郎中崔从质为户部侍郎。癸酉，吴少诚贼迫官军溵水砦下营，韩全义退保陈州，诸军散还本道，官军不振。以河南少尹张式为河南尹、水陆转运使。庚申，以太常卿齐抗为中书侍郎、同平章事。癸亥，以虔王谅为徐州节度使，张愔为留后。  
　　冬十月辛未，兴元严砺希监军旨，诬奏流人通州别驾崔河图，长流崖州，赐死，人士伤之。吴少诚引兵归蔡州，上表待罪。戊子，诏雪吴少诚，复其官爵。乙丑，河东节度使、检校礼部尚书、太原尹、兼御史大夫、北都留守李悦卒。甲午，以河东行军司马郑儋检校工部尚书、太原尹、河东节度使。  
　　十一月癸卯，泗州、濠州宜隶淮南观察使。戊申，以太府卿韦渠牟为太常寺卿。十二月戊寅，罢吏部复考判官及礼部别头贡举。  
　　十七年春正月甲午朔。甲寅，韩全义自蔡州行营还，诏归镇华州。  
　　二月癸巳朔，赐群臣宴于曲江亭，上赋《中和节赐宴曲江诗》六韵赐之。丁酉，雨雹。己亥，雨霜。戊申夜，雷震，雨雹。庚戌，大雨兼雹。  
　　三月乙丑，赐群臣宴于曲江亭。己巳，黔中观察使韦士宗复为三军所逐。癸酉，衢州刺史郑式瞻进绢五千匹，银二千两，上曰：“式瞻犯赃，已诏御史按问，所进宜付左藏库。”丁丑，省天下州府别驾、司马、田曹、参军；京兆、河南、太原三府外，诸府判司双曹者省一。  
　　夏四月丁未，始命驸马及郡县主婿无子者，养男不用母廕。辛亥，以谏议大夫裴佶为黔中观察使。五月壬戌朔，日有蚀之。乙酉，邠宁节度使、检校工部尚书、邠州刺史杨朝晟卒。丙戌，以工部侍郎赵植为广州刺史、兼御史大夫、岭南节度使。六月戊戌，以定平镇兵马使李朝寀校工部尚书，兼邠州刺史、朔方邠宁庆节度使；以中官杨志廉为右神策护军中尉。浙西人崔善真诣阙上书，论浙西观察使李锜罪状。上览奏不悦，令械善真送于李锜。为凿坑待善真，既至，和械推而埋之。由是锜恣横叛。己酉，以邠宁兵马使高固为邠州刺史、兼御史大夫、邠宁庆节度使。丁巳，成德军节度使、恆冀深赵德棣观察等使、恆州大都督府长史、检校太尉、中书令、琅邪郡王王武俊薨，赠太师，谥曰忠烈。  
　　秋七月戊寅，吐蕃寇盐州。辛巳，以前成德军节度副使、检校工部尚书、知恆府事、清河郡王王士真起复授恆州长史，充成德军节度使。乙酉，太常卿韦渠牟卒。己丑，吐蕃陷麟州，杀刺史郭锋，毁城垒而去。八月戊午，以河东行军司马严绶检校工部尚书、兼太原尹、御史大夫、河东节度使。九月壬戌，韦皋奏大破吐蕃于雅州。戊辰，群臣宴曲江，上赋《九日赐宴曲江亭诗》六韵赐之。丁丑，礼部尚书李齐运卒。  
　　冬十月，加韦皋检校司徒、中书令，封南康郡王，赏破吐蕃功也。戊午，盐州刺史杜彦先委城奔庆州。辛未，宰相贾耽上《海内华夷图》及《古今郡国县道四夷述》四十卷。甲戌，翰林侍诏戴少平死十六日复生。庚戌，以京兆尹顾少连为吏部尚书，以吏部侍郎韦夏卿为京兆尹。淮南节度使杜祐进《通典》，凡九门，共二百卷。  
　　十八年春正月戊午朔，大雨雪，罢朝贺。乙丑，骠国王遣使悉利移来朝贡，并献其国乐十二曲与乐工三十五人。乙亥，韦皋以所擒蕃相论莽热来献。庚辰，以常州刺史贾全为越州刺史、浙东观察使。  
　　二月戊子朔，赐群臣宴于马璘之山池。  
　　三月癸未，以剑南东川行军司马李康为梓州刺史、兼御史大夫、剑南东川节度使。乙丑，赐群臣宴于马璘之山池。己巳，以蕲州刺史郑绅为鄂州刺史、鄂岳蕲沔观察使。癸酉，以浙东团练副使齐总为衢州刺史，总以横赋进奉希恩，给事中许孟容封还制书。丙戌，以河中行军司马郑元为河中尹、兼御史大夫、河中绛节度使。五月癸亥，以窦群为左拾遗。庚辰，以祠部员外郎裴泰为检校兵部郎中，充安南都护、本管经略使。六月癸巳，以吏部尚书顾少连为兵部尚书、东都留守、东都畿汝防御使。前东都留守、检校礼部尚书王翃卒。  
　　秋七月庚辰，蔡、申、光三州春水夏旱，赐帛五万段，米十万石，盐三千石。八月壬寅，以邕管经略使徐申为广州刺史、岭南节度使。甲辰，以岭南节度掌书记、试大理评事张正元为邕州刺史、御史中丞、邕管经略使，给事中许孟容以非次迁授，封还诏书。丁未，以户部侍郎、判度支王绍为户部尚书、判度支。九月乙卯朔，以太常少卿杨凭为潭州刺史、湖南观察使。赐群臣宴于马璘山池，上赋《九日赐宴诗》六韵赐之。  
　　冬十月丁亥，以刑部尚书王锷为淮南节度副使兼行军司马。己酉，鄜坊丹延节度使、检校礼部尚书王栖耀卒。  
　　十一月丙辰，以同州刺史刘公济为鄜州刺史、鄜坊丹延节度使。十二月乙巳，贬大理卿李正臣为卫尉少卿，正臣为御史弹劾下狱，不堪其辱而死。戊申，黎州蛮、牂柯使入朝。  
　　十九年春正月癸丑朔。  
　　二月壬午朔，赐宴马璘山池。丁亥，修含元殿。赐安黄节度曰奉义军。丙申，以桂管留后韦武为桂州刺史、桂管观察使。己亥，安南经略使裴泰为州将王季元所逐。甲辰，淮南节度使杜祐来朝。  
　　三月壬子朔，以杜祐检校司空、同中书门下平章事、太清宫使。以淮南行军司马王锷检校尚书右仆射，兼扬州大都督府长史、淮南节度使。丁卯，以今年孟夏禘飨，前议太祖、懿、献之位未决，至此禘祭，方正太祖东向之位，已下列序昭穆。其献祖、懿祖祔于德明、兴圣之庙，每禘祫年就本室飨之。乙亥，以司农卿李实为京兆尹。  
　　夏四月乙未，泾原节度使刘昌奏请移行原州于平凉城，从之。戊戌，百官以祔庙毕，蹈舞称贺。五月辛亥，荆南节度使、检校工部尚书、江陵尹裴胄卒。乙未，以荆南行军司马裴筠为江陵尹、兼御史大夫、荆南节度使。甲子，四镇北庭行军泾原节度使、检校右仆射、泾州刺史刘昌卒。甲戌，以泾原节度留后段祐为泾州刺史、兼御史大夫、四镇北庭行军泾原节度使。乙亥，吐蕃遣使论频热入朝。甲辰，以陈许行军司马刘昌裔检校工部尚书，兼许州刺史、陈许节度使。自正月至是未雨，分命祈祷山川。  
　　秋七月戊午，以关辅，罢吏部选、礼部贡举。己未，中书侍郎、平章事齐抗为太子宾客，病免也。甲戌，雨。乙亥，尚书右仆射姚南仲薨。贷京畿民麦种。八月乙未，大雨霖。  
　　冬十月乙未，以太子宾客韦夏卿为东都留守、东都畿汝都防御使。闰月丁巳，门下侍郎、同平章事崔损卒。  
　　十一月戊寅朔，以盐州兵马使李兴干为盐州刺史，许专达于上，不隶夏州。丙午，振、武、麟、胜节度使范希朝来朝。戊午，以振武行军司马阎巨源检校工部尚书，兼单于大都护、振武麟胜节度使。庚申，以太常卿高郢为中书侍郎、同中书门下平章事。壬申，监察御史崔薳入台近，不练故事，违式入右神策军。上怒，笞四十，配流崖州。  
　　二十年春正月丁丑朔。丙申，天德军防御团练使、丰州刺史李景略卒，以其判官任迪简代领其任。己亥，以鄜、坊、丹、延节度使刘公济为工部尚书，以其行军司马裴玢代领其任。  
　　二月丙午朔，罢中和节宴，岁俭也。庚戌，大雷震，雨雹。  
　　三月甲申，以吐蕃赞普卒，废朝。己亥，以国子祭酒赵昌为安南都护、御史大夫、本管经略使。  
　　夏四月辛酉，太子宾客齐抗卒。丙寅，吐蕃使臧河南观察使论乞冉等五十四人来朝贡。陈许节度赐号忠武军。五月甲戌朔，罢御宣政殿。乙亥，以史馆修撰、秘书监张荐为工部侍郎、兼御史大夫，充入吐蕃吊祭使。七月癸酉朔，大雨雹。辛卯，福建观察使柳冕奏置万安监牧于泉州界，置群牧五，悉索部内马牛羊近万头匹，监史主之。八月戊申，以房州刺史郄士美为黔中观察使。己未，以昭义兵马使卢从史为检校工部尚书，兼潞州长史、昭义军节度、泽潞磁邢洺观察使。九月庚辰，赐群臣宴于马璘山池。  
　　冬十月甲辰，于景州南皮县置唐昌军。辛亥，易定节度使张茂昭来朝。  
　　十一月丁酉，以监察御史李程、秘书正字张聿、蓝田县尉王涯并为翰林学士。十二月，吐蕃、南诏、日本国并遣使朝贡。庚午，以桂管防御使颜证为桂州刺史、桂管观察使。  
