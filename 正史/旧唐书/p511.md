<!-- { "loadSidebar": true } -->
　　邦国之礼，祀为大事；珪璧之议，经有前规。谨按《周礼》：“天地四方，以苍璧礼天，黄琮礼地，青珪礼东方，赤璋礼南方，白琥礼西方，黑璜礼北方。”又云：“四圭有邸以祀天”，“两圭有邸以祀地”，“圭璧以祀日月星辰”。凡此九器，皆祀神之玉也。又云：“以禋祀祀昊天上帝。”郑玄云：“禋，烟也，为玉币，祭讫燔之，而升烟以报阳也。”今与《开元礼》义同，此则焚玉之验也。又《周礼》：“掌国之玉镇大宝器，若大祭，既事而藏之。”此则收玉之证也。梁代崔灵恩撰《三礼义宗》云：“凡祭天神，各有二玉：一以礼神，一则燔之。礼神者，讫事却收；祀神者，与牲俱燎。”则灵恩之义，合于《礼经》。今国家郊天祀地，祀神之玉常用；守经据古，礼神之玉则无。臣等请下有司，精求良玉，创造苍璧、黄琮等九器，祭讫则藏之。其燎玉即依常制。  
　　从之。为太子广《五运图》及《文场秀句》等献之。三年，以本官充翰林侍讲学士。庄恪太子薨，诏起为哀册文，辞情婉丽。  
　　四年，迁太子少师，判兵部事，侍讲如故。以其家贫，特诏每月割仙韶院月料钱三百千添给。起富于文学，而理家无法，俸料入门，即为仆妾所有。帝以师友之恩，特加周给。议者以与伶官分给，可为耻之。  
　　武宗即位，八月，充山陵卤簿使。枢密使刘弘逸、薛季稜惧诛，欲因山陵兵士谋废立。起与山陵使知其谋，密奏，皆伏诛。寻检校左仆射、东都留守，判东都尚书省事。  
　　会昌元年，征拜吏部尚书，判太常卿事。三年，权知礼部贡举。明年，正拜左仆射，复知贡举。  
　　起前后四典贡部，所选皆当代辞艺之士，有名于时，人皆赏其精鉴徇公也。其年秋，出为兴元尹，兼同平章事，充山南西道节度使。赴镇日，延英辞。帝谓之曰：“卿国之耆老，宰相无内外，朕有阙政，飞表以闻。”宴赐颇厚。在镇二年，以老疾求代，不许。大中元年，卒于镇，时年八十八。废朝三日，赠太尉，谥曰文懿。文集一百二十卷，《五纬图》十卷，《写宣》十卷。起侍讲时，或僻字疑事，令中使口宣，即以榜子对，故名曰《写宣》。子龟嗣。  
　　龟，字大年。性简淡萧洒，不乐仕进。少以诗酒琴书自适，不从科试。京城光福里第，起兄弟同居，斯为宏敞。龟意在人外，倦接朋游，乃于永达里园林深僻处创书斋，吟啸其间，目为“半隐亭”。及从父起在河中，于中条山谷中起草堂，与山人道士游，朔望一还府第，后人目为“郎君谷”。及起保厘东周，龟于龙门西谷构松斋，栖息往来，放怀事外。起镇兴元，又于汉阳之龙山立隐舍，每浮舟而往，其闲逸如此。武宗知之，以左拾遗征。久之，方至殿廷一谢，陈情曰：“臣才疏散，无用于时，加以疾病所婴，不任禄仕。臣父年将九十，作镇远籓，喜惧之年，阙于供侍。乞罢今职，以奉晨昏。”上优诏许之。明年，丁父忧。服阕，以右补阙征，迁侍御史、尚书郎。  
　　大中末，出为宣歙团练观察副使，赐绯。入为祠部郎中、史馆修撰。前从崔玙贰宣歙，及玙镇河中，又奏为副使。入为兵部郎中，赐金紫，寻知制诰。  
　　咸通末，以弟铎在中书，不欲在禁掖，改太常少卿，寻检校右散骑常侍、同州刺史。牙将白约者，甚狡蠹，前后防御使不能制。龟因事发，笞死以徇，人皆畏威自效。十四年，转越州刺史、御史大夫、浙东团练观察使。先是，龟兄式抚临此郡，有惠政；闻龟复至，舞抃迎之。属徐、泗之乱，江淮盗起，山越乱，攻郡，为贼所害。赠工部尚书。子荛。  
　　荛苦学，善属文。以季父作相，避嫌不就科试。乾符初，崔瑾廉察湖南，崔涓镇江陵，皆辟为从事。萧遘作相，奏授蓝田尉，直史馆，迁左拾遗、右补阙，中丞卢涯奏为侍御史。从僖宗幸山南，拜右司员外郎，卒。子权，中兴仕至兵部尚书。  
　　式以门廕，累迁监察御史，转殿中，亦巧宦。太和中，依倚郑注，谒王守澄，为中丞归融所劾，出为江陵少尹。大中后，践更省署。咸通初，为浙东观察使。草贼仇甫据明州叛，来攻会稽，式讨平之。式有威略。三年，徐州银刀军叛，以式为徐州节度使。式至镇，尽诛银刀等七军，徐方平定。天子嘉之。后累历方任，卒。  
　　铎，字归范。会昌初进士第，两辟使府。大中初，入为监察御史。咸通初，由驾部郎中知制诰，拜中书舍人。五年，转礼部侍郎，典贡士两岁，时称得人。七年，以户部侍郎、判度支，迁礼部尚书。十二年，以本官同平章事。时宰相韦保衡以拔擢之恩，事铎尤谨，累兼刑部、吏部尚书。僖宗即位，加右仆射。保衡得罪，以铎检校右仆射，出为汴州刺史、宣武军节度使。  
　　铎有经世大志，以安邦为己任，士友推之。乾符二年，河南、江左相继寇盗结集，内官田令孜素闻铎名，乃复召铎，拜右仆射、门下侍郎、同平章事。四年，贼陷江陵，杨知温失守，宋威破贼失策。朝议统率，宰相卢携称高骈累立战功，宜付军柄，物议未允。铎廷奏曰：“臣忝宰执之长，在朝不足分陛下之忧。臣愿自率诸军，荡涤群盗。”朝议然之。五年，以铎守司徒、门下侍郎、同平章事，兼江陵尹、荆南节度使，充诸道行营兵马都统。铎至镇，绥怀流散，完葺军戎，期年之间，武备严整。  
　　时兗州节度使李系者，西平王晟之孙，以其家世将才，奏用为都统都押衙，兼湘南团练使。时黄巢在岭南，铎悉以精甲付系，令分兵扼岭路。系无将略，微有口才，军政不理。广明初，贼自岭南寇湖南诸郡，系守城自固，不敢出战。贼编木为伐，沿湘而下，急攻潭州，陷之。系甲兵五万，皆为贼所杀，投尸于江。铎闻系败，令部将董汉宏守江陵，自率兵万余会襄阳之师。江陵竟陷于贼。天子不之责。罢相，守太子太师。宰相卢携用事，竟以淮南高骈代铎为都统。  
　　其年秋，贼焚剽淮南，高骈挫败。及贼陷两京，卢携得罪，天子用郑畋为兵马都统。明年，畋病归行在，朝议复以铎为侍中、滑州刺史、义成军节度使，充诸道行营都统。率禁军、山南、东蜀之师三万，营于盩厔东，进屯灵感寺。  
　　明年春，兗、郓、徐、许、郑、滑、邠、宁、凤翔十镇之师大集关内。时贼已僭名号；以前渐东观察使崔璆、尚让为宰相，传伪命。天下籓帅，多持两端。既闻铎传檄四方，诸侯翻然景附。贼之号令，东西不过岐、华，南北止及山、河。而劲卒骁将，日驰突于国门，群贼由是离心。其年秋，贼将硃温降，收同州。十一月，贼华州戍卒七千来奔。三年二月，沙陀军至，收华州。四月，败贼于良田坡，遂收京城。封铎晋国公。铎加中书令，以收城诸将，量其功伐高下，承制爵赏以闻。是时国命危若缀旒，天子播越蛮陬，大事去矣。若非郑畋之奋发，铎之忠义，则土运之隆替，未可知也。  
　　自巢、让之乱，关东方镇牙将，皆逐主帅，自号籓臣。时溥据徐州，硃瑄据郓州，硃瑾据兗州，王敬武据青州，周岌据许州，王重荣据河中，诸葛爽据河阳，皆自擅一籓，职贡不入，赏罚由己。既逐贼出关，尤恃功伐，朝廷姑息不暇。巢贼出关东，与蔡帅秦宗权合纵。时溥举兵徐方，请身先讨贼，乃授溥都统之命。十军军容使田令孜，以内官杨复光有监护用师之功，尤忌儒臣立事，故有时溥之授。  
　　初，铎出军，兼郑滑节度使，以便供馈。至是，罢铎都统之权，令仗节归籓。铎以硃全忠于己有恩，倚为籓蔽。初，全忠辞礼恭顺，既而全忠军旅稍集，其意渐倨。铎知不可依，表求还朝。  
　　其年冬，僖宗自蜀将还，乃以铎为沧景节度使。时杨全玫在沧州，闻铎之来，诉于魏州乐彦贞。铎受命赴镇，至魏州旬日，彦贞迎谒，宴劳甚至。铎以上台元老，功盖群后，行则肩舆，妓女夹侍，宾僚服御，尽美一时。彦贞子从训，凶戾无行，窃所慕之；令甘陵州卒数百人，伏于漳南之高鸡泊。及铎行李至，皆为所掠，铎与宾客十余人，皆遇害。时光启四年十二月也。  
　　铎弟镣，累官至汝州刺史。王仙芝陷郡城，被害。  
　　李绛，字深之，赵郡赞皇人也。曾祖贞简。祖刚，官终宰邑。父元善，襄州录事参军。绛举进士，登宏辞科，授秘书省校书郎。秩满，补渭南尉。贞元末，拜监察御史。元和二年，以本官充翰林学士。未几，改尚书主客员外郎。逾年，转司勋员外郎。五年，迁本司郎中、知制诰。皆不离内职，孜孜以匡谏为己任。  
　　宪宗即位，叛臣李锜阻兵于浙右。锜既诛，朝廷将辇其所没家财。绛上言曰：“李锜凶狡叛戾，僭侈诛求，刻剥六州之人，积成一道之苦。圣恩本以叛乱致讨，苏息一方。今辇运钱帛，播闻四海，非所谓式遏乱略，惠绥困穷。伏望天慈，并赐本道，代贫下户今年租税，则万姓欣戴，四海歌咏矣。”宪宗嘉之。  
　　时中官吐突承璀自籓邸承恩宠，为神策护军中尉，乃于安国佛寺建立《圣政碑》，大兴功作，仍请翰林为其文。绛上言曰：  
　　陛下布惟新之政，刬积习之弊，四海延颈，日望德音。今忽立《圣政碑》，示天下以不广。《易》称：大人者与天地合德，与日月合明。执契垂拱，励精求理，岂可以文字而尽圣德，碑表而赞皇猷？若可叙述，是有分限，亏损盛德，岂谓敷扬至道哉？故自尧、舜、禹、汤、文、武，并无建碑之事。至秦始皇荒逸之君，烦酷之政，然后有罘、峄之碑，扬诛伐之功，纪巡幸之迹，适足为百王所笑，万代所讥。至今称为失道亡国之主，岂可拟议于此！陛下嗣高祖、太宗之业，举贞观、开元之政，思理不遑食，从谏如顺流；固可与尧、舜、禹、汤、文、武方驾而行，又安得追秦皇暴虐不经之事，而自损圣政？近者，阎巨源请立纪圣功碑，陛下详尽事宜，皆不允许。今忽令立此，与前事颇乖。况此碑既在安国寺，不得不叙载游观宗饰之事。述游观且乖理要，叙崇饰又匪政经，固非哲王所宜行也。其碑，伏乞圣恩特令寝罢。  
　　宪宗深然之，其碑遂止。  
