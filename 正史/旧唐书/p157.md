<!-- { "loadSidebar": true } -->
　　敬宗即位。二月癸卯，太白犯东井，近北辕。三月甲子，荧惑犯镇星。壬申，太白犯东井，近北辕。四月十七日，染院作人张韶于柴草车中载兵器，犯银台门，共三十七人，入大内，对食于清思殿；其日禁兵诛之。七月乙卯夜，有大星出于天船，流犯斗魁第一星西南灭。八月丁亥，荧惑犯镇星。癸未，荧惑入东井。己丑，太白犯轩辕右角。十二月戊子夜，月掩东井。甲午夜，西北有流星出阁道，至北极灭。宝历元年七月乙酉，月犯西咸，去八寸所。甲子夜，月掩毕。闰七月癸巳夜，月去心，距九寸。庚子，流星去北极，至南斗柄灭。八月乙卯，太白犯房，相去九寸。九月癸未，太白犯南斗。丙戌，月犯毕。甲午，月犯太微左执法。十月辛卯，月犯天囷，相去七寸。癸亥，太白临哭星，相去九寸。十一月庚辰，镇星犯东井，相去七寸。癸未夜，月去东井六寸。戊戌，西南大流星出羽林，入浊。十二月戊申夜，月犯毕。乙酉夜，西北方有雾起，须臾遍天。雾上有赤气，其色或深或浅，久而方散。二年正月甲戌夜，北方大流星长五丈馀，出紫微，过轸灭。甲申，月犯右执法，相去五寸。二月丙午夜，月犯毕。三月己巳，流星出河鼓，东过天市，入浊灭。四月甲子夜，西方大流星长三丈，穿天市垣，至房星灭。其月十七日，白虹贯日连环，至午方灭。五月甲戌，月去太微八寸所。癸巳，西北方大流星长三丈，光明照地，入天市垣中灭。甲午五更。荧惑犯昴。六月庚申，太白犯昴。七月壬申，流星长二丈，出斗北，入浊灭。其夜，月初入，巳上有流星向南灭。其夜，辰犯毕。八月丙申夜，北方大流星长四丈馀，出王良，流至北斗柄灭。甲辰夜，太白去太微八寸所。丁未夜，荧惑近镇星西北。丁丑，荧惑去舆鬼七寸。十二月八日夜，敬宗为内官刘克明所弑，立绛王。枢密使王守澄等杀绛王，立文宗。  
　　大和元年九月戊寅，月掩东井南辕星。四年四月辛酉夜四更五筹后，月掩南斗第二星。十一月辛未朔，荧惑犯右执法西北五寸，五年二月，宰相宋申锡、漳王被诬得罪。八年二月朔，日有蚀之。六月辛巳五更，有六流星，赤色，有尾迹，光明照地，珠子散落，出河鼓北流，近天棓灭，有声如雷。七月己巳夜，流星出紫微西北，长二丈，至北斗第一星灭。是夜五更，月犯昴。九月辛亥夜五更，太微宫近郎位有彗星，长丈馀，西指，西北行，凡九夜，越郎位星西北五尺灭。癸丑，月入南斗。庚申，右军中尉王守澄，宣召郑注对于浴殿门。是夜，彗星出东方，长三尺，芒耀甚猛。十二月丙戌夜，月掩昴。九年三月乙卯，京师地震。四月辛丑，大风震雷，拔殿前古树。六月庚寅夜，月掩岁星。丁酉夜一更至四更，流星纵横旁午，约二十馀处，多近天汉。其年十一月，李训谋杀内官，事败，中尉仇士良杀王涯、郑注、李训等十七家，朝臣多有贬逐。开成元年正月甲辰，太白掩西建第一星。其月十五日，日有蚀之。二月乙亥夜四更，京师地震。二年二月丙午夜，彗出东方，长七尺馀，在危初度，西指。戊申夜，危之西南，彗长七尺，芒耀愈猛，亦西指。癸丑夜，彗在危八度。庚申夜，在虚三度半。辛酉夜，彗长丈馀，直西行，稍南指，在虚一度半。壬戌夜，彗长二丈，其广三尺，在女九度。癸亥夜，彗愈长广，在女四度。三月甲子朔，其夜，彗长五丈，岐分两尾，其一指氐，其一掩房，在斗十度。丙寅夜，彗长六丈，尾无岐，北指，在亢七度。文宗召司天监硃子容问星变之由，子容曰：“彗主兵旱，或破四夷，古之占书也。然天道悬远，唯陛下修政以抗之。”乃敕尚食，今后每日御食料分为十日。其夜彗长五丈，阔五尺，却西北行，东指。戊辰夜，彗长八丈有馀，西北行，东指，在张十四度。诏天下放系囚，撤乐减膳，避正殿；先是，群臣拜章上徽号，宜并停。癸未夜，彗长三尺，出轩辕之右，东指，在张七度。六月，河阳军乱，逐李咏。是岁，夏蝗大旱。八月丁酉，彗出虚、危之间。十月，地南北震。三年十月十九日，彗见，长二丈馀；二十日夜，长二丈五尺；二十一日夜，长三丈；二十二日夜，长三丈五尺：并在辰上，西指轸、魁。十一月乙卯朔，是夜彗出东方，东西竟天。五月五日，太白犯舆鬼。六月一日，太白犯荧惑。二十八日，太白犯右执法。十月七日，太白犯南斗。四年正月丁巳，荧惑、太白、辰聚于南斗。癸酉，彗出于西方，在室十四度。闰月二十三日，又见于卷舌北，凡三十三日，至二十六日夜灭。二月二十六日，自夜四更至五更，四方中央流星大小二百馀，并西流，有尾迹，长二丈。三月乙酉夜，月掩东井第三星。是岁，夏大旱，祷祈无应，文宗忧形于色。宰臣进曰：“星官言天时当尔，乞不过劳圣虑。”帝改容言曰：“朕为人主，无德庇人，比年灾旱，星文谪见。若三日内不雨，朕当退归南内，卿等自选贤明之君以安天下。”宰相杨嗣复等呜咽流涕不已。七月辛丑，月犯荧惑，河南大水。八月辛未，流星出羽林，有尾迹，长十丈，有声如雷。十月辛酉，辰入南斗魁。五年正月，文宗崩。  
　　武宗即位。会昌元年六月二十九日，从一鼓至五鼓，小流星五十馀，交横流散。七月二日，北方流星光明照地，东北流星有声如雷。九月癸巳，荧惑犯舆鬼。闰九月丁酉，荧惑贯鬼宿；戊戌，在鬼中。十一月六日，彗见西南，在室初度，凡五十六日而灭。其夜上方大流星光明烛地，东北流星有声。二年六月乙丑，荧惑犯岁星。丙寅，太白犯东井。其夜，荧惑苍赤色，动摇于井中，至八月十六日，犯舆鬼。五年二月五日，太白掩昴北侧，在昴宿一度。五月辛酉，太白入毕口，距星东南一尺。八月七日，太白犯轩辕大星。  
　　旧仪：太史局隶秘书省，掌视天文历象。则天朝，术士尚献辅精于历算，召拜太史令。献辅辞曰：“臣山野之人，性灵散率，不能屈事官长。”天后惜其才，久视元年五月十九日，敕太史局不隶秘书省，自为职局，仍改为浑天监。至七月六日，又改为浑仪监。长安二年八月，献辅卒，复为太史局，隶秘书省，缘进所置官员并废。景龙二年六月，改为太史监，不隶秘书省。景云元年七月，复为太史局，隶秘书省。八月，又改为太史监。十一月，又改为太史局。二年闰九月，改为浑仪监。开元二年二月，改为太史监。十五年正月，改为太史局，隶秘书省。天宝元年，又改为太史监。  
　　乾元元年三月，改太史监为司天台，于永宁坊张守珪故宅置。敕曰：“建邦设都，必稽玄象；分列曹局，皆应物宜。灵台三星，主观察云物；天文正位，在太微西南。今兴庆宫，上帝廷也，考符之所，合置灵台。宜令所司量事修理。”旧台在秘书省之南。仍置五官正五人。司天台内别置一院，曰通玄院。应有术艺之士，征辟至京，于崇玄院安置。其官员：大监一员，正三品。少监二人，正四品。丞三人，正六品。主簿三人，主事二人，五官正五人，五官副正五人，灵台郎一人，五官保章正五人，五官挈壶正五人，五官司历五人，五官司辰十五人，观生、历生七百二十六人。凡官员六十六人。宝应元年，司天少监瞿昙譔奏曰：“司天丞请减两员，主簿减两员，主事减一员，保章正减三员，挈壶正减三员，监候减两员，司辰减七员，五陵司辰减五员。”从之。  
　　天宝十三载三月十四日，敕太史监官除朔望朝外，非别有公事，一切不须入朝，及充保识，仍不在点检之限。  
　　开成五年十二月，敕：“司天台占候灾祥，理宜秘密。如闻近日监司官吏及所由等，多与朝官并杂色人交游，既乖慎守，须明制约。自今已后，监司官吏不得更与朝官及诸色人等交通往来，委御史台察访。”  
　　志第十七 五行  
　　昔禹得《河图》、《洛书》六十五字，治水有功，因而宝之。殷太师箕子入周，武王访其事，乃陈《洪范》九畴之法 ，其一曰五行。汉兴，董仲舒、刘向治《春秋》，论灾异，乃引九畴之说，附于二百四十二年行事，一推咎征天人之变。班固叙汉史，采其说《五行志》。绵代史官，因而缵之。今略举大端，以明变怪之本。  
　　《经》曰：“水曰润下，火曰炎上，木曰曲直，金曰从革，土爰稼穑。”又曰：“建用皇极。”《传》曰：“畋猎不时 ，饮食不享，出入不节，夺民农时，及有奸谋，则木不曲直。弃法律，逐功臣，杀太子，以妾为妻，则火不炎上。好治宫室，饰台榭，内淫乱，犯亲戚，侮父兄，则稼穑不成。好战功，轻百姓，饰城郭，侵边境，则金不从革。简宗庙，不祷祠，废祭祀，逆天时，则水不润下。”《经》曰“敬用五事”，谓“貌曰恭，言曰从，视曰明，听曰聪，思曰睿。恭作肃，从作乂，明作哲，聪作谋，睿作圣。”又曰“建用皇极”，“皇建其有极”。《传》曰“貌之不恭，是谓不肃，厥咎狂，厥罚恆雨，厥极凶。时则有服妖，时则有龟孽，时则有鸡祸，时则有下体生上之疴，时则有青眚青祥。凡草木之类谓之妖，虫豸之类谓之孽，六畜谓之祸，及人谓之疴，甚则异物生谓之眚，身外而来谓之祥也。言之不从，是谓不乂，厥咎僭，厥罚恆昜，厥极忧。时则有诗妖，时则有介虫之孽，时则有犬祸，时则有口舌之疴，时则有白眚白祥。视之不明，是谓不哲，厥咎豫，厥罚恆燠，厥极疾。时则有草妖，时则有臝虫之孽，时则有羊祸，时则有目疴，时则有赤眚赤祥。听之不聪，是谓不谋，厥咎急，厥罚恆寒，厥极贫。时则有鼓妖，时则有鱼孽，时则有豕祸，时则有耳疴，时则有黑眚黑祥。思之不睿，是谓不圣，厥咎蒙，厥罚恆风，厥极凶短折。时则有脂夜之妖，时则有华孽，时则有牛祸，时则有心腹之疴，时则有黄眚黄祥。皇之不极，是谓不建，厥咎眊，厥罚恆阴，厥极弱。时则有射妖，时则有龙蛇之孽，时则有马祸，时则有下体代上之疴，时则有日月乱行、星辰逆行。”九畴名数十五，其要五行、皇极之说，前贤所以穷治乱之变，谈天人之际，盖本于斯。故先录其言，以传于事。京房《易传》曰：“臣事虽正，专必地震。其震，于水则波，于木则摇，于屋则瓦落，大经在辟而易臣，兹谓阴动。”又曰：“小人剥庐，厥妖山崩，兹谓阴乘阳，弱胜强。”刘向曰：“金木水沴土，地所以震。”《春秋》灾异，先书地震、日蚀，恶阴盈也。  
