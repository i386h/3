<!-- { "loadSidebar": true } -->
　　太史公曰吾闻之周生曰【孔文祥云周生汉时儒者姓周也按太史公云吾闻之周生则是汉人与太史公耳目相接明矣】舜目盖重瞳子又闻项羽亦重瞳子羽岂其苗裔邪何兴之也夫秦失其政陈涉首难豪杰蠭起相与并争不可胜数然羽非有尺寸乗势起陇亩之中三年遂将五诸侯灭秦分裂天下而封王侯政由羽出号为霸王位虽不终近古以来未尝有也及羽背闗怀楚【顔师古云背闗背约不王髙祖于闗中怀楚谓思东归而都彭城】放逐义帝而自立怨王侯叛已难矣自矜功伐奋其私智而不师古谓霸王之业欲以力征经营天下五年卒亡其国【卒音子律反五年谓髙帝元年至五年杀项羽东城】身死东城尚不觉寤而不自责过矣乃引天亡我非用兵之罪也岂不谬哉














　　史记正义卷七
　　钦定四库全书
　　史记正义卷八
　　唐　张守节　撰
　　髙祖本纪第八　　　　　　　　史记八
