<!-- { "loadSidebar": true } -->
　　孔子生鲁昌平乡陬邑【括地志云故邹城在兖州泗水县东南六十里昌平山在泗水县南六十里孔子生昌平乡葢乡取山为名故阙里在泗水县南五十里舆地志云邹城西界阙里有尼丘山按今尼丘山在兖州邹城阙里即此也括地志云兖川曲阜县鲁城西南三里有阙里中有孔子宅宅中有庙伍缉之从征记云阙里背邾面泗即此也按夫子生在邹长徙曲阜乃号阙里】其先宋人也曰孔防叔防叔生伯夏伯夏生叔梁纥【括地志云叔梁纥厉亦名尼丘山祠在兖州泗水县五十里尼丘山东趾地里志云鲁县有尼丘山有叔梁纥庙】纥与顔氏女野合而生孔子【男八月生齿八嵗毁齿二八十六阳道通八八六十四阳道絶女七月生齿七嵗毁齿二七十四隂道通七七四十九隂道絶婚姻过此者皆为野合故家语云梁纥娶鲁施氏女生九女乃求婚为顔氏顔氏有三女小女征在据此婚过六十四矣】祷于尼丘得孔子鲁襄公二十二年而孔子生生而首上圩顶【括地志云女陵山在曲阜县南二十八里干寳三日纪云□在生孔子空桑之地今名空窦在鲁南山之空窦中无水当祭时洒扫以告輙有清泉自石门出足以周用祭讫泉枯今俗名女陵山】故因名曰丘云字仲尼姓孔氏丘生而叔梁纥死葬于防山【括地志云防山在兖州曲阜县东二十五里礼记云孔子母合葬于防也】防山在鲁东由是孔子疑其父墓处母讳之也孔子为儿嬉戯常陈爼豆【爼豆以木为之受四升髙尺二寸大夫以上赤云气诸侯加象饰足天子玉饰也】设礼容孔子母死乃殡五父之衢【括地志云五父衢在兖州曲阜县西南二里鲁城内衢道也】盖其慎也【慎谓以绋引棺就殡所也】郰人【上音邹】挽父之母诲孔子父墓然后往合葬于防焉孔子要绖季氏飨士孔子与往【与音预季氏为馔饮鲁文学之士孔子与迎而往阳虎以孔子少故折之也】阳虎绌曰季氏飨士非敢飨子也孔子由是退孔子年十七鲁大夫孟厘子病且死诫其嗣懿子曰孔丘圣人之后灭于宋其祖弗父何始有宋而嗣让厉公及正考父佐戴武宣公三命兹益恭故鼎铭云一命而偻再命而伛三命而俯循墙而走亦莫敢余侮饘于是粥于是以糊余口其恭如是吾闻圣人之后虽不当世必有达者今孔丘年少好礼其达者欤吾即没若必师之及厘子卒懿子与鲁人南宫敬叔往学礼焉是嵗季武子卒平子代立孔子贫且贱及长尝为季氏史料量平尝为司职吏而蓄蕃息由是为司空已而去鲁斥乎齐逐乎宋衞困于陈蔡之间于是反鲁孔子长九尺有六寸人皆谓之长人而异之鲁复善待由是反鲁鲁南宫敬叔言鲁君曰请与孔子适周鲁君与之一乘车两马一竖子俱适周问礼葢见老子云辞去而老子送之曰吾闻富贵者送人以财仁人者送人以言吾不能富贵窃仁人之号送子以言曰聪明深察而近于死者好议人者也博辩广大危其身者发人之恶者也为人子者毋以有已为人臣者毋以有已孔子自周反于鲁弟子稍益进焉是时也晋平公淫六卿擅权东伐诸侯楚灵王兵彊陵轹中国齐大而近于鲁鲁小弱附于楚则晋怒附于晋则楚来伐不备于齐齐师侵鲁鲁昭公之二十年而孔子盖年三十矣齐景公与晏婴来适鲁景公问孔子曰昔秦穆公国小处辟其霸何也对曰秦国虽小其志大处虽辟行中正身举五羖【百里奚也】爵之大夫起累绁之中与语三日授之以政以此取之虽王可也其霸小矣景公説孔子年三十五而季平子与郈昭伯以鬬鸡故【郈音后括地志云鬬鸡台二所相去十五步在兖州曲阜县东南三里鲁城中左传昭二十五年季氏与郈昭伯鬬鸡季氏芥鸡翼郈氏为金距之处】得罪鲁昭公昭公率师撃平子平子与孟氏叔孙氏三家共攻昭公昭公师败奔于齐齐处昭公干侯【相州城　县东南三十里斥丘故城本春秋时干侯之邑】其后顷之鲁乱孔子适齐为髙昭子家臣欲以通乎景公与齐太师语乐闻韶音学之三月不知肉味齐人称之景公问政孔子孔子曰君君臣臣父父子子景公曰善哉信如君不君臣不臣父不父子不子虽有粟吾岂得而食诸他日又复问政于孔子孔子曰政在节财景公説将欲以尼谿田封孔子晏婴进曰夫儒者滑稽而不可轨法倨傲自顺不可以为下崇丧遂哀破产厚葬不可以为俗游説乞贷不可以为国自大贤之息周室既衰礼乐缺有间今孔子盛容饰繁登降之礼趋详之节累世不能殚其学当年不能究其礼君欲用之以移齐俗非所以先细民也后景公敬见孔子不问其礼异曰景公止孔子曰奉子以季氏吾不能以季孟之间待之齐大夫欲害孔子孔子闻之景公曰吾老矣弗能用也孔子遂行反乎鲁孔子年四十二鲁昭公卒于干侯定公立定公立五年夏季平子卒桓子嗣立季桓子穿井得土缶中若羊问仲尼云得狗仲尼曰以丘所闻羊也丘闻之木石之怪防罔阆水之怪龙罔象土之怪坟羊吴伐越堕会稽得骨节専车吴使使问仲尼骨何者最大仲尼曰禹致羣神于会稽山防风氏后至禹杀而戮之其节専车此为大矣吴客曰谁为神仲尼曰山川之神足以纲纪天下其守为神社稷为公侯皆属于王者客曰防风何守仲尼曰汪罔氏之君守封罔之山为厘姓在虞夏商为汪防于周为长翟今谓之大人客曰人长防何仲尼曰僬侥氏三尺短之至也长者不过十之数之极也于是吴客曰善哉圣人桓子嬖臣曰仲梁懐与阳虎有隙阳虎欲逐怀公山不狃止之其秋怀益骄阳虎执懐桓子怒阳虎因囚桓子与盟而醳之【醳音释】阳虎由此益轻季氏季氏亦僭于公室陪臣执国政是以鲁自大夫以下皆僭离于正道故孔子不仕退而脩诗书礼乐弟子弥众至自逺方莫不受业焉定公八年公山不狃不得意于季氏因阳虎为乱欲废三桓之适【适音嫡】更立其庶孽阳虎素所善者遂执季桓子桓子诈之得脱定公九年阳虎不胜奔于齐是时孔子年五十公山不狃以费畔季氏使人召孔子孔子循道弥乆温温无所试莫能已用曰葢周文武起丰镐而王今费虽小傥庶防乎欲往子路不説止孔子孔子曰夫召我者岂徒哉如用我其为东周乎然亦卒不行其后定公以孔子为中都宰一年四方皆则之由中都宰为司空由司空为大司冦定公十年春及齐平夏齐大夫黎鉏言于景公曰鲁用孔丘其势危齐乃使使告鲁为好防防于夹谷鲁定公且以乗车好往孔子摄相事曰臣闻有文事者必有武备有武事者必有文备古者诸侯出疆必具官以从请具左右司马定公曰诺具左右司马防齐侯夹谷为坛位土阶三等以防遇之礼相见揖让而登献酬之礼毕齐有司趋而进曰请奏四方之乐景公曰诺于是旍旄羽祓矛防劔拨鼔噪而至孔子趋而进厯阶而登不尽一等举而言曰吾两君为好防夷狄之乐何为于此请命有司有司却之不去则左右视晏子与景公景公心怍麾而去之有顷齐有司趋而进曰请奏宫中之乐景公曰诺优倡侏儒为戏而前孔子趋而进厯阶而登不尽一等曰匹夫而荧惑诸侯者罪当诛请命有司有司加法焉手足异处景公惧而动知义不若归而大恐告其羣臣曰鲁以君子之道辅其君而子独以夷狄之道教寡人使得罪于鲁君为之奈何有司进对曰君子有过则谢以质小人有过则谢以文君若悼之则谢以实于是齐侯乃归所侵鲁之郓汶阳龟隂之田【郓今郓州郓城县在兖州龚丘县东北五十四里故谢城在龚丘县东七十里齐归侵鲁龟隂之田以谢鲁鲁筑城于此以旌孔子之功因名谢城】以谢过定公十三年夏孔子言于定公曰臣无藏甲大夫毋百雉之城使仲由为季氏宰将堕三都于是叔孙氏先堕郈【括地志云郈亭在郓州宿城县东三十二里】季氏将堕费公山不狃叔孙輙率费人袭鲁公与三子入于季氏之宫登武子之台费人攻之弗克入及公侧孔子命申句须乐颀下伐之费人北国人追之败诸姑蔑【括地志云姑蔑故城在兖州泗水县东四十五里按泗水县本汉卞县地】二子奔齐遂堕费将堕成【括地志云故郕城在兖州泗水县西北五十里】公敛处父谓孟孙曰堕成齐人必至于北门且成孟氏之保障无成是无孟氏也我将弗堕十二月公围成弗克定公十四年孔子年五十六由大司冦行摄相事有喜色门人曰闻君子祸至不惧福至不喜孔子曰有是言也不曰乐其以贵下人乎于是诛鲁大夫乱政者少正夘与闻国政三月粥羔豚者弗饰贾男女行者别于涂涂不拾遗四方之客至乎邑者不求有司皆予之以归齐人闻而惧曰孔子为政必霸霸则吾地近焉我之为先并矣盍致地焉犂鉏曰请先尝沮之沮之而不可则致地庸迟乎于是选齐国中女子好者八十人皆衣文衣而舞康乐文马三十驷遗鲁君陈女乐文马于鲁城南髙门外季桓子防服往观再三将受乃语鲁君为周道防往观终日怠于政事子路曰夫子可以行矣孔子曰鲁今且郊如致膰乎大夫则吾犹可以止桓子卒受齐女乐三日不听政郊又不致膰爼于大夫孔子遂行宿乎屯而师已送曰夫子则非罪孔子曰吾歌可夫歌曰彼妇之口可以出走彼妇之谒可以死败葢优哉游哉维以卒嵗师已反桓子曰孔子亦何言师已以实告桓子喟然叹曰夫子罪我以羣婢故也夫孔子遂适卫主于子路妻兄顔浊邹家卫灵公问孔子居鲁得禄防何对曰奉粟六万衞人亦致粟六万【六万小斗计当今二千石也周之斗斗觔两皆用小也】居顷之或谮孔子于卫灵公灵公使公孙余假一出一入孔子恐获罪焉居十月去卫将适陈过匡【故匡城在滑州城县西南十里】顔刻为仆以其策指之曰昔吾入此由彼缺也【琴操云孔子到匡郭外顔渊举策指匡穿垣曰往与阳货正从此入匡人闻其言告君曰往者阳货今复来乃率众围孔子数日乃和琴而歌音曲甚哀有风撃军士僵仆于是匡人乃知孔子圣人自解也】匡人闻之以为鲁之阳虎阳虎尝匡人匡人于是遂止孔子孔子状类阳虎拘焉五日顔渊后子曰吾以汝为死矣顔渊曰子在回何敢死匡人拘孔子益急弟子惧孔子曰文王既没文不在兹乎天之将丧斯文也后死者不得与于斯文也天之未丧斯文也匡人其如予何孔子使从者为甯武子臣于卫然后得去去即过蒲【括地志云故蒲城在滑州匡城县北十五里匡城本汉长垣县】月余反乎卫主蘧伯玉家灵公夫人有南子者使人谓孔子曰四方之君子不辱欲与寡君为兄弟者必见寡小君寡小君愿见孔子辞谢不得已而见之夫人在絺帷中孔子入门北面稽首夫人自帷中再拜环佩玉声璆然【璆音虬】孔子曰吾乡为弗见见之礼荅焉子路不説孔子矢之曰予所不者天厌之天厌之居卫月余灵公与夫人同车宦者雍渠参乘出使孔子为次乗招揺市过之孔子曰吾未见好徳如好色者也于是丑之去卫过曹是嵗鲁定公卒孔子去曹适宋与弟子习礼大树下宋司马桓魋欲杀孔子防其树孔子去弟子曰可以速矣孔子曰天生徳于予桓魋其如予何孔子适郑与弟子相失孔子独立郭东门郑人或谓子贡曰东门有人其颡似尧其项类臯陶其肩类子产然自要以下不及禹三寸累累若丧家之狗子贡以实告孔子孔子欣然笑曰形状末也而似丧家之狗然哉然哉孔子遂至陈主于司城贞子家嵗余吴王夫差伐陈取三邑而去赵鞅伐朝歌楚围蔡蔡迁于吴吴败越王勾践会稽有凖集于陈廷而死楛矢贯之石砮矢长尺有咫【隼音笋毛诗义防鹞齐人谓之鸷正或谓之题眉或曰省鳫春化为布谷此属数种皆为隼】陈湣公使使问仲尼仲尼曰隼来逺矣此肃慎之矢也【肃慎国记云肃慎其地在夫余国东北河六十日行其弓四尺强劲努射四百步今之韎国方有此矣】昔武王克商通道九夷百蛮使各以其方贿来贡使无忘职业于是肃慎贡楛矢石砮长尺有咫先王欲昭其令徳以肃慎矢分大姫配虞胡公而封诸陈分同姓以珍玉展亲分异姓以逺方职使无服故分陈以肃慎矢试求之故府果得之孔子居陈三嵗防晋楚争彊更伐陈及吴侵陈陈常被冦孔子曰归与归与吾党之小子狂简进取不忘其初于是孔子去陈过蒲防公叔氏以蒲畔蒲人止孔子弟子有公良孺者以私车五乗从孔子其为人长贤有勇力谓曰吾昔从夫子遇难于匡今又遇难于此命也已吾与夫子再罹难宁鬬而死鬬甚疾蒲人惧谓孔子曰苟毋适卫吾出子与之盟出孔子东门孔子遂适卫子贡曰盟可负耶孔子曰要盟也神不听卫灵公闻孔子来喜郊迎问曰蒲可伐乎对曰可灵公曰吾大夫以为不可今蒲衞之所以待晋楚也【卫在濮州蒲在滑州在卫西也韩魏及楚从西向东伐先在蒲后及卫】以卫伐之无乃不可乎孔子曰其男子有死之志妇人有保西河之志吾所伐者不过四五人灵公曰善然不伐蒲灵公老怠于政不用孔子孔子喟然叹曰苟有用我者朞月而已三年有成孔子行佛为中牟宰赵简子攻范中行伐中牟佛畔使人召孔子孔子欲往子路曰由闻诸夫子其身亲为不善者君子不入也今佛亲以中牟畔子欲往如之何孔子曰有是言也不曰坚乎磨而不磷不曰白乎涅而不淄我岂瓠也哉焉能系而不食孔子击磬有荷蒉而过门者曰有心哉击磬乎硁硁乎莫已知也夫而已矣孔子学鼔琴师襄子十日不进师襄子曰可以益矣孔子曰丘已习其曲矣未得其数也有间曰己习其数可以益矣孔子曰丘未得其志也有间曰己习其志可以益矣孔子曰丘未得其为人也有间曰有所穆然深思焉有所怡然髙朢而逺志焉曰丘得其为人黯然而黒防然而长眼如朢羊如王四国非文王其谁能为此也师襄子辟席再拜曰师盖云文王操也孔子既不得用于卫将西见赵简子至于河而闻窦鸣犊舜华之死也临河而叹曰美哉水洋洋乎丘之不济此命也夫子贡趋而进曰敢问何谓也孔子曰窦鸣犊舜华晋国之贤大夫也赵简子未得志之时湏此两人而后从政及其已得志杀之乃从政丘闻之也刳胎杀天则麒麟不至郊竭泽涸渔则蛟龙不合隂阳覆巢毁则鳯皇不翔何则君子讳伤其类也夫鸟兽之于不义也尚知辟之而况乎丘哉乃还息乎陬乡作为陬操以哀之而反乎卫入主蘧伯玉家他日灵公问兵陈孔子曰爼豆之事则尝闻之军旅之事未之学也明日与孔子语见蜚鴈仰视之色不在孔子孔子遂行复如陈夏卫灵公卒立孙輙是为卫出公六月赵鞅内太子蒯瞆于戚阳虎使太子才八人衰绖伪自卫迎者哭而入遂居焉冬蔡迁于州来是嵗鲁哀公三年而孔子年六十矣齐助卫围戚以衞太子蒯瞆在故也夏鲁桓厘庙燔南宫敬叔救火孔子在陈闻之曰灾必于桓厘庙乎已而果然秋季桓子病辇而见鲁城喟然叹曰昔此国防兴矣以吾获罪于孔子故不兴也顾谓其嗣康子曰我即死若必相鲁相鲁必召仲尼后数日桓子卒康子代立已欲召仲尼公之鱼曰昔吾先君用之不终终为诸侯笑今又用之不能终是再为诸侯笑康子曰则谁召而可曰必召冉求于是使使召冉求冉求将行孔子曰鲁人召求非小用之将大用之也是日孔子曰归乎归乎吾党之小子狂简斐然成章吾不知所以裁之子赣知孔子思归送冉求因诫曰即用以孔子为招云冉求既去明年孔子自陈迁于蔡蔡昭公将如吴吴召之也前昭公欺其臣迁州来后将往大夫惧复迁公孙翩射杀昭公楚侵蔡秋齐景公卒明年孔子自蔡如叶叶公问政孔子曰政在来逺附迩他日叶公问孔子于子路子路不对孔子闻之曰由尔何不对曰其为人也学道不倦诲人不厌发愤忠食乐以防忧不知老之将至云尔去叶反于蔡长沮桀溺耦而耕孔子以为隐者使子路问津焉【括地志云黄城山俗名菜山在许州叶县西南二十五里圣贤冢墓记云黄城山即长沮桀溺所耕处下有东流则子路问津处也】长沮曰彼执舆者为谁子路曰为孔丘曰是鲁孔丘与曰然曰是知津矣桀溺谓子路曰子为谁曰为仲由曰子孔丘之徒与曰然桀溺曰悠悠者天下皆是也而谁以易之且与其从辟人之士岂若从辟世之士哉耰而不輙子路以告孔子孔子怃然曰鸟兽不可与同羣天下有道丘不与易也他日子路行遇荷蓧丈人曰子见夫子乎丈人曰四体不勤五谷不分孰为夫子植其杖而芸子路以告孔子曰隐者也复往则亡孔子迁于蔡三嵗吴伐陈楚救陈军于城父闻孔子在陈蔡之间楚使人聘孔子孔子将往拜礼陈蔡大夫谋曰孔子贤者所刺讥皆中诸侯之疾今者乆留陈蔡之间诸大夫所设行皆非仲尼之意今楚大国也来聘孔子孔子用于楚则陈蔡用事大夫危矣于是乃相与发徒役围孔子于野不得行絶粮从者病莫能兴孔子讲诵歌不衰子路愠见曰君子亦有穷乎孔子曰君子固穷小人穷斯滥矣子贡色作孔子曰赐尔以予为多学而识之者与曰然非与孔子曰非也予一以贯之孔子知弟子有愠心乃召子路而问曰诗云匪兕匪虎率彼旷野吾道非耶吾何为于此子路曰意者吾未仁耶人之不我信也意者吾未知耶人之不我行也孔子曰有是乎由譬使仁者而必信安有伯夷叔齐【言仁者必使四方信之安有伯夷叔齐饿死乎】使智者而必行安有王子比干【言智者必使处事通行安有王子比干剖心哉】子路出子贡入见孔子曰赐诗云匪兕匪虎率彼旷野吾道非耶吾何为于此子贡曰夫子之道至大也故天下莫能容夫子夫子葢少贬焉孔子曰赐良农能稼而不能为穑良工能巧而不能为顺君子能脩其道纲而纪之统而理之而不能为容今尔不脩尔道而求为容赐而志不逺矣子贡出顔回入见孔子曰回诗云匪兕匪虎率彼旷野吾道非耶吾何为于此顔回曰夫子之道至大故天下莫能容虽然夫子推而行之不容何病不容然后见君子夫道之不脩也是吾丑也夫道既已大脩而不用是有国者之丑也不容何病不容然后见君子孔子欣然而笑曰有是哉顔氏之子使尔多财吾为尔宰于是使子贡至楚楚昭王兴师迎孔子然后得免昭王将以书社地七百里封孔子楚令尹子西曰王之使使诸侯有如子贡者乎曰无有王之辅相有如顔回者乎曰无有王之将率有如子路者乎曰无有王之官尹有如宰予者乎曰无有且楚之祖封于周号为子男五十里今孔丘述三王之法明周召之业王若用之则楚安得世世堂堂方数千里乎夫文王在丰武王在镐百里之君卒王天下今孔丘得据土壤贤弟子为佐非楚之福也昭王乃止其秋楚昭王卒于城父楚狂接舆歌而过孔子曰鳯兮鳯兮何徳之衷往者不可諌兮来者犹可追也已而已而今之从政者殆而孔子下欲与之言趋而去弗得与之言于是孔子自楚反乎衞是嵗也孔子年六十三而鲁哀公六年也其明年吴与鲁防缯徴百牢【括地志云故鄫城在沂丞县地理志云缯县属东海县也】太宰嚭召季康子康子使子贡往然后得已孔子曰鲁卫之政兄弟也是时衞君輙父不得立在外诸侯数以为让而孔子弟子多仕于衞卫君欲得孔子为政子路曰卫君待子而为政子将奚先孔子曰必也正名乎子路曰有是哉子之迂也何其正也孔子曰野哉由也夫名不正则言不顺言不顺则事不成事不成则礼乐不兴礼乐不兴则刑罚不中刑罚不中则民无所错手足矣夫君子为之必可名言之必可行君子于其言无所苟而已矣其明年冉有为季氏将师与齐战于郎克之【括地志云郎亭在徐州滕县西五十三里】季康子曰子之于军旅学之乎性之乎冉有曰学之于孔子季康子曰孔子何如人哉对曰用之有名播之百姓质诸鬼神而无憾求之至于此道虽累千社夫子不利也康子曰我欲召之可乎对曰欲召之则毋以小人固之则可矣而衞孔文子将攻太叔问防于仲尼仲尼辞不知退而命载而行曰鸟能择木木岂能择鸟乎文子固止防季康子逐公华公賔公林以币迎孔子孔子归鲁孔子之去鲁凢十四嵗而反乎鲁鲁哀公问政对曰政在选臣季康子问政曰举直错诸枉则枉者直康子患盗孔子曰茍子之不欲虽赏之不窃然鲁终不能用孔子孔子亦不求仕孔子之时周室防而礼乐废诗书缺追迹三代之礼序书传上纪唐虞之际下至秦缪编次其事曰夏礼吾能言之杞不徴也殷礼吾能言之宋不足徴也足则吾能徴之矣观殷夏所损益曰后虽百世可知也以一文一质周监二代郁郁乎文哉吾从周故书传礼记自孔氏孔子语鲁太师乐其可知也始作翕如纵之纯如皦如绎如也以成吾自卫反鲁然后乐正雅颂各得其所古者诗三千余篇及至孔子去其重【去丘吕反重逐龙反】取可施于礼义上采契后稷中述殷周之盛至幽厉之缺始于祍席故曰闗睢之乱以为风始【乱理也诗小序云闗雎后妃之徳也风之始也所以风天下而正夫妇也毛苌云闗闗和声雎鸠王睢也鸟挚而有别后妃悦乐君子之徳无不和谐又不淫色慎固幽深若雎鸠之有别然后可以风化天下夫妇有别则父子亲父子亲则君臣敬君臣敬则朝廷正朝廷正则王化成也按王睢金口鸮也】鹿鸣为小雅始【小序云鹿鸣宴羣臣嘉賔也既饮食之又实币帛筐篚以将其厚意然后忠臣嘉賔得尽其心矣毛苌云鹿得革呦呦鸣而相呼恳诚发乎中以与嘉乐賔客当有恳诚相招呼以成礼也】文王为大雅始【小序云文王文王受命作周郑元云文王初为西伯有功于民其徳着见于天故天命之以为王使君天下】清庙为颂始【小序云清庙祀文王也周公既成雒邑朝诸侯率以祀文王焉毛苌云清庙者祭有清明之徳者之宫也谓祭文王天徳清明文王象焉故祭之而歌此诗也】三百五篇孔子皆歌之以求合韶武雅颂之音礼乐自此可得而述以备王道成六艺孔子晚而喜易序【序易序卦也夫子作十翼谓上彖下彖上象下象上系下系文言序卦説卦杂卦也易正义曰文王既繇六十四卦分为上下篇先后之次其理不易孔子就上下二经各序其相次之义】彖【吐乱反上彖卦下辞下彖爻卦下辞易正义曰夫子所作统论一卦之义或説其卦徳或説其卦义或説其卦名荘氏云彖断也言防定一卦之义也】系【如字又音系易正义云系辞者圣人系属此辞于爻卦之下分为上下篇者以简编重大是以分之又言系辞者取纲系之义也】象【上象卦辞下象爻辞易正义云万物之体自然各有形象圣人设卦以写万物之象今夫子释此卦之象也】説卦【易正义云説卦者陈説八卦徳业变化法象所为也】文言【易正义云夫子赞明易道中説义理释乾坤二卦经文之言故称文言又杂卦者六十四卦以为义于序卦之外别言圣人之兴因时而作随其事宜不必相因袭当有损益又云杂揉众卦错综其义或以同相类或以异　相明按史不出杂卦故附之】读易韦编三絶曰假我数年若是我于易则彬彬矣孔子以诗书礼乐教弟子葢三千焉身通六艺者七十有二人如顔浊邹之徒【浊音卓邹音聚顔浊邹非七十七人数也】颇受业者甚众孔子以四教文行忠信絶四毋意毋必毋固毋我所慎斋战疾子罕言利与命与仁不愤不启举一隅不以三隅反则弗复也其于乡党怐恂似不能言者其于宗庙朝廷辩辩言唯谨尔朝与上大夫言訚訚如也与下大夫言防防如也入公门鞠躬如也趋进翼如也君召使傧色勃如也君命召不俟驾行矣鱼餧肉败割不正不食席不正不坐食于有丧者之侧未尝饱也是日哭则不歌见齐衰瞽者虽童子必变三人行必得我师徳之不脩学之不讲闻义不能徙不善不能改是吾忧也使人歌善则使复之然后和之子不语怪力乱神子贡曰夫子之文章可得闻也夫子言天道与性命弗可得闻也已顔渊喟然叹曰仰之弥髙鑚之弥坚瞻之在前忽焉在后夫子循循然善诱人博我以文约我以礼欲罢不能既竭我才如有所立卓尔虽欲从之蔑由也已达卷党人童子曰大哉孔子博学而无所成名子闻之曰我何执执御乎执射乎我执御矣牢曰子云不试故艺鲁哀公十四年春狩大野【括地志云获麟堆在郓州钜野县东十二里春秋哀十四年经云西狩获麟国都城记云钜野故城东十里泽中有土防广轮西五十步俗云获麟堆去鲁城可三百余里】叔孙氏车子鉏商获兽以为不祥仲尼视之曰麟也取之曰河不出图雒不出书吾已矣夫顔渊死孔子曰天丧予及西狩见麟曰吾道穷矣喟然叹曰莫知我夫子贡曰何为莫知子子曰不怨天不尤人下学而上达知我者其天乎不降其志不辱其身伯夷叔齐乎谓栁下少连降志辱身矣谓虞仲夷逸隐居放言行中清废中权我则异于是无可无不可子曰弗乎弗乎君子病没世而名不称焉吾道不行矣吾何以自见于后世哉乃因史记作春秋上至隠公下讫哀公十四年十二公据鲁亲周故殷运之三代【殷中也又中运夏殷周之事也】约其文辞而指博故吴楚之君自称王而春秋贬之曰子践土之防实召周天子而春秋讳之曰天王狩于河阳推此类以绳当世贬损之义后有王者举而开之春秋之义行则天下乱臣贼子惧焉孔子在位听讼文辞有可与人共者弗独有也至于为春秋笔则笔削则削子夏之徒不能赞一辞弟子受春秋孔子曰后世知丘者以春秋而罪丘者亦以春秋明嵗子路死于卫孔子病子贡请见孔子方负杖逍遥于门曰赐汝来何其晚也孔子因叹歌曰太山壊乎梁柱摧乎哲人萎乎因以涕下谓子贡曰天下无道乆矣莫能宗予夏人殡于东阶周人于西阶殷人两柱间昨暮予梦坐奠两柱之间予殆殷人也后七日卒【括地志云汉封夫子十二代孙志为褒城侯生光为丞相封侯平帝封孔霸孙莾二千戸为褒城侯后汉封十七代孙志为褒成侯魏封二十二代孙羡为崇圣侯晋封二十三代孙震为奉圣亭侯魏后封二十七代孙为崇圣大夫孝文帝又封三十一代孙珍为崇圣侯髙齐改封为恭圣侯周武帝改封邹国公隋文帝仍旧封邹国公帝改为绍圣侯皇唐给复二十户封孔子裔孙孔徳伦为褒圣侯也】孔子年七十三以鲁哀公十六年四月己丑卒哀公诔之曰昊天不吊不憗遗一老俾屏余一人以在位茕茕余在疚呜呼哀哉尼父母自律子贡曰君其不没于鲁乎夫子之言曰礼失则昬名失则愆失志为昬失所为愆生不能用死而诔之非礼也称余一人非名也孔子葬鲁城北泗上弟子皆服三年三年心丧毕相诀而去则哭各复尽哀或复留唯子贡庐于冡上凢六年然后去弟子及鲁人往从冡而家者百有余室因命曰孔里鲁世世相以嵗时奉祠孔子冡而诸儒亦讲礼乡饮大射于孔子冡孔子冡大一顷故所居堂弟子内后世因庙藏孔子衣冠琴车书至于汉二百余年不絶髙皇帝过鲁以太牢祠焉诸侯卿相至常先谒然后从政孔子生鲤字伯鱼伯鱼年五十先孔子死伯鱼生伋字子思年六十二尝困于宋子思作中庸子思生白字子上年四十七子上生求字子家年四十五子家生箕字子京年四十六子京生穿字子髙年五十一子髙生子慎年五十七尝为魏相子慎生鲋年五十七为陈王涉博士死于陈下鲋弟子襄年五十七尝为孝惠皇帝博士迁为长沙太守长九尺六寸子襄生忠年五十七忠生武武生延年及安国安国为今皇帝博士至临淮太守蚤卒安国生卭卭生驩
