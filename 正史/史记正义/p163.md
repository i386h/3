<!-- { "loadSidebar": true } -->
　　奄蔡【汉书解诂云奄蔡即阖苏也魏略云西与大秦通东南与康居接其国多貂畜牧水草故时羁属康居也】在康居西北可二千里行国与康居大同俗控者十余万临大泽无崖葢乃北海云
　　大月氏【万震南州志云在天竺北可七千里地髙燥而逺国王称天子国中骑乗常数十万匹城郭宫殿与大秦国同人民赤白色便习弓马士地所出及竒玮物被服鲜好天竺不及也康秦国传云外国称天下有三众中国为人众秦为寳众月氏为马众也】在大宛西可二三千里居妫水北其南则大夏西则安息北则康居行国也随畜移徙与匃奴同俗控者可一二十万故时彊轻匃奴及冐顿立攻破月氏至匃奴老上单于杀月氏王以其头为饮器始月氏居敦煌祁连闲【初月氏居敦煌以东祁连山以西敦煌郡今沙州祁连山在甘州西南】及为匃奴所败乃逺去过宛西击大夏而臣之遂都妫水北为王庭其余小众不能去者保南山羌号小月氏
