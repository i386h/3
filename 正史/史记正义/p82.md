<!-- { "loadSidebar": true } -->
　　萧相国何者沛丰人也以文无害为沛主吏椽高祖为布衣时何数以吏事防高祖高祖为亭长常左右之高祖以吏繇咸阳吏皆送奉钱三何独以五秦御史监郡者与从事常辨之何乃给泗水卒史事第一秦御史欲入言徴何何固请得母行及高祖起为沛公何常为丞督事沛公至咸阳诸将皆争走金帛财物之府分之何独先入收秦丞相御史律令图书藏之沛公为汉王以何为丞相项王与诸侯屠烧咸阳而去汉王所以具知天下阨塞戸口多少彊弱之处民所疾苦者以何具得秦图书也何进言韩信汉王以信为大将军语在淮隂侯事中汉王引兵东定三秦何以丞相留收巴蜀搷抚谕告使给军食汉二年汉王与诸侯击楚何守闗中侍太子治栎阳为法令约束立宗庙社稷宫室县邑輙奏上可许以从事即不及奏上輙以便宜施行上来以闻关中事计戸口转漕给军汉王数失军遁去何常兴关中卒輙补缺上以此专属任何关中事汉三年汉王与项羽相距京索之闲上数使使劳苦丞相鲍生谓丞相曰王衣露葢数使使劳苦君者有疑君心也为君计莫若遣君子孙昆弟能胜兵者悉诣军所上必益信君于是何从其计汉王大说汉五年既杀项羽定天下论功行封羣臣争功嵗余功不决高祖以萧何功最盛封为酂侯所食邑多功臣皆曰臣等身被坚执锐多者百余战少者数十合攻城略地大小各有差今萧何未尝有汗马之劳徒持文墨议论不战顾反居臣等上何也高帝曰诸君知猎乎曰知之知猎狗乎曰知之高帝曰夫猎追杀兽兎者狗也而发踪指示兽处者人也今诸君徒能得走兽耳功狗也至如萧何发踪指示功人也且诸君独以身随我多者两三人今萧何举宗数十人皆随我功不可忘也羣臣皆莫敢言列侯毕已受封及奏位次皆曰平阳侯曹参身被七十创攻城略地功最多冝第一上已桡功臣多封萧何至位次未有以复难之然心欲何第一关内侯鄂君进曰羣臣议皆误夫曹参虽有野战略地之功此特一时之事夫上与楚相距五嵗常失军亡众逃身遁者数矣然萧何常从关中遣军补其处非上所诏令召而数万众防上之乏絶者数矣夫汉与楚相守荣阳数年军无见粮萧何转漕闗中给食不乏陛下虽数亡山东萧何常全闗中以待陛下此万世之功也今虽亡曹参等百数何缺于汉汉得之不必待以全奈何欲以一旦之功而加万世之功哉萧何第一曹参次之高祖曰善于是乃令萧何赐带劒履上殿入朝不趋上曰吾闻进贤受上赏萧何功虽高得鄂君乃益明于是因鄂君故所食闗内侯邑封为安平侯【括地志云泽州安平县本汉安平县】是曰悉封何父子兄弟十余人皆有食邑乃益封何二千戸以帝尝繇咸阳时何送我独赢奉钱二也汉十一年陈豨反高祖自将至邯郸未罢淮隂侯谋反闗中吕后用萧何计诛淮隂侯语在淮隂事中上已闻淮隂侯诛使使拜丞相何为相国益封五千户令卒五百人一都尉为相国卫诸军皆贺召平独吊召平者故秦东陵侯秦破为布衣贫种于长安城东美故世俗谓之东陵从召平以为名也召平谓相国曰祸自此始矣上露于外而君守于中非被矢石之事而益君封置卫者以今者淮隂侯新反于中疑君心矣夫置卫卫君非以宠君也愿君让封勿受悉以家私财佐军则上心说相国从其计高帝乃大喜汉十二年秋黥布反上自将击之数使使问相国何为相国为上在军乃拊循勉力百姓悉以所有佐军如陈豨时客有说相国曰君灭族不乆矣夫君位为相国功第一可复加哉然君初入闗中得百姓心十余年矣皆附君常复孶孶得民和上所为数问君者畏君倾动闗中今君胡不多买田地贱贳贷【贳音世又食夜反賖也下天得反】以自污上心乃安于是相国从其计上乃大说上罢布军归民道遮行上书言相国贱彊买民田宅数千万上至相国谒上笑曰夫相国乃利民民所上书皆以与相国曰君自谢民相国因为民请曰长安地狭上林中多空地弃愿令民得入田母收槀为禽兽食上大怒曰相国多受贾人财物乃为请吾苑乃下相国廷尉械系之数日王卫尉侍前问曰相国何大罪陛下系之也上曰吾闻李斯相秦皇帝有善归主有恶自与今相国多受贾竖金而为民请吾苑以自媚于民故系治之王卫尉曰夫职事茍有便于民而请之眞宰相事陛下奈何乃疑相国受贾人钱乎且陛下距楚数嵗陈豨黥布反陛下自将而往当是时相国守关中揺足则关以西非陛下有也相国不以此时为利今乃利贾人之金乎且秦以不闻其过亡天下李斯之分过又何足法哉陛下何疑宰相之浅也高帝不怿是曰使使持节赦出相国相国年老素恭谨入徒跣谢高帝曰相国休矣相国为民请苑吾不许我不过为桀纣主而相国为贤相吾故系相国欲令百姓闻吾过也何素不与曹参相能及何病孝惠自临视相国病因问曰君即百嵗后谁可代君者对曰知臣莫如主孝惠曰曹参何如何顿首曰帝得之矣臣死不恨矣何置田宅必居穷处为家不治垣屋曰后世贤师吾俭不贤母为势家所夺孝惠二年相国何卒【括地志云萧何墓在雍州咸阳县东北三十七里】谥为文终侯后嗣以罪失侯者四世絶天子輙复求何后封续鄼侯功臣莫得比焉太史公曰萧相国何于秦时为刀笔吏録録未有竒节及汉兴依日月之末光何谨守管籥因民之疾奉法顺流与之更始淮隂黥布等皆以诛灭而何之勲烂焉位冠羣臣声施后世与闳夭散宜生等争烈矣



　　史记正义卷五十三
　　钦定四库全书
　　史记正义卷五十四
　　唐　张守节　撰
　　曹参世家第二十四　　　　史记五十四
