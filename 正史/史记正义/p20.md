<!-- { "loadSidebar": true } -->
　　二世皇帝元年年二十一赵髙为郎中令任用事二世下诏増始皇寝庙牺牲及山川百祀之礼令羣臣议尊始皇庙羣臣皆顿首言曰古者天子七庙诸侯五大夫三虽万世世不轶毁【轶徒结反】今始皇为极庙四海之内皆献贡职増牺牲礼咸备毋以加先王庙或在西雍【于用反西雍在咸阳西今岐州雍县故城是也又一云西雍雍西县也】或在咸阳天子仪当独奉酌祠始皇庙自襄公已下轶毁所置凡七庙羣臣以礼进祠以尊始皇庙为帝者祖庙皇帝复自称朕二世与赵髙谋曰朕年少初即位黔首未集附先帝巡行郡县以示彊威服海内今晏然不巡行即见弱毋以臣畜天下春二世东行郡县李斯从到碣石并海南至防稽而尽刻始皇所立刻石石旁着【着下畧反】大臣从者名以章先帝成功盛徳焉皇帝曰金石刻尽始皇帝所为也今袭号而金石刻辞不称【尺证反】始皇帝其于久逺也【二世言始灭六国威振古今自五帝三王未及既已袭位而见金石尽刻其颂不称始皇成功盛徳甚逺矣】如后嗣为之者不称成功盛徳丞相臣斯臣去疾【去兵吕反】御史大夫臣徳昩死言臣请具刻诏书刻石因明白矣臣昧死请制曰可遂至辽东而还于是二世乃遵用赵髙申法令乃隂与赵髙谋曰大臣不服官吏尚彊及诸公子必与我争为之奈何髙曰臣固愿言而未敢也先帝之大臣皆天下累世名贵人也积功劳世以相久矣今髙素小贱陛下幸称举令在上位管中事大臣鞅鞅特以貌从臣其心实不服今上出不因此时案郡县守尉有罪者诛之上以振威天下下以除去上生平所不可者今时不师文而决于武力愿陛下遂从时毋疑即羣臣不及谋明主收举余民贱者贵之贫者富之逺者近之则上下集而国安矣二世曰善乃行诛大臣及诸公子以罪过连逮少近官三郎【汉书百官表云有议郎中郎散郎又有左右三将谓郎中车郎户郎】无得立者而六公子戮死于社公子将闾昆弟三人囚于内宫议其罪独后二世使使令将闾曰公子不臣罪当死吏致法焉将闾曰阙廷之礼吾未尝敢不从宾赞也廊庙之位吾未尝敢失节也受命应对吾未尝敢失辞也何谓不臣愿闻罪而死使者曰臣不得与谋奉书从事将闾乃仰天大呼天者三曰天乎吾无罪昆弟三人皆流涕拔劔自杀宗室振恐羣臣諌者以为诽谤大吏持禄取容黔首振恐四月二世还至咸阳曰先帝为咸阳朝廷小故营阿房宫为室堂未就防上崩罢其作者复土【谓出土为陵既成还复其土故言复土】郦山郦山事大毕今释阿房宫弗就则是章先帝举事过也复作阿房宫外抚四夷如始皇计尽徴其材士【谓材官蹶张之士】五万人为屯卫咸阳令教射狗马禽兽当食者多【谓材士及狗马】度不足下调【度田洛反下行嫁反调田吊反谓下令调敛也】郡县转输菽粟刍藁皆令自赍粮食咸阳三百里内不得食其谷用法益刻深七月戍卒陈胜【音升】等反故荆地为张楚胜自立为楚王居陈遣诸将徇地山东郡县少年苦秦吏皆杀其守尉令丞反以应陈涉相立为侯王合从西乡名为伐秦不可胜数也谒者使东方来以反者闻二世二世怒下吏后使者至上问对曰羣盗郡守尉方逐捕今尽得不足忧上悦武臣自立为赵王魏咎为魏王田儋为齐王沛公起沛项梁举兵防稽郡
　　二年冬陈涉所遣周章等将西至戏【戏音许宜反括地志云戏水源出雍州新丰县西南骊山水经注云戏水出骊山冯公谷东北流今新丰县东北十一里戏水当官道即至处】兵数十万二世大惊与羣臣谋曰奈何少府章邯曰【胡甘反】盗已至众彊今发近县不及矣郦山徒多请赦之授兵以击之二世乃大赦天下使章邯将击破周章军而走遂杀章曹阳【括地志云曹阳故亭一名好阳亭在陜州桃林县东南十四里即章邯杀周章处】二世益遣长史司马欣董翳佐章邯击盗杀陈胜城父【父音甫括地志云城父亳州所理县】破项梁定陶【今曹州定陶县】灭魏咎临济【今齐州县】楚地盗名将已死章邯乃北渡河击赵王歇等于钜鹿【括地志云邢州平乡县城本钜鹿离围赵王歇即此城】赵髙説二世曰先帝临制天下久故羣臣不敢为非进邪説今陛下富于春秋初即位奈何与公卿廷决事事即有误示羣臣短也天子称朕固不闻声于是二世常居禁中与髙决诸事其后公卿希得朝见盗贼益多而闗中卒东击盗者毋已右丞相去疾左丞相斯将军冯劫进谏曰闗东羣盗并起秦发兵诛击所杀亡甚众然犹不止盗多皆以戍漕转作事苦赋税大也请且止阿房宫作者减省【上色反】四边戌转二世曰吾闻之韩子曰尧舜采椽不刮茅茨不翦饭土塯啜土形虽监门之养【以让反】不觳于此【又苦角反尔雅云觳尽也言尧舜采椽不刮茅茨不翦饭土塯啜土形虽监门之人供养亦不尽此之疎陋也】禹凿龙门通大夏【括地志云大夏今并州晋阳及分绛等州是昔髙辛氏子实沈居之西近河言禹凿龙门河水道得大通并州之地不壅溢也】决河亭水【亭平也又云决亭壅之水】放之海身自持筑臿【臿音初洽反筑墙杵也　臿锹也尔雅云锹谓之臿】胫毋毛臣虏之劳不烈于此矣【烈美也言臣防之劳犹不美于此矣又烈酷也禹凿龙门通大夏道决黄河洪水放之海身持锹杵使膝胫无毛贱臣奴虏之勤劳不酷烈于此辛苦矣】凡所为贵有天下者得肆意极欲主重【直拱反】明法下不敢为非以制御海内矣夫虞夏之主贵为天子亲处穷苦之实以徇百姓尚何于法朕尊万乗毋其实吾欲造千乗之驾万乗之属充吾号名且先帝起诸侯兼天下天下已定外攘四夷以安边境【音竟】作宫室以章得意而君观先帝功业有绪今朕即位二年之间羣盗并起君不能禁又欲罢先帝之所为是上毋以报先帝次不为朕尽忠力【为于伪反】何以在位下去疾斯劫吏案责他罪去疾劫曰将相不辱自杀斯卒囚【卒子律反囚在由反谓禁锢也】就五刑
　　三年章邯等将其卒围钜鹿楚上将军项羽将楚卒徃救钜鹿冬赵髙为丞相竟案李斯杀之夏章邯等战数却二世使人让邯邯恐使长史欣请事赵髙弗见又弗信欣恐亡去髙使人捕追不及欣见邯曰赵髙用事于中将军有功亦诛无功亦诛项羽急击秦军虏王离邯等遂以兵降诸侯八月己亥赵髙欲为乱恐羣臣不聴乃先设验持鹿献于二世曰马也二世笑曰丞相误耶谓鹿为马问左右左右或黙或言马以阿顺赵髙或言鹿者髙因隂中诸言鹿者以法后羣臣皆畏高髙前数言闗东盗毋能为也及项羽虏秦将王离等钜鹿下而前章邯等军数却上书请益助燕赵齐楚韩魏皆立为王自闗以东大氐【丁礼反氐犹畧】尽畔秦吏应诸侯诸侯咸率其众西乡沛公将数万人已屠武闗使人私于髙髙恐二世怒诛及其身乃谢病不朝见二世梦白虎齧其左骖马杀之心不乐怪问占梦卜曰泾水为祟【虽遂反】二世乃斋于望夷宫【括地志云秦望夷宫在雍州咸阳县东南八里张晏云临泾水作之望北夷】欲祠泾沈四白马使使责让髙以盗贼事髙惧乃隂与其壻咸阳令阎乐其弟赵成谋曰上不聴谏今事急欲归祸于吾宗吾欲易置上更立公子婴子婴仁俭百姓皆载其言使郎中令为内应诈为有大贼令乐召吏发卒追劫乐毋置髙舍遣乐将吏卒千余人至望夷宫殿门卫令仆射曰贼入此何不止卫令曰周庐设卒甚谨安得贼敢入宫乐遂斩卫令直将吏入行射郎宦者大惊或走或格格者辄死死者数十人郎中令与乐俱入射上幄坐帏二世怒召左右左右皆惶扰不鬪旁有宦者一人侍不敢去二世入内谓曰公何不蚤告我乃至于此宦者曰臣不敢言故得全使臣蚤言皆已诛安得至今阎乐前即二世数曰足下骄恣诛杀无道天下共畔足下足下其自为计二世曰丞相可得见否乐曰不可二世曰吾愿得一郡为王弗许又曰愿为万户侯勿许曰愿与妻子为黔首比诸公子阎乐曰臣受命于丞相为天下诛足下足下虽多言臣不敢报麾其兵进二世自杀阎乐归报赵髙赵髙乃悉召诸大臣公子告以诛二世之状曰秦故王国始皇君天下故称帝今六国复自立秦地益小乃以空名为帝不可宜为王如故便立二世之兄子公子婴为秦王以黔首葬二世社南宜春苑中令子婴齐当庙见受玉玺齐五日子婴与其子二人谋曰丞相髙杀二世望夷宫恐羣臣诛之乃详以义立我我闻赵髙乃与楚约灭秦宗室而王闗中今使我斋见庙此欲因庙中杀我我称病不行丞相必自来来则杀之髙使人请子婴数軰子婴不行髙果自往曰宗庙重事王奈何不行子婴遂刺杀髙于斋宫三族髙家以徇咸阳子婴为秦王四十六日楚将沛公破秦军入武闗遂至霸上使人约降子婴子婴即系颈以组白马素车奉天子玺符降轵道旁沛公遂入咸阳封宫室府库还军霸上居月余诸侯兵至项籍为从长杀子婴及秦诸公子宗族遂屠咸阳烧其宫室虏其子女收其珍寳货财诸侯共分之灭秦之后各分其地为三名曰雍王塞王翟王号曰三秦项羽为西楚霸王主命分天下王诸侯秦竟灭矣后五年天下定于汉
