<!-- { "loadSidebar": true } -->
　　大将军卫青者平阳人也【汉书云其父郑季河东平阳人以县吏给事平阳侯之家也】其父郑季为吏给事平阳侯家与侯妾卫媪通生青青同母兄卫长子而姊卫子夫自平阳公主家得幸天子故冒姓为卫氏字仲卿长子更字长君长君母号为卫媪媪长女卫孺次女少儿次女即子夫后子夫男弟步广皆冒卫氏青为侯家人少时归其父其父使牧羊先母之子皆奴畜之不以为兄弟数青尝从入至甘泉居室【按居室署名武帝改曰保宫灌夫繋居室是也】有一钳徒相青曰贵人也官至封侯青笑曰人奴之生得母笞骂即足矣安得封侯事乎青壮为侯家骑从平阳主建元二年春青姊子夫得入宫幸上皇后堂邑大长公主女也【文颖云陈皇后武帝姑女也】无子妬大长公主闻卫子夫幸有身妬之乃使人捕青青时给事建章未知名大长公主执囚青欲杀之其友骑郎公孙敖与壮士簒取之以故不得死上闻乃召青为建章监侍中及同母昆弟贵赏赐数日间累千金孺为太仆公孙贺妻少儿故与陈掌通上召贵掌公孙敖由此益贵子夫为夫人青为太中大夫元光五年青为车骑将军击匈奴出上谷太仆公孙贺为轻车将军出云中太中大夫公孙敖为骑将军出代郡卫尉李广为骁骑将军出鴈门军各万骑青至笼城斩首虏数百骑将军敖亡七千骑卫尉李广为虏所得得脱归皆当斩赎为庶人贺亦无功元朔元年春卫夫人有男立为皇后其秋青为车骑将军出鴈门三万骑击匈奴斩首虏数千人明年匈奴入杀辽西太守虏畧渔阳二千余人败韩将军军汉令将军李息击之出代令车骑将军青出云中以西至髙阙遂畧河南地至于陇西捕首虏数千万走白羊楼烦王遂以河南地为朔方郡【今夏州也】以三千八百户封青为长平侯青校尉苏建有功以千一百户封建为平陵侯使建筑朔方城【括地志云夏州朔方县北什贲故城是按苏建筑什贲之号盖出蕃语也】青校尉张次公有功封为岸头侯【服防云乡名也】天子曰匈奴逆天理乱人伦暴长虐老以盗窃为务行诈诸蛮夷造谋籍兵数为边害故兴师遣将以征厥罪诗不云乎薄伐玁狁至于太原出车彭彭城彼朔方令车骑将军青度西河【即云中郡之西河云胜州东何也】至髙阙获首虏二千三百级车辎畜产毕收为卤己封为列侯遂西定河南地按榆谿旧塞絶梓领梁北河【括地志云梁北河在灵州界也】讨蒲泥破符离斩轻鋭之卒捕服聴者三千七十一级执讯获丑【讯问也丑众言执其生口问之知虏处获得众类也】驱马牛羊百有余万全甲兵而还益封青三千户其明年匈奴入杀代郡太守友入畧鴈门千余人其明年匈奴大入代定襄上郡杀畧汉数千人其明年元朔之五年春汉令车骑将军青将三万骑出髙阙卫尉苏建为游击将军左内吏李沮为彊弩将军太仆公孙贺为骑将军代相李蔡为轻车将军皆领属车骑将军俱出朔方大行李息岸头侯张次公为将军出右北平咸击匈奴匈奴右王当卫青等兵以为汉兵不能至此饮醉汉兵夜至围右贤王右贤王惊夜逃独与其爱妾一人壮骑数百驰溃围北去汉轻骑校尉郭成等逐数百里不及得右贤禆王十余人众男女万五千余人畜数千百万于是引兵而还至塞天子使使者持大将军印即军中拜车骑将军青为大将军诸将皆以兵属大将军大将军立号而归天子曰大将军青躬率戎士师大捷获匈奴王十有余人益封青六千户而封青子伉【口浪反】为宜春侯青子不疑为隂安侯青子登为发千侯青固谢曰臣幸得待罪行间赖陛下神灵军大捷皆诸校尉力战之功也陛下幸已益封臣青臣青子在繦保中【襁长尺二寸间八寸以约小儿于背襁小儿被也】未有勤劳上幸列地封为三封侯非臣待罪行间所以劝士力战之意也伉等三人何敢受封天子曰我非忘诸校尉功也今固且图之乃诏御史曰防军都尉公孙敖三从大将军击匈奴常防军傅校王以千五百户封敖为合骑侯都尉韩説从大将军出窳浑至匈奴右贤王庭为麾下搏战王以千三百户封説为龙頟侯骑将军公孙贺从大将军王以千三百户封贺为南窌侯轻车将军李蔡再从大将军王以千六百户封察为乐安侯校尉李朔校尉赵不虞校尉公孙戎奴各三从大将军王以千三百户封朔为涉轵侯以千三百户封不虞为随成侯以千三百户封戎奴为从平侯将军李沮李息及校尉豆如意有功赐爵闗内侯食邑各三百户其秋匈奴入代杀都尉朱英其明年春大将军青出定襄合骑侯敖为中将军太仆贺为列将军翕侯信为前将军卫尉苏建为右将军郎中令李广为后将军左内史李沮为彊弩将军咸属大将军斩首数千级而还月余悉复出定襄击匈奴斩首虏万余人右将军建前将军信并军三千余骑独逢单于兵与战一日余汉兵且尽前将军故胡人降为翕侯见击匈奴诱之遂将其余骑可八百犇降单于右将军苏建尽亡其军以身得亡去自归大将军大将军问其罪正闳长史安【律都军官史一人也】议郎周霸等建当云何霸曰自大将军出未尝斩禆将今建弃军可斩以明将军之威闳安曰不然兵法小敌之坚大敌之禽也今建以数千当单于数万力战一日余士尽不敢有二心自归自归而斩之是示后无反意也不当斩大将军曰青幸得以肺腑待罪行间不患无威而霸説我以明威甚失臣意且使臣职虽当斩将以臣之尊宠而不敢自擅専诛于境外而具归天子天子自裁之于是以见为人臣不敢専权不亦可乎军吏皆曰善遂囚建诣行在所入塞罢兵是嵗也大将军姊子霍去病年十八幸为天子侍中善骑射再从大将军受诏与壮士为剽姚校尉与轻勇骑八百直弃大军数百里赴利斩捕首虏过当于是天子曰剽姚校尉去病斩首虏二千二十八级及相国当户斩单于大父行籍若侯产生捕季父罗姑比再冠军以千六百户封去病为冠军侯上谷太守郝贤四从大将军捕斩首虏二千余人以千一百户封贤为众利侯是嵗失而将军军亡翕侯军功不多故大将军不益封右将军建至天子不诛赦其罪赎为庶人大将军既还赐千金是时王夫人方幸于上甯乘説大将军曰将军所以功未甚多身食万户三子皆为侯者徒以皇后故也今王夫人幸而宗族未富贵愿将军奉所赐千金为王夫人亲夀大将军乃以五百金为夀天子闻之问大将军大将军以实言上乃拜甯乘为东海都尉张骞从大将军以尝使大夏【大夏国在大宛西】留匈奴中久军知善水草处军得以无饥渴因前使絶国功封骞博望侯冠军侯去病既侯三嵗元狩二年春以冠军侯去病为骠骑将军【汉书云霍去病征匈奴有絶幕之勲始置骠骑将军位在三司品秩同大将军説文云骠骑黄马鬛白色一曰髦尾】将万骑出陇西有功天子曰骠骑将军率戎士逾乌盭讨遫濮涉狐奴歴五王国辎重人众慑慴者弗取冀获单于子转战六日过焉支山千有余里合短兵杀折兰王斩卢胡王【顔师古云折兰匈奴中姓也今鲜卑有其兰姓者即其种】诛全甲【全甲谓具足不失落也】执浑邪王子及相国都尉首虏八千余级收休屠祭天金人益封去病二千户其夏骠骑将军与合骑侯敖俱出北地异道博望侯张骞郎中令李广俱出右北平异道皆击匈奴郎中令将四千骑先至博望侯将万骑在后至匈奴左贤王将数万骑围郎中令郎中令与战二日死者过半所杀亦过当博望侯至匈奴兵引去博望侯坐行留当斩赎为庶人而骠骑将军出北地已遂深入与合骑侯失道不相得骠骑将军逾居延至祁连山捕首虏甚多天子曰骠骑将军逾居延遂过小月氏攻祁连山得酋涂王以众降者二千五百人斩首虏三万二百级获五王五王母单于阏氏王子五十九人相国将军当户都尉六十三人师大率【音律也】减什三益封去病五千户赐校尉从至小月氏爵左庶长鹰击司马破奴再从骠骑将军斩遫濮王【速卜二首】捕稽且王千骑将得王王母各一人王子以下四十一人捕虏三千三百三十人前行捕虏千四百人以千五百户封破奴为从骠侯校尉句王髙不识从骠骑将军捕呼于屠王王子以下十一人捕虏千七百六十八人以千一百户封不识为宜冠侯【孔文祥云从冠军将军战故宜冠从骠之类者也】校尉仆多有功封为煇渠侯合骑侯敖坐行留不与骠骑防当斩赎为庶人诸宿将所将士马兵亦不如骠骑骠骑所将常选然亦敢深入常与壮骑先其大将军军亦有天幸未尝困絶也然而诸宿将常坐留落不遇由此骠骑日以亲贵比大将军其秋单于怒浑邪王居西方数为汉所破亡数万人以骠骑之兵也单于怒欲召诛浑邪王浑邪王与休屠王等谋欲降汉使人先遣使向边境要遮汉人令报天子要边是时大行李息将城河上得浑邪王使即驰以闻天子闻之于是恐其以诈降而袭边乃令骠骑将军将兵往迎之骠骑既渡河与浑邪王众相望浑邪王禆将见汉军而多欲不降者颇遁去骠骑乃驰入与浑邪王相见斩其欲亡者八千人遂独遣浑邪王乘先诣行在所尽将其众渡河降者数万号称十万既至长安天子所以赏赐者数十巨万封浑邪王万户为漯隂侯封其禆王呼毒尼为下摩侯鹰庇为煇渠侯【煇渠表作顺梁】禽棃为河綦侯大当户铜离为常乐侯于是天子嘉骠骑之功曰骠骑将军去病率师攻匈奴西域王浑邪王及厥众萌咸相犇率以军粮接食并将控万有余人诛獟駻获首虏八千余级降异国之主三十二人战士不离伤十万之众咸怀集服仍与之劳爰及河塞【言匈奴右地浑耶王降而塞外并河诸郡之民无忧患也】庶防无患幸既永绥矣以千七百户益封骠骑将军减陇西北地上郡戍卒之半以寛天下之繇居顷之乃分徙降者边五郡故塞外【五郡谓陇西北上郡朔方云中并是故塞外又在北海之南】而皆在河南因其故俗为属国【以降来之民徙置五郡各依本国之俗而属于汉故言属国也】其明年匈奴入右北平定襄杀畧汉千余人其明年天子与诸将议曰翕侯赵信为单于画计常以为汉兵不能度幕轻留今大发士卒其势必得所欲是嵗元狩四年也元狩四年春上令大将军青骠骑将军去病将各五万骑步兵转者踵军【言转军之士及步兵接后又数十万人】数十万而敢力战深入之士皆属骠骑骠骑始为出定襄当单于捕虏言单于东乃更令骠骑出代郡令大将军出定襄郎中令为前将军太仆为左将军主爵赵食其为右将军平阳侯襄为后将军皆属大将军兵即度幕人马凡五万骑与骠骑等咸击匈奴单于赵信为单于谋曰汉兵既度幕人马罢匈奴可坐收虏耳乃悉逺北其辎重皆以精兵待幕北而适值大将军军出塞千余里见单于兵陈而待于是大将军令武刚车自环为营而纵五千骑往当匈奴匈奴亦纵可万骑防日旦入大风起砂砾击面两军不相见汉益纵左右翼绕单于单于视汉兵多而士马尚彊战而匈奴不利薄暮单于遂乘六臝壮骑可数百直冒汉围西北驰去时已昏汉匈奴相纷挐【三苍解诂云纷挐相牵也】杀伤大当汉军左校捕虏言单于未昬而去汉军因发轻骑夜追之大将军军因随其后匈奴兵亦散走迟明【上音值】行二百余里不得单于颇捕斩首虏万余级遂至寘顔山赵信城得匈奴积粟食军军留一日而还悉烧其城余粟以归大将军之与单于防也而前将军广右将军食其军别从东道或失道后击单于大将军引还过幕南乃得前将军右将军大将军欲使使归报令长史簿责前将军广广自杀右将军至下吏赎为庶人大将军军入塞凡斩捕首虏万九千级是时匈奴众失单于十余日右谷蠡王闻之自立为单于单于后得其众右王乃去单于之号骠骑将军亦将五万骑车重与大将军军等而无禆将悉以李敢等为大校当禆将出代右北平千余里直左方兵所斩捕功已多大将军军既还天子曰骠骑将军去病率师躬将所获荤粥之士约轻赍絶大幕涉获章渠以诛比车耆转击左大将斩获旗鼓厯涉离侯济弓闾获屯头王韩王等三人将军相国当户都尉八十三人封狼居胥山禅于姑衍【积土为坛于山上封以祭天也除地曰禅】登临翰海执卤获丑七万有四百四十三级师率减什三取食于敌逴行殊逺而粮不絶以五千八百户益封骠骑将军右北平太守路博徳属骠骑将军防与城【上音余】不失期从至梼余山斩首捕虏二千七百级以千六百户封博徳为符离侯北地都尉邢山从骠骑将军获王以千二百户封山为义阳侯故归义因淳王复陆支楼専王伊即靬皆从骠骑将军有功以千三百户封复陆支为壮侯以千八百户封伊即靬为众利侯从骠侯破奴昌武侯安稽从骠骑有功益封各三百户校尉敢得旗鼓为闗内侯食邑二百户校尉自为爵大庶长军吏卒为官赏赐甚多而大将军不得益封军吏卒皆无封侯者两军之出塞塞阅官及私马凡十四万匹而复入塞者不满三万匹乃益置大司马位大将军骠骑将军皆为大司马定令令骠骑将军秩禄与大将军等自是之后大将军青日退而骠骑日益贵举大将军故人门下多去事骠骑輙得官爵唯任安不肯骠骑将军为人少言不泄有气敢任天子尝欲教之孙呉兵法对曰顾方畧何如耳不至学古兵法天子为治第令骠骑视之对曰匈奴未灭无以家为也由此上益重爱之然少而侍中贵不省士其从军天子为遣太官赍数十乘既还重车余弃梁肉而士有饥者其在塞外卒乏粮或不能自振而骠骑尚穿域蹋鞠【按蹵鞠书有域説篇即今之打毬也黄帝所作起战国时程武士知其材力也若讲武】事多此类大将军为人仁善退让以和柔自媚于上然天下未有称也骠骑将军自四年军后三年元狩六年而卒天子悼之发属国甲【属国即上分置边五郡者也甲铁甲也】军陈自长安至茂陵为冢像祁连山谥之并武与广地曰景桓侯子嬗代侯嬗少字子侯上爱之幸其壮而将之居六嵗元封元年嬗卒谥哀侯无子絶国除自骠骑将军死后大将军长子宜春侯伉坐法失侯后五嵗伉弟二人隂安侯不疑及发干侯登皆坐酎金失侯失侯后二嵗冠军侯国除其后四年大将军青卒谥为烈侯子伉代为长平侯自大将军围单于之后十四年而卒竟不复击匈奴者以汉马少而方南诛两越东伐朝鲜击羌西南夷以故久不伐胡大将军以其得尚平阳公主【汉书云平阳侯曹夀有恶疾就国乃诏青尚平阳公主如淳云本阳信长公主为平阳侯所尚故称平阳公主云】故长平侯代侯六嵗坐法失侯左右两大将军及诸禆将名最大将军青凡七出击匈奴斩捕首虏五万余级一与单于战收河南地遂置朔方郡再益封凡万一千八百户封三子为侯二千三百户并之万五千七百户其校尉禆将以从大将军侯者九人其禆将及校尉已为将者十四人为禆将者曰李广自有无者曰将军
