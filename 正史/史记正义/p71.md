<!-- { "loadSidebar": true } -->
　　赵氏之先与秦共祖至中衍【中音仲】为帝大戊御其后世蜚亷有子二人而命其一子曰恶来事纣为周所杀其后为秦恶来弟曰季胜其后为赵季胜生孟増孟増幸于周成王是为宅臯狼臯狼生衡父衡父生造父造父幸于周缪王造父取骥之乘匹【乘食证反并四曰乘两曰匹取八骏品其力使均驯】与桃林【括地志云桃林在陜州桃林县西至潼闗皆为桃林塞地山海经云夸父之山北有林焉名曰桃林广濶三百里中多马造父于此得骅骝騄耳之乘献周穆王也】盗骊骅骝緑耳献之缪王缪王使造父御西巡狩见西王母乐之忘归而徐偃王反【括地志云大徐城在泗州徐城县北三十里古之徐国也博物志云徐君宫人娠生以为不祥弃于水濵孤独毋有犬名鴶仓衘所弃以归覆暖之遂成小儿生偃王故宫人闻之更收养之及长袭为徐君后鹄仓临死生角而九尾实黄龙也鹄仓或名后仓也】缪王日驰千里马攻徐偃王大破之乃赐造父以赵城【晋州赵城县即造父邑也】由此为赵氏自造父已下六世至奄父曰公仲周宣王时伐戎为御及千亩战【括地志云千亩原有晋州岳阳县北九十里也】奄父脱宣王奄父生叔带叔带之时周幽王无道去周如晋事晋文侯始建赵氏于晋国自叔帯以下赵宗益兴五世而生赵夙赵夙晋献公之十六年伐霍魏耿而赵夙为将伐霍霍公求犇齐晋大旱卜之曰霍太山为祟使赵夙召霍君于齐复之以奉霍太山之祀晋复穰晋献公赐赵夙耿夙生共孟当鲁闵公之元年也共孟生赵衰字子余赵衰卜事晋献公及诸公子莫吉卜事公子重耳吉即事重耳重耳以骊姬之乱亡奔翟赵衰从翟伐廧咎如得二女翟以其少女妻重耳长女妻赵衰而生盾初重耳在晋时赵衰妻亦生赵同赵括赵婴齐赵衰从重耳出亡凡十九年得反国重耳为晋文公赵衰为原大夫居原任国政【括地志云原平故城汉原平县也在代州崞县南三十五里崞音郭按宋忠非也括地志云故原城在懐州济原县西北二里左传云襄王以原赐晋文公原不服文公伐原以示信原降以赵襄为原大夫即此也原本周畿内邑也】文公所以反国及霸多赵衰计策语在晋事中赵衰既反晋晋之妻固要迎翟妻而以其子盾为适嗣晋妻三子皆下事之晋襄公之六年而赵衰卒谥为成季赵盾代成季任国政二年而晋襄公卒太子夷臯年少盾为国多难欲立襄公弟雍雍时在秦使使迎之太子母日夜啼泣顿首谓赵盾曰先君何罪释其适子而更求君赵盾患之恐其宗与大夫袭诛之乃遂立太子是为灵公发兵距所迎襄公弟于秦者灵公既立赵盾益専国政灵公立十四年益骄赵盾骤谏灵公弗听及食熊蹯胹不熟杀宰人持其尸出赵盾见之灵公由此惧欲杀盾盾素仁爱人尝所食桑下饿人反扞救盾盾以得亡未出境而赵穿弑灵公而立襄公弟黒臀是为成公赵盾复反任国政君子讥盾为正卿亡不出境反不讨贼故太史书曰赵盾弑其君晋景公时而赵盾卒谥为宣孟子朔嗣赵朔晋景公之三年朔为晋将下军救郑与楚庄王战河上朔娶晋成公姊为夫人晋景公之三年大夫屠岸贾欲诛赵氏初赵盾在时梦见叔帯持要而哭甚悲已而笑拊手且歌盾卜之兆絶而后好赵史援占之曰此梦甚恶非君之身乃君之子然亦君之咎至孙赵将世益衰屠岸贾者始有宠于灵公及至于景公而贾为司宼将作难乃治灵公之贼以致赵盾徧告诸将曰盾虽不知犹为贼首以臣弑君子孙在朝何以惩辠请诛之韩厥曰灵公遇贼赵盾在外吾先君以为无罪故不诛今诸君将诛其后是非先君之意而今妄诛妄诛谓之乱臣有大事而君不闻是无君也屠岸贾不听韩厥告赵朔亡朔不肯曰子必不絶赵祀朔死不恨韩厥许诺称疾不出贾不请而擅与诸将攻赵氏于下宫杀赵朔赵同赵括赵婴齐皆灭其族赵朔妻成公姊有遗腹走公宫匿赵朔客曰公孙杵臼杵臼谓朔友人程婴曰胡不死程婴曰朔之妇有遗腹若幸而男吾奉之即女也吾徐死耳居无何而朔妇免身生男屠岸贾闻之索于宫中夫人置儿绔中祝曰赵宗灭乎若号即不灭若无声及索儿竟无声已脱程婴谓公孙杵臼曰今一索不得后必且复索之奈何公孙杵臼曰立孤与死孰难程婴曰死易立孤难耳公孙杵臼曰赵氏先君遇子厚子彊为其难者吾为其易者请先死乃二人谋取他人婴儿负之衣以文葆匿山中程婴出谬谓诸将军曰婴不肖不能立赵孤谁能与我千金吾告赵氏孤处诸将皆喜许之发师随程婴攻公孙杵臼杵臼谬曰小人哉程婴昔下宫之难不能死与我谋匿赵氏孤儿今又卖我纵不能立而忍卖之乎抱儿呼曰天乎天乎赵氏孤儿何罪请活之独杀杵臼可也诸将不许遂杀杵臼与孤儿诸将以为赵氏孤儿良已死皆喜然赵氏真孤乃反在程婴卒与俱匿山中居十五年晋景公疾卜之大业之后不遂者为祟景公问韩厥厥知赵孤在乃曰大业之后在晋絶祀者其赵氏乎夫自中衍者皆嬴姓也中衍人靣鸟噣降佐殷帝大戊及周天子皆有明徳下及幽厉无道而叔去周适晋事先君文侯至于成公世有立功未尝絶祀今吾君独灭赵宗国人哀之故见龟策唯君图之景公问赵尚有后子孙乎韩厥具以实告于是景公乃与韩厥谋立赵孤儿召而匿之宫中诸将入问疾景公因韩厥之众以胁诸将而见赵孤赵孤名曰武诸将不得已乃曰昔下宫之难屠岸贾为之矫以君命并命羣臣非然孰敢作难微君之疾羣臣固且请立赵后今君有命羣臣之愿也于是召赵武程婴徧拜诸将遂反与程婴赵武攻屠岸贾灭其族复与赵武田邑如故及赵武冠为成人程婴乃辞诸大夫谓赵武曰昔下宫之难皆能死我非不能死我思立赵氏之后今赵武既立为成人复故位我将下报赵宣孟与公孙杵臼赵武啼泣顿首固请曰武愿苦筋骨以报子至死而子忍去我死乎程婴曰不可彼以我为能成事故先我死今我不报是以我事为不成遂自杀赵武服齐衰三年为之祭邑春秋祠之世世勿絶【今河东赵氏祠先人犹别舒一座祭二士矣】赵氏复位十一年而晋厉公杀其大夫三郤栾书畏及乃遂弑其君厉公更立襄公曾孙周是为悼公晋由此大夫稍彊赵武续赵宗二十七年晋平公立平公十二年而赵武为正卿十三年吴延陵季子使于晋曰晋国之政卒归于赵武子韩宣子魏献子之后矣赵武死谥为文子文子生景叔景叔之时齐景公使晏婴于晋晏婴与晋叔向语婴曰齐之政后卒归田氏叔向亦曰晋国之政将归六卿六卿侈矣而吾君不能恤也赵景叔卒生赵鞅是为简子赵简子在位晋顷公之九年简子将合诸侯戍于周其明年入周敬王于周辟弟子朝之故也晋顷公之十二年六卿以法诛公族祁氏羊舌氏分其邑为十县六卿各令其族为之大夫晋公室由此益弱后十三年鲁贼臣阳虎来奔赵简子受赂厚遇之赵简子疾五日不知人大夫皆惧医扁鹊视之出董安于问扁鹊曰血脉治也而何怪在昔秦缪公尝如此七日而寤寤之日告公孙支与子舆曰我之帝所甚乐吾所以久者适有学也帝告我晋国将大乱五世不安其后将霸未老而死霸者之子且令而国男女无别公孙支书而藏之秦防于是出矣献公之乱文公之霸而襄公败秦师于殽而归纵滛此子之所闻今主君之疾与之同不出三日疾必间间必有言也居二日半简子寤语大夫曰我之帝所甚乐与百神游于钧天广乐九奏万舞不类三代之乐其声动人心有一熊欲来援我帝命我射之中熊熊死又有一罴来我又射之中罴罴死帝甚喜赐我二笥皆有副吾见儿在帝侧帝属我一翟犬曰及而子之壮也以赐之帝告我晋国且世衰七世而亡【谓晋定公出公哀公幽公烈公孝公静公为七世静公二年为三晋所灭据此及年表简公子疾在定公十一年】嬴姓将大败周人于范魁之西【嬴赵姓也周人谓卫也晋亡之后赵成侯三年卫取都鄙七十三是也贾逵云川阜曰魁也】而亦不能有也今余思虞舜之勲适余将以其胄女孟姚配而七世之孙董安于受言而书藏之以扁鹊言告简子简子赐扁鹊田四万亩他日简子出有人当道辟之不去从者怒将刃之当道者曰吾欲有谒于主君从者以闻简子召之曰譆吾有所见子晣也当道者曰屏左右愿有谒简子屏人当道者曰主君之疾臣在帝侧简子曰然有之子之见我我何为当道者曰帝令主君射熊与罴皆死简子曰是且何也当道者曰晋国且有大难主君首之帝令主君减二卿夫熊与罴皆其祖也【范氏中行氏之祖也】简子曰帝赐我二笥皆有副何也【副谓皆子姓也】当道者曰主君之子将克二国于翟皆子姓也【谓代及智氏也】简子曰吾见儿在帝侧帝属我一翟犬曰及而子之长以赐之夫儿何谓以赐翟犬当道者曰儿主君之子也翟犬者代之先也主君之子且必有代及主君之后嗣且有革政而胡服【今时服也废除裘裳也】并二国于翟【武灵王略中山地至宁葭西略胡地至楼顿榆中是也】简子问其姓而延之以官当道者曰臣野人致帝命耳遂不见简子书藏之府异日姑布子卿见简子简子徧召诸子相之子卿曰无为将军者简子曰赵氏其灭乎子卿曰吾尝见一子于路殆君之子也简子召子毋防毋防至则子卿起曰此真将军矣简子曰此其母贱翟婢也奚道贵哉子卿曰天所授虽贱必贵自是之后简子尽召诸子与语毋防最贤简子乃告诸子曰吾藏寳符于常山上先得者赏诸子驰之常山上求无所得毋防还曰已得符矣简子曰奏之毋防曰从常山上临代代可取也【地道记云恒山在上曲阳县西北百四十里北行四百五十里得恒山岋号飞狐口北则代郡也】简子于是知毋防果贤乃废太子伯鲁而以毋防为太子后二年晋定公之十四年范中行作乱明年春简子谓邯郸大夫午曰归我衞士五百家吾将置之晋阳午许诺归而其父兄不听倍言赵鞅捕午囚之晋阳乃告邯郸人曰我私有诛午也诸君欲谁立遂杀午赵稷涉賔以邯郸反晋君使籍秦围邯郸荀寅范吉射与午善不肯秦而谋作乱董安于知之十月范中行氏【按防食邑于范因为范氏又中行寅本姓荀自荀偃将中军为中行因号中行氏元与智氏因承袭逝敖姓荀氏】伐赵鞅鞅奔晋阳晋人围之范吉射荀寅仇人魏襄等谋逐荀寅以梁婴父代之逐吉射以范臯绎代之荀跞言于晋侯曰君命大臣始乱者死今三臣始乱而独逐鞅用刑不均请皆逐之十一月荀跞韩不佞魏哆奉公命以伐范中行氏不克范中行氏反伐公公击之范中行败走丁未二子奔朝歌韩魏以赵氏为请【按赵鞅被范中行伐乃奔晋阳以其罪轻故韩魏为请晋君而得入綘】十二月辛未赵鞅入綘盟于公宫其明年知伯文子谓赵鞅曰范中行虽信为乱安于发之是安于与谋也晋国有法始乱者死夫二子已伏罪而安于独在赵鞅患之安于曰臣死赵氏定晋国宁吾死晚矣遂自杀赵氏以告知伯然后赵氏宁孔子闻赵简子不请晋君而执邯郸午保晋阳故书春秋曰赵鞅以晋阳畔赵简子有臣曰周舍好直谏周舍死简子毎听朝常不恱大夫请辠简子曰大夫无罪吾闻千羊之皮不如一狐之腋诸大夫朝徒闻唯唯不闻周舍之鄂鄂是以忧也简子由此能附赵邑而懐晋人晋定公十八年赵简子围范中行于朝歌中行文子奔邯郸明年卫灵公卒简子与阳虎送卫太子蒯聩于卫卫不内居戚【括地志云故戚戚在相州澶水县东三十里杜预云戚卫邑在顿丘县西有戚城是也】晋定公二十一年简子拔邯郸中行文子奔栢人简子又围栢人中行文子范昭子遂奔齐赵竟有邯郸栢人范中行余邑入于晋赵名晋卿实専晋权奉邑侔于诸侯晋定公三十年定公与吴王夫差争长于黄池赵简子从晋定公卒长吴定公三十七年卒而简子除三年之丧期而已是岁越王勾践灭吴晋出公十一年知伯伐郑赵简子疾使太子毋防将而围郑知伯醉以酒灌击毋防毋防羣臣请死之毋防曰君所以置毋防为能忍訽然亦愠知伯知伯归因谓简子使废毋防简子不听毋防由此怨知伯晋出公十七年简子卒太子毋防代立是为襄子赵襄子元年越围吴【年表及赵世家云左传越灭吴在简子三十五年已在襄子元年前十五年矣何得更有越围吴之事从此此下至问吴王是三十年事文误在此耳】襄子降丧食使楚隆问吴王【左传云哀公二十年简子死襄子嗣立以越围吴故降父之祭馔而使楚隆慰问王为哀公十三年简子在黄池之役与吴王质言曰好恶同之故灭祭馔及问吴王也而赵世家及六国年表云此年晋定公卒简子除三年之丧服朞而已按简子死及使吴年月皆误与左传文不同】襄子姊前为代王夫人简子既葬未除服北登夏屋【括地志云夏屋山一名贾屋山今名贾母山在代州鴈门县东北三十五里夏屋与句注山相接盖北方之险亦天下之阻路所以分别内外也】请代王使厨人操铜枓【音斗合作枓其形方有柄取斟水器说文云钩也】以食代王及从者行斟隂令宰人各以枓击杀代王及从官遂兴兵平代地其姊闻之泣而呼天摩笄自杀代人怜之所死地名之为摩笄之山【笄今簮也括地志云摩笄山一名磨笄山亦名为山在蔚州飞狐县东北百五十里魏土地记云代郡东南二十五里有马头山赵襄子既杀代王使人迎其妇代王夫人曰以弟慢夫非仁也以夫怨弟非义也磨笄自杀而死使者亦自杀也】遂以代封伯鲁子周为代成君伯鲁者襄子兄故太子太子蚤死故封其子襄子立四年知伯与赵韩魏尽分其范中行故地晋出公怒告齐鲁欲以伐四卿四卿恐遂共攻出公出公奔齐道死知伯乃立昭公曾孙骄是为晋懿公知伯益骄请地韩魏韩魏与之请地赵赵不与以其围郑之辱知伯怒遂率韩魏攻赵赵襄子惧乃奔保晋阳原过从后至于王泽【括地志云王泽在綘州正平县南七里也】见三人自以上可见自帯以下不可见与原过竹二节莫通曰为我以是遗赵毋防原过既至以告襄子襄子齐三日亲自剖竹有朱书曰赵毋防余霍防山山阳侯天使也三月丙戍余将使女反灭知氏女亦立我百邑余将赐女林胡之地至于后世且有伉王亦黒龙面而鸟噣鬓麋髭大膺大胷脩下而冯左袵界乘奄有河宗【穆天子传云河宗之子孙则栢絮按盖在龙门河之上流岚胜二州之地也】至于休溷诸貉【音陌自河宗休溷诸貉乃戎狄之地也】南伐晋别【赵南伐晋之别邑谓韩魏之邑也】北灭黒姑【亦戎国】襄子再拜受三神之令三国攻晋阳岁余引汾水灌其城城不浸者三版【何休云八尺曰版】城中悬釡而炊易子而食羣臣皆有外心礼益慢唯髙共不敢失礼襄子惧乃夜使相张孟同私于韩魏韩魏与合谋以三月丙戌三国反灭知氏共分其地于是襄子行赏髙共为上张孟同曰晋阳之难唯共无功襄子曰方晋阳急羣臣皆懈惟共不敢失人臣礼是以先之于是赵北有代南并知氏彊于韩魏遂祠三神于百邑使原过主霍防山祠祀【括地志云三神祀今名原过祠今在霍山侧也】其后娶空同氏【括地志云崆峒山在萧州福禄县东南六十里古西戎地又原州平髙县西百里亦有崆峒山即黄帝问广成子道处俱是西戎地未知孰是】生五子襄子为伯鲁之不立也不肯立子且必欲位与伯鲁子代成君成君先死乃取代成君子浣立为太子襄子立三十三年卒浣立是为献矦献矦少即位在中牟【按五鹿在魏州元城县东十二里邺即相州荡阳县西五十八里有牟山葢中牟邑在此山侧也】襄子弟桓子逐献矦自立于代一年卒国人曰桓子立非襄子意乃共杀其子而复迎立献矦十年中山武公初立十三年城平邑十五年献矦卒子烈矦籍立烈矦元年魏文矦伐中山使太子击守之六年魏韩赵皆相立为诸矦追尊献子为献矦烈矦好音谓相国公仲连曰寡人有爱可以贵之乎公仲曰富之可贵之则否烈矦曰然夫郑歌者枪石二人吾赐之田人万亩公仲曰诺不与居一月烈矦从代来问歌者田公仲曰求未有可者有顷烈矦复问公仲终不与乃称疾不朝畨吾君【括地志云畨吾故城在恒州房山县东二十里畨蒲古今音异耳】自代来谓公仲曰君实好善而未知所持今公仲相赵于今四年亦有进士乎公仲曰未也畨吾君曰牛畜荀欣徐越皆可公仲乃进三人及朝烈矦复问歌者田何如公仲曰方使择其善者牛畜侍烈矦以仁义约以王道烈矦逌然【逌音由古字与攸同言牛畜以仁义约以王道故止歌者田攸攸气行皃寛缓也】明日荀欣侍以选练举贤任官使能明日徐越侍以节财俭用察度功徳所与无不充君说烈矦使使谓相国曰歌者之田且止官牛畜为师荀欣为中尉徐越为内史【汉书百官公卿表云少府内史周官秦因之掌治京师】赐相国衣二袭九年烈矦卒弟武公立武公十三年卒赵复立烈矦太子章是为敬矦是岁魏文矦卒敬矦元年武公子朝作乱不克出奔魏赵始都邯郸二年败齐于灵丘三年救魏于廪丘大败齐人四年魏败我兎台筑刚平【兎台刚平并在河北】以侵卫五年齐魏为卫攻赵取我刚平六年借兵于楚伐魏取棘蒲【今赵州平棘县古棘蒲邑】八年拔魏黄城【括地志云故黄城在魏州冠氏县南十里因黄沟为名按陈留外黄城非随所别也】九年伐齐齐伐燕赵救燕十年与中山战于房子【赵州房子县是】十一年魏韩赵共灭晋分其地伐中山又战于中人【括地志云中山故城一名中人亭在定州唐县东北四十一里春秋时鲜虞国之中人邑也】十二年敬矦卒子成矦种立成矦元年公子胜与成矦争立为乱二年六月雨雪三年大戊午为相伐衞取乡邑七十三魏败我蔺【地里志云属西河郡也】四年与秦战髙安【葢在河东】败之五年伐齐于鄄【濮州鄄城县是也】魏败我懐攻郑败之以与我长子六年中山筑长城伐魏败湪泽【涿音浊徐广云长杜有浊泽非也括地志云浊水源出蒲州解县东北平地尔时魏都安邑韩赵伐魏岂河南至长杜也解县浊水近于魏都当是也】围魏恵王七年侵齐至长城【齐长城西头在齐州平隂县太山记云太山西北有长城縁河经太山千余里琅琊入海括地志云所侵处在密州南三十里也】与韩攻周八年与韩分周以为两【括地志云史记周显二年西周恵公封少子子班于巩为东周其子武公为秦所灭郭縁生述征记云巩县本周巩伯邑】九年与齐战阿下【阿东阿也今济州东阿县也】十年攻攻衞取甄十一年秦攻魏赵救之石阿【葢在石隰等州界也】十二年秦攻魏少梁【少梁故城在同州韩城县南二十二里古少梁国也】赵救之十三年秦献公使庻长国伐魏少梁虏其太子座魏败我浍取皮牢【括地志云浍水县在綘州翼城县东南二十五里按皮牢当在浍之侧】成矦与韩昭矦遇上党十四年与韩攻秦十五年助魏攻齐十六年与韩魏分晋封晋君以端氏【端氏泽州县也】十七年成矦与魏恵王遇孽【括地志云浍水县在綘州翼城县东南二十五里按皮牢当在浍之侧】十九年与齐宋防平陆【兖州县也平陆城与即古厥国】与燕防阿【括地志云故葛城一名依城又名西阿城在瀛州髙阳县西北五十里以徐兖二水并过其西又徂经其北曲曰阿以齐有东阿故曰西阿城地理志云瀛州属河间赵分也按燕赵即此也】二十年魏献荣椽因以为檀台【郑元云荣屋翼也文云椽欀也屋梠之两头起者为荣也括地志云槚台在洛州临洛县北二里】二十一年魏围我邯郸二十二年魏恵王拔我邯郸齐亦败魏于桂陵【括地志云故桂城在曹州乗县东北二十一里故老云此即桂陵也】二十四年魏归我邯郸与魏盟漳水上秦攻我蔺二十五年成矦卒公子緤与太子肃矦争立緤败亡奔韩肃矦元年夺晋君端氏徙处屯留【括地志云屯留故城在潞州长子县东北三十里本汉屯留县城也】二年与魏恵王遇于隂晋【地里志云华隂县魏之隂晋秦恵文王更名寕秦髙帝更名华隂今属华州】三年公子范袭邯郸不胜而死四年朝天子六年攻齐拔髙唐七年公子刻攻魏首垣【葢在河北也】十一年秦孝公使商君伐魏虏其将公子卭赵伐魏十二年秦孝公卒商君死十五年起夀陵【徐广云在常州】魏恵王卒十六年肃侯游大陵【括地志云大陵城在并州文水县北十三里汉大陵县城】出于鹿门【并州孟县西有白鹿魏出自鹿山南海葢鹿门在北山水之侧也】大戊午扣马曰耕事方急一日不作百日不食肃侯下车谢十七年围魏黄不克【黄城在魏州前拔之却为魏今赵围之矣】筑长城【刘伯庄云葢从云中以北至代按赵长城从尉州北西至岚州北尽赵界又疑此长城在潭水之北赵南界】十八年齐魏伐我我决河水灌之兵去二十二年张仪相秦赵疵与秦战败秦杀疵河西取我蔺离石二十三年韩举与齐魏战死于桑丘【括地志云桑丘城在易州遂城县界或云在防山非也此时齐伐　桑丘三晋皆来救之不得在防山有桑丘县此说甚误也】二十四年肃侯卒秦楚燕齐魏出锐师各万人来防葬子武灵王立武灵王元年阳文君赵豹相梁襄王与太子嗣韩宣王与太子仓来朝信宫【在洺州临洺县也】武灵王少未能听政博闻师三人左右司过二人及听政先问先王贵臣肥义加其秩国三老年八十月致其礼三年城鄗四年与韩防于区鼠【葢在河北】五年娶韩女为夫人八年韩击秦不胜而去五国相王赵独否曰无其实敢处其名乎令国人谓已曰君九年与韩魏共击秦秦败我斩首八万级齐败我观泽【括地志云观泽故城在魏州顿丘县东十八里也】十年秦取我西都及中阳齐破燕燕相子之为君君反为臣十一年王召公子职于韩立以为燕王使乐池送之十三年秦拔我蔺虏将军赵庄【本一作庇音疋婢反】楚魏王来过邯郸十四年赵何攻魏十六年秦恵王卒王游大陵他日王梦见处女鼓琴而歌诗曰美人荧荧兮顔若苕之荣【苕音条毛诗防云苕饶也幽州谓之翘饶蔓似豆而细叶似蒺防而青其华细緑色可生食味如小豆藿也又本草经云陵苕生下湿水中七八月生华紫草可以染帛煑沐头发即黒也】命乎命乎曽无我嬴【按命名也嬴姓嬴也言世众名其美好曽无我好嬴也重言名呼者以谈说众也】异日王饮酒乐数言所梦想见其状吴广闻之因夫人而内其女娃嬴孟姚也孟姚甚有宠于王是为恵后十七年王出九门【本战国时赵邑战国筞云本有宫室而居赵武灵王改为九门】为野台【括地志云野台一名义台在定州乐县西南西南六十三里】以望齐中山之境十八年秦武王与孟说举龙文赤鼎絶膑而死赵王使代相赵固迎公子稷于燕送归立为秦王是为昭王十九年春正月大朝信宫召肥义与议天下五日而毕王北略中山之地至于房子【赵州县也】遂之代北至无穷西至河登黄华之上【黄华葢西河侧之山名也】召楼缓谋曰我先王因世之变以长南藩之地属阻障之险立长城又取蔺郭狼败林人【即林胡也】于荏而功未遂今中山在我腹心北有燕【地理志云赵分晋北有信都中山又得郡之髙阳鄞州乡东有清河之间又得渤海郡东平舒等七县在河以北故言北有燕】东有胡【赵东有瀛州之东北营州之境即东胡乌丸之地服防云东胡乌丸之先后为鲜卑也】西有林胡楼烦秦韩之边【林胡楼烦即岚胜之北也岚胜以南石州离石蔺等七国时赵邑边也秦隔河也晋洺潞泽等州皆七国时韩地为并赵西境也】而无彊兵之救是亡社稷奈何夫有髙世之名必有遗俗之累吾欲胡服楼缓曰善羣臣皆不欲于是肥义侍王曰简襄主之烈计胡翟之利为人臣者宠有孝悌长防顺明之节通有补民益主之业【宠贵宠也通达理也凡为人臣有孝弟长防顺明之节制者得贵宠也有补民益主之功业者为达理也】此两者臣之分也今吾欲继襄主之迹开于胡翟之乡而卒世不见也【卒子律反尽也言尽世间不见补民益主之忠臣也】为敌弱【我为胡服敌人必困弱也】用力少而功多可以母尽百姓之劳而序往古之勲【厚重也往古谓赵简子襄子也】夫有髙世之功者负遗俗之累【负留也言古周公孔子留衣冠礼义之俗今变为胡服是负留风俗之谴累也】有独智之虑者任骜民之怨【言世有独计智之思虑者必任隐敖慢之民怨望也】今吾将胡服骑射以教百姓而世必议寡人奈何肥义曰臣闻疑事无功疑行无名王既定负遗俗之虑殆无顾天下之议矣夫论至徳者不和于俗成大功者不谋于众昔者舜舞有苗禹袒裸国非以养欲而乐志也务以论徳而约功也愚者闇成事智者覩未形则王何疑焉王曰吾不疑胡服也吾恐天下笑我也狂夫之乐智者哀焉愚者所笑贤者察焉世有顺我者胡服之功未可知也虽驱世以笑我胡地中山吾必有之于是遂胡服矣使王緤告公子成曰寡人胡服将以朝也亦欲叔服之家聼于亲而国聼于君古今之公行也子不反亲臣不逆君兄弟之通义也今寡人作教易服而叔不服吾恐天下议之也制国有常利民为本从政有经令行为上明徳先论于贱而行政先信于贵今胡服之意非以养欲而乐志也事有所止而功有所出【郑元云止至也为人君止于仁为人臣止于敬为人子止于孝为人父止于慈与国人交止于信按出犹成也】事成功立然后善也今寡人恐叔之逆从政之经以辅叔之议且寡人闻之事利国者行无邪因贵戚者名不累故愿慕公叔之义以成胡服之功使緤谒之叔请服焉公子成再拜稽首曰臣固闻王之胡服也臣不佞寝疾未能趋走以滋进也王命之臣敢对因竭其愚忠曰臣闻中国者葢聪明徇智之所居也万物财用之所聚也贤圣之所教也仁义之所施也诗书礼乐之所用也异敏技能之所试也逺方之所观赴也蛮夷之所义行也今王舍此而袭逺方之服变古之教易古之道逆人之心而怫学者离中国故臣愿王图之也使者以报王曰吾固闻叔之疾也我将自往请之王遂往之公子成家因自请之曰夫服者所以便用也礼者所以便事也圣人观乡而顺宜因事而制礼所以利其民而厚其国也夫翦髪文身错臂左衽瓯越之民也【按属南越故言瓯越也舆地志云交阯周时为骆越秦时曰西瓯文身断髪避龙则西瓯骆又在畨吾之西南越及瓯骆皆芈姓也世本云越芊姓也与楚同祖是也】黒齿雕题却冠秫绌大吴之国也故礼服莫同其便一也乡异而用变事异而礼易是以圣人果可以利其国不一其用果可以便其事不同其礼儒者一师而俗异中国同礼而教离况于山谷之便乎故去就之变智者不能一逺近之服贤圣不能同穷乡多异曲学多辨不知而不疑异于已而不非者公焉而众求尽善也今叔之所言者俗也吾所言者所以制俗也吾国东有河薄洛之水【按安平县属定州也】与齐中山同之【尔时齐与中山相亲中山赵共薄洛水故言与齐中山同之须有舟楫之备】无舟楫之用自常山以至代上党东有燕东胡之境而西有楼烦秦韩之边今无骑射之备故寡人无舟楫之用夹水居之民将何以守河薄洛之水变服骑射以备燕三胡秦韩之边且昔者简主不塞晋阳以及上党而襄主并戎取代以攘诸胡此愚智所明也先时中山负齐之彊兵侵吾地系累【上音计下力追反】吾民引水围鄗微社稷之神灵则鄗几于不守也先王丑之而怨未能报也今骑射之备近可以便上党之形而逺可以报中山之怨而叔顺中国之俗以逆简襄之意恶变服之名以忘鄗事之丑非寡人之所望也公子成再拜稽首曰臣愚不达于王之义敢道世俗之闻臣之辠也今王将继简襄之意以顺先王之志臣敢不聼命乎再拜稽首乃赐胡服明日服而朝于是始出胡服令也赵文赵造周祒赵俊皆谏止王母胡服如故法便王曰先王不同俗何古之法帝王不相袭何礼之循虙戏神农教而不诛黄帝尧舜诛而不怒及至三王随时制法因事制礼法度制令各顺其宜衣服器械各便其用故礼也不必一道而便国不必古圣人之兴也不相袭而王夏殷之衰也不易礼而灭然则反古未可非而循礼未足多也且服竒者志则是邹鲁无竒行也俗辟者民易则是吴越无秀士也且圣人利身谓之服便事谓之礼夫进退之节衣服之制者所以齐常民也非所以论贤者也故齐民与俗流贤者与变俱故谚曰以书御者不尽马之情以古制今者不达事之变循法之功不足以髙世法古之学不足以制今子不及也遂胡服招骑射二十年王略中山地至宁葭西略胡地至榆中【胜州北河北岸也】林胡王献马归使楼缓之秦仇液之韩王贲之楚富丁之魏赵爵之齐代相赵固主胡致其兵二十一年攻中山赵祒为右军许钓为左军公子章为中军王并将之牛翦将车骑赵希并将胡代赵与之陉【与音与陉音荆陉陉山也在并州陉县东南十八里然赵希并将代赵之兵与诸军向井陉之侧共出定州上曲阳县合军攻取丹丘华阳防上之闗】合军曲阳【括地志云上曲阳故城在定州曲阳县西五里按合军曲阳即上曲阳也以在常山郡也】攻取丹丘【葢邢州丹丘县也】华阳【括地志云北岳有五别名一曰兰台府二曰列女宫三曰华阳防四曰紫台五曰太一宫按此岳恒山在定州恒阳县北百四十里】鸱之塞【上昌之反下先代反徐广曰鸱一作鸿上故闗今名汝城在定州唐县东北六十里本晋鸿上闗城也又有鸿上水源出唐县北葛洪山接北岳恒山与鸿上塞皆在定州然一本作鸣字误也】王军取鄗石邑【括地志云石邑故城在恒州鹿泉县南三十五里六国时旧邑】封龙【括地志云封龙山一名飞龙山在恒州鹿泉县南四十五里邑因山为名】东垣中山献四邑和王许之罢兵二十三年攻中山二十五年恵后卒使周祒胡服王子何二十六年复攻中山攘地北至燕代西至云中九原二十七年五月戊申大朝于东宫国立王子何以为王王庙见礼毕出临朝大夫悉为臣肥义为相国并王是为恵文王恵文王恵后吴娃子也武灵王自号为主父主父欲令子主治国而身胡服将士大夫西北略胡地而欲从云中九原直南袭秦于是诈自为使者入秦秦昭王不知已而怪其状甚伟非人臣之度使人逐之而主父驰已脱闗矣审问之乃主父也秦人大惊主父所以入秦者欲自略地形因观秦王之为人也恵文王二年主父行新地遂出代西遇楼烦王于西河而致其兵三年灭中山迁其王于肤施【今延州肤施县也】起灵夀北地方从代道大通还归行赏大赦置酒酺五日封长子章为代安阳君【括地志云东安阳故城在朔州定襄县界地志云东安阳县属代郡】章素侈心不服其弟所立主父又使田不礼相章也李兊谓肥义曰公子章彊壮而志骄党众而欲大殆有私乎田不礼之为人也忍杀而骄二人相得必有谋隂贼起一出身徼幸夫小人有欲轻虑浅谋徒见其利而不顾其害同类相推俱入祸门以吾观之必不久矣子任重而势大乱之所始祸之所集也子必先患仁者爱万物而智者备祸于未形不仁不智何以为国子奚不称疾毋出政于公子成毋为怨府毋为祸梯肥义曰不可昔者主父以王属义也曰毋变而度毋异而虑坚守一心以殁而世义再拜受命而籍之今畏不礼之难而忘吾籍变孰大焉进受严命退而不全负孰甚焉变负之臣不容于刑谚曰死者复生生者不愧【肥义报李兊云必尽傅何为王不可惧章及田不礼而生异心使死者复更变生并见在生者并见传王无变令我不愧之若荀息也】吾言已在前矣吾欲全吾言安得全吾身且夫贞臣也难至而节见忠臣也累至而行明子则有赐而忠我矣虽然吾有语在前者也终不敢失李兊曰诺子勉之矣吾见子已今年耳涕泣而出李兊数见公子成以备田不礼之事异日肥义谓信期曰【上音申也】公子与田不礼甚可忧也其于义也声善而实恶此为人也不子不臣吾闻之也奸臣在朝国之残也谗臣在中主之蠧也此人贪而欲大内得主而外为暴矫令为慢以擅一旦之命不难为也祸且逮国今吾忧之夜而忘寐饥而忘食盗贼出入不可不备自今以来若有召王者必见吾靣我将先以身当之无故而王乃入信期曰善哉吾得闻此也四年朝羣臣安阳君亦来朝主父令王聼朝而自从旁观窥羣臣宗室之礼见其长子章傫然也反北靣为臣诎于其弟心怜之于是乃欲分赵而王章于代计未决而辍主父及王游沙丘异宫【在邢州平乡县东北二十里矣】公子章即以其徒与田不礼作乱诈以主父令召王肥义先入杀之髙信即与王战公子成与李兊自国至乃起四邑之兵入距难杀公子章及田不礼灭其党贼而定王室公子成为相号安平君李兊为司冦公子章之败往走主父主父闻之【谓不责其反叛之罪容其入宫藏也】成兊因围主父宫公子章死公子成李兊谋曰以章故围主父即解兵吾属夷矣乃遂围主父令宫中人后出者夷宫中人悉出主父欲出不得又不得食探爵鷇而食之三月余而饿死沙丘宫【括地志云赵武灵王墓在蔚州灵丘县东三十里应说是也】主父定死乃发防赴诸侯是时王少成兊専政畏诛故围主父主父初以长子章为太子后得吴娃爱之为不出者数岁生子何乃废太子章而立何为王吴娃死爱弛怜故太子欲两王之犹豫未决故乱起以至父子俱死为天下笑岂不痛乎主父死恵文王立立五年与燕鄚易八年城南行唐【行寒庚反括地志云行唐县属冀州为南行唐筑城】九年赵梁将与齐合军攻韩至鲁闗下【刘伯庄云葢在南河鲁阳闗按汝州鲁山县古谷阳】县及十年秦自置为西帝十一年董叔与魏氏伐宋得河阳于魏秦取梗阳【括地志云梗阳故城在并州清源县南百二十步分晋阳县置本汉榆次县地春秋晋大夫祁氏邑也】十二年赵梁将攻齐十三年韩徐为将攻齐公主死十四年相国乐毅将赵秦韩魏燕攻齐取灵丘【蔚丘县也】与秦防中阳【括地志云中阳故县在汾州偃城县南十里汉中阳县也】十五年燕昭王来见赵与韩魏秦共击齐齐王败走燕独深入取临菑十六年秦复与赵数击齐人患之苏厉为齐遗赵王书曰臣闻古之贤君其徳行非布于海内也教顺非洽于民人也祭祀时享非数常于鬼神也甘露降时雨至年谷丰熟民不疾疫众人善之然而贤主图之今足下之贤行功力非数加于秦也怨毒积怒非素深于齐也秦赵与国以彊徴兵于韩秦诚爱赵乎其实憎齐乎物之甚者贤主察之秦非爱赵而憎齐也欲亡韩而吞二周故以齐餤天下恐事之不合故出兵以刼魏赵恐天下畏己也故出质以为信恐天下亟反也故徴兵于韩以威之声以徳与国实而伐空韩臣以秦计为必出于此夫物固有势异而患同者楚久伐而中山亡今齐久伐而韩必亡破齐王与六国分其利也亡韩秦独擅之攸二周西取祭器秦独私之赋田计功王之获利孰与秦多说士之计曰韩亡三川【河南之地两州之间】魏亡晋国【河北之地安邑河内】市朝未变而祸已及矣燕尽齐之北地去沙丘钜鹿敛三百里【沙丘邢州也钜鹿冀州也齐北界贝州也敛减也言破齐灭韩之后燕之南界秦之东界相去减三百里赵国在中间也矣】韩之上党去邯郸百里燕秦谋王之河山间三百里而通矣秦之上郡【鄜延等州也】近挺闗至于榆中者千五百里秦以三郡攻王之上党【秦上党郡今泽潞仪泌等四州之地兼相州之半韩总有之至七国时赵得仪泌二州之地韩犹有潞州及泽州之半半属赵魏泌州在羊肠坂之西仪并代三州在勾注山之南秦以三郡攻赵之泽潞则勾注之南赵无地然秦始皇置上党郡此言之者太史公却引前书也他皆仿此】羊肠之西【太行山坂道名南属懐州北属泽州】勾注之南【勾注山在代州西北也】非王有已逾勾注斩常山而守之三百里而通于燕代马胡犬不东下【言秦逾勾注山斩常山而守之西北代马胡大不东入赵沙州昆山之玉亦不出至赵矣郭璞云胡地野大似狐而小】昆山之玉不出此三寳者亦非王有已王久伐齐从彊秦攻韩其祸必至于此愿王孰虑之且齐之所以伐者以事王也【以赵王为事也而秦必伐之也】天下属行以谋王也【上音烛下胡郎反言秦欲令齐称帝与约五国共灭赵三分赵地】燕秦之约成而兵出有日矣五国三分王之地【谓秦齐韩魏燕三分赵之地也】齐倍五国之约而殉王之患【齐王以身从赵王之患也】西兵以禁彊秦秦废帝请服【言秦齐相约欲更重称帝故言废帝也】反髙平根柔于魏【返还也括地志云髙平故城在懐州河阳县西四十里纪年云魏哀王改向日髙平也根柔未详两邑魏地也】反巠分先俞于赵【巠音邢分字误当作山字耳括地志云勾注山一名西陉山在代州鴈门县西北四十里俞音戌郭注云西隃即鴈门山也按西先声相近葢陉山西隃二山之地并在代州鴈门县皆赵地也】齐之事王宜为上佼而今乃抵辠【谓共秦伐齐也】臣恐天下后事王者之不敢自必也愿王孰计之也今王母与天下攻齐天下必以王为义齐抱社稷而厚事王天下必尽重王义王以天下善秦秦暴王以天下禁之是一世之名宠制于王也于是赵乃辍谢秦不击齐王与燕王遇亷颇将攻齐昔阳【括地志云昔阳故城一名阳城在并州乐平县东春秋释地名云昔阳服国所都也乐平城冶县东昔阳城服姓自狄别种也乐平县城汉冶县城也】取之十七年乐毅将赵师攻魏伯阳【括地志云伯阳故城一名邯防城在相州邺县西五十五里七国时魏邑汉邯防城】而秦怨赵不与已击齐伐赵拔我两城十八年秦拔我石城【地理志云右比平有石城县括地志云石城在相州林虑县西南九十里疑相州石城是】王再之卫东阳决河水【括地志云东阳故城故城在贝州厯亭县界按东阳先属卫今属赵河厯贝州南东北流过河南岸即魏地也故言王再之卫东阳伐魏氏也】伐魏氏大潦漳水出魏冉来相赵十九年秦败我二城赵与魏伯阳赵奢将攻齐麦丘取之二十年亷颇将攻齐王与秦昭王遇西河外二十一年赵徙漳水武平西【括地志云武平亭今名渭城在瀛州文安县北七十二里按二十七年又徙漳水武平南】二十二年大疫置公子丹为太子二十三年楼昌将攻魏几【音祈云伐齐几　拔之又战国防云秦败阏与及攻魏几按几邑或属齐或属魏当在相潞之间也】不能取十二月亷颇将攻几取之二十四年亷颇将攻魏房子拔之因城而还又攻安阳取之二十五年燕周将攻昌【括地志云故昌城在淄州淄川县东北四十里也】城高唐取之与魏共击秦秦将白起破我华阳【括地志云故华阳城在郑州管城县南四十里司马彪云华阳亭在今洛州密县是时魏韩赵聚兵于华阳西攻秦】得一将军二十六年取东胡【今营州也】欧代地二十七年徙漳水武平南封赵豹为平阳君河水出大潦二十八年蔺相如伐齐至平邑【括地志云平邑故城在魏州昌乐县东北四十里也】罢城北九门大城【恒州九门县城】燕将成安君公孙操弑其王二十九年秦韩相攻而围阏与【上于连反下音预括地志云阏与聚落今名乌苏城在潞州铜鞮县西北二十里又仪州顺和县城亦云韩阏与邑二所未详又有阏与山在洛州武安县西五十里葢是也】赵使赵奢将击秦大破秦军阏与下赐号为马服君【因马服山为号也虞喜志林云马兵之首也号曰马服者言能服马也括地志云马服山邯郸县西北十里也】三十三年恵文王卒太子丹立是为孝成王孝成王元年秦伐我拔三城赵王新立太后用事秦急攻之赵氏求救于齐齐曰必以长安君【长安君者以长安善故名也】为质兵乃出太后不肯大臣彊谏太后明谓左右曰复言长安君为质者老妇必唾其靣左师触龙言愿见太后太后盛气而胥之入徐趋而坐自谢曰老臣病足曾不能疾足不得见久矣窃自恕而恐太后体之有所苦也故愿望见太后太后曰老妇恃辇而行曰食得毋衰乎曰恃粥耳曰老臣闲者殊不欲食乃彊歩日三四里少益嗜食和于身也太后曰老妇不能太后不和之色少解左师公曰老臣贱息舒祺最少不肖而臣衰窃怜爱之愿得补黒衣之缺以卫王宫昩死以闻太后曰敬诺年几何矣封曰十五岁矣虽少愿及未填沟壑而托之太后曰丈夫亦爱怜少子乎对曰甚于妇人太后笑曰妇人异甚对曰老臣窃以为媪之爱燕后贤于长安君太后曰君过矣不若长安君之甚左师公曰父母爱子则为之计深逺媪之送燕后也持其踵为之泣念其逺也亦哀之矣已行非不思也祭祀则祝之曰必勿使反岂非计长久为子孙相继为王也哉太后曰然左师公曰今三世以前至于赵主之子孙为侯者其继有在者乎曰无有曰微独赵诸侯有在者乎曰老妇不闻也曰此其近者祸及其身逺者及其子孙岂人主之子侯则不善哉位尊而无功奉厚而无劳而挟重器多也今媪尊长安君之位而封之以膏腴之地多与之重器而不及今令有功于国一旦山陵崩长安君何以自托于赵老臣以媪为长安君之计短也故以为爱之不若燕后太后曰诺恣君之所使之于是为长安君约车百乗质于齐齐兵乃出子义闻之曰人主之子骨肉之亲也犹不能持无功之尊无劳之奉而守金玉之重也而况于予乎齐安平君【括地志云安平城在青州临海县东十九里古纪之酅邑也】田单将赵师而攻燕中阳【燕无中阳括地志云中山故城一名中人亭在定州唐县东北四十一里尔时属燕国也】拔之又攻韩注人【邑名也括地志云注城在汝州梁县西十五里葢是其地也】拔之二年恵文后卒田单为相四年王梦衣偏裻之衣【杜预云偏左右异色裻在中左右异故曰偏按裻衣背缝也】乘飞龙上天不至而坠见金玉之积如山明日王召筮史敢占之曰梦衣偏裻之衣者残也乘飞龙上天不至而坠者有气而无实也见金玉之积如山者忧也后三日韩氏上党守冯亭使者至曰韩不能守上党入之于秦其吏民皆安为赵不欲为秦有城市邑十七愿再拜入之赵财王所以赐吏民王大喜召平阳君豹告之曰冯亭入城市邑十七受之何如对曰圣人甚祸无故之利王曰人懐吾徳何谓无故乎对曰夫秦蚕食韩氏地中絶不令相通固自以为坐而受上党之地也韩氏所以不入于秦者欲嫁其祸于赵也秦服其劳而赵受其利虽彊大不能得之于小弱小弱顾能得之于彊大乎岂可谓非无故之利哉且夫秦以牛田之【秦蚕食韩氏国中断不通夫牛耕田种谷至秋则收之成熟之义也言秦代韩上党胜有日矣若牛田之必冀收获矣】水通粮【秦从渭水漕粮东入河洛军击韩上党也】蚕食上乘倍战者【乘承证反蚕食桑叶渐进必尽也司马法云百亩为夫夫三为屋屋三为井井十为通通十为城城出革车一乘七十二人也上乘天下第一也倍战力攻也韩国四战之地军士习倍于余国】裂上国之地【上国秦地也言韩上党之地以列为秦国之地其政已行赵不可与秦作难必莫受冯亭十七邑也】其政行不可与为难必勿受也王曰今发百万之军而攻逾年厯岁未得一城也今以城市邑十七币吾国【冯亭将十七邑入赵若币帛之见遗此大利也】此大利也赵豹出王召平陵君与赵禹而告之对曰发百万之军而攻逾岁未得一城今坐受城市邑十七此大利不可失也王曰善乃令赵胜受地告冯亭曰敝国使者臣胜敝国君使胜致命以万户都三封太守【尔时未合言太守至汉景帝始加太守此言太衍字也】千户都三封县令皆世世为侯吏民皆益爵三级吏民能相安皆赐之六金冯亭垂涕不见使者曰吾不处三不义也为主守地不能死固不义一矣入之秦不听主令不义二矣卖主地而食之不义三矣赵遂发兵取上党亷颇将军军长平【括地志云长平故城在泽州高平县西二十一里即白起败括于长平处】七年亷颇免而赵括代将秦人围赵括赵括以军降卒四十余万皆阬之王悔不聼赵豹之计故有长平之祸焉王还不聼秦秦围邯郸武垣令【括地志云武垣故城今瀛州城是也】豹王容苏射率燕众反燕地【武垣比是属赵与燕接境故云率燕众反燕地也】赵以灵丘【括地志云灵丘蔚州理县也】封楚相春申君八年平原君如楚请救还楚来救及魏公子无忌亦来救【魏公子传云赵王以鄗为公子汤沐邑年表云九年公子无忌救邯郸围在九年其文错误耳】秦围邯郸乃解十年燕攻昌壮【壮字误当作城括地志云昌城故城在冀州信都县西北五里此时属赵故攻之也】五月拔之赵将乐乘庆舍攻秦信梁军破之【信梁葢王龁号也秦本纪云昭襄王五十年王龁从唐拔宁新中宁新中更名安阳今相州理县也年表云韩魏楚救赵新中军秦兵罢是也】太子死而秦攻西周拔之徒父祺出【赵见秦拔西周故令徒父祺将兵出境也】十一年城元氏【元氏赵州县也】县上原武阳君郑安平死收其地十二年邯郸廥烧十四年平原君赵胜死十五年以尉文封相国亷颇为信平君【尉文葢蔚州地也信平亷颇号也言笃信而平和也】燕王令丞相栗腹约驩以五百金为赵王酒还归报燕王曰赵氏壮者皆死长平其孤未壮可伐也王召昌国君乐闲而问之对曰赵四战之国也其民习兵伐之不可王曰吾以众伐寡二而伐一可乎对曰不可王曰吾即以五而代一可乎对曰不可燕王大怒羣臣皆以为可燕卒起二军车二千乘栗腹将而攻鄗卿秦将而攻代亷颇为赵将破杀栗腹虏卿秦乐间【三人皆燕将姓也】十六年亷颇围燕以乐乘为武襄君【襄举也上也言乐乘功最高也】十七年假相大将武襄君攻燕围其国十八年延陵钧率师从相国平君助魏攻燕秦拔我榆次三十七城十九年赵与燕易土以龙兊【括地志云北新城故城在易州遂南城县西南二十里按遂城县西南二十五里有龙山邢子励赵记云龙山有四麓各有一穴大如车轮春风出东秋风出西夏风出南冬风出北不相夺伦按葢谓龙兊也】汾门【括地志云易州永乐县有徐水出广昌岭三源竒发同防一涧流至北平县东南厯石门中俗谓之龙门水经其间奔激南出解石城井葢汾字误也遂城及永乐安新城县地也】临乐【括地志云临乡故城在幽州同安六十七里也】与燕燕以葛武阳【括地志云故葛城又名西河城在瀛州髙阳县西北五十里】平舒【括地志云平舒故城在蔚州灵丘县北九十三里也】与赵二十年秦王攻初立秦拔我晋阳二十一年孝成王卒亷颇将攻繁阳【括地志云繁阳故城在相州内黄县东北二十七里应劭云繁水之北故曰繁阳也】取之使乐乘代之亷颇攻乐乘乐乘走亷颇亡入魏子偃立是为悼襄王悼襄王元年大备【行大备之礼也】魏欲通平邑中牟之道不成【平邑在魏州昌乐县东北三十里相州汾隂县西五十八里有牟山按中牟山之侧时二邑皆属魏欲渡黄河作道相通遂不成也】二年李牧将攻燕拔武遂方城【括地志云易州遂城战国时武遂城也方城故在幽州固安县南十七里时二邑属燕赵使李牧拔之也】秦召春平君因而留之泄钧【人姓名也】为之谓文信矦曰春平君者赵王甚爱之而郎中妬之故相与谋曰春平君入秦秦必留之故相与谋而内之秦也今君留之是絶赵而郎中之计中也君不如遣春平君而留平都【舆地里志云平都县在新兴郡与阳周县相近】春平君者言行信于王王必厚割赵而赎平都文信矦曰善因遣之【按太子即春平君也】城韩臯三年厐暖将攻燕禽其将剧辛四年厐暖将赵楚魏燕之锐攻秦蕞不拔移攻齐取饶安【饶安沧州县也七国时属齐战国时属赵】五年傅抵【上音付下音邸赵将姓名】将居平邑庆舎将东阳【属贝州在河北岸也】河外师守河梁【河外阿南岸魏州地也河梁桥】六年封长安君以饶【即饶阳也瀛州饶阳县东二十里饶阳故城汉县也明长安县是号也】魏与赵邺九年赵攻燕取貍阳城【按燕无貍阳疑貍字误当作渔阳故城在檀州密云县南十八里燕渔阳郡城也按赵东界至瀛州则檀州在北赵攻燕取渔阳城也】兵未罢秦攻邺拔之悼襄王卒子幽缪王迁立幽缪王迁元年城栢人二年秦攻武城扈辄率师救之军败死焉三年秦攻赤丽宜安【括地志云宜安故城在恒州槀城县西南二十里也】李牧率师与战肥下【括地志云肥累故城在恒州槀城县西七里春秋时肥子国白狄别种也】却之封牧为武安君四年秦攻番吾【上音婆又音盘又作蒲括地志云蒲吾城在恒州房山县东二十里也】李牧与之战却之五年代地大动自乐徐以西北至平隂【乐徐在晋州平隂在汾也】台屋墙垣太半壊地坼东西百三十步【其拆沟见在亦在晋汾二州界也】六年大饥民譌言曰赵为号秦为笑以为不信视地之生毛七年秦人攻赵赵大将李牧将军司马尚将击李牧诛司马尚免赵忽及齐将顔聚代之赵忽军破顔聚亡去以王迁降【淮南子云赵王迁流于陵房思故乡则为作山木之讴闻之者莫不陨涕括地志云赵王迁墓在房州房陵县西九里也】八年十月邯郸为秦
