<!-- { "loadSidebar": true } -->
　　二十五年大兴兵使王贲将攻燕东得燕王喜【燕王喜之五十三年燕亡】还攻代虏代王嘉王翦遂定荆江南地【言王翦遂平定楚及江南地降越君置为会稽郡】降越君【降闲江反楚威王已灭其余自称君长今降秦】置防稽郡五月天下大酺【天下欢乐大饮酒也秦既平韩赵魏燕楚五国故天下大酺也】二十六年齐王建与其相后胜【音升齐相姓名】发兵守其西界不通秦秦使将军王贲从燕南攻齐得齐王建【齐王建之三十四年齐国亡】秦初并天下令丞【令力政反乃今之赦令赦书】相御史曰异日韩王纳地效玺【效犹至见】请为藩臣已而倍约与赵魏合从畔秦故兴兵诛之虏其王寡人以为善庶几息兵革赵王使其相李牧来约盟故归其质子【质音致】已而倍盟反我太原故兴兵诛之得其王赵公子嘉乃自立为代王故举兵击灭之魏王始约服入秦已而与韩赵谋袭秦秦兵吏诛遂破之荆王献青阳以西已而畔约击我南郡故发兵诛得其王遂定其荆地燕王昬乱其太子丹乃隂令荆轲为贼兵吏诛灭其国齐王用后胜计絶秦使欲为乱兵吏诛虏其王平齐地寡人以眇眇之身兴兵诛暴乱頼宗庙之灵六王咸伏其辜天下大定今名号不更无以称成功后世其议帝号丞相绾御史大夫刼廷尉斯等皆曰昔者五帝地方千里其外侯服夷服诸侯或朝或否天子不能制今陛下兴义兵诛残贼平定天下海内为郡县【郡人所羣聚也】法令由一统自上古以来未尝有五帝所不及臣等谨与博士议曰古有天皇有地皇有泰皇泰皇最贵臣等昧死上尊号王为泰皇命为制令为诏【令音力政反制诏三代无文秦始有之】天子自称曰朕王曰去泰【去音邱吕反】着皇采上古帝位号号曰皇帝他如议制曰可追尊荘襄王为太上皇制曰朕闻太古有号母諡中古有号死而以行为諡如此则子议父臣议君也甚无谓朕弗取焉自今已来除諡法朕为始皇帝后世以计数【色主反】二世三世至千万世传之无穷始皇推终始五徳之传以为周得火徳秦代周徳从所不胜【胜申证反秦以周为火徳能灭火者水也故称从其所不胜于秦】方今水徳之始改年始朝贺【周以建子之月为正秦以建亥之月为正故其年始用十月而朝贺】皆自十月朔衣服旄旌节旗【旌音精旄音毛旗音其周礼云析羽为旌熊虎为旗旄节者编毛为之以象竹节汉书云苏武执节在匈奴牧羊节毛尽落是也韦昭云节者山国用人节泽国用龙节皆以金为之道路以旌节门闗用符节都鄙用管节皆用竹为之】皆上黒【以水徳属北方故上黒】数以六为纪符法冠皆六寸而舆六尺六尺为步乗六马更名河曰徳水以为水徳之始刚毅戾深事皆决于法刻削母仁恩和义然后合五徳之数于是急法久者不赦丞相绾等言诸侯初破燕齐荆地逺不为【于伪反】置王毋以填之请立诸子唯上幸许始皇下其议于羣臣羣臣皆以为便廷尉李斯议曰周文武所封子弟同姓甚众然后属疏逺相攻击如仇讐诸侯更相诛伐周天子弗能禁止今海内赖陛下神灵一统皆为郡县诸子功臣以公赋税重赏赐之甚足易制天下无异意【易音以职反】则安宁之术也置诸侯不便始皇曰天下共苦战鬭不休以有侯王赖宗庙天下初定又复立国是树兵也而求其宁息岂不难哉廷尉议是分天下以为三十六郡【风俗通云周制天子方千里分为百县县有四郡故左传云上大夫受县下大夫受郡秦始皇初置三十六郡以监县也】郡置守尉监更名民曰黔首大酺收天下兵聚之咸阳销以为钟鐻金人十二重各千石【汉书五行志云二十六年有大人长五丈足履六尺皆夷狄服凡十二人见于临洮故销兵器铸而象之谢承后汉书云铜人翁仲其名也三辅旧事云聚天下兵器铸铜人十二各重二十四万斤汉世在长乐宫门魏志董卓云推破铜人十及铜鑛以铸小钱闗中记云董卓壊铜人余二枚徙清门里魏明帝欲将诣洛载到霸城重不可致后石季龙徙之邺苻坚又徙入长安而销之英雄记云昔大人见临洮而铜人铸至董卓而铜人毁也】置廷宫中一法度衡石丈尺车同轨书同文字地东至海暨朝鲜【暨其记反朝音潮鲜音仙海谓渤海南至杨苏台等州之东海也暨及也东北朝鲜国括地志云髙骊治平壤城本汉乐浪郡王险城即古朝鲜也】西至临洮羌中【洮吐髙反括地志云临洮郡即今洮州亦古西羌之地在京西千五百五十一里羌中从临洮西南芳州扶松府以西并古诸羌地也】南至北向户北据河为塞并隂山至辽东【塞先代反并日浪反谓灵夏胜等州之北黄河隂山在朔州北塞外从河傍隂山东至东筑长城为北界】徙天下豪富于咸阳十二万户诸庙及章台上林皆在渭南秦每破诸侯写放其宫室作之咸阳北阪上【今咸阳县北阪上】南临渭自雍门【今岐州雍县东】以东至泾渭殿屋复道周阁相属【复音福属之欲反厢记云北至九防甘泉南至长杨五柞东至河西至汧渭之交东西八百里离宫别馆相望属地木衣绨绣土被朱紫宫人不徙穷年忘归犹不能遍也】所得诸侯美人钟鼓以充入之【三辅旧事云始皇表河以为秦东门表汧以为秦西门表中外殿观百四十五后宫列女万余人气上冲于天】
