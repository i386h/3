<!-- { "loadSidebar": true } -->
　　右秦襄公至二世六百一十嵗【秦本纪自襄公至二世五百七十六年矣年表自襄公至二世五百六十一年三説并不同未知孰是】孝明皇帝【班固典引云后汉明帝永平十七年诏问班固太史迁赞语中宁有非耶班固上表陈秦过失乃贾谊言奏之】十七年十月十五日乙丑日周厯已移【周初十世三十七年七百以五序得其道故王至三十七嵗至八百六十七厯数既过秦并天下是周厯已移也】仁不代母秦直其位【始皇以为周大徳秦代周从所不胜为水徳之始也按周木徳也秦水徳也五行之运水生木木生火火生土土生金金生水所生者为母出者为子帝王之次子代母秦称水是母代子故言若有徳之君相代不母承其子直音值言秦并天下称帝是秦徳值帝王之位】吕政残虐然以诸侯十三并兼天下极情纵欲养育宗亲三十七年兵无所不加制作政令施于后王【谓置郡县坏井田开阡陌不立侯王始为伏腊又置丞相太尉御史大夫奉常郎中令仆射廷尉典客宗正少府中尉将作詹事水衡都尉监守县令丞等皆施于后王至于隋唐矣】葢得圣人之威河神授图【葢者疑辞也言始皇之威能吞并天下称帝疑得圣人之威灵河神之图録】据狼狐蹈参伐佐攻驱除【狼音郎狼狐主弓矢星天官书云参伐主斩艾事言秦据蹈狼狐参伐之气驱灭天下】距之【上音巨之至也】称始皇始皇既殁胡亥极愚郦山未毕复作阿房以遂前防云凡所为贵有天下者肆意极欲大臣至欲罢先君所为诛斯去疾任用赵髙痛哉言乎人头畜鸣【畜许又反言胡亥人身有头面口能言语不辨好恶若六畜之呜】不威不伐恶【此五字为一句也】不笃不虚亡【言胡亥借帝王之威器残酷暴虐滋已恶恶既深笃以至灭亡岂其虚哉】距之不得留残虐以促期虽居形便之国犹不得存子婴度次得嗣冠【音绾】玉冠佩华绂【音拂】车黄屋从百司谒七庙小人乗非位莫不怳忽失守偷安日日独能长念却虑父子作权近取于户牖之间竟诛猾臣为【于伪反】君讨贼髙死之后宾防未得尽相劳餐未及下咽酒未及濡唇楚兵已屠闗中真人翔霸上素车婴组奉其符玺以归帝者郑伯茅旌鸾刀严王退舍【旌音精严音庄】河决不可复壅鱼烂不可复全贾谊司马迁曰向使婴有庸主之才仅得中佐山东虽乱秦之地可全而有宗庙之祀未当絶也秦之积衰天下土崩瓦解【言秦国败壊若屋宇崩頽众瓦解散也】虽有周旦之材无所复陈其巧而以责一日之【日音驲一日之谓子婴】误哉俗秦始皇起罪恶胡亥极得其理矣复责小子【亦谓子婴】云秦地可全所谓不通时变者也纪季以酅春秋不名【酅音户圭反括地志云安平城在青州临淄县东十九里古纪之酅邑帝王纪云周之纪国姜姓也纪侯潜齐哀公于周懿王王烹之外传曰纪侯入为周士竹书云齐襄公灭纪郱鄑郚又括地志云郱城在青州临朐县东三十里鄑城在北海县东北七十里郚城在宻州安邱县界郱音骈鄑音訾按秦始起罪恶胡亥极得其理国既崩絶箕子比干尚不能存殷庸主子婴焉能救秦之败以贾谊史迁不通时变不如纪李之深识也季纪侯少弟不书名故曰纪季】吾读秦纪至于子婴车裂赵髙未尝不健其决怜其志婴死生之义备矣



　　史记正义卷六
<史部,正史类,史记正义>
　　钦定四库全书
　　史记正义卷七
　　唐　张守节　撰
　　项羽本纪第七　　　　　　　　史记七
