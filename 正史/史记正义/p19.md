<!-- { "loadSidebar": true } -->
　　三十四年适治狱吏不真者筑长城及南越地【谓戌五岭是南方越地】始皇置酒咸阳宫博士七十人前为夀仆射【音夜】周青臣进颂曰他时秦地不过千里頼陛下神灵明圣平定海内放逐蛮夷日月所照莫不宾服以诸侯为郡县人人自安乐无战争之患传之万世自上古不及陛下威徳始皇悦博士齐人淳于越进曰臣闻殷周之王千余嵗封子弟功臣自为枝辅今陛下有海内而子弟为匹夫卒有田常六卿之臣无辅拂【蒲聿反】何以相救哉事不师古而能长久者非所闻也今青臣又面谀以重陛下之过非忠臣始皇下其议丞相李斯曰五帝不相复三代不相袭各以治非其相反时变异也今陛下创大业建万世之功固非愚儒所知且越言乃三代之事何足法也异时诸侯并争厚招游学今天下已定法令出一百姓当家则力农工士则学习法令辟禁【令力性反辟音避】今诸生不师今而学古以非当世惑乱黔首丞相臣斯昧死言古者天下散乱莫之能一是以诸侯并作语皆道古以害今饰虚言以乱实人善其所私学以非上之所建立今皇帝并有天下别黒白而定一尊私学而相与非法教人闻令下则各以其学议之入则心非出则巷议夸主【夸口反】以为名异取以为髙率羣下以造谤如此弗禁则主势降乎上党与成乎下禁之便臣请史官非秦记皆烧之非博士官所职天下敢有藏诗书百家语者悉诣守尉杂烧之有敢偶语诗书弃市【偶对也】以古非今者族吏见知不举者与同罪令下三十日不烧黥为城旦所不去者医药卜筮种树之书若欲有学法令以吏为师制曰可
　　三十五年除道道九原抵云阳堑山堙谷直通之于是始皇以为咸阳人多先王之宫廷小吾闻周文王都丰武王都镐丰镐之间帝王之都也乃营作朝宫渭南上林苑中先作前殿阿房【房白郎反括地志云秦阿房宫亦曰阿城在雍州长安县西北一十四里按宫在上林苑中雍州郭城西南面即阿房宫城东面也顔师古云阿近也以其去咸阳近且号阿房】东西五百步南北五十丈上可以坐万人下可以建丈旗【三辅旧事云阿房宫东西三里南北五百步庭中可受万人又铸铜人十二于宫前阿房宫以慈石为门阿房宫之北阙门也】周驰为阁道自殿下直抵南山表南山之颠以为阙为复道自阿房渡渭属之咸阳以象天极阁道絶汉抵营室也阿房宫未成成欲更择令名名之作宫阿房故天下谓之阿房宫隠宫【余刑见于市朝宫刑一百日隠于防室养之乃可故曰隠宫下蚕室是】徒刑者七十余万人乃分作阿房宫或作丽山发北山石椁乃写蜀荆地材皆至闗中计宫三百闗外四百余于是立石东海上胊界中以为秦东门因徙三万家丽邑【丽音离】五万家云阳皆复不事十嵗卢生説始皇曰臣等求芝竒药仙者常弗遇类物有害之者方中人主时为防行以辟恶鬼恶鬼辟真人至人主所居而人臣知之则害于神真人者入水不濡入火不【而説反】陵云气与天地久长今上治天下未能恬惔愿上所居宫毋令人知然后不死之药殆可得也于是始皇曰吾慕真人自谓真人不称朕乃令咸阳之旁二百里内宫观二百七十复道甬道相连帷帐钟鼓美人充之各案署不移徙行所幸有言其处者罪死始皇帝幸梁山宫【括地志云俗名望宫山在雍州好时县西十二里北去梁山九里秦始皇起从山上见丞相平骑众弗善即此山也】从山上见丞相车骑众弗善也中人或告丞相丞相后损车骑始皇怒曰此中人泄吾语案问莫服当是时诏捕诸时在旁者皆杀之自是后莫知行之所在聴事羣臣受决事悉于咸阳宫侯生卢生相与谋曰始皇为人天性刚戻自用起诸侯并天下意得欲从以为自古莫及己専任狱吏狱吏得亲幸博士虽七十人特备员弗用丞相诸大臣皆受成事倚办于上上乐以刑杀为威【五孝反】天下畏罪持禄莫敢尽忠上不闻过而日骄下慑伏谩欺以取容秦法不得兼方【言秦施法不得兼方者今民之有方伎不得兼两齐试不验辄赐死言法酷】不验辄死然星气者至三百人皆良士畏忌讳谀不敢端言其过天下之事无大小皆决于上上至以衡石量书【衡秤衡也言表牋奏请秤取一石日夜有程期不满不休息】日夜有呈不中呈【中竹仲反】不得休息贪于权势至如此未可为求仙药于是乃亡去始皇闻亡乃大怒曰吾前收天下书不中用者尽去之悉召文学方术士甚众欲以兴太平方士欲练以求竒药今闻韩众【音终】去不报徐市等费以巨万计终不得药徒奸利相告日闻卢生等吾尊赐之甚厚今乃诽谤我以重吾不徳也诸生在咸阳者吾使人廉问或为訞言以乱黔首于是使御史悉案问诸生诸生相告引乃自除犯禁者四百六十余人皆阬之咸阳使天下知之以惩后益发谪徙边始皇长子扶苏谏曰天下初定逺方黔首未集诸生皆诵法孔子今上皆重法绳之臣恐天下不安唯上察之始皇怒使扶苏北监防恬于上郡【括地志云上郡故城在绥州上县东南五十里秦之上郡城也】
　　三十六年荧惑守心有坠星下东郡至地为石黔首或刻其石曰始皇帝死而地分始皇闻之遣御史逐问莫服尽取石旁居人诛之因燔销其石始皇不乐使博士为仙真人诗及行所游天下传令【传遂恋反令力呈反】乐人謌之秋使者从闗东夜过华隂平舒道【括地志云平舒故城在华州华隂县西北六里水经注云渭水又东经平舒北　枕渭滨破沦水南面通衢昔秦之将亡也江神送璧于华隂平舒道即其处也】有人持璧遮使者曰为我遗滈池君【遗庾季反滈湖老反括地志云滈水源出雍州长安县西北滈池郦元注水经云滈水承滈池北流入渭今按滈池水流入来通渠盖郦元误矣张晏云武王居滈滈池君则武王也伐商故神云始皇荒淫若纣矣武王可伐矣】因言曰今年祖龙死使者问其故因忽不见置其璧去使者奉璧具以闻始皇黙然良久曰山鬼固不过知一嵗事也退言曰祖龙者人之先也使御府视璧乃二十八年行渡江所沈璧也于是始皇卜之卦得游徙吉迁北河榆中三万家【谓北河胜州也榆中即今胜州榆林县也言徙三万家以应卦卜游徙吉也】拜爵一级
　　三十七年十月癸丑始皇出游左丞相斯从右丞相去疾守少子胡亥爱慕请从上许之十一月行至云梦望祀虞舜于九疑山【括地志云九疑山在永州唐与县东南一百里皇览冢墓记云舜冢在零陵郡营浦县九疑山言始皇至云梦望祭虞舜于九疑山也】浮江下观籍柯渡海渚【括地志云舒州周安县东按舒州在江中疑海字误即昆州也】过丹阳【括地去云丹阳郡故在闬州江宁县东南五里秦兼并天下以为鄣郡也】至钱唐【钱唐今杭州县】临浙江水波恶乃西百二十里从狭中渡上防稽祭大禹【上音上掌反越州会稽山上有夏禹穴及庙】望于南海而立石刻颂秦徳其文曰【此二颂三句为韵其碑见在会稽山上其文及书皆李斯其字四寸画如小指圆镌今文字整顿是小篆字】皇帝休烈平一宇内徳恵脩长三十有七年亲巡天下周览逺方遂登防稽宣省习俗黔首齐庄羣臣颂功本原事迹追守髙明秦圣临国始定刑名显陈旧章【章音彰碑文作画璋也】初平法式审别职任以立恒常六王专倍贪戾慠猛率众自彊【碑文作率众邦强】暴虐恣行【寒彭反】负力而骄数动甲兵【数音朔】隂通间使【间纪苋反又如字使所吏反】以事合从【合音訚从子容反】行为辟方【行下孟反辟疋亦反】内饰诈谋外来侵边遂起祸殃义威诛之殄熄【殄田典反】暴悖【暴白报反悖音背】乱贼灭亡圣徳广密六合之中被泽无疆皇帝并宇兼聴万事逺近毕清运理羣物考騐事实各载其名贵贱并通善否陈前靡有隠情饰省宣义【饰音式省山景反饰谓文饰也省过也】有子而嫁【谓夫死有子弃之而嫁】倍死不贞防隔内外禁止淫佚男女絜诚夫为寄豭杀之无罪男秉义程妻为逃嫁【谓弃夫而逃嫁于人】子不得母【言妻弃夫逃嫁子乃失母】咸化亷清大治濯俗天下承风防被休经皆遵度轨和安敦勉莫不顺令【力呈反】黔首修洁人乐同则【乐音岳】嘉保太平后敬奉法常治无极舆舟不倾从臣诵烈【从音才用反烈美也所随巡从诸臣咸诵美请刻此石】请刻此石光垂休铭还过呉从江乗渡【乗音时升反江乗故县在润州句容县北六十里本秦旧县也渡渭京兆也】并海上北至琅邪方士徐市等入海求神药数嵗不得费多恐谴乃诈曰蓬莱药可得然常为大鲛鱼所苦【鲛音交苦音若故反】故不得至愿请善射与俱见则以连弩射之始皇梦与海神战如人状问占梦博士曰水神不可见以大鱼蛟龙为今上祷祠备谨而有此恶神当除去而善神可致乃令入海者赍捕巨鱼具而自以连弩大鱼出射之自琅邪北至荣成山【即山也在莱州】弗见至之罘见巨鱼射杀一鱼遂并海西至平原津而病【今徳州平原县南六十里有张公故城城东有水津焉后名张公渡恐此平原郡古津也汉书公孙宏平津侯亦近此葢平津即此津始皇渡此津而疾】始皇恶言死羣臣莫敢言死事上病益甚乃为玺书赐公子扶苏曰与丧防咸阳而葬书已封在中车府令赵髙行符玺事所未授使者七月丙寅始皇崩于沙邱平台【括地志云沙邱台在邢州平乡县东北二十里又云平乡县东北四十里按始皇崩在沙邱之宫平台之中邢州去京一千六百五十里】丞相斯为上崩在外【为于伪反】恐诸公子及天下有变乃秘之不发丧棺载輼凉车中【棺音馆又古患反】故幸宦者参乗所至上食百官奏事如故宦者辄从輼凉车中可其奏事独子胡亥赵髙及所幸宦者五六人知上死赵髙故尝教胡亥书及狱律令法事胡亥私幸之髙乃与公子胡亥丞相斯隂谋破去始皇所封书【去邱吕反】赐公子扶苏者而更诈为丞相斯受始皇遗诏沙邱立子胡亥为太子更为书赐公子扶苏恬数以罪【数音色具反】其赐死语具在李斯传中行遂从井陉抵九原【扺丁礼反抵至也从沙邱至胜州三千里】防暑上輼车乃诏从官令车载一石鲍鱼【鲍白卯反】以乱其臭行从直道至咸阳发丧太子胡亥袭位为二世皇帝九月葬始皇郦山始皇初即位穿治郦山及并天下天下徒送诣七十余万人穿三泉下铜【顔师古云三重之泉言至水也】而致椁宫观百官竒器珍怪徙臧满之【言冢内作宫观及百官位次竒器珍怪徙满冢中臧才浪反】令匠作机弩矢有所穿近者辄射之以水银为百川江河大海机相灌输【灌音馆输音戍】上具天文下具地理以人鱼膏为烛【广志云鲵鱼声如小儿啼有四足形如鳢可以治牛出伊水异物志云人鱼似人形长尺余不堪食皮利于鲛鱼锯材木入项上有小穿气从中出秦始皇冢中以人鱼膏为烛即此鱼也出东海中今台州有之按今帝王用漆灯冢中则火不灭】度不灭者久之【度音田洛反】二世曰先帝后宫非有子者出焉不宜皆令从死死者甚众葬既已下或言工匠为机藏皆知之藏重即泄大事毕已藏闭中羡【音延下同谓冢中神道】下外羡门尽闭工匠藏者无复出者树草木以象山【阙中记云始皇陵在骊山泉本北流障使东西流有土无石取大石于渭山诸山括地志云秦始皇陵在雍州新丰县西南十里】
