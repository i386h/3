<!-- { "loadSidebar": true } -->
　　项籍者下相人也【括地志云相故城在泗州宣预县西北七十里秦县项胡讲反籍秦昔反】字羽初起时年二十四其季父项梁梁父即楚将项燕【燕乌贤反】为秦将王翦所戮者也项氏世世为楚将封于项【括地志云今陈州项城县城即古项子国】故姓项氏项籍少时学书不成去学劒又不成项梁怒之籍曰书足以记名姓而已劒一人敌不足学学万人敌于是项梁乃教籍兵法籍大喜畧知其意又不肯竟学项梁尝有栎阳逮【栎音药逮音代】乃请蕲狱曹咎书抵栎阳狱司马欣以故事得已项梁杀人与籍避仇于呉中呉中贤士大夫皆出项梁下每呉中有大繇役及丧项梁常为主办隂以兵法部勒宾客及子弟以是知其能秦始皇帝游防稽渡浙江梁与籍俱观籍曰彼可取而代也梁掩其口曰毋妄言族矣梁以此竒籍籍长八尺余力能扛鼎才气过人虽呉中子弟皆已惮籍矣秦二世元年七月陈涉等起大泽中其九月会稽守【守音狩景帝中二年七月更郡守为太守】通谓梁曰【按言假者兼摄之也】江西皆反此亦天亡秦之时也吾闻先即制人后则为人所制吾欲发兵使公及桓楚【张晏云项羽杀宋义时桓楚为羽使怀王】将是时桓楚亡在泽中梁曰桓楚亡人莫知其处独籍知之耳梁乃出诫籍持劒居外待梁复入与守坐曰请召籍使受命召桓楚守曰诺梁召籍入须防梁眴籍曰可行矣于是籍遂拔劒斩守头项梁持守头佩其印绶门下大惊扰乱籍所击杀数十百人一府中皆慴服莫敢起梁乃召故所知豪吏谕以所为起大事遂举吴中兵使人收下县得精兵八千人梁部署呉中豪杰为校尉司马有一人不得用自言于梁梁曰前时某丧使公主某事不能办以此不任用公众乃皆伏于是梁为防稽守籍为禆将徇下县广陵人召平于是为陈王徇广陵【州】未能下【下胡家反以兵威服之曰下】闻陈王败走秦兵又且至乃渡江矫陈王命【矫纪兆反召平从广陵渡京口注至吴诈陈王命拜梁】拜梁为楚王王上柱国曰江东已定急引兵西击秦项梁乃以八千人渡江而西闻陈婴已下东阳【括地志东阳故城在楚州旴县东七十里秦东阳县城也在淮水南】使使与连和俱西陈婴者故东阳令史【楚汉春秋云东阳狱史陈婴】居县中素信谨称为长者东阳少年杀其令相聚数千人欲置长无适用乃请陈婴婴谢不能遂彊立婴为长县中从者得二万人少年欲立婴便为王异军苍头特起陈婴母谓婴曰自我为汝家妇未尝闻汝先古之有贵者今暴得大名不祥不如有所属事成犹得封侯事败易以亡非世所指名也婴乃不敢为王谓其军吏曰项氏世世将家有名于楚今欲举大事将非其人不可我倚名族亡秦必矣于是众从其言以兵属项梁项梁渡淮黥布蒲将军亦以兵属焉凡六七万人军下邳【被悲反下邳泗水县也应劭云邳在薛徙此故曰下邳按有上邳故曰下邳】当是时秦嘉已立景驹为楚王军彭城东【括地志云徐州彭城县右相国也言秦嘉军于此城之东】欲距项梁项梁谓军吏曰陈王先首事战不利未闻所在今秦嘉倍陈王而立景驹逆无道乃进兵击秦嘉秦嘉军败走追之至胡陵嘉还战一日嘉死军降景驹走死梁地项梁已并秦嘉军军胡陵将引军而西章邯军至栗项梁使别将朱鸡石余樊君与战余樊君死朱鸡石军败亡走胡陵项梁乃引兵入薛【括地志云故薛城古薛侯国也在徐州滕国县界黄帝之所封左传曰定公元年薛宰云薛之祖奚仲居薛为夏车正后为孟尝君曰又封邑也】诛鸡石项梁前使项羽别攻襄城【许州襄城县】襄城坚守不下已拔皆阮之还报项梁项梁闻陈王定死召诸别将防薛计事此时沛公亦起沛往焉居鄛人范増年七十素居家好竒计往説项梁曰陈胜败固当【顾著作云固宜当应败也当音如字】夫秦灭六国楚最无罪自怀王入秦不反楚人怜之至今故楚南公曰【虞喜志林云南公者道士识废兴之数知亡秦者必于楚汉书艺文志云南公十三篇六国时人在隂阳家流】楚虽三户亡秦必楚也【按服防云三户漳水津也孟康云津峡名也在邺西三十里括地志云浊漳水又东经公亭北经三戸峡为三户津在相州澄阳县界然则南公辨隂阳识废兴之数知秦亡必于三户故出言后项羽果度三户津破章邯军降章邯秦遂亡是南公之善识】今陈胜首事不立楚后而自立其势不长今君起江东楚蠭起之将皆争附君者以君世世楚将为能复立楚之后也【为于伪反】于是项梁然其言乃求楚怀王孙心民间为人牧羊立以为楚怀王从民所望也陈婴为楚上柱国封五县与怀王都盱台【盱况于反眙以之反盱眙今楚州临淮水怀王都之】项梁自号为武信君居数月引兵攻亢父【亢音刚又若浪反父音甫括地志云亢父故城在兖州任城县南五十一里】与齐田荣司马龙且【子余反】军救东阿【括地志云东阿故城在济州东阿县西南二十五里汉东阿县城秦时齐之阿也】大破秦军于东阿田荣即引兵归逐其王假假亡走楚假相田角亡走赵角弟田间故齐将居赵不敢归田荣立田儋子市为齐王项梁已破东阿下军遂追秦军数使使【下使色吏反音促】齐兵欲与俱西田荣曰楚杀田假赵杀田角田间乃发兵项梁曰田假为与国之王穷来从我不忍杀之赵亦不杀田角田间以市于齐齐遂不肯发兵助楚项梁使沛公及项羽别攻城阳【括地志云仆州雷泽县本汉郕阳在州东九十一里地理志云城阳属齐隂郡古郕伯国姬姓之国史记周武王封季弟载于郕其后迁于城之阳故曰城阳】屠之西破秦军濮阳东【括地志云濮阳县在濮州西八十六里濮县也古呉之国按攻城阳屠之西破秦军濮阳县也军即此县东】秦兵收入濮阳沛公项羽乃攻定陶【定陶曹州城也从濮阳南攻定陶】定陶未下去西畧地至雝丘【雍丘今汴州县也地理志云古杞国武封禹后于号东楼公二十一世简公为楚所灭即此城也】大破秦军斩李由还攻外黄【括地志云故周城即外黄之地在雍丘县东张晏曰魏郡有内黄县故加外也臣瓒曰县有黄防故名】外黄未下项梁起东阿西北至定陶再破秦军项羽等又斩李由益轻秦有骄色宋义乃諌项梁曰战胜而将骄卒惰者败今卒少惰矣秦兵日益臣为君畏之项梁弗聴乃使宋义使于齐道遇齐使者髙陵君显曰公将见武信君乎曰然曰臣论武信君军必败公徐行即免死疾行则及祸秦果悉起兵益章邯击楚军大破之定陶项梁死沛公项羽去外黄攻陈留陈留坚守不能下沛公项羽相与谋曰今项梁军破士卒恐乃与吕臣军俱引兵而东吕臣军彭城东项羽军彭城西沛公军砀【括地志云宋州砀山县本汉砀县也在宋州东百五十里】章邯已破项梁军则以为楚地兵不足忧乃渡河击赵大破之当此时赵歇为王陈余为将张耳为相皆走入钜鹿城章邯令王离涉间围钜鹿章邯军其南筑甬道而输之粟陈余为将将卒数万人而军钜鹿之北此所谓河北之军也楚兵已破于定陶怀王恐从盱台之彭城并项羽吕臣军自将之以吕臣为司徒以其父吕青为令尹以沛公为砀郡长封为武安侯将砀郡兵初宋义所遇齐使者髙陵君显在楚军见楚王曰宋义论武信君之军必败居数日军果败兵未战而先见败徴此可谓知兵矣王召宋义与计事而大説之因置以为上将军项羽为鲁公为次将范増为末将救赵诸别将皆属宋义号为卿子冠军行至安阳留四十六日不进【括地志云安阳县相州所理县七国时魏宁新中邑秦昭王拔魏宁新中更名安阳张耳云章邯军钜鹿南筑甬道河饷王离项羽数絶邯甬道王离军乏食项羽悉引兵渡河遂破章邯团钜鹿下又云渡河湛船持三日粮按从滑州白马津赍三日粮不至邢州明此渡河相州漳河也宋义遣其子襄相齐送之至无盐即今郓州之东宿城是也若依顔监説在相州安阳宋义送子不可弃军渡河南向齐西南入鲁界饮酒髙会非入齐之义虽知送子曲由宋州安阳理顺然向钜鹿甚逺不能数絶章邯甬道及持三日粮至也均之二理安阳送子至无防为长济河絶甬道持三日粮宁有迟留史家多不委曲説之也】项羽曰吾闻秦军围赵王钜鹿疾引兵渡河楚击其外赵应其内破秦军必矣宋义曰不然夫搏牛之蝱不可以破虮虱今秦攻赵战胜则兵罢我承其敝不胜则我引兵鼓行而西必举秦矣故不如先鬭秦赵夫被坚执鋭义不如公坐而运策公不如义因下令军中曰猛如虎很如羊【很何恳反】贪如狼彊不可使者皆斩之乃遣其子宋襄相齐身送之至无盐饮酒髙防天寒大雨士卒冻饥项羽曰将戮力而攻秦久留不行今嵗饥民贫士卒食芋菽军无见粮【胡练反顔监云无见在之粮】乃饮酒髙防不引兵渡河因赵食与赵食与赵并力攻秦乃曰承其敝夫以秦之彊攻新造之赵其势必举赵赵举而秦彊何敝之承且国兵新破王坐不安席埽境内而専属于将军国家安危在此一举今不恤士卒而徇其私非社稷之臣项羽晨朝上将军宋义即其帐中斩宋义头出令军中曰宋义与齐谋反楚楚王隂令羽诛之当是时诸将皆慴服莫敢枝梧【枝音之移反梧音悟】皆曰首立楚者将军家也今将军诛乱乃相与共立羽为假上将军【未得怀王命也假摄也】使人追宋义子及之齐杀之使桓楚报命于怀王怀王因使项羽为上将军当阳君蒲将军皆属项羽项羽已杀卿子冠军威震楚国名闻诸侯乃遣当阳君蒲将军将卒二万渡河【漳水】救钜鹿战少利陈余复请兵项羽乃悉引兵渡河皆沈船破釡甑烧庐舍持三日粮以示士卒必死无一还心于是至则围王离与秦军遇九战絶其甬道大破之杀苏角虏王离涉间不降楚自烧杀当是时楚兵冠诸侯诸侯军救钜鹿下者十余壁莫敢纵兵及楚击秦诸将皆从壁上观楚战士无不一以当十楚兵呼声动天诸侯军无不人人惴恐于是已破秦军项羽召见诸侯将入辕门无不膝行而前莫敢仰视项羽由是始为诸侯上将军诸侯皆属焉章邯军棘原项羽军漳南【括地志云浊漳水一名漳水今俗名栁河在邢州平乡县南注水经云漳水一名大漳水兼有水之目也】相持未战秦军数却二世使人让章邯章邯恐使长史欣请事至咸阳留司马门三日赵髙不见有不信之心长史欣恐还走其军不敢出【走音奏】故道赵髙果使人追之不及欣至军报曰赵髙用事于中下无可为者今战能胜髙必疾妒吾功战不能胜不免于死愿将军孰计之陈余亦遗章邯书曰白起为秦将南征鄢郢北阬马服攻城畧地不可胜计而竟赐死蒙恬为秦将北逐戎人开榆中地数千里竟斩阳周【括地志云宁州罗川县在州东南七十里汉阳周县】何者功多秦不能尽封因以法诛之今将军为秦将二歳矣所亡失以十万数而诸侯并起滋益多彼赵髙素防日久今事急亦二世诛之故欲以法诛将军以塞责使人更代将军以脱其祸夫将军居外久多内郤有功亦诛且天之亡秦无愚智皆知之今将军内不能直諌外为亡国将特独立而欲常存岂不哀哉将军何不还兵与诸侯为从约共攻秦分王其地南面称此孰与身伏鈇质妻子为僇乎章邯狐疑隂使始成使项羽欲约约未成项羽使蒲将军日夜引兵度三户军漳南与秦战再破之项羽悉引兵击秦军污水上【括地志云污水源出怀州河内县北大行山又云故防城在河内县西北二十七里古邗国地也左传云邘晋应韩武之穆也】大破之章邯使人见项羽欲约项羽召军吏谋曰粮少欲聴其约军吏皆曰善项羽乃与期洹水南殷虚上已盟章邯见项羽而流涕为言赵髙项羽乃立章邯为雍王置楚军中使长史欣为上将军将秦军为前行【胡郎反】到新安【括地志云新安故城在洛州渑池县东一十三里汉新安县城也即坑秦卒处】诸侯吏卒异时故繇使屯戍过秦中秦中吏卒遇之多无状及秦军降诸侯诸侯吏卒乘胜多奴虏使之轻折辱秦吏卒秦吏卒多窃言曰章将军等诈吾属降诸侯今能入闗破秦大善即不能诸侯虏吾属而东秦必尽诛吾父母妻子诸将微闻其计以告项羽项羽召黥布蒲将军计曰秦吏卒尚众其心不服至闗中不聴事必危不如击杀之而独与章邯长史欣都尉翳入秦于是楚军夜击阬秦卒二十余万人新安城南行畧定秦地函谷闗【括地志云函谷闗在陜州桃林县西南十二里秦函谷闗也图记云西去长安四百余里路在谷中故以为名】有兵守闗不得入又闻沛公已破咸阳项羽大怒使当阳君等击闗项羽遂入至于戏西沛公军霸上未得与项羽相见沛公左司马曹无伤使人言于项羽曰沛公欲王闗中使子婴为相珍寳尽有之项羽大怒曰旦日飨士卒为击破沛公军当是时项羽兵四十万在新丰鸿门沛公兵十万在霸上范増説项羽曰沛公居山东时贪于财货好美姬今入闗财物无所取妇女无所幸此其志不在小吾令人望其气皆为龙虎成五采此天子气也急击勿失楚尹项伯者项羽季父也素善留侯张良张良是时从沛公项伯乃夜驰之沛公军私见张良具告以事欲呼张良与俱去曰毋从俱死也张良曰臣为韩王送沛公【为于伪反】沛公今事有急亡去不义不可不语良乃入具告沛公沛公大惊曰为之柰何张良曰谁为大王为此计者曰鲰生説我曰距闗母内诸侯秦地可尽王也故聴之良曰料大王士卒足以当项王乎沛公黙然曰固不如也且为之柰何张良曰请往谓项伯言沛公不敢背项王也沛公曰君安与项伯有故张良曰秦时与臣游项伯杀人臣活之今事有急故幸来告良沛公曰孰与君少长良曰长于臣沛公曰君为我呼入吾得兄事之张良出要项伯项伯即入见沛公沛公奉巵酒为寿约为婚姻曰吾入闗秋毫不敢有所近籍吏民封府库而待将军所以遣将守闗者备他盗之出入与非常也日夜望将军至岂敢反乎愿伯具言臣之不敢倍徳也项伯许诺谓沛公曰旦日不可不蚤自来谢项王沛公曰诺于是项伯复夜去至军中具以沛公言报项王因言曰沛公不先破闗中公岂敢入乎今人有大功而击之不义也不如因善遇之项王许诺沛公旦日从百余骑来见项王至鸿门谢曰臣与将军戮力而攻秦将军战河北臣战河南然不自意能先入闗破秦得复见将军于此今者有小人之言令将军与臣有郤项王曰此沛公左司马曹无伤言之不然籍何以至此项王即日因留沛公与饮项王项伯东向坐亚父南向坐亚父者范増也沛公北向坐张良西向侍范増数目项王举所佩玉玦以示之者三项王然不应范増起出召项庄【项羽从弟】谓曰君王为人不忍若入前为寿寿毕请以劒舞因击沛公于坐杀之不者若属皆且为所虏庄则入为夀夀毕曰君王与沛公饮军中无以为乐请以劒舞项王曰诺项庄拔劒起舞项伯亦拔劒起舞常以身翼蔽沛公庄不得击于是张良至军门见樊哙樊哙曰今日之事何如良曰甚急今日项庄拔劒舞其意常在沛公也哙曰此迫矣臣请入与之同命哙即带劒拥盾入军门【拥纡拱反盾食允反】交防之卫士欲止不内樊哙侧其盾以撞【直江反】卫士仆地哙遂入披帷西向立瞠目视项王【瞠昌真反】头发上指目眦尽裂【眦自赐反】项王按劒而跽曰客何为者张良曰沛公之叅乘樊哙者也项王曰壮士赐之巵酒则与斗巵酒哙拜谢起立而饮之项王曰赐之彘肩则与一生彘肩樊哙覆其盾于地加彘肩上拔劒切而防之项王曰壮士能复饮乎樊哙曰臣死且不避巵酒安足辞夫秦王有虎狼之心杀人如不能举刑人如恐不胜天下皆叛之怀王与诸将约曰先破秦入咸阳者王之今沛公先破秦入咸阳毫毛不敢有所近封闭宫室还军霸上以待大王来故遣将守闗者备他盗出入与非常也劳苦而功髙如此未有封侯之赏而听细説欲诛有功之人此亡秦之续耳窃为大王不取也项王未有以应曰坐樊哙从良坐坐须沛公起如厠因招樊哙出沛公已出项王使都尉陈平召沛公沛公曰今者出未辞也为之柰何樊哙曰大行不顾细谨大礼不辞小让如今人方为刄俎我为鱼肉何辞为于是遂去乃令张良留谢良问曰大王来何操曰我持白璧一双欲献项王玉斗一双欲与亚父防其怒不敢献公为我献之张良曰谨诺当是时项王军在鸿门下沛公军在霸上相去四十里沛公则置车骑脱身独骑与樊哙夏侯婴靳彊纪信等四人持劒盾步走从郦山下道芷阳间行沛公谓张良曰从此道至吾军不过二十里耳度我至军中公乃入沛公已去间至军中张良入谢曰沛公不胜桮杓不能辞谨使臣良奉白璧一双再拜献大王足下玉斗一双再拜奉大将军足下项王曰沛公安在良曰闻大王有意督过之脱身独去已至军矣项王则受璧置之坐上亚父受玉斗置之地拔劒撞而破之曰唉竖子不足与谋夺项王天下者必沛公也吾属今为之虏矣沛公至军立诛杀曹无伤居数日项羽引兵西屠咸阳杀秦降王子婴烧秦宫室火三月不灭收其货宝妇女而东人或説项王曰闗中阻山河四塞地肥饶可都以霸项王见秦宫室皆已烧残破又心怀思欲东归曰富贵不归故乡如衣绣夜行谁知之者説者曰人言楚人沐猴而冠耳果然项王闻之烹説者项王使人致命怀王怀王曰如约乃尊怀王为义帝项王欲自王先王诸将相谓曰天下初发难时【难乃惮反】假立诸侯后以伐秦然身被坚执鋭首事暴露于野【蒲北反】三年灭秦定天下者皆将相诸君与籍之力也义帝虽无功故当分其地而王之诸将皆曰善乃分天下立诸将为侯王项王范増疑沛公之有天下业已讲解又恶负约恐诸侯叛之乃隂谋曰巴蜀道险秦之迁人皆居蜀乃曰巴蜀亦闗中地也故立沛公为汉王王巴蜀汉中都南郑【括地志云南梁州所理县也】而三分闗中王秦降将以距塞汉王项王乃立章邯为雍王王咸阳以西都废丘【括地志云大丘故城一名废丘古城在雍州始平县东南十里地理志云汉髙二年引水灌废丘章邯自杀更废丘曰槐里】长史欣者故为栎阳狱掾尝有徳于项梁都尉董翳者本劝章邯降楚故立司马欣为塞王王咸阳以东至河都栎阳【括地志云栎阳故城一名万年城在雍州栎阳东北二十五里秦献公之城栎阳即此也】立董翳为翟王王上郡都髙奴【括地志云延州州城即汉髙奴县】徙魏王豹为西魏王王河东都平阳瑕丘申阳者张耳嬖臣也先下河南郡迎楚河上故立申阳为河南王都雒阳【括地志云洛阳故城在洛州洛阳县东北二十六里周公所筑即成周城也舆地志云成周之地秦庄襄王以为洛阳县三川守理之后汉都洛阳改为雒汉以火徳隠水故去洛旁水而加佳佳于去次为土土水之忌也水得土而流土得水而柔故除土以加水】韩王成因故都都阳翟【括地志云阳翟洛州县也左传云郑伯突入于栎杜预云栎郑别都今河南阳翟县是也地理志云阳翟县是属颍川郡夏禹之国】赵将司马卬定河内数有功故立卬为殷王王河内都朝歌徙赵王歇为代王赵相张耳素贤又从入闗故立耳为常山王王赵地都襄国【括地志云邢州城本汉襄国县秦置三十六郡于此置信都县属钜鹿郡项羽改曰襄国立张耳为常山王理信都地理志云故邢侯国也帝王世纪云邢侯为纣三公以忠諌被诛史记云周武王封周公旦之子为邢侯左传云凡蒋邢茅周公之也】当阳君黥布为楚将常冠军故立布为九江王都六【括地志云故六城在夀州安丰县百二十二里本六国匽姓臯繇之后所封也黥布亦臯繇之后居六】鄱君呉芮【鄱作畨音婆】率百越佐诸侯又从入闗故立芮为衡山王都邾【説文云音诛括地志云故邾城在黄州黄冈县东南二十里本春秋时邾国邾子曹姓狭居至鲁隠公徙靳音机】义帝柱国共敖【共音恭】将兵击南郡功多因立敖为临江王都江陵【江陵荆州县史记江陵故郢都也】徙燕王韩广为辽东王燕将臧荼从楚救赵因从入关故立荼为燕王都蓟徙齐王田市为胶东王【括地志云即墨故城在莱州胶水县南六十里古齐地本汉旧县胶音交在胶水之东】齐将田都从共救赵因从入关故立都为齐王都临葘【葘侧其反括地志云青州临葘县地即古临菑地也一名齐城古营邱之地所封齐之都也少昊时有爽鸠氏虞夏时有季崱殷时有逢伯陵殷未有薄姑氏为诸侯国此地后太公封方五百里】故秦所灭齐王建孙田安项羽方渡河救赵田安下济北数城引其兵降项羽故立安为济北王都博阳【在济北】田荣者数负项梁又不肯将兵从楚击秦以故不封成安君【地理志云成安县在颍川郡属豫州】陈余弃将印去不从入关然素闻其贤有功于赵闻其在南皮【括地志云故南皮城在沧州南皮县北四里本汉皮县城即陈余所封也】故因环封三县畨君将梅鋗功多故封十万户侯项王自立为西楚霸王【货殖传云淮南北沛郡汝南郡为西楚也彭城以东东海吴广陵为东楚也衡山九江江南豫章长沙为南楚孟康云旧名江陵为南楚呉为东楚彭城为西楚】王九郡都彭城【彭城徐州县】汉之元年四月诸侯罢戏下各就国项王出之国使人徙义帝曰古之帝者地方千里必居上游乃使使徙义帝长沙郴县趣义帝行其羣臣稍稍背叛之乃隂令衡山临江王击杀之江中韩王成无军功项王不使之国与俱至彭城废以为侯已又杀之臧荼之国因逐韩广之辽东广弗聴荼击杀广无终并王其地田荣闻项羽徙齐土市胶东而立齐将田都为齐王乃大怒不肯遣齐王之胶东因以齐反迎击田都田都走楚齐王市畏项王乃亡之胶东就国田荣怒追击杀之即墨荣因自立为齐王而西击杀济北王田安并王三齐【三齐记云右即墨中临淄左平陆谓之三齐】荣与彭越将军印令反梁地陈余隂使张同夏説説齐王田荣曰项羽为天下宰不平今尽王故王于丑地而王其羣臣诸将善地逐其故主赵王乃北居代余以为不可闻大王起兵且不聴不义愿大王资余兵请以击常山以复赵王请以国为扞蔽齐王许之因遣兵之赵陈余悉发三县兵与齐并力击常山大破之张耳走归汉陈余迎故赵王歇于代反之赵赵王因立陈余为代王是时汉还定三秦项羽闻汉王皆已入闗中且东齐赵叛之大怒乃以故吴今郑昌为韩王以距汉今萧公角等撃彭越彭越败萧公角等汉使张良徇韩乃遗项王书曰汉王失职欲得闗中如约即止不敢东又以齐梁反书遗项羽曰齐欲与赵并灭楚楚以此故无西意而北击齐徴兵九江王布布称疾不往使将将数千人行项王由此怨布也汉之二年冬项羽遂北至城阳田荣亦将兵防战田荣不胜走至平原平原民杀之遂北烧夷齐城郭室屋皆阬田荣降卒系虏其老弱妇女徇齐至北海多所残灭齐人相聚而叛之于是田荣弟田横收齐亡卒得数万人反城阳项王因留连战未能下春汉王部五诸侯兵【师古曰诸家之説皆非张良遗羽书曰汉欲今得闗中如约即止不敢复东谓出闗之东也今羽乃闻汉王东之时汉固已得三秦矣五诸侯者谓常山河南韩魏殷也此年十月常山王张耳降河南王申阳降韩王郑昌降魏王豹降虏殷王卬皆汉东之后故知谓此为五诸侯时虽未得常山之地功臣年表云张耳弃国与大臣归汉则当亦有士卒尔时雍王犹在废丘被围即非五侯之数也寻此纪文昭然可见前贤注释并失指趣髙纪及汉书皆言刼五诸侯兵凡兵初降士卒未有自指麾故须刼畧而行又云发闗中兵收三河七发谓差发也收谓刼畧收敛也韦昭云河南河东河内申阳都雒阳韩王成都阳翟皆河南也魏豹都平阳河东也司马卬都朝歌张耳都襄国河内也此三河士则五诸侯兵也更着雍塞翟则成八诸侯矣重明顔公之説是故韩信传云汉二年出闗收魏河南韩毅王皆降是】凡五十六万人东伐楚项王闻之即令诸将击齐而自以精兵三万人南从鲁出胡陵【按括地志云徐州鲁兖州曲阜县也地理志云湖陵在山阳县属也】四月汉皆已入彭城收其货宝美人日置酒髙防项王乃西从萧【括地志云徐州萧县古萧叔之国春秋时为朱附庸帝王世纪云周封子姓之别为附庸也】晨击汉军而东至彭城日中大破汉军汉军皆走相随入糓泗水杀汉卒十余万人汉卒皆南走山【走音奏】楚又追击至灵壁东【括地志云灵辟故城在徐州符离县西北九十里】睢水上【睢音虽括地志云睢水首受浚仪县茛荡水东经取虑入泗过郡其西行至一千二百六十里者矣】汉军却为楚所挤多杀汉卒十余万人皆入睢水睢水为之不流【为于伪反】围汉王三匝于是大风从西北而起折木发屋沙石窈冥昼晦逢迎楚军楚军大乱坏散而汉王乃得与数十骑遁去欲过沛收家室而西楚亦使人追之沛取汉王家家皆亡不与汉王相见汉王道逢得孝恵鲁元乃载行楚骑追汉王汉王急推堕孝恵鲁元车下滕公常下收载之如是者三曰虽急不可以驱柰何弃之于是遂得脱求太公吕后不相遇审食其从太公吕后间行求汉王反遇楚军楚军遂与归报项王项王常置军中是时吕后兄周吕侯【苏林云以姓名侯也晋灼云外戚表周吕令武侯泽也吕县名封于吕以为国顔师古云周吕封名令武其谥也苏云以姓名侯非也】为汉将兵居下邑【括地志云宋州砀山县本下邑县也在宋州东一百五十里按今下邑在宋州东一百一十里】汉王间往从之稍稍收其士卒至荥阳诸败军皆防萧何亦发关中老弱未傅悉诣荥阳复大振楚起于彭城常乗胜逐北与汉战荥阳南京索间汉败楚【括地志云京县城在郑州荥阳县东南二十里郑之京邑也晋太康地志云郑太叔段所居邑荣阳县即大索城杜预云成臯东有大索城又有小索故城在荥阳县北四里京相璠地名云京县有大索亭小索亭大小氏兄弟居之故有小大之号按楚与汉战荥阳南京索间即此三城耳】楚以故不能过荥阳而西项王之救彭城追汉王至荥阳田横亦得收齐立田荣子广为齐王汉王之败彭城诸侯皆复与楚而背汉汉军荥阳筑甬道属之河以取敖仓粟【括地志云敖仓在郑州荥阳县西十五里县门之东北临汴水南带三皇山秦时置仓于敖山名敖仓云】汉之三年项王数侵夺汉甬道汉王食乏恐请和割荥阳以西为汉项王欲聴之歴阳【括地志云和州歴阳县本汉旧县也淮南子云歴阳之都一夕而为湖汉帝时歴阳沦为歴湖】侯范増曰汉易与耳今释弗取后必悔之项王乃与范増急围荥阳汉王患之乃用陈平计间项王项王使者来为太牢具举欲进之见使者详惊愕曰吾以为亚父使者乃反项王使者更持去以恶食食【上如字下音寺】项王使者使者归报项王项王乃疑范増与汉有私稍夺之权范増大怒曰天下事大定矣君王自为之愿赐骸骨归卒伍项王许之行未至彭城疽发背而死【疽七余反崔浩云疽附骨痈也括地志云髑髅山在庐州巢县东北五里昔范増居北山之阳后佐项羽】汉将纪信説汉王曰事已急矣请为王诳楚为王王可以间出于是汉王夜出女子荥阳东门被甲二千人楚兵四面击之纪信乗黄屋【李斐云天子车以黄缯为盖里】车傅左纛曰城中食尽汉王降楚军皆呼万嵗汉王亦与数十骑从城西门出走成臯【括地志云成臯故县在洛州汜水县西南二里】项王见纪信问汉王安在信曰汉王已出矣项王烧杀纪信汉王使御史大夫周苛枞公魏豹守荥阳周苛枞公谋曰反国之王难与守城乃共杀魏豹楚下荥阳城生得周苛项王谓周苛曰为我将我以公为上将军封三万户周苛骂曰若不趣降汉汉今虏若若非汉敌也项王怒烹周苛并杀枞公汉王之出荥阳南走宛叶得九江王布行收兵复入保成臯汉之四年项王进兵围成臯汉王逃独与滕公出成臯北门渡河走脩武从张耳韩信军诸将稍稍得出成臯从汉王楚遂拔成臯欲西汉使兵距之巩令其不得西是时彭越渡河击楚东阿杀楚将军薛公项王乃自东击彭越汉王得淮隂侯兵欲渡河南郑忠説汉王乃止壁河内使刘贾将兵佐彭越烧楚积聚【积上积赐反】项王东击破之走彭越汉王则引兵渡河复取成臯军广武就敖仓食项王已定东海来西与汉俱临广武而军【括地志云东广武西广武在郑州荥阳县西二十里戴延之侧西征记云三皇山上有二城东曰东广武西曰西广武各在一山头相去百步汴水从广涧中东南流今涸无水城各有三面在敖仓西郭縁生述征记云一涧横絶上过名曰广武相对皆立城壍遂号东西广武】相守数月当此时彭越数反梁地絶楚粮食项王患之为髙俎置太公其上【括地志云东广武城有髙坛即是项羽坐太公俎上者今名项羽堆亦呼为太公亭顔师古云俎者所以荐肉示欲烹之故置俎上】告汉王曰今不急下吾烹太公汉王曰吾与项羽俱北面受命怀王曰约为兄弟吾翁即若翁必欲烹而翁则幸分我一桮羮项王怒欲杀之项伯曰天下事未可知且为天下者不顾家虽杀之无益秪益祸耳项王从之楚汉久相持未决丁壮苦军旅老弱罢转漕项王谓汉王曰天下匈匈数嵗者徒以吾两人耳愿与汉王挑战决雌雄毋徒苦天下之民父子为也汉王笑谢曰吾宁鬭智不能鬭力项王令壮士出挑战汉有善骑射者楼烦楚挑战三合楼烦辄射杀之项王大怒乃自被甲持防挑战楼烦欲射之项王瞠目叱之楼烦目不敢视手不敢发遂走还入壁不敢复出汉王使人间问之乃项王也汉王大惊于是项王乃即汉王相与临广武间而语汉王数之项王怒欲一战汉王不聴项王伏弩射中汉王汉王伤走入成臯项王闻淮隂侯已举河北破齐赵且欲击楚乃使龙且往击之淮隂侯与战骑将灌婴击之大破楚军杀龙且韩信因自立为齐王项王闻龙且军破则恐使盱台人武涉往説淮隂侯淮隂侯弗聴是时彭越复反下梁地絶楚粮项王乃谓海春侯大司马曹咎等曰谨守成臯则汉欲挑战慎勿与战毋令得东而已我十五日必诛彭越定梁地复从将军乃东行击陈留【括地志云陈留汴州县也在州东五十里本汉陈留郡及陈留县之地孟康云留郑邑也后为陈所并故曰陈留臣瓒又按宋有留彭城留是也此留属陈故曰陈留】外黄外黄不下数日已降项王怒悉令男子年十五已上诣城东欲阬之外黄令舍人儿年十三往説项王曰彭越彊刼【彊其而反】外黄外黄故且降待大王大王至又皆阬之百姓岂有归心从此以东梁地十余城皆恐莫肯下矣项王然其言乃赦外黄当阬者东至睢阳【括地志云宋州外城本汉睢阳县也地理志云睢阳县故宋国也】闻之皆争下项王汉果数挑楚军战楚军不出使人辱之五六日大司马怒渡兵汜水【括地志云汜水源出洛州汜水县东南三十二里方山山海经云浮戏之山汜水出焉】士卒半渡汉击之大破楚军尽得楚国货赂大司马咎长史翳塞王欣皆自刭汜水上大司马咎者故蕲狱长史欣亦故栎阳狱吏两人尝有徳于项梁是以项王信任之当是时项王在睢阳闻海春侯军败则引兵还汉军方围钟离昧于荥阳东项王至汉军畏楚尽走险阻是时汉兵盛食多项王兵罢食絶汉遣陆贾説项王请太公项王弗聴汉王复使侯公往説项王项王乃与汉约中分天下割鸿沟以西者为汉【应劭云在荥阳东二十里张华云大梁城在浚仪县北县西北渠水东经此城南又北屈分为二渠其一渠东南流始皇凿引河水以灌大梁谓之鸿沟楚汉会此处也其一渠东经阳武县南为官渡水按张华此説是】鸿沟而东者为楚项王许之即归汉王父母妻子军皆呼万歳汉王乃封侯公为平国君【楚汉春秋云上欲封之乃肯见曰此天下之辨士所居倾国故号曰平国君按説归太公吕后能和平郡国】匿弗肯复见曰此天下辩士所居倾国故号为平国君项王已约乃引兵解而东归汉欲西归张良陈平説曰汉有天下太半而诸侯皆附之楚兵罢食尽此天亡楚之时也不如因其机而遂取之今释弗击此所谓养虎自遗患也【遗唯季反】汉王聴之汉五年汉王乃追项王至阳夏【括地志云陈州太康县本汉阳夏县也续汉书郡国志云阳夏县属陈国按太康县城夏后太康所筑隋改阳夏为太康】南止军与淮隂侯韩信建成侯彭越期防而击楚军至固陵【括地志云固陵县名也在陈州宛邱县西北四十二里】而信越之兵不防楚击汉军大破之汉王复入壁深堑而自守谓张子房曰诸侯不从约为之柰何对曰楚兵且破信越未有分地其不至固宜君王能与共分天下今可立致也即不能事未可知也君王能自陈以东傅海【传音附着也陈即陈州古陈国都也自陈着海并齐旧地尽与齐王韩信也】尽与韩信睢阳以北至谷城【括地志云谷城故在齐州东阿县东二十六里睢阳宋州也自宋州以北至济州谷城际黄河尽与相国彭越】以与彭越使各自为战【为于伪反】则楚易败也汉王曰善于是乃发使者告韩信彭越曰并力击楚楚破自陈以东傅海与齐王睢阳以北至谷城与彭相国使者至韩信彭越皆报曰请今进兵韩信乃从齐往刘贾军从夀春并行屠城父【父音甫夀州夀春县也城父亳州县也屠谓多刑杀也刘贾入围夀州引兵过淮北屠杀亳州城父而东北至垓下】至垓下【按垓下是髙冈絶岩今犹髙三四丈其聚邑及堤在垓之侧因取名焉今在亳州真源县东十里与老君相接洨音户交反】大司马周殷叛楚以舒屠六【括地志云舒今庐江则故舒城是也故六城在夀州安丰南百三十二里匽姓咎繇之后按周殷叛楚兼举九江郡之兵随刘贾而至垓下】举九江兵【九江郡夀州也楚考烈王二　二年自陈徙夀春号云郢至王负刍为秦将王翦蒙武所灭于此置九江郡应劭云自庐江寻阳分为北江】随刘贾彭越皆防垓下诣项王项王军壁垓下兵少食尽汉军及诸侯兵围之数重夜闻汉军四面皆楚歌【顔师古云楚人之歌也犹言吴讴越吟若鸡鸣为歌之名于理则可不得云鸡鸣时也髙祖戚夫人楚舞自为楚歌岂亦鸡鸣时乎按顔説是也】项王乃大惊曰汉皆已得楚乎是何楚人之多也项王则夜起饮帐中有美人名虞【括地志云虞姬墓在濠州定逺县东六十里长老传云项羽美人冡也】常幸从骏马名骓【音隹顾野王云青白色也释畜云仓白杂毛骓也】常骑之于是项王乃悲歌忼慨自为诗曰力拔山兮气盖世时不利兮骓不逝骓不逝可柰何虞虞奈若何歌数阕美人和之【和音胡卧反楚汉春秋云歌曰汉兵已畧地四方楚歌声大王意气尽贱妾何聊生】项王泣数行下【数色庾反行胡郎反】左右皆泣莫能仰视于是项王乃上马骑【其倚反凡单乗曰骑后同】麾下【麾亦作戏同乎危反】壮士骑从者八百余人直夜溃围南出驰走平明汉军乃觉之令骑将灌婴以五千骑追之项王渡淮骑能属者【属音烛】百余人耳项王至隂陵【括地志云隂陵县故城在濠州定逺县西北六十里地理志云隂陵县属九江郡】迷失道问一田父田父绐曰左左乃防大泽中以故汉追及之项王乃复引兵而东至东城【括地志云东城县故城在濠州定逺县东南五十里地理志云东城县属九江郡】乃有二十八骑汉骑追者数千人项王自度不得脱谓其骑曰吾起兵至今八嵗矣身七十余战所当者破所击者服未尝败北遂霸有天下然今卒困于此【卒子律反】此天之亡我非战之罪也今日固决死愿为诸君快战必三胜之为诸君溃围斩将刈旗令诸君知天亡我非战之罪也乃分其骑以为四队四向汉军围之数重项王谓其骑曰吾为公取彼一将令四面骑驰下期山东为三处【期遇山东分为三处汉军不知项羽处括地志云九头山在滁州全椒县西北九十六里江表传云项羽败至乌江汉兵追羽至此一日九战因名】于是项王大呼【火故反】驰下汉军皆披靡【上披彼反靡言精体低垂】遂斩汉一将是时赤泉侯为骑将追项王项王瞠目而叱之赤泉侯人马俱惊辟易数里【言人马俱惊开张易旧处乃至数里】与其骑防为三处汉军不知项王所在乃分军为三复围之项王乃驰复斩汉一都尉杀数十百人复聚其骑亡其两骑耳乃谓其骑曰何如骑皆伏曰如大王言于是项王乃欲东渡乌江【括地志云乌江亭即和州乌江县是也晋初为县注水经云水又北左传黄律口汉书所谓乌江亭长舣船以待项羽即此也】乌江亭长檥船待谓项王曰江东虽小地方千里众数十万人亦足王也愿大王急渡今独臣有船汉军至无以渡项王笑曰天之亡我我何渡为且籍与江东子弟八千人渡江而西今无一人还纵江东父兄怜而王我我何面目见之纵彼不言籍独不愧于心乎乃谓亭长曰吾知公长者吾骑【音竒】此马五嵗所当无敌尝一日行千里不忍杀之以赐公乃令骑皆下马步行持短兵接战独籍所杀汉军数百人项王身亦被十余创顾见汉骑司马吕马童曰若非吾故人乎马童面之指王翳曰此项王也项王乃曰吾闻汉购我头千金【汉以一斤金为千金当一万钱也】邑万户吾为汝徳【为于伪反言吕马童与项羽先是故人旧有恩徳于羽一云徳行也】乃自刎而死王翳取其头余骑相蹂践争项王相杀者数十人最其后郎中骑杨喜骑司马吕马童郎中吕胜杨武各得其一体五人共防其体皆是分其地为五封吕马童为中水侯【地理志云中水县属涿郡应劭云在易渡二水之中故曰中水】封王翳为杜衍侯【括地志云杜衍侯故县在邓州南阳县西八里】封杨喜为赤泉侯封杨武为吴防侯【吴防豫州县括地志云呉房县本汉旧县孟康云吴王阖庐弟夫概奔楚楚封于此为唐谿氏本房子国以封吴故曰吴房】封吕胜为湼阳侯【湼年结反括地志云湼阳故地城在邓州穰县东北六十里本汉旧县也应劭云在湼水之阳】项王已死楚地皆降汉独鲁不下汉乃引天下兵欲屠之为其守礼义为主死节乃持项王头视鲁鲁父兄乃降始楚怀王初封项籍为鲁公及其死鲁最后下故以鲁公礼塟项王糓城【括地志云项羽墓在济州东阿东县二十七里谷城西三里述征记项羽墓在谷城西北三里半许毁坏有碣石项王之墓】汉王为发哀泣之而去诸项氏枝属汉王皆不诛乃封项伯为射阳侯【射音食夜反括地志云楚州山阳本汉射阳县吴地志云在射水之阳故曰射阳】桃侯【括地志云故城在滑州胙城县东四十里汉书云髙祖十二年封刘襄为桃侯也】平臯侯【括地志云平臯故城在怀州武徳县东二十里汉平臯县按他音徒何反】武侯皆项氏赐姓刘氏
