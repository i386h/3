<!-- { "loadSidebar": true } -->
　　平阳侯【晋州城即平阳故城也】曹参者沛人也【按沛今徐州县也】秦时为沛狱掾而萧何为主吏居县为豪吏矣高祖为沛公而初起也参以中防从将击胡陵【县名在方与南】方与【方音房与音预兖州县也】攻秦监公军大破之东下薛击泗水守军薛郭西复攻胡陵取之徙守方与方与反为魏击之【曹参击方与】丰反为魏攻之赐爵七大夫击秦司马尼【音夷】军砀东破之取砀狐父【括地志云狐父亭在宋州砀山县东南三十里】祁善置【括地志云故祁城在宋州下邑县东北四十九里汉祁城县也言取砀狐父及祁县之善置】又攻下邑以西至虞【宋州下邑县在州东百一十里汉下邑城今砀山县是虞城县在州北五十里古虞国商均所封】击章邯车骑攻爰戚【音寂刘音七厯反今在兖州南近亢父县】及亢父【括地志云亢父故城在兖州任城县南五十一里】先登迁为五大夫北救东阿【今济州东阿也】击章邯军防陈追至濮阳攻定陶取临济【淄州髙苑县西北二里北狄故城安县改曰临济】南救雍邱击李由军破之杀李由虏秦侯一人秦将章邯破杀项梁也沛公与项羽引而东楚懐王以沛公为砀郡长将砀郡兵于是乃封参为执帛号曰建成君迁为戚公【即爰戚县也是时属沛郡】属砀郡其后从攻东郡尉军破之成武南击王离军成阳南【成阳故城濮州雷泽县是史记云武王封弟季载于成其后迁于成之阳故曰成阳也】复攻之杠里大破之追北西至开封击赵贲军破之围赵贲开封城中西击秦将杨熊军于曲遇【曲羽反遇牛恭反司马彪郡国志云中牟有曲遇聚按中牟郑州县也】破之虏秦司马及御史各一人迁为执珪从攻阳武【括地志云阳武故城在郑州阳武县东北十八里汉阳武县城也】下轘辕缑氏【缑氏洛州县也括地志云环辕故关在洛州缑氏县东南四十里十三州志云环辕道凡十二曲是险道】絶河津【津济渡处括地志云平险故津在洛州洛阳防东北五十里】还击赵贲军尸北破之【破赵贲军于尸乡之北也括地志云尸乡亭在洛州偃师县在洛州东南也】从南攻犨与南阳守齮战阳城郭东防陈【防南阳守于阳城郭东也】取宛虏齮尽定南阳郡从西攻武闗峣闗【括地志云故武闗在商州商洛县东九十里蓝田闗在雍州蓝田县东南九十里即秦峣闗也】取之前攻秦军蓝田南【雍州蓝田县在州东南八十里因蓝田山为名】又夜击其北秦军大破遂至咸阳灭秦项羽至以沛公为汉王汉王封参为建成侯从至汉中【梁州本汉中郡】迁为将军从还定三秦初攻下辩故道【括地志云成州同谷县本汉下辩道又云鳯州两当县本汉故道县在州西五十里】雍斄【斄作斄音贻括地志云故雍县南七里故斄城一名武功县西南二十二里古邰国也】击章平军于好畤南【括地志云好畤城在雍州好畤县东南十三里】破之围好畤取壤乡击三秦军壤东及髙栎【音歴皆村邑名壤乡今在雍州武功县东南二十余里髙壤坊是髙栎近壤乡也】破之复围章平章平出好畤走因击赵贲内史保军破之东取咸阳更命曰新城参将兵守景陵二十日三秦使章平等攻参参出击大破之赐食邑于宁秦参以将军引兵围章邯于废【周曰犬秦更名废汉更名魏里今故城在雍州始平县东南十里】以中尉从汉王出临晋闗【即蒲津闗也在临晋县故言临晋闗今在同州也】至河内下脩武【今懐州获嘉县古脩武也】渡围津【括地志云黎阳津一名白马津在滑州白马县北三十里帝王世纪云白马县南有韦城故豕韦国也续汉书郡国志云白马县有韦城】东击龙且项他定陶破之东取砀萧彭城【徐州二县】击项籍军汉军大败走参以中尉围取雍王武反于黄程处反于燕往击尽破之柱天侯反于衍氏又进破取衍氏击羽婴于昆阳追至叶还攻武彊【括地志云武彊故城在郑州管城县东北三十一里】因至荥阳参目汉中为将军中尉从击诸侯及项羽败还至荥阳凡二嵗高祖三年拜为假左丞相入屯兵关中月余魏王豹反以假左丞相别与韩信东攻魏将军孙遫军东张【括地志云张阳故城一名东张城在蒲州虞乡县西北四十里】大破之因攻安邑得魏将王襄击魏王于曲阳【括地志云上曲阳定州恒阳县是下曲阳在定州鼓城县西五里】追至武垣【括地志云武垣县今瀛州城是地理志云武垣县属涿郡也】生得魏王豹取平阳【晋州城是】得魏王母妻子尽定魏地凡五十二城赐食邑平阳因从韩信击赵相国夏说军于邬东大破之斩夏说韩信与故常山王张耳引兵下井陉击成安君而令参还围赵别将戚将军于邬城中戚将军出走追斩之乃引兵诣敖仓汉王之所韩信已破赵为相国东击齐参以右丞相属韩信攻破齐厯下军遂取临菑还定济北郡攻着漯隂平原鬲卢【括地志云平原故城在徳州平原县东南十里故鬲城在徳州安徳县西北十五里卢县今济州理县是也】已而从韩信击龙且军于上假密大破之斩龙且虏其将军周兰定齐凡得七十余县得故齐王田广相田光其守相许章及故齐胶东将军田既韩信为齐王引兵诣陈与汉王共破项羽而参留平齐未服者项籍已死天下定汉王为皇帝韩信徙为楚王齐为郡参归汉相印高帝以长子肥为齐王而以参为齐相国以高祖六年赐爵列侯与诸侯剖符世世勿絶食邑平阳万六百三十户号曰平阳侯除前所食邑以齐相国击陈豨张春军破之黥布反参以齐相国从悼惠王将兵车骑十二万人与高祖防击黥布军大破之南至蕲还定竹邑相萧留【括地志云徐州扶离县城汉竹邑城也李竒云今竹邑也故相城在符离县西北九十里舆地志云宋共公自睢阳徙相子城又还睢阳萧徐州县也古萧叔国城也故留城在徐州沛县东南五十里张良所封】参功凡下二国县一百二十二得王二人相三人将军六人大莫敖郡守司马御史各一人孝恵帝元年除诸侯相国法更以参为齐丞相参之相齐齐七十城天下初定悼惠王富于春秋参尽召长老诸生问所以安集百姓如齐故俗诸儒以百数言人人殊参未知所定闻胶西有葢公善治黄老言使人厚币请之既见葢公葢公为言治道贵清静而民自定推此类具言之参于是避正堂舍葢公焉其治要用黄老术故相齐九年齐国安集大称贤相惠帝二年萧何卒参闻之告舎人趣治行吾将入相居无何使者果召参参去属其后相曰以齐狱市为寄慎勿扰也后相曰治无大于此者乎参曰不然夫狱市者所以并容也今君扰之奸人安所容也吾是以先之参始微时与萧何善及为将相有郤至何且死所推贤唯参参代何为汉相国举事无所变更一遵萧何约束择郡国吏木诎于文辞重厚长者即召除为丞相史吏之言文刻深欲务声名者輙斥去之日夜饮醇酒卿大夫以下吏及賔客见参不事事来者皆欲有言至者参輙饮以醇酒间之欲有所言复饮之醉而后去终莫得开说以为常相舍后园近吏舎吏舎日饮歌呼从吏恶之无如之何乃请参游园中闻吏醉歌呼从吏幸相国召按之乃反取酒张坐饮亦歌呼与相应和参见人之有细过专掩匿覆葢之府中无事参子窋为中大夫惠帝怪相国不治事以为岂少朕与乃谓窋曰若归试私从容问而父曰高帝新弃羣臣帝富于春秋君为相日饮无所请事何以忧天下乎然无言吾告若也窋既洗沐归间侍自从其所谏参参怒而笞窋二百曰趣入侍天下事非若所当言也至朝时惠帝让参曰与窋胡治乎乃者我使谏君也参免冠谢曰陛下自察圣武孰与高帝上曰朕乃安敢望先帝乎曰陛下观臣能孰与萧何贤上曰君似不及也参曰陛下言之是也且高帝与萧何定天下法令既明今陛下垂拱参等守职遵而勿失不亦可乎惠帝曰善君休矣参为汉相国出入三年卒谥懿侯子窋代侯百姓歌之曰萧何为法顜若画一曹参代之守而勿失载其清浄民以宁一平阳侯窋高后时为御史大夫孝文帝立免为侯立二十九年卒谥为静侯子竒代侯立七年卒谥为简侯子时代侯时尚平阳公主生子襄时病疠归国立二十三年卒谥夷侯子襄代侯襄尚卫长公主生子宗立十六年卒谥为共侯子宗代侯征和二年中宗坐太子死国除
　　太史公曰曹相国参攻城野战之功所以能多若此者以与淮隂侯俱及信已灭而列侯成功唯独参擅其名参为汉相国清静极言合道然百姓离秦之酷后参与休息无为故天下俱称其美矣








　　史记正义卷五十四
　　钦定四库全书
　　史记正义卷五十五
　　唐　张守节　撰
　　留侯世家第二十五　　　　史记五十五
