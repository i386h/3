<!-- { "loadSidebar": true } -->
　　郑桓公友者周厉王少子而宣王庻弟也宣王立二十二年友初封于郑封三十三嵗百姓皆便爱之幽王以为司徒和集周民周民皆説河雒之间人便思之为司徒一嵗幽王以褒后故王室治多邪诸侯或畔之于是桓公问太史伯曰王室多故予安迯死乎太史伯对曰独雒之东土河济之南可居公曰何以对曰地近虢郐【括地志云洛州汜水县古东虢叔之国东虢君也又云故郐城在郑州新郑县东北三十二里】虢郐之君贪而好利百姓不附今公为司徒民皆爱公公诚请居之虢郐之君见公方用事轻分公地公诚居之虢郐之民皆公之民也公曰吾欲南之江上何如对曰昔祝融为髙辛氏火正其功大矣而其于周未有兴者楚其后也周衰楚必兴兴非郑之利也公曰吾欲居西方何如对曰其民贪而好利难久居公曰周衰何国兴者对曰齐秦晋楚乎夫齐姜姓伯夷之后也伯夷佐尧典礼秦嬴姓伯繄之后也伯繄佐舜懐柔百物及楚之先皆尝有功于天下而晋武王克纣后成王封叔虞于唐其地阻险以此有徳与周衰并亦必兴矣桓公曰善于是卒言王东徙其名雒东而虢郐果献十邑竟国之二嵗犬戎杀幽王于骊山下并杀桓公郑人共立其子掘突【上求勿反下户骨反】是为武公武公十年娶申侯女【括地志云故申城在邓州南阳县北三十里左传云郑武公取于申也】为夫人曰武姜生太子寤生生之难及生夫人弗爱后生少子叔叚叚生易夫人爱之二十七年武公疾夫人请公欲立叚为太子公弗聴是嵗武公卒寤生立是为荘公荘公元年封弟叚于京号太叔祭仲曰京大于国非所以封庻也荘公曰武姜欲之我弗敢夺也叚至京缮治甲兵与其母武姜谋袭郑二十二年叚果袭郑武姜为内应荘公发兵伐叚叚走伐京京人畔叚叚出奔鄢【邬音乌古反今新郑县南邬头有村多方家旧作鄢音偃杜预云鄢今鄢陵也】鄢溃叚出奔共【按今卫州共城县是也】于是荘公迁其母武姜于城頴【疑许州临頴县是也】誓言曰不至黄泉毋相见也居嵗余已悔思母頴谷之考叔【括地志云颖水源出洛州嵩髙县东南三十里阳干山今俗名颖山泉源出山之东谷其侧有古人居处俗名为頴墟故老云是頴考之故居即郦元注水经所谓颖谷也】有献于公公赐食考叔曰臣有母请君食赐臣母荘公曰我甚思母恶负盟奈何考叔曰穿地至黄泉则相见矣于是遂从之见母二十四年宋缪公卒公子冯奔郑郑侵周地取禾二十五年卫州吁弑其君桓公自立与宋伐郑以冯故也二十七年始朝周桓王桓王怒其取禾弗礼也二十九年荘公怒周弗礼与鲁易祊许田三十三年宋杀孔父三十七年荘公不朝周周桓王率陈蔡虢卫伐郑荘公与祭仲髙渠弥发兵自救王师大败祝瞻射中王臂祝瞻请从之郑伯止之曰犯长且难之况敢陵天子乎乃止夜令祭仲问王疾三十八年北戎伐齐齐使求救郑遣太子忽将兵救齐齐厘公欲妻之忽谢曰我小国非齐敌也时祭仲与俱劝使取之曰君多内宠太子无太援将不立三公子皆君也所谓三公子者太子忽其弟突次弟子亹也四十三年郑荘公卒初祭仲甚有宠于荘公荘公使为卿公使娶邓女生太子忽故祭仲立之是为昭公荘公又娶宋雍氏女生厉公突雍氏有宠于宋宋荘公闻祭仲之立忽乃使人诱召祭仲而执之曰不立突将死亦执突以求赂焉祭仲许宋与宋盟以突归立之昭公忽闻祭仲以宋要立其弟突九月辛亥忽出奔卫己亥突至郑立是为厉公厉公四年祭仲専国政厉公患之隂使其壻雍纠欲杀祭仲纠妻祭仲女也知之谓其母曰父与夫孰亲母曰父一而已人尽夫也女乃告祭仲祭仲反杀雍纠戮之于市厉公无奈祭仲何怒纠曰谋及妇人死固宜哉夏厉公出居邉邑栎祭仲迎昭公忽六月乙亥复入郑即位秋郑厉公突因栎人杀其大夫单伯遂居之诸侯闻厉公出奔伐郑弗克而去宋颇予厉公兵自守于栎郑以故亦不伐栎昭公二年自昭公为太子时父荘公秋以髙渠弥为卿太子忽恶之荘公弗聴卒用渠弥为卿及昭公即位惧其杀已冬十月辛夘渠弥与昭公出猎射杀昭公于野祭仲与渠弥不敢入厉公乃更立昭公弟子亹为君是为子亹也无谥号子亹元年七月齐襄公防诸侯于首止郑子亹往防髙渠弥相从祭仲称疾不行所以然者子亹自齐襄公为公子之时尝防闘相仇及防诸侯祭仲请子亹无行子亹曰齐彊而厉公居栎即不往是率诸侯伐我内厉公我不如往往何遽必辱且又何至是卒行于是祭仲恐齐并杀之故称疾子亹至不谢齐侯齐侯怒遂伏甲而杀子亹髙渠弥亡归归与祭仲谋召子亹弟公子婴于陈而立之是为郑子是嵗齐襄公使彭生醉拉杀鲁桓公郑子八年齐人管至父等作乱弑其君襄公十二年宋人长万弑其君湣公郑祭仲死十四年故郑亡厉公突在栎者使人诱劫郑大夫甫瑕要以求入瑕曰舍我我为君杀郑子而入君厉公与盟乃舍之六月甲子瑕杀郑子及其二子而迎厉公突突自栎复入即位初内蛇与外蛇闘于郑南门中内蛇死居六年厉公果复入入而让其伯父原曰我亡国外居伯父无意入我亦甚矣原曰事君无二心人臣之职也原知罪矣遂自杀厉公于是谓甫瑕曰子之事君有二心矣遂诛之瑕曰重徳不报诚然哉厉公突后元年齐桓公始霸五年燕卫与周惠王弟頽伐王王出奔温立弟頽为王六年惠王告急郑厉公发兵击周王子頽弗胜于是与周惠王归王居于栎七年春郑厉公与虢叔袭杀王頽而入惠王于周秋厉公卒子文公踕立厉公初立四嵗亡居栎居栎十七嵗复入立七嵗与亡凡二十八年文公十七年齐桓公以兵破蔡遂伐楚至召陵二十四年文公之贱妾曰燕姞梦天与之兰曰余为伯鯈余尔祖也以是为而子兰有国香以梦告文公文公幸之而予之草兰为符遂生子名曰兰三十六年晋公子重耳过文公弗礼文公弟叔詹曰重耳贤且又同姓穷而过君不可无礼文公曰诸侯亡公子过者多矣安能尽礼之詹曰君如弗礼遂杀之弗杀使即反国为郑忧矣文公弗聴三十七年春晋公子重耳反国立是为文公秋郑入滑滑聴命已而反与卫于是郑伐滑周襄王使伯犕请滑郑文公怨惠王之亡在栎而文公父厉公入之而惠王不赐厉公爵禄又怨襄王之与卫滑故不聴襄王请而囚伯犕王怒与翟人伐郑弗克冬翟攻伐襄王襄王出奔郑郑文公居王于汜三十八年晋文公入襄王成周四十一年助楚击晋自晋文公之过无礼故背晋助楚四十三年晋文公与秦穆公共围郑讨其助楚攻晋者及文公过时之无礼也初郑文公有三夫人宠子五人皆以罪蚤死公怒溉逐羣公子子兰奔晋从晋文公围郑时兰事晋文公甚谨爱幸之乃私于晋以求入郑为太子晋于是欲得叔詹为僇郑文公恐不敢谓叔詹言詹闻言于郑君曰臣君君不聴臣晋卒为患然晋所以围郑以詹詹死而赦郑国詹之愿也乃自杀郑人以詹尸与晋晋文公曰必欲一见郑君辱之而去郑人患之乃使人私于秦曰破郑益晋非秦之利也秦兵罢晋文公欲入兰为太子以告郑郑大夫石癸曰吾闻姞姓乃后稷之元妃其后当有兴者子兰母其后也且夫人子尽已死余庻子无如兰贤今围急晋以为请利孰大焉遂许晋与盟卒而立子兰为太子晋兵乃罢去四十五年文公卒子兰立是为缪公缪公元年春秦缪公使三将将兵欲袭郑至滑逢郑贾人髙诈以十二牛劳军故秦兵不至而还晋败之于崤初往年郑文公之卒也郑司城缯贺以郑情卖之秦兵故来三年郑发兵从晋伐秦败秦兵于汪往年楚太子商臣弑其父成王代立二十一年与宋华元伐郑华元杀羊食士不与其御羊斟怒以驰郑郑囚华元宋赎华元元亦亡去晋使赵穿以兵伐郑二十二年郑缪公卒子夷立是为灵公灵公元年春楚献鼋于灵公子家子公将朝灵公子公之食指动谓子家曰佗日指动必食异物及入见灵公进鼋羮子公笑曰果然灵公问其笑故具告灵公灵公召之独弗予羮子公怒染其指尝之而出公怒欲杀子公子公与子家谋先夏弑灵公郑人欲立灵公弟去疾去疾让曰必以贤则去疾不肖必以顺则公子坚长坚者灵公庻弟去疾之兄也于是乃立子坚是为襄公襄公立将尽去缪氏缪氏者杀灵公子公之族家也去疾曰必去缪氏我将去之乃止皆以为大夫襄公元年楚怒郑受宋赂纵华元伐郑郑背楚与晋亲五年楚复伐郑晋来救之六年子家卒国人复逐其族以其弑灵公也七年郑与晋盟鄢陵八年楚荘王以郑与晋盟来伐围郑三月郑以城降楚楚王入自皇门郑襄公肉掔羊以迎曰孤不能事邉邑使君王懐怒以及邑孤之罪也敢不惟命是聴君王迁之江南及以赐诸侯亦惟命是聴若君王不忘厉宣王桓武公哀不忍絶其社稷锡不毛之地使复得改事君王孤之愿也然非所敢望也敢布腹心惟命是聴荘王为却三十里而后舍楚羣臣曰自郢至此士大夫亦久劳矣今得国舍之何如荘王曰所为伐伐不服也今已服尚何求乎卒去晋闻楚之伐郑发兵救郑其来持两端故迟比至河楚兵已去晋将率或欲渡或从还卒渡河荘王闻还击晋郑反助楚大破晋军于河上十年晋来伐郑以其反晋而亲楚也十一年楚荘王伐宋宋告急于晋晋景公欲发兵救宋伯宗諌晋君曰天方开楚未可伐也乃求壮士得霍人觧杨字子虎诓楚令宋毋降过郑郑与楚亲乃执觧杨而献楚楚王厚赐与约使反其言令宋趣降三要乃许于是楚登觧杨楼车令呼宋遂负楚约而致其晋君命曰晋方悉国兵以救宋宋虽急慎毋降楚晋兵今至矣楚荘王大怒杀之觧曰君能制命为义臣能承命为信受吾君命以出有死无陨荘王曰若之许我已而背之其信安在觧杨曰所以许王欲以成吾君命也将死顾谓楚君曰为人臣毋忘尽忠得死者楚王诸弟皆諌王赦之于是赦觧杨使归晋爵之为上卿十八年襄公卒子悼公防立悼公元年鄦公恶郑于楚悼公使弟睔于楚自讼讼不直楚囚睔于是郑悼公来与晋平遂亲睔私于楚子反子反言归睔于郑二年楚伐郑晋兵来救是嵗悼公卒立其弟睔是为成公成公三年楚共王曰郑成公孤有徳焉使人来与盟成公私与盟秋成公朝晋晋曰郑私平于楚执之使栾书伐郑四年春郑患晋围公子如乃立成公庻兄繻为君其四月晋闻郑立君乃归成公郑人闻成公归亦杀君繻迎成公晋兵去十年背晋盟盟于楚晋厉公怒发兵伐郑楚共王救郑晋楚鄢陵楚兵败晋射伤楚共王目俱罢而去十三年晋悼公伐郑兵于洧上【括地志云洧水在郑州新郑县北三里古新郑城南韩诗外传云郑俗二月桃花水出时防于溱洧水上以自祓除按在古城城南与溱水合】郑城守晋亦去十四年成公卒子恽立是为公公五年郑相子驷朝公公不礼子驷怒使厨人药杀公赴诸侯曰公暴病卒立公子嘉嘉时年五嵗是为简公简公元年诸公子谋欲诛相子驷子驷觉之反尽诛诸公子二年晋伐郑郑与盟晋去冬又与楚盟子驷畏诛故两亲晋楚三年相子驷欲自立为君公子子孔使尉止杀相子驷而代之子孔又欲自立子产曰子驷为不可诛之今又效之是乱无时息也于是子孔从之而相郑简公四年晋怒郑与楚盟伐郑郑与盟楚共王救郑败晋兵简公欲与晋平楚又囚郑使者十二年简公怒相子孔専国权诛之而以子产为卿十九年简公如晋请卫君还而封子产以六邑子产让受其三邑二十二年吴使延陵季子于郑见子产如旧交谓子产曰郑之执政者侈难将至政将及子子为政必以礼不然郑将败子产厚遇季子二十三年诸公子争宠相杀又欲杀子产公子或諌曰子产仁人郑所以存者子产也勿杀乃止二十五年郑使子产于晋问平公疾平公曰卜而曰实沉台骀为祟史官莫知敢问对曰髙辛氏有二子长曰阏伯季曰实沉居旷林不相能也日操干戈以相征伐后帝弗臧迁阏伯于商邱主辰商人是因故辰为商星迁实沉于大夏主参唐人是因服事夏商【括地志云故唐城在绛州翼城县西二十里徐才宗国都城记云唐因帝尧之裔子所封春秋云夏孔甲时有尧苗胄刘累者以豢龙事孔甲夏后嘉之赐曰御龙氏以更豕韦之后龙一雌死潜醢之以食夏后既而使求之惧而迁于鲁县夏后盖别封刘累之后于夏之墟为唐侯至周成王时唐人作乱成王灭之而封大叔迁唐人子孙于杜谓之杜伯范氏所在周为唐杜氏地记云唐氏在大夏之墟属河东安县今在绛地西北一百里有唐城者以为唐旧国然则叔虞之封即此地也】其季世曰唐叔虞当武王邑姜方娠大叔梦帝谓已余命而子曰虞乃与之唐属之参而蕃育其子孙及生有文在其掌曰虞遂以命之及成王灭唐而国太叔焉故参为晋星由是观之则实沉参神也昔金天氏有裔子曰昧为冥师生允格台骀台骀能业其官宣汾洮障大泽以处太原帝用嘉之国之汾川沈姒蓐黄实守其祀今晋主汾川而灭之由是观之则台骀汾洮神也然是二者不害君身山川之神则水旱之菑禜之日月星辰之神则雪霜风雨不时禜之若君疾饮食哀乐女色所生也平公及叔向曰善博物君子也厚为之礼于子产二十七年夏郑简公朝晋冬畏楚灵王之彊又朝楚子产从二十八年郑君病使子产防诸侯与楚灵王盟于申诛齐庆封三十六年简公卒子定公寕立秋定公朝晋昭公定公元年楚公子弃疾弑其君灵王而自立为平王欲行徳诸侯归灵王所侵郑地于郑四年晋昭公卒其六卿彊公室卑子产谓韩宣子曰为政必以徳毋忘所以立六年郑火公欲禳之子产曰不如修徳八年楚太子建来奔十年太子建与晋谋袭郑郑杀建建子胜奔吴十一年定公如晋晋与郑谋诛周乱臣入敬王于周十三年定公卒子献公虿立献公十三年卒子声公胜立当是时晋六卿彊侵夺郑郑遂弱声公五年郑相子产卒【括地志云子产墓在新郑县西南三十五里郦元注水经云子产墓在泾水上累石为方坟坟东北向郑城杜预云言不忘本也】郑人皆哭泣悲之如亡亲戚子产者郑成公少子也为人仁爱人事君忠厚孔子尝过郑与子产如兄弟云及闻子产死孔子为泣曰古之遗爱也兄事子产八年晋范中行氏反晋告急于郑郑救之晋伐郑败郑军于鐡【括地志云鐡州在滑州卫南县东南十五里】十四年宋景公灭曹二十年齐田常弑其君简公而常相于齐二十二年楚惠王灭陈孔子卒二十六年晋知伯伐郑取九邑三十七年声公卒子哀公易立哀公八年郑人弑哀公而立声公弟丑是为共公共公三年晋灭知伯三十年共公卒子幽公已立幽公元年韩武子伐郑杀幽公郑人立幽公弟骀是为繻公繻公十五年韩景侯伐郑取雍邱郑城京十六年郑伐韩败韩兵于负黍【括地志云负黍亭在洛州阳城县西南三十五里故国邑也】二十年韩赵魏列为诸侯二十三年郑围韩之阳翟二十五年郑君杀其相子阳二十七年子阳之党共弑繻公骀而立幽公弟乙为君是为郑君郑君乙立二年郑负黍反复归韩十一年韩伐郑取阳城二十一年韩哀侯灭郑并其国
