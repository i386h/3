<!-- { "loadSidebar": true } -->
　　太史公曰禹本纪言河出昆仑昆仑其髙二千五百余里日月所相避隠为光明也其上有醴泉瑶池今自张骞使大夏之后也穷河源恶睹本纪所谓昆仑者乎故言九州山川尚书近之矣至禹本纪山海经所有怪物余不敢言之也





　　史记正义卷一百二十三
　　钦定四库全书
　　史记正义卷一百二十四
　　唐　张守节　撰
　　游侠列传第六十四　　史记一百二十四
　　韩子曰儒以文乱法【言文之蔽小人以僿谓细碎苛法乱政】而侠以武犯禁二者皆讥【讥非言也儒敝乱法侠盛犯禁二道皆非而学士多称于世者故太史公引韩子欲陈游侠之羙】而学士多称于世云至如以术取宰相卿大夫辅翼其世主功名俱着于春秋固无可言者及若季次原宪闾巷人也读书懐独行君子之徳义不茍合当世当世亦笑之故季次原宪终身空室蓬户【庄子云原宪处居环堵之室蓬户不完以桑为枢而瓮牖上漏下湿独坐而弦歌也】褐衣疏食不厌死而已四百余年而弟子志之不倦今游侠其行虽不轨于正义然其言必信其行必果已诺必诚不爱其躯赴士之扼困既已存亡死生矣而不矜其能羞伐其徳葢亦有足多者焉且缓急人之所时有也太史公曰昔者虞舜窘于井廪伊尹负于鼎爼説匿于险吕尚困于棘津【尉缭子云太公望行年七十卖食棘津云古亦谓之石济津故南津】夷吾桎梏百里饭牛仲尼畏匡莱色陈蔡此皆学士所谓有道仁人也犹然遭此菑况以中材而涉乱世之末流乎其遇害何可胜道哉鄙人有言曰何知仁义已向其利者为有徳故伯夷丑周饿死首阳山而文武不以其故贬王跖蹻暴戾其徒诵义无穷由此观之窃钩者诛窃国者侯侯之门仁义存非虚言也今拘学或抱咫尺之义乆孤于世岂若卑论侪俗与世沈浮而取荣名哉而布衣之徒设取予然诺千里诵义而死不顾世此亦有所长非茍而已也故士穷窘而得委命此岂非人之所谓贤豪间者邪诚使乡曲之侠子季次原宪比权量力効功于当世不同日而论矣要以功见言信侠客之义又曷可少哉古布衣之侠靡得而闻已近世延陵孟尝春申平原信陵之徒皆因王者亲属借于有土卿相之富厚招天下贤者显名诸侯不可谓不贤者矣比如顺风而呼声非加疾其势激也至如闾巷之侠修行砥名声施于天下莫不称贤是为难耳然儒墨皆排摈不载自秦以前匹夫之侠湮灭不见余甚恨之以余所闻汉兴有朱家田仲王公剧孟郭解之徒虽是扞当世之文罔然其私义亷絜退让有足称者名不虚立士不虚俯至如朋党宗疆比周设财役贫豪暴侵凌孤弱恣欲自快游侠亦丑之余悲世俗不察其意而猥以朱家郭解等令与暴豪之徒同类而共笑之也
　　鲁朱家者与髙祖同时鲁人皆以儒教而朱家用侠闻所藏活豪士以百数其余庸人不可胜言然终不伐其能歆其徳诸所尝施唯恐见之振人不赡先从贫贱始家无余财衣不完采食不重味乗不过軥牛専趋人之急甚已之私既隂脱季布将军之扼及布尊贵终身不见也自闗以东莫不延颈愿交焉楚田仲以侠闻喜剑父事朱家自以为行弗及田仲以死而雒阳有剧孟周人以商贾为资而剧孟以任侠显诸侯吴楚反时条侯为太尉乗车将至河南得剧孟喜曰吴楚举大事而不求孟吾知其无能为已矣天下骚动宰相得之若得一敌国云剧孟行大类朱家而好博多少年之戏然剧孟母死自逺方送丧葢千乗及剧孟死家无余十金之财而符离人王孟亦以侠称江淮之间是时济南瞷氏陈周庸亦以豪闻景帝闻之使使尽诛此属其后代诸白梁韩无辟阳翟薛况陜韩孺纷纷复出焉
　　郭解轵人也字翁伯善相人者许负外孙也解父以任侠孝文时诛死解为人短小精悍不饮酒少时隂贼慨不快意身所杀甚众以躯借交报仇藏命作奸剽攻不休及铸钱掘冢固不可胜数适有天幸窘急常得脱若遇赦及解年长更折节为俭以徳报怨厚施而薄望然其自喜为侠益甚既已振人之命不矜其功其隂贼着于心卒发于睚眦如故云而少年慕其行亦輙为报仇不使知也解姊子负解之势与人饮使之嚼非其任疆必灌之人怒拔刀刺杀解姊子亡去解姊怒曰以翁伯之义人杀吾子贼不得弃其尸于道弗塟欲以辱解解使人微知贼处贼窘自归具以实告解解曰公杀之固当吾儿不直遂去其贼罪其姊子乃收而塟之诸公闻之皆多解之义益附焉解出入人皆避之有一人独箕倨视之解遣人问其名姓客欲杀之解曰居邑屋至不见敬是吾徳不修也彼何罪乃隂属尉史曰是人吾所急也至践更时脱之每至践更数过吏弗求快之问其故乃解使脱之箕倨者乃肉袒谢罪少年闻之愈益慕解之行雒阳人有相仇者邑中贤豪居闲者以十数终不聴客乃见郭解解夜见仇家仇家曲聴解解乃谓仇家曰吾闻雒阳诸公在此间多不聴者今子幸而聴解解奈何乃从他县夺人邑中贤大夫权乎乃夜去不使人知曰且无用待我待我去令雒阳豪居其闲乃聴之解执恭敬不敢乗车入其县廷之旁郡国为人请求事事可出出之不可者各厌其意然后乃敢尝酒食诸公以故严重之争为用邑中少年及旁近县贤豪夜半过门常十余车请得解客舍养之及徙豪富茂陵也解家贫不中赀吏恐不敢不徙卫将军为言郭解家贫不中徙上曰布衣权至使将军为言此其家不贫解家遂徙诸公送者出千余万轵人杨季主子为县掾举徙解解兄子防杨掾头由此杨氏与郭氏为仇解入闗闗中贤豪知与不知闻其声争交驩解解为人短小不饮出未尝有骑已又杀杨季主杨季主家上书人又杀之阙下上闻乃下吏捕解解亡置其母家室夏阳【故城在同州韩城县南二十里汉夏阳也】身至临晋【故城在同州冯翊县西南二里】临晋籍少公素不知解解冒因求出闗籍少公已出解解转入太原所过輙告主人家吏逐之迹至籍少公少公自杀口絶乆之乃得解穷治所犯为解所杀皆在赦前轵有儒生待使者坐客与郭解生曰郭解専以奸犯公法何谓贤解客闻杀此生防其舌吏以此责解解实不知杀者杀者亦竟絶莫知为谁吏奏解无罪御史大夫公孙议曰解布衣为任侠行权以睚眦杀人解虽弗知此罪甚于解杀之当大逆无道遂族郭解翁伯自是之后为侠者极众敖而无足数者然闗中长安樊仲子槐里赵王孙长陵髙公子西河郭公仲太原卤公孙临淮儿长卿东阳田君孺【其东阳葢贝州厯亭县者为近齐故也】虽为侠而逡逡有退让君子之风至若北道姚氏西道诸杜南道仇景东道赵他羽公子南阳赵调之徒此盗跖居民闲者耳曷足道哉此乃乡者朱家之羞也
　　太史公曰吾视郭解状貌不及中人言语不足采者然天下无贤与不肖知与不知皆慕其声言侠者皆引以为名谚曰人貌荣名岂有既乎于戏惜哉






　　史记正义卷一百二十四
　　钦定四库全书
　　史记正义卷一百二十五
　　唐　张守节　撰
　　佞幸列传第六十五　　史记一百二十五
　　谚曰力田不如逢年善仕不如遇合固无虚言非独女以色媚而士宦亦有之昔以色幸者多矣至汉兴髙祖至暴抗也然籍孺以佞幸孝时有闳孺【籍闵皆名也孺防小也】此两人非有材能徒以婉佞贵幸与上卧起公卿皆因闗説故孝时郎侍中皆冠鵕防具带傅脂粉化闳籍之属也两人徙家安陵【帝陵邑】孝文时中宠臣士人则邓通宦者则赵同北宫伯子【顔云姓北宫名伯子也　按伯子名北宫之官者也】北宫伯子以爱人长者而赵同以星气幸常为文帝参乗邓通无伎能邓通蜀郡南安人也以濯船为黄头郎孝文帝梦欲上天不能有一黄头郎后推之上天顾见其衣裻带后穿觉而之渐台【括地志云渐台在长安故城中闗中记云未央宫西有苍池池中冇渐台王莽死于此台】以梦中隂自求推者郎即见邓通其衣后穿梦中所见也召问其名姓姓邓氏名通文帝説焉尊幸之日异通亦愿谨不好外交虽赐洗沐不欲出于是文帝赏赐通巨万以十数【言赐通巨万以至于十也】官至上大夫文帝时时如邓通家游戏然邓通无他能不能有所荐士独自谨其身以媚上而已上使善相者相通曰当贫饿死文帝曰能富通者在我也何谓贫乎于是赐邓通蜀严道铜山【括地志云雅州荣经县北三里有铜山即邓通得赐铜山铸钱者邑荣经即严道】得自铸钱邓氏钱【钱谱云文字称两同汉四铢文】布天下其富如此文帝甞病痈邓通常为帝唶吮之文帝不乐从容问通曰天下谁最爱我者乎通曰宜莫如太子太子入问病文帝使唶痈唶痈而色难之已而闻邓通常为帝唶吮之心慙由此怨通矣及文帝崩景帝立邓通免家居居无何人有告邓通盗出徼外铸钱下吏验问颇有之遂竟案尽没入邓通家尚负责数巨万长公主赐邓通吏輙随没入之一簪不得着身于是长公主乃令假衣食竟不得名一钱寄死人家孝景帝时中无宠臣然独郎中令周文仁仁宠最过庸不乃甚笃今天子中宠臣士人则韩王孙嫣宦者则李延年
　　嫣者弓髙侯孽孙也今上为胶东王时嫣与上学书相爱及上为太子愈益亲嫣嫣善骑射善佞上即位欲事伐匈奴而嫣先习胡兵以故益尊贵官至上大夫赏赐拟于邓通时嫣常与上卧起江都王入朝有诏得入猎上林中天子车驾跸道未行而先使嫣乗副车従数十百骑骛驰视兽江都王望见以为天子辟从者伏谒道傍嫣驱不见既过江都王怒为皇太后泣曰请得归国入宿卫比韩嫣太后由此嗛嫣嫣侍上出入永巷不禁以奸闻皇太后皇太后怒使使赐嫣死上为谢终不能得嫣遂死而案道侯韩説其弟也亦佞幸
　　李延年中山人也父母及身兄弟及女皆故倡也延年坐法腐给事狗中而平阳公主言延年女弟善舞上见心説之及入永巷而召贵延年延年善歌为变新声而上方兴天地祠欲造乐诗歌之延年善承意次初诗其女弟亦幸有子男延年佩二千石印号协声律与上卧起甚贵幸埒如韩嫣也乆之寑与中人乱出入骄恣及其女弟李夫人卒后爱防则禽诛延年昆弟也自是之后内宠嬖臣大底外戚之家然不足数也卫青霍去病亦以外戚贵幸然颇用材能自进
　　太史公曰甚哉爱憎之时弥子瑕之行足以观后人佞幸矣虽百世可知也








　　史记正义卷一百二十五
　　钦定四库全书
　　史记正义卷一百二十六
　　唐　张守节　撰
　　滑稽列传第六十六　　史记一百二十六
　　孔子曰六蓺于治一也【言六蓺之文虽异礼节乐和民立政天下平定其归一揆至于谈言微中亦以解其纷乱故治一也】礼以节人乐以发和书以道事诗以逹意易以神化春秋以义
