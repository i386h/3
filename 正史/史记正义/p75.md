<!-- { "loadSidebar": true } -->
　　陈完者陈厉公佗之子也完生周太史过陈陈厉公使卜完卦得观之否是为观国之光利用賔于王此其代陈有国乎不在此而在异国乎非此其身也在其子孙若在异国必姜姓姜姓四岳之后【杜预云姜姓之先为尧四岳也】物莫能两大陈衰此其昌乎【陈涽公周敬王四十一年为楚惠王所灭齐简公周敬王三十九年被田常所杀】厉公者陈文公少子也其母蔡女文公卒厉公兄鲍立是为桓公桓公与佗异母及桓公病蔡人为佗杀桓公鲍及太子免而立佗为厉公厉公既立娶蔡女蔡女滛于蔡人数归厉公亦数如蔡桓公之少子林怨厉公杀其父与兄乃令蔡人诱厉公而杀之林自立是为庄公故陈完不得立为陈大夫厉公之杀以淫出国故春秋曰蔡人杀陈佗罪之也庄公卒立弟杵臼是为宣公宣公十一年杀其太子御冦御冦与完相爱恐祸及已完故奔齐齐桓公欲使为卿辞曰覊旅之臣幸得免负檐君之惠也不敢当髙位桓公使为工正【工巧之长若将作大匠】齐懿仲欲妻完卜之占曰是谓鳯皇于蜚和鸣锵锵有妫之后将育于姜五世其昌并于正卿八世之后莫之与京卒妻完完之奔齐齐桓公立十四年矣完卒谥为敬仲仲生穉孟夷敬仲之如齐以陈字为田氏【按敬仲既奔齐不欲称本故国号故改陈字为田氏】田穉孟夷生湣孟庄田湣孟庄生文子湏无田文子事齐庄公晋之大夫栾逞作乱于晋来奔齐齐庄公厚客之晏婴与田文子諌庄公弗听文子卒生桓子无宇田桓子无宇有力事齐庄公甚有宠无宇卒生武子开与厘子【音僖也】乞田厘子乞事齐景公为大夫其收赋税于民以小斗受之其粟予民以大斗行隂徳于民而景公弗禁由此田氏得齐众心宗族益彊民思田氏晏子数谏景公景公弗听已而使于晋与叔向私语曰齐国之政其卒归于田氏矣晏婴卒后范中行氏反晋晋攻之急范中行请粟于齐田乞欲为乱树党于诸侯乃説景公曰范中行数有徳于齐齐不可不救齐使田乞救之而输之粟景公太子死后有宠姬曰芮子生子荼景公病命其相国恵子与髙昭子以子荼为太子景公卒两相髙国立荼是为晏孺子而田乞不说欲立景公佗子阳生阳生素与乞欢晏孺子之立也阳生奔鲁田乞伪事髙昭子国恵子者毎朝代参乗言曰始诸大夫不欲立孺子孺子既立君相之大夫皆自危谋作乱又给大夫曰髙昭子可畏也及未发先之诸大夫从之田乞鲍牧与大夫以兵入公室攻髙昭子昭子闻之与国恵子救公公师败田乞之众追国惠子惠子奔莒遂反杀髙昭子晏孺子奔鲁田乞使人之鲁迎阳生阳生至齐匿田乞家请诸大夫曰常之毋有鱼菽之祭而来会饮会饮田氏田乞盛阳生槖中置坐中央发橐出阳生曰此乃齐君矣大夫皆伏谒将盟立之田乞诬曰吾与鲍牧谋共立阳生也鲍牧怒曰大夫忘景公之命乎诸大夫欲悔阳生乃顿首曰可则立之不可则已鲍牧恐祸及已乃复曰皆景公之子何为不可遂立阳生于田乞之家是为悼公乃使人迁晏孺子于骀【音台又音台贾逵云齐地也】而杀孺子荼悼公既立田乞为相专齐政四年田乞卒子常代立是为田成子鲍牧与齐悼公有郄弑悼公齐人共立其子壬是为简公田常成子与监止俱为左右相相简公田常心害监止监止幸于简公权弗能去于是田常复脩厘子之政以大斗出贷以小斗收齐人歌之曰妪乎采芑归乎田成子齐大夫朝御鞅谏简公曰田监不可并也君其择焉君弗听子我者监止之宗人也常与田氏有郤田氏防族田豹事子我有宠子我曰吾欲尽灭田氏适以豹代田氏宗豹曰臣于田氏防矣不听已而豹谓田氏曰子我将诛田氏田氏弗先祸及矣子我舎公宫田常兄弟四人乗如公宫欲杀子我子我闭门简公与妇人饮檀台【在青州临淄县东北一里】将欲撃田常太史子余曰田常非敢为乱将除害简公乃止田常出闻简公怒恐诛将出亡田子行曰需事之贼也田常于是撃子我子我率其徒攻田氏不胜出亡田氏之徒追杀子我及监止简公出奔田氏之徒追执简公于徐州【齐之西北界上地名在勃海郡东平县也】简公曰蚤从御鞅之言不及此难田氏之徒恐简公复立而诛已遂杀简公简公立四年而杀于是田常立简公弟骜是为平公平公即位田常为相田常既杀简公惧诸共诛已乃尽归鲁衞侵地西约晋韩魏赵氏南通吴越之使修功行赏亲于百姓以故齐复定田常言于齐平公曰徳施人之所欲君其行之刑罚人之所恶臣请行之行之五年齐国之政皆归田常田常于是尽诛鲍晏监止及公族之彊者而割齐自安平以东【括地志云安平城在青州临淄县东十九里古纪国之□邑青州即北海郡也】至琅邪【琅耶沂州也从安平已东莱登沂宻等州皆自为田常封邑也】自为封邑封邑大于平公之所食田常乃选齐国中女长子七尺以上为后宫后宫以百数而使賔客舎人出入后宫者不禁及田常卒有七十余男田常卒子襄子盘代立相齐常谥为成子田襄子既相齐宣公三晋杀知伯分其地襄子使其兄弟宗人尽为齐郡邑大夫与三晋通使且有以齐国襄子卒子庄子白立田庄子相齐宣公宣公四十三年伐晋毁黄城围阳狐【括地志云故黄城在魏州冦氏县南十里阳孤郭在魏州元城县东北三十二里也】明年伐鲁葛及安陵【括地志云故鲁城在许昌县南四十里本鲁朝宿邑长葛故城在许州长葛县北十二里郑之葛邑也陵故城在许州陵县西北十五里李竒云六国时为安陵也】明年取鲁之一城庄子卒子太公和立田太公相齐宣公宣公四十八年取鲁之郕【音城括地志云故郕城在兖州泗水县西北五十里説文云郕鲁孟邑是也】明年宣公与郑人防西城伐衞取毌丘【括地志云故贯城即古贯国故贯今名蒙泽城在曹州济隂县南五十六里也】宣公五十一年卒田防自廪丘反宣公子康公贷立贷立十四年淫于酒妇人不听政太公乃迁康公于海上食一城以奉其先祀明年鲁败齐平陆【兖州县也】三年太公与魏文侯会浊泽求为诸侯魏文侯乃使使言周天子及诸侯请立齐相田和为诸侯周天子许之康公之十九年田和立为齐侯列于周室纪元年齐侯太公和立二年和卒子桓公午立桓公午五年秦魏攻韩韩求救于齐齐桓公召大臣而谋曰蚤救之孰与晚救之驺忌曰不若勿救叚干朋曰不救则韩且折而入于魏不若救之田臣思曰过矣君之谋也秦魏攻韩楚赵必救之是天以燕予齐也桓公曰善乃隂告韩使者而遣之韩自以为得齐之救因与秦魏战楚赵闻之果起兵而救之齐因起兵袭燕国取桑丘【括地志云桑丘故城俗名敬城在易州遂城县尔时齐伐燕桑丘魏赵来救之魏赵世家并云伐齐至桑丘皆是易州】六年救衞桓公卒子威王因齐立是嵗故齐康公卒絶无后奉邑皆入田氏齐威王元年三晋因齐丧来伐我灵丘【灵丘河东尉州县按灵丘此时属齐三晋因防　伐之韩魏赵世家云伐齐至灵丘皆是尉州】三年三晋灭晋后而分其地六年鲁伐我入阳闗【括地志云鲁阳关故城在兖州博城县南二十九里西临汝水也】晋伐我至博陵【在济州四界也】七年卫伐我取薛陵九年赵伐我取甄威王初即位以来不治委政卿大夫九年之间诸侯并伐国人不治于是威王召即墨大夫而语之曰自子之居即墨也【莱州胶水县南六十里即墨故城是也】毁言日至然吾使人视即墨田野辟民人给官无留事东方以宁是子不事吾左右以求誉也封之万家召阿大夫语曰自子之守阿誉言日闻然使使视阿田野不辟民贫苦昔日赵攻甄【音绢即濮州甄城县比合在即墨字上也】子弗能救卫取薛陵子弗知是子以币厚吾左右以求誉也是曰烹阿大夫及左右甞誉者皆并烹之遂起兵西撃赵魏败魏于浊泽而围恵王惠王请献观以和解赵人归我长城于是齐国震惧人人不敢饰非务尽其诚齐国大治诸侯闻之莫敢致兵于齐二十余年驺忌子以鼔琴见威王威王説而舎之右室湏臾王鼔琴驺忌子推户入曰善哉鼔琴王勃然不説去琴按剑曰夫子见容未察何以知其善也驺忌子曰夫大浊以春温者君也小亷折以清者相也攫之深醳之愉者政令也钧谐以鸣大小相益回邪而不相害者四时也吾是以知其善也王曰善语音驺忌子曰何独语音夫治国家而弥人民皆在其中王又勃然不说曰若夫语五音之纪信未有如夫子者也若夫治国家而弥人民又何为乎丝桐之间驺忌子曰夫大浊以春温者君也小亷折以清者相也攫之深而舎之愉者政令也钧谐以鸣大小相益回邪而不相害者四时也夫复而不乱者所以治昌也连而径者所以存亾也故曰琴音调而天下治夫治国家而弥人民者无若乎五音者王曰善驺忌子见三月而受相印淳于髠见之曰善説哉髠有愚志愿陈诸前驺忌子曰谨受教淳于髠曰得全全昌失全全亡驺忌子曰谨受令请谨毋离前淳于髠曰狶膏棘轴所以为滑也然而不能运方穿驺忌子曰谨受令请谨事左右淳于髠曰弓胶昔干所以为合也然而不能合防罅驺忌子曰谨受令请谨自附于万民淳于髠曰裘虽弊不可补以黄狗之皮驺忌子曰谨受令请谨择君子毋杂小人其间淳于髠曰大车不较不能载其常任琴瑟不较不能成其五音驺忌子曰谨受令请脩法律而督奸吏淳于髠説毕趋出至门而面其仆曰是人者吾语之防言五其应我若响之应声是人必封不乆矣居朞年封以下邳号曰成侯威王二十三年与赵王防平陆二十四年与魏王防田于郊魏王问曰王亦有寳乎威王曰无有梁王曰若寡人国小也尚有径寸之珠照车前后各十二乗者十枚奈何以万乗之国而无寳乎威王曰寡人之所以为寳与王异吾臣有檀子者使守南城则楚人不敢为冦东取泗上十二诸侯皆来朝吾臣有朌子者使守髙唐则赵人不敢东渔于河吾吏有黔夫者使守徐州则燕人祭北门赵人祭西门徙而从者七千余家吾臣有种首者使偹盗贼则道不拾遗将以照千里岂特十二乗哉梁惠王慙不怿而去二十六年魏惠王围邯郸赵求救于齐齐威王召大臣而谋曰救赵孰与勿救驺忌子曰不如勿救叚干朋曰不救则不义且不利威王曰何也对曰夫魏氏并邯郸其于齐何利哉且夫救赵而军其郊是赵不伐而魏全也故不如南攻襄陵【襄陵故城在兖州邹县也】以币魏邯郸防而乗魏之威王从其计其后成侯驺忌与田忌不善公孙阅谓成侯忌曰公何不谋伐魏田忌必将战胜有功则公之谋中也战不胜非前死则后北而命在公矣于是成侯言威王使田忌南攻襄陵十月邯郸防齐因起兵撃魏大败之桂陵【在曹州乘氏县东北二十一里】于是齐最彊于诸侯自称为王以令天下三十三年杀其大夫牟辛三十五年公孙阅又谓成侯忌曰公何不令人操十金卜于市曰我田忌之人也吾三战而三胜声威天下欲为大事亦吉乎不吉乎卜者出因令人捕为之卜者验其辞于王之所田忌闻之因遂率其徒袭攻临淄求成侯不胜而犇三十六年威王卒子宣王辟彊立宣王元年秦用商鞅周致伯于秦孝公二年魏伐赵赵与韩亲共撃魏赵不利战于南梁【括地志云故梁在汝州西南二百步晋太康地记云战国时谓南梁者别之于太梁少梁也古蛮子邑也】宣王召田忌复故位韩氏请救于齐宣王召大臣而谋曰蚤救孰与晚救驺忌子曰不如勿救田忌曰弗救则韩且折而入于魏不如蚤救之孙子曰夫韩魏之兵未而救之是吾代韩受魏之兵顾反听命于韩也且魏有破国之志韩见亡必东面而愬于齐矣吾因深结韩之亲而晚承魏之则可重利而得尊名也宣王曰善乃隂告韩之使者而遣之韩因恃齐五战不胜而东委国于齐齐因起兵使田忌田婴将孙子为帅救韩赵以撃魏大败之马陵杀其将厐涓虏魏太子申其后三晋之王皆因田婴朝齐王于博朢【括地志云博朢故城在邓州向城县东南四十五里】盟而去七年与魏王防平阿南【沛郡平阿县也】明年复防甄魏惠王卒明年与魏襄王防徐州诸侯相王也十年楚围我徐州十一年与魏伐赵赵决河水灌齐魏兵罢十八年秦惠王称王宣王喜文学游説之士自如驺衍淳于髠【赘聓齐之稷下先生也】田骈【白眠反艺文志云田骈齐人游稷下号天口骈作田子二十五篇也】接予【齐人艺文志云接予二篇在道家流】慎到【赵人战国时处士艺文云作慎子四十二篇也】环渊【楚人孟子云环渊著书上下篇也】之徒七十六人皆赐列弟为上大夫不治而议论是以齐稷下学士复盛且数百千人十九年宣王卒子湣王地立湣王元年秦使张仪与诸侯执政防于齧桑三年封田婴于薛四年迎妇于秦七年与宋攻魏败之观泽十二年攻魏楚围雍氏秦败屈丐苏代谓田轸曰臣愿有谒于公其为事甚完使楚利公成为福不成亦为福今者臣立于门客有言曰魏王谓韩冯张仪曰煮枣将抜齐兵又进子来救寡人则可矣不救寡人寡人弗能抜此特转辞也秦韩之兵母东旬余则魏氏转韩从秦秦逐张仪交臂而事齐楚此公之事成也田轸曰奈何使无东对曰韩冯之救魏之辞必不谓韩王曰冯以为魏必曰冯将以秦韩之兵东却齐宋冯因三国之兵乗屈丐之弊南割于楚故地必尽得之矣张仪救魏之辞必不谓秦王曰仪以为魏必曰仪且以秦韩之兵东距齐宋仪将三国之兵乗屈丐之弊【屈丐楚将为秦所败今更欲乗之】南割于楚名存亾国实代三川而归此王业也公令楚王与韩氏地使秦制和谓秦王曰请与韩地而王以施三川【施张设也言秦王于天子都张设迫胁也】韩氏之兵不用而得地于楚韩冯之东兵之辞且谓秦何曰秦兵不用而得三川伐楚韩以窘魏魏氏不敢东是孤齐也张仪之东兵之辞且谓何曰秦韩欲地而兵有案声威于魏魏氏之欲不失齐楚者有资矣魏氏转秦韩争事齐楚楚王欲而无与地公令秦韩之兵不用而得地有一大徳也【苏代谓陈轸今秦韩之兵不战伐而得地陈轸于秦韩岂不有大防徳】秦韩之王劫于韩冯张仪而东兵以徇服魏公常执左券以责于秦韩【左劵下右劵上也苏代説陈轸以上劵令秦韩不用兵得地而以券责秦韩却韩冯张仪以徇服魏故秦韩善陈轸而恶张仪多取矣】此其善于公而恶张子多资矣十三年秦惠王卒二十三年与秦击败楚于重丘二十四年秦使泾阳君质于齐二十五年归泾阳君于秦孟尝君薛文入秦即相秦文亾去二十六年齐与韩魏共攻秦至函谷军焉二十八年秦与韩河外以和兵罢二十九年赵杀其主父齐佐赵灭中山三十六年王为东帝秦昭王为西帝苏代自燕来入齐见于章华东门【括地志云齐城章华之东有闾门武鹿门也】齐王曰嘻善子来秦使魏冉致帝子以为何如对曰王之问臣也卒而患之所从来防愿王受之而勿备称也秦称之天下安之王乃称之无后也且让争帝名无伤也秦称之天下恶之王因勿称以收天下此大资也且天下立两帝王以天下为尊齐乎尊秦乎王曰尊秦曰释帝天下爱齐乎爱秦乎王曰爱齐而憎秦曰两帝立约伐赵孰与伐桀宋之利王曰伐桀宋利对曰夫约钧然与秦为帝而天下独尊秦而轻齐释帝则天下爱齐而憎秦伐赵不如伐桀宋之利故愿王明释帝以收天下倍约宾秦无争重而王以其间举宋夫有宋卫之阳地危【按卫此时河南独有濮阳也】有济西赵之阿东国危【阿东阿也尔时属赵故云东国危】有淮北楚之东国危【淮北徐泗也东国谓下相僮取虑也】有陶平陆梁门不开【陶定陶今曹州也平陆兖州县也县在大梁东界】释帝而贷之以伐桀宋之事国重而名尊燕楚所以形服天下莫敢不听此汤武之举也敬秦以为名而后使天下憎之此所谓以卑为尊者也愿王孰虑之于是齐去帝复为王秦亦去帝位三十八年伐宋秦昭王怒曰吾爱宋与爱新城阳晋【括地志云新城故城在宋州宋城县界阳晋故城在曹州乗氏县西北三十六里】同韩聂与吾友也而攻吾所爱何也苏代为齐谓秦王曰韩聂之攻宋所以为王也齐彊辅之以宋楚魏必恐恐必西事秦是王不烦一兵不伤一士无事而割安邑也【年表云秦昭王二十一年魏纳安邑及河内】此韩聂之所祷于王也秦王曰吾患齐之难知一从一衡其説何也对曰天下国令齐可知乎齐以攻宋其知事秦以万乗之国自辅不西事秦则宋治不安中国白头游敖之士皆积智欲离齐秦之交伏式结轶西驰者未有一人言善齐者也伏式东驰者未有一人言善秦者也何则皆不欲齐秦之合也何晋楚之智而齐秦之愚也晋楚合必议齐秦齐秦合必图晋楚请以此决事秦王曰诺于是齐遂伐宋宋王出亾死于温【懐州有温城】齐南割楚之淮北西侵三晋欲以并周室为天子泗上诸侯邹鲁之君皆称臣诸侯恐惧三十九年秦来伐防我列城九十四年燕秦楚三晋合谋各出鋭师以伐败我济西王解而却燕将乐毅遂入临淄尽取齐之寳蔵器湣王出亾之卫卫君辟宫舎之称臣而共具湣王不逊卫人侵之湣王去走邹鲁有骄色邹鲁君弗内遂走莒楚使淖齿将兵救齐因相齐湣王淖齿遂杀湣王而与燕共分齐之侵地卤器【卤掠齐寳器也】湣王之遇杀其子法章变名姓为莒太史敫家庸太史敫女竒法章状貎以为非恒人怜而常窃衣食之而与私通焉淖齿既以去莒莒中人及齐亡臣相聚求湣王子欲立之法章惧其诛已也乆之乃敢自言我湣王子也于是莒人共立法章是为襄王以保莒城而布告齐国中王已立在莒矣襄王既立立太史氏女为王后是为君王后生子建太史敫曰女不取媒因自嫁非吾种也污吾世终身不覩君王后君王后贤不以不覩故失人子之礼襄王在莒五年田单以即墨攻破燕军迎襄王于莒入临菑齐故地尽复属齐齐封田单为安平君【安平城在青州临淄县东十九里古纪之酅邑也】十四年秦撃我刚夀十九年襄王卒子建立王建立六年秦攻赵齐楚救之秦计曰齐楚救赵亲则退兵不亲遂攻之赵无食请粟于齐齐不听周子曰不如听之以退秦兵不听则秦兵不却是秦之计中而齐楚之计过也且赵之于齐楚扞蔽也【此时秦伐赵上党欲克无意伐齐楚故言赵之于齐楚为扞蔽也】犹齿之有唇也唇亾则齿寒今日亾赵明日患及齐楚且救赵之务宜若奉漏瓮沃焦釡也夫救赵髙义也却秦兵显名也义救亾国威却彊秦之兵不务为此而务爱粟为国计者过矣齐王弗听秦破赵于长平四十余万遂围邯郸十六年秦灭周君王后卒二十三年秦置东郡二十八年王入朝秦秦王政置酒咸阳三十五年秦灭韩三十七年秦灭赵三十八年燕使荆轲刺秦王秦王觉杀轲明年泰破燕燕王亾走辽东明年秦灭魏秦兵次于厯下四十二年秦灭楚明年虏代王嘉灭燕王喜四十四年秦兵撃齐齐王听相后胜计不战以兵降秦秦虏王建迁之共【今卫州共城县也】遂灭齐为郡天下壹并于秦秦王政立号为皇帝始君王后贤事秦谨与诸侯信齐亦东边海上秦日夜攻三晋燕楚五国各自救于秦以故王建立四十余年不受兵君王后死后胜相齐多受秦间金多使賔客入秦秦又多予金客皆为反间劝王去从朝秦不脩攻战之备不助五国攻秦秦以故得灭五国五国已亾秦兵卒入临淄民莫敢格者王建遂降迁于共故齐人怨王建不蚤与诸侯合从攻秦听奸臣賔客以亾其国歌之曰松耶栢耶住建共者客耶疾建用客之不详也
