<!-- { "loadSidebar": true } -->
　　宣曲【按其地合在関内张揖云宣曲官名在昆池西也】任氏之先为督道仓吏秦之败也豪杰皆争取金玉而任氏独穿仓粟楚汉相距荥阳也民不得耕种米石至万而豪杰金玉尽归任氏任氏以此起富富人争奢侈而任氏折节为俭力田畜田畜人争取贱贾【音价也】任氏独取贵善富者数世然任公家约非田畜所出弗衣食公事不毕则匈不得饮酒食肉以此为闾里率故富而主上重之塞之斥也【孟康云邉塞主斥侯卒也唯此人能致富若此顔云塞斥者言国斥开邉塞更令寛广故桥姚得恣　畜牧也姓桥名姚也】唯桥姚已致马千匹牛倍之羊万头粟以万钟计吴楚七国兵起时长安中列侯封君行从军旅赍贷子钱子钱家以为侯邑国在闗东闗东成败未决莫肯与唯无盐氏出捐千金贷其息什之三月吴楚平一嵗之中则无盐氏之息什倍用此富埒闗中闗中富商大贾大抵尽诸田田啬田兰韦家栗氏安陵杜杜氏亦巨万此其章尤异者也皆非有爵邑奉禄弄法犯奸而富尽椎埋去就与时俯仰获其赢利以末致财用本守之以武一切用文持之变化有槩故足术也若至力农畜工虞商贾为权利以成富大者倾郡中者倾县下者倾乡里者不可胜数夫纎啬筋力治生之正道也而富者必用竒胜田农拙业而秦阳以盖一州掘奸事也而曲叔以起博戏恶业也而桓发用之富【桓发人姓名】行贾丈天贱行也而雍乐成以饶贩脂【説文云载角者脂无角者膏也】辱处也而雍伯千金卖浆小业也而张氏千万洒削薄技也而郅氏鼎食胃脯简防耳浊氏连骑【按胃脯谓和五味而脯美故易售】马医浅方张里击钟此皆诚壹之所致由是观之富无经业则货无常主能者辐凑不肖者瓦解千金之家比一都之君臣万者乃与王者同乐岂所谓素封者邪非也










　　史记正义卷一百二十九
　　钦定四库全书
　　史记正义卷一百三十
　　唐　张守节　撰
　　太史公自序第七十　　　史记一百三十
　　昔在颛顼命南正重以司天北正黎以司地唐虞之际绍重黎之后使复典之至于夏商故重黎氏世序天地其在周程伯休甫其后也【括地志云安陵故域在雍州咸阳东二十一里周之程邑也】当周宣王时失其守而为司马氏【司马彪序云南正黎后世为司马氏】司马氏世典周史惠襄之间司马氏去周适晋晋中军随会奔秦而司马氏入少梁【按春秋随会奔秦其后自秦入魏而还晋也随会为晋中军将少梁古梁国也羸姓在同州韩城县南二十二里是时属晋】自司马氏去周适晋分散或在衞或在赵或在秦其衞者相中山在赵者【何法盛晋书及晋谯王司马无忌司马氏孙本皆云名凯】以劔论显蒯聩其后也【五恠反如淳云刺客传之蒯聩也】在秦者名错与张仪争论于是恵王使错将伐蜀遂防因而守之错孙靳事武安君白起而少梁更名曰夏阳靳与武安君阬赵长平军还而与之俱赐死杜邮葬于华池【括地志云华池在同州韩城县西南七十里在夏阳故城西北四里】靳孙昌昌为秦主铁官当始皇之时蒯聩孙卬为武信君将而徇朝歌诸侯之相王王卬于殷汉之伐楚卬归汉以其地为河内郡昌生无泽无泽为汉市长无泽生喜喜为五大夫卒皆葬髙门【括地云髙门原俗名马门原在同州韩城县西南十八里汉司马迁墓在韩城县南二十二里夏阳县故东南有司马迁冢在髙门原上也】喜生谈谈为太史公【虞喜志林云古者主天官者皆上公自周至汉其职转卑然朝防坐位犹居公上尊天之道其官属仍以旧名尊而称也按下文太史公既掌天官不治民有子曰迁又云卒三嵗而迁为太史公又云太史公遭李陵之祸又云汝复为太史则续吾祖矣观此文虞喜説为长乃书谈及迁为太史公者皆迁自书之汉旧仪云太史公秩二千石卒史皆秩二百石然瓉及韦昭桓谭之説皆非也以桓谭之説释在武本纪也】太史公学天官于唐都【天官书云星则唐都也】受易于杨何习道论于黄子太史公仕于建元元封之间愍学者之不达其意而师悖【布内反顔云悖惑也各习师书感于所见也】乃论六家之要指曰易大传【张晏云谓易系辞案下二句是系辞文也】天下一致而百虑同归而殊涂夫隂阳儒墨名法道徳此务为治者也直所从言之异路有省不省耳尝窃观隂阳之术大祥【顾野王云祥善也吉凶之先见也】而众忌讳使人拘而多所畏【言拘束于日时令人有所忌畏也】然其序四时之大顺不可失也儒者博而寡要劳而少功是以其事难尽从然其序君臣父子之礼列夫妇长幼之别不可易也墨者【韦云墨翟之术也尚俭后有徐巢子传其术也】俭而难遵是以其事不可徧循然其彊本节用不可废也法家严而少防然其正君臣上下之分不可改矣名家使人俭而善失真然其正名实不可不察也道家使人精神専一动合无形赡足万物其为术也因隂阳之大顺采儒墨之善撮名法之要与时迁移应物变化立俗施事无所不宜指约而易操事少而功多儒者则不然以为人主天下之仪表也主倡而臣和主先而臣随如此则主劳而臣逸至于大道之要去健羡绌聦明释此而任术夫神大用则竭形大劳则敝形神骚动欲与天地长乆非所闻也夫隂阳四时八位十二度二十四节各有教令顺之者昌逆之者不死则亾未必然也故曰使人拘而多畏夫春生夏长秋收冬藏此天道之大经也弗顺则无以为天下纲纪故曰四时之大顺不可失也夫儒者以六蓺为法六蓺经传以千万数累世不能通其学当年不能究其礼故曰博而寡要劳而少功若夫列君臣父子之礼序夫妇长幼之别虽百家弗能易也墨者亦尚尧舜道言其徳行曰堂髙三尺土阶三等茅茨不翦【屈盖曰茨以茅覆屋】采椽不刮【采取为椽不刮削也】食土簋啜土刑粝梁之食【顔云簋所以盛节也刑所以盛羹也土谓烧土为之即瓦器也粝粗米也脱粟也梁粟也谓食脱粟之麤飰也】藜藿之羹【藜似藿而表赤藿豆叶也】夏日葛衣冬日鹿裘其送死桐棺三寸【以桐木为棺厚三寸也】举音不尽其哀教防礼必以此为万民之率使天下法若此则尊卑无别也夫世异时移事业不必同故曰俭而难遵要曰彊本节用则人给家足之道也此墨子之所长虽百家弗能废也法家不别亲踈不殊贵贱一防于法则亲亲尊尊之防絶矣可以行一时之计而不可长用也故曰严而少防若尊主卑臣明分职不得相逾越虽百家弗能改也名家苛察缴绕使人不得反其意専决于名而失人情故曰使人俭而善失真若夫控名责实参伍不失此不可不察也道家无为又曰无不为【无为者守清浄也无不为者生育万物也】其实易行【各守其分故易行也】其辞难知【幽深微妙故难知也】其术以虚无为本以因循为用【任自然也】无成势无常形故能究万物之情不为物先不为物后故能为万物主有法无法因时为业【因时之物成法为业】有度无度因物与合【因其力物之形成度与合也】故曰圣人不朽时变是守【言圣人教迹不朽灭者顺时变化】虚者道之常也因者君之纲也【言因百姓之心以教唯执其纲而已】羣臣并至使各自明也其实中其声者谓之端实不中其声者谓之窽窽言不听奸乃不生贤不肖自分白黒乃形在所欲用耳何事不成乃合大道混混冥冥【上胡本反混混者元气神者之貌也】光燿天下复反无名凡人所生者神也所托者形也神大用则竭形大劳则敝形神离则死死者不可复生离者不可复反故圣人重之由是观之神者生之本也形者生之具也不先定其神而曰我有以治天下何由哉太史公既掌天官不治民有子曰迁迁生龙门【括地志云龙门在同州韩城县北五十里其山更黄河夏禹所凿者也龙门山在夏阳县迁即汉夏阳县人也至唐改曰韩城县】耕牧河山之阳【河之北山之南也案在龙门山南也】年十嵗则诵古文二十而南游江淮上防稽探禹穴【括地志云石箐山一名玉笥山又名宛委山即会稽山一峯也在会稽县东南十八里吴越春秋云禹案黄帝中经九山东南天柱号曰宛委赤帝左阙之填丞以文玉覆以盘石其书金简青玉为字编以白银皆瑑其文禹乃东廵登衡山血白马以祭禹乃登山仰天而笑忽然而卧梦见绣衣男子自称夷仓水使者却倚覆釡之山东顾谓禹曰欲得我山神书者齐于黄帝之岳岩岩之下三月季更登山发石禹乃登宛委之山发石乃得金简玉字以水泉之脉山中又有一穴深不见底谓之禹穴史迁云上会稽探禹穴即此穴也】闚九疑【九疑山在道州】浮于沅湘【沅水出朗州相水出道州北东北入海】北涉防泗【两水出兖州东北而南厯鲁】讲业齐鲁之都观孔子之遗风乡射邹峄【邹县名峄山名鄊山在邹县名二十二里地近曲阜于此行乡射之礼】戹困鄱【括地志徐州滕县汉蕃县音翻汉未陈蕃子逸为鲁相改音反田褒鲁记曰灵帝末汝南陈子防为鲁相陈蕃子也国人为讳而改焉】薛彭城过梁楚以归于是迁仕为郎中奉使西征巴蜀以南南畧卭笮昆明还报命是嵗天子始建汉家之封而太史公留滞周南不得与从事【与音预】故发愤且卒而子迁适使反见父于河洛之间太史公执迁手而泣曰余先周室之太史也自上世尝显功名于虞夏典天官事后世中衰絶于予乎汝复为太史则续吾祖矣今天子接千嵗之统封泰山而余不得从行是命也夫命也夫余死汝必为太史为太史无忘吾所欲论著矣且夫孝始于事亲中于事君终于立身扬名于后世以显父母此孝之大者夫天下称诵周公言其能论歌文武之徳宣周邵之风达太王王季之思虑爰及公刘以尊后稷也幽厉之后王道缺礼乐衰孔子脩旧起废论诗书作春秋则学者至今则之自获麟以来四百余嵗而诸侯相兼史记放絶今汉兴海内一统明主贤君忠臣死义之士余为太史而弗论载废天下之史文余甚惧焉汝其念哉迁俯首流涕曰小子不敏请悉论先人所次旧闻弗敢阙卒三嵗而迁为太史令防史记石室金匮之书五年而当太初元年【按迁年四十二嵗】十一月甲子朔旦冬至天厯始改建于明堂诸神受纪
