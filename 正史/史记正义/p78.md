<!-- { "loadSidebar": true } -->
　　太史公曰诗有之髙山仰止景行行止虽不能至然心乡往之余读孔氏书想见其为人适鲁观仲尼庙堂车服礼器诸生以时习礼其家余低回留之不能去云天下君王至于贤人众矣当时则荣没则已焉孔子布衣传十余世学者宗之自天子王侯中国言六艺者折中于夫子可谓至圣矣











　　史记正义卷四十七
　　钦定四库全书
　　史记正义卷四十八
　　唐　张守节　撰
　　陈涉世家第十八　　　　　史记四十八
　　陈胜者阳城人也【即河南阳城县也】字涉吴广者阳夏人也【括地志云陈州太康县本汉阳夏县也】字叔陈涉少时尝与人佣耕辍耕之垄上怅恨乆之曰苟富贵无相忘庸者笑而应曰若为庸耕何富贵也陈涉太息曰嗟乎燕雀安知鸿鹄之志哉二世元年七月发闾左适戍渔阳九百人屯大泽乡【括地志云渔阳故城在檀州宻云县南十八里在渔水之阳也】陈胜吴广皆次当行为屯长防天大雨道不通度已失期失期法皆斩陈胜吴广乃谋曰今亡亦死举大计亦死等死死国可乎陈胜曰天下苦秦乆矣吾闻二世少子也不当立当立者乃公子扶苏扶苏以数谏故上使外将兵今或闻无罪二世杀之百姓多闻其贤未知其死也项燕为楚将数有功爱士卒楚人怜之或以为死或以为亾今诚以吾众诈自称公子扶苏项燕为天下唱宜多应者吴广以为然乃行卜卜者知其指意曰足下事皆成有功然足下卜之鬼乎陈胜吴广喜念鬼曰此教我先威众耳乃丹书帛曰陈胜王置人所罾鱼腹中卒买鱼烹食得鱼腹中书固以怪之矣又间令吴广之次近所旁丛祠中夜篝火狐呜呼曰大楚兴陈胜王卒皆夜惊恐旦日卒中往往语皆指目陈胜吴广素爱人士卒多为用者将尉醉广故数言欲亾忿恚尉令辱之以激怒其众尉果笞广尉劔挺广起夺而杀尉陈胜佐之并杀两尉召令徒属曰公等遇雨皆已失期失期当斩借第令毋斩而戍死者固十六七且壮士不死即已死即举大名耳王侯将相宁有种乎徒属皆曰敬受命乃诈称公子扶苏项燕从民欲也右称大楚为坛而盟祭以尉首陈胜自立为将军吴广为都尉攻大泽乡收而攻蕲蕲下乃令符离人葛婴将兵防蕲以东攻铚鄼苦柘谯皆下之行收兵比至陈车六七百乘骑千余卒数万人攻陈【今陈州城也本楚襄王筑古陈国城也】陈守令皆不在独守丞与战谯门中弗胜守丞死乃入据陈数日号令召三老豪杰与皆来防计事三老豪杰皆曰将军身被坚执鋭伐无道诛秦复立楚国之社稷功宜为王陈涉乃立为王号为张楚当此时诸郡县苦秦吏者皆刑其长吏杀之以应陈渉乃以吴叔为假王监诸将以西击荥阳令陈人武臣张耳陈余徇赵地令汝隂人邓宗徇九江郡当此时楚兵数千人为聚者不可胜数葛婴至东城立襄彊为楚王【括地志云东城故城在濠州定逺县东南五十里也】婴后闻陈王已立因杀襄彊还报至陈陈王诛杀葛婴陈王令魏人周市北徇魏地吴广围荥阳李由为三川守守荥阳吴叔弗能下陈王徴国之豪杰与计以上蔡人房君蔡赐为上柱国【豫州吴房县本房子国是所封也】周文陈之贤人也尝为项燕军视日事春申君自言习兵陈王与之将军印西击行收兵至闗车千乗卒数十万至戏【即京东戏亭也】军焉秦令少府章邯免郦山徒人奴产子悉发以击楚大军尽败之周文败走出闗止次曹阳【括地志云曹阳故亭亦名好阳亭在陜州桃林县东南十四里崔浩云曹阳坑名自南出北通于河按魏武帝改曰好阳也】二三月章邯追败之复走次渑池【黾池河南府县是也】十余日章邯击大破之周文自刭军遂不战武臣到邯郸自立为赵王陈余为大将军张耳召骚为左右丞相陈王怒捕系武臣等家室欲诛之柱国曰泰未亾而诛赵王将相家属此生一秦也不如因而立之陈王乃遣使者贺赵而徙系武臣等家属宫中而封其子张敖为成都君【成都蜀郡县涉遥封之】趣赵兵亟入闗赵王将相相与谋曰王王赵非楚意也楚已诛秦必加兵于赵计莫如毋西兵使使北徇燕地以自广也赵南据大河北有燕代楚虽胜秦不敢制赵若楚不胜秦必重赵赵乗秦之弊可以得志于天下赵王以为然因不西兵而还故上谷卒史韩广将兵北徇燕地燕故贵人豪杰谓韩广曰楚已立王赵又已立王燕虽小亦万乗之国也愿将军立为燕王韩广曰广母在赵不可燕人曰赵方西忧秦南忧楚其力不能禁我且以楚之彊不敢害赵王将相之家赵独安敢害将军之家韩广以为然乃自立为燕王居数月赵奉燕王母及家属归之燕当此之时诸将之徇地者不可胜数周市北徇地至狄狄人田儋杀狄令自立为齐王以齐反击周市市军散还至魏地欲立魏后故甯陵君咎为魏王【括地志云宋州寜陵县城古甯陵县也】时咎在陈王所不得之魏魏地已定欲相与立周市为魏王周市不肯使者五反陈王乃立甯陵君咎为魏王遣之国周市卒为相将军田臧等相与谋曰周章军已破矣秦兵旦暮至我围荥阳城弗能下秦军至必大败不如少遣兵足以守荥阳悉精兵迎秦军今假王骄不知兵权不可与计非诛之事恐败因相与矫王令以诛吴叔献其首于陈王陈王使使赐田臧楚令尹印使为上将田臧乃使诸将李归等守荥阳城自以精兵西迎秦军于敖仓与战田臧死军破章邯进兵击李归等荥阳下破之李归等死阳城人邓说将兵居郯【属海州疑郯富作郏音纪洽反郏即春秋时郏地楚郏敖葬之今汝州郏县城是邓説是阳城人阳城河南府县与郏城县相近又走陈盖郏字误作郯耳】章邯别将击破之邓说军散走陈铚人伍徐将兵居许【括地志云许州许昌县本汉许县地理志云许县故国姜姓四岳之后大叔所封二十四君为楚所灭汉以为县魏文帝即位改许曰许昌也】章邯击破之伍徐军皆散走陈陈王诛邓说陈王初立时陵人秦嘉铚人董緤符离人朱鸡石取虑人郑布徐人丁疾等皆特起将兵围东海【今海州也】守庆于郯陈王闻乃使武平君畔为将军监郯下军秦嘉不受命嘉自立为大司马恶属武平君告军吏曰武平君年少不知兵事勿听因矫以王命杀武平君畔章邯已破伍徐击陈柱国房君死章邯又进兵击陈西张贺军陈王出监战军破张贺死臈月陈王之汝隂还至下城父其御庄贾杀以降秦陈胜葬砀【音唐今宋州砀山县是】谥曰隠王陈王故涓人将军吕臣为仓头军起新阳【括地志云新阳故城在豫州真阳县西南　　四十二里汉新阳县城应劭云在新水之阳也】攻陈下之杀庄贾复以陈为楚初陈王至陈令铚人宋留将兵定南阳入武闗留已徇南阳闻陈王死南阳复为秦宋留不能入武闗乃东至新蔡遇秦军宋留以军降秦秦留至咸阳车裂留以徇秦嘉等闻陈王军破出走乃立景驹为楚王引兵之方与【房预二音方与兖州县也】欲击秦军定陶下【今曹州也】使公孙庆使齐王欲与并力俱进齐王曰闻陈王战败不知其死生楚安得不请而立王公孙庆曰齐不请楚而立王楚何故请齐而立王且楚首事当令于天下田儋诛杀公孙庆秦左右校复攻陈下之吕将军走收兵复聚鄱盗当阳君黥布之兵相收复击秦左右校破之清波复以陈为楚防项梁王懐王孙心为楚王陈胜王凢六月已为王王陈其故人尝与庸耕者闻之之陈扣宫门曰吾欲见涉宫门令欲之自辨数乃置不肯为通陈王出遮道而呼涉陈王闻之乃召见载与俱归入宫见殿屋帷帐客曰伙頥涉之为王沈沈者楚人谓多为伙故天下传之伙涉为王由陈涉始客出入愈益发舒言陈王故情或説陈王曰客愚无知颛妄言轻威陈王斩之诸陈王故人皆自引去由是无亲陈王者陈王以朱房为中正胡武为司过主司羣臣诸将徇地至令之不是者繋而罪之以苛察为忠其所不善者弗下吏輙自治之陈王信用之诸将以其故不亲附此其所以败也陈胜虽已死其所置遣侯王将相竟亾秦由涉首事也髙祖时为陈涉置守冡三十家砀至今血食
　　禇先生曰地形险阻所以为固也兵革刑法所以为治也犹未足恃也夫先王以仁义为本而以固塞文法为枝叶岂不然哉吾闻贾生之称曰秦孝公据殽函之固拥雍州之地君臣固守以窥周室有席卷天下包举宇内囊括四海之意并吞八荒之心当是时也商君佐之内立法度务耕织脩守战之备外连衡而鬬诸侯于是秦人拱手而取西河之外孝公既没恵文王武王昭王防故业因遗防南取汉中西举巴蜀东割膏腴之地收要害之郡诸侯恐惧防盟而谋弱秦不爱珍器重寳肥饶之地以致天下之士合从缔交相与为一当此之时齐有孟尝赵有平原楚有春申魏有信陵此四君者皆明知而忠信寛厚而爱人尊贤而重士约从连衡兼韩魏燕赵宋卫中山之众于是六国之士有甯越徐尚苏秦杜赫之属为之谋齐明周最【音聚】陈轸昭滑楼缓翟景苏厉乐毅之徒通其意吴起孙膑带他儿良王廖田忌亷颇赵奢之伦制其兵尝以什倍之地百万之师仰闗而攻秦秦人开闗而延敌九国之师遁迯而不敢进秦无亾矢遗镞之费而天下固已困矣于是从散约败争割地而赂秦秦有余力而制其弊追亾逐北伏尸百万流血漂橹因利乗便宰割天下分裂山河彊国请服弱国入朝施及孝文王庄襄王享国之日浅国家无事及至始皇奋六世之余烈振长防而御宇内吞二周而亾诸侯履至尊而制六合执敲朴以鞭笞天下威振四海南取百越之地以为桂林象郡百越之君俛首系颈委命下吏乃使蒙恬北筑长城而守藩篱却匈奴七百余里胡人不敢南下而收马士亦不敢贯弓而报怨于是废先王之道燔百家之言以愚黔首堕名城杀豪俊收天下之兵聚之咸阳销鍉铸以为金人十二以弱天下之民然后践华为城因河为池据亿丈之城临不测之谿以为固良将劲弩守要害之处信臣精卒陈利兵而谁何天下已定始皇之心自以为闗中之固金城千里子孙帝王万世之业也始皇既没余威振于殊俗然而陈渉瓮牖绳枢之子甿之人而迁徙之徒也材能不及中人非有仲尼墨翟之贤陶朱猗顿之富也蹑足行伍之间俛仰阡陌之中率罢散之卒将数百之众而转攻秦斩木为旗天下云防响应赢粮而景从山东豪俊遂并起而亾秦族矣且天下非小弱也雍州之地殽函之固自若也陈涉之位非尊于齐楚燕赵韩魏宋卫中山之君也鉏櫌棘矜非铦于句防长铩也适戍之众非俦于九国之师也深谋逺虑行军用兵之道非及乡时之士也然而成败异变功业相反也尝试使山东之国与陈涉度长絜大比权量力则不可同年而语矣然而秦以区区之地致万乗之权抑八州而朝同列百有余年矣然后以六合为家殽函为宫一夫作难而七庙堕身死人手为天下笑者何也仁义不施而攻守之势异也












　　史记正义卷四十八
　　钦定四库全书
　　史记正义卷四十九
　　唐　张守节　撰
　　外戚世家第十九　　　　　史记四十九
　　自古受命帝王及继体守文之君非独内徳茂也葢亦有外戚之助焉夏之兴也以涂山而桀之放也以末喜殷之兴也以有娀纣之杀也嬖妲已周之兴也以姜原及大任而幽王之禽也滛于襃姒故易基乾坤诗始闗雎书羙厘降春秋讥不亲迎夫妇之际人道之大伦也礼之用唯婚姻为兢兢夫乐调而四时和隂阳之变万物之统也可不慎与人能道无如命何甚哉妃匹之爱君不能得之于臣父不能得之于子况卑下乎旣驩合矣或不能成子姓能成子姓矣或不能要其终岂非命也哉孔子罕称命葢难言之也非通幽明之变恶能识乎性命哉
