<!-- { "loadSidebar": true } -->
　　益损也本末相顺终始相应【应乙陵反应当也】至文有以辨至察有以説天下从之者治不从者乱从之者安不从者危小人不能则也【小人犹庶人也则法也言天下士以上至于帝王能从礼者则治安不能从礼者则危乱庶人据于事不能法礼也】礼之貌诚深矣【言礼之貌信深厚矣虽有邹子坚白同异之辨明察之于礼义之中自然儒弱败壊之礼也】坚白同异之察入焉而弱其貌诚大矣【言礼之貌信广大矣虽有擅作典制褊陋之説文辞入于礼义之中自然成淫俗褊陋之言】擅作兴制陋之説入焉而嗛其貌诚髙矣【言礼之貌信尊髙矣虽有暴慢恣雎轻俗以为髙之属入于礼义之中自然成坠落慢轻俗之人】暴慢恣睢轻俗以为髙之属入焉而坠故绳诚陈则不可欺以轻重规矩诚错【错七故反】则不可欺以方员君子审礼则不可欺以诈伪【诈伪谓坚白同异擅作典制暴戾恣雎自髙也故陈绳曲直定悬衡轻重分错规矩方员自消灭矣】故绳者直之至也衡者平之至也规矩者方员之至也礼者人道之极也然而不法礼者不足礼谓之无方之民法礼足礼谓之有方之士礼之中能思索谓之能虑能虑勿易【易谓轻易也】谓之能固能虑能固加好之焉圣矣【好久到反言人以得礼之中又能思察索求其礼谓之能思虑又不轻易其礼谓之能坚固能虑能固其礼更加好之乃圣人也】天者髙之极也地者下之极也日月者明之极也无穷者广大之极也圣人者道之极也【道谓礼义也言人有礼义则为圣人比于天地日月广大之极也】以财物为用以贵贱为文以多少为异以隆杀为要文貌繁情欲省礼之隆也文貌省情欲繁礼之杀也文貌情欲相为内外表里并行而杂礼之中流也【言文饰情用表里外内合于儒墨是得礼情之中而流行不息也】君子上致其隆下尽其杀而中处其中【中谓情文也】步骤驰骋广骛不外【骛音务言君子之人上存文饰下务减省而合情文处得其中纵有战阵杀戮邪恶则不弃于礼义矣三皇步五帝骤三王驰五伯骛也】是以君子之性守宫庭也【宫庭聴朝处喻君子心内常守礼义若宫庭焉】人域是域士君子也【处平凡人域之中能知礼义之域限即为士及君子也】外是民也于是中焉房皇周浃曲直得其次序圣人也故厚者礼之积也大者礼之广也髙者礼之隆也明者礼之尽也【言君子内守其礼徳厚大积广至于髙尊明礼则是礼之终竟也此书是褚先生荀卿礼论兼为之】














　　史记正义卷二十三
　　钦定四库全书
　　史记正义卷二十四
　　唐　张守节　撰
