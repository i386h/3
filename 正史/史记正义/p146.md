<!-- { "loadSidebar": true } -->
　　匈奴其先祖夏后氏之苗裔也曰淳维唐虞以上有山戎【左传庄三十年齐人伐山戎杜预云山戎北戎无终三名也括地志云幽州渔阳县本北戎无终子国】猃狁荤粥居于北蛮随畜牧而转移其畜之所多则马牛羊其竒畜则橐駞【畜许又反】驴驘【驘音力戈反】駃騠騊駼驒騱逐水草迁徙毋城郭常处耕田之业然亦各有分地毋文书以言语为约束儿能骑羊引弓射鸟防少长则射狐兎用为食士力能弯弓尽为甲骑其俗寛则随畜因射猎禽兽为生业急则人习战攻以侵伐其天性也其长兵则弓矢短兵则刀鋋利则进不利则退不羞遁走茍利所在不知礼义自君王以下咸食畜肉衣其皮革被旃裘壮者食肥美老者食其余贵壮健贱老弱父死妻其后母兄弟死皆取其妻妻之其俗有名不讳而无姓字夏道衰而公刘失其稷官【周本纪云不窟失其官此云公刘未详也】变于西戎邑于其后三百有余嵗戎狄攻大王亶父亶父亡走歧下而人悉从亶父而邑焉作周其后百有余嵗周西伯昌伐畎夷氏后十有余年武王伐纣而营雒邑复居于酆鄗放逐戎夷泾洛之北以时入贡命曰荒服其后二百有余年周道衰而穆王伐犬戎得四白狼四白鹿以归自是之后荒服不至于是周遂作甫刑之辟穆王之后二百有余年周幽王用宠姬襃姒之故与申侯有郤【故申城在邓州南阳县北三十里周宣王舅所封】申侯怒而与犬戎共攻杀周幽王于骊山之下遂取周之焦获【括地志云焦获亦名刳口亦曰刳中在雍州泾阳县北城十数里周有焦获也】而居于泾渭之间侵暴中国秦襄公救周于是周平王去酆鄗而东徙雒邑当是之时秦襄公伐戎至岐【今岐州髙诱云秦襄公救周有功受周故地酆镐列为诸侯也】始列为诸侯是后六十有五年而山戎越燕而伐齐齐厘公与战于齐郊其后四十四年而山戎伐燕燕告急于齐齐桓公北伐山戎山戎走其后二十有余年而戎狄至洛邑伐周襄王襄王奔于郑之汜邑初周襄王欲伐郑欲娶戎狄女为后与戎狄兵共伐郑已而黜狄后狄后怨而襄王后母曰惠后有子子帯欲立之于是惠后与狄后子为内应开戎狄戎狄以故得入破逐周襄王而立子帯为天子于是戎狄或居于陆浑东至扵卫侵盗暴虐中国疾之故诗人歌之曰戎狄是膺薄伐猃狁至扵太原出舆彭彭城彼朔方【言猃狁既去北方安静乃筑城守之也】周襄王既居外四年乃使使告急于晋晋文公初立欲修霸业乃兴师伐逐戎翟诛子带迎内周襄王居于雒邑当是之时秦晋为彊国晋文公攘戎翟居于河西圁洛之闲【括地志云白土故城在盐州白地东北三百九十里又云近延州绥州银州本春秋时白狄所居七国属魏后入秦秦置三十六郡洛漆沮也】号曰赤翟白翟【括地志云潞州本赤狄地延银绥三州白翟地按文言圁潞之间号赤狄未详】秦穆公得由余西戎八国服于秦故自陇以西有緜诸【括地云緜诸城秦州秦岭县北五十六里汉緜诸道属天水郡】绲戎【上音昆字当作混顔师古云混云夷也韦昭云春秋以为犬戎】翟防之戎【括地志云防道故城在渭州襄武县东南三十七里古之防戎邑汉防道属天水郡】岐梁山泾漆之北有义渠【括地志云寜州庆州西戎即刘拘邑城时为义梁戎国秦为北地郡也】大荔【括地志同州冯翊县及朝邑县本汉临晋县地古大荔戎国今朝邑县东三十歩故三城即大荔三城荔力计反】乌氏【氏音支括地志云乌氏故城在泾州安安县东三十里周之故地后入戎秦恵王取之置乌氏县也】朐衍之戎【括地志云盐州古戎狄居之即昫衍戎之地秦北地郡也】而晋北有林胡【括地志云朔州春秋时北地也如淳云即儋林也为李牧灭】楼烦之戎【括地志云岚州楼烦胡地也风俗通云故楼烦故地也】燕北有东胡山戎各分散居谿谷自有君长往往而聚者百有余戎然莫能相一自是之后百有余年晋悼公使魏绛和戎翟戎翟朝晋后百有余年赵襄子逾句注而破并代以临胡貉其后既与韩魏共灭智伯分晋地而有之则赵有代句注之北魏有河西上郡以与戎界邉其后义渠之戎筑城郭以自守而秦稍蚕食至于恵王遂拔义渠二十五城惠王击魏魏尽入西河及上郡于秦秦昭王时义渠戎王与宣太后乱有二子宣太后诈而杀义渠戎王于甘泉遂起兵伐残义渠于是秦有陇西北地上郡筑长城以拒胡而赵武灵王亦变俗胡服习骑射北破林胡楼烦筑长城【括地志云赵武灵王长城在朔州善阳县北案长城水经云百道长城北山上有长垣若頽毁焉公奚亘岭东西无极葢赵灵王所筑也】自代并隂山【括地志云阴山在朔州北】
