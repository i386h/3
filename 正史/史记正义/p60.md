<!-- { "loadSidebar": true } -->
　　卫康叔名封周武王同母少弟也其次尚有冉季冉季最少武王已克殷纣复以殷余民封纣子武庚禄父比诸侯以奉其先祀勿絶为武庚未集恐其有贼心武王乃令其弟管叔蔡叔傅相武庚禄父以和其民武王既崩成王少周公旦代成王治当国管叔蔡叔疑周公乃与武庚禄父作乱欲攻成周周公旦以成王命兴师伐殷杀武庚禄父管叔放蔡叔以武庚殷余民封康叔为卫君居河淇间故商墟周公旦惧康叔齿少乃申告康叔曰必求殷之贤人君子长者问其先殷所以兴所以亡而务爱民告以纣所以亡者以滛于酒酒之失妇人是用故纣之乱自此始为梓材【若梓人为材君子观为法则也梓匠人也】示君子可法则故谓之康诰酒诰梓材以命之康叔之国既以此命能和集其民民大悦成王长用事举康叔为周司冦赐卫寳祭噐以章有徳康叔卒子康伯代立康伯卒子考伯立考伯卒子嗣伯立嗣伯卒子康伯立康伯卒子靖伯立靖伯卒子贞伯立贞伯卒子顷侯立顷侯厚赂周夷王夷王命卫为侯顷侯立十二年卒子厘侯立厘侯十三年周厉王出奔于彘共和行政焉二十八年周宣王立四十二年厘侯卒太子共伯余立为君共伯弟和有宠于厘侯多予之赂和以其赂赂士以袭攻共伯于墓上共伯入厘侯羡自杀卫人因之厘侯旁諡曰共伯而立和为卫侯是为武公武公即位修康叔之政百姓和集四十二年犬戎杀周幽王武公将兵往佐周平戎甚有功周平王命武公为公五十五年卒子庄公扬立庄公五年取齐女为夫人好而无子又取陈女为夫人生子蚤死陈女女弟亦幸于庄公而生子完完母死庄公令夫人齐女子之立为太子庄公有宠妾生子州吁十八年州吁长好兵庄公使将石碏諌庄公曰庻子好兵使将乱自此起不聴二十三年庄公卒太子完立是为桓公桓公二年弟州吁骄奢桓公绌之州吁出奔十三年郑伯弟叚攻其兄不胜亡而州吁求与之友十六年州吁収聚卫亡人以袭杀桓公州吁自立为卫君为郑伯弟叚欲伐郑请宋陈蔡与俱三国皆许州吁州吁新立好兵弑桓公卫人皆不爱石碏乃因桓公母家于陈详为善州吁至郑郊石碏与陈侯共谋使右宰丑进食因杀州吁于濮而迎桓公弟于邢而立之是为宣公宣公七年鲁弑其君隠公九年宋督弑其君殇公及孔父十年晋曲沃庄伯弑其君哀侯十八年初宣公爱夫人夷姜夷姜生子伋以为太子而令右公子傅之右公子为太子取齐女未入室而宣公见所欲为太子妇者好説而自取之更为太子取他女宣公得齐女生子夀子朔令左公子傅之太子伋母死宣公正夫人与朔共谗恶太子伋宣公自以其夺太子妻心恶太子欲废之及闻其恶大怒乃使太子伋于齐而令盗遮界上杀之【左传云卫宣公使太子伋之齐使盗待诸华将杀之杜预云华卫地】与太子白旄而告界盗见持白旄者杀之且行子朔之兄夀太子异母弟也知朔之恶太子而君欲杀之乃谓太子曰界盗见太子白旄即杀太子太子可毋行太子曰逆父命求生不可遂行夀见太子不止乃盗其白旄而先驰至界界盗见其验即杀之夀已死而太子伋又至谓盗曰所当杀乃我也盗并杀太子伋以报宣公宣公乃以子朔为太子十九年宣公卒太子朔立是为惠公左右公子不平朔之立也惠公四年左右公子怨惠公之谗杀前太子伋而代立乃作乱攻惠公立太子伋之弟黔牟为君惠公奔齐卫君黔牟立八年齐襄公率诸侯奉王命共伐卫纳卫惠公诛左右公子卫君黔牟奔于周惠公复立惠公立三年出亡亡八年复入与前通年凡十三年矣二十五年惠公怨周之容舍黔牟与燕伐周周惠王奔温卫燕立惠王弟頺为王二十九年郑复纳惠王三十一年惠公卒子懿公赤立懿公即位好鹤【括地志云故鹤城在州匡城县西南十五里左传云卫懿公好鹤有乘轩者狄伐卫公欲战国人受甲者皆曰使鹤鹤寔有禄位余焉能战俗传懿公养鹤于此城因名也】滛乐奢侈九年翟伐卫卫懿公欲发兵兵或畔大臣言曰君好鹤鹤可令击翟于是遂入杀懿公懿公之立也百姓大臣皆不服自懿公父惠公朔之谗杀太子伋代立至于懿公常欲败之卒灭惠公之后而更立黔牟之弟昭伯顽之子申为君是为戴公戴公申元年卒齐桓公以卫数乱乃率诸侯伐翟为卫筑楚邱【括地志云城武县有楚邱亭】立戴公弟燬为卫君【燬音毁】是为文公文公以乱故奔齐齐人入之初翟杀懿公也卫人怜之思复立宣公前死太子伋之后伋子又死而代伋死者子夀又无子太子伋同母弟二人其一曰黔牟甞代惠公为君八年复去其二曰昭伯昭伯黔牟皆已前死故立昭伯子申为戴公戴公卒复立其弟燬为文公文公初立轻赋平罪身自劳与百姓同苦以收卫民十六年晋公子重耳过无礼十七年齐桓公卒二十五年文公卒子成公郑立成公三年晋欲假道于卫救宋成公不许晋更从南河渡救宋徴师于卫卫大夫欲许成公不肯大夫元咺攻成公成公出奔【咺况逺反】晋文公重耳伐卫分其地予宋讨前过无礼及不救宋患也卫成公遂出奔陈二嵗如周求入与晋文公防晋使人鸩卫成公成公私于周主鸩令薄得不死已而周为请晋文公卒入之卫而诛元咺卫君瑕出奔七年晋文公卒十二年成公朝晋襄公十四年秦穆公卒二十六年齐邴歜弑其君懿公三十五年成公卒子穆公遬立【遬音速】穆公二年楚庄王伐陈杀夏徴舒三年楚庄王围郑郑降复释之十一年孙良夫救鲁伐齐复得侵地穆公卒子定公臧立定公十二年卒子献公衎立献公十三年公令师曹教宫妾鼓琴妾不善曹笞之妾以幸恶曹于公公亦笞曹三百十八年献公戒孙文子寗惠子食皆往日旰不召而去射鸿于囿二子从之公不释射服与之言二子怒如宿孙文子子数侍公饮使师曹歌巧言之卒章师曹又怒公之甞笞三百乃歌之欲以怒孙文子报卫献公文子语蘧伯玉伯玉曰臣不知也遂攻出献公献公奔齐齐置卫献公于聚邑孙文子寗惠子共立定公弟秋为卫君是为殇公殇公秋立封孙文子林父于宿十二年寗喜与孙林父争宠相恶殇公使寗喜攻孙林父林父奔晋复求入故卫献公献公在齐齐景公闻之与卫献公如晋求入晋为伐卫诱与盟卫殇公防晋平公平公执殇公与寗喜而复入卫献公献公亡在外十二年而入献公后元年诛寗喜三年呉延陵季子使过卫见蘧伯玉史防曰卫多君子其国无故过宿孙林父为击磬曰不乐音大悲使卫乱乃此矣是年献公卒子襄公恶立襄公六年楚灵王防诸侯襄公称病不往九年襄公卒初襄公有贱妾幸之有身梦有人谓曰我康叔也令若子必有卫名而子曰元妾怪之问孔成子成子曰康叔者卫祖也及生子男也以告襄公襄公曰天所置也名之曰元襄公夫人无子于是乃立元为嗣是为灵公灵公五年朝晋昭公六年楚公子弃疾弑灵王自立为平王十一年火三十八年孔子来禄之如鲁后有隙孔子去后复来三十九年太子蒯聩与灵公夫人南子有恶欲杀南子蒯聩与其徒戏阳遬谋朝使杀夫人【戏音羲】戏阳后悔不果蒯聩数目之夫人觉之惧呼曰【呼火故反】太子欲杀我灵公怒太子蒯聩奔宋已而之晋赵氏四十二年春灵公防于郊令子郢仆郢灵公少子也字子南灵公怨太子出奔谓郢曰我将立若为后郢对曰郢不足以辱社稷君更图之夏灵公卒夫人命子郢为太子曰此灵公命也郢曰亡人太子蒯聩之子輙在也不敢当于是卫乃以輙为君是为出公六月乙酉赵简子欲入蒯聩乃令阳虎诈命卫十余人衰绖归简子送蒯聩卫人闻之发兵撃蒯聩蒯聩不得入入宿而保卫人亦罢兵出公輙四年齐田乞弑其君孺子八年齐鲍子弑其君悼公孔子自陈入卫九年孔文子问兵于仲尼仲尼不对其后鲁迎仲尼仲尼反鲁十二年初孔圉文子取太子蒯聩之姊生悝孔氏之竖浑良夫羙好孔文子卒良夫通于悝母太子在宿悝母使良夫于太子太子与良夫言曰茍能入我国报子以乘轩免子三死母所与【杜预云三罪紫衣袒裘带剑也紫衣君服也热故偏不敬也卫侯求令名者与之食焉太子请使良夫良夫紫衣狐裘不释剑而食太子使牵退数之罪而杀之】与之盟许以悝母为妻闰月良夫与太子入舍孔氏之外圃昬二人蒙衣而乘宦者罗御如孔氏孔氏之老栾寗问之称姻妾以告遂入适伯姬氏既食悝母杖戈而先太子与五人介舆猳从之伯姬劫悝于厠强盟之遂劫以登台栾寗将饮酒炙未熟闻乱使告仲由召防驾乘车行爵食炙奉出公輙奔鲁仲由将入遇子羔将出曰门已闭矣子路曰吾姑至矣子羔曰不及莫践其难子路曰食焉不辟其难子羔遂出子路入及门公孙敢阖门曰毋入为也子路曰是公孙也求利而逃其难由不然利其禄必救其患有使者出子路乃得入曰太子焉用孔悝虽杀之必或继之且曰太子无勇若燔台必舍孔叔太子闻之惧下石乞盂黡敌子路【燔音烦舍音舍黡音乙缄反】以戈击之割缨子路曰君子死冠不免结缨而死【缨冠緌也】孔子闻卫乱曰嗟乎柴也其来乎由也其死矣孔悝竟立太子蒯聩是为庄公庄公蒯聩者出公父也居外怨大夫莫迎立元年即位欲尽诛大臣曰寡人居外乆矣子亦甞闻之乎羣臣欲作乱乃止二年鲁孔丘卒三年庄公上城见戎州曰戎虏何为是戎州病之十月戎州告赵简子简子围卫十一月庄公出奔卫人立公子斑师为卫君齐伐卫虏斑师更立公子起为卫君卫君起元年卫石曼専逐其君起起奔齐卫出公輙自齐复归立初出公立十二年亡亡在外四年复入出公后元年赏从亡者立二十一年卒出公季父黔攻出公子而自立是为悼公悼公五年卒子敬公弗立敬公十九年卒子昭公纠立是时三晋强卫如小侯属之【属赵也】昭公六年公子亹【音尼】弑之代立是为懐公懐公十一年公子頺弑懐公而代立是为慎公慎公父公子适适父敬公也慎公四十二年卒子声公训立声公十一年卒子成侯速立成侯十一年公孙鞅入秦十六年卫更贬号曰侯二十九年成侯卒子平侯立平侯八年卒子嗣君立嗣君五年更贬号曰君独有濮阳四十二年卒子懐君立懐君三十一年朝魏魏囚杀懐君魏更立嗣君弟是为元君元君为魏壻故魏立之元君十四年秦抜魏东地秦初置东郡更徙卫野王县而并濮阳为东郡二十五年元君卒子君角立君角九年秦并天下立为始皇帝二十一年二世废君角为庻人卫絶祀
　　太史公曰余读世家言至于宣公之太子以妇见诛弟夀争死以相让此与晋太子申生不敢明骊姬之过同俱恶伤父之志然卒死亡何其悲哉或父子相杀兄弟相灭亦独何哉



　　史记正义卷三十七
　　钦定四库全书
　　史记正义卷三十八
　　唐　张守节　撰
　　宋防子世家第八　　　　　　史记三十八
