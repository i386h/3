<!-- { "loadSidebar": true } -->
　　魏之先毕公高之后也毕公高与周同姓武王之伐纣而高封于毕【括地志云毕原在雍州万年县西南二十八里】于是为毕姓其后絶封为庶人或在中国或在夷狄其苗裔曰毕万事晋献公献公之十六年赵夙为御毕万为右以伐霍耿魏灭之以耿封赵夙以魏封毕万【魏城在陜州芮城县北五里郑元诗谱云魏姬姓之国武王伐纣而封焉】为大夫卜偃曰毕万之后必大矣万满数也魏大名也以是始赏天开之矣天子曰兆民诸侯曰万民今命之大以从满数其必有众初毕万卜事晋遇屯之比辛廖占之曰吉屯固比入吉孰大焉其必蕃昌毕万封十一年晋献公卒四子争更立晋乱而毕万之世弥大从其国名为魏氏生武子魏武子以魏诸子事晋公子重耳晋献公之二十一年武子从重耳出亡十九年反重耳立为晋文公而令魏武子袭魏氏之后封列为大夫治于魏生悼子魏悼子徙治霍【晋州霍邑县汉彘县也后汉改曰永安隋改曰霍邑本春秋时霍伯国也】生魏綘魏綘事晋悼公悼公三年防诸侯悼公弟杨干乱行魏綘僇辱杨干悼公怒曰合诸侯以为荣今辱吾弟将诛魏綘或说悼公悼公止卒任魏綘政使和戎翟戎翟亲附悼公之十一年曰自吾用魏綘八年之中九合诸侯戎翟和子之力也赐之乐三让然后受之徙治安邑【安邑在綘州夏县安邑故城是】魏綘卒諡为昭子生魏嬴嬴生魏献子献子事晋昭公昭公卒而六卿彊公室卑晋顷公之十二年韩宣子老魏献子为国政晋宗室祁氏羊舌氏相恶六卿诛之尽取其邑为十县六卿各令其子为之大夫献子与赵简子中行文子范献子并为晋卿其后十四岁而孔子相鲁后四岁赵简子以晋阳之乱也而与韩魏共攻范中行氏魏献子生魏侈魏侈与赵鞅共攻范中行氏魏侈之孙曰魏桓子与韩康子赵襄子共伐灭知伯【知音智括地志云故智城在蒲州虞乡县西北四十里占今地名云解县有智城葢谓此也】分其地桓子之孙曰文侯都魏文侯元年秦灵公之元年也与韩武子赵桓子周威王同时六年城少梁十三年使子击围繁厐出其民十六年伐秦筑临晋元里十七年伐中山使子击守之赵仓唐傅之子击逢文侯之师田子方于朝歌引车避下谒田子方不为礼子击因问曰富贵者骄人乎且贫贱者骄人乎子方曰亦贫贱者骄人耳夫诸侯而骄人则失其国大夫而骄人则失其家贫贱者行不合言不用则去之楚越若脱躧然奈何其同之哉子击不怿而去西攻秦至郑而还筑雒隂合阳【雒漆沮水也城在水南郃阳郃水之北括地志云郃阳故城在同州河西县南三里雒隂在同州西也】二十二年魏赵韩列为诸侯二十四年秦伐我至阳狐【括地志云阳狐郭在魏州元城县东北三十里也】二十五年子击生子防文侯受子夏经艺客叚干木过其闾未尝不轼也【过先卧反文侯轼干木闾也皇甫谧高士云木晋人也守道不仕魏文侯欲见造其门干木逾墙避之文侯以客礼待之出过其闾而轼其仆曰君何轼曰叚干木贤者也不趣势利懐君子之道隐处穷巷声驰千里吾安得勿轼干木先乎徳寡人先乎势干木富乎义寡人富乎财势不若徳贵财不若义高又请为相不肯后卑已固请见与语文侯立倦不敢息淮南子云叚干木晋之大驵而为文侯师吕氏春秋云魏文侯见叚干木立倦而不敢息及见翟璜防于堂而兴之言翟璜不恱文侯曰叚干木官之则不肯禄之则不受今汝欲官则相至欲禄则上卿至既受吾赏又责吾礼无乃难乎】秦尝欲伐魏或曰魏君贤人是礼国人称仁上下和合未可图也文侯由此得誉于诸侯任西门豹守邺而河内称治【古帝王之都多在河东河北故呼河北为河内河南为河外又云河从龙门南至华隂东至卫州即东北入海曲绕冀州故言河内云也】魏文侯谓李克曰先生尝教寡人曰家贫则思良妻国乱则思良相今所置非成则璜二子何如李克对曰臣闻之卑不谋尊踈不谋戚臣在阙门之外不敢当命文侯曰先生临事勿让李克曰君不察故也居视其所亲富视其所与达视其所举穷视其所不为贫视其所不取五者足以定之矣何代克哉文侯曰先生就舎寡人之相定矣李克趋而出过翟璜之家翟璜曰今者闻君召先生而卜相果谁为之李克曰魏成子为相矣翟璜忿然作色曰以耳目之所覩记臣何负于魏成子西河之守臣之所进也君内以邺为忧臣进西门豹君谋欲伐中山臣进乐羊中山已拔无使守之臣进先生君之子无臣进屈侯鲋臣何以负于魏成子李克曰且子之言克于子之君者岂将比周以求大官哉君问而置相非成则璜二子何如克对曰君不察故也居视其所亲富视其所与达视其所举穷视其所不为贫视其所不取五者足以定之矣何待克哉是以知魏成子之为相也且子安得与魏成子比乎魏成子以食禄千钟什九在外什一在内是以东得卜子夏田子方叚干木此三人者君皆师之子之所进五人者君皆臣之子恶得与魏成子比也翟璜逡巡再拜曰璜鄙人也失对愿卒为弟子二十六年虢山崩壅河【括地志云虢山在陜州陕县西二里临黄河今临河有岗阜似是頽山之余也】三十二年伐郑城酸枣败秦于注【括地志云注城在汝州梁县西十五里注或作铸也】三十五年齐伐取我襄陵三十六年秦侵我隂晋三十八年伐秦败我武下【括地志云故武城一名武之平城在华州郑县东十三里】得其将识是岁文侯卒子击立是为武侯魏武侯元年赵敬侯初立公子朔为乱不胜奔魏与魏袭邯郸魏败而去二年城安邑王垣【括地志云故城汉垣县本魏王垣也在綘州垣县西北二十里也】七年伐齐至桑丘【年表云齐伐燕取桑丘故魏救燕伐齐至桑丘也括地志云桑丘故城俗名敬城在易州遂城县界也】九年翟败我于浍【括地志云浍髙山又云浍山在綘州翼城县东北二十五里浍水出北山也】使吴起伐齐至灵丘【灵丘蔚州县也时属齐故三晋伐之也】齐威王初立十一年与韩赵三分晋地灭其后十三年秦献公县栎阳十五年败赵北蔺【在石州赵之西北属赵故云赵北蔺也】十六年伐楚取鲁阳【今汝州鲁山县也】武侯卒子防立是为恵王恵王元年初武侯卒也子防与公中缓【中音仲】争为太子公孙颀自宋入赵自赵入韩谓韩懿侯曰魏防与公中缓争为太子君亦闻之乎今魏防得王错挟上党固半国也因而除之【按除除魏防及王错也】破魏必矣不可失也懿侯说乃与赵成侯合军并兵以伐魏战于浊泽魏氏大败魏君为赵谓韩曰除魏君立公中缓割地而退我且利韩曰不可杀魏君人必曰割地而退人必曰贪不如两分之魏分为两不彊于宋卫则我终无魏之患矣赵不听韩不说以其少卒夜去恵王之所以身不死国不分者二家谋不和也若从一家之谋则魏必分矣故曰君终无适子其国可破也二年魏败韩于马陵败赵于懐三年齐败我观【观音馆魏州观城县古之观国语云观国夏啓子太康第五弟之所封也夏衰灭之矣】五年与韩防宅阳城【括地志云宅阳故城一名北宅在郑州荥阳县东南十七里也】武堵为秦所败六年伐取宋仪台九年伐败韩于浍与韩战少梁虏我将公孙座取厐秦献公卒子孝公立十年伐取赵皮牢彗星见十二年星昼坠有声十四年与赵防鄗十五年鲁卫宋郑君来朝十六年与秦孝公防社平侵宋黄池宋复取之十七年与秦战元里秦取我少梁围赵邯郸十八年拔邯郸赵请救于齐齐使田忌孙膑救赵败魏桂陵十九年诸侯围我襄陵筑长城塞固阳【塞先代反括地志云棝杨县汉旧县也在银州银城县界按魏筑长城自郑濵洛北庭银州至胜州固阳县为塞也固阳有连山东至黄河西南至夏防等州棝音固】二十年归赵邯郸与盟漳水上【邯郸洛州县也漳水名漳水源出洛州武安县三门山也】二十一年与秦会彤赵成侯卒二十八年齐威王卒中山君相魏三十年魏伐赵【孙膑传云魏与赵攻韩韩告急齐此文误耳魏伐赵赵请救齐齐使孙膑救赵败魏桂陵乃在十八年也】赵告急齐齐宣王用孙子计救赵击魏魏遂大兴师使厐防将而令太子申为上将军过外黄外黄徐子【括地志云故圉城有南北二城在沐州雍丘县界本属外黄即太子申见徐子之地也】谓太子曰臣有百战百胜之术太子曰可得闻乎客曰固愿效之曰太子自将攻齐大胜并莒【莒密州县也在齐东南言从西破齐并至莒地则齐上尽矣】则富不过有魏贵不益为王若战不胜齐则万世无魏矣此臣之百战百胜之术也太子曰诺请必从公之言而还矣客曰太子虽欲还不得矣彼劝太子战攻欲啜汁者众【啜穿恱反汁之入反冀功勲者众也】太子虽欲还恐不得矣太子因欲还其御曰将出而还与北同太子果与齐人战败于马陵【虞喜志林云马陵在濮州鄄城县东北六十里有陵间谷深峻可以置伏按庞防败即此也徐说马陵在魏州元城县东南一里庞防败非此地也田完世家云宣王二年魏伐赵与韩觐共击魏赵不利战于南梁韩氏请于齐齐使田忌婴将孙子为师救赵韩已击魏大破之马陵按南梁在汝州又此传云太子为上将军过外黄又孙膑传云魏与赵攻韩韩告急齐齐使田忌将而往直走大梁魏将庞防闻之去韩而归齐军已过而西矣按孙子减灶退军三日行至马陵遂杀庞防虏魏太子申大破魏军营当如虞喜之说从汴州外黄退至濮州东北六十里是也然赵韩共击魏战国于南梁韩急请救于齐齐师走大梁败魏马陵岂合更渡河北至魏州先城哉徐说定非也】齐虏魏太子申杀将军防军遂大破三十一年秦赵齐共伐我秦将商君诈我将军公子卭而袭夺其军破之秦用商君东地至河而齐赵数破我安邑近秦于是徙治大梁【陈留风俗云魏之都也毕万十叶徙大梁按今汴州浚仪也】以公子赫为太子三十三年秦孝公卒商君亡秦归魏魏怒不入三十五年与齐宣王会平阿南恵王数败于军旅卑礼厚币以招贤者邹衍淳于髠孟轲皆至梁梁恵王曰寡人不佞兵三折于外太子虏上将死国以空虚以羞先君宗庙社稷寡人甚丑之叟不逺千里辱幸至弊邑之廷将何以利吾国孟轲曰君不可以言利若是夫君欲利则大夫欲利大夫欲利则庶人欲利上下争利国则危矣为人君仁义而已矣何以利为三十六年复与齐王会甄是岁恵王卒子襄王立襄王元年与诸侯会徐州相王也追尊父恵王为王五年秦败我龙贾军四万五千于雕隂【括地志云雕隂故县在鄜州洛交县北三十里雕隂故城是也】围我焦曲沃【括地志云故焦城在陜县东北百步古号城中东北隅周同姓也曲沃有城在陜县西南三十二里按今有曲沃店也】予秦河西之地【自华州北至同州并魏河北之地尽入秦也】六年与秦防应【应乙陵反括地志云故应城故应乡也在汝州鲁山县东三十里】秦取我汾隂皮氏【括地志云汾隂故城在浦州汾隂县北九里皮氏故城在綘州龙门县西一百八十步也】焦魏伐楚败之陉山【括地志云陉山在郑州新县西南三十里】七年魏尽入上郡于秦【括地志云上郡故城在绥州上县东南五十里秦魏之上郡地也按丹鄜延绥等州北至固阳并上郡地魏筑长城界秦自华州郑县已北濵洛至庆州洛源县自于山即东北至胜州固阳县东至河西上郡之地尽入于秦】秦降我蒲阳【在隰州隰川县蒲邑故城是也】八年秦归我焦曲沃十二年楚败我襄陵诸侯执政与秦相张仪会齧桑十三年张仪相魏魏有女子化为丈夫秦取我曲沃【綘州桐乡县晋曲沃邑】平周【十三州志云古平周县在汾周介休县西五十里也】十六年襄王卒子哀王立张仪复归秦哀王元年五国共攻秦【韩魏楚赵燕也】不胜而去二年齐败我观津【括地志云观津城在冀州枣阳县东南二十五里本赵邑今属魏也】五年秦使樗里子伐取我曲沃走犀首岸门【括地志云岸门在许州长社县西北十八里今名西武亭】六年秦求立公子政为太子与秦防临晋七年攻齐与秦伐燕八年伐卫拔列城二卫君患之如耳【魏大夫姓名也】见卫君曰请罢魏兵免成陵君可乎卫君曰先生果能孤请世世以卫事先生如耳见成陵君曰昔者魏伐赵断羊肠拔阏与【阏于连反与音预羊肠坂道在太行山上南口懐州北口潞州阏与故城在潞州及仪州若断羊肠抜阏与北连恒州则赵国东西断而为三也】约斩赵赵分而为二所以不亡者魏为从主也今卫已迫亡将西请事于秦与其以秦醳卫不如以魏醳卫【醳音释】卫之徳魏必终无穷成陵君曰诺如耳见魏王曰臣有谒于卫卫故周室之别也其称小国多寳器今国迫于难而寳器不出者其心以为攻卫醳卫不以王为主故寳器虽出必不入于王也臣窃料之先言醳卫者必受卫者也如耳出成陵君入以其言见魏王魏王听其说罢其兵免成陵君终身不见九年与秦王会临晋张仪魏章皆归于魏魏相田需死楚害张仪犀首薛公楚相昭鱼谓苏代曰田需死吾恐张仪犀首薛公有一人相魏者也代曰然相者欲谁而君便之昭鱼曰吾欲太子之自相也代曰请为君北必相之昭鱼曰奈何对曰君其为梁王代请说君昭鱼曰奈何对曰代也从楚来昭鱼甚忧曰田需死吾恐张仪犀首薛公有一人相魏者也代曰梁王长主也必不相张仪张仪相必右秦而左魏犀首相必右韩而左魏薛公相必右齐而左魏梁王长主也必不便也王曰然则寡人孰相代曰莫若太子之自相太子之自相是三人者皆以太子为非常相也皆将务以其国事魏欲得丞相玺也以魏之彊而三万乘之国辅之魏必安矣故曰莫若太子之自相也遂北见梁王以此告之太子果相魏十年张仪死十一年与秦武王会应十二年太子朝于秦秦来伐我皮氏未拔而解十四年秦来归武王后十六年秦拔我蒲反阳晋封陵【阳晋当作晋阳也史文误括地志云晋阳故城今名晋城在蒲州虞卿县西三十五里表云魏哀王十六年秦杜阳晋阳即此城也封陵亦在蒲州按阳晋故城在曹州解在苏秦也】十七年与秦防临晋秦予我蒲反十八年与秦伐楚二十一年与齐韩共败秦军凾谷二十三年秦复予我河外及封陵为和哀王卒子昭王立昭王元年秦拔我襄城二年与秦战我不利三年佐韩攻秦秦将白起败我军伊阙二十四万六年予秦河东地方四百里芒夘以诈重七年秦拔我城大小六十一八年秦昭王为西帝齐湣王为东帝月余皆复称王归帝九年秦拔我新垣曲阳之城【年表及括地志云曲阳故城在懐州济源县西十里新垣近曲阳未详端的所之处也】十年齐灭宋宋王死我温十二年与秦赵韩燕共伐齐败之济西湣王出亡燕独入临菑与秦王会西周【即王城也今河南郡城也】十三年秦拔我安城【括地志云安城故城豫州汝陵县东南七十一里】兵到大梁去十八年秦拔郢楚王徙陈十九年昭王卒子安厘王立安厘王元年秦拔我两城二年又拔我二城军大梁下韩来救予秦温以和三年秦拔我四城斩首四万四年秦破我及韩赵杀十五万人走我将芒夘魏将段干子请予秦南阳以和苏代谓魏王曰欲玺者段干子也欲地者秦也今王使欲地者制玺使欲玺者制地魏氏地不尽则不知已且夫以地事秦譬犹抱薪救火薪不尽火不灭王曰是则然也虽然事始已行不可更矣对曰王独不见夫博之所以贵枭者便则食不便则止矣今王曰事始已行不可更是何王之用智不如用枭也【博头有刻为枭鸟形者掷得枭者合食其子若不便则为余行也】九年秦拔我懐十年秦太子外质于魏死十一年秦拔我郪丘【郪七私反又音妻地理志云汝南郡新郪县应劭曰秦伐魏取郪丘汉兴为新郪章帝封殷后更名宋也】秦昭王谓左右曰今时韩魏与始孰彊对曰不如始彊王曰今时如耳魏齐与孟尝芒夘孰贤对曰不如王曰以孟尝芒夘之贤率彊韩魏以攻秦犹无奈寡人何也今以无能之如耳魏齐而率弱韩魏以伐秦其无奈寡人何亦明矣左右皆曰甚然中旗冯琴对曰王之料天下过矣当晋六卿之时知氏最彊灭范中行又率韩魏之兵以围赵襄子于晋阳决晋水以灌晋阳之城【括地志云晋水源出并州晋阳县西悬壅山山海经云悬壅之山晋水出焉东南流注汾水昔赵襄子堡晋阳智氏防山以水灌之不没者三版其渎乘高西注入晋阳城以周溉灌东南出城注于汾阳也】不湛者三版知伯行水魏桓子御韩康子为参乘知伯曰吾始不知水之可以亡人之国也乃今知之汾水可以灌安邑【安邑在綘州夏县本魏都汾水东北厯安邑西南入河也】綘水可以灌平阳【平阳晋州本韩都也括地志云綘水一名白水今名弗泉源出綘山飞泉奋涌掦波注县积壑一十许丈望之极为竒观矣按引北灌平阳城也】魏桓子肘韩康子韩康子履魏桓子肘足接于车上而知氏地分身死国亡为天下笑今秦兵虽彊不能过知氏韩魏虽弱尚贤其在晋阳之下也此方其用肘足之时也愿王之必勿易也于是秦王恐齐楚相约而攻魏魏使人求救于秦冠葢相望也而秦救不至魏人有唐雎者年九十余矣谓魏王曰老臣请西说秦王令兵先臣出魏王再拜遂约车而遣之唐雎到入见秦王秦王曰文人芒然乃逺至此甚苦矣夫魏之来求救数矣寡人知魏之急已唐雎对曰大王已知魏之急而救不发者臣窃以为用策之臣无任矣夫魏一万乘之国也然所以西靣而事秦称东藩受冠带祠春秋者以秦之彊足以为与也今齐楚之兵已合于魏郊矣而秦救不发亦将赖其未急也使之大急彼且割地而约从王尚何救焉必待其急而救之是失一东藩之魏而彊二敌之齐楚则王何利焉于是秦昭王遽为发兵救魏魏氏复定赵使人谓魏王曰为我杀范痤吾请献七十里之地魏王曰诺使吏捕之围而未杀痤因上屋骑危谓使者曰与其以死痤市不如以生痤市有如痤死赵不予王地则王将奈何故不若与先定割地然后杀痤魏王曰善痤因上书信陵君曰痤故魏之免相也赵以地杀痤而魏王听之有如彊秦亦将袭赵之欲则君且奈何信陵君言于王而出之魏王以秦救之故欲亲秦而伐韩以求故地无忌谓魏王曰秦与戎翟同俗有虎狼之心贪戾好利无信不识礼义徳行茍有利焉不顾亲戚兄弟若禽兽耳此天下之所识也非有所施厚积徳也故太后母也而以忧死穰侯舅也功莫大焉而竟逐之两弟无罪而再夺之国此于亲戚若此而况于仇雠之国乎今王与秦共伐韩而益近秦患臣甚惑之而王不识则不明羣臣莫以闻则不忠今韩氏以一女子奉一弱主内有大乱外交彊秦魏之兵王以为不亡乎韩亡秦有郑地与大梁邻王以为安乎王欲得故地今负彊秦之亲王以为利乎秦非无事之国也韩亡之后必将更事更事必就易与利就易与利必不伐楚与赵矣是何也夫越山逾河絶韩上党而攻彊赵是复阏与之事秦必不为也若道河内倍邺朝歌絶漳釡水与赵兵决于邯郸之郊是知伯之祸也秦又不敢伐楚道涉山谷行三千里【刘伯庄云秦兵向楚有两道谷是西道河外东道从褒斜入梁州即东南至申州攻石城止险阨之塞也】而攻冥阨之塞【冥音盲括地志云石城山在申州钟山县东南二十一里魏攻冥阨即此山上有石故城注水经云或言在指此山也吕氏春秋云九塞此其三也】所行甚逺所攻甚难秦又不为也若道河外倍大梁【从河外出凾谷闗厯同州南至郑州东向陈州则背大梁也】右蔡左召陵【上蔡县在豫州北七十里邵陵故城亦在豫州郾城县东四十五里并在陈州西从汴州南行向陈州之西郊则上蔡邵陵在南靣向东皆身之右定无左字也】与楚兵决于陈郊秦又不敢故曰秦必不伐楚与赵矣又不攻卫与齐矣【卫齐皆在韩赵魏之东故秦不伐也】夫韩亡之后兵出之日非魏无攻已秦固有懐茅【茅卯包反懐州武陟县西十一里故懐城本周邑后属晋左传云周与郑人苏忿生十二邑其一曰攅茅括地志云在懐州获嘉县东北二十五里也获嘉古修武也】邢丘【括地志云云平臯故城在懐州武徳县东　南二十里本邢丘邑也以其在河之臯地也】城垝津以临河内【垝音诡字误当作延括地志云延津故俗字名临津故城在卫州清淇县西南二十六里杜预云汲郡城南有延津是也】河内共汲必危有郑地得垣雍【雍于用反括地志云故城在郑州原武县西北七里释例地名卷县理或垣城也言韩亡之后秦有郑地得垣雍城从荥泽决沟厯雍灌大梁是也】决荥泽水灌大梁大梁必亡王之使者出过而恶安陵氏于秦【括地志云陵县西北十五里李竒云六国时为安陵也言魏王使者出向秦云其伐韩以成过失而更恶安陵氏于秦今伐之重非也】秦之欲诛之久矣秦叶阳昆阳与武阳邻【括地志云叶阳今许州叶县也昆阳故城在许州叶县北二十五里舞阳故城在叶县东十里州时叶阳昆阳属秦舞阳属魏也】听使者之恶之随安陵氏而亡之【随犹听也无忌说言使者恶安陵氏亦听秦亡安陵氏然绕舞阳之北以东临许许必危矣秦有许地魏国可无害】绕舞阳之北以东临许南国必危【南国今许州许昌县南西四十里许昌故城是也此是属韩在魏之南故言南国括地志云周时为许国武王伐纣所封地里志云頴川许县古许国姜姓四岳之后文叔所封二十四君为楚所灭三卿背晋其地属韩】国无害已夫憎韩不爱安陵氏可也夫不患秦之不爱南国非也异日者秦在河西晋国去梁千里【河西同州也晋国都綘州魏都安邑皆在河东去大梁有千里也】有河山以防之有周韩以间之从林乡军【括地志云宛陵故城在郑州新郑县东北三十八里本郑旧县也按刘徐二说是其地也】以至于今秦七攻魏五入囿中【括地志云圃田泽在郑州管城县东三里周礼云豫州薮曰圃田也】边城尽拔文台堕垂都焚【堕许规反括地志云文台在曹州句县西北六十五里也】林木伐麋鹿尽而国继以围又长驱梁北东至陶卫之郊【陶曹州定陶也卫即宋州楚丘县卫文公都之秦兵厯取其郊也】北至平监所亡于秦者山南山北【山华山也华山之东南七国时邓州属韩汝州属魏华山之北同华银绥并魏地也】河外河内【河外谓华州以东至虢陜河内谓蒲州以东至懐卫也】大县数十名都数百秦乃在河西晋去梁千里而祸若是矣又况于使秦无韩有郑地无河山而防之无周韩而间之去大梁百里祸必由此矣异日者从之不成也楚魏疑而韩不可得也今韩受兵三年秦桡之以讲识亡不听投质于赵请为天下鴈行顿刃楚赵必集兵皆识秦之欲无穷也非尽亡天下之国而臣海内必不休矣是故臣愿以从事王王速受楚赵之约赵挟韩之质以存韩而求故地韩必效之【无忌今魏王速受楚赵之从赵楚挟持韩之质以存韩而魏以求地韩必效之胜于与秦伐韩又与秦隣之祸殃也】此士民不劳而故地得其功多于与秦共伐韩而又与彊秦邻之祸也夫存韩安魏而利天下此亦王之天时已通韩上党于共寗【共卫州共城县寗懐州脩武县本殷之寗邑韩诗外云武王伐纣勒兵于寗故曰脩武今魏开通共寗之道使韩上党得直路而行也】使道安成【括地志云故安城在郑州原武县东南二十里时属魏也】出入赋之是魏重质韩以其上党也今有其赋足以富国韩必徳魏爱魏重魏畏魏韩必不敢反魏是韩则魏之县也魏得韩以为县卫大梁河外必安矣今不存韩二周安陵必危楚赵大破卫齐甚畏天下西乡而驰秦入朝而为臣不久矣二十年秦围邯郸信陵君无忌矫夺将军晋鄙兵以救赵【括地志云魏徳故城一名晋鄙城在卫县西北五十里即公子无忌矫夺晋鄙兵故名魏徳城也】赵得全无忌因留赵二十六年秦昭王卒三十年无忌归魏率五国兵攻秦败之河内走蒙骜魏太子増质于秦秦怒欲囚魏太子増或为増谓秦王曰公孙喜固谓魏相曰请以魏疾击秦秦王怒必囚増魏王又怒击秦秦必伤今王囚増是喜之计中也故不若贵増而合魏以疑之于齐韩秦乃止増三十一年秦王政初立三十四年安厘王卒太子増立是为景涽王信陵君无忌卒景湣王元年秦拔我二十城以为秦东郡二年秦拔我朝歌卫徙野王三年秦拔我汲五年秦拔我垣蒲阳衍【括地志云故垣地本魏王垣也在綘州垣县西北二十里蒲邑故城在隰州隰川县南四十五里在蒲水之北故曰蒲阳衍地名在郑州】十五年景湣王卒子王假立王假元年燕太子丹使荆轲刺秦王秦王觉之三年秦灌大梁虏王假遂灭魏以为郡县
