<!-- { "loadSidebar": true } -->
　　二十七年始皇巡陇西【陇西今陇右】北地【今宁州也】出鸡头山【括地志云鸡头山在成州上禄县东北二十里在京西南九百六十里郦元云葢大陇山异名也后汉书隗嚣传云王猛塞鸡头即此也按原州髙县西百里亦有笄头山在京西北八百里黄帝鸡山之所】过回中焉【括地志云回中宫在雍州西四十里言始皇欲西巡陇西之北从咸阳向西北出宁州西南行至成州出鸡头山东还过岐州回中宫】作信宫渭南已更命信宫为极庙象天极自极庙道通郦山作甘泉前殿筑甬道【筑音竹甬音勇应劭云谓于驰道外筑墙天子于中行外人不见】自咸阳属之是嵗赐爵一级治驰道二十八年始皇东行郡县上邹峄山【上时掌反邹侧留反峄音亦国系云邾峄山亦名邹山在兖州邹县南三十二里鲁穆公改邾作邹其山遂从邑变山北去黄河三百余里】立石与鲁诸儒生议刻石颂秦徳议封禅【晋太康地记云为坛于泰山以祭示増髙也为墠于梁父以祭地示増广也祭尚元酒而俎鱼墠皆广长十二丈坛髙三尺阶三等而树石太山之上髙二丈一尺广三尺秦之刻石云丈】望祭山川之事乃遂上泰山【泰山一曰岱宗东岳也在兖州博城县西北三十里山海经云泰山其上多玉其下多石郭璞云从泰山下至山头百四十八里三百步道书福地记云泰山髙四千九百丈二尺周回二千里多芝草玉石长津甘泉仙人室又有地狱六口鬼神之府从西上下有洞天周回三千里鬼神考谪之府】立石封祠祀下风雨暴至休于树下因封其树为五大夫【封作复音福】禅梁父【父音甫在兖州泗水县北八十里】刻所立石其辞曰皇帝临位作制明法臣下脩饬【饬音勅】二十有六年初并天下罔不宾服亲巡逺方黎民登兹泰山周览东极从臣思迹【从财用反】本原事业只诵功徳【只音脂】治道运行诸产得宜皆有法式大义休明垂于后世顺承勿革皇帝躬圣既平天下不懈于治夙兴夜寐建设长利【长直良反】専隆教诲训经宣达逺近毕理咸承圣志贵贱分明男女理顺慎遵职事昭隔内外靡不清浄施于后嗣化及无穷遵奉遗诏永承重戒于是乃并勃海以东【并白浪反勃作渤蒲忽反】过黄腄【腄逐瑞反字或作腄括地志云黄县故城在莱州黄县东南二十五里古莱子国也牟平县城在黄县南百三十里十三州志云牟平县古腄县也】穷成山登之罘【罘音浮括地志云在莱州文登县东北百八十里成山在文登县西北百九十里穷犹登极也封禅书云八神五曰阳主祠之罘七曰日主祠成山成山斗入海又云之罘山在海中文登县古腄县也】立石颂秦徳焉而去南登琅邪【今兖川东沂州密州即古琅邪也】大乐之留三月乃徙黔首三万户琅邪台下【括地志云密州诸城县东南百七十里有琅邪台越王句践观台也台西北十里有琅邪故呉春秋云越王句践二十五年徙都琅邪立观台以望东海遂号令秦晋齐楚以尊辅周室防血盟即句践起台处括地志云琅邪山在密州诸城县东南百四十里始皇立层台于山上谓之琅邪台立众山之上秦王乐之留三月立石山上颂秦徳也】复十二嵗【复音福复三万戸徙台下者今琅邪台】作琅邪台立石刻颂秦徳明徳意曰维二十六年皇帝作始端平法度万物之纪以明人事合同父子圣智仁义显白道理东抚东土以省卒士【省山井反卒子忽反】事已大毕乃临于海皇帝之功勤劳本事上农除末黔首是富普天之下心揖志器械一量【内成曰器甲胄兠鍪之属外成曰械戈矛弓防之属壹量者同度量】同书文字日月所照舟舆所载皆终其命莫不得意应时动事是维皇帝匡饬异俗陵水经地【陵作凌犹歴也经界也】忧恤黔首朝夕不懈除疑定法咸知所辟【音避】方伯分职诸治经易【易音以豉反言方伯分职治所理常在平易】举错必当莫不如画【画音户卦反谓政理齐整分明若画无邪恶】皇帝之明临察四方尊卑贵贱不逾次行【音胡郎反】奸邪不容皆务贞良细大尽力莫敢怠荒逺迩辟隠【辟疋亦反】専务肃庄端直敦忠事业有常皇帝之徳存定四极诛乱除害兴利致福节事以时诸产繁殖黔首安宁不用兵革【协韵音棘】六亲相保终无寇贼驩欣奉教尽知法式六合之内皇帝之土西涉流沙【解见夏纪】南尽北户东有东海北过大夏【杜预云大夏太原晋阳县按在今并州迁实沈于大夏主参即此也】人迹所至无不臣者功盖五帝泽及牛马莫不受徳各安其宇维秦王兼有天下立名为皇帝乃抚东土至于琅邪列侯武城侯王离列侯通武侯王贲伦侯建成侯赵亥伦侯昌武侯成伦侯武信侯冯母择丞相隗林【隗音五罪反】丞相王绾卿李斯卿王戊五大夫赵婴五大夫杨樛【音居虬反】从与【上才用反下预言王离以下十人从始皇咸与始皇议功德于海上立石于琅邪台下十人名字并刻颂】议于海上【此颂前后序两句为韵此二句为韵】曰古之帝者地不过千里【过音戈千里谓王畿】诸侯各守其封域或朝或否相侵暴乱残伐不止犹刻金石以自为纪古之五帝三王知教不同法度不明假威鬼神【言五帝三王假借鬼神之威以欺服逺方之民若苌宏之比也】以欺逺方实不称名【称尺证反】故不长久其身未殁诸侯倍叛法令不行今皇帝并一海内以为郡县天下和平昭明宗庙体道行徳尊号大成羣臣相与诵皇帝功徳刻千金石以为表经既已齐人徐市等上书言海中有三神山名曰蓬莱方丈瀛洲【汉书郊祀志云此三神山者其传在渤海中去人不逺盖曽有至者诸仙人及不死之药皆在焉其物禽兽尽白而黄金白银为宫阙未至望之如云及至三神山乃居水下临之患且至风辄引船而去终莫能至云世主莫不甘心焉】僊人居之请得齐戒与童男女求之于是遣徐市童男女数千人入海求僊人【括地志云亶州在东海中秦始皇使徐福将童男女入海求仙人止在一作至此州其数万家至今洲上人有至防稽市易者吴人外国图云亶州去琅邪万里】始皇还过彭城【彭城徐州所理县也州东外城古之彭国也搜神记云陆终第三子曰籛铿封于彭为商伯外传云殷末灭彭祖氏】斋戒祷祠欲出周鼎泗水使千人没水求之弗得乃西南渡淮水之衡山【括地志云衡山一名岣嵝山在衡州湘潭县西四十一里岣音茍嵝音楼】南郡【今荆州也言欲向衡山即西北过南郡入武闗过咸阳】浮江至湘山祠【括地志云黄陵庙在岳州湘隂县北五十七里舜二妃之神二妃冢在湘隂北一百六十里青草山中盛宏之荆州记云青草湖南有青草山湖因山名焉列女传云舜陟方死于苍梧二妃死于江湘之间因葬焉按湘山者乃青草山山近湘水庙在山南故言湘山祠】逢大风几不得渡上问博士曰湘君何神博士对曰闻之尧女舜之妻而葬此于是始皇大怒使刑徒三千人皆伐湘山树赭其山【赭音者】上自南郡由武闗归【括地志云故武闗在商州商洛县东九十里春秋时少习也杜预云习商县武闗也】二十九年始皇东游至阳武博狼沙中【狼音浪】为盗所惊求弗得乃令天下大索十日登之罘刻石其辞曰维二十九年时在中春【中音仲古者帝王巡狩常以中月】阳和方起皇帝东游巡登之罘临昭于海从臣嘉观【从才用反观音琯】原念休烈追诵本始大圣作治建定法度显著纲纪外教诸侯光施文恵明以义理六国回辟【必亦反】贪戾无厌【于廉反】虐杀不已皇帝哀众遂发讨师奋武徳义诛信行威燀旁达莫不宾服烹灭彊暴振救黔首周定四极普施明法经纬天下永为仪则大矣哉宇县之中承顺圣意羣臣诵功请刻于石表垂于常式其东观曰维二十九年皇帝春游览省逺方逮于海隅遂登之罘昭临朝阳观望广丽从臣咸念原道至明圣法初兴清理彊内外诛暴彊武威旁畅振动四极禽灭六王阐并天下菑害絶息永偃戎兵皇帝明德经理宇内视聴不怠作立大义昭设备器咸有章旗职臣遵分各知所行事无嫌疑黔首改化逺迩同度临古絶尤常职既定后嗣循业长承圣治羣臣嘉徳只诵圣烈请刻之罘旋遂之琅邪道上党入
　　三十年无事
　　三十一年十二月更名腊曰嘉平赐黔首里六石米二羊始皇为防行咸阳与武士四人俱夜出逢盗兰池【括地志云兰池陂即古之兰池在咸阳县界秦记云始皇都长安引渭水为池筑为蓬瀛刻石为鲸长二百丈逢盗之处也】见窘武士击杀盗闗中大索二十日米石千六百三十二年始皇之碣石使燕人卢生求羡门髙誓【古仙人】刻碣石门壊城郭决通隄防其辞曰【此一颂三句为韵】遂兴师旅诛戮无道为逆灭息武殄暴逆文复无罪【复音福言秦以武力能殄息逆以文训道令无罪失故复除之】庶心咸服惠论功劳赏及牛马恩肥土域皇帝奋威徳并诸侯初一泰平堕壊城郭【堕音许规反壊音怪堕毁也壊坼也言始皇毁坼闗东诸侯旧城郭也夫自頽曰壊音户怪反】决通川防夷去险阻地势既定黎庶无繇【音遥】天下咸抚男乐其畴女修其业事各有序惠被诸产久并来田莫不安所羣臣诵烈请刻此石垂着仪矩因使韩终侯公石生求仙人不死之药始皇巡北边从上郡入燕人卢生使【所吏反】入海还以鬼神事因奏録图书曰亡秦者胡也始皇乃使将军防恬发兵三十万人北击胡畧取河南地【今灵夏胜等州奉畧取之】
　　三十三年发诸赏逋亡人赘壻贾人畧取陆梁地【岭南之人多处山陆其性强梁故曰陆梁】为桂林象郡南海【即广州南海县】以适遣戍【适音直革反戍守也广州记曰五岭者大庾始安临贺揭杨桂阳舆地志云一曰台岭亦名塞上今名大庾二曰骑田三曰都龙四曰萌诸五曰越岭】西北斥逐匈奴自榆中并河以东属之隂山【属之欲广按五原今胜州也】以为三十四县城河上为塞又使恬渡河取髙阙【山名在五原北两山相对若阙甚髙故言髙阙】陶山北假中【郦元注水经云黄河经河目县故城西县在北假中北假地名按河目县属胜州名河北汉书地理志云属五原县】筑亭障以逐戎人徙谪实之初县禁不得祠明星出西方
