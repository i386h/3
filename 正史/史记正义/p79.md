<!-- { "loadSidebar": true } -->
　　太史公曰秦以前尚略矣其详靡得而记焉汉兴吕娥姁为高祖正后男为太子及晩节色衰爱防而戚夫人有宠其子如意几代太子者数矣及高祖崩吕氏夷戚氏诛赵王而髙祖后宫唯独无宠防逺者得无恙吕后长女为宣平侯张敖妻敖女为孝皇后吕太后以重亲故欲其生子万方终无子诈取后宫人子为子及孝惠帝崩天下初定未乆继嗣不明于是贵外家王诸吕以为辅而以吕禄女为少帝后欲连固根本牢甚然无益也髙后崩合葬长陵禄产等惧诛谋作乱大臣征之天诱其统卒灭吕氏唯独置孝恵皇后居北宫【括地志云北宫在雍州长安县西北十三里与桂宫相近在长安故城中】迎立代王是为孝文帝奉汉宗庙此岂非天邪非天命孰能当之
　　薄太后父吴人姓薄氏秦时与故魏王宗家女魏媪通生薄姬而薄父死山隂因葬焉【括地志云檝山在越州防稽县西北三里一名稷山檝音庄洽反】及诸侯畔秦魏豹立为魏王而魏媪内其女于魏宫媪之许负所相相薄姬云当生天子是时项羽方与汉王相距荥阳天下未有所定豹初与汉撃楚及闻许负言心独喜因背汉而畔中立更与楚连和汉使曹参等击虏魏王豹以其国为郡而薄姬输织室豹已死汉王入织室见薄姬有色诏内后宫嵗余不得幸始姬少时与管夫人赵子儿相爱约曰先贵无相忘已而管夫人赵子儿先幸汉王汉王坐河南宫成臯台【括地志云各州汜水县古东虢州故郑之制邑汉之成臯县也】此两羙人相与笑薄姬初时约汉王闻之问其故两人具以实告汉王汉王心惨然怜薄姬是日召而幸之薄姬曰昨暮夜妾梦苍龙据吾腹髙帝曰此贵徴也吾为女遂成之一幸生男是为代王其后薄姬希见髙祖髙祖崩诸御幸姬戚夫人之属吕太后怒皆幽之不得出宫而薄姬以希见故得出从子之代为代王太后太后弟薄昭从如代代王立十七年髙后崩大臣议立后疾外家吕氏彊皆称薄氏仁善故迎代王立为孝文皇帝而太后改号曰皇太后弟薄昭封为轵侯薄太后母亦前死葬栎阳北于是乃追尊薄父为灵文侯防稽郡置园邑三百家长丞已下吏奉守冡寝庙上食祠如法而栎阳北亦置灵文侯夫人园如灵文侯园仪薄太后以为母家魏王后早失父母其奉薄太后诸魏有力者于是召复魏氏及尊赏赐各以亲防受之薄氏侯者凡一人薄太后后文帝二年以孝景帝前二年崩葬南陵【括地志云南陵故县在雍州万年县东南二十四里汉南陵县本薄太后陵邑陵在东北去县六里】以吕后防葬长陵故特自起陵近孝文皇帝霸陵
　　窦太后赵之清河观津人也【在冀州强县东北二十五里】吕太后时窦姬以良家子入宫侍太后太后出宫人以赐诸王各五人窦姬与在行中窦姬家在清河欲如赵近家请其主遣宦者吏【谓宦者为吏主发遣宫人也】必置我籍赵之伍中宦者忘之误置其籍代伍中籍奏诏可当行窦姬涕泣怨其宦者不欲往相彊乃肯行至代代王独幸窦姬生女嫖后生两男而代王王后生四男先代王未入立为帝而王后卒后代王立为帝而王后所生四男更病死孝文帝立数月公卿请立太子而窦姬长男最长立为太子立窦姬为皇后女嫖为长公主其明年立少子武为代王已而又徙梁是为梁孝王窦皇后亲早卒葬观津【括地志云窦少君墓在冀州武邑县东南二十七里】于是薄太后乃诏有司追尊窦后父为安成侯母曰安成夫人令清河置园邑二百家长丞奉守比灵文园法窦皇后兄窦长君弟曰窦广国字少君少君年四五嵗时家贫为人所略卖其家不知其处传十余家至宜阳为其主入山作炭寒卧岸下百余人岸崩尽压杀卧者少君独得脱不死自卜数日当为侯从其家之长安闻窦皇后新立家在观津姓窦氏广国去时虽小识其县名及姓又常与其姊采桑堕用为符信上书自陈窦皇后言之于文帝召见问之具言其故果是又复问他何以为验对曰姊去我西时与我决于传舎中丐沭沭我请食饭我乃去于是窦后持之而泣泣涕交横下侍御左右皆伏地泣助皇后悲哀乃厚赐田宅金钱封公昆弟家于长安绛侯灌将军等曰吾属不死命乃且县此两人两人所出防不可不为择师傅賔客又复效吕氏大事也于是乃选长者士之有节行者与居窦长君少君由此为退让君子不敢以尊贵骄人窦皇后病失明文帝幸邯郸慎夫人尹姬皆母子孝文帝崩孝景帝立乃封广国为章武侯【括地志云沧州鲁城县】长君前死封其子彭祖为南皮侯【括地志云故南皮城在沧州南皮县北四里汉南皮县也】吴楚反时窦太后从昆弟子窦婴任侠自喜将兵以军功为魏其侯窦氏凡三人为侯窦太后好黄帝老子言帝及太子诸窦不得不读黄帝老子尊其术窦太后后孝景帝六嵗建元六年崩合葬霸陵遗诏尽以东宫金钱财物赐长公主嫖
　　王太后槐里人【括地志云大丘故城一名槐里亦　　曰废丘城在雍州始平县东南十里也】母曰臧儿臧儿者故燕王臧荼孙也臧儿嫁为槐里王仲妻生男曰信与两女而仲死臧儿更嫁长陵田氏生男蚡胜臧儿长女嫁为金王孙妇生一女矣而臧儿卜筮之曰两女皆当贵因欲竒两女乃夺金氏金氏怒不肯予决乃内之太子宫太子幸爱之生三女一男男方在身时王羙人梦曰入其懐以告太子太子曰此贵徴也未生而孝文帝崩孝景帝即位王夫人生男先是臧儿又入其少女儿姁儿姁生四男景帝为太子时薄太后以薄氏女为妃及景帝立立妃曰薄皇后皇后母子母宠薄太后崩废薄皇后景帝长男荣其母栗姬栗姬齐人也立荣为太子长公主嫖有女欲予为妃栗姬妬而景帝诸美人皆因长公主见景帝得贵幸皆过栗姬栗姬曰怨怒谢长公主不许长公主欲予王夫人王夫人许之长公主怒而日谗栗姬短于景帝曰栗姬与诸贵夫人幸姬防常使侍者祝唾其背挟邪媚道景帝以故望之景帝常体不安心不乐属诸子为王者于栗姬曰百嵗后善视之栗姬怒不肯应言不逊景帝恚心嗛之而未发也长公主曰誉王夫人男之羙景帝亦贤之又有曩者所梦日符计未有所定王夫人知帝望栗姬因怒未解隂使人趣大臣立栗姬为皇后大行奏事毕曰子以母贵母以子贵今太子母无号宜立为皇后景帝怒曰是而所宜言邪遂案诛大行而废太子为临江王栗姬愈恚恨不得见以忧死卒立王夫人为皇后其男为太子封皇后兄信为葢侯景帝崩太子袭号为皇帝尊皇太后母臧儿为平原君【徳州县也】封田蚡为武安侯【括地志云武安故城在洛州武安县西南七里六国时赵邑汉武安县城也】胜为周阳侯【括地志云周阳故城在绛州闻喜县东二十九里也】景帝十三男一男为帝十二男皆为王而儿姁早卒其四子皆为王王太后长女号曰平阳公主【括地志云平阳故城即晋州城西面今平阳故城东面也城记云尧筑也】次为南宫公主【南宫冀州县也】次为林虑公主【林虑相州县也】葢侯信好酒田蚡胜贪巧于文辞王仲早死葬槐里追尊为共侯置园邑二百家及平原君卒从田氏葬长陵置园比共侯园而王太后后孝景帝十六嵗以元朔四年崩合葬阳陵【括地志云阳陵在雍州咸阳县东四十里】王太后家凡三人为侯
　　卫皇后字子夫生防矣葢其家号曰卫氏【卫青传云父郑季为吏给事平阳侯家与侯妾卫媪通生青故冐卫氏】出平阳侯邑子夫为平阳主讴者武帝初即位数嵗无子平阳主求诸良家子女十余人饰置家武帝祓霸上还因过平阳主主见所侍美人上弗説既饮讴者进上望见独说卫子夫是日武帝起更衣子夫侍尚衣轩中得幸【尚主也于主衣车中得幸也】上还坐驩甚赐平阳主金千斤主因奏子夫奉送入宫子夫上车平阳主拊其背曰行矣彊饭勉之即贵无相忘入宫嵗余竟不复幸武帝择宫人不中用者斥出归之卫子夫得见涕泣请出上怜之复幸遂有身尊宠日隆召其兄卫长君弟青为侍中而子夫后大幸有宠凡生三女一男男名据初上为太子时娶长公主女为妃立为帝妃立为皇后姓陈氏无子上之得为嗣大长公主有力焉以故陈皇后骄贵闻卫子夫大幸恚防死者数矣上愈怒陈皇后挟妇人媚道其事颇觉于是废陈皇后而立卫子夫为皇后陈皇后母大长公主景帝姊也数让武帝姊平阳公主曰帝非我不得立已而弃捐吾女壹何不自喜而倍本乎平阳公主曰用无子故废耳陈皇后求子与医钱凡九千万然竟无子卫子夫已立为皇后先是卫长君死乃以卫青为将军击胡有功封为长平侯青三子在襁褓中皆封为列侯及卫皇后所谓姊卫少儿少儿生子霍去病以军功封冠军侯号骠骑将军青号大将军立卫皇后子据为太子卫氏枝属以军功起家五人为侯及卫后色衰赵之王夫人幸有子为齐王王夫人早卒而中山李夫人有宠有男一人为昌邑王【名贺】李夫人早卒其兄李延年以音幸号恊律者故倡也兄弟皆坐奸族是时其长兄广利为贰师将军伐大宛不及诛还而上既夷李氏后怜其家乃封为海西侯【汉武帝令李广利征大宛国近西海故号海西侯也】
　　他姬子二人为燕王广陵王其母无宠以忧死及李夫人卒则有尹婕妤之属更有宠然皆以倡见非王侯有土之女士不可以配人主也
　　禇先生曰【疑此元成之间禇少孙续之也】臣为郎时问习汉家故事者钟离生曰王太后在民间时所生子女者【按后封修成君者】父为金王孙王孙已死景帝崩后武帝已立王太后独在而韩王孙名嫣素得幸武帝承闲曰言太后有女在长陵也武帝曰何不早言乃使使往先视之在其家武帝乃自往迎取之跸道先驱旄骑出横城门【括地志云渭桥本名横桥架渭水上在淮州咸阳县东南二十二里按此桥对门也】乗舆驰至长陵当小市西八里里门闭开门乗舆直入此里通至金氏门外止使武骑围其宅为其亡走身自往取不得也即使左右羣臣入呼求之家人惊恐女亡匿内中牀下扶持出门令拜谒武帝下车泣曰嚄【嚄责失声惊愕貎也】大姊何藏之深也诏副车载之廻车驰还而直入长乐宫行诏门着引籍【武帝道上诏令通名状于门使引入至太后所】通到谒太后太后曰帝倦矣何从来帝曰今者至长陵得臣姊与俱来顾曰谒太后太后曰女某邪曰是也太后为下泣女亦伏地泣武帝奉酒前为夀奉钱千万奴婢三百人公田百顷甲第以赐姊太后谢曰为帝费焉于是召平阳主南宫主林虑主三人俱来谒见姊因号曰脩成君有子男一人女一人男号为脩成子仲女为诸侯王王后此二子非刘氏以故太后怜之脩成子仲骄恣陵折吏民皆患苦之卫子夫立为皇后后弟卫青字仲卿以大将军封为长平侯四子长子伉为侯世子侯世子常侍中贵幸其三弟皆封为侯各千三百户一曰隂安侯【括地志云隂安故城在魏州顿丘县北六十里也】二曰发千侯【括地志云发干故城在博州堂邑县西南二十三里】三曰宜春侯【括地志云宜春故城在豫州汝阳县西六十七里】贵震天下天下歌之曰生男无喜生女无怒独不见卫子夫霸天下是时平阳主寡居当用列侯尚主主与左右议长安中列侯可为夫者皆言大将军可主笑曰此出吾家常使令骑从我出入耳奈何用为夫乎左右侍御者曰令大将军姊为皇后三子为侯富贵振动天下主何以易之乎于是主乃许之言之皇后令白之武帝乃诏卫将军尚平阳公主焉
　　禇先生曰丈夫龙变传曰蛇化为龙不变其文家化为国不变其姓丈夫当时富贵百恶灭除光耀荣华贫贱之时何足累之哉
