<!-- { "loadSidebar": true } -->
　　太史公曰洋洋美徳乎宰制万物役使羣众岂人力也哉【言天地宰制万物役使羣品顺四时而动咸有成功岂籍人力营为哉是美善盛大众多之徳也故孔子曰四时行焉百物生焉】余至大行礼官观三代损益乃知縁人情而制礼依人性而作仪其所由来尚矣人道经纬万端规矩无所不贯诱进以仁义束以刑罚故徳厚者位尊禄重者宠荣所以总一海内而整齐万民也人体安驾乗【时证反】为之金舆错衡以繁其饰【为于伪及错作鏓七公反】目好五色为之黼黻文章以表其能耳乐钟磬为之调谐八音以荡其心口五味为之庶羞酸咸以致其美情好珍善为之琢磨圭璧以通其意故大路越席【按括草蒲越戸括反】草皮弁布裳【以鹿子皮为弁也按襞积索而为裳也】朱洞越大羮酒所以防其淫侈救其雕敝是以君臣朝廷尊卑贵贱之序下及黎庶车舆衣服宫室饮食嫁娶丧祭之分事有宜适物有节文仲尼曰禘自既灌而往者吾不欲观之矣周衰礼乐壊大小相逾管仲之家兼备三归循法守正者见侮于世奢溢僭差者谓之显荣自子夏门人之髙弟也犹云出见纷华盛丽而説入闻夫子之道而乐二者心战未能自决而况中庸以下渐渍于失教被服于成俗乎孔子曰必也正名于卫所居不合仲尼没后受业之徒沈湮而不举或适齐楚或入河海【论语云大师摰适齐亚饭干适楚鼔方叔入于河少师阳击磬襄入于海鲁哀公时礼乐崩人皆去也】岂不痛哉至秦有天下悉内六国礼仪采择其善虽不合圣制其尊君抑臣朝廷济济依古以来【秦采择六国礼仪尊君抑臣朝廷济济依古以来典法行之】至于髙祖光有四海叔孙通颇有所增益减损大抵皆袭秦故自天子称号【称尺证反】下至佐及宫室官名少所变改孝文即位有司议欲定仪礼孝文好道家之学以为繁礼饰貌无益于治躬化谓何耳【孝文本纪云上身衣弋绨所幸慎夫人令衣不曳地帏帐不得文绣治霸陵皆以瓦器是躬化节俭谓何嫌耳不须繁礼饰貎也】故罢去之孝景时御史大夫鼂错明于世务刑名数千谏孝景曰诸侯藩辅臣子一例古今之制也今大国専治异政不廪京师恐不可后孝景用其计而六国畔逆【吴楚赵菑川济南胶西谓六国也齐孝王狐疑城守三国兵围齐齐使路中大夫告天子不言七国也】以错首名天子诛错以解难【上纪买反下乃惮反】事在袁盎语中是后官者养交安禄而已莫敢复议今上即位招致儒术之士令共定仪十余年不就或言古者太平万民和喜瑞应辨至【辨音遍】乃采风俗定制作上闻之制诏御史曰盖受命而王各有所由兴殊路而同归谓因民而作追俗为制也议者咸称大古百姓何望汉亦一家之事典法不谓子孙何化隆者闳博治浅者褊狭可不勉与乃以太初之元改正朔易服色封泰山定宗庙百官之仪以为典常垂之于后云礼由人起人生有欲欲而不得则不能无忿忿而无度量则争【音诤】争则乱先王恶其乱故制礼义以养人之欲给人之求使欲不穷于物物不屈于欲【屈羣物反】二者相待而长是礼之所起也故礼者养也稻粱五味所以养口也椒兰芬茝所以养鼻也钟皷管所以养耳也刻镂文章所以养目也疏房牀第所以养体也【疏谓窻也第侧里反】故礼者养也君子既得其养又好其辨也所谓辨者贵贱有等长少有差贫富轻重皆有称也故天子大路越席所以养体也【谓蒲华为席既洁且柔洁可以祀神柔可以养体也】侧载臭茝所以养鼻也前有错衡所以养目也和鸾之声【皇品云鸾以金为鸾悬铃其中于衡上以为迟疾之节所以正威仪行舒疾也】步中武象骤中韶防所以养耳也【步犹缓车则和鸾之音中于武象骤车中于韶防也】龙旗九斿所以养信也【斿音旒】寝兕持虎鲛韅【兕音似尔雅云兕似牛】弥龙所以养威也故大路之马必信至教顺然后乗之所以养安也孰知夫士出死要节之所以养生也【夫音扶要音腰熟知犹审知也出死犹处死也审知志士推诚处死要立名节若曹沬茅焦所以养生命也】孰知夫轻费用之所以养财也【费音芳味反轻犹薄言审知尠薄费用则能畜聚所以养财货也】孰知夫恭敬辞让之所以养安也【言审知恭敬辞让所以养体安身】孰知夫礼义文理之所以养情也【言审知礼义文章道理所以养其情性此四科是儒者有礼义故两得之也】人苟生之为见若者必死【苟且若如此也言平凡好生人且见操节之士以礼义处死养得其生有効如此者必死也】苟利之为见若者必害【言平凡好利之人且见利义之士以轻省费用养得其财有効如此者必害身】怠惰之为安若者必危【惰徒卧反言平凡怠惰之人且有见礼之士以恭　敬礼让养得安乐有効如此者必危亡也】情性之为安若者必灭【胜音叔证反言平凡好胜之人目见利之士礼义文理养得情有効如此者必灭亡也此四科是墨者无礼义故两失之也】故圣人一之于礼义则两得之矣一之于情性则两失之矣故儒者将使人两得之者也墨者将使人两失之者也是儒墨之分【分音扶问反分犹等也若儒等而是治辩之极彊固之木威行之道功名之总则天下归矣】治辨之极也彊固之本也【固坚固也言国以礼义四方钦仰无有攻伐故为彊而且坚固本也】威行之道也【以礼义导天下天下伏而归之故为威行之道也】功名之总也【以礼义率天下天下咸遵之故为功名之总也合也聚也】王公由之【由礼义也】所以一天下臣诸侯也弗由之所以捐社稷也故坚革利兵不足以为胜髙城深池不足以为固严令繁刑不足以为威由其道则行不由其道则废楚人鲛革犀兕所以为甲坚如金石宛之钜铁【宛城今邓州南阳县城是音于元反钜防铁也】施钻如蠭虿轻利剽遫【上匹妙反下音速剽遫疾也】卒如熛风【卒村忽反熛必遥反熛风疾也】然而兵殆于垂涉唐昧死焉庄蹻起楚分而为四【以起字为絶句或云楚庄王苗裔也括地志云师州黎州在京西南五千六百七十里战国楚威王时庄蹻王滇则为滇国之地楚昭王徙都郡庄蹻王滇楚襄王徙都陈楚考烈王徙都夀春咸被秦逼乃四分也然昭王虽在庄蹻之前故荀卿兼言之也】参是岂无坚革利兵哉【参七含反言蹻楚国岂无坚甲利兵哉为其不由礼义故众分也】其所以统之者非其道故也汝颍以为险【括地志云水源出汝州鲁山县西伏牛山亦名猛山汝水至豫州郾城县名濆水尔雅云河有澭汝有坟亦汝之别名颍水源出洛水嵩髙县东南三十五里阳干山俗名颍山地理志髙陵山汝出东南至新蔡县入淮阳干江山颍水出东至更蔡入淮地】江汉以为池【江即岷江从蜀入楚在荆州南汉江从汉中东南入江四水为楚之险固也】阻之以邓林縁之以方城【括地志云方城房州竹山县东南四十一里其山顶上四面险峻山南有城长十余里名为方城即此山也】然而秦师至鄢郢举若振槁【鄢音郾括地志云古城在防州安养县北三里古郾子之国邓之南鄙也又率道县南九里有故郾城汉恵帝改曰宜城也郢城荆州江陵县东北六里即吴公子光伐楚楚平王恐城郢者也又楚武王始都郢絶南故城是也在江陵北十五里也】是岂无固塞险阻哉其所以统之者非其道故也纣剖比干囚箕子为炮烙刑杀无辜时臣下懔然莫必其命然而周师至而令不行乎下不能用其民是岂令不严刑不峻哉其所以统之者非其道故也古者之兵戈矛弓矢而已然而敌国不待试而诎【诎邱勿反试用也】城郭不集沟池不掘【求勿反　又求厥反】固塞不树机变不张然而国晏然不畏外而固者无他故焉明道而均分之【分扶问反言明儒墨之分使礼义均等则下应之如影响耳】时使而诚爱之则下应之如景响有不由命者然后俟之以刑【事君以礼义民有不由礼义者然后待之以刑则民知罪伏刑矣】则民知辠矣故刑一人而天下服辠人不尤其上知辠之在已也是故刑罚省而威行如流无他故焉由其道故也故由其道则行不由其道则废古者帝尧之治天下也葢杀一人刑二人而天下治传曰威厉而不试刑措而不用天地者生之本也先祖者类之本也【类种类也】君师者治之本也无天地恶生【恶音乌】无先祖恶出无君师恶治三者偏亡则无安人【偏疋然反】故礼上事天下事地尊先祖而隆君师是礼之三本也故王者天太祖诸侯不敢懐大夫士有常宗所以辨贵贱贵贱治得之本也郊畴乎天子社至乎诸侯函及士大夫所以辨尊者事尊卑者事卑宜钜者钜宜小者小故有天下者事七世有一国者事五世有五乗之地者事三世有三乗之地者事二世有特牲而食者不得立宗庙所以辨积厚者流泽广积薄者流泽狭也大飨上尊俎上腥鱼先大羮贵食饮之本也大飨上尊而用薄酒食先黍稷而饭稻粱祭哜先大羮而饱庶羞贵本而亲用也贵本之谓文亲用之谓理两者合而成文以归太一是谓太隆故尊之上尊也【皇侃云酒水也上古未有酒而始之祭但酌水用之至晚世虽有酒存古礼尚用水代酒也】俎之上腥鱼也豆之上大羮一也利爵弗啐也成事俎弗尝也三宥之弗食也大昏之未废齐也大庙之未内尸也始絶之未小敛一也大路之素帱也郊之麻絻丧服之先散麻一也三年哭之不反也清庙之歌一唱而三叹县一钟尚拊膈朱而通越一也凡礼始乎脱成乎文终乎锐故至备情文俱尽【言情文俱尽言是礼之至备也】其次情文代胜其下复情以归太一天地以合日月以明四时以序星辰以行江海以流万物以昌好恶以节喜怒以当以为下则顺以为上则明【自天地以下八事大礼之备情文俱尽故用为下则顺用为上则明也】太史公曰至矣哉立隆以为极而天下莫之能
