<!-- { "loadSidebar": true } -->
　　宻不齐字子贱【顔氏家训云兖州永郡城旧单父县地也东有子贱碑世所立乃云济南伏生即子贱之后是虙之与伏古来通字误为宻较可明矣虙字从音呼宁从音绵下俱为必世传写误也】少孔子四十九嵗孔子谓子贱君子哉鲁无君子斯焉取斯子贱为单父宰【宋州县也説苑云宻子贱理单父弹琴身不下堂单父理巫马期以星出以星入而单父亦理巫马期问其故宻子贱曰我之谓在人子之谓在力任力者劳任人者逸】反命于孔子曰此国有贤不齐者五人教不齐所以治者孔子曰惜哉不齐所治者小所治者大则庶防矣
　　原宪字子思子思问耻孔子曰国有道谷国无道谷耻也子思曰克伐怨欲不行焉可以为仁乎孔子曰可以为难矣仁则吾弗知也孔子卒原宪亡在草泽中子贡相卫而结驷连骑排藜藿入穷阎过谢原宪原宪摄敝衣冠见子贡子贡耻之曰夫子岂病乎原宪曰吾闻之无财者谓之贫学道而不能行者谓之病若宪贫也非病也子贡慙不怿而去终身耻其言之过也
　　公冶长齐人字子长孔子曰长可妻也虽在累绁之中非其罪也以其子妻之
　　南宫括字子容问孔子曰羿善射奡荡舟【羿音诣荡大浪反】俱不得其死然禹稷躬稼而有天下孔子弗答容出孔子曰君子哉若人上徳哉若人国有道不废国无道免于刑戮三复白珪之玷以其兄之子妻之
　　公晢哀字季次孔子曰天下无行多为家臣仕于都唯季次未尝仕
　　曾蒧字晢侍孔子孔子曰言尔志蒧曰春服既成冠者五六人童子六七人浴乎沂风乎舞雩咏而归孔子喟尔叹曰吾与蒧也
　　顔无繇【繇音由】字路路者顔回父父子尝各异时事孔子顔回死顔路贫请孔子车以葬孔子曰材不材亦各言其子也鲤也死有棺而无椁吾不徒行以为之椁以吾从大夫之后不可以徒行
　　商瞿【具俱反】鲁人字子木少孔子二十九嵗孔子易于瞿瞿楚人馯臂子【馯音汗顔师古云馯姓也汉书及荀卿子皆云字子弓此作盖误也应劭云子弓子夏门人】江东人矫子庸疵【汉书作桥庇云鲁人顔师古云桥庇字子庸】疵燕人周子家竖【竖音时与反周竖字子家汉书称作周丑也】竖淳于人光子乗羽【光乗字羽括地志云淳于国在宻州安丘县东三十里古之州国周武王封淳于国】羽齐人田子庄何【儒林云田何字子庄】何东武人王子中同【括地志云东武县令宻州诸城县是也汉作王同字子仲】同菑川人杨何【汉书云字叔元按商瞿至杨何凡八代】何元朔中以治易为汉中大夫髙柴字子羔【家语云齐人】少孔子三十嵗子羔长不盈五尺受业孔子孔子以为愚子路使子羔为费郈宰【括地志云郓州宿县二十三里郈亭】孔子曰贼夫人之子子路曰有民人焉有社稷焉何必读书然后为学孔子曰是故恶夫佞者漆雕开字子开【家语云蔡人字子若少孔子十一嵗习尚书不乐仕】孔子使开仕对曰吾斯之未能信孔子説
　　公伯僚字子周【家语有申缭子周古史考云疑公伯僚是谗愬之人孔子不责而云命非弟子之流也】周愬子路于季孙子服景伯以告孔子曰夫子固有惑志僚也吾力犹能肆诸市朝孔子曰道之将行命也道之将废命也公伯僚其如命何
　　司马耕字子牛牛多言而躁问仁于孔子孔子曰仁者其言也讱曰其言也讱斯可谓之仁乎子曰为之难言之得无讱乎问君子子曰君子不忧不惧曰不忧不惧斯可谓之君子乎子曰内省不疾夫何忧何惧
　　樊须字子迟【家语云鲁人】少孔子三十六嵗樊迟请学稼孔子曰吾不如老农请学圃曰吾不如老圃樊迟出孔子曰小人哉樊须也上好礼则民莫敢不敬上好义则民莫敢不服上好信则民莫敢不用情夫如是则四方之民襁负其子而至矣焉用稼樊迟问仁子曰爱人问智曰知人
　　有若【家语云鲁人字有子少孔子三十三嵗不同】少孔子十三嵗有若曰礼之用和为贵先王之道斯为美小大由之有所不行知和而和不以礼节之亦不可行也信近于义言可复也恭近于礼逺耻辱也因不失其亲亦可宗也孔子既没弟子思慕有若状似孔子弟子相与共立为师师之如夫子时也他日弟子进问曰昔夫子当行使弟子持雨具已而果雨弟子问曰夫子何以知之夫子曰诗不云乎月离于毕俾滂沱矣昨暮月不宿毕乎他日月宿毕竟不雨商瞿年长无子其母为取室【家语云瞿年三十八无子母欲更娶室孔子曰瞿年过四十当有五丈夫子果然中备云鲁人商瞿使向齐国瞿年四十今后使行逺路畏虑恐絶无子夫子正月与瞿母筮告曰后有五丈夫子子贡曰何以知子曰卦遇大畜艮之二世九二甲寅木为世立五景行水为应世生外象生象来爻生互内象艮别子应有五子一子短命顔回云何以知之内象是本子一艮变为二丑三阳爻五于是五子一子短命何以知短命他以故也】孔子使之齐瞿母请之孔子曰无忧瞿年四十后当有五丈夫子已而果然敢问夫子何以知此有若黙然无以应弟子起曰有子避之此非子之座也
　　公西赤字子华少孔子四十二嵗子华使于齐冉有为其母请粟孔子曰与之釡请益曰与之庾冉子与之粟五秉孔子曰赤之适齐也乘肥马衣轻里吾闻君子周急不继富
　　巫马施字子旗少孔子三十嵗陈司败问孔子曰鲁昭公知礼乎孔子曰知礼退而揖巫马旗曰吾闻君子不党君子亦党乎鲁君娶吴女为夫人命之为孟子孟子姓姬讳称同姓故谓之孟子鲁君而知礼孰不知礼施以告孔子孔子曰丘也幸茍有过人必知之臣不可言君亲之恶为讳者礼也
　　梁鳣字叔鱼少孔子二十九嵗
　　顔幸字子栁少孔子四十六嵗
　　冉孺字子鲁少孔子五十嵗
　　曹防字子循少孔子五十嵗
　　伯防字子析少孔子五十嵗【家语云子哲】
　　公孙龙字子石少孔子五十三嵗【家语云卫人孟子云赵人庄子云坚白之谈也】自子石已右三十五人颇有年名及受业闻见于书其四十有二人无年及不见书者纪于左
　　冉季字子产【家语云冉季字子产】
　　公祖句兹字子之【句音钩】
　　秦祖字子南
　　漆雕哆字子敛
　　顔髙字子骄【孔子在卫南子招夫子为次乗过市顔髙为御】
　　漆雕徒父
　　壤驷赤字子徒
　　商泽
　　石作蜀字子明
　　任不齐字选
　　公良孺字子正【孔子周游常以家车五乗从孔子孔子世家亦云语在三十五人中今在三十二人数恐太史公误也】
　　后处字子里
　　秦冉字开【家语云无此人王肃家语此等惟三十七人其公良孺秦商顔亥仲叔防四人家语有事迹而史记阙公伯僚秦冉鄡单家语不载而别有琴牢陈亢县亶三人】
　　公夏首字乗
　　奚容箴字子晢【卫人】
　　公坚定字子中
　　顔祖字襄【鲁人】
　　鄡单字子家
　　句井疆【句作钩】
　　罕父黑字子索
　　秦商字子丕【家语云鲁人字丕兹】
　　申党字周【鲁人】
　　顔之仆字叔
　　荣旂字子祺
　　县成字子祺【县音】
　　左人郢字行
　　燕伋字思
　　郑国字子徒【家语云薛邦字徒史记作国者避髙祖讳薛字与郑字误耳】
　　秦非字子之
　　施之常字子恒
　　顔哙字子声
　　步叔乗字子车
　　原亢籍【亢作冗仁勇反】
　　乐欬字子声【鲁人】
　　亷絜字庸
　　叔仲防字子期
　　顔何字冉
　　狄黑字晢
　　邽巽字子敛
　　孔忠
　　公西舆如字子上
　　公西葴字子上
　　太史公曰学者多称七十子之徒誉者或过其实毁者或损其真钧之未覩厥容貎则论言弟子籍出孔氏古文近是余以弟子名姓文字悉取论语弟子问并次为篇疑者阙焉




　　史记正义卷六十七
<史部,正史类,史记正义>
　　钦定四库全书
　　史记正义卷六十八
　　唐　张守节　撰
　　商君列传第八　　　　　　史记六十八
