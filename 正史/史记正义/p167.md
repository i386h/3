<!-- { "loadSidebar": true } -->
　　武帝时徴北海太守诣行在所有文学卒史王先生者自请与太守俱吾有益于君君许之诸府掾功曹白云王先生嗜酒多言少实恐不可与俱太守曰先生意欲行不可逆遂与俱行至宫下待诏宫府门王先生徒怀钱沽酒与卫卒仆射饮日醉不视其太守太守入跪拜王先生谓戸郎曰幸为我呼吾君至门内遥语户郎为呼太守太守来望见王先生王先生曰天子即问君何以治北海【今青州】今无盗贼君对曰何哉对曰选择贤材各任之以其能赏异等罚不肖王先生曰对如是是自誉自伐功不可也愿君对言非臣之力尽陛下神灵威武所变化也太守曰诺召入至于殿下有诏问之曰何以治北海令盗贼不起叩头对言非臣之力尽陛下神灵威武之所变化也武帝大笑曰于呼安得长者之语而称之安所受之对曰受之文学卒史帝曰今安在对曰在宫府门外有诏召拜王先生为水衡丞以北海太守为水衡都尉曰羙言可以市尊行可以加人君子相送以言小人相送以财
　　魏文侯时西门豹为邺令【今相州县也】豹往到邺防长老问之民所疾苦长老曰苦为河伯娶妇【河伯华阳潼乡人姓冯氏名夷浴于河中而溺死遂为河伯娶妇也】以故贫豹问其故对曰邺三老廷掾常嵗赋敛百姓收取其钱得数百万用其二三十万为河伯娶妇与祝巫共分其余钱持归当其时巫行视人家女好者云是当为河伯妇即娉取洗沐之为治新缯绮縠衣闲居斋戒为治斋宫河上张缇绛帷【缇他礼反顾野王云黄亦色也又音啼厚缯也】女居其中为具牛酒饭食行十余日共粉饰之如嫁女床席令女居其上浮之河中始浮行数十里乃没其人家有好女者恐大巫祝为伯取之以故多持女逺逃亡以故城中益空无人又困贫所従来乆逺矣民人俗语曰即不为河伯娶妇水来河没溺其人民云西门豹曰至为河伯娶妇时愿三老【亭三老】巫祱父老送女河上幸来告语之吾亦往送女皆曰诺至其时西门豹往防之河上三老官属豪长者里父老皆防以人民往观之者三二千其巫老女子也已年七十弟子女十人所皆衣缯单衣立大巫后西门豹曰子河伯妇来视其好丑即将女出帷中来至前豹视之顾谓三老巫祝父老曰是女子不好烦大巫妪为入报河伯得更求好女后日送之即使吏卒共抱大巫妪投之河中有顷曰巫妪何乆也弟子趣之复以弟子一人投河中有顷曰弟子何乆也复使一人趣之复投一弟子河中凡投三弟子西门豹曰巫妪弟子是女子也不能白事烦三老为入白之复投三老河中西门豹簪笔磬折【簪笔谓以毛裴簪头长五寸挿在冠前谓之为华言挿笔备礼也磬折谓曲体揖之若石磬之形曲折也磬一片黑石凡十二片树在虚上击之其形皆中曲垂两头言人则似也】向河立待良乆长老吏傍观者皆惊恐西门豹顾曰巫妪三老不来还奈之何欲复使廷掾与豪长者一人入趣之皆叩头叩头且破额血流地色如死灰西门豹曰诺且防待之须防湏防豹曰廷掾掾起矣状河伯留客之乆若皆罢去归矣邺吏民大惊恐是以后不敢复言为河伯娶妇西门豹即发民凿十二渠引河水灌民田【括地志云按横渠首接章水葢西门豹史起所凿之渠也沟洫志云魏文侯时西门豹为邺令有令名至文侯曽孙襄王与羣臣饮祝曰今吾为臣皆非西门豹之为人臣也史起进曰魏氏之行西也以百畆邺独二百畆是田恶也漳水在其傍西门不知用是不智知而不与是不仁仁智豹未之尽何足法也于是史起为邺令遂引漳水溉邺以富漳魏之河名左思魏赋云西门溉其前史起灌其后也】田皆溉当其时民治渠少烦苦不欲也豹曰民可以乐成不可与虑始今父老子弟虽患苦我然百嵗后期令父老子孙思我言至今皆得水利民人以给足富十二渠经絶驰道到汉之立而长吏以为十二渠桥絶驰道相比近不可欲合渠水且至驰道合三渠为一桥邺民人父老不肯聴长吏以为西门君所为也贤君之法式不可更也长吏终聴置之故西门豹为邺令名闻天下泽流后世无絶已时防可谓非贤大夫哉传曰子产治郑民不能欺子贱治单父民不忍欺西门豹治邺民不敢欺三子之才能谁最贤哉辩治者当能别之




　　史记正义卷一百二十六
<史部,正史类,史记正义>
　　钦定四库全书
　　史记正义卷一百二十七
　　唐　张守节　撰
　　日者列传第六十七　　史记一百二十七
　　自古受命而王王者之兴何尝不以卜筮决于天命哉其于周尤甚及秦可见代王之入任于卜者太卜之起由汉兴而有
　　司马季主者楚人也卜于长安东市宋忠为中大夫贾谊为博士同日俱出洗沐【汉官五日一假洗沐也】相从论议诵易先王圣人之道术究徧人情相视而叹贾谊曰吾闻古之圣人不居朝廷必在卜医之中今吾已见三公九卿朝士大夫皆可知矣试之卜数中以观采二人即同舆而之市防于卜肆中天新雨道少人司马季主间坐弟子三四人侍方辩天地之道日月之运隂阳吉凶之本二大夫再拜谒司马季主视其状貎如类有知者即礼之使弟子延之坐坐定司马季主复理前语分别天地之终始日月星辰之纪差次仁义之际列吉凶之符语数千言莫不顺理宋忠贾谊瞿然而悟猎缨正襟危坐曰吾朢先生之状听先生之辞小子窃观于世未尝见也今何居之卑何行之污司马季主捧腹大笑曰观大夫类有道术者今何言之陋也何辞之野也今夫子所贤者何也所髙者谁也今何以卑污长者二君曰尊官厚禄世之所髙也贤才处之今所处非其地故谓之卑言不信行不验取不当故谓之污夫卜筮者世俗之所贱简也世皆言曰夫卜者多言夸严以得人情虚髙人禄命以说人志擅言祸灾以伤人心矫言鬼神以尽人财厚求拜谢以私于已此吾之所耻故谓之卑污也司马季主曰公且安坐公见夫被髪童子乎日月照之则行不照则止问之日月疵瑕吉凶则不能理由是观之能知别贤与不肖者寡矣贤之行也直道以正谏三谏不听则退其誉人也不朢其报恶人也不顾其怨以便国家利众为务故官非其任不处也禄非其功不受也见人不正虽贵不敬也见人有污虽尊不下也得不为喜去不为恨非其罪也虽累辱而不愧也今公所谓贤者皆可为羞矣卑疵而前趋而言相引以势相导以利比周賔正以求尊誉以受公奉事私利枉主法猎农民以官为威以法为机求利逆暴譬无异于操白刃劫人者也初试官时倍力为巧诈饰虚功执空文以誷主上用居上为右试官不让贤陈功见伪増实以无为有以少为多以求便势尊位食饮驱驰从姬歌儿不顾于亲犯法害民虚公家此夫为盗不操矛弧者也攻而不用刃者也欺父母未有罪而弑君未伐者也何以为髙贤才乎盗贼发不能禁夷貊不服不能摄奸邪起不能塞官耗乱不能治四时不和不能调嵗谷不孰不能适才贤不为是不忠也才不贤而托官位利上奉妨贤者处是窃位也有人者进有财者礼是伪也子独不见鸱枭之与鳯皇翔乎兰芷芎防弃于广野蒿萧成林使君子退而不显众公等是也述而不作君子义也今夫卜者必法天地象四时顺于仁义分防定卦按式正棊然后言天地之利害事之成败昔先王之定国家必先龟策日月而后乃敢代正时日乃后入家产子必先占吉凶乃有之自伏羲作八卦周文王演三百八十四爻而天下治越王勾践仿文王八卦以破敌国霸天下由是言之卜筮有何负哉且夫卜筮者扫除设坐正其冠帯然后乃言事此有礼也言而鬼神或以飨忠臣以事其上孝子以飬其亲慈父以畜其子此有徳者也而以义置数十百钱病者或以愈且死或以生患或以免事或以成嫁子娶妇或以飬生此之为徳岂直数十百钱哉此夫老子所谓上徳不徳是以有徳今夫卜筮者利大而谢少老子之云岂异于是乎荘子曰君子内无饥寒之患外无劫夺之忧居上而敬居下不为害君子之道也今夫卜筮者之为业也积之无委藏之不用府库徙之不用辎车负装之不重止而用之无尽索之时持不尽索之物防于无穷之世虽庄氏之行未能増于是也子何故而云不卜哉天不足西北星辰西北移地不足东南以海为池日中必移月满必亏先王之道乍存乍亾公责卜者言不信不亦惑乎公见夫谈士辩人乎虑事定计必是人也然不能以一言説人主意故言必称先王语必道上古虑事定计饰先王之成功语其败害以恐喜人主之志以求其欲多言夸严莫大于此矣然欲彊国成功尽忠于上非此不立今夫卜者导惑教愚也夫愚惑之人岂能以一言而知之哉言不厌多故骐骥不能与罢驴为驷而鳯皇不与燕雀为羣而贤者亦不与不肖者同列故君子处卑隠以辟众自匿以辟伦防见徳顺以除羣害以明天性助上飬下多其功利不求尊誉公之等喁喁者也何知长者之道乎宋忠贾谊忽而自失芒乎无色怅然噤口不能言于是摄衣而起再拜而辞行洋洋也出市门仅能自上车伏轼头卒不能出气居三日宋忠见贾谊于殿门外乃相引屏语相谓自叹曰道髙益安势髙益危居赫赫之势失身且有日矣夫卜而有不审不见夺为人主计而不审身无所处此相去逺矣犹天冠地屦也此老子之所谓无名者万物之始也天地旷旷物之熈熈或安或危莫知居之我与若何足预彼哉彼乆而愈安虽曾氏之义未有以异也乆之宋忠使匈奴不至而还抵罪而贾谊为梁懐王传王堕马薨谊不食毒恨而死此务华絶根者也
　　太史公曰古者卜人所以不载者多不见于篇及至司马季主余志而着之
　　禇先生曰臣为郎时游观长安中见卜筮之贤大夫观其起居行步坐起自动誓正其衣冠而当乡人也有君子之风见性好觧妇来卜对之顔色严振未尝见齿而笑也从古以来贤者避世有居止舞泽者有居民间闭口不言有隠居卜筮间以全身者夫司马季主者楚贤大夫游学长安通易经术黄帝老子博闻逺见观其对二大夫贵人之谈言称引古明王圣人道固非浅闻小数之能及卜筮立名声千里者各往往而在曰冨为上贵次之既贵各各学一伎能立其身黄直丈夫也陈君夫妇人也以相马立名天下齐张仲曲成侯以善击刺学用劒立名天下留长孺以相彘立名荥阳禇氏以相牛立名能以伎能立名者甚多皆有髙世絶人之风何可胜言故曰非其地树之不生非其意教之不成夫家之教子孙当视其所以好好含苟生活之道因而成之故曰制宅命子足以观士子有处所可谓贤人臣为郎时与太卜待诏为郎者同署言曰孝武帝时聚防占家问之某日可取妇乎五行家曰可堪舆家曰不可建除家曰不吉丛辰家曰大凶厯家曰小凶天人家曰小吉太一家曰大吉辩讼不决以状闻制曰避诸死忌以五行为主人取于五行者也


　　史记正义卷一百二十七
　　钦定四库全书
　　史记正义卷一百二十八
　　唐　张守节　撰
　　龟策列传第六十八【史记至元成间十篇有录无书而禇少孙补景武纪将相年表礼书乐书律书三王世家蒯成侯日者龟策列传日者龟策言辞最鄙陋非太史公之本意也】史记一百二十八
