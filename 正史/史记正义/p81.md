<!-- { "loadSidebar": true } -->
　　齐悼惠王【年表云都临淄】刘肥者髙祖长庶男也其母外妇也曰曹氏髙祖六年立肥为齐王食七十城诸民能齐言者皆予齐王齐王孝惠帝兄也孝惠帝二年齐王入朝惠帝与齐王燕饮亢礼如家人吕太后怒且诛齐王齐王惧不得脱乃用其内史勲计献城阳郡【括地志云濮州雷泽县本汉城阳县按后为郡也】以为鲁元公主汤沭邑吕太后喜乃得辞就国悼惠王即位十三年以惠帝六年卒子襄立是为哀王哀王元年孝惠帝崩吕太后称制天下事皆决于髙后二年髙后立其兄子郦侯【按音呈益反括地志云故郦城在邓州新城县西北四十里葢此县是也】吕台为吕王割齐之济南郡【括地志云济南故城在淄州长山县西北三十五里】为吕王奉邑哀王三年其弟章入宿卫于汉吕太后封为朱虚侯以吕禄女妻之后四年封章弟兴居为东牟侯皆宿卫长安中哀王八年髙后割齐琅邪郡【今沂州也】立营陵侯刘泽为琅邪王其明年赵王友入朝幽死于邸三赵王皆废髙后立诸吕为三王擅权用事朱虚侯年二十有气力忿刘氏不得职尝入侍髙后燕饮髙后令朱虚侯刘章为酒吏章自请曰臣将种也请得以军法行酒髙后曰可酒酣章进饮歌舞已而曰请为太后言耕田歌髙后儿子畜之笑曰顾而父知田耳若生而为王子安知田乎章曰臣知之太后曰试为我言田章曰深耕穊种立苗欲防非其种者锄而去之吕后黙然顷之诸吕有一人醉亡酒章追拔劒斩之而还报曰有亡酒一人臣谨行法斩之太后左右皆大惊业已许其军法无以罪也因罢自是之后诸吕惮朱虚侯虽大臣皆依朱虚侯刘氏为益彊其明年髙后崩赵王吕禄为上将军吕王产为相国皆居长安中聚兵以威大臣欲为乱朱虚侯章以吕禄女为妇知其谋乃使人隂出告其兄齐王欲令发兵西朱虚侯东牟侯为内应以诛诸吕因立齐王为帝齐王既闻此计乃与其舅父驷钧郎中令祝午中尉魏勃隂谋发兵齐相召平闻之乃发卒卫王宫魏勃绐召平曰王欲发兵非有汉虎符验也而相君围王固善勃请为君将兵卫卫王召平信之乃使魏勃将兵围王宫勃旣将兵使围相府召平曰嗟乎道家之言当断不断反受其乱乃是也遂自杀于是齐王以驷钧为相魏勃为将军祝午为内史悉发国中兵使祝午东诈琅邪王曰吕氏作乱齐王发兵欲西诛之齐王自以儿子年少不习兵革之事愿举国委大王大王自髙帝将也习战事齐王不敢离兵使臣请大王幸之临菑见齐王计事并将齐兵以西平闗中之乱琅邪王信之以为然西驰见齐王齐王与魏勃等因留琅邪王而使祝午尽发琅邪国而并将其兵琅邪王刘泽旣见欺不得反国乃说齐王曰齐悼惠王高皇帝长子推本言之而大王高皇帝适长孙也当立今诸大臣狐疑未有所定而泽于刘氏最为长年大臣固待泽决计今大王留臣无为也不如使我入关计事齐王以为然乃益具车送琅邪王琅邪王旣行齐遂举兵西攻吕国之齐南于是齐哀王遗诸侯王书曰高帝平定天下王诸子弟悼惠王于齐悼惠王薨惠帝使留侯张良立臣为齐王惠帝崩髙后用事春秋髙听诸吕擅废髙帝所立又杀三赵王【隐王如意幽王友梁王恢徙燕赵并高祖子也】灭梁燕赵【梁王恢燕王建梁王恢徙赵分灭无后也】以王诸吕分齐国为四【琅邪郡封刘泽济南郡以为吕王奉邑城阳为鲁元公主汤沭邑也】忠臣进谏上惑乱不听今髙后崩皇帝春秋富未能治天下固恃大臣诸将今诸吕又擅自尊官聚兵严威劫列侯忠臣矫制以令天下宗庙所以危今寡人率兵入诛不当为王者汉闻齐发兵而西相国吕产乃遣大将军灌婴东击之灌婴至荥阳乃谋曰诸吕将兵居闗中欲危刘氏而自立我今破齐还报是益吕氏资也乃留兵屯荥阳使使喻齐王及诸侯与连和以待吕氏之变而共诛之齐王闻之乃西取其故济南郡亦屯兵于齐西界以待约吕禄吕产欲作乱闗中朱虚侯与太尉勃丞相平等诛之朱虚侯首先斩吕产于是太尉勃等乃得尽诛诸吕而琅邪王亦从齐至长安大臣议欲立齐王而琅邪王及大臣曰齐王母家驷钧恶戾虎而冠者也方以吕氏故防乱天下今又立齐王是欲复为吕氏也代王母家薄氏君子长者且代王又亲高帝子于今见在且最为长以子则顺以善人则大臣安于是大臣乃谋迎立代王而遣朱虚侯以诛吕氏事告齐王令罢兵灌婴在荥阳闻魏勃本教齐王反既诛吕氏罢齐兵使使召责问魏勃勃曰失火之家岂暇先言大人而后救火乎因退立股战而栗恐不能言者终无他语灌将军熟视笑曰人谓魏勃勇妄庸人耳何能为乎乃罢魏勃魏勃父以善鼓琴见秦皇帝及魏勃少时欲求见齐相曹参家贫无以自通乃常独早夜扫齐相舍人门外相舍人怪之以为物而伺之得勃勃曰愿见相君无因故为子扫欲以求见于是舍人见勃曹参因以为舍人一为参御言事参以为贤言之齐悼惠王悼惠王召见则拜为内史始悼惠王得自置二千石及悼惠王卒而哀王立勃用事重于齐相王旣罢兵归而代王来立是为孝文帝孝文帝元年尽以高后时所割齐之城阳琅邪济南郡复与齐而徙琅邪王王燕益封朱虚侯东牟侯各二千户是嵗齐哀王卒太子侧立是为文王齐文王元年汉以齐之城阳郡立朱虚侯为城阳王以齐济北郡【今济州济北王所都】立东牟侯为济北王二年济北王反汉诛杀之地入于汉后二年孝文帝尽封齐悼惠王子罢军等七人【罢音不】皆为列侯齐文王立十四年卒无子国除地入于汉后一嵗孝文帝以所封悼惠王子分齐为王齐孝王将闾以悼惠王子杨虚侯为齐王故齐别郡尽以王悼惠王子子志为济北王子辟光为济南王子贤为菑川王子卬为胶西王子雄渠为胶东王与城阳齐凡七王齐孝王十一年吴王濞楚王戊反兴兵西告诸侯曰将诛汉贼臣鼂错以安宗庙胶西胶东菑川济南皆擅发兵应吴楚欲与齐齐孝王狐疑城守不听三国兵共围齐齐王使路中大夫告于天子天子复令路中大夫还告齐王善坚守吾兵今破吴楚矣路中大夫至三国兵围临菑数重无从入三国将刼与路中大夫盟曰若反言汉已破矣齐趣下三国不且见屠路中大夫既许之至城下望见齐王曰汉已发兵百万使太尉周亚夫击破吴楚方引兵救齐齐必坚守无下三国将诛路中大夫齐初围急隂与三国通谋约未定防闻路中大夫从汉来喜及其大臣乃复劝王毋下三国居无何汉将栾布平阳侯等兵至齐击破三国兵解齐围已而复闻齐初与三国有谋将欲移兵伐齐齐孝王惧乃饮药自杀景帝闻之以为齐首善以迫劫有谋非其罪也乃立孝王太子夀为齐王是为懿王续齐后而胶西胶东济南菑川王咸诛灭地入于汉徙济北王王菑川齐懿王立二十二年卒子次景立是为厉王齐厉王其母曰纪太后太后取其弟纪氏女为厉王后王不爱纪氏女太后欲其家重宠令其长女纪翁主入王宫正其后宫母令得近王欲令爱纪氏女王因与其姊翁主姧齐有宦者徐甲入事汉皇太后皇太后有爱女曰脩成君脩成君非刘氏太后怜之脩成君有女名娥太后欲嫁之于诸侯宦者甲乃请使齐必令王上书请娥皇太后喜使甲之齐是时齐人主父偃知甲之使齐以取后事亦因谓甲即事成幸言偃女愿得充王后宫甲旣至齐风以此事纪太后大怒曰王有后后宫具备且甲齐贫人急乃为宦者入事汉无补益乃欲乱吾王家且主父偃何为者乃欲以女充后宫徐甲大穷还报皇太后曰王已愿尚娥然有一害恐如燕王燕王者与其子昆弟奸新坐以死亡国故以燕感太后太后曰无复言嫁女齐事事浸浔不得闻于天子主父偃由此亦与齐有郤主父偃方幸于天子用事因言齐临菑十万户市租千金人众殷富巨扵长安此非天子亲弟爱子不得王此今齐王于亲属益疎乃从容言吕太后时齐欲反吴楚时孝王防为乱今闻齐王与其姊乱于是天子乃拜主父偃为齐相且正其事主父偃既至齐乃急治王后宫宦者为王通于姊翁主所者令其辞证皆引王王年少惧大罪为吏所执诛乃饮药自杀絶无后是时赵王惧主父偃一出废齐恐其渐踈骨肉乃上书言偃受金及轻重之短天子亦既囚偃公孙言齐王以忧死母后国入汉非诛偃无以塞天下之望遂诛偃齐厉王立五年死母后国入于汉齐悼恵王后尚有二国城阳及菑川菑川地比齐天子怜齐为悼惠王园在郡割临菑东环悼惠王园邑尽以予菑川以奉悼惠王祭祀城阳景王章【年表云都莒也】齐悼惠王子以朱虚侯与大臣共诛诸吕而章身首先斩相国吕王产于未央宫孝文帝既立益封章二千戸赐金千斤孝文二年以齐之城阳郡立章为城阳王立二年卒子喜立是为共王共王八年徙王淮南【年表云都陈也】四年复还王城阳凡三十三年卒子建延立是为顷王顷王二十八年卒子义立是为敬王敬王九年卒子武立是为惠王惠王十一年卒子顺立是为荒王荒王四十六年卒子恢立是为戴王戴王八年卒子景立至建始三年【建始成帝年号从建始四年上至天汉四年六十七矣葢褚先生次之】十五嵗卒济北王兴居【都济州也】齐悼惠王子以东牟侯助大臣诛诸吕功少及文帝从代来兴居曰请与太仆婴入清宫废少帝共与大臣尊立孝文帝孝文帝二年以齐之济北郡立兴居为济北王与城阳王俱立立二年反始大臣诛吕氏时朱虚侯功尤大许尽以赵地王朱虚侯尽以梁地王东牟侯及孝文帝立闻朱虚东牟之初欲立齐王故绌其功及二年王诸子乃割齐二郡以王章兴居章兴居自以失职夺功章死而兴居闻匈奴大入汉汉多发兵使丞相灌婴击之文帝亲幸太原以为天子自击胡遂发兵反于济北天子闻之罢丞相及行兵皆归长安使棘蒲侯柴将军击破虏济北王王自杀地入于汉为郡后十二年文帝十六年复以齐悼惠王子安都侯【安都故城在瀛州髙阳县西南三十九里】志为济北王十一年吴楚反时志坚守不与诸侯合谋呉楚已平徙志王菑川济南王辟光【辟音壁都济南郡】齐悼惠王子以勒侯孝文十六年为济南王十一年与吴楚反汉击破杀辟光以济南为郡地入于汉菑川王贤【年表云淄川王都剧故城在青州夀光县西三十一里】齐悼惠王子以武城侯【贝州县】文帝十六年为菑川王十一年与吴楚反汉击破杀贤天子因徙济北王志王菑川志以齐悼惠王子以安都侯王济北菑川王反母后乃徙济北王王菑川凡立三十五年卒谥为懿王子建代立是为靖王二十年卒子遗代立是为顷王三十六年卒子终古立是为思王二十八年卒子尚立是为孝王五年卒子横立至建始【亦褚少孙次之】三年十一嵗卒胶西王卬【卬五郎反年表云都髙苑括地志云西苑故城在淄州长川县北四里】齐悼惠王子以昌平侯【括地志云昌平故城在幽州东南六十里也】文帝十六年为胶西王十一年与吴楚反汉击破杀卬地入于汉为胶西郡胶东王雄渠【年表云都高墨按即墨故城在莱州胶东县南六十里】齐悼惠王子以白石侯【白石古城在徳州安徳县北二十里】文帝十六年为胶东王十一年与吴楚反汉击破杀雄渠地入于汉为胶东郡
　　太史公曰诸侯大国无过齐悼恵王以海内初定子弟少激秦之无尺土封故大封同姓以填万民之心及后分裂固其理也











　　史记正义卷五十二
　　钦定四库全书
　　史记正义卷五十三
　　唐　张守节　撰
　　萧相国世家第二十三　　　史记五十三
