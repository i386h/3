<!-- { "loadSidebar": true } -->
　　武帝时幸夫人尹婕妤邢夫人号娙娥众人谓之娙何娙何秩比中二千石容华秩比二千石婕妤秩比列侯常从婕妤迁为皇后尹夫人与邢夫人同时并幸有诏不得相见尹夫人自请武帝愿望见邢夫人帝许之即令他夫人饰从御者数十人为邢夫人来前尹夫人前见之曰此非邢夫人身也帝曰何以言之对曰视其身貎形状不足以当人主矣于是帝乃诏使邢夫人衣故衣独身来前尹夫人望见之曰此眞是也于是乃低头俛而泣自痛其不如也谚曰羙女入室恶女之仇禇先生曰浴不必江海要之去垢马不必骐骥要之善走士不必贤世要之知道女不必贵种要之贞好曰女无羙恶入室见妬士无贤不肖入朝见嫉羙女者恶女之仇岂不然哉
　　钩弋夫人姓赵氏河间人也【括地志云钩弋宫在长安城中门名尧母门也】得幸武帝生子一人昭帝是也武帝年七十乃生昭帝昭帝时年五嵗耳卫太子废后未复立太子而燕王旦上书愿归国入宿卫武帝怒立斩其使者于北阙上居甘泉宫召畵工图畵周公负成王圗于是左右羣臣知武帝意欲立少子也后数日帝谴责钩弋夫人夫人脱簪珥叩头帝曰引持去送掖庭狱夫人还顾帝曰趣行女不得活夫人死云阳宫【括地志云云阳宫秦之甘泉宫在雍州云阳县西北八十里秦始皇作甘泉宫去长安三百里黄帝以来祭圆丘处也】时暴风扬尘百姓感伤使者夜持棺往葬之【括地志云阳陵汉钩弋夫人陵也往云阳县西北五十八里孝武帝钩弋赵婕妤昭帝之母齐人姓赵少好清静六年卧病右手卷饮食少望气者云东北有贵人推而得之召到姿色甚佳武帝持其手仲之得玉钩后生昭帝武帝未年杀夫人殡之而尸香一日昭帝更葬之棺但存丝履也宫记云武帝思之为起通灵台于甘泉常有一青鸟集台上往来至宣帝时乃止】封识其处其后帝闲居问左右曰人言云何左右对曰人言且立其子何去其母乎帝曰然是非儿曹愚人所知也往古国家所以乱者由主少母壮也女主独居骄蹇滛乱自恣莫能禁也女不闻吕后邪故诸为武帝生子者无男女其母无不谴死岂可谓非贤圣哉昭然逺见为后世计虑固非浅闻愚儒之所及也谥为武岂虚哉















　　史记正义卷四十九
　　钦定四库全书
　　史记正义卷五十
　　唐　张守节　撰
　　楚元王世家第二十　　　　　史记五十
　　楚元王刘交者【年表云都彭城】髙祖之同母少弟也字游髙祖兄弟四人长兄伯伯蚤卒始髙祖防时尝辟事时时与客过巨嫂食嫂厌叔叔与客来嫂详为羮尽栎釡賔客以故去已而视釡中尚有羮髙祖由此怨其嫂及髙祖为帝封昆弟而伯子独不得封太上皇以为言髙祖曰某非忘封之也为其母不长者耳于是乃封其子信为羮颉侯【括地志云羹颉山在妫州懐戎县东南十五里按髙祖取其山名为侯号者怨故也】而王次兄仲于代髙祖六年已禽楚王韩信于陈乃以弟交为楚王都彭城即位二十三年卒子夷王郢立夷王四年卒子王戊立王戊立二十年冬坐为薄太后服私奸削东海郡春戊与吴王合谋反其相张尚太傅赵夷吾谏不听戊则杀尚夷吾起兵与吴西攻梁破棘壁【括地志云大棘故城在宋州宁陵县西七十里州即梁棘壁】至昌邑南【括地志云有梁丘故城在曹州成武县东北三十二里也】与汉将周亚夫战汉絶吴楚粮道士卒饥吴王走楚王戊自杀军遂降汉汉已平吴楚孝景帝欲以徳侯子续吴以元王子礼续楚窦太后曰吴王老人也宜为宗室顺善今乃首率七国纷乱天下奈何续其后不许吴许立楚后是时礼为汉宗正乃拜礼为楚王奉元王宗庙是为楚文王文王立三年卒子安王道立安王二十二年卒子襄王经立襄王立十四年卒子王纯代立王纯立地节二年中人上书告楚王谋反王自杀国除入汉为彭城郡【汉书云王纯嗣十六年子延寿嗣与赵何齐谋反延夀自杀立三十二年国除与此不同地节是宣帝年号去天汉四年二十九年仍隔昭帝世言到地节二年以下者葢禇先生误也】赵王刘遂者【年表云都邯郸】其父髙祖中子名友谥曰幽幽王以忧死故为幽髙后王吕禄于赵一嵗而髙后崩大臣诛诸吕吕禄等乃立幽王子遂为赵王孝文帝即位二年立遂弟辟彊取赵之河间郡为河间王【河间今瀛州也】以为文王立十三年卒子哀王福立一年卒无子絶后国除入于汉遂既王赵二十六年孝景帝时坐晁错以适削赵王常山之郡吴楚反赵王遂与合谋起兵其相建徳内史王悍諌不听遂烧杀建徳王悍发兵屯其西界欲待吴与俱西北使匈奴与连和攻汉汉使曲周侯郦寄击之赵王遂还城守邯郸相距七月吴楚败于梁不能西匈奴闻之亦止不肯入汉邉栾布自破齐还乃并兵引水灌赵城赵城壊赵王自杀邯郸遂降【邯郸洛州县也】赵幽王絶后
　　太史公曰国之将兴必有祯祥君子用而小人退国之将亡贤人隐乱臣贵使楚王戊毋刑申公遵其言赵任防与先生岂有簒杀之谋为天下僇哉贤人乎贤人乎非质有其内恶能用之哉甚矣安危在出令存亡在所任诚哉是言也


　　史记正义卷五十
　　钦定四库全书
　　史记正义卷五十一
　　唐　张守节　撰
　　荆燕世家第二十一　　　　史记五十一
　　荆王刘贾【年表云都呉也】诸刘者不知其何属初起时汉王元年还定三秦刘贾为将军定塞地从东击项籍汉四年汉王之败成臯北渡河得张耳韩信军军脩武深沟髙垒使刘贾将二万人骑数百渡白马津入楚地【括地志云黎阳一名白马津在滑州白马县北三十里按贾从此津南过入楚地也】烧其积聚以破其业无以给项王军食而已楚兵击刘贾贾輙壁不肯与战而与彭越相保汉五年汉王追逐籍至固陵【括地志云固陵陵名在陈州宛邱县西北四十二里】使刘贾南渡淮围夀春【今夀州夀春县是也】还至使人间招楚大司马周殷周殷反楚佐刘贾举九江迎汉王黥布兵皆防垓下共击项籍汉王因使刘贾将九江兵与大尉卢绾西南击临江王共尉共尉已死以临江为南郡【今荆州也】汉六年春防诸侯于陈【今陈州也】废楚王信囚之分其地为二国当是时也髙祖子幼昆弟少又不贤欲王同姓以镇天下乃诏曰将军刘贾有功及择子弟可以为王者羣臣皆曰立刘贾为荆王王淮东五十二城【括地志云西北四十里葢此县是也】髙祖弟交为楚王王淮西三十六城【淮以西徐泗濠等州也】因立子肥为齐王始王昆弟刘氏也髙祖十一年秋淮南王黥布反东击荆荆王贾与战不胜走富陵【括地志云富陵故城在楚州盱眙县东北六十里】为布军所杀髙祖自击破布十二年立沛侯刘濞为呉王王故荆地
　　燕王刘泽者诸刘逺属也髙帝三年泽为郎中髙帝十一年泽以将军击陈豨得王黄为营陵侯【括地志云营陵故城在青州北海县南三十里】髙后时齐人田生游乏资以画干营陵侯泽泽大说之用金二百斤为田生夀田生已得金即归齐二年泽使人谓田生曰弗与矣田生如长安不见泽而假大宅令其子求事吕后所幸大谒者张子卿居数月田生子请张卿临亲脩具张卿许徃田生盛帷帐共具譬如列侯张卿惊酒酣乃屛人说张卿曰臣观诸侯王邸第百余皆髙祖一切功臣今吕氏雅故本推毂髙帝就天下功至大又亲戚太后之重太后春秋长诸吕弱太后欲立吕产为吕王王代太后又重发之恐大臣不听今卿最幸大臣所敬何不风大臣以闻太后太后必喜诸吕已王万户侯亦卿之有【髙后纪云封张卿为建陵侯】太后心欲之而卿为内臣不急发恐祸及身矣张卿大然之乃风大臣语太后太后朝因问大臣大臣请立吕产为吕王太后赐张卿千斤金张卿以其半与田生田生弗受因说之曰吕产王也诸大臣未大服今营陵侯泽诸刘为大将军独此尚觖望今卿言太后列十余县王之彼得王喜去诸吕王益固矣张卿入言太后然之乃以营陵侯刘泽为琅邪王琅邪王乃与田生之国田生劝泽急行母留出关太后果使人追止之已出即还及太后崩琅邪王泽乃曰帝少诸吕用事刘氏孤弱乃引兵与齐王合谋西欲诛诸吕至梁闻汉遣灌将军屯荥阳泽还兵备西界遂跳驱至长安代王亦从代至诸将相与琅邪王共立代王为天子天子乃徙泽为燕王乃复以琅邪予齐复故地泽王燕二年薨諡为敬王传子嘉为康王至孙定国与父康王姬姧生子男一人夺弟妻为姬与子女三人姧定国有所欲诛杀臣肥如令郢人郢人等告定国定国使谒者以他法劾捕格杀郢人以灭口至元朔元年郢人昆弟复上书具言定国隂事以此发觉诏下公卿皆议曰定国禽兽行乱人伦逆天当诛上许之定国自杀国除为郡
　　太史公曰荆王王也由汉初定天下未集故刘买虽属疎然以防为王填江淮之闲刘泽之王权激吕氏然刘泽卒南面称孤者三世事发相重岂不为伟乎




　　史记正义卷五十一
<史部,正史类,史记正义>
　　钦定四库全书
　　史记正义卷五十二
　　唐　张守节　撰
　　齐悼惠王世家第二十二　　史记五十二
