<!-- { "loadSidebar": true } -->
　　陈胡公满者虞帝舜之后也昔舜为庻人时尧妻之二女居于妫汭其后因为氏姓姓妫氏舜已崩传禹天下而舜子商均为封国夏后之时或失或续至于周武王克殷纣乃复求舜后得妫满封之于陈以奉帝舜祀是为胡公胡公卒子申公犀侯立申公卒弟相公臯羊立相公卒立申公子突是为孝公孝公卒子慎公圉戎立慎公当周厉王时慎公卒子幽公寜立幽公十二年周厉王奔于彘二十三年幽公卒子厘公孝立厘公六年周宣王即位三十六年厘公卒子武公灵立武公十五年卒子夷公説立是嵗周幽王即位夷公三年卒弟平公爕立【爕先牒反】平公七年周幽王为犬戎所杀周东徙秦始列为诸侯二十三年平公卒子文公圉立文公元年取蔡女生子佗【徒何反】十年文公卒长子桓公鲍立桓公二十三年鲁隠公初立二十六年卫杀其君州吁三十三年鲁弑其君隠公三十八年正月甲戍己丑陈桓公鲍卒【甲戌己丑凡十六日】桓公弟佗其母蔡女故蔡人为佗杀五父及桓公太子免而立佗是为厉公桓公病而乱作国人分散故再赴厉公二年生子敬仲完周太史过陈陈厉公使以周易筮之卦得观之否是为观国之光利用賔于王此其代陈有国乎不在此其在异国【六四变内卦为中国外卦为异国】非此其身在其子孙【内卦为身外卦为子孙变在外故知在子孙也】若在异国必姜姓【六四变此爻是辛未观上体巽未为羊巽为女女乘羊故为姜姜齐姓故知在齐】姜姓太岳之后物莫能两大陈衰此其昌乎【周敬王四十一年楚恵王杀陈湣公齐简公周敬王三十九年被田常杀之】厉公取蔡女蔡女与蔡人乱厉公数如蔡滛七年厉公所杀桓公太子免之三弟长曰跃中曰林少曰杵臼共令蔡人诱厉公以好女与蔡人共杀厉公而立跃是为利公利公者桓公子也利公立五年卒立中弟林是为庄公庄公七年卒少弟杵臼立是为宣公宣公三年楚武王卒楚始彊十七年周恵王娶陈女为后二十一年宣公后有嬖姬生子欵欲立之乃杀其太子御防御冦素爱厉公子完完惧祸及已乃奔齐齐桓公欲使陈完为卿完曰羁旅之臣幸得免负担君之惠也不敢当髙位桓公使为工正【周礼云冬官为考工主作噐械】齐懿仲欲妻陈敬仲卜之占曰是谓凤皇于飞和鸣锵锵有妫之后将育于姜五世其昌并于正卿八世之后莫之与京【杜预云敬八代孙田常之子襄子盘也而杜以常为八代者以桓子无宇生武子开与子乞皆相继事齐故以常为八代】三十七年齐桓公伐蔡蔡败南侵楚至召陵逺过陈陈大夫辕涛涂恶其过陈诈齐令出东道东道恶桓公怒执陈辕涛涂是嵗晋献公杀其太子申生四十五年宣公卒子欵立是为穆公穆公五年齐桓公卒十六年晋文公败楚师于城濮是嵗穆公卒子共公朔立共公六年楚太子商臣弑其父成王代立是为穆王十一年秦穆公卒十八年共公卒子灵公平国立灵公【諡法云乱而不损曰灵】元年楚庄王即位六年楚伐陈十年陈及楚平十四年灵公与其大夫孔寜仪行父皆通于夏姬【列女传陈女夏姬者陈大夫夏徴舒之母御叔之妻也三为王后七为夫人公侯争之莫不迷惑失意杜预云夏姬郑穆公女陈大夫御叔之妻左传云杀御叔杀灵侯戮夏南出孔仪丧陈国】衷其衣以戯于朝泄冶諌曰君臣乱民何效焉灵公以告二子二子请杀泄冶公弗禁遂杀泄冶十五年灵公与二子饮于夏氏公戯二子曰徴舒似汝二子曰亦如公徴舒怒灵公罢酒出徴舒伏弩廐门射杀灵公孔寜仪行父皆奔楚灵公太子午奔晋徴舒自立为陈侯徴舒故陈大夫也夏姬御叔之妻舒之母也成公九年冬楚庄王为夏徴舒杀灵公卒诸侯伐陈谓陈曰无惊吾诛徴舒而已已诛徴舒因县陈而有之羣臣毕贺申叔时使于齐来还独不贺庄王问其故对曰鄙语有之牵牛径人田田主夺之牛径则有罪矣夺之牛不亦甚乎今王以徴舒为贼弑君故徴兵诸侯以义伐之已而取之以利其地则后何以令于天下是以不贺庄王曰善乃迎陈灵公太子午于晋而立之复君陈如故是为成公孔子读史记至楚复陈曰贤哉楚庄王轻千乘之国而重一言【家语云孔子读史记至楚复陈喟然曰贤哉楚庄王轻千乘之国而重一言之信非申叔时之忠弗能建其义非楚荘王之贤亦不能受其训也】二十八年楚荘王卒二十九年陈倍楚盟三十年楚共王代陈是嵗成公卒子哀公弱立楚以陈丧罢兵去哀公三年楚围陈复释之二十八年楚公子围弑其君郏敖自立为灵王三十四年初哀公娶郑长姬生悼太子师少姬生偃二嬖妾长妾生留少妾生胜留有宠哀公哀公属之其弟司徒招哀公病三月招杀悼太子立留为太子哀公怒欲诛招招发兵围守哀公哀公自经杀招卒立留为陈君四月陈使使赴楚楚灵王闻陈乱乃杀陈使者使公子弃疾发兵伐陈陈君留奔郑九月楚围陈十一月灭陈使弃疾为陈公招之杀悼太子也太子之子名呉出奔晋晋平公问太史赵曰陈遂亡乎对曰陈颛顼之族陈氏得政于齐乃卒亡自幕至于瞽瞍无违命舜重之以明徳至于遂世世守之及胡公周赐之姓使祀虞帝且盛徳之后必百世祀虞之世未也其在齐乎楚灵王灭陈五嵗楚公子弃疾弑灵王代立是为平王平王初立欲得和诸侯乃求故陈悼太子师之子呉立为陈侯是为惠公惠公立探续哀公卒时年而为元空籍五嵗矣七年陈火十五年呉王僚使公子光伐陈取胡沈而去二十八年呉王阖闾与子胥败楚入郢是年惠公卒子懐公桞立懐公元年呉破楚在郢召陈侯陈侯欲往大夫曰呉新得意楚王虽亡与陈有故不可倍懐公乃以疾谢呉四年呉复召懐公懐公恐如呉呉怒其前不往留之因卒呉陈乃立懐公之子越是为湣公湣公六年孔子适陈呉王夫差伐陈取三邑而去十三年呉复来伐陈陈告急楚楚昭王来救军于城父呉师去是年楚昭王卒于城父时孔子在陈十五年宋灭曹十六年呉王夫差伐齐败之艾陵使人召陈侯陈侯恐如呉楚伐陈二十一年齐田常弑其君简公二十三年楚之白公胜杀令尹子西子綦袭惠王叶公攻败白公白公自杀二十四年楚惠王复国以兵北伐杀陈湣公遂灭陈而有之是嵗孔子卒
　　杞东楼公者夏后禹之后苗裔也殷时或封或絶周武王克殷纣求禹之后得东楼公封之于以奉夏后氏祀东楼公生西楼公西楼公生题公题公生谋娶公谋娶公当周厉王时谋娶公生武公武公立四十七年卒子靖公立靖公二十三年卒子共公立共公八年卒子徳公立徳公十八年卒弟桓公姑容立桓公十七年卒子孝公匄立孝公十七年卒弟文公益姑立文公十四年卒弟平公郁立平公十八年卒子悼公成立悼公十二年卒子隐公乞立七月隠公弟遂弑隠公自立是为公十九年卒子湣公维立湣公十五年楚惠王灭陈十六年湣公弟阏路弑湣公代立是为哀公哀公立十年卒湣公子欶立是为出公出公十二年卒子简公春立立一年楚惠王之四十四年灭杞后陈亡三十四年小微其事不足称述舜之后周武王封之陈至楚惠王灭之有世家言禹之后周武王封之楚惠王灭之有世家言契之后为殷殷有本纪言殷破周封其后于宋齐湣王灭之有世家言后稷之后周秦昭王灭之有本纪言臯陶之后或封英六楚穆王灭之无谱伯夷之后至周武王复封于齐曰太公望陈氏灭之有世家言伯翳之后至周平王时封为秦项羽灭之有本纪言垂益防龙其后不知所封不见也右十一人者皆唐虞之际名有功徳臣也其五人之后皆至帝王余乃为显诸侯滕薛驺夏殷周之间封也小不足齿列弗论也周武王时侯伯尚千余人及幽厉之后诸侯力攻相并江黄胡沈之属不可胜数故弗采着于上
　　太史公曰舜之徳可谓至矣禅位于夏而后世血食者厯三代及楚灭陈而田常得政于齐卒为建国百世不絶苖裔兹兹有土者不乏焉至禹于周则防甚不足数也楚惠王灭其后越王勾践兴
　　史记正义卷三十六
　　钦定四库全书
　　史记正义卷三十七
　　唐　张守节　撰
　　卫康叔世家第七　　　　　史记三十七
