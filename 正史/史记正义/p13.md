<!-- { "loadSidebar": true } -->
　　周后稷【因太王所居周原因号曰周地理志云右扶风县岐山西北中水乡周太王所邑括地志云故周城一名美阳城在雍州武功县西北二十五里即太王城也】名弃其母有邰氏女【邰天来反亦作斄同説文云邰炎帝之后姜姓封邰周弃外家】曰姜原姜原为帝俈元妃姜原出野见巨人迹心忻然説欲践之践之而身动如孕者居期而生子以为不祥弃之隘巷马牛过者皆辟不践徙置之林中适防山林多人迁之而弃渠中氷上飞鸟以其翼覆荐之姜原以为神遂收养长之初欲弃之因名曰弃【古史考云弃帝俈之胄其父亦不着与此文稍异也】弃为儿时屹如巨人之志其游戏好种树麻菽麻菽美及为成人遂好耕农相地之宜宜谷者稼穑焉【种曰稼敛曰穑】民皆法则之帝尧闻之举弃为农师天下得其利有功帝舜曰弃黎民始饥尔后稷播时百谷封弃于邰【括地志云故城一名武功城在雍州县西南二十二里古邰国名稷所封也有后稷及姜嫄祠毛苌云邰姜嫄国也后稷所生尧见天因邰而生后稷故因封于邰也】号曰后稷别姓姬氏后稷之兴在陶唐虞夏之际皆有令徳后稷卒子不窋立【括地志云不窋故城在庆州宏化县南三里即不窋在戎狄所居之城也毛诗疏云虞及夏殷共有千二百嵗毎世在位皆八十年乃可充其数耳命之短长古今一也而使十五世君在位皆八十许载子必将老始生不近人情之甚以理而推实难据信也】不窋末年夏后氏政衰去稷不务不窋以失其官而犇戎狄之间不窋卒子鞠立鞠卒子公刘立公刘虽在戎狄之间复修后稷之业务耕种行地宜自漆沮度渭取材用【公刘徙漆县漆水南渡渭水至南山取材木为用也括地志云州新平县即汉漆县也漆水在岐州普闰县东岐山漆水东入渭】行者有资居者有畜积民赖其庆百姓懐之多徙而保归焉周道之兴自此始故诗人歌乐思其徳公刘卒子庆节立国于豳【括地志云州新平县即汉漆沮县诗国公刘所邑之地也】庆节卒子皇仆立皇仆卒子差弗立差弗卒子毁隃立毁隃卒子公非立公非卒子髙圉立髙圉卒子亚圉立亚圉卒子公叔祖立公叔祖类卒子古公亶父立古公亶父复修后稷公刘之业积徳行义国人皆戴之薫育戎狄攻之欲得财物予之已复攻欲得地与民民皆怒欲战古公曰有民立君将以利之今戎狄所为攻战以吾地与民民之在我与其在彼何异民欲以我故战杀人父子而君之予不忍为乃与私属遂去渡漆沮逾梁山【括地志云梁山在雍州好畤县西北十八里郑元云岐山西南然则梁山横长其东当阳西北临河其西当岐山东北自适周当逾之矣】止于岐下人举国扶老携弱尽复归古公于岐下及他旁国闻古公仁亦多归之于是古公乃贬戎狄之俗而营筑城郭室屋而邑别居之作五官有司民皆歌乐之颂其徳古公有长子曰太伯次曰虞仲太姜【国语云齐许申吕四国皆姜姓也四岳之后太姜之家太姜太王之妃王季之母】生少子季歴季歴娶太任【国语云挚畤二国任姓虞仲仲虺之后太任之家太任王季之妃文王母也】皆贤妇人【列女传云太姜太王娶以为妃生太伯仲雍王季太姜有色而贞顺率导诸子至于成童靡有过失太王谋事必于太姜迁徙必兴太任王季娶以为妃太任之性端壹诚庄维徳之行及其有身目不视恶色耳不听淫声口不出傲言能以胎教子而生文王此皆有贤行也】生昌有圣瑞【尚书帝命验云季秋之月甲子赤爵衔丹书入于酆止于昌户其书云敬胜怠者吉怠胜敬者灭义胜欲者从欲胜义者凶凡事不强则不枉不敬则不正枉者废灭敬者万世以仁得之以仁守之其量百世以不仁得之以仁守之其量十世以不仁得之不仁守之不及其世此葢圣瑞】古公曰我世当有兴者其在昌乎长子太伯虞仲知古公欲立季歴以传昌乃二人亡如荆蛮【太伯奔呉所居城在苏州北五十里常州无锡县界梅里村其城及冡见在而云亡荆蛮者楚灭越其地属楚秦灭楚其地属秦秦讳楚改曰荆故通号吴越之地为荆及北人书史加云蛮势之然也】文身断发以让季歴古公卒季歴立是为公季公季修古公遗道笃于行义诸侯顺之公季卒子昌立是为西伯西伯曰文王【帝王世纪云文王龙顔虎眉身长十尺有四乳雒书灵听云苍帝姬昌日角鸟鼻髙长八尺二寸圣智慈理也】遵后稷公刘之业则古公公季之法笃仁敬老慈少礼下贤者日中不暇食以待士士以此多归之伯夷叔齐在孤竹【括地志云孤竹故城在平州卢龙县南十二里殷时诸侯竹国也姓氏也】闻西伯善养老盍往归之太颠闳夭散宜生鬻子辛甲大夫之徒皆往归之崇侯虎谮西伯于殷纣曰西伯积善累徳诸侯皆向之将不利于帝帝纣乃囚西伯于羑里闳夭之徒患之乃求有莘氏美女【括地志云古防国城在同州河西县南二十里世本云莘国姒姓夏禹之后即散宜生等求有莘美女献纣者】骊戎之文马【括地志云骊戎故城在雍州新丰县东南十六里殷周时骊戎国城也按骏马赤鬛缟身目如黄金文王以献纣也】有熊九驷【括地志云郑州新郑县本有熊氏之墟也按九驷三十六匹马也】他奇怪物因殷嬖臣费仲而献之纣纣大説曰此一物足以释西伯况其多乎乃赦西伯赐之弓矢斧钺使西伯得征伐曰谮西伯者崇侯虎也西伯乃献洛西之地以请纣去炮烙之刑纣许之西伯隂行善诸侯皆来决平于是虞芮之人【括地志云故虞城在陜州河北县东北五十里虞山之上古虞国也故芮城县西二十里古芮国也晋太康地记云虞西百四十里有芮城括地志云又闲原在河北县西六十五里诗云虞芮质厥成毛苌云虞芮之君相与争里乆而不平乃相谓曰西伯仁人盍往质焉乃相与朝周二国君相谓曰我等小人不可君子之庭乃相譲所争地以为闲原至今尚在注引地理志芮在临晋者恐疏然闲原在河东复与虞芮相接临晋在河西同州非临晋芮城明矣】有狱不能决乃如周入界耕者皆譲畔民俗皆譲长虞芮之人未见西伯皆慙相谓曰吾所争周人所耻何往为只取辱耳遂还俱譲而去诸侯闻之曰西伯葢受命之君明年伐犬戎【又云黄帝生苗龙苗龙生融吾融吾生并明并明生白犬白犬有二是为犬戎説文云赤狄本犬种故字从犬又后汉书云犬戎槃之后也今长沙武陵之郡大半是也又毛诗疏云犬戎昆夷是也】明年伐密须【括地志云隂宻故城在泾州鹑孤县西其东接县城即古宻国杜预云姞姓国在安定隂宻县也】明年败耆国【即黎国也邹诞生云本或作黎孔安国云黎在上党东北括地志云故黎城黎侯国也在潞州黎城县东北十八里尚书云西伯既戡黎是也】殷之祖伊闻之惧以告帝纣纣曰不有天命乎是何能为明年伐邘【括地志云故邘城在懐州河内县西北二十七里古邘国城也左传云邘晋应韩武王之穆也】明年伐崇侯虎【皇甫谧云夏鲧封虞夏商周皆有崇国崇国葢在丰镐之间诗云既伐于崇作邑于丰是国之地也】而作丰邑【括地志云周丰宫周文王宫也在雍州鄠县东三十五里镐在雍州西南三十二里】自岐下而徙都丰明年西伯崩【括地志云周文王墓在雍州万年县西南二十八里原上也】太子发立是为武王西伯葢即位五十年其囚羑里葢益易之八卦为六十四卦【干凿度云垂黄策者羲益卦演徳者文成命者孔也易正义云伏羲制卦文王卦辞周公爻辞孔十翼也按太史公言葢者乃疑辞也文王着演易之功作周纪方赞其美不敢专定重易故称葢也】诗人道西伯葢受命之年称王而断虞芮之讼【二国相譲后诸侯归西伯者四十余国咸尊西伯为王葢此年受命之年称王也帝王世纪云文王即位四十二年嵗在鹑火文王更为受命之元年始称王矣又毛诗云文王九十七而终终时受命九年则受命之元年年八十九也】后十年而崩【十当为九其説在后】谥为文王【谥法经纬天地曰文】改法度制正朔矣追尊古公为太王公季为王季【易纬云文王受命改正朔有王号于天下郑元信而用之言文王称王已改正朔布王号矣按天无二日土无二王岂殷纣尚存而周称王哉若文王自称王改正朔则是功业成矣武王何复得云大勲未集欲卒父业也礼记大传云牧之野武成大事而退追王太王亶父王季歴文王昌据此文乃是追王为王何得文王自称王改正朔也】葢王瑞自太王兴【古公在邠被戎狄攻战夺民太王曰民之在我与彼何异杀人父子而君之予不忍为遂逺去邠止于岐下邠人举国尽归古公他国闻古公仁亦多归之乃贬戎狄之俗为室屋邑落而分别居之季歴又生昌有圣瑞葢是王瑞自太王时而兴起也然自西伯葢即位五十年以下至太王兴在西伯崩后重述其事为经传不同不可全弃乃畧而书之引次其下事必可疑故数言葢也】武王即位【諡法克定祸乱曰武春秋元命包云武王胼齿是谓刚强也】太公望为师周公旦为辅召公毕公之徒左右王师修文王绪业九年武王上祭于毕【上音时掌反尚书武成篇云我文考文王诞膺天命以抚方夏惟九年大统未集大誓篇序云惟十有一年武王伐殷太誓篇云惟十有三年春大会于孟津大戴礼云文王十五而生武王则武王少文王十四嵗矣礼记文王世子云文王九十七而终武王九十三而终按文王崩时武王已八十三矣八十四即位至九十三崩武王即位适满十年言十三年伐纣者续文王受命年欲明其卒父业故也金縢篇云惟克商二年王有疾不愈按文王受命九年而崩十一年武王服阕观兵孟津十三年克纣十五年有疾周公请命王有瘳后四年而崩则武王年九十三矣而太史公云九年王观兵十一年伐纣则以为武王即位年数与尚书违甚疎矣】东观兵至于盟津为文王木主载以车中军武王自称太子发言奉文王以伐不敢自专乃告司马司徒司空诸节齐栗信哉予无知以先祖有徳臣小子受先功毕立赏罚以定其功遂兴师师尚父号曰总尔众庶与尔舟楫后至者斩武王渡河中流白鱼跃入王舟中武王俯取以祭既渡有火自上复于下至于王屋流为乌其色赤其声魄云是时诸侯不期而防盟津者八百诸侯诸侯皆曰纣可伐矣武王曰女未知天命未可也乃还师归居二年闻纣昬乱暴虐滋甚杀王子比干囚箕子太师疵少师彊抱其乐器而犇周于是武王徧告诸侯曰殷有重罪不可以不毕伐乃遵文王遂率戎车三百乘虎贲三千人甲士四万五千人以东伐纣十一年十二月戊午师毕渡盟津【毕尽也尽从河南渡河北】诸侯咸防曰孳孳无怠武王乃作太誓告于众庶今殷王纣乃用其妇人之言自絶于天毁壊其三正【按三正三统也周以建子为天统殷以建丑为地统夏以建寅为人统也】离逷其王父母弟乃断弃其先祖之乐乃为淫声用变乱正声怡説妇人故今予发维共行天罚勉哉夫子不可再不可三二月甲子昧爽武王朝至于商郊牧野乃誓【括地志云卫州城故老云周武王伐纣至于商郊牧野乃筑此城郦元注水经云自朝歌南至清水土地平衍据臯跨泽悉牧野也括地志又云纣都朝歌在卫州东北七十三里朝歌故城是也本妹邑殷王武丁始都之帝王世纪云帝乙复济河北徙朝歌其子纣仍都焉】武王左杖黄钺右秉白旄以麾曰逺矣西土之人武王曰嗟我有国冡君司徒司马司空亚旅师氏千夫长百夫长及庸蜀羌髳防纑彭濮人【髳音矛括地志云房州竹山县及金州古卢国也益州及巴利等州皆古蜀国陇右岷洮丛等州以西羌也防纑以南古髳国之地戎府之南古防卢彭二国之地仆在楚西南有髳州防濮州泸府彭州焉武王率西南夷诸州伐纣也】称尔戈比尔干立尔矛予其誓王曰古人有言牝鸡无晨牝鸡之晨惟家之索今殷王纣维妇人言是用自弃其先祖肆祀不荅昬弃其家国遗其王父母弟不用乃维四方之多罪逋逃是崇是长是信是使俾暴虐于百姓以奸轨于商国今予发维共行天之罚今日之事不过六步七步乃止齐焉夫子勉哉不过于四伐五伐六伐七伐乃止齐焉勉哉夫子尚桓桓如虎如罴如犲如离于商郊不御克犇以役西土勉哉夫子尔所不勉其予尔身有戮誓已诸侯兵防者车四千乘陈师牧野帝纣闻武王来亦发兵七十万人距武王武王使师尚父与百夫致师以大卒驰帝纣师【大卒谓戎车三百五十乘士卒二万六千二百五十人及虎贲三千人】纣师虽众皆无战之心心欲武王即入纣师皆倒兵以战以开武王武王驰之纣兵皆崩畔纣纣走反入登于鹿防之上衣其珠玉【衣音于既反周书云甲子夕纣取天智玉琰五环身以自焚注天智玉之善者缝环其身自厚也凡焚四千玉也庶玉则销天智玉不销纣身不尽也】自燔于火而死武王持太白旗以麾诸侯诸侯毕拜武王武王乃揖诸侯【武王率诸侯伐天子天子曰死诸侯毕贺故武王揖诸侯言先拊循之心也】诸侯毕从武王至商国【谓至朝歌】商国百姓咸待于郊于是武王使羣臣告语商百姓曰上天降休商人皆再拜稽首武王亦荅拜遂入至纣死所武王自射之三发而后下车以轻劒击之【周书作轻吕击之轻吕劒名也】以黄钺斩纣头县太白之旗已而至纣之嬖妾二女二女皆经自杀武王又射三发击以劒斩以钺县其头小白之旗武王已乃出复军其明日除道修社及商纣宫及期百夫荷罕旗以先驱武王弟叔振铎奉陈常车周公旦把大钺毕公把小钺以夹武王散宜生太颠闳夭皆执劒以卫武王既入立于社南大卒之左右毕从毛叔郑奉明水卫康叔封布兹召公奭赞采【赞佐也采币也】师尚父牵牲尹佚防祝曰【尹佚读防书祝文以祭社也】殷之末孙季纣【周书作末孙受徳受徳纣字也】殄废先王明徳侮蔑神祗不祀昬暴商邑百姓其章显闻于天皇上帝于是武王再拜稽首曰膺更大命革殷受天明命武王又再拜稽首乃出封商纣子禄父殷之余民武王为殷初定未集乃使其弟管叔鲜蔡叔度相禄父治殷【地理志云河内殷之旧都周既灭殷分其畿内为三国诗邶鄘卫是邶以封纣子武庚鄘管叔尹之卫蔡叔尹之以监殷民谓之三监帝王世纪云自殷都以东为卫管叔监之殷都以西为鄘蔡叔监之都以北为邶霍叔监之是为三监按二説各异未详也】已而命召公释箕子之囚命毕公释百姓之囚表商容之闾命南宫括散鹿防之财发钜桥之粟以振贫弱萌命南宫括史佚展九鼎保玉命闳夭封比干之墓【封谓益其土及画疆界括地志云比干墓在卫州汲县北十里二百五十步】命宗祝享祠于军乃罢兵西归行狩记政事作武成封诸侯班赐宗彛作分殷之器物武王追思先圣王乃襃封神农之后于焦黄帝之后于祝【左传云祝其实夹谷杜预云夹谷即祝其也服防云东海郡祝其县也】帝尧之后于蓟帝舜之后于陈【括地志云陈州宛丘县在陈城中即古陈国也帝舜后遏父为周武王陶工武王赖其器用封其子妫满于陈都宛丘之侧】大禹之后于【括地志云汴州雍丘县古国地理志云古杞国理此城周武王封禹后于号东楼公二十一代为楚所灭】于是封功臣谋士而师尚父为首封封尚父于营丘曰齐【水经注今临淄城中有丘云古县丘之地吕望所封齐之都也营丘在县北百步外城中舆地志云秦立为县城临淄水故曰临淄也】封弟周公旦于曲阜曰鲁【帝王世纪云炎帝自陈营都于鲁曲阜黄帝自穷桑登帝位后徙曲阜少昊邑于穷桑以登帝位都曲阜颛顼始都穷桑徙商丘穷桑在鲁北或云穷桑即曲阜也又为大庭氏之故国又是商奄之地皇甫谧云黄帝生于夀丘在鲁城东门之北居轩辕之丘于山海经云此地穷桑之际西射之南是也括地志云兖州曲阜县外城即周公旦子伯禽所筑古鲁城也】封召公奭于燕【封帝尧之后于蓟封召公奭于燕观其文稍似重也水经注云蓟则西北隅有蓟丘因取名焉括地志云燕山幽州渔阳县东南六十里国都城记云周武王封召公奭于燕地在燕山之野故国取名焉按周封以五等之爵蓟燕立国俱武王立因燕山蓟丘为名其地足自立国蓟防燕盛乃并蓟居之蓟名遂絶焉今幽州蓟县古燕国也】封弟叔鲜于管【括地志云郑州管城县外城古管国城也周武王弟叔鲜所封】弟叔度于蔡【括地志云豫州北七十里上蔡县古蔡国武王封弟叔度于蔡是也县东十里有蔡冈因名也】余各以次受封武王征九牧之君登之阜以望商邑【括地志云州三水县西十里有原周先公刘所都之地也城在此原上因公为名按葢武王登此城望商邑】武王至于周自夜不寐【周镐京也武王伐纣还至镐京忧未定天之保安故自夜不得寐也】周公旦即王所曰曷为不寐王曰告女维天不飨殷自发未生于今六十年麋鹿在牧蜚鸿满野【蜚音飞古飞字也于今犹当今于今六十年从帝乙十年至伐纣年也麋鹿在牧喻谗佞小人在朝位也飞鸿满野喻忠贤君子见放弃也言纣父帝乙立后殷国益衰至伐纣六十年间谄佞小人在于朝位忠贤君子放迁于野故诗云鸿鴈于飞肃肃其羽之子于征劬劳于野毛苌云之子侯伯卿士也郑元云鸿鴈知避隂阳寒暑喻民知去无道就有道也】天不享殷乃今有成维天建殷其登名民三百六十夫不显亦不賔灭以至今我未定天保何暇寐王曰定天保依天室悉求夫恶贬从殷王受日夜劳来我西土我维显服及徳方明【服事也武王荅周公云定知天之安保我位得依天之宫室退除殷纣之日夜劳民又安定我之西土我维明于事及我之徳教施四方明行之乃可至于寝寐也自此已上为至周自夜不寐周公问之故先书】自洛汭延于伊汭居易毋固其有夏之居【括地志云自禹至太康与唐虞皆不易都城然则居阳城为禹避商均时非之都也帝王世纪云禹封夏伯今河南阳翟是汲冢古文云太康居斟寻羿亦居之桀又居之括地志云故鄩城在洛州巩县西南五十八里也】我南望三涂北望岳鄙顾詹有河【括地志云太行恒山连延东北接碣石接岳山言北望太行恒山之边鄙都邑也又晋州霍山一名太岳在洛西北山在洛东北二説皆通】粤詹雒伊毋逺天室【粤者审慎之辞也言审慎瞻雒伊二水之阳无逺离此为天室也】营周居于雒邑而后去【括地志云故王城一名河南城本郏鄏周公新筑在洛州河南县北九里苑内东北隅自平王以下十二王皆都此城至敬王乃迁都成周至赧王又居王城也帝王世纪云王城西有郏鄏陌左传云成王定鼎于郏鄏京相璠地名云郏山名鄏邑名】纵马于华山之阳【华山在华隂县南八里山南曰阳也】放牛于桃林之虚【括地志云桃林在陜州桃林县西山海经云本火之山其北有林焉名曰桃林广圆三百里中多马湖水出焉北流入河也】偃干戈振兵释旅示天下不复用也武王已克殷后二年问箕子殷所以亡箕子不忍言殷以存亡国宜告【箕子殷人不忍言殷以周国之所言告武王为洪范九类武王以类问天道】武王亦丑故问以天道武王病天下未集羣公惧穆卜周公乃祓斋【祓音废又音拂斋音扎皆反祓谓除不祥求福也】自为质【音至周公祓斋自以贽币告三王请代武王武王病乃瘳也】欲代武王武王有瘳后而崩【括地志云武王墓在雍州万年县西南二十八里毕原上也】太子诵代立是为成王成王少周初定天下周公恐诸侯畔周公乃摄行政当国管叔蔡叔羣弟疑周公与武庚作乱畔周周公奉成王命伐诛武庚管叔放蔡叔以防子开代殷后国于宋【今宋州也】颇收殷余民以封武王少弟封为卫康叔【尚书洛诰云我卜瀍水东亦惟洛食以居邶鄘卫之众又多士篇序云成周既成迁殷顽民按是为东周古洛阳城也括地志云洛阳故城在洛州洛阳县东北二十六里周公所筑即成周城也舆地志云以周地在王城东故曰东周敬王避子朝乱自洛邑东居此以其迫阨不受王都故壊翟泉而广之按武王灭殷国为邶鄘卫三监尹之武庚作乱周公灭之徙三监之民于成周颇收其余众以封康叔为卫侯即今卫州是也孔安国云以三监之民国康叔为卫侯周公惩其数叛故使贤母弟主之也】晋唐叔得嘉谷献之成王成王以归周公于兵所周公受禾东土鲁天子之命初管蔡畔周周公讨之三年而毕定故初作大诰次作防子之命次归禾次嘉禾次康诰酒诰梓材其事在周公之篇周公行政七年成王长周公反政成王北面就羣臣之位成王在丰使召公复营洛邑如武王之意周公复卜申视卒营筑居九鼎焉曰此天下之中四方入贡道里均作召诰洛诰成王既迁殷遗民周公以王命告作多士无佚召公为保周公为师东伐淮夷残奄【奄音于险反括地志云泗水徐城县北三十里古徐国即淮夷也兖州曲阜县奄至即奄国之地也】迁其君薄姑【括地志云薄姑故城在青州博昌县东北六十里薄姑氏殷诸侯封于此周灭之也】成王自奄归在宗周【伐奄归镐京也】作多方既绌殷命袭淮夷归在丰作周官兴正礼乐度制于是改而民和睦颂声兴成王既伐东夷息慎来贺王赐荣伯作贿息慎之命成王将崩惧太子钊之不任【钊音招又古尧反任而针反】乃命召公毕公率诸侯以相太子而立之成王既崩二公率诸侯以太子钊见于先王庙申告以文王武王之所以为王业之不易务在节俭毋多欲以笃信临之作顾命太子钊遂立是为康王康王即位徧告诸侯宣告以文武之业以申之作康诰故成康之际天下安宁刑错四十余年不用康王命作策毕公分居里成周郊作毕命康王卒子昭王瑕立昭王之时王道防缺昭王南巡狩不返卒于江上【帝王世纪云昭王徳衰南征济于汉船人之以胶船进王王御船至中流胶液船解王及祭公俱没于水中而崩其右卒游靡长臂且多力游振得王周人讳之】其卒不赴告讳之也立昭王子满是为穆王穆王即位春秋已五十矣王道衰防穆王闵文武之道缺乃命伯臩申诫太仆国之政作臩命【尚书序云穆王令伯臩为太仆正应劭云太仆周穆王所置葢大御众仆之长中大夫也】复寕穆王将征犬戎祭公谋父諌【括地志云故祭城在郑州管城县东北十五里郑大夫祭仲邑也释例云祭城在河南上有敖仓周公后所封也】曰不可先王耀徳不观兵夫兵戢而时动动则威观则玩玩则无震是故周文公之颂曰载戢干戈载櫜弓矢我求懿徳肆于时夏允王保之先王之于民也茂正其徳而厚其性阜其财求而利其器用明利害之乡以文修之使之务利而辟害懐徳而畏威故能保世以滋大昔我先王世后稷以服事虞夏及夏之衰也【谓太康也】弃稷不务【言太康弃废稷官】我先王不窋用失其官而自窜于戎狄之间不敢怠业时序其徳遵修其绪修其训典朝夕恪勤守以敦笃奉以忠信弈世载徳不忝前人【前人谓后稷也言不窋亦世载徳不忝后稷及文王武王无不务农事】至于文王武王昭前之光明而加之以慈和事神保民无不欣喜商王帝辛大恶于民庶民不忍防载武王以致戎于商牧【纣近郊地名牧野】是故先王非务武也勤恤民隠而除其害也夫先王之制邦内甸服邦外侯服侯卫賔服夷蛮要服戎翟荒服甸服者祭侯服者祀賔服者享要服者贡荒服者王日祭月祀时享嵗贡终王先王之顺祀也有不祭则修意有不祀则修言有不享则修文有不贡则修名有不王则修徳序成而有不至则修刑于是有刑不祭伐不祀征不享譲不贡告不王于是有刑罚之辟有攻伐之兵有征讨之备有威譲之命有文告之辞布令陈辞而有不至则増修于徳无勤民于逺是以近无不听逺无不服今自大毕伯士之终也犬戎氏以其职来王【贾逵云大毕伯士犬戎氏之二君也白狼白鹿犬戎之职贡也按大毕伯士终后犬戎氏常以其职来王】天子曰【祭公穆王之意故云天子曰】予必以不享征之且观之兵无乃废先王之训而王几顿乎【几音祈】吾闻犬戎树敦率旧徳而守终纯固其有以御我矣王遂征之得四白狼四白鹿以归自是荒服者不至诸侯有不睦者甫侯言于王作修刑辟王曰吁来有国有土告汝祥刑在今尔安百姓何择非其人何敬非其刑何居非其宜与两造具备师听五辞【汉书刑法志云五听一曰辞听二曰色听三曰气听四曰耳听五曰目听周礼云辞不直则言繁目不直则视眇耳不直则对荅惑色不直则貌赩气不直则数端也】五辞简信正于五刑五刑不简正于五罚五罚不服正于五过五过之疵官狱内狱阅实其罪惟钧其过五刑之疑有赦五罚之疑有赦其审克之简信有众惟讯有稽无简不疑共严天威黥辟疑赦其罚百率阅实其罪劓辟疑赦其罚倍洒阅实其罪膑辟疑赦其罚倍差【倍中之差二百去三分一合三百　十三锾二两也宫刑其罚五百膑刑　轻其数岂加故知马孔之説非也】阅实其罪宫辟疑赦其罚五百率阅实其罪大辟疑赦其罚千率阅实其罪墨罚之属千劓罚之属千膑罚之属五百宫罚之属三百大辟之罚其属二百五刑之属三千命曰甫刑穆王立五十五年崩子共王繄扈立共王游于泾上密康公从【括地志云隂宻故城在泾州鹑县西东接县城故宻国也】有三女犇之其母曰必致之王夫兽三为羣人三为众女三为粲王田不取羣【曹大家云羣众粲皆多之名也田猎得三兽王不尽收以其害深也】公行不下众【曹大家云公诸侯也公之所与众人共议也】王御不参一族夫粲美之物也众以美物归女而何徳以堪之王犹不堪况尔之小丑乎小丑备物终必亡康公不献一年共王灭宻共王崩子懿王囏立懿王之时王室遂衰诗人作刺懿王崩共王弟辟方立是为孝王孝王崩诸侯复立懿王太子燮是为夷王【纪年云三年致诸侯翦齐哀公帝王世纪云十六年崩也】夷王崩子厉王胡立厉王即位三十年好利近荣夷公大夫芮良正【芮伯也】諌厉王曰王室其将卑乎夫荣公好专利而不知大难夫利百物之所生也天地之所载也而有专之其害多矣天地百物皆将取焉何可专也所怒甚多而不备大难以是教王王其能乆乎夫王人者将导利而布之上下者也使神人百物无不得极犹曰怵惕惧怨之来也故颂曰思文后稷克配彼天立我蒸民莫匪尔极大雅曰陈锡载周是不布利而惧难乎故能载周以至于今今王学专利其可乎匹夫专利犹谓之盗王而行之其归鲜矣荣公若用周必败也厉王不听卒以荣公为卿士用事王行暴虐侈傲国人谤王召公谏曰民不堪命矣王怒得卫巫使监谤者【监音口衔反监察也以巫人神灵有谤毁必察也】以告则杀之其谤鲜矣诸侯不朝三十四年王益严国人莫敢言道路以目厉王喜告召公曰吾能弭谤矣乃不敢言召公曰是鄣之矣防民之口甚于防水水壅而溃伤人必多民亦如之是故为水者决之使导为民者宣之使言故天子听政使公卿至于列士献诗【上诗风刺】瞽献典史献书【史太史也上书谏】师箴【音针师乐太师也上箴戒之文】瞍赋蒙诵百工谏庶人传语【传音逐縁反庶人防贱见时得失不得上言乃在街巷相传语】近臣尽规亲戚补察【言亲戚补王过失及察是非也】瞽史教诲耆艾修之而后王斟酌焉是以事行而不悖民之有口也犹土之有山川也财用于是乎出犹其有原隰衍沃也衣食于是乎生口之宣言也善败于是乎兴行善而备败所以产财用衣食者也夫民虑之于心而宣之于口成而行之若壅其口其与能几何王不听于是国莫敢出言三年乃相与畔袭厉王厉王出奔于彘【括地志云晋州霍邑县本汉彘县后改彘曰永安从鄗犇晋也】厉王太子静匿召公之家国人闻之乃围之召公曰昔吾骤谏王王不从以及此难也今杀王太子王其以我为讐而怼怒乎夫事君者险而不讐怼怨而不怒况事王乎乃以其子代王太子王太子竟得脱召公周公二相行政号曰共和【共音巨用反韦昭云彘之乱公卿相与和而脩政事号曰共和也鲁连子云卫州共城县本周共伯之国也共伯名和好行仁义诸侯贤之周厉王无道国人作难王奔于彘诸侯奉和以行天子事号曰共和元年十四年厉王死于彘共伯使诸侯奉王子靖为宣王而共伯复归国于卫也世家云厘侯十三年周厉王出犇于彘共和行政焉二十八年周宣王立四十二年厘侯卒太子共伯余立为君恭伯弟和袭攻恭伯于墓上恭伯入厘侯羡自杀卫人因葬厘侯旁諡曰恭伯而立和为卫侯是为武公按此文共伯不得立而和立为武公武公之立在恭伯卒后年嵗又不相当年表亦同明纪年及鲁连子非也】共和十四年厉王死于彘太子静长于召公家二相乃共立之为王是为宣王宣王即位二相辅之脩政法文武成康之遗风诸侯复宗周十二年鲁武公来朝宣王不脩籍于千亩【应劭云古者天子耕籍田千畆为天下先瓒曰籍蹈籍也按宣王不脩亲耕之礼也】虢文公谏曰【括地志云虢故城在岐州陈仓县东西又云千畆原在晋州岳阳县北】不可王弗听三十九年战于千畆王师败绩于姜氏之戎宣王既亡南国之师乃料民于太原仲山甫【毛苌云仲山甫樊穆仲也括地志云汉樊县城在兖州瑕丘县西南古樊国仲山甫所封也】谏曰民不可料也宣王不听卒料民四十六年宣王崩【周春秋云宣王杀杜伯而无辜后三年宣王会诸侯田于圃日中杜伯起于道左衣朱衣冠操朱弓矢射宣王中心折脊而死国语云杜伯射王于鄗】子幽王宫湼立幽王二年西州三川皆震【按泾渭二水在雍州北洛水一名漆沮在雍州东北南流入渭此时以王城为东周镐京为西周】伯阳甫曰周将亡矣夫天地之气不失其序若过其序民乱之也阳伏而不能出隂迫而不能蒸于是有地震今三川实震是阳失其所而填隂也阳失而在隂原必塞原塞国必亡夫水土演而民用也土无所演民乏财用不亡何待昔伊洛竭而夏亡河竭而商亡今周徳若二代之季矣其川原又塞塞必竭夫国必依山川山崩川竭亡国之征也川竭必山崩若国亡不过十年数之纪也天之所弃不过其纪是嵗也三川竭岐山崩三年幽王嬖爱襃姒【括地志云襃国故城在梁州襃城县东二百步古襃国也】襃姒生子伯服幽王欲废太子太子母申侯女而为后后幽王得襃姒爱之欲废申后并去太子宜臼以襃姒为后以伯服为太子周太史伯阳读史记曰【诸国皆有史以记事故曰史记】周亡矣昔自夏后氏之衰也有二神龙止于夏帝庭而言曰余襃之二君夏帝卜杀之与去之与止之莫吉卜请其漦而藏之乃吉于是布币而策告之龙亡而漦在椟而去之夏亡传此器殷殷亡又传此器周比三代莫敢发之至厉王之末发而观之漦流于庭不可除厉王使妇人裸而噪之漦化为鼋以入王后宫后宫之童妾既齓而遭之既笄而孕【笄音鸡礼记云女子许嫁而笄郑元云笄今簪】无夫而生子惧而弃之宣王之时童女謡曰檿弧箕服实亡周国于是宣王闻之有夫妇卖是器者宣王使执而戮之逃于道而见乡者后宫童妾所弃妖子出于路者【夫妇卖檿弧者宣王欲执戮之遂逃于路遇此妖子哀而收之】闻其夜啼哀而收之夫妇遂亡犇于襃襃人有罪请入童妾所弃女子者于王【国语云周幽王伐有襃襃人以襃姒女焉与虢石甫比也】以赎罪弃女子出于襃是为襃姒当幽王三年王之后宫见而爱之生子伯服竟废申后及太子以襃姒为后伯服为太子太史伯阳曰祸成矣无可奈何褒姒不好笑幽王欲其笑万方故不笑幽王为熢燧【峯遂二音昼日燃熢以望火烟夜举燧以望火光也熢土鲁也燧炬火也皆山上安之有冦举之】大鼓有寇至则举熢火诸侯悉至至而无寇襃姒乃大笑幽王説之为数举熢火其后不信诸侯益亦不至幽王以虢石父为卿用事国人皆怨石父为人佞巧善谀好利王用之又废申后去太子也申侯怒与缯【缯自陵反国语云缯姒姓夏禹后括地志云缯县在沂州承县古侯国】西夷犬戎攻幽王幽王举熢火征兵兵莫至遂杀幽王骊山下虏襃姒尽取周赂而去【按汲冢书晋咸和五年汲郡汲县魏防王冢得古书册七十五卷】于是诸侯乃即申侯而共立故幽王太子宜臼是为平王以奉周祀平王立东迁于雒邑【即王城也平王以前号东都至敬王以后及战国为西周】辟戎冦平王之时周室衰防诸侯彊并弱齐楚秦晋始大政由方伯四十九年鲁隠公即位五十一年平王崩太子泄父【音甫】蚤死立其子林是为桓王桓王平王孙也桓王三年郑庄公朝桓王不礼五年郑怨与鲁易许田许田天子之用事太山田也【杜预云成王营王城有迁都之志故赐周公许田以为鲁国朝宿之邑后世因而立周公别庙焉郑桓公友周宣王之母弟封郑有助祭太山汤沐邑在祊郑以天子不复巡狩故欲以祊易许田各从本国所近之宜也恐鲁以周公别庙为疑故云已废太山之祀而欲为鲁祀周公逊辞以求也括地志云许田许州许昌县南有鲁城周公庙在城中祊田在沂州费县东南按宛郑大夫】八年鲁杀隠公【子允令公子翚杀隠公也】立桓公十三年伐郑郑射伤桓王桓王去归二十三年桓王崩子庄王佗立庄王四年周公黑肩欲杀庄王而立王子克辛伯告王王杀周公王子克犇燕【杜预云南燕姞姓也】十五年庄王崩子厘王【厘音僖諡作毋凉也】胡齐立厘王三年齐桓公始霸五年厘王崩子惠王阆立惠王二年初庄王嬖姬姚【杜预云姚姓也】生子頽頽有宠及惠王即位夺其大臣园以为囿故大夫边伯等五人作乱谋召燕卫师【南燕滑州胙城卫澶州卫南也】伐惠王惠王犇温【左传云苏忿生十二邑桓王夺苏子十二邑与郑故苏子同王大夫伐惠王温十二邑之一也杜预云河内温县也】已居郑之栎【杜预云栎今河南阳翟县也】立厘王弟頽为王乐及徧舞郑虢君怒四年郑与虢君伐杀王頽【贾逵云郑厉公突虢公林父也】复入惠王惠王十年赐齐桓公为伯二十五年惠王崩子襄王郑立襄王母早死后母曰惠后【按陈国舜后妫姓也】惠后生叔带【惠王子襄王弟封之于甘括地志云故甘城在洛州河南县西南二十五里左传云甘昭公王子叔带也洛阳记云河南县西南二十五里有水出焉北流入洛山上有甘城即甘公采邑也】有宠于惠王襄王畏之三年叔带与戎翟谋伐襄王襄王欲诛叔带叔带犇齐齐桓公使管仲平戎于周使隰朋平戎于晋王以上卿礼管仲管仲辞曰臣贱有司也有天子之二守国髙在若节春秋来承王命何以礼焉陪臣敢辞王曰舅氏余嘉乃勲【武王娶太公女为后故呼舅氏逺言之我善汝有平戎之功勲】毋逆朕命管仲卒受下卿之礼而还【杜预云管仲不敢以职自髙卒受本位之礼也】九年齐桓公卒十二年叔带复归于周十三年郑伐滑【杜预云滑故国都河南缑氏县为秦所灭时属郑晋后属周事在鲁僖公二十年括地志云缑氏故城本费城也在洛州缑氏县南东二十五里也】王使游孙伯服请滑郑人囚之郑文公怨惠王之入不与厉公爵【左传云庄公二十一年王巡虢狩虢公为王宫于王与之酒泉郑伯之享王王以后之鞶鉴与之虢公请器王与之爵郑伯由是怨王也杜预云后鞶带而以镜为饰也爵饮酒器也地酒泉周邑】又怨襄王之与卫滑故囚伯服王怒将以翟伐郑富辰谏曰凡我周之东徙晋郑焉依子頽之乱又郑之由定今以小怨弃之王不听十五年王降翟师以伐郑王徳翟人将以其女为后富辰谏曰平桓庄惠皆受郑劳王弃亲亲翟不可从王不听十六年王绌翟后翟人来诸杀谭伯富辰曰我数谏不从如是不出王以我为怼乎乃以其属死之初惠后欲立王子带故以党开翟人翟人遂入周襄王出犇郑【公羊传云王者无外此其言出何不能事母也】郑居王于汜【汜音凡括地志云故汜城在许州襄城县一里左传云天王出居于郑处于汜是】子带立为王取襄王所绌翟后与居温【括地志云故温城在懐州温县西二十里汉晋为县本周司冦苏忿生之邑左传云周与郑人苏忿生十二邑温其一也地理志云温县故国已姓苏忿生所封也】十七年襄王告急于晋晋文公纳王而诛叔带襄王乃赐晋文公珪鬯弓矢为伯以河内地与晋【贾逵云晋有功赏之以地阳樊温原攒茅之田也】二十年晋文公召襄王襄王防之河阳践土【括地志云故王宫在郑州荥泽县西北十五里王宫城中左传云晋文公败楚于城濮至于卫雍作王宫于践土也按在城则所作在践土城内东北隅有践土一七防东去衞齐三十余里也】诸侯毕朝书讳曰天王狩于河阳二十四年晋文公卒三十一年秦穆公卒三十二年襄王崩子顷王壬臣立顷王六年崩子匡王班立匡王六年崩弟瑜立是为定王定王元年楚庄王伐陆浑之戎【浑音魂杜预云允姓之戎居陆浑在秦西北二国诱而徙伊川遂从戎号今洛州陆浑县取其号也后汉书云陆浑戎自州迁于伊川左传云初平王之东迁也辛有适伊川见被发而祭于野者曰不及百年此其戎乎其礼先亡矣按至僖公二十二年秋秦晋迁陆浑之戎于伊川计至辛有言适百年也括地志云故麻城谓之蛮中在汝州梁县界左传单浮余围蛮氏杜预云城在河南新城东南伊洛之戎陆浑蛮氏城也俗以为麻蛮声相近故耳按新城今伊阙县是也】次洛使人问九鼎王使王孙满应设以辞楚兵乃去十年楚庄王围郑郑伯降已而复之十六年楚庄王卒二十一年定王崩子简王夷立简王十三年晋杀其君厉公迎子周于周立为悼公十四年简王崩子灵王泄心立灵王二十四年齐崔杼弑其君庄公二十七年灵王崩子景王贵立景王十八年后太子圣而早卒二十年景王爱子朝欲立之【左传云子朝用成周之宝珪沈于河津人得诸河上杜预云祷河求福也珪自水出也按河神不敢受故也】防崩子丐之党与争立国人立长子猛为王子朝攻杀猛猛为悼王晋人攻子朝而立丐是为敬王敬王元年晋人入敬王子朝自立敬王不得入居泽四年晋率诸侯入敬王于周子朝为臣诸侯城周十六年子朝之徒复作乱敬王犇于晋十七年晋定公遂入敬王于周三十九年齐田常杀其君简公四十一年楚灭陈孔子卒四十二年敬王崩子元王仁立元王八年崩子定王介立定王十六年三晋灭智伯分有其地二十八年定王崩长子去疾立是为哀王哀王立三月弟叔袭杀哀王而自立是为思王思王立五月少弟嵬攻杀思王而自立是为考王此三王皆定王之子考王十五年崩子威烈王午立考王封其弟于河南【帝王世纪云考哲王封弟掲于河南续周公之官是为西周桓公按自敬王迁都成周号东周也桓公都王城号西周桓公】是为桓公以续周公之官职桓公卒子威公代立威公卒子惠公代立乃封其少子于巩【巩音拱郭縁生述征记巩县周地巩伯邑史记周显王二年西周惠公封少子班于巩以奉王室为东周惠公也子武公为秦所灭】以奉王号东周惠公威烈王二十三年九鼎震命韩魏赵为诸侯二十四年崩子安王骄立是嵗盗杀楚声王安王立二十六年崩子烈王喜立烈王二年周太史儋【幽王时有伯阳甫唐固曰伯阳甫老子也按幽王元年至孔子卒三百余年孔子卒后一百二十九年儋见秦献公然老子当孔子时唐固説非也】见秦献公曰【秦本纪云献公十一年见见后十五年周显王致文武胙于秦孝公是复合时也】始周与秦国合而别别五百载复合合十七嵗而霸王者出焉【周始与秦国合者谓周秦俱黄帝之后至非子末别封是舎也而别者谓非子末年周封非子为附庸邑秦后二十九君至秦孝公二年五百载周显王致文武胙于秦孝公复与之亲是复合也合十七嵗而霸王者出谓从秦孝公三年至十九年周显王致胙于秦孝公是霸也孝公子惠王称王是王者出也然五百载者非子生秦侯已下二十八君至孝公二年都合四百八十六年兼非子邑秦之后十四年则成五百载】十年烈王崩弟扁立【扁边典反】是为显王显王五年贺秦献公献公称伯九年致文武胙于秦孝公二十五年秦防诸侯于周二十六年周致伯于秦孝公三十三年贺秦惠王三十五年致文武胙于秦惠王四十四年秦惠王称王【秦本纪云惠王十三年与韩魏赵并称王】其后诸侯皆为王四十八年显王崩子慎靓王定立慎靓王立六年崩子赧王延立王赧时东西周分治王赧徙都西周【敬王徙王城东从成周十世至王赧徙成周西从王城西周武公居焉】西周武公之共太子死有五庶子毋适立司马翦【翦音子践反楚臣也】谓楚王曰不如以地资公子咎为请太子左成曰【楚臣也】不可周不听是公之知困而交疏于周也【言以地资公子咎请为太子周若不许是楚于周交益疏】不如请周君孰欲立以防告翦【楚命翦适周讽周君欲立谁以防言告于翦翦令楚贺之以地果立咎为太子也此以上至西周武公是楚令周立公子咎为太子也】翦请令楚贺之以地果立公子咎为太子八年秦攻宜阳【括地志云故韩城一名宜阳城在洛州福昌县东十四里即韩宜阳县城也】楚救之而楚以周为秦故将伐之苏代为周説楚王曰何以周为秦之祸也言周之为秦甚于楚者欲令周入秦也故谓周秦也周知其不可解必入于秦此为秦取周之精者也【解音纪买反代言周若知楚疑亲秦其计定不可解免周必亲于秦也是为秦取周精妙之计】为王计者周于秦因善之不于秦亦言善之以疏之于秦【代言为王计者周亲我因而善之周不亲亦言善之楚若善周周必疏于秦也】周絶于秦必入于郢矣【郢楚都也楚既亲周秦必絶周亲楚矣以上至八年苏代説楚合周】秦借道两周之间【上借音精夕反下音子夜反】将以伐韩周恐借之畏于韩不借畏于秦史厌【乌减反又于反】谓周君曰何不令人谓韩公叔曰秦之敢絶周而伐韩者信东周也公何不与周地发质使之楚【质音竹利反使音所吏反质使令云子及重臣等往楚为质使秦疑楚又得不信周也质平敌不相负也】秦必疑楚不信周是韩不伐也又谓秦曰韩彊与周地将以疑周于秦也周不敢不受秦必无辞而令周不受【又谓秦曰韩强与周地今秦疑周亲则周不敢不受秦必无巧辞而令周不敢不受韩地也】是受地于韩而听于秦秦召西周君西周君恶往故令人谓韩王曰秦召西周君将以使攻王之南阳也王何不出兵于南阳周君将以为辞于秦周君不入秦秦必不敢逾河而攻南阳矣【南阳今懐州也杜预云在晋山南以上至秦召西周君是西周君説韩令出兵河南谋秦也】东周与西周战韩救西周或为东周説韩王曰【为音于伪反及或人为东周説王令按兵无出则周徳韩矣】西周故天子之国多名器重寳王案兵毋出可以徳东周【韩按兵不出伐东周而东周甚愧韩之恩徳也】而西周之寳必可以尽矣【韩出兵助西周虽不攻东周西周愧其佐助宝器必尽归于韩以上至东周与西周战是或人説韩令无救西周也】王赧谓成君楚围雍氏【雍音于恭反括地志云故雍城在洛州阳翟县东北二十五里故老云黄帝雍作杵臼所封也按其地时属韩也】韩征甲与粟于东周东周君恐召苏代而告之代曰君何患于是臣能使韩毋征甲与粟于周又能为君得髙都【括地志云髙都故城一名郜都城在洛州伊阙县北三十五里】周君曰子茍能请以国听子代见韩相国曰楚围雍氏期三月也今五月不能拔是楚病也【谓楚兵弱也】今相国乃征甲与粟于周是告楚病也韩相国曰善使者已行矣代曰何不与周髙都韩相国大怒曰吾毋征甲与粟于周亦已多矣【言幸甚也】何故与周髙都也代曰与周髙都是周折而入于韩也秦闻之必大怒忿周即不通周使是以髙都得完周也曷为不与相国曰善果与周髙都【以上至楚围雍氏是苏代为东周説韩令不徴甲而得髙都】三十四年苏厉谓周君曰秦破韩魏扑师武北取赵蔺离石者【蔺音力刃反括地志云离石县今石州所理县也蔺近离石皆赵二邑】皆白起也是善用兵又有天命今又将兵出塞攻梁【谓伊阙塞也在洛州南十九里伊阙山今名钟山郦元注水经云两山相对望之若阙伊水歴其间故谓之伊阙按今谓之龙门禹凿以通水也】梁破则周危矣君何不令人説白起乎曰楚有养由基者善射者也去栁叶百步而射之百发而百中之左右观者数千人皆曰善射有一夫立其旁曰善可教射矣养由基怒释弓搤劒曰客安能教我射乎客曰非我能教子支左诎右也夫去栁叶百步而射之百发而百中之不以善息少焉气衰力倦弓拨矢钩一发不中者百发尽息今破韩魏扑师武北取赵蔺离石者公之功多矣今又将兵出塞过两周倍韩攻梁一举不得前功尽弃公不如称病而无出【以上至三十四年是苏厉为周説白起无伐梁也】四十二年秦破华阳约【司马彪云华阳亭名在宻县秦昭王三十三年秦背魏约使客卿胡伤击魏将芒夘华阳破之六国年表云白起击魏华阳芒夘走括地志云故华阳城在郑州管城县南四十里是按马犯见秦破魏华阳约惧周危故谓请梁城周也】马犯谓周君曰请令梁城周乃谓梁王曰周王病若死则犯必死矣【马犯周臣也乃説梁王曰秦破魏华阳之军去周甚近周王忧惧国破犹身之重病若死则犯必死也】犯请以九鼎自入于王王受九鼎而图犯梁王曰善遂与之卒言戍周【戍守也周虽未入九鼎于梁而梁信马犯矫言遂与之卒令守周】因谓秦王曰【梁兵非戍周也将渐伐周而取九鼎寳器王若不信试出师于境以观梁王之变也】梁非戍周也将伐周也王试出兵境以观之秦果出兵又谓梁王曰【马犯説秦得秦出兵于境又重归説梁王也】周王病甚矣犯请后可而复之【复音扶富反复重也秦既破华阳军今又出兵境上是周国病秦乆矣犯前请卒戍周诸侯皆心疑梁取周后可更重请益卒守周乎】今王使卒之周诸侯皆生心后举事且不信不若令卒为周城以匿事端【既诸侯生心不如令卒便为筑城以匿疑伐周之事端絶诸侯不信之心梁王遂使城周解诸侯之疑也】梁王曰善遂使城周【以上至四十二年是马犯説梁王为周筑城也】四十五年周君之秦客谓周最曰公不若誉秦王之孝因以应为太后养地【括地志云故应城殷时应国在城父按应城此时属周太后秦昭之母宣太后氏】秦王必喜是公有秦交交善周君必以为公功交恶劝周君入秦者必有罪矣【客谓周最曰周君与秦交善是最之功也与秦交恶劝周君入秦者周最今必得劝周君之罪也以上四十五年是周宫説周最令周君上应入秦得交善而归也】秦攻周而周最谓秦王曰为王计者不攻周攻周实不足以利声畏天下天下以声畏秦必东合于齐兵于周合天下于齐则秦不王矣天下欲秦劝王攻周秦与天下则令不行矣【令音力政反秦欲攻周最説秦曰周天子之国虽有重器名寳土地狭少不足利秦国王若攻之乃有攻天子之声而令天下以攻天子之声畏秦使诸侯归于齐秦兵空于周则秦不王矣是天下欲秦故劝王攻周令秦受天下而令教命不行于诸侯矣以上秦攻周是周最説秦也】五十八年三晋距秦周令其相国之秦以秦之轻也还其行【以秦轻易周相故相国于是反归周也】客谓相国曰秦之轻重未可知也【言秦之轻相国重相国亦未可知】秦欲知三国之情公不如急见秦王曰请为王听东方之变秦王必重公重公是秦重周周以取秦也齐重则固有周聚【按周聚事齐而和于齐周故得齐重今相国又得秦重是相国收秦周聚收齐周常不失大国之交也】以收齐是周常不失重国之交也秦信周发兵攻三晋【三晋韩魏赵也以上至五十八年是客説周相国令报三国之情得秦重也】五十九年秦取韩阳城负黍【括地志云阳城洛州县也负黍亭在阳城县西南三十五里故周邑左传云郑伐周负黍是也今属韩国也】西周恐倍秦与诸侯约从【按诸説未允闗东地南北长长为从六国共居之闗西地东西广广为横秦独居之】将天下鋭师出伊阙攻秦【西周以秦取韩阳城负黍惧倍秦之约共诸侯连从领天下鋭师从洛州南出伊阙攻秦军令不得通阳城】令秦无得通阳城秦昭王怒使将军摎【摎音糺虬反】攻西周西周君犇秦【谓西周武公】顿首受罪尽献其邑三十六口三万秦受其献归其君于周周君王赧卒【刘伯庄云赧是慙耻之甚轻防危弱寄住东西足为慙赧故号之曰赧帝王世纪云名诞虽居天子之位号为诸侯之所役逼与家人无异名负责于民无以得归乃上台避之故周人名其台曰逃责台】周民遂东亡秦取九鼎宝器而迁西周公于狐【括地志云汝州外古梁城即狐聚也阳人故城即阳人聚也在汝州梁县西四十里秦迁东周君也梁亦古梁城也在汝州梁县西南十五里新城令洛州伊阙县也按狐阳人傍在三城之间】后七嵗秦庄襄王灭东西周【括地志云故谷城在洛州河南县西北十八里苑中河隂县城本汉平隂县在洛州洛阳县东北五十里十三州志云在平津大河之南也魏文帝改曰河隂】东西周皆入于秦周既不祀【按王赧卒后天下无主三十五年七雄并争至秦始皇立天下一统十五年海内咸归于汉矣】
