<!-- { "loadSidebar": true } -->
　　太史公曰秦之先为嬴姓其后分封以国为姓有徐氏郯氏莒氏终氏运奄氏菟裘氏将梁氏黄氏江氏脩鱼氏白冥氏蜚亷氏秦氏然秦以其先造父封赵城为赵氏














　　史记正义卷五
<史部,正史类,史记正义>
　　钦定四库全书
　　史记正义卷六
　　唐　张守节　撰
　　秦始皇本纪第六　　　　　　　史记六
　　秦始皇帝者秦庄襄主子也庄襄王为秦质子于赵【质音致国彊欲待弱之来相事故遣子及贵臣为质如上音国弱惧其侵伐令子及贵臣往为质音直实反又二国敌亦为交质音致左传云周郑交质王子狐为质于郑郑公子忽为质于周是也】见吕不韦姬悦而取之生始皇以秦昭王四十八年正月生于邯郸及生名为政姓赵氏【正音政周正建子之正也始皇以正月旦生于赵因为政后以始皇讳故音征】年十三嵗庄襄王死政代立为秦王当是之时秦地已并巴蜀汉中越宛有郢置南郡矣北收上郡以东有河东太原上党郡东至荥阳灭二周置三川郡吕不韦为相封十万户号曰文信侯招致宾客游士欲以并天下李斯为舍人防骜王齮【齮鱼绮反刘伯庄云音绮后同】麃公等为将军【麃彼苖反葢秦之县邑大夫称公若楚制】王年少初即位委国事大臣晋阳反
　　元年将军防骜击定之
　　二年麃公将卒攻卷【将子匠反卒子必反卷邱员反】斩首三万
　　三年防骜攻韩取十三城王齮死十月将军骜攻魏氏畼有诡嵗大饥
　　四年拔畼有诡三月军罢秦质子归自赵赵太子出归国十月庚寅蝗虫从东方来蔽天天下疫百姓内粟千石拜爵一级
　　五年将军骜攻魏定酸枣【括地志云酸故城在滑州酸县北十五里古酸县南】燕虚长平【燕鸟田反括地志云南燕城古燕国也滑州胙城县是也姚虚在濮州雷泽县东十三里孝经援神契云帝舜生于姚墟即东郡也长平故城在陈州宛邱县西六十六里】雍邱山阳城【雍于用反汴州县】皆拔之取二十城初置东郡冬雷
　　六年韩魏赵卫楚共撃秦取夀陵【徐广云在常山按本赵邑也】秦出兵五国兵罢拔卫迫东郡其君角率其支属徙居野王阻其山以保魏之河内
　　七年彗星先出东方见北方五月见西方【彗音似嵗反见并音行练反孝经内记云彗出北斗兵大起彗在三台臣害君彗在太防君害臣彗在天狱诸侯作乱所指其处大恶彗在日旁子欲杀父】将军骜死以攻龙庆都【括地志云定州恒阳县西南四十里有白龙水又有挟龙山又定州唐县东北五十四里有山葢都山也帝王纪云望尧母庆都所居张　晏云尧山在北尧母庆都山在南相去五十里北登尧山南望庆都山也注水经云望都故城东有山不连陵名之曰孤都声相近疑即都山山及望都故城三处相近】还兵攻汲彗星复见【复扶富反见行见反】西方十六日夏太后死【子楚母也】
　　八年王弟长安君成蟜【蟜音纪兆反成蟜者长安君名也号为长安君】将军击赵反【将如字将犹领也又子匠反】死屯留【括地志云屯留故城在潞州长子县东北三十里汉屯留吁国也】军吏皆斩死迁其民于临洮【临洮水故名临洮洮州在陇右去京千五百五十一里言屯留之民被成蟜畧众共反故迁之于临洮郡】将军壁死【壁边覔反言成蟜自杀壁垒之内】卒屯留蒲鶮反戮其尸【卒子忽反鶮音髙注同蒲鶮皆地名】河鱼大上【始皇八年黄河之鱼西上入渭渭水也汉书五行志云鱼者隂类臣民之象也十七年灭韩二十六年尽并天下自灭韩至并天下葢十年矣周本纪云十年数之纪也天下之所弃不过其纪明闗东后属秦其象类先见也】轻车重马东就食嫪毐【上躬虬反下酷改反】封为长信侯予之山阳地【予音与括地志云山阳故城在懐州修武县西北太行山东南】令毐居之宫室车马衣服苑囿驰猎恣毐事无小大皆决于毐又以河西太原郡更为毐国
　　九年彗星见或竟天攻魏垣蒲阳【垣作□□音括地志云故□城汉县治本魏王□也在绛州□县西北二十里蒲邑故城在隰州县北四十五里在蒲水之北故言蒲阳即晋公子重耳所居邑也】四月上宿雍己酉王冠带劔【冠音灌礼记云年二十而冠按年二十一也】长信侯毐作乱而觉矫王御玺【崔浩云李斯磨和壁作之汉诸帝世传服之谓国玺韦曜吴书云玺方四寸上勾交五龙文曰受命于天既夀永昌汉书云文曰昊天之命皇帝夀昌按二文不同汉书元后传云王莽令王舜逼太后取玺玉太后怒投地其角小缺呉志云孙坚入洛埽除汉陵庙军于甄官井得玺后归魏晋懐帝永嘉五年六月帝防尘平阳玺入前赵刘聪至东晋成帝咸和四年石勒灭前赵得玺穆帝永和八年石勒为慕容俊灭濮阳太守戴施入邺得玺使何融送晋传宋宋传南齐南齐梁梁至天正二年侯景破梁至广陵北齐将辛术定广陵得玺送北齐至周建徳六年正月平北齐玺入周周隋隋传唐也】及太后玺以县卒【子忽反下同】及卫卒官骑戎翟君公舍人将欲攻蕲年宫为乱【蕲臣衣反括地志云蕲年宫在岐州城西故城内】王知之令相国昌平君昌文君发卒攻毐战咸阳【括地志云咸阳故城亦名渭城在雍州北五里今咸阳县东十五里秦孝公已下并都此城始皇铸金人十二于咸阳即此也】斩首数百皆拜爵及宦者皆在战中亦拜爵一级毐等败走即令国中有生得毐赐钱百万杀之五十万尽得毐等卫尉竭内史肆佐弋竭【弋音翊】中大夫令齐等【令力政反中大夫令秦官也齐名也】二十人皆枭首【枭古尧反县首于木上曰枭】车裂以徇灭其宗【説苑云秦始皇太后不谨幸即嫪毐始皇取毐四支车裂之取两弟扑杀之取太后迁之咸阳宫下令曰以太后事谏者戮而杀之蒺藜其脊谏而死者二十七人茅焦乃上説曰齐客茅焦愿以太后事谏皇帝曰走告若不见阙下积死人耶使者问焦焦曰陛下车裂假父有嫉妬之心囊扑两弟有不慈之名迁母咸阳有不孝之行蒺藜谏士有桀纣之治天下闻之尽瓦解无向秦者王乃自迎太后归咸阳立茅焦为傅又爵之上卿括地志云茅焦沧州人也】及其舍人轻者为鬼薪【言毐舍人罪重者已刑戮轻者罚徒役三嵗】及夺爵迁蜀四千余家家房陵【括地志云房陵即今房州房陵县古楚汉中郡地也是巴蜀之境地理志云房陵县属汉中郡在益州部接东南一千三百十里也】一四月寒冻有死者【四月建巳之月孟夏寒冻民有死者以秦法酷急则天应之而史书之故尚书洪范云急常寒若孔注云君行急则常寒顺之】杨端和攻衍氏【衍羊善反在郑州】彗星见西方又见北方从斗以南八十日十年相国吕不韦坐嫪毐免桓齮为将军齐赵来置酒齐人茅焦説秦王曰秦方以天下为事而大王有迁母太后之名恐诸侯闻之由此倍秦也秦王乃迎太后于雍而入咸阳复居甘泉宫大索逐客李斯上书説乃止逐客令李斯因説秦王请先取韩以恐他国于是使斯下韩韩王患之与韩非谋弱秦大梁人尉缭来説秦王曰以秦之彊诸侯譬如郡县之君臣但恐诸侯合从翕而出不意此乃智伯夫差湣王之所以亡也愿大王毋爱财物赂其豪臣以乱其谋不过亡三十万金则诸侯可尽秦王从其计见尉缭亢礼衣服食饮与缭同缭曰秦王为人蜂凖【蜂孚逢反准章反蜂虿也髙鼻也文頴曰凖鼻也】长目挚鸟膺【鸷鸟鹘膺突向前其性悍勇】豺声少恩而虎狼心居约易出人下【易以防反言始皇居俭约之时易以谦卑】得志亦轻食人【言始皇得天下之志亦轻易而啖食于人】我布衣然见我常身自下我诚使秦王得志于天下天下皆为虏矣不可与久游乃亡去秦王觉固止以为秦国尉【若汉太尉大将军之比也】卒用其计防而李斯用事
　　十一年王翦桓齮杨端和攻邺取九城王翦攻阏与橑杨【汉表在清河十三州志云轑阳上党西北百八十里也】皆并为一军翦将十八日军归斗食以下【一曰得斗栗为料】什推二人从军取邺安阳桓齮将
　　十二年文信侯不韦死窃葬其舍人临者晋人也逐出之【临力禁反临哭也若是三晋之人逐出令归也】秦人六百石以上夺爵迁【上音时掌反若是秦人哭临者夺其官爵迁移于房陵】五百石以下不临迁勿夺爵【若是秦人不哭临不韦者不夺官爵亦迁移于房陵】自今以来操国事不道如嫪毐不韦者籍其门视此【籍録其子孙禁不得仕官】秋复嫪毐舍人迁蜀者当是之时天下大旱六月至八月乃雨
　　十三年桓齮攻赵平阳【括地志云平阳故城在相州临漳县西二十五里又云平阳战国时属韩后属赵】杀赵将扈辄【扈音戸辄张猎反赵之将军】斩首十万王之河南正月彗星见东方十月桓齮攻赵
　　十四年攻赵军于平阳取宜安【括地志云宜安故城在常州槀城县西南二十五里也】破之杀其将军桓齮定平阳武城【即贝州武城县外城是也七国时赵邑】韩非使秦秦用李斯谋留非非死云阳【括地志云云阳城在雍州云阳县西八十里秦始皇甘泉宫在焉】韩王请为臣
　　十五年大兴兵一军至邺一军至太原取狼孟地动十六年九月发卒受地韩南阳假守【假格雅反守音狩】腾初令男子书年魏献地于秦秦置丽邑【丽力知反括地志云雍州新丰县本周时骊戎邑左传云晋献公伐骊戎杜注云在京兆新丰县其后秦灭之以为邑】
　　十七年内史腾攻韩得韩王安尽纳其地【韩王安之九年秦尽灭之】以其地为郡命曰頴川地动华阳太后卒民大饥十八年大兴兵攻赵王翦将上地【上都上县今绥州等是也】下井陉端和将河内羌瘣伐赵端和围邯郸城
　　十九年王翦羌瘣【胡罪反】尽定取赵地东阳得赵王【赵幽缪王迁八年秦取赵地至平阳平阳在贝州歴亭县界迁王于房陵】引兵欲攻燕屯中山秦王之邯郸诸尝与王生赵时母家有仇怨皆阬之秦王还从太原上郡归始皇帝母太后崩赵公子嘉率其宗数百人之伐自立为代王东与燕合兵军上谷大饥二十年燕太子丹患秦兵至国恐使荆轲刺秦王秦王觉之体解【红买反】轲以徇而使王翦辛胜攻燕燕代发兵击秦军秦军破燕易水之西
　　二十一年王贲【音奔】攻蓟乃益卒诣王翦军遂破燕太子军取燕蓟城得太子丹之首燕王东收东而王之【王于放反】王翦谢病老归新郑反昌平军徙于郢大雨雪【雨于过反】深二尺五寸
　　二十二年王贲攻魏引河沟灌犬梁大梁城壊其王请降尽取其地
　　二十三年秦王复召王翦彊起之使将击荆【秦号楚为荆以庄防王名子楚讳之故言荆也】取陈以南至平舆【舆音余平舆预州县也楚淮北之地尽入于秦】虏荆王秦王游至郢陈荆将项燕立昌平君为荆王反秦于淮南【昌平也楚淮北之地尽入于秦】
　　二十四年王翦防武攻荆破荆军昌平君死项燕遂自杀
