<!-- { "loadSidebar": true } -->
　　声者宫商角徴羽也所以作乐者谐八音荡涤人之邪意全其正性移风易俗也八音土曰埙【应劭曰世本暴辛公作埙师古曰烧土爲之其形锐上而平底六孔吹之埙音许元反字或作壎其音同耳】匏曰笙【应劭曰世本随作笙师古曰匏也列管中施簧管端】皮曰鼓【师古曰鼓者郭也言郭张皮而爲之○宋祁曰郭景本廓】作竹曰管【孟康曰礼乐器记管漆竹长一尺六孔尚书大传西王母来献白玉琯汉章帝时零陵文学奚景于泠道舜祠下得白玉琯古以玉作不但竹也】丝曰石曰磬金曰钟木曰柷【师古曰柷与俶同俶始也乐将作先鼓之故谓之柷状如漆桶中有椎连底撞之令左右击音昌六反】五声和八音谐而乐成商之爲言章也物成孰可章度也【师古曰度音大角反】角触也物触地而出戴芒角也宫中也居中央畅四方唱始施生爲四声纲也徴祉也物盛大而緐祉也羽宇也物聚臧宇覆之也夫声者中于宫触于角祉于徴章于商宇于羽故四声爲宫纪也协之五行则角爲木五常爲仁五事爲貌商爲金爲义爲言徴爲火爲礼爲视羽爲水爲智爲听宫爲土爲信爲思以君臣民事物言之则宫爲君商爲臣角爲民徴爲事羽爲物唱和有象故言君臣位事之体也五声之本生于黄钟之律九寸爲宫或损或益以定商角徴羽九六相生隂阳之应也律十有二阳六爲律隂六爲吕律以统气类物一曰黄钟二曰太族【师古曰族音千豆反】三曰姑洗四曰蕤宾五曰夷则六曰亡射【师古曰亡读曰无射音亦石反】吕以旅阳宣气一曰林钟二曰南吕三曰应钟四曰大吕五曰夹钟六曰中吕【师古曰中读曰仲】有三统之义焉其传曰黄帝之所作也黄帝使泠纶【师古曰泠音零纶音伦】自大夏之西【应劭曰大夏西戎之国也】昆仑之隂取竹之解谷【孟康曰解脱也谷竹沟也取竹之脱无沟节者也一说昆仑之北谷名也晋灼曰谷名是也】生其窍厚均者【应劭曰生者治也窍孔也孟康曰竹孔与肉薄厚等也晋灼曰取谷中之竹生而肉孔外内厚薄自然均者截以爲筩不复加削刮也师古曰晋说是也】断两节间而吹之以爲黄钟之宫【师古曰黄钟之宫律之最长者】制十二筩以听鳯之鸣【师古曰筩音大东反】其雄鸣爲六雌鸣亦六比黄钟之宫而皆可以生之是爲律本【师古曰比合也可以生之谓上下相生也故谓之律本比音频寐反】至治之世天地之气合以生风天地之风气正十二律定【孟康曰律得风气而成声风和乃律调也臣瓒曰风气正则十二月之气各应其律不失其序】黄钟黄者中之色君之服也钟者种也天之中数五【韦昭曰一三在上七九在下】五爲声声上宫五声莫大焉地之中数六【韦昭曰二四在上八十在下】六爲律律有形有色色上黄五色莫盛焉故阳气施种于黄泉孶萌万物【师古曰孶读与滋同滋益也萌始生也】爲六气元也以黄色名元气律者着宫声也宫以九唱六【孟康曰黄钟阳九林钟隂六言阳唱隂和】变动不居周流六虚始于子在十一月大吕吕旅也言隂大旅助黄钟宣气而牙物也位于丑在十二月太族族奏也言阳气大奏地而逹物也【师古曰奏进也】位于寅在正月夹钟言隂夹助大族宣四方之气而出种物也位于卯在二月姑洗洗絜也言阳气洗物辜絜之也【孟康曰辜必也必使之絜也】位于辰在三月中吕言微隂始起未成著于其中旅助姑洗宣气齐物也位于已在四月蕤宾蕤继也宾导也言阳始导隂气使继养物也位于午在五月林钟林君也言隂气受任助蕤宾君主种物使长大楙盛也【师古曰种物种生之物楙古茂字种音之勇反】位于未在六月夷则则法也言阳气正法度而使隂气夷当伤之物也【师古曰夷亦伤】位于申在七月南吕南任也言隂气旅助夷则任成万物也位于酉在八月亡射射厌也言阳气究物而使隂气毕剥落之终而复始亡厌已也位于戍在九月应钟言隂气应亡射该臧万物而杂阳阂种也【孟康曰阂臧塞也隂杂阳气臧塞爲万物作种也晋灼曰外闭曰阂师古曰阂音胡待反下言该阂于亥音训并同也】位于亥在十月三统者天施地化人事之纪【李竒曰统绪也】十一月干之初九阳气伏于地下始着爲一万物萌动钟于太隂故黄钟爲天统律长九寸九者所以究极中和爲万物元也易曰立天之道曰隂与阳【师古曰易说卦之辞】六月坤之初六隂气受任于太阳继养化柔万物生长楙之于未令种刚彊大故林钟爲地统律长六寸六者所以含阳之施楙之于六合之内令刚柔有体也立地之道曰柔与刚【师古曰此亦说卦之辞也】干知大始坤作成物【师古曰此上系之辞】正月干之九三【○宋祁曰九三当作九二】万物棣通【孟康曰棣谓通意也师古曰棣音替○宋祁曰南本有臣瓒曰案阳气上下相及逮而通之也】族出于寅人奉而成之仁以养之义以行之令事物各得其理寅木也爲仁其声商也爲义故太族爲人统律长八寸象八卦宓戏氏之所以顺天地通神明类万物之情也【师古曰宓读与伏同】立人之道曰仁与义【师古曰此说卦之辞】在天成象在地成形【师古曰此上系之辞】后以裁成天地之道辅相天地之宜以左右民【师古曰此泰卦象辞也后君也谓王者也左右助也左读曰佐右读曰佑】此三律之谓矣是爲三统其于三正也黄钟子爲天正【师古曰正音之成反下皆类此】林钟未之冲丑爲地正太族寅爲人正三正正始是以地正适其始纽于阳东北丑位易曰东北防朋乃终有庆【孟康曰未在西南阳也隂而入阳爲失其类也师古曰此坤卦彖辞】荅应之道也及黄钟爲宫则太族姑洗林钟南吕皆以正声应无有忽微【孟康曰忽微若有若无细于发者也谓正声无有残分也】不复与它律爲役者同心一统之义也非黄钟而它律虽当其月自宫者则其和应之律有空积忽微【孟康曰十二月之气各以其月之律爲宫非五音之正则声有高下差降也空积若郑氏分一寸爲数千】不得其正此黄钟至尊亡与并也易曰参天两地而倚数【师古曰易说卦之辞也倚立也参谓竒也两谓耦也七九阳数六八隂数】天之数始于一终于二十有五其义纪之以三故置一得三又二十五分之六凡二十五置终天之数得八十一以天地五位之合终于十者乘之爲八百一十分应歴一统【孟康曰十九嵗爲一章一统凡八十一章】千五百三十九嵗之章数黄钟之实也繇此之义【师古曰繇读与由同由用也】起十二律之周径【孟康曰律孔径三分参天之数也围九分终天之数也】地之数始于二终于三十其义纪之以两故置一得二凡三十置终地之数得六十以地中数六乘之爲三百六十分当期之日林钟之实【孟康曰林钟长六寸围六分以围乘长得积三百六十分也师古曰期音基谓十二月爲一期也】人者继天顺地序气成物统八卦调八风理八政正八节谐八音舞八佾监八方被八荒以终天地之功故八八六十四其义极天地之变以天地五位之合终于十者乘之爲六百四十分以应六十四卦大族之实也【孟康曰太族长八寸围八分爲积六百四十分也】书曰天功人其代之【师古曰虞书咎繇謩也言圣人禀天造化之功代而行之】天兼地人则天故以五位之合乘焉唯天爲大唯尧则之之象也【师古曰则法也论语称孔子曰大哉尧之爲君也唯天爲大唯尧则之美帝尧能法天而行化】地以中数乘者隂道理内在中餽之象也【师古曰餽字与馈同易家人卦六二爻辞曰无攸遂在中馈言妇人之道取象于隂无所必遂但居中主馈食而已故云然】三统相通故黄钟林钟太族律长皆全寸而亡余分也天之中数五地之中数六而二者爲合六爲虚五爲声周流于六虚虚者爻律夫隂阳登降运行列爲十二而律吕和矣太极元气函三爲一【孟康曰元气始起于子未分之时天地人混合爲一故子数独一也师古曰函读与含同后皆类此也】极中也元始也行于十二辰始动于子参之于丑得三又参之于寅得九又参之于卯得二十七又参之于辰得八十一又参之于已得二百四十三又参之于午得七百二十九又参之于未得二千一百八十七又参之于申得六千五百六十一又参之于酉得万九千六百八十三又参之于戌得五万九千四十九又参之于亥得十七万七千一百四十七此隂阳合徳气钟于子化生万物者也故孶萌于子纽牙于丑引逹于寅冒茆于卯【师古曰茆谓丛生也音莫保反】振美于辰巳盛于巳咢布于午【苏林曰咢音愕】昧薆于未【师古曰薆蔽也音爱】申坚于申留孰于酉毕入于戍该阂于亥出甲于甲奋轧于乙【师古曰轧音于黠反】明炳于丙大盛于丁丰楙于戊理纪于己敛更于庚悉新于辛懐任于壬陈揆于癸故隂阳之施化万物之终始既类旅于律吕又经歴于日辰而变化之情可见矣玉衡杓建天之纲也【如淳曰杓音猋斗端星也孟康曰斗在天中周制四方犹宫声处中爲四声纲也师古曰杓音必遥反】日月初躔星之纪也【孟康曰躔舍也二十八舍列在四方日月行焉起于星纪而又周之犹四声爲宫纪也晋灼曰下言斗纲之端连贯营室织女之纪指牵牛之初以纪日月故曰星纪五星起其初日月起其中是谓天之纲纪也师古曰躔践也音直连反】纲纪之交以原始造设合乐用焉律吕唱和以育生成化歌奏用焉指顾取象然后隂阳万物靡不条鬯该成【师古曰条逹也鬯与畅同】故以成之数忖该之积【孟康曰成之数者谓黄钟之法数该之积爲黄钟变生十二辰积实之数也忖除也言以法数除积得九寸即黄钟之长也言该者该众律之数也师古曰忖音于本反○刘敞曰故以成之数忖该之积按上言南吕任成万物然后成之数谓酉也从酉数除亥数则得九矣】如法爲一寸则黄钟之长也【孟康曰得一寸则所谓得九寸也言一者张法辞】参分损一下生林钟【张晏曰黄钟长九寸以二乘九得十八以三除之得林钟六寸其法率如此推当算乃解晋灼曰蔡邕律歴记凡阳生隂曰下隂生阳曰上也】参分林钟益一上生太族参分太族损一下生南吕参分南吕益一上生姑洗参分姑洗损一下生应钟参分应钟益一上生蕤宾参分蕤宾损一下生大吕参分大吕益一上生夷则参分夷则损一下生夹钟参分夹钟益一上生亡射参分亡射损一下生中吕隂阳相生自黄钟始而左旋八八爲伍【孟康曰从子数辰至未得八下生林钟数未至寅得八上生太族律上下相生皆以此爲率伍耦也八八爲耦】其法皆用铜职在大乐太常掌之
　　度者分寸尺丈引也所以度长短也【师古曰度音大各反下皆类此】本起黄钟之长以子谷秬黍中者【师古曰子谷犹言谷子秬即黑黍中者不大不小也言取黑黍谷子大小中者率爲分寸也秬音钜】一黍之广度之九十分黄钟之长一爲一分十分爲寸十寸爲尺十尺爲丈十丈爲引而五度审矣其法用铜高一寸广二寸长一丈而分寸尺丈存焉用竹爲引高一分广六分长十丈其方法矩高广之数隂阳之象也【孟康曰高一分广六分一爲阳六爲隂也】分者自三微而成著可分别也寸者忖也尺者蒦也【师古曰蒦音约】丈者张也引者信也【师古曰信读曰伸言其长】夫度者别于分忖于寸蒦于尺张于丈信于引引者信天下也职在内官【师古曰内官署名也百官表云内官长丞初属少府中属主爵后属宗正】廷尉掌之【师古曰法度所起故属廷尉也】
