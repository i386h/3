<!-- { "loadSidebar": true } -->
　　孝文皇帝【荀悦曰讳恒之字曰常应劭曰諡法慈惠爱民曰文○宋祁曰景德本民作人】高祖中子也母曰薄姬【如淳曰姬音怡众妾之总称汉官仪曰姬妾数百外戚传亦曰幸姬戚夫人臣瓒曰汉秩禄令及茂陵书姬并内官也秩比二千石位次婕妤下在八子上师古曰姬者本周之姓贵于众国之女所以妇人美号皆称姬焉故左氏传曰虽有姬姜无弃蕉萃姜亦大国女也后因总谓众妾为姬史记云高祖居山东时好美姬是也若姬是官号不应云幸姬戚夫人且外戚传备列后妃诸官无姬职也如云众妾总称则近之不当音怡宜依字读耳瓒説谬也】高祖十一年诛陈豨定代地立为代王【○宋祁曰越夲立字下有子恒二字】都中都十七年秋高后崩【张晏曰代王之十七年也】诸吕谋为乱欲危刘氏丞相陈平太尉周勃朱虚侯刘章等共诛之谋立代王语在高后纪高五王传大臣遂使人迎代王郎中令张武等议皆曰汉大臣皆故高帝时将习兵事多谋诈其属意非止此也【师古曰言常有异志也属意犹言注意也属音之欲反】特畏高帝吕太后威耳今已诛诸吕新喋血京师【服防曰喋音蹀屣履之蹀如淳曰杀人流血滂沱为喋血师古曰喋音大颊反本字当作蹀蹀谓履渉之耳】以迎大王为名实不可信愿称疾无徃以观其变中尉宋昌进曰羣臣之议皆非也夫秦失其政豪杰并起人人自以为得之者以万数然卒践天子位者刘氏也【师古曰卒终也】天下絶望一矣高帝王子弟地犬牙相制所谓盘石之宗也【师古曰犬牙言地形如犬之牙交相入也】天下服其彊二矣汉兴除秦烦苛约法令施德惠【师古曰约省也】人人自安难动摇三矣夫以吕太后之严立诸吕为三王擅权专制然而太尉以一节入北军一呼【师古曰呼叫也音火故反他皆类此】士皆袒左为刘氏畔诸吕卒以灭之此乃天授非人力也今大臣虽欲为变百姓弗为使【师古曰为音于伪反】其党宁能专一邪内有朱虚东牟之亲外畏吴楚淮南琅邪齐代之彊方今高帝子独淮南王与大王大王又长贤圣仁孝闻于天下故大臣因天下之心而欲迎立大王大王勿疑也代王报太后计犹豫未定卜之兆得大横【应劭曰龟曰兆筮曰卦卜以荆灼龟文正横也】占曰大横庚庚余为天王夏啓以光【服防曰庚庚横貌也李竒曰庚庚其繇文也占谓其繇也张晏曰先是五帝官天下老则嬗贤至夏啓始传嗣能光先君之业文帝亦袭父迹言似啓也师古曰繇音丈救反本作籕籕书也谓读卜词○宋祁曰江南本注文张晏曰下有横谓无思不服庚更也更更言去诸侯而即帝位也二十字】代王曰寡人固已为王又何王乎卜人曰所谓天王者乃天子也于是代王乃遣太后弟薄昭见太尉勃勃等具言所以迎立王者【师古曰说所以迎代王之意也】昭还报曰信矣无可疑者代王笑谓宋昌曰果如公言乃令宋昌骖乘【师古曰乗车之法尊者居左御者居中又有一人处车之右以备倾侧是以戎事则称车右其余则曰骖乗骖者三也盖取三人为名义耳】张武等六人乗六乗传【张晏曰传车六乗也师古曰传音张恋反】诣长安至高陵止而使宋昌先之长安观变昌至渭桥【苏林曰在长安北三里】丞相已下皆迎昌还报代王乃进至渭桥羣臣拜谒称臣代王下拜太尉勃进曰愿请间【师古曰间容也犹今言中间也请容暇之顷当有所陈不欲于众显论也他皆类此】宋昌曰所言公公言之所言私王者无私太尉勃乃跪上天子玺代王谢曰至邸而议之【师古曰郡国朝宿之舍在京师者率名邸邸至也言所归至也音丁礼反他皆类此】闰月己酉入代邸【○刘攽曰己酉去诛诸吕三十七日矣】羣臣从至上议曰丞相臣平太尉臣勃大将军臣武【服虔曰柴武】御史大夫臣苍【文頴曰张苍】宗正臣郢【文頴曰刘郢】朱虚侯臣章东牟侯臣兴居典客臣揭【苏林曰刘揭也师古曰揭音竭】再拜言大王足下子等皆非孝惠皇帝子【师古曰不详其有爵位故总谓之子○宋祁曰注文不详南本作不许为长若云不详其有爵位则高后元年已封三王二侯而又为帝非不详也】不当奉宗庙臣谨请阴安侯【苏林曰髙帝兄伯妻羮颉侯母丘嫂也晋灼曰若萧何夫人封为鄼侯也】顷王后【苏林曰高帝兄仲妻也仲名喜为代王后废为郃阳侯子濞为吴王故追諡为顷王如淳曰王子侯表曰郃阳侯喜以子濞为王追谥为顷王顷王后封阴安侯时吕为林光侯萧何夫人亦为鄼侯又宗室侯表此时无阴安侯知其为顷王后也案汉祠令阴安侯髙帝嫂也师古曰诸諡为倾者汉书例作顷字读皆曰倾】琅邪王【文頴曰刘泽也】列侯吏二千石议大王高皇帝子宜为嗣愿大王即天子位代王曰奉高帝宗庙重事也寡人不佞【师古曰不佞不材也】不足以称【师古曰称副也音尺孕反其下皆同】愿请楚王计宜者【苏林曰楚王名交高帝弟也】寡人弗敢当羣臣皆伏固请代王西乡让者三南乡让者再【如淳曰让羣臣也或曰賔主位东西面君臣位南北面故西乡坐三让不受羣臣犹称宜乃更南乡坐示变即君位之渐也师古曰乡读曰向】丞相平等皆曰臣伏计之大王奉高祖宗庙最宜称虽天下诸侯万民皆以为宜臣等为宗庙社稷计不敢忽【师古曰忽怠忘也○刘攽曰忽言轻易也】愿大王幸听臣等臣谨奉天子玺符再拜上代王曰宗室将相王列侯以为其宜寡人寡人不敢辞遂即天子位羣臣以次侍【师古曰名依职位】使太仆婴东牟侯兴居先清宫【应劭曰旧典天子行幸所至必遣静室令先案行清静殿中以虞非常】奉天子法驾迎代邸【如淳曰法驾者侍中骖乗奉车郎御属车三十六乗】皇帝即日夕入未央宫夜拜宋昌为衞将军领南北军张武为郎中令行殿中【师古曰行谓案行也音下更反】还坐前殿下诏曰制诏丞相太尉御史大夫间者诸吕用事擅权【师古曰间者犹言中间之时也他皆类此○宋祁曰景德本无制诏二字】谋为大逆欲危刘氏宗庙頼将相列侯宗室大臣诛之皆伏其辜朕初即位其赦天下赐民爵一级女子百户牛酒【苏林曰男赐爵女子赐牛酒师古曰赐爵者谓一家之长得之也女子谓赐爵者之妻也率百户共得牛若干头酒若干石无定数也】酺五日【服虔曰酺音蒲文頴曰音歩汉律三人以上无故羣饮酒罚金四两今诏横赐得令会聚饮食五日也师古曰酺之为言布也王德布于天下而合聚饮食为酺服音是也字或作脯音义同○宋祁曰酺南本浙夲并作餔】
