<!-- { "loadSidebar": true } -->
　　内史周官秦因之掌治京师景帝二年分置左内史【师古曰地理志云武帝建元六年置左右内史而此表云景帝二年分置表志不同又据史记知志误矣】右内史武帝太初元年更名京兆尹【张晏曰地絶高曰京左传曰莫之与京十亿曰兆尹正也师古曰京　也兆者众数言大众所在故　京兆也】属官有长安市厨两令丞又都水鐡官两长丞左内史更名左冯翊【张晏曰冯辅也翊佐也】属官有廪牺令丞尉【师古曰廪主藏谷牺主养牲皆所以供祭祀也】又左都水鐡官云垒长安四市四长丞皆属焉
　　主爵中尉秦官掌列侯景帝中六年更名都尉武帝太初元年更名右扶风【张晏曰扶助也风化也】治内史右地属官有掌畜令丞【如淳曰尹翁归传曰豪强有论罪输掌畜官使斫莝东方朔曰益为右扶风畜牧之所在也】又有都水鐡官廐廱厨四长丞皆属焉【如淳曰五畤在廱故有厨○刘攽曰有当作右上云左都水此为右都水】与左冯翊京兆尹是为三辅【服防曰皆治在长安中师古曰三辅黄圗云京兆在尚冠前街东入故中尉府冯翊在太上皇庙西入右扶风在夕隂街北入故主爵府长安以东为京兆长陵以北为左冯翊渭城以西为右扶风也】皆有两丞列侯更属大鸿胪元鼎四年更置三辅都尉都尉丞各一人自太子太傅至右扶风皆秩二千石丞六百石护军都尉秦官武帝元狩四年属大司马成帝绥和元年居大司马府比司直哀帝元夀元年更名司寇平帝元始元年更名护军
　　司校尉周官【师古曰以掌徒而廵察故云司】武帝征和四年初置持节从中都官徒千二百人【师古曰中都官京师诸官府也】捕巫蛊督大奸猾【师古曰督谓察视也】后罢其兵察三辅三河农元帝初元四年去节成帝元延四年省绥和二年哀帝复置但为司冠进贤冠属大司空比司直
　　城门校尉掌京师城门屯兵有司马【师古曰八屯各有司马也】十二城门【师古曰门各有萧望之署小苑东门亦其比也】中垒校尉掌北军垒门内外掌西域【师古曰掌北军垒门之内而又外掌西域】屯骑校尉掌骑士歩兵校尉掌上林苑门屯兵越骑校尉掌越骑【如淳曰越人内附以为骑也晋灼曰取其材力超越也师古曰宣纪言佽飞骑士胡越骑又此有胡骑校尉如说是】长水校尉掌长水宣曲胡骑【师古曰长水胡名也宣曲观名胡骑之屯于宣曲者】又有胡骑校尉掌池阳胡骑不常置【师古曰胡骑之屯池阳者也】射声校尉掌待诏射声士【服防曰工射者也防防中闻声则中之因以名也应劭曰须诏所命而射故曰待诏射也】虎贲校尉掌轻车凡八校尉皆武帝初置有丞司马【师古曰自中垒以下凡八校尉城中不在此数中】自司至虎贲校尉秩皆二千石西域都护加官宣帝地节二年初置以骑都尉諌大夫使护西域三十六国有副校尉秩比二千石丞一人司马千人各二人戊己校尉元帝初元元年置【师古曰甲乙丙丁庚辛壬癸皆有正位唯戊巳寄治耳今所置校尉亦无常居故取戊巳爲名也有戊校尉有巳校尉一说戊巳居中鎭覆四方今所置校尉亦处西域之中抚诸国也】有丞司马各一人五人秩比六百石
　　奉车都尉掌御乗舆车驸马都尉掌驸马【师古曰驸副马也非正驾车皆为驸马一曰驸近也疾也】皆武帝初置秩比二千石侍中左右曹诸吏散骑中常侍皆加官【应劭曰入侍天子故曰侍中晋灼曰汉仪注诸吏给事中日上朝谒平尚书奏事分为左右曹魏文帝合散骑中常侍为散骑常侍也】所加或列侯将军卿大夫将都尉尚书太医太官令至郎中亡员【如淳曰将谓郎将以下也自列侯下至郎中皆得有散骑及中常侍加官是时散骑及常侍各自一官亡员也】多至数十人侍中中常侍得入禁中诸曹受尙书事诸吏得举法散骑骑并乗舆车【师古曰并音歩浪反骑而散从无常职也】给事中亦加官【师古曰汉官觧诂云掌侍从左右无员常侍中】所加或大夫博士议郎掌顾问应对位次中常侍中黄门有给事黄门位从将大夫皆秦制
　　爵一级曰公士【师古曰言有爵命异于士卒故称公士也】二上造【师古曰造成也言冇成命于上也】三簮袅【师古曰以组帯马曰袅簮袅者言饰此马也】四不更【师古曰言不豫更卒之事也更音工行反】五大夫【师古曰列位从大夫】六官大夫七公大夫【师古曰加官公者示稍尊也】八公乗【师古曰言其得乗公家之车也】九五大夫【师古曰大夫之尊也】十左庶长十一右庶长【师古曰庶长言为众列之长也】十二左更十三中更十四右更【师古曰更言主领更卒部其役使也更音工行反】十五少上造十六大上造【师古曰言皆主上造之士也】十七驷车庶长【师古曰言乗驷马之车而为众长也】十八大庶长【师古曰又更尊也】十九闗内侯【师古曰言有侯号而居京畿无国邑】二十彻侯【师古曰言其爵位上通于天子】皆秦制以赏功劳彻侯金印紫绶避武帝讳曰通侯或曰列侯改所食国令长名相又有家丞门大夫庶子
　　诸侯王高帝初置【师古曰蔡邕云汉制皇子封为王其实诸侯也周末诸侯或称王而汉天子自以皇帝为称故以王号加之总名诸侯王也】金玺盭绶【如淳曰盭音戾緑也以緑为质晋灼曰盭草名也出琅邪平昌县似艾可染緑因以为绶名也师古曰晋说是也玺之言信也古者印玺通名今则尊卑有别汉旧仪云诸侯王黄金玺橐佗钮文曰玺谓刻云某王之玺】掌治其国有太傅辅王内史治国民中尉掌武职丞相綂众官羣卿大夫都官如汉朝景帝中五年令诸侯王不得复治国天子为置吏改丞相曰相省御史大夫廷尉少府宗正博士官大夫谒者郎诸官长丞皆损其员武帝改汉内史爲京兆尹中尉为执金吾郎中令为光禄勲故王国如故损其郎中令秩千石改太仆曰仆秩亦千石成帝绥和元年省内史更令相治民如郡太守中尉如郡都尉监御史秦官掌监郡汉省丞相遣史分刺州不常置武帝元封五年初置部刺史掌奉诏条察州【师古曰汉官典职仪云刺史班宣周行郡国省察治状黜渉能否断治狱以六条问事非条所问即不省一条强宗豪右田宅逾制以强陵弱以众暴寡二条二千石不奉诏书遵承典制倍公向私旁诏守利侵渔百姓聚敛为奸三条二千石不恤疑狱风厉杀人怒则任刑喜则淫赏烦扰刻暴剥截黎元为百姓所疾山崩石裂訞祥讹言四条二千石选署不平茍阿所爱蔽贤宠顽五条二千石子弟恃怙荣埶请托所监六条二千石违公下比阿附豪强通行货赂割损正令也】秩六百石员十三人成帝绥和元年更名牧秩二千石哀帝建平二年复爲刺史元夀二年复为牧郡守秦官掌治其郡秩二千石有丞邉郡又有长史掌兵马秩皆六百石景帝中二年更名太守
　　郡尉秦官掌佐守典武职甲卒秩比二千石有丞秩皆六百石景帝中二年更名都尉
　　关都尉秦官农都尉属国都尉皆武帝初置
　　县令长皆秦官掌治其县万户以上为令秩千石至六百石减万户为长秩五百石至三百石皆有丞尉秩四百石至二百石是为长吏【师古曰吏理也主理其县内也】百石以下有斗食佐史之秩【师古曰汉官名秩簿云斗食月俸十一斛佐史月俸八斛也一说斗食者嵗俸不满百石计日而食一斗二升故云斗食也】是为少吏大率十里一亭亭有长十亭一乡乡有三老有秩啬夫游徼三老掌敎化啬夫职听讼收赋税游徼徼循禁贼盗县大率方百里其民稠则减稀则旷乡亭亦如之皆秦制也列侯所食县曰国皇太后皇后公主所食曰邑有蛮夷曰道凡县道国邑千五百八十七乡六千六百二十二亭二万九千六百三十五
　　凡吏秩比二千石以上皆银印青绶【师古曰汉旧仪云银印背龟钮其文曰章谓刻曰某官之章也】光禄大夫无【师古曰无印绶】秩比六百石以上皆铜印黑绶大夫博士御史谒者郎无【师古曰大夫以下亦无印绶】其仆射御史治书尚符玺者有印绶比二百石以上皆铜印黄绶【师古曰汉旧仪云六百石四百石至二百石以上皆铜印鼻钮文曰印谓钮但作鼻不为虫兽之形而刻文云某官之印】成帝阳朔二年除八百石五百石秩绥和元年长相皆黑绶哀帝建平二年复黄绶吏员自佐史至丞相十三万二百八十五人













　　前汉书卷十九上
　　前汉书卷十九上考证
　　百官公卿表上注师古曰汉制三公云云○监本直刋此注于表前非也葢标题之下有此注耳今从宋本
　　丞相秦有左右注荀悦曰秦本次国命卿二人是以置左右丞相无三公官○【臣召南】按荀恱说非也秦置左右丞相始于悼武王二年以樗里疾甘茂为之是时秦已称王数世岂犹守周制次国二卿故事耶且左相右相商汤已然左传仲虺居薛为汤左相是其眀证但丞相之名始于秦耳
　　高后置左右丞相文帝二年复置一丞相○王应麟曰秦以左为上汉以右为尊又曰武帝征和二年虽诏分丞相长史为两府拜刘屈牦为左丞相然右相未尝置也
　　内领侍御史○【臣召南】按周礼春官之属御史中士八人则御史始于周此表云秦官者谓御史大夫官始于秦也唐六典曰周官有御史以其在殿柱之间亦谓之柱下史秦改为侍御史史记张苍自秦时为御史主柱下方书即其任也
　　前后左右将军皆周末官秦因之○【臣召南】按沈约宋志云周制王立六军晋献公作二军公将上军将军之名起此左传昭二十八年岂将军食之而有不足孔颖达疏曰晋使卿为军将谓之将中军将上军此以魏子将中军故谓之将军及六国以来遂以将军为官名盖其原始于此按此说甚当史记封禅书周宣王时有右将军杜伯然不可为典要也
　　奉常秦官景帝中六年更名太常注师古曰太常王者旌旗也○刘攽曰顔说太常都非晋语作执秩之官亦是主礼者秩亦犹常也然则古通谓常耳王建太常自是周礼秦何庸知之且礼官主于一旗亦非义矣【臣召南】按唐六典云汉高名曰太常惠帝复曰奉常景帝又曰太常与此表异据史记叔孙通传高帝拜通为太常汉官典职亦云惠帝改太常为奉常则六典所云自确班表盖祗标其大畧耳
　　又廱太宰太祝令丞○刘攽曰多有字不然则是又字【臣浩】按各本俱作又据攽此条则宋以前本作有字也
　　博士秦官○沈约宋志曰按六国时往往有博士【臣召南】按宋志此文所以纠正班表之失也据史记循吏传公仪休鲁博士也以高第为鲁相则鲁有博士官矣
　　太中大夫秩比千石如故○刘攽曰此言太中大夫秩比千石如故则中大夫旧小于太中秩无二千石故言更名中大夫为光禄大夫秩比二千石太中大夫秩比千石也
　　太仆秦官注周穆王所置也○【臣召南】按周礼夏官有太仆下大夫二人不得云始于秦也周穆王命伯冏为太仆耳亦不得云穆王始置此官也表及注并误
　　中太仆○监本于太仆后提行写非是凡九卿属官如奉常下博士光禄勲下大夫郎谒者期门羽林仆射宋本俱不提行今从之
　　又中书谒者○唐六典曰自武帝游宴后庭故用宦者司马迁为中书令即其任也不言谒者省文也洪迈曰中书尚书令在西汉为少府属官在东汉亦属少府虽典机要而去公卿甚逺魏晋以来浸以华重唐遂为三省长官居真宰相之任矣
