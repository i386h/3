<!-- { "loadSidebar": true } -->
　　角亢氐沇州房心豫州尾箕幽州斗江湖牵牛婺女州虚危青州营室东壁并州奎娄胃徐州昴毕冀州觜觿参益州东井舆鬼雍州柳七星张三河翼轸荆州甲乙海外日月不占【晋灼曰海外逺甲乙日时不以占之】丙丁江淮海岱戊己中州河济庚辛华山以西壬癸常山以北一曰甲齐乙东夷丙楚丁南夷戊魏己韩庚秦辛西夷壬燕赵癸北夷子周丑翟寅赵卯郑辰邯郸巳衞午秦未中山申齐酉鲁戌吴越亥燕代秦之疆太白占狼弧吴楚之疆荧惑占鸟衡燕齐之疆辰星占虚危宋郑之疆候岁星占房心晋之疆亦辰星占参罚及秦并吞三晋燕代自河山以南者中国中国于四海内则在东南为阳阳则日岁星荧惑填星占于街南毕主之其西北则胡貉月氐旃裘引弓之民为隂隂则月太白辰星占于街北昴主之故中国山川东北流其维首在陇蜀尾没于勃海碣石是以秦晋好用兵【孟康曰秦晋西南维之北为隂与胡貉引弓之民同故好用兵】复占太白太白主中国而胡貉数侵掠独占辰星辰星出入趮疾常主夷狄其大经也
　　凡五星早出为赢赢为客晚出为缩缩为主人五星赢缩必有天应见杓
　　太岁在寅曰摄提格岁星正月晨出东方石氏曰名监徳在斗牵牛失次杓早水晚旱甘氏在建星婺女太初歴在营室东壁
　　在卯曰单阏二月出石氏曰名降入在婺女虚危甘氏在虚危失次杓有水灾太初在奎娄
　　在辰曰执徐三月出石氏曰名青章在营室东壁失次杓早旱晚水甘氏同太初在胃昴
　　在已曰大荒落四月出石氏曰名路踵在奎娄甘氏同太初在参罚
　　在午曰敦牂五月出石氏曰名啓明在胃昴毕失次杓早旱晩水甘氏同太初在东井舆鬼
　　在未曰协洽六月出石氏曰名长烈在觜觿参甘氏在参罚太初在注张七星
　　在申曰涒滩七月出石氏曰名天晋在东井舆鬼甘氏在弧太初在翼轸
　　在酉曰作詻【尔雅作作噩】八月出石氏曰名长壬在柳七星张失次杓有女丧民疾甘氏在注张失次杓有火太初在角亢
　　在戌曰掩茂九月出石氏曰名天睢在翼轸失次杓水甘氏在七星翼太初在氐房心
　　在亥曰大渊献十月出石氏曰名天皇在角亢始甘氏在轸角亢太初在尾箕
　　在子曰困敦十一月出石氏曰名天宗在氐房始甘氏同太初在建星牵牛
　　在丑曰赤奋若十二月出石氏曰名天昊在尾箕甘氏在心尾太初在婺女虚危甘氏太初歴所以不同者以星赢缩在前各录后所见也其四星亦略如此
　　古歴五星之推亡逆行者至甘氏石氏经以荧惑太白为有逆行夫歴者正行也古人有言曰天下太平五星循度亡有逆行日不食朔月不食望夏氏日月传曰日月食尽主位也不尽臣位也星传曰日者徳也月者刑也故曰日食修徳月食修刑然而歴纪推月食与二星之逆亡异荧惑主内乱太白主兵月主刑自周室衰乱臣贼子师旅数起刑罚失中虽其亡乱臣贼子师旅之变内臣犹不治四夷犹不服兵革犹不寝刑罚犹不错故二星与月为之失度三变常见及有乱臣贼子伏尸流血之兵大变乃出甘石氏见其常然因以为纪皆非正行也诗云彼月而食则惟其常此日而食于何不臧诗传曰月食非常也比之日食犹常也日食则不臧矣谓之小变可也谓之正行非也故荧惑必行十六舍去日逺而颛恣太白出西方进在日前气盛乃逆行及月必食于望亦诛盛也
　　国皇星大而赤状类南极所出其下起兵兵彊其冲不利【孟康曰岁星之精散所为也五星之精散为六十四变志记不尽也】
　　昭明星大而白无角乍上乍下所出国起兵多变【孟康曰形如三足几几上有九彗上向荧惑之精也】
　　五残星出正东东方之星其状类辰去地可六丈大而黄【孟康曰星表有青气如晕冇毛填星之精】
　　六贼星出正南南方之星去地可六丈大而赤数动有光【孟康曰形如彗芒九角太白之精】
　　司诡星出正西西方之星去地可六丈大而白类太白【孟康曰星大而有尾两角荧惑之精也】
　　咸汉星出正北北方之星去地可六丈大而赤数动察之中青【孟康曰一名狱汉星青中赤表下有三彗从横亦填星之精也】此四星所出非其方其下有兵冲不利
　　四填星出四隅去地可四丈地维臧光亦出四隅去地可二丈若月始出所见下有乱者亡有徳者昌
　　烛星状如太白其出也不行见则灭所烛城邑乱【孟康曰星上有三彗上出亦填星之精也】
　　如星非星如云非云名曰归邪【李竒曰邪音虵孟康曰星有两赤彗上向上有盖状气下连星】归邪出必有归国者
　　星者金之散气其本曰人【孟康曰星石也金石相生人与星气相应也】星众国吉少则凶汉者亦金散气其本曰水星多多水少则旱【孟康曰汉河汉也水生于金多少谓汉中星也】其大经也
　　天鼓有音如雷非雷音在地而下及地其所住者兵发其下
　　天狗状如大流星【孟康曰星有尾旁有彗下有如狗形者亦太白之精】有声其下止地类狗所坠及望之如火光炎炎中天其下圜如数顷田处上鋭见则有黄色千里破军杀将
　　格泽者如炎火之状黄白起地而上下大上鋭其见也不种而获不有土功必有大客
　　蚩尤之旗类彗而后曲象旗【孟康曰荧惑之精也晋灼曰吕氏春秋云其色黄上白下】见则王者征伐四方
　　旬始出于北斗旁状如雄鸡其怒青黑色象伏鼈【李竒曰怒当言帑晋灼曰帑雌也或曰怒则色青宋均曰怒谓芒角刺出】
　　枉矢状类大流星虵行而仓黑望如有毛目然
　　长庚广如一匹布着天此星见起兵
　　星防至地则石也【如淳曰防亦坠也】
　　天暒而见景星【孟康曰暒精明也有赤方气与青方气相连赤方中有两黄星青方中有一黄星凡三星合为景星也】景星者徳星也其状无常常出于有道之国
　　日有中道月有九行中道者黄道一曰光道光道北至东井去北极近南至牵牛去北极逺东至角西至娄去极中夏至至于东井北近极故晷短立八尺之表而晷景长尺五寸八分冬至至于牵牛逺极故晷长立八尺之表而晷景长丈三尺一寸四分春秋分日至娄角去极中而晷中立八尺之表而晷景长七尺三寸六分此日去极逺近之差晷景长短之制也去极逺近难知要以晷景晷景者所以知日之南北也日阳也阳用事则日进而北昼进而长阳胜故为温暑隂用事则日退而南昼退而短隂胜故为凉寒也故日进为暑退为寒若日之南北失节晷过而长为常寒退而短为常燠此寒燠之表也故曰为寒暑一曰晷长为潦短为旱奢为扶【郑氏曰扶当为蟠齐鲁之间声如酺酺扶声近蟠止不行也苏林曰景形奢大也晋灼曰扶附也小人佞媚附近君子之侧也】扶者邪臣进而正臣疏君子不足奸人有余月有九行者黑道二出黄道北赤道二出黄道南白道二出黄道西青道二出黄道东立春春分月东从青道立秋秋分西从白道立冬冬至北从黑道立夏夏至南从赤道然用之一决房中道【○宋祁曰朱子文云房字当作于字盖言月之行其道虽多然皆决于日之中道也故其后云至月行则以晦朔决之又曰日之所行为中道月五星皆随之也如此则一决于中道为允】青赤出阳道白黑出隂道若月失节度而妄行出阳道则旱风出隂道则隂雨凡君行急则日行疾君行缓则日行迟日行不可指而知也故以二至二分之星为日东行星西转冬至昏奎八度中夏至氐十三度中春分柳一度中秋分牵牛三度七分中此其正行也日行疾则星西转疾事埶然也故过中则疾君行急之感也不及中则迟君行缓之象也至月行则以晦朔决之日冬则南夏则北冬至于牵牛夏至于东井日之所行为中道月五星皆随之也箕星为风东北之星也东北地事天位也【孟康曰东北阳日月五星起于牵牛故为天位坤在西南纽于阳为地统故为地事也】故易曰东北丧朋及巽在东南为风风阳中之隂大臣之象也其星轸也月去中道移而东北入箕若东南入轸则多风西方为雨雨少隂之位也月失中道移而西入毕则多雨故诗云月离于毕俾滂沱矣言多雨也星传曰月入毕则将相有以家犯罪者言隂盛也书曰星有好风星有好雨月之从星则以风雨言失中道而东西也故星传曰月南入牵牛南戒民间疾疫月北入太微出坐北若犯坐则下人谋上一曰月为风雨日为寒温冬至日南极晷长南不极则温为害夏至日北极晷短北不极则寒为害故书曰日月之行则有冬有夏也政治变于下日月运于上矣月出房北为雨为隂为乱为兵出房南为旱为夭丧水旱至冲而应及五星之变必然之效也
　　两军相当日晕等力均厚长大有胜薄短小亡胜重抱大破亡抱为和背为不和为分离相去直为自立立兵破军若曰杀将抱且戴有喜围在中中胜在外外胜青外赤中以和相去赤外青中以恶相去气晕先至而后去居军胜先至先去前有利后有病后至后去前病后利后至先去前后皆病居军不胜见而去其后发病虽胜亡功见半日以上功大白屈短上下锐【李奇曰屈或为尾韦昭曰短而直者或曰短屈之虹】有者下大流血日晕制胜近期三十日逺期六十日其食食所不利复生生所利不然食尽为主位以其直及日所躔加日时用名其国
　　凡望云气仰而望之三四百里平望在桑楡上千余里二千里登髙而望之下属地者居三千里云气有兽居上者胜自华以南气下黑上赤嵩髙三河之郊气正赤常山以北气下黑上青勃碣海岱之间气皆黑江淮之间气皆白徒气白土功气黄车气乍髙乍下往往而聚骑气卑而布卒气抟【如淳曰抟専也音徒端反】前卑而后髙者疾前方而后髙者鋭后鋭而卑者郤其气平者其行徐前髙后卑者不止而反气相遇者卑胜髙鋭胜方气来卑而循车道者不过三四日去之五六里见气来髙七八尺者不过五六日去之十余二十里见气来髙丈余二丈者不过三四十日去之五六十里见捎云精白者其将悍其士怯其大根而前絶逺者战精白其芒低者战胜其前赤而卬者战不胜陈云如立垣杼云类杼柚云抟而耑鋭杓云如绳者居前竟天其半半天蜺云者类鬬旗故鋭钩云句曲诸此云见以五色占而泽抟密其见动人廼有占兵必起占鬬其直王朔所决于日旁日旁云气人主象皆如其形以占故北夷之气如羣畜穹闾南夷之气类舟船幡旗大水处败军破国之虚下有积泉金寳上皆有气不可不察海旁蜃气象楼台广壄气成宫阙然云气各象其山川人民所聚积故息耗者入国邑视封畺田畴之整治【如淳曰蔡邕云麻田曰畴】城郭室屋门户之润泽次至车服畜产精华实息者吉虚耗者凶若烟非烟若云非云郁郁纷纷萧索轮囷是谓庆云庆云见喜气也若雾非雾衣冠不濡见则其城被甲而趋夫雷电赮辟歴夜明者阳气之动者也春夏则发秋冬则臧故书者亡不司天开县物【孟康曰谓天裂而见物象也天开示县象】地动坼絶山崩及陁川塞谿垘【苏林曰垘音伏伏流也如淳曰垘填塞不通也】水澹地长泽竭见象城郭门闾润息槀枯宫庙廊第人民所次防俗车服观民饮食五谷草木观其所属仓府廐库四通之路六畜禽兽所产去就鱼鼈鸟防观其所处鬼哭若謼与人逢遌讹言诚然
