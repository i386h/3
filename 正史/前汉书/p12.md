<!-- { "loadSidebar": true } -->
　　六年冬十月令天下县邑城【张晏曰皇后公主所食曰邑令各自筑其城也师古曰县之与邑皆令筑城】人告楚王信谋反上问左右左右争欲击之用陈平计乃伪游云梦【韦昭曰在南郡之华容也师古曰梦读如本字又音莫风反】十二月会诸侯于陈楚王信迎谒因执之诏曰天下旣安豪桀有功者封侯新立未能尽图其功【师古曰新立言新卽帝位也图谓谋而赏之】身居军九年或未习法令或以其故犯法【韦昭曰言未习知法令而犯之者有司因以故犯法之罪罪之故帝愍焉师古曰此説非也言以未习法令之故不知避罪遂致犯刑帝原其本情故加怜之】大者死刑吾甚怜之其赦天下田肯贺上曰甚善陛下得韩信又治秦中【师古曰治谓都之也秦中谓关中秦地也】秦形胜之国也【张晏曰得形势之胜便也韦昭曰地形险固故能胜人】带河阻山县隔千里【郑氏曰县音悬师古曰此本古之悬字耳后人转用为州县字乃更加心以别之非当借音他皆类此】持防百万秦得百二焉【应劭曰言河山之险与诸侯相县隔絶千里也所以能禽诸侯者得天下之利百二也李斐曰山川之险由地势高顺流而下易故天下于秦县隔千里也持防百万秦得百二焉苏林曰百二得百中之二二万人也秦地险固二万人足当诸侯百万人也师古曰县隔千里李应得之秦得百二苏说是也】地埶便利其以下兵于诸侯譬犹居高屋之上建瓴水也【如淳曰瓴盛水瓶也居高屋之上而幡瓴水言其向下之势易也建音蹇苏林曰瓴读曰铃师古曰如苏音説皆是建音居偃反】夫齐东有琅邪即墨之饶【师古曰二县近海财用之所出】南有泰山之固西有浊河之限【晋灼曰齐西有平原河水东北过高唐高唐即平原也孟津号黄河故曰浊河也】北有勃海之利地方二千里持防百万县隔千里之外齐得十二焉【应劭曰齐得十之二耳故愍王称东帝后复归之卒为秦所灭者利钝之势异也李斐曰齐有山河之限地方二千里是与天下县隔也设有持防百万之众齐得十中之二焉百万十分之二亦二十万也但文相避故言东西秦其势敌也苏林曰十二得十中之二二十万人当百万言齐虽固不如秦二万乃当百万也晋灼曰案文攷义苏説是也师古曰苏晋之释得其意也秦得百二者二万人当诸侯百万人也齐得十二者二十万人当诸侯百万也所以言县隔千里之外者除去秦地而齐乃与诸侯计利便也○宋祁曰景德本苏林注文云十二得十中之二万人无二十当百万五字景祐刋误本据史记注当作二十万人当百万又余以为若苏説已明颜安得更于下解云齐得十二者二十万人当诸侯百万也】此东西秦也【○刘攽曰按文多西字】非亲子弟莫可使王齐者上曰善赐金五百斤上还至雒阳赦韩信封为淮隂侯甲申始剖符封功臣曹参等为通侯【师古曰剖破也与其合符而分授之也剖音普口反】诏曰齐古之建国也今为郡县其复以为诸侯【师古曰为国以封诸侯王】将军刘贾数有大功及择寛惠修絜者王齐荆地春正月丙午韩王信等奏请以故东阳郡鄣郡呉郡五十三县立刘贾为荆王【文颖曰东阳今下邳也鄣郡今丹阳也呉郡本会稽也韦昭曰鄣郡今故鄣县也后郡徙丹阳转以为县故谓之故鄣也师古曰鄣音章○刘攽曰按地理志东阳鄣呉皆非秦郡后汉顺帝时始分会稽为呉今此文殊不可晓】以砀郡薛郡郯郡三十六县立弟文信君交为楚王【文頴曰薛郡今鲁国是也郯郡今东海郡也师古曰郯音谈○刘攽曰郯亦非秦郡】壬子以云中鴈门代郡五十三县立兄宜信侯喜为代王以胶东胶西临淄济北博阳城阳郡七十三县立子肥为齐王【○刘攽曰胶东济北皆项氏所建国齐都临淄可以齐为临淄胶西则未有国博阳城阳亦非秦郡此文亦殊不可晓】以太原郡三十一县为韩国徙韩王信都晋阳上已封大功臣三十余人其余争功未得行封上居南宫从复道上【如淳曰复音复上下有道故谓之复】见诸将往往耦语以问张良良曰陛下与此属共取天下今已为天子而所封皆故人所爱所诛皆平生仇怨今军吏计功以天下为不足用徧封【师古曰言有功者多而土地少】而恐以过失及诛故相聚谋反耳上曰为之奈何良曰取上素所不快【师古曰言有旧嫌者也】计羣臣所共知最甚者一人先封以示羣臣三月上置酒封雍齿因趣丞相急定功行封【师古曰趣读曰促】罢酒羣臣皆喜曰雍齿且侯吾属亡患矣上归栎阳五日一朝太公太公家令説太公曰天亡二日土亡二王皇帝虽子人主也太公虽父人臣也奈何令人主拜人臣如此则威重不行后上朝太公拥彗【李竒曰为恭也如令卒持帚也师古曰彗者所以扫也音似岁反】迎门郤行【师古曰郤退而行也音丘略反】上大惊下扶太公太公曰帝人主奈何以我乱天下法于是上心善家令言【师古曰晋太子庶子刘寳云善其发悟已心因得尊崇父号非善其令父敬已】赐黄金五百斤夏五月丙午诏曰人之至亲莫亲于父子故父有天下传归于子子有天下尊归于父此人道之极也前日天下大乱兵革并起万民苦殃朕亲被坚执鋭【师古曰被坚谓甲胄也执鋭谓利兵也被音皮义反】自帅士卒犯危难平暴乱立诸侯偃兵息民天下大安此皆太公之敎训也诸王通侯将军羣卿大夫已尊朕为皇帝而太公未有号今上尊太公曰太上皇【师古曰太上极尊之称也皇君也天子之父故号曰皇不预治国故不言帝也○蔡邕云不言帝非天子也又案本纪秦始皇追尊庄襄为太上皇已有故事矣盖太上者无上也皇者德大于帝】秋九月匈奴围韩王信于马邑信降匈奴
　　七年冬十月上自将击韩王信于铜鞮【师古曰县名也鞮音丁奚反】斩其将信亡走匈奴与其将曼丘臣王黄【师古曰姓曼丘名臣也曼丘母丘本一姓也语有缓急耳曼音万○朱子文曰考其文理意义于信亡走匈奴句下多一与字旣云信与其将共立赵利为王如何却云收信散兵信字不当下矣又信本传拘于纪文亦多一与字便无义理传云信亡走云云又曰复收信散兵而与信及冒顿谋攻汉旣云信与其将立赵利为王如何又云收信散兵而与信以此观之信旣亡走匈奴兵乱未知所在其将乃共立赵利为王收信散兵与匈奴共距汉若去一与字纪传皆分明】共立故赵后赵利为王【师古曰故赵六国时赵也】收信散兵与匈奴共距汉上从晋阳连战乘胜逐北至楼烦会大寒士卒堕指者什二三【师古曰十人之中二三堕指】遂至平城为匈奴所围七日用陈平秘计得出【应劭曰陈平使画工图美女间遣人遗阏氏云汉有美女如此今皇帝困厄欲献之阏氏畏其夺巳宠因谓单于曰汉天子亦有神灵得其土地非能有也于是匈奴开其一角得突出郑氏曰以计鄙陋故秘不传师古曰应氏之説出桓谭新论盖谭以意测之事当然耳非记传所説也】使樊哙留定代地十二月上还过赵不礼赵王是月匈奴攻代代王喜弃国自归雒阳赦为合阳侯辛卯立子如意为代王春令郎中有罪耐以上请之【应劭曰轻罪不至于髠完其耏鬓故曰耏古耐字从彡髪肤之意也杜林以为法度之字皆从寸后改如是言耐罪已上皆当先请也耐音若能如淳曰耐犹任也任其事也师古曰依应氏之説耏当音而如氏之解则音乃代反其义亦两通耏谓颊旁毛也彡毛髪貎也音所亷反又先亷反而功臣侯表宣曲侯通耏为鬼薪则应氏之説斯为长矣○宋祁曰师古曰依应氏之説又云彡毛发貎余以顔氏之説似不审应意反误引説文不了其义更有两通之语且今説文耏无而音止于乃代一音耳案古者能字皆作耐字亦取堪任其事之意后世以三足之能为能故今人书能无有作耐字者应云耐音若能之能能耐自然声近矣本不为而音也顔云耐谓颊旁毛据説文自训而字为颊毛耳象毛之形至耐字直释云罪不至髠则颜谬意而误説文明矣】民产子复勿事二岁【师古曰勿事不役使也】二月至长安萧何治未央宫立东阙北阙前殿武库太仓【师古曰未央殿虽南向而上书奏事谒见之徒皆诣北阙公车司马亦在北焉是则以北阙为正门而又有东门东阙至于西南两面无门阙矣盖萧何初立未央宫以厌胜之术理宜然乎】上见其壮丽甚怒谓何曰天下匈匈劳苦数岁成败未可知【师古曰匈匈喧扰之意】是何治宫室过度也何曰天下方未定故可因以就宫室【师古曰就成也】且夫天子以四海为家非令壮丽亡以重威且亡令后世有以加也上説【师古曰説读曰悦】自栎阳徙都长安置宗正官以序九族夏四月行如雒阳【师古曰如往也】
　　八年冬上东击韩信余冦于东垣【孟康曰眞定也师古曰垣音辕】还过赵赵相贯高等耻上不礼其王隂谋欲弑上上欲宿心动问县名何曰柏人上曰柏人者廹于人也去弗宿十一月令士卒从军死者为槥【服防曰槥音卫应劭曰小棺也今谓之椟】归其县县给衣衾棺葬具【如淳曰棺音贯谓棺敛之服也臣瓒曰初以槥致其尸于家县官更给棺衣更敛之也金布令曰不幸死死所为椟传归所居县赐以衣棺也师古曰初为槥椟至县更给衣及棺备其葬具耳不劳改读音为贯也金布者令篇名若今言仓库令也】祠以少牢长吏视葬十二月行自东垣至【师古曰至京师】春三月行如雒阳令吏卒从军至平城及守城邑者【如淳曰平城左右诸城能坚守者】皆复终身勿事【师古曰复音方目反】爵非公乘以上毋得冠刘氏冠【文颖曰即竹皮冠也】贾人毋得衣锦绣绮縠絺纻操兵乘骑马【师古曰贾人坐贩卖者也绮文缯也卽今之细绫也絺细葛也纻织纻为布及疏也织毛若今毼及氍毹之类也操持也兵凡兵器也乘驾车也骑单骑也贾音古絺音丑知反纻音伫音居例反操音千高反】秋八月吏有罪未发觉者赦之九月行自雒阳至淮南王梁王赵王楚王皆从
