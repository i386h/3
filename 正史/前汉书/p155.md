<!-- { "loadSidebar": true } -->
　　江充字次倩赵国邯郸人也【师古曰倩音千见反】充本名齐有女弟善鼓琴歌舞嫁之赵太子丹齐得幸于敬肃王为上客久之太子疑齐以己阴私告王与齐忤【师古曰言相乖○宋祁曰言当作意】使吏逐捕齐不得收系其父兄按验皆弃市齐遂絶迹亡西入闗更名充诣阙告太子丹与同产姊及至后宫奸乱交通郡国豪猾攻剽为奸【师古曰剽劫也音频妙反○宋祁曰至后宫姚本至作王】吏不能禁书奏天子怒遣使者诏郡发吏卒围赵王宫收捕太子丹移系魏郡诏狱与廷尉杂治法至死赵王彭祖帝异母兄也【○宋祁曰别本也作弟】上书讼太子辠言充逋逃小臣茍为奸譌激怒圣朝【师古曰譌古讹字】欲取必于万乘以复私怨【师古曰取必谓必取胜也复报也音扶目反】后虽亨醢计犹不悔臣愿选从赵国勇敢士【师古曰选取勇敢之士以自随】从军击匈奴极尽死力以赎丹罪上不许竟败赵太子【张晏曰虽遇赦终见废也】初充召见犬台宫【晋灼曰黄图上林有犬台宫外有走狗观也师古曰今书本犬台有作太壹字者误也汉无太壹宫也】自请愿以所常被服冠见上【师古曰被音皮义反○宋祁曰冠字上当有衣字】上许之充衣纱縠襌衣【师古曰纱縠纺丝而织之也轻者为纱绉者为縠襌衣制若今之朝服中襌也汉官仪曰武贲中郎将衣纱縠襌衣襌音单字从衣次下亦同】曲裾后交输【张晏曰曲裾者如妇人衣也如淳曰交输割正幅使一头狭若燕尾垂之两旁见于后是礼深衣续袵钩边贾逵谓之衣圭苏林曰交输如今新妇袍上挂全幅缯角割名曰交输裁也师古曰如苏二説皆是也】冠襌纚步揺冠飞翮之缨【服防曰冠襌纚故行歩则揺以鸟羽作缨也苏林曰析翠鸟羽以作蕤也臣瓒曰飞翮之缨谓如蝉翼者也师古曰服説是也纚织丝为之即今方目纱是也纚音山尔反揺音弋招反】充为人魁岸容貌甚壮【师古曰魁大也岸者有亷棱如崖岸之形】帝望见而异之谓左右曰燕赵固多奇士既至前问以当世政事上説之充因自请愿使匈奴诏问其状充对曰因变制宜以敌为师事不可豫图上以充为谒者使匈奴还拜为直指绣衣使者督三辅盗贼禁察逾侈贵戚近臣多奢僭充皆举劾奏请没入车马令身待北军击匈奴【文颖曰令贵戚身待于北军也】奏可充即移书光禄勲中黄门逮名近臣侍中【○宋祁曰浙本名作召】诸当诣北军者移劾门衞禁止无令得出入宫殿于是贵戚子弟惶恐皆见上叩头求哀愿得入钱赎罪上许之令各以秩次输钱北军凡数千万上以充忠直奉法不阿所言中意【师古曰中当也】充出逄馆陶长公主行驰道中【师古曰武帝之姑即陈皇后母也】充呵问之公主曰有太后诏【○刘攽曰是时太后已崩言太后诏者素得此诏许其行驰道中也】充曰独公主得行车骑皆不得【师古曰从公主之车骑也】尽劾没入官【如淳曰令乙骑乗车马行驰道中已论者没入车马被具】后充从上甘泉【师古曰甘泉在北山故言上也他皆类此】逄太子家使【师古曰太子遣人之甘泉请问者也使音山吏反】乘车马行驰道中充以属吏【师古曰属音之欲反】太子闻之使人谢充曰非爱车马诚不欲令上闻之以教敕亡素者【师古曰言素不教敕左右】唯江君寛之充不听遂白奏上曰人臣当如是矣大见信用威震京师迁为水衡都尉宗族知友多得其力者久之坐法免会阳陵朱安世告丞相公孙贺子太仆敬声为巫蛊事连及阳石诸邑公主贺父子皆坐诛语在贺传后上幸甘泉疾病充见上年老恐晏驾后为太子所诛因是为奸奏言上疾祟在巫蛊【师古曰祟谓祸咎之征也音息遂反故其字从出从示示者鬼神所以示人也】于是上以充为使者治巫蛊充将胡巫掘地求偶人【张晏曰胡者言不与华同故充任使之也】捕蛊及夜祠视鬼染污令有处【张晏曰充捕巫蛊及夜祭祠祝诅者令胡巫视鬼诈以酒醊地令有处也师古曰捕夜祠及视鬼之人而充遣巫污染地上为祠祭之处以诬其人也】輙收捕验治烧鐡钳灼强服之【师古曰以烧铁或钳之或灼之钳镊也灼炙也钳音其炎反】民转相诬以巫蛊吏輙劾以大逆亡道坐而死者前后数万人是时上春秋高疑左右皆为蛊祝诅有与亡莫敢讼其寃者充既知上意因言宫中有蛊气先治后宫希幸夫人以次及皇后遂掘蛊于太子宫得桐木人【师古曰三辅旧事云充使胡巫作而薶之】太子惧不能自明收充自临斩之骂曰赵虏前乱乃国王父子不足邪【师古曰乃汝也】廼复乱吾父子也太子繇是遂败【师古曰繇读与由同】语在戾园传【师古曰即武五子传也其中叙戾太子后加諡置园邑故云戾园】后武帝知充有诈夷充三族
