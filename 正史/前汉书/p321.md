<!-- { "loadSidebar": true } -->






　　前汉书卷九十九上
　　前汉书卷九十九上考证
　　王莽上家凡九侯五大司马注师古曰外戚言十侯此云九侯以凤本嗣禁为侯○【臣召南】按外戚及元后言十侯自元后亲属计之并数定陵侯淳于长也此専言王氏故云九侯
　　安后复徴召之○胡三省曰安定也安后犹言事定后也
　　故事聘皇后黄金二万斤○胡三省曰据杜佑通典聘后黄金二万斤吕后为恵帝聘鲁元公主女故事也
　　遣大司徒司直陈崇等八人分行天下览观风俗○恩泽侯表王恽阎迁李翕郝党陈崇谢殷逯并陈凤是八人也
　　刘歆陈崇等十二人皆以治明堂宣教化封为列侯○按陈崇等八人以宣教化封刘歆平晏孔永孙迁以治明堂封
　　时元帝世絶而宣帝曽孙有见王五人列侯广戚侯显等四十八人○胡三省曰见在之王五人谓淮阳王縯中山王成都楚王纡信都王景东平王开明也列侯四十八人谓广戚侯显阳兴侯陵阳侯嘉髙乐侯修平邑侯闵平纂侯况合昌侯辅伊乡侯开就乡侯不害胶乡侯武宜乡侯恢昌城侯丰乐安侯禹陶乡侯恢厘乡侯褒昌乡侯且新乡侯鲤郚乡侯光新城侯武宜陵侯封堂乡侯护成陵侯由成阳侯众复昌侯休安陆侯平梧安侯誉朝乡侯充扶乡侯普方城侯宣当阳侯益广城侯疌春城侯允吕乡侯尚李乡侯殷宛乡侯隆夀泉侯承杏山侯遵严乡侯信武平侯璜陵乡侯曽武安侯防富阳侯萌西阳侯偃桃乡侯立栗乡侯元成金乡侯不害平通侯且西安侯汉湖乡侯开重乡侯少柏凡五十人而广戚侯显孺子之父栗乡侯元成先已免侯止四十八人耳
　　当赐爵闗内侯者更名曰附城○项安世曰汉人葢以城字解庸也古人庸即墉字后人加土以别之不成国者谓之附城犹今言支郡为属城也
　　以居摄三年为初始元年○通鉴考异曰莽作初始荀纪及韦庄美嘉号録宋庠纪元通谱皆作始初












　　前汉书卷九十九上考证
<史部,正史类,前汉书>
　　钦定四库全书
　　前汉书卷九十九中
　　汉　　兰　　台　　令　　史班　固撰唐正议大夫行秘书少监琅邪县开国子顔师古注
　　王莽传第六十九中
