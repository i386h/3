<!-- { "loadSidebar": true } -->
　　淮南厉王长髙帝少子也其母故赵王张敖美人髙帝八年从东垣过赵赵王献美人厉王母也幸有身赵王不敢内宫【师古曰不敢更内之于宫中】为筑外宫舍之【师古曰舍止也】及贯高等谋反事觉并逮治王尽捕王母兄弟美人系之河内厉王母亦系告吏曰日得幸上有子【师古曰日谓徃日】吏以闻上方怒赵未及理厉王母厉王母弟赵兼因辟阳侯言吕后吕后姤不肯白辟阳侯不强争厉王母已生厉王恚即自杀吏奉厉王诣上上悔【师古曰悔不理其母】令吕后母之而葬其母真定真定厉王母家县也十一年淮南王布反上自将击灭布即立子长为淮南王王早失母常附吕后孝惠吕后时以故得幸无患然常心怨辟阳侯不敢发及孝文初即位自以为最亲【师古曰时高帝子唯二人在】骄蹇数不奉法【师古曰蹇谓不顺也】上寛赦之三年入朝甚横【师古曰横音胡孟反】从上入苑猎与上同辇常谓上大兄厉王有材力力扛鼎【师古曰扛举也音江】乃徃请辟阳侯辟阳侯出见之即自褏金椎椎之【师古曰褏古袖字也谓以金椎藏置褏中出而椎之】命从者刑之【如淳曰刻其形体备五刑也师古曰直断其首非五刑也事见史记】驰诣阙下肉袒而谢曰臣母不当坐赵时事【○宋祁曰时字浙本添】辟阳侯力能得之吕后不争罪一也赵王如意子母无罪吕后杀之辟阳侯不争罪二也吕后王诸吕欲以危刘氏辟阳侯不争罪三也臣谨为天下诛贼报母之仇伏阙下请罪文帝伤其志为亲故不治赦之当是时自薄太后及太子诸大臣皆惮厉王厉王以此归国益恣不用汉法出入警跸称制自作法令数上书不逊顺【师古曰数音所角反】文帝重自切责之【如淳曰重难也】时帝舅薄昭为将军尊重上令昭予厉王书谏数之曰【师古曰数音所具反】窃闻大王刚直而勇慈惠而厚贞信多断是天以圣人之资奉大王也甚盛不可不察今大王所行不称天资皇帝初即位易侯邑在淮南者【晋灼曰侯邑在淮南者更易以它郡地封之不欲使错在王国】大王不肯皇帝卒易之【师古曰卒终也】使大王得三县之实甚厚大王以未尝与皇帝相见求入朝见未毕昆弟之欢【师古曰毕尽也】而杀列侯以自为名皇帝不使吏与其间【师古曰与读曰豫谓不令吏干豫治其事】赦大王甚厚法二千石缺輙言汉补大王逐汉所置而请自置相二千石皇帝骫天下正法而许大王甚厚【苏林曰不从正法听王自置二千石师古曰骫古委字骫谓曲也】大王欲属国为布衣守冡真定【师古曰属谓委弃之也音之欲反】皇帝不许使大王毋失南面之尊甚厚【师古曰毋失不失也南面之尊谓王位也】大王宜日夜奉法度修贡职以称皇帝之厚德今廼轻言恣行以负谤于天下甚非计也夫大王以千里为宅居以万民为臣妾此高皇帝之厚德也高帝霜露沬风雨【师古曰沬亦颒字也防冒也沬洗面也音胡内反字从午未之未】赴矢石野战攻城身被创痍【师古曰痍音夷】以为子孙成万世之业艰难危苦甚矣大王不思先帝之艰苦日夜怵惕脩身正行养牺牲丰洁粢盛奉祭祀以无忘先帝之功德而欲属国为布衣甚过且夫贪让国土之名轻废先帝之业不可以言孝父为之基而不能守不贤不求守长陵而求之真定先母后父不谊数逆天子之令不顺言节行以高兄无礼【郑氏曰淮南王呼帝为大兄也师古曰郑説非也谓请守母自为名节而表异行用此矜高于兄耳】幸臣有罪大者立断小者肉刑不仁【师古曰断谓斩也】贵布衣一劒之任贱王侯之位不知不好学问大道触情妄行不祥【师古曰任情意所欲则行之妄行行音下更反】此八者危亡之路也而大王行之弃南面之位奋诸贲之勇【应劭曰吴专诸卫孟贲也师古曰贲音奔】常出入危亡之路臣之所见高皇帝之神必不庙食于大王之手明白昔者周公诛管叔放蔡叔以安周齐桓杀其弟以反国【韦昭曰子纠兄也言弟者讳也】秦始皇杀两弟迁其母以安秦【应劭曰始皇母与嫪毐私通生二子事觉诛毐并杀二弟迁其母于咸阳宫也】顷王亡代高帝夺之国以便事【应劭曰顷王高帝兄仲也匈奴入代不能守走归京师高帝夺其国退为郃阳侯以便国法也师古曰便音频面反】济北举兵皇帝诛之以安汉【应劭曰济北王兴居与大臣共诛诸吕自以功大怨其赏薄故反】故周齐行之于古秦汉用之于今大王不察古今之所以安国便事而欲以亲戚之意望于太上不可得也【如淳曰太上天子也】亡之诸侯游宦事人及舍匿者论皆有法【师古曰舍匿谓容止而藏隐也】其在王所吏主者坐【师古曰言各有所主而坐其罪】今诸侯子为吏者御史主【如淳曰主御史也自此以下至县令主皆谓王官属】为军吏者中尉主客出入殿门者衞尉大行主诸从蛮夷来归谊及以亡名数自占者内史县令主相欲委下吏无与其祸不可得也【师古曰言诸侯王之相欲委罪于在下小吏而身不干豫之不可得也与读曰豫】王若不改汉系大王邸论相以下为之奈何夫堕父大业退为布衣所哀【师古曰堕毁也布衣贫贱之人王既伏法则贫贱之人反哀怜之堕音火规反】幸臣皆伏法而诛为天下笑以羞先帝之德【师古曰羞辱也】甚为大王不取也宜急改操易行上书谢罪曰臣不幸早失先帝少孤吕氏之世未尝忘死【服防曰常恐畏死也】陛下即位臣怙恩德骄盈行多不轨【师古曰轨法也】追念辠过恐惧伏地待诛不敢起皇帝闻之必喜大王昆弟欢欣于上羣臣皆得延寿于下上下得宜海内常安愿孰计而疾行之行之有疑祸如发矢不可追已【师古曰发矢喻速也已语终辞】王得书不説【师古曰説读曰悦】六年令男子但等七十人与棘蒲侯柴武太子奇谋以辇车四十乘反谷口【孟康曰谷口在长安北故县也处多崄阻师古曰辇车人挽行以载兵器也】令人使闽越匈奴事觉治之廼使使召淮南王王至长安丞相张苍典客冯敬行御史大夫事【○宋祁曰孝文三年冯敬为典客七年为御史大夫】与宗正廷尉杂奏长废先帝法不听天子诏居处无度为黄屋盖儗天子【师古曰儗比也】擅为法令不用汉法及所置吏以其郎中春为丞相收聚汉诸侯人及有罪亡者匿与居为治家室赐与财物爵禄田宅爵或至关内侯奉以二千石所不当得【如淳曰赐亡畔来者如赐其国二千石也臣瓒曰奉畔者以二千石之秩禄也师古曰瓒説是也奉音扶用反】大夫但【张晏曰大夫姓也上云男子但明其本姓大夫也如淳曰但大夫名也师古曰既曰大夫但又士伍开章明其为大夫也上言男子但等者总谓反人耳不妨但为大夫也】士伍开章等七十人【如淳曰律有罪失官爵称士伍也开章名】与棘蒲侯太子奇谋反欲以危宗庙社稷谋使闽越及匈奴发其兵事觉长安尉奇等徃捕开章长匿不予与故中尉蕳忌谋杀以闭口【师古曰姓蕳名忌蕳音姧严助传作间字音同耳今流俗书本此蕳字或有作简者非也盖后人所改既杀开章所有口语皆无端绪故云闭口】为棺椁衣衾葬之肥陵【师古曰肥陵地名在肥水之上】谩吏曰不知安在【师古曰谩诳也实葬肥陵诳云不知处谩音慢又音莫连反此下亦同】又阳聚土树表其上曰开章死葬此下【师古曰表者木为之若柱形也】及长身自贼杀无罪者一人令吏论杀无罪者六人为亡命弃市【○宋祁曰旧本弃字下有之字】诈捕命者以除罪【晋灼曰亡命者当弃市而王藏之诈捕不命者而言命以脱命者之罪师古曰为音于伪反】擅罪人无告劾系治城旦以上十四人赦免罪人死罪十八人城旦舂以下五十八人赐人爵关内侯以下九十四人前日长病陛下心忧之使使者赐枣脯长不肯见拜使者南海民处庐江界中者反淮南吏卒击之陛下遣使者赍帛五十匹以赐吏卒劳苦者长不欲受赐谩曰无劳苦者南海王织上书献璧帛皇帝忌擅燔其书不以闻【文颖曰忌蕳忌也】吏请召治忌长不遣谩曰忌病长所犯不轨当弃市臣请论如法制曰朕不忍置法于王其与列侯吏二千石议列侯吏二千石臣婴等四十三人议皆曰宜论如法制曰其赦长死罪废勿王有司奏请处蜀严道卭邮【张晏曰严道蜀郡县也卭邮置名也师古曰邮行书之舍音尤】遣其子子母从居【师古曰子母者所生子之姬妾】县为筑盖家室皆日三食给薪菜盐炊食器席蓐【师古曰炊器釡鬲之属食器杯椀之属】制曰食长给肉日五斤【师古曰食音飤】酒二斗令故美人材人得幸者十人从居【师古曰上言子母则有子者令从之今此云美人材人则无子者亦令从之】于是尽诛所与谋者廼遣长载以辎车【师古曰辎衣车也音甾】令县次传爰盎谏曰上素骄淮南王不为置严相傅以故至此且淮南王为人刚今暴摧折之臣恐其逄雾露病死陛下有杀弟之名奈何上曰吾特苦之耳令复之【师古曰暂困苦之令其自悔即追还也复音扶目反】淮南王谓侍者曰谁谓乃公勇者吾以骄不闻过故至此廼不食而死县传者不敢发车封【孟康曰槛车有封也】至雍【师古曰雍扶风雍县】雍令发之以死闻上悲哭谓爰盎曰吾不从公言卒亡淮南王盎曰淮南王不可奈何愿陛下自寛上曰为之奈何曰独斩丞相御史以谢天下廼可上即令丞相御史逮诸县传淮南王不发封餽侍者【师古曰逮追捕之也餽亦馈字耳】皆弃市廼以列侯葬淮南王于雍置守三十家孝文八年怜淮南王王有子四人年皆七八岁廼封子安为阜陵侯子勃为安阳侯子赐为阳周侯子良为东城侯十二年民有作歌歌淮南王曰一尺布尚可缝一斗粟尚可舂兄弟二人不相容【孟康曰尺帛斗粟犹尚不弃况于兄弟而更相逐乎臣瓒曰一尺帛可缝而共衣一斗粟可舂而共食况以天下之广而不相容也师古曰瓒説是】上闻之曰昔尧舜放逐骨肉【师古曰鲧及共工皆尧舜之同姓故云骨肉】周公杀管蔡天下称圣不以私害公天下岂以为我贪淮南地邪廼徙城阳王王淮南故地而追尊諡淮南王为厉王【○宋祁曰越本无諡字】置园如诸侯仪十六年上怜淮南王废法不轨自使失国早夭廼徙淮南王喜复王故城阳而立厉王三子王淮南故地三分之阜陵侯安为淮南王安阳侯勃为衡山王阳周侯赐为庐江王东城侯良前薨无后孝景三年吴楚七国反吴使者至淮南王欲发兵应之其相曰王必欲应吴臣愿为将王廼属之【师古曰属谓以兵委之也属音之欲反】相巳将兵因城守不听王而为汉汉亦使曲城侯将兵救淮南【晋灼曰功臣表虫达也师古曰晋説非此虫逹之子耳名犍逹已先薨○宋祁曰浙本注文作晋説非也】淮南以故得完吴使者至庐江庐江王不应而徃来使越至衡山衡山王坚守无二心孝景四年吴楚已破衡山王朝上以为贞信廼劳苦之【师古曰劳音来到反】曰南方卑湿徙王王于济北以襃之及薨遂赐諡为贞王庐江王以边越数使使相交【师古曰边越者边界与越相接】徙为衡山王王江北
