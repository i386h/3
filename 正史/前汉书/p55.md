<!-- { "loadSidebar": true } -->
　　歴数之起上矣传述颛顼命南正重司天火正黎司地【臣瓒曰南正司天则北正当司地不得言火正也古文火字与北相似故遂误耳师古曰此说非也班固幽通赋云黎淳耀于高辛是则黎爲火正也】其后三苗乱徳二官咸废【师古曰三苗国名缙云氏之后爲诸侯者即饕餮也二官重黎也】而閠余乖次【孟康曰以嵗之余日爲閠故曰闰余次十二次也史推歴失闰则斗建与月名错也】孟陬殄灭【孟康曰正月爲孟陬歴纪废絶闰余乖错不与正嵗相值谓之殄灭也】摄提失方【孟康曰摄提星名随斗杓所指建十二月若歴误春三月当指辰而乃指已爲失方也】尧复育重黎之后使纂其业故书曰廼命羲和钦若昊天歴象日月星辰敬授民时嵗三百有六旬有六日以闰月定四时成嵗允厘百官众功皆美【师古曰此皆虞书尧典之辞也钦敬若顺也昊天言天气广大也星四方之中星也辰日月所会也羲氏和氏重黎之后以其继掌天地故尧命之使敬顺昊天歴象星辰之分节敬记天时以授下人也匝四时凡三百六十六日而定一嵗十二月月三十日正三百六十日则余六日矣又除小月六日是爲嵗有余十二日未盈三嵗便得一月则置闰焉以定四时之气节成一嵗之歴象则能信理百官众功皆美也】其后以授舜曰咨尔舜天之歴数在尔躬舜亦以命禹至周武王访箕子箕子言大法九章而五纪明歴法【孟康曰嵗月日星辰是谓五纪也师古曰大法九章即洪范九畴也其四曰协用五纪也】故自殷周皆创业改制咸正歴纪服色从之顺其时气以应天道三代既没五伯之末史官防纪畴人子弟分散【如淳曰家业世世相传爲畴】或在夷狄故其所记有黄帝颛顼夏殷周及鲁歴战国扰攘秦兼天下未遑暇也亦颇推五胜【孟康曰五行相胜秦以周爲火用水胜之】而自以爲获水徳乃以十月爲正色尚黑【师古曰获水徳谓有黒龙之瑞】汉兴方纲纪大基庶事草创袭秦正朔以北平侯张苍言用颛顼歴比于六歴疏濶中最爲微近然正朔服色未覩其真而朔晦月见望满亏多非是至武帝元封七年汉兴百二嵗矣大中大夫公孙卿壶遂太史令司马迁等言歴纪坏废宜改正朔是时御史大夫儿寛明经术【师古曰儿音五奚反】上廼诏寛曰与博士共议今宜何以爲正朔服色何上寛与博士赐等议皆曰帝王必改正朔易服色所以明受命于天也创业变改制不相复【师古曰复重也因也音扶目反次下亦同】推传序文则今夏时也臣等问学褊陋不能明陛下躬圣愤昭配天地【师古曰躬圣者言身冇圣徳也愤谓念正朔未定也昭明也】臣愚以爲三统之制后圣复前圣者二代在前也今二代之綂絶而不序矣唯陛下发圣徳宣考天地四时之极则顺隂阳以定大明之制爲万世则于是廼诏御史曰廼者有司言歴未定广延宣问以考星度未能雠也【师古曰雠相当】盖闻古者黄帝合而不死名察敛定清浊起五部建气物分数【应劭曰言黄帝造歴得仙名节防察寒暑致启分敛至定清浊起五部五部金木水火土也建气物分数皆叙歴之意也孟康曰合作也黄帝作歴歴终而复始无穷已也故曰不死名春夏爲发秋冬爲敛清浊谓律声之清浊也五部谓五行也天有四时分爲五行也气二十四气也物万物也分歴数之分也晋灼曰蔡邕天文志浑天名察敛以行日月以歩五纬臣瓒曰黄帝圣徳与神灵合契升龙登仙故曰合而不死题名宿度察进退史记曰名察宿度谓三辰之度吉凶之验也】然则上矣书缺乐弛朕甚难之【师古曰弛废也音式尔反】依违以惟未能修明【师古曰依违不决之意也惟思也】其以七年爲元年【李竒曰改元封七年爲太初元年】遂诏卿遂迁与侍郎尊大典星射姓等【师古曰姓射名姓也】议造汉歴廼定东西立晷仪下漏刻以追二十八宿相距于四方举终以定朔晦分至躔离望【应劭曰躔径也离远也臣瓒曰案离歴也日月之所歴也邓展曰日月践歴度次】廼以前歴上元泰初四千六百一十七嵗至于元卦七年复得阏逢摄提格之嵗中冬【孟康曰言复得者上元泰初时亦是阏逢之嵗嵗在甲曰阏逢在寅曰摄提格此爲甲寅之嵗也师古曰中读曰仲○刘攽曰十七嵗当作十一嵗】十一月甲子朔旦冬至日月在建星【李竒曰古以建星爲宿今以牵牛爲宿孟康曰建星在牵牛间晋灼曰贾逵论太初歴冬至日在牵牛初者牵牛中星也古歴皆在建星建星即斗星也太初歴四分法在斗二十六度史官旧法冬夏至常不及太初歴五度四分法在斗二十一度与行事候法天度相应○宋祁曰建星在斗后十三度在牵牛前十一度当云在斗牛间孟说非】太嵗在子已得太初本星度新正姓等奏不能爲算【师古曰姓即射姓也】愿募治歴者更造密度各自增减以造汉太初歴廼选治歴邓平及长乐司马可酒泉宜君【师古曰可者司马之名也宜君亦之名也官号也故曰东南一尉西北一】侍郎尊及与民间治歴者凡二十余人方士唐都巴郡落下闳与焉【晋灼曰三人姓名也史记歴书唐都分天部而巴郡落下闳运算推歴师古曰姓唐名都方术之士也姓落下名闳巴郡人也都与闳凡二人】都分天部【孟康曰谓分部二十八宿爲距度】而闳运算转歴其法以律起歴曰律容一龠积八十一寸则一日之分也【孟康曰黄钟律长九寸围九分以围乘长得积八十一寸也】与长相终律长九寸百七十一分而终复三复而得甲子夫律隂阳九六爻象所从出也故黄钟纪元气之谓律律法也莫不取法焉与邓平所治同于是皆观新星度日月行更以算推如闳平法法一月之日二十九日八十一分日之四十三先借半日名曰阳歴不借名曰隂歴所谓阳歴者先朔月生隂歴者朔而后月廼生平曰阳歴朔皆先旦月生以朝诸侯王羣臣便廼诏迁用邓平所造八十一分律歴罢废尤疏远者十七家复使校歴律昬明宦者淳于陵渠复覆太初歴晦朔望皆最密日月如合璧五星如连珠【孟康曰谓太初上元甲子夜半朔旦冬至时七曜皆防聚斗牵牛分度夜尽如合璧连珠也师古曰言其应候不差也】陵渠奏状遂用邓平歴以平爲太史丞后二十七年元鳯三年太史令张夀王上书言歴者天地之大纪上帝所爲传黄帝调律歴汉元年以来用之今隂阳不调宜更歴之过也诏下主歴使者鲜于妄人诘问夀王不服妄人请与治歴大司农中丞麻光等二十余人杂日月晦朔望八节二十四气钧校诸歴用状【○宋祁曰钧校当作钩校】奏可诏与丞相御史大将军右将军史各一人杂上林清台课诸歴疏密凡十一家以元鳯三年十一月朔旦冬至尽五年十二月各有第夀王课疏远案汉元年不用黄帝调歴夀王非汉歴逆天道非所宜言大不敬有诏勿劾复尽六年太初歴第一即墨徐万且长安徐禹治太初歴亦第一【师古曰且音子余反】夀王及待诏李信治黄帝调歴课皆疏阔又言黄帝至元鳯三年六千余嵗丞相属寳长安单安国安陵桮育治终始【苏林曰桮音布回反师古曰姓桮名育也单音善】言黄帝以来三千六百二十九嵗不与夀王合夀王又移帝王録舜禹年嵗不合人年夀王言化益爲天子代禹【师古曰化益即伯益】骊山女亦爲天子在殷周间皆不合经术夀王歴廼太史官殷歴也夀王猥曰安得五家歴【师古曰猥曲也】又妄言太初歴亏四分日之三去小余七百五分以故隂阳不调谓之乱世劾夀王吏八百石古之大夫服儒衣诵不祥之辞作妖言欲乱制度不道奏可夀王课比三年下【师古曰比频也下下狱也音胡稼反】终不服再劾死更赦勿劾【师古曰更经也音工衡反】遂不更言诽谤益甚竟以下吏故歴本之验在于天自汉歴初起尽元鳯六年三十六嵗而是非坚定至孝成世刘向总六歴列是非作五纪论向子歆究其微眇【师古曰眇细也音莫小反又读曰妙他皆类此】作三统歴及谱以说春秋推法密要故述焉【师古曰自此以下皆班氏所述刘歆之説也】
