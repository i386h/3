<!-- { "loadSidebar": true } -->
　　汉兴之初反秦之敝与民休息凡事简易禁罔疏阔而相国萧曹以寛厚清静为天下帅【师古曰帅遵也】民作画一之歌【师古曰谓歌曰萧何为法讲若画一曹参代之守而勿失】孝惠垂拱高后女主不出房闼而天下晏然民务稼穑衣食滋殖【师古曰滋益也殖生也】至于文景遂移风易俗是时循吏如河南守呉公蜀守文翁之属皆谨身帅先居以亷平不至于严而民从化孝武之世外攘四夷内改法度【师古曰攘却也】民用雕敝奸不禁【师古曰不可禁】时少能以化治称者唯江都相董仲舒内史公孙儿寛居官可纪三人皆儒者通于世务明习文法以经术润饰吏事天子器之仲舒数谢病去寛至三公孝昭防冲霍光秉政承奢侈师旅之后海内虚耗光因循守职无所改作至于始元元凤之间匈奴乡化【师古曰乡读曰向】百姓益富举贤良文学问民所疾苦于是罢酒而议盐铁矣及至孝宣繇仄陋而登至尊【师古曰仄古侧字仄陋言非正统而身经微贱也繇与由同以下类此】兴于闾阎【师古曰闾里门也阎里中门也言从里巷而即大位也】知民事之囏难自霍光薨后始躬万机厉精为治五日一听事自丞相已下【○宋祁曰已字当作以】各奉职而进及拜刺史守相辄亲见问观其所繇退而考察所行以质其言【师古曰质正也】有名实不相应必知其所以然常称曰庻民所以安其田里而亡叹息愁恨之心者政平讼理也【师古曰讼理言所讼见理而无也】与我共此者其唯良二千石乎【师古曰谓郡守诸侯相】以为太守吏民之本也【○宋祁曰越本无也字姚本删】数变易则下不安民知其乆不可欺罔廼服从其教化故二千石有治理效辄以玺书勉厉増秩赐金或爵至闗内侯公卿缺则选诸所表以次用之【师古曰所表谓増秩赐金爵也】是故汉世良吏于是为盛称中兴焉若赵广汉韩延夀尹翁归严延年张敞之属皆称其位然任刑罚或抵罪诛【师古曰抵至也音丁礼反】王成黄霸朱邑龚遂郑召信臣等【师古曰召读曰邵】所居民富所去见思生有荣号死见奉祀此廪廪庻几徳让君子之遗风矣【师古曰廪廪言有风采也】文翁庐江舒人也少好学通春秋以郡县吏察举景帝末为蜀郡守仁爱好教化见蜀地辟陋有蛮夷风【师古曰辟读曰僻】文翁欲诱进之乃选郡县小吏开敏有材者张叔等十余人亲自饬厉【师古曰饬与敕同】遣诣京师受业博士或学律令减省少府用度买刀布蜀物赍计吏以遗博士【如淳曰金马书刀今赐计吏是也作马形于刀环内以金镂之晋灼曰刀书刀布布刀也旧时蜀郡工官作金马书刀者似佩刀形金错其拊布刀谓妇人割裂财布刀也师古曰少府郡掌财物之府以供太守者也刀凡蜀刀有环者也布蜀布细宻环也二者蜀人作之皆善故赍以为货无限于书刀布刀也如晋二説皆烦而不当也○宋祁曰注文细宻环也景本据史馆本改作细宻者也】数岁蜀生皆成就还归文翁以为右职【师古曰郡中高职也】用次察举官有至郡守刺史者又脩起学官于成都市中【师古曰学官学之官舍也】招下县子弟以为学官弟子【师古曰下县四郊之县非郡所治也】为除更繇【师古曰不令从役也更音工衡反繇读曰徭】高者以补郡县吏次为孝弟力田常选学官僮子使在便坐受事【师古曰便坐别坐可以视事非正廷也坐音财卧反】毎出行县益从学官诸生明经饬行者与俱【师古曰益多也饬整也读与敕同】使传教令出入闺閤【师古曰闺閤内中小门也】县邑吏民见而荣之数年争欲为学官弟子富人至出钱以求之繇是大化【师古曰繇读曰由】蜀地学于京师者比齐鲁焉至武帝时乃令天下郡国皆立学校官自文翁为之始云文翁终于蜀吏民为立祠堂岁时祭祀不絶至今巴蜀好文雅文翁之化也【师古曰文翁学堂于今犹在益州城内】
