<!-- { "loadSidebar": true } -->
　　数者一十百千万也所以算数事物顺性命之理也书曰先其算命【师古曰逸书也言王者统业先立算数以命百事也】本起于黄钟之数始于一而三之三三积之【孟康曰黄钟子之律也子数一泰极元气含三爲一是以一数变而爲三也】歴十二辰之数十有七万七千一百四十七而五数备矣【孟康曰初以子一乘丑三余则转因其成数以三乘之歴十二辰得是积数也五行隂阳变化之数备于此矣】其算法用竹径一分长六寸二百七十一枚而成六觚爲一握【苏林曰六觚六角也度角至角其度一寸面容一分算九枚相因之数有十正面之数实九其表六九五十四算中积凡得二百七十一枚】径象干律黄钟之一而长象坤吕林钟之长【张晏曰林钟长六寸韦昭曰黄钟管九寸十分之一得其一分也】其数以易大衍之数五十其用四十九成阳六爻得周流六虚之象也【孟康曰以四十九成阳六爻爲干干之策数二百一十六以成六爻是爲周流六虚之象也】夫推歴生律【张晏曰推歴十二辰以生律吕也】制器规圜矩方权重衡平凖绳嘉量【张晏曰准水平量知多少故曰嘉】探赜索隠钩深致远莫不用焉【师古曰赜亦深也索求也】度长短者不失豪牦【孟康曰豪兎豪也十豪爲牦师古曰度音大角反】量多少者不失圭撮【应劭曰圭自然之形隂阳之始也四圭曰撮三指撮之也孟康曰六十四黍爲圭师古曰撮音仓括反】权轻重者不失黍絫【孟康曰絫音累蠡应劭曰十黍爲絫十絫爲一铢师古曰絫孟音来戈反此字读亦音累绁之累】纪于一协于十长于百大于千衍于万其法在算术宣于天下小学是则职在太史羲和掌之
