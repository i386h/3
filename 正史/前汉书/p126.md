<!-- { "loadSidebar": true } -->
　　燕王刘泽髙祖从祖昆弟也【师古曰言同曾祖从祖而别也】髙祖三年泽为郎中十一年以将军击陈豨将王黄封为营陵侯髙后时齐人田生游乏资【晋灼曰楚汉春秋云字子春】以画奸泽【服防曰以计画干之文颖曰以工画得宠也师古曰共为计防欲以求王服説是也画音获】泽大説之【师古曰説读曰悦】用金二百斤为田生夀【师古曰因饮酒献夀而与之金】田生已得金即归齐二嵗泽使人谓田生曰弗与矣【孟康曰与党与也言不复与我为友也文颖曰不复与汝相知也师古曰孟説是也】田生如长安不见泽而假大宅令其子求事吕后所幸大谒者张卿【如淳曰奄人也○宋祁曰南本浙本并作张泽卿泽或作释卿按周勃传宦者令张释谕告顔注曰荆燕吴传云张泽今此作释未知孰是然则此宜作泽卿矣但释泽二字不知何从后云今卿最幸疑卿是字释其名也】居数月田生子请张卿临亲脩具【师古曰亲父也具供具也】张卿往见田生帷帐具置如列侯张卿惊酒酣廼屏人説张卿曰臣观诸侯邸第百余皆髙帝一切功臣今吕氏雅故本推毂髙帝就天下【如淳曰吕公知髙祖贵以女妻之推毂使为长者也师古曰谓翼戴崇奬以成帝业若车之行助推其毂故得引重而致逺也】功至大又有亲戚太后之重太后春秋长【师古曰言年老】诸吕弱太后欲立吕产为吕王王代太后又重发之【邓展曰重难发其事】恐大臣不听今卿最幸大臣所敬何不风大臣以闻太后【师古曰风读曰讽其下亦同】太后必喜诸吕以王万户侯亦卿之有太后心欲之而卿为内臣不急发恐祸及身矣张卿大然之乃风大臣语太后太后朝因问大臣大臣请立吕产为吕王太后赐张卿千金【师古曰千斤之金】张卿以其半进田生田生弗受因説之曰吕产王也诸大臣未大服今营陵侯泽诸刘长为大将军独此尚觖望【师古曰觖音决】今卿言太后裂十余县王之彼得王喜于诸吕王益固矣张卿入言之又太后女弟吕嬃女亦为营陵侯妻故遂立营陵侯泽为琅邪王【○刘攽曰髙后纪元年王诸吕七年立刘泽与此传不同説在髙纪】琅邪王与田生之国急行毋留【师古曰田生劝之】出闗太后果使人追之已出即还泽王琅邪二年而太后崩泽乃曰帝少诸吕用事诸刘孤弱引兵与齐王合谋西欲诛诸吕至梁闻汉灌将军屯荥阳泽还兵备西界遂跳驱至长安【师古曰齐王传云使祝午绐琅邪王琅邪王驰见齐王齐王因留琅邪王而使祝午尽发琅邪国而并将其兵琅邪王既见欺不得反国乃説齐王求入闗计事齐王以为然乃益具车送琅邪王与此传不同疑此传误也○宋祁云浙本注文绐字下有説字一本绐作诡】代王亦从代至诸将相与琅邪王共立代王是为孝文帝文帝元年徙泽为燕王而复以琅邪归齐【李竒曰本齐地前分以王泽今复与齐也】泽王燕二年薨諡曰敬王子康王嘉嗣九年薨【○宋祁曰九年当作二十六年史记年表汉表皆同】子定国嗣定国与父康王姬奸生子男一人夺弟妻为姬与子女三人奸定国有所欲诛杀臣肥如令郢人郢人等告定国【如淳曰定国自欲有所杀余臣肥如知令郢人以告也师古曰此説非也肥如燕之属县也郢人者县令之名也定国别欲诛其臣又欲诛肥如令郢人而为郢人等所告也】定国使谒者以它法劾捕格杀郢人灭口至元朔中郢人昆弟复上书具言定国事下公卿皆议曰定国禽兽行乱人伦逆天道当诛上许之定国自杀立四十二年国除【○宋祁曰四十二年当作二十四年】哀帝时继絶世乃封敬王泽孙之孙无终公士归生为营陵侯【师古曰无终其所属县也公士第一爵归生名也】更始中为兵所杀【师古曰更始刘圣公之号也】
