<!-- { "loadSidebar": true } -->
　　秦二年十月【文颖曰十月秦正月始皇即位周火德以五胜之法胜火者水秦文公黑龙此水德之瑞于是更名河为德水十月为正月谓建亥之月水得位故以为岁首】沛公攻胡陵【邓展曰属山阳章帝元和元年改为胡陆】方与【郑氏曰音房预属山阳郡】还守丰秦泗川监平将兵围丰【文颖曰泗川今沛郡也高祖更名沛秦时御史监郡若今刺史平其名也师古曰泗川郡川字或为水其实一也】二日出与战破之令雍齿守丰十一月沛公引兵之薛秦泗川守壮兵败于薛【如淳曰秦并天下为三十六郡置守尉监此泗川有监有守壮其名也】走至戚【郑氏曰音忧戚之戚如淳曰音将毒反师古曰东海之县也读如本字】沛公左司马得杀之【师古曰得者司马之名○刘攽曰得得而杀之汉书多以为得】沛公还军亢父【郑氏曰亢音人相抗荅父音甫属任城郡】至方与赵王武臣为其将所杀十二月楚王陈涉为其御庄贾所杀魏人周市略地丰沛使人谓雍齿曰丰故梁徙也【文颖曰晋大夫毕万封魏今河东河北县是也其后为秦所逼徙都今魏郡魏县是也至文侯孙惠王畏秦复徙都大梁今浚仪县大梁亭是也故世或言魏惠王或言梁惠王至孙假为秦所灭转东徙于丰故曰丰故梁徙也臣瓒曰史记及世本毕万居魏昭子徙安邑文侯亦居之汲郡古文云惠王之六年自安邑迁于大梁师古曰魏不常都于魏郡魏县瓒説是也其他卽如文氏之释】今魏地已定者数十城齿今下魏魏以齿为侯守丰【师古曰封为侯因令守丰】不下且屠丰雍齿雅不欲属沛公【苏林曰雅素也】及魏招之卽反为魏守丰【师古曰为音于伪反】沛公攻丰不能取沛公还之【○朱子文曰当去下沛公二字】沛怨雍齿与丰子弟畔之正月张耳等立赵后赵歇为赵王【苏氏曰歇音遏絶之遏苏林曰歇音毒歇师古曰依本字以读之不当借音○宋祁曰史记徐广注云歇音乌辖反】东阳寗君秦嘉立景驹为楚王【文颖曰秦嘉东阳郡人为寗县君景驹楚族景氏驹名也晋灼曰东阳县也臣瓒曰陈胜传云凌人秦嘉然卽嘉非东阳人嘉初起于郯号大司马又不为寗县君东阳寗君自一人秦嘉又一人师古曰东阳寗君及秦嘉二人是也东阳者为其所属县名寗君者姓寗时号为君】在留【师古曰留县名】沛公往从之道得张良遂与俱见景驹请兵以攻丰时章邯从陈别将【如淳曰从陈渉将也涉在陈其将相别在他许皆称陈师古曰从谓追讨也尚书曰夏师败绩汤遂从之○刘攽曰余谓别将字当属下句读之言章邯身从陈而别将定楚耳】司马将兵北定楚地【如淳曰章邯司马师古曰古夷字】屠相【师古曰相县名】至砀东阳寗君沛公引兵西与战萧西【师古曰萧县之西】不利还收兵聚留二月攻砀三日拔之【师古曰防者破城邑而取之言若拔树木并得其根本也】收砀兵得六千人与故合九千人三月攻下邑拔之【师古曰下邑县名】还击丰不下四月项梁击杀景驹秦嘉止薛沛公往见之项梁益沛公卒五千人五大夫将十人【苏林曰五大夫第九爵名以五大夫为将凡十人】沛公还引兵攻丰拔之雍齿奔魏五月项羽拔襄城还项梁尽召别将【师古曰别将谓小将别在他所者】六月沛公如薛【师古曰如往也他皆类此】与项梁共立楚懐王孙心为楚懐王【应劭曰六国为秦所并楚最无罪为百姓所思故求其后立为楚懐王以祖諡为号顺民望也】章邯破杀魏王咎齐王田儋于临济【师古曰破其军而杀其身】七月大霖雨【师古曰雨三日以上为霖】沛公攻亢父章邯围田荣于东阿沛公与项梁共救田荣大破章邯东阿田荣归沛公项羽追北【服防曰师败曰北韦昭曰古背字也背去而走也师古曰北隂幽之处故谓退败奔走者为北老子曰万物向阳而负隂许愼説文解字云北乖也史记乐书曰纣为朝歌北鄙之音朝歌者不时北者败也鄙者陋也是知北即训乖训败无劳借音韦昭之徒并为妄矣】至城阳攻屠其城军濮阳东复与章邯战又破之章邯复振【李竒曰振整也如淳曰振起也收散卒自振迅而起晋灼曰左氏云振废滞如説是也】守濮阳环水【文颖曰决水以自环守为固也张晏曰依河水以自环绕作垒师古曰文説是也环音宦】沛公项羽去攻定陶八月田荣立田儋子市为齐王定陶未下沛公与项羽西略地至雍丘与秦军战大败之斩三川守李由【应劭曰三川今河南郡也由李斯子韦昭曰有河洛伊故曰三川也】还攻外黄外黄未下项梁再破秦军有骄色宋义谏不听秦益章邯兵九月章邯夜衔枚击项梁定陶【师古曰衔枚者止言语讙嚣欲令敌人不知其来也周官有衔枚氏枚状如箸横衔之繣絜于项繣者结碍也絜绕也盖为结纽而绕项也繣音絜音颉】大破之杀项梁时连雨自七月至九月沛公项羽方攻陈留闻梁死士卒恐乃与将军吕臣引兵而东徙懐王自盱台都彭城【郑氏曰音昫怡师古曰昫音许于反】吕臣军彭城东项羽军彭城西沛公军砀魏咎弟豹自立为魏王后九月【文颖曰卽闰九月也时律歴废不知闰谓之后九月如淳曰时因秦以十月为岁首至九月则岁终后九月即闰月师古曰文説非也若以律歴废不知闰者则当径谓之十月不应有后九月盖秦之歴法应置闰者总致之于岁末观其此意当取左传所谓归余于终耳何以明之据汉书表及史记汉未改秦歴之前迄至高后文帝屡书后九月是知故然非歴废也○刘攽曰余谓顔説后九月亦为未尽秦知置歴有闰何故皆以为九月乎盖司马氏为史旣以秦正月称十月遂以闰月溥谓之后九月是司马氏如此叙之非秦法也】怀王并吕臣项羽军自将之以沛公为砀郡长【苏林曰长如郡守也韦昭曰秦名曰守是时改曰长】封武安侯将砀郡兵以羽为鲁公封长安侯吕臣为司徒其父吕青为令尹【应劭曰天子曰师尹诸侯曰令尹时去六国尚近故置令尹臣瓒曰诸侯之卿唯楚称令尹其余国称相时立楚之后故置官司皆如楚旧也师古曰瓒説得之】章邯已破项梁以为楚地兵不足忧乃渡河北击赵王歇大破之歇保钜鹿城秦将王离围之赵数请救怀王乃以宋义为上将项羽为次将范增为末将北救赵初怀王与诸将约先入定关中者王之【师古曰约要也谓言契也自函谷关以西总名关中】当是时秦兵彊常乘胜逐北诸将莫利先入关【师古曰不以入关为利言畏秦也】独羽怨秦破项梁奋势【晋灼曰愤激也】愿与沛公西入关怀王诸老将皆曰项羽为人慓悍祸贼【师古曰慓疾也悍勇也祸贼者好为祸害而残贼也慓音频妙反又匹妙反悍音胡旦反】尝攻襄城襄城无噍类【如淳曰噍音祚笑反无复有活而噍食者也青州俗呼无孑遗为无噍类】所过无不残灭且楚数进取【如淳曰楚谓陈涉数进取多所攻取也师古曰楚者总言楚兵陈涉项梁皆是】前陈王项梁皆败【孟康曰前陈王陈涉也师古曰孟説非也此言前者陈王及项梁皆败今须得长者往非谓涉为前陈王也安有后陈王乎】不如更遣长者扶义而西【师古曰扶助也以义自助也扶字或作杖杖亦倚任之意】告谕秦父兄秦父兄苦其主久矣今诚得长者往毋侵暴宜可下项羽不可遣独沛公素寛大长者卒不许羽而遣沛公西收陈王项梁散卒乃道砀【孟康曰道由砀】至阳城与杠里【孟康曰二县名也师古曰杠音江】攻秦军壁破其二军
