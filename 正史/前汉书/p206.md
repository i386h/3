<!-- { "loadSidebar": true } -->
　　朱买臣字翁子吴人也家贫好读书不治产业常艾薪樵卖以给食【师古曰艾读曰刈给供也】担束薪行且诵书其妻亦负戴相随数止买臣毋歌呕道中【师古曰呕读曰讴音一侯反】买臣愈益疾歌妻羞之求去买臣笑曰我年五十当富贵【○宋祁曰浙本无富字】今已四十余矣女苦日久待我富贵报女功【师古曰女皆读曰汝】妻恚怒曰如公等终饿死沟中耳何能富贵买臣不能留即听去其后买臣独行歌道中负薪墓间故妻与夫家俱上见买臣饥寒呼饭饮之【师古曰饭谓飤之音扶晚反饮音于禁反】后数岁买臣随上计吏为卒将重车至长安【师古曰买臣身自充卒而与计吏将重车也载衣食具曰重车重音直用反】诣阙上书书久不报待诏公车粮用乏上计吏卒更乞匄之【师古曰更音工衡反乞音气匄音工大反】会邑子严助贵幸荐买臣召见说春秋言楚词帝甚说之【师古曰说读曰悦】拜买臣为中大夫与严助俱侍中是时方筑朔方公孙谏以为罢敝中国【师古曰罢读曰疲】上使买臣难诎语在传后买臣坐事免久之召待诏是时东越数反覆买臣因言故东越王居保泉山【师古曰泉山即今泉州之山也临海去海十余里保者保守之以自固也说者乃云保是地名失之矣】一人守险千人不得上今闻东越王更徙处南行去泉山五百里居大泽中今发兵浮海直指泉山陈舟列兵席卷南行可破灭也上拜买臣会稽太守上谓买臣曰富贵不归故乡如衣绣夜行今子何如买臣顿首辞谢诏买臣到郡治楼船备粮食水战具须诏书到军与俱进【师古曰须待也】初买臣免待诏常从会稽守邸者寄居饭食【师古曰饭音扶晚反】拜为太守买臣衣故衣怀其印绶歩归郡邸直上计时会稽吏方相与羣饮【师古曰直读曰值】不视买臣买臣入室中守邸与共食食且饱少见其绶【师古曰见显示也】守邸怪之前引其绶视其印会稽太守章也守邸惊出语上计掾吏皆醉大呼曰妄诞耳【师古曰诞大言也呼音火故反次下亦同】守邸曰试来视之其故人素轻买臣者入视之还走疾呼曰实然坐中惊骇白守丞【服防曰守邸丞也张晏曰汉旧郡国丞长吏与计吏俱送计也师古曰张说是也谓之守丞者系太守而言也守音式授反】相推排陈列中庭拜谒买臣徐出戸有顷长安廐吏乘驷马车来迎【张晏曰故事大夫乘官车驾驷如今州牧刺史矣】买臣遂乘传去【师古曰传音张恋反】会稽闻太守且至发民除道县吏并送迎车百余乘入吴界见其故妻妻夫治道买臣驻车呼令后车载其夫妻到太守舍置园中给食之【师古曰食读曰飤】居一月妻自经死买臣乞其夫钱令葬【师古曰乞音气】悉召见故人与饮食诸尝有恩者皆报复焉【师古曰复音扶目反】居岁余买臣受诏将兵与横海将军韩说等俱击破东越【师古曰说读曰悦】有功征入为主爵都尉列于九卿数年坐法免官复为丞相长史张汤为御史大夫始买臣与严助俱侍中贵用事汤尚为小吏趋走买臣等前后汤以廷尉治淮南狱排陷严助买臣怨汤及买臣为长史汤数行丞相事知买臣素贵故陵折之买臣见汤坐牀上弗为礼【师古曰言不动容以礼之也为音于伪反】买臣深怨常欲死之【师古曰致死以害之○宋祁曰越本无深字】后遂告汤阴事汤自杀上亦诛买臣买臣子山拊【如淳曰拊音夫】官至郡守右扶风吾丘寿王字子赣赵人也年少以善格五召待诏【苏林曰博之类不用箭但行枭散孟康曰格音各行伍相各故言各刘徳曰格五棊行簺法曰簺白乘五至五格不得行故云格五师古曰即今戏之簺也音先代反】诏使从中大夫董仲舒受春秋髙材通明迁侍中中郎坐法免上书谢罪愿养马黄门上不许【师古曰请于黄门供养马之事】后愿守塞捍宼难复不许久之上疏愿击匈奴诏问状寿王对良善复召为郎稍迁会东郡盗贼起拜为东郡都尉上以寿王爲都尉不复置太守是时军旅数发年岁不熟多盗贼诏赐寿王玺书曰子在朕前之时知略辐凑【师古曰言其无方而至若车轮之归于毂】以为天下少双海内寡二及至连十余城之守任四千石之重【师古曰郡守都尉皆二千石以寿王为都尉不置太守兼总二任故云四千石也】职事并废盗贼从横【师古曰从音子庸反】甚不称在前时何也寿王谢罪因言其状后征入为光禄大夫侍中丞相公孙奏言民不得挟弓弩十贼彍弩百吏不敢前【张晏曰彍音郭师古曰引满曰彍】盗贼不辄伏辜免脱者众害寡而利多此盗贼所以蕃也【师古曰蕃亦多也音扶元反】禁民不得挟弓弩则盗贼执短兵短兵接则众者胜以众吏捕寡贼其埶必得盗贼有害无利则莫犯法刑错之道也臣愚以为禁民毋得挟弓弩便上下其议寿王对曰臣闻古者作五兵非以相害以禁暴讨邪也【师古曰五兵谓矛防弓劒戈】安居则以制猛兽而备非常有事则以设守卫而施行阵及至周室衰微上无明王诸侯力政彊侵弱众暴寡海内抏敝【师古曰抏讹尽也音五官反】巧诈并生是以知者陷愚勇者威怯茍以得胜为务不顾义理故机变械饰所以相贼害之具不可胜数于是秦兼天下废王道立私议灭诗书而首法令【师古曰以法令为首】去仁恩而任刑戮【师古曰去除也】堕名城【师古曰堕毁也音火规反】杀豪桀销甲兵折锋刃其后民以耰鉏棰梃相挞击【师古曰耰摩田之器也棰马挝也梃大杖也耰音忧棰音之累反梃音大鼎反】犯法滋众盗贼不胜【师古曰滋益也不胜言不可胜也】至于赭衣塞路羣盗满山卒以乱亡故圣王务教化而省禁防知其不足恃也今陛下昭眀德建太平举俊材兴学官三公有司或由穷巷起白屋裂地而封【师古曰白屋以白茅覆屋也寿王言此者并以讥公孙宏】宇内日化方外乡风【师古曰乡读曰向】然而盗贼犹有者郡国二千石之罪非挟弓弩之过也礼曰男子生桑弧蓬矢以举之明示有事也【师古曰有四方捍御之事】孔子曰吾何执执射乎【师古曰论语载孔子之言】大射之礼自天子降及庶人三代之道也诗云大侯既抗弓矢斯张射夫既同献尔发功【师古曰小雅賔之初筵之诗也侯所以居的以皮为之天子射豹侯诸侯射熊侯卿大夫射麋侯士射鹿豕侯抗举也射夫众射者也同同耦也言既举大侯又张弓矢分耦而射则献其发矢中的之功也】言贵中也【师古曰中音竹仲反】愚闻圣王合射以明教矣未闻弓矢之为禁也且所为禁者为盗贼之以攻夺也攻夺之罪死然而不止者大奸之于重诛固不避也臣恐邪人挟之而吏不能止良民以自备而抵法禁【师古曰抵触也】是擅贼威而夺民救也【师古曰擅专也】窃以为无益于禁奸而废先王之典使学者不得习行其礼大不便书奏上以难丞相诎服焉及汾阴得宝鼎武帝嘉之荐见宗庙臧于甘泉宫羣臣皆上寿贺曰陛下得周鼎寿王独曰非周鼎上闻之召而问之曰今朕得周鼎羣臣皆以为然寿王独以为非何也有说则可无说则死寿王对曰臣安敢无说臣闻周德始乎后稷长于公刘大于太王【师古曰公刘后稷曾孙也太王文王之祖则古公亶父也】成于文武显于周公德泽上昭天下漏泉【师古曰昭明也漏言润泽下霑如屋之漏】无所不通上天报应鼎为周出故名曰周鼎今汉自高祖继周亦昭德显行布恩施惠六合和同至于陛下恢廓祖业功德愈盛天瑞并至珍祥毕见昔秦始皇亲出鼎于彭城而不能得天祚有德而宝鼎自出此天之所以与汉廼汉宝非周宝也上曰善羣臣皆称万岁是日赐寿王黄金十斤后坐事诛
