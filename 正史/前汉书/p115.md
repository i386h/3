<!-- { "loadSidebar": true } -->
　　五法积贮宝藏二十三卷
　　神农敎田相土耕种十四卷
　　昭明子钓种生鱼鼈八卷
　　种树臧果相蚕十三卷
　　右杂占十八家三百一十三卷
　　杂占者纪百事之象善恶之征【师古曰徴证也】易曰占事知来【师古曰下系之辞也言有事而占则覩方来之验也】众占非一而梦为大故周有其官【师古曰谓大卜掌三梦之法又占梦中士二人皆宗伯之属官】而诗载熊罴虺蛇众鱼旐旟之梦着明大人之占以考吉凶【师古曰小雅斯干之诗曰吉梦维何维熊维罴男子之祥维虺维蛇女子之祥无羊之诗曰牧人乃梦众维鱼矣旐维旟矣大人占之众维鱼矣实维丰年旐维旟矣室家溱溱言熊罴虺蛇皆为吉祥之梦而生男女及见众鱼则为丰年之应旐旟则为多盛之象大人占之谓以圣人占梦之法占之也龟蛇曰旐乌隼曰旟】盖参卜筮春秋之説訞也曰人之所忌其气炎以取之訞由人兴也人失常则訞兴人无衅焉訞不自作【师古曰申繻之辞也事见庄公十四年炎谓火之光始焰焰也言人之所忌其气焰引致于灾也衅瑕也失常谓反五常之徳也炎读与焰同】故曰徳胜不祥义厌不惠【师古曰厌音伊叶反惠顺也】桑谷共生太戊以兴雊雉登鼎武丁为宗【师古曰说在郊祀五行志】然惑者不稽诸躬而忌訞之见【师古曰稽考也计也】是以诗刺召彼故老讯之占梦【师古曰小雅正月之诗也故老元老也讯问也言不能修徳以禳灾但问元老以占梦之吉凶】伤其舍本而忧末不能胜凶咎也
　　山海经十三篇
　　国朝七卷
　　宫宅地形二十巻
　　相人二十四卷
　　相宝劒刀二十卷
　　相六畜三十八卷
　　右形法六家百二十二巻
　　形法者大举九州之埶以立城郭室舍形人及六畜骨法之度数器物之形容以求其声气贵贱吉凶犹律有长短而各征其声非有鬼神数自然也然形与气相首尾亦有有其形而无其气有其气而无其形此精防之独异也
　　凡数术百九十家二千五百二十八巻
　　数术者皆明堂羲和史卜之职也史官之【○宋祁曰史官之字下旧本有术字】废久矣其书既不能具虽有其书而无其人易曰茍非其人道不虚行【师古曰下系之辞也言道由人行】春秋时鲁有梓慎郑有禆灶晋有卜偃宋有子韦六国时楚有甘公魏有石申夫汉有唐都庶得麤觕【师古曰觕粗略也音才戸反】盖有因而成易无因而成难故因旧书以序数术为六种黄帝内经十八卷
　　外经三十七卷
　　扁鹊内经九巻
　　外经十二巻
　　白氏内经三十八巻
　　外经三十六巻
　　旁篇二十五卷
　　右医经七家二百一十六巻
　　医经者原人血脉经落骨髓阴阳表里以起百病之本死生之分而用度箴石汤火所施【师古曰箴所以刺病也石谓砭石即石箴也古者攻病则有砭今其术絶矣箴音之林反砭音彼廉反】调百药齐和之所宜【师古曰齐音才诣反其下并同和音呼卧反】至齐之徳犹慈石取铁以物相使拙者失理以瘉为剧以死为生【师古曰瘉读与愈同愈差也】
　　五藏六府痹十二病方三十卷【师古曰痹风湿之病音必二反】
　　五藏六府疝十六病方四十卷【师古曰疝心腹气病音山諌反又音删】五藏六府瘅十二病方四十巻【师古曰瘅黄病音丁韩反】
　　风寒热十六病方二十六巻
　　泰始黄帝扁鹊俞拊方二十三卷【应劭曰黄帝时医也师古曰拊音肤】五藏伤中十一病方三十一卷
　　客疾五藏狂颠病方十七卷
　　金创疭瘛方三十卷【服虔曰音引之师古曰小儿病也瘛音充制反疭音子用反】妇人婴儿方十九卷
　　汤液经法三十二卷
　　神农黄帝食禁七卷
　　右经方十一家二百七十四巻
　　经方者本草石之寒温量疾病之浅深假药味之滋因气感之宜辩五苦六辛致水火之齐以通闭解结反之于平及失其宜者以热益热以寒增寒精气内伤不见于外是所独失也故谚曰有病不治常得中医
　　容成隂道二十六卷
　　务成子隂道三十六卷
　　尧舜隂道二十三卷
　　汤盘庚隂道二十卷
　　天老杂子隂道二十五卷
　　天一隂道二十四巻
　　黄帝三王飬阳方二十卷
　　三家内房有子方十七巻
　　右房中八家百八十六卷
　　房中者情性之极至道之际是以圣王制外乐以禁内情而为之节文传曰先王之作乐所以节百事也乐而有节则和平寿考及迷者弗顾以生疾而陨性命宓戏杂子道二十篇
　　上圣杂子道二十六卷
　　道要杂子十八巻
　　黄帝杂子步引十二卷
　　黄帝岐伯按摩十卷
　　黄帝杂子芝菌十八卷【师古曰服饵芝菌之法也菌音求闵反】
　　黄帝杂子十九家方二十一卷
　　泰壹杂子十五家方二十二卷
　　神农杂子技道二十三卷
　　泰壹杂子黄冶三十一巻【师古曰黄冶释在郊祀志】
　　右神十家二百五巻
　　神者所以保性命之真而游求于其外者也聊以荡意平心同死生之域【师古曰荡涤一曰荡放也】而无怵于胷中然而或者专以为务则诞欺怪迂之文弥以益多【师古曰诞大言也迂逺也】非圣王之所以教也孔子曰索隐行怪后世有述焉吾不为之矣【师古曰礼记载孔子之言索隐求索隠暗之事而行怪迂之道妄令后人有所祖述非我夲志○臣佖曰志序神僊者内云孔子曰索隐行怪顔师古注云礼记载孔子之言索隐求索隐暗之事臣佖案礼记中庸篇有云子曰素隐行怪后世有述焉吾弗为之矣郑元注云索读如攻城攻其所傃之傃傃犹乡也言方乡避害隐身而行佹谲以作后世名也弗为之矣耻之也今志作索隐师古从而解之文注即与礼记不同意义亦不相逺故索字不更刋正作素字】
　　凡方技三十六家八百六十八卷
　　方技者皆生生之具王官之一守也大古有岐伯俞拊中世有扁鹊秦和【师古曰和秦医名也】盖论病以及国原诊以知政【师古曰诊视验谓视其脉及色也诊音轸又音丈刃反】汉兴有仓公今其技术晻昧【师古曰晻与暗同】故论其书以序方技为四种
　　大凡书六略三十八种五百九十六家万三千二百六十九卷【入三家五十篇省兵十家】












　　前汉书卷三十
　　前汉书巻三十考证
　　艺文志大收篇籍广开献书之路○【臣召南】按此二句既叙在孝武之前则指髙祖时萧何收秦图籍楚元王学诗惠帝时除挟书之令文帝使鼂错受尚书使
　　博士作王制又置论语孝经尔雅孟子博士即其事也
　　以备篇籍注传冩脱误○传监本讹转今从旧本改正古五子十八篇自甲子至壬子说易隂阳○【臣召南】按易有先甲后甲先庚后庚已曰之文然古人说易未有以甲子配卦爻者至汉始有律歴志曰日有六甲辰有六子注云六甲之中惟甲寅无子然则后世占易以六辰定六爻亦不自京房始也
　　于是重易六爻作上下篇○王应麟蓺文志考曰重卦之人有四说王辅嗣等以为伏羲郑康成以为神农孙盛以为夏禹史迁以为文王杨绘曰筮必六十四然后可为舜禹之际曰龟筮协从则何文王重卦之
　　有乎八卦成列象在其中矣因而重之爻在其中矣据此而言重卦之始其在上古乎京房引夫子曰神农重乎八纯【臣召南】按王氏紏汉志之失是也但易大传明曰因而重之即伏羲重为六十四耳王弼之说最当
　　经二十九卷注伏生传授者○王应麟曰伏生口传二十八篇后得防一篇也【臣召南】按防誓即伪防誓凡汉人所引赤乌白鱼等语皆是也故并伏生所传为二十九卷
　　诗经二十八卷鲁齐韩三家注应劭曰申公作鲁诗后苍作齐诗韩婴作韩诗○【臣召南】按应说非是后苍传齐诗者非其始也齐诗始于辕固
　　雅歌诗四篇○王应麟曰晋志杜防传旧雅乐四曲一曰鹿鸣二曰驺虞三曰伐檀四曰文王皆古声辞此四篇岂即四曲欤
　　魏文侯最为好古孝文时得其乐人窦公注桓谭新论云窦公年百八十嵗云云○【臣召南】按窦公事见正史必得其实但桓谭言百八十嵗则可疑也魏文侯在位三十八年而卒时为周安王十五年自安王十五年计至秦二世三年即已一百八十一年矣又加髙祖十二年惠帝七年髙后八年而孝文始即帝位则是二百零八年也窦公在魏文侯时已为乐工则其年必非甚防至见文帝又未必即在元年则其夀盖二百三四十嵗矣谓之百八十岁可乎
　　急就一篇○隋志作急就章一卷
　　扬雄取其有用者以作训纂○扬此卷并讹杨今改正孙卿子三十三篇○王应麟曰当作三十二篇
　　后进循之○宋本作修之按文应作循之今从监本筦子八十六篇○【臣召南】按志于道家列太公二百三十七篇谋八十一篇言七十一篇兵八十五篇理不可觧然其书后世失传或不专言兵法未可知也至管子则其书具在志亦列于道家何耶隋志改列于法家之首是也
　　邹奭子十二篇齐人号曰雕龙奭○雕监本讹雕从宋本改
　　韩子五十五篇名非韩诸公子使秦○使监本讹吏从汲古阁本改正
　　伍子胥八篇○伍监本讹五今改正
　　天乙三篇天乙谓汤其言非殷时○非监本讹者今改正
　　阳邱侯刘隁赋十九篇○【臣召南】按王子侯表阳邱应作杨邱隁应作偃齐悼惠王之孙共安侯之子也
　　桑谷共生太戊以兴○按监本作太戊之兴非也从宋本改正



　　前汉书卷三十考证
<史部,正史类,前汉书>
　　钦定四库全书
　　前汉书卷三十一
　　汉　　兰　　台　　令　　史班　固撰唐正议大夫行秘书少监琅邪县开国子顔师古注
　　陈胜项籍列传第一
　　【服防曰传次其时之先后耳不以贤智功之大小也师古曰虽次时之先后亦以事类相从如江充息夫躬与蒯通同传贾山与路温舒同传严助与贾捐之同传之类是也】
