<!-- { "loadSidebar": true } -->
　　量者龠合升斗斛也【师古曰龠音籥合音閤】所以量多少也本起于黄钟之龠用度数审其容【师古曰因度以生量也其容谓其中所容受之多少也】以子谷秬黍中者千有二百实其龠以井水凖其防【孟康曰防欲其直故以水平之井水清清则平也师古曰防所以防平斗斛之上者也音工代反又音工内反】合龠爲合十合爲升十升爲斗十斗爲斛而五量嘉矣【师古曰嘉善也】其法用铜方尺而圜其外旁有庣焉【郑氏曰庣音条桑之条庣过也算方一尺所受一斛过九牦五豪然后成斛今尚方有王莽时铜斛制尽与此同师古曰庣不满之处也音吐雕反】其上爲斛其下爲斗【孟康曰其上谓仰斛也其下谓覆斛之底受一斗】左耳爲升右耳爲合龠其状似爵以縻爵禄【晋灼曰縻散也】上三下二参天两地圜而函方左一右二隂阳之象也其圜象规其重二钧备气物之数合万有一千五百二十【孟康曰三十斤爲钧钓万一千五百二十铢】声中黄钟始于黄钟而反覆焉【孟康曰反斛声中黄钟覆斛亦中黄钟之宫宫爲君也臣瓒曰仰斛受一斛覆底受一斗故曰反覆焉师古曰覆音芳目反】君制器之象也龠者黄钟律之实也跃微动气而生物也合者合龠之量也升者登合之量也斗者聚升之量也斛者角斗平多少之量也夫量者跃于龠合于合登于升聚于斗角于斛也职在太仓大司农掌之【师古曰米粟之量故在太仓也】
　　衡权者衡平也权重也衡所以任权而均物平轻重也其道如底【师古曰底平也谓以底石厉物令平齐也底音指】以见凖之正绳之直左旋见规右折见矩其在天也佐助旋玑斟酌建指以齐七政【师古曰七政日月五星也】故曰玉衡论语云立则见其参于前也【孟康曰权衡量三等爲参】在车则见其倚于衡也又曰齐之以礼此衡在前居南方之义也权者铢两斤钧石也所以称物平施知轻重也本起于黄钟之重一龠容千二百黍重十二铢两之爲两二十四铢爲两十六两爲斤三十斤爲钧四钧爲石忖爲十八易十有八变之象也【孟康曰忖度也度其义冇十八也黄钟龠铢两钧斤石凡七与下十一象爲十八也张晏曰象易三揲蓍而成一爻十八变具六爻而成卦】五权之制以义立之以物钧之其余小大之差以轻重爲宜圜而环之令之肉倍好者【孟康曰谓爲锤之形如环也如淳曰体爲肉孔爲好师古曰锤者称之权也音直垂反又直睡反○宋祁曰南本爲好字下冇肉者环之实好者环之虚十字】周旋无端终而复始无穷已也铢者物繇忽微始至于成著可殊异也两者两黄钟律之重也【李竒曰黄钟之管重十二铢两十二得二十四也】二十四铢而成两者二十四气之象也斤者明也三百八十四铢易二篇之爻隂阳变动之象也十六两成斤者四时乘四方之象也钧者均也阳施其气隂化其物皆得其成就平均也权与物均重万一千五百二十铢当万物之象也四百八十两者六旬行八节之象也【孟康曰六甲爲六旬一嵗冇八节六甲周行成嵗以六乘八节得之】三十斤成钧者一月之象也石者大也权之大者也始于铢两于两明于斤均于钧终于石物终石大也四钧爲石者四时之象也重百二十斤者十二月之象也终于十二辰而复于子黄钟之象也【孟康曰称之数始于铢终于石石重百二十斤象十二月铢之重本取于子律黄钟一龠容千二百黍爲十二铢故曰复于子黄钟之象也】千九百二十两者隂阳之数也三百八十四爻五行之象也四万六千八十铢者万一千五百二十物歴四时之象也而嵗功成就五权谨矣权与物钧而生衡【孟康曰谓锤与物钧所称适停则衡平也】衡运生规规圜生矩矩方生绳绳直生凖【韦昭曰立凖以望绳以水爲平】凖正则平衡而钧权矣是爲五则规者所以规圜器械令得其类也矩者所以矩方器械令不失其形也规矩相须隂阳位序圜方乃成凖者所以揆平取正也绳者上下端直经纬四通也凖绳连体衡权合徳百工繇焉以定法式辅弼执玉以翼天子诗云尹氏大师秉国之钧四方是维天子是毗俾民不迷【师古曰小雅节南山之诗也言尹氏居太师之官执持国之权量维制四方辅翼天子使下无迷惑也】咸有五象其义一也以隂阳言之太隂者北方北伏也阳气伏于下于时爲冬冬终也物终臧乃可称水润下知者谋谋者重故爲权也太阳者南方南任也阳气任养物于时爲夏夏假也物假大乃宣平火炎上礼者齐齐者平故爲衡也少隂者西方西迁也隂气迁落物于时爲秋秋也【师古曰子由反】物敛乃成孰金从革改更也义者成成者方故爲矩也少阳者东方东动也阳气动物于时爲春春蠢也物蠢生廼动运木曲直仁者生生者圜故爲规也中央者隂阳之内四方之中经纬通逹廼能端直于时爲四季土稼啬蕃息信者诚诚者直故爲绳也五则揆物有轻重圜方平直隂阳之义四方四时之体五常五行之象厥法有品各顺其方而应其行职在大行鸿胪掌之【师古曰平均曲直齐一远近故在鸿胪】书曰子欲闻六律五声八音七始咏以出内五言女听【师古曰虞书益稷篇所载舜与禹言】子者帝舜也言以律吕和五声施之八音合之成乐七者天地四时人之始也顺以歌咏五常之言听之则顺乎天地序乎四时应人伦本隂阳原情性风之以徳感之以乐【师古曰以徳化之以乐动之诗序曰上以风化下】莫不同乎一唯圣人爲能同天下之意故帝舜欲闻之也今广延羣儒博谋讲道修明旧典同律审度嘉量平衡钧权正凖直绳立于五则备数和声以利兆民贞天下于一同海内之归【师古曰贞正也易下系之辞曰天下之动贞夫一者也言皆以一爲正也又曰天下同归而殊涂一致而百虑言涂虽殊其归则同虑虽百其致则一也故志引之云尔】凡律度量衡用铜者名自名也【师古曰取铜之名以合于同也】所以同天下齐风俗也铜爲物之至精【刘云当爲铜之爲物至精○宋祁曰当去之字】不爲燥湿寒暑变其节不爲风雨暴露改其形介然有常有似于士君子之行【师古曰介然特异之意】是以用铜也用竹爲引者事之宜也【李竒曰引长十丈高一分广六分唯竹篾柔而坚爲宜耳】
