<!-- { "loadSidebar": true } -->
　　孝平王皇后安汉公太傅大司马莽女也平帝即位年九岁成帝母太皇太后称制而莽秉政莽欲依霍光故事以女配帝太后意不欲也莽设变诈令女必入因以自重事在莽传太后不得已而许之遣长乐少府夏侯藩宗正刘宏少府宗伯鳯尚书令平晏纳采【师古曰官为少府姓宗伯名鳯也纳采者礼记云婚礼纳采问名谓采择其可者】太师光大司徒马宫大司空甄丰左将军孙建执金吾尹赏行太常事大中大夫刘歆及太卜太史令以下四十九人赐皮弁素绩【师古曰皮弁以鹿皮为冠形如人手之弁合也素绩谓素裳也朱衣而素裳绩字或作襀襀谓襞襀之若今之为也】以礼杂卜筮太牢祠宗庙待吉月日明年春遣大司徒宫大司空丰左将军建右将军甄邯光禄大夫歆奉乘舆法驾迎皇后于安汉公第宫【师古曰本自莽第以皇后在是因呼曰宫】丰歆授皇后玺【师古曰绂所以繋玺音茀】登车称警跸便时上林延寿门【师古曰取时日之便也音频面反】入未央宫前殿羣臣就位行礼大赦天下益封父安汉公地满百里赐迎皇后及行礼者自三公以下至驺宰执事长乐未央宫安汉公第者皆增秩赐金帛各有差皇后立三月以礼见高庙尊父安汉公号曰宰衡位在诸侯王上赐公夫人号曰功显君食邑封公子安为襃新侯临为赏都侯后立岁余平帝崩莽立孝宣帝孙婴为孺子莽摄帝位尊皇后为皇太后三年莽即眞以婴为定安公改皇太后号为定安公太后太后时年十八矣为人婉瘱有节操【师古曰婉顺也瘱静也音乌计反】自刘氏废常称疾不朝会莽敬惮伤哀欲嫁之乃更号为黄皇室主【师古曰莽自谓土徳故云黄皇室主者若汉之称公主】令立国将军成新公孙建世子襐饰将毉往问疾【师古曰襐盛饰也音丈又音象一曰襐首饰也在两耳后刻镂而为之】后大怒笞鞭其旁侍御因发病不肯起莽遂不复彊也及汉兵诛莽燔烧未央宫后曰何面目以见汉家自投火中而死
　　赞曰易着吉凶而言谦盈之效天地鬼神至于人道靡不同之【师古曰易谦卦曰天道亏盈而益谦地道变盈而流谦鬼神害盈而福谦人道恶盈而好谦】夫女宠之兴繇至微而体至尊【师古曰繇与由同】穷富贵而不以功此固道家所畏祸福之宗也序自汉兴终于孝平外戚后庭色宠着闻二十有余人然其保位全家者唯文景武帝太后及邛成后四人而已至如史良娣王悼后许恭哀后身皆夭折不辜而家依托旧恩不敢纵恣是以能全其余大者夷灭小者放流乌嘑鉴兹行事变亦偹矣










　　前汉书卷九十七下
　　前汉书卷九十七下考证
　　孝成许皇后传其条刺使大长秋来白之○【臣召南】按其条刺三字一读使大长秋来白之为一句监本作刺史非也从汲古阁本改正
　　孝成班倢伃传为倢伃居增成舍注应邵曰后宫有八区増成第三也○【臣召南】按黄图武帝时后宫八区曰昭阳飞翔増成合欢兰林披香鳯皇鸳鸯等殿鸳鸯西都西京赋俱作鸳鸾
　　绿衣兮白华注师古曰绿衣诗鄁风○按鄁应作邶孝成赵皇后传及壮属阳阿主家○按五行志作河阳主家荀纪亦作河阳
　　中黄门田客持诏记○胡三省曰诏记与诏书有别诏记后世谓之手记出于上手故曰诏记若诏书则下为之以玺为信耳
　　孝元傅昭仪传以恽子业为阳信侯○恩泽侯表作阳新侯
　　定陶丁姬传徙共王母及丁姬归定陶葬共王冢次○顾炎武曰丁姬先已葬定陶此及丁姬三字衍













　　前汉书卷九十七下考证
<史部,正史类,前汉书>
　　钦定四库全书
　　前汉书卷九十八
　　汉　　兰　　台　　令　　史班　固撰唐正议大夫行秘书少监琅邪县开国子顔师古注
　　元后第六十八
　　孝元皇后王莽之姑也莽自谓黄帝之后其自本曰【师古曰述其本系】黄帝姓姚氏八世生虞舜舜起妫汭以妫为姓【师古曰妫水名也曲水曰汭言因水为姓也汭音而锐反○萧该音义曰妫汭字书曰妫舜姓也该案舜居妫水因以为姓】至周武王封舜后妫满于陈是为胡公十三世生完完字敬仲犇齐【师古曰犇古奔字】齐桓公以为卿姓田氏十一世田和有齐国三世称王【○宋祁曰旧本三作二】至王建为秦所灭项羽起封建孙安为济北王至汉兴安失国齐人谓之王家因以为氏文景间安孙遂字伯纪处东平陵【师古曰济南之县】生贺字翁孺为武帝绣衣御史逐捕魏郡羣盗坚卢等党与及吏畏懦逗遛当坐者【师古曰懦音乃唤反逗音住又音豆】翁孺皆纵不诛它部御史暴胜之等奏杀二千石诛千石以下【师古曰二千石者奏而杀之其千石以下则得専诛】及通行饮食坐连及者大部至斩万余人语见酷吏翁孺以奉使不称免【师古曰不称谓不副所委】叹曰吾闻活千人有封子孙吾所活者万余人后世其兴乎翁孺既免而与东平陵终氏为怨廼徙魏郡元城委粟里为三老魏郡人徳之元城建公曰【服防曰元城人年老者也】昔春秋沙麓崩晋史卜之曰隂为阳雄土火相乗【李竒曰此龟繇文也阴元后也阳汉也王氏舜后土也汉火也故曰土火相乗阴盛而沙麓崩】故有沙麓崩后六百四十五年宜有圣女兴其齐田乎【张晏曰阴数八八八六十四土数五故六百四十五嵗也春秋僖十四年沙麓崩嵗在乙亥至哀帝元夀二年哀帝崩元后始摄政嵗在庚申沙麓崩后六百四十五嵗】今王翁孺徙正直其地【师古曰直亦当○宋祁曰注末当有也字】日月当之元城郭东有五鹿之虚即沙鹿地也【师古曰虚读曰墟】后八十年当有贵女兴天下云
