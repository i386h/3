<!-- { "loadSidebar": true } -->
　　临淮郡【武帝元狩六年置莽曰淮平】戸二十六万八千二百八十三口百二十三万七千七百六十四【○宋祁曰口百二十邵本作百三十】○县二十九　徐【故国盈姓至春秋时徐子章禹为楚所灭莽曰徐调○刘奉世曰为吴所灭非楚也误】取虑【师古曰取音趋又音秋虑音庐】淮浦【游水北入海莽曰淮敬应劭曰淮涯也】盱眙【都尉治莽曰武匡应劭曰音吁怡】厹犹【莽曰秉义师古曰厹音仇】僮【莽曰成信】射阳【莽曰监淮亭应劭曰在射水之阳】开阳　赘其【师古曰赘音之鋭反】高山【应劭曰高山在东南】雎陵【莽曰雎陆师古曰雎音虽】盐渎【有鐡官】淮阴【莽曰嘉信】淮陵【莽曰淮陆】下相【莽曰从徳应劭曰相水出沛国故加下】富陵【莽曰虏音朔】东阳　播旌【莽曰着信】西平【莽曰永聚】高平【侯国莽曰成丘】开陵【侯国莽曰成乡】昌阳【侯国】广平【侯国莽曰平宁】兰阳【侯国莽曰建节】襄平【侯国莽曰相平】海陵【有江海会祠莽曰亭间】舆【莽曰羙徳】堂邑【有鐡官】乐陵【侯国】
　　会稽郡【秦置高帝六年为荆国十二年更名吴景帝四年属江都属州○刘敞曰景帝四年封江都王并得鄣郡而不得吴名曰江都然则会稽不得云属江都】戸二十二万三千三十八口百三万二千六百四○县二十六　吴【故国周大伯所邑具区泽在西州薮古文以为震泽南江在南东入海州川莽曰泰徳】曲阿【故云阳莽曰风羙】乌伤【莽曰乌孝】毗陵【季札所居江在北东入海州川莽曰毗坛师古曰旧延陵汉改之】余曁【萧山潘水所出东入海莽曰余衍应劭曰吴王阖闾弟夫槩之所邑师古曰应説非也暨音既下诸暨亦同潘音甫元反】阳羡　诸暨【莽曰疏虏】无锡【有厯山春申君嵗祠以牛莽曰有锡】山隂【会稽山在南上有禹禹井州山越王句践本国有灵文园师古曰灵文侯薄太后父】丹徒【师古曰即春秋云朱方也】余姚　娄【有南武城阖闾所起以候越莽曰娄治】上虞【有仇亭柯水东入海莽曰会稽】海盐【故武原乡有盐官莽曰展武】剡【莽曰尽忠师古曰音上冉反】由拳【柴辟故就李乡吴越战地应劭曰古之檇李也师古曰拳音权辟读曰壁檇音子遂反】大末【谷水东北至钱唐入江莽曰末治孟康曰大音如闼反】乌程【有欧阳亭师古曰欧音乌侯反】句章【渠水东入海】余杭【莽曰进睦孟康曰杭音行伍之行】鄞【有镇亭有鲒埼亭东南有天门水入海有越天门山莽曰谨师古曰鄞音牛斤反鲒音结蚌也长一寸广二分有一小蟹在其腹中埼曲岸也其中多鲒故以名亭埼音钜依反】钱唐【西部都尉治武林山武林水所出东入海行八百三十里莽曰泉亭】鄮【莽曰海治孟康曰音贸】富春【莽曰诛嵗】冶【师古曰本闽越地】回浦【南部都尉治】
　　丹阳郡【故鄣郡属江都武帝元封二年更名丹阳属州○刘敞曰秦分三十六郡无鄣郡鄣郡之置又不知何帝按吴王濞传王三郡谓会稽豫章故鄣也广陵国注云易王非厉王胥并得鄣郡而不得吴然则吴与鄣皆非郡眀矣实説武帝以故鄣地为丹阳郡后人追书吴地故云三郡此注但当云故鄣属江都武帝置丹阳郡不知传冩误故若此或班氏亦自误也又故鄣地名自有故耳又以其似言故物遂益郡字皆非也○宋祁曰丹阳当作丹阳】戸十万七千五百四十一口四十万五千一百七十【有铜官】○县十七　宛陵【彭泽聚在西南清水西北至芜湖入江莽曰无宛】于防【师古曰防音潜】江乗【莽曰相武】春谷　秣陵【莽曰宣亭】故鄣【莽曰侯望师古曰鄣音章】句容　泾【韦昭曰泾水出芜湖○宋祁曰卲本芜作毋】丹阳【楚之先熊绎所封十八世文王徙郢】石城【分江水首受江东至余姚入海过郡二行千二百里】胡孰【○宋祁曰胡当作姑】陵阳【桑钦言淮水出东南北入大江】芜湖【中江出西南东至阳羡入海州川】黝【渐江水出南蛮夷中东入海成帝鸿嘉二年为广徳王国莽曰愬虏师古曰黝音伊字本作黟其音同○宋祁曰武陵有渐水东入沅疑此无渐水渐字当作浙字】溧阳【应劭曰溧水所出南湖也师古曰音栗】歙【都尉治师古曰音摄】宣城
　　豫章郡【高帝置莽曰九江属州】戸六万七千四百六十一一口三十五万一千九百六十五○县十八　南昌【莽曰宜善】庐陵【莽曰桓亭】彭泽【禹贡彭蠡泽在西】鄱阳【武阳乡右十余里有黄金采鄱水西入湖汉莽曰乡亭孟康曰鄱音婆师古曰采者谓采取金之处】厯陵【傅昜山傅昜川在南古文以为傅浅原莽曰蒲亭师古曰傅读曰敷昜古阳字】余汗【余水在北至鄡阳入湖汉莽曰治干应劭曰汗音干师古曰鄡音口尧反】柴桑【莽曰九江亭】艾【脩水东北至彭泽入湖汉行六百六十里莽曰治翰】赣【豫章水出西南北入大江如淳曰音感】新淦【都尉治莽曰偶亭应劭曰淦水所出西入湖汉也师古曰淦音绀又音古含反】南城【盱水西北至南昌入湖汉师古曰盱音香于反】建成【蜀水东至南昌入湖汉莽曰多聚】宜春【南水东至新淦入湖汉莽曰脩晓】海昏【莽曰宜生师古曰即昌邑王贺所封】雩都【湖汉水东至彭泽入江行千九百八十里师古曰音于】鄡阳【莽曰豫章】南壄【彭水东入湖汉】安平【侯国莽曰安宁】桂阳郡【高帝置莽曰南平属荆州】戸二万八千一百一十九口十五万六千四百八十八【有鐡官○宋祁曰鐡官卲本作金官】○县十一　郴【耒山耒水所出西至湘南入湖项羽所立义帝都此莽曰宣风师古曰郴音丑林反耒音郎内反】临武【秦水东南至浈阳入汇行七百里莽曰大武师古曰浈音丈庚反又音贞汇音胡贿反】便【莽曰便屏】南平　耒阳【舂山舂水所出北至酃入湖过郡二行七百八十里莽曰南平亭师古曰在耒水之阳也酃音灵】桂阳【汇水南至四会入欝林过郡二行九百里应劭曰桂水所出东北入湘○宋祁曰欝林景本无林字】阳山【侯国应劭曰今阴山也师古曰下自有阴山应説非也】曲江【莽曰除虏】含洭【应劭曰洭水所出东北入元师古曰洭音匡沅音元】浈阳【莽曰基武应劭曰湏水出南海龙川西入秦】阴山【侯国】
　　武陵郡【高帝置莽曰建平属荆州】戸三万四千一百七十七口十八万五千七百五十八○县十三　索【渐水东入沅应劭曰顺帝更名汉寿如淳曰音绳索之索师古曰沅音元】孱陵【莽曰孱陆应劭曰孱音践师古曰音仕连反】临沅【莽曰监原应劭曰沅水出牂柯入于江】沅陵【莽曰沅陆】镡成【康谷水南入海玉山潭水所出东至阿林入欝过郡二行七百二十里应劭曰潭水所出东入音滛孟康曰镡音谭师古曰孟音是○宋祁曰正文镡字或作潭注阿林入下当添林字音淫上当添潭字】无阳【无水首受故且兰南入沅八百九十里师古曰且音子余反】迁陵【莽曰迁陆】辰阳【三山谷辰水所出南入沅七百五十里莽曰会亭应劭曰辰水所出东入沅】酉阳【应劭曰酉水所出东入湘】义陵【鄜梁山序水所出西入沅莽曰建平师古曰鄜音敷】佷山【孟康曰音恒出药草恒山】零阳【应劭曰零水所出东南入湘】充【酉原山酉水所出南至沅陵入沅行千二百里歴山澧水所出东至下隽入沅过郡二行一千二百里师古曰澧音礼隽音辞兖反】
　　零陵郡【武帝元鼎六年置莽曰九疑属荆州】戸二万一千九十二口十三万九千三百七十八○县十　零陵【阳海山湘水所出北至酃入江过郡二行二千五百三十里又有离水东南至广信入林行九百八十里】营道【九疑山在南莽曰九疑亭】始安　夫夷　营浦　都梁【侯国路山资水所出东北至益阳入沅过郡二行千八百里】泠道【莽曰泠陵应劭曰泠水出丹阳宛陵西北入江臣瓒曰宛陵在豫章北界相去三千里又隔诸水不得从下逆至泠道而复入江也师古曰瓒説是泠音零】泉陵【侯国莽曰溥闰】洮阳【莽曰洮治如淳曰洮音韬】钟武【莽曰钟桓应劭曰今重安】
　　汉中郡【泰置莽曰新成属益州】戸十万一千五百七十口三十万六百一十四○县十二　西城【应劭曰世本妫虚在西北舜之居】旬阳【北山旬水所出南入沔】南郑【旱山池水所出东北入汉】襃中【都尉治汉阳乡】房陵【淮山淮水所出东至中庐入沔又有筑水东至筑阳亦入沔东山沮水所出东至郢入江行七百里师古曰筑音逐】安阳【鬵谷水出西南北入汉在谷水出北南入汉师古曰鬵音濳其字亦或从水】成固　沔阳【有鐡官应劭曰沔水出武都东南入江如淳曰北方人谓汉水为沔水师古曰汉上曰沔音莫践反】【莽曰治应劭曰音阳师古曰即春秋所谓宂】武陵　上庸　长利【有郧闗师古曰郧音云】
　　广汉郡【高帝置莽曰就都属益州】戸十六万七千四百九十九口六十六万二千二百四十九【有工官】○县十三　梓潼【五妇山驰水所出南入涪行五百五十里莽曰子同应劭曰潼水所出南入垫江垫音徒浃反师古曰潼音童涪音浮○宋祁曰巴郡注垫音重叠之叠】什方【莽曰羙信应劭曰什音十】涪【有潺亭莽曰统睦应劭曰涪水出广汉南入汉】雒【章山雒水所出南至新都谷入湔有工官莽曰吾雒师古曰湔音子先反】緜竹【紫岩山緜水所出东至新都北入雒都尉治】广汉【莽曰广信】葭眀【应劭曰音家盲师古曰明音萌】郪【师古曰音妻又音干私反】新都　甸氐道【白水出徼外东至葭明入汉过郡一行九百五十里莽曰致治李竒曰甸音媵师古曰音食证反】白水【应劭曰出徼外北入汉】刚氐道【涪水出徼外南至垫江入汉过郡二行千六十九里】阴平道【北部都尉治莽曰摧虏】
