<!-- { "loadSidebar": true } -->
　　西宫咸池曰天五潢五潢五帝车舍火入旱金兵水水中有三柱柱不具兵起奎曰封豨为沟渎娄为聚众胃为天仓其南众星曰廥积【如淳曰刍槀积为廥也】昴曰旄头胡星也为白衣防毕曰防车为边兵主弋猎其大星旁小星为附耳附耳防动有谗乱臣在侧昴毕间为天街其隂隂国阳阳国【孟康曰隂西南象坤维河山已北国也阳河山已南国也】参为白虎三星直者是为衡石【孟康曰参三星者白虎宿中东西直似称衡也】下有三星鋭曰罚【孟康曰在参间上小下大故曰鋭晋灼曰三星小邪列无鋭形也】为斩艾事其外四星左右肩股也小三星隅置曰觜觿为虎首主葆旅事【如淳曰关中俗谓桑榆蘖生为葆晋灼曰禾野生曰旅今之饥民采旅也宋均曰葆守也旅军众也言佐参伐斩艾除凶也】其南有四星曰天厠天厠下一星曰天矢矢黄则吉青白黑凶其西有句曲九星三处罗列一曰天旗二曰天苑三曰九斿其东有大星曰狼狼角变色多盗贼下有四星曰弧直狼比地有大星曰南极老人【晋灼曰比地近地也】老人见治安不见兵起常以秋分时候之南郊北宫武虚危危为盖屋【宋均曰危上一星髙旁两星下似盖屋也】虚为哭泣之事【宋均曰盖屋之下中无人但空虚似乎殡宫故主哭泣也】其南有众星曰羽林天军【宋均曰虚危营室隂阳终始之处际防之间恒多奸邪故设羽林为军衞】军西为垒或曰戌旁一大星北落北落若微亡军星动角益稀及五星犯北落入军军起火金水尤甚火入军忧水水患木土军吉【孟康曰木星土星入北落军则吉也】危东六星两两而比曰司冦营室为清庙曰离宫阁道汉中四星曰天驷旁一星曰王梁王梁策马车骑满野旁有八星絶汉曰天横天横旁江星江星动以人涉水杵臼四星在危南匏瓜有青黑星守之鱼盐贵南斗为庙其北建星建星者旗也牵牛为牺牲其北河鼓河鼓大星上将左左星【○刘敞曰星盖将字】右右将婺女其北织女织女天女孙也
　　岁星【晋灼曰太岁在四仲则岁行三宿太岁在四孟四季则岁行二宿二八十六三四十二而行二十八宿十二岁而周天】曰东方春木于人五常仁也五事貌也仁亏貌失逆春令伤木气罚见岁星岁星所在国不可伐可以伐人超舍而前为赢退舍为缩赢其国有兵不复缩其国有忧其将死国倾败所去失地所之得地一曰当居不居国亡所之国昌已居之又东西去之国凶不可举事用兵安静中度吉出入不当其次必有天祅见其舍也岁星赢而东南【孟康曰五星东行天西转岁星晨见东方行疾则不见不见则变为祅星】石氏见彗星甘氏不出三月廼生彗本类星末类彗长二丈赢东北石氏见觉星甘氏不出三月廼生天棓本类星末锐长四尺缩西南【孟康曰岁星当伏西方行迟早没变为祅星也】石氏见欃云如牛【韦昭曰欃音参差之参】甘氏不出三月廼生天枪左右鋭长数丈缩西北石氏见枪云如马甘氏不出三月廼生天欃本类星末锐长数丈石氏枪欃棓彗异状其殃一也必有破国乱君伏死其辜余殃不尽为旱凶饥暴疾至日行一尺出二十余日廼入甘氏其国凶不可举事用兵出而易所当之国是受其殃又曰祅星不出三年其下有军及失地若国君丧【○宋祈曰三年当作五年】荧惑【晋灼曰常以十月入太微受制而出行列宿司无道出入无常也】曰南方夏火礼也视也礼亏视失逆夏令伤火气罚见荧惑逆行一舍二舍为不祥居之三月国有殃五月受兵七月国半亡地九月地大半亡因【○宋祁曰亡因拟作亡国】与俱出入国絶祀荧惑为乱为贼为疾为丧为饥为兵所居之宿国受殃殃还至者虽大当小居之久殃乃至者当小反大已去复还居之若居之而角者若动者绕环之及乍前乍后乍左乍右殃愈甚一曰荧惑出则有大兵入则兵散周还止息廼为其死丧寇乱在其野者亡地以战不胜东行疾则兵聚于东方西行疾则兵聚于西方其南为丈夫丧北为女子丧荧惑天子理也故曰虽有明天子必视荧惑所在
　　太白【晋灼曰常以正月甲寅与荧惑晨出东方二百四十日而入入四十日又出西方二百四十日而入入三十五日而复出东方出以寅戌入以丑未也】曰西方秋金义也言也义亏言失逆秋令伤金气罚见太白日方南太白居其南日方北太白居其北为赢侯王不宁用兵进吉退凶日方南太白居其北日方北太白居其南为缩侯王有忧用兵退吉进凶当出不出当入不入为失舍不有破军必有死王之墓有亡国一曰天下匽兵壄有兵者所当之国大凶当出不出未当入而入天下匽兵兵在外入未当出而出当入而不入天下起兵有至破国未当出而出未当入而入天下举兵所当之国亡当期而出其国昌出东为东方入为北方出西为西方入为南方所居久其国利易其乡凶【苏林曰疾过也一説易乡而出入也晋灼曰上言出而易言疾过是也】入七日复出将军战死入十日复出相死之入又复出人君恶之已出三日而复微入三日廼复盛出是为耎而伏【晋灼曰耎退也不进而伏伏不见也】其下国有军其众败将北已入三日又复微出三日廼复盛入其下国有忧帅师虽众敌食其粮用其兵虏其帅出西方失其行夷狄败出东方失其行中国败一曰出蚤为月食晚为天祅及彗星将发于亡道之国太白出而留桑楡间病其下国【晋灼曰行迟而下也正出举目平正出桑楡上余二千里也】上而疾未尽期日过参天病其对国【晋灼曰三分天过其一此戌酉之间也】太白经天天下革民更王【孟康曰谓出东入西出西入东也太白隂星出东当伏东出西当伏西过午为经天晋灼曰日阳也日出则星亡昼见午上为经天】是为乱纪人民流亡昼见与日争明彊国弱小国彊女主昌太白兵象也出而髙用兵深吉浅凶埤浅吉深凶行疾用兵疾吉迟凶行迟用兵迟吉疾凶角敢战吉不敢战凶击角所指吉逆之凶进退左右用兵进退左右吉静凶圜以静用兵静吉趮凶出则兵出入则兵入象太白吉反之凶赤角战太白者犹军也而荧惑忧也故荧惑从太白军忧离之军舒出太白之隂有分军出其阳有偏将之战当其行太白还之破军杀将辰星杀伐之气战鬬之象也与太白俱出东方皆赤而角夷狄败中国胜与太白俱出西方皆赤而角中国败夷狄胜五星分天之中积于东方中国大利积于西方夷狄用兵者利辰星不出太白为客辰星出太白为主人辰星与太白不相从虽有军不战辰星出东方太白出西方若辰星出西方太白出东方为格野虽有兵不战辰星入太白中五日乃出及入而上出破军杀将客胜下出客亡地辰星来抵太白不去将死正其上出破军杀将客胜下出客亡地视其所指以名破军辰星绕环太白若鬬大战客胜主人吏死辰星过太白间可椷劒小战客胜【苏林曰椷音函函容也其间可容一劒也】居太白前旬三日军罢出太白左小战歴太白右数万人战主人吏死出太白右去三尺军急约战凡太白所出所直之辰其国为得位得位者战胜所直之辰顺其色而角者胜其色害者败【晋灼曰郑色黄而赤苍小败宋色黄而赤黑小败楚色赤黑小败燕色黑黄小败皆大角胜也】太白白比狼赤比心黄比参右肩青比参左肩黑比奎大星色胜位【晋灼曰有色胜得位也】行胜色【晋灼曰太白行得度胜有色也】行得尽胜之【晋灼曰行应天度虽有色得位行尽胜之行重而色位轻星经传得字作徳】
　　辰星【晋灼曰常以二月春分见奎娄五月夏至见东井八月秋分见角亢十一月冬至见牵牛出以辰戌入以丑未二句而入晨之东方夕之西方也】曰北方冬水知也听也知亏听失逆冬令伤水气罚见辰星出蚤为月食晩为彗星及天祅一时不出其时不和四时不出天下大饥失其时而出为当寒反温当温反寒当出不出是谓击卒兵大起与它星遇而鬬天下大乱【晋灼曰祅星彗孛之属也一曰五星】出于房心间地动
　　填星【晋灼曰常以甲辰元始建斗之岁填行一宿二十八岁而周天也】曰中央季夏土信也思心也仁义礼智以信为主貌言视听以心为正故四星皆失填星廼为之动填星所居国吉未当居而居之若已去而复还居之国得土不乃得女子当居不居既已居之又东西去之国失土不乃失女不有土事若女之忧居宿久国福厚易福薄当居不居为失填其下国可伐得者不可伐其赢为王不宁缩有军不复一曰既已居之又东西去之其国凶不可举事用兵失次而上一舍三舍有王命不成不乃大水失次而下二舍有后慼其岁不复不乃天裂若地动
　　凡五星岁与填合则为内乱与辰合则为变谋而更事与荧惑合则为饥为旱与太白合则为白衣之防为水太白在南岁在北名曰牝牡【晋灼曰岁阳也太白隂也故曰牝牡】年谷大孰太白在北歳在南年或有或亡荧惑与太白合则为丧不可举事用兵与填合则为忧主孽卿与辰合则为北军用兵举事大败填与辰合则将有覆军下师与太白合则为疾为内兵辰与太白合则为变谋为兵忧凡岁荧惑填太白四星与辰鬬皆为战兵不在外皆为内乱一曰火与水合为淬【晋灼曰火入水故曰淬也】与金合为铄不可举事用兵土与金合国亡地与木合则国饥与水合为雍沮【晋灼曰沮音沮湿之沮水性雍而潜上故曰雍沮一曰雍填也】不可举事用兵木与金合鬬国有内乱同舍为合相陵为鬬二星相近者其殃大二星相逺者殃无伤也从七寸以内必之【韦昭曰必冇祸也】凡月食五星其国皆亡【李竒曰谓其分野之国】岁以饥荧惑以乱填以杀太白彊国以战辰以女乱月食大角王者恶之凡五星所聚宿其国王天下从岁以义从荧惑以礼从填以重【韦昭曰谓以威重得】从太白以兵从辰以法以法者以法致天下也三星若合是谓惊立絶行【晋灼曰有兵丧故惊改王故曰絶也】其国外内有兵与丧民人乏饥改立王公四星若合是谓大汤【晋灼曰汤犹荡涤也】其国兵丧并起君子忧小人流五星若合是谓易行有徳受庆改立王者掩有四方子孙蕃昌亡徳受罚离其国家灭其宗庙【晋灼曰宗祖庙也】百姓离去被满四方五星皆大其事亦大皆小其事亦小也凡五星色皆圜白为丧为旱赤中不平为兵青为忧为水黑为疾为多死黄吉皆角赤犯我城黄地之争白哭泣之声青有兵忧黒水五星同色天下匽兵百姓安宁歌舞以行不见灾疾五谷蕃昌
　　凡五星岁缓则不行急则过分逆则占荧惑缓则不出急则不入违道则占填缓则不建急则过舍逆则占太白缓则不出急则不入逆则占辰缓则不出急则不入非时则占五星不失行则年谷丰昌
　　凡以宿星通下之变者维星散句星信则地动【孟康曰散在尾北韦昭曰信音申】有星守三渊天下大水地动海鱼出纪星散者山崩不即有丧龟鼈星不居汉中川有易者辰星入五车大水荧惑入积水水兵起入积薪旱兵起守之亦然极后有四星名曰句星斗杓后有三星名曰维星散者不相从也【孟康曰谓不复行列而聚也】三渊盖五车之三柱也【晋灼曰柱音注解之注】天纪属贯索积薪在北戌西北积水在北戌东北
