<!-- { "loadSidebar": true } -->
　　髙皇帝八男吕后生孝惠帝曹夫人生齐悼惠王肥薄姬生孝文帝戚夫人生赵隐王如意赵姬生淮南厉王长诸姬生赵幽王友赵共王恢燕灵王建【郑氏曰诸姬姓也张晏曰非一之称也师古曰诸姬总言在姬妾之列者耳其知姓位者史各具言之不知氏族及秩次者则云诸姬也而赵幽以下三王非必同母盖以皆不知其所生之姬姓故总言之文三王传云诸姬生代孝王参梁懐王揖景十三王传云属诸姬子于栗姬此意皆同张云非一近得之矣春秋左氏传曰诸子仲子戎子诸子鬻姒此其例也岂以诸为姓乎郑説非矣共读曰恭其下类此】淮南厉王长自有传齐悼惠王肥其母髙祖微时外妇也【师古曰谓与旁通者】髙祖六年立食七十余城诸民能齐言者皆与齐【孟康曰此时流移故使齐言者还齐也师古曰欲其国大故多封之】孝惠二年入朝帝与齐王燕饮太后前置齐王上坐如家人礼【师古曰以兄弟齿列不从君臣之礼故曰家人也坐音材卧反】太后怒廼令人酌两巵鸩酒置前【应劭曰鸩鸟黑身赤目食蝮蛇野葛以其羽画酒中饮之立死】令齐王为寿齐王起帝亦起欲俱为寿太后恐自起反巵【师古曰反音幡】齐王怪之因不敢饮阳醉去问知其鸩廼忧自以为不得脱长安【师古曰脱免也言死于长安不得更至齐国也脱音吐活反】内史士曰【师古曰内史王官士者其名也】太后独有帝与鲁元公主今王有七十余城而公主廼食数城王诚以一郡上太后为公主汤沐邑太后必喜王无患矣于是齐王献城阳郡以尊公主为王太后【师古曰为齐王太后也言以母礼事之所以自媚也解具在惠纪】吕太后喜而许之廼置酒齐邸乐饮遣王归国后十三年薨子襄嗣
　　赵隐王如意九年立【师古曰髙祖之九年也他皆类此】四年髙祖崩【师古曰赵王之四年】吕太后征王到长安鸩杀之无子絶
　　赵幽王友十一年立为淮阳王赵隐王如意死孝惠元年徙友王赵凡立十四年【○宋祁曰四字校添】友以诸吕女为后不爱爱它姬诸吕女怒去谗之于太后曰王曰吕氏安得王【师古曰安犹焉也】太后百岁后吾必击之太后怒以故召赵王赵王至置邸不见令衞围守之不得食其羣臣或窃馈之辄捕论之赵王饿乃歌曰诸吕用事兮刘氏微廹胁王侯兮彊授我妃我妃既妒兮诬我以恶【师古曰恶音一故反】谗女乱国兮上曾不寤我无忠臣兮何故【师古曰谓不能明白之也】弃国自快中野兮苍天与直【师古曰天色苍苍故曰苍天言己之理直冀天临监之○刘攽曰弃国当属上句宋祁曰浙本无自字】于嗟不可悔兮宁早自贼【师古曰贼害也悔不早弃赵国而快意自杀于田野之中今乃被幽饿也】为王饿死兮谁者怜之吕氏絶理兮托天报仇【○宋祁曰仇音渠尤反雠也】遂幽死以民礼葬之长安髙后崩孝文即位立幽王子遂为赵王二年有司请立皇子为王上曰赵幽王幽死朕甚怜之已立其长子遂为赵王遂弟辟彊及齐悼惠王子朱虚侯章东牟侯兴居有功皆可王于是取赵之河闲立辟彊是为河闲文王文王立十三年薨子哀王福嗣一年薨无子国除赵王遂立二十六年孝景时鼂错以过削赵常山郡诸侯怨吴楚反遂与合谋起兵其相建德内史王悍谏不聼遂烧杀德悍【师古曰上云其相建德内史王悍下云烧杀德悍是为相姓建名德也而景武功臣侯表云遽侯横父建德以赵相死事子侯则是不知其姓表传不同疑后人转写此传误脱去一建字也】发兵住其西界欲待吴楚俱进北使匈奴与连和汉使曲周侯郦寄击之赵王城守邯郸相距七月吴楚败匈奴闻之亦不肯入边栾布自破齐还并兵引水灌赵城城壊王遂自杀国除景帝怜赵相内史守正死皆封其子为列侯
　　赵共王恢十一年梁王彭越诛立恢为梁王十六年赵幽王死吕后徙恢王赵恢心不乐太后以吕产女为赵王后王后从官皆诸吕也内擅权微司赵王王不得自恣王有爱姬王后鸩杀之王乃为歌诗四章令乐人歌之王悲思六月自杀太后闻之以为用妇人故自杀无思奉宗庙礼废其嗣
　　燕灵王建十一年燕王卢绾亡入匈奴明年立建为燕王十五年薨有美人子【师古曰王之美人生子也】太后使人杀之絶后
