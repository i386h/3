<!-- { "loadSidebar": true } -->
　　四年冬十二月丞相灌婴薨夏五月复诸刘有属籍家无所与【师古曰复音方目反与音豫】赐诸侯王子邑各二千户秋九月封齐悼惠王子七人为列侯绛侯周勃有罪逮诣廷尉诏狱作顾成庙【服虔曰庙在长安城南文帝作还顾见城故名之应劭曰文帝自为庙制度卑狭若顾望而成犹文王灵台不日成之故曰顾成贾谊曰因顾成之庙为天下太宗与汉无极如淳曰身存而为庙若尚书之顾命也景帝庙号徳阳武帝庙号龙渊昭帝庙号徘徊宣帝庙号乐游元帝庙号长寿成帝庙号阳池师古曰以还顾见城因即为名于义无取又书夲不作城郭字应説近之】
　　五年春二月地震夏四月除盗铸钱令【应劭曰听放民铸也】更造四铢钱【应劭曰文帝以五分钱太轻小更作四铢钱文亦曰半两今民间半两钱最轻小者是也】六年冬十月桃李华十一月淮南王长谋反废迁蜀严道死【师古曰迁于蜀郡之严道行至扶风雍县在道而死也】
　　七年冬十月令列侯太夫人夫人诸侯王子及吏二千石无得擅征捕【如淳曰列侯之妻称夫人列侯死子复为列侯乃得称太夫人子不为列侯不得称也】夏四月赦天下六月癸酉未央宫东阙罘罳灾【如淳曰东阙与其两旁罘罳皆灾也晋灼曰东阙之罘罳独灾也师古曰罘罳谓连阙曲阁也以覆重刻垣墉之处其形罘罳然一曰屏也罘音浮○宋祁曰江南本罳作思】
　　八年夏封淮南厉王长子四人为列侯有长星出于东方【文頴曰孛彗长三星其占畧同然其形象小异孛星光芒短其光四出蓬蓬孛孛也彗星光芒长参参如埽彗长星光芒有一直指或竟天或十丈或三丈或二丈无常也大法孛彗星多为除旧布新火灾长星多为兵革事】
　　九年春大旱
　　十年冬行幸甘泉将军薄昭死【郑氏曰昭杀汉使者文帝不忍加诛使公卿从之饮酒欲令自引分昭不肻使羣臣丧服徃哭之乃自杀有罪故言死如淳曰一説昭与文帝博不胜当饮酒侍郎酌为昭少一侍郎谴呵之时此郎下沭昭使人杀之是以文帝使自杀师古曰外戚恩泽侯表云坐杀汉使者自杀郑説是也○宋祁曰师古注文越本无自杀二字】
　　十一年冬十一月行幸代春正月上自代还夏六月梁王揖薨匈奴寇狄道
　　十二年冬十二月河决东郡春正月赐诸侯王女邑各二千户二月出孝惠皇帝后宫美人令得嫁三月除关无用传【张晏曰传信也若今过所也如淳曰两行书缯帛分持其一出入关合之乃得过谓之传也李竒曰传棨也师古曰张说是也古者或用棨或用缯帛棨者刻木为合符也传音张恋反棨音啓】诏曰道民之路在于务本朕亲率天下农十年于今而野不加辟【师古曰辟读曰辟开也】岁一不登民有饥色【师古曰登成也言五谷一嵗不成则众庶饥馁是无蓄积故也】是从事焉尚寡而吏未加务也【师古曰从事从农事也】吾诏书数下岁劝民种树【师古曰树谓蓺殖也】而功未兴是吏奉吾诏不勤而劝民不明也且吾农民甚苦而吏莫之省【师古曰省视也】将何以劝焉其赐农民今年租税之半又曰孝悌天下之大顺也力田为生之本也三老众民之师也廉吏民之表也朕甚嘉此二三大夫之行今万家之县云无应令【师古曰无孝悌力田之人可应察举之令】岂实人情是吏举贤之道未备也其遣谒者劳赐三老孝者帛人五匹悌者力田二匹廉吏二百石以上率百石者三匹【师古曰自二百石以上每百石加三匹也】及问民所不便安而以户口率置三老孝悌力田常员【师古曰计户口之数以率之増置其员广教化也】令各率其意以道民焉【师古曰道读曰导】
　　十三年春二月甲寅诏曰朕亲率天下农耕以供粢盛皇后亲桑以奉祭服其具礼仪【师古曰令立耕桑之礼制也】夏除秘祝【应劭曰秘祝之官移过于下国家讳之故曰秘也】语在郊祀志五月除肉刑法语在刑法志六月诏曰农天下之本务莫大焉今厪身从事【晋灼曰厪古勤字】而有租税之赋是谓本末者无以异也【李竒曰夲农也末贾也言农与贾俱出租无异也故除田租○刘攽曰谓疑当作为字】其于劝农之道未备其除田之租税赐天下寡布帛絮各有数
　　十四年冬匈奴寇边杀北地都尉卬【师古曰功臣表云鉼侯孙单以父北地都尉卬力战死事文帝十四年封与此正合然则卬姓孙而徐广乃云姓叚说者因曰叚防宗即卬之孙无所据也防宗汉书有传班固不云是卬后何从而知之乎】遣三将军军陇西北地上郡中尉周舎为衞将军郎中令张武为车骑将军军渭北车千乗骑卒十万人上亲劳军勒兵申教令【师古曰申谓约束之】赐吏卒自欲征匈奴羣臣谏不听皇太后固要上乃止【文頴曰要劫也哀痛祝誓之言】于是以东阳侯张相如为大将军建成侯董赫内史栾布皆为将军击匈奴匈奴走春诏曰朕执牺牲珪币以事上帝宗庙十四年于今歴日弥长以不敏不明【师古曰敏材识捷疾】而久抚临天下朕甚自媿【师古曰媿古愧字】其广増诸祀坛场珪币【师古曰筑土为坛除地为场币祭神之帛】昔先王逺施不求其报望祀不祈其福右贤左戚先民后已【师古曰以贤为上然后及亲也】至明之极也今吾闻祠官祝【如淳曰福也贾谊传受坐宣室是也师古曰本字作禧假借用耳同音僖】皆归福于朕躬不为百姓朕甚媿之夫以朕之不德而专乡独美其福百姓不与焉【师古曰与音豫】是重吾不德也【师古曰重音直用反】其令祠官致敬无有所祈
　　十五年春黄龙见于成纪【师古曰成纪陇西县】上乃下诏议郊祀公孙臣明服色新垣平设五庙【文頴曰公孙臣鲁人也应劭曰新垣平赵人也师古曰五庙即下渭阳五帝之庙也】语在郊祀志夏四月上幸雍始郊见五帝赦天下脩名山大川尝祀而絶者有司以嵗时致礼九月诏诸侯王公卿郡守举贤良能直言极谏者上亲策之傅纳以言【师古曰傅读曰敷敷陈其言而纳用之】语在鼂错传【师古曰错音千故反】
　　十六年夏四月上郊祀五帝于渭阳【韦昭曰在渭城师古曰郊祀志云在长安东北非渭城也韦说谬矣】五月立齐悼惠王子六人淮南厉王子三人皆为王秋九月得玉杯【应劭曰新垣平诈令人献之】刻曰人主延寿令天下大酺明年改元
　　后元年【张晏曰新垣平候日再中以为吉祥故改元年以求延年之祚也○宋祁曰按纪年通谱云史记文纪十七年书得玉杯曰人主延夀于是天子更始为元年而不着后字至班固则于此题后元年然则当时玉杯册中之异但称元耳史家追书后字以别初元】冬十月新垣平诈觉谋反【师古曰以诈事发觉自恐被诛因谋反也】夷三族春三月孝惠皇后张氏薨【张晏曰后党于吕氏废处北宫故不曰崩】诏曰间者数年比不登【师古曰比犹频也】又有水旱疾疫之灾朕甚忧之愚而不明未达其咎意者朕之政有所失而行有过与【师古曰与读曰欤音弋于反下皆类此】乃天道有不顺地利或不得人事多失和鬼神废不享与何以致此将百官之奉养或费无用之事或多与何其民食之寡乏也夫度田非益寡而计民未加益【师古曰度谓量计之音徒各反】以口量地其于古犹有余而食之甚不足者其咎安在无乃百姓之从事于末以害农者蕃【师古曰末谓工商之业也蕃亦多也音扶元反】为酒醪以靡谷者多【师古曰醪汁滓酒也靡散也醪音来高反靡音糜】六畜之食焉者众与细大之义吾未能得其中【师古曰中音竹仲反】其与丞相列侯吏二千石博士议之有可以佐百姓者率意逺思无有所隐【○宋祁曰隐字下一有也字】
　　二年夏行幸雍棫阳宫【苏林曰棫音域张晏曰秦昭王所作也晋灼曰黄图在扶风】六月代王参薨匈奴和亲诏曰朕既不明不能远德使方外之国或不宁息夫四荒之外不安其生【师古曰戎狄荒服故曰四荒言其荒忽去来无常也尔雅曰竹北户西王母日下谓之四荒】封圻之内勤劳不处【师古曰圻亦畿字王畿千里不处者不安居】二者之咎皆自于朕之德薄而不能达逺也间者累年匈奴并暴边境多杀吏民边臣兵吏又不能谕其内志以重吾不德【师古曰谕晓告也重音直用反】夫久结难连兵中外之国将何以自宁今朕夙兴夜寐勤劳天下忧苦万民为之恻怛不安【师古曰恻痛也怛恨也怛音丁曷反】未尝一日忘于心故遣使者冠盖相望结辙于道【韦昭曰使车徃还故辙如结也】以谕朕志于单于【师古曰单于匈奴天子之号也单音蝉】今单于反古之道【师古曰反还也】计社稷之安便万民之利新与朕俱弃细过偕之大道【师古曰偕亦俱也之徃也趣也】结兄弟之义以全天下元元之民【师古曰元元善意也】和亲以定始于今年
　　三年春二月行幸代
　　四年夏四月丙寅晦日有食之五月赦天下免官奴婢为庶人行幸雍
　　五年春正月行幸陇西三月行幸雍秋七月行幸代六年冬匈奴三万入上郡三万入云中以中大夫令免为车骑将军屯飞狐【如淳曰在代郡师古曰中大夫官名其人姓令名免耳此诸将军下至徐厉皆书姓而徐广以为中大夫令是官名此説非也据百官表景帝初改卫尉为中大夫令文帝时无此官而中大夫是郎中令属官秩比二千石】故楚相苏意为将军屯句注【应劭曰山险名也在雁门阴馆师古曰句音章句之句】将军张武屯北地河内太守周亚夫为将军次细柳【服防曰在长安西北如淳曰长安细栁仓在渭北近石徼张揖曰在昆明池南今有栁市是也臣瓒曰一宿曰宿再宿曰信过信为次师古曰匈奴传云置三将军军长安西细栁渭北棘门霸上此则细栁不在渭北揖说是也○宋祁曰如淳注文长安字下一有图字】宗正刘礼为将军次霸上祝兹侯徐厉为将军次棘门【孟康曰在长安北秦时宫门也如淳曰三辅黄图棘门在横门外也】以备胡夏四月大旱蝗【师古曰蝗即螽也食苗为灾今俗呼为簸蝗音胡光反音钟】令诸侯无入贡弛山泽【师古曰弛觧也觧而不禁与众庶同其利】减诸服御损郎吏员发仓庾【应劭曰水漕仓曰庾胡公曰在邑曰仓在野曰庾】以振民民得卖爵
