<!-- { "loadSidebar": true } -->
　　赞曰薛宣朱博皆起佐史歴位以登宰相宣所在而治为世吏师及居大位以苛察失名【师古曰苛细也】器诚有极也【○宋祁曰别本有字下有所字】博驰骋进取不思道徳已亡可言【师古曰言其事行不足可道也】又见孝成之世委任大臣假借用权【师古曰假音休假借音以物借人○宋祁曰注末当有之借二字借萧该谓本作借字若作借何烦更云音以物借人之借盖传写之缪】世主已更好恶异前【师古曰更改也】复附丁傅称顺孔乡【师古曰称副也副其所求而顺其意也称音尺孕反】事发见诘遂陷诬罔辞穷情得仰药饮鸩【师古曰仰药谓仰头而饮药也】孔子曰久矣哉由之行诈也博亦然哉【师古曰论语云子疾病子路欲使门人为臣子曰久矣哉由之行诈也无臣而为有臣吾谁欺欺天乎故赞引之】









　　前汉书卷八十三
　　前汉书卷八十三考证
　　薛宣传都舩狱吏○【臣召南】按百官表中尉属官有都舩令丞
　　迁乐浪都尉丞○地理志乐浪郡有两都尉其南部都尉治昭明县东部都尉治不而县
　　为宛句令○宛句属济隂郡志作句
　　上廼拜河东都尉赵防为广汉太守云云○按成帝纪鸿嘉三年广汉男子郑躬等自号山君四年赵防击之迁防为执金吾公卿表防字子夏以元延元年为执金吾
　　廷尉直○【臣召南】按公卿表即廷尉厐真也真字与直字相近而误缺笔耳
　　朱博封阳乡侯食邑二千户○按表作杨乡又下文愿还千户表作还千五十户
　　即召诣尚书问状○胡三省曰丞相御史同奏而独召问者以博强毅多权诈难遽得其情而易以穷诘也
　　右将军蟜望等○【臣召南】按此哀帝建平二年八月事也据公卿表光禄勲丁望为左将军执金吾公孙禄为右将军至三年蟜望始为右将军此文似应云左将军丁望等或因其名偶同而误也










　　前汉书卷八十三考证
　　钦定四库全书
　　前汉书卷八十四
　　汉　　兰　　台　　令　　史班　固撰唐正议大夫行秘书少监琅邪县开国子颜师古注
　　翟方进第五十四
