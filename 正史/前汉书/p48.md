<!-- { "loadSidebar": true } -->
　　郎中令秦官【臣瓒曰主郎内诸官故曰郎中令】掌宫殿掖门户有丞武帝太初元年更名光禄勲【应劭曰光者眀也禄者爵也勲功也如淳曰胡公曰勲之言阍也阍者古主门官也光禄主宫门师古曰应説是也】属官有大夫郎谒者皆秦官又期门羽林皆属焉【服防曰与期门下以微行后遂以名官师古曰羽林亦宿卫之官言其如羽之疾如林之多也一説羽所以为王者羽翼也】大夫掌论议有太中大夫中大夫谏大夫皆无员多至数十人武帝元狩五年初置谏大夫秩比八百石太初元年更名中大夫为光禄大夫秩比二千石太中大夫秩比千石如故郎掌守门户出充车骑有议郎中郎侍郎郎中皆无员多至千人议郎中郎秩比六百石侍郎比四百石郎中比三百石中郎有五官左右三将秩皆比二千石郎中有车户骑三将【如淳曰王车曰车郎主户卫曰户郎汉仪注郎中令主郎中左右车将主左右车郎左右户将主左右户郎也】秩皆比千石谒者掌宾赞受事员七十八秩比六百石有仆射【应劭曰谒请也白也仆主也】秩比千石期门掌执兵送从武帝建元三年初置比郎无员多至千人有仆射秩比千石平帝元始元年更名虎贲郎【师古曰贲读与奔同言如猛兽之奔】置中郎将秩比二千石羽林掌送从次期门武帝太初元年初置名曰建章营骑后更名羽林骑又取从军死事之子孙养羽林官敎以五兵号曰羽林儿【师古曰五兵谓弓矢殳矛戈戟也】羽林有令丞宣帝令中郎将骑都尉监羽林秩比二千石仆射秦官自侍中尚书博士郎皆有古者重武官有主射以督课之军屯吏驺宰永巷宫人皆有取其领事之号【孟康曰皆有仆射随所领之事以为号也若军屯吏则曰军屯仆射永巷则曰永巷仆射】
　　卫尉秦官掌宫门卫屯兵【师古曰汉旧仪云卫尉寺在宫内胡广云主宫阙之门内卫士于周垣不为区庐区庐者若今之伏宿屋矣】有丞景帝初更名中大夫令后元年复为卫尉属官有公车司马卫士旅贲三令丞【师古曰汉官仪云公车司马掌殿司马门夜徼宫中天下上事及四方贡献阙下凢所征召皆总领之令秩六百石旅众也贲与奔同言为奔走之任也】卫士三丞又诸屯卫侯司马二十二官皆属焉长乐建章甘泉卫尉皆掌其宫【师古曰各随所掌之宫以名官】职略同不常置
　　太仆秦官【应劭曰周穆王所置也盖大御众仆之长中大夫也】掌舆马有两丞属官有大廐未央家马三令各五丞一尉【师古曰家马者主供天子私用非大祀戎事军国所须故谓之家马也】又车府路軨骑马骏马四令丞【伏俨曰主乗舆路车又主凢小车軨今之小马车曲舆也师古曰軨音零】又龙马闲驹槖泉騊駼丞华五监长丞【如淳曰槖泉廐在槖泉宫下騊駼野马也师古曰闲阑养马之所也故曰闲驹騊駼出北海中其状如马非野马也騊音徒髙反駼音涂】又边郡六牧师菀令各三丞【师古曰汉官仪云牧师诸菀三十六所分置北边西边分养马三十万头】又牧槖昆蹏令丞【应劭曰槖槖駞昆蹏好马名也蹏音啼如淳曰尔雅曰昆蹏趼善升甗者也因以为廐名师古曰牧槖言牧养槖駞也昆兽名也蹏趼者谓其蹏下平也善升甗者谓山形如甑而能升之也蹏即古蹄字耳趼音五见反甗音言又音牛偃反】皆属焉中太仆掌皇太后舆马不常置也武帝太初元年更名家马为挏马【应劭曰主乳马取其汁挏治之味酢可饮因以名官也如淳曰主乳马以韦革为夹兠受数斗盛马乳挏取其上肥因名曰挏马礼乐志丞相孔光奏省乐官七十二人给大官挏马酒今梁州亦名马酪为马酒晋灼曰挏音挺挏之挏师古曰晋音是也挏音徒孔反】初置路軨
　　廷尉秦官【应劭曰聼狱必质诸朝廷与众共之兵狱同制故称廷尉师古曰廷平也治狱贵平故以为号】掌刑辟有正左右监秩皆千石景帝中六年更名大理武帝建元四年复为廷尉宣帝地节三年初置左右平秩皆六百石哀帝元夀二年复为大理王莽改曰作士
　　典客秦官掌诸归义蛮夷有丞景帝中六年更名大行令武帝太初元年更名大鸿胪【应劭曰郊庙行礼赞九賔鸿声胪传之也】属官有行人译官别火三令丞【如淳曰汉仪注别火狱令官主治改火之事】及郡邸长丞【师古曰主诸郡之邸在京师者也】武帝太初元年更名行人爲大行令初置别火王莽改大鸿胪曰典乐初置郡国邸属少府中属中尉后属大鸿胪
　　宗正秦官【应劭曰周成王之时彤伯入为宗正也师古曰彤伯为宗伯不谓之宗正】掌亲属有丞平帝元始四年更名宗伯属官有都司空令丞【如淳曰律司空主水及罪人贾谊曰输之司空编之徒官】内官长丞【师古曰律歴志主分寸尺丈也】又诸公主家令门尉皆属焉王莽并其官于秩宗初内官属少府中属主爵后属宗正
　　治粟内史秦官掌谷货有两丞景帝后元年更名大农令武帝太初元年更名大司农属官有太仓均输平准都内籍田五令丞【孟康曰均输谓诸当所有输于官者皆令输其地土所饶平其所在时贾官更于佗处卖之输者既便而官有利也】斡官铁市两长丞【如淳曰斡音筦或作干干主也主均输之事所谓斡盐铁而酒酤也晋灼曰此竹箭干之官长也均输自有令师古曰如説近是也纵作干读当以干持财货之事耳非谓箭干也】又郡国诸仓农监都水六十五官长丞皆属焉騪粟都尉【服防曰騪音搜狩之搜搜索也】武帝军官不常置王莽改大司农曰羲和后更为纳言初斡官属少府中属主爵后属大司农
　　少府秦官掌山海池泽之税以给共养【应劭曰名曰禁钱以给私养自别为藏少者小也故称少府师古曰大司农供军国之用少府以养天子也共音居用反养音弋亮反】有六丞属官有尚书符节太医太官汤官导官乐府若卢考工室左弋居室甘泉居室左右司空东织西织东园匠十六官令丞【服防曰若卢诏狱也邓展曰旧洛阳两狱一名若卢主受亲戚妇女如淳曰若卢官名也藏兵器品令曰若卢郎中二十人主弩射汉仪注有若卢狱令主治库兵将相大臣臣瓒曰冬官为考工主作器械也师古曰太官主膳食汤官主饼饵导官主择米若卢如説是也左弋地名东园匠主作陵内器物者也】又胞人都水均官三长丞【师古曰胞人主掌宰割者也胞与庖同】又上林中十池监【师古曰三辅黄图云上林中池上籞五所而此云十池监未详其数】又中书谒者黄门钩盾尚方御府永卷内者宦者八官令丞【师古曰钩盾主近苑囿尚方主作禁器物御府主天子衣服也】诸仆射署长中黄门皆属焉【师古曰中黄门谓奄人居禁中在黄门之内给事者也】武帝太初元年更名考工室为考工左弋为佽飞居室为保宫甘泉居室为昆台永巷为掖廷佽飞掌弋射有九丞两尉太官七丞昆台五丞乐府三丞掖廷八丞宦者七丞钩盾五丞两尉成帝建始四年更名中书谒者令为中谒者令初置尚书员五人有四丞河平元年省东织更名西织为织室绥和二年哀帝省乐府王莽改少府曰共工
　　中尉秦官掌徼循京师【如淳曰所谓游徼徼循禁备盗贼也师古曰徼谓遮绕也徼音工钓反】有两丞候司马千人【师古曰及司马及千人皆官名也属国都尉云有丞候千人西域都防云司马候千人各二人凡此千人皆官名也】武帝太初元年更名执金吾【应劭曰吾者御也掌执金革以御非常师古曰金吾鸟名也主辟不祥天子出行职主先导以御非常故执此鸟之象因以名官】属官有中垒寺互武库都船四令丞【如淳曰汉仪注有寺互都船狱令治水官也】都船武库有三丞中垒两尉又式道左右中候候丞及左右京辅都尉尉丞兵卒皆属焉【应劭曰式道凡三候车驾出还式道候持麾至宫门门乃开师古曰式表也】初寺互属少府中属主爵后属中尉自太常至执金吾秩皆中二千石丞皆千石
　　太子太傅少傅古官属官有太子门大夫【应劭曰员五人秩六百石】庶子【应劭曰员五人秩六百石】先马【张晏曰先马员十六人秩比谒者如淳曰前驱也国语曰句践亲为夫差先马先或作洗也】舍人
　　将作少府秦官掌治宫室有两丞左右中景帝中六年更名将作大匠属官有石库东园主章左右前后中校七令丞【如淳曰章谓大材也旧将作大匠主材吏名章曹掾师古曰今所谓木钟者盖章声之转耳东园主章掌大材以供东围大匠也】又主章长丞【师古曰掌凢大木也】武帝太初元年更名东园主章为木工成帝阳朔三年省中及左右前后中校五丞
　　詹事秦官【应劭曰詹省也给也臣瓉曰茂陵书詹事秩真二千石】掌皇后太子家有丞【师古曰皇后太子各置詹事随其所在以名官】属官有太子率更家令丞仆中盾卫率厨廐长丞【张晏曰太子称家故曰家令臣瓒曰茂陵中书太子家令秩八百石应劭曰中盾主周卫徼道秩四百石如淳曰汉仪注卫率主门卫秩千石师古曰掌知漏刻故曰率更自此以上太子之官也】又中长秋私府永巷仓廐祠祀食官令长丞诸宦官皆属焉【师古曰自此以上皆皇后之官】成帝鸿嘉三年省詹事官幷属大长秋【师古曰省皇后詹事总属长秋也】
　　长信詹事掌皇太后宫景帝中六年更名长信少府【张晏曰以太后所居宫为名也居长信宫则曰长信少府居长乐宫则曰长乐少府也】平帝元始四年更名长乐少府
　　将行秦官【应劭曰皇后卿也】景帝中六年更名大长秋【师古曰秋者收成之时长者恒久之义故以为皇后官名】或用中人或用士人【师古曰中人奄人也】典属国秦官掌蛮夷降者武帝元狩三年昆邪王降【师古曰昆音下门反】复増属国置都尉丞干人属官九译令成帝河平元年省幷大鸿胪
　　水衡都尉【应劭曰古山林之官曰衡掌诸池苑故称水衡张晏曰主都水及上林苑故曰水衡主诸官故曰都有卒徒武事故曰尉师古曰衡平也主平其税入】武帝元鼎二年初置掌上林苑有五丞属官有上林均输御羞禁圃辑濯钟官技巧六廐辩铜九官令丞【如淳曰御羞地名也在蓝田其土肥沃多出御物可进者雄传谓之御宿三辅皇圗御羞宜春皆苑名也辑濯船官也钟官主铸钱官也辩铜主分别铜之种类也师古曰御宿则今长安城南御宿川也不在蓝田羞防声相近故或云御羞或云御防耳羞者珎羞所出防者止防之义辑读与楫同音集濯音直孝反皆所以行船也汉旧仪云天子六廐未央承华騊駼骑马辂軨大廐也马皆万匹据此表大仆属官以有大廐未央辂軨骑马騊駼承华而水衡又云六廐技巧官是则技巧之徒供六廐者其官别属水衡○刘攽曰表叙水衡九属官技巧六廐各一物也后省技巧六廐顔遂谓此都是一官非矣盖上林自有六廐一令丞主之后六廐等各别有官非此六廐也】又衡官水司空都水农仓又甘泉上林都水七官长丞皆属焉上林有八丞十二尉【○刘攽曰都水官处处有之按表少府三辅皆有焉水衡属官先叙九官令丞矣后列长丞又云上林计令长不当并置然则甘泉上林长是一官甘泉都水是一官自衡官已下凡六官言七者误也】均输四丞御羞两丞都水三丞禁圃两尉甘泉上林四丞成帝建始二年省技巧六廐官王莽改水衡都尉曰予虞初御羞上林衡官及铸钱皆属少府
