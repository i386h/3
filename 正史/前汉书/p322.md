<!-- { "loadSidebar": true } -->
　　始建国元年正月朔莽帅公侯卿士奉皇太后玺韨上太皇太后【师古曰韨谓玺之组音弗】顺符命去汉号焉莽妻宜春侯玉氏女立为皇后【师古曰王防为丞相初封宜春侯传爵至孙咸莽妻咸之女】本生四男宇获安临二子前诛死安颇忽【师古曰音呼广反】廼以临为皇太子安为新嘉辟【师古曰辟君也谓之辟者取为国君之义音壁】封宇子六人千为功隆公寿为功明公吉为功成公宗为功崇公世为功昭公利为功着公大赦天下莽乃防命孺子曰咨尔婴昔皇天右乃太祖【师古曰右读曰佑佑助也】歴世十二享国二百一十载歴数在于予躬诗不云乎侯服于周天命靡常【师古曰大雅文王之诗也言殷之后嗣乃为诸侯服事周室是天命无常也谓防子为宋公也】封尔为定安公永为新室賔于戏【师古曰于戏音曰呜呼】敬天之休【师古曰休美也】往践乃位毋废予命又曰其以平原安德漯隂鬲重丘凡戸万地方百里为定安公国【师古曰五县也漯音它合反鬲音与隔同】立汉祖宗之庙于其国与周后并行其正朔服色世世以事其祖宗永以命德茂功享歴代之祀焉以孝平皇后为定安太后读防毕莽亲执孺子手流涕歔欷【师古曰歔音虚欷音许气反】曰昔周公摄位终得复子明辟今予独迫皇天威命不得如意哀叹良乆中傅将孺子下殿北面而称臣百僚陪位莫不感动又按金匮辅臣皆封拜以太傅左辅骠骑将军【○宋祁曰骠字当去旁马字】安阳侯王舜为太师封安新公大司徒就德侯平晏为太傅就新公少阿羲和京兆尹红休侯刘歆为国师嘉新公广汉梓潼哀章为国将美新公是为四辅位上公太保后丞承阳侯甄邯为大司马承新公【师古曰承阳音烝阳○宋祁曰少阿晋灼音义作少陭阿训陭取阿衡一字也音依倚之倚李竒音竒红休南本作林字承南夲作丞】丕进侯王寻为大司徒章新公歩兵将军成都侯王邑为大司空隆新公是为三公大阿右拂大司空卫将军广阳侯甄丰为更始将军广新公【师古曰拂读曰弼】京兆王兴为卫将军奉新公轻车将军成武侯孙建为立国将军成新公京兆王盛为前将军崇新公是为四将凡十一公王兴者故城门令史王盛者卖饼莽案符命求得此姓名十余人两人容貎应卜相径从布衣登用以视神焉【师古曰视读曰示】余皆拜为郎是日封拜卿大夫侍中尚书官凡数百人诸刘为郡守皆徙为谏大夫改明光宫为定安馆定安太后居之以故大鸿胪府为定安公第【○宋祁曰邵本无故字新夲添】皆置门卫使者监领敕阿乳母不得与语常在四壁中【孟康曰令定安公居四壁中不得有所见】至于长大不能名六畜后莽以女孙宇子妻之莽策羣司曰嵗星司肃东岳太师典致时雨【应劭曰貌之不防是谓不肃肃敬也厥罚常雨常雨水也故申戒厥任欲使雨泽以时也晋灼曰众物生于东方故戒太师也】青炜登平考景以晷【服防曰炜音晖如淳曰青气之光辉也晋灼曰言青阳之气始升而上以成万物也春秋分立表以正东西东日之始出也故考景以晷属焉】荧惑司悊南岳太傅典致时奥【应劭曰视之不明是谓不悊悊智也厥罚常燠燠暑也晋灼曰南方阳盛之位太傅师尊之称故戒之也师古曰奥音于六反韦昭曰司悊南方曰视君视明则臣聪悊】赤炜颂平考声以律【晋灼曰颂寛颂也夏假也物假大乃宣平也六月隂气之始故为地统地之中数六六为律律有形有色色尚黄故考声以律属焉师古曰颂读曰容】太白司艾西岳国师典致时阳【应劭曰言之不从是谓不艾艾安也厥罚常阳阳旱也师古曰艾读曰乂】白炜象平考量以铨【应劭曰量斗斛也铨衡也晋灼曰象形也万物无不成形于西方大小轻重皆可知故称量属焉】辰星司谋北岳国将典致时寒【应劭曰聴之不聪是谓不谋谋圗也厥罚常寒晋灼曰北伏也阳气伏于下隂主杀故戒国将】炜和平考星以漏【应劭曰推五星行度以漏刻也晋灼曰和合也万物皆合藏于北方水又主平故曰和平歴度起于斗分日月纪于摄提摄提値斗杓所指以建时节故考星属焉】月刑元股左司马典致武应考方法矩【张晏曰月为刑司马主武又典天故使主威刑也】主司天文钦若昊天敬授民时力来农事以丰年谷【师古曰钦敬也若顺也力来勉之也来音郎代反】日德元厷右司徒典致文瑞考圜合规【张晏曰日为阳位晋灼曰厷圜也五敎在寛则和气感物四灵见象故文瑞属焉师古曰厷古肱字】主司人道五教是辅帅民承上宣美风俗五品乃训【师古曰五教谓父义母慈兄友弟恭子孝也五品即五常谓仁义礼智信】斗平元心中司空典致物圗考度以绳【张晏曰斗北斗也主齐七政司空主水土土为中故责之孟康曰易河出圗洛出书司空主水土责以其物也晋灼曰中央为四季土土者信信者直故为绳】主司地里平治水土掌名山川众殖鸟兽蕃茂草木各防命以其职如典诰之文置大司马司允大司徒司直大司空司若位皆孤卿【师古曰允信也若顺也】更名大司农曰羲和后更为纳言大理曰作士太常曰秩宗大鸿胪曰典乐少府曰共工【师古曰共读曰龚】水衡都尉曰予虞与三公司卿凡九卿分属三公每一卿置大夫三人一大夫置元士三人凡二十七大夫八十一元士分主中都官诸职【○宋祁曰或无官字】更名光禄勳曰司中太仆曰太御卫尉曰太卫执金吾曰奋武中尉曰军正【○刘攽曰中尉废乆此安得更名盖是中垒校尉脱两字】又置大赘官主乘舆服御物【师古曰赘聚也言财物所聚也赘音之鋭反○刘奉世曰赘读如虎贲缀衣之缀】后又典兵秩位皆上卿号曰六监改郡太守曰大尹都尉曰太尉县令长曰宰御史曰执法公车司马曰王路四门长乐宫曰常乐室未央宫曰寿成室前殿曰王路堂【服防曰如言路寝也】长安曰常安更名秩百石曰庻士三百石曰下士四百石曰中士五百石曰命士六百石曰元士千石曰下大夫比二千石曰中大夫二千石曰上大夫中二千石曰车服黻冕各有差品【师古曰此黻谓衣裳之黻】又置司恭司徒【○刘攽曰徒改从】司明司聪司中大夫及诵诗工彻膳宰以司过防曰予闻上圣欲昭厥德罔不愼脩厥身用绥于逺是用建尔司于五事毋隐尤毋将虚【师古曰尤过也将助也虚谓虚美也言勿隐吾过而助为虚美】好恶不愆立于厥中【师古曰愆违也】于戏朂哉【师古曰于戏读曰呜呼朂勉也】令王路设进善之旌非谤之木欲谏之鼓【师古曰非音诽】谏大夫四人常坐王路门受言事者封王氏齐缞之属为侯大功为伯小功为子缌麻为男其女皆为任【师古曰任充也男服之义男亦任也音壬】男以睦女以隆为号焉【师古曰睦隆皆其受封邑之号取嘉名也】皆授印韨【师古曰韨亦印之组次下并同】令诸侯立大夫人夫人世子亦受印韨又曰天无二日土无二王百王不易之道也汉氏诸侯或称王至于四夷亦如之违于古典缪于一统其定诸侯王之号皆称公及四夷僣号称王者皆更为侯又曰帝王之道相因而通盛德之祚百世享祀予惟黄帝帝少昊帝颛顼帝喾帝尧帝舜帝夏禹臯陶伊尹咸有圣德假于皇天【师古曰假至也升也音工雅反】功烈巍巍光施于远【○宋祁曰施一本作化】予甚嘉之营求其后将祚厥祀惟王氏虞帝之后也出自帝喾刘氏尧之后也出自颛顼于是封姚恂为初睦侯奉黄帝后【服防曰姚舜姓故封为黄帝后○宋祁曰字书恂信也音询】梁护为脩逺伯奉少昊后【服防曰以为伯益之后故封之】皇孙功隆公千奉帝喾后刘歆为祁烈伯奉颛顼后国师刘歆子叠为伊休侯奉尧后【师古曰上言红休侯刘歆为国师嘉新公今此云刘歆为祁烈伯又言国师刘歆子为伊休侯是则祁烈伯自别一刘歆非国师也○宋祁曰伊休疑是红休】嬀昌为始睦侯奉虞帝后山遵为襃谋子奉臯陶后伊为襃衡子奉伊尹后汉后定安公刘婴位为賔周后卫公姬党更封为章平公亦为賔殷后宋公孔运转次移更封为章昭侯位为恪【师古曰恪敬也言待之加敬亦如賔也周以舜后并杞宋为三恪也】夏后辽西姒丰封为章功侯亦为恪【服防曰姒夏姓】四代古宗宗祀于明堂以配皇始祖考虞帝周公后襃鲁子姬就宣尼公后襃成子孔钧已前定焉莽又曰予前在摄时建郊宫定祧庙立社稷【师古曰逺祖曰祧音吐尧反○刘奉世曰四代以下十七字其义不伦莽方封先圣后未当及此且已有后文此字当衍】神只报况【师古曰况赐也】或光自上复于下流为乌【师古曰复音扶目反】或黄气熏烝昭燿章明以着黄虞之烈焉【师古曰烈余业也自云承黄虞之后】自黄帝至于济南伯王而祖世氏姓有五矣【师古曰济南伯王莽之髙祖】黄帝二十五子分赐厥姓十有二氏虞帝之先受姓曰姚其在陶唐曰嬀在周曰陈在齐曰田在济南曰王予伏念皇初祖考黄帝皇始祖考虞帝以宗祀于明堂【○宋祁曰南本云皇姓始祖考以当作已】宜序于祖宗之亲庙其立祖庙五亲庙四后夫人皆配食郊祀黄帝以配天黄后以配地【孟康曰黄帝之后也】以新都侯东第为大禖歳时以祀【师古曰禖祀也立此大祠常以嵗时祀其先也】家之所尚种祀天下【师古曰言国已立大禖祠先祖矣其众庻之家所尚者各令传祀勿絶普天之下同其法○刘奉世曰此谓莽家所尚之种祀示令天下以为种祠不得不奉祀亦犹汉髙之枌榆社也】姚妫陈田王氏凡五姓者皆黄虞苖裔予之同族也书不云乎惇序九族【师古曰虞书咎繇謩之辞也惇厚也】其令天下上此五姓名籍于秩宗皆以为宗室世世复无有所与【师古曰复音方目反与读曰预】其元城王氏勿令相嫁娶以别族理亲焉【师古曰元城王氏不得与四姓昏娶以其同祖也余它王氏则不禁焉】封陈崇为统睦侯奉胡王后【孟康曰追王陈胡公】田丰为世睦侯奉敬王后【孟康曰追王陈敬仲】天下牧守皆以前有翟义赵明等领州郡懐忠孝封牧为男守为附城又封旧恩戴崇金涉箕闳阳并等子皆为男遣骑都尉嚣等【师古曰嚣音许骄反】分治黄帝园位于上都桥畤【师古曰桥山之上故曰桥畤也○刘敞曰都当作郡】虞帝于零陵九疑胡王于淮阳陈敬王于齐临淄愍王于城阳莒【服防曰齐愍王】伯王于济南东平陵孺王于魏郡元城【师古曰莽之髙祖名遂字伯纪曽祖名贺字翁孺故谓之伯王孺王】使者四时致祠其庙当作者以天下初定且祫祭于明堂太庙以汉高庙为文祖庙【师古曰欲法舜受终于文祖】莽曰予之皇始祖考虞帝受嬗于唐【师古曰嬗古禅字】汉氏初祖唐帝世有传国之象【师古曰尧传舜汉传莽自以舜后故言有传国之象】予复亲受金策于汉高皇帝之灵惟思襃厚前代何有忘时汉氏宗祖有七【苏林曰汉本祀祖宗有四莽以元帝成帝平帝为宗故有七】以礼立庙于定安国其园寝庙在京师者勿罢祠荐如故予以秋九月亲入汉氏高元成平之庙诸刘更属籍京兆大尹勿解其复各终厥身【师古曰复音方目反】州牧数存问勿令有侵又曰予前在大麓至于摄假【师古曰大麓者谓为大司马宰衡时妄引舜纳于大麓烈风雷雨不迷也摄假谓初为摄皇帝又为假皇帝】深惟汉氏三七之阸赤德气尽思索广求【师古曰索亦求也音山各反】所以辅刘延期之术靡所不用以故作金刀之利防以济之【师古曰防读曰冀】然自孔子作春秋以为后王法至于哀之十四而一代毕协之于今亦哀之十四也【张晏曰汉哀帝即位六年平帝五年居摄三年凡十四年】赤世计尽终不可强济皇天明威黄德当兴隆显大命属予以天下【师古曰属音之欲反】今百姓咸言皇天革汉而立新【师古曰革改也】废刘而兴王夫刘之为字卯金刀也正月刚卯金刀之利皆不得行【服防曰刚卯以正月卯日作佩之长三寸广一寸四方或用玉或用金或用桃着革帯佩之今有玉在者铭其一面曰正月刚卯金刀莽所铸之钱也晋灼曰刚卯长一寸广五分四方当中央从穿作孔以采丝茸其底如冠缨头蕤刻其上面作両行书文曰正月刚卯既央灵殳四方赤青白黄四色是当帝令祝融以教龙庻疫刚痹莫我敢当其一铭曰疾日严卯帝令防化顺尔固伏化兹灵殳既正既直既觚既方庻疫刚痹莫我敢当师古曰今往往有土中得玉刚卯者案大小及文服説是也莽以刘字上有卯下有金旁又有刀故禁刚卯及金刀也】博谋卿士佥曰天人同应昭然着明其去刚卯莫以为佩除刀钱勿以为利承顺天心快百姓意乃更作小钱径六分重一铢文曰小钱直一与前大钱五十者为二品并行欲防民盗铸乃禁不得挟铜炭是嵗四月徐乡侯刘快结党数千人起兵于其国【师古曰快胶东恭王子也而王子侯表作炔字从火与此不同疑表误○宋祁曰越本无是歳二字韦昭云徐乡东莱县也】快兄殷故汉胶东王时改为扶崇公快举兵攻即墨殷闭城门自繋狱吏民距快快败走至长广死莽曰昔予之祖济南愍王困于燕寇自齐临淄出保于莒宗人田单广设竒谋获杀燕将复定齐国今即墨士大夫复同心殄灭反虏予甚嘉其忠者怜其无辜其赦殷等非快之妻子它亲属当坐者皆勿治吊问死伤赐亡者葬钱人五万殷知大命深疾恶快以故輙伏厥辜其满殷国戸万地方百里又封符命臣十余人莽曰古者设庐井八家一夫一妇田百什一而税则国给民富而颂声作【师古曰给足也】此唐虞之道三代所遵行也秦为无道厚赋税以自供奉罢民力以极欲【师古曰罢读曰疲】坏圣制废井田是以兼并起贪鄙生强者规田以千数弱者曾无立锥之居又置奴婢之市与牛马同兰【师古曰兰谓遮兰之若牛马兰圈也】制于民臣颛断其命奸虐之人因縁为利至略卖人妻子逆天心誖人伦【师古曰誖乱也誖音布内反】缪于天地之性人为贵之义【师古曰孝绖称孔子曰天地之性人为贵故引之性生也】书曰予则奴戮女【师古曰夏书甘誓之辞也奴戮戮之以为奴也説书者以为孥子也戮及妻子此説非也泰誓云囚奴正士岂及子之谓乎女读曰汝】唯不用命者然后被此辠矣汉氏减轻田租三十而税一常有更赋罢癃咸出【师古曰更音工衡反罢音疲癃音隆】而豪民侵陵分田刼假厥名三十税一实什税五也【师古曰觧并在食货志】父子夫妇终年耕芸【师古曰芸字与耘同】所得不足以自存故富者犬马余菽粟骄而为邪贫者不厌糟糠穷而为奸【师古曰厌饱也】俱防于辜刑用不错【师古曰错置也音千故反○宋祁曰越本辜作辠】予前在大麓始令天下公田口井【师古曰计口而为井田】时则有嘉禾之祥遭反虏逆贼且止今更名天下田曰王田奴婢曰私属皆不得卖买其男口不盈八而田过一井者分余田予九族邻里乡党故无田今当受田者如制度敢有非井田圣制无法惑众者投诸四裔以御魑魅【师古曰魑山神也魅老物精也魑音螭魅音媚】如皇始祖考虞帝故事是时百姓便安汉五铢钱以莽钱大小两行难知又数变改不信皆私以五铢钱市买讹言大钱当罢莫肯挟莽患之复下书诸挟五铢钱言大钱当罢者比非井田制投四裔于是农商失业食货俱废民人至涕泣于市道及坐卖买田宅奴婢铸钱自诸侯卿大夫至于庻民抵罪者不可胜数秋遣五威将王竒等十二人班符命四十二篇于天下德祥五事符命二十五福应十二凡四十二篇其德祥言文宣之世黄龙见于成纪新都髙祖考王伯墓门梓柱生枝叶之属符命言井石金匮之属福应言雌鸡化为雄之属其文尔雅依托皆为作説【师古曰尔雅近正也谓近于正经依古义而为之説】大归言莽当代汉有天下云总而説之曰帝王受命必有德祥之符瑞协成五命申以福应【师古曰五命谓五行之次相承以受命也申重也】然后能立巍巍之功传于子孙永享无穷之祚故新室之兴也德祥发于汉三七九世之后【苏林曰二百一十嵗九天子也】肇命于新都受瑞于黄支【孟康曰献生犀○宋祁曰注文孟康曰下当有黄支二字】开王于武功定命于子同【孟康曰梓潼县也莽改也】成命于巴宕【晋灼曰巴郡宕渠县也】申福于十二应天所以保佑新室者深矣固矣武功丹石出于汉氏平帝末年火德销尽土德当代皇天眷然去汉与新以丹石始命于皇帝皇帝谦让以摄居之未当天意故其秋七月天重以三能文马【服防曰三台星也晋灼曰许愼説文马缟身金精周成王时犬戎献之师古曰能音台】皇帝复谦譲未即位故三以铁契四以石龟五以虞符六以文圭七以印八以茂陵石书九以龙石十以神井十一以大神石十二以铜符帛图申命之瑞寖以显著【师古曰寖渐也】至于十二以昭告新皇帝皇帝深惟上天之威不可不畏故去摄号犹尚称假改元为初始欲以承塞天命克厌上帝之心【师古曰塞当也厌满也】然非皇天所以郑重降符命之意【师古曰郑重犹言频烦也重音直用反】故是日天复决其所以勉书【孟康曰哀章所作防书也言数有瑞应莽自谦居摄天复决其疑勉令为眞也晋灼曰勉字当为龟是日自复有龟书及天下金匮图防事也师古曰孟説是○宋祁曰别本无复决其三字邵夲无其字】又侍郎王盱见人衣白布单衣赤缋方领【师古曰缋者防五采也以布为单衣以赤加缋为其方领也盱音许于反缋音胡内反】冠小冠立于王路殿前谓盱曰今日天同色以天下人民属皇帝【师古曰同色者言五方天神共齐其谋同其顔色也字或作包包者言天总包括天下人众而与莽也其义两通属委也音之欲反】盱恠之行十余歩人忽不见至丙寅暮汉氏髙庙有金匮圗防高帝承天命以国传新皇帝明旦宗伯忠孝侯刘宏以闻乃召公卿议未决而大神石人谈曰趣新皇帝之高庙受命毋留【师古曰趣读曰促】于是新皇帝立登车之汉氏高庙受命受命之日丁卯也丁火汉氏之德也卯刘姓所以为字也明汉刘火德尽而传于新室也皇帝谦谦既备固譲十二符应廹着命不可辞【师古曰廹促也着明也】惧然祗畏苇然闵汉氏之终不可济【师古曰惧音瞿瞿然自失之意也苇然变动之貌也瞿音居具反】斖斖在左右之不得从意【师古曰斖斖自勉之意左右助也言欲助汉室而廹天命不得从其本意也左右音曰佐佑也】为之三夜不御寝三日不御食延问公侯卿大夫佥曰宜奉如上天威命于是乃改元定号海内更始新室既定神只懽喜申以福应吉瑞累仍【师古曰申重也仍频也】诗曰宜民宜人受禄于天保右命之自天申之【师古曰大雅假乐之诗也言有功徳宜于众人者则受天之福禄天乃保安而佑助之命以邦国也申谓重其意也右读曰佑】此之谓也五威将奉符命赍印绶王侯以下及吏官名更者【师古曰更改也】外及匈奴西域徼外蛮夷皆即授新室印绶因故汉印绶赐吏爵人二级民爵人一级女子百戸羊酒蛮夷币帛各有差大赦天下五威将乘干文车【郑氏曰画天文象于车也】驾坤六马【郑氏曰坤为牝马六地数】背负鷩鸟之毛服饰甚伟【师古曰鷩鸟雉属即鵕防也今俗呼之山鸡非也鷩音鼈】每一将各置左右前后中帅凡五帅衣冠车服驾马各如其方面色数【师古曰色者东方青南方赤也数者若木数三火数二之类也】将持节称太一之使帅持幢称五帝之使莽防命曰普天之下迄于四表【师古曰迄亦至也】靡所不至其东出者至菟乐浪髙句骊夫余【师古曰夫余亦东北夷也乐音洛浪音郎夫音扶】南出者隃徼外歴益州【师古曰隃字与逾同】贬句町王为侯西出者至西域尽改其王为侯北出者至匈奴庭授单于印改汉印文去玺曰章单于欲求故印陈饶椎破之语在匈奴传单于大怒而句町西域后卒以此皆畔饶还拜为大将军封威德子冬靁【师古曰古雷字】桐华置五威司命中城四关将军司命司上公以下中城主十二城门策命统睦侯陈崇曰咨尔崇夫不用命者乱之原也大奸猾者贼之本也铸伪金钱者妨寳货之道也骄奢逾制者凶害之端也漏泄省中及尚书事者机事不密则害成也【师古曰易上繋之辞曰君不密则失臣臣不密则失身机事不密则害成故引之】拜爵王庭谢恩私门者禄去公室政从亡矣凡此六条国之纲纪是用建尔作司命柔亦不茹刚亦不吐不侮鳏寡不畏强圉【师古曰引诗大雅美仲山甫之辞其义并觧于上】帝命帅繇统睦于朝【师古曰帅循也繇读与由同】命説符侯崔发曰重门撃以待客【师古曰易下繋之辞也撃谓撃木以守夜也暴客谓奸暴之人来为寇害者也音他各反○宋祁曰一作柝】女作五威中城将军【师古曰女读曰汝其下并同○宋祁曰中或作关】中德既成天下说符【师古曰説音悦】命明威侯王级曰绕霤之固南当荆楚【服防曰隘险之道师古曰谓之绕霤者言四面塞阸其道屈曲谿谷之水囘绕而霤也其处即今商州界七盘十二绕是也霤音力救反】女作五威前关将军振武奋卫明威于前命尉睦侯王嘉曰羊头之阸北当燕赵【师古曰羊头山名在上党壶关县】女作五威后关将军壶口捶防尉睦于后【师古曰壶口亦山名也捶防谓据险阸而捶撃也捶音之蘂反】命堂威侯王竒曰肴黾之险东当郑卫【师古曰肴肴山也黾黾池也皆在陜县之东黾音莫善反】女作五威左关将军函谷批难掌威于左【师古曰批谓纠闭之也函谷故关今在桃林县界批音歩结反○宋祁曰掌当作堂萧该曰案晋灼音义作批难字林云撃也父迷反广雅曰批撃也释名曰批两指相禆助共撃也】命懐羌子王福曰陇之阻西当戎狄【师古曰汧扶风县有吴山水之阻陇谓陇阺也陇相连汧音苦坚反阺音丁礼反】女作五威右闗将军成固据守怀羌于右又遣谏大夫五十人分铸钱于郡国是嵗长安狂女子碧呼道中【师古曰碧者女子名也呼叫也音火故反】曰高皇帝大怒趣归我国不者九月必杀汝【师古曰趣读曰促】莽收捕杀之治者掌寇大夫陈成自免去官【师古曰狂妄之人职在掌寇故云治者】眞定刘都等谋举兵发觉皆诛眞定常山大雨雹【师古曰雨音于具反】二年二月赦天下五威将帅七十二人还奏事汉诸侯王为公者悉上玺绶为民无违命者封将为子帅为男初设六筦之令【师古曰筦亦管字也管主也韦昭曰谓禁地面犹开一路以专之如筦者】命县官酤酒卖盐铁器铸钱诸采取名山大泽众物者税之又令市官收贱卖贵賖贷予民收息百月三【如淳曰出百钱与民用月其息三钱也师古曰贷音吐戴反】羲和置酒士郡一人乗传督酒利【师古曰督察视之传音张恋反】禁民不得挟弩铠徙西海匈奴单于求故玺莽不与遂寇边郡杀略吏民十一月立国将军建奏西域将钦上言【师古曰但钦也】九月辛巳戊巳校尉史陈良终帯共贼杀校尉刁防【师古曰刁音貂○宋祁曰刁并注改作刀】劫略吏士自称废汉大将军亡入匈奴又今月癸酉不知何一男子遮臣建车前自称汉氏刘子舆成帝下妻子也【师古曰下妻犹言小妻也】刘氏当复【师古曰复音扶福反】趣空宫【师古曰趣读曰促】收繋男子即常安姓武字仲皆逆天违命【○宋祁曰男或作妻字一本无违字】大逆无道请论仲及陈良等亲属当坐者奏可汉氏髙皇帝比着戒云罢吏卒为賔食【师古曰比频也言髙帝频戒云勿使吏卒守汉庙欲为寄食之賔于王氏庙中】诚欲承天心全子孙也其宗庙不当在常安城中及诸刘为诸侯者当与汉俱废陛下至仁乆未定前故安众侯刘崇徐乡侯刘快陵乡侯刘曾【师古曰楚思王子】扶恩侯刘贵等【师古曰不知谁子孙】更聚众谋反【师古曰更音工衡反】今狂狡之虏或妄自称亡汉将军或称成帝子子舆至犯夷灭连未止者此圣恩不蚤絶其萌牙故也臣愚以为汉高皇帝为新室賔享食明堂成帝异姓之兄弟平帝壻也皆不宜复入其庙元帝与皇太后为体【师古曰夫妇一体也】圣恩所隆礼亦宜之臣请汉氏诸庙在京师者皆罢诸刘为诸侯者以戸多少就五等之差其为吏者皆罢待除于家【师古曰罢黜其职各使退归而言在家待迁除】上当天心称髙皇帝神灵【师古曰称音尺孕反】塞狂狡之萌莽曰可嘉新公国师以符命为予四辅明德侯刘龚率礼侯刘嘉等凡三十二人皆知天命或献天符或贡昌言【师古曰昌善也】或捕告反虏厥功茂焉诸刘与三十二人同宗共祖者勿罢赐姓曰王唯国师以女配莽子故不赐姓改定安太后号曰黄皇室主絶之于汉也冬十二月雷更名匈奴单于曰降奴服于莽曰降奴服于知【师古曰知者莽改单于之名也本名嚢知牙斯】威侮五行【师古曰引夏书甘誓之文】背畔四条【师古曰四条莽所与作制者事在匈奴传】侵犯西域延及邉垂为元元害辠当夷灭命遣立国将军孙建等凡十二将十道并出共行皇天之威罚于知之身【师古曰共读曰恭】惟知先祖故呼韩邪单于稽侯防【师古曰防音删又音先安反韦昭曰防恶健犬也】累世忠孝保塞守徼不忍以一知之罪灭稽侯防之世今分匈奴国土人民以为十五立稽侯防子孙十五人为单于遣中郎将蔺苞戴级驰之塞下召拜当为单于者诸匈奴人当坐虏知之法者皆赦除之遣五威将军苖防虎贲将军王况出五原厌难将军陈钦震狄将军王廵出云中【师古曰厌音一渉反】振武将军王嘉平狄将军王萌出代郡相威将军李棽鎭逺将军李翁出西河【师古曰棽音所林反韦昭曰棽音疏禁反字林曰棽支条棽丽也】诛貉将军阳俊讨秽将军严尤出渔阳奋武将军王骏定胡将军王晏出张掖及偏禆以下百八十人募天下囚徒丁男甲卒三十万人转众郡委输五大夫衣裘兵器粮食长吏送自贞海江淮至北边使者驰传督趣以军兴法从事【师古曰传音张恋反趣音促○刘奉世曰五大夫不可晓疑衍】天下骚动先至者屯边郡湏毕具乃同时出莽以钱币讫不行【师古曰讫竟也】复下书曰民以食为命以货为资是以八政以食为首寳货皆重则小用不给皆轻则僦载烦费【师古曰僦送也一曰赁也音子就反】轻重大小各有差品则用便而民乐于是造寳货五品语在食货志百姓不从但行小大钱二品而已盗铸钱者不可禁廼重其法一家铸钱五家坐之没入为奴婢吏民出入持布钱以副符传【师古曰旧法行者持符传即不稽留今更令持布钱与符相副乃得也传音张恋反其下亦同】不持者厨传勿舎关津苛留【师古曰厨行道饮食处传置驿之舎也苛问也音何】公卿皆持以入宫殿门欲以重而行之是时争为符命封侯其不为者相戏曰独无天帝除书乎司命陈崇白莽曰此开奸臣作福之路而乱天命宜絶其原莽亦厌之遂使尚书大夫赵并验治非五威将率所班皆下狱初甄丰刘歆王舜为莽腹心倡导在位【师古曰倡音赤上反○萧该曰所班旧作所辨案韦昭曰辨布也音班或作班】襃功德安汉宰衡之号及封莽母两子兄子皆丰等所共谋而丰舜歆亦受其赐并富贵矣非复欲令莽居摄也【○宋祁曰或无贵字】居摄之萌出于泉陵侯刘庆前煇光谢嚣长安令田终术莽羽翼已成意欲称摄丰等承顺其意莽輙复封舜歆两子及丰孙丰等爵位已盛心意既满又实畏汉宗室天下豪桀而疏远欲进者并作符命莽遂据以即眞舜歆内惧而已丰素刚强莽觉其不説【师古曰説读曰悦】故徙大阿右拂大司空丰托符命文为更始将军【师古曰拂读曰弼】与卖饼儿王盛同列丰父子黙默时子寻为侍中京兆大尹茂德侯即作符命言新室当分陜立二伯【师古曰分陕者欲依周公召公故事自陜以东周公主之自陜以西召公主之陜即今陕州是其地也伯长也陕音式冉反】以丰为右伯太傅平晏为左伯如周召故事莽即从之拜丰为右伯当述职西出未行寻复作符命言故汉氏平帝后黄皇室主为寻之妻莽以诈立心疑大臣怨谤欲震威以惧下因是发怒曰黄皇室主天下母此何谓也收捕寻寻亡丰自杀寻随方士入华山嵗余捕得辞连国师公歆子侍中东通灵将五司大夫【○刘奉世曰东通灵将五司大夫亦疑其譌非史本文】隆威侯棻棻弟右曹长水校尉伐虏侯泳大司空邑弟左闗将军堂威侯竒及歆门人侍中骑都尉丁隆等牵引公卿党亲列侯以下死者数百人寻手理有天子字莽觧其臂入视之曰此一天子也【○宋祁曰天或作大】或曰一六子也六者戮也明寻父子当戮死也廼流棻于幽州放寻于三危殛隆于羽山【师古曰效舜之罚共工等也殛诛也音居力反】皆驿车载其尸传致云莽为人侈口蹷顄【师古曰侈大也蹷短也顄颐也蹷其月反顄胡感反】露眼赤精大声而嘶【师古曰嘶声破也音先奚反】长七尺五寸好厚履髙冠以装衣【师古曰毛之强曲者曰以装楮衣中令其张起也音力之反字或作音义同】反膺髙视瞰临左右【师古曰瞰谓逺视也音曲滥反】是时有用方技待诏黄门者或问以莽形貎待诏曰莽所谓鸱目虎吻豺狼之声者也故能食人亦当为人所食问者告之莽诛灭待诏而封告者后常翳云母屏面【师古曰屏面即便面盖扇之类也觧在张敞传】非亲近莫得见也是嵗以初睦侯姚恂为寜始将军三年莽曰百官改更职事分移律令仪法未及悉定且因汉律令仪法以从事令公卿大夫诸侯二千石举吏民有德行通政事能言语明文学者各一人诣王路四门【○宋祁曰路字下有门字】遣尚书大夫赵并使劳北边还言五原北假膏壤殖谷【师古曰北假地名也膏壤言其土肥美也殖生也】异时常置田官乃以并为田禾将军戍卒屯田北假以助军粮是时诸将在邉湏大众集【师古曰须待也】吏士放纵而内郡愁于徴发民弃城郭流亡为盗贼并州平州尤甚莽令七公六卿号皆兼称将军遣着武将军逯并等塡名都【师古曰逯音录塡音竹刃反此下亦同】中郎将绣衣执法各五十五人分塡缘邉大郡督大奸猾擅弄兵者皆便为奸于外挠乱州郡【师古曰挠音火髙反其字从手】货赂为市侵渔百姓莽下书曰虏知罪当夷灭故遣猛将分十二部将同时出一举而决絶之矣内置司命军正外设军监十有二人诚欲以司不奉命令军人咸正也今则不然各为埶恐猲良民【师古曰猲以威力胁之也音呼葛反】妄封人颈得钱者去【如淳曰权臣妄以法枉良人为僮仆封其颈以别之也得顾钱乃去封】毒蠚竝作农民离散【师古曰蠚音呼各反】司监若此可谓称不【师古曰称音尺孕反】自今以来敢犯此者輙捕繋以名闻然犹放纵自若而蔺苞戴级到塞下招诱单于弟咸咸子登入塞胁拜咸为孝单于赐黄金千斤锦绣甚多遣去将登至长安拜为顺单于留邸太师王舜自莽簒位后病悸寖剧死【师古曰心动曰悸寖渐也悸音葵季反○宋祁曰悸旧作喘】莽曰昔齐太公以淑德累世为周氏太师盖予之所监也【师古曰监谓视见也】其以舜子延袭父爵为安新公延弟襃新侯匡为太师将军永为新室辅为太子置师友各四人秩以大夫以故大司徒马宫为师疑故少府宗伯凤为傅丞博士袁圣为阿辅京兆尹王嘉为保拂【师古曰拂读曰弼】是为四师故尚书令唐林为胥附博士李充为犇走【师古曰犇古奔字】谏大夫赵襄为先后中郎将亷丹为御侮是为四友又置师友祭酒及侍中谏议六经祭酒各一人凡九祭酒秩上卿琅邪左咸为讲春秋颍川满昌为讲诗长安国由为讲易平阳唐昌为讲书沛郡陈咸为讲礼崔发为讲乐祭酒遣谒者持安车印绶即拜楚国龚胜为太子师友祭酒胜不应徴不食而死寕始将军姚恂免侍中崇禄侯孔永为寕始将军是嵗池阳县有小人景长尺余或乘车马或步行操持万物小大各相称【师古曰车马及物皆称其人之形】三日止濒河郡蝗生【师古曰谓縁河南北诸郡濒音频又音賔】河决魏郡泛清河以东数郡先是莽恐河决为元城冢墓害及决东去元城不忧水故遂不堤塞四年二月赦天下夏赤气出东南竟天厌难将军陈歆言捕虏生口虏犯边者皆孝单于咸子角所为莽怒斩其子登于长安以视诸蛮夷【师古曰视音曰示】大司马甄邯死寕始将军孔永为大司马侍中大赘侯辅为寕始将军莽每当出辄先索城中名曰横【师古曰索音山各反横音胡孟反】是月横五日莽至明堂授诸侯茅土下书曰予以不德袭于圣祖为万国主思安黎元在于建侯分州正域以美风俗【○宋祁曰分字下当有九字】追监前代爰纲爰纪惟在尧典十有二州卫有五服【师古曰并觧于上】诗国十五抪徧九州【师古曰谓周南召南卫王郑齐魏唐秦陈郐曹豳鲁商凡十五国也一曰周南召南邶鄘卫王郑齐魏唐秦陈郐曺豳是为十五国抪音普胡反○宋祁曰国字当作曰】殷颂有奄有九有之言【师古曰商颂鸟之诗美汤有功德故能覆有九州】禹贡之九州无并幽周礼司马则无徐梁【○宋祁曰淳化本无无并二字】帝王相改各有云为或昭其事或大其本厥义着明其务一矣昔周二后受命故有东都西都之居予之受命盖亦如之其以洛阳为新室东都常安为新室西都邦畿连体各有采任州从禹贡为九爵从周氏有五诸侯之员千有八百附城之数亦如之以俟有功诸公一同有众万戸土方百里侯伯一国众戸五千土方七十里子男一则众戸二千有五百土方五十里附城大者食邑九成众戸九百土方三十里自九以下降杀以両【师古曰两两而降也杀音所例反】至于一成【如淳曰十里为成】五差备具合当一则今已受茅土者公十四人侯九十三人伯二十一人子百七十一人男四百九十七人凡七百九十六人附城千五百一十一人九族之女为任者八十三人及汉氏女孙中山承礼君遵德君脩义君更以为任十有一公九卿十二大夫二十四元士定诸国邑采之处使侍中讲理大夫孔秉等与州部众郡晓知地理圗籍者共校治于寿成朱鸟堂予数与羣公祭酒上卿亲聴视咸已通矣夫襃德赏功所以显仁贤也九族和睦所以襃亲亲也予永惟匪解思稽前人【师古曰觧读曰懈稽考也】将章黜陟以明好恶安元元焉以圗簿未定未授国邑且令受奉都内月钱数千【师古曰奉音扶用反】诸侯皆困乏至有庸作者中郎区愽谏莽曰【师古曰区姓也音一侯反】井田虽圣王法其废乆矣周道既衰而民不从秦知顺民之心可以获大利也故灭庐井而置阡陌遂王诸夏讫今海内未厌其敝今欲违民心追复千载絶迹【师古曰复音扶目反】虽尧舜复起而无百年之渐弗能行也天下初定万民新附诚未可施行莽知民怨廼下书曰诸名食王田皆得卖之勿拘以法犯私买卖庶人者且一切勿治初五威将帅出改句町王以为侯王邯怨怒不附【师古曰邯句町王之名也音下甘反】莽讽牂柯大尹周歆诈杀邯邯弟承起兵攻杀歆先是莽发髙句骊兵当伐胡不欲行郡强廹之皆亡出塞因犯法为寇辽西大尹田谭追撃之为所杀州郡归咎于髙句骊侯驺严尤奏言貉人犯法不从驺起正有它心宜令州郡且尉安之【师古曰假令驺有恶心亦当且慰安】今猥被以大罪恐其遂畔【师古曰猥多也厚也被加也音皮义反】夫余之属必有和者【师古曰和应也音胡卧反】匈奴未克夫余濊貉复起此大忧也莽不尉安濊貉遂反诏尤撃之尤诱髙句骊侯驺至而斩焉传首长安莽大説下书曰廼者命遣猛将共行天罚【师古曰共读曰恭】诛灭虏知分为十二部或断其右臂或斩其左腋或溃其胷腹或防其两胁【师古曰防音与抽同】今年刑在东方【张晏曰是嵗在壬申刑在东方】诛貉之部先纵焉捕斩虏驺平定东域虏知殄灭在于漏刻此乃天地羣神社稷宗庙佑助之福公卿大夫士民同心将率虓虎之力也【师古曰虓音火交反】予甚嘉之其更名髙句骊为下句骊布告天下令咸知焉于是貉人愈犯邉东北与西南夷皆乱云莽志方盛以为四夷不足吞灭专念稽古之事复下书曰伏念予之皇始祖考虞帝受终文祖在璿玑玉衡以齐七政遂类于上帝禋于六宗望秩于山川徧于羣神廵狩五岳羣后四朝敷奏以言明试以功【师古曰解并在前】予之受命即眞到于建国五年已五载矣阳九之阸旣度百六之防已过嵗在夀星塡在明堂仓龙癸酉德在中宫【服防曰仓龙太嵗也张晏曰太嵗起于甲寅为龙东方仓癸德在中宫也晋灼曰寿星角亢也东宫仓龙房心也心为明堂塡星所在其国昌莽自谓土也土行主塡星癸德在中宫宫又土也】观晋掌嵗龟策告从【孟康曰观辰星进退掌主也晋灼曰国语晋文公以卯出酉入过五鹿得土嵗在寿星其日戊申莽欲法之以为吉祥正以二月建寅之节东廵狩者取万物生之始也视晋识太嵗所在宿度所合卜筮皆吉故法之】其以此年二月建寅之节东巡狩具礼仪调度【师古曰调音徒钓反】羣公奏请募吏民人马布绵又请内郡国十二买马发帛四十五万匹输常安前后毋相须【师古曰湏待也】至者过半莽下书曰文母太后体不安其且止待后是嵗改十一公号以新为心后又改心为信五年二月文母皇太后崩葬渭陵与元帝合而沟絶之【如淳曰葬于司马门内作沟絶之】立庙于长安新室世世献祭元帝配食坐于牀下莽为太后服丧三年大司马孔永乞骸骨赐安车驷马以特进就朝位同风侯逯并为大司马是时长安民闻莽欲都雒阳不肯缮治室宅【师古曰缮也】或颇彻之莽曰龙石文曰定帝德国雒阳符命着明敢不钦奉以始建国八年嵗纒星纪【孟康曰纒居也星纪在斗牵牛间师古曰纒践歴也音直连反】在雒阳之都其谨缮脩常安之都勿令坏败敢有犯者辄以名闻请其罪是嵗乌孙大小昆弥遣使贡献大昆弥者中国外孙也其胡妇子为小昆弥而乌孙归附之莽见匈奴诸边并侵意欲得乌孙心廼遣使者引小昆弥使置大昆弥使上保成师友祭酒满昌劾奏使者曰夷狄以中国有礼谊故诎而服从大昆弥君也今序臣使于君使之上非所以有夷狄也奉使大不敬莽怒免昌官西域诸国以莽积失恩信焉先畔杀都护但钦十一月彗星出二十余日不见是嵗以犯挟铜炭者多除其法明年改元曰天鳯天鳯元年正月赦天下莽曰予以二月建寅之节行廵狩之礼大官赍糒干肉内者行张坐卧【师古曰糒干饭也张坐卧谓帷帐茵席也糒音备○宋祁曰淳化本无内字新本肉字下去内者行】所过毋得有所给【师古曰言自赍食及帷帐以行在路所经过不须供费也】予之东廵必躬载耒每县则耕以东作【师古曰耒耜曲木也音力对反○宋祁曰耒字下当有耜字】予之南廵必躬载耨每县则薅以劝南伪【师古曰耨鉏也薅耕去草也耨音奴豆反薅音火髙反伪读曰讹讹化也】予之西廵必躬载铚每县则获以劝西成予之北廵必躬载拂每县则粟以劝盖臧【师古曰拂音佛所以撃治禾者也今谓之连枷粟谓治粟】毕北廵狩之礼即于土中居雒阳之都焉敢有趋讙犯法辄以军法从事【刘德曰趋讙走呼也】羣公奏言皇帝至孝往年文母圣体不豫躬亲供养衣冠稀解因遭弃羣臣悲哀顔色未复饮食损少今一嵗四廵道路万里春秋尊非糒干肉之所能堪且无廵狩须阕大服以安圣体【师古曰阕尽也音口决反】臣等尽力养牧兆民奉称明诏【师古曰称副也】莽曰羣公羣牧羣司诸侯庻尹愿尽力相帅养牧兆民欲以称予繇此敬德【师古曰繇读与由同】其朂之哉毋食言焉更以天鳯七年嵗在大梁仓龙庚辰行廵狩之礼厥明年歳在实沈仓龙辛巳即土之中雒阳之都廼遣太傅平晏大司空王邑之雒阳营相宅兆圗起宗庙社稷郊兆云三月壬申晦日有食之大赦天下策大司马逯并曰日食无光干戈不戢其上大司马印韨就侯氏朝位太傅平晏勿领尚书事省侍中诸曹兼官者以利苖男防为大司马【如淳曰利苖邑名】莽即眞尤备大臣抑夺下权朝臣有言其过失者辄拔擢孔仁赵博费兴等以敢撃大臣故见信任【师古曰费音扶味反】择名官而居之公卿入宫吏有常数太傅平晏从吏过例掖门仆射苛问不逊【师古曰仆射苛问平晏其言不逊】戊曹士收繋仆射【应劭曰莽自以土行故使太傅置戊曹士士掾也苏林曰士者曹掾属公府诸曹次第之名也师古曰应説是○萧该曰戊字案春秋説曰土戊也五行书曰戊己属土王莽自以土行音懋】莽大怒使执法发车骑数百围太傅府捕士即时死大司空士夜过奉常亭亭长苛之告以官名亭长醉曰寕有符传耶【师古曰传音张恋反】士以马棰撃亭长【师古曰棰防也音止橤反】亭长斩士亡郡县逐之家上书【师古曰亭长家上书自治】莽曰亭长奉公勿逐大司空邑斥士以谢【○刘攽曰前云斩士后云斥士则非斩也疑是斫字】国将哀章颇不清莽为选置和叔【师古曰特为置此官】敕曰非但保国将闺门当保亲属在西州者诸公皆轻贱而章尤甚四月陨霜杀屮木【师古曰屮古草字】海濒尤甚【师古曰邉海之地也濒音频又音宾】六月黄雾四塞七月大风拔树飞北阙直城门屋瓦【师古曰北阙直城门瓦皆飞也直城门长安城门名也觧在成纪】雨雹杀牛羊莽以周官王制之文置卒正连率大尹职如太守属令属长职如都尉置州牧部监二十五人见礼如三公监位上大夫各主五郡公氏作牧侯氏卒正伯氏连率子氏属令男氏属长皆世其官其无爵者为尹分长安城旁六乡置帅各一人分三辅为六尉郡【师古曰三辅黄圗云渭城安陵以西北至栒邑义渠十县属京尉大夫府居故长安寺髙陵以北十县属师尉大夫府居故廷尉府新丰以东至湖十县属翊尉大夫府居城东霸陵杜陵东至蓝田西至武功郁夷十县属光尉大夫府居城南茂陵槐里以西至汧十县属扶尉大夫府居城西长陵池阳以北至云阳祋祤十县属列尉大夫府居城北】河东河内农河南颍川南阳为六队郡【师古曰队音遂○刘奉世曰河南当为荥阳莽所分以为六队之一也下文自有河南大尹更为保忠信卿】置大夫职如太守属正职如都尉更名河南大尹曰保忠信卿益河南属县满三十置六郊州长各一人【○刘奉世曰当为六郊衍州字】人主五县及它官名悉改大郡至分为五郡县以亭为名者三百六十以应符命文也縁边又置竟尉以男为之【师古曰竟读曰境】诸侯国闲田为黜陟増减云【师古曰闲音闲以拟有功封赐有罪黜夺也】莽下书曰常安西都曰六乡众县曰六尉义阳东都曰六州【○刘奉世曰州当为郊】众县曰六队粟米之内曰内郡【师古曰禹贡去王城四百里纳粟五百里纳米皆在甸服之内】其外曰近郡有鄣徼者曰边郡合百二十有五郡九州之内县二千二百有三公作甸侯是为惟城诸在侯服是为惟寕在采任诸侯是为惟翰【师古曰采采服也任男服也】在賔服是为惟屏【师古曰宾服即古卫服也取诸侯宾服以为名】在揆文教奋武卫是为惟垣在九州之外是为惟藩【师古曰凡此惟城以下取诗大雅板之篇云价人惟藩大师惟垣大邦惟屏大宗惟翰怀德惟寜宗子惟城以为名号也觧在诸侯王年表】各以其方为称总为万国焉其后嵗复变更一郡至五易名而还复其故吏民不能纪每下诏书辄繋其故名曰制诏陈留大尹太尉其以益嵗以南付新平【苏林曰陈留圉县莽改曰益嵗】新平故淮阳以雍丘以东付陈定陈定故梁郡以封丘以东付治亭治亭故东郡以陈留以西付祈隧祈隧故荥阳【○刘奉世曰此祈隧即莽六队之一也莽盖分河南之荥阳置郡】陈留已无复有郡矣大尹太尉皆诣行在所其号令变易皆此类也令天下小学戊子代甲子为六旬首冠以戊子为元日【师古曰冠音工唤反元善也】昏以戊寅之旬为忌日【师古曰昏谓娶妻也】百姓多不从者匈奴单于知死弟咸立为单于求和亲莽遣使者厚赂之诈许还其侍子登因购求陈良终等单于即执良等付使者槛车诣长安莽燔烧良等于城北令吏民防观之缘边大饥人相食谏大夫如普行边兵【师古曰行音下更反】还言军士乆屯塞苦边郡无以相赡今单于新和宜因是罢兵校尉韩威进曰以新室之威而吞胡虏无异口中蚤虱臣愿得勇敢之士五千人不赍斗粮饥食虏肉渴饮其血可以横行莽壮其言以威为将军然采普言徴还诸将在边者免陈钦等十八人又罢四关塡都尉诸屯兵防匈奴使还单于知侍子登前诛死发兵寇边莽复发军屯于是边民流入内郡为人奴婢廼禁吏民敢挟边民者弃市益州蛮夷杀大尹程隆三边尽反遣平蛮将军冯茂将兵撃之寜始将军侯辅免讲易祭酒戴参为寕始将军二年二月置酒王路堂公卿大夫皆佐酒【师古曰助行酒】大赦天下是时日中见星大司马苖防左迁司命以延德侯陈茂为大司马讹言黄龙堕死黄山宫中百姓犇走往观者有万数莽恶之【师古曰莽自谓黄德故有此妖】捕繋问语所从起不能得单于咸既和亲求其子登尸莽欲遣使送致恐咸怨恨害使者廼牧前言当诛侍子者故将军陈钦以他辠繋狱钦曰是欲以我为説于匈奴也【师古曰説觧説也托言以其前建议诛侍子今故杀之】遂自杀莽选儒生能颛对者【师古曰颛与专同专对谓应对无方能专其事】济南王咸为大使五威将琅邪伏黯等为帅使送登尸敕令掘单于知墓棘鞭其尸又令匈奴却塞于漠北责单于马万匹牛三万头羊十万头及稍所略邉民生口在者皆还之【○刘攽曰稍所略非辞当云所钞略传冩误尔】莽好为大言如此咸到单于庭陈莽威德责单于背畔之辠应敌从横单于不能诎遂致命而还之【○刘奉世曰之字衍】入塞咸病死封其子为伯伏黯等皆为子莽意以为制定则天下自平故鋭思于地里制礼作乐讲合六经之説公卿旦入暮出议论连年不决不暇省狱讼寃结民之急务县宰缺者数年守兼【师古曰不拜正官权令人守兼】一切贪残日甚【○宋祁曰甚下当有是时二字】中郎将绣衣执法在郡国者并乘权埶傅相举奏【○宋祁曰傅疑作传】又十一公士分布劝农桑班时令案诸章冠盖相望交错道路召防吏民逮捕证左郡县赋敛递相赇赂白黒纷然【师古曰白黒谓清浊也纷然乱意也言清浊不分也】守阙告诉者多莽自见前颛以得汉政故务自防众事【师古曰防与擥同其字从手】有司受成茍免【师古曰莽事事自决成熟乃以付吏吏茍免罪责而已】诸寳物名帑藏钱谷官皆宦者领之【师古曰帑音他莽反又音奴】吏民上封事书宦官左右开发尚书不得知其畏备臣下如此又好变改制度政令烦多当奉行者辄质问乃以从事【师古曰质正也】前后相乘愦眊不渫【师古曰乘积也登也愦眊不明也渫防也彻也愦音工内反眊音莫报反】莽常御灯火至明犹不能胜尚书因是为奸寝事上书待报者连年不得去拘繋郡县者逢赦而后出卫卒不交代三嵗矣谷常贵边兵二十余万人仰衣食县官愁苦【师古曰仰音牛向反】五原代郡尤被其毒起为盗贼数千人为辈转入旁郡莽遣捕盗将军孔仁将兵与郡县合撃嵗余乃定邉郡亦略将尽【师古曰言其迯亡结为盗贼在者少也】邯郸以北大雨雾水出深者数丈【○刘攽曰雾字疑非】流杀数千人立国将军孙建死司命赵闳为立国将军寜始将军戴参归故官南城将军防丹为寕始将军三年二月乙酉地震大雨雪【师古曰音于具反】关东尤甚深者一丈竹栢或枯大司空王邑上书言视事八年功业不效司空之职尤独废顿至廼有地震之变愿乞骸骨莽曰夫地有动有震震者有害动者不害春秋记地震易繋坤动动静辟胁万物生焉【师古曰辟读曰辟开也胁收敛也易上繋之辞曰夫坤其动也辟其静也翕是以广生焉故莽引之也翕胁之声相近义则同】灾异之变各有云为天地动威以戒予躬公何辜焉而乞骸骨非所以助予者也使诸吏防骑司禄大卫脩寜男遵谕予意焉五月莽下吏禄制度曰予遭阳九之阸百六之防国用不足民人骚动自公卿以下一月之禄十布二匹【孟康曰八十缕也师古曰音子公反韦昭曰四秉曰莒十莒曰十为禾四百秉也】或帛一匹予每念之未尝不戚焉今阸防已度府帑虽未能充略颇稍给其以六月朔庚寅始赋吏禄皆如制度四辅公卿大夫士下至舆僚凡十五等僚禄一嵗六十六斛稍以差増上至四辅而为万斛云莽又曰普天之下莫非王土率土之濵莫非王臣【师古曰莽引小雅北山之诗也】盖以天下养焉周礼膳羞百有二十品令诸侯各食其同国则【师古曰谓公食同侯伯食国子男食则也】辟任附城食其邑【师古曰辟君也任公主也辟音壁任音壬○宋祁曰如淳曰辟公主也任宗室女也萧该按尔雅曰皇王后辟君也】公卿大夫元士食其采【师古曰谓因官职而食地也】多少之差咸有条品嵗丰穰则充其礼【师古曰穰音人掌反】有灾害则有所损与百姓同忧喜也其用上计时通计天下幸无灾害者太官膳羞备其品矣即有灾害以什率多少而损膳焉【○宋祁曰什下当有计字】东岳太师立国将军保东方三州一部二十五郡南岳太傅前将军保南方二州一部二十五郡西岳国师寕始将军保西方一州二部二十五郡北岳国将卫将军保北方二州一部二十五郡大司马保纳卿言卿仕卿作卿京尉扶尉兆队右队中部左洎前七部【服防曰大司马保此官皆如郡守也晋灼曰左与前故特七部师古曰洎亦臮字也臮及也队音遂此下并同】大司徒保乐卿典卿宗卿秩卿翼尉光尉左队前队中部右部有五郡大司空保予卿虞卿共卿工卿师尉列尉祈队后队中部洎后十郡【师古曰共读曰供○刘攽曰此文误但当云大司马保纳言卿作士卿大司徒保典乐卿秩宗卿大司空保予虞卿共工卿不合分为两也刘奉世曰其言七部亦当云七郡然共有二十二郡尚未及二十五郡疑字当有误】及六司六卿皆随所属之公保其灾害【○刘奉世曰莽所六司又已有六卿此当但云司卿即所谓三公司卿曰司允司直司若者也后人不晓又妄加两六字耳】亦以十率多少而损其禄郎从官中都官吏食禄都内之委者以大官膳羞备损而为节【师古曰言随其多少】诸侯辟任附城羣吏亦各保其灾害几上下同心【师古曰几读曰冀】进农业安元元焉莽之制度烦碎如此课计不可理吏终不得禄各因官职为奸受取赇赂以自共给【师古曰共读曰供】是月戊辰长平馆西岸崩邕泾水不流毁而北行【师古曰邕读曰壅】遣大司空王邑行视【师古曰行音下更反】还奏状羣臣上寿以为河图所谓以土塡水【师古曰塡读与鎭同】匈奴灭亡之祥也乃遣并州牧宋游撃都尉任萌等将兵撃匈奴至边止屯七月辛酉霸城门灾民间所谓青门也【师古曰三辅黄图云长安城东出南头名覇城门俗以其色青名曰青门】戊子晦日有食之大赦天下复令公卿大夫诸侯二千石举四行各一人【师古曰依汉光禄之四科○刘奉世曰四行盖前已举德行言语政事文学今复令举之非光禄四行】大司马陈茂以日食免武建伯严尤为大司马【如淳曰莽之伯子男号也】十月戊辰王路朱鸟门鸣昼夜不絶崔发等曰虞帝辟四门通四聪【师古曰虞书叙舜之德也辟四门明四目逹四聪故引之】门鸣者明当脩先圣之礼招四方之士也于是令羣臣皆贺所举四行从朱鸟门入而对防焉平蛮将军冯茂撃句町士卒疾疫死者什六七赋敛民财什取五益州虚耗而不克徴还下狱死更遣寕始将军防丹与庸部牧史熊撃句町颇斩首有胜莽徴丹熊丹熊愿益调度必克乃还复大赋敛就都大尹冯英不肯给上言自越巂遂乆仇牛同亭邪豆之属反畔以来积且十年【服防曰遂乆县名也仇牛等越巂旁夷】郡县距撃不已续用冯茂茍施一切之政僰道以南山险髙深茂多敺众远居【师古曰敺读与驱同】费以亿计吏士离毒气死者什七【师古曰离也】今丹熊惧于自诡期防【师古曰诡责也自以为忧责】调发诸郡兵谷复訾民取其十四【师古曰人訾财十取其四也】空破梁州功终不遂【师古曰遂成也】宜罢兵屯田【○宋祁曰宜或作一旦者非是】明设购赏莽怒免英官后颇觉寤曰英亦未可厚非复以英为长沙连率翟义党王孙庆捕得莽使太医尚方与巧屠共刳剥之【师古曰刳剖也音口胡反】量度五【师古曰度音徒各反】以竹筳导其脉知所终始云可以治病【师古曰筳竹挺也音廷以知血脉之原则尽攻疗之道也○宋祁曰萧该音义郑氏曰筳音平订之订筳草也予案字书曰订评议也音亭字林曰筳繀丝管也大丁反】是嵗遣大使五威将王骏西域都护李崇将戊巳校尉出西域诸国皆郊迎贡献焉诸国前杀都护但钦骏欲袭之命佐帅何封戊巳校尉郭钦别将【师古曰别领兵在后也将音子亮反】焉耆诈降伏兵撃骏等皆死钦封后到袭撃老弱从车师还入塞莽拜钦为塡外将军【师古曰塡音竹刃反】封劋胡子【师古曰劋音子小反韦昭曰又作剼音芟】何封为集胡男西域自此絶
