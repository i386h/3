<!-- { "loadSidebar": true } -->
　　赞曰古人有言微禹之功吾其鱼乎【师古曰左氏传载周大夫刘定公之辞也言无禹治水之功则天下之人皆为鱼鼈耳】中国川原以百数莫着于四渎而河为宗孔子曰多闻而志之知之次也【师古曰论语称孔子之言曰多闻择其善者而从之多见而志之知之次也志记也字亦作识音式异反】国之利害故备论其事






　　前汉书卷二十九
　　前汉书卷二十九考证
　　沟洫志入于勃海注臣瓒曰武帝元光三年河移徙东郡更注勃海禹时不注也○【臣召南】按尚书但云入于海史记河渠书始云入于勃海而班志用之本无差讹禹河自周定王以后虽渐迁移不定而其入海之口总在直沽至汉犹如故也孝武纪元光三年春河水徙从顿邱东南流入勃海其入勃海与禹时不异所异者改道从顿邱移徙耳地理志于魏郡邺县曰故大河在东北入海于勃海郡成平县曰虖沱河民曰徒骇河此则禹河故道也岂可曰禹时不注勃海乎使禹河不注勃海则史记于宣房既筑又何以云道河北行二渠复禹旧迹也瓒説非是
　　荥阳下引河东南为鸿沟以通宋郑陈蔡曹衞与济汝淮泗会于楚○刘奉世曰一鸿沟固不能旁通六国数百里之间又济自从千乗入海安得会于楚也○【臣召南】按鸿沟即汴渠也地理志河南郡荥阳县有狼汤渠首受泲东南至陈入颖过郡四行七百八十里又陈留郡陈留县鲁渠水首受狼汤渠东至阳夏入涡渠又浚义县睢水首受狼汤水东至取虑入泗过郡四行千三百六十里又封邱县濮渠水首受泲东北至都关入羊里水过郡三行六百三十里又淮阳国扶沟县涡水首受狼汤渠东至向入淮过郡三行千里此宋郑陈蔡曹衞水道之眀证也汴渠首受荥泽即是济水何必逺求于千乗注海之济口乎刘奉世疑于所不必疑何也
　　其后三十六嵗孝武元光中河决于瓠子○【臣召南】按河渠书作四十有余年自孝文十四年河决东郡至元光三年河决濮阳实三十六年无四十余年也此则志订史记之失
　　是时武安侯田蚡为丞相○蚡监本讹汾今改正时郑当时为大司农○【臣召南】按百官公卿表曰景帝后元年更名大农令武帝太初元年更大司农然则元光时止应言大农史记作郑当时为大农是也司字疑衍
　　浩浩洋洋虑殚为河○史记作皓皓旰旰兮闾殚为河又皇谓河公兮何不仁史记作为我谓河伯兮何不仁
　　今内史稻田租挈重注收田租之约令也○收田租监本讹收臣租今改正
　　又注挈音苦计反○据注与契字同顾炎武曰挈偏也说文有觢字注云角一俯一仰意同
　　河复北决于馆陶分为屯氏河云云○【臣召南】按屯氏河自馆陶东北至章武入海此志所云东北经魏郡清河信都勃海入海地理志所谓过郡四行千五百里者是也
　　九河之名注鬲津言其陿小可鬲以为津○陿讹顺从宋本改正
　　扺黎阳观下注观县名也○【臣召南】按观下当是黎阳县近河地名不然畔观属东郡观津属信都皆不得独称观字又上文言东郡平刚下文言魏郡昭阳皆非县名乃地名耳
　　朞月自定○朞监本讹基今改正











　　前汉书卷二十九考证
　　钦定四库全书
　　前汉书卷三十
　　汉　　兰　　台　　　令　　史班　固撰唐正议大夫行秘书少监琅邪县开国子顔师古注
　　艺文志第十
　　昔仲尼没而防言絶【李竒曰隐防不显之言也师古曰精防要妙之言耳】七十子丧而大义乖【师古曰七十子谓弟子达者七十二人举其成数故言七十】故春秋分为五【韦昭曰谓左氏公羊谷梁邹氏夹氏也】诗分为四【韦昭曰谓毛氏齐鲁韩】易有数家之传战国从衡真伪分争【师古曰从音子容反】诸子之言纷然殽乱【师古曰殽杂也】至秦患之乃燔灭文章以愚黔首【师古曰燔烧也秦谓人为黔首言其头黒也燔音扶元反黔音其炎反又音琴】汉兴改秦之败大收篇籍广开献书之路迄孝武世书缺简脱礼坏乐崩【师古曰编絶散落故简脱脱音吐活反】圣上喟然而称曰【师古曰喟叹息之貌也音丘位反】朕甚闵焉于是建臧书之防【如淳曰刘歆七略曰外则冇太常太史博士之藏内则有延阁广内秘室之府】置写书之官下及诸子传説皆充秘府至成帝时以书颇散亡使谒者陈农求遗书于天下诏光禄大夫刘向校经传诸子诗赋步兵校尉任宏校兵书太史令尹咸校数术【师古曰占卜之书】侍医李柱国校方技【师古曰医药之书也】每一书已【师古曰已毕也】向輙条其篇目撮其指意録而奏之【师古曰撮縂取也音千括反】会向卒哀帝复使向子侍中奉车都尉歆卒父业【师古曰卒终也】歆于是总羣书而奏其七畧故有辑畧【师古曰辑与集同谓诸书之总要】有六蓺畧【师古曰六蓺六经也】有诸子畧有诗赋畧有兵书畧有术数畧有方技畧今删其要以备篇籍【师古曰删去浮冗取其指要也其每畧所条家及篇数有与总凡不同者传写脱误年代乆逺无以详知】
　　易经十二篇施孟梁丘三家【师古曰上下经及十翼故十二篇】
　　易传周氏二篇【字王孙也】
　　服氏二篇【师古曰刘向别録云服氏齐人号服光】
　　杨氏二篇【名何字叔元菑川人】
　　蔡公二篇【卫人事周王孙】
　　韩氏二篇【名婴】
　　王氏二篇【名同】
　　丁氏八篇【名寛字子襄梁人也】
　　古五子十八篇【自甲子至壬子説易隂阳】
　　淮南道训二篇【淮南王安聘明易者九人号九师説】
　　古杂八十篇杂灾异三十五篇神输五篇图一【师古曰刘向别録云神输者王道失则灾害生得则四海输之祥瑞】
　　孟氏京房十一篇灾异孟氏京房六十六篇五鹿充宗畧説三篇京氏段嘉十二篇【苏氏曰东海人为博士晋灼曰儒林不见师古曰苏説是也嘉即京房所从受易者也见儒林传及刘向别録】
　　章句施孟梁丘氏各二篇
　　凡易十三家二百九十四篇
　　易曰宓戏氏仰观象于天俯观法于地观鸟兽之文与地之宜近取诸身逺取诸物于是始作八卦以通神明之徳以类万物之情【师古曰下系之辞也鸟兽之文谓其迹在地者宓读与伏同】至于殷周之际纣在上位逆天暴物文王以诸侯顺命而行道天人之占可得而効于是重易六爻作上下篇孔氏为之彖象系辞文言序卦之属十篇故曰易道深矣人更三圣【韦昭曰伏羲文王孔子师古曰更经也音工衡反】世歴三古【孟康曰易系辞曰易之兴其于中古乎然则伏羲为上古文王为中古孔子为下古】及秦燔书而易为筮卜之事传者不絶汉兴田何传之讫于宣元有施孟梁丘京氏列于学官而民间有费髙二家之説【师古曰费音扶味反】刘向以中古文易经校施孟梁丘经【师古曰中者天子之书也言中以别于外耳】或脱去无咎悔亡唯费氏经与古文同
　　尚书古文经四十六卷【为五十七篇师古曰孔安国书序云凡五十九篇为四十六卷承诏作传引序各冠其篇首定五十八篇郑元叙赞云后又亡其一篇故五十七】
　　经二十九卷【大小夏侯二家欧阳经三十二卷师古曰此二十九巻伏生传授者】
　　传四十一篇
　　欧阳章句三十一巻
　　大小夏侯章句各二十九卷
　　大小夏侯解故二十九篇
　　欧阳説义二篇
　　刘向五行传记十一巻
　　许商五行传记一篇
　　周书七十一篇【周史记师古曰刘向云周时诰誓号令也盖孔子所论百篇之余也今之存者四十五篇矣】
　　议奏四十二篇【宣帝时石渠论韦昭曰间名也于此论书】
　　凡书九家四百一十二篇【入刘向稽疑一篇师古曰此凡言入者谓七略之外班氏新入之也其云出者与此同】
　　易曰河出图雒出书圣人则之【师古曰上繋之辞也】故书之所起远矣至孔子篹焉【孟康曰篹音撰】上断于尧下讫于秦凡百篇而为之序言其作意秦燔书禁学济南伏生独壁臧之汉兴亡失求得二十九篇以教齐鲁之间讫孝宣世有欧阳大小夏侯氏立于学官古文尚书者出孔子壁中【师古曰家语云孔腾字子襄畏秦法峻急藏尚书孝经论语于夫子旧堂壁中而汉记尹敏传云孔鲋所藏二説不同未知孰是】武帝末鲁共王坏孔子宅欲以广其宫而得古文尚书及礼记论语孝经凡数十篇皆古字也共王往入其宅闻鼔琴瑟钟磬之音于是惧乃止不坏孔安国者孔子后也悉得其书以考二十九篇得多十六篇【师古曰壁中书多以考见行世二十九篇之外更得十六篇】安国献之遭巫蛊事未列于学官刘向以中古文校欧阳大小夏侯三家经文酒诰脱简一召诰脱简二【师古曰召读曰卲】率简二十五字者脱亦二十五字简二十二字者脱亦二十二字文字异者七百有余脱字数十书者古之号令号令于众其言不立具则听受施行者弗晓古文读应尔雅故解古今语而可知也
　　诗经二十八卷鲁齐韩三家【应劭曰申公作鲁诗后苍作齐诗韩婴作韩诗】鲁故二十五卷【师古曰故者通其指义也它皆类此今流俗毛诗改故训传为诂字失真耳】鲁説二十八巻
　　齐后氏故二十巻
　　齐孙氏故二十七卷
　　齐后氏传三十九巻
　　齐孙氏传二十八巻
　　齐杂记十八巻
　　韩故三十六卷
　　韩内传四巻
　　韩外传六巻
　　韩説四十一巻
　　毛诗二十九巻
　　毛诗故训传三十卷
　　凡诗六家四百一十六巻
　　书曰诗言志歌咏言【师古曰虞书舜典之辞也在心为志言为诗咏者永也永长也歌所以长言之】故哀乐之心感而歌咏之声发诵其言谓之诗咏其声谓之歌故古有采诗之官王者所以观风俗知得失自考正也孔子纯取周诗上采殷下取鲁【宋祁曰景本取作采】凡三百五篇遭秦而全者以其讽诵不独在竹帛故也汉兴鲁申公为诗训故而齐辕固燕韩生皆为之传或取春秋采杂説咸非其本义与不得已鲁最为近之【师古曰与不得已者言皆不得也三家皆不得其真而鲁最近之】三家皆列于学官又有毛公之学自谓子夏所传而河间献王好之未得立礼古经五十六巻经七十篇【后氏戴氏○刘敞曰此七十与后七十皆当作十七计其篇数则然】
　　记百三十一篇【七十子后学者所记也】
　　明堂隂阳三十三篇【古明堂之遗事】
　　王史氏二十一篇【七十子后学者师古曰刘向别録云六国时人也】
　　曲台后仓九篇【如淳曰行礼射于曲台后仓为记故名曰曲台记汉官曰大射于曲台晋灼曰天子射宫也西京无太学于此行礼也○宋祁曰景本曲台下有至字】
　　中庸説二篇【师古曰今礼记有中庸一篇亦非本礼经盖此之流】
　　明堂隂阳説五篇
　　周官经六篇【王莽时刘歆置博士师古曰即今之周官礼也亡其冬官以考工记充之】周官传四篇
　　军礼司马法百五十五篇
　　古封禅羣祀二十二篇
　　封禅议对十九篇【武帝时也】
　　汉封禅羣祀三十六篇
　　议奏三十八篇【石渠】
　　凡礼十三家五百五十五篇【八司马法一家百五十五篇】
