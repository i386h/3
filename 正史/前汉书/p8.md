<!-- { "loadSidebar": true } -->
　　二年冬十月项羽使九江王布杀义帝于郴【文颖曰郴县名属桂阳如淳曰郴音綝师古曰説者或以为史记本纪及汉注云衡山临江王杀之江中谓汉书言黥布杀之为错然今据史记黥布传四月隂令九江王等行击义帝其八月布使将追杀之郴又与汉书项羽英布传相合是则衡山临江与布同受羽命而杀之者布也非班氏之错郴綝二字并音丑林反】陈余亦怨羽独不王已从田荣借助兵【师古曰借借也】以击常山王张耳耳败走降汉汉王厚遇之陈余迎代王歇还赵歇立余为代王张良自韩间行归汉汉王以为成信侯汉王如陜【师古曰陜今陜州陜县也音式冉反】鎭抚关外父老【师古曰鎭安也抚慰也】河南王申阳降置河南郡使韩太尉韩信击韩韩王郑昌降十一月立韩太尉信为韩王汉王还归都栎阳使诸将略地拔陇西以万人若一郡降者封万户【师古曰若者豫及之辞言以万人或以一郡降者皆封万户】缮治河上塞【晋灼曰鼂错传秦北攻胡筑河上塞师古曰缮补也○宋祁曰史义云塞先代反北河灵夏州地也秦时缮治】故秦苑囿园池令民得田之【师古曰养鸟兽曰苑苑有垣曰囿所以种植谓之园田谓耕作也囿音宥】春正月羽击田荣城阳荣败走平原平原民杀之齐皆降楚楚焚其城郭齐人复畔之诸将拔北地虏雍王弟章平赦罪人二月癸未令民除秦社稷立汉社稷施恩德赐民爵【臣瓒曰爵者禄位民赐爵有罪得以减也】蜀汉民给军事劳苦复勿租税二岁【师古曰复者除其赋役也音方目反其下并同】关中卒从军者复家一岁举民年五十以上有脩行能帅众为善置以为三老乡一人择乡三老一人为县三老与县令丞尉以事相敎复勿繇戍【师古曰繇读曰傜○宋祁曰百官表云十里一亭亭有长十亭一乡乡有三老三老掌敎化秦制也】以十月赐酒肉三月汉王自临晋渡河【师古曰旧县名其地居河之西濵东临晋境本列国时秦所名也卽今之同州朝邑县界也】魏王豹降将兵从下河内虏殷王卬置河内郡至脩武陈平亡楚来降汉王与语説之【师古曰说读曰悦】使参乘监诸将南渡平阴津【苏林曰在河隂】至洛阳新城三老董公遮説汉王曰臣闻顺德者昌逆德者亡兵出无名事故不成【苏林曰名者伐有罪】故曰明其为贼敌乃可服【应劭曰为音无为之为布告天下言项羽杀义帝明其为贼乱举兵征之乃可服也郑氏曰为音人相为之为师古曰应説是也】项羽为无道放杀其主【师古曰杀读曰弑诸弑君者其例皆同】天下之贼也夫仁不以勇义不以力【李竒曰彼有仁我不能以勇服彼有义我不能以力服文颖曰以用也已有仁天下归之可不用勇而天下自服已有义天下奉之可不用力而天下自定师古曰为义帝发丧此为行仁义不用勇力文说是也】三军之众为之素服以告之诸侯为此东伐【师古曰为并音于伪反○刘攽曰以告之之字衍】四海之内莫不仰德此三王之举也【师古曰三王夏殷周也言以德义取天下则可比踪于三王】汉王曰善非夫子无所闻于是汉王为义帝发丧袒而大哭【如淳曰袒亦如礼袒踊也师古曰袒谓脱衣之袖也音徒旱反】哀临三日【师古曰众哭曰临音力禁反】发使告诸侯曰天下共立义帝北面事之今项羽放杀义帝江南大逆无道寡人亲为发丧兵皆缟素【师古曰缟白素也音工老反】悉发关中兵收三河士【韦昭曰河南河东河内也】南浮江汉以下愿从诸侯王【服防曰汉名王为诸侯王师古曰服説非也当时汉未有此称号直言诸侯及王耳自谦言随诸侯王之后也】击楚之杀义帝者夏四月田荣弟横收得数万人立荣子广为齐王羽虽闻汉东旣击齐欲遂破之而后击汉汉王以故得劫五诸侯兵【应劭曰雍翟塞殷韩也如淳曰塞翟魏殷河南也韦昭曰塞翟韩殷魏也雍时已败师古曰诸家之説皆非也张良遗羽书云汉欲得关中如约卽止不敢复东东谓出关之东今羽闻汉东之时汉固已得三秦矣五诸侯者谓常山河南韩魏殷也此年十月常山王张耳降河南王申阳降韩王郑昌降三月魏王豹降虏殷王卬皆在汉东之后故知谓此为五诸侯时虽未得常山之地据功臣表云张耳弃国与大臣归汉则亦有士卒也又叔孙通传云二年汉王从五诸侯入彭城尔时雍王犹在废丘被围卽非五诸侯之数也寻此纪文昭然可晓前贤注释并失指趣○刘攽曰张耳奉头防窜安得有兵五诸侯者陈余其一也事见余传】东伐楚到外黄彭越将三万人归汉汉王拜越为魏相国令定梁地汉王遂入彭城收羽美人货赂置酒高会【服防曰大防也】羽闻之令其将击齐而自以精兵三万人从鲁出胡陵至萧晨击汉军大战彭城灵壁东【孟康曰故小县在彭城南】雎水上【师古曰雎音虽】大破汉军多杀士卒雎水为之不流【师古曰杀人旣多塡于雎水】围汉王三帀大风从西北起折木发屋扬沙石昼晦【师古曰晦暗也】楚军大乱而汉王得与数十骑遁去过沛使人求室家室家亦已亡不相得汉王道逢孝惠鲁元载行楚骑追汉王汉王急推堕二子滕公下收载遂得脱【郑氏曰滕公夏侯婴也师古曰脱音他活反○朱子文曰于文多室家二字当曰过沛使人求室家亦已亡于不相得句下多汉王二字况下文云汉王急推堕二子足可证前道逢孝惠鲁元载行为汉王也】审食其从太公吕后间行反遇楚军【师古曰此审食其及武帝时赵食其读皆与郦食其同音异基而近代学者郦则为异基审则为食基赵则食其非也同是人名更无别义就中舛駮何所据依且荀悦汉纪三者并为异基字断可知矣太公吕后本避楚军乃反与之遇而见拘执】羽常置军中以为质诸侯见汉败皆亡去塞王欣翟王翳降楚殷王卬死吕后兄周吕侯【苏林曰以姓名侯也晋灼曰外戚表周吕令武侯泽也吕县名封于吕以为国师古曰周吕封名令武其諡也苏云以姓名侯非也】将兵居下邑【师古曰县名也】汉王往从之稍收士卒军砀汉王西过梁地至虞【师古曰卽今宋州虞城县】谓谒者随何曰公能説九江王布使举兵畔楚项王必留击之得留数月吾取天下必矣随何往説布果使畔楚【○朱子文曰此数语中有两使字皆不必用用之觉文理不顺况旣已曰説九江王説则使在其中矣前当曰公能説九江王布举兵畔楚后当曰随何往説布果畔楚文义俱显耳】五月汉王屯荥阳萧何发关中老弱未傅者悉诣军【服防曰傅音附孟康曰古者二十而傅三年耕有一年储故二十三而后役之如淳曰律年二十三傅之畴官各从其父畴学之高不满六尺二寸以下为罢癃汉仪注云民年二十三为正一岁为卫士一岁为材官骑士习射御骑驰战陈又曰年丑十六衰老乃得免为庶民就田里今老弱未尝傅者皆发之未二十三为弱过五十六为老师古曰傅着也言著名籍给公家徭役也服音是】韩信亦收兵与汉王会兵复大振与楚战荥阳南京索间破之【应劭曰京县名今有大索小索亭晋灼曰音册师古曰音求索之索】筑甬道属河【应劭曰恐敌钞辎重故筑垣墙如街巷也郑氏曰甬音踊师古曰属联也音之欲反】以取敖仓粟【孟康曰敖地名在荥阳西北山上临河有大仓】魏王豹谒归视亲疾【师古曰谒请也亲谓母也】至则絶河津反为楚【师古曰断其津济以距汉军爲音于伪反】六月汉王还栎阳壬午立太子赦罪人令诸侯子在关中者皆集栎阳为卫【○刘攽曰诸侯子谓诸侯国人若上言楚子矣】引水灌废丘废丘降章邯自杀雍州定八十余县置河上渭南中地陇西上郡【服防曰河上卽左冯翊也渭南京兆也中地在扶风也师古曰凡新置五郡○宋祁曰注文在扶风刋误改在字作右】令祠官祀天地四方上帝山川以时祠之兴关中卒乘边塞【李竒曰乘守也师古曰乘登也登而守之义与上乘城同】关中大饥米斛万钱【师古曰一斛直万钱】人相食令民就食蜀汉秋八月汉王如荥阳谓郦食其曰缓颊往说魏王豹【张晏曰缓颊徐言引譬喻也】能下之以魏地万户封生【师古曰生犹言先生他皆类此】食其往豹不听汉王以韩信为左丞相与曹参灌婴俱击魏食其还汉王问魏大将谁也对曰柏直王曰是口尚乳臭不能当韩信【师古曰乳臭言其幼少】骑将谁也曰冯敬曰是秦将冯无择子也虽贤不能当灌婴步卒将谁也曰项它【师古曰它字与他同并音徒河反】曰是不能当曹参吾无患矣九月信等虏豹传诣荥阳定魏地置河东太原上党郡信使人请兵三万人愿以北举燕赵东击齐南絶楚粮道汉王与之
