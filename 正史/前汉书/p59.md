<!-- { "loadSidebar": true } -->
　　甲辰二綂　辛丑　己亥　丁酉　乙未　壬辰庚寅　戊子　丙戌季
　　甲申三綂　辛巳　己卯　丁丑【文王四十二年】乙亥【微二十六年】壬申　庚午　戊辰　丙寅孟【愍二十二年】
　　二癸卯　十一辛丑　二十己亥　二十九丁酉三十八甲午　四十七壬辰　五十六庚寅
　　六十五戊子【○宋祁曰景本作戊午】　七十四乙酉中
　　癸未　辛巳　己卯　丁丑　甲戌　壬申　庚午戊辰　乙丑季
　　癸亥　辛酉　己未【○宋祁曰景本作乙未】丁巳【周公五年○宋祁曰景本作丁酉】　甲寅　壬子　庚戌　戊申【元四年】　乙巳孟三癸未　十二辛巳　二十一已卯　三十丙子三十九甲戌　四十八壬申　五十七庚午
　　六十六丁卯　七十五乙丑中
　　癸亥　辛酉　己未　丙辰　甲寅　壬子　庚戌丁未　乙巳季
　　癸卯　辛丑　己亥　丙申　甲午　壬辰　庚寅【成十二年】　丁亥　乙酉孟
　　四癸亥【初元二年】十三辛酉　二十二戊午　三十一丙辰四十甲寅　四十九壬子　五十八己酉　六十七丁未　七十六乙巳中
　　癸卯　辛丑　戊戌　丙申　甲午　壬辰　己丑丁亥　乙酉季
　　癸未　辛巳　戊寅　丙子　甲戌　壬申【惠三十八年】己巳　丁卯　乙丑孟
　　五癸卯【河平元年】十四庚子　二十三戊戌　三十二丙申四十一甲午　五十辛卯　五十九己丑　六十八丁亥　七十七乙酉中
　　癸未　庚辰　戊寅　丙子　甲戌　辛未　己巳丁卯　乙丑季【商太甲元年○宋祁曰太甲元年当在楚元三年上】
　　癸亥　庚申　戊午　丙辰　甲寅【献十五年】　辛亥己酉　丁未　乙巳孟【楚元三年○宋祁曰景本无三字】
　　六壬午　十五庚辰　二十四戊寅　三十三丙子四十二癸酉　五十一辛未　六十己巳　六十九丁卯　七十八甲子中
　　壬戌　庚申　戊午　丙辰　癸丑　辛亥　己酉丁未　甲辰季
　　壬寅　庚子　戊戌　丙申【炀二十四年】　癸巳　辛卯己丑　丁亥【康四年】　甲申孟
　　七壬戌【始建国三年】十六庚申　二十五戊午　三十四乙卯　四十三癸丑　五十二辛亥【○宋祁曰改作辛巳】　六十一己酉　七十丙午　七十九甲辰中
　　壬寅　庚子　戊戌　乙未　癸己　辛卯　己丑丙戌　甲申季
　　壬午　庚辰　戊寅　乙亥　癸酉　辛未
　　己巳【定七年○宋祁曰景作十一年】　丙寅　甲子孟
　　八壬寅　十七庚子　二十六丁酉　三十五乙未四十四癸巳　五十三辛卯　六十二戊子
　　七十一丙戌　八十甲申中
　　壬午　庚辰　丁丑　乙亥　癸酉　辛未　戊辰丙寅　甲子季
　　壬戌　庚申　丁巳　乙卯　癸丑　辛亥【僖五年】戊申　丙午　甲辰孟
　　九壬午　十八己卯　二十七丁丑　三十六乙亥四十五癸酉　五十四庚午　六十三戊辰
　　七十二丙寅　八十一甲子中
　　壬戍　己未　丁巳　乙卯　癸丑　庚戌　戊申丙午　甲辰季
　　壬寅　己亥　丁酉　乙未　癸巳【懿九年】庚寅　戊子丙戌　甲申孟【元朔六年】
　　推章首朔旦冬至日置大余三十九小余六十一数除如法各从其綂首起求其后章当加大余三十九小余六十一各尽其八十一章
　　推篇大余亦如之小余加一求周至加大余五十九小余二十一
　　世经
　　春秋昭公十七年郯子来朝传曰昭子问少昊氏鸟名何故【师古曰郯国名子其君之爵也郯国即东海郯县是也朝朝于鲁也昭子鲁大夫叔孙昭子也名婼】对曰吾祖也我知之矣昔者黄帝氏以云纪故爲云师而云名炎帝氏以火纪故爲火师而火名共工氏以水纪故爲水师而水名【师古曰共读曰龚下皆类此】太昊氏以龙纪故爲龙师而龙名我高祖少昊挚之立也鳯鸟适至故纪于鸟爲鸟师而鸟名言郯子据少昊受黄帝黄帝受炎帝炎帝受共工共工受太昊故先言黄帝上及太昊稽之于易炮牺神农黄帝相继之世可知【师古曰炮与庖同】太昊帝易曰炮牺氏之王天下也言炮牺继天而王爲百王先首徳始于木故爲帝太昊作罔罟以田渔取牺牲故天下号曰炮牺氏祭典曰共工氏伯九域【师古曰祭典即礼经祭法也伯读与霸同下亦类此】言虽有水徳在火木之间非其序也任知刑以彊故伯而不王秦以水徳在周汉木火之间【师古曰志言秦爲闰位亦犹共工不当五徳之序】周人□其行序故易不载【邓展曰□去也以其非次故去之师古曰此指谓共工也□古迁字其下并同】
　　炎帝易曰炮牺氏没神农氏作言共工伯而不王虽有水徳非其序也以火承木故爲炎帝教民耕农故天下号曰神农氏
　　黄帝易曰神农氏没黄帝氏作火生土故爲土徳与炎帝之后战于阪泉遂王天下始垂衣裳有轩冕之服【邓展曰凡冠前卑后高故曰轩冕也师古曰此说非也轩轩车也冕冕服也春秋左氏传曰服冕乘轩】故天下号曰轩辕氏
　　少昊帝考徳曰少昊曰清【师古曰考徳者考五帝徳之书也】清者黄帝之子清阳也是其子孙名挚立土生金故爲金徳天下号曰金天氏周□其乐故易不载序于行
　　颛顼帝春秋外传曰少昊之衰九黎乱徳颛顼受之廼命重黎苍林昌意之子也金生水故爲水徳天下号曰高阳氏周□其乐故易不载序于行
　　帝喾春秋外传曰颛顼之所建帝喾受之清阳元嚣之孙也水生木故爲木徳天下号曰高辛氏帝挚继之不知世数周□其乐故易不载周人禘之
　　唐帝帝系曰帝喾四妃陈丰生帝尧封于唐盖高辛氏衰天下归之木生火故爲火徳天下号曰陶唐氏让天下于虞使子朱处于丹渊爲诸侯即位七十载
　　虞帝帝系曰颛顼生穷蝉五世而生瞽叟瞽叟生帝舜处虞之嬀汭【师古曰嬀水名也水曲曰汭音人锐反】尧嬗以天下【师古曰嬗古禅让字也其下亦同】火生土故爲土徳天下号曰有虞氏让天下于禹使子商均爲诸侯即位五十载
　　伯禹帝系曰颛顼五世而生鲧鲧生禹虞舜嬗以天下土生金故爲金徳天下号曰夏后氏继世十七王四百三十二嵗
　　成汤书经汤誓汤伐夏桀金生水故爲水徳天下号曰商后曰殷【孟康曰初契封商汤居殷而受命故二号】三綂上元至伐桀之嵗十四万一千四百八十嵗嵗在大火房五度故传曰大火阏伯之星也实祀商人后爲成汤方即世崩没之时爲天子用事十三年矣商十二月乙丑朔旦冬至故书序曰成汤既没太甲元年使伊尹作伊训伊训篇曰惟太甲元年十有二月乙丑朔伊尹祀于先王诞资有牧方明言虽有成汤太丁外丙之服以冬至越茀祀先王于方明【如淳曰觐礼诸侯觐天子爲坛十有二寻加方明于其上孟康曰方明者神明之象也以木爲之方四尺画六采东青西白南赤北黒上下黄】以配上帝是朔旦冬至之嵗也后九十五嵗商十二月甲申朔旦冬至亡余分是爲孟綂自伐桀至武王伐纣六百二十九嵗故传曰殷载祀六百
　　殷歴曰当成汤方即世用事十三年十一月甲子朔旦冬至终六府首【师古曰府首即蔀首】当周公五年则爲距伐桀四百五十八嵗少百七十一嵗不盈六百二十九又以夏时乙丑爲甲子计其年廼孟綂后五章癸亥朔旦冬至也以爲甲子府首皆非是凡殷世继嗣三十一王六百二十九嵗
　　四分上元至伐桀十三万二千一百一十三嵗其八十八纪甲子府首入伐桀后百二十七嵗
　　春秋歴周文王四十二年十二月丁丑朔旦冬至孟綂之二防首也后八嵗而武王伐纣武王书经牧誓武王伐商纣水生木故爲木徳天下号曰周室三綂上元至伐纣之嵗十四万二千一百九嵗嵗在鹑火张十三度文王受命九年而崩再期在大祥而伐纣故书序曰惟十有一年武王伐纣太誓八百诸侯防还归二年乃遂伐纣克殷以箕子归十三年也故书序曰武王克殷以箕子归作洪范洪范篇曰惟十有三祀王访于箕子自文王受命而至此十三年嵗亦在鹑火故传曰嵗在鹑火则我有周之分壄也师初以殷十一月戊子日在析木箕七度故传曰日在析木是夕也月在房五度房爲天驷故传曰月在天驷后三日得周正月辛卯朔合辰在斗前一度斗柄也故传曰辰在斗柄明日壬辰防星始见【师古曰防古晨字也其字从臼臼音居玉反】癸巳武王始丙午还师戊午度于孟津孟津去周九百里师行三十里故三十一日而度明日己未冬至防星与婺女伏歴建星及牵牛至于婺女天鼋之首故传曰星在天鼋周书武成篇惟一月壬辰旁死霸【孟康曰月二日以往月生魄死故言死魄魄月质也师古曰霸古魄字同】若翌日癸巳武王乃朝歩自周于征伐纣序曰一月戊午师度于孟津至庚申二月朔日也四日癸亥至牧壄夜陈甲子昧爽而合矣故外传曰王以二月癸亥夜陈武成篇曰粤若来三月既死霸粤五日甲子咸刘商王纣【师古曰今文尚书之辞刘杀也】是嵗也闰数余十八正大寒中在周二月己丑晦明日闰月庚寅朔三月二日庚申惊蛰四月己丑朔死霸死霸朔也生霸望也是月甲辰望乙巳旁之故武成篇曰惟四月既旁生霸粤六日庚戌武王燎于周庙翌日辛亥祀于天位粤五日乙卯乃以庶国祀馘于周庙【师古曰亦今文尚书也祀馘献于庙而告祀也截耳曰馘音居获反】文王十五而生武王受命九年而崩崩后四年而武王克殷克殷之嵗八十六矣后七嵗而崩故礼记文王世子曰文王九十七而终武王九十三而终凡武王即位十一年周公摄政五年正月丁巳朔旦冬至殷歴以爲六年戊午距炀公七十六嵗入孟綂二十九章首也后二嵗得周公七年复子明辟之嵗是嵗二月乙亥朔庚寅望后六日得乙未故召诰曰惟二月既望粤六日乙未又其三月甲辰朔三日丙午召诰曰惟三月丙午朏【孟康曰朏月出也音敷尾反】古文月采篇曰三日曰朏【师古曰月采说月之光采其书则亡】是嵗十二月戊辰晦周公以反政故洛诰篇曰戊辰王在新邑烝祭嵗命作策惟周公诞保文武受命惟七年
　　成王元年正月己巳朔此命伯禽俾侯于鲁之嵗也【师古曰俾使也封之使爲诸侯】后三十年四月庚戌朔十五日甲子哉生霸【师古曰哉始也】故顾命曰惟四月哉生霸王有疾不豫甲子王乃洮沬水作顾命【师古曰洮盥手也沬洗面也洮音徒高反沬即颒字也音呼内反】翌日乙丑成王崩康王十二年六月戊辰朔三日庚午故毕命丰刑曰惟十有二年六月庚午朏王命作策丰刑【孟康曰逸书篇名】
