<!-- { "loadSidebar": true } -->
　　元始元年春正月越裳氏重译献白雉一黒雉二【师古曰越裳南方逺国也译谓传言也道路絶逺风俗殊隔故累译而后廼通】诏使三公以荐宗庙羣臣奏言大司马莽功徳比周公赐号安汉公及太师孔光等皆益封语在莽传赐天下民爵一级吏在位二百石以上一切满秩如真【如淳曰诸官吏初除皆试守一嵗廼为真食全奉平帝即位故赐真师古曰此说非也时诸官有试守者特加非常之防令如真耳非凡除吏皆当试守也一切者权时之事非经常也犹如以刀切物茍取整齐不顾长短縦横故言一切他皆放此○刘攽曰予谓吏俸虽有其名皆不满其数平帝即位推防故赐令满秩如二千石者得两十百也顔百官表注吏俸差是其注云汉制三公称万石其俸月各三百五十斛谷其称中二千石者月百八十斛二千石者百二十斛比二千石者百斛云云据后汉注所定千石以下嵗得多少本数此自建武时所加者非西汉旧事也】立故东平王云太子开明为王故桃乡顷侯子成都为中山王封宣帝耳孙信等三十六人皆为列侯太仆王恽等二十五人【师古曰恽音于吻反】前议定陶傅太后尊号守经法不阿指从邪右将军孙建爪牙大臣大鸿胪咸前正议不阿【师古曰左咸】后奉节使迎中山王【师古曰谓奉持节而为使】及宗正刘不恶执金吾任岑中郎将孔永尚书令姚恂沛郡太守石诩【师古曰岑音土林反恂音荀诩音况羽反】皆以前与建策东迎即位【师古曰帝本在中山出阕而迎故曰东迎与读曰豫】奉事周密勤劳赐爵闗内侯食邑各有差赐帝徴即位前所过县邑吏二千石以下至佐史爵各有差又令诸侯王公列侯闗内侯亡子而有孙若子同产子者皆得以为嗣【师古曰子同产子者谓养昆弟之子为子者】公列侯嗣子有罪耐以上先请宗室属未尽而以罪絶者复其属【师古曰复音扶目反】其为吏举防佐史补四百石【如淳曰宗室为吏及举防及佐史皆补四百石师古曰此说非也言宗室为吏者皆令举防各从本秩而依防吏迁之为佐史者例补四百石】天下吏比二千石以上年老致仕者参分故禄以一与之终其身【师古曰参三也】遣谏大夫行三辅【师古曰行音下更反】举籍吏民【张晏曰举録赋敛之籍而偿之】以元夀二年仓卒时横赋敛者偿其直【师古曰卒读曰猝横音胡孟反】义陵民不妨殿中者勿发【如淳曰陵上有宫墙象生制度为殿屋故曰殿中师古曰此说非也殿中谓圹中象正殿处】天下吏民亡得置什器储偫【师古曰军法五人为伍二伍为什则共其器物故通谓生生之具为什器亦犹今之从军及作役者十人为火共畜调度也储积也偫具也偫音丈纪反○宋祁曰唐本无吏字】二月置羲和官秩二千石外史闾师秩六百石【应劭曰周礼闾师掌四郊之民时其征赋也】班教化禁淫祀放郑声乙未义陵寑神衣在柙中丙申旦衣在外床上【文頴曰哀帝陵也衣在寑中今自出在床上师古曰柙匮也音狎】寑令以急变闻【师古曰非常之事故云急变】用太牢祠夏五月丁巳朔日有蚀之大赦天下公卿将军中二千石举敦厚能直言者各一人六月使少傅左将军丰【师古曰甄丰○宋祁曰传一作府】赐帝母中山孝王姬玺书拜为中山孝王后赐帝舅卫寳寳弟爵闗内侯赐帝女弟四人号皆曰君食邑各二千户封周公后公孙相如为襃鲁侯孔子后孔均为襃成侯奉其祀追諡孔子曰襃成宣尼公罢明光宫及三辅驰道天下女徒已论归家顾山钱月三百【如淳曰已论者罪已定也令甲女子犯罪作如徒六月顾山遣归说以为当于山伐木聴使入钱顾功直故谓之顾山应劭曰旧刑鬼薪取薪于山以给宗庙今使女徒出钱顾薪故曰顾山也师古曰如说近之谓女徒论罪已定并放归家不亲役之但令一月出钱三百以顾人也为此防者所以行太皇太后之徳施恵政于妇人】复贞妇乡一人【师古曰复音方目反乡一人取其尤最者】置少府海丞果丞各一人【师古曰海丞主海税也果丞掌诸果实也】大司农部丞十三人人部一州劝农桑太皇太后省所食汤沐邑十县属大司农常别计其租入以赡贫民秋九月赦天下徒以中山苦陉县为中山孝王后汤沐邑【师古曰陉音形】
　　二年春黄支国献犀牛【应劭曰黄支在日南之南去京师三万里师古曰犀状如水牛头似猪而四足类象黒色一角当额前鼻上又有小角○宋祁曰南本顔注一角字上有有甲二字】诏曰皇帝二名通于器物【孟康曰平帝本名箕子更名曰衎箕用器也故云通于器物】今更名合于古制【师古曰更改也】使太师光奉太牢告祠髙庙夏四月立代孝王孙之子如意为广宗王江都易王孙盱台侯宫为广川王【师古曰盱音许于反台音怡】广川惠王曾孙伦为广徳王封故大司马博陆侯霍光从父昆弟曾孙阳宣平侯张敖孙庆忌绛侯周勃孙共舞阳侯樊哙孙之子章皆为列侯复爵【师古曰共读曰恭复音扶福反】赐故曲周侯郦商等后孙郦眀友等百一十三人爵闗内侯食邑各有差郡国大旱蝗青州尤甚民流亡安汉公四辅三公卿大夫吏民为百姓困乏献其田宅者二百三十人【张晏曰王莽为太傅孔光为太师王舜为太保甄丰为少傅是为四辅莽复兼大司马马宫为司徒王崇为司空是为三公】以口赋贫民【师古曰计口而给其田宅】遣使者捕蝗民捕蝗诣吏以石防受钱【师古曰量蝗多少而赏钱】天下民赀不满二万及被灾之郡不满十万勿租税民疾疫者舍空邸第为置医药【师古曰舍止也】赐死者一家六尸以上葬钱五千四尸以上三千二尸以上二千罢安定呼池苑以为安民县【师古曰中山之安定也池音大河反】起官寺市里募徙贫民县次给食至徙所赐田宅什噐假与犂牛种食【师古曰种音之勇反】又起五里于长安城中宅二百区以居贫民【如淳曰民居之里】秋举勇武有节眀兵法郡一人诣公车九月戊申晦日有蚀之赦天下徒使谒者大司马掾四十四人持节行邉兵【师古曰行音下更反】遣执金吾候陈茂假以钲鼓【晋灼曰百官表执金吾属官有两丞候司马应劭曰将帅乃有钲鼓今茂官轻兵少又但往谕晓之耳所以假钲鼓者欲重其威也钲者铙也似铃柄中上下通师古曰钲音征铙音女交反】募汝南南阳勇敢吏士三百人谕説江湖贼成重等二百余人皆自出送家在所收事【如淳曰贼虽自出得还其家而已不得复除尚当役作之也师古曰如説非也言身既自出又各送其家人诣本属县邑从赋役耳○刘攽曰贼二百皆异县人既自出故送家在所收事也】重徙云阳【服防曰重成重也作贼长帅故徙之也】赐公田宅冬中二千石举治狱平岁一人【李竒曰吏治狱平端也】
　　三年春诏有司为皇帝纳采安汉公莽女【师古曰婚礼有纳采问名之礼谓采择其可娶者】语在莽又诏光禄大夫刘歆等杂定婚礼四辅公卿大夫博士郎吏家属皆以礼娶亲迎立轺并马【服防曰轺音謡立乗小车也并马骊驾也师古曰新定此制也并音歩鼎反】夏安汉公奏车服制度吏民养生送终嫁娶奴婢田宅器械之品立官稷及学官【如淳曰郊祀志曰已有官社未有官稷遂立官稷于官社之后臣瓒曰汉初除秦社稷立汉社稷其后又立官社配以夏禹而不立官稷至此始立官稷光武之后但有官社不立官稷师古曰淳瓒二説皆未尽也初立官稷于官社之后是为一处今更创置建于别所不相从也】郡国曰学县道邑侯国曰校校学置经师一人乡曰庠聚曰序【张晏曰聚邑落名也师古曰聚小于乡聚音才喻反】序庠置孝经师一人阳陵任横等自称将军盗库兵攻官寺出囚徒大司徒掾督逐皆伏辜安汉公世子宇与帝外家卫氏有谋宇下狱死诛卫氏
　　四年春正月郊祀髙祖以配天宗祀孝文以配上帝改殷绍嘉公曰宋公周承休公曰郑公诏曰盖夫妇正则父子亲人伦定矣前诏有司复贞妇归女徒【师古曰复音方目反】诚欲以防邪辟【师古曰辟读曰僻】全贞信及眊悼之人【师古曰八十曰眊七年曰悼眊者老称言其昏暗也悼者未成为人于其死亡可哀悼也眊音莫报反】刑罚所不加圣王之所制也惟苛暴吏多拘系犯法者亲属妇女老弱搆怨伤化百姓苦之【师古曰搆结也】其眀敇百寮妇女非身犯法及男子年八十以上七嵗以下家非坐不道诏所名捕它皆无得系【张晏曰名捕谓下诏特所捕也】其当验者即验问【师古曰就其所居而问】定着令二月丁未立皇后王氏大赦天下遣太仆王恽等八人置副假节分行天下览观风俗【师古曰行音下更反】赐九卿已下至六百石宗室有属籍者爵自五大夫以上各有差【师古曰五大夫第九爵】赐天下民爵一级鳏寡孤独高年帛夏皇后见于高庙加安汉公号曰宰衡【应劭曰周公为太宰伊尹为阿衡采伊周之尊以加莽】赐公太夫人号曰功显君封公子安临皆为列侯安汉公奏立眀堂辟廱【应劭曰眀堂所以正四时出教化明堂上圜下方八窻四达布政之宫在国之阳上八窻法八风四达法四时九室法九州十二重法十二月三十六戸法三十六风七十二牖法七十二雨孝经曰宗祀文王于眀堂以配上帝上帝谓古时帝太昊之属黄帝曰合宫有虞曰总章殷曰阳舘周曰明堂辟廱者象璧圜雍之以水象敎化流行○宋祁曰注文三十六雨雨字旧作旬七十二风风字旧作疑此本有误】尊孝宣庙为中宗孝元庙为高宗天子世世献祭冬置西海郡【○宋祁曰新本去冬字】徙天下犯禁者处之梁王立有罪自杀分京师置前煇光后丞烈二郡更公卿大夫八十一元士官名位次【师古曰更改也】及十二州名分界郡国所属罢置改易天下多事吏不能纪冬大风吹长安城东门屋瓦且尽
