<!-- { "loadSidebar": true } -->
　　张禹字子文河内轵人也至禹父徙家莲勺【师古曰左冯翊县名也音辇酌】禹为儿数随家至市喜观于卜相者前【师古曰至其人之前而观之喜音许吏反】久之颇晓其别蓍布卦意【师古曰别分也音彼列反】时从旁言卜者爱之又竒其靣貌谓禹父是儿多知可令学经【○宋祁曰父字下当有曰字】及禹壮至长安学从沛郡施雠受易琅邪王阳胶东庸生问论语既皆明习有徒众举为郡文学甘露中诸儒荐禹有诏太子太傅萧望之问禹对易及论语大义望之善焉奏禹经学精习有师法可试事【师古曰试以职事也】奏寝罢归故官【师古曰寝谓不下也】久之试为博士初元中立皇太子而博士郑寛中以尚书授太子荐言禹善论语【○宋祁曰善字下疑有说字】诏令禹授太子论语由是迁光禄大夫数嵗出为东平内史元帝崩成帝即位徴禹寛中皆以师赐爵闗内侯寛中食邑八百户禹六百户拜为诸吏光禄大夫秩中二千石给事中领尚书事是时帝舅阳平侯王凤为大将军辅政専权而上富于春秋谦让方乡经学敬重师傅【师古曰乡读曰向】而禹与凤并领尚书内不自安数病上书乞骸骨欲退避凤上报曰朕以幼年执政万机惧失其中君以道徳为师故委国政君何疑而数乞骸骨忽忘雅素欲避流言【师古曰雅素故也谓师傅故旧之恩】朕无闻焉【师古曰不闻有毁短之言】君其固心致思总秉诸事推以孶孶无违朕意【○宋祁曰无当作毋】加赐黄金百斤养牛上尊酒太官致餐侍医视疾使者临问【师古曰侍医侍天子之医】禹惶恐复起视事河平四年代王商为丞相封安昌侯为相六嵗鸿嘉元年以老病乞骸骨上加优再三廼聼许赐安车驷马黄金百斤罢就第以列侯朝朔望位特进见礼如丞相置从事史五人益封四百户天子数加赏赐前后数千万禹为人谨厚内殖货财【师古曰殖生也】家以田为业【○宋祁曰晏本业作乐】及富贵多买田至四百顷皆泾渭溉灌极膏腴上贾【师古曰贾读曰价】它财物称是禹性习知音声内奢滛身居大第后堂理丝竹筦【如淳曰今乐家五日一习乐为理乐师古曰筦亦管字○刘敞曰丝竹管等二物尔于文为骈】禹成就弟子尤著者淮阳彭宣至大司空沛郡戴崇至少府九卿宣为人恭俭有法度而崇恺弟多智【师古曰恺乐也弟易也言性和乐而简易】二人异行禹心亲爱崇敬宣而疏之崇毎候禹常责师宜置酒设乐与弟子相娱禹将崇入后堂饮食妇女相对优人筦铿锵极乐昏夜乃罢【师古曰极乐尽其欢乐之情】而宣之来也禹见之于便坐【师古曰便坐谓非正寝在于旁侧可以延宾者也坐音才卧反】讲论经义日宴赐食不过一肉巵酒相对【师古曰一豆之肉一巵行酒】宣未尝得至后堂及两人皆闻知各自得也【服防曰各自为得宜】禹年老自治冡茔起祠室好平陵肥牛亭部处地【师古曰肥牛亭名欲得置亭处之地为冢茔】又近延陵【○宋祁曰别本无延字子谓当存延字成帝营昌陵不成更还延陵】奏请求之上以赐禹诏令平陵徙亭它所曲阳侯根闻而争之此地当平陵寝庙衣冠所出游道禹为师傅不遵谦让至求衣冠所游之道又徙壊旧亭重非所宜【师古曰重音直用反】孔子称赐爱其羊我爱其礼【师古曰论语云子贡欲去告朔之饩羊子曰赐也尔爱其羊我爱其礼故引之】宜更赐禹它地根虽为舅上敬重之不如禹根言虽切犹不见从卒以肥牛亭地赐禹根由是害禹宠数毁恶之【师古曰恶谓言其过恶】天子愈益敬厚禹禹毎病輙以起居闻【师古曰谓其食饮寝卧之増损】车驾自临问之上亲拜禹牀下禹顿首谢恩归诚【○宋祁曰恩字下当有因字】言老臣有四男一女爱女甚于男逺嫁为张掖太守萧咸妻不胜父子私情思与相近上即时徙咸为农太守又禹小子未有官上临候禹禹数视其小子上即禹牀下拜为黄门郎【○宋祁曰郎字上疑有侍字】给事中禹虽家居以特进为天子师国家毎有大政必与定议【师古曰与读曰豫】永始元延之间日蚀地震尤数吏民多上书言灾异之应讥切王氏専政所致上惧变异数见意颇然之未有以明见【○宋祁曰未字上当有而字】廼车驾至禹第辟左右【师古曰辟读曰辟】亲问禹以天变因用吏民所言王氏事示禹禹自见年老子孙弱又与曲阳侯不平恐为所怨禹则谓上曰【○宋祁曰则当作即】春秋二百四十二年间日蚀三十余地震五十六【○宋祁曰按刘向传日蚀三十六地震五今云五十六疑衍十六两字今越本与别本无十六两字刘敞曰按春秋地震五耳疑衍十六字】或为诸侯相杀或夷狄侵中国灾变之意深逺难见故圣人罕言命不语怪神【师古曰罕稀也论语云子罕言利与命与仁又曰子不语怪力乱神】性与天道自子赣之属不得闻【师古曰论语云夫子之言性与天道不可得而闻也谓孔子未尝言性命之事及天道】何况浅见鄙儒之所言陛下宜修政事以善应之与下同其福善此经义意也【○宋祁曰福善越本作福喜】新学小生乱道误人宜无信用以经术断之上雅信爱禹由此不疑王氏后曲阳侯根及诸王子弟闻知禹言皆喜说【师古曰说读曰悦○宋祁曰皆当作此】遂亲就禹禹见时有变异若上体不安择日絜斋露蓍【服防曰露易蓍于星宿下明日乃用言得天气也师古曰蓍草名筮者所用也音式夷反○宋祁曰有字上疑有常字】正衣冠立筮得吉卦则献其占如有不吉禹为感动忧色【○宋祁曰感动字下疑有有字】成帝崩禹及事哀帝建平二年薨諡曰节侯禹四子长子宏嗣侯官至太常列于九卿三弟皆为校尉散骑诸曹初禹为师以上难数对已问经为论语章句献之始鲁扶卿及夏侯胜王阳萧望之韦成皆説论语篇第或异禹先事王阳后从庸生采获所安最后出而尊贵诸儒为之语曰欲为论念张文【○宋祁曰监本越本欲字下有不字】由是学者多从张氏余家寖微【师古曰寖渐也】
