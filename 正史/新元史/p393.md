<!-- { "loadSidebar": true } -->
　　李谦，字受益，郓州东阿人。祖元，以医著名。谦始就学，日记数千言，与徐世隆、孟祺、阎复齐名。为东平府教授，生徙四集，累官万户府经历。先时，教授无俸，郡敛儒户银百两为束修，谦辞不受。 

　　翰林学士王磐以廉名闻，召为应奉翰林文字，一时制诰，多出共手，至元十五年，迁待制。扈驾至上都，赐银壶、藤枕。十八年，迁直学士，为太子左谕德，侍裕宗于东宫。陈十事：曰正心，曰睦亲，曰宗俭，曰几谏，曰戢兵，曰亲贤，曰尚文，曰定律，曰正名，曰革弊。裕宗崩，世祖又命傅成宗于潜邸，转侍读学士。帝饮群臣酒，谓谦曰：“闻卿不饮，然为朕强饮。”因赐葡萄酒一钟曰：“此极醉人，恐汝不胜。”令近侍扶之出。二十六年，以足疾辞归。 

　　三十一年，成宗即位，驿召至上都。既见劳曰：“朕知卿有疾，然京师去家不远，且多良医，能愈矢。卿当与谋国政，余不以劳卿也。”迁翰林学士。元贞初，引疾归。大德六，召为翰林学士承旨，以年七十一，乞致仕。九年，又召迁。至大元年，给半俸。仁宗为皇太子，召为太子少傅，谦固辞。 

　　仁宗即位，召旧臣十六人，谦居其首。乃力疾见帝于行在，疏言九事，曰：“正心术以正百官，崇孝治以先天下，选贤能以居辅相之位，广视听以通上下之情，恤贫乏以重邦家之本，课农桑以丰衣食之源，兴学校以广人材之路，颁律令使民不犯，练士卒使武备不弛。至于振肃纪纲、纠察内外，台宪之官尤当选素著清望、深明治体、不事苛细者为之。”帝嘉纳焉。迁集贤大学士、荣禄大夫，致仕，赐银一百五十两，金织币及帛各三匹。归，卒于家，年七十九。 

　　谦文章醇雅，不尚浮巧，学者宗之。子偘，官至大名路总管。 

　　王约，字彦博，其先开封人，后徙家真定。约少从中丞魏初游，博览经史，工文辞。至元十三年，翰林学士王磐荐为从事，承旨和鲁火孙徒开府，奏为翰林国史院编修官，兼司徒府掾。既而辟中书掾，除礼部主事。 

　　二十四年，拜监察御史，首请建储及修国史。时丞相桑哥衔参政郭佑为中丞时奏劾卢世荣等，诬以他罪，约上疏直佑冤。转御使台都事。南台待御史程文海入言事，多斥桑哥罪状。桑哥怒，以约与之表里，奏请杀之，上不从。约以秦陇地远，请立陕西行台，从之。出赈河间饥民，全活甚众。 

　　三十一年，迁中书右司员外郎。四月，成宗即位，条上二十二事，曰：“实京师，放差税，开猎禁，蠲逋负，赈穷独，停冗役，禁鹰房，振风宪，除宿蠹，慰远方，却贡献，询利病，利农民，励学校，立义仓，核税户，重名爵，明赏罚，择守令，汰官属，定律令，革两司。又请中书，外取信于行省，内责成于六部。调兵郎中，改礼部郎中。请复赠谥之典，付时政记于史馆，立供需府以专供亿，皆从之。拜翰林直学士、知制诰同修国史。奉诏赈京畿东道饥民，因奏京东利病十事，请再发廪赈之。中书用其言，民困以苏。高丽王日臣年老，传国于太子謜，谗臣以飞语间之，及謜朝京师，留謜不遣。日臣复位，乃委用小人，淫刑厚敛。国人群诉于朝，使约验问之。约至，谕之曰：“天地间至亲者父子，至重者君臣。彼小人知自利，宁肯为汝家国地耶！日臣感泣，谢曰：“臣年耄，听信憸邪，是以致此，今闻命矣。愿奉表自雪，且请謜还国，奸臣党与，悉听使者治之。”翼日，约逮捕奸臣党与，流二十二人，杖三人，黜有官者二人，命旧臣洪子藩为相，更其弊政，东民大悦。还报称旨，降太常少卿。 

　　寻诏约同宗正、御史谳狱京师，约辞职在奉祭祀，帝不允。乃阅诸狱，决二百六十六人，当死者七十二人，释无罪者八十六人，平反十人，杖流八十人，因议斗殴杀人者宜减死一等，著为令。浙民讼于台、省，狱久不决，命约讯之。约至杭，二十日而决，台省无异辞。使还，特拜刑部尚书。 

　　大德十一年，仁宗至自怀州。平章赛典赤、安西王阿难答与左相阿忽台潜谋为乱，命刑部按其罪状。约曰：“在法，谋逆不必搒掠，当伏诛。”帝从之。 

　　监察御史言通州仓米三万石，因雨湿败。约谓乃积气所蒸，释守者罪。宗王兄弟二人守边，史阴有异志，弟谏不听，即驰去，兄遣奴挟张弓矢追之，弟发矢毙其奴，兄诉囚其弟，狱当死。约虑囚曰：“兄之奴即弟之奴，况杀之有故。”立释之。 

　　迁礼部尚书，请定丁忧、旌表之制，免都城煤炭税，皆从之。京师民王甲殁，有遗腹子育于姊家，年十六，诉其姊匿赀若干，有司责之急。约曰：“无父之子育之成人，姊之恩多矣。诚利其赀，宁有今日耶！”改前议而斥之。 

　　至大二年正月，上武宗尊号及册皇后，凡典礼仪注，皆约所手定。仁宗在东宫，雅知约知，思用以处自辅擢太子詹事丞。从幸五台山，约谏不可久留，即日还上都。初安西王以谋逆诛，国除，版赋入詹事院。至是，大臣奏请封其子。约曰：“安西以何罪诛？今复之，无以惩将来。”议遂寝。明年，进太子副詹事。 

　　承制立左卫率府。统侍卫万人，同列欲署军官，约持不可，众难之曰：“东宫非枢密使耶？”约曰：“詹事，东宫官也，预枢密事可乎？”仁宗复召问约，对曰：“皇太子事，不敢不为；天子事，不敢为。”仁宗悟，竟罢议。同列复传命增立右卫率府，取河南蒙古军万人统之。约屏人语曰：“左卫率府，旧制有之，今置右府何为？诸公宜深思之，不可累储宫也。”又命收安西兵仗，给宿卫士。约谓詹事完泽曰：“詹事移文数千里取兵仗，人必惊疑。主上闻之。奈何？”完泽谢曰：“吾虑不及此。”又命福建取绣工童男六人。约曰：“福建去京师六七千里，使人父子兄弟相离，有司承风扰累，岂美事耶！”仁宗立罢之，称善再三。家令薛居敬上言陕西分地五事，请使约往，约不为署行，语之曰：“太子，潜龙也。当勿用之时，为飞龙之事可乎？”遂止。约荐翰林学士李谦为太子少傅，请立故丞相淮安忠武王伯颜祠于杭州，皆从之。 

　　仁宗赐犀带，又赐江南所取书籍，皆固辞。帝字而不名，谓群臣曰：“事未经王彦博议者，勿启。”又谓中丞朵碍曰：“在詹事而不求赐予者，惟彦博与汝二人耳。”一日，帝幸西园观角牴戏，敕取缯帛赐之。约入，遥见问曰：“汝何为来？”帝遽命止之。又欲观俳戏，事已集而约至，即命罢去，其见敬礼如此。四年三月，帝即位，欲用阴阳家言，御光天殿，即东宫也。约言于大保曲枢曰：“正名定分，当御大内。”曲枢入奏，遂即位于大明殿。中书奏约陕西行省参知政事，特拜河南行省右丞。约陛辞，帝赐卮酒及弓矢。 

　　先是，至大间尚书省用言者，冒献河南官民地为无主地，奏立田粮府，岁输数万石，是岁诏罢之，窜言者于海外，命河南行省还其田于业主，省吏并缘为奸，田仍未给。约至，立限檄郡县，厘正之。会更铜钱钞法，且令天下税，尽收至大钞。约度河南岁用钞七万锭，必致上供不给，乃下诸州，凡至大至元钞相半，众以方诏命为言，约曰：“吾岂不知，第岁终诸事不集，责亦匪轻。”丞相卜怜吉歹从之，遣使白于中书，省臣大悦，遂遍行天下。 

　　皇庆改元元日，诏中书省曰：“汴省王丞可即召之。”约至，召见，慰劳，特拜集贤大学士。建议行封赠、禁服色、兴科举，皆著为令。疏荐国子博士姚登孙、应奉翰林文字揭傒斯、成都儒士杨静，请起复中山知府致仕辅惟良、前尚书参议李源、左司员外郎曹元用，皆擢用有差。 

　　延祐二年，丞相帖木迭儿专政，奏遗大臣分道奉使宣抚，命约巡行燕南山东道。卫辉民有殴母者，有司论如法，其母诉言：“老妾惟此一息，死则门户绝矣。”约原其情，杖一百遣之。冠州民有兄讦其弟，压诅者，谳之，则曰：“我求嗣也。”索《授时历》验其日良信，立纵之。使还，拜枢密副使，视事，明日召见赐酒，帝谓左右曰：“人言彦博老病，朕今见之，精力尚强，可以大任也。”是夕，知枢密院驸马塔失帖木儿宿卫，帝戒之曰：“彦博非汝友，宜事之。 

　　英宗即位，帖木儿复相，约辞职不出。二年，以年七十致仕。三年，丞相拜住当国，约复拜集贤大学士，商议中书省事。每日一至中书省议事。朝廷议罢征东省，立三韩省，诏下中书杂议，约对曰：“高丽去京师四千里，地瘠民贫，非中原比，万一梗化，平之非易，不如守祖宗之旧。”丞相称善，议遂寝。高丽人闻之，图约像归，祠之曰：“不绝国祀者，王公也。” 

　　天历元年，文宗践祚，约入贺，赐宴大明殿，帝劳问甚欢。时年七十有七。至顺四年二月卒，年八十二。皇太后闻之嗟悼，以尚酝二尊遣徽政院臣临员致奠，敕中书省以下赙赠有差。 

　　约有《史论》三十卷，《高丽志》四卷，《潜丘稿》三十卷，行于世。子思诚，秘书监著作郎。 

　　张升，字伯高，其先定州人，后徙平州。父昂霄，管勾济民盐场，有文行。 

　　升幼警敏，既长，力学，工文辞。至元二十九年，用荐者授翰林国史院编修官，预修《世祖实录》，迁应奉翰林文字，寻升修撰。历兴文署令、太常博士。成宗崩，中书议奉徽号，飨宗庙，升曰：“凡有事于宗庙，必书嗣皇帝名，今将何书？议遂寝。 

　　武宗即位，议躬祀礼，升据礼经以对，帝嘉纳之。除礼仪院判官。久之，出为汝宁府知府。民告有寄于其家者，逾三年取阅，有禁书一编，且记里中大家姓名于上，升亟呼吏焚其书，曰：“妄言诬民，且再更赦矣，勿论。”同列惧，皆引起，既而事闻，廷议遣使穷问，卒无迹可指，乃诘以擅焚书状，对曰：“长备位郡守，为民父母，今屏诬诉，免冤滥，重得罪不避。”乃坐夺俸二月。旁郡移文报术者言：“岁值壬子六月朔日蚀，其占为兵寇；岁癸丑，其应在吴分野。”同列欲召属县为备御计，升曰：“此论言，久当自息，毋惑民听，众论韪之。部使者举治行为诸郡最。历江西行省左右郎中，除绍兴路总管。 

　　初，大德间，越大饥，且疫厉，民死者殆半，赋税盐课责里胥代纳，吏并缘为奸，害富家，升证于簿籍，白行省蠲之。前总管为江浙行省参知政事，争代者禄米，有隙，欲内之罪，移平江岁输海运粮布囊三万，俾绍兴制如数，民不能堪。更数总管，谓岁例如此，置弗问。升言：“麻非越产，海漕又于越无涉。”章上，卒罢之。右湖北道廉访使、江南行台治书侍御史，召为参议中书省事，改枢密院判官，寻复中书参议。 

