<!-- { "loadSidebar": true } -->
　　太祖既称罕，命斡歌连扯儿必、合赤温脱忽剌温、哲台、多豁勒忽扯儿必四人为火儿赤，汪古儿、薛赤兀儿、合答安答勒都儿罕三人为保兀儿赤，迭该为火你赤，古出古儿为抹赤，朵兀扯儿必总管家中奴婢，忽必来、赤勒古台、合剌孩脱忽剌温三人同皇弟合萨儿为阿黑答赤，泰亦赤兀忽图、抹里赤、木勒合勒忽三人为阿都兀赤，命阿儿孩合撒儿、塔孩、速客该、察兀儿孩四人巡逻远近，速不台为前锋护卫，以博尔术、者勒蔑归附独早，命为众官之长。是时，官制草创而已。 

　　久之，札木合弟绐察儿牧于斡列该不剌合，与帝之牧地近，夺部将答儿马剌之马；答儿马剌射杀之。札木合大怒，遂纠泰亦赤兀、亦乞列思、兀鲁物、那牙勤、火鲁剌思、巴邻、宏吉剌、合塔斤、撒勒只兀、朵儿边、塔塔儿，共十三部，合兵三万人来攻。 

　　时孛图父捏坤在泰亦赤兀部下，使巴鲁剌思人木勒客脱塔黑等来告变。帝在古连勒古之地，分部众为十三翼以待之。宣懿皇后及斡勒忽讷部为第一翼。帝与子弟及宗人之子弟为第二翼。撒姆哈准之后人曰布拉柱，阿答儿斤将木忽儿忽兰，火鲁剌思将曰察鲁哈，与客烈亦之分部为第三翼。苏儿嗄图之子曰得林赤，博歹阿特人曰火力台为翼。莎儿合秃主儿乞之子撒察别乞曰，泰出与札剌亦部为第五、六翼。乞颜特人渥秃助忽都朵端乞为第七翼，蒙格秃之子曰程克索特，巴牙兀将曰汪古儿为第八翼。答里台、忽察儿及都黑剌特、努古思、火儿罕、撒哈夷特、委神四部为第九翼。忽都剌之子拙赤罕为第十翼。阿勒坛为第十一翼。答忽与晃火攸特部、速客特部为第十二翼。努古思部为第十三翼。与札木合大战于答兰巴泐渚纳，军失利，部将察合安死之。 

　　帝退保斡难河哲捏列之地，兀鲁特人术赤台、忙兀特人畏答儿各率所部来归。顷之，帝与照烈人同猎于乌者儿哲儿们山。照烈人食尽，已归其半，帝要与同宿，分粮给之。明日，再猎，复驱兽向之，使获多。照烈人感悦，中道相谓曰：“泰亦赤兀与我然薄待我。今帖木真厚我如此，盍归之。”其酋曰乌鲁克，曰塔海答鲁俱请降，谓帝曰：“我等为泰亦赤兀所虐，如无主之马，无牧之牛羊，故弃彼而从汝。”帝大悦曰：“我方熟寐，幸汝捽我发以醒我，异日汝兵车所至，我必悉力助之。”然其后照烈人复叛去。塔海答鲁为泰亦赤兀所杀，照烈部遂亡。帝宽仁有度量，诸部皆谓：“仄亦赤兀无道，帖木真以己衣衣人，以己马乘人，真吾主也。”于是远近相率归附。 

　　甲寅，帝年四十岁，金章宗明昌四年也，塔塔儿酋蔑古真薛兀图等为金边患，金丞相完颜襄讨之。帝闻之，欲复世仇，助金人攻塔塔儿。征兵于主儿乞，迟六日，主儿乞部长撒察别乞、泰出俱不至。乃与王罕攻塔塔儿于忽剌秃失秃延之地，获蔑古真薛兀勒图。金人授帝为札兀惕忽里，译言百户长也。 

　　师还，遣六十人贲俘获，遗主儿乞部长。主儿乞杀十人，夺五十人之衣马而归之。帝大怒，引众逾沙碛，攻主儿乞于阔朵额阿剌勒，大破之。撒察别乞、泰出仅以妻孥免。先是，帝奉宣懿皇后以旄车载湩酪，大会诸部于斡难河。撒察别乞从者斫皇弟别勒古台，创甚。众怒执其二哈敦。故主儿乞人有憾于帝焉。 

　　是年，札剌亦人古温兀阿率其子木华黎来归，董喀亦部、秃别干部来降。 

　　乙卯，王罕弟额儿客合剌以乃蛮兵攻王罕。王罕奔西辽，欲归于帝，中途资用乏绝。 

　　丙辰，王罕至古薛兀儿海子，帝使塔海速客该迎之，振其部众饥，与王罕宴于上兀拉河，重订父子之约。冬，与王罕合兵攻主儿乞于帖列秃阿马撒剌之地，获撒察别乞、泰出，诛之。 

　　丁巳，帝在霍拉思布拉思之地，攻兀都亦特蔑儿乞，战于那莫察山，败之，归其俘于王罕。 

　　戊午，王罕兵势渐振，不谋于帝，自率所部攻蔑儿乞于土兀剌河。蔑儿乞酋脱黑脱阿奔巴儿古真。王罕俘获甚多，而无所遗于帝。帝亦不以为意。 

　　己未，帝与王罕合后攻乃蛮不亦鲁黑罕，逾阿尔泰山，追至兀陇古河，又至乞失泐巴失海子，获其将也的脱孛鲁。不亦鲁黑奔谦谦州。 

　　冬，复与乃蛮骁将可克薛兀撒卜剌黑战于巴亦答剌黑之地，交绥而退。明日，将复战，札木合构帝于王罕曰：“帖木真如野鸟依人，终必飞去。我如白翎雀，栖汝幕上，宁肯去乎？”王罕将兀卜赤儿古邻闻而斥之曰：“既为宗人，又为谙达，奈何谗之。”然王罕终信其言，乘夜引众去。帝闻王罕去，怒曰：“彼弃我之易如此，直以烧饭待我也。”乃退舍于撒里河。王罕至土兀剌河，其子桑昆为可克薛兀撒卜剌黑所袭，部众溃散。王罕复遣使乞援，且请以博尔术、木华黎、博尔忽、赤老温将援兵。帝许之。博尔术等败乃蛮，返所虏以归王罕。王罕大悦，遣使谓帝曰：“曩者衣食乏绝，我子帖木真食之、衣之，今又救我之难，不知以为报也。”又召博尔术往，赐以衣一袭、金们忽儿十。博尔术还白其事，帝命受之。冬，帝与皇弟合萨儿再伐乃蛮，战于忽兰盏侧山，大败之，封尸以为京观。 

　　庚申，帝会王罕于撒里河之不鲁古崖。时蔑儿乞酋托黑托阿遣泰亦赤兀人忽敦忽儿章，纠合泰亦赤兀诸酋，曰盎库兀库楚，曰忽里儿，曰忽都答儿，曰塔儿忽台，曰哈剌儿秃克等共会于斡难河沙碛中。帝与王罕轻骑袭之，塔儿忽台、忽都答儿败死，盎库兀库楚、忽敦忽儿章奔巴儿古真，忽里儿奔乃蛮，泰亦赤兀部亡。哈答斤部、撒儿助特部素附泰亦赤兀，乃与朵儿奔、塔塔儿、宏吉剌诸部会于阿雷泉，斩牛马誓，欲科我不备，攻之。宏吉剌人特因恐事不就，遣使来告变。帝与王罕自虎图海子，逆战于捕鱼儿海子，诸部皆败走，宏吉剌部来降。 

　　冬，帝幸彻彻儿山，金之边地也，又败塔塔儿酋阿剌兀都儿、合丹太石、察忽斤、帖木儿等于答兰捏木儿格思之地。是役也，合萨儿留后，闻部将者卜客言宏吉剌人有异志，遽率所部攻之。宏吉剌人怒，遂叛附于札木合。 

　　辛酉，宏吉剌、亦乞列思、火鲁拉思、朵儿奔、塔塔儿、哈答斤、撒儿助特诸部会于刊河，议立札木合为古儿罕，以足蹋岸土，刀斫林木，而誓曰：“有泄此谋，如土崩、木折。”遂悉众来攻。有火鲁拉思人火力台知其事，与妻弟麦儿吉台言之。麦儿吉台赠以剪耳白马，使驰告于帝。夜至一古阑，其将曰忽兰，曰哈剌蔑儿乞歹，见而执之。然二将亦心附于帝。易以良马，使疾去。火力台来告变，帝得先期戒严。战于海拉儿帖泥河，大败之。札木合遁走，宏吉剌部复降。 

　　壬戌，帝亲征察合安、阿勒赤、都答兀惕、阿鲁孩四部塔塔儿，追至兀鲁回河。其众降，帝悉诛之。阿勒坛、忽察儿、答里台三人违军令，帝命忽必来、哲别夺其所获。三人怒，遂有异志。 

　　秋，乃蛮不亦鲁黑汗、蔑儿乞酋托黑托阿之子忽都、泰亦赤兀酋盎库兀库楚，又合撒儿助特、卫拉持、朵儿奔、哈答斤诸部来攻。帝与王罕会于汪古部哈剌温赤敦之地。桑昆后至，逾山隘。乃蛮兵从之，使神巫投石水中，以致风雪。俄风反，乃蛮众大溃，退至奎腾之地，士马僵冻，坠崖谷死者无算。札木合率部众来应，见不亦鲁黑败，乃大掠诸部而去。帝自追盎库兀库楚，颈中流矢，创甚，卒获盎库兀库楚诛之。遂与王罕同驻于阿剌儿。 

　　冬，帝徙帐于阿儿却宏哥儿之地。帝为皇子术赤求婚于王罕。王罕辞。桑昆子欲尚帝女豁真别乞，帝亦不从。自此与王罕有隙。帝移驻阿不只合阔帖格儿之地。王罕亦西还彻彻尔温都尔。 

　　癸亥，桑昆谋害帝，伪许婚，请帝饮布浑察儿，译言许婚酒也。帝率十骑以往，道过蒙力克帐宿焉。蒙力克谏谓：“王罕父子意叵测，请以马疲道远谢之。”帝从之，使从骑不合台、乞剌台往谢，自率八骑返。 

　　桑昆计不就，欲潜师来袭。其圉人乞失力克知之，密与弟巴歹来告变。帝亟移营于卯温都儿山后，使者勒蔑断后、哨敌。山前多红柳，王罕兵至，蔽于柳林，侦者不之觉。阿勒赤歹从者曰泰赤吉歹，曰牙的儿，方牧马，见之，驰告于帝。帝仓卒戒严，以忙兀特将畏答儿、兀鲁特将术赤台为前锋，大战至晡。术赤台射桑昆中其颊，王罕始敛兵而退。帝以众寡不敌，亟引去。次日，皇子窝阔台，大将博尔术、博尔忽始至。畏答受重伤，创发，中道卒。 

　　时部众溃散，帝率左右至巴勒渚纳河，饮水誓众曰：“异日甘苦相同，倘负约，使我如河之水涸。”饮毕，以杯与从者。从者亦誓死相从无贰志。其后称诸臣为巴勒渚纳特，延赏及于子孙焉。既而部众渐集，得四千六百人，分两军。帝自将一军，忙兀特、兀鲁兀特人为一军，循合勒哈河两岸而行，至宏吉拉别部帖儿格阿蔑勒牧地。帝使术赤台告之曰：“我等本为谙达，如从我，则不失旧好。否则以兵相见。”于是帖儿格阿蔑勒来降。帝遂驻于董嗄淖尔、脱儿哈河。是地水草茂美，可以休息士卒。遣阿儿海者温告于王罕及阿勒坛、忽察儿、脱忽鲁儿等，语详《王罕传》。帝遣使后，复徙帐于巴勒渚纳，以其地险阻可保也。撒哈夷部、呼真部俱来降。 

　　秋，帝将攻王罕，遣合萨儿伪请降。王罕信之，不设备。帝昼夜兼进，袭王罕于彻彻尔温都尔，尽俘其众。王罕父子走死。客烈亦部亡。时王罕诸将皆降，独哈里巴卒数十骑驰去，不知所终。 

　　帝既灭王罕，拓地西至乃蛮。乃蛮太阳罕忌帝威名，遣使约汪古部长阿剌忽思的斤忽里夹攻我。阿剌忽思的斤忽里遣使告其事于帝，且请降。 

　　甲子春，猎于帖蔑延河，与诸将会议讨乃蛮。猎毕。猎毕，驻兵于哈勒哈河建忒垓山。宣布札萨克，以令于众。立千户、百户、牌子头，设六等扯克必官。选宿卫士八十人，散班七十人，又命阿儿孩选护卫千人，临敌则为前锋。 

　　夏四月，祃牙伐乃蛮。师至乃蛮境外客勒忒该哈答，滨哈利河。乃蛮按兵不动，帝引还。 

