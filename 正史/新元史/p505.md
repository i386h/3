<!-- { "loadSidebar": true } -->
　　九月，刘平章使土官侠者，潜剌杀阿泡。蛇节驻兵折剌危木，以待官军。十月，蛇节败，遁去。陕西兵败芒部叛蛮鬼旺纳济等，与云南、湖广军合，过泊飞关，追蛇节。 

　　七年正月，刘平章至阿加砦，追及蛇节。二月，蛇节出降，党曲捧阿暮等四十余人皆出。诏斩蛇节及曲捧阿暮等。寻擒斩宋隆济。惟金竹贼月下卜兰遁去。 

　　至元十三年，知来安军李潍屏、知来安军兼知冻州事岑从义降。 

　　十五年，田州上隆州下隆州武隆州兼州黄汉栧思恩州，八中温闰砦，频洞、计洞、缘洞、在洞、上下雷洞、上下影洞槛，皆降。 

　　十七年，广州海港贼霍公明、苏俄、细麦、婴上等，杀招讨马应麟，捕斩之。 

　　大德七年四月，藤州大任洞贼黄德宁，杀牛犬祭兵，僭号，造妖言，劫掠。伪称皇帝李龙神，定国公黄佐，丞相黄德宁，立国公皇罗荣，开国飞童黄京夫，王朝化民衙主黄汝妙，六部尚书潘罡、玉精，光禄大夫兼管生民殿前太慰彭元吉，殿前引兵斩斫使莫道名，都统干、太师黄劝。贼设醮筵，门前横写大字牌曰“建庆贺新君登极太平道场醮筵”，呼万岁，又曰“愿我皇帝早登九五之位”。四月九日，以黑漆木椅为亭屋，持兵张旗帜，鸣金鼓，至巫烈山，迎李龙神，进银庆贺。德宁家有大字黄纸神牌，写“上祝新君李万岁”。其晓民榜示曰：“照会穹庭，发下宝物，付李皇帝掌握。日后统九五之位，运半千之庆，统成一天。今李皇帝编排得力，得衙主，差一十八司及府额六百十四军州，七十余县。后安天之日，命令衣、冠、圭、简、靴、帽、杀活杖、玉玺，计七事，给付李皇帝掌管。今十分之民，七分不信，三分须信。五月轻差兵车，收不信中民一千之数。尚虑累及信民，今发晓民榜一道，付右蛮衙晓示信民。至日，兵马行，令有诰者免罪，无诰者定行诛戮。玉印朱文，预先榜示。故榜，并令知悉。” 

　　九年四月日，榜封民仓帖云：“逆民禾仓德宁，又名万顷，与父璋信，先曾叛逆出降。有司谓其三代为寇，六次叛伏。今不可赦。”寻皆捕获伏诛。八年，都窝洞贼叛。 

　　至大二年，常丰洞蛮大弟什用，纠集洗王不鬼散毛等洞蛮，劫掠永宁之阿那禾砦。 

　　延祐二年，靖江古县罗蛮洞瑶贼，劫掠烧架阁库文卷，纵狱囚。四年，招出瑶人赵你十七潘氽等，杀获石仓团侯重用，及秀秀岭头团、白团、提江团、淋背团、领豚团等贼。重用能祭雷雨通阴阳，至是就禽。十年十一月，左州黄郎君劫掠缘查村。 

　　至治元年，太平路贼赵郎陈叛屯粘村。二年，广西宣慰使燕牵言：“瑶族非一，生于深山穷谷者，谓之生瑶，野处巢居，刀耕火种，采山射兽，以资口腹，标枪药弩，动辄杀人，其杂处近民者，曰熟徭，稍知生理，亦不出赋；又有撞徭，则号为兵官守隘通道，于官有用。自宋象州王太守，始募熟徭，官供田牛，以供此役，至今因之。为今之计，莫若置熟徭与撞瑶，并为撞户，分地遏贼为便。”从之。 

　　黄圣许，上思州知州。至元二十九年，圣许反，聚二万人，断道路，结援交趾，借兵邕州。遣副枢程鹏飞讨之，圣许败率三十人奔交趾。既而，复至边地攻劫。三十一年，同知两江宣慰司事杨兀鲁台上言，能不用兵招降圣许。从之。八月，圣许劫帮团长山隘，又与交趾兴道王结婚。未几，诏赦圣许罪，许其自新。圣许经一月不肯出，复以二万人讨之。时贼屯上思州那笞栅、三忒栅、细良栅、石佛栅、那结栅、那次栅等处，杨兀鲁台上言：“圣许两招不出，令子志宝，同大小头目一千余人来言，圣许间对天陈誓，不肯出官。赉到降状称，杨兀鲁台赉圣旨来招，岂不欣悦，望北谢恩外，圣许虽有誓不出，实愿投降，当令儿孙头目出官，圣许还本州，招集逃户复业。”行省以圣许不出，依前进讨。三月十九日，圣许生日，坐草房正厅，紫罗盘领衫，裹布，金带，据银交椅上，县朱漆金字阙碑，参贺，人三呼万岁。明年正月，圣许驻上牙六罗茅山林，既而兵败，自兜半山走交趾亨村晚梦。久之，闻官军回，复还，由旁村至峙细潜居。官军约十月一日会合，进讨，圣许败，藓其妻女。 

　　大德元年二月，圣许遣其子志宝赉状赴广西两江道宣慰司出而赴阙。寻诏圣许朝京师，圣许不肯，挟志宝走交趾万宁寨。志宝不听，逃回诉于官。六年，圣许复回故地，居凤凰旧巢，攻团诺屯、仙洞屯。既而，又使人来告降，且乞还其所虏之妾，朝廷羁縻之。 

　　延祐元年正月，圣许陷忠州，杀黄右州等。六年，圣许族人黄万山、万松寿攻古能村、戈村，劫杀归龙团皮零洞。至治三年，圣许婿黄县官攻劫邕州渠乐墟，后不知所终。 

　　岑毅，镇安州镇抚。至元十八年，举兵反，与特磨道农士贵书曰：“设有达达军马来起差税，吾与尔皆一家之人，围里战杀，实不愿作大元百姓。”于是放兵攻劫，杀顺安州李显祖。官军讨之，出降。 

　　大德十一年，左江来安路总管洞兵万户岑雄作乱，杀其侄世杰。 

　　延祐七年，来安总管岑世兴反。十二月十七日，烧田州上林县那齐村。明年二月，杀怀德知州溪顺武，夺州印，又攻那带县。世兴寻出降。称洞溪事体与内郡不同，自唐、宋互相仇杀，并不曾杀官军，侵省地。广西道又上言：世兴尝杀兼州知州黄克仁，分食其尸。世兴，雄之子也。 

　　至元二十八年，琼州安抚使陈仲达上言，乞招生、熟二黎，许之。招到本州生黎大踢、小踢，端赵、麻山等四洞王氏平等出降。 

　　皇庆二年，黎贼王奴殴等反，伪称平章、元帅、焚劫百姓。三年正月，奴殴等降，刻箭誓，不复乱。使之归业。然罗袄等处兵未散。延祐二年十二月二十三日，黎盗百余人入横州永淳县，杀达鲁花赤，伤县尉，走宾州古辣村。 

　　至治元年九月，黎贼犯茶洞，烧民居。二年七月，黎人王火烧攻动百姓，捕获其尝蒙璮甘佛龙彭瘦等，火烧劫狱夺去，又陷南偏洞砦，杀夯采等。 

　　至元十四年五月，降旨付西川诸蛮夷部宣慰使昝顺，使招思州田景贤、沪州可南番蛮王阿永、叙州筠连胆串、豕鹅、昔霞等处诸族蛮夷。十五年，叙州剥骨蛮杀使者。十七年六月，施州市备大盘散毛等洞溪纳款。十九年，发都掌阿永等民为兵，征笞马剌。都掌等上言：“宋时未尝佥军，乞以马牛助军需。”从之。未几，征亦奚卜薛，起军尊长阿峻等，亦不从命。二十二年正月，讨降又巴耸农洞诸蛮。三十年十月，西川行枢密院奉诏征铁茂州汝州西番蛮夷，其杀戮降下者，必力溪等十五砦。其砦酋曰：“牛特，蛇必，乌麦，蒲雪韦吠，舍具，得轮，只禅，非曰，东非，勾巴等也。其未附者：西番磨，嬲成，独奏罢，强獐彻垓，颜苏，五则，客客昔多，坡必力，元剌，新而元，立山等也。 

　　六年，陕西平章也速答儿奉命讨顺元、罗鬼、乌撒、乌蒙、东川芒部叛蛮。九月，也速答儿自叙州庆符直冲矣娘州乌严，参政阿答赤自长宁直冲芒部，降者十有八九。回军就粮，至永宁，阿永蛮雄挫，藏八番反蛮蛇节部曲阿毡，及其妻折射折利，及芒部纳即弟卧蹈故，于七年二月反于赤水河。也速答儿就讨之，射死阿毡，夺其金里甲、镬子枪，九战得出叛境。闰五月，雄挫妻苏池与招降官蔡闰文字一纸，略曰：“阿其阿卑赉得榜文，我住在山箐，别无同伴蛮官，我自来不管官事。顺元结连诸夷作乱，差人邀我同叛，我虽是亲戚，不曾听信。”又言：“听得羿子杀使臣，不是蛮官本情，我亲去单洛具与众蛮官报知，然后出来军中。”再令闰往招雄挫。六月，遣阿加阿抱持文字来，大意胃，我不反，使臣贪婪所致。十四日，雄挫遣牌头阿底下夷人阿大，递文字降。陕西省右丞称病不出，但令永宁路同知阿况之子委界赴官，盖其叔父也。又与必能阿模同行。朝廷必欲令雄挫入朝，移文行省，不出则进讨。十一月，雄挫呈，择二十四日起程。续又呈，再择十二月初三日狗日出部。二十四，到鲁槽，与其部曲他阿，把事头目各省、未未等二十九人，赴京都，赏衣服、弓矢，鞍辔放回。 

　　至大元年二月，大弟什用集洗王、不鬼、散毛等洞兵，侵者等洞。既而，出降，遣墨施什用、答昃什用赴阙。五月，归州巴东县唐伯圭言：“十七洞之，惟容米洞、罔告洞、抽拦洞有壮士兵一千，余皆不足惧也。若官军讨之，可分四道，其一自红钞赛，直趋容米、玩珍、昧惹、卸加、阿惹、石驴等洞，其一从苦竹砦，抵桑厨、上桑厨抽拦洞，其一由绍庆至挲摩大科、阳蔓师、大翁迦洞，其一征又巴洞，大弟什用洞兵接应，如此可平。”行省上其事，不报。 

　　至治二年，散毛洞大望什用，劫掠黔江县五里荒。三年五月，顺元洪番安抚劫掠卜哥所管砦民。 

卷二百四十九 列传第一百四十六 

　　○外国一 

　　△高丽 

　　高丽自后唐明宗长兴元年，王建始代高氏，明宗封建为高丽国王，世次俱见前史。自建传至■〈日育攵〉，三百余年未易姓。 

　　太祖十一年，■〈日育攵〉即位之三年也，契丹人鹅儿乞奴等叛，蒙古引兵数万渡鸭绿江，侵宁朔，是时，金宣抚使蒲鲜万奴据辽东，僭称天王，国号大真。金人再牒高丽乞粜，以济军储，高丽不应。鹅儿乞奴等进寇安、义、龟三州，据江东城，移书高丽，自称大辽。西京兵拒战，互有胜负。 

　　十二年，金人再牒曰：“叛贼万奴本与契丹同心，右并兵以侵入贵国，其患不小，请彼此夹攻之。”既而，万奴果以兵陷大夫营。 

　　十三年，太祖遗哈真及札剌亦儿台率兵一万，与万奴所遣完颜子渊兵二万，合攻契丹。 

