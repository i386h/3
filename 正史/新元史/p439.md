<!-- { "loadSidebar": true } -->
　　祖匡，字良载，宋咸淳进士，署江东路提刑干办。大兵饶围州，谕能以城降者除郡守，众推匡署降表，匡夜遁。宋平，以程钜夫荐，授同知广州路总管，辞不拜，隐居而卒，世以鲁仲连拟之。 

　　父应极，至大间仁宗为皇太子，召见，献《皇元颂》，授翰林待制，后为皇太子说书。仁宗即位，迁集贤待制，出为池州路同知总管府事。卒。 

　　伯琦，以父荫授南海县主簿，为翰林修撰。至正元年，改奎章阁为宣文阁。艺文监为崇文监，以伯琦为宣文阁鉴书博士，兼经筵官，进讲辄称旨，日被顾问。帝常呼其字而不名。擢崇文监丞。会御史奏风宪宜用近臣，特命佥广东道廉访司使。未几，改福建道。八年，召为翰林待制，兼崇文少监。累擢翰林直学士，转兵部侍郎。 

　　十二年，与贡师泰同除监察御史。时御史大夫也先帖木儿丧师失律，陕西行台御史刘希曾等十人共劾之，伯琦劾希曾等越分言事，希曾等皆左迁，由是不为公论所与。 

　　十三年，迁崇文太监，兼经筵官，代祀天妃庙。丁内艰。十四年，起复为江东道廉访司使。长枪军琐南班等陷宁国，伯琦率僚佐迎之，寻奔杭州。除兵部尚书，未行，改浙西道廉访使。 

　　十七年，浙江行省丞相达识帖木儿，承制假伯琦参知政事，招谕张士诚。士诚称臣入贡。先是，江南行台御史金观劾伯琦弃宁国之罪，及士诚降，行台御史又为伯琦辩释，遂除同知太常礼仪院事，士诚留不遣，改江浙行省左丞。又改江南行台侍御史，擢御史中丞。后以荣录大夫、集贤院大学士致仕。 

　　伯琦留平江十余年，士诚败，明太祖闻伯琦名，召见之。后返饶州卒。或云明祖杀之。伯琦仪观温雅，博学，工文章，尤善书。帝命篆宣文阁宝，并题宣文阁，编摹王羲之《兰亭序》智永《千文》，刻石阁中。著有《六书正讹》五卷，《说文字原》一卷，诗文集四卷。 

　　孔克坚，字景夫，孔子五十世孙。 

　　父思晦，延祐中为宁阳儒学教谕。仁宗崇尚儒术，一日问孔子裔袭爵为谁？廷臣以未定对，帝亲取孔氏谱牒，按之曰：“以嫡应袭封者，思晦也。”特授中议大夫，袭封衍圣公。思晦性至孝，居母丧，勺水不入口者五日，受业于导江张盨，不为词章之学。 

　　思晦卒，克坚袭封衍圣公。十五年，平章达识帖卜儿荐克坚明习礼教，征为同知太常礼仪院事，以子希学袭衍圣公爵。是年冬，郊祀，克坚摄太常使，登降有容，观者称其知礼。拜治书侍御史，克坚谢病归。 

　　十六年，起为山东道肃政廉访使，丞相太平奏克坚为集贤直学士。毛贵逼京师，廷议迁都陕西。克坚曰：“天子当与社稷宗庙为存亡，恶可弃而之他，且勤王兵日集，贼必败走。”后果如克坚言。 

　　十九年，迁礼部尚书，知贡举。时四方避乱者多集京师，克坚请设流寓科，以收之。俄迁陕西行台待御史。李思齐与察罕帖木儿相攻，行省丞相帖里木儿纳思齐降，命张良弼御察罕帖木儿。克坚及中丞袁焕言其不可，帖里木儿不听，涣亦被劾去。克坚曰：“谋之不藏，乱县至矣。”遂自免归。月余，良弼败于鹿台，奉元遂陷。 

　　二十二年，除国子祭酒，太子书大成殿额以赐之。克坚以世乱，不乐仕进，复谢病归。明洪武三十年卒，年五十有五。子希学，袭封衍圣公。 

卷二百十二 列传第一百九 

卷二百十二 列传第一百九
　　王克敬 崔敬 韩镛 盖苗 归旸 徐奭 

　　王克敬，字叔能，大宁人。幼颖悟，常嬉道傍。丞相完泽见之，左右曰：“是儿貌秀伟，异日必令器也。”大宁尚朴陋，克敬独孜孜为经史之学。 

　　辟江浙行省照磨，擢检校。徽州民汪俊上变诬富人反，省臣遣克敬往验之。克敬察其言不实，中道为开陈福祸，俊后悔，将对簿，竟仰药以死。调知顺州，以内外艰不赴。服除，授江浙行省左右司都事。 

　　延祐四年，监四明倭人互市。先是，监者惧夷情叵测，必严兵自卫，克敬悉去之，抚以恩意，皆帖然受约束。有军士陷于倭者，至是从至中国，诉于克敬，愿还本乡。或恐为他变，克敬曰：“岂有军士还乡，而不纳邪？脱有衅，吾当坐。”事闻朝廷，嘉之。 

　　鄱阳大饥，总管王都中以以官仓米减价粜之，行省欲罪其擅发。克敬曰：“鄱阳距省千里，比待命，民且死，彼为仁而吾罪之，顾不自愧耶？”都中因得免。 

　　拜监察御史，用故事监吏部。选有履历当升者，吏故抑之，问故，吏曰：“有过。”克敬曰：“法笞四十七以上不升转，今不至是。”吏曰：“责轻，罪重。”曰：“失出在刑部，铨曹安知其罪重。”卒升之。治书侍御史张升曰：“往者监选，以减驳为能，今王御史乃论增品级，可为世道贺矣。” 

　　寻迁左司都事。时英宗厉精图治，丞相拜住请更前政不便者，会议中会堂。克敬首言：“江南包银，民贫有不能输者，有司责之役户，当罢之。两浙煎盐户，当免其它役。”议定以闻，悉从之。 

　　泰定初，出为绍兴路总官。郡中计口受盐，民困于诛求。乃上言，乞减盐五千引，运司弗从，因叹曰：“使我为运使，当令越民少苏。”行省檄克敬抽为舶货，拗蕃者例籍之，商人以风水为解，有司不听，克敬曰：“某货出某国，地有远近，货有轻重，冒重险出万死，舍近而趋远，弃重而取轻，岂人情邪！”具以上闻，众不能夺，商人德之。擢江西道廉访司副使，转两浙盐运司使。首减绍兴民食盐五千引。温州逮犯私盐者，以一妇人至。怒曰：“岂有逮妇人千百里外，与吏卒杂处者，污名教甚矣！自今母得逮妇人。”建议著为令。 

　　明年，擢湖南道廉访使，调海道都漕运万户。是岁，泰定帝崩，燕帖木儿起兵于大都，立文宗，海漕舟后至直沽者，不果输，复漕而南还，行省欲罪督运者，勒其还直沽，克敬谓：“督运者蹈万死，完所漕而还，出于不得已，请令其计石数，附次年漕舟达京师。”省臣从之。 

　　召为参议中书省事，有以飞语中大臣者，下其事。克敬持古八议之法，谓勋贵可以不议，且罪状不明而轻罪大臣，何以白天下。宰相传命大长公主为皇外姑，赐钱若干，平云南军还赐钱若干，英宗皇后入觐赐钱若干，克敬乞覆奏。宰相怒曰：“参议乃敢格诏邪？”克敬曰：“用财宜有道。大长公主供给素优，今再赐钱出于无名，是不当也。自诸军征讨以来，赏格未下，平云南省独先受赏，是不均也。皇后远来，徒御众多，非大赐赍，恩意不能洽，今赐物少，是不周也。”宰相以闻，帝从其议。拜中奉大夫、参知政事，行省辽阳。俄除江南行台治书侍御史，又迁淮东道廉访使。入为吏部尚书，乘传至淮安，坠马，居吴中养疾。 

　　元统元年，起为江浙行省参知政事，请罢富民承佃江淮田，从之。松江大姓，有岁漕米万石献京师者，其人死，子孙贫且行乞，有司仍岁征弗足，则杂置松江田赋中，令民包纳。克敬曰：“匹夫妄献米，徼名爵以荣一身，今身死家破，又已夺其爵，不可使一郡之人均受其害。”奏免之。江浙大旱，诸民田减租，惟长宁寺田不减，克敬移牍中书，谓不可忽天变而毒疲民。岭海瑶贼窃发，朝廷调戍兵往讨之，会提调军马官缺，故事，汉人不得与军政，众莫知所为。克敬抗言：“行省任方面之寄，假令万一有重于此者，亦将拘法坐视耶？”乃调兵往捕之，军行，给粮有差。事闻于朝，即令江西、湖广二省给粮亦如之。 

　　视事五月，请老，年甫五十九。谓人曰：“穴趾而峻墉，必危无功，德而忝富贵，何以异此。”又曰：“世俗喜言勿认真，此非名言，临事不认，岂尽忠之道乎？”故克敬历官所至，俱有声绩，明称名卿。著诗文、奏议，传于世。三年卒，年六十一。赠中奉大夫、陕西等处行省参知政事，追封梁郡公，谥文肃。 

　　子时，以文学显，历仕中书参知政事至左丞，以翰林学士承旨致仕。 

　　崔敬，字伯恭，大宁惠州人。由掾史累迁至枢密院都事，拜监察御史。 

　　至元六年，既毁文宗庙主，削文宗后皇太后之号，徒东安州，又放文宗子燕帖古思于高丽，敬上疏曰：“文皇获不轨之愆，已彻庙祀，叔母有阶祸之罪，亦削洪名，尽孝正名，斯亦足矣。惟念皇弟燕帖古思太子年方在幼，罹此播迁，天理人情，有所不忍。明皇当上宾之日，太子在襁褓之间，尚未有知，义当矜悯，盖武宗视明、文二帝皆亲子也，陛下与太子皆嫡孙也，以武宗之心为心则子孙固无亲疏。以陛下之心为心，未免有彼此之论。臣请以世俗喻之，常人有百金之产，尚置义田，守族困厄者为之教养，不使失所。况皇上贵为天下，富有四海，子育黎元，当使一夫一妇皆得其所，今乃以同气之人，置之度外，适足贻笑夷狄，为中国之辱。臣原杀身以赎太子之罪，望陛下遣近臣归太后太子，全母子之情，尽骨肉之义，天意回，人心悦，则宗社幸甚。”不报。 

　　又上疏谏巡幸上都曰：“世祖以上都为清暑之地，车驾行幸，岁以为常，阁有大安，殿有鸿禧、睿思，所以保养圣躬，适起居之宜，存畏敬之心也。今失刺斡耳朵乃先皇所以备宴游非常时临御之所，陛下方以孝治天下，屡降德音，祗行宗庙亲祀之礼，虽动植无知，罔不欢悦。而国家多故，天道变更，臣备员风纪，以言为职，愿大驾还大内，居深宫，严宿卫，与宰臣谋治道，万机之暇，则使经筵进讲，究古今盛衰之由，缉熙圣学，乃宗社之福也。 

　　时帝数以历代珍宝分赐近侍，敬又上疏曰：“臣闻世皇时大臣有功，所赐不过盘革，重惜天手，为后世法，虑至远也。今山东大饥，燕南亢旱，海潮为灾，天文示儆，地道失宁，京畿南北蝗飞蔽天，正当圣主恤民之日。近侍之臣不知虑此，奏禀承请，殆无虚日，甚至以府库百年所积之宝物，遍赐阍寺之流、乳稚童孩之子，帑藏或空。万一国有大事，人有大功，又将何以为赐乎？乞追夺所赐，以示恩不可滥，庶允公论。” 

　　是年，出佥山北廉访司事。按部全宁，有李秀以坐造伪钞，连数十人，皆与秀不相识。敬疑而谳之，秀曰：“吾以训童子为业，有司谓秀为造伪钞者，捶楚之下，不敢不诬服。”敬询知始谋者，乃大同王浊，有司误以李秀为王浊也。移文至大同，果得王浊为真造伪钞者。 

