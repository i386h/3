<!-- { "loadSidebar": true } -->
　　高兴，字功起，蔡州人。少慷慨，多大节。力挽二石弓。尝猎南阳山中，遇虎，众惊走，兴神色自若，发一矢毙之。至元十一年冬，挟八骑诣州，谒宋制置陈奕。奕使隶麾下，且奇兴相貌，以甥女妻之。 

　　十二年，丞相伯颜伐宋至黄州，从奕出降，伯颜承制授兴千户。从破瑞昌之乌石堡、张家寨，进拔南陵。行省上其功，世祖命兴专将一军，常为先锋。宋张濡杀使者严忠范等于独松关，伯颜使兴问罪。师次溧阳，再战，斩其将吴、李、杜三总管，擒裨将祝亮等四十二人，遂破溧阳，斩首七千级，授金符，为管军总管。从攻银墅，拔建平，由间道夺独松关，进至武康，获张濡。 

　　十三年春，宋降，伯颜北还，留兴以兵取郡县之未下者，降建德宋方回、婺州守刘怡。衢、婺二州已降复叛，章氵育自为婺守，兴以五千人讨之。七战，至破溪，相持四十余日。兴兵少，力战，溃围出，至建德，与援兵合。进战兰溪，斩首三千级，复取婺州，擒章犹斩之。又战衢州城下，斩首五百级，连战赤山、陈家山园、江山县，斩首三千级，虏五百人，献魏福兴等七人于行省，余尽戮之，衢州平。追宋嗣秀王与择入闽，与择据桥，阵水南，兴率奇兵夺桥进战。杀其观察使李世达，擒与择父子及裨将二，获印五、马五百匹。下兴化，降宋参知政事陈文龙、制置邱德传等百四十人，获海舶七千余艘。迁镇国上将军、管军万户。 

　　十四年春，还镇婺州，佩元降虎符，充招讨使。东阳、玉山群盗张念九、强和尚等杀宣慰使陈佑于新昌，兴捕斩之。复从都元帅忙古台平福、建、漳三州，破敏阳寨，屠福成寨。十五年夏，诏忙古台立行省于福建，兴立行都元帅府于建宁以镇之。政和人黄华，邵武人高日新、高从周聚众叛，皆讨降之，以招讨使行右副都元帅。 

　　十六年秋，入朝，侍燕大明殿，悉献江南所得珍宝，世祖曰：“卿何不少留以自奉！”对曰：“臣素贫贱，今幸富贵，皆陛下所赐，岂敢隐盗贼之物！”帝悦曰：“直臣也。”兴奏：“臣部五千人冒死百战，乞官之。”帝命兴定其差等，颁爵赏。迁兴浙东道宣慰使，赐西锦服、金线鞍辔。 

　　十七年，漳州盗数万据高安寨，官军讨之二年不能下。诏以兴为福建等处征蛮右副都元帅，与完者都等讨之。直抵其壁，贼乘高瞰下。兴命人挟束薪自蔽，至山半，弃薪而退，如是六日，诱其矢石尽，乃燃薪焚其栅，遂平之。十八年，盗陈吊眼聚众十万，连五十余寨，扼险自固。兴攻破其十五寨，吊眼走保千壁岭。兴上至山半，诱与语，掣其手下斩之，州境悉平。 

　　十九年，入朝，赐银五百两、钞二千五百贯及锦衣、鞍辔、弓矢。改浙西道宣慰使。降人黄华复叛，有众十万兴与战于铅山，获八千人。华攻建宁，兴疾趋，与福建军合，华走江山洞。追至赤岩，华败走，赴火死。二十一年，改淮东道宣慰使。二十三年，拜江淮行中书省参知政事。平婺州盗施再十。改浙东道宣慰使。 

　　二十四年，尚书省立，拜行尚书省参知政事，捕斩盗首柳分司于婺州。丁母忧。诏起复，讨处州盗詹老鹞、温州盗林雄。兴潜由青田捣其巢穴，战叶山，擒老鹞及雄，斩于温州市。又奉省檄平徽州盗汪千十等。二十八年，罢福建行省，以参知政事行福建宣慰使，谕漳州盗殴狗降之。召入朝，拜江西行省左丞。 

　　二十九年，复立福建行省，拜右丞。爪哇黥使者孟祺，诏兴为平章政事，与史弼、亦黑迷失讨之，赐玉带、锦衣、甲胄、弓矢、大都良田千亩。三十年春，浮海抵爪哇。亦黑迷失将水军，兴将步军，会八节涧，爪哇酋婿土罕必阇耶降。进攻葛郎国，降其酋哈只葛当。又谕降诸小国。哈只葛当子昔剌八的、昔剌丹不合，遁入山谷，兴独帅千人深入，虏昔剌丹不合。还至答哈城，史弼、亦黑迷失已遣使护土罕必阇耶归国，具入贡礼。兴深言其失计。土罕必阇耶果杀使者以叛，合众来攻，兴等力战却之遂诛哈只葛当父子以归。诏治纵爪哇者，弼与亦黑迷失皆获罪，兴独以不预议，且功多，赐金五十两。 

　　成宗即位，复拜福建行省平章政事，赐玉带，号拔都鲁。大德三年，汀州总管府同知阿里，挟怨告兴不法，召入对，尽得其诬状，阿里论死。改江浙行省平章政事，赐海东青鹘，命其子伯颜入宿卫。四年，遣使赐海东白鹘、蒲萄酒、良药。八年，授枢密副使。十年，进同知枢密院事，皆兼平章。改河南行省平章政事。 

　　武宗即位，召见，拜左丞相，商议河南省事，赐以先朝御服。兴素与张瑄善，瑄父子坐法死，兴叹息曰：“海军无张、朱，陆军无刘二拔都，则吾死亦久矣。”哭之恸，至失明。皇庆二年秋九月，卒，年六十九。赠推忠效顺佐理功臣、开府仪同三司、上柱国，追封梁国公，谥武定。元统三年，加封南阳王。 

　　子六人：久住，泉州总管；长寿，同知建宁路总管府事；忙古台，袭万户；伯颜，同知建国路总管府事；完者都，辰州路总管；宝哥，治书侍御史。 

　　亦黑迷失，畏吾儿人。至元二年，入备宿卫。九年，奉世祖命使海外，入孛罗国。十一年，偕其国人，以珍宝奉表来朝，帝嘉之，赐金虎符。十二年，再使其国，与其国师以名药来献，赏赐甚厚。十四年，授兵部侍郎。 

　　十八年，拜荆湖占城等处行中书参知政事，招谕占城。二十一年，召还，复命使海外僧迦剌国，观佛钵舍利，赐以玉带、衣服、鞍辔。二十二年，自海上还，以湖广行省参知政事管领镇南王府事，复赐玉带。与行省右丞唆都征占城，亦黑迷失言于镇南王，请屯兵大浪湖，观衅而后动。王以闻，诏从之。竟全军而归。 

　　二十四年，使马八儿国，取佛钵舍利，浮海阻风，行一年乃至。得其良医善药，遂与其国人来贡方物，又以私钱购紫檀木殿材并献之。尝侍帝于浴室。问曰：“汝逾海者凡几？”对曰：“臣四逾海矣。”帝悯其劳，又赐玉带，改资德大夫，遥授江淮行尚书省左丞，行泉府太卿。 

　　二十九年，召入朝，尽献其所有珍异。时方议征爪哇，立福建行省，亦黑迷失与史弼、高兴并为平章政事。诏军事付弼，海道事付亦黑迷失，仍谕之曰：“汝等至爪哇，当遣使来报。汝等留彼，其余小国即当自服，可遣使招徕之。彼若纳款，皆汝等之力也。”军次占城，先遣郝成、刘渊谕降南巫里、速木都剌、不鲁不都、八剌剌诸小国。 

　　三十年，攻葛郎国，降其酋哈只葛当。又遣郑珪招谕木由来诸小国，皆遣子弟来降。爪哇酋婿土罕必阇耶既降，归国复叛。诸将议班来师，亦黑迷失欲如帝旨，先遣使入奏，弼不从，遂引兵还，以所俘及诸小国降人入见。帝罪其与弼纵土罕必阇耶，没家资三之一，杖十七。寻还其家资。以荣禄大夫、平章政事为集贤院使，兼会同馆事，告老家居。仁宗念其屡使绝域，诏封吴国公。卒。 

　　史臣曰：“世祖不得志于安南，复讨爪哇。海道悬绝，以五千之众贸然深入，可谓行险侥幸，轻于一掷者矣。其丧师辱国，非诸将之罪也。” 

卷一百八十二 传第七十九 

　　朱清 张瑄 文虎 黄真 刘必显 罗璧 黄头 咬童 

　　朱清，字澄叔，扬州崇明人。宋末，濒海姚刘沙初涨，清母集亲旧十余家缚芦为屋，捕鱼以给衣食。 

　　先是，宋宰相贾似道征相士张锦堂观气色，似道将坐拂几茵者三，锦堂谬曰：“公忧民忧国，颜色未和，请俟异日。”似道使门客数请，辄曰：“未可。”后使亲密问之，锦堂曰：“一尘尚不容，安能治天下。”似道怒，欲杀之。锦堂望紫气在东北海上，乃易姓名潜至太仓，渡海寓于崇明，寻其地，乃新涨姚刘沙也。见三、五少年，皆颀伟，及见清，身长八尺，貌如彪虎，锦堂乃拜于地曰：“不图今日得见贵人。”清母及诸妇争笑之，锦堂所见少年，即黄、刘、殷、徐、虞五万户也。 

　　张瑄，平江嘉定人。幼孤，从母乞食。及长，丰姿魁岸，膂力过人。好饮博，乡里以恶少年目之。朱清贩私盐，入吴淞江，至新华镇易米，遇瑄，结为兄弟。为巡盐吏所获，系平江军狱，共十八年，提刑洪起畏来莅斩，是夕梦二白虎率群虎伏于前，寤，以为不祥。旦出视事，狱卒枷众从囚跪厅下，孔目取准伏以笔付清，清涂五指尖以押纸，瑄亦如之。洪奇其状貌，以为应梦兆，乃谕之曰：“今中原大乱，汝辈皆健儿，当为国家立恢复之功。”遂释之。 

　　清等归，仍劫掠为群盗。尉司捕之急，乃携老幼，泛海至胶州，来降。世祖授清、瑄，俱为管军千户。其从者亦授百户、总把。 

　　至元十三年，丞相伯颜以大军趋临安，清、瑄亦率所部克上海，入吴淞江。宋主纳款，清、瑄运宋帑藏至大都。后从张宏范克崖山，真授千户、武略将军，佩金符。 

　　十七年，从元帅阿塔海招海中群盗，又平陈吊眼于福建。 

　　十八年，宋都统崔顺有众五千、战舰百艘，数寇山东沿海州县。冬，泊于紫雾岛，世祖命清招抚之，问用兵多少。清曰：“但率壮士二人，及朱虎在此，不烦兵力。”虎，清之次子也。清乘舟至紫雾岛，贼矢发如雨。清呼曰：“我朱相公也，皇帝命我招崔都统。从我者。共取富贵。”众指一巨舰，为都统舟，清等即登舟。顺闻之，甲而出，清宣读诏书，乘间即捽顺首，斩以徇，众皆詟服请降。时车驾驻天门镇，清上谒，赏赉甚厚。 

　　二十年，命阿塔海统舟师，瑄为招讨使，清为总管，东征日本。师至八角岛，无功而返。 

　　二十一年，仍与阿塔海率舟师一万五千人伐占城。 

　　二十二年，创行海运，从清、瑄之议也。乃以清行海道运粮万户府事，瑄为海运千户。二十四年，命清子济，瑄子文虎，并为千户，运粮十七万石讨交趾。以海运劳，遥授清镇国上将军，真除江东道宣慰使，兼领漕事。二十七年，运辽阳、高丽粮，加骠骑卫上将军，赐银印以宠之。清奏蠲建康淘金税役，免溧阳岁课，以苏民力。又讨平泾县贼赵良绘。 

　　元贞二年，授资善大夫、河南行省参知政事。大德三年，擢大司农。四年，迁行省左丞，赐玉带。瑄亦至资善大夫、江南行省参知政事，迁左丞。清、瑄并移居于太仓。太仓为昆山惠安乡之属地，不满百家。清、瑄营建第宅，开海道通于直沽，粮艘商舶云集于市。清、瑄两家子弟，佩金符者百余人，蕃夷珍货、文犀、翠羽充斥于府库之内，富贵赫奕，为东南之冠。 

