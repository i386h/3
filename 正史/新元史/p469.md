<!-- { "loadSidebar": true } -->
　　其在乌程，有富民张申妻王氏无子，张纳一妾于外生子，未瑄，王诱妾以儿来。寻逐妾，杀儿焚之。文传发其事，王厚贿妾父，买邻儿为妾所生，谓儿实不死。文传令妾抱儿乳之，儿啼不就乳，妾之父母吐实，乃呼邻妇至，儿见之，跃入其怀，乳之即饮，王氏遂伏辜。丹徒县民有二弟共杀其姊者，狱久不决。浙西廉访司使文传鞫之，既得其情，其母乞贷二子命，为终养计，文传谓二人所承有轻重，以首从论，则为首者当死，部议从之。 

　　婺源俗，男女婚娉后，富则渝约，有育其女至老死不嫁者；亲丧，贫则不举，或停柩累数世。文传下车，即召其耆老，以礼训告之，阅三月婚丧俱毕。宋儒朱熹上世居婺源，故业为豪民所占，子孙诉之有司，莫能直。文传谕其民以理，不烦穷治而悉归之。复即其故宅建祠，俾朱氏世守焉。有富民江丙游京师，娶娼女张为妇，江客死，张走数千里，返其柩以葬，前妻之子困苦之，既而杀之，瘗其尸，贿官司不问，文传发其事，论如法。文传治行为诸州县最。 

　　至正三年，召修《宋史》。书成，擢集贤待制，以嘉议大夫、礼部尚书致仕。卒，年七十八。林兴祖，字宗起，福州罗源人。至治二年，登进士第，授承事郎、同知黄岩州事。三迁知铅山州。铅山素多造伪钞者，豪民吴友文为之魁。友文奸黠悍鸷，因伪造致富，乃分遗恶少四五十人，为吏于有司，伺有欲告之者，辄先事戕之，前后杀人甚众，夺人妻女十一人为妾。民罹其害，衔冤不敢诉者十余年，兴祖至官，曰：“此害不除，何以牧民！”即张榜禁造伪钞，且立赏募民首告。俄有告者至，佯以不实斥去。又有告获伪造二人并赃者。乃鞫之，款伏。友文自至官，为之营救，兴祖并执之。须臾，来诉友文者百余人，择其重罪一二事鞫之，狱立具，逮捕其党二百余人，悉置之法。民翕然颂之。江浙行省丞相别儿怯不花荐诸朝，擢南阳知府，改建德路同知，俱未赴任。 

　　至正八年，特旨迁为道州路总管。行至城外，贼已迫其后，相去仅二十里，时湖南副使哈剌帖木儿屯兵城外，闻贼至，以乏军需，欲退兵。兴祖闻，即夜诣说留之。哈剌帖木儿曰：“得钞五千锭，桐盾五百，乃可破贼。”兴祖许之。明日，甫入城视事，即以恩信劝谕盐商，贷钞五千锭，且取郡楼旧桐板为盾，日中皆备。哈剌帖木儿大喜，遂留，为御贼计。贼闻新总管一日具五百盾，以为大军且至，中夕遁去。永明县洞瑶屡窃发为民害，兴祖以手榜谕之，皆曰：“林总管廉而爱民，不可犯也。”三年不入境。春旱，虫食苗麦，兴祖为文祷之，大雨三日，虫死而麦稔。宪司考课，以道州为最。年老致仕，终于家。 

　　观音奴，字志能，唐兀氏，居新州。泰定四年进士。由户部主事，再转知归德府。廉明刚断，发擿如神。民有衔冤不直者，皆千里奔走来诉，立为剖决。 

　　富商任甲抵睢阳，驴毙，令郗乙剖之，任以怒殴郗，经宿而死。郗有妻王氏、妾孙氏，孙诉于官，官纳任贿，谓郗非伤死，反抵孙罪，置之狱。王来诉冤，观音奴立破械出孙于狱，呼府胥语之曰：“吾以郗事祷诸城隍神，令神显于吾。”有睢阳小吏，亦预郗事，畏观音奴严明，且惧神显其事，乃以任所赂钞自首曰：“郗实伤死，任赂上下匿其实，吾亦得赂，敢以首。”乃罪任而释孙。 

　　宁陵豪民杨甲，夙购王乙田三顷，未付值。王以饥携其妻就食淮南，得疾死，其妻还，则田为杨据矣。诉之官，杨行贿，伪作文凭，曰：“王在时已售我。”观音奴令王妻与杨，同就崔府君神祠质之，杨先期以羊酒浼巫祷于神，及王妻诣祠质之，无显应。观音奴疑之，召巫诘问，巫吐实。观音奴因讯其得其情，坐杨罪。 

　　豪州有蝗食民禾，观音以事至毫，民以蝗诉，立取蝗食之，仰祝于天，是岁蝗不为灾。全升都水监官。卒。 

　　周自强，字刚善，临江新喻人。以文法推择为吏。泰定间，广西洞瑶反，自强往见瑶酋，说以祸福，瑶酋立为罢兵，贡方物，纳款请命。事闻，超授广西两江道宣慰司都事。 

　　转饶州路经历，迁婺州路义乌县尹，性度宽厚，不为刻深。民有以争讼诉于庭者，一见即能知其曲直，然不遽加刑责，必取经典中语，反覆开譬之，令其诵读讲解。若能悔悟首实，则原其罪，若怙恶不悛，然后绳之以法不少贷。民畏且爱，狱讼顿息。田税籍多失实，以故差徭不平，自强履亩核之，民不能欺，文簿井井有考，于是赋役均平，贫富乐业。由是政治大行，部使者数以廉能誉于朝，选授抚州路金溪县尹，阶奉议大夫。以亚中大夫、江州路总管致仕。卒。 

　　白景亮，字明甫，南阳人。明法律，善书算。由征东行省译史，超迁南恩知州，升沔阳府尹，奏最于朝，特授衢州路总管。 

　　先是，为郡者于民间徭役不尽校田亩以为则，吏得高下其手，富民有余力，而贫弱者多至破产。景亮深知其弊，乃始核验田亩以均之，役之轻重，一视田之多寡，由是民不劳而事易集。他郡邑皆取以为法。郡学诸生无廪膳，祭服乐器不备，景亮皆增之，士风大振，搢绅称颂焉。 

　　景亮性廉介勤苦，自奉甚薄，妻尤俭约，惟以脱粟对饭而已。部使者上其事，特诏褒美，赐以宫锦，改授台州路总管。卒于官。 

　　夏日孜，字仲善，吉水人，天历元年进士，授建昌州判官。有剧寇就捕，越狱亡去。日孜使人踪迹，尽获而杀之，盗以屏息。州有三坡界南昌、新建，可溉田数千顷，废且久，日孜相度形势，浚而障之，民获其利。 

　　改授兴国路录事，再调会稽县尹，吏循故事，越境出迎，日孜撝遣之，令非召不得见，自是一县肃然。会稽盐课侵于私鬻，日孜每乡置局，命里长董之，民给一券，画为十二月，每月令民赍券买盐，以私识验之，私鬻遂绝。山阴富民，尝以私怨杀人，沉尸于海，又仇异母弟，诬其伪造楮币。推官贡师泰委日孜治其狱，日孜收捕，穷治之，论如法，远近叹服。岁大比，行省檄日孜与师泰同考试，所得皆知名士。以母疾去官。未几卒。 

　　聂以道，吉水人。伯父淳，有学行，与刘辰翁齐名。以道明习法律，延祐初，辟广西帅府掾。会瑶蛮反，以道单骑入贼巢，谕使降。由是知名。 

　　累迁道州路江华县尹，邻县瑶贼相戒，毋入江华县境，以道夺豪民占水利，溉良田数万顷，废黄泥渡，别通水道，使民运盐米，水潦至，不为病。民立碑颂之。 

　　天历二年，中书省奏，江华县尹聂以道授武昌推官。文宗惊问：“聂以道廉吏，今才为推官耶！”初，文宗南迁，闻其名，召见赐宴加劳，故稔知以道治状。参政阿荣，素不喜以道。谬对曰：“武昌讼狱繁，非以道不能治。以道又贫，非田禄无以为养。”文宗迟回久之，卒从其请。 

　　是年冬，河南水灾，命以道驰驿赈之。旋擢朝列大夫、海北海南道肃政廉访司经历。廉访使议改平湖书院为老子庙，以道力争不可，又议曰：“职官有罪，不当没其命妇为人妻孥，以励守节者。”事闻，著为令，迁中顺大夫、广东道宣慰副使、佥都元帅府事。卒，年六十一。 

　　卢琦，字希韩，泉州惠安人。至正二年进士，授台州录事。迁永春县尹。减口盐一百余引，民德之。邻县盗发，琦与义士吕用宾等大募民兵击之，屡战屡克，威惠行于境外。后琦巡县境，盗遥见，迎拜曰：“此永春大夫也。”琦立马谕以祸福，皆投刀槊请降。 

　　十六年，改调宁德尹。迁盐司提举。以近臣荐，除平阳州知州，命下而卒。琦工诗文，著有《圭峰集》七卷。 

　　时江州总管王大中，岁饥货富民粟以赈贫民，免富民之徭役，民德之，其名誉与琦相埒。 

　　野仙不华，字彦桢，顺德内丘人，性刚峭。丞相哈喇哈孙引见，成宗器之，俾事皇太子，以母老辞归，敕江浙行省丞相帖古迭儿瞻养之。帖古迭儿卒，野仙不华护丧还，丞相别不花义之，属左丞张士瞻为娶邓氏女。 

　　补中书怯里马赤，秩满，授琼山具尹。文宗潜邸饩禀衣药，皆躬自检料。文宗每顾左右曰：野仙不华，昔蒙先皇宠遇，今复效忠于我。苟得篡大统，当以金蒙之。”五年，迁将乐尹，有惠政，民肖像祠之。 

　　文宗即位，入觐，帝赐所啜黑汤，以奏对忤旨，竟不迁。帝崩，召除湖广行省员外郎，旋改华亭尹。民有以伪钞偿物价告者，曰：“彼偶误耳。”付诸火，易真钞予之，民感颂，取韡悬东门，以存遗爱。县当要冲，岁课钞十余万。剔蠹铲弊，税吏莫敢欺。 

　　擢郴州路判官，行省檄总湖南一路军饷，先期而集。瑶蛮作乱，官兵进讨不克，野仙不华单骑入谕祸福。瑶悉归农。移袁州路判官，致仕，归卒。 

　　邹伯颜，字从吉，高唐人。为建宁崇安县尹，崇安区别其田，名之曰都者五十，五十都之田上送官者，为粮六千石，其大家以五十余家，而兼五千石，细民以四百余家，而合一千石。大家之田连跨数都，而细民之粮或仅升合，有司常以四百之细民，配五十大家之役，故贫者受役旬日，而家已破。伯颜取其粮籍计之，有粮一石者，受一石之役，有粮升斗者，受升斗之役。田多者受数都之役。田少者称其所出而无幸免，贫民始得以休息。崇安赋役之均，遂为四方最。 

　　邑有宋赵抃所凿渠，溉民田数千亩，岁久渠湮，伯颜浚，绕枫树陂，累石以为堰，悉复抃遗迹，民赖其利。 

　　安庆路尝得造伪钞者，遣卒械至崇安，求其党而执之，囚与卒通谋，诬良民。伯颜捕讯得其状，即执而归诸安庆，自是伪造之连逮，无滥及崇安者。调漳州路判官。卒。 

　　刘秉直，字清臣，大都武清人。至正八年，为卫辉路总管，平徭役，兴教化。贼劫汲县民聚钞一千二百锭而杀之，贼不获，秉直祷城隍祠，使人伺于死所，忽有村民阿莲者，战怖仆地，具言贼之姓名及所在，遂得贼于汴。正其罪。 

　　秋七月，螟生，民患之，秉直祷八蜡祠，虫皆自死。岁大饥，人相食，死者过半，秉直出俸米，倡富民分粟，馁者食之，病者与药，死者与棺以葬。天不雨，秉直诣太行山之苍峪神祠，具词祈祝，有青蛇蜿蜒而出，观者异之。及还行数里，雷雨大至，秩满，以亲老去官。卒于家。 

　　许义夫，砀山人。为夏邑县尹，每亲诣乡社教民稼穑，见民勤谨者，出己俸赏之，怠惰者罚之。三年之间，境内丰足。 

