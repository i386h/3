<!-- { "loadSidebar": true } -->
　　有豁里秃马敦部长豁里剌儿台蔑儿干率所部至不儿罕山，都蛙锁豁儿见其女美，为北朵奔蔑儿干娶之。是为阿兰豁阿哈屯，生二子，曰不古讷台，曰别勒古讷台。朵奔蔑儿干卒，阿兰豁阿嫠居有孕，众疑之。阿兰豁阿曰：“夜有白光，自天窗而入，化为黄人，摩挲我腹，勘探殆神灵诞降。不信，请汝等伺之。”曰：“诺。”次夜，果见白光出入，群疑乃释。既而，生三子，长曰不忽合塔吉，次曰不合秃撒勒只，次曰勃端察儿蒙合黑。凡三子之支派，蒙古称之曰尼而伦，译义为清洁，以其为神灵之允。别派则谓之塔立斤，译义常人也。 

　　阿兰豁阿尝束箭五枝，谓其诸子曰：“汝兄弟五人，犹五枝箭，分则易折，若合为一束，谁能折之？汝五人一心，则坚强无敌矣！”其后，宣懿皇后犹引此方以教太祖云。 

　　阿兰豁阿幼子勃端察儿蒙合黑沈默寡言，家人谓之痴，独阿兰豁阿曰：“此儿不痴，后世子孙必有大贵者。”及阿兰豁阿卒，诸兄分家资不及勃端察儿蒙合黑。勃端察儿蒙合黑乘一青白马，至巴勒谆阿剌勒，饮食无所得，见黄鹰搏雉，勃端察儿蒙合黑缴而获之，鹰即驯熟，乃臂鹰猎雉免，以为食。有鄂郭尔察克部游牧于统格黎河，亦时以马乳奉之。后诸兄悔，来视勃端察儿蒙合黑，邀与俱归。勃端察儿蒙合黑曰：“统格黎河之民，无所属，可抚而有也。”诸兄以为然，至家，使勃端察和蒙合黑率壮士以往，果尽降之。自是，蒙古始有部众。 

　　勃端察儿蒙合黑之妻曰勃端哈屯，生二子。又娶一妻，生子曰把林失亦剌秃合必赤，生子曰蔑年土敦。其妻曰莫挐伦，生七子，而蔑年土敦卒。莫挐伦亦称莫挐伦塔儿衮，译义有力也。徙于诺赛儿吉及黑山之地。是时，札剌亦部强盛，以千车为一库伦，有七十库伦，恃众与契丹相拒。契丹渡克鲁伦河，大破之。札剌亦败，众遁至莫挐伦牧地。其小儿掘速都逊草根，食之，莫挐伦乘车出，见而呵之曰：“此我之牧地，何得践蹋！”以车辗小儿，有死者。札剌亦人怒，驱其牧马以去。莫挐伦诸子闻之，不及甲而追之。莫挐伦私忧曰：“吾儿无甲，何以御敌？”使其子妇，载甲从之。及至，诸子已战没。札剌亦人遂乘胜杀莫挐伦，灭其家。 

　　惟一孙海都尚幼，乳母匿于酒瓮中获免。海都父合赤曲鲁克，蔑年土敦之长子也。先是，蔑年土敦第七子纳臣赘于巴儿忽氏，故不及难。至是归，惟海都及病妪乃乘之。至札剌亦牧地，遇猎者，纳臣绐杀之。又遇牧马小儿，方击髀石为戏，纳臣亦杀之，臂鹰驱巴而返。遂将海都徙于巴儿忽。海都稍长，纳臣与巴儿忽层谷诸部共奴。后海都又徙于巴儿忽真土窟姆之地，造一桥于巴儿忽真河以通来往，名曰海都赤勒拉姆。纳臣则徙于斡难河。 

　　海都卒，长子伯升豁儿多黑申嗣。伯升豁儿多黑申卒，子屯必乃薛禅嗣。屯必乃薛禅生九子，皆有智勇，部众益强。卒，第六子合不勒罕嗣。海都次子察剌孩领忽生子曰想昆必勒格。“想昆”即契丹之“详衮”，译义办事官也。想昆必勒格生子曰俺巴孩，后嗣合不勒之罕位。 

　　合不勒罕有威望，蒙古诸部莫不降附。金主闻其名，召见，礼遇甚优，合不勒恐饮食中毒，宴会辄托词沐浴出，而吐其食物。一日，酒酣，合不勒拊掌而跃，捋金主之须。左右呵其失礼，合不勒皇恐谢罪。金主释不问，仍厚赐遣之。金之大臣谓：“纵去此人，将为边患。”遣使要之返，合不勒不从，语倔强。金人再遣使诘问，合不勒他往，以避之。使者归，遇诸涂，挟以入朝。中道遇其谙达赛亦柱歹，告之故。赛亦柱歹赠以良马，使乘间逸去。至夜，使者以索絷其足。次日，得间，始疾驰而返。使者追及之，合不勒次妻蔑台，火鲁拉思氏，以所居之新帐居使者。合不勒告其部众曰：“不杀此人，我终不免。汝等不助我，则先杀汝等。”众从这。遂袭杀使者。未几，合不勒病卒。 

　　合不勒生七子，不立其子，而立其从弟俺巴孩为罕。先是，合不勒妻呼阿忽豁阿，其弟曰赛因特斤，翁吉拉特人也，延塔塔儿巫者治疾，不效而卒，执巫者杀之。塔塔儿部众怒，与翁吉拉特构兵。合不勒诸子助母党，与塔塔儿部战于贝阑色夷阔端之地。合不勒第四子合丹刺伤塔塔。儿酋，疮愈，战于攸刺伊拉克，再战于开儿伊拉克，卒为合丹所杀。故塔塔儿仇蒙古。俺巴孩既立，嫁女于塔塔儿，自往送之。塔塔儿遂执俺巴孩及其弟乌斤巴勒哈里，献于金。金人以蒙古杀其使者，乃制木驴之刑，钉俺巴孩兄弟于驴背。俺巴孩将死，谓从者布勒格赤曰：“汝归，为我告合不勒罕七子中之忽图剌及我合答安太石，言我为一国之主，不忍儿女之爱，以至如此，后人当以我为鉴。若等将五指爪磨秃，纵磨伤十指，亦当为我复仇。”又使告于金主曰：“汝假他人之手以获我，又置我于非刑。我死，则我之伯叔兄弟，必能复仇。”金主曰：“此言可告汝部众，朕不畏也。”纵布勒格赤归。 

　　于是，部众共立合不勒第五子忽图剌为罕。忽图剌罕纠诸部复仇。败金人于境上，大掠而去。是时，金熙宗皇统三年也。其后，金大定间，童谣曰：“达达来，达达去，趁得官家没去处。”金世宗闻之，曰：“此必鞑靼将为国患。”乃下减丁之令，岁岁用兵北边，恣行戮。蒙古诸部衔仇剌骨，亦出没为金边患。金丞相完颜襄乃筑长城以限之，而使汪古部守其要隘。至太祖伐金，汪古部反为蒙古向导焉。忽图剌骁勇，力能折人，每食尽一羊，音吐甚洪，隔七蛉之远犹闻之。一日，出猎，遇朵儿奔人欺其无从者，欲追而杀之。忽图剌之马陷淖中，自马上跃登于岸，追者骇走。家人闻，遇朵儿奔，以为必死，设筵祭之。其妻独不谓然。及归，忽图剌曰：“我出猎，而徒手返，何以对众？”复入朵儿奔牧群，夺其马。中道获野鸭卵，盛以靴。家人乃撤祭筵，以享其夫妇。忽图剌长子曰拙赤罕，后率所部千人归于太祖：次曰阿勒坛，亦附太祖，后叛归客烈亦部王罕。初，俺巴该为金人所杀，部众会议立罕，推族人朵答儿主议。朵答儿请使哈答儿秃克主之。哈答秃克让于莫图根。莫图根曰：“汝等公议立罕，则事可定。否则必有内乱。”言毕而出，部众遂共立忽图剌为罕。为及忽图剌卒，而拉火力儿等欲立塔儿忽台为罕，部众不从。于是诸部各立部长，不相统属。 

　　为尼而伦部长者曰也速该，合不勒罕第二子把儿坛之也，是为太祖皇考，追谥烈祖神元皇帝。自此，塔儿忽台与烈祖有隙。塔儿忽台者，合答安太石之子，为泰亦赤兀部长。故太祖屡为泰亦赤兀部所困。把儿坛娶于巴儿忽氏，曰苏尼吉儿哈屯，生四子，长曰蒙哥秃乞颜，次曰捏坤太石。捏坤太石长子曰火察儿，善射，从太祖攻讨诸部，屡有功，后从攻塔塔儿违军令，太祖夺其所获，遂与阿勒坛奔王罕。王罕败，复奔乃蛮。太祖平乃蛮，俱伏诛。次为烈祖。次曰答力台，亦叛附王罕，后自归于太祖，太祖宥之。烈祖为部长十三年，屡伐金。又讨塔塔儿，获其二酋，曰帖木真兀格，曰库鲁布哈，诸部畏服。客烈亦部王罕为其叔父古儿堪所，乞援于烈祖。烈祖逐古儿堪以定客烈亦之乱，王罕德之，与烈祖约为谙达。后烈祖为太祖求婚于翁吉剌氏，中道至扯克儿之地，遇塔塔儿人以毒酒饮之。祖暴疾，至家召察剌合额不格之子蒙力克，以太祖兄弟托之而崩，时太祖十三岁。史臣曰：“元人数典忘祖，称其国姓曰奇渥温氏，而旧史因之。我高宗纯皇帝既命馆臣改译，复据《蒙古源流》证元之国姓为博尔济锦氏，数百载相沿之谬，至我高宗始为之厘订焉。博尔济锦即孛儿只斤之异译也。今蒙古喀儿喀诸部，非博尔济锦氏不得为台吉，盖锋自别于庶姓云。” 

卷二 本纪第二
　　○太祖上 

　　太祖法天启运圣武皇帝，讳帖木真，烈祖长子也。母曰宣懿皇后诃额伦。烈祖讨塔塔儿，获其部酋曰帖木真兀格。师还，驻于迭里温孛勒答黑，适宣懿皇后生太祖，烈祖因名曰帖木真，以志武功。太祖生时，右手握凝血如赤石，面目有光。是岁为乙亥，金主亮贞元三年也。 

　　先是，泰亦赤兀部长塔儿忽台等与烈祖有隙，烈祖崩，部众多叛附泰亦赤兀。宗人最长者曰脱端火儿真，欲叛去，蒙力克之父察剌合留之。脱端火儿真曰：“深池已涸，坚石已裂，留复何为！”卒不顾而去。宣懿皇后自持旄纛追叛众，始还其大半。然察剌合竟以力战，脑中流矢。帝视之，察剌合曰：“汝父卒，部众尽叛，我力战邀之，乃为所伤。”帝感泣。察剌合创甚，旋卒。 

　　及帝稍长，泰亦赤兀人忌之。一日，其酋率部众奄至。帝入帖儿古捏山，为逻者所获；乘间逸去。泰亦赤兀部下锁儿干失剌匿之，获免。遂徙帐于合剌只鲁格山之青海子。 

　　帝娶于宏吉剌氏，曰光献翼圣皇后孛儿台，以后之黑貂裘献于客烈亦部王罕。王罕大悦，乃为帝招集旧部，归附渐众。又徙帐于客鲁涟河源不儿吉之地。 

　　已而，蔑儿乞三部酋，曰脱黑脱阿，曰答亦儿兀孙，曰合阿台答儿麻剌，悉众来攻。帝与皇弟别勒古台、阿鲁剌人博尔术、兀良合人者勒蔑奉宣懿皇后入不儿罕山。蔑儿乞人掠孛儿台而去。帝获免，乃椎胸告天：“不儿罕山遮护我，他日子孙世祀之，勿敢忘。”已而，帝乞援于王罕及宗人札木合大败蔑儿乞于不兀剌之地，迎孛儿台归。 

　　帝幼与札木合约为谙达，至是交日，密徙帐于豁儿豁纳黑主不儿之地，与札木合连营逾年，复分军而去，仍还合剌只鲁格山。于是，巴鲁剌人忽必来，忙忽人哲台，兀良合人速不台，者勒蔑之弟察兀儿罕，博尔术之弟斡歌连，蒙格秃与其子汪古儿，及撒察别乞、孛图驸马，帝从父答里台，从弟阿勒坛、忽察儿等俱先后来归。阿勒坛、忽察儿、撒察别乞三人首谋推戴，与诸将盟于青海子，请帝称罕，以统蒙古之部众，时为金大定二十九年。己酉，帝以称罕事告于王罕及札木合。札木使谓阿勒坛、忽察儿曰：“吾与帖木真谙达交不终，皆由汝等之离间。今汝等立吾谙达为罕，其忠于所事，勿使疑汝等反复也。”其后，阿勒坛等卒叛附于王罕云。 

