<!-- { "loadSidebar": true } -->
　　又一日，至兰州，过北卜渡，至鸣沙河，过应吉里州。正东行，至宁夏府南。东行，即东胜州，隶大同路。自发源至汉地，南北涧溪，细流旁贯，莫知纪极。山皆石，至小积石方林木畅茂。世言河九折，彼地有二折，乞里马出河一折也。贵德州二折也，过此始入小积石。思本曰：自是迳兰州，又东北流，至宁夏府。出塞过游牧地，凡八百余里。过丰州西受降城，折而正东流，过游牧地古天德军中受降城、东受降城，凡七百余里。折而正南流，过大同路云内州、东胜州，与黑河合。又正南流，过保德州。葭州及兴州境，又过临州，凡千余里，与保德州乞那河合。又南流三百里，与延安河合。又南流三百里，与汾河合。又南流二百里，过河中府。遇潼关与太华大山绵亘，水势不可复南，乃折而东流。大概河源东北流，所历皆西番地，至兰州凡四千五百余里，始入中国。又东北流过沙漠地，凡二千五百余里。始入河东境内。又南流至河中，凡千八百余里。通计九千余里。盖旧史所述如此。 

　　至我大清乾隆间平西域，始知葱岭为河之初源，都实所访星宿海及重出之源耳。然河为中国患千有余年，世祖欲穷其源委，以施疏导之方，勤民之至意也。今撮其大要，载于篇首，以备一代之掌故云。 

　　自河徙而南，冲决之患。至元而日甚。其治河之法，凡物料工程轮运，以至叠埽修堤之事，皆沿袭宋金旧法，承用百年，著为条格者也。 

　　河防之令九： 

　　一，每岁进旧部官一员，沿河上下。兼行户、工部事，督令分治都水监及京府州县守涨，从实规措，修固堤岸。如所行事务，有可久为例者，即关移本部，仍候安流，就便检覆。次年春，工物料讫，即行还职。 

　　一，分治都水监及勾当河防事务，并驰驿。 

　　一，州县提举管勾河防官，每六月一日至八月终，各轮一员守涨，九月一日还职。 

　　一，沿河兼带河防知县官，虽非涨月，亦轮上提控。一应沿河州县。若规措有方，能御大患，及守护不谨，以致堤岸疏虞者，具以奏闻。 

　　一，河桥埽兵，遇天寿圣节及元日、清明、冬至、立春俱给假一日。祖父母、父母吉凶二事，并自身婚娶，俱绐假三日。妻子吉凶二事。给假二日。其河水平安月分，每月朔给假一日。若水势危险，不用此令。 

　　一，沿河州府遇河防危险之际，若兵力不足，劝率水手人户协济救护至，有干济或难迭办须当进暂差夫役者，州府提控官与都水监及巡河官同为计度，移下司县，以远近量数差遣。 

　　一，河防军疾疫须医治者，都水监移文近京州县，约取所须药物并从官给。 

　　一，河埽堤岸遇霖雨水涨变时，分都水司与都巡河官往来提控，官兵多方用心固护，无致为害，仍每月具河埽平安申覆尚书省工部呈阅。 

　　一，除滹沱、漳、沁等河有埽兵守护外，其余大川巨浸如有卧著冲刷危险等事，并仰所管官事约置差夫作急救护，其卢沟河行流去处，每遇泛涨，当该县官与崇福埽官司一同协济防护，差官一员系监勾之职或提控巡检。 

　　每岁守涨河防之制六： 

　　一，开河。宜于上流相视地形，审度水性，测望斜高，于冬月记料，至次年春兴役开挑，须涨月前终毕。待涨水发随势去隔堰水入新河。又须审势疏导。假如河势丁字正撞堤岸，剪滩截嘴，撩浅开挑费功不便，但可解目前之急，亦有久而成河者，如相地形，取直开挑，先须钤{口下}谓上下平岸口也分水势，以解堤岸之危。若欲全夺大势，更于对岸抛下木石修刺，于刺影水势渐以木石钤固河口，因复填实，损而复修，至坚固不摧塌，则新河迤逦畅流，旧河自然淤实。 

　　一，闭河。先行检视旧河岸口，两岸植立表杆，次系影水浮桥，使役夫得于两岸通过。于上口下撒星桩，抛下木石镇压狂澜，然后两岸各进草纴三道、土纴两道，又于中心拖下席袋土包。若两岸进纴。至近合龙门时，得用手持土袋土包抛下，兼鸣罗鼓以敌河势。既闭后，于纴前卷拦头压埽于纴上，修压口堤。若纴眼水出。再以胶土填塞牢固，仍设边检以防渗漏。 

　　一，定平。先正四方位置，于四角各立一表，当心安置水平。其制长二尺四寸，广二寸五分，高二寸。先立桩于下，高四尺，纂在内，桩上横坐水平。两头各开小池，方一寸七分，深一寸三分，注水于中，以取平。或中心又开池者，方深同，身内开槽子，广深各五分，令水通过两头池子内，各用水浮子一枚，方一寸五分，高一寸二分，刻上头，例薄只厚一分，浮于池内，望两头水浮之首，参直遥对立表处，于表身画记，即知地形高下。 

　　一，修砌石岸。先开掘槛子嵌坑，若用阔二尺，深二丈，开与地平。顺河先铺线道板一，次立签桩八，各长二丈，内打钉五尺入地，外有一丈五尺。于签桩上，安跨塌木板六，每留三板，每板凿二孔中间。撒子木六，于撒子木上匀铺秆草柬。先用整石修砌，修及一丈。后用荒石再砌一丈。一例高五尺。第二层，除就签柱外，依前铺塌木板、撒子木、秆草，再用石段修砌，高五尺。第三层，亦如之，高一丈。功就，通高二丈。 

　　一，卷埽。其制亦昉于竹楗石菑，今则布薪刍以卷之，环竹縆以固之，绊木以系之，挂石以坠之，举其一二以称之，则日狻音混。■〈大上束下〉既下，又填以薪刍，谓之盘簟。两■〈大上束下〉之交，或不相接，则包以网子索，塞以秆草，谓之孔塞盘簟。孔塞之费，有过于埽槊者。盖随水去者太半故也。其■〈大上束下〉最下者，谓之扑崖草，又谓之入水埽。■〈大上束下〉之最上者，谓之争高埽。河势向著，恐难固护，先于堤下掘坑卷埽以备之，谓之卷埽。叠二三四五而卷者，以沙壤疏恶，近水即溃，必借埽力以捍之也。下■〈大上束下〉既朽，则水刷而去，上■〈大上束下〉压之，谓之实垫。又卷新埽以压于上，俟定而后止。凡埽去水近者，谓之向著。去水远者，谓之退背。水入埽下者，谓之紧刷。若暴水涨溢，下埽既去，上埽动摇，谓之埽喘。 

　　一，筑城。此非河事，以水圯近河，州县亦或用之。城高四十尺则加厚二十尺。其上斜收，减高之半。若高增一尺，则其下亦加厚一尺，上收亦减其半。若高减，则亦减之。开地深五尺，其广视城之厚。每身一十五步，栽永定柱一，长视城之高，径一尺至一尺二寸。夜乂柱各二。每筑高二尺，横用经木一。瓮城至马面之类，准此。他如工程之限，输运之直，与夫合用物料之多寡，皆综核详密，品式粲然，为都水司奉行之条例云。 

　　世祖中统以前，河患无可考。至元九年七月，卫辉路新乡县河决北岸五十余步。八月，北岸又决八十二步，去广盈仓仅三十步。遣都水监丞马良弼偕本路官相视，佥丁夫修筑之。二十三年十月，河决开封、祥符、陈留、杞、太原、通许、鄢陵、扶沟、洧川、尉氏、阳武、延津、中牟、原武、睦州十五处，佥南京民夫二十万四千三百二十三人分筑堤防。二十五年正月，河决襄邑，又决太康、通许、杞三县，陈、颖二州皆水，命本道宣慰司督修堤之役。二十九年三月，敕都水监二十八年，丞相完泽奏置都水监于京师，岁以官一、令史二、奏差二、壕寨官二，分监于汴治决河。分视黄河河堤堰。 

　　元贞二年九月，河决杞、封邱、祥符、宁陵，襄邑五县。大德元年七月，河决杞县蒲口，遣尚书耶怀、御史刘赓与廉访使尚文相视，筹长久之计。文上言：“长河万里，湍猛东注，盟津以下，地平土疏，荡徙不常，失禹故过，流患中土。治得其当，则力省而患迟，失之则功费而患速。今陈留抵东西百有余里，南岸故河口十一，巳塞者二，自涸者六，通水者三，岸高于水六七尺或四五尺。北岸高于水，仅三四尺，或高下与水等。大较南高于北，约八九尺，堤安得不决，水安得不北也。蒲口今决千有余步，迅快东行，得河旧渎，行二百里，至归德，复会正流。若强加涸遏，上决下溃，终究无成。揆之今日河北郡县顺水之性，远筑长堤以御泛滥。归德、徐、邳听民避冲决，图所安，量给淤田，俾为永业。他决视此。即救患之，浪策也。蒲口不塞便。”议上，山东长吏争言，若不塞蒲口，河北良田必尽化鱼鳖之区，廷议从之，命河南行省官董其役，凡修七提二十有五处，总三万九千九十二岁，用苇束四十万四千，径尺柱二万四千七百二十，役民夫七千九百余人。明年，蒲口复决。自是，修筑之役无岁无之。 

　　至大二年七月，河决封邱县。三年十一月，河北河南道廉访司言： 

　　黄河决溢，千里蒙害。浸城郭，漂室庐，壤禾稼，百姓巳罹其毒，然后访求修治之法。而且众议纷纭，互陈利害，当事者疑惑不决，必须上请。比至议定，其害滋大，所谓不预巳然之弊。大抵黄河伏槽之时，水势似缓，观之不足为害，一遇霖潦，湍良边猛。自孟津以东，土性疏薄，崩溃决溢，可翘足而待。 

　　近岁颍、亳之民，幸河北徙，有司不能远虑，失于规画，使陂泺尽为陆地。东至杞县三汊口，播河为三。官吏建言，相次湮塞南北二汊，使三河之水合而为一。下流既不通畅，自然上溢。由是观之，是自夺分泄之利也。故上下溃决，为害日甚。今水势趋下，有复入钜野、梁山之意。苟不为远计，不出数年，曹、濮、济、郓蒙害必矣。 

　　今之所谓治水者，议论虽多，并无良策。水监之官，既非精选，知河之利害者，百无一二。虽每年累驿而至，名为巡河，徒应故事。问地形之高下，则懵不知。访水势之利病，则非所习。乃或妄兴事端，劳民动众，阻违水性，翻为后患。 

　　为今之计，莫若于汴粱置都水分监，妙选廉干、深知水患之人，专任其事。可疏者疏之，可增者增之，可防者防之。职掌既专。则事功可立。较之河已决溢，民已被害，然后卤莽从事以劳民者，不可同日而语矣。 

　　中书首下其议于都水监。先是省臣奏升都水监为正三品，添设二员，铸分监印，巡视御河，就令提点黄河之事。至是，本监议：“为御河添官铸印，兼提点黄河，若分监在彼，则有妨御河公事。况黄河巳有拘该官司正官提调，莫若使分监者以十月往，与各处官司巡视缺坏，会计工程，俟年终分监新官至，则交割代还，庶不相误。” 

