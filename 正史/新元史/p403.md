<!-- { "loadSidebar": true } -->
　　武宗即位，仁宗为皇太子，召野为太子文学，多所裨益。时从宾客姚燧、谕德萧哙昺入见，太子为加礼。至大元年，除国子司业。近臣奏分国学西序为大都路学，帝已可其奏，野谓国学、府学同署，不合礼制，事遂寝。四年，拜翰林直学士、知制诰同修国史。诏野赴吏部试用荫补官，野多所优假。或病其太宽。野曰：“今初设此法，冀将来者习《诗》、《书》，知礼义耳，非必责效目前也。”众乃服。 

　　皇庆元年，迁翰林侍讲学士。延祐元年，改集贤侍讲学士，兼国子祭酒。二年夏，移疾归。满城四方来学者益众。六年，卒于家，年七十六。赠能奉大夫、太常礼仪院使、护军，追封上党郡公，谥文懿。野事继母以孝闻。文辞典雅，一本经术。 

　　子师易，蕲州路总管府判官；师简，字虞仲，以荐为大都学正，拜监察御史，至正初擢奎章阁侍书学士、同知经筵事，卒，赠翰林侍读学士、护军，追封上党郡公，谥文肃。 

　　李之绍，字伯宗，东平平阴人。自幼颍悟，从东平李廉学。家贫教授乡里。至元三十一年，纂修《世祖实录》，以廉与马绍荐，授将仕佐郎，翰林国史院编修官。直学士姚燧欲试其才，凡翰林应制文字积十余事，并付之。之绍援笔立成，燧惊喜曰：“可谓名下无虚士也！” 

　　大德二年，闻祖母疾，辞归。复除编修官，累迁太常博士。九年，丁母忧。起复，终不能夺。至大三年，仍授太常博士。迁翰林待制。皇庆元年，迁国子司业。延祐三年，擢奉政大夫、国子祭酒。四年，擢朝列大夫、同佥太常礼仪院事。六年，改翰林直学士，复以疾还。七年，召为翰林直学士。至治二年，迁翰林侍讲学士、知制诰同修国史。三年，告老归。泰定三年八月，卒，年七十三。子勖，荫父职，同知诸暨州事。 

　　谢端，字敬德，其先遂宁人，后徒武昌。祖父元贲，精于数学，制使孟珙敬礼之。一夜，叩门，谓珙曰：“流星出下阶，没西方，占为天士亡，吾必当之。明年大将卒，公是也。”已而果然。 

　　端，幼颖异，弱冠与尚书宋本同学，又同教授江陵城中，以文学齐名，时号谢、宋。史杠宣慰荆南，荐之姚燧。燧方以文章自负，少所许可，以所为文示端。端一读，即指擿其用意所在，燧叹奖不已。 

　　延祐五年，擢进士乙科，授承事郎、同知湘阴州事。岁满，入为国子博士，迁太常博士。泰定四年夏四月，盗入太庙，失第八室黄金主。明日，当时享，众议为位祀之。端言：“四时之祭，皆用孟用，有故则用仲月。今盗入祏室，震惊神灵，当用仲月。”上从之。寻除翰林修撰，迁待制，以选为国子司业，遂为翰直学士，阶太中大夫。 

　　端吏事精敏，在湘阴，猾吏束手，不敢舞文法。盗有杀贾人而攘其财，其家累讼于官，皆以无佐证不为理。端自往捕之，盗不伏，鞫其妻，妻时时仰视屋椽。端曰：“贼在是矣！”发屋椽，获脏，盗始吐实。一州神之。部使者行部旁郡，滞讼皆委端谳，端剖决如流，有能名。 

　　其文章体裁严谨，居翰林久，至顺、元统以来制册，多出其手。预修文宗、明宗、宁宗三朝《实录》及累朝功臣列传。初，文宗建奎章阁，搜罗中外才俊置其中，尝语阿荣曰：“当今学之士，朕惟未识谢端。”亡何，文宗崩，竟不及用端。端卒于后至元六年，年六十二。赠国子祭酒、陈留郡侯，谥文安。 

　　曹鉴，字克明，大都宛平人。纪颖悟。既冠，通五经大义。 

　　大德五年，用翰林侍读学士郝彬荐，为镇江路淮海书院山长。十一年，南行台中丞廉恒辟为掾。除兴文署令。伴送安南使者，应对捷敏，使者叹服，以为中国有人。 

　　至治二年，授江浙行省左右司员外郎。明年，奉旨括释氏白云宗田，不数月而事集，纤毫无扰。迁湖广行省左右司员外郎。时丞相忽剌歹怙势作威福，僚属畏之，鉴遇事不为回挠。湖北廉访鉴司举鉴宜居风纪，不报。 

　　天历元年，调江浙财赋府副总管。属大水，鉴减其赋什六七，势家因面诡免者，鉴核实，谕令首输。 

　　元统二年，擢同佥太常礼仪院。鉴明习掌故，集议明宗皇后社会袝庙，援据《礼经》，辩析精审，君子多之。至元元年，以中大夫进礼部尚书。卒，年六十五。追封谯郡侯，谥文穆。 

　　鉴性纯孝，亲族贫乏者周恤恐后。历官三十余年，僦屋以居，殁之日家无余资惟蓄书数千卷，皆手自校定者。鉴官湖广行省。有主簿顾渊白馈辰砂一包，鉴受之，未及启封。后有同僚过鉴，欲求辰砂合药，鉴取视之，乃黄金三两，惊叹曰：“渊白以我为何如人！”时渊白已卒，呼其子归之。其廉慎如此。 

卷一百九十二 列传第八十九 

　　安藏 迦鲁纳答思 大乘都 唐仁祖 洁实弥尔 兀玉笃实 脱烈海牙 燕只不花 忙兀的斤 普颜 

　　安藏，字国宝，畏兀氏，世居别失八里。幼习浮屠法，兼通儒学，一目十行俱下，日诵万言，宪宗闻其名，召之，奏对称旨，赐坐。 

　　世祖即位，进《宝藏论元演集》十卷，并劝上宜亲经史，以知古今之治乱，正心术，以示天下之向背。译《尚书无逸》及《贞观政要》、《申鉴》各一通以献。阿里不哥潜谋不轨，帝以骨肉之亲，使安藏往谕之。既而反状益闻，乃遣近侍孟速思、帖木不花亟召安藏返，曰：“毋害善人。”既至，帝慰劳久之。安藏因举“任贤勿贰，去邪勿疑有言逆于汝志，必求诸道；有言逊于汝志，必求诸非道”以谏。 

　　至元八年，与许衡共进“知人、用人，德业盛，天下归”之说，帝嘉纳之。特授翰林学士、知制诰同修国史，寻商议中书省事。奉旨译《尚书》、《资治通鉴》、《难经》、《本草》。进承旨，加正奉大夫，领集贤院、会同馆、道教事。至元三十年，卒。延祐二年，赠太师，追封秦国公，谥文靖。 

　　子斡儿妥迪钦，同知徽州路总管府事。其门人最著者为国师天藏沙津密护赤。集贤大学士陈颢，亦从安藏受学云。 

　　迦鲁纳答思，畏吾氏。通天竺教及诸国语。翰林学士承旨安藏、扎牙答思荐于世祖，召人朝，命与国师讲法。国师西番人，言语不通，帝命迦鲁纳答思从国师习其法及言语文字，期年皆通。以畏兀字译番经既成，进其书，帝命锓板赐诸王、大臣。西南夷星哈剌的威二十余国来朝，迦鲁纳答思于帝前诵其表章，夷酋惊服。朝议兴后讨暹国、罗斛、马八儿、俱蓝、苏木都剌诸国，迦鲁纳答思奏：“此皆蕞尔之国，得之何益。兴后徒残民命。莫若遣使谕以祸福，不服而攻之，未晚也。”帝嘉纳之。 

　　至元二十四年，丞相桑哥奏为翰林学士，帝曰：“迦鲁纳答思之官，非汝所当奏也。”既而擢翰林学士承旨、中奉大夫，遗侍成宗于潜邸，命以节饮戒之。成宗即位，迁荣禄大夫、大司徒，怜其老，命乘舆入殿。仁宗即位，延议汰冗官，独迦鲁纳答思为司徒如故，仍加开府仪同三司，赐玉鞍。是年八月卒。 

　　大乘都，别失八里人，世为畏兀贵族。中统初，大乘都自畏兀入觐，帝知其家世贵盛，又应对称旨，大器之，即命入侍禁中，赐貂裘、金银器、白玉佛，且谓皇孙阿难答曰：“遗尔良师，尔愿学否？”对曰：“有良师，乃所原也。”遂以大第都为阿难答师。未几，忙哥太子卒，阿难答嗣为安西王，出镇平凉。顺圣皇后请于帝，使大乘都从行。帝曰：“大乘都，我所用者，他人则可。”后固请，始允之，命其子大理都侍裕宗，大慈都直宿卫，以文学备顾问。 

　　大乘都至平凉，皇孙按滩不花、阿都直皆师这。久之，王出征土番，曰：“八哈室老矣，其留平凉少体。”八哈室，译言博士也。大乘都亦曰“：“吾老矣，思见至尊。”遂自平凉返京师。时世祖已崩，成宗即信，拜嘉议大夫、翰林学士，赐第于京师。大德三年卒，年七十二。皇庆初，赠太傅、秦国公，谥文敏。 

　　子大理都，枢密院参议；大慈都，中书平章政事；别怯木，陕西怯怜都管；僧奴，乌程县达鲁花赤。 

　　唐仁祖，字寿卿，本畏兀人。祖曰唐古直，其后遂为唐氏。唐古直，年十七给事太祖。太祖尝语睿宗：“唐古直，人可用。”睿宗未及用，庄圣皇后擢为达鲁火赤。顷之，卒。 

　　仁祖，少颖悟，其母教之，通诸国方言。中统初，世祖亲阅贵胄质子，见仁祖曰：“是唐古直孙，聪明无疑也。”命习国书。未几，中书省选为蒙古掾。至元十六年，录因于平阳，平反冤狱，免死者十七人。十八年，授翰林直学士。时阿合马在中书，奏真定、保定两路钱谷逋负，屡岁不决，遣仁祖案之。仁祖阅其牍，皆中统间积逋，亟奏罢之。转工部侍郎，除中书在司郎中。 

　　二十五年，拜参议尚书省事。仁祖侃侃持正，屡忤丞相桑哥，人皆危之，仁祖自若也。桑哥欲以繁剧困之，迁为工部尚书。寻奉使云州，桑哥考工部织课缓，怒曰：“误国家岁用，罪不赦。”遗驿骑追仁祖还，就见桑哥于私第，命直吏拘仁祖，即往督工，且促其期日，逾期必致汝于法。仁祖退召诸署长，谕之曰：“丞相怒在我，不在汝等，宜勉为之。”众感激，昼夜倍其功，未及期而办。已而桑哥系狱，命仁祖往籍其家。明日，桑哥以左右之援得释，众骇然，目仁祖曰：“乳虎之威可再犯耶？”皆喻垣以遁，仁祖独不为之动。桑哥竟败。 

　　二十八年，拜翰林学士承旨。辽阳饥，命与近侍速哥、左丞忻都往赈。忻都欲按户籍大小口给之，仁祖曰：“不可，籍上之小口今已大矣，宜皆给以大口。”忻都曰：“汝要善名，而陷我于恶耶？”仁祖曰：“吾二人善恶，众所夙知，岂待今日，我知恤民而已。”卒以大口给之。俄除将作院使。大德五年，再授翰林学士承旨，进阶资善大夫，知制诰兼修国史。以疾卒，年五十三，赠荣禄大夫、中书平章政事，追封洹国公，谥文贞。子恕，累官亚中大夫、侍仪使。 

　　洁实弥乐，回鹘氏。年十八，与兄兀玉笃实俱至京师。世祖召见，命兀玉笃实给事左右，结实弥尔侍裕宗于东宫。中书省奏立延庆司，授同知延庆司事。洁实弥尔廉谨，裕宗爱之，法胃之曰：“高昌回纥人皆贪，独汝不染其俗，倘日用不足，可于我取之。”汪实弥尔顿首谢。台、省有机事，命洁实弥尔传旨辞，裕宗曰：“以汝厚重，言不泄漏，是以命汝。”裕宗卒，事徽仁太后。 

