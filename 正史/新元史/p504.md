<!-- { "loadSidebar": true } -->
　　廷议复立行枢密院，发朵甘思、朵思麻及巩昌诸军，命河南平章彻里帖木儿同武靖王搠思班由四川，陕西平章教化从豫王阿剌忒失里八番，夹攻之。撒加伯合乌蒙蛮兵攻建昌，右丞跃里帖木儿败之。四川军又败撒加里于芦沽。然秃坚、伯忽势张甚，禄余令伯忽弟拜延顺袭顺元路，撒加伯遣把事曹通，潜结西番，欲据大渡河，进寇建昌。跃里帖木儿执曹通斩之。 

　　诏趣两省各进兵。于是四川平章塔出引兵出永宁，左丞孛罗引兵由青山芒部，以邛部州土官马伯为向导，进至周泥驿，禄余众溃。撒加伯复攻建昌，跃里帖木儿败其兵于木托山。仁德府权达鲁花赤曲术，纠义旅讨伯忽，杀其弟拜延顺于马金山。再战于马金山，获伯忽，诛之。 

　　独禄余犹据金沙江，塔出抵乌撒境，与禄余战于七星关，六日十七战，贼大溃。 

　　俄而搠思班师次罗罗斯，与跃里帖木儿期至三泊浪。跃里帖木儿兼程而进，夺金沙江，阿禾引蒙古叛军至，败之，阿禾夜遁。官军直趋中庆，擒阿禾，斩于军前。 

　　既而，秃坚拒战于伽桥古壁口，跃里帖木儿中流矢，洞耳，拔矢复战，大败之，遂克中庆。分兵追秃坚于嵩明州。 

　　明年正月，彻里帖木耳、孛罗等败蛮失，射中禄余肩，降其众。秃坚使其弟必剌都失迷伪降于豫王，阴以兵围之，平章乞住妻子皆被掠。秃坚固守嵩明，诸军亟攻，克之。秃坚不知所往。未几，撒加伯复叛，禄余又会伯忽侄阿福，杀乌撒官吏。朝廷遣西域指挥使锁住，以陕西兵直抵罗罗斯，碉门兵趋邛部州，大败蛮人。元帅怯烈破其海中山栅，必剌都迷失举家投海死。 

　　又名亦奚卜薛。至元十五年，罗殿酋罗阿察、河中府方番酋韦昌盛，皆纳土来降。 

　　十六年三月，西南八番等卧龙番酋龙昌宁、大龙番酋龙延三、小龙番酋龙延万、武盛军番酋程延随、遏蛮军番酋龙罗笃、太平番酋石延异、启盛军雷酋、洪延畅、静海军一番酋卢延陵，皆来降。其部曲有龙文貌、龙章珍、黄延显、卢文锦、龙延细、延回、龙四海、龙助法、龙才零、龙文求等。朝廷立八番宣慰使司以统之。 

　　十一月，宣慰使至新添，遣千户张旺招罗氏国，惟贺宗一寨投降，余皆迎敌，旺败之。至罗崩寨，贼又与总管王采战，皆披甲，戴红毡帽，采遇害。未几，又战于大吴。 

　　十二月，宣慰使至番中，召集土番酋，以四日，集卧龙番，受宣命。至期俱来，惟诸番卢番延陵，为罗氏酋阿察执去。阿察初已纳款，后与鬼国结婚，鬼国言：“我未降，尔奈何先降？”罗氏遂毁虎符以叛。罗氏，又名罗殿。事闻。 

　　十七年，四川蛮吕告部酋阿济上言，乞招阿察，从之。既而，命湖广省及云南、四川进讨。八月，阿察遣阿忄窄、阿麻二人至四川诸蛮夷部宣慰使司，自言无反意，但云南平章听我仇人乌锁纳之言，罗织我罪，朝廷不如我，今赴阙听圣裁。云南左丞爱鲁、四川都元帅也速觞儿，期以十一月十五日，会亦奚卜薛。至期，爱鲁与阿察战，也速觞儿命万户彭天祥、药剌海、帖木儿脱欢分三道攻会宁关，亦奚卜恭遣其部落，阿侯拒战，败，逃人山箐。亦奚卜薛奔雕飞砦，阿宁走大宁。爱鲁等进兵，也速觞儿曰：“贼已离巢穴，今发乌撒、播州及南省近地兵，足以剿除。我等可回，不然旷日持久，粮乏瘴起，不便。”事闻，上命药剌海守其地。久之，贼究困，以二十年二月纳款。 

　　二十九年，降诏招怀溪洞蛮夷曰：“中书省奏：金斤知府臊胪言，先奉圣旨招谕平伐山齐砦主谑薛约定夺，今有百眼左阿吉谷各当各迪等，自以外荒，久欲内附，乞颁圣旨，容许自新。朕嘉其诚，遂俞所奏。今谕尔众，咸听朕言。惟尔邻封，率多臣服，自番方而入贡，寻万国以来庭。南顺丹州，北怀金竹，陈蒙烂土，顷已从风。新添葛蛮，久皆款化。咸膺宝命，仍佩金符，赏赍有加，官守如故，尔等如能率众效顺，同仁一视。倘尔迷之不悟，是伊戚之自贻。勉思转祸之言，发体好生之意。” 

　　元贞二年六月，平伐邻界平珠泸洞砦主王二原、谢鸡公、韦巴郎、杨义等十八处等官，来云南省告降。行省差官入洞抚谕。 

　　至大德元年四月，平珠洞宿家、沙家二族赍进呈礼物，出洞道，经新添葛蛮宋氏之村头水底砦，宋氏怒二族不由己以降，乃遣上都云长官落冒，率众遮道，夺进物，二族逃散，破劫韦巴郎砦。五月，宋氏复令平浪巡检欧阳濯龙与其下大洞李马竹歌等，率木栳六十余人，劫平珠洞蛮官足万金婆南大砦，逼使背云南之命，从己求降，不从，濯龙掠去足万金从人足万雷等。及进献方物，实招到平林独山州摇和洞唐开珠罗等处八百四十四砦，民五万余，朝廷立长官司以统之，而以蛮妇阿初充长官。 

　　大德二年四月，八备桑拓蛮王二万、马虫等叛，杀巡检。三万寻出降，马虫聚七千余人，陷平包砦，围重奥砦，又与叛猫犵狫必际等，结连饔槐了江等处猫人作乱。三年，命湖广平章刘国杰征之。 

　　四年正月，猫桑拓遣所部文何，持竹契、长刀及方物来降。藩州宣慰司以为，蛮苟逃禽戮，亦须招抚。而黄平府亦上言，桑柘附近之重奥必际都阵犵狫必梅等二十二砦，刻契来降。七月，桑柘蛮及思官贼梅金匣、播州杨金万、必梅砦王娘报等三百余砦，皆降。 

　　五年六月，八番宣慰使言：尝兀自降至今，八年不供赋秃，所部娘祖大盘小盘白定白药等蛮，先结连平伐蛮，叛劫先宗砦，围吴卜弄砦，射猫民阿羊、金填皆死，官军捕班夏沈家蛮，尝兀遮道助其拒敌。今年正月，又使板桥郎来重陂等砦猫、烧却百纳砦。宣尉恰令马上桥、金竹府备之，且以兵讨之。党兀年七十九，老不能出，遣其砦主的拗及子尝砦的沙勇强砦的福三人出降。的拗等又与党幼鬼砦王陈醒、朱盖砦主楼地之弟杨八、小盘砦主腾香等共誓不叛。 

　　至大二年三月，八番蛮割和寨主{公口}皱、谷霞砦主洛骠、剌客砦洛卜傍、吾狂砦的捣、谷浪砦只验，皆降，诣阙朝觐。三年，八番玩西猫蛮阿马害作乱，诏捕之。四年春，阿马与其洛罗洛登各替，肋从蛮官卜制头之子哥暮，出降。 

　　至治二年六月，八番蛮官闭罗蚕与其属十岩仇杀。七月，百眼佐等处蛮夷长官司言：康佐砦主老康纠合谷耸砦主恰信等，杀巡检王忠，拘长官洛邦，又杀土官蒙卜郎作乱，宣慰使发官兵讨之。三年正月，八番呈周砦主韦光正等，杀牛祭天，立盟归降。自言：有地三千里，九十八砦，系畅黄五种人氏，二万一千五百余房，光一等二十三人领之，愿岁出土布二千五百疋为租入。 

　　田万顷，泊崖洞蛮酋也，其地界辰、澧二州，至元末内附，以其地为施溶州，万顷为知州。末几，扇诱诸蛮，与楠木洞酋孟再师、桑木溪洞酋鲁万丑等，同叛。 

　　成宗即位，遣行省平章政事刘国杰讨之，辰、澧二州总管府供给馈饷。上均州副万户田兴祖，谙习蛮洞地里，国杰命绘图以进。使部将唆木兰，万户阔脱、忽都海牙、拜蓝、冯继祖从澧州武口进兵，自率万户别里哥不花、朵落觞儿、田兴祖从会溪施溶口进兵。是年十二月，破泊崖、楠木诸洞，获万顷、再师等，斩于军门。元贞元年二月，振旅而归，留兴祖搜捕余党。二年春，鲁万丑降。 

　　宋隆济，雍真葛蛮土官也。大德五年叛。 

　　初，朝廷诏湖广、云南兵二万入百媳妇，湖广兵命左丞刘深等领之，取道顺元番进讨，令云南左丞月忽乃，招答剌罕军，入境调用，命新添葛蛮军民宣慰使，自琅诩驿，经平规蛮峡，至顺元哝耸等砦，斟酌日程，分六处安营，备馈运、丁夫、马匹，俟月忽乃至点视。而雍真葛蛮、乖西等部，当出丁夫、马百匹，文书至，隆济乃言猫人犵狫，谓官欲髡其发，印其面上，送军三四年不返，宁死不往，虽就砦见杀可也；以此观之，夫不可差。同官雍真总管府达鲁花赤也里干曰：“然则起尔宋氏尽行。”隆济曰：“吾往诉之宣慰司。”遂行。 

　　六月，隆济构木娄等族作乱。其侄腊月、宋六分、靳斤等告也里干，使为备。也里干遂避于底窝杨黄砦。明日，隆济率腊月弟不奴部家童农觞、洛中、段剌、答洛、忙中等五百人，攻杨黄砦，烧雍真总管廨舍。奴都保葛海又报隆济以一仇二天，与阿昔长官为号，纠其同叛。又有紫江贼助兵四千，破杨黄砦。也里干走，掠去总管府印，杀也里干奴阿麻妻忙葛农等。是日，龙骨长官阿都麻杀生祭鬼，誓众应隆济，亦谓官拘壮士，黔面髡发充军，或杀虏我家亦不可知，宁死不离此土。又胁底窝总龙郎，与古龙马阿都所部不这罗鬼阿开阿娇等犵狫，抵阿觞砦，拒落邦劄佐长官司止十里，声言欲攻攻劄佐，遂破底窝砦。又欲攻陇儿砦，自贵州至新添界哝耸陂，北至播州界刀项路及卜邓加鹤鸣等站，皆被焚劫。又遣中火紫江笃猫，胁巡检同叛。寻攻贵州，杀散普定龙里守令军，烧官粮，杀张知州。 

　　七月，梁王下令湖广、云南、四川三省，会兵讨捕。 

　　八月，云南平章床兀儿入顺元，与贼战，数败之。时水西、水东蛮俱叛，床兀儿遣人招水西土官之妻蛇节，不出。蛮人洛暮报云：者阿泡言，蛇节已反，统青衣军围贵州甚急。 

　　十一月，诏：“宋隆济妄说惊扰事端，纠合蛇节及罗鬼酋长阿合女仇，相扇作乱，特遣湖广行省平章政事刘二拔都、指挥使也先忽都鲁卒兵，及思、播宣慰赛因不花等士兵，与四川、云南省分道并进。别敕梁王率兵进讨。悔罪来归者，复其官爵。能杀贼酋或擒献者，赏。执迷不悛者，杀无赦。一切事宜，并从刘二拔都等区处。”初，官军调人夫马匹，亦奚卜薛之子{此歹}日，人马不辨，官锁其项。{此歹}日耻忿，与隆济议，纠合阿八阿纳许波泥帖等反。乌撒总管那由言：“尔兵若破贵州，鸭池之事容易，我将图之。”遣其族阿雄、阿行、头佐助兵。至是，贼益滋蔓。行省令土官普利，买马助军。普利称，军马价不用玐，非金不可。观望不肯进。是月，土官乌犀叛，行省讨之，改走禄百砦，劫梁王位下财玐。 

　　六年正月，官军以隆济九次攻贵州，粮尽退还，贼邀于花猫、牛场二箐，及长脚木狫，截万溪山木沙木南箐、铁门关沙树猫北箐，杀伤甚众，去掠行装文卷。时江头、江尾、和泥等二十四砦，龙冯蹄一十八村，皆叛。 

　　二月，四川宣慰使汪惟勤与湖广平章会兵播州。三月，至打鼓砦南木爪填，遇贼阿毡，败之。 

