<!-- { "loadSidebar": true } -->
　　是年，狄迷特里卒，其叔父弥海勒第二嗣。莫斯科王攸利第三欲得首邦之位，脱脱以弥海勒第二年长，不允其请。未几，月思别为金斡尔朵汗，攸利第三娶其妹孔察哈，遂与蒙古将喀瓦惕，攻物拉的米尔，弥海勒第二退于持威亚之地。攸利第二追之，兵败，孔察哈及蒙古将士皆为弥海勒第二所俘，知为贵主，礼而归之，中道卒。攸利第三乃以鸩杀公主诉于金斡尔朵汗月思别。月思别本庇弥海勒第二，及闻鸩杀孔察哈，大怒，召弥海勒第二至，囚之。已而知其无罪，遣归。攸利第三贿月思别左右，矫命杀之，袭位受封。 

　　至治三年，攸利第三贡不如额，月思别召而让之，中途为弥海勒第二之子德弥特里所杀。月思别以其擅杀论抵，而封其弟阿来克三得为特威尔王，以雪其父之冤。阿勒克三得嗣位三年，欲尽杀蒙古人之居忒菲尔者，事闻，金斡尔朵汗命攸利第三弟伊葛为王，诸藩尽受约束。进讨阿勒克三，得伊葛率诸藩之众，攻陷忒菲尔，械送阿勒克三得及其子于金斡尔朵，杀之。伊葛知欲灭蒙古，非联合诸藩同心御之不为功，以人心未一，故奉蒙古之命惟谨。又以各城赋税，皆由蒙古官征收，乃以计绐之，请变通税法，由莫斯科王额征转输蒙古。于是利权在握，益富强，诸藩之贫乏者售其地为己有。国人以伊葛喜牟利，称为界利带云。时希腊教最盛，其至贵者曰主教长。凡主教长所居之地，即为都城。伊葛欲以莫斯科为都，赂金斡尔朵汗，命主教长由弗拉得莫尔移居莫斯科，供张甚盛，以动诸藩之观听。伊葛卒于至正元年，子西面嗣，卒，其弟伊葛第二嗣，卒。 

　　子底米丢嗣，时至正二十一年，与宗族立约，王位以父子相承，著为令，违者以兵讨之。时金斡尔朵与白斡尔朵、蓝斡尔朵诸汗相攻，不能兼顾斡罗斯诸部。底米丢乃下令曰：“凡藩部皆吾一本，宜共相和协，以翦仇敌，凡军国诸务宜禀命于吾。若恃蒙古为援，抗不遵命者，诸藩共讨之。”于是诸王咸奉底米丢之号令，国势始振焉。 

　　其后，金斡尔朵汗集兵六十万来伐，至敦河，斡罗斯兵二十万阵于北岸。底米丢询于众曰：“候彼济而攻之，与我渡河迎击，孰利？”皆曰：“愿渡河一战。”众遂渡。既登岸，斩缆沈舟，誓无退志。阵甫合，杀伤相当。底米丢密以奇兵从上流济，抄蒙古兵之后，蒙古兵望见，疑为援兵大至，遂溃走。是役也，斡罗斯人虽幸胜，然死伤亦众。 

　　越二年，白斡尔朵帖米斯汗乘其不备，进围莫斯科，忒菲尔叛降蒙古，底米丢乃遣使乞和，贡献如初。 

　　钦察，其先为武平北折连川按答罕山部族。唐以前称其种曰库莫奚，后徙西北居玉里伯里山，本游牧之国，与蒙古同。其酋有曲出者，号其部为钦察，亦曰乞卜察克。曲出生唆末纳，唆末纳生亦纳思。 

　　太祖讨平蔑儿乞，蔑儿乞酋之子忽都西奔钦察，亦纳思纳之。太祖使人往索曰：“汝奚匿吾带箭之麋？亟以相还，不然祸且及汝！”亦纳思曰：“逃鹯之丛薄，犹能覆之，我顾不如草木耶？”不予。太祖乃命者别、速不台移军讨之。 

　　时亦纳思已老，国内大乱，其子忽鲁速蛮与钦察别部酋库滩弟玉儿格、子塔阿儿及阿速、撒耳柯思等部来拒。大军入高喀斯山，迫于险，乃甘言诱其诸酋曰：“尔我同类，无相害意，何为助他族？”忽都速蛮引军退，哲别、速不台败阿速等部，又追袭玉儿格、塔阿儿杀之。其别部酋八赤蛮窜亦的勒深林间，太宗命拔都等讨之，禽杀八赤蛮。忽鲁速蛮率其子班都察举族迎降。 

　　康里亦曰康邻，古高车之后，赤狄之馀种也。或曰其先为匈奴之甥。无总汗，各有君长。迁徙随水草，衣皮，食肉，牛羊畜牧与蠕蠕同，惟车轮高大，轮辐至多。后徙于鹿浑海西北，或谓其部侵掠他族，虏获骑不胜负。有部人能制车高大，胜重载，故以高车名其部云。蒙古初，康里之名始著其地，直咸海北，而西及于里海，与钦察为邻。 

　　太祖十六年，命哲别、速不台讨钦察。十九年，乘胜东入，康里部众迸散，与钦察并为皇子术赤封地。 

　　马札儿，亦日马加，与波兰俱在斡罗斯之南，两国相依如辅车。马札儿之境，三面环山，形势尤为险固。初为匈奴别部，北宋时，马札儿人循北海之南，据其地有之。 

　　太宗十二年，拔都平斡罗斯，遣贝达尔等进攻波兰、马札儿二国。时波兰王波勒斯拉物卒，分地与四子。昆弟构兵，波勒斯拉物之孙波勒斯拉物第四为克拉考部主，娶马札儿王贝拉第四之女，属地有珊特米而。波勒斯拉物之子康拉忒为库牙费部主，都城曰孛洛此克，属地曰马速费。又有一子曰亨力第二，为昔来齐部主。其东南鄂喷拉谛波，而部主为昔斯拉物，都城曰拉谛波。 

　　拔都五道分进，前锋入路孛林城，退还。是冬，又至费斯伦而河，履冰而渡，掠珊特米而，进至克拉考。其大将物拉狄米而与大兵战于泼兰尼也之地，败溃。大军分为二：一往伦昔斯克、库牙费，一留珊特米而。于是珊特米而、克拉考之兵合攻大军于昔夺洛城，又大败。波勒斯拉物第四与其母妻遁入喀而巴脱山中，大兵遂入克拉考，进克珊特米而。 

　　时亨力第二集众三万，分五军：第一军为日耳曼人，谟拉费牙王子波勒斯拉物领之；二军为波兰人，克拉考将苏立斯拉物领之；三军亦波兰人，米昔斯拉物领之；四军日耳曼人，其部长泊破渥斯台仑奥耳领之；五军亨力第二自将。战于乃寒河边瓦而司达忒之地。日耳曼人先进，大败。亨力第二马伤，欲易马，为我兵所刺杀，悬首竿上，以徇各部。南至倭忒莫搠甫城，驻军十五日，西攻拉谛波而，又移屯波勒昔斯克。西南入奥斯大里亚国，至白吕门部之谟拉费牙城。白吕门王曰文测斯拉物，惧大兵至，以重兵守白吕门及劳昔司二城，以五千人往援拉谟费牙。其将为日耳曼人斯德姆贝而克，有勇名，文测斯拉物戒以平地勿与蒙古战，但守鄂而谋次、白伦二城。既至白伦，分城兵千人与己兵往鄂而谋次。斯德姆贝而克入城，大兵已傅城下，城中缚草为人以守陴，须臾矢猬集草人上。大兵诱以出城，不肯应。贝达克以为怯，不设备，斯德姆贝而克乘夜袭之，我军失利，贝达克殁于阵，遂解围东南，入马札儿，以应拔都之军。 

　　初，拔都自将攻马札儿，其王为贝拉第四，在位五年，拔都遣使招降，不应，又不设备，仅遣部将守喀而巴脱山口，伐木塞涂。马札儿都格兰城，亦曰布达城，滨杜恼河，河东为丕思城，王宫在焉。钦察王库滩来奔，从者四万家。贝拉喜于得众，而马札儿人怨其王纳库滩以致寇，乃大哗。贝拉不得已，下库滩于狱。 

　　十二年春三月，拔都至，斧其塞涂之木，长驱而入。贝拉下令征兵，集西北部之兵于丕思，以俟诸路之援，送妃嫔辎重于奥国。拔都从东北喀而巴忒山，逾达罗斯门。贝达克所部，从西北谟拉费牙，逾马札儿门。合丹、速不台从东，至莫而陶，逾山以进，直抵丕思城下。贝拉坚守不出，有教士乌哥领以为怯，率所部出战。大兵退，诱入淖中，马札儿人被重铠，陷于淖，不能出，尽为大兵所殪。乌哥领仅以身免，怒贝拉不出援兵，让之。马札儿人以兵祸由于库滩，大军中又多钦察人，疑其与库滩通，遂杀之。库滩馀众渡杜恼河，奔于布噶而牙。 

　　贝拉在丕思城俟援兵。大兵破丕思北之委琛城。贝拉兵既集而出，大兵退，贝拉从之，屯于赛育河西，以千人守河桥。大军在河东，出其不意，夜攻之，以炮兵逐守桥兵，又由上游泅渡。天晓，围贝拉营。贝拉弟廓落蛮与乌哥领力战，不能出，俱负重伤。晡时，大军故开一路，使之出。马札儿人溃走，大军逐于后，斩馘略尽。乌哥领战殁，廓落蛮逸归丕思西南，入地中海，创发亦死。贝拉以有良马，奔至土洛斯，遇其婿克拉考王波勒斯拉物第四。 

　　大兵攻丕思城，民坚守不降，逾三日，克而屠之。合丹自莫而陶逾山，入脱兰吾西而伐尼，袭破路丹城，选日耳曼人六百为向导，至滑拉丁，为马札儿要害之地，外城为木城。大兵至，即破之，又以炮攻破内城。城民入教堂，尽焚之，有遁入林中者，出觅食，又为逻者所杀，殆无噍类焉。别军入札纳忒城，又至丕勒克，以斡罗斯、钦察、马札儿人为先驱，蒙古人自后督之，践积尸登城。前无坚堡，与定宗军合于拔都。 

　　拔都渡杜恼河，攻格兰，使合丹追贝拉。贝拉自土洛斯入奥斯大里亚境，至勒泊斯波而克，遇奥王勿来特吕希第二，劝以过杜恼河，贝拉从之。复乘机索贿，以国界三城为质。贝拉携其孥至阿格拉拇城，伺敌动静，复往塔而马西之司巴拉城，其妃自往克立萨堡，后与贝拉俱入地中海岛中。合丹追贝拉不及，乃引军东趋塞而维亚，旋奉拔都命班师。是时，太宗凶问至军中，乃马真皇后称制元年也。拔都与合丹东返杜恼河，诸军亦退。 

　　明年，贝拉始返丕思。初，贝拉屡求救于日耳曼王勿来特吕希，以与教主构兵，不能赴援，令其子严兵守境上。又以书告英吉利诸国，若塔塔儿来，我兵不能御，则各国皆危，不能保，请并力敌之。值太宗崩，拔都亟率兵东返，故日耳曼诸国皆未受兵祸云。 

　　后，金斡耳朵汗屡伐波兰，焚珊特密而。至元二十二年，脱脱哥王伐马札儿，败绩而归。次年，复入波兰无城堡之地，焚掠殆遍，以病疫班师。 

