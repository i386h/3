<!-- { "loadSidebar": true } -->
　　十四年，置行御史台于扬州，召拜行合御史大夫。上言：“陛下以臣为耳目，臣以监察御史、按察使为耳目。非其人，则臣之耳目先自闭塞，下情何以上达。”帝然之，命慎选监察御史、按察使。每除目至，必集台中僚属议可，不协公论者即罢去。相威又奏便民十五事，如：并行省，汰冗官，钤镇兵，业流民，录故宫，禁馈遗，浙盐运司隶于行省，行大司农营田司并于宣慰司，理讼分南北，公田召佃减租，革亡宋公吏之弊；皆当时要政，并见施行。先是，行省平章阿理伯言：“有罪者，乞与台臣同问。”相威奏：“行省断罪，以意出入，行台何由举正。宜从行省问讫，然后体察为宜。”从之。浙东盗起，宣慰使昔里伯之弟阿速与王权府等纵兵俘掠平民，相威遣御史商琥阅治，得释者以数千计。奏执背里伯治其罪。寻又敕相威检核阿里海牙、忽都帖木儿等俘不三万二千余人，尽释之。 

　　十六年，入觐，会河南行省左丞崔斌劾平章阿合马不法事，帝使相威与枢密副使博罗至大都鞫之，阿合马称疾不出。博罗欲还，相威厉声曰：“吾奉旨来，若敢抗旨耶？”令舆疾对簿，首责数事，皆引伏。既而诏释阿合马不问，仍褒谕相威使还行台。 

　　大军征日本失利，帝震怒，命阿塔海依旧为征东行省丞相，议再举，廷臣无敢谏者。相成奏言：“倭不奉职贡，可伐而不可恕，可缓而不可急。向者师行期迫，战舰不坚，前车已覆，后宜改辙。为今之计，惟有修战舰，练士卒，整兵耀武，使彼闻之，亟图御备。需以岁月，彼必怠玩，出其不意，乘风疾往，可一举而平也。”帝意释，兵遂不出。 

　　二十年，以疾请入觐，进翻译《资治通鉴》，帝赐皇太子，俾经筵进讲。未几，拜江淮行省左丞相，行至蠡州而卒，年四十有四。 

　　子牙老瓦丁，行合御史大夫。孙脱欢，集贤大学士。 

　　撒蛮，自襁褓时世祖抚育之如己子。同舟济江，虑其有失，系之御榻。年十余；侍左右。世祖尝诏之曰：“男女异路，古制也，况掖庭乎，礼不可废。汝其司之。”既而近臣孛罗衔命出，行失次，撒蛮执而拘之。世祖怪孛罗久不复命，询得其故，命释之。撒蛮曰：“令自陛下出，陛下自违之，他日何以责臣下？”世祖谢之，由是有大任之意。会以疾卒，年仅十七。子脱脱。 

　　脱脱，少孤，其母孛罗海教之。稍长，直宿卫，复受教于世祖，尤以嗜酒为戒。既冠，仪观甚伟。 

　　从驾征乃颜。王师既陈，旌旗蔽野。鼓未作，谍报贼至。脱脱即环甲，帅家僮数十人驰突而前，贼众披靡。帝驻山颠，望见之，亟遣使召还，劳之曰：“卿勿轻进，此寇易禽也。”视其刀己折，马亦中箭矣。顾谓近臣曰：“撒蛮不幸早死，脱脱幼，朕抚而教之，常恐其不成立。今若此，撒蛮有子矣。”亲解佩刀及御马赐之。仍从皇孙铁穆耳讨乃颜余党哈丹，马陷于淖，哈丹兵却而复进，脱脱弟阿剌瓦丁挥戈击贼。脱脱乃免。 

　　自以受帝命戒酒，而未能遽绝，及宫车宴驾，即屏杯勺，命家人勿以酒进。成宗闻而善之，曰：“札剌儿氏如脱脱者无几，真可大用也。”加资德大夫，由宿卫长出为上都留守。入为通政院使、虎贲卫亲军都指挥使。 

　　大德三年，朝议江浙地大人众，非世臣有重望者不足以镇之。进荣禄大夫，拜江浙等处行中书省平章政事。濒行，命中书祖道都门外。始至，严饬左右，咨访掾属。时朱清、张瑄所行多不法，虑事发觉，预以黄金五十两、珠三囊交欢脱脱。脱脱大怒，系其使以闻。成宗悦，赐黄金五十两。十一年，卒于位，年四十四。子朵儿只。 

　　朵儿只，生一岁而孤。稍长，事母至孝，喜读书。至治二年，授中奉大夫、集贤学土，时年未及冠。同官如郭贯、赵世延、邓文原诸老宿皆重之。 

　　天历元年，朵罗台国王以起兵应上都，为文宗所杀。二年，诏以朵儿只袭国王。后至无四年，朵罗台弟乃蛮台谓国王己所当袭，诉于朝。丞相伯颜妻欲得朵儿只大珠环，价直万六千锭。朵儿只不与，概然曰：“王位我祖宗所传，不宜从人求买。”于是乃蛮台以赂得为国王，而除朵儿台辽阳行省左丞相。 

　　六年，迁河南行省。先是，河南盗杀行省官，以诖误逮系者数百人。朵儿只至，知其冤，欲释之。而平章政事纳麟乃元问官，执不从，又劾朵只庇罪人。朵儿只闻之，不与辨。 

　　至正四年，迁江浙行省左丞相。汀州寇发，朵儿只遣将士招捕之，威信所及，数月即平。赐九龙衣、上尊酒。居二年，境内宴然。杭人请建生祠，如前丞相故事，朵儿只辞之曰：“昔我父为平章，我实生于此地，宜尔父老有爱于我。然今天下承平，我叨居相位，唯知谨守法度，不辱先人足矣，何用虚名为！” 

　　七年，召拜御史大夫。秋，拜中书左丞相。冬，迁右丞相、监修国史。而太平为左丞相。郯王产没官，朵儿只使掾史簿录之。明日，掾史复命。韩嘉讷为平章政事，不知出丞相命，变色叱之曰：“公事宜自下而上，何竟白丞相！”令客省便扶之出。朵儿只不为动，人咸服其量。九年，罢相，复为国王，就国辽阳。 

　　十四年，诏脱脱总兵南讨。中书参议龚伯璲建言：“宜分遣宗王及异姓王俱出军。”吴王朵儿赤厚赂伯璲获免，朵儿只独曰：“吾国家世臣，天下有事，正效命之秋，岂暇与小人通贿赂哉。”即率所部，听脱脱节制。脱脱遣朵儿只攻六合，拔之。既而诏削脱脱爵。罢其兵权。朵儿只以本部兵守扬州。十五年卒于军，年五十二。 

　　初，朵儿只为集贤学士，从丞相拜住在上都。南坡之变，拜住遇害。铁失、赤斤铁木儿等并欲杀朵儿只，其从子朵儿直班方八岁，走诣怯薛官失都儿求免，故朵儿只得免于难曲。朵儿只为相，务持大体，而太平则兼理庶条，趋附者众，朵儿只处之淡然，中外皆号为贤相云。 

　　二子：朵儿帖木儿，翰林学士；俺木哥失里，袭国王。 

　　朵儿直班，字惟中。父别理哥帖木儿。朵儿直班甫晬而孤，育于从祖母。拜住，从父也，请于仁宗，降玺护其家。稍长，好读书。年十四，入见文宗，适将幸上都，亲阅御衣，命录于簿，顾左右无能书汉字者，朵儿直班引笔书之。文宗喜曰：“世臣之家乃能知学，岂易得哉。”命为尚衣奉御，寻授工部郎中。 

　　元统元年，擢监察御史。首上疏，请亲祀宗庙，赦命不宜数。又陈时政五事：一曰：“太史言三月癸卯望月食既，四月戊午朔，日又食。皇上宜奋乾纲，修刑政，疏远邪侯，专任忠良，庶可消弭灾变。”二曰：“亲祀郊庙。”三曰：“博选勋旧世臣之子，端谨正直者，前后辅导，使嬉戏之事不接于目，俚俗之言不及于耳，则圣德日新。”四曰：“公赏罚，则民心服。”五曰：“弭盗贼，振饥民。又条陈九事上之，一曰：“比曰幸门渐启，刑罚渐差，无功者凯觎希赏，有罪者侥幸求免。恐刑政渐隳，纪纲渐紊，劳臣何以示劝，奸臣无所警惧。”二曰：“天下之财皆出于民，民竭其力以佐公上，而用犹不足，则嗟怨之气上干阴阳之和，水旱灾变所由生也。宜颛命中书省官二员督责户部详定城省，罢不急之工役，止无名之赏赐。”三曰：“禁中常作佛事，权宜停止。”四曰：“官府日增，选法愈数，宜省冗员”。五曰：“均公田。”六曰：“铸钱币。”七曰：“罢山东田赋总管府。”八曰：“蠲河南自实田粮。”九曰：“禁取姬妾于海外。” 

　　正月元日，朝贺大明殿，朵儿直班当纠正班次，即上言：“百官逾越班制者，宜同失仪论，以惩不恪。”先是，教坊官位在百官后，御史大夫撒迪传旨使入正班，朵儿直班执不可。撒迪曰：“御史不奉诏耶？，朵儿直班曰：“事不可行，大夫覆奏可也。”西僧为佛事内廷，醉酒失火，朵儿直班劾其不守戒律，延烧宫殿。撒迪传旨免其罪，朵儿直班又执不可，一日间传旨者八，乃已。 

　　丞相伯颜、御史大夫唐其势二家奴怙势为民害，朵儿直班巡历至漷州，悉捕其人致于法，民大悦。及还，唐其势怒曰：“御史不礼我已甚，辱我家人，我何面目见人耶？”答曰：“朵儿直班知奉法，他不知也。”唐其势从子马马沙为钦察亲军指挥使，恣横不法，朵儿直班劾奏之。马马沙怒，欲使其党剌杀朵儿直班，会唐其势伏诛，事乃己。迁太府监，改奎章阁学士院供奉学士，进承制学士，皆兼经筵官，又迁侍书学士、同知经筵事。朵儿直班年甫弱冠，又世家子，独以经术侍帝左右，世以为盛事。 

　　至正元年，罢学士院，除翰林学士，进资善大夫。于是经筵亦翰林，仍命朵儿直班知经筵事。时巙巙以翰林学士旨直经筵，在上前敷陈经义，朵儿直班则为翻译，曲尽其意，多所启沃，禁中语秘不传。俄迁大宗正府也可札鲁火赤，谳狱，引谕律令，曲当事情。有同僚年老者，叱曰：“吾居是官四十年，见公论事殆神人也。”宗王有杀其大母者，朵儿直班与同僚拔实力请于朝正其罪，时相难之。出为淮东肃政廉访使。迁江南行合治书侍御史，未行，又迁江西行省丞承，以疾不赴。起为资正院使。 

　　五年，拜中书参知政事、同知经筵事，提调宣文阁。纂集《至正条格》，朵儿直班谓是书上有祖宗制诰，安得独称今日年号，又律中条格乃其一门耳，安独以为书名。时相不能从，惟除制诰而已。有以善音乐得幸者，敕用为崇文监丞。朵儿直班它拟一人以闻。帝怒曰：“选法尽由中书省耶？”朵儿直班顿首曰：“用幸人居清选，臣恐后世议陛下。今选它人，臣之罪也，省臣无与焉。”帝悦，迁右丞。寻拜御史中丞。监察御史劾奏别儿怯不花，章甫上，黜御史大夫懿怜真班为江浙行省平章政事。朵儿直班曰：“若此，则台纲安在？”乃再上章劾奏，并留懿怜真班，不允。台臣皆上印绶辞职。帝谕朵儿直班曰：“汝毋辞。”对曰：“宪纲隳矣，臣安得独留。”帝为之出涕。朵儿直班即杜门待罪。 

　　寻出为辽阳行省平章政事，阶荣禄大夫。至官，询民疾苦，知米栗羊豕薪炭等皆乡民贩负入城，贵室僮奴、官府隶卒争强贾之，仅酬其半直。又其俗编柳为斗，大小不一，豪贾猾侩得以高下其手，民咸病之。即饬有司厉防禁，齐称量，诸物毕集而价自平。又存恤孤寡，平准钱法，清铨选，汰胥吏，慎句稽，兴废坠，巨细毕举。召为太常礼仪院使，俄迁中政使，又迁资正使。 

