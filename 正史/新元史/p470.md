<!-- { "loadSidebar": true } -->
　　后为封丘县尹。值至正四年大饥，盗贼群起，抄掠州县。义夫闻贼近境，乃单马出郊十里外迎之，见贼数百人。义夫力言：“封丘县小，民贫，已惊惶逃窜，幸无入吾境。”言辞愿款，贼遂去，民免于难。 

　　郭思恭，字子敬，彰德安阳人，肄业国子学。故事，陪堂生输钱，乃得食。祭酒耶律有尚悯思恭贫，免其输，补伴读。授汝宁州教授，迁光山县主簿。有惠政。光山县尹马祖节亟称之。累转猗氏县。有争田久不决者，思恭至即决之。召为国子助教，迁博士。拜监察御史，出佥燕南、河南两道廉访司事。转淮西道，谢病归，中途召为集贤直学士，兼国子祭酒，至任甫三月，又谢病归。至正五年，卒，年七十二。 

　　合剌不花，杰烈宜氏，台州路达鲁花赤。与许谦友善，其为学，以诚意不欺为主。 

　　至正四年，迁徽州路达鲁花赤。合剌不花廉平自持，专务以德化民。徽州六县输永丰仓粟，吏官攫攘，病民最甚，合剌不花亲临监视，通其利害缓急，旧弊尽除。尝曰：“法所以防奸，事苟办集，不用法可也。”官事毕，则携一羊皮，坐于山颠水浚，歌咏终日。有讼者就决于途。或自渐诬罔而退。考绩为天下第一，赐衣锦一袭，且布告诸路，使知所劝。后去官，卒于家。 

　　罗文焕，字显卿，巨野人。以荐除胶州判官。行用库吏，应者必破产，文焕择精识楮币者十余家，以次应役，民便之。有盗金珠者，已诬服，谳而疑之。俄得真盗，尽释诬者。代去，民立去思碑。后为吴桥尹。御河岁决，文焕筑堤百余里，水患遂绝，民为立生祠。改武冈路推官，不赴。晚号独慎主人。后至元五年，卒。 

　　李惟闰，安理人，官中书右司掾。有馈兄肉，而兄以他疾死，娣婿利其资，诬肉中有毒。狱上，惟闰疑其冤，覆讯得实，释之。其人绘象事之。累迁陕西行台御史。华州狱囚诬承强盗，惟闰平反其狱。西岳道士陷民作驱奴，惟闰出为良民。时论称之。迁福州路总管。卒。 

　　叶森，江阴人，盐官州判官。大饥，斗粟十千，森具粟平粜，全活甚众。调新喻判官。时蒙山银场，以官估抑民市木炭，森白行省蠲之。擢上高尹，有大猾武断一乡，为民害，森搒诸市，仍疏其恶于城市门，猾敛迹不敢逞，后卒于官。 

　　孔涛，字世平，孔子五十二世孙，宋绍兴初，自曲阜徙衢州，父纯，西安县儒学教谕。涛幼慧，五岁知读书。及冠，吴与赵孟頫、巴西邓文原皆器之。 

　　泰定元年进士，授平江路昆山州判官。丁内忧。服除，改吴江州判官。行省檄点浙东仓库，余姚仓不宿粮。官吏皆惶惧，涛知而不当，使补之糠，既充，而官吏亦得自逭，从皆感服。有张甲，以擅杀盗，逮下狱。涛谓，所杀非平民，卒贷其死。岁饥，民多剽掠，涛获数十人。皆杖而遣之，不坐以强盗律。 

　　御史盖苗率同院，举涛治绩为诸州最，未报，调桂阳州判官。岁旱，涛按狱，出无罪者三人，天乃雨。知州方思广贪虐，獠杀人不问。反入告者罪。涛争之，不能得，即日解印绶去。廉访使韩德新知其事，劾罢思广，留涛。直入獠穴，谕以祸福，皆詟服。卒得杀人者，论如律。秩满，迁潮州路总管府知事。至正三年，卒，年五十七。著有《阙里谱系》一卷。 

　　子思构，初，涛兄洙，宋衍圣公，至元十九年，诏赴阙廷，议使洙袭封。洙固辞，乃授国子祭酒，提举浙东学校。洙扁其室曰“存斋。”涛惜洙替其封爵，因自号“存存斋”。 

　　林泉生，字清源，兴化莆田人，父士霆，兴化录事判官。泉生幼精敏嗜学。天历二年进士，授同知福清州事。有盗号净海王，横行海上十八年，长吏不敢诘，泉生以计禽之。盗曰：“我始为盗时，梦至阴府，有神官治人，貌正类林公，诚当死无恨。”凡诛三百余人，境内始安。 

　　迁泉州经历，擢温州永嘉尹。监郡者占无名田，在永嘉境中，泉生夺以与民。调漳州推官。汀州盗起，泉生主官军馈运，贼欲邀于半途，泉生使役夫轻赍夜行。迟明，贼追之不及。 

　　升奉顺大夫、福清州知州。俗每杀孤幼，诬人取财，泉生立连逮法，罪及亲邻。由是民不敢犯。有媪诉其子僧为人所毙，泉生拒不爱。媪诉于行省，趣符下，又不受。或问之，泉生曰：“以吾观其情，必自匿之，欲诬仇家，俟受牒，即杀之。是我杀一人，又杀一家也。”数日，僧果自出。 

　　改翰林待制，出为福建理问官。廉访使郭兴祖妒其能，以飞语诬之，泉生乃自免归。寻擢郎中，使招抚乱党，迁漳州路总管，复召为翰林直学士、知制诰同修国史。至正二十一年卒，年六十三。赐谥文恪。著有《春秋论断》及诗文集。 

　　缪思恭，字德谦，吴县人。至正间，为嘉兴府同知。张士诚遣其弟士德、士信攻嘉兴，杨完者使思恭于杉青关西岸积苇以待，敌船蔽江而下。思恭燔苇火延敌船，尽焚之。师大捷。 

　　未几，士诚降，大城杭州，思恭率工徒赴役。士信欲众辱之。一日，巡工至思恭所辖地，时日已暮，工未竣，士信曰：“出作入息，汝何独劳民如此。”思恭曰：“平章札绝百僚，犹敬共皇命，百姓敢偷余晷！”士信曰：“此人利口，何怪杉青闸畔烈火逼人。”思恭曰：“今幸太尉反正，若念杉青之役，锋恨不力，纵平章遁去。”士信曰：“别驾好将息，言及杉青，独使人肉颤。” 

　　思恭治郡三年，有惠政，去之日，民追送数千里。寻擢淮安路总管。卒。 

卷二百三十 列传第一百二十六 

　　○忠义一 

　　攸哈剌拔都 任志 刘天孚 阚文兴 张桓 萧景茂 侯彦直布景龙毛铎 祝兴可 樊复 张怀德 刁代 李纯 董文彦 韩心渊 周宏 李齐 周喜同 塔不台 韩因 卞琛 小十 李仲亨 乔彝 张岩起 吴德新 王佐 颜瑜 王士元 杨朴 孙撝 石普 盛昭 杨乘 纳速剌丁 宝童 海鲁丁　西山驴胡善 

　　昔宋亡，其降将入朝，世祖召问曰：“汝等何降之易？”对曰：“贾似道轻侮臣等，故皆无斗志。”帝曰：“此似道一人之罪，汝主何负焉！”符宝郎董文忠从旁责之曰：“宋主贵汝、富汝，未尝薄汝也。今坐视社稷之亡，可乎？”。诸降将皆惭谢而退。大矣哉，世祖之教忠也。吾观元之亡也，民叛于下，而士死其官，损躯ㄕ糜妻子以赴国家之难者，史不绝书。盖过于辽金之季远甚。呜乎！王者一言之予夺，而人心习尚为之转移，岂不诚然哉！作《忠义传》。 

　　攸哈剌拔都，渤海人，初名兴哥。善骑射。金末，避地大宁。大兵至，保高州富庶寨，射猎以食，屡夺蒙古孽畜，又射死其追者。国王木华黎率兵攻之，奔高州。大兵傅城下，令曰：“能斩攸兴哥首以降，则城中居民皆宥之。”守者召谓曰：“汝奇男子，吾宁忍断汝首以献？汝其往降，不然吾一城无噍类矣。”兴哥乃折矢出降。诸将欲杀之，木华黎曰：“壮士也！留之吾用。”从木华黎攻通州有功，太祖赐名哈剌拔都。从木华黎略地至大名，金将登城督战，哈剌拔都射之中左目，其部众开门溃走，追杀殆尽。论功，赐金符，充随营监战。 

　　太祖十三年，授金虎府、龙虎卫上将军、河东北路兵马都元帅，镇太原。哈剌拔都招降属邑，市不改肆，远近闻之，皆相率来归。尝微服夜出，闻兵间语曰：“吾属父母子女相失，死者不复生，生者不能赎，奈何？”明日下令，军中凡俘获有亲者，听赎，无资，官为赎之，民得完聚者众。木华黎由葭州渡河西行，哈剌拔都迎之，破隰州及悬宷、地洞诸寨。 

　　十六年三月，金兵攻寿阳县王胡庄，垂陷。时左右裨将各分兵守险，城中见卒不满百人，哈剌拔都夜半引甲骑十余人救之，金兵乘虚捣太原，获哈剌拔都家属。哈剌拔都闻之，径趋西门，复夺其家属还。五月，金赵权府率兵三万围太原，哈剌拔都将骑三十出西门，令骑曳柴扬尘，声言大兵至，金人溃走。太原诸县皆平，惟石家昂及孟州陵井寨、忻州清泉寨坚守未下，十九年十月，将兵至陵井。遣卒叩寨门，诈曰纳粮刍，守者启门，哈剌拔都径入，遂平陵井寨。二十年二月，清泉寨、石家昂俱隆。 

　　二十二年五月，武仙引兵袭陷太原，哈剌拔都犹力战。仙兵大至，诸将自城外呼曰：“攸哈剌拔都，汝当出！”哈剌拔都曰：“真定史天倪、平阳李守忠、隰州田雄皆失守，我又弃太原，何面目见主上及国王乎！我誓与城同存亡。”遂殁于阵。太祖以其子幼，命其表弟王七十守太原。七十从攻凤翔府，中炮死。哈剌拔都长子忙兀台嗣。 

　　任志，潞州人。太祖十三年，木华黎略地至潞州，志迎降，木华黎授以虎符，充元帅，收辑山寨之众。数与金兵战，比有功。金人擒其长子如山以招之，曰：“降则尔子得生，不降则死。”志曰：“我为大朝之师，岂爱一子！”亲射其子殪之。 

　　木华黎召志议军事，道过武安，其县已反为金，志死之。木华黎令其子存袭，太宗二年，武仙攻潞州，存战死。三年正月，诏潞州元帅任存妻孥，令有司禀给，仍赐第居之。十一月，以存父子死事，子立尚幼，先官其侄成为潞州长官。成卒，授立潞州长官，佩金符。后历泽州尹，迁陈州，卒。 

　　刘天孚，字裕民，大名人。由中书译史为东平总管府判官，改都漕运司判官，知冠州，再知许州，所至有治绩。 

　　时检核屯田，临颖邓艾口民稻三百顷，怨家诬为右屯，中书下天孚按实，天孚辨其诬，章数上，乃止。襄城与叶县接壤襄城，民食沧盐，叶县民食解盐，刻石湛河南岸为界。叶县令徙石于北二里，诬其民食私盐，系治百余家。两县讼辩，叶县倚漕司势凌襄城。中书遣吏察其实，天孚考元界，移石故处，叶县令在罪去。岁旱蝗，天孚令民捕之，俄群乌来啄蝗为尽。明年麦熟时，有青虫如蟊食麦，忽生大花虫淡之。许人立碑颂焉。 

