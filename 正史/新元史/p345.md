<!-- { "loadSidebar": true } -->
　　史臣曰：“李庭、刘国杰从伯彦伐宋，攻城野战之功，未必居诸将右。其后庭擒叛王，国杰平溪洞蛮夷，遂俱为时之名将。有发踪指示者，而后见猎犬之能，有世祖之知人善任，而后见庭与国杰之智勇。功名之立，岂偶然哉！” 

卷一百六十三 列传第六十 

　　李忽兰古 郑鼎 甫 昂霄 制宜 阿儿思兰 李进 石抹按只 不老 郑温 釭 铨 石抹乞儿 狗狗 

　　李忽兰吉，一名庭玉，陇西人。父节，仕金，自巩昌石门山从汪世显以城降。 

　　忽兰吉隶皇子阔端为质子，从征西川，以功擢管军总领，兼总帅府知事。从征西番南涧，有功。世祖在潜邸，用汪德臣言，承制命忽兰吉佩银为管军千户、都总领，佐汪德臣城利州。宪宗五年，大兵取合江大获山，宋刘都统率从谋焚利州、沙市，次青山，忽兰吉以伏兵败之。都元帅阿答忽以闻，擢本帅府经历，兼军民弹压。六年，宪宗更赐金符，仍命为千户、都总领。八年，忽兰吉以兵趋剑门，宋人运粮于长宁，追至连曲坝，夺之，俘其将而还。 

　　宪宗南征，忽兰吉管桥道馈连，有功，赐玺书。从攻苦竹隘，行登，斩守将杨立，获都统张实，招降长宁、清居、大获山、远山，龙州等寨。十一月，大获山守臣杨大渊纳款，已而逃归，宪宗怒，将屠其城，众不知所为。德臣谕忽兰吉曰：“大渊去，事颇难测，亟追之！”乃单骑至城下，门未闭，大呼入城曰；“皇帝使我来抚军民。”一卒引入，忽兰吉下马，执大渊手谓之曰：“上方宣谕赏赐，不待而去，何也？”大渊曰：“诚不知大朝礼，且久出，恐城中有它变，是以亟归，非敢有异谋也。”遂与偕来，一军皆喜。忽兰吉入奏，帝曰：“杨安抚反乎？”对曰：“不反。”帝曰：“汝何以知之？”对曰；“城门不闭，是无他心。一闻臣言，即从臣以出，故知其不反。”帝曰：“汝不惧乎？对曰；“臣恐上劳圣虑，下苦诸军，又念一郡生灵，故不知惧。”帝悦，赐葡萄洒，使忽兰吉与怯里马哥领战船二百艘掠钓鱼山，夺其粮船四百。帝次钓鱼山，忽兰右造浮梁以通往来。 

　　九年，与怯马里哥、札胡打、鲁都赤、阔阔术领蒙古、汉军二千五百略重庆。六月，总帅汪德臣座，命忽兰吉率所部殿后。宁兵水陆昼夜接战，皆败之。宗王穆哥承制，命忽兰吉佩金符，为巩昌元帅，守青居山。 

　　中统元年，德臣子惟正袭总帅，至青居。五月，忽兰百等赴上都。时浑都海据六盘山以叛，世祖遣忽兰吉亟还，与汪良臣发所统二十四州兵御之。十月，从宗王哈必赤等次合纳忽石温之地，力战，擒浑都海等于阵，余党悉平。二年六月，以功授巩昌后路元帅，赐金、币、鞍马、弓矢。 

　　九月，火都叛于西蕃点西岭，汪惟正帅师讨之，至怯里马之地，火都叛以五百人遁。诏宗王只必铁木儿以答剌海、察吉里、速木赤将蒙古军二千，忽兰吉将汉军一千，追袭火都，擒之。四年，元帅答剌海言忽兰吉功高，诏赐虎符，忽兰吉不受。问其故，对曰：“臣闻国制，将万人者佩虎符，若汪氏将万人已佩之，臣安得复佩！”帝是其言，命于总帅汪惟正下充巩昌路元帅，诸将悉听节制。六月，帝命惟正讨吐蕃酋答机于松州，忽兰右以千骑先往，袭答机获之。 

　　至元元年，入觐，命与汪良臣同守青居。是时，大兵与宋兵相持于钓鱼山，三年，宋兵陷大梁平山寨。平章赛典赤令忽兰吉率千余骑掠其境，斩首三百级，得马二百八十。都元帅钦察等家属百余口，先为宋兵所得；夺还之。四年，以本职充阆、蓬、广安、顺庆、夔府等处蒙古汉军都元帅参议。六年，赐虎符，授昭勇大将军、夔东路招讨使，立章广平山寨。 

　　十年正月，成都失利，帝遣人问败状及措置之方。忽兰吉附奏曰：“初立成都，惟建子城，军民止于外城，别无壁垒。宋军乘虚来攻，失于无备，军官皆年少不经事之人，以此失利。西川地旷人稀，宜修筑城寨以备不虞。选任才能，广蓄军储，最为急务。今蒙古、汉军多非正身，代以驱奴，宜严禁之。所谓修筑城寨、练习军马、措划屯田、规运粮饷、创造舟楫、完缮军器，六者不可缺一，则边陲无虞矣。”六月，将兵赴成都，与察不花同权省事。十一月，复还守章广平山寨。十三年，引兵略重庆，复取简州。 

　　十四年，承制授延安路管军招讨使。十五年，秃鲁叛于六盘山，忽兰吉以延安路军，会别速台、赵炳及总帅府兵于六盘，败秃鲁于武州，俘其孥。还，承制授京兆、延安、凤翔三路管军都尉，兼屯思守卫事。十月，改同知利州宣抚使，夔东招讨如故。入觐，赐虎符，授四川北道宣慰使。忽兰吉请以先授巩昌元帅之职及虎符，与其弟庭望。二十年，改四川南道宣慰使。 

　　二十二年，诏与参政曲里吉思、佥省巴八、左丞汪惟正，分兵进取五溪洞蛮。时思、播以南施、黔、鼎、澧、辰、沅之界，蛮獠叛服不常，诏四川行省讨之。曲里吉思、惟正一军出黔中，巴八一军出思播，都元帅脱察一军澧州，忽兰吉一军自夔门来会。十一月，诸将凿山开道，绵亘千里，蛮獠设太险隘者，尽杀之。遣使谕其酋长皆率众来降，独散毛洞漂顺走入岩谷，力屈始降。 

　　二十三年，入觐，以老病乞归田里，帝悯之，遂还巩昌。二十六年，行者奏忽兰吉之功，请用范殿帅故事，商议本省军事。二十七年，拜资善大夫，遥授陕西等处行尚书省左丞，商议军事，食左丞之禄。元贞二年，入觐，授资德大夫、陕西等处行中书省右丞，议本省公事，卒。泰定元年，谥襄敏。 

　　郑鼎，泽州阳城人。父皋，金忠昌军节度使。鼎善骑射，初为泽、潞、辽、沁千户。从塔海绀卜征蜀，攻二里关及散关，屡立战功，还屯秦中。未几，宋将余玠烧绝栈道，以兵围兴元，鼎率从大败宋兵，解兴元之围。迁阳城县军民长官。 

　　从世祖征大理国，自六盘山经监洮，入西蕃境，抵雪山。山路险涩，舍骑徒步，尝背负世祖以行。敌据险要，鼎力战败之，帝壮之，赐马三匹。至金沙江，波涛汹涌，帝临水傍危石，立马观之。鼎谏曰：“此非圣躬所宜。”亲扶下马，帝嘉之。大理平，师还以鼎殿后，全军而返。入朝，宪宗问以时务，鼎敷对详明，宪宗嘉纳之，赐名曰也可拔都。赐白金千两。 

　　从世祖南伐，攻大胜关，破之。继破台山寨，擒其守将胡知县。乘胜独进，陷淖中，伏兵突出，鼎击杀三人，余众遁去。帝急召鼎还，使者以闻，帝曰：“为将当镇重，不可恃勇轻进。”遂分御卫士三百人，以备不虞，且戒之曰：“自今非奉命，毋得轻与敌接。”秋九月，帝驻跸江北岸，命诸将南渡，先至者举烽火为应。鼎首夺南岸，众军毕渡。进围鄂州，战益力。别攻兴国军，遇宋兵五千，力战破之，擒其将桑太尉，责以懦怯、不忠，斩之。 

　　以功迁平阳、太原万户。阿蓝答儿、浑都海之乱，鼎率本道兵讨之。二年，诏鼎率征西诸将戍雁门关。迁河东南、北西路宣抚使。三年，改平阳、太原两道宣慰使。至元三年，迁平路总管。是岁大旱，鼎下车而雨。平阳地狭人众，常乏食。鼎乃导汾水，溉民田千余顷，开潞河鹏黄岭道，以来上党之粟。修学校，厉风俗。建横漳故桥，以便行旅。民德之。 

　　七年改佥书西蜀四川行尚书省事，将兵巡东川。过嘉定，遇宋兵，与战江中，擒其将李越。八年五月，改军前行尚书省事。十一年，从伐宋。十二年，留镇黄州。夏四月，改淮西道宣慰使。十三年，加昭毅大将军，赐白金五百两。 

　　十四年，改湖北道宣慰使，移镇鄂州，仍领平阳、太原万户。是年，蕲、黄二州叛，鼎将所部讨之，战于樊口，舟覆溺死，年六十有三。 

　　初，鄂州民傅高谋反，鼎疑城中大姓皆与高通，欲尽戮之。佥行中书省事贾居贞不从。及鼎出讨贼，留其部将，告以吾还军，内外合发，尽戮城中大姓。会鼎败，溺死，鄂人始免于难。鼎一时名将，独以此事为人所訾焉。十七年，董文忠等奏：“郑也可拔都遇害，其叛人家属物产，宜悉与其子纳怀。”帝从之。赠中书右丞，谥忠毅。后加赠宣忠保节功臣、金紫光禄大夫、平章政事、柱国，追封潞国公，谥忠肃。子制宜。鼎弟廷瑞，平阳太原万户。 

　　次弟甫，未冠，鼎携之入见，世祖伟其仪状，命给事左右。甫勇略绝人，读书，善骑射，从鼎西征有功。历阳曲、长子、阳城、潞、平棘五县尹，有惠政，迁平定州、潞州同知，不从长吏加铁冶课税，改邠州知卅，授玺书，仍前职，兼管民万户。致仕，卒。子昂霄。 

　　昂霄，始宿卫世祖，以勤慎知名。至元十九年，从征八番顺元蛮，晋定元大将军。又从征安西徭贼，斩贼首梁君政，擢中奉大夫、广西两江都元帅。初，制宜官枢密副使，其所袭万户授廷瑞。及廷瑞老，以昂霄袭万户。昂霄重弃世勋，辞都元帅不拜。 

　　大德五年，葛蛮雍真土官宋隆济叛，昂霄率所部从分省讨之，有功。入朝，赐银钞、锦段、进怀远大将军。延祐元年，进定远大将军。三年，分戍广南。二十四年，擢广西西江道宣慰使都元帅。泰定二年，复袭万户。安西徭叛，命昂霄与左丞乞住讨之。昂霄谕以祸福，降洞寨八十五，男女八百余人，遂班师。天历元年授湖广行省参知政事。率平阳、保定兵屯河上，以子涛袭万户，旋改枢密副使，扼潼关以御西兵。事平，赐银钞，固辞。二年，复授湖广行省参知政事，与行省官脱欢，别薛、孛罗等总兵入蜀，讨囊加歹，赐表里衣甲、弓矢有差。四月，囊加歹降，师还。以疾告，不允。八月，知贡举，昂霄力疾留贡院，誓天为国得人，俄卒，年六十。 

　　子涛，以万户不能去职丁忧，涕泣陈情，欲弃官归，乃得请。涛妇范氏，以夫丧，哀毁卒。 

