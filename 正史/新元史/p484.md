<!-- { "loadSidebar": true } -->
　　仁荣承其家学，又师玨，天瑞，治《易》、《礼》、《春秋》。用荐者，署美化书院山长。地在处州万山中，人鲜知学，仁荣举行乡饮酒礼，士俗为变。后辟江浙行省掾史，省臣皆呼以先生。泰定初，召拜国子博士。迁翰林修撰。卒。 

　　弟子多知名士，以泰不花为最著。仁荣居台州，筑一室，甫落成，有友人杨公道舆疾至门，曰：“愿假君新宅以死。”仁荣让正寝居之，未几，杨死，有遗财。杨之弟诣仁，求分之，仁荣不许。对众封籍所贮物，遣人至平阳，呼其子至，悉与之。其笃于亲故如此。 

　　仁荣弟他户，字本道，以《春秋》登延祐五年进士第，终惠州路总管府判官，亦以文学名。 

　　同郡孟梦恂，字长文，黄岩人。与仁同师杨珏、陈天瑞。以荐，署本郡学录。至正十三年，授常州路宜兴县判官，未受命而卒，赐谥曰康靖先生。所著有《性理本旨》、《四书辨疑》、《汉唐会要》、《七正疑解》及《笔海杂录》五十卷。 

　　钟律，字伯纪，开封人。元末乡贡士，不应辟召，肆力经学。元末治《春秋》者，多泥于胡传褒贬之说，其能脱去积习，一以经文为正者，于笔削精义，又往往失之律。采诸家精义，载各条之下，而间附己意，名《春秋案断补遗》，盖取程子传为案，而经为断者，一时称为通儒。 

　　又，黄清老，字子肃，邵武人，累官湖广等处儒学提举，著《春秋经旨》、《四书一贯》，学者号为樵水先生。 

　　剡溪人单庚金，字君范，隐居三十年，著《春秋传说集略》十二卷。 

　　诸暨人俞汉，字仲云，著《春秋传》三十卷，辟儒学官，不就，卒。 

　　朱公迁，字克升，饶州鄱阳人。肆力圣贤之学，以正心诚意为入德之门。至正七年，以遗逸征至京师，授翰林直学士，劝帝：“亲贤远佞、修德恤民，庶天意可回；不然，恐忧在旦夕。”执正恶其切直，不能用，出为处州学正。著《朱子诗传疏义》甘卷，《四书通旨》六卷。 

　　朱隐老，字子方，丰城人。受业于同郡桂庄、涂应、雷远，承朱子遣绪。隐居荷山，精《易》理，及邵子《先天》、横渠《正蒙》诸书。谓：“先天之学，心学也。其图皆从中起。邵子探是图，著《皇极经世》，性命物理之说，重明于世。”学者畏其难，弃而弗讲。乃作《》经世书说》。张子《正蒙》，实与《太极图》、《通书》、《西铭》并传，而未有为之注者，乃作《正蒙书说》。《礼经》残缺已久，朱子虽定为《仪礼经传》，而其辑录，皆出门子，予夺多有未当，乃作《礼说》。《易》之论，精深广大，非近世儒者所知，乃作《易说》。学者称灊峰先生。 

　　同时，刘霖，字雨苍，安福人，博通五经。元季，避地泰和，学者尊师之。性耿介，不随世俯仰。著有《太极图解》、《易本义》、《童子说》、《四书纂释》、《杜诗类注》诸书。 

　　又，泰和陈谟，号心吾，其学亦为乡人所宗，著《书经会通》、《诗经演疏》二书，及《海桑集》。 

　　周闻孙，字以立，吉水人。由乡贡荐入史馆，修宋、辽、金三史，同事多辽、金故臣后，不肯以正统予宋，闻孙疏争之，不报，弃职归。著《尚书一览》《河图洛书序说》、《诗学舟楫》诸书。 

　　同时，俞元燮，字邦亮，其先自建宁徙长洲。通蔡氏《书传》，博采群说，著《尚书集传》十卷。 

　　又，邵光祖，字宏道，亦长洲人，博通好古，研精经传，穷六书之旨。张士诚辟为湖州学正，不赴。著《尚书集说》俱行于世。 

　　赵汸，字子常，体宁人。姿禀卓绝。幼读朱子四书，多所疑难，乃尽取朱子书读之。闻九江黄泽有学行，往从之游，得六经疑义千余事以归。复往，留二年，得口授六十四卦大义与《春秋》之学。又从学于临川虞集，闻吴澄之绪论。著《春秋集传》十五卷、《左氏补注》十卷、《春秋师说》三卷，发明师说，度越唐宁诸家。学者称东山先生。卒年五十一。 

　　汪克宽，字德一，祁门人，祖华，为饶鲁门人，传黄勉斋之学。 

　　克宽十岁，其父授以《双峰问答》，辄有悟。后从浮梁吴仲迂受业。泰定中，应进士举，以策对伉直，见黜。乃弃科举业，尽力于经学。著《春秋经传附录纂疏》、《程朱传义音考》、《诗集传音义会通》、《礼经补逸》、《纲目凡例考异》，又《环谷集》八卷。元末，为朱子之学者，以克宽为大师。明初，聘修《元史》，欲官之，固辞不受。卒年六十九。 

卷二百三十七 列传第一百三十四 

　　○文苑上 

　　杨奂 员择 陆文圭 梁益 刘辰翁 黄圭 罗志仁周 密 卢挚戴表元 陈孚 冯子振 洪希文 龚璛 宋无 白珽 刘应龟 元淮 袁易泰 鲜于枢 郑滁孙 陶孙 姚应凤 谢晖 吾邱衍 仇远 杨载 杨刚中李桓刘诜 龙仁夫刘岳申 陈旅 程文 陈绎曾 李泂 王景贤 范椁 柳贯李孝光 朱文霆 周驰 朱德润 顾辉 马莹 黄叔英 吴福孙 胡渭 李存 

　　昔金之末造，文章衰敝，至元好问出，始无愧于唐宋之作者，然蒙古初入中原，好问之学不甚显于当世。中统以后，浸尚词术，上下百有余年，称诗者推杨载、虞集、揭傒斯、范椁，称文者推虞集、揭傒斯、黄溍、柳贯，皆质有其文，彬彬然立言之君子也。 

　　皇朝黄宗羲以姚燧、虞集为元文之最盛者，王士祯以吴莱之诗配苏轼，翁方纲以虞集之诗继黄庭坚，盖议论之不同如此。文章之士，因派别而为爱憎，至论定于千载之后，其言固不可易也。作《文苑集》。 

　　杨奂，初名焕，后改为奂，字焕然，乾州奉天人。年十一，母卒，哀毁如成人。金末，举进士不第。 

　　太宗九年，诏宣德税课使刘中试诸路儒士。奂应试东平路，两中赋论第一。耶律楚材荐为河南路征收课税所长官，兼廉访使。奂言于耶律楚材曰：“奂以书生，理财赋己非所长，况河南兵荒之后，遗民无几，愿假以岁月，使得摩抚疮瘐，为朝廷万一之助。”楚材善之。奂至，约束简易。或以增税额为言，奂责之曰：“剥下欺上，尔欲我为之也！”即减原额四之一，公私便之，谓从来漕司所未有。在职十年，以老病致仕。世祖在潜邸，驿召参议京兆宣抚司事。累上书，得请而归。卒年七十。赐谥文宪。 

　　奂博学强记，读《通鉴》，论汉魏正闰，不平其事，著书驳正之。文章务去陈言，以蹈袭古人为耻。赵复称其沉没庄、骚，出入迁、固，然后折衷于孔孟之六，世以为知言。著有《还山集》六十卷，《天兴近鉴》三卷，《正统书》六十卷。初，奂从太宗检文，判误奂为英，不敢私改故又名英云。 

　　门人员择，得奂文学之传。奂文集，即择所厘订者。 

　　陆文圭，字子方，江阴人，幼颖悟，博通经史百家之学。宋咸淳九年，以春秋中乡选。宋亡。隐居不仕。延祐设科，有司强之就试，再中乡选。其对策言救流民之策三，曰：择守令，轻赋役，议振贷；革贪吏之策三，曰：清选法，均俸给，严纠劾，拯盐法之策三，曰：恤亭户，减官额，省职员；拯钞法之策三，曰：住印造，节用度，禁奢侈；皆切中当世之弊。朝廷数遣使以币聘之，文圭老疾不果行。卒年八十五。 

　　文圭为文，纵横变化，莫测其涯涘，东南学者皆宗师之。属纩先一日，语门人曰：“以数考之，吾州二十年后，必有兵变，吾死宜葬于不食之地，勿封勿树，庶免暴骨之患。”其后江阴之乱，冢墓尽发，人乃服其先知。有《墙东类稿》二十卷。 

　　同县梁益，字友直，工文辞，与文圭齐名，著有《三山稿》、《诗传旁通》。 

　　刘辰翁，字会孟，吉安庐陵人，宋太学生。廷试言：“济王无后，可悯。忠良戕害，可伤。风节不竞，可憾。”忤贾似道，置丙等。宋亡，不仕。著有《须溪文集》子尚友，亦能文。吴澄评其父子之文，谓辰翁奇诡变化，尚友浩瀚演迤，皆能成一家之言。 

　　同县黄圭，字唐佐，罗志仁，字寿可，宋末有诗名。以荐，圭授莆田丞，志仁授天长书院山长。刘辰翁尝称之曰：“黄西月五言，罗秋壶小词，它人莫能及也。” 

　　周密，字公谨，其先济南人，后徙吴兴。密学问渊雅，为宋相马廷鸾所知。累官丰储仓所检察。宋亡，寓杭州，居癸辛街杨沂中之瞰碧园，与王沂中、张炎、仇远等相倡和。其诗感慨激发，乐府尤工。有《蜡屐集》《弁阳诗集》、《苹洲渔笛谱》。密著书甚多，其《齐东野语》、《癸辛杂语》、《绝妙好词》，皆盛行于世。 

　　卢挚，字处有，一字莘老，大都涿州人。至元中，以能文荐。累迁河南路总管。真人吴全节，代祀岳渎，过河南，闻其治行，力荐之。大德初，授集贤学士。出为江东道廉访使，复入为学士，迁承旨。卒。 

　　元初能文者，曰姚、卢，谓燧及挚也。古今体诗，则以挚与刘因为首。著有《疏斋集》临川呈澄早“卢学士所作古诗，类魏晋清言，古文出入《盘诰》中，字字土盆瓦缶，而有三代虎蜼瑚琏之色。”见者莫不改观。挚尝曰：“清庙明堂，谓之古，朱门大厦，谓之华屋可也，不可谓之古。太羹元酒谓之古，八珍谓之美味可也，不可谓之古。知此，可与论古文矣。”其自言得力如此。 

　　戴表元，字帅初，一字曾伯，庆元奉化州人。宋咸淳中，登进士乙科，教授建宁府。后迁临安教授，不就。大德八年，执政荐于朝，起家授信州教授，再调婺州，以疾辞。 

　　初，表元闵宋季文章气萎恭而辞骫骲，慨然以振起斯文为己任。时四明王应麟、天台舒岳祥，并当代儒宗，表元皆从受业。故其学博而肆，其文清氵突雅洁，蓄而始发。至元、大德间，东南以文章大家名重一时者，表元一人而已。其门人最知名为袁桷。桷之文，体裁、议论，皆取法于表元者。 

　　表元晚年，翰林、集贤以修撰、博士二职论荐，不肯起。年六十七卒。有《剡源集》三十卷。 

