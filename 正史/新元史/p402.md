<!-- { "loadSidebar": true } -->

　　王构，字肯堂，东平人。父公渊，金末山东大乱，其三兄皆携妻孥南迁，公渊独愿守坟墓，不肯从。 

　　构少以词赋入乡学，行台从事贾居贞一见器之，使其子受学，遂从居贞至京师。 

　　至元十一年，授翰林国史院编修官。丞相伯颜伐宋，命构草诏，声其罪甚称帝旨。宋亡，诏构与翰林学士李槃访贤才。构至临安，言于董文炳：“宋三馆图书及太常礼器卤簿，宜辇于京师。”从之。宋实录、国史得不亡。擢翰林应奉文字，迁修撰。构受业于东平李谦，推谦先擢应奉，构始受命，士论贤之。和礼霍孙拜司徒，辟为司直。阿合马死，和礼霍孙当国，刬除蠹弊，构之力居多。历吏部、礼部郎中。改太常少卿，定亲享太庙仪注。俄拜江北淮东道提刑按察副使，召见便殿，帝亲授敕书，赐上尊以遣之。入为治书侍御史。时桑哥秉政，嫉士之方直者，檄构与不忽木检核燕南钱谷，限一月治办。事竣已逾期，构谓不忽木曰：“有罪我当任之，不以累公也。”会桑哥伏诛，乃免。再入翰林为侍讲学士。 

　　成宗即位，迁学士，参议中书省事。有请括江南田赋者，执政欲听之，构与平章政事何荣祖力言不可，事获已。后以病去官。久之，起为济南路总管。诸王官属怙势横行，民莫敢忤视；构闻诸朝，徙王于北边。武宗即位，以纂修国史，趣召人都，拜翰林学士承旨。卒，年六十六。 

　　构文章典雅，练习朝廷掌故，撰追谥太祖册、世祖谥册、武宗立皇后册，尤为世所传诵。好汲引寒士。孔颜孟学教授陈俨年几五十，以构荐，擢为监察御史，迁翰林直学士、国史院编修官。王恺年七十，请于朝，俾以待制致仕。其门下士官清要者，亡虑数十人。后赠大司徒，追封鲁国公，谥文肃。有文集三十卷。 

　　子士熙，字继学。泰定中累官治书侍御史、中书参知政事。致和无年，泰定帝崩于上都，士熙与中书左丞朵朵等留守大都，佥枢密院事燕铁木儿举兵立文宗，执士熙等下狱，流于远州，并籍其家。天历二年，与朵朵等十二人放还乡里。后起为南参御史中丞。卒。 

　　士点，字继志，佥淮西廉访司事，迁云南廉访使，再擢江东廉访使。卒。赠中书平章政事，追封赵国公。士点善篆书，为当时第一。 

　　魏初，字大初，弘州顺圣人。祖珪，金进士。父思廉，金甄官署令。从祖璠，金翰林修撰。世祖居潜邸，闻璠名，征至和林，访以当世之务。璠条陈便宜三十余事，如定官号、颁俸禄、功罪有赏罚、能否有升降、重农业、严告讦、杜侥幸，复汉之常平、宋之经筵，皆当时急务。又举名士六十余人以对。世祖嘉纳之。以疾卒于和林。赐谥请肃。璠无子，以初为后。 

　　初，好读书，尤长于《春秋》。中统元年，始立中书省，辟为掾史，兼掌书记。未几，以祖母老，辞归隐居教授。会诏左丞许衡、学士窦默及京师诸儒各陈经史、前代帝王嘉言善政，选进读之士，有司以初应诏。帝雅重璠名，询知初为璠孙，叹奖久之，即授国史院编修官。寻拜监察御史。首言：“法者，持天下之具，御史台则守法之司也。方今法有未定。百司无所持循，宜参酌考定，颁行天下，”时论韪之。 

　　帝宴群臣于上都行宫，有不能酹大卮者，免其冠服。初上疏曰：“臣闻君犹天也，臣犹地也，尊插之礼，不可不肃。方今内有太常、有史官、有起居注、以议典礼、记言动；外有高丽、安南使者入贡，以观中国之仪。昨闻锡宴大臣，威仪弗谨，非所以尊朝廷、正上下也。”疏入，帝嘉纳之。时襄樊未下，将括民兵，或请自大兴始。初言：“京师天下之本，要在殷盛，建邦这初讵宜骚扰！”从之。初又言：“旧制，常参官诸州剌史，上任三日，举一人自代。况风纪之职与常员异，请自今监察御史、按察司官在任一岁，各举一人自代，所举不当有罚，不惟砥励风节，亦可为国得人。”遂举劝农副使刘宣自代。 

　　出佥陕西四川按察司事，历陕西河东按察副使，入为治书侍御史。又以侍御史行御史台事于扬州，擢江西按察使。寻征拜侍御史。行台移建康，出为中丞。卒年六十一。子必复，集贤侍讲学士。 

　　刘敏中，字端甫，济南章丘人。张荣行台掾刘鼎之孙也。幼卓异不凡，年十三，语其父景石曰：“昔贤足于学，而不求知，丰于功，而不自炫，此后人所弗逮者。”父奇之。敏中尝与同侪言志曰：“自幼至老，相见而无愧色，乃吾志也。”至元十一年，由中书掾擢兵部主事，拜监察御史。权臣桑哥秉政，敏中劾其奸邪，不报，遂辞职归。既而，起为御史台都事。时同官王约以言去，敏中杜门称疾，台臣请视事，敏中曰：“使约无罪而被劾，吾固不当出。诚有罪，则我既为同僚，又为交友，不能谏止，亦不为无过也。”出为燕南肃政廉访副使。召拜国子司业，迁翰林直学士，兼国子祭酒。 

　　大德七年，诏遣宣抚使巡行诸道，敏中出使辽东山北。守令恃贵幸贪暴者，一绳以法。锦州雨水为灾，辄发廪振之。事竣，除东平路总管。擢陕西行台治书侍御史。九年，召为集贤学士，商议中书省事。上疏陈十事，曰整朝纲、省庶政、进善良、剔奸蠹、显公道、杜私门、广恩泽、实钞法、严武备、举封赠，帝嘉纳之。 

　　武宗即位，召敏中至上京，庶政多所咨访。授集贤学士，兼太子赞善，仍商议中书省事。赐金币有加。顷之拜河南行省参知政事。俄改中台侍御中。出为淮西肃政廉访使，转山东宣慰使。遂召为翰林学士承旨。诏公卿集议弭灾之道，敏中疏陈七事，皆当时要政。以疾还乡里。 

　　敏中义不苟进，进必有所匡救，授据今古，雍容不迫。或郁而弗伸，则戚形于色，中夜叹息至泪湿枕席。延祐五年卒，年七十六。赠光禄大夫、柱国，追封齐国公，谥文简。 

　　宋道，字宏道潞州长子人。祖元吉，金兵部员外郎。道幼好学，年十七避地襄阳。已而北归，屏居河内者十有五年，赵璧经略河南，闻其名，礼聘之。 

　　中统三年，擢翰林修撰。李璮畔，璧行中书省事于济南，至元五年大兵围襄阳，璧行元帅府事，道皆从行，国事多所咨访六年，高丽权臣林衍废国王而立其弟温，诏遣国王头辇哥暨璧将兵讨之，以道为行省员外郎，赍诏徙江华岛居民于平壤。复命，帝甚悦，赐衣段。授河南路总管府判官，不赴。十三年，人为太常少卿。属省并官制，兼领籍田署事。 

　　十六年，皇太子召见，应对详雅，自是数蒙顾问。十八年，除秘书监。十九年，江西分地当署郡县守令，太子皆命道铨举。二十年，初立詹事院，迁道为太子宾客。二十三年，卒。有《秬山集》十卷，行于世。 

　　焦养直，字无咎，东昌堂邑人。夙以才器称。至元十八年，世祖改符宝郎为典瑞监，思得一儒者居之。近臣有以养直荐者，帝即命召见，奏对称旨，以真定路儒学教授超拜典瑞少监。 

　　二十四年，从征乃颜，自北道赴行在，路险梗，上甚悯之，赐生口、貂衣帽、玉带、镔刀各一。二十八年，赐宅一区。入侍帷幄，陈说帝王政治，帝听之忘倦。尝语及汉高帝起自侧微，养直从容论辨，帝然之。 

　　大德元年，成宗幸柳林，命养直进讲《资冶通鉴》，因陈规谏之言，赐酒及钞万七千五百贯。二年，赐金带、象珪。三年，迁集贤侍讲学士，赐通犀带。七年，诏傅太子于宫中，启沃诚恳，帝闻之大悦。八年，代祀南海。九年，进集贤学士。十一年，迁太子谕德。至大元年，授集贤大学士，告老归，卒于家。赠资德大夫、河南等处行中书省左丞，谥文靖。 

　　子德方，以荫为兴国路总管府判官。 

　　杨桓，字武子，兖州人。幼警悟，读《论语》至宰予昼寝章，慨然有立志。由是终身非疾病未尝昼寝。中统四年，近侍坚通使济南，见桓贤，荐之补济州教授。后由济宁路教授召为太史院校书郎。奉敕撰仪表铭历日序，文辞典雅，赐楮币千五百缗，辞不受。迁秘书监丞。至元三十年，拜监察御史。有得玉玺于木华黎曾孙硕德家者，桓辨识其文曰：“受命于天，既寿永昌”，乃顿首言曰：“此历代传国玺，亡久矣。今宫车宴驾，皇太孙龙飞，而玺复出，天其彰瑞应于今日乎！”即为文述传国玺始末，表上于徽仁裕圣皇后。 

　　成宗即位，桓疏上时务二十一事：一曰郊祀天地。二曰亲享太庙，备四时之察。三曰先定首相。四曰朝见群臣，访问时政得失。五曰诏儒臣，以时侍讲。六曰设太学及府州儒学，教养生徒。七曰行诰命，以褒善叙劳。八日异章服，以别贵贱。九曰正礼仪，以肃宫庭。十曰定官制，以省内外冗员。十一曰讲究钱谷，以裕国用。十二曰访求晓习音律者，以协太常雅乐。十三曰国子监不可隶集贤院，宜正其名。十四曰试补六部、寺、监及府、州、司、县吏。十五曰增内外官吏俸禄。十六曰禁父子骨肉奴婢相告讦。十七曰定婚姻聘财。十八曰罢行用官钱营什一之利。十九曰复笞杖，以别轻重之罪。二十曰郡县吏自中统前仁宦者，宜加优异。二十一曰为治之道，宜各从本俗。疏奏，帝嘉纳之。未几，擢秘书少监，预修《大一统志》秩满，归兖州，以资业悉让弟楷，乡里称焉。大德三年，以国子司业召，未赴，卒，年六十六。 

　　桓为人宽厚，事亲笃教。博览群籍，尤精篆籀之学。著《六书统》、《六书溯源、《书学正韵》，大抵推明许慎之说，皆行于世。 

　　尚野，字文蔚，其先保定人，徙满城。至元十八年，以处士征为国史院编修官。二十年，兼兴文署丞。出为汝州判官。廉介有守，宪司屡荐之。二十八年，迁南阳县尹。初至，狱讼充斥，野裁决如流，旬日遂无事。改怀孟河渠副使，会遣使问民疾苦，野建言水利有成法，宜隶有司，不宜复置河渠官。事闻于朝，河渠官遂罢。 

　　大德六年，迁国子助教。诸生入宿卫者。岁从幸上都，丞相哈剌哈孙始命野分学于上都，以教诸生，仍铸印给之。上都分学，自野始。俄迁国子博士。野谓诸生曰：“学未有得，徒事华藻，若持钱买水，所取有限。能自凿井及泉而汲之，不可胜用矣。”士论称之。 

