<!-- { "loadSidebar": true } -->
　　复遣尚书梁曾、郎中陈孚再往谕曰：“汝国罪衍既已自陈，朕复何言。若云畏死道路不敢来朝，且有生之类宁有长久安全者乎，天下亦复有不死之地乎。朕所未喻，徒以虚文巧饰见欺，于义安在？”日尊复遣陪臣陶子奇请罪，上万寿颂、金册表。 

　　帝恶其抗命，又议兴师，遂拘子大奇于江陵，命刘国杰与诸王昔里吉等同出师，分立湖广安南行省，给二印，市蜑船百斛者千艘，用军五万六千五百七十人。粮三十五万石，马料三万石，盐二十一万斤，预给官军俸赏，军人、水手各钞二锭，水陆分道齐发，令益稷随军至长沙。 

　　会世祖崩，成宗嗣立，罢兵，乃遣子奇归国。日尊上表慰国哀，并献方物。遣侍郎李衎、郎中萧泰登持诏谕之，曰：“朕嗣守大统，践祚之始，大肆赦宥，无间远近。惟尔安南，亦从宽恤，已敕有司罢兵。自今以往，所以畏天事大者，其审思之。” 

　　元贞二年，日尊上表求封王爵，不允；乞《大藏经》，赐之。 

　　大德元年，遣阮文籍、范葛入贡。自此至十年，安南凡人五人贡云。 

　　三年，丞相完泽等奏：“安南来使邓汝霖，窃画宫苑图本，私买舆地图及禁书，且私记北边军情、山陵诸事，宜责以大义。”遣尚书马合马、侍郎乔宗亮谕以“汝霖等所为不法，理宜穷治。朕以天下为度，敕有司放还。自今使介，必须选择，有所陈请，必尽情悃。勿惮改图，致贻后悔。” 

　　五年，命尚书马合马等送来使邓汝霖等还国，谕安南依前三年一贡。 

　　武宗即位，遣礼部尚书安鲁威、兵部侍郎高复礼，颁即位诏于安南曰：“惟我国家，以武功定天下，文德怀远人。乃眷安南，自乃祖乃父世修方贡，朕甚嘉之。迩者先皇晏驾，朕方抚军朔方，为宗戚元勋所推戴，谓朕乃世祖嫡孙，裕皇天派，宗藩效顺于外，臣民属望于下，人心所共，神器有归。朕俯徇舆情，已于上都即位。今遣尚书阿里灰谕旨，尚体同仁之视，益坚事大之诚。辑宁尔邦，以称朕意。” 

　　是年，安南遣阮克遵、范欹资人贡贺即位。至大二年，又遣童应韶、谢大薰入贡。 

　　仁宗即位，世子陈日套遣使来朝，以礼部尚书乃马台、吏部侍郎聂古伯、兵部侍郎中杜与可使安南，颁改元诏曰：“惟我祖宗受天明命，抚有万邦，威德所被，柔远能迩。乃者先帝龙驭上宾，朕以王侯臣民不释之故，已即位于大都。其以明年为皇庆元年，今遣尚书乃马台等赉诏宣谕，仍颂新历一本。卿其敬授人时，益修臣职，毋替尔祖事大之诚，以副朕不忘柔远之意。” 

　　皇庆二年，安南兵三万余人，突犯镇安州，复分兵犯归顺州，屯聚未退。其世子复亲领兵陷养利州，声言知州事赵珏擒我思浪州商人，取金一碾，侵田千余顷，故来仇杀。枢密院使千户刘元亨赴湖广询察。元亨亲诣上、中、下由村。牒谕安南国曰：“昔汉置九郡，唐立五管，安南实声教所及之地。况献图奉贡，上下分素明，厚往薄来，怀抚之惠亦至。圣朝果何负于贵国，今乃自作不靖，狡焉启疆。中由村这地所系至微，而国家舆图所关甚大。兼之杀掠者。皆朝廷属籍编户，省院未敢奏闻。未审不轨之谋，谁实主之？”安南回牒云：“边鄙鼠窝辈，自作不靖，本国安得而知？”且以重赂至。元亨复牒责以饰辞不实，却其赂，且曰：“南金、象齿、贵国以为宝，而使者以不贪为宝，请审察事情，明以告我。”然道里辽远，情词虚诞，终莫得其要领。元亨上言：“曩者安南人尝侵永平边境，今复仿效成风。为今之计，莫若遣官宣谕，归我土田，返我人民，仍令当国之人，正其疆界，究其首谋开衅之人，戮于境上，申饬边吏毋令侵越。更于永平置寨募兵，设官统领，给田土、牛具，令自耕食，编立部伍，明示赏罚，令其缓急首尾相应，如此则边境安静，永保无虞。”事闻，敕俟安南使至谕之。 

　　延祐三年，命湖广行省谕安南归占城国王。先是，安南人攻占城国，执其王以归，兵还。迎拜诏书，乃上表谢罪焉。七年，日套卒，世子日爌遣陪臣邓恭俭、杜士游来贡。 

　　英宗至治元年，遣吏部尚书教化、礼部郎中文矩，颁登极诏。 

　　泰定帝即位，诏安南国世子陈日爌曰：“我国家庭膺景命，抚缓万邦，德泽普加，靡间华夏。乃者先朝奄弃臣民，朕以裕皇嫡孙，为宗室大臣推戴，爱自太祖肇基之地入承天叙，其以甲子岁为泰定元年。今遣尚书马合谋、礼部郎中杨增瑞赉诏播告，赐尔《授时历》一帙。惟乃祖乃父修贡内附有年矣，我国家遇卿良厚。以占城守臣上表，称卿之边吏累发兵相侵，朕为恻然于中。不知卿何为至是，岂信然邪？朕君临天下，视远犹迩，务辑宁其民，俾各得所。卿其体朕至怀，戒饬士众，慎保乂民，俾毋忘尔累世忠顺之意。”日爌遣陪臣莫节夫入贺。 

　　二年，宁远知州添插言：“安南士官押那攻掠其本末诸寨。”敕押那归其俘。三年，安南将阮叩侵思州路，命湖广行省饬兵备之。 

　　先是，陈益稷久居鄂州，遥授湖广行省平章，其妻子皆为本国所害。当成宗朝，赐汉阳田五百顷，俾自赡，既而夺之。武宗悯其老，重加恩命，制曰：“委贽归朝，即去逆而效顺，以爵驭贵宜崇德而报功，诞播明纶，用孚众听。尔陈益稷，知畏天者事大，期保境以安民，慕帝王之有真，见几而作，惧祖宗之不祀，自拢而来，以忠孝之诚，受知于世皇，蒙天地之德，锡封于故国。始者周王之赫怒，伐罪吊民终焉。尧、舜之诞敷班师振旅。彼迷不复，尔守弥坚。拯溺救焚，从王师凡一再举，授殆适馆，留湖右几古十年，身历事于四朝，志不渝乎初节。肆朕即阼，亟其来庭。是用加新秩，以示恩，乃旧封而授职。於戏！内宁外抚，朕不忘铜柱之南，近悦远来，尔益拱星辰之北。对扬休命，永坚一心。可加金紫光禄大夫、安南国王，给田如故。”文宗天历二年卒，年七十六，赐钱五千缗，谥忠懿。三年，世子陈日■〈火阜〉遣其臣邓世延等二十四人来贡。 

　　至顺元年，有广源贼闭覆寇龙州罗回洞，龙州万户移文诘安南，其回牒言：“自归天朝，恪共臣职，延续疆此界，尽属一。岂以罗回原隶本国，遂起争端，此盖边吏生衅，假闭覆为名，尔理宜即加穷治。”命龙州万户仍还所掠。次年，日■〈火阜〉遣其臣段子贞、黎克逊来贡。三年，遣吏部尚书撒只瓦等使安南。 

　　惠宗元统二年，遣尚书帖住、礼部郎中智熙善使安南，以《授时历》赐之。安南遣童和卿、阮固夫入贡，贺即位。 

　　后至元元年，封其世子陈端午为国王。日■〈火阜〉退而学道，自号太虚子，惟章表犹署己名。四年至六年，再遣使入贡。初朝廷以日烜不请命自立，故日烜以下四世，俱称安南世子。至端午，始封为国王焉。 

　　其国制度：分十三道、五十二府、二百一十九州县，其实一道不及中国一郡。所至皆设学校。惟谅山有城，砖色红紫，相传为马伏波所筑。王宫用黄瓦，檐高不过丈，民房以草苫覆门，仅三尺许，俯首出入。文字与中土同，外别和数十字，多加土傍以示异，亦止行于国中。其物产多稻，无麦，重蚕桑，有绸布，不植棉花。所在竹木成林，蔽天日。其用人：文职有三公、太尉、平章政事、辅国、左右仆射、参知政事、御史台、翰林字、尚书等，武职有都元帅、节度使、大将军、内殿前指挥使、招讨使等。又有方镇及世袭乡邑官。每三年一考试，初试经义，次试四六，三试诗，四试策。各道取中三场者曰生徒，中四场者曰贡生，至会试中四场者曰进士，无定额。其氏族如阮、裴、吴、杨、陶、黄、武、宋、陈、程、梁、胡之属，外无他姓。男女皆披发，以香蜡敛之，不令散乱。又以药涂其齿，使之黑而有光。无阴晴俱戴笠。见贵人曰翁茶，译言大官也。食生肉，不设几席，豪家始有床褥。平民率籍草而卧。好怪异，尚巫鬼，不奉二氏教。婚姻：富贵家用媒妁，遵礼制，贫家男女相悦，即备钱成夫妇，虽同姓不避。独丧祭各依古礼，禁官民不得卜地，止许葬田中。惟国王始择地于山上。兵无甲胄，止用火器、长刀、标枪、藤牌之属。临陈以象为重。草木四时不凋。昼夜无长短，古所称日南者，殆不虚云。 

卷二百五十二 列传第一百四十九 

　　○外国四 

　　缅暹罗 八百媳妇 

　　缅国为西南夷，不知其族类所出。有城郭宫室以居，有象马以乘，舟筏以济。其文字进上者，用金叶写之，次用纸，又次用槟榔叶，谓之缅书。 

　　世祖至元八年，大理宣慰司遣乞台脱因等招之，不得见其酋，见其长官，导使者偕来。 

　　十年二月，以乞台脱因充礼部郎中，与勘马剌失里及工部郎中刘源、工部员外郎卜云失，充国信使，赐以玺书曰：“间者大理、善阐等路宣慰司导王国使诣京师，且言至王国，但见其臣下，未得见王，又欲观吾大国舍利。朕矜悯远来，即命来使觐见，又令纵观舍利。益询其所来，乃知王有内附之意。朕一视同仁，今再遣使往谕王国，诚能谨事大之礼，当遣子弟大臣来朝，彰我国家无外之义，用敦永好，时乃之休。至若用兵，夫谁所好？王其思之。”不报。 

　　十二年，建宁路安抚使贺天爵奏：“金齿头目阿郭言：入缅有三道，一由天部马，一由骠甸，一由阿郭地界，俱会缅之江头城。又阿郭族人阿提范在缅掌五甸，户各万余，欲内属，请用为引导。”因言缅王无降云南行省意，去使不返，必须征讨。帝曰：“姑缓之。” 

