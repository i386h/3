<!-- { "loadSidebar": true } -->
　　二年，旭迈杰卒，倒剌沙以左丞相当国，帝宠任之。倒剌沙与平章兀伯都剌皆西域人，党于贾胡。有胡人售宝石求增其值，同知大禧宗禋院事傅岩起力争之，倒剌沙不听。 

　　三年，倒剌沙言：“比郡县旱蝗，臣等不能调燮，故天灾屡降。今当恐惧修省，力行善政，亦冀陛下祗敬阙德，闵恤生民。”帝嘉纳焉。四年，复以天灾乞罢黜，不允，以倒剌沙兼内史府、四斡耳朵事。 

　　致和元年，倒剌沙请蒙古、色目人效法汉人丁忧者除名，从之。 

　　秋七月庚午，帝崩于上都，倒剌沙受顾命立皇太子阿速吉八，年甫九岁，时诸王大臣未会集，故未颁即位诏。佥知枢密院事燕帖木耳留守大都，谋立武宗之子，遂于八月甲午协诸王大臣，遣使分道，迎怀王于江陵，迎周王于漠北，严兵守居庸关、古北口、大和岭、潼关，河南行省平章政事伯颜举兵应之。倒剌沙奉皇后命，发兵讨燕帖木儿，遣梁王王禅、右丞相塔失帖木儿、御史大夫纽泽、太尉不花等以兵次榆林，战屡不利。燕帖木儿阴使人约上都诸王满秃、阿马剌台，大臣阔阔出、买驴等为内应。事觉，倒剌沙悉诛之。 

　　九月，颁即位诏于四方，改元天顺。陕西行省杀燕帖木儿所遣使者，以应上都，分兵入河中府。诸王失剌，平章政事乃马台，詹事钦察等与大都兵战，失利。复遣诸王也先帖木儿、平章秃满迭儿以辽东兵攻入迁民镇，又遣诸王忽剌台攻崞州。梁王王禅袭破居庸关，游兵至大口，燕帖木儿与战于红桥之北，又大战于白浮之野，梁王败走昌平，倒剌沙复遣知枢密院事竹温台以兵入古北口。又遣靖安王阔不花等将陕西兵袭潼关南水门，入之。分据陕州，进攻洛阳。辽东兵复败脱脱木儿兵于蓟州，遂抵大都，燕帖木儿分兵守御。陕西行台御史大夫也先帖木儿引兵从大庆关渡河，河东吏皆弃城走。是月，怀王已至大都，称尊号，改天元历。四方多拒不受命。 

　　冬十月，湘宁王八剌失里闻难，与赵王马札罕、诸王忽剌台各率兵勤王。湘宁王入冀宁。陕西行省官再焚大都诏书，下其使于狱，辽东兵复入古北口。燕帖木儿以上都兵南下，守备空虚，覆其根本，则四方瓦解，乃遣齐王月鲁帖木儿径袭上都，梁王王禅遁，辽王脱脱战死。倒剌沙肉袒奉玉玺出降，至京师，下之狱。籍没倒剌沙及其兄马某少，子泼皮、木八剌沙家资。十二月，倒剌沙及马某沙等皆弃市，磔其尸。 

　　史臣曰：“旭迈杰、倒剌沙俱为泰定潜蕃之旧，而贤否不同。帝执斡罗思告变于上都，固免于乱贼之诛。然倒剌沙则与闻乎故者也，不然铁失之谋何独告于倒剌沙，而不使旭迈杰知之乎？旭迈杰卒，倒剌沙当国，无勘乱之才，而任托孤寄命之重，卒为奸雄所篡，肉袒乞降，身婴大戮，悲夫！小人乘时徼利，未有善其始终者矣。” 

卷二百五 列传第一百二 

　　阿礼海涯 脱因纳 和尚 剌剌拔都儿 教化者燕不花 万家驴 阇里帖木儿 兀鲁思 

　　阿礼海涯，回鹘氏。父脱烈，集贤大学士。脱烈生二子：长野纳，次阿礼海涯。 

　　阿礼海涯，早事武宗为宿卫，以清慎受知。皇庆元年九月，参议中书省事，擢参政知事。二年，晋左丞。延祐三年，迁右丞。四年，拜平章政事。七月，罢为湖广行省平章政事。至治初，历河南、陕西行省。入为翰林学士旨。丁父忧去官。 

　　天历元年秋，文宗入承大统，阿礼海涯至汴上谒，即拜河南行省平章政事。是时，靖安王阔不花与陕西行省平章政事探马赤起兵应上都，东攻潼关。阿礼海涯使参知政事秃列秃、廉访副使万家闾犒军洛阳御之，又使都镇抚卜伯巡行高门、武关、荆子口诸隘，万户孛罗守潼关。阔不花等潜由水门入，孛罗走，分军据阌乡、灵宝诸城，河南大震。 

　　阿礼海涯曰：“汴在南北之交，使西人至此，则江南之道不通，必为天下大患。”乃征湖广之平阳、保定两翼军，与河南之邓州新翼，庐州、沂、郯之炮弩手诸军，以备虎牢，裕州哈喇娄、邓州孙万户两军以备武关、荆子口，以芍陂等处屯兵自襄、邓放州来田者，还之，益以民丁，使守襄阳、白土、峡州诸隘。府库不足，命郡县贷于富室。安丰等郡之粟溯黄河运于陕州，籴于汴、汝，近者则运于荣阳，以达虎牢。使廉访使董守中、佥事沙沙屯南阳，右丞图卜帖木儿、廉访使伯颜屯虎牢，以听调用。 

　　是月，西军逼河南，战于巩县之石渡，两军杀伤相等，西军遂入虎牢。阿礼海涯声色不动，扬扬如平时，众赖以安。 

　　会使者自京师还，言齐王已在上都，奉天子宝玺来归。阿礼海涯大喜，遣人赉书入西军谕之，西人犹傍掠使者，讯其虚实，而朝廷亦遣月鲁帖木儿奉诏放散西军，西人杀其从者之半，械月鲁帖木儿送于荆王。朝廷又使参政冯不花亲谕之。阔不花兵始退，河南解严。阿礼海涯敛余财以还民，从西军赎民之被俘者归其家，凡数千人。陕西将吏之被获者，亦还之。以功迁陕西行台御史大夫。 

　　二年正月，入为中书平章政事，改太禧宗禋院使。至顺元年，复拜中书平章政事。二年正月，以本官廉侍正。是年，敕河南行省为立政绩碑。元统二年，出为河南行省丞相。三月，改江浙行省左丞相。卒。 

　　脱因纳，答答拉氏。从世祖征乃颜有功，大德七年，授钦察卫亲军千户所达鲁花赤，赐金符。八年，改太仆少卿，兼前职。至大二年，拜甘肃行省参知政事。阶通奉大夫。四年，入为太仆卿。皇庆元年，授阿鲁儿万户府、襄阳汉军达鲁花赤，仍领太仆卿。延祐三年，拜甘肃行省右丞。至治二年，改通政使。转会福院使。寻复为通政使。 

　　致和元年，扈从上都。秋七月，泰定帝崩。文宗自立于大都，诸王满秃等应文宗。脱因纳预其谋，事觉，为倒剌沙所杀。天历元年，特赠宣力守义功臣、荣禄大夫、上柱国、国书平章政事，追封冀国公，谥忠景。子定童、只沈哈朗。 

　　定童，袭父职阿儿鲁万户府兼襄阳万户府达鲁花赤，佩金虎符。 

　　只沈哈朗，初授钦察亲军千户所达鲁花所，佩金符，改朝列大夫、通政院副使，历同知，擢院使，累官中奉大夫，卒。 

　　和尚，乃蛮台氏。 

　　伯父兀鲁不花，至元七年从大军伐宋，以功擢百户，从阿里海涯攻樊城。十一年，从攻新城，又从攻鄂州东门，屡立战功。二十五年，赐银符，授后卫军百户。卒，弟怯烈吉袭。 

　　怯烈吉卒，子和尚袭。至大三年，进后卫亲军副千户，赐金符。延祐三年，江西宁都贼起，从元帅乞住等讨之，生擒贼酋蔡五九。 

　　致和元年八月，从丞相燕帖木儿擒平章政事乌伯都剌等。九月，战于通州，以功赏名马。又从燕帖木儿与上都枢密副使阿剌帖木儿、指挥忽都帖木儿战于红桥。阿剌帖木儿槊刺燕帖木儿，燕帖木儿以刀格其槊，就斫之，中左臂。和尚击忽都帖木儿，亦中左臂。二人皆上都骁将也，敌为夺气。又与纽邻等战于白浮，和尚言于燕帖木儿曰：“两军相对，宜有辨。今号缨俱黑，我军宜易白。”从之。战于昌平栗园，又与亚失帖木儿战于石桥，又从击秃满迭儿于檀州南桑口，俱有功，擢万户。 

　　十月，湘宁王八剌失里引兵入冀宁，敕和尚将兵由故关援之。冀宁守将募民兵迎敌，和尚殿之，杀获甚众。会上都援兵至，和尚退至故关，冀宁遂陷。十一月，命领八卫把总金鼓，都领祭祠事。 

　　后至元元年，伯颜杀唐其势，和尚从答里举兵反，兵败伏诛。 

　　又燕帖木儿部将剌剌拔都儿，素骁悍，率所部屯上都，伯颜率三百骑自往袭之，短兵接，剌剌拔都儿拔刀与鞘，刀已折，遂为伯颜所杀。 

　　教化，阿速氏。 

　　祖捏古剌，宪宗朝与也里牙、阿速三十人来归。后从征钓鱼山、讨李瑄，皆有功。 

　　父阿塔赤，世祖时围襄阳、下江南及征乃颜，皆以功受赏。仁宗时历官至左阿速卫千户，卒。 

　　教化，初为速古儿赤。继袭父职，从讨必里阿秃，平之，凯还，赐衣一袭。天历元年八月，从丞相燕帖木儿战居庸北，有功。九月，进拱卫直都指挥使。寻迁章佩卿。卒。 

　　子者燕不花，初事仁宗为速古儿赤。英宗时，为进酒宝儿赤。天历元年，迎文宗于河南，赐白金、彩段，命为温都赤。九月，往居庸关侦敌，道逢二人，谓探马赤诸军曰：“今北兵且至，其避之。”者燕不花恐摇众心，即拔所佩刀斩之。授兵部郎中，招集阿速军四百余人。十月，进兵部尚书，赐双珠虎符，领军六百人，从丞相燕帖木儿于檀子山击败秃满迭儿。迁大司农丞，卒。 

　　万家驴，准台氏。父撒喀都，福州新军千户。万家驴当袭父职，让于弟纳罕。由宿卫累迁陕西行台监察御史，转佥云南肃政廉访司事。丽江路达鲁花赤燕只不花横甚，激叛洞蛮。惧而亡匿。万家驴奏罢之，叛者皆听命。建庙学二十有四，以兴文教。丁母忧。改江西道，又改燕南道，皆以母丧辞。 

　　天历初，河南行省授为行省郎中，俾守潼关。未几，除河南道廉访副使。潼关陷，万家驴夜驰还行省，发蒙古军四千人，又佥民丁，假贷富室，以济军兴。赐上尊、币帛。也先捏将兵御上都，屯于彰德，士卒以刍粟不给，将大掠。万家驴开谕之，也先捏率所部移驻卫辉，民始安堵。 

　　擢同佥中政院事，仍赐银币。改储政院判官，拜监察御史。迁户部郎中，剔除积弊，甚有能名。累迁同知江西榷茶都转运司事。入为户部侍郎，复通州仓米三十万石。改河间路总管。卒。 

　　万家驴疾恶严，因是忤权贵，不至大用。然笃于行义，有显官逐其子，其孙已十岁。一日，万家驴遇之，与言父子天伦，其人蹙然问曰：“君之子几岁？”万家驴曰：“尚少，当令出拜。”明日，挈其孙往，显官抚爱不置。万家驴曰：“此君之孙也。”遂大恸，召其子还，卒为父子如初。 

　　阇里帖木儿，札剌儿氏。其先世别出古，蒙古军千户，从灭金伐宋有功。卒，子札剌儿台留北边，弟孛罗台袭职。孛罗儿台卒，仍命札剌儿台袭，赐金符，为相副万户，兼本所千户，从围襄阳，卒于军。子帖木儿及哈八儿俱幼，妻孛鲁罕以所受虎符纳之官。及帖木儿长，仍赐虎符，袭父职，从伯颜平宋有功。至元十四年，进明威将军，征广东，以疾卒，无子。哈八儿嗣，移戍广州。皇庆元年卒。 

