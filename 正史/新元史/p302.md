<!-- { "loadSidebar": true } -->
　　仁宗即位，欲授宓二品官。固辞。仁宗谕省臣曰：“朕惟张拔都儿，昔以五十万众归我太祖，世祖念其勋劳，爵双上公，其孙蒙古台事先帝久，欲官以二品，辞不肯受。其以三品官授之。”寻选知滕州，陛辞，赐海东青以宠之。旋入度支监丞，出知南阳府，未行，转兵马司都指挥使。豫讨铁失赤斤帖木儿逆党，迁彰德路总管。内患盗，宓令村置一鼓，盗发则击鼓相应，各为守备，盗悉遁。天历初，擢山北廉访副使，寻改保定路总管。时上都兵猝至紫荆关，戍卒溃走保定，大肆剽掠，同知路事阿里哥及平章张珪子景武等率居民梃毙数十人。知枢密院事也先尼至保定，营于城外，绐同知、县尉与张景武兄弟及居民百余人至军中，责以擅杀，尽戮之。复下令屠城，宓方以病在告，即舆疾至也先尼帐下。也先尼跽宓而诟之曰：“汝欲反乎？”宓从容对曰：“我病，不与官事，闻戍卒见敌而溃，剽掠良民，此法所不贷者。民不辨谁何，仓卒杀之。枢密戮百余人，足以相赏复欲屠城，城中户口万余，若激而生变，孰任其咎耶？愿以身代民死，幸枢密允之。”也先尼气沮，遂杀数人页去。城民闻宓归，咸额手以更生相庆。后台臣言也先尼擅杀之，罪，诏刑部鞫之，籍也经家，杖一百七，窜南宁。然终无以宓之事上闻者。 

　　宓后调真定路，移平江路。平江积讼牒七百余，宓下车数日，剖析略尽。时东南诸路富民佃其田于提举司，州县一切不得问，其徭役则责之贫户。宓言于行省，请罢之。事闻，诏罢平江、杭州、集庆提举司，民尤称便。元统二年，召为吏部尚书。明年，拜岭北行省参知政事，谢病归。至正三年，起为山东东西道宣慰使。益都路增油税至四千五百锭，羡入十倍。宓下令厘革之，益都民勒石颂其事。复乞致仕，卒于家，年六十六。赠中奉大夫、江浙等处行省参知政事、护军，追封济南郡公，谥宣懿。 

　　子元辅，松江财赋司副提举。 

　　荣行台官知名者，曰刘鼎、张迪。 

　　史臣曰：张起岩撰《张宏行状》称张氏累世有善政。论工诸侯尚忠厚、崇信义，而不夺民力，惟济南为然。予考其时，东平严忠济骄豪隳父业，益都李璮包藏祸心，独荣子孙恂恂奉职，恭俭爱民，所谓岂弟君子求福不回者也。也先尼欲屠保定，张宓冒死以纾其祸。微宓，则保定之民必揭竿而应上都。文宗罪也先尼，而不赏宓之功，鸣呼，何其暗欤！ 

　　刘鼎，字汉宝，济南章丘人。美须髯，有器度，临事才智捷出。金末，山东大乱，有盗栅历城南山中为民患，官兵不能制。鼎直登其栅，喻以祸福，盗遂隆。以功授历城令。土氏据遥墙泺，恣为奸利。遥墙泺，县之大泽也。鼎一日往泺中，伏壮士于路侧，诱李出，执而杀之。 

　　张荣闻鼎名，授为行台掾。益都李全听谗言，分为三道攻济南。荣欲悉兵拒之。鼎方卧疾，扶掖入见，谓荣曰：“彼众我寡，战必败，公第入，老夫为公隙之。”鼎致书于全及其三帅，三帅勒兵待命。全发书，抚掌大笑曰：“我固言之矣，此老在，何益。”趣罢兵，修好如故。太宗五年卒，年五十一。 

　　子景石，十岁遍通五经。客命赋火镰诗，景石援笔立就，一座尽惊。官山东转运司经历，以刚介不能从俗，自免归。后除滨州教授。卒，年六十七。子，敏中，自有传。 

　　张迪，字吉甫，本济南章丘人，后徙禹城。迪有膂力，能臂擐石狮子以行，兼控二强弩俱彀满。隶荣帐下，有战功，授济南兵马钤辖，权济南府事。行省自水寨还旧治，迁怀远大将军元帅、右监军、济南府推官，佩金符，仍提领历城县事。荣从大军代宋，荐迪为留后。迪莅政廉明，号称良吏。顷。卒。 

　　子福，字显祖。好学，能背诵《春秋左氏传》。从荣朝太宗于和林，预伐宋之谋。大军围沛县，城中食尽，率敢死士乘夜突围而出。福力战，却之，擢中书奏差，佩银符。延议增调诸路兵伐宋，济南路应调二千三百人，民大扰。荣使福面奏：“兵兴，役无虚岁。今又增兵，民情震骇。宜寝其命，以安反侧。”世祖从之。迁济南军民镇抚都弹玉。行中书省牙鲁瓦赤建议，常赋外增银六两，视丝绵中分折纳。荣子邦杰袭位，使福白于宗王，亟罢其议。迁镇府钤辖，权济南府事。从邦杰入朝面奏，乞休兵以养民力。世祖嘉纳之。后致仕，卒于家，年七十一。 

　　福五子，中子铎最知名。 

　　铎，字宣卿。幼负奇节，读书通大义，以古人自勖。出《中庸》、《大学》授其子弟曰：“此宰相之业也。”累迁东昌录事推官。卒。 

　　铎弟铸子东，四川等处副提举，工诗，有《蓬窗稿》、《益斋庥》、《旅斋集》。范子起岩，自有传。 

卷一百四十一 列传第三十八 

　　董俊 文炳 士元 士选 文蔚 文用 士廉 文直 文忠 士珍守中 守简 士良 士恭 

　　董俊，字用章，真定藁城人。少力田，长涉书史，善骑射。金贞祐间，边事方急，藁城令立的募，射中者拔为将。独俊一发破的，遂领所募兵的统将。 

　　太祖十年，国王木华黎南下，俊迎降。十四年，以劳擢知中山府事，佩金虎符。金将武仙据真定，诸城皆应仙。俊率众夜入真定，逐仙走之。十五年春，中山府治中李全叛应仙。俊方屯曲阳，仙来攻，败之黄山下，献捷于木华黎。及仙以众降，木华黎承制授俊龙虎卫上将军、行元帅府事，屯藁城。俊谒木华黎曰：“武仙奸黠，终不为我用，请备之。”木华黎然其言，以俊为左副元帅，升藁城县为永安州，号其众为匡国军，兵、民之事，一委于俊。二十年，仙果杀都元帅史天倪，据真定叛，劳郡县皆为仙守。俊以孤军居反侧间，战士不满千人。仙攻之，不能下，乃纵兵蹂民禾。俊呼语之曰：“汝欲得民，而夺之食，无道贼不为也？”仙惭而去。久之，俊复夜入真定，仙败走，乃纳史天倪弟天泽为帅。 

　　太宗四年，会诸军围汴。明年，金主汴奔归德，追围之。金兵夜出薄诸军于水，俊力战死之。时年四十有八。 

　　俊早丧父，事母以孝闻，待亲故皆有恩意。克汴时，以侍其轴为贤，延归教诸子。尝曰：“射，百日事耳。《诗》、《书》，非积学不通。”屡诫诸子曰：“吾一农夫，遭天下多故，徒以忠义事人，仅立门户，深愿汝曹力田读书，勿求非望为吾累也。” 

　　临阵，勇气慑众，立矢石间，怡然若无事者，虽中伤亦不为动。每慕马援为人，曰“马革裹尸，援固可壮。”故战必先登。或谏，俊曰：“我人臣也，敌在前，不死，乃就安避危乎！”初，太宗即位，朝于行在，诸将献户口各增，数，吏请如众。俊曰：“民实少，他日需求无应，必重敛以承命，是我独利，而民日困也。”蒿城有三百余人克期作乱，事觉，戮其渠魁，余并释之。深、冀二州妖人惑众，图不轨，连逮者数万人，有司议当族。俊力请主者，但诛首恶。节度使刘成叛降武仙，俊下今日：“叛者成一人，余能去逆效顺，即忠义士，吾畀其资产，仍奏官之。”众果相率来降。沃州天台寨既降，他半欲掠其子女。俊曰：“在降而俘其家，仁者不为也。”力止之。 

　　为政宽明，见人善治田庐，必曲加褒奖，有惰者，则怒罚之。故所部完实，民惟恐其去也。赠翊运效节功臣、太傅、开府仪同三司、上柱国，封寿国公，谥忠烈。加赠推忠翊运效节功臣，改封赵国公。 

　　九子：文炳、文蔚、文用、文直、文毅、文振、文进、文忠、文义。文毅，同知潭州路总管府事。文进，顺德路总管府判官。文振、文义，早卒。 

　　文炳，字颜明，俊之长子也。父卒，年始十六。母李夫人有贤行，治家严。文炳事母，抚诸弟，俨如成人。 

　　太宗七年，以父任为藁城令，时年甫十七。文炳明于听断，同列皆束手下之，吏抱案牒求署字，不敢仰视。县贫，重以旱蝗，征敛日暴，民不聊生。文炳出私谷数千石赈之。前令因军兴，称贷于人，贷家取息岁倍，偿以蚕、麦。文炳曰：“民困矣，吾当为代偿。”乃以田庐计直与贷家，复籍县亲田畀贫民为业。于是流离渐复。朝廷初料民，必隐实者诛，籍其家。文炳使民聚口而居，少为户数。众以为不可，文炳曰：“为民获罪。吾所甘心。”民亦有不乐为者，文炳曰：“后当德我。”由是赋敛大减。旁县民讼不得直，皆诣文炳求决。文炳尝上谒大府，旁县人聚观之，曰：“吾亟闻董令，董令顾亦人耳，何其明若神也！”府帅需索无厌，文炳抑不予。或谗于府，帅欲中伤之，文炳曰：“吾终不能剥民求利也。”即弃官去。 

　　宪宗元年，世祖受合征大理，文炳率四十六骑从行，人马道死殆尽。及至吐番，止有两人，挟文炳徒行，取死马肉食之，日行二、三十里。会使者过，遇文炳，还白其状。世祖即命其弟文忠以尚厩五马载糗粮迎之。既至，世祖闵其劳，赐赉甚厚。有任使皆称旨，由是日亲贵用事。 

　　九年秋，世祖伐宋，攻淮西台山寨。文炳驰至寨下，谕以祸福，不应。文炳脱胄呼曰：“吾所以不亟攻者，欲活汝众也，不速下，今屠寨矣！”守者遂降。九月，师次阳罗堡。宋兵筑堡于岸，列船江中，军容甚盛。文炳请于世祖曰：“长江天险，宋所恃为国，势必死守，不夺其气不可，臣请尝之。”即与敢死士数百人先发，率弟文用、文忠，鼓棹疾进。锋既交，文炳麾众上岸搏之，宋师败走。命文用轻舟报捷，世祖方驻香炉峰，因策马下山问战胜状，以鞭仰指曰：“天也！”命诸军毋解甲，明日围城。既渡江，会宪宗崩，闰十一月班师。 

　　明年，世祖即位于上都，是为中统元年，命文炳宣慰燕南诸道。还奏“人久驰纵，一旦遽束以法，不可。宜赦天下，与之更始。”世祖从之。二年，擢山东东路宣抚使。方就道，会立侍卫亲军，帝曰：“亲军非文炳难任。即遥授侍卫亲军都指挥使，佩金虎符。 

　　三年，李璮反济南。文炳会诸军围之，贼势日蹙。文炳曰：“穷寇可以讲擒。”乃抵城下，呼璮将田都帅曰：“反者璮耳，余来即吾人，毋自取死。”田缒城降。田，璮之爱将，即降，众遂乱，擒璮以献。璮兵有沂、涟两军二万余人，勇而善战，主将怒其从贼，配诸军，使阴杀之。文炳当杀二千人，言于主将曰：“彼为璮所胁耳，杀之恐乖天子仁圣之意。向天子伐南诏，或妄杀人，虽大将亦罪之，是不宜杀也。”主将从之。 

