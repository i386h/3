<!-- { "loadSidebar": true } -->
　　二年，以钞万锭赈胶州饥，钞万锭赈察罕脑儿蒙古民饥，赵王不鲁纳部民饥，发近仓粮万石赈之。又发山东盐课钞、朱汪仓粟赈登、莱饥民，兴和粟仓赈保昌饥民。浙西诸路水、旱，饥民八十五万余户，劝富家入粟补官，仍益以本省钞十万锭并俗僧道度牒一万道。赈云内州饥民及察忽凉楼戍兵共七千户。发通州官粮，赈檀、顺、昌平等处饥民九万余户。以山东盐课钞三千五百锭赈益都三万余户。赈诸王伯颜也不干部内饥民。以山东盐课钞五千锭赈博兴饥民，一千锭赈信阳等场。赈镇宁王那海部饥民两月粮。赈辽阳东路万户府饥民三千五百户粮两月。以河间盐这时候钞四千锭，赈河间饥民四千一百户。 

　　三年，赈永昌路流民。庆远、南丹等处安抚司之宜山县饥，以军积谷二百八十石赈粜。梅州水旱，民大饥，发粟七百石赈粜。赈肇庆路高要县饥民九千五百四十石。安州饥，给河间盐课钞赈之。赈木怜、七里等二十三驿，人米二石杭州、池州俱火，赈之。崇宁州饥，赈粜米二千四百石。赈宗仁卫九百户，各钞一锭。以亦畿运司粮万石，赈大都宝坻县饥民。左钦察卫士饥，赈粮二月。 

　　元统元年，京畿大水，饥民四十余万，以钞四万锭赈之。赈恤宁夏饥民五万三千人一月粮。 

　　二年，东平须城县、济宁济州、曹州济阴县水灾民饥，诏以钞六万锭赈之。塞北东凉亭雹，民饥，发仓廪赈之。安丰路旱饥，赈粜麦六千七百石。永平诸县水，赈钞五千锭。瑞州路水，赈米一万石。杭州、镇江、嘉兴、常州、松江、江阴水、旱，发义仓，赈饥民五十二万二千石。山东饥，赈粜米二万二千石。淮西饥，赈粜米二万石。成州旱，饥，出库钞及常平仓米赈之。江浙大饥，计户五十九万五百六十四，发米六万七千石、钞二千八百锭。云南大理诸路，发钞十万锭赈之。宣德府火。出钞二千锭赈之。大宁、广宁、辽阳、开元、沈阳懿州水、旱，以钞二万锭遣官赈之。池州青阳、铜陵饥，发米一千石赈之。南康路旱蝗，以米十二万三千石赈粜之。吉安路水，民饥，发粮二万石赈粜。 

　　至元元年，道州、永兴水，发米五千石及义仓粮赈之。沅州民饥，赈米二万七千七百石。宝庆路饥，粜米三千石。 

　　二年，沅州路泸阳县饥，赈粜六千石。抚州、袁州、瑞州诸路饥，发米六万石赈粜。松江府上海饥，发义仓粮赈之。安丰路饥，赈粜麦四万二千四百石。庆元慈溪饥，遣官赈之。 

　　三年，临江路新淦州、新喻州，瑞州民饥，赈粜米二万石。发钞四十万，赈江浙饥民。发义仓米，赈蕲州及绍兴饥民两月。发钞一万锭，赈宝坻县饥民，发义仓，赈溧阳州饥民。以米八千石、钞二千八百锭，赈哈剌奴儿饥民。龙兴路南昌新建县饥，太皇太后发徽政院粮二万六千七百七十石赈粜。 

　　四年，赈京师、河南北被水灾者。龙兴路南昌州饥，以江西运粮赈粜。 

　　五年，濮州鄄城、范县饥，赈钞二千一百八十锭。冀宁路交城等县饥，赈米七千石。桓州饥，赈钞一千锭。云需府饥，赈钞五千锭。开平县饥，赈米两月。兴和、定昌等路饥，赈钞万五千锭。三不剌等处民饥，发米赈之。汀州路长汀县大水，户赈钞半锭，死者一锭。水达达民饥，赈粮三月。沂、莒二州饥，发粮赈粜。诸王脱欢脱木儿所部饥，以钞三万四千九百锭赈之。脱怜浑秃所部饥，以锭万一千百三十五七锭赈之。沈阳民饥，赈粜米一千石。八番顺元等处饥赈钞二万二千锭。袁州饥，赈粜米五千石。胶、莒、密、潍等州饥，赈钞二万锭。 

　　六年，邳州饥，赈米两月。福宁州大水，每户赈米两月。益都、般阳等路饥，发粟赈之。淮安路山阳县饥，赈钞二千五百锭。给粮两月。邢台县饥，赈钞三千锭。济南路历城饥，赈钞二千五百锭。赈怯里等十三站，每站一千锭。河南宜阳县大水，溺死者多，人给殡殓钞一锭，仍赈义仓两月。处州、庐州饥，以常平仓粜赈之。东平路民饥，赈之。 

　　至正元年，湖南诸路饥，赈粜米十八万九千七十六石。济南滨沾化等县饥，以钞五万三千锭赈之。大都宝坻县饥，赈米两月。河间莫州、沧州等处饥，赈钞三万五千锭。晋州饶阳、阜平、安喜、灵寿四县饥，赈钞一万锭。般阳路长山等县饥，赈钞万锭。彰德路安阳等县饥，赈钞万五千锭。漷州河西务、彰德饥，赈钞万五千锭。赈阿剌忽等处被灾民三千九百二十户。扬州路崇明、通、泰等州海溢，溺死一千六百余人，赈钞万一千八百二十锭。 

　　二年，大同饥，运京师粮赈之。顺宁保安县饥，赈钞一万锭。广平磁州饥，赈钞五万锭。彰德路安阳、临漳等县饥，赈钞二万锭。大同路浑源州饥，以钞六万二千锭、粮二万石赈之。大名路饥，以钞万二千锭赈之。河南路饥，以钞五万锭赈之。冀宁路饥，赈粜米二万石。顺德路平乡县饥，赈钞万五千锭。卫辉路饥，赈钞万五千锭。归德府睢阳县水，民饥，赈粜米万三千五百石。 

　　三年，胶州及属邑高密地震，河南等处民饥，赈粜麦十万石。 

　　四年，永平、澧州等路饥，赈之。巩昌陇西民饥，每户贷常平粟三斗。赈东昌、济南、般阳、庆元、抚州民饥。 

　　五年，大都、永平、巩昌、兴国、安陆等处并桃源万户府民饥，赈之。汴梁、济南、邠州、瑞州等处民饥，赈之。 

　　七年，河东大旱，民多饥死，遣使赈之。 

　　八年，西北边军民饥，遣使赈之。 

　　十二年，大名路开、滑、浚三州，元城十一县，水、旱、虫蝗，饥民七十一万六千九百八十口，给钞十万锭赈之。 

　　十五年，上都饥，赈粜米二万石。 

　　入粟补官，始于天历三年时，各路亢旱，用太师答剌罕等言举而行之。江南、陕西、河南等处锭为三等，令富民依例出米，无米者折钞，陕西每石八十两，河南并腹里每石六十两，江南三省每石四十两，实授茶盐流官，让封父母者听。 

　　陕西省：一千五百石之上，从七品。千石之上，正八品。五百石之上，从八品。三百石之上，正九品。二百石之上，从九品。一百石之上，上等钱谷官。八十石，中等。五十石，下等。三十石之上，旌门。 

　　河南并腹里：二千石之上，从七品。一千五百石之上，正八品。一千石之上，从八品。五百石之上，正九品。三百石之上，从九品。二百石之上，上等钱谷官。一百五十石之上，中等。一百石之上，下等。 

　　江南三省：一万石之上，正七品。五千石之上，从七品。三千石之上，正八品。二千石之上，从八品。一千石之上，正九品。五百石之上，从九品。三百石之上，上等钱谷官。二百百五十石之上，中等。二百石之上，下等。 

　　先已入粟遥授虚名，今再入粟者，验其粮数，照依资品实授茶盐流官。 

　　陕西：一千石之上，从七品。六百六十石之上，正八品。三百三十石之上，从八品。二百石之上，正九品。一百三十石之上，从九品。 

　　河南并腹里：一千三百三十石之上，从七品。一千石之上，正八品。六百六十石之上，从八品。三百三十石之上，正九品。二百石之上，从九品。 

　　江南三省：六千六百六十石之上，正七品。三千三百三十石之上，从七品。二千石之上，正八品。一千三百三十石之上，从九品。 

　　先已入粟实授茶盐等官，今再入粟者，验其粮数加等升除。 

　　陕西：七百五十石之上、五百石之上、二百五十石之上、一百五十石之上、一百石之上。河南并腹里：一千石之上、七百五十石之上、五百石之上、二百五十石之上。 

　　僧道入粟：三百石之上，赐六字师号，敕省给之。二百石之上，四字师号，一百石之上，二字师号，礼部给之。 

　　四川省富民入粟赴江陵者，依河南补官例。 

　　至顺元年罢之；至正五年复入补官之令，以备赈济。后盗起，国用不足，十五年，榜行各路，命有司招徕，并遣兵部员外郎刘谦赉空名告身，至江南募民补官即任，以州县自五品至七品入粟有差。然百姓无一应者，松江知府崔思诚集属县豪右大姓列庭下，不问有粟与事，辄施考掠，副使就官。惟平江达鲁花赤六十不为使者威力所怵，极争其不可云。 

　　元之京仓，属京畿漕运司者：曰相应仓，中统二年建；曰千斯仓，曰通济仓，曰万斯北仓，并中统二年建；曰永济仓，曰丰实仓，曰广贮仓，并至元四年建；曰永年仓，曰丰闰仓，并至元十六年建；曰万斯南仓，曰既盈仓，曰既积仓，曰盈衍仓，并至元二十六年建；曰大积仓，至元二十八年建；曰广衍仓，至元二十九年建；曰屡丰仓，皇庆二年建；曰大有仓，曰广贮仓，曰广济仓，曰丰穰仓，并皇庆二年建。 

　　通州诸仓：曰乃积仓，曰及秭仓，曰富衍仓，曰庆丰仓，曰延望仓，曰足食仓，曰广储仓，曰乐岁仓，曰盈止仓，曰富有仓，曰南狄仓，曰德仁仓，曰林舍仓。太宗五年，诏：沿河以南州府达鲁花赤等官，各于濒岸置立河仓，差官收纳每岁税石，依限次运赴通州限立仓处，其差人取。辛卯、壬辰二年，原科每岁一石，添带一石，并附余者，拨燕京。命陈家奴田芝等用意催督。其通州北起仓，仰达鲁花赤、管民官速修及拨守仓夫役。至元九年，中书工部奉省札：通仓、广盈两仓损坏者，勒监造官以己赀修补，若二年之外损坏者，官为修理。 

　　河西务诸仓，属都漕运使者：曰大盈仓，曰充溢仓，曰崇墉仓，曰广盈北仓，曰广盈南仓，曰永备北仓，曰永备南仓，曰丰备仓，曰恒足仓，曰既备仓，曰足用仓，曰大京仓，曰丰积仓，曰大稔仓。至元二十四年，修河西务仓。三十年，平章政事不忽木奏：“阿西务、通州仓储粮最多，俱在旷野东城红门内，近新河有隙地，复迁红门稍入五十余步，广其基址，数年间尽建仓屋，移贮河西务、通州粮甚便。”帝韪之，敕曰：“不必再虑，尽力为之可也。” 

　　上都诸仓：曰体源仓，曰广济仓，曰云州仓。 

　　宣德府仓：曰如京仓，曰御河仓。至元三年，省臣奏：“御河旁近，每岁露积粮多损。臣等议：今岁于沿仓筑仓贮米。“从之。 

　　纳兰不剌仓。至元二十六年，丞相桑哥、平章阿鲁浑撒里等奏：“纳兰不剌建仓，宁夏府粮船顺流而下，易于交卸。忙安仓粮虽是溯流，亦得其便。迤北孔居烈里、火阿塞塔儿海里、镇海等处各军屯及和林运粮俱近。”进呈仓图，从之。 

