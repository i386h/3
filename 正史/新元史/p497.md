<!-- { "loadSidebar": true } -->
　　参知政事杨居宽继室马氏，杭州钱塘人。至元十四年，桑哥诬居宽死，没人其孥，以马氏赐卫士。氏托狂疾叫呼，遗粪溺不可近，竟免于辱。杨氏阴赎之归，遂削发庐墓，以死自誓。后桑哥败事，得昭雪。氏无子，日纺绩给食，凡十余年。大德七年，乳生疡，或劝医之。氏曰：“吾寡妇也，岂可令男子见。”竟死。 

　　程鹏飞妻某氏。宋季，鹏飞被俘于兴元张万户家为奴，张以所获宦家女妻之。既婚三日，窃谓曰：“观君才貌，非在人后者，何不为去计！”夫疑其试己，诉于张，张箠之。越三日，复告曰：“君若去，必可成名，否则终为人奴耳！”夫又诉于张，张命出之。妻临行，以绣履一，易程一履，泣曰：“期执此相见。”程感悟，逸去。至元初，官至陕西参政，自与妻别已三十余年，遣使携履往兴元求之，知已为尼。使者至庵中，故遗履于地，尼见之，询所从来，曰：“吾主程参政，使寻妇耳。”尼出履示之合，亟拜曰：“主母也！”告以参政未尝娶。终不出。程檄兴元路官，具舆马，送至陕西，重为夫妇焉。 

　　沈氏，呈兴人。夫为军士所害，沈乘间投水。适张掾舟过，见妇人衣浮水上，引救之，易衣置后船内。其下讽之曰：“吾张君贵人，汝能侍之，且得宠。”沈谢曰：“幸诸君见怜，然彼时见吾夫被创甚，吾已许之死，恨不及生时使之见也。且贵人安用失节妇哉！”夜以竹箸喉以死。 

　　戴复古妻，江西富家女。复古流寓武宁，富家爱其才，以女妻之，居二年，欲归，妻问故，告以曾娶。白之父，父怒，妻宛转解释，尽以奁具赠之，并送以词曰：“惜才伶薄命，无计可留汝。揉碎花笺，忍写断肠句。道旁杨柳依依，千丝万缕，抵不住一分愁绪。捉月盟言，不是梦中语，后回君若重来，不相忘处，把杯酒，浇坟土。”夫既别，遂赴水死。 

　　贾琼妻韩氏，字希孟，韩琦五世孙女。岳州破，韩为游卒所掠，献主将。韩年甫十八，自知不免，乃作五言诗曰：“皇宋缔造初，坚正臣礼秉。开国百战功，师旅惟雄整。及侍周幼主，臣心常炯炯。帝曰卿北代，山戎今有警。死狗莫击尾，此行当系颈。即日辞陛下，尽敌心欲逞。陈桥忽兵变，不得守箕颖。禅让法尧舜，民物普安静。有国三百年，仁义过驰骋。未改祖宗法，天何肆大眚。细思天地理，中有幸不幸。失人焉得人，垂戒常耿耿。江南无谢安，塞北有王猛。所以戒马来，飞渡以临境。大江限南北，今此一舴艋。本期固封疆，谁谓如画饼。烈火燎昆冈，不辨金玉矿。妾本良家子，性僻守孤梗。嫁与尚书儿，衔署紫兰省，直以德才合，不弃宿瘤瘿。初结合欢带，誓比日月炳。鸳鸯会双飞，双目愿常并。岂期金石坚，化作桑榆景。旄头势天然，蚩尤气先屏。不意风马牛，复及此燕郢。一方遭劫难，六族死俄顷。退落迅风，孤鸾吊空影。簪摧折白玉，瓶沉断素绠。意坚志不移，改邑不改井。我本瑚琏器，安肯作溺皿。志节匪转石，气□如吞鲠。不作爝火光，原为死灰冷。贪生念曲蛾，乞怜羞虎阱。借此清江水，葬我全首领。皇天如有知，定作血面请。愿魂化精卫，填海使成岭。”遂乘间投水死。越三日，其尸上浮，得诗于练裙中。 

　　徐君宝妻某氏，岳州人。被掠至杭州，相从数千里，基主者数欲犯之，终以计脱。一日，主者怒甚，将强焉。氏告曰：“侯妾祭先夫，然后为君妇。”主者诺，即严妆焚香再拜，南向饮泣，题满庭芳祠于壁曰：“汉上繁华，江南人物，犹遗宣政风流。绿窗朱户，十里烂银钩。一旦刀兵齐举。旌旗拥，百万貔貅长驱入。歌楼舞榭，风卷落花愁，清平三百载，曲章文物扫地俱休。幸此身未北，犹客南州。破镜徐郎何在，空惆怅。相见无由，从今后断魂千里，夜夜岳阳楼。”即投池中死。 

　　临海民妇王氏，美姿容。王师徇台州，被掠。千夫长杀其舅姑与夫，而欲私之。妇阳曰：“能。俾我为舅姑与夫服期月，乃可从汝。”师还，挈行至嵊县，过清风岭，妇仰天叹曰：“吾知所以死矣。”即啮指出血，写诗崖石上，投崖下死。石上血偾起，不为风雨所剥蚀。江浙东元帅泰不华，为立贞妇庙。 

　　武用妻苏氏，真定人，徒家京师。用疾，苏氏刲股为粥，以进，疾即愈。生子德政，四岁而寡。夫之兄利其资，逼之嫁，不听。未几，夫兄举家死，惟余三弱孙，苏氏育之以至成立。德政长，事苏氏至孝。苏氏死时，天大旱。德政方掘地求水，忽二蛇出，一东一北，随其地掘之，果得泉。有司上其事，旌复其家。 

　　江文铸妻范氏，名妙元，奉化人。年二十一，归于江。及门未合卺，夫以痫疾死。范遂居江氏家，抚诸侄如已子。卒年九十有五。 

　　又柳氏者，蓟州人，为户部主事赵野妻。未成婚，而野卒。柳哭之尽哀，誓不再嫁。寝疾，不肯服药，曰：“我年二十而寡，今已逾半百，得死幸矣。”遂卒。 

　　谭节妇赵氏，吉安永新人，嫁同里谭氏。年二十有七，至元十三年，江南内附。明年，宋丞相文天祥志恢复，以书约妇妹婿永新彭震龙起兵，期七月十九日内外合发，而震龙先一日起，与元军战，败。元军入城，妇抱所乳子仓卒走县学礼殿。元兵搜得，欲犯之。妇痛骂，母子俱死于礼殿之南。 

　　时有同逃者，匿民梁上，视妇死事甚悉，遂传于世。妇与子血影模糊，留殿阶不灭，磨去复存。其后永新知县乌斯道，为建祠于县学。 

　　刘仝妻林氏，福清人。父以遇，知名士。仝祖为福建招抚使，宋亡，与妻兄林空斋同举义，共败溃。仝祖亡命，自经死，有司执林氏，命具反状，林氏叱曰：“吾家世为宋臣，欲以忠义报国，何反也？汝知以指血书壁而死者乎，是吾兄也！吾与兄忠义之心一也，肯为汝等辱？”遂遇害。 

　　霍氏二妇尹氏、杨氏，许州人。至元中，尹氏夫卒，姑命更嫁。尹氏曰：“再嫁失节，妾不忍为也？”杨氏夫继卒，虑姑逼之嫁，即白舅姑，与尹同守节，共居数十年。世号双节霍家。 

　　袁天裕妻焦氏，泾阳人。天裕祖母杨氏、母焦氏俱早寡，守志不嫁。天裕众军死于甘州，焦氏矢志不嫁。三世并以节义称。 

　　又至元中，邠州任氏、乾州田氏，皆一家三妇，少寡不再适。事闻，并旌之。 

　　梁氏，临川人，夫家王氏。大兵至，为一千户所掠，詈之，为所杀。及事平，夫谋再娶，夜梦王氏告以已生某地，当复为君妇。明日，遣人聘之，一言而成。询其生，与妇死日相同。 

　　又王妙璘，海康人，王谷荣女，至元间，蛮寇雷州，执妙璘，将犯之。妙璘不受辱，投水死，有司旌之。 

　　又雷州人朱先彬妻周氏。先彬死，周氏殉之。诏旌其门。 

　　谢天与妻邓氏，武进人。大兵至武进，邓氏抱姑避牛阑中，投水死。又陈存信妻程氏，丹阳人。大兵攻常州，存信死之。程氏守节不嫁。子寿，为百户，亦死于贼。诏旌其门。 

　　徐顺妻彭氏，东平人，郑腊儿妻康氏，曹州人；夫卒，俱以身殉。有司旌之。 

　　又陈若英，高安人。年十三，同县舒琏聘为室。琏卒，若英自经死。有司旌其门曰贞节。又上犹人徐仁妻谢氏，夫卒，矢志不嫁。夫家阴卖为富室妾，谢氏诉于县，不为理，自经死。大德间，廉访司表其墓曰贞节。 

　　只鲁花真，蒙古氏，年二十六，夫忽都病卒，誓不再醮，孝养舅姑。逾十五年，舅姑殁，尘衣垢面，卢墓终身。至元间旌之。 

　　其后，又有翼城宋仲荣妻梁氏，舅殁，负土为坟；怀孟何氏、大名赵氏，并以夫殁守志，养舅姑以寿终，负土为坟。 

　　王德政妻郭氏，在名人。少孤，事母张氏孝谨，以女仪闻于乡。及笄，富贵家慕之，争求聘，张氏不许。时德政教授里中，年四十余，貌古陋，张氏以贫不能教二子，欲纲德政为婿，使教之。宗族皆不谓然，郭氏顺母志竟嫁之，与德政相敬如宾，教二弟有成。未几，德政卒，郭氏年甫二十，励节自守。大德间表其家。 

　　郎氏，湖州安吉人，宋进士朱甲妻也。朱尝仕浙东，以郎氏从。至元间，朱殁，郎氏护丧还至玉山里，留居避盗。势家柳氏欲强聘之，郎誓不从，夜奉柩遁归。柳邀之中道，复死拒，得免。家居，养姑甚谨。姑尝病，郎祷天，刲股肉进啖而愈。大德十一年，旌之。 

　　又有东平郑氏、大宁杜氏、安西杨氏，并少寡守志，刲肉刲姑病。 

　　秦氏二女，河南宜阳人，逸其名。父尝有危疾，医云不可治。姊闭户默祷，凿脑和药饮之，遂愈。父后复病欲绝，妹刲股肉置粥中，父小啜即苏。 

　　又孙氏女，河间人，父病癞十年，女祷于天，求以身代，且吮其脓血，旬月而愈。 

　　许氏女，安丰人。父疾，割股啖之痊。 

　　张氏女，卢州人，嫁为高厚妻，母病目丧明，张氏归省，抑母泣，以舌舐之，目忽能视。州县各以状闻，旌之。 

　　张兴祖妻周氏，泽州人。年二十四，兴祖殁，舅姑欲使再适，周氏不从，曰：“妾家祖母、妾母并以贞操闻，妾或中道易节，是忘故夫而辱先人也。忘故夫不义，辱先人不孝，不义不孝，妾不为也。”遂嫠居三十年，奉舅姑，生事死葬无违礼。其父与外祖皆无后，葬祭之礼亦周氏主之。有司以闻，并赐旌异。 

　　赵孝妇，德安应城人。早寡，事姑孝。家贫，佣织于人，得美食必持归奉姑，自啖粗粝。尝念姑老，一旦卒，无由得棺，乃以次子鬻富家，得钱百缗，买杉木治之。棺成，置于家，南邻失火，风烈甚，火势及孝妇家，孝妇亟扶姑出避，而棺重不可移，乃抚膺大哭曰：“吾为姑卖儿得棺，无能为我救之者。”言毕，风转而北，孝妇家得不焚，人以为孝感所致。 

　　霍荣妻段氏，隆兴人。荣无人，尝乞人为养子。荣卒，段氏年二十六，养舅姑以孝称。舅姑殁，荣诸父仲汶贪其产，调段曰：“妆子假子也，可令归宗。汝无子，宣改适。霍氏业，汝无预焉。”段曰：“家资不计，但再醮非义，容妾思之。”即退入寝室，引针刺面，墨渍之，誓死不贰。大德二年，府上状中书，给羊酒币帛，仍命旌门，复役。 

　　又有兴和吴氏，自刺其面；成纪谢思明妻赵氏，自髡其发；冀宁田济川妻武氏、溧水曹子英妻尤氏，啮指滴血，并誓不更嫁。有司各旌之。 

　　朱虎妻茅氏，崇明人。大德间，虎官都水监，坐罪籍其家，吏录送茅氏及二子赴京师。太医提点师甲乞归家，欲妻茅氏，誓死不从。母子三人以裙相结连，昼夜倚包号哭，形貌销毁。师知不可夺，释之。茅氏托居永明尼寺，忧愤不食卒。 

