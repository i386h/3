<!-- { "loadSidebar": true } -->
　　金履祥，字吉父，婺州兰溪人。其先本刘氏，后避吴越钱武肃王嫌名，更为金氏。履祥事同郡王柏，从登何基之门。基学于黄干，得朱子之传。时宋事己不可为，履祥遂绝意进取，会襄樊之师日急，宋人坐视不救。履祥因进牵制捣虚之策，请以重兵由海道直趋燕蓟，则襄樊之师不攻自解，且备叙海舶所经，凡州县及海中岛屿，难易远近，历历可据以行。宋廷臣不能用。伯颜师入临安，得其书及图，乃命以宋库藏及图籍仪器由海道运燕京。其后，朱清、张瑄献海漕之策，所由海道，视履祥图书咫尺无异。然后人服其精识。德祐初，以迪功郎，史馆编校起之，辞弗就。 

　　宋亡，所在盗起，履祥屏居金华山中，视世故泊如也。尤笃于分义。有故人子坐事，母子分配为隶，不相闻者十年，履祥倾资营购，卒赎完之。后其子贵，履祥终不自言，相见劳问而已。何基、王柏之丧，履祥率其同门之士以义制服，观者始知师弟之礼。 

　　履祥以司马光作《资治通鉴》，托始战国，而周以前，则秘书丞刘恕为外经，不本于经，而信百家之说，是非颇谬于圣人，不足以传信。乃用邵氏《皇极经世历》、胡氏《皇王大纪》之例，损益折哀，一以《尚书》为主，下及《诗》、《礼》、《春秋》，旁采旧史诸子表，年系事断，自唐尧以下，接于《通鉴》之前，勒为二十卷，旬曰《通鉴前编》。它所著书，曰：《大学章句疏义》二卷，《论语孟子集注考证》十七卷，《尚书表注》二卷。天历初，廉访使郑允中上其书于朝。履祥居仁山之下，学者因称为仁山先生。大德中，卒。至正中，赐谥文安。 

　　门人卫富益，崇备人。宋亡，富益日夜悲泣，设坛为文祭故相文天祥、陆秀夫、张世杰，闻者悲之。后隐居湖州金盖山，年九十六卒，门人私谥为正节先生。 

　　张盨，字达善，其先导江人，侨寓江左。金华王柏传朱子之学，盨从而受业焉。自六经、《语》、《孟》、传注以及周、程、张、邵之微言，朱子所尝论定者，靡不潜心玩索，久而不懈，所学益宏密。 

　　世祖至元中，行台中丞吴曼庆闻其名，延至江宁学宫，中州士大夫皆遣子弟从游，或辟私塾迎之。在真州，来学者益众。远近尊之，称曰导江先生。以大臣荐，命为孔、颜、孟三氏教授。著《释奠仪注》。其及门知名者，夹谷之奇、杨刚中为尤显。卒。无子。有《经说》及文集行世。吴澄序其书，以为议论正，援据搏，贯穿纵横，俨然新安朱氏之尸祝也。至正中，真州守臣以盨及郝经、吴澄皆常留仪真，作三贤祠祀焉。 

　　胡炳文，字仲虎。徽州婺源人。笃志朱子之学，为信州局书院山长，再调兰溪州学正，不赴，卒。学者称云峰先生。著《周易本义通释》。 

　　同县程直方，通诸经，著书甚富，与炳文俱为东南大儒。 

　　敬瑛，字文书，霸州人。隐河南缑氏山。世祖征为大名、彰德、怀孟等路提举，不就。著有《春秋地理原委》十卷，《语孟旁通》八卷《皇极引用》八卷、《皇极疑事》四卷、《极演》十卷、《律吕礼乐杂说》三十卷。以孙秉彝，赠官翰林学士、魏国公，谥文献。 

　　又，元城人潘迪，字牖氏，博学能文，历官国子司业。著《易春秋庸学述解》、《六经发明》及《石鼓文音训孜》北方学者奉为师表。 

　　许谦，字益之，婺州金华人。父觥，宋淳祐七年进士。谦生数岁而孤，世母陶氏日授《孝经》、《论语》。稍长，肆力于学。 

　　年三十，始受业于金履祥之门。履祥语之曰：“吾儒之学，理一而分殊，理不患其不一，所难者分殊耳。圣人之道中而已，学当致其辩于分之殊，而要其归于理之一，每事每物，求夫中者而用之，道不外是矣。”又曰：“士之为学，若五味之在和。醯酱既和，则酸咸顿异。子来见我，已三日，而犹夫人也。岂吾之学无以感发子耶？谦闻之惕然，居数年，尽得其传。 

　　读《四书》、《尚书》各有《丛说》若干卷，读《诗集传》有《名物钞》，读《春秋》、《三礼》有《温故管窥》。其观史有《治忽机微》，仿史家年经国纬之法，起太皞氏迄宋元祐年秋九月尚书左仆射司马光卒，备其世数，总其年岁，原其兴亡，著其善恶，盖以为光卒，则中国之治不可复兴，以附于左氏续经之义。又有《自省编》昼之所为，夜必书之，其不可书者则不为也。 

　　延祐初，谦居东阳，入华山讲学，随其材质，咸有成就。独不以科举之文授人，曰：“此义利义所由分也。”大德中，荧惑入南斗，已而句行。谦以灾应在吴越，深忧之。是岁大祲，廉貌加瘠，或问曰：“岂食不足邪？”谦曰：“今公私匮竭，道殣相望，吾何能独饱！”廉访使刘廷直、副使赵宏伟皆论荐于朝，郡复以遣逸应。诏乡闱大比，请为考试官。皆莫能致。至元三年卒，年六十有八。尝以白雲山人自号，世称为白雲先生。朝廷赐谥文懿。谦与何基、王柏及金履祥称金华四先生。江浙行中书省为请于朝，建四贤书院以奉祠事。而列于学官。其弟子著名者有张枢、薛玄、吕洙、吕溥、马道贯。 

　　张枢，字子长，金华人，幼居外家潘氏，尽读其藏书数万卷。尤长于中学，尝为《春秋三传归一义》三十卷，《刊定三国志》六十五卷，《林下窃议》一卷，《张曲法年谱》一卷《宋季逸事》若干卷，诗文曰《敝帚编》。至正八年卒，谦之殁，命其子师事枢。至正十一年，朝廷纂修宋、辽、金三史，丞相脱脱奏擢遗逸之士四人，以两院次对之职使参笔削，仍辟枢为本府长史，枢力辞。后五年，命史臣纂修本朝后妃功臣传，枢以翰林修撰、同知制诰召，复不就。 

　　薛玄，字子晦，东阳人。隐居不仕。著《中庸质疑》。 

　　马道贯，字德珍，金华人，谦没，制服尽礼如亲丧，学者称之。著《尚收疏义》六卷。自号一得叟。性恬退，非公事不入城市。 

　　吕洙，金华人。与弟溥俱从谦学。溥著《大学疑问》。 

　　陈庾，字子京，平阳人。金末，四方兵起，隐庐氏山中，旋署郡教授。日与弟讲习问辨，学者日众。会中书令耶律铸奏置经籍所于平阳，命庾领校雠事。世祖征至六盘山，与语，大悦。中统初，以宣慰张德辉荐，授平阳路提举学校官。其学沈潜，贯穿先行后言。其事亲，旦暮必盛服，与兄弟妇姒序拜堂下。问起居，受训敕，然后退。与元好问、李献卿、李微、杨奂、麻革、杜仁杰、商挺诸人友善。太原李汾者，负才使气，与庾会相国寺，语侵庾。庾正色责之，汾沮而退，坐客大服。一日，语兄赓曰：“吾闻财多害身。今丧乱若此，而吾禀有余粟，藏有余布，与其为他人守，孰若分诸邻里乡党乎？”兄大喜，立散之。所著书有《经史要论》三十卷，《三代治本》五卷，《唐编年》二十卷，《澹轩文》三十卷。 

　　牟应龙，字伯成，本蜀人。后徙居湖州，祖子才，仕宋，赠光禄大夫。谥清忠。父巘，为大理少卿。 

　　应龙当以荫补京官，尽让诸从弟，而擢咸淳进士。时贾似道当国，属马廷鸾致意应龙来谒，当处以高第，应龙拒之。及对策，具言国势危急，考官不敢置上列。调光州定城尉。沿海制置司辟为掾，以疾辞。宋亡，留梦炎事世祖为吏部尚书，以书招之，许以馆职，应龙不受。起家教授溧阳州。晚以上元县主簿致仕。 

　　诸经皆有成说，惟《五经音考》盛行于世。时人称曰隆山先生。 

　　熊朋来，字与可，南昌人，宋咸淳进士，授宝庆府佥书判官，未及就而宋亡。隐居授徒，无志利禄。久之。从游日众。廉希宪之子恼为江西参知政事，以师礼终身称门人。刘宣为按察使，尤加礼敬。 

　　会朝廷遣治书侍御史王构铨外选于江西，于是参政徐琰、李世安列荐朋来为闽海提举儒学官。而朝廷以东南儒学之士，惟福建江西最盛，特起朋来为教授。所至考古篆籀文字，调律吕，协诗歌，以兴雅乐，制器定辞，必则古昔学者化焉。既满考，以常格调建安县主簿，改福州判官，皆不就。自号彭蠡钓叟，又号天慵子。尝叹诗乐无传，仿朱子所得赵彦肃家十二诗谱，增二十四诗，协以律吕，俾皆可歌。每燕居，鼓瑟而歌，考槃蒹葭衡门白驹诸诗，以自乐。尝著《瑟赋》二篇，学者传诵之。 

　　延祐初，诏以进士科举，时科举久废，有司以不称明诏为惧。行省官谘于朋来，手条程式，四方遵用之。及请为考试官，则曰：“应试者十八九及吾门，不可。”其后，江浙、湖广皆请为考官，朋来屡往应之，及廷对，其所选士居天下三分之一焉。初，朋来以《周礼》首荐乡郡，而定制，《周官》不与设科，治戴记者又鲜，朋来屡以为言，当世言礼乐者咸宗之。至治中。英宗始采用古礼，亲御衮冕祠太庙，锐意制作。翰林学士元明善以朋来荐，未及召而卒，年七十八。所著有《瑟谱》六卷，文集三十卷。 

　　车若绾，字给臣，后更名捄，台州黄岩人。少警敏，与从兄若水同学。久之，觉胸中浩浩，发而为言，宏放无涯涘。于是，车氏之学，为一郡所崇尚。宋咸淳末，用特恩授建宁浦城县尉。宋亡，隐于马家山，卒年五十五。 

　　若绾精于礼学，谓丧服之亲疏隆杀，深衣之续衽钩边，虽家礼之证定，注疏之援引，亦庸有所未尽，用广头在下之说，以改正深衣，辨内外正降之义，以图列服制，皆能发行儒所未及云。 

　　徐之纲，字汉臣，济州人，少为词赋有名，久而曰：“是果为学邪？”益研究义理，以二程、朱子为根抵，治《易》、《春秋》二经。以明经选益都教授，佐省事，李璮有异志，阴练士卒，习劳苦。纲曰：“使民以时，相公不知邪！”璮默然。又曰：“周衰，战国之士知有诸侯，百不尊周。唐河北将士，知有藩镇，而不尊唐。”璮恶其言直，黜为滕县尉。中统四年卒。后璮果以反诛。有《默志》三卷，《麟台杂著》七卷。 

　　胡一桂，字庭芒，徽州婺源人。父方平。一桂生而颖悟，好读书，尤精于《易》。初，饶州德兴沈贵珤受《易》于董梦程，梦程受朱子之《易》于黄干，而一桂之父方平及从贵珤。梦程学尝著《易学启蒙通释》。一桂之学出于方平，得朱子源委之正。宋景定中，一桂年十八，领乡荐，试礼部不第，退而讲学，远近师之。号双湖先生。所著书有《周易本义附录纂疏本义启蒙翼传》、《朱子诗传附录纂疏》、《十七史纂》，并行于世。 

