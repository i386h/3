<!-- { "loadSidebar": true } -->
　　二十二年三月，孛罗帖木儿遣裨将也速不花等招兵五万，戍大同。拜太尉、中书平章政事，位居第二。八月，孛罗帖木儿据延安。十月，侵护廓帖木儿守地，使其将参知政事朱希哲守宜川。 

　　二十三年十月，复南侵护廓帖木儿守地，遂据真定。初，朝廷既黜御史大夫老的沙，安置东胜州，帝别遣宦官密谕孛罗帖木儿留军中。而皇太子累遣使索之，匿不遣。 

　　二十四年正月，孛帖木儿阴使人杀其叔父左丞亦只儿不花，佯为不知者。三月辛卯，诏罢孛罗帖木儿兵权，四川安置。孛罗帖木儿杀使者拒命，遣部将会知枢密院事秃坚帖木儿犯阙，扬言索右丞相搠思监、资正院使朴不花二人。 

　　先是，朝廷立卫屯田，命中书右丞也先不花领之，与秃坚帖木儿分完之地相近，屡构嫌隙。也先不花乃谮秃坚帖木儿于朝廷，孛罗帖木儿与秃坚帖木儿友善，遣人白其诬。皇太子以其握兵跋扈，与秃坚帖木儿交通，又匿不轨之臣，与搠思监议：罢其兵权，不受命则使扩廓帖木儿讨之。孛罗帖木儿知非帝意，遂举兵。 

　　四月壬寅，入居庸。癸卯，知枢密院事也速、詹事不兰奚逆战于皇后店。不兰奚力战，也速不援而退，不兰奚几为所获，遂大败。乙巳，秃坚帖木儿至清河，帝遣达达国师、宣政院使蛮子问故，对以必得搠思监、朴不花方罢兵。乃命屏搠思监于岭北，窜朴不花于甘肃。未几，执二人送于军中皆为孛罗帖木儿所杀。庚戌，秃坚帖木儿陈兵自建德门入，见帝于延春阁，恸哭请罪，帝赐宴慰勉，诏赦其罪。仍以孛罗帖木儿为太保、中书平章政事，兼知枢密院事，守大同；以秃坚帖木儿为中书平章政事。辛亥，孛罗帖木儿还大同，皇太子再征扩廓帖木儿兵卫京师。 

　　五月，诏扩廓帖木儿总诸道兵，分讨大同。扩郭帖木儿自其父在时，与孛罗帖木儿连年相仇杀，朝廷累命讲和，还兵，各守分地。至是，扩廓帖木儿乃发兵，分道攻大同，调麾下白锁住守护京师，兵不满万，以其部下青军杨同佥守居庸，扩廓帖木儿自将至太原，调督诸军。 

　　七月，孛罗帖木儿留兵守大同，自率诸将与秃坚帖木儿等复犯阙，京师震骇。丙戍，皇太子自将驻清河，丞相也速等屯昌平。也速军无斗志，青军杨同佥又为麾下所杀，皇太子还京师。丁亥，白锁住胁宫僚从皇太子出奔太原。戊子，孛罗帖木儿兵至，营健德门外，欲追袭皇太子，老的沙力止之。入见于宣之阁，泣拜诉冤，帝亦为之泣，乃赐宴。庚寅，就命孛罗帖木儿太保、中书左丞相，老的沙中书平章政事，秃坚帖木儿御史大夫。部将布列台省。 

　　八月壬寅，加开府仪同三司、上柱国、录军国重事太保、中书右丞相，节制天下军马。数遣使请皇太子还朝。 

　　二十五年三月，皇太子谋除内难，承制调遣岭北、甘肃、辽阳、陕西及扩廓帖木儿等军进讨。孛罗帖木儿怒，囚皇后奇氏于外。四月，扩廓帖木儿部将关保入大同。孛罗帖木儿遣秃坚帖木儿围上都，调也速南御扩廓帖木儿。也速次永平，西连太原，东结辽阳，军声大振。孛罗帖木儿患之，使骁将姚伯颜不花攻也速。至通州，河溢，营虹桥以待，也速乘其不备，袭破之，擒姚伯颜不花。孛罗帖木儿大恐，自将出通州，三日大雨而还。孛罗帖木儿先以疑忌，杀其将保安，既又失姚伯颜不花，郁郁不乐，酗洒杀人，喜怒不测。又索帝所爱宫嫔，帝曰；“欺我至此耶！”威顺王子和尚，受帝密旨，与待制徐士本结勇士上都马、金那海，伯达等阴图之。 

　　七月乙酉，秃坚帖木儿遣人来告上都之捷，平章政事失烈门谓孛罗帖木儿曰：“好消息，丞相宜入奏。”孛罗帖木儿推失烈门，失烈门强与同行，至延春阁侧，有李树枝挂其冠坠地，失烈门俯取之，孛国帖木儿曰：“咄，今日莫有事！”伯达儿突出斫之，中其脑，上都马等竟前斫杀之。老的沙伤额，趋出，拥孛罗帖木儿母妻及子天宝奴北遁。未几，与秃坚帖儿伏诛。 

　　史臣曰：孛罗帖儿与察罕帖木儿争冀宁，曲在孛罗帖木儿。惠宗不察曲直，而调停其事，以求姑息。由是孛罗帖木儿益桀傲不可制，至于称兵犯阙，杀宰相，辱皇后。呜乎！履霜坚冰，由来者渐，是以君子慎之于早也！ 

　　速哥，蒙古氏。 

　　父忽鲁忽儿，国王木华黎麾下卒也。后隶塔海、帖哥。有口辩，令佩银符，奏军中机务，往返未尝失期。太宗器之，赐名动哥居。诏：“动哥居奏事，朝至朝入奏，夕至夕入奏。”出金盘龙袍及宫女赐之。后卒于官。 

　　速哥尤壮勇，宪宗命从都元帅帖哥火鲁赤等伐蜀。五年，万户刘七哥、阿刺鲁阿力与宋兵战于巴州，失利，陷敌中，速哥弛入其军，夺刘七哥归。赐白金、名马及紫罗圈甲。又从都元帅纽璘帐宋将刘整，克云顶山。纽璘奉金银、竹箭、银销刀，使速哥入献，速哥以革为舟，夜渡马湖江，至大获山行在所，奏道梗失期，帝慰遣之。未几，复自涪州奏事，遇宋军于三曹山，速哥众仅百余，夺击，败之。九年，宋兵攻涪州浮桥，部将火尼赤陷阵，速哥力战出之。又白事于宗王末哥，复败宋军于三曹山。还至石羊，与刘整遇，又败之。 

　　世祖即位，赐白金、弓力、鞍勒。至元三年，从行院帖赤战于九顶山。四年，行省也速答儿署为本军总管，从平沪州。五年，立德州，以速哥为达鲁花赤，擢陕西五路四川行省左右司员外郎。七年，从也速答儿败宋军于马湖江。用平章政事赛典赤荐，迁行尚书省员外郎。九年，建都蛮叛，也速答儿请率六千人往讨之，帝从其请。速哥将千人为先锋，破黎州水尾砦，攻连云关，克之。进至建都，战于东山，斩其酋布库，复与元帅八儿秃迎合刺军于不鲁斯河。十年，讨碉楼诸蛮，袭破连环城，还败宋军于七盘山，署新军万户。 

　　十一年，赐虎符，真授管军万户，领成都高哇哥等六翼及京兆新军，教习水战。也速答儿进围嘉定，速哥率舟师会平康城，筑远怀等寨守之。十二年，败宋将昝万寿于麻平。既而行枢密院副使忽敦等军至，与也速答儿会于红崖，遣速哥守龙坝。城中大震，守将率舟师遁，速哥追击之，斩获甚众。遂与中使沈达罕徇沪、叙诸州，皆降之。进围重庆，速哥以所部兵屯白水、马湖江口。 

　　十三年，帝遣脱术、教化的谕宋臣使降，不听乃分兵为五道，水陆并进攻之。诸军不利，惟速哥获战舰三百艘，俘其众百三十人。涪州宋将遣书纳降，速哥率千人往察其情伪。至涪州，受降而返。重庆守将张万来袭，速哥一昼夜凡十八战，斩首三百余级，万败走。未几，万复以精兵三千人至，又败之。 

　　十四年，行院署为镇守万户，嘉定总管府达鲁花赤。重庆守将赵安开门降，制置使张珏遁，速哥追击之，虏百余人及船二十余艘。以功授成都水军万户。寻改重庆、夔府等路宣抚、招讨两司军民达鲁花赤。十六年，除四川南道宣慰使，依前成都水军万户，镇重庆、夔、施、黔、忠、万、云、涪、泸等州。 

　　十九年，亦奚不薛叛，置顺元等路军民宣慰司，以速哥为宣慰使，经理诸蛮。二十四年，迁河东陕西等路万户府达鲁花赤，播州宣抚使杨赛因不花等赴阙请留之。降八番金竹百余寨，得户三万四千，悉以其地为郡县，置顺元路、金竹府、贵州以统之。东连九溪十八峒，南至交趾，西至云南，咸受节制。 

　　二十九年，入朝，加都元帅，改河东、陕西等处万户府达鲁花赤。三十一年，佥书四川行枢密院事。元贞元年，行院罢，速哥家居，数岁卒。 

　　子寿不赤，袭河东陕西等处万户府达鲁花赤。 

　　同时为纽璘、也速答儿部将者，有探马赤、塔海帖木儿。 

　　探马赤，秃立不歹氏。从诸王没赤征蜀，后以兵从塔海绀布、火鲁赤、纽璘诸帅。纽璘攻涪州，还至马湖江，宋兵连舰绝江不得进，探马赤率精兵二千击之，夺其舟以济。又于横江、嘉定、宣化三县造浮桥，以达成都。纽璘以为能，命将千人从万户昔力答克略地碉门、黎、雅。昔力答克卒，行院帖赤以探马赤为万户，领其军。 

　　中统四年，授蒙古、汉军万户。至元九年，从行省也速答儿征建都，独以锐卒千五百人与建都兵战于梅子岭，大败之。夜与速哥会，直捣其营，获其辎重以归，复益兵三千人，与左丞曲立吉思乘胜进攻，建都降。又从行院注良臣、忽敦等，攻嘉定、重庆、沪、叙诸州，以功兼重庆府达鲁花赤。十九年卒。子伯颜，袭蒙古军万户，戍甘州。 

　　塔海帖木儿，答答里带氏。 

　　曾祖忒木勒哥世袭职，领太原以西八州，从都元帅塔海绀卜征蜀，殁于兴元。祖扎刺带嗣，扎剌带率，父拜答儿尚幼，众祖扎里、答术相继袭其职。扎里从都元帅大答儿征蜀，以所统军二百人破宋军于巴州，斩首三百级。答术以西行枢密院檄，领兵三行人救碉门，大败宋军，斩首三百余级，俘百余人以归。拜答儿既长，始以父官从千省也速带儿征建都，死军中。 

　　塔海帖木儿袭儿职，初从行院忽敦围嘉定，嘉定降。进围重庆，败守将张珏，塔海帖木儿力战陷阵，功最多。十五年，又以拔都鲁军二百人破宋军于白水江，夺战船一，俘其众十三人。升宣武将军、管军总管。从也速答儿征亦奚不薛，又从征都掌蛮，皆为前锋，杀获甚众。 

　　九溪蛮、散猫、大盘蛮尚木的世用等叛，从行省曲立吉思帅师往讨，皆擒之，杀其酋长头狗等。也速答儿、药剌罕率兵万人会云南兵讨乌蒙蛮、至闹灶，其酋长阿蒙率五百余众奔麻布，塔海帖木儿以四百人追至山箐中，大败之，擒阿蒙以归。二十六年，又从也速答儿西征，卒于军中。 

卷一百六十五 列传第六十二 

　　张兴祖 宁玉 张荣实 玉 吕德 朱国宝 吴佑 安民 梁祯 张泰亨继祖 珍 王守信 皇毅 靳忠 蔡珍 韩进 刘用世 世恩 世英 苏津 王均 季庭璋 

　　张兴祖，中山无极人。父林为史天泽部将，以功授金符千户。林请老，兴祖袭父职。从察罕伐宋，能以少击众，败宋人于虎头关。察罕壮之，奏其功，赐鞍马、甲胄。后从史权戍邓州。宋人钞辎重于新野之西港，权使兴祖将步骑数百人追之，及于栲栳潭。兴祖令骑负一步，将近敌，推步下，骑列阵以俟，分为左右翼，夹击之，宋从错愕不知所应，尽歼之。兴祖马距横尸而踣，左股折，与归，赐金币为医药费。宋人攻新野，又败之于白河口。 

