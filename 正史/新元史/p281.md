<!-- { "loadSidebar": true } -->
　　纽儿杰，脱脱里台氏。身长八尺。善骑射，能造弓矢。尝道逢太祖骑士别那颜，邀与俱见太祖，视其所挟弓矢甚佳，问谁造者，对曰：“臣自造之。”适有野凫翔于前，射之，获其二，并以二矢献而退。别那颜从之至所后，见其子布智儿，别那颜奇之，许以女妻。布智儿父子遂俱事太祖。纽儿杰赐号拔都，宪宗时卒。 

　　布智儿，从征回回、斡罗斯等国，每临敌，必力战。尝身中数矢，太祖亲视之，今人拔其矢，流血，闷仆几绝。太祖命取一牛，剖其腹，纳布智儿于牛腹，浸热血中，移时遂苏。宪宗即位，以布智儿充燕京等处行尚书省事、天下诸路也可札鲁包赤，印造宝钞。赐七宝全带只孙十袭，又赐蔚州、定安为食邑。 

　　布智儿性酷暴，一日杀二十八人，内一人既杖，复追斩以试其刀，为世祖所切责。世祖即位，布智儿附阿里不哥，有二心，帝徙布智儿于中都，使孟速思监护以往。未几，卒。 

　　子四人：长好礼，事世祖，备宿卫。丞相伯颜伐宋，奏好礼督水军攻襄樊，从渡江入临安，以功擢昭毅大将军、水军翼万户府达鲁花赤。次别帖木儿，吏部尚书。次补儿答思，云南宣慰使。次不兰奚，袭兄职为水军翼万户招讨使，镇江阴，移通州。子完者不花，辽阳省理问。 

　　唵木海，八刺忽解氏。与父孛合出俱事太祖，征伐有功。帝尝问攻城之策，对曰：“攻城宜炮石，力重而能及远。”帝即命唵木海为炮手。九年，木华黎南伐，帝谕之曰：“唵木海言，攻城用炮甚善，汝能任之，何城不破。”赐金符，授随路炮手达鲁花赤。唵木海选五百余人教之，后平诸国，多赖其力。 

　　太宗四年，从围南京。宪宗二年，特授虎符，摧都元帅。从宗王旭烈兀征木刺夷，报达，俱有功。卒。子忒木台儿。 

　　忒木台儿，以战功授金符。袭炮手总管。至元十年，筑正阳东西二城，置炮二百，与宋大战，却之。十三年，从丞相伯颜伐宋，驻军临安之皋亭山，同忙古歹等八人，率甲士三百入宋宫，取传国宝。宋太后请解兵延见内殿，期明日出降。至期，果遣贾余庆等奉玺宝至军前。以功技行省断事官，复令其于忽都答儿袭炮手总管。 

　　十四年，进昭勇大将军、炮手万户，佩元降虎符，镇平江之常熟。州有乱民拥众自称太尉者，行省会诸军讨之，忒木台儿父子自为一军，斩贼酋戴太尉，擒朱太尉。十五年，兼平江路达鲁花赤。寻改徽州、湖州。卒。忽都答儿后擢炮手万户，改授达鲁花赤。卒。 

　　抄儿，别速氏。从太祖平诸国有功。又从伐金，殁于阵。 

　　子抄海，从平山东、河南。复殁于阵。 

　　抄海子别帖，从世祖攻鄂州，又从忽哥由太子西征大理国，亦战殁。 

　　别帖子阿必察，至元五年授蒙古千户，赐金符，从伐宋，渡江，夺阳罗堡，擢宣武将军、蒙古军总管，领左右手两万户。下广德，又从阿里海涯袭琼州，帅死士夺白沙口。十六年，命管领侍卫军。卒。 

　　纯只海，珊竹台氏。宿卫太祖，从征西域有功。太宗五年，授益都为行省军民达鲁花赤，从塔出攻拔徐州。九年，以益都为诸王伊克分地，改京兆行省都达鲁花赤。至怀州，大疫，士卒多病，遂留镇怀孟。未几，代察罕总兵河南，复授怀盂路达鲁花赤。 

　　十一年，同官王荣潜怀异志，伏甲，执纯只海，断其两足跟，复以帛塞其口，置佛寺中。纯只海妻喜里伯伦率众夺出之。纯只海从二子走旁郡，乞援讨杀荣。帝遣使至怀盂，以荣妻孥资产赐纯只海，驱城中万余人至郭外戮之。纯只海力争曰：“罪在荣一人，于民何与？若朝廷怒使者不杀，吾任其咎。”使者还奏，帝韪其言。纯只海给荣妻孥券，纵为良民，以其宅为官廨，一无所取。郡人德之，为立生祠。入觐，帝以纯只海太祖旧臣，赐第于和林。寻卒，敕葬山陵之侧。皇庆初，赠推忠宣力功臣、金紫光禄大夫、上柱国、温国公，谥忠襄。后又赠宣忠协力崇仁佐运功臣，进封定西王。 

　　六子，知名者曰塔出，曰昂阿刺，曰大达立。塔出，袭管军总管，早卒。昂阿刺，袭怀孟路达鲁花赤。孙台加□，瓜州等处达鲁花赤，改镇守徽州路泰州万户府达鲁花赤。卒，子脱烈袭。脱烈子帖古迭儿。 

　　帖古迭儿，字元卿。袭父职，治军严整，百姓安之。前后累平剧贼。漳州李志甫叛，江浙万户以兵会讨者九人。帖古迭儿伟貌虬髯，贼称为黄胡子万户，见辄败走。平居延接儒生，诘经义，恂恂如寒素云。 

　　大达里，纯只海第六子也。中统初，兄塔出以管军总管卒，其母携塔出于黄头暨大达里入见，诏大达里袭兄职，大达里让于黄头，上嘉其能让，别授大达里怀盂军奥鲁官。 

　　中统三年，从大军破李璮。至元六年，从大军攻襄、樊，筑万山堡，俱有功。九年，宋将张顺自襄阳乘夜突，图走，大达里率所部以火攻之，尽歼其众，生擒都统副将四人，获战舰二十艘。又从大军围安阳堡。主将录前后功，奏上，世祖大悦曰：“大达里名阀，朕所知，他日当大用之。”赐白金、锦段有差。十一年，樊城降，进攻襄阳，大达里请说其守将纳款。及入城，守将吕文焕宴大达里于城楼，盟而出。后三日，文焕出降。伯颜与诸将议攻郢州，大达里言：“郢州据北岸，城坚，攻不易。”伯颜使大达里率千骑巡视形势，至黄家原，有小河入汉江约十里。归言：请越郢不攻，径渡江可也，众谓：“水浅，何以行舟？”大达里请编竹藉淖上曳之行，伯颜从之。郢将赵都统率万骑来追，大达里为殿，败之，斩赵都统，抵汉口。大达里言：“敌皆巨舰，吾舟十不当一。可分攻阳逻堡，夜以劲卒乘战舰溯流，捣其不备，南岸可得也。”伯颜、阿术与大达里意合，话旦，遂登南岸。鄂、汉、黄、蕲既下，伯颜留大达里与郑鼎守蕲州，曰：“以鼎之勇，大达里之智，足以御敌矣”。 

　　十三年，移大达里守建德。未几，衢、婺等州皆叛，宣抚使唆都讨之。大达里宴唆都于射圃，众报贼且至，大达里与诸将击球为乐，如不闻。密与唆都引兵出，大破之，境内以安。十七年，赐金虎符，迁福建道宣慰使兼万户。卒。赠平章政事、柱国、温国公，谥恭惠。 

　　子和卓，袭总管，次帖木儿，吏部郎中；次咬住；次合刺，万户。 

　　咬住，以功臣子入直宿卫。从大达里下襄、樊，所至有功，授行军上千户。大达里卒，以昭勇大将军、虎符万户，将其父军。寻奉旨：“尔祖纯只海，事太祖，征带阳汗、回鹘、唐兀，尔父大达里，佐俾颜、阿术伐宋；尔惟胄嗣，可任父官。”即授镇国上将军、福建宣慰使、管军万户。 

　　时江南初定，多反仍，咬住弭乱未萌，民翕然颂之。未几，改怀盂万户府达鲁花赤，又换建德路达鲁花赤。杨振龙叛，咬住擒斩之。行省责吱住擅发兵，竟抑其功赏，咬住词不屈。又从行省平章史杠讨处、婺二州贼，释俘口万余。 

　　至元二十九年，省臣入觐，奏咬住劳绩。帝曰：“咬住，朕所知者。”擢征行左军元帅。 

　　咬住在镇十年，律下严，无敢恣横者。大德二年，致仕。以子察罕袭职。七年，起为大宗王府也可札鲁花赤。至大元年，卒，年五十八。赠荣禄大夫、平章政事、温国公，谥懿靖。子铁木儿，袭万户，官至章佩太监。 

卷一百三十 列传第二十七 

　　阔阔不花 按札儿（忙汉 拙赤哥） 肖乃台（抹兀答儿 兀鲁台 脱落合察儿） 吾也而 拔不忽 槊直腯鲁华（撒吉思卜 华明安答儿） 乃丹 忒木台（奥鲁赤 脱桓不花） 

　　阔阔不花，按摊脱脱里氏。魁岸，有膂力。太祖命木华黎伐金，分水马赤为五部，各置将一人，阔阔不花为五部前锋都元帅。性不嗜杀，以威信服人。略定滨、隶诸州，俘流民四百余口，俱籍其姓名，遣归乡里。徇益都，守将迎降，悉以财物分赐将士。 

　　太宗四年，从大军攻汴，分兵渡淮，略寿州，射书谕以祸福。城人感泣，以彩舆奉金公主开门送款。阔阔不花下令，军士擅入城剽掠者死，城中帖然。公主，哀宗之姑，东海郡侯女，所谓小四公主者也。 

　　八年，太宗命五部将分镇中原；阔阔不花镇益都、济南，按札儿镇平阳、太原，孛罗镇真定，肖乃台镇大名，怯烈台镇东平。括民匠，得七十二万户，以三千户赐五部将。阔阔不花得户六百，立官治其赋，俾置长吏，岁给五户丝。以疾卒。 

　　子黄头代为木马赤都元帅，从丞相伯颜伐宋，道卒。子东哥马袭职，累迁右都威卫千户，卒。 

　　按札儿，客列亦秃别千氏。从太祖伐金，寻隶国王木华黎摩下，充五先锋之一，转战河北、山东、山西及辽左，无役不从。 

　　太祖十四年，河中府降，木华黎北还，以按札儿领前锋总帅，摄国王事，统所部屯平阳。金将乞石烈牙吾答屯陕西，窥伺河东，畏按札儿成名，不敢犯。十七年，元帅石天应守河中，作浮桥于河，通陕西。明年正月二日，金将侯小叔自中条山乘夜来袭，城陷，天应死之。小叔烧浮桥以自守。按札儿自平阳进兵，攻杀小叔，复取河中。 

　　是年三月，木华黎卒，孛鲁嗣国王，以平阳重地，仍令按札儿屯戍。太宗元年，金将武仙围潞州，嗣国王塔思由大同南下援之。武仙退驻州东十余里，塔思至，营垒未定。是夜，金将布哈来袭，我军战不利，按札儿之妻奴丹氏被获，送于汴京。金主闻按札儿名，因召见奴丹氏，谓之曰：“今纵尔还，能偕尔夫来，当有厚赏。”奴丹氏佯诺之，遂得还。太宗闻而嘉之，诏奴丹氏预前锋事。 

　　二年，按札儿从驾围风翔，明年克之。四年正月，又从塔思会拖雷兵，破金师于钧州三峰山。四月，车驾北还，留按札儿偕都元帅速不合围汴。城中识按札儿旗帜，惧曰：“其妻犹勇且义，况其夫乎！”金亡，论功，赐平阳广大百十有因、驱户三十、猎户四。未几，卒。二子：曰忙汉，曰拙赤哥。 

　　至元十五年，忙汉为管军千户。先后从征乃颜、海都。二十七年，授蒙古侍卫亲军千户，佩金符。元贞元年，命领探马赤军，从宗王出伯西征。改授昭信校尉、右都卫成千户。大德元年，召还。至大四年，卒。子乃蛮袭。 

　　拙赤哥，从世祖渡江，围鄂州。至元三年，从诸王不者克征李璮，战死。 

