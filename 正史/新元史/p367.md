<!-- { "loadSidebar": true } -->
　　十五年，偕礼部尚书柴椿、会同馆使哈剌脱因、工部员外郎董瑞安、南人黎克，复赉玺书谕日谕日烜入朝。十六年，克忠等返。十一月，复遣克忠再往，以竟使事。十七年四月，偕其陪臣黎仲陀等，斋表奉贡物诣阙下。世祖大悦。用事大臣欲克忠往谒，克忠曰：“论功行赏，国有常典，吾岂奔走权门者耶！”竟不往。 

　　久之，授奉议大夫、同知岳州路总管府事。初至，教郡人藏冰，已而大疫，以冰疗之，全活甚众。迁泰州尹。又选为海北广东道提刑按察副使，进阶中顺大夫，以新老乞养归。旋起为同知吉州路总管府事，延名儒以兴郡学，士论称之。大德五年卒，年五十六。 

　　子希颜，以父荫授进义校尉、南昌县主簿。江西行省参知政事郝天挺雅重之，辟行省掾。又从平章散术台讨宁都贼有功，迁承事郎、袁州路知事。终太常太乐署令。子稷。 

　　稷，字孟豳。幼颖敏，八岁能记诵经史。从其父官袁州，师夏镇。又从官铅山，师方回。镇与回，俱名儒，稷兼得其传。 

　　泰定四年，登进士第，授淇州判官。调海陵县丞，入为翰林国史院编修官。擢御史台照磨。至正初，出为江南行台监察御史，迁都事，又入为监察御史。劾奏阉宦高龙卜“侵挠朝政，擅作威福，交通时相，请谒公行，为国基祸，乞加窜逐，以正邦刑。”章上，流高龙卜于高丽。又言：“御史封事，须至御前开拆，以防壅蔽之患。言事官须优加擢用，以开谏诤之路。殿中侍御史、给事中、起居注，须任端人直士，书百司奏请及帝所可否，月达省台，付史以备纂修之实。”承天护圣寺火，敕更作，稷上言：“水旱相仍，公私俱乏，不宜妄兴大役。”议遂寝。会朝廷方注意守令，因言：“下县尹多从吏部铨注，宜并归省选。茶、盐铁课责备长吏，动受刑谴，何以临民，宜分委佐贰。投下达鲁花赤蠹政害民，宜为佐贰。”帝悉可其奏。迁中书左司都事，又四迁为户部尚书。 

　　十一年，廷议以中原租税不实，将履亩起税。稷诣都堂言曰：“今妖寇窃发，民庶流亡，此政一行，是驱民为盗也。”宰相韪之。寻参议中书省事，俄迁治书侍御史。 

　　十二年，从丞相脱脱征徐州。贼平，谒告归滕州。既而，召为詹事丞，除侍御史，迁中书参知政事。皇太子受册，摄大礼使，除枢密副使。帝躬祀郊庙，摄太常少卿。寻为侍御史，又为中书参知政事。俄进资善大夫、御史中丞。寻特加荣禄大夫。至正十九年，丁母忧。诏起复为陕西行省左丞、枢密副使。乞终制，不起。服阕，命为大都总管，兼大兴县尹，除副詹事。二十四年，出为陕西行台中丞，未行，改山东廉访使，得疾，上章致仕。还京师卒，年六十一，赠推忠赞理正宪功臣、集贤大学士、荣禄大夫、柱国，追封齐国公，谥文穆。 

　　稷为人孝友恭俭，处家严而有则，与人交一以诚恪。尤笃于乡党朋友之谊，中丞任择善、陈思廉，既没，皆无其遗孤。出入台省者二十年，为时名卿云。史臣曰：“张庭珍诸人，皆奉使安南有名迹者。中统元年，安南世子光昺上书，请三年一贡，从之。庭珍为安南达鲁花赤在至元六年，又责其入贡，疑非事实。是时江南未平，陈氏倚宋为屏蔽，或有倔强之辞，然谓其露刃以胁使者，亦诬矣。盖私家传状所载者，不可以尽信也。” 

卷一百七十三 列传第七十 

　　郭汝梅 张炳 袁裕 孟祺 王庭玉 刘好礼 李元 张础 陈元凯 许楫　孙显 王显祖 

　　郭汝梅，字和卿，大都漷阴人。金末，大兵陷漷阴，屠之。汝梅方七岁，其父琪，祷于神，原佑此儿，使宗嗣不绝。及滦河，琪力不能负，欲弃之。遇赤犊，乘以渡河，获免。汝梅年十八，父老称其干略，使摄知县事。 

　　太宗二年，立十路征收课税所，耶律楚材奏充燕京都税司，以理剧知名。中统初，汝梅以久管征书，非本志，使其子翰承袭。 

　　中统三年，阿合马奏本路员多，宜汰之，疏其勤干得力者任使如故，起汝梅再充课税所官。创建驿舍百余，民不知扰。每岁应给行宫所需，未尝阙误。益户口万余。迁中都路总管，兼大兴尹，阶昭勇大将军。数引见，奏对称旨。五年卒。 

　　先是，汝梅从宪宗幸柳林，宪宗问近郊户籍，汝梅仓卒不能对。从吏刘伯杰代应之，帝甚悦，曰：“是人为官宁有不能者！”后伯杰亦吏事知名。 

　　张炳，字彦明，济南济阳人。祖全、父信，以赀雄于乡。太宗四年，岁饥，出粟赈贷，乡人赖以全活。 

　　炳幼颖悟力学，始补掾史，上计行省，有积年勾考未输银十五五千两，炳条陈切至，遂获免。征擢行省断事官。 

　　中统元年，辟为中书省掾。俄迁右司提控案牍，管都督府员外郎。转山东路廉访转运司经历，考课为天下最，迁廉访司参议，兼摄济南、益都、滨隶三路奥鲁花赤。至元二年，改济南路奥鲁花赤。四年，转陕西五路西蜀四川行中书省左右司员外郎。八年，进阶奉训大夫、兖州知州。属县有黠吏挟官府为暴横，炳绳之以法，杖而逐之，民大悦。 

　　十一年，改淮西等路行中书省左右司郎中。丞相阿塔海进攻瓜州、镇江，炳运粮储，供器械，凡二年。十三年，丞相阿术攻扬州，宋将李庭芝弃城走泰州，炳至扬州城下，招谕制置朱焕以城降，庭芝亦就擒。炳传檄未下州郡，皆望风款款附。从阿术入觐，世祖赐锦衣、鞍勒。十三年，擢大中大夫，扬州路总管府达鲁花赤，商议行中书省事，佩金虎符。时行省在扬州，据南北要津，炳劳来抚恤，上下安之。 

　　十六年，改镇江路总管府达鲁花赤，谢病归。购书八万卷，以万卷送济南府学。二十一年，起为东昌路总管，吏民畏服，以治最称。二十五年卒，年六十四。延祐五年，赠太中大夫、东昌路总管，追封清河郡侯，谥敬惠。 

　　子用中，沂州山场同提举。 

　　袁裕，字仲宽，河南洛阳人。幼孤，从兄避难聊城，因家焉。 

　　中统初，由聊城县丞，辟中书右司掾，建言给重囚衣粮医药，免籍其孥产，止令出焚瘗钱，著为令。顺天路民王住儿因斗误杀人，其母年七十，言于朝：“妾寡且老，恃此儿为生，儿死则妾亦死。”裕白执政，误杀非故犯，当矜其母乞，宥之。执政以闻，囚得免死。南京总管刘克兴掠良民为奴，后以矫制获罪，当籍没。裕请止籍其妻子，奴得复为良者数百人。 

　　至元六年，迁开封府判官。洧川县达鲁花赤贪暴，盛夏役民捕蝗，禁不得饮水，民不胜忿，击毙之。有司当以大逆，置极刑者七人，连坐者五十余人。裕白：“达鲁花赤自犯众怒而死，安得尽罪百姓。”议诛首恶一人，余各杖之。部使者录囚至县，疑其太宽。裕辨益力，遂白其事于中书省，竟从裕议。 

　　八年，拜监察御史。俄授西夏中兴等路新民安抚副使，兼本道巡行劝农副使，佩金符。时徒鄂州民万余于西夏，有司虽给禀食，而失业者犹多。裕与安抚使独吉请于朝，计丁给地，立三屯，使耕以自养，官民便之。又言：“西夏羌浑杂居，驱良莫辨，宜验巳有从良书者，则为良民。”从之。得八千余人，官给牛具，使力田为农。 

　　十三年，进甘州等路宣抚副使，兼西夏中兴等路新民安抚副使。十八年，调南阳知府。明年，召拜刑部侍郎，出为顺德路总管。铁冶提举张监无子买妾，其妻杀而误杀之。裕捕其妻，讯之，论如律。其用法严明如此。二十一年，卒于官，年五十九。 

　　裕以兄有鞫育之恩，令其子师愈推荫于兄子师愈，后仕至侍御史。孟祺，官德卿，宿州符离人。父仁，有学行，金亡北徒寓济州鱼台县，州帅石天禄礼之，辟详议府事。 

　　祺敏司悟，早知问学，从父游东平。时严实修学校，招致生徒，祺就试，登上选，辟掌书记。廉希宪、宋子贞俱荐之，擢国史院编修官。迁应奉翰林文字，兼太常博士。一时典册，多出其手。 

　　至元七年，使高丽，还，称旨，授山东西道劝农副使。十二年，丞相伯颜伐宋，授祺行省咨议官，迁郎中。伯颜雅信任之。宋舟师陈焦山，祺言于诸将曰：“敌军下流，宜乘势速进，以夺彼气。”从之。宋师大败。时伯颜以兵事入觐，闻之喜曰：“祺书生，乃知兵若是。”诸将欲直趋临安，伯颜问计，祺对曰：“宋人计，惟有窜闽。若以兵迫之，彼必速逃。一旦盗起临安，三百年之积焚掠无遗矣。宜以计缓之，使彼不惧。譬取果，稍待时日耳。”伯颜曰：“善”。乃遣人持书至临安慰谕之。宋人果不复议迁。先是，宋降表称侄，称皇帝，伯颜拒不纳。祺自请至临安征降表，会宋执政于三省。夜三鼓，议未决，祺正色责之，始定议。宋谢太后内批用宝，祺携之以出，并取十二玺献于伯颜。伯颜亲封之，祺曰：“管钥自有主者，公勿封，一有不谨，恐异时奸人妄相污染，不能自明。”伯颜韪之，使祺籍宋册宝及太庙礼乐器、郊天仪仗，秘书省、国子监、国史院、学士院、太常寺图书、祭器等物。伯颜发临安，趣宋主显及全太后入觐。祺宣读诏书“免牵羊系颈之礼，”太后闻之，泣谓宋主曰：“荷天子圣慈活汝，当望阙拜谢。”宋主拜毕，子母皆肩舆出宫。 

　　伯颜奏祺前后功多，且荐祺可任大事，授嘉兴路总管，佩虎符。劳徕抚字，甚有能名。后以疾解官。十八年，擢浙江海右道提刑接察使。辞不赴。二十八年，帝遣祺招谕爪哇，其酋不听命，黥祺以辱之。帝大怒，遂决计用兵。祺未几卒，年五十一。赠宣威安远功臣、中奉大夫、中书参知政事、护军、鲁郡公，谥文襄。子遵、遹。 

　　王庭玉，字国宝，保定清苑人，本完颜氏。父安住，金怀远大将军、安州刺史。太祖十三年，不降，译姓王氏，改名安。 

　　庭玉，隶万户张柔部下，以材勇闻。宪宗九年，从攻鄂州有功，擢毫州万户府首领官。迁河南路统军司知事。从围襄樊，城光化州，赐衣袄、鞍辔、银、钱钞有差。改招讨司经历，佩银符。 

　　从大军济江，败宋将孙虎臣于丁家洲，追至龙江矶，获宋不校二人，自称太平州帐下，持守将蜡书献军中。欲杀之，庭玉力争曰：“是绝人降附之心也。”受其书而遣之。明日，大军至太平，守将即开门降。由是为丞相伯颜所知。建康下，以庭玉佥江东宣抚司事。元帅唆都悉以郡事委之。庭玉招抚流亡，甚获民誉。 

　　十四年，授建康路总管府治中。伯颜曰：“王治中，吾帅府师也，事何扰不治。 

