<!-- { "loadSidebar": true } -->
　　尼耳土国罗耳卒，子倭斯曼立。小亚西亚王遂封之为王，赐用马尾纛旗，备王礼。乃自号其族曰倭斯曼利，建都于於叶尼希黑尔旗，与东罗马战，大败之，取其六部。时武宗与东罗马修好，以诏书谕之。倭斯曼利不答，侵掠弥甚，复降其大将马吉耳。既而，王师来伐，马吉耳与倭斯曼子奥尔汗合兵败之，遂攻白鲁撒城，八年，白鲁撒降。未几，倭斯曼卒，时年七十。倭斯曼善于治国，持法廉平，为倭斯曼利之令主。相传东罗马国人有襁负而至者。 

　　子奥尔汗立。先是大兵既下小亚西亚而弃其地，于是小国蜂起。至奥尔汗时，遂渐并吞之，土尔基益强大。 

　　奥尔汗卒，子摩招德立，为敌人所刺死，子贝叶西德立。贝叶西德善战，时人号之曰霹雳，从父西征。既嗣位，又尽灭诸小国。佛郎西诸国恐其再西略也，先之。贝叶西德急归，败之。帖木儿乘虚入其名都西伐司，贝叶西德回军与战，大败被擒，逾年卒于囚所。或谓帖木儿获贝叶西德，置诸铁笼中以死。然自是土耳基人席其数世之武烈，浸以强大矣。 

　　印度，东北与波斯界，西濒阿剌伯海，西南濒大海，都城曰得里，亦译为铁利。其酋曰哥挞伯亭，篡其主麦尼而自立，始迁都于得里。太祖平西域，别将以兵侵印度，取数城而返。自此至宪宗，大兵屡伐印度，皆不得志。叛王笃哇子库脱洛克火者入印度东界，自立一国，旋为得里酋所逐。 

　　及世祖时，得里酋曰巴林，察合后人来奔。蒙古兵渡印度河，巴林子谟罕默德败之。次年，诸王帖木儿复引兵至拉火耳，又失利，然谟罕默德亦阵殁。 

　　大德初，得里酋只拉儿哀丁非鲁慈败诸王兵于比拉母小河边。又五年，笃哇兵至火拉耳，为得里酋阿来曷丁合勒赤之弟伊立施所败。未几库洛脱克火者引军直至得里，印度将昔费尔不能御。阿来曷丁哈勒赤以象军冲之，库洛脱克败走。大德七年，察合台后王土尔该引兵围得里城，逾两月不能克，乃退。明年，诸王阿里与火者塔失率四万骑伐印度，至阿母罗失，为印度将士克洛克所邀获，置阿里、火者塔失于象足下毙之。已而笃哇将葛贝克复仇，躏木而滩，直至西瓦而克而退。及渡印度河，又为士克洛克所败，蒙古兵逃入沙漠，皆渴死，骑兵五万七千仅馀三千人，为印度所俘，尽毙于象足下，葛贝克亦死，印度人聚其首为塔，以识武功。是年，土克洛克又败蒙古别将，获三千人，亦置象足下毙之。自是，蒙古兵不复入印度。 

　　泰定帝末，笃哇子合尔迷失攻印度，尽取其北边诸城，进围得里，时得里酋为奇克洛卜之子谟罕默德，与议和，纳女于合尔迷失，国内空虚，始行铜币焉。 

　　其后驸马帖木儿攻印度，战于得里城下，大败之，直至古直拉德，印度全境俱为所躏，事具《帖木儿传》。 

卷二百五十六 列传第一百五十三 

　　○外国八 

　　木剌夷　报达　西里亚 

　　木剌夷，非国名也，译义为舍正路者，盖其同教之人诋之如此。其人自称则曰伊思马耳哀。伊思马耳哀者，天方教主阿里之后，其父曰札非而沙，卒，伊思马耳哀嗣位，以嗜酒为教民所黜。十叶教民又奉伊思马耳哀之子别为教主，是为伊思马耳哀之教，其后遂为国名。 

　　北宋中，伊思马耳哀教民相率至波斯之地，其酋曰哈山沙巴哈，居于低楞，自称为东方之伊思马里惕，即后来之木剌夷也。宋哲宗五年，逐阿剌模忒堡酋，而夺其堡。西域塞而柱克王马里克沙，使鹿忒巴耳堡酋阿儿兰阿旭就近讨之，不克。未几，马里克沙之相尼匝姆乌儿蔑里克被刺死，马里克沙亦中毒卒，皆哈山沙巴哈为之。又筑堡于里海西南，及里海东南苦亦斯单之地，声威始盛。哈山沙巴哈教规：其徒党必杀教主仇人，阴谋行刺，杀其人而后已。马里克沙之子散者耳嗣位，屡遣兵攻苦亦斯单诸堡。夜寝，有人卓刃于地，遗书于案上，散者耳见之大恐，始罢兵。哈山沙巴哈死，传位于伦白塞而堡酋曰基牙布速而克乌米特，蓄刺客益众。于所居堡内筑宫室苑囿，务极华丽，供张豪侈，为出力杀人者乃得入。蓄童子自十二岁至二十，择其有胆勇者，日谕以天堂福地享用之乐，既而醉以酒，乘昏迷时载之入，恣所欲为，俟饮醉仍载以出。其人醒，询所遇，则告以谟罕默德所云天堂福地也，乃命往杀某某，事成复其故处，不幸身死，灵魂升天，乐亦如是。故人人踊跃用命，或为商贾，为奴仆，不远千里以行其志焉。 

　　宋宁宗庆元四年，复取可斯费音附近之阿斯兰堡。货勒自弥王喀塔施以兵至，伪请降，而夜从地道入，尽杀其兵。及兵再至，又乞降，请分先后行，以纳还侵地。先行者不被杀，则以次出堡，否则死守，许之。迨前队去后，无继者，诇之，则已尽行矣。其诡谲类如此。 

　　基牙布速而克乌米特死，子基牙谟罕默德嗣位，死，子哈山第二嗣位。哈山第二性放诞，多嗜欲，且奖诱同恶者。于是，教徒始有木剌夷之名，哈山第二为其妻弟刺死，子谟罕默德第二嗣位，中毒死，子札拉儿哀丁哈山嗣位。 

　　太祖西征大军渡阿母河，札拉儿哀丁哈山遣使来送款。明年，又中毒死，子阿剌爱丁嗣位。时货勒自弥王札剌勒丁建国，使其将土而堪侵掠木剌夷，为刺客所杀。蒙古五将西伐之役，木剌夷乘机取塔密干城。札剌勒丁将伐之，木剌夷使者至，其相饮使者酒。及醉，使者曰：“公等军中，皆有我国人，特公等不觉耳。不信，请证诸从者。”呼其五仆至，一为印度人，具言某月日某地，左右无他人，即可加刃，以未奉命，故不敢。其相大惧，札剌勒丁闻之，投五仆于火，议用兵，以输赋纳贡获免。 

　　宪宗二年，以木剌夷凶悍无道，使皇弟旭烈兀讨之，乃蛮人怯的不花率万二千人先行。次年，怯的不花至苦亦斯单，攻下数堡。复进至塔密干，攻吉儿都苦堡。其地高据山巅，为矢石所不及，怯的不花筑垒两重，使其将布里守之，自引兵攻附近城堡。未几，吉儿都苦人潜出，陷其垒，杀布里，伤士卒甚众。怯的不花闻之，引还，攻益急。吉儿都苦堡病疫，木剌夷酋阿剌爱丁谟罕默德遣精锐百馀人，持疗疫药，突围入，仍坚守不降。 

　　五年冬，阿剌爱丁谟罕默德死，子兀克乃丁库沙嗣位。阿拉爱丁谟罕默德之立甫九岁，既长，有心疾，清狂不慧。十八岁，生兀克乃丁库沙，定为嗣，众望属之。而其父忌兀克乃丁库沙得众，待之虐，兀克乃丁库沙告于部人：“我父不能理事，故民心涣散，致蒙古之兵祸。”众然之。一日，阿剌爱丁谟罕默德醉卧，为人所杀。咸谓其子弑之。未几，兀克乃丁库沙迁居梅门迭司堡。 

　　六年，旭烈兀至西域，命怯的不花、库喀、伊而喀分攻苦亦力斯单各城堡，遂克枯姆城。旭烈兀至噶部姗，遣使谕降。其相火者纳昔儿哀丁，及数医士，皆劝兀克乃丁库沙降，乃遣其弟萨恒沙偕使者来谒。旭烈兀谕以尽堕城堡，亲来纳降，则汝父从前虐待蒙古人之咎，可以恕。已而兀克乃丁库沙不至。旭烈兀进至波斯单，复遣使求宽期一岁，兀克乃丁库沙当自来请命，吉儿都苦堡及他堡均谕以纳款。旭烈兀知其意在缓兵，仍进攻各堡，抵迭马温脱城。再遣使招降，兀克乃丁库沙始谕吉儿都苦堡出降，而仍不自至。梅斤迭司、阿剌模忒、伦白赛耳三大堡仍坚守如故。旭烈兀命布喀帖木儿、库喀、伊而喀自马三德兰进，为北军；台古塔儿、怯的不花自胡瓦耳、西姆囊进，为南军；旭烈兀将中军自塔勒干进。兀克乃丁库沙又使其幼子来请降，尚未及十岁，旭烈兀遣归。 

　　六年冬，进军至梅斤迭司，诸将以冬寒，马乏食，请班师。布喀帖木儿不从，复遣人谕兀克乃丁库沙，限五日内出降，许以不死。兀克乃丁库沙计穷，遂与火者纳昔耳哀丁等出降，尽献其金玉宝货。旭烈兀命兀克乃丁库沙遣人偕蒙古官谕下四十馀堡，尽隳之。而阿剌模忒、伦白赛耳二堡犹拒命。旭烈兀自至阿剌模忒，攻之，始降。阿来曷丁阿塔玛里克志费尼得其内藏书籍、测量仪器。分遣诸将围伦白赛耳，久始克之。木剌夷人居于西里亚者亦来降。兀克乃丁库沙从旭烈兀至哈马丹，复遣至西利亚说降伊思马里哀诸堡。 

　　事定，旭烈兀欲杀之，恐负约为天下笑，迟未发。兀克乃丁库沙内不自安，请入朝。既至，宪宗拒不见，遣归，行至通噶脱山，并其从者皆为蒙古官所害。旭烈兀之出师也，宪宗谕尽除木剌夷人。故旭烈兀分其人隶于各营，俟其酋入朝，下令无少长悉行诛戮。在苦亦斯单，杀一万二千人，他处亦如之，间有得脱者，皆窜匿山谷以自活。其居西里亚者，不曰木剌夷，曰哈施身，能以麻叶酿酒迷人。其叶名哈施设，故称其人为哈施身，又讹为阿杀辛。西域人称谋杀者曰阿杀辛，语本于此。木剌夷建国传七世，共一百七十六年而灭。 

　　报达，直波斯海湾西北，临体格力斯河，天方教哈里发之都城也。天方教创于阿剌比人谟罕默德，其族分二派：一为柯勒奚施，一为倭马亚。谟罕默德则系出柯勒奚施。谟罕默德卒，其妻阿夷舍之父阿部倍壳耳嗣为教主，始名曰哈里发，译言代天治事也。阿部倍壳耳立二年卒，倭马亚人倭马尔嗣为哈里发十年，为刺客所杀，谟罕默德之女婿奥自蛮嗣十二年，为其僚婿阿里所杀。阿里遂嗣为哈里发。阿夷舍与奥自蛮同族大怒，集奥自蛮旧部，与阿里战于蒲斯拉，不胜。丹马斯克大酋谟阿费牙起兵助之，与阿里战于西芬，相持不下。二人遂分国而治：谟阿费牙治达马思格，阿里治苦法。未几，阿里为阿孛赌阿满所害，子哈山嗣。甫半年，部众溃乱，哈山逊位，还居默德那。谟阿费牙乃独握政权。谟阿费牙为倭马亚人，故称为倭马亚国。十五传至末而换第二，逐其兄伊孛拉希母，而夺其位。旋为谟罕默德族人阿蒲而阿拔斯所杀，称为阿拔斯国。是时西里亚、埃及、阿非利喀、阿剌比、波斯、小亚细亚、阿昧尼亚等部，皆为哈里发属地。阿拔斯衣尚黑，唐人所谓黑衣大食是也。自末而换第二以前，则为白衣大食。唐代宗时，尝借兵于大食，以平两京之乱。至德宗贞元二年，哈里发哈里突以谟萨，始迁都于报达，故又以报达为国名云。哈里突以谟萨卒，三子曰阿敏、曰麻谟讷、曰谟阿塔逊，分国而治。阿敏攻谟阿塔逊，为其将他海尔所杀，立麻谟讷为哈里发，卒，谟阿塔逊嗣，以土耳基人为左右亲军。浸久为亲军所挟制，其后哈里发之废立，率出于亲军大将之手，纪纲陵替，国势日衰。 

