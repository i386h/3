<!-- { "loadSidebar": true } -->
　　我太祖圣武皇帝握乾符而起朔土，以神武而膺帝图。四震天声，大恢土宇，舆图之广，历古所无。顷者，耆宿诣庭，奏章申请，谓既成于大业，宜早定于鸿名。在古制以当然，于朕心乎何有。可建国号曰大元，盖取《易经》乾元之义。兹大治流形于庶品，孰名资始之功，予一人底定于万邦，尤切体仁之要。嘉与敷天，共隆大号。咨尔有众，体予至怀。 

　　丙戌，立四川行尚书省于成都。 

　　十二月辛卯，宣徽院请以阑遗、漏籍等户淘金，帝日：“姑止，毋重劳吾民也。”乙巳，减百官俸。召塔出、董文炳入觐。辛亥，省太常专入翰林院。 

　　九年春正月庚申朔，高丽国追使贺正旦，兼贡方物。甲子，并尚书省入中书省。平章尚书省事阿合马、同平章尚书省事张易为中书平章政事，参知尚书省事张惠为中书左丞，参知尚书省事李尧咨、麦术丁为参知中书政事。省六部为四：曰吏礼部、户部、兵刑部、工部。丙寅，遣不花、马磷谕高丽具征耽罗舟粮。敕诸路佥军三万人赴河南。丁丑，皇子西平王奥鲁赤及诸王也速□儿、秃鲁率所部讨建都蛮。庚辰，改北京、中兴、四川、河南四路行尚书省，复立京兆中书行省。辛已，敕军民讼田者，民田有余分之军，军田有余亦分之民。其军驱入民籍者，还正之。壬午，改山东东路部元帅府统军司为行抠密院，也速带儿、塔出并行枢密院副使。乙酉，诏元帅府统军司、总管万户府阅实军籍。 

　　二月庚寅朔，国信使赵良弼追书状官张铎同日本十二人至京师请觐，帝不许。辛卯，诏扎鲁忽赤乃太祖开刨，所置位百司右，并立左右司。壬辰，高丽国进使贺建国号。改中都为大都。甲午，命阿术统蒙古军，刘整、阿城海牙统汉军。戊申，始祭先农于东郊。车驾幸上都。 

　　三月甲戌，括民间四教经，焚之。阿术等克樊城外城，筑重围守之。 

　　五月戊午朔，立和林转运司，小云失别为使，兼提举交钞使。辛酉，罢佥回回军。癸亥，敕拔都军屯田于怯鹿难之地。丙寅，佥徐、邳二州军，戍邳州。庚午，罢西番秃鲁千等处金银矿户为民。乙酉，诏安集答里伯所部流民。 

　　六月壬辰，京师大雨，坏墙屋，压死者众。己亥，塔出略地涟州，拔白头河诸堡。 

　　秋七月丁巳朔，禁私鬻回回历。壬午，诏官府文移并用蒙古字，仍遣百官子弟入蒙古学。 

　　八月丙戌朔，日有食之。癸卯，阿术等大败宋襄阳援兵，获其都统张顺。乙巳。车驾至自上都。 

　　九月甲子，阿术等败宋兵于柜门关，获其都统张贵及将士二千余人。癸酉，河南行中书省阿里坐奏军数不实，免官，并杖之。甲戌，罢水军总管府。 

　　冬十月丙戌朔，封皇子忙哥刺为安西王。遣使招谕扮卜、忻都蛮。壬辰，有事于太庙。癸巳，赵壁为平章政事。张易为枢密副使。癸卯。初立会同馆。 

　　十一月壬戌，诸王只必帖木儿、伯待穆尔筑新城成，赐名永昌府。己巳，征高丽兵讨耽罗。辛未，召高平儒者杨恭遮懿，不至。十二月乙酉朔，诏诸路达鲁花赤、管民长官，兼管诸军奥鲁。辛丑，诸王忽刺出括逃民高丽界。高丽达鲁花赤上其事，诏：“高丽之民犹未安集，禁之。”辛亥，宋将昝万寿寇成都，严忠范失利，遣使逮忠范至京师。癸丑，改拱卫司为拱卫直都指挥使司。 

卷九 本纪第九
　　○世祖三 

　　十年春正月乙卯朔，高丽国王王禃遣其世子愖禃来朝。戊午，忻都、郑温、洪茶邱讨耽罗。宿州万户也先不花请筑堡牛头山，以扼两淮粮运，不允。也先不花因言：“前宋人城五河，统军司皆得罪。今不筑，恐宋人先之。”帝曰：“汝言虽是，若坐视宋人戍之，罪亦不免也。”己未，禁阴阳图谶等书。癸亥，阿里海牙等克樊城。丁卯，立秘书监。庚午，佥陕西探马赤军。己卯，宋将昝万寿寇成都，佥京兆等路新军援之。命诸王阿不合市药于师子国。壬午，东川统军司合剌乞益兵戍云门山及虎头山，以京兆新佥军益之。 

　　二月丙戌，皇后、皇太子受册、宝，遣太常卿合丹告太庙。丙申，云南落羽蛮酋阿旭叛。遣断事官麦肖勾校四川陕西行省钱谷。遣勘马刺失里、乞带脱因、卜云失等使缅国，赐缅王玺书曰：间者大理鄯阐等路宣慰司都元帅府差乞带脱因导王国使诣京师，且言向至王国，但见臣下，未尝见王，又欲观吾大国舍利。朕矜闵远来，命其觐见。又使纵观舍利，询其所来，乃知王有内附之意。朕一视同仁，今再遣勘马刺失里及礼部郎中、国信使乞带脱因，工部郎中、国信副使卜云失往谕王国。诚能谨事大之礼，遣其子弟若贵臣一来，以彰我国家无外之义，用敦永好，时乃之休。至于用兵，夫谁所好？王其思之。 

　　三月甲寅朔，敕大司农司遣使巡行劝课，令农事有成。其探马赤等户，并行入社，一体开兴水利。乙丑，罢宋京湖安抚司，立河南等路行中书省。丙寅，摄太尉、中书右丞相安童授皇后宏吉刺氏册宝、摄太尉、同知枢密院事伯颜授皇太子真金册宝。壬申，前中书左丞相耶律铸平章军国董事，中书左丞张惠为中书右丞。车驾幸上都。罢中兴等处行中书省。 

　　夏四月癸未朔，吕文焕入觐，授文焕侍卫亲军都指挥使、襄汉大都督。罢河南等路行中书省，以平章军国重事史天泽、湖广行中书省平章政事阿术、参知行中书省事阿里海牙行荆湖等路枢密院事，镇襄阳。淮西行中书省左丞相合丹，参知行中书省事刘整，山东都元帅塔出、董文炳行淮西等路枢密院事，守正阳。丁酉，赎江南儒士为人掠卖者。辛丑，罢四川行中书省。以巩昌二十四处便宜总师江良臣行西川枢密院事，东川阆、蓬、广安、顺庆、夔府、利州等路统军使合刺行东川枢密院事，东川副统军王仲仁同金行枢密院事。 

　　五月壬子朔，诏狱囚除杀人者待报，余一概疏放，限八月内自至大都。乙亥，免代输佥军户丝银及伐木夫户税。负前朝官钱不能偿者毋征。主守失陷官钱者，杖释之。阵亡军及工匠无不产者，量加廪给。 

　　六月丁亥，免大都、南京两路赋役。丁酉，立光州等处招讨司。戊申，耽罗平，失里伯为耽罗国招讨使，尹邦宝副之。赵良弼自日本返。 

　　闰月己巳，罢东西两川统军司。丙子，平章政事赛典赤行省云南，统合刺章、鸭赤、赤科、金齿、茶罕章诸蛮。 

　　秋七月戊申，高丽国遣使贺皇后、皇太子受册。国子祭酒许衡谢病归。 

　　八月庚戌朔，前所释狱囚自至大都者二十二人，并赦之。丁丑，高丽国遣使贺圣诞节。 

　　九月辛巳，合伯为中书平章政事。壬午，立河南宣慰司。丙戌，立东宫宫师府。己丑，敕秋猎鹿家，先荐太庙。丙午，车驾至自上都。 

　　冬十月乙卯，有事于太庙。庚申，有司断死罪五十人，诏审覆宥十三人，余令有司再加审覆以闻。合答带为御史大夫。也速答儿与皇子西平王合兵攻建都，获其酋卜济，建部蛮降。 

　　十一月癸未，命布只儿修起居注。 

　　十二月甲寅，宋夏贯寇正阳，合丹等击败之。壬戌，召阿术同吕文焕入觐。安南国遣使贡方物。 

　　十一年青正月己卯朔，宫阙告成，帝始御正殿受皇太子、诸王、百官朝贺。高丽国遣使贺正旦，兼贡方物。庚寅，初立军官以功升散官格。忙古带等以兵戍建都，立建都宁远都护府，兼互市监，壬辰，立四川屯田经略司。丙午，彰德人赵当道等谋叛，事觉，伏诛。免于阗采玉工差役。诏中书省金军十万人伐宋。 

　　二月壬申，廉希宪为中书右丞，北京等处行中书省事。车驾幸上都。 

　　三月庚寅，凤州经咯使忻都、高丽军民总管洪茶邱等征日本。辛卯，改荆湖、淮西行枢密院为行中书省，伯颜、史天泽并为左丞相，阿术为平章政事，阿里海牙为右丞，吕文焕为参知政事，行中书省于荆湖；合答为左丞相，刘整为左丞，塔出、董文炳为参知政事，行中书省于淮西。癸巳，获嘉县尹常惩课最诸县，优诏赏之。遣要速木、咱兴憨失招谕八鲁酋。 

　　夏四月辛亥，分陕西、陇右诸州置提刑按察司，治巩昌。癸丑，初建东宫。乙亥，也速带儿同撒吉思所部戍益都。 

　　五月丙申，皇女忽都鲁揭里迷失公主下嫁高丽世子王爰。辛丑，敕新佥军户银丝均配于民者，并除之。 

　　六月癸丑，敕合答选蒙古军与汉军分戍沿江堡隘，古不来拔都、翟文彬等咯地荆南，以缀宋之西兵。丙辰，免上都、隆兴两路佥军。庚申，大举伐宋，诏曰：自太祖皇帝以来，宋与使介交通，殆非一次。彼此曲直之事，亦所共知，不必历举。逮我宪宗之世，朕奉命南伐，师次鄂渚，贾似道复遣宋京诣我近臣博部欢、前河南路经略使赵璧请罢兵息民，愿奉岁币于我。朕以国之大事，必须入计，用报而还。即位之始，追忆是言，乃命翰林侍讲学土郝经等奉书往聘，盖为生灵计也。古者兵交，使在其间，惟和与战，宜俟报音，其何与于使哉？而乃执之，卒不复命。至如留此一介行李，于此何损，在彼何益？以致师出连年，边境之间，死伤相籍，系累相属，皆彼宋自祸其民也。襄阳被围五年，屡拒王师，义当不贷。朕先有成命，果能出降，许以不死，既降之后，朕不食言，悉全其命，冀宋悔过，或启令图。而乃执迷，罔有悛心，所以问罪之师，有不能已者。 

　　今遣尔等水陆并进，布告遐迩，使成知之。夫以天下为事，爰及干戈，自古有之。无事之民，初无与焉。若彼界军民官吏人等，去逆效顺，与众来附，或别立奇功者，验等第官资迁擢。其所附军民，宜严敕将士毋得妄行杀掠，杀母妻孥毋致分散，仍加振给，令得存济。其或固拒不从，及迎敌者，俘戮何疑！甲子，忙古带、八都、百家奴分率武卫军南征。丙寅，合剌合孙为中书左丞，崔斌参知政事，仍行河南道宣慰司。 

　　秋七月乙亥朔，山北辽东道提刑按察使兀鲁失不花同廉希宪行省北京，国王头辇哥毋署事。癸未，宋度宗殂，其太子显嗣位。癸巳，高丽国王王禃卒。同知上都留守司事张焕册世子愖为高丽国王。 

　　八月甲辰朔，诸路立社稷坛。丁未，复改淮西行中书省为行枢密院。辛未，高丽国王王愖遣使贺圣诞节。是月，都元帅忽敦、右副元帅洪茶邱、左副元帅刘复亨与高丽将金方庆等征日本。太保刘秉忠卒。 

　　九月甲戌朔，伯颜、史天泽视师于襄阳，分三道伐宋。伯颜自率大军趋鄂州。癸巳，车驾至自上都。 

