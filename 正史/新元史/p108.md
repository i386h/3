<!-- { "loadSidebar": true } -->
　　至元末，参加政事梁德珪言：“忙古□请疏治淀山湖，因受曹总管金而止。张参议等相随言之，识者咸以为便。臣等议，此事可行无疑。请选委巡行官相视，会义合同军夫。”帝从之。既而平章政事帖哥言：“民夫足用，不须调军。”帝曰；“有损有益，其均齐并科之。” 

　　未几，世祖崩，成宗即位。帖哥又其言事，且建议用湖田粮三万石，以募民夫四千、军四千隶于都水防田使司，职掌收捕海贼，修治河渠等事。帝命伯颜察儿与枢密院同议，并召宋降臣范文虎及朱清、张瑄询之。瑄等言：“亡宋屯守河道，用手号军，大处千人，小处不下三四百人，隶巡检司管领。文虎言：“差夫四千，非动摇四十万户不可，若令五千军屯守，就委万户一员，事或可行。”枢府韪文虎言，奏行之。 

　　四川江堰，凡一百三十有二处，岁治堤防役民兵多者万余人，少者犹千人或数百人。役例七十日，不及七十日，虽竣不得休息。不役者，日出钞三贯为佣直。岁费不下七万贯，官民俱困。 

　　元统二年，四川肃政廉访司佥事吉当普巡视，得要害之处三十有二，余悉罢之。与灌州州判判张宏议，甃以石。宏出私钱，试为小堰。堰成，水暴涨而堰不动。遂决计行之。 

　　至元元年七月兴工，先从事于都江堰。少东为大小钓鱼，又东跨二江为石门，以节北江之水，又东为利民台，又东南为侍郎、杨柳二堰，其水自离堆分流入于南江。 

　　南江东至庙角，又东至金马口，又东过大安桥，入于成都，俗名大皂江，江之正源也。又东为虎头山、斗鸡台。台有水则，以尺画之，凡十有一。水及其九，其民喜，过则忧，没则困。又书“深淘滩，高作堰”，相传为秦守李冰所教云。又东为离堆，又东至三石洞，酾为二渠。其一自上马骑东流入成都，古之外江也。 

　　南江自利民台有支流，东南出万工堰，又东为骆驼堰，又东为碓口堰，鹿角之北涯有渠曰马坝，东流至成都，入于南江。渠东行二十余里，水决其南涯四十有九处。乃自其北涯凿二渠，与杨柳渠合，又东与马灞渠合，自金马口之西凿二渠，合金马渠，东南入于新津江，罢蓝淀、黄水、千金、白水、新兴至三利十二堰。 

　　北江三石洞之东为外应、颜上、五斗诸堰，其水皆东北流于外江。外江东至崇宁，亦为万工堰。堰之支流，自北而东，为三十六洞，过清白堰东入彭、汉之间。而清白堰水溃其南涯乃疏其北涯旧渠，直流而东，罢南涯之堰及三十六洞之役。 

　　他如嘉定之青神，有堰曰鸿化，则授成于长吏，应期功毕。成都之九里堤，崇宁之万工堰，彰之堋口、丰洞诸堰，未及施功，则使长吏于农隙为之。诸堰，都江及利民台之役最大，侍郎、杨柳、外应、颜上、五斗次之，鹿角、万工、骆驼、碓口、三利又次之。都江居大江中流，故以铁万六千斤铸大龟，贯以铁柱，置堰下以镇之。诸堰皆甃以石，范铁以关其中，取桐油，和石灰，杂麻枲，而捣之使熟，以苴罅漏。岸善崩者，密筑碎石以护之。所至或疏旧渠以导其流，或凿新渠以分其势。遇水之会，则为石门，以时启闭。五越月，工竣。吉当普以监察御史召，省台上其功，诏学士揭奚斯撰碑文以旌之。 

　　盐官州海塘，去海岸三十里。旧有捍海塘二，后又添筑咸塘。大德三年，塘岸崩，中书省遣礼部郎中游中顺，与本省官相视，以虚沙难于施力，议筑石塘。又以劳费甚，不果，延祐中，盐官州海溢，累坏民居，陷地三十余里，行台、行省官共方议于州城北门外添筑土塘，再筑石塘，东西长四十三里，又以潮泖河涨而止。 

　　泰定四年六月，海溢，盐官州告灾，乃遣使祀海神，与有司视形势所便，复议筑石塘捍海。诏曰：“筑塘是重劳吾民也，其增石囤捍御，庶天其相之。” 

　　先是，致和元年，江浙行省建议作籧篨，实以石，鳞次叠之，以御海潮。已而皆沦于海。乃改造石囤，以救一时之急焉。未几，杭州路又言：“八月以来，秋潮汹涌，水势愈大，见筑沙地塘岸，东西八十余步，造木柜石囤以塞其要处。本省左丞相脱欢等议，安置石囤四千九百六十，以资抵御。”中书省议遣户部尚书李家奴、工部尚书李嘉宾、枢密院属卫指挥青山、副使洪灏、宣政院佥事南哥班与行省左丞相脱欢及行台、行宣政院，庸田使司，会议修治之策。合用军夫，除戍守州县关津外，酌量差拨，从便支给口粮。合役丁力，附近有田之民及僧，道、也里可温、签迭儿等户内点佥。凡工役之时，诸人毋或沮坏，违者罪之。既而李家奴等以已置石囤，不曾崩陷，是已略见成效，乃东西接垒十里，其六十里塘下旧河，就取土筑塘，以备崩坏焉。 

　　天历元年，都水庸田司言：“八月十四日，祈请天妃入庙。十五日至十九日，海岸浮沙东西长七里余，南北广或三十余步，或数十百步，渐见南北相接。西至石囤，已及五都，修筑捍海塘与盐搪相接。石囤东至十一都六十里塘，东至大尖山嘉兴、平湖三路所修海口。自八月一日，探海二丈五尺。至十九日探之，先二丈者今一丈五尺，先一丈五尺者今一丈。西自六都仁和县界赭山、雷山为首，添涨沙涂，已过五都四都，盐官州廊东西二都，沙土流行，水势俱浅。二十七日至九月四日大泛，本州岳庙东西，水势俱浅，涨沙东过钱家桥海岸，元下石囤木植，并无颓圮，水息民安。”诏改盐官州曰海宁州。 

　　诸路水利之可考者。中统三年，中书左丞张文谦荐邢台郭守敬习水利，征诣行在。守敬面陈六事：其一，引玉泉水及开蔺榆河，已见前。其二，顺德达活泉引为三渠，灌城东之地。其三，顺德沣河东至古任城，失其故道，没民田一千三百余顷。若开河，自小王村合滹沱入御河，可通舟楫，其田亦可耕种。其四，磁州东北漳、滏二水合流处，开引河，由滏阳、邯郸、洺州、永年，下经鸡泽，入沣河，可溉田三千余顷。其五，怀孟沁河虽已通渠溉，尚有漏堰余水，与舟河相合，开引东流，至武陟县，北合御河，可溉田千余顷。其六，黄河自孟州西，开引河，经新旧孟州中间，顺河古岸下至温县，南入大河，其间亦可溉田二千余顷。帝喜曰：“成吾国家之务者，其斯人乎！”并依所奏行之。 

　　至元元年，守敬从文谦行省西夏。其濒河五州，皆有古渠。在中兴州者，一名唐东渠，长袤四百里，一名漫延渠，长袤二百五十里。他州渠十，长袤各二百里，支渠大小六十有八。计溉田可九万余顷。兵乱后，皆淤废。守敬因古道疏浚之。更立闸堰。役不逾时，诸渠皆通利。二年，守敬入为都水少监，奏言：“臣向自中兴还，顺河而下，四昼夜至东胜，可通漕运。又查泊兀郎海，古渠甚多，皆应修理。”帝并韪之。元一代治水利者，咸推服守敬，以为不可及云。 

　　其后，学士虞集建畿辅水利议，渭：“京师之东，濒海数千里，北极辽海，南滨青、徐、萑苇之场也，海潮日至，淤为沃壤。用浙人之法，筑堤扦水为田，听富民愿得官者，合其众分授以地。官定其畔以为限制，能以万夫耕者，授以万夫之田，为万夫之长，千夫、百夫亦如之，察其惰者而易之。一年勿征也。三年视其成，以地之高下定额于朝廷，以次渐征之。五年有积蓄，命以官，就所储给以禄。十年佩之符印，以传子孙，如军管之法，则东西民兵数万，可以近卫京师，外御岛夷、宽东边之运，以行疲民，遂富民得官之志，而获其用。江海游食盗贼之类，亦有所归。  

　　至正十二年，丞相脱脱当国，遂仿集之议，奏：“京圻近水地，召募江南人耕种，岁可收粟麦百余万石。不烦海运，京师足。”上从之。于是西自西山，南自保定、河间，北抵檀、顺，东至迁民镇，凡系官地及原管各处屯田，悉从司农司立法佃种。合用工价、牛具、农器、谷种，给钞五百万锭。命悟良合台、乌古孙良桢并为大司农卿。又于江南召募能种水田及修筑围堰之人，各一千。为农卿降空名，添设职事敕牒十二道，募农夫一百名者，授正九品；二百名，正八品；三百名，正七品；就令管领所募之人。所募农夫，每名给钞十定。未几，中原盗起，脱脱亦罢斥，其建置卒无成效。 

　　后至元五年，洛磁路言：“洺州城内井泉咸苦，居民饮之多疾，有死者。请疏浚旧渠，置闸坝，引滏水。分灌洺州城濠，以济民用。计会渠东西长九百步，阔六尺，深三尺，役四百七十五工，民自备器用。岁二次放闸，不妨漕事。”中书省议从之。 

　　广济渠者，在怀孟路，引沁水以达于河。先是，中统二年，提举工允中、大使杨端仁奏诏开渠。修石堰长一百余步，高一丈三尺。石斗门桥，高二丈，长十四步，阔六步。渠四道，计六百七十里，经济源、河内、河阳、温、武陟五县。渠成，民甚利之，赐名广济渠。三年八月，中书省臣忽鲁不花等奏：“广济渠司言，沁水渠成，今已验工分水，恐久远权豪侵夺。”乃下诏依本司所定水分，已后毋许侵夺。 

　　至大三年，怀庆路同知阿合马言：“天久旱，秋谷种不入土。近访问耆老，咸称丹水浇灌山田，居民深得其利。有沁水亦可溉田，中统间王学士亦为天旱，奉诏开此渠，募自愿人户于沁古迹，置分水渠口，开渠四道，历温、陟入河，约五百余里，渠成名曰广济渠。设官提调，遇旱则官为斟酌，验工多寡，分水浇灌，济源等处五县民田三千余顷咸受其赐。二十余年后，因豪家截河起堰，立碾磨，壅水势。又经霖雨，渠口淤塞。河渠司旋亦革罢，有司不为整顿，因致废坏。今五十余年，分水渠口及旧渠迹，均亦可考。若蒙依前浚治，引水溉田，于民大便。”寻据孟州等处申言：“旧日沁水筑土堰，遮水入广济渠，岸北虽有减水河道，不能吞伏，后值霖雨，荡没田禾，以此堵闭。今若枋口上连土岸，置立石堰，复还本河，又从减水河分杀其势，如此庶不为害。”工部牒都水监相视施行。 

　　三白渠，在京兆路，太宗十一年，梁泰奏请修三白渠堰，比之旱地，其收数倍。帝从之。仍敕泰佩元降金符，充宣差，规措三白渠，以郭时中副之，置司于云阳县。所用田户及牛畜，敕塔海绀不于军前应副。 

