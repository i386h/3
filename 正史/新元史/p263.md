<!-- { "loadSidebar": true } -->
　　又二年，太祖袭破王罕，王罕走至乃蛮界之捏坤乌孙，为守将火力速八赤腾喀沙儿所杀，白其事于太阳罕。太阳罕后母古儿别速，又为太阳罕可敦，闻之曰：“脱斡邻勒是东邻老王罕，取彼头来视之，若信，当祭以礼。”头至，置白毡上。乃蛮人有识之者，果王罕也。乃陈乐以祭之，其头忽有笑容。太阳罕以为不祥，蹴而碎之。可克薛兀退谓诸将曰：“割死王罕之头而蹴之，非义也。况近日狗吠声甚恶。事其殆乎。昔王罕尝指古儿别速言：此妇人年少，吾老且死，泰赤布喀柔软，他日恐不能保我部众。今古儿别速用法严，而我太阳罕顾性懦，舍飞猎外无他长。吾亡无日矣。” 

　　太阳罕忌太祖势日强，欲用兵于蒙古。可克薛兀谏，不听。乃使其部将卓忽难告汪古部长曰：“我闻有北边林木中之主，欲办大事。我知天上惟一日、一月、地下亦不得有两主。请汝助我为右手，我将夺其弓矢。”汪古部去遣使告于太祖，太祖议先攻之。 

　　泰和五年春，会诸将于迭灭该河，众以方春，马瘦，俟马肥而后进。别勒古台请先发以制之。太祖从其言。进兵至乃蛮境外之哈剌河。乃蛮兵不至，不得战。 

　　秋，再议进兵，以忽必来、哲别为前锋。时太阳罕亦遣兵为前锋，而自与蔑儿乞酋脱黑脱阿、客烈亦酋阿邻太石、卫拉特酋忽都哈别乞、札只剌酋札木合及朵儿奔、塔塔儿、哈答斤、撒儿助等部连合驻于阿勒台河、杭海山之间。 

　　太祖营有自马，鞍翻而逸，突入乃蛮军中。乃蛮皆谓蒙古马瘦。太祖进至撒阿里客额儿之地，部将朵歹言于太祖曰：“吾兵少。至夜，请使人各燃火五处为疑兵，以张声势。”太祖从之。乃蛮哨望者果疑蒙古兵大至，走告太阳罕。 

　　太阳罕与诸将计曰：“蒙古马虽瘦，然战士众，亦不易敌。今我退兵，彼必尾追，则马力愈乏，我还而击之可以得志。”太阳罕子古出鲁克闻之，恚甚，曰：“吾父何畏葸如妇人，达达种人吾知其数，大半从札木合在此，彼从何处增兵？吾父生长宫中，旦孕妇更衣、童牛啮草之地，身所不至。故惧为此言耳。”其将火力速八赤亦曰：“汝父亦难察从不以人背马尾响敌，汝恇怯如此，曷不使汝妇古儿别速来乎！惜可克薛兀老，吾兵纪律不严，得毋蒙古人应运将兴耶？”言毕叹息而出。太阳罕大怒曰：“人各有一死，七尺之躯辛苦相等，汝辈言既如此，吾前迎敌可也。”遂决战，渡斡儿洹河至纳忽岭东崖察乞儿马兀惕之地。 

　　太阳罕与札木合登高了敌，见太祖军容严整，有惧色，退至山上陈兵自卫。札木合谓其左右曰：“乃蛮平日临敌，自谓如宰小牛羊，自头至足不留皮革。汝等今视其能否？”遂率所部先遁。是日战至晡，乃蛮兵大溃。太阳罕受重伤，卧于地。火力速八赤曰：“今我等尚在山半，不如下为再战之计。”太阳罕不应。火力速八赤曰：“汝妇古儿别速已盛饰待汝得胜而回，汝盍速起。”亦不应。火力速八赤乃谓其部将十人曰：“彼如有丝毫气力，必不如此。我等与其视彼死，不如使彼视我等之死。”遂与诸将下山力战。太祖欲生致之，而不从，皆死。太祖叹息曰：“使吾麾下将士能如此，吾复何忧。”太阳罕既死，余众夜走纳忽岭，坠死崖谷者无算。太祖获古儿别速，调之曰：“汝谓蒙古人歹气息，今日何故至此。”遂纳之。朵儿奔、塔塔儿、哈答斤、撒儿助四部悉降。古出鲁克奔于不月鲁克。 

　　太祖元年，亲征不月鲁克。不月鲁克方猎于兀鲁黑塔山，太祖兵奄至，杀之。古出鲁克与脱黑脱阿奔也儿的石河。 

　　三年，太祖以卫拉特降酋忽都哈别乞为向导，至也儿的石河，阵斩脱黑脱阿，古出鲁克复奔西辽。 

　　是时，西辽古儿罕为直鲁古。古出鲁克至西辽，将谒古儿罕，虑有变，令从者伪为己入谒，自立于门外俟之。适古儿罕之女格儿八速自外至，见其状貌，伟之。后询得其实，乃以女晃忽妻古出鲁克。晃忽年十五，性慧黠。以古儿罕喜谀，使古出鲁克迎合其意，古儿罕遂以国事任之。古出鲁克闻其父溃卒多藏匿于旧地，欲纠合部众，以夺古儿罕之国。乃言于古儿罕曰：“蒙古方有事于乞□，不暇西顾。若我往叶密里、哈押立克、别失八里，招集溃卒，众必响应，可藉其力以卫本国。”古儿罕从之。古出鲁克既东，乃蛮旧众果闻命附从。又遇货勒自弥使者，约东西夹攻古儿罕。西军胜，则拓地至阿力麻里、和阗、喀什噶尔，东军胜，则拓地至费那克特河。议定，古出鲁克即至鄂思恳，夺西辽之库藏，进攻八剌沙衮。古儿罕自出御之，古出鲁克败退。而货勒自弥之兵已至塔剌思，擒古儿罕之将塔尼古。八剌沙衮城守鄂思恳溃卒以象毁门而入，大掠三日。古出鲁克乘机再进，古儿罕战败，生获之。奉古儿罕为太上皇，篡其国而自立。越二年，古儿罕以忧卒。 

　　古出鲁克既篡立，又纳西辽前宰相之女为妃，貌甚美，与正妃晃忽同信佛教。契丹本举国事佛，及耶律大石西迁，其地盛行回回教。大石听其信仰，不之禁，故上下相安。古出鲁克用其妃之言，定佛法为国教。谕其民奉佛，不行奉谟罕默德。自至和阗，招集天方教士辩论教理。有教士曰阿拉哀丁，与古出鲁克往复驳难，古出鲁克惭怒，置而缚之，钉其手足于门。又赋敛苛重，每一乡长家置一卒监之。于是民心瓦解，惟望蒙古兵速至。 

　　太祖亦闻之，使哲别伐古出鲁克。哲别入西辽境，谕民各奉旧教勿更易，各乡长皆杀监卒应之。古出鲁克在喀什噶尔，兵未至先遁。哲别追及于撒里黑库尔，古出鲁克匿于苇拉特尼之山谷。哲别遇牧羊人询知古出鲁克踪迹，获而杀之。古出鲁克自太祖三年奔西辽，六年篡直鲁古，十四年为哲别所杀，距太阳罕之死已十有一年。 

　　古出鲁克有子敞温走死。敞温子抄思幼，从母康里氏间行归太祖，给事中宫。年二十五，出从征伐。破代、石二州，不避失石。太宗四年，从皇帝拖雷败金师于钧州之三峰山。论功，赐汤阴黄招抚等百十有七户，不受；复赐俘口五十、宅一区，黄金鞶带、酒壶、杯、盂各一，再辞，不许，乃受之。擢副万户，与忽都虎留抚河南，寻移随州，九年，签西京、大名、滨、棣、杯孟、真定、河间、邢、洺、磁、威、新、卫、保等路军，得四千有六十余人，以抄思统之。移镇颍州。卒。子别的因，襁褓时鞠于祖母康里氏，留和林。稍长，给事乞儿吉思皇后。父卒，母张氏迎别的因南来。张贤明，尝从容训之曰：“人之所以成立者，知恐惧、知羞耻知艰难，否则禽兽而已。” 

　　宪宗四年，以别的因袭父职副万户，镇随、颍二州。别的因身长七尺，多力，尤精骑射，士卒畏服之。 

　　中统四年，入觐，赐金符为寿、颍二州屯田达鲁花赤。时州境有虎食人，别的因缚羊置槛中，诱虎杀之。至元十三年，授信阳府达鲁花赤。信阳亦多虎，别的因加马踢鞍上出猎，命左右燔山，虎出走，别的因掷以踢，虎搏踢，据地而吼，还马射之，立毙。十六年，进常德路副达鲁花赤。会同知李明秀作乱，别的因单骑往谕之降。事闻朝廷，诛明秀。三十一年，进池州路达鲁花赤。大德十一年，迁台州路。卒，年八十一。 

　　子三人：不花，佥岭南广西道肃政廉访司事；文圭，有隐德，赠秘书著作郎；延寿，汤阴县达鲁花赤。孙可恭，曾孙与权，皆进士。 

　　史臣曰：“王罕猜忌失众，赖烈祖父子亡而复存，乃听谗子之言，辜恩负德。太阳罕懦耐我谋，横挑强敌。考其祸败之由，皆不量智力，轻于一举，身陨国灭，同趋覆辙，愚莫甚焉。古出鲁克乘机篡夺，民心未附，乃强其所不从，而淫刑以逼之，渊鱼丛爵，徒为吊伐之资而已。” 

卷一百十九 列传第十六
　　木华黎上（孛鲁塔思、霸都鲁安童、兀都带、拜住） 

　　木华黎，札益忒札剌儿氏。祖估列枯秃伯颜，父孔温窟洼。太祖征主儿乞，师还，帖列枯秃伯颜使孔温窟洼率木华黎与其弟不合，谒太祖于行在。自是，遂留事左右。孔温窟洼从太祖征蔑儿乞、乃蛮等部，数有功。太祖与乃蛮战，失利，率七骑走，饥不得食，孔温窟洼获一橐驼杀之，炙其肉以献。追骑至，太祖马已惫，孔温窟洼以己马授太祖，身当追骑，死之。后追赠推忠效节保大佐运功臣、太师、开府仪同三司、上柱国、鲁国王，谥忠宣。 

　　孔温窟洼五子，木华黎其第三子也。生时有白气出帐中，神巫异之曰：“此非常儿也。”及长，身七尺，虬须黑面，沈颜多智略，猿臂善射。 

　　太祖征塔塔儿，失道不知牙帐所在，夜卧泽中。大雨占，木华黎与博尔术张毡裘，蔽太祖，通夕侍立，足迹不移。一日，太祖从十余骑行山谷，顾谓木华黎曰：“倘遇贼，奈何？”对曰：“愿独当之。”已而，贼果自林中突出，矢如雨集，木华黎引满向贼，三发殪三人。贼问：“尔何人？”曰：“我木华黎也。”徐解马鞯，捍太祖出谷中，贼亦引去。 

　　王罕为乃蛮所败，乞援于太祖曰：“闻汝有四良将，能使助我否？”时木华黎与博尔术、博尔忽、赤老温以忠勇，号掇里班屈律，译言四骏马也。太祖乃遣木华黎等援之，与乃蛮战于按台山，大败之，返其所掠于王罕。 

　　既而，王罕与太祖有隙，从太祖御王罕于合剌合勒，又从太祖袭王罕，兼程至彻彻儿温都尔，夜斫其营，大破之。王罕走死，诸部皆门风款服。 

　　太祖即位，以木华黎为左万户，东至合剌温山悉隶之，子孙世袭勿替。是时封功臣九十余人为千户，惟木华黎与博尔本为左、右万户，位诸将之上。太祖尝从容语之曰：“吾有汝二人，犹车之两辕，身之两臂也。” 

　　六年，从太祖代金，渡漠而南。金主使其将独吉思忠将兵筑乌沙堡，欲以逼我。木华黎袭败之，思忠遁走。金将郭宝玉来降。从太祖克西京及昌、桓、抚等州。金兵号四十万，阵野狐岭北，木华黎进曰：“彼众我寡，弗致死，未易破之。”遂率敢死士，大呼陷阵，太祖麾诸军继进，大败之。追至浍河堡，又败之，僵尸百里。是役也，金人之精锐歼焉，其后遂不能复振。 

　　七年，从太祖攻德兴府。八年，从入紫荆关，败金兵于五回岭，拔涿、易等州。是时三路伐金，太祖与睿宗为中路，分遣木华黎拔益都、滨、棣等州县，又攻拔密州，屠之。还次霸州，史天倪、萧勃迭儿来降，承制授天倪万户，勃迭儿千户。 

