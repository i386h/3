<!-- { "loadSidebar": true } -->
　　至元元年，召拜参知政事。二年，丞相耻律铸行省河东，以挺副之。六年，同佥枢密院事，累迁枢密副使。挺定军官品级，给军吏四千人屯田，开垦三万亩，收其获以饷亲军。汰不胜军者户三万，户一丁者亦汰之，丁多业寡、业多丁寡者，许财力相资，合出一军。著为令。 

　　九年，封皇子忙哥剌为安西王，以挺为王相，王曰：“关中事有不便者，可悉更张之”。挺进十策，曰：“睦亲邻，安人心，敬民时，备不虞，厚民生。一事权，清心源，谨自治，固根本，察下情。王为置酒嘉纳焉。十五年，王薨，王妃使挺请命于朝，以子阿难答嗣。世祖曰：“阿难答年少，未习祖宗之训，卿姑行王相府事。” 

　　十七年，运使郭琮、郎中郭叔云诬陷王相赵炳，妃命囚炳于平凉狱，琮、叔云毒杀之。世祖廷鞫其事，琮等皆伏诛。王府女奚彻彻，临刑以暧昧语连挺及其子瓛。世祖怒，拘挺，而下瓛于狱。且谓炳子曰：“商孟卿，老书生，可与诸儒共谳其罪。吏部尚书青阳梦炎以议勋奏，世祖疑其朋党。符宝郎董文忠曰：“梦炎素不知挺，臣以其推载之功语之。”世祖良久曰：“其事果何如？文忠对曰：“臣固闻之，杀炳之谋，挺不与也。”世祖默然。十八年春，诏藉挺家。是冬，始释挺及瓛。二十年，复起为枢密副使，俄以疾免。三十一年，炳子复讼父冤，挺坐系，百余日乃释。遂筑室于都城南左山，自号左山老人。二十五年，卒。年八十。延祐初，赠推诚协谋代运功臣、太师、开府仪同三司、上柱国、鲁国公，谥文定。子五：琥、璘、瑭、瓛、琦。 

　　琥，字台符。至元十四年，以姚枢、许衡存，拜江南行御史台监察御史。二十七年，征拜中台监察御史。属地震，琥疏言：“主文帝时有此异，而无其应。盖以躬行德化而弭。”因条汉文时政以进。”又言：“为国之道，在立法、任人而已。法不徒立，须人而行，人不滥用。惟贤是择。”因荐天下名士十余人，世祖皆召用之。三十年，迁国子司业。卒。有《彝斋文集》。 

　　瑭，字礼符。为大卫屯田千户。年三十三，即辞禄养亲。筑室曰晦道堂，取其七世祖宋太子中舍人宗弼，年五十致仕所筑堂名也。 

　　琦，字德符，成宗召入宿卫。仁宗在东宫，奏授集贤直学士。出为大名路治中，不赴。皇庆元年，授集贤侍进学士。延祐四年，擢侍读官、通奉大夫，赐钱二万五千贯。泰定元年，迁秘书卿。谢病，卒于家。 

　　史臣曰：“商孟卿以书生受世祖之知，功参佐命，耄而智昏，党附奸人。虽曰无交通之迹。然坐视冤诬，焉用彼相。其晚节不终，几陷刑戮，非不幸也。” 

　　赵良弼，字辅之。赵州赞皇人，本女直术要甲氏，讹为赵家，因以赵为氏。 

　　父悫，金威胜军节度使，兼义活州管内观察使、右监军、行元帅府事。与大兵战于高邑，被禽不屈死。子良贵，嵩汝招讨使：良贵子谠，许州兵官；悫从子良材，守太原；皆以战败死。 

　　良弼，悫之次子也。明敏多智略。崔之乱，良弼奉母还赵州，渡河争舟者挺刃及良弼母首，良弼捍以臂，几折，有兵士见而哀之，手援以登，母子始获免。已而试儒士中选。教授赵州。世祖在潜藩，召见，占对称旨。会立邢州安抚司，擢良弼为判官。良弼区画有方，事或掣制，则请于藩邸。二年，凡六往返，所请无不人。脱脱以断事官镇邢州。事多沮挠，良弼弛驿白其事，遂罢脱脱，邢大治。世祖分地在关中，奏以廉希宪、商挺宣抚陕西，擢良弼宣抚司郎中。宪宗使刘太平等钩校京兆钱谷，死者二十余人，众皆股栗，独宣抚司一无所坐。 

　　世祖南征，召参议元帅府事，兼江淮安抚使。率士卒先进，五战皆捷，禁焚卢舍、杀降民，所至宣布恩德，民皆安堵。既渡江，攻鄂州，闻宪宗崩，世祖北还，良弼陈时务十二事。世祖嘉纳之。遣至京兆，察访秦蜀人情向背。不逾月，具得实以报，曰：“宗王穆哥无他心，宜以西南事委之。浑都海屯六盘，士马精强，咸思北归。恐事有不测。纽璘总秦、川蒙古诸军，年少鸷勇，轻去就，当宠以重职。解其兵柄。刘太平、霍鲁欢，行尚书省事。阴有据地之志，仍家奴、刘黑马、汪惟正兄弟，夙蒙因德，并悉心俟命。”其言皆见采用。 

　　良弼凡五上书劝进，曰：“今中外皆愿大王早正宸位，以安天下，事势如此，岂容中止，社稷安危，间不容发。”世祖既即位，立陕西四川宣抚司。复以希宪、商挺为使、副，良弼为参议，良弼先行，言于断事官八春曰：“今刘太平思合于浑都海，纽璘迁延不行，当先遣使促纽璘入朝，刘太平还京兆。”八春从其议。至则纽璘果移屯将入泾州，刘太平将趋六盘。闻命乃止。 

　　浑都海叛，良弼与汪惟正、刘黑马议，执其党乞台不花、密利火者诛之。希宪、挺虑有擅杀名，遣使入奏待罪。良弼具密状授使者。言：“始捕二帅时，止令囚以俟报，臣窃以为张皇不便，宜急诛之，擅杀在臣，实不在宣抚司，若上怒希宪等，愿使者出此奏。”帝竟不问。使者以奏白政府，咸谓良弼为长者。是年，改宣抚司为行中书省，拜良弼陕西四川宣抚使、参议行省事。蜀人费正寅以私憾诬廉希宪、商挺京兆有异志者九事，以良弼为征。帝召良弼诘问，良弼泣曰：“三臣忠良，保无是心，愿剖臣心以明之。”帝意不释。会平李璮，得王文统与璮交通书，益疑挺等。又以良弼多智略，疑为文统游说，械系良弼，下于狱，至欲断其舌，姚枢奏：“践阼之初，非良弼滴事关中，恐陛下有西顾之忧。其人忠于陛下，安得与文统蓄异志者比。”帝意始解，赦出之。 

　　至元七年，起良弼为经略使，领高丽屯田。良弼言屯田不便，固辞，遂以良弼奉使日本。先是，数遣通日本，不得要领，于是良弼请行，帝悯其老，不许，良弼固请，乃授秘书监，充国信使。良弼奏：“臣父兄四人死事于金，乞命翰林撰碑文，臣虽死绝域无憾。”帝曰：“人臣各为其主，苟忠于所事，虽在前朝，朕亦嘉之，况有贤子为朕使万里之外乎！”命学士王磐撰赵氏家庙碑，给良弼卫兵三千。固辞，独书状官二十四人从行。 

　　八年，与高丽通事徐称、周金贮，至日本筑前金津。金津人以为贼，欲攻之。良弼登岩喻旨。守吏延入板屋，以兵环之，灭烛大噪，良弼泰然自若。明日，其国太宰府官率兵至，问使者来状。良弼数其不恭罪，仍喻以礼意。太宰官求国书，良弼曰：“必见汝国王，始授之。不然，则授之大将军。”良弼国书于箧，键锁甚严。越数日，复来求书，且曰：“我国自太宰府以东，上古使臣未有至者。今大朝遣使至此，而不以国书见授，何以示信？”良弼曰：“隋文帝遣裴清来，王郊迎成礼，唐太宗、高宗时，遣使皆见，王何独不见大朝使臣乎？”诘难数四，至以兵协良弼。良弼终不与，但出录本示之。日本太宰府见国书录本，以为不逊，却良弼不纳。良弼使书状官张铎先归，太宰府送良弼于对马岛。 

　　九年，张铎与日本人弥四郎等十二人至京师。良弼本意欲见日本王，说以罢兵修好，既见拒，乃与太宰府守护官议。守护官亦恐兵连祸结，与良弼定约，遣弥四郎伪称使介，修饰其词，偕张铎报命。帝召见张铎，宴劳之，铎奏良弼遣使臣入奏，与日本人弥四郎等，至太宰府，其守护官云：“曩为高丽所给，屡言上国来伐，岂意皇帝先遣行人下示玺书，然王都去此尚远，愿先遣人从使者回报，故良弼使铎同日本人入觐。”帝疑之，命翰林学士承旨和礼和孙问于姚枢、许稀衡等皆对曰：“诚如圣算，彼惧我加兵，故使此辈伺吾强弱耳，不宜听其入觐。”帝从之。是年，遣御史康之邵护弥四郎等还日本。 

　　十年，良弼复至太宰府，仍为所拒，乃归至京师。帝召见，问日本事本末，深加褒奖，曰：“卿可谓不辱君命矣。”后帝将讨日本，问于良弼，对曰：“臣居日本岁余，睹其民俗，狠勇嗜杀，不知有父子之亲、上下之礼。其地多山水，无耕桑之利，得其人不可役，得其地不加富。况舟师渡海，风涛莫测，是谓以有用之民力。填无穷之巨壑也，臣谓勿击便。”帝不听。 

　　十一年十二月，以良弼同佥书枢密院事。丞相伯颜伐宋，良弼言：“宋重兵在扬州，宜以大军径捣钱塘。”又言：“宋亡，江南士人多废学，宜设经史科，以育人材，定律令，以戢奸吏。”后皆用其议。 

　　良弼屡以疾请告，十九年，奉敕居怀孟。良弼别业在温县。在地三千亩，乃析为二，六于怀州，四与孟州，皆隶庙学。又立赞皇庙学，市学田六百亩，立赵州庙学。市学田一千六百亩。以赡生徒，或问为治，良弼曰：“易发而难制者，惟怒为甚。必克已，然后可以制怒，必顺理，然后可以忘怒，能忍，容所难容，事斯济矣。”二十三年卒，年七十。赠推忠翊运功臣、太保、仪同三司，追封韩国公，谥文正。子训，陕西行省平章政事。 

　　史臣曰；异哉赵良弼之奉使也，日本拒而不纳，则持国书以返耳；乃使弥四郎等伪称使介，以罔其君，而骄其敌，是谖也。称为不辱君命可乎！ 

　　杨果，字正卿，祁州蒲阴人。幼失父母，转徙居许州，以章句授徒为业。金正大中，登进士第。会参政李蹊行大司农于许，果以诗送之，蹊大称赏，荐为偃师令。到官，以廉干称。 

　　金亡，杨奂征河南课税，起果为经历。未几，史天泽经略河南，果为参议。时兵余，法度草创，果随宜赞画，民赖以安。中统元年，设十道宣抚使，以果为北京宣抚使。既至任事，果为喻以自嘲曰：“田妇、越贾，相为室家，言语不通，以意求之，十裁得其一二。每夕，归焚香，祝天而言，越贾不之知。有晓田语者，释之曰：注禄神官，独不能徒远以从近也。”语闻宰相，笑之。明年，拜参政知事。及例罢，犹诏与左丞姚枢等日赴省议事，至元六年，出为怀孟路总管。大修庙学。以尝为中书省执政官，移文申部，特不署名。后致仕，卒于家，年七十五，谥文献。 

　　果性聪敏，美风姿，工文章，尤长于乐府，外若沈默，内怀智用。微时避乱河南。娶羁旅中女，后登科。历显仕，竟与偕老，人以是称之，有《西庵集》行于世。 

　　宋子贞，字周臣，潞州长子人。貌清奇，耳耸过眉一寸，相者以为必寿且贵。好学，工词赋，弱冠，与族兄知柔同补太学生，俱有名于时，人以大、小宋称之。 

