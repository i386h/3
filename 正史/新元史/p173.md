<!-- { "loadSidebar": true } -->
　　塔塔里仓。至治元年，河东宣慰司委官朔州知州答里牙赤言：“塔塔里诸屯田相视拟议各项事理，计禀中书省，移枢密院，逐开于后：一，纳怜平远仓距黄河口十里，上年屯军所收子粒，见贮本仓。如蒙大同路委官，与东胜、云内二州正官，于年消钱雇夫买物修之，拨付万户府贮粮，较之移坼忙安仓所费，省十之九，公私俱便。一，忙安仓去黄河颇远，运粮不便，已别建新仓，移拆旧仓，并新建新安州故城内屯田万户公廨。” 

　　甘州仓，元贞二年建，延祐三年展修。 

　　常平仓，始于至元六年。其法：丰年米贱，官增价籴之，至米贵之时，官减价粜之。八年，以和籴粮及诸路仓所拨粮贮常平仓。是年，户部奏锭常平收籴粮斛，验各月时估之十分为率，添答二分，委各处正官提点，不得椿配百姓。十九年，复以官降斗斛，依添答之值，收籴，贫家缺食者即依例出粜焉。二十三年，定铁法，又以铁课籴充之。 

　　凡真定路常平仓五：曰真定府仓，曰冀州仓，曰中山府仓，曰赵州仓，曰蠡州仓。洺名磁路仓：曰洺州仓，曰磁州仓。彰德路仓一，东平府仓一，博州路仓一，济宁路仓三：曰在城仓，曰兖州仓。曰单州仓。曹州仓一，德州他一，濮州仓一，顺备路仓一。大名路仓五：曰大名路仓，曰开州仓，曰魏县仓，曰滑州仓，曰浚州仓。河间路仓三：曰在城仓，曰长芦仓，曰安陆仓。顺天路仓七：曰在城仓，曰祁州仓，曰易州仓，曰雄州仓，曰安州高阳仓。济南路仓二：曰在陈仓，曰清县仓。南阳府等处三仓。南阳府仓五：曰在城仓，曰汝州仓，曰裕州仓，曰邓州仓，曰唐州仓。归德府仓四：曰在城仓，曰徐州仓，曰亳州仓，曰邳州仓，曰宿州仓。南京路仓六：曰南京仓，曰郑州仓，曰钧州仓，曰许州仓，曰陈州仓，曰蔡州仓，曰睢州仓。太原路仓七：曰在城仓，曰崞州仓，曰邠州仓，曰岚州仓，曰平锭州仓，曰石州仓，曰坚州仓。平阳路仓五：曰在陈仓，曰绛州仓，曰河中府仓，曰泽州仓，曰潞州仓，曰沁州仓，曰隰州仓，曰霍州仓。中都路仓五：曰中都仓，曰檀州仓，曰涿州仓，曰霸州仓，曰冠州仓在城仓。至元九年，敕添盖常平仓，命各路总管府摘差正官及坐去造作人员催督。每间约储粮千石。计料估值，于各路官钱下支买会计铁数，就于附近炉冶关造，其夫役，令各路于本管旁近丁多之户借用，官为日支盐米。所盖仓廒，须管完固，若近年损坏，罪用监造官，责令出资修葺。 

　　义仓，始于至元七年，每社立一仓，社长主之。丰年验各家口数，每口留粟一斗，小口半之。无粟者，存留杂色粮，官吏不得拘检借贷。歉岁就给社户食之。皇庆二年，大司农司复请申明旧制，诏从之。 

　　太宗九年，立燕京等十路惠民药局，以奉御田阔阔、太医齐楫等为局官，给钞五百两为规运之本。中统二年，诏成都路置惠民药局。三年，敕太医大使王猷、副使王为仁管领诸路医人惠民药局，四年，复置局于上都，每中统钞一百两收息钱一两五钱。二十五年，以失陷官本，悉罢之。大德三年，又准旧例于各路分置焉。凡局皆从各路正官提调，上路总医二名，下路、府、州各一名，其所给钞，亦验民户多寡以为等差。各路钞本之数。 

　　腹里，三千七百八十锭。 

　　河南行省，二百七十锭。 

　　湖广行省，一千一百五十锭。 

　　辽阳行省，二百四十锭。 

　　四川行省，二百四十锭。 

　　陕西行省，二百四十锭。 

　　江西行省，三百锭。 

　　浙江行省，二千六百一十五锭。 

　　云南，真贝八一万一千五百索。 

　　甘肃行省，一百锭。 

卷八十一 志第四十八
　　○礼一 

　　△郊祀上 

　　礼之别，有五。虽三代以后，因时损益，然其纲要莫之能易焉。蒙古之礼，多从国之旧俗，春秋所谓狄道者也。世祖中统四年，始建太庙。至元元年，有事于太庙。八年，命刘秉忠、许衡定元正受朝仪，自是册立皇后、皇太子，群臣上尊号，进皇太后册宝，皆如元正仪。盖吉礼、宾礼、嘉礼，秩秩可观矣。蒙古不行三年之丧，无所谓凶礼之。其人以田猎为俗，无所谓搜苗狩也。其战胜攻取，无所谓治兵、振旅、献俘、告庙也，故军礼亦缺而不备焉。至于宗庙之祭享，世祖尝命赵璧等集议矣。然始以家人礼袝皇伯术赤、察合台，既而摈太宗、定宗、宪宗不预庙享之列，当时议礼诸臣未有言其失者。其诸所谓离乎夷狄，未能合乎中国者欤！今为《礼志》，博考遗文与其国俗。后有君子，以备参考云。 

　　蒙古拜天之礼最重，国有大事则免冠解带跪祷于天。宪宗二年秋八月八日，始以冕服拜天于日月山。是年十二月，又用孔元措言，合祭昊天后土，始作神位，以太祖、睿宗配享。四年秋七月，祭天于日月山。七年秋，驻跸于军脑儿，洒马乳祭天。 

　　世祖中统二年夏四月乙亥，躬祀天于旧桓州之西北，洒马湩以为礼，皇族之外无得而与焉。自是，每岁幸上都，以八月二十五日祭祀，谓之洒马妳子。用马一、羯羊八。彩段、练绢各九匹，缠白羊毛穗者九、貂鼠皮三，命蒙古觋及蒙古、汉人秀才达官四员领其事，再拜告天，又呼成吉思汗御名而祝之曰：托天皇帝福荫，年年祭赛者。礼毕，掌祭官四员各以祭币表里一赐之，余币及祭物则凡与祭者共分之。 

　　十二年十二月，以受尊号，遣使豫告天地，下太常检讨唐、宋、金旧议。于国阳历正门东南七里建祭台，设昊天上帝、皇地祗位二，行一献礼。其后国有大典礼，皆即南郊告谢焉。十三年五月，以平宋，遣使告天地，中书下太常议定仪物以闻。诏以国礼行事。 

　　三十一年，成宗即位。夏四月壬寅，始为坛于都城南七里，翰林国史院检阅官袁桷进十议，礼官推其博，多采用之，语详桷传，不具录。 

　　大德六年春三月庚戌，合祭昊天上帝、皇地祗、五方帝于南郊，遣左丞相哈剌哈孙摄事，为摄祀天地之始。 

　　大德九年二月二十四日，右丞相哈剌哈孙等言：“去年地震星变，雨泽愆期，岁比不登，祈天保民之事有天子亲祀者三：曰天，曰祖宗，曰祖稷。今宗庙、社稷岁时摄官行事，祭天国之大事也，陛下虽未及亲祀，宜如宗庙、社稷遣官摄祭。岁月冬至仪物，有司豫备，日期至则以闻。”诏曰：“卿言是也，其豫备仪物以待事。” 

　　于是翰林、集贤、太常礼官皆会中书集议，博士疏曰：“冬至圆丘，惟礼昊天上帝，至西汉元始间，始合祭天地。历东汉至宋，千有余年，分祭、合祭，迄无定论。”集议曰：“《周礼》，冬至圆丘礼天，夏至方丘礼地。时既不同，礼乐亦异。王莽之制何可法也？今法循唐、虞、三代之典，惟祀昊天上帝。其方丘祭地之礼，续议以闻。”按《周礼》，坛壝三成，近代增外四成，以广天文从祀之位。集议曰：“依《周礼》三成之制。然《周礼疏》云：每成一尺，不见纵广之度。恐坛上陕隘，器物难容，拟四成制内减去一成，以合阳奇之数。每成高八尺一寸，以合乾之九九。上成纵广五丈，中成十丈，下成十五丈。四陛，陛十有二级。外设二壝，内壝去坛二十五步，外壝去内壝五十四步，壝各四门。坛设于丙巳之地，以就阳位。”按古者，亲祀冕无旒，服大裘而加衮。臣下从祀，冠服历代所尚，其制不同。集议曰：“依宗庙见用冠服制度。按《周礼 大司乐》云：“凡乐，圆钟为宫，黄钟为角，太簇为徵，姑洗为羽，雷鼓雷鼗，孤竹之管，云和之琴瑟，云门之舞，冬至日于地上这圆丘奏之。若乐六变，则天神皆降，可得而礼矣。”集议曰：“乐者所以动天地，感鬼神，必访求深知音律之人，审五声八音，以司肄乐。” 

　　夏四月壬辰，中书复集议。博士言：“旧制神位版用木。“中书议改用苍玉金字，白玉为座。博士曰：“郊祀尚质，合依旧制。”遂用木主，长二尺五寸，阔一尺二寸，上圆下方，丹漆金字，木用松柏，贮以红漆匣，黄罗帕覆之。造毕，有司议所以藏。议者复谓，神主庙明有之，今祀于坛，对越在上，非若他神无所见也。所制神主遂不用。 

　　七月九日，博士又言：“古者祀天，器用陶匏，席用藁鞂。自汉甘泉雍畦之祀，以迄后汉、晋、魏、南北二朝、隋、唐，其坛壝玉帛礼器仪仗，日益繁缛，浸失古者尚质之意。宋、金多循唐制，其坛土遗礼器，考之于经，固未能全合，其仪法具在，当时名儒辈出，亦未尝不援经而锭也，酌古今以行礼，亦宜焉。今检讨唐、宋、金亲祀、摄行仪注，并雅乐节次，合从集议。”太常议曰：“郊祀之事，圣朝自平定金、宋以来，未暇举行，今欲修严，不能一举而大备。然始议之际，亦须酌古今之仪，垂则后来。请从中书会翰林、集贤、礼官及明礼之士，请明去取以闻。”中书集议曰：“合行礼仪，非草创所能备。唐、宋皆有摄行之礼，除从祀受胙外，一切仪注悉依唐制修之。” 

　　八月十二日，太常寺言：“尊祖备天，其礼仪乐章别有常典，若俟至日议之，恐匆遽有误。”于是中书省臣奏曰：“自古汉人有天下，其祖宗皆配天享祭。臣等与平章何荣祖议，宗庙已依时祭享，今郊祀专祀昊天为宜。”诏依所议行之。是岁南郊，配位遂省。 

　　十一年，武宗即位。秋七月甲子，命御史大夫铁古迭儿即南郊告谢天地，主用柏，素质元书，为即位告谢之始。 

　　至大二年冬十一月乙酉，尚书省臣及太常礼官言：“郊祀者国之大礼，今南郊之礼已行而未备，北郊之礼尚未举行。今年冬至南郊，请以太祖圣武皇帝配享。明年夏至北郊，以世祖皇帝配。”帝皆是之。十二月甲辰朔，丞相三宝奴、司徒田忠良、参政郝彬等奏曰：“南郊祭天于圆丘，大礼已举。其北郊祭皇地祗于方泽，并神州地祗、五岳四渎、山林川泽及朝日夕月，此有国家所当崇礼者也。当圣明御极而弗举行，恐遂废弛。“诏曰：“卿议甚是，其即行焉。” 

