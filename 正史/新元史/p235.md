<!-- { "loadSidebar": true } -->
　　赦令，历代所同。独以修佛事而释重囚，则惟蒙古有之。 

　　元贞元年，用帝师奏，释大辟三人，杖以下四十七人。二年，释罪囚二十人。 

　　六年四月己丑朔，释重囚三十八，人给钞一锭。庚辰，释重囚疑重者。七年，中书右丞答敕罕言：“僧人修佛事毕，必释重囚，有杀人及妻妾杀夫者皆指名释之。生者苟免，死者古冤。于福何有？”帝嘉纳之，然九年仍释上都囚三人，不能尽用其言。 

　　十一年，武宗即位，帝师奏释大辟囚三十人，杖以下百人。 

　　至大二年，以皇太后有疾，释大辟囚百人。 

　　皇庆三年，以作佛事，释囚徒二十九人。 

　　延祐元年，释流以下罪囚。三月，以僧人作佛事，择释狱囚，命中书省审察。六年，以天庆节，择重囚一人。七月，皇姊大长公主祥哥刺吉作佛事，释全宁府重囚二十七人。敕按问全宁有司官，阿从不法，仍追囚还狱，命分简奴儿干及流囚罪稍轻者屯田肇州。是年，以作佛事，释大辟囚七人，流以下六人。 

　　英宗即位，拜住以受尊号，请释狱囚，不允。至治二年，西僧灌顶，疾请释罪囚，帝曰：“释囚祈福，岂为师惜，朕思恶人屡赦，反害善人，何福之有？”不允。西僧为奸利，假祈福之说以释重囚，元之秕政也，独英宗能斥之，然亦连为故事。 

　　三年，敕都功侮使阔儿鲁至京师，释大辟囚三十一人，杖五十七以上六十九人。 

　　泰定元年，释笞罪以为两宫祈福。三年，以帝师修佛事，释重囚三人。 

　　至顺二年，作佛事，释在京囚死罪者十人，杖罪四十七人，三年，以作佛事，释御史台所囚定兴刘县尹及刑部囚二十六人。 

卷一百四 列传第一
　　○后妃 

　　烈祖宣懿皇后 太祖光献翼圣皇后（忽鲁浑皇后以下附） 太祖忽兰皇后（古儿八速皇后以下附） 太祖也遂皇后（察合皇后以下附） 太祖也速干皇后（合答安皇后以下附）太祖完颜皇后 太宗孛刺合真皇后（昂灰二皇后以下附）太宗昭慈皇后 定宗钦淑皇后 拖雷妃显懿庄圣皇后 宪宗贞节皇后（也速儿皇后以下附） 世祖帖古伦皇后 世祖昭睿顺圣皇后（喃必皇后以下附） 真金太子姐徽仁裕圣皇后 成宗贞慈静懿皇后 成宗卜鲁罕皇后（忽帖泥皇后） 答刺麻八刺元妃昭献元圣皇后 武宗宣慈惠圣皇后（速哥失理皇后以下附） 武宗仁献章圣皇后 武宗文献昭圣皇后 武宗伯忽笃皇后 仁宗庄懿慈圣皇后（答里麻失里皇后） 英宗庄静懿圣皇后（牙八忽都鲁皇后以下附） 甘刺麻元姐宣懿淑圣皇后 泰定帝八不罕皇后（亦怜真皇后以下附） 明宗八不沙皇后 明宗真裕徽圣皇后（按出罕皇后以下附） 文宗不答失里皇后 宁宗答里忒迷失皇后 惠宗答纳失里皇后 惠宗伯颜忽都皇后 惠宗完者忽都皇后（木纳失里皇后以下附）　附诸公主 

　　蒙古因突厥、回鹘旧俗，汗之妻曰可敦，贵妾亦曰可敦，以中国文字译之，皆称皇后。其庶妾则称妃子。终元之世，后宫位号只皇后、妃子二等。世祖至元十年，以魏初建议，授察必皇后册宝，用汉礼册。皇后自此始，是为正宫皇后。其余虽称皇后，无册封之礼焉。今博采前闻，为《后妃传》。其母以子贵，为皇太后者，并列于篇。 

　　烈祖宣懿皇后斡勒忽讷氏，讳诃额伦。 

　　先为蔑儿乞部人也客赤列都所娶。也客赤列都御后行至斡难河，烈祖出猎见后美，与族人捏坤太石、答里斡赤斤共劫之。后使也客赤列都策马疾走，烈祖追不及，以后归，遂纳焉。生四子，为太祖及合撒儿、哈准、斡赤斤，一女，为帖木伦公主。 

　　烈祖崩，太祖方十三岁，同族欺其母子寡弱。一日，俺巴孩之二妻，曰斡儿伯，莎合台，春祭。饮族人酒。后后至，分膰不及，后怒曰：“也速该虽死，我子宁虑不成人。今膰肉独不我与，他日且弃我矣。”斡儿伯、莎合台亦怒，明日徙帐去，与后母子绝。是时，烈祖部众皆叛去，后骑而追之，持旄纛以麾叛众，还其大半。 

　　太祖既长，娶光献皇后孛儿台。也客赤列都之兄蔑儿乞部长脱黑脱阿欲为其弟复仇，率三部蔑儿乞之众来袭。后率太祖等骑马入不儿罕山，使光献皇后驾牛车从之，为蔑儿乞人所掠。脱黑脱阿曰：“昔也速该夺吾弟之妻，今吾亦夺其子妇，可以相报矣。”始解围而去。 

　　及札木合与泰亦赤兀等部以三万人来攻，太祖分所为十三翼以拒之，后率斡勒忽钠人为第一翼。战于答兰版朱思之地。 

　　太祖即皇帝位，尊为太后，分部众万人与之，后意不足。二年，巫者阔阔出谮合撒儿于太祖，太祖惑其言，执合撒儿将杀之。后闻之，驾白驼车驰至太祖帐中，盛怒谯贡太祖。太祖惶恐谢罪，然卒夺合撒儿部众，后郁郁不乐。末几崩。至元三年定庙制世次，追上尊谥，袝烈祖为太庙第一室。 

　　太祖光献翼圣皇后，孛思忽儿宏吉刺氏，讳孛儿台。与诃额伦太后同宗异族。祖曰达而罕。父曰特因，又称为特薛禅。太祖九岁，烈祖挈往舅家，欲为之乞昏。道遇特薛禅，奇太祖状貌，又夜萝白海青挟日月而飞集其掌，心喜为吉征，乃要烈祖至其家，以后字焉。烈祖返，留太祖为赘婿，及将崩，始命蒙力克召太祖归。 

　　太祖既娶后，蔑儿乞人来袭。太后有媪曰豁阿黑臣，闻车马声殷地，疾告太后。太后与诸子及博儿术、者勒蔑各骑一马入不儿罕山。后无马，豁阿黑臣乘以花牛车，中道轴折，为蔑儿乞人所获。太祖乃乞师于王罕及札木合，尽虏蔑儿乞部众。后及豁阿黑臣遇太祖于乱兵中，控其马缰，遂与太祖同返。 

　　太祖与札木合自幼为俺答，至是益德之，同牧于豁儿豁纳黑主不儿。岁余，札木合意叵测，后劝太祖避之，事具《札木合传》。 

　　太祖称尊号，巫者阔阔出笞辱皇弟斡赤斤，泣告于太祖。后闻之，愀然曰：“汗在，而小臣横恣如是。倘百年后，其能畏惮汗之子孙乎！”太祖乃命斡赤斤拉杀阔阔出。后明识善断，能持大体，尤为太祖所重。 

　　生四子，曰：术赤、察合台、太宗、拖雷，五女，曰：火臣别吉、扯扯亦坚、阿刺海别吉、秃满伦、阿儿塔隆。至元二年，追谥光献皇后，袝太祖庙。至大二年，加谥光献翼圣皇后后，守第一斡儿朵。次后者，曰：忽鲁浑皇后，阔里杰担皇后，脱忽思皇后，帖木伦皇后，亦怜真八剌皇后，不颜忽秃皇后，忽胜海妃子。 

　　太祖忽兰皇后，兀洼思蔑儿乞部长答亦儿儿孙之女也。答亦儿兀孙从乃蛮太阳汗与太祖战于纳忽山。太阳罕败死，答亦儿兀孙大惧请降，将纳女于太祖。太祖使裨将纳牙逆之，阻于兵。纳牙周慎，止后途中三日。太祖疑纳牙有私，欲罪之。后力自陈，既幸，知其不欺，由是益重纳牙。后有宠，太祖征西域，独以后从。生一子，曰阔列坚，以母故，视如嫡子。 

　　后守第二斡儿朵。次后者：曰古儿八速皇后，本乃蛮亦难察汗之妻，太阳汗之后母也。乃蛮败，为太祖所获，依蒙古礼纳之，有宠。曰亦乞列真皇后，曰脱忽思皇后，曰也真妃子，也里忽秃妃子，察真纪子，哈喇真妃子，氏族皆佚。又有乃蛮女，失其名，生子术儿彻，早卒。 

　　太祖也遂皇后，塔塔儿也客扯连之女。太祖灭四部塔塔儿，先得其妹也速干，有宠，因言：“有姊尤美，新嫁，不知流落何地。”太祖曰：“若得汝姊，没能为之下乎？”也速干允之。时也遂与其婿匿于林中，太祖搜获之。也速干果让姊而居。 

　　其次一日，太祖宴军中，也遂侍，忽顾而叹息。太祖觉有异，命在会者各退就所部而立，最后一少年仓皇不知所适。诘之。乃也遂前夫也，太祖命斩之，而宠也遂如故。 

　　太祖将征西域，也遂请曰：“兵凶战危，汗出师万里，诸子皆不在侧，倘一旦不讳，谁当为嗣，愿以告部众。”太祖大惊曰：“此大事，微汝言，吾几忘之。”由是始定立太宗。 

　　后从征西夏，太祖出猎坠马，因不豫。也遂与近侍脱栾扯儿必力劝班师，太祖虽不用其言，而心以为忠。既灭西夏，尽以俘虏赐之。 

　　后守第三斡儿朵，次曰忽鲁哈剌皇后，曰阿失仑皇后，曰秃儿哈利皇后，氏族均佚；曰察合皇后，嵬名氏西夏主李安全之女，太祖伐西夏，围中兴府，安全献女乞和；曰阿昔迷失皇后，曰完者都皇后，曰浑都鲁歹妃子，曰忽鲁灰妃子，曰刺伯妃子，氏族均佚。 

　　初，太祖灭塔塔儿。有小儿兄弟二人，曰忽里，曰哈喇蒙都，为太祖所收养。及稍长，也遂言于太祖，请使忽里兄弟收塔塔儿之余众，得千人。也遂有弟曰胡士虎，为右翼千户。胡土虎之弟生女曰奴忽丹，为诸王阿八哈妃。 

　　太祖也速干皇后，也遂皇后之妹；生一子曰察兀儿，早卒。守第四斡儿朵，次：曰忽答罕皇后，氏族佚。 

　　曰合答安皇后，速勒逊都氏功臣赤老温之妹。太祖为泰赤兀赤人所获，脱走至亦老温家，后匿太祖于羊毛车中。追者至，欲搜车，后曰：“天暑如此，羊毛中能匿人乎？吾与汝乃一家人，顾疑我如此。”追者乃去。太祖灭泰亦兀赤，其夫为乱兵所杀，后望见太祖，亟呼：“帖木真救我。”太祖遽令释之。以旧恩纳焉。 

　　曰斡者忽儿皇后，曰燕里皇后，氏族均佚；曰秃该妃子，与朵列格捏均为蔑儿乞部长脱黑脱阿长子忽秃之妻。太祖败蔑儿乞，虏秃该及朵列格捏，以朵列格赐太宗，而自纳秃该。曰完者妇子，曰金莲妃子，曰完台妃子，曰奴伦妃子，曰卯真妃子，氏族均佚。 

　　又有谟盖皇后，贝格林部长可体耶讷赤之女，无所出。太祖崩，太宗甚礼重之，察合台欲娶之，太宗不与。又有肃良合妃子，高丽人，佚其名；八不别及妃子，佚其氏族。其所守斡儿朵均未详。 

　　太祖公主皇后，完颜氏。金卫绍王女也。太祖围燕京，金宣宗纳女请和。太祖命阿剌浅使于金，金诸帝女未嫁者七人，后最秀慧，宫中称为小姐姐。宜宗封为岐国公主，以遣嫁焉。引见阿刺浅，即拜后于阶下，又请后北乡拜，后不敢拒。于是金人使丞相完颜福兴送后至太祖营，并媵护，驾将十人，细军百人，童男、女各五百人，彩绣衣三千袭，马三千匹，金宝称是。后母钦圣夫人袁氏亦从之。太祖以其为贵主，札重之。国人呼为公主皇后。大祖于四斡儿朵之外，又为后建斡儿朵于斡儿洹水西。邱处机至西域，道过和林，后与西夏公主各遣使送寒具等食。后年甚高，阿里不哥僭位和林时尚在焉。 

