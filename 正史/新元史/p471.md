<!-- { "loadSidebar": true } -->
　　转万亿宝源库同提举，迁江西行省左右司郎中，以母老不赴。俄丁母忧。服除，起知河中府，视事始两月，陕西行省丞相阿思罕举兵至河中，时事起不虞，达鲁花赤朵儿只趋晋宁告乱。阿思罕军列栅河西岸，来索舟，天孚度不能拒，凡八遣人至晋宁乞援兵，不报。居七日，阿思罕缚筏河上，欲纵火屠城。同知府事铁哥与河东廉访副使明安答儿见事急，乃诣阿思军。阿思罕囚之，而敛船济兵。既入城，阿思罕坐府治，号令诸军。天孚佩刀直前，众遏，不得进，退谓幕僚王从善等曰：“吾家本微贱，荷朝命至此，今不幸遭不变，吾何忍从之，而负上恩！且与其辱于阿思罕之手，吾宁蹈河以死。”遂拂衣出。时天寒，河冰坚厚，天孚拔所佩刀斫冰，北望再拜，自投水中。阿思罕大怒，籍其家。郡人咸哀痛之。 

　　事平，诏给驿归其柩。赠推诚秉节功臣、中奉大夫、河东山西道宣慰使、护军、彭城郡侯，谥忠毅。 

　　阙文兴，漳州万户府知事。至元十三年，从贾万户戍漳州。十七年八月，陈吊眼聚众为乱，杀招讨使傅全，文兴力战死。其妻王氏，建康人，为贼所执，逼污之，给曰：“吾不幸至此，岂敢爱吾身，愿葬吾夫，然后从命。”贼义而许之。王氏得其夫尸，焚之，遂自跃火中，并焚死。至顺三年，赠文兴英毅侯，王氏贞烈夫人，有司立庙祀之，号双节庙。 

　　张桓，字彦威，真定藁城人。父木，知汝宁府，因家焉。桓以国子生释褐，授白马丞，入补中书掾，擢国子典簿。拜陕西行台监察御史，以言事不合去。未几，汝宁盗起，桓避之确山，贼久知桓名，袭获之，罗拜，请为帅，弗听。囚六日，拥至渠魁前。桓直趋据榻坐，与之抗论逆顺。其徒捽桓起跪，桓仰天大呼，詈叱弥厉，且屡唾贼面。贼犹不忍杀，谓桓曰：“汝但一揖，亦恕汝死”桓瞋目曰：“吾恨不能手斩逆首，肯听汝诱胁而折腰哉！”贼知终不可屈，遂刺之，年四十八。贼后语人曰：“张御史真铁汉，害之可惜！”事闻，赠礼部尚书，谥忠洁。 

　　萧景茂，漳州龙溪人。性刚直，家贫力农。至元四年，南胜县民李智甫作乱，掠龙溪。景茂与兄佑集乡丁拒之，众败，景茂被执。贼胁使降，景茂骂曰：“狗盗，我生为大元民，死作隔洲鬼，岂从汝为逆！”隔洲，其所居里也。贼怒缚景茂于树，脔其肉，使自啖，景茂益愤骂，贼遂以刀抉其口至耳傍，景茂骂不绝声而死。有司上其事，朝廷下诏旌褒，仍给钱以葬。 

　　侯彦直，雅州人，以骁勇仕为忠翊校尉、副千户。至元间，王虎寇雅州人。州人议分兵一路出城外，为犄角势。彦直乃将兵数百人前进，遇贼于名山县，力战二日，斩杀过当，寇尽锐来攻，彦直力疲援绝，为贼所擒。欲降之，彦直自刎死。 

　　布景龙，新都人。笃学有大志。举进士，授芒部路益凉州同知。贼李颇驴来寇，城中军务单弱，景龙招募壮勇为义兵拒之。救援外绝，射矢且尽，知城不能守，乃北向再拜曰：“臣力竭矣。”冒刃冲敌死。 

　　毛铎，南昌人，署富州学正。时士贼季明道据州治，欲胁为从事，铎叱曰：“幸托孔圣之门，敢偷生从逆！”遂延颈受戮。 

　　同郡祝兴可。世业儒，与寇吴娘子战，败被执，骂不辍口而死。 

　　樊复，亦儒士，寇攻北山，与弟文仲、侄用行率义兵拒之，俱不胜死。 

　　张怀德，贵州知州。成宗大德五年，遣右丞刘深将兵，由顺元征八百媳妇，供亿繁重，人心惶惑。士官宋隆济激为变，怀德募民壮，合官兵千余，与隆济死战，不敌，被执。蛮素服其名，欲降之，慷慨不屈死。 

　　刁代，元江路安抚使，有威望，勇胆过人。大德五年，从征八百媳妇有功，擢总管。时洞蛟为患，蛮民苦之，代挟利剑入洞。顷之，水赤，代与蛟并死。居民始得耕播。岁祀之。 

　　李纯，天历初为洛阳县令。陕西兵东犯，府官命其属曰：“谁能谕西人，俾臣服者？”众皆股栗，纯独毅然曰：“臣死，忠义也。食焉。则避难，可乎？”即单骑捧诏西行，与贼会新安，贼帅挥戈而前，命其徒斩之，遂遇害。 

　　董文彦，临安通海人，官威楚路知事。天历间，中庆路镇将叛，引兵攻威楚。官吏皆亡匿，文彦独死守。城陷，贼欲降之，叱曰：“汝逆天殄民，恨不杀汝，乃从汝邪！”贼怒截其耳，使啖之。文彦嚼肉，血喷贼面，遂被害。 

　　韩心渊，武安人，以文学征入国子监，任衡水县尹。以德化民，蝗不入境。后调真定县尹。会扫地王作乱，心渊与子拒守数月，缮楼檐，修器械，昼夜不解甲，防御甚备。居民赖之，未几，贼益众，城陷，父子俱巷战死。 

　　又有昌黎县尹周宏者，当土寇程思忠之乱，宏率其民赴永平拒守。城陷，被执，七日不食死。 

　　李齐，字公平，祁州人。元统元年进士第一，历佥河南淮西廉访司事，移知高邮府，有政声。至正十一年，州人秦观保造兵仗，将图劫掠，获而诛之。十三年，泰州白驹扬亭民张士诚为乱，破泰州，淮南行省遣齐往招降，被拘久之，始纵齐归。泰州平，贼徒尚蜂聚，士戾复鼓变，杀参知政事赵琏，走入得胜湖。俄陷兴化县。行省以左丞契哲笃偕宗王镇高邮，使齐守甓社湖。夏五月乙未，贼入城，省、台官皆遁，齐还救，贼已闭门拒战。已而有诏，凡叛逆者赦之，诏至高邮，不得入。贼给曰：“请李知府来，乃受命。”行省强齐往，至则下齐狱中。齐益辩说。士诚本无降意，特迁延为城守计。官军谍知之，乃进攻城。士诚呼齐使跑。齐叱曰：“吾膝如铁，肯为贼屈耶！”士诚怒，磔齐。 

　　周喜同，河西人。初为卫士，选充承徽寺经历，再调南阳县达鲁花赤。居二岁，妖贼起，陷邓州，人情汹汹。俄而贼游骑抵南阳。喜同以计获数贼，诘之，云贼将大至，悉斩之以安众心。昼夜督丁壮巡逻守备。时大司农铁木尔以兵驻诸葛庵，为贼所袭败。贼遂乘锐攻南阳。喜同守西门，望见贼势盛。即以死自许。与家人诀曰：“吾与汝等不能相顾矣，吾分死此以报国也。”已而城中皆哭。喜同策厉义兵，力与贼搏。贼退，明日复至，城遂陷。喜同突围将自拔，贼横其马，马蹶，喜同鞭马跃而起，手斩刺马者。已而身被数创，不能斗，遂见执，为所杀。妻邢氏闻喜同战死，率家僮数人出走，遇贼，夺贼刀斫之，亦见杀。一家死者二十余人。赠南阳路判官。孛塔不台，字彦晖，元统元年进士，襄阳录事司达鲁花赤。魏王孛罗帖木儿讨贼，屯于汝宁。塔不台来供军饷，王嗜酒不为备。一夕，贼劫王，为所执。塔不台驰骑夺王，亦被获。比明，见贼酋，王拜而乞活，塔不台以足蹴王曰：“犹欲生乎？”贼复屈其拜，塔不台诟之，且与缚者角，贼支解之。 

　　韩因，字可宗，汴梁人。盗据汝宁，官军讨之久不下。会朝廷诏赦叛逆，募能持诏谕贼者，即借以官。因应命，乃借因以唐州判使焉。贼导因止于外，纳诏不读，诘问再三，因答以恩宥宽大，祸福所系甚切，不听，乃纵因归报。因出乘马，周历贼屯，大言曰：“汝辈好百姓，何不出降归田里，而甘从逆贼驱使耶！”从愕然相顾。或以告贼帅，追因还，责其所言，因极口肆骂，贼怒，寸磔因。 

　　卞深，大名人，游学京师，补国子生。至正十二年，邻州盗起，来剽掠。琛与从子小十、府史李仲亨等协谋，率丁壮九百人拒之，丁壮皆民兵，无弓矢，以钩锄、白挺当贼。贼矢雨集，琛众溃散，被擒。仲亨、小十皆死。贼素知琛，谕之曰：“汝从我，解汝缚；不从，杀汝。”琛唾骂曰：“我国子生，视汝逆贼，真狗彘也！吾宁义死，不从贼生。”骂不止。贼屡胁不听，杀之。乔彝，字仲常，晋宁人。性高介有守。至正十八年，贼由绛州垣曲县袭晋宁，城陷，城中死者十二三。彝整衣冠，聚妻子。家有大井，彝坐井上，令妻子循次投井中，而已随赴之。贼首王士诚使人邀致至彝，则彝已死矣。贼平，朝廷赠彝临汾县尹，赐谥纯洁。 

　　同时，张岩起，字傅霖，汾州人。累举不中，用荐者征为国子助教，居一岁，免归，盗既去晋宁，复陷汾州，岩起与妻赴井死。 

　　王佐，字元辅，晋宁人。从父居上都，教授里巷，贼至，仓卒不能避，为所获。欲降之，佐诟詈不辍，因见害。 

　　又有吴德新者，字止善，建昌人。工医，留京师久之，尝往宁夏，会盗至，德新见执，胁使降，德新厉声曰：“我生为皇元人，死作皇元鬼，誓不从尔贼！。”贼乃缚其两手，加白刃颈上，德新骂不已，曳之井边，阳欲挤之。德新偶得宽，即自投井中，仰骂贼。贼下射，矢贯其项，骂益力。贼怒，以长枪刺之，然壮其志曰：“此真丈夫也。”以土埋井而去。 

　　颜瑜，字德润，兖州曲阜人，兖国复圣公五十七代孙。以行谊，用举者为邹、阳曲两县教谕。至正十八年，田丰起山东，瑜携家走郓城，道遇贼，以刃胁瑜曰：“尔何人？”瑜曰：“我东鲁书生也。”贼执瑜曰：“尔书生，吾不尔杀，可从我见主帅。”瑜骂曰：“尔贼，何主帅邪！”贼怒，欲杀瑜，瑜无惧色。复使之写旗，瑜大诟曰：“尔大元百姓，天下乱，募尔为兵，而反为叛逆，我腕可断，岂能为尔写旗！”贼以枪刺之，至死骂不绝口，其妻子皆为所害。 

　　王士元，字尧佐，恩州人，泰定四年进士，由棣州判官累迁知磁州。值军兴，馈饷需索日繁，民不堪命。士元力为区画，至见陵辱诃责不避也。改知浚州。州滨黄河，尝经盗贼，城堞不完。至正十七年，贼复大至，州兵悉溃散。士元坐堂上，顾其子致微，使避贼曰“吾守臣，居此职也。若可速逃。”子侍立，不忍去。贼前问曰：“尔为谁？”士元叱曰：“我王知州也，强贼识我否？”贼欲缚士元，士元奋拳殴贼。贼怒，并其子杀之。 

　　杨朴，字文素，河南人，滁州全椒县尹。滁界庐江，庐江陷于寇，滁人震动。行省参知政事也先总兵于滁，不理军事，惟纵饮。至暮，城门不钥，寇入纵火，也先逾城走。朴度必死，乃尽杀其妻女，朝服坐堂上。盗欲降之，朴指妻女，示曰：“我已戕家属，政欲死官守耳，尚何云云！”乃连唾之。贼絷朴倒悬树上，而割其肉至尽，犹大骂弗绝。 

