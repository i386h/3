<!-- { "loadSidebar": true } -->
　　是年，宋制置使余玠寇兴元、文州，汪德臣、郑鼎拒之。降将王德新据阶州以叛。以李桢为襄阳兵马万户。史臣曰：“定宗诛奥部拉合蛮，用镇海、耶律铸，赏罚之明，非太宗所及。又乃马真皇后之弊政，皆为帝所铲革。旧史不详考其事，谓前人之业自帝而衰，诬莫其矣。” 

卷六 本纪第六
　　○宪宗 

　　宪宗桓肃皇帝，讳蒙哥，睿宗拖雷之长子也。母曰显懿庄圣皇后，客烈亦氏。生于太祖三年戊辰十二月三曰。有晃忽答部人知天象，言帝后必大贵，故以蒙哥名之。蒙哥，译义长生也。太宗在潜邸，养以为子，使昂灰二皇后抚之。睿宗卒，始命帝归藩。 

　　太宗七年，从拔都讨奇卜察克、斡罗思诸部。九年，入奇卜察克，其别部酋八赤蛮败遁，匿于浮而嘎河林中。帝入林授捕，见空营一病妪在焉。讯之，则八赤蛮已遁于宽田吉思海岛。时北风大作，海之北岸水浅，遂渡水，出其不意擒之。帝命之跪，八赤蛮曰：“我一国之主，岂图苟活。且我非驼，何以跪为？”帝囚之。八赤蛮谓守者曰：“我窜于海岛，与鱼何异。然卒见擒，天也！今水回期将至，汝等宜早还。”守者白于帝，即日班师，而水已至，后军有浮渡者。八赤蛮请受刃于帝，帝命皇弟拨绰斩之。 

　　与拔都等进攻斡罗斯之勒冶赞城，帝躬自搏战，克之。 

　　十一年春，又与定宗攻拔阿速之蔑怯思城。 

　　十二年，围斡罗斯计掖甫城。帝遣使谕降，城人杀使者，帝怒，昼夜力攻，克之，尽屠其众。 

　　太宗崩，诸军东返。定宗即位，命帝屯六盘山，控制秦陇，为伐蜀之计。 

　　定宗崩，皇后斡兀立海迷失临朝称制，拔都与诸王、大将会于阿勒塔克山，议立君。皇后遣使者帖木儿来会。至者西方诸王忽必烈、阿里不哥、末哥，东方诸王也孙格、塔察儿、帖木迭儿、也速不花及大将兀良合台、速你带、忙哥撒儿数人。时大将野里知吉带自西域至，建议遵太宗之命，立失烈门。皇弟忽必烈作而言曰：“太宗既欲立夫烈门，而汝等辅立定宗，岂太宗命耶？阿克塔隆为太祖爱女，即有罪，宜会诸王、哈屯定谳，乃不问而杀之，又岂太祖、太宗法耶？今日之事，奈何以太宗之命为辞！”闻者语塞。初，太祖分部众于子弟，睿宗以幼子，所得独多，故诸将多睿宗旧部。睿宗卒，帝兄弟尚幼，事皆决于庄圣皇后。后有才智，能御众，又与拔都善，故众皆属意于帝。时又有建议者，谓拔都最长，当立。拔都不可。众曰：“王既不肯自立，请王审择一人，以定大计。”拔部曰：“吾国家幅员甚广。非聪明睿智、能效法太祖者，不可为主。我意在蒙哥。”众应曰：“然。”帝固让，皇弟末商曰：“众渭拔都言是听，今奈何不从。”拔都曰：“末哥言是也。”议避定。 

　　皇后又遣使告于拔部，会议宜在东，不宜在西。且诸王未集，不能定议。拔都曰：“太祖、太宗大业未可轻授，今帝位已定，请屈意相从。明年再会于东方可也。”使其弟伯勒克、脱哈帖木儿将大军卫帝而东，拔都自驻于西，以备非常。 

　　元年辛亥春，诸王、大将再会于阔帖兀阿兰之地。太宗、定宗诸子及察合台子也速蒙哥皆不至。拔部遭使者劝之。仍不纳。于是伯勒克等请于拔都，拔都遣乃申令于众，有梗议者以国法从事。西方诸王别儿哥、脱哈帖木儿，东方诸王也古，脱忽、也孙格、按只带、塔察儿、也速不花暨西方大将班里赤等皆至，乃诹日奉帝即位焉。 

　　夏六月，帝即位于斡难河、克鲁伦河之间。追尊皇考拖雷为帝，尊客烈亦氏为皇太后。即位曰，诸王列于右，诸哈屯、公主列于左，皇弟七人列于前，文臣以孛尔该为斑首，武臣以忙哥撒儿为班首。礼成，大宴七日。既而，御者克薛杰上变，言：骡逸，自出追之，遇车马甚众。一车折辕，误以克薛杰为同行者，使助其缚辕。见车中有藏甲，讶而间之。御者曰：“尔车亦如此，何问为。更问他车御者，乃知失烈门、忽察、脑忽三王欲乘宴会作乱。帝秘其事，命忙哥撒儿以兵逆之，止三五卫士，使各从二十人，献九白之贡。翌日，帝亲诘失烈门等，皆不承。考讯失烈门从官，始吐实，而自刭以死。复命忙哥撒儿穷治失列门等党羽太祖功臣也孙帖额、掌吉、爪难、合答、曲怜、阿里出等及野里知吉带之二子，皆坐诛，死者七十人，诸王也速蒙哥、不里后期不至，遣大将卜怜吉□屯兵备之。 

　　帝遂更改庶政，命皇弟忽必烈总治漠南诸路军民。开府于金莲川，以忙哥撒儿为断事官；以孛尔该为大必阇赤，掌宣发号令、朝觐贡献及内外闻奏诸事；以晃忽儿留守和林，阿兰答儿副之；以牙剌瓦赤、卜只儿、斡鲁不、睹答儿等充燕京等处行尚书省事，赛典赤、匿昝马丁佐之；以讷怀、塔剌海、麻速忽等充别失八里等处行尚书省事，暗部剌兀尊，阿合马、也的沙佐之；以阿儿浑充阿母河等处行尚书省事，法合鲁丁、匿只马丁佐之。以察罕、也柳干总两淮等处蒙古、汉军，以带答儿统四川等处蒙古、汉军，以和里□统吐番等处蒙古、汉军，皆仍前征讨。封克薛杰为答剌罕。命僧海云掌释教事，道士李真常掌道教事。 

　　颁便益事宜于国中：凡朝廷及诸王滥发牌印，诏命尽收之；诸王驰驲，许乘三马，远行亦不得过四马；诸王不得擅招民户，诸官属不得以朝觐为名赋敛民财，输粮者许于近仓输之。罢筑和林城夫役五千人。依太祖、太宗旧制，免耆民及释、道等教之丁税，惟犹太教不预此例。改定西域税则，牛、马百税一，不及百者免。代偿定宗及皇后、皇子亏欠商货银五十万锭。 

　　秋，察罕入觐，命以都元帅兼领尚书省事。 

　　冬十一月，皇弟忽必烈入觐。帝闻西夏人高智耀名，召见之。从智耀言，免海内儒士徭役，无有所与。 

　　是冬，执野里知吉带于八脱吉斯之地，命拔都诛之。以僧那摩为国师，总领天下释教。 

　　二年春正月，帝幸失灰之地。命皇弟旭烈兀讨木剌夷，以乃蛮人怯的不花为前锋。皇太后客烈亦氏崩。置经略司于汴。以忙哥、史天泽、杨惟中、赵壁等为经略使，屯田唐、邓诸州。 

　　二月，察罕攻宋随、郢、安、复等州，与宋将马荣战于大脊山。 

　　三月，命东平万户严忠济立局，制冠冕、法服、钟磬、仪伏，肄习之。 

　　夏四月。帝驻跸和林。定宗皇后斡兀立海迷失及失烈门母以厌禳事觉，命忙歌撤儿鞠治得实，并赐死。以忽察、脑忽、失烈门三王，皆由其母煽感，免死。谪忽察于苏里该之地，脑忽、失烈门于没脱赤之地。禁锢和只、纳忽、孙脱等于军中。定太宗子孙分地：合丹居别失八里，蔑里居也儿帖石河，海都居海押立，别里哥居曲儿只，脱脱居叶密立，蒙哥都及太宗皇后乞里吉忽帖尼居阔端太子分地之西。仍以太宗皇后、诸妃资产分赐诸王。遣贝剌至察合台藩地，逮治违命诸臣。乞儿吉思、谦谦州等处，皆追兵巡察。命察合台孙忽剌旭烈杀也速蒙可，代其位。忽剌旭烈未至而卒，其妃倭耳干纳杀也速蒙哥，自为监国。以太宗子不里付海都杀之。定宗用事大臣喀达克等并伏诛。 

　　六月，皇弟忽必烈入觐。 

　　秋七月，命忽必烈征大理，塔塔凡台撒里、秃儿花撒征印度。诏谕宋荆南、襄阳、樊城、均州诸守将，使来附。 

　　八月庚申，帝始以冕服拜天于日月山。癸亥，帝用孔元措言，合祭昊天、后土，作神牌，以太祖、睿宗配。是月，忽必烈次临洮，请城利州以为取蜀根本。 

　　冬十月，汪德臣掠宋成都，薄嘉定，为宋将余玠所却。命诸王也古讨高丽。帝猎于月帖古忽兰之地，堕马，伤臂，不视朝百余日。 

　　十二月戊午，大赦天下。以帖哥出、阔阔术等掌帑藏，孛阑合剌孙掌斡脱，阿剌忽掌祭祀、医巫、卜筮，阿剌不花副之，只儿斡带掌驿传。徙工匠五百户修行宫。是年，籍汉地户口。印度遣使入贡。 

　　三年春正月，汪德臣城利州、阆州，分兵屯田，宋人不敢侵轶。帝猎于怯蹇察罕之地。诸王也古以怨袭诸王塔察儿营。帝遂会诸王于斡难河北。罢也古征高丽兵，以札剌儿传为征东元帅。遣必阁赤别儿哥括斡罗思户口。帝大封同姓，命皇弟忽必烈于河南、陕西自择其一，忽必烈愿有陕西，遂受京兆分地。 

　　三月，察罕攻宋海州，败宋将王国昌于城下，获都统一人。 

　　六月，命兀良合台从皇弟忽必烈征大理，皇弟旭烈兀征报达。又命撒里等征印度斯单、克什米尔，受旭烈兀节度。撒里等由克什米尔入印度斯单界，大掠而还。帝幸火儿忽纳要不儿之地，诸王拔都遣使乞买珠银万锭，帝以千锭赐之，仍谕曰：“太祖、太宗之财，费用如此，何以给诸王之赐，王宜详审之，此银就充岁赐之数。” 

　　秋八月，帝幸军脑儿，以忙哥撒儿为万户，哈丹为札鲁花赤。 

　　九月，忽必烈次忒剌之地。分兵三道：兀良哈台由西道，诸王抄合、也只烈由东道，忽必烈由中道以进。 

　　冬十月，忽必烈渡金沙江，摩挲蛮酋唆火鲁迎降。 

　　十二月，忽必烈入大理。帝幸汪古部。命诸王也古与洪福源征高丽，攻拔禾山、东州、春州等城。 

　　是年，怯的不花入苦亦斯单，进至塔密干，攻吉儿都苦堡，木剌夷酋遣兵援之。忙哥撒儿卒。忙可撒儿莅事严，人多怨之，帝为下诏慰谕其子。 

　　四年春二月，宋将余晦城紫金山，汪德臣大败之，夺其城。 

　　三月，释宋使王元善南归。帝猎于怯蹇察罕之地。 

　　夏，帝驻跸于月儿灭怯土。札剌儿带至军中，也古罢归。 

　　秋七月，诏官吏赴朝廷，理算钱粮者许自首不公，仍禁以后浮费。兀良合台攻乌蛮赤押城，拔之。大理酋段智兴降。 

　　秋八月，皇弟忽必烈至自大理，驻于桓、抚二州。 

　　冬十一月，城光化军，帝大猎于也灭千哈理察海之地。是年，会诸王于颗颗脑儿之西，祭天于日月山。初籍新军。帝令大臣，求可以慎固封守、娴于交略者。擢史枢征行万户，配以真定、相、卫、怀、孟之兵，使屯于唐、邓二州。张柔移屯毫州，自毫筑甬道属汴堤，以通商贾之利。诏柔率山前八军城毫州。宋均州总管孙嗣宗遣人赍蜡书请降。诏权万户史权以精兵援之。宋骁将钟显、王梅、杜柔、袁师信各率所部来降。 

　　五年春，定汉民科差包银额征四两，以半输银，半折丝绢、颜料等物。 

　　二，帝驻跸月几灭怯土。 

　　秋九月，张柔会都元帅察罕于符离，筑横江堡，兼立水栅，以通陈、蔡、顷、息之路。 

