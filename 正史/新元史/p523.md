<!-- { "loadSidebar": true } -->
　　九月，旭烈兀率大军入他木古斯，其内城仍坚守不下，久始克之。又谕降哈列姆城。旭烈兀返阿列娑。明年，闻宪宗大渐，乃班师，以怯的不花留镇西里亚，甫鲁哀丁为阿列娑长官，贝特那为他木古司长官。 

　　后旭烈兀与术赤后王伯勒克相攻，埃及苏尔滩遂与伯勒克连合。旭烈兀卒，阿八哈嗣位，埃及复以兵夺西里亚滨海之地。阿八哈与埃及构兵十年，屡失利，事具《阿八哈传》。 

卷二百五十七 列传第一百五十四 

　　○外国九 

　　△斡罗斯（钦察 康里 马札儿 波兰） 

　　斡罗斯，其族曰司拉弗哀。北齐末，日耳曼人南侵罗马，日耳曼之地遂为司拉弗哀人所据。唐以前为西北散部，属于柔然、突厥。 

　　唐末，司拉弗哀人柳利哥兄弟三人皆有智勇，侵陵他族，为众部之长。其所居之地曰遏而罗斯，遂以此为部落之名，遏而罗斯急读为斡罗斯，亦译为兀鲁斯，又曰厄罗斯。柳利哥建国在唐咸通三年，其部初无城郭，至是筑诺物哥罗特。诺物谓新，哥罗特谓城也。柳利哥亦译为鲁立克。其弟曰西纳非，曰忒鲁博尔，分据倭齐罗湖之北与伯位斯之地。后西纳非、忒鲁博尔皆卒，无子，柳利哥收其地，自立为斡罗斯王，在位十七年，卒。 

　　子依哥尔幼，其相阿列克摄政，拓地而南，迁都于计掖甫。阿列克为毒蛇所啮而卒，依哥尔始亲政，以兵四十万、船万艘伐希腊，溯泥泊河渡黑海，至君士坦丁，希腊人败之。依哥尔至属部征饷，为部人所杀。 

　　子萨威亚得司拉夫亦幼，王后哦葛听政。后有智略，始分立郡县，设官征税，国中大治。萨威亚得司拉夫年长，乃归政焉。萨威亚得司拉夫再伐希腊，又大败，殁于阵。 

　　子雅尔波拉克嗣，后为其弟弗拉得莫尔所杀。弗拉得莫尔自立为王，时宋太平兴国五年也。弗拉得莫尔卒，子斯昧挨多彼睦嗣，其弟雅儿阿司拉夫与之争，分为两部。兄卒，雅儿阿司拉夫始有全国之地。卒，子衣士埃阿司拉夫嗣，卒，弟威司埃乌拉嗣，卒，衣士埃阿司拉夫之子斯昧埃多彼睦嗣，卒，威司埃乌拉之子弗拉得莫尔第二嗣，卒，子斯的斯拉嗣。 

　　自后，诸部皆拥兵自立，壤土分裂，斡罗斯王国仅有物拉的迷尔。历十馀王，至威司埃乌拉第二，与诸部连和，兵争始息。卒，子攸利第二嗣。 

　　时太祖已平西域，斡罗斯邻部曰奇卜察克，纳蒙古逃人，太祖索之，不与。十六年，命哲别、速不台进军里海之西，以讨奇卜察克，杀奇卜察克酋霍滩之弟玉儿格及其子塔阿儿。十七年，遂自阿索富海踏冰以至黑海，入克勒姆之地。霍滩遁入斡罗斯境，乞援于其婿哈力赤王穆斯提斯拉甫。 

　　穆斯提斯拉甫能用兵，屡胜同族，视蒙古蔑如也，允其妻父之请，遣告计掖甫王穆斯提斯甫拉罗慕诺委翅，集列邦议兵事。于是，扯耳尼哥王穆斯提斯甫拉司瓦托司拉甫勒委翅与南境诸王皆至计掖甫议，出境迎击，勿待其至，并告于首邦物拉的迷尔王攸利第二，请出兵为援，分军自帖尼博耳河、特尼斯特河以至黑海东北。 

　　哲别、速不台闻斡罗斯起兵，遣使十人来告：“蒙古所讨者奇卜察克，夙与斡罗斯无衅，必不相犯。蒙古惟敬天，与汝国宗教相若。奇卜察克素与汝有兵怨，盍助我攻仇人！”诸王谓：“先以此言饵奇卜察克，今复饵我，不可信。”杀其使。二将复遣使至，谓：“杀我行人，其曲在汝，天夺汝魄，自取灭亡！今以兵来请决胜负。”霍滩又欲杀之，斡罗斯人释之归，刻期约战。 

　　哈力赤王先以万骑东渡帖尼博耳河，败蒙古前锋，获裨将哈马贝杀之。蒙古军退，追至喀勒吉河，遇二将大军。时斡罗斯兵八万二千分屯南北，南军为计掖甫、扯耳尼哥等部之兵，北军为哈力赤等部及奇卜察克兵。哈力赤王轻敌贪功，不谋于南军，独率北军渡河，战于孩耳桑之地，胜负未决。而奇卜察克兵怯敌先退，阵乱，蒙古军乘之，斡罗斯人大败。哈力赤等王得脱，渡河而西，即沈其舟。后至者不得渡，悉被杀。南军不知北军之战，亦不知其败。蒙古军猝至，攻其营，三日不下，诱令纳贿行成。俟其出，疾攻之，歼馘略。尽获计掖甫、扯耳尼哥等部之王，缚置于地，覆板坐其上，饮酒欢会，多压毙者。哲别令曷思麦里槛致扯耳尼哥王于太子术赤，诛之。是役也，斡罗斯亡六王、七十侯，兵士十死八九。 

　　攸利第二得请兵信令，其侄遏罗斯托王瓦西耳克康斯但丁诺委翅率兵往援，至扯耳尼哥，闻军败，亟引退。是时，列城无备，不能为战守，惟俟兵至乞降，举国大震。而哲别等西至帖尼博耳河，北至扯耳尼哥城、诺拂郭罗特、夕尼斯克城而止。是冬，大军东返。斡罗斯虽败于蒙古，境内未遭蹂躏，迨兵退，各部内讧如故，不复虑外患。 

　　太宗七年，以奇卜察克、斡罗斯诸部未服，遣诸王出师，以拔都为统帅，速不台副之。 

　　八年，速不台首入不里阿耳。九年，入奇卜察克。是年冬，遂入斡罗斯。自孩耳桑之战至是，已十有四年，斡罗斯人久不以蒙古为意。毛儿杜因人与斡罗斯有兵怨，导大军自东南入，取勃栾思克、别儿郭罗惕等城。南境诸王呦里与其弟罗曼分主列也赞、克罗姆讷二城，乞援于攸利第二，兵不亟至。蒙古军招降列也赞，令出民赋什一为岁贡，呦里不从，城陷，呦里阖门殉之。攸利第二遣子务赛服洛特帅众来援，而列也赞已破，乃援克罗姆讷，战于城下。罗曼阵没，务赛服洛特逃归物拉的米儿，大军遂攻拔克罗姆讷。 

　　进至莫斯科，长驱直入，获攸利第二之孙，东趋物拉的米儿。时攸利第二令其子务赛服洛特木思提思老弗哀居守，而自引兵北驻锡第河，以待计掖甫王牙罗思剌弗哀、珀列思剌弗哀勒王士委阿脱思剌弗哀之援兵。大军至，令攸利第二之孙在城下，招降不肯下，乃杀之。分军下苏斯达耳城而归。 

　　十年春，合围物拉的米儿，凡七日，城陷。连拔攸利、计掖甫、遏罗斯托弗哀、雅洛思剌弗哀、喀辛特弗哀耳、的弥特洛甫勒、佛洛格的赤等城，所至成墟。时攸利第二尚军锡第河上，大军至，攸利第二与二侄皆战没，兵士得脱者才什二三，拔都益北趋诺物哥罗特，未及城百馀里，阻潦而退。是为斡罗斯极北境，始立国时定都于此。 

　　一军攻秃里思哥城，其王瓦夕里坚守不下，杀蒙古军数千，阅四十九日始克，屠之，流血成渠。获瓦夕里，投血渠中，毙之。谓其城曰卯危八里。是冬，围阿速蔑怯思都城。 

　　十一年春正月，攻拔之。略不里阿耳北境，直至乌拉岭西北地。计掖甫者，斡罗斯旧都，南部之大城也。攸利第二王既战殁，其弟计掖甫王牙罗思剌弗哀往援不及，乘大军退，遂入物拉的米儿，嗣其兄位。而扯耳尼哥王米海勒，亦乘其北行，转据计掖甫。 

　　十二年，拔都至珀列思剌弗哀勒城，降之，攻下扯耳尼哥城，东掠戛鲁和城，至于端河。既绝计掖甫旁援，而帖尼博耳河不得渡，蒙格驻河东，遣人谕降计掖甫，使者被杀。冬，帖尼博耳河冻合，大军渡河，米海勒逃往波兰，令其将狄米脱里居守，设备甚严。大军昼夜环攻，克之，释不诛。复下哈力赤城，达尼耳王亦遁。进攻波兰、马札儿，分军西循奥斯大里亚境，直抵地中海北维尼斯国界。又一军扰奥斯大里亚之柯伦城、韦儿乃斯达特城，皆旋退。会太宗崩，壬寅春，凶问至军中，拔都下令班师。时斡罗斯北部已尽降，其列邦并受蒙古封。 

　　定宗即位，召物拉的米儿王牙罗思剌弗哀、扯耳尼哥王米海勒入觐，米海勒至，以不肯拜跪被杀，牙罗思剌弗哀归而道卒，或谓在和林中毒。拔都立其子安德累第一主斡罗斯北部，岁入贡赋。其南部哈力赤王达尼耳，乘拔都入马加，仍回所部，计掖甫等地皆为所属。拔都归后，遣使谕降，达尼耳乞援于天主教王。教王胁以去东教，入西教，乃肯援。达尼耳从之，而援仍不至，复返东教，臣服蒙古。定宗元年，自至斡儿朵，谒拔都。二年，又来谒拔都，厚礼之，使主南部，纳岁赋。 

　　拔都卓帐亦的勒河下游，曰萨莱，其顶用金。凡斡罗斯诸王嗣位，必先至金斡尔朵谒见，再至上都朝觐，锡以册命。路远往返经年，所部或叛乱，不能猝制，咸惮苦之。 

　　宪宗七年，拔都弟伯勒克嗣为金斡儿朵汗，始遣官吏括斡罗斯户口，计出赋，每丁岁输狐皮一、白熊皮一、黑貂皮一、常貂皮一、獭皮一。以八思哈三人总其事，一治苏斯达尔，一治勒冶赞，一治谟洛姆。田赋十取一，牛羊马百取一，教士皆免赋。诺拂郭罗特城不服，他城应之。斡罗斯王阿拉克三德知不能抗镇抚其民，复谒伯勒克，请减赋，伯勒克拘之，旋遣归，卒于中途，或谓为伯勒克所毒。 

　　伯勒克不受朝廷约束，斡罗斯诸王乃朝觐于萨莱，不复至上都。既而，哈力翅王达尼尔逐蒙古官吏，吞并他部之众。伯勒克遣忽仑萨赫来讨，以兵弱不敢轻进，复以布仑台代之。布仑台者，从拔都征马加之旧将也。布仑台谕达尼尔归命，助攻力拖部，达尼尔畏而从之，使其弟瓦西里克从布仑台平力拖。时宪宗八年也。逾年，拔都诸弟诺垓等伐波兰，达尼尔之子弟复从征，平森他米尔以至克拉克。 

　　及忙哥帖木儿嗣为金斡尔朵汗，斡罗斯诸王互相谗构，洛斯多王喝来伯瓦夕里克委特，谮勒冶赞王罗曼倭尔格委特信回回教。至元十六年，忙哥帖木儿召勒冶赞王至，杀之。洛斯多王之子又谮勒冶赞王子于诺垓，引兵伐勒冶赞。是年，阿剌叛，征兵于物的米尔王狄迷特里，遣其弟安得累从军，平阿速之乱，焚高喀斯山北脱甲柯甫城。 

　　十七年，哈力赤王勒辅从金斡尔朵兵，攻波兰柳勃林城，进至森地米尔，为波兰人所败。既而物拉的米尔王之北安得累阿来三德勒委特，诉其兄之逼于金斡尔朵汗脱脱蒙哥。十九年，脱脱蒙哥出兵，攻物拉的米尔，直至诺拂哥罗特，狄迷特里奔于诺垓。二十年，诺垓仍立狄迷特里为物拉的米尔王，时库尔斯克王附于脱脱蒙哥，诺垓怒伐之，又杀配思克服洛郭尔王士委托司拉拂哀，皆斡罗斯之诸王也。二十七年，斡罗斯诸王又诉物拉的米尔王狄迷特里之过，金斡尔朵汗脱脱讨之，狄迷特里奔于诺物奇罗特。 

