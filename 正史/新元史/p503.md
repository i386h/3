<!-- { "loadSidebar": true } -->
　　大德元年，行省参政忽速攻破花角蛮等寨，其酋去韦郎遁走。初，广南西道宣慰使兼知特磨道事农士富上言：“安宁州沈法昔，招引唐兴州黄梦祥、深碎县林言，与花角蛮，围士富所居，夺虎符，执其子信以去。又攻其峨州隘。”既而，又言：“梦祥结暀暀州岑聪，引归仁州、归洛州、上降州、利州军四千人，焚掠罗佐州官农郎生所辖那闷村及那寡州南村、鲁谷村，付州那罗村，复夺其那环射隘剥笋罗波射布那哈那等十村。”行者觇知花角蛮去特磨四日程，安宁州十日程，唐兴州、暀暀州皆八日程。十月，忽速剌进讨之。十二月，进昔阳江，经杜箐。九日，至花角蛮木苇砦，破之。攻其正砦第一门，贼败，夺门而遁。其砦十有二重。十四日，分九道进攻，破其砦，贼人散走。蛮酋韦郎达不知所在。韦郎达互不奉命，至元二十七年，阿叔招之不服，讨之复失利，以此狂纵，僭称大号，以其婿郎满为平章，其余有万户等官。至是始败。寻又破其卒罗磨誐，获架歌雅木算等砦，招出韦郎达妇翁，继村火头普及，把事希古郎竹干，哥雅砦火头郎满及其弟郎状。郎满称韦郎达中伤败走，不知存亡。又攻撒都砦，其火头图希古甚出降，及罗其砦火头统干希古都鸡韦，郎达弟韦郎动，子韦郎应，把事希古通干知干，不弄砦火头郎勤，皆出降。移军攻安宁州，沈法昔降，移攻梦祥，败之，弃砦走。 

　　七年春，永宁路阿永蛮雄挫反。初，云南、四川、陕西、湖广四省会兵讨顺元、罗鬼、乌撒、乌蒙，东川芒部叛蛮雄挫，匿顺元蛇节贼党阿毡，及其妻折射折利，并芒部蛮纳郎弟卧踏。事觉，遂结把事阿都、阿牟等，于赤水河作乱，杀永宁府判官常珪、行省宣使南家台、千户卜速鲁，拒幕晖关。官军至，蛮拒战，阿都死，获其金裹甲、镬子枪。贼退走。自暮晖至普市关，九战，杀蛮三百余，破海落、越寨二洞，阿牟亦死。行省以天暑班师，扼其鱼槽、长宁军、梅岭等关，闻于朝，以为雄挫东接罗鬼，西邻芒部，南近乌撒，姻亲相结，滋蔓力强，合以十月初，云南省军入暮晖，湖广军自播州打鼓寨入蛮地蔺州，四川省军自鱼槽、长宁进讨，会于赤水河雄挫巢穴。从之。闰五月，军中遣永宁同知蔡闰、行省左右司员外郎撒班赤等，招雄挫。雄挫遣阿加、阿抱出降，称病不出。又令其属委界入朝。宰相奏雄挫不至，乞再伐之。雄挫乞以十二月八日狗日出见。八年五月，赴阙，原其罪，仍充土官，遣还。 

　　九月，罗雄州军火主阿邦龙少、麻纳布昌结广西路豆温阿匡、普安路营主普勒下军火头阿只阿为及亦左乡阿甫等叛，烧他罗迷驿，降旨如谕，仍督兵进讨，阿邦龙少拒远雄山，官军进攻，败之。虏阿那勇答等，阿非、阿楼、阿邦龙少子龙豆皆降，豆温阿匡与弟阿思、火头者哇亦降，未几获阿邦龙少，追麻纳布昌，不获。十一年，阿迷土官日苴、火头抽、首领落落军劫僰人，夺官马以叛。又纳楼茶甸土官师禾希古、阿夷落圭，阿立甸必信、怪齿村火头阿则、判村火头阿提、纳填村火头身和、苴善村火头阿次亏、抽俸村火头双、茶嵩村火头咱休菁笠乡火头阿豆加、矣杰村火头阿主、矣北村火头抽、皆床村头头遮奴、元江路日纳村火头个忙、茫部火头亏抽、维摩州士官者欧茅者文大布婆等并起应之，官军寻皆讨定。 

　　至大年，教合二部步少来龙砦火头渐恐等叛，遣本部达鲁花赤阿里招谕，不服。贼尝党答挂杀阿里，官军破其巢，斩渐恐、答挂，枭其首。 

　　延祐七年七月，花角蛮韦郎达纠合五十三村山獠众万众，劫阿用村，呼其人曰：“尔急来降，我即退兵，尔之皇帝甚远，我亦作皇帝甚近，若不降我，必破尔砦。”火头农郎胜等降贼，行省遣官招谕。九月，永宁路曲村头目和俄等杀渠津州吏目李荣贵，夺良渠州同知敕牒，行省遣官招谕。 

　　至治元年十月八日，良渠州知州剌俄杀其兄剌秋。初，剌秋祖剌都降附，行省立州县，令剌秋父剌陶作土官，充良渠州知州。后剌秋伯父剌落袭职，寻为火头木落所杀，剌落子剌定幼，依其舅子合住于绵绵村，因持剌陶、剌落宣命及州印以去。剌俄谓已当袭职，二次诉于行省，捕剌定不获。剌俄以计诱剌秋赴破寺村，潜于道，射之中左目坠马，又以刀斫其左额。剌秋死，剌俄集众，依摩些俗，杀马、牛各一，焚剌秋尸。明日，逼其嫂梳蛮塔为妻，及占夺剌秋所部百姓。梳蛮塔父剌资来取其女，剌俄俗杀之，剌资惧遁至柏兴府。 

　　二年，剌定自绵绵村与子合起兵，夺剌俄地和山砦。剌俄纠合头目子首居砦等合兵，射死剌定。复夺和山些。本州官往招之，剌俄拒砦，遥谓曰：“父祖宣命俱在子合处，又藏印不与我。兄弟自相仇杀，争寺山砦，不关尔番汉官事。梳蛮塔系我嫂，我杀兄剌定、剌秋，故以嫂为妻。我出官，尔欲何说？”再三招谕，不肯出。行省乞以千人讨之，枢密院不听，咨本省招谕。 

　　二十四年四月，马龙乡蛮普万作乱。初，普万父哥祛，马龙他郎甸人也，任普日思摩甸长官，致仕。长男普奴承荫，父子皆居本用村。普万乃次子，愤不得立，与哥祛婿抽丑、孙婿阿连，结蒙古逃军白夷顾顾等人，攻烧木用甸。哥祛出奔，普万杀哥祛弟阿笠、弟子阿占、婿可当等，劫掠百姓，求哥祛欲杀之。行省委官招谕。是年，蒙化州兰神场落磨察、火头过生琮结庆甸蒲火头阿你通，起薄军三千五百、磨察军五百劫镇南州定远县当布户计罗黑加等，杀九十九人，虏男女百余人。 

　　泰定二年，开南州阿都剌火头大阿哀，引车里陶剌孟等万余人，围剌砦，攻破十四处。木邦路土官八庙等领白衣军，攻破倒入潢砦。朝廷遣斡尔端等赍诏，招大、小车里。车里寒赛子尼雁、构木子刀零出降。 

　　至元七年，征金齿、骠国五部未降者，破其二部，酋长阿慝福勤丁、阿慝爪降，献马、象。 

　　二十四年，金齿孟定甸官俺嫂、孟缠甸官阿受、夫鲁砦官木拜，共率民二万五千来降。又林场蒲人阿礼、阿怜叔阿郎，及阿蒙子雄黑，降于行省。阿礼岁承差发铁锄六百，雄黑布三百疋。 

　　二十九年，木忽甸土官忽都马遣其子阿鲁，进金索、鳞胆、毡衣、虎豹皮，诣阙朝觐。 

　　三十年，遣使赍诏，谕漆头金齿。 

　　延祐五年，永昌南窝蒲贼阿都众阿艮等作乱，杀镇将，夺驿马。行省遣参政汪申，会右丞朵尔只讨之。自八月至明年五月，破其寨，贼走人箐中。阿楼艮降，余不可得，以天暑班师。其枯柯甸等皆降，原岁纳玐干索。 

　　至治元年，怒谋甸主管故侵芒施路鲁来等砦，烧百四十一村，杀提控按牍一人。有司奉诏书开读，招谕管故，不跪听，亦不出降。 

　　二年，镇西路大甸火头阿吾与三阵作乱，夺不岭、雷弄二砦。初，三阵父阿兰为镇西西总管，叛，要斩。其弟你谷南填阙贡献，得袭职。你谷南死，子觞朵袭位。三阵使少头倒缅、招思二人求朵觞，少分土地人民，不予，遂投阿吾拆之，共作乱。诏使往谕，迎至一楼，楼上下周围悬人首，听诏毕，阿吾怒曰：“三阿，吾孙也。吾破不岭寨，杀伤甚众，虏五十人，破雷弄甸，烧四百余户，管别砦惧而降我。我迁其民二百五十家于我弟拜法砦中。不岭所虏人，其族各以银三两赎一人，尽赎去讫。今官招谕，我终不出，亦不受榜，所夺地亦不回付，须与之相杀。”诏使无如之何。 

　　是年，南甸路木甸火头觞院，先夺罗左甸火头阿赛妻阿衣为妻，取之，不肯与。又夺阿赛弟莽古妻纳衣，妻其子阿你。阿赛怒，使莽古领兵三百，夺其妻不得，烧觞院砦。 

　　至元十五年，定昌路总管谷纳叛，八剌即安古马杨古剌乞剌蒲等皆应之，毁桥梁，夺驿马及屯田牛。明年，官军击谷纳，斩之。 

　　大德二年，小车里结八百媳妇为乱，累年不下。数遣使招之，不听命。 

　　延祐三年，车里兀竹鲁侵阿尼必觞砦、阿白出麻砦。又罕旺及其弟胡念弟爱俄等，侵银沙罗甸兀里盐井，陪日女具落索等甸，取官所征差发。既而，爱俄死，其兄弟子侄罕塞昭爱刺构木力梦兀仲等五人，分党争爱俄位。相杀久之，遣火头郭力看，赍象牙一、金信花一，来降。 

　　大德五年，左丞刘深奉命征八百媳妇，征顺元递运人马。土官宋隆济、蛇节等拒命作乱。朝廷征湖广、河南、四川三省兵，与田、杨二氏士兵，会云南兵收捕。于是乌撒士官宣慰使普利、总管那由，与东川芒部乘衅俱叛。其接罗罗斯及武定、威楚、曲靖、仁德、普安、临安、广西诸蛮，皆以朝廷远征，供输烦劳为辞，反形已具。车里白衣八里日等杀掠普腾、江尾二甸，夺麦亢、忙龙二砦，烧忙阳等二十四砦，扬言：“我与吕也沟思麻部日共议浑侯漠桑军，来攻普腾砦。” 

　　二月，梁王出驻陆梁州，乌撒蛮阿都普信及乌蒙蛮桂阿察多等杀太后，及梁王位下人畜。乌撒宣慰使僧家奴逃入中庆，东川土官阿葵乌撒逃之陆梁州，依梁王。阿车、阿苗分军二道，欲执宣慰使阿忽台，约白由落吉度口，会阿乃吉乌蒙军，先攻阿都成姓，次攻建昌，烧乌蒙总管廨舍。乌撒蛮犯曲靖沾益州，烧荡坦驿，驻兵阙流桥，又与东川马湖四族聚众四千，复起罗罗斯军，渡金沙江，刻日攻建昌。 

　　三月，贼逼雅州、邛部州，陕西行省遣左丞脱欢御之。诏：“也速觞儿陕西省平章政事，汪阿塔赤充参知政事，也速忽都鲁充湖广参知政事，与平章刘二拔都等进讨叛蛮。阔里吉思为湖广平章，与左丞散竹觞、陕西杨参政，给军需。凡有军事，听也速觞儿、刘二拔都者两人节制，并便宜行事。” 

　　四月，那由、普利逼乌撒乌蒙宣慰使兼管万阿都合弃城走。时陕西调军二千人，会合收捕三百人，守播州小溪，以遏乌撒蛮充斥之路。云南调军三千人，屯陆梁州，五百人驻西曲靖州，二千人护中庆。也速儿与云南兵共进，悉次第讨平之。 

　　至顺元年，诸王秃坚叛于云南，诏以禄余为行省参知政事，使助官军讨之。禄余杀宣慰使，降于万户伯忽，秃坚党与也。初，秃坚在上都，兵败而逃，与伯忽、阿禾等陷中庆路，寻又陷仁德府，至马龙川，秃坚自立为云南王，至是禄余应之，以蛮兵据顺元。 

　　五月，罗罗斯土官撒加伯、阿漏、阿剌里，州土官德益等，皆附禄余以叛。会四川军至云南雪山峡，遇罗罗斯，败之。 

