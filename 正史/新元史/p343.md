<!-- { "loadSidebar": true } -->
　　初，湖广兵屯樊口，叶谛弥实言形势不利，其将郑鼎不听，果败死。叶谛弥实得鼎虎符奏闻，迁镇国大将军、广东道宣慰使，拜江西行省参知政事。为同官诬构，左迁招讨使。入觐自明，改江西道宣慰使，以直前枉。拜福建行省参知政事，又改江西。平邵武等处士贼。世祖欲立行枢密院，征行省官一人入议，叶谛弥实奏对称旨，授佥书江西等处行院事，至元三十四年卒，年七十。 

　　子伯帖木儿，千户；纽邻，袭万户；野仙帖木儿，同知咸平府事；保保，同知江阴州事。 

　　塔里赤，康里人。父也里里白，太祖时授帐前总校。 

　　塔里赤，幼颖异，好读书，尤善骑射，袭父职。行省奏充断事官。时南北民户主客良贱杂糅，蒙古军牧马草地互相占据，命塔里赤勘定，军民各得其所。从大军克樊城、襄阳。又从丞相伯颜渡江，驻临安。寻命平章奥鲁赤等分为六路追袭宋广、益二王，塔里赤领军至福建，所过伙毫无犯，宋都统陈宗荣率众来降，以功迁福建招讨使。 

　　时诸郡盗起，陈吊眼拥众五万，陷州，行省承制命塔里赤为闽广大都督、征南都元帅，总四省军复漳州，生擒陈吊眼，戮于市。复从征叛蛮，败黄圣许等，积功加镇国上将军、三珠虎符，广西两江道宣慰使都元帅。贺州盗起，塔里赤讨平之。改福建宣慰使，又改浙东。金疮发，卒。赠辅国上将军、浙东道宣慰使都元帅、护军，追封临安郡公。 

　　子：脱脱木儿，邵虎、汀州新军万户府达鲁花赤；万奴，广西宣慰使都元帅。 

　　沙全，哈刺鲁氏。父沙的，从太祖平金。全初名杪儿赤，五岁为宋军所虏，年十八隶刘整帐下。宋人以其父名沙的，使以沙为姓，而名曰全。 

　　中统二年，整以泸州来归，全与之同行，宋军追之，全力战得脱，授管军百户。至元三年，整出兵云顶山，与宋将夏贵兵遇，全击杀甚众。五年，命整领都元帅事，出师围襄、樊，以全为镇抚。整遣全率军攻仙人山、陈家洞诸寨，破之，升千户，赐银符，败宋将张贵，拔樊城，与整军会。修正阳城，引兵渡淮，败宋将陈安抚。十二年，从丞相阿术与宋将张世杰、孙虎臣大战于焦山，水陆并进，宋人大败，获其将校三十三人。从攻常州，克之，乘胜下沿海诸城。至华亭，戒士卒毋杀掠，宋将遂开门出降，以功授华亭军民达鲁花赤。 

　　时民心未定，有盐徒聚众数万，掠华亭，全击破之，簿其名得六千人，请于行省，遣屯田于淮北芍陂。行省以新附，恐有反侧，委万户忽都忽等体察，欲屠城。全言：“盐卒多非土人，若屠之，枉死者众。”以全家保其不叛，遂止。赐金符，加武略将军，赚领盐场，职如旧。寻升华亭为府，以全为达鲁花赤，赐虎符。时盗贼逢起，全悉招来之，境内得安。改松江万户府达鲁花赤，始专领军政。 

　　二十二年，召见，迁隆重兴万户府达鲁花赤，得请，复名曰杪儿赤。未几，帝以为松江濒海重地，复命镇之，赐三珠虎符，卒于官。 

　　谒只里，女真人。祖昔宝味也不干，金进士。谒只里事世祖于潜邸。中统初，命参议陕西行枢密院事，以商挺佐之。比行，入奏曰：“关陕要地，军务非轻。阿脱仰刺国之元臣，陛下方委任之。伏虑临时议论不协，必误大讲，倘有异同，臣请得以上闻。”帝可其奏，赐宴而遣之。未几，改行省断事官。复入宿卫。李璮平，朝议选宿卫之士监汉军，谒只里佩虎符，监军于毗阳。 

　　至元七年，命为军前监战，领诸军围襄阳，筑一字堡以张军势。一时名将刘国杰、李庭等，皆隶麾下。十一年，从丞相伯颜次郢州，将数骑而出，与宋兵遇，有部卒坠马，谒只里横戈，直人其军，救之以还。时粮储不断，谒只里西攻江陵龙湾堡，获粟万石，众赖以济。大兵东下。宋将夏贵迎战于阳罗堡，伯颜未至，众俗俟之。谒只里曰：“兵贵神速，机不可失，宜及其未定而击之。”遂直前冲贵军，获战船百余，贵败走。伯颜上其功，加定远大将军。 

　　十二年，攻常州，造云梯绳桥以登，克之。遂徇下安吉诸州。十三年，宋降，伯颜命谒只里监守宋宫，号令严肃，秋豪无犯。入朝，迁昭勇大将军。未几，拜浙东宣慰使。十九年卒，年四十二。 

　　子：赤老温，袭为万户，累迁江东廉访使；脱脱，淮东宣慰使。 

　　囊加歹、乃蛮人。曾祖不兰伯、祖合折儿，皆为乃蛮大将。 

　　父麻察。太祖平乃蛮，麻察迎降。太祖命与察剌同总管蒙古、汉军。后从世祖伐宋，败阿里不哥于失门秃，从诸王哈必赤平李璮，皆有功，赐金符，卒，赠太傅，封梁国公，谧桓武。 

　　囊加歹，幼习兵事，佩金符为都元帅府经历。从阿术围襄阳，襄阳降，以功授汉阳千户。从丞相伯颜攻复州，败宋兵于风波湖。渡江后，伯颜南攻鄂州，阿术北攻汉阳，囊加歹与张宏范等焚宋艨艟三千艘，两城皆恐惧出降。伯颜军次安庆，贾似道遣宋京、袁克已等来请和，伯彦使囊加歹偕宋京报似道，似道复遣阮思聪偕囊加歹至军中。时暑雨，世祖虑士卒不习水土，诏绶师。伯颜、阿术与诸将议，乘势径进，遂败似道于丁家洲。大军次建康。 

　　帝闻囊加歹新见似道，召赴阙，具陈其事。遣还，谕伯颜以北边未靖，勿轻入敌境，而大军已克平江。宁使柳岳、夏士林、吕师孟、刘岊等踵至，皆命囊加歹往报之。师逼临安，复遣囊加列入取降表、玉玺。又遣囊加歹赉降表玉玺献于京师。赐金符，授怀远大将军、安抚司达鲁花赤。与阿剌罕、董文炳等取台、温、福州、寻领蒙古军副万户、江东道宣慰使，佩金虎符如故。擢江东道按察使，复为本道宣慰使，领万户如故。 

　　召为都元帅，东征日本，未至而还。诏以元管军与孛罗迭儿见管军合为一翼，充万户，守建康。改赐三珠虎符，拜南等到省参知政事，讨金齿、缅国，得疾，召还京师。授南京等路宣慰使，改河南道宣慰使，命袭父职为蒙古军都万户。 

　　武宗在潜邸，囊加歹从帝北征，与海都战于帖坚古，明日又战，官军失利，陷于重围，囊加歹力战决围而出。师还，囊加歹殿，为海都所邀截，囊加歹选勇敢千人径冲之，贼披靡，帝乃由旭哥耳温、称海与晋王军合。 

　　成宗崩，仁宗在怀州，遣囊加歹与八思能诣诸王秃剌议事。时内上汹汹，犹豫莫敢言，囊加歹独赞秃剌，定计先发。归白仁宗，仁宗固问可否，对曰：“事贵速成，后将受制于人。”太后与仁宗意乃决。内难既平，仁宗监国，命同知枢密院事。武宗即位，拜同知院事，进阶资德大夫，赐七宝束带、鞍辔、衣甲、弓夭、黄金五十两，以旌定策之功。寻授开县万户府达鲁花赤，仍同知院事如故。仁宗尝语近臣曰：“今春之事，赖囊加歹一语而定。吾闻周有尚父，囊加歹亦吾家尚父。”寻以老病乞骸骨，不允。仁守即位，特授河南江北行省平章政事，佩金虎符。以病卒。追封浚都王。 

　　二子：教化，山东河北蒙古军副都万户；执礼知台，河南江北行省平章政事。孙脱坚。山东河北军大都督。 

卷一百六十二 列传第五十九 

　　李庭 刘国杰 

　　李庭，小字劳山，本金人蒲察氏，金末改称李氏，家于济阴，后徒寿光。 

　　至元六年以才武迁隶军籍，权管军千户。从伐宋，围襄阳，宋将夏贵率战船三千艘来援，泊鹿门山西岸，诸翼水军攻之，相持七日。庭时将步骑，自请与水军万户解汝楫击之，斩其裨将王圯，元胜。河南行省承制授庭益都新军千户。宋襄阳守将吕文焕以万五千人来攻万山堡，万户张宏范方与接战，庭单骑横枪入阵，杀二人，枪折，倒持回击一人附马，庭亦中二枪，裹创力战，败之。 

　　八年春，真除益都新军千户，赐号拔都儿，与宋兵战襄阳城下，流失中左股。九年春，攻樊城外郭，炮伤额及左右手，夺其土城，进攻襄阴东堡，炮伤右肩，焚其楼，破一字城。文焕麾下有胖山王总管者，骁将也，庭设伏擒之，以功授金符。十年春，大军攻樊城，庭运薪刍土牛填城壕，立云梯，城上矢石如雨，庭屡中炮，坠城下，绝而复苏，裹创再登，杀获甚众，樊城下，以功授金虎符为管军总管。 

　　十一年九月，从伯颜伐宋，次郢州，郢在汉水东，宋人复于汉水西筑新城、沙洋二堡，以遏我军。黄家湾有溪通藤湖，至汉水数里，宋兵亦筑堡守之。庭与刘国杰先登，拔之，进攻沙洋、新城，炮伤左胁，破其外堡，复中炮坠城下，矢贯于胸，气垂绝，伯颜命部水牛腹纳其中，良久乃苏。以功加明威将军，授益都新军万户。师次汉口，宋将夏贵销战舰，横截江面，军不得进。乃用庭及马福等计，由沙芜口入江。宋兵守武矶堡，四面皆水，庭决其水而攻之，大军渡江，武矶堡亦破。遂从阿术转战至鄂州，顺流而东。十二年春，与宋将孙虎臣战丁家洲，宋军败溃，以功加宣威将军。宋兵断真州江路，庭焚其船二百，败其护岸军。闻夏贵欲由太湖援临安，亟出兵逆战裕溪口，败之。诸军攻常州，庭鏖战，夺北门而入。 

　　十三年春，至临安、宋主降，伯颜命庭等护其内城，收集符印珍宝，仍令庭与唐兀台等防护宋主赴燕。世祖以庭功，大宴会，命坐于左手诸王之下、百官之上，赐金百锭，金、珠衣各一袭，仍谕之曰；“刘整在时，不曾令坐于此，为汝有功，故加殊礼，汝子孙宜谨志之勿忘。”继有敕；“汝在江南，多出死力，男儿立功，要在西北。今有违我太祖成宪者，汝其往讨之。”乃别降大虎符，加镇国上将军、汉军都元帅，仍命其次子大椿袭万户。庭至哈剌和林、晃兀儿之地，剌越岭北，与撒里蛮诸叛王大战，败之。移军援河西，败叛将霍虎，追之，逾大碛而还。复引兵会诸王纳里忽，渡塔迷儿河，击走叛王昔里吉余党兀斤末台、要术忽儿等，河西平。 

　　十四年，入朝，世祖劳之，赐益都官庄为居第，钞万五千贯及弓矢诸物，拜福建行中书省参知政事。改福建道宣慰使。召赴阙，备宿卫。 

　　十七年，拜骠骑卫上将军、中书参知政事，征日本。十八年，军次竹岛，遇风，船尽坏，庭抱坏船板漂流抵岸，收余众，由高丽还京师。丁父忧，归益都。召拜中书左丞、司农卿，不赴。 

