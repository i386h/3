<!-- { "loadSidebar": true } -->
　　文宗即位，复起为集贤大学士，奏请增国学弟子员，蠲其徭役，皆从之。元统初，扈从上都，至龙虎台，惠宗召见，握颢手言：“卿累世老臣，更事多，凡议政事宜，极言元隐。”颢顿首谢。颢素无学术，太常博士逮鲁曾议以贞哥皇后配享武宗。明宗、文宗生母不应配享，颢妄引唐太宗册曹王明之母为皇后以驳之，为当时所鄙笑。事具《逮鲁曾传》。 

　　至元四年致仕，命食全俸于家。明年卒，年七十六。至正中，赠摅诚秉义佐理功臣、光禄大夫、河南行省平章政事，追封蓟国公，谥文忠。子孝伯。清州判官；敬伯，中书平章政事。 

　　傅岩起，晋宁汾西人。父杰，以县吏除河中府、绛州两提控案牍，有能名。故岩起亦长于吏事，辟中书省掾，历陕西行省都事，入为吏部主事。 

　　太子太师铁木迭儿引用官僚非人，岩起缴驳之，铁木迭儿深以为憾。仁宗崩，英宗居谅暗，铁木迭儿复相，召岩起入，将坐以沮格之罪。道遇吏部尚书，告之曰：“汝以微官忤重臣，事恐叵测。若问前事，宜推于我，庶几可分罪。”岩起谢之曰：“事出于某，岂敢嫁祸。”及至，铁木迭儿诘责甚厉，即日免官。 

　　至治二年，铁木迭儿卒，拜住为右丞相，以岩起为户部主事，改刑部。泰定元年，拜监察御史，疏劾辽王脱脱，请废之。又论太尉、司徒、司空之职，不宜滥假僧人迁左右司郎中，参议中书省事。四年，擢吏部尚书，御史韩镛言：“吏部天下铨衡，岩起从小吏入官，不如天下贤才。又尚书三品。岩起官四品，于法亦不得迁。”由是改同知大禧宗禋院事。左丞相倒剌沙，西域人，党贾胡，售奇宝求增其价，岩起争之甚力，倒剌沙虽愠，然亦服其公直。丁父忧归。 

　　文宗即位，起为同佥枢密院事。时囊加台阴兵四川，势张甚，命同知枢密院事不怜吉歹讨之，以母老辞，岩起请代其行。帝义而许之，赐金虎符。既而囊加台降，岩起遂便道归。终制，服阕，授两淮都转运盐使，以淮漕称职，赐御酒、金币。迁湖北、燕南、山东三道廉访使，陕西行台治书侍御史，入为中台治书侍御史。以言事忤旨，谢病归。至元五年，召拜中书参知政事。六年，进左丞，阶资政大夫。累封河东郡公，卒，谥正献。 

　　王士宏，字可毅，平阳晋陵人。 

　　祖父泰亨，字子通，从许衡学。至元中，以平章政事、商议在中书省事使高丽，不受馈遗。安南国请佛书，泰亨乞以九经赐之，为时论所称。元统二年，追谥清宪。 

　　士宏幼事文宗于潜邸，文宗方四岁，士宏侍奉十余年，多所启沃。仁宗闻而善之，授管领诸路纳绵总管经历，翊正司丞，稍迁中政院司议。文宗迁南海。召还，复出居建康，士宏皆从之。道有饿莩，命士宏出私钱振之。文宗在建康，日饮酒为韬晦之计，士宏谏曰：“内文明而外柔顺，以蒙大难，文王以之酒能败德，不节恐致疾。”文宗嘉纳焉。士宏进水饭盐□，文宗食之美，乃曰：“以此上供。”及移江陵，士宏宿卫益谨，或通夕侍立不寐。 

　　泰定帝崩，燕铁木儿见起兵大都，遣使迎文宗于江陵。文宗即位，改元，百僚朝贺，敕士宏纠仪，殿陛肃然，授工部尚书，士宏进言：“刑不可黩，赏不可滥。”每承饮赐，皆固辞。文宗问曰：“闻尔兄宗敬有廉名，今何事？”对曰：“臣兄宗敬，除桂阳知州，贫不能往。”即日授监察御史，又以其次兄让为大司农经历，旋改南台御史。士宏本名宗训，文宗为易今名，以可毅字之。天历二年，改建康潜邸为佛寺，以士宏董其工役。 

　　至正中，与散散奉使宣扶江西、福建诸道，广招贿赂。江西儒人黄如征伏阙上书，言其罪状，惠宗为之感动，授如征江西儒学提举，士宏与散散虽释不问，然终身不加迁擢。未几，士宏以疾卒。 

　　史臣曰：“梁德珪，张思明之党奸，王士宏之黩货，陈颢奉母后之命祝发受戒，甘为浮屠，其人皆不足道，傅岩起从吏入官，素无学术，然鲠直敢言，较脂韦者终有取焉。” 

卷二百八 列传第一百五 

　　张起岩 许有壬 宋本（褧） 王结 仇浚 王思诚 

　　张起岩，字梦臣，其先章邱人，徒家济南，高祖迪，迪子福，附见《张荣传》。起岩，福曾孙也。祖铎，东昌领事推官。父范，四川行省儒学提举。 

　　起岩弱冠，以按察司举为福山县学教谕。值县官捕蝗，摄县事，听断明允，民颂之。登延祐二年进士第一，除同知登州事，特旨改集贤修撰。转国子博士，累迁翰林待制，兼国史院编修官。丁内艰。 

　　服除，选为监察御史。中书参知政杨廷玉以墨败，台臣奉敕就省中逮之下吏，丞相倒剌沙疾其摧辱同列，诬台臣罔上，欲置之重辟。起岩抗章论曰：“台臣按劾百官，论列朝政，职使然也。今以奉职获戾，风纪解体，忠良寒心，非盛世之事，且世皇建台阁，广言路，维持治体。陛下即位诏旨，动法祖宗。今台臣坐谴，何认法祖耶？”章三下，不报。起岩廷争愈急，帝感悟，事始科释，犹皆坐免官。 

　　迁中书右司员外郎，进右司郎中，兼经筵官，拜太子左赞善。丁外艰，服除，改燕王府司马，拜礼部尚书。文宗亲郊，起岩充大礼使，导引从容，帝嘉之，则赉优渥。转参议中书省事。宁宗崩，有妄男子上变，言部使者谋不轨。按问皆虚，法司谓唐律告叛者不坐。起岩谓同列曰：“今嗣君未立，人情危疑，不亟诛此人以杜奸谋，恐妨大计。”趣有司具狱。省臣列坐铨选，起岩荐一士可用，丞相燕帖木儿不悦，起岩即摄衣而起。燕帖木儿以为忤己，左迁翰林侍讲学士、知制诰兼修国史。预篡三朝《实录》，加同知经筵事。 

　　御史台奏除浙西廉访使，不允。己而擢陕西行台侍御史，将行，留为侍讲学士。拜江西行台侍御史，召入中台为侍御史。转燕南道廉访使，搏击豪强，不少容贷。升江贡行台御史中丞，拜翰林学士承旨，知制诰兼修国史、知经筵事。右丞相别怯儿不花为台臣所纠去位，未几，再入相，讽翰林官言台劾之非，起岩执不可，闻者壮之。俄拜御史中丞，论事剀直，无所顾忌，与同僚多不合。 

　　诏修辽、金、宋三史，复命入翰林为承旨，充总裁官。积阶至荣禄大夫，年始六十有五，上疏乞骸骨以归。后四年卒，谥文穆。 

　　起岩面如紫玉，美髯方颐，眉目清扬，望而知为雅量君子。及临政决议，意所背向，屹然不可回夺，廷臣惮之，名闻四裔。安南使者致其世子之辞，必候起岩起居。起岩博学能文，善篆隶。有《华峰漫稿》、《华峰类藁》、《金陵集》行于世。 

　　许有壬，字可用。其先世居颍州，后徒汤阳。父熙载，会福院照磨。 

　　有壬幼颍悟，读书一目五行，尝阅衡州净居院碑，一览辄能背诵。年二十，畅师文荐入翰林，不报，授开宁路学正。迁教授，未上，辟山北道廉访司书吏。擢延祐二年进士第，授同知辽州事。会周王举兵，关中大乱，邻州听民出避。有壬犹闭城门，率民失固守，一州晏然。有追逮，不用胥隶，惟令执里役者呼之，民安而事集，州大治。六年，除山北道廉访司经历。 

　　至治元年，迁吏部主事。二年，转江南行台监察御史。行部广东，以贪墨劾罢廉访副使哈只、蔡衍。至江西，会廉访使苗好谦监焚昏钞，人畏其严，率剔真为伪，有壬覆视之，真物也，遂留其大半，召拜监察御史。 

　　八月，英宗遇弑，贼臣铁失遣使者自上都至，封府库，收百官印。有壬知事急，速往告御史中丞董守庸。宁庸谓宫禁事，非外廷所当问，有壬即疏守庸及经历朵尔只班、监察御史郭也先忽都阿附铁失之罪以俟。十月，铁失伏诛，泰定帝发上都，御史大夫纽泽先还京师，有壬袖疏上之。及帝至，复上章言：“铁木迭儿之子琐南与闻大逆，乞正典刑，其兄弟勿令出入宫禁。中书平章政事王毅、右丞高昉横罹贬黜，四川行省平章政事赵世延受祸尤惨，皆请雪冤复职。”继上正始十事：一曰辅翼太子，宜先训导；二曰遴选长官，宜先培养；三曰通籍宫桂，宜别贵贱；四曰欲谨兵权，宜罢兼领；五曰武备废弛，宜加修饬；六曰贼臣妻妾，宜禁势官征索，七曰前赦，权以止变，宜再诏以正名；八曰铁木迭儿诸子，宜籍没以惩恶；和曰考验经费，以减民赋；十曰撙节浮蠹，以舒国用。帝多从之。 

　　泰定元年，初立詹事院，选为中议，改中书左司员外郎。京畿饥，有壬请振之，同列让曰：“子言固善，其如亏国帑何：”有壬不听，卒白于丞相，发粮四十万斛以振饥民。国学旧法，积分次弟，贡以出官。执政用监丞张起严议，欲废之，以推择德行为务，有壬折之曰：“积分虽未尽善，然可得博学能文之士。若日惟德行之择，其名固佳，恐皆厚貌深情、专意外饰，则人才益窳不可用。”议久不决。三年六月，迁右司郎中，起岩议遂行，已而复寝。获盗例有赏，论者多疑其伪，有淹四十余年者，群诉于马首。有壬曰：“盗贼方炽，缓急何以使人？但经部覆核者，皆予官。”俄移左司郎中，每遇公议，有壬屡急得失。都事宋本退语人曰：“此贞观，开元间议事也。”明年，丁父忧。 

　　天历三年，擢两淮都转运盐司使。先是，盐法坏，廷议非有壬不能称职，故有命。有壬询究弊端，立法维持，国课遂登。至顺二年二月，召能议中书省事。未几，以丁母忧去。 

　　元统元年，复以参议召，明年，拜治书侍御史，转奎章阁学士院侍书学士，仍治台事。会御史劾福建达鲁花赤完卜，完卜藏御史大夫家，有壬捕而谳之。九月，拜中书参知政事、知经筵事。帝召群臣议上皇太后尊号为太皇太后，有壬曰：“皇上于皇太后，母子也；若加太皇太后，则为孙矣。非礼也。”众弗从，有壬曰：“今制，封赠祖父母，降于父母一等，盖推恩之法，近重而远轻，今尊皇太后为太皇太后，是推而远之，岂所谓尊之邪！”又弗听。 

　　中书平章政事彻里帖木儿奏罢进士科，有壬廷争甚苦，不能夺，遂称疾在告。帝强起之，拜侍御史。廷议欲行古劓法，立行枢密院，禁汉人、南人勿学蒙古畏吾儿字书，有壬皆争止之。 

　　后至元初，长芦韩公溥因家藏兵器，兴大狱，株连台省，多以赃败，犹无有壬名，由是忌者益甚。有壬遂谢病归。至元六年，召入中书，仍为参知政事。 

