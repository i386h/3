<!-- { "loadSidebar": true } -->
　　十七年，上海市舶司招船提控王楠上言：“泉、福等路商船，贩吉布条铁等物，其税额不宜与番货等。”乃定双抽、单抽之法，番货双抽，土货单抽。十九年，又用中书左丞耿仁言，以钞易钢钱，令市舶可以钱易海外金珠货物，仍听舶户通贩抽分。二十年，复定抽分之法。是年，忙古斛言，舶商皆以金银易香木。乃下令禁之，惟铁不禁。 

　　二十三年，市舶司卢世荣请出系官钱万定，自具船给本，选贾人至海外贸易诸货。其历获之息，以十分为卒，官取其七，贾人得其三。凡权势之家，不得用已钱为番贾，犯者罪之，仍籍其家产之半。禁海外贸易者，毋用铜钱。是年，以市舶司隶泉府监，改广东转运市舶提举司为盐课市舶司。未几，复置焉。二十五年，又禁广州官民，毋得运米至占城诸番。二十六年，沙不丁上市舶司岁献珠四百斤金三千四百两，命贮之以待贫乏者。 

　　二十八年，令市舶验货抽分。是年，中书省定抽分之数及漏税法，凡商贾贩泉、福等路，已抽之物，于本省有市舶司之地卖者，细色于二十五分之中取一，粗色于三十分之中取一，免其纳税；其就市舶司买者，止于卖处收税，而不再抽。漏舶货物，依例断没。 

　　三十年，中书省臣奏：旧纪三十年，行大司农司燕公楠、翰林学士承旨留梦炎言：“杭州、上海、澉浦、温州、庆元、广东、泉洲置市舶司，惟泉州物货三十分抽一，余皆十五抽一。乞以泉州为例。”从之。错误殊甚，今不取。访闻有留状元称知市舶事例，又前行大司农司丞李璮颜报到亡宋抽分市舶则例，今会集各处行省官、行泉府司官并留状元及李璮颜同议，拟整治市舶司条律，奏请施行： 

　　一，定例抽分，粗货十五分取一分，细货十分取一分，并依泉州现行体例，从市舶司司更于抽讫货物内，以三十分为率，抽舶税一分，听舶商住便贸易。 

　　一，权豪富户入番贸易者，与商贾一例抽分，匿者罪之，钱物断没，以三分之一与首告人充赏。 

　　一，行省、行泉府司、市舶诸官吏，交舶商捎带私钱贸易，匿不抽分者，与上同。 

　　一，市舶内如有进呈贵细货物，应由行省移咨中书省奏闻，不得影射隐瞒，违者罪之。 

　　一，僧、道、也里可温、答失蛮人夹带商贾过番贩卖，如无许免抽分明谕，仍依例抽分，违者罪之。 

　　一，舶商所领公凭，明填所往何国，不许越投他处。如因风浪打往他国，就贩卖货物者，至回帆时，取间别无虚诳，依例抽分。 

　　一，每船许带小船一只，名曰柴子船。 

　　一，商船遭风，准与消落凭验，若诳言遭风等事，究间断没施行。 

　　一，商人不请凭验者，船物没官，犯人杖一百七十。一，舶商所携兵器，依例随住船处申明寄库，起舶日给还。 

　　一，舶商所募人等，市舶司申给文凭，五人为保。 

　　一，商舶回帆，以物籍公验纳市舶司。 

　　一，商舶虽赴市舶司抽分，而货物有巧为藏匿者，即系漏籍，没官断罪。 

　　一，金银锅铁及男女口，并不许下海私贩。 

　　一，行下衙门不得将商船差占，有妨兴贩。 

　　一，官吏知竹受赂，船客隐税者，依条断罪。 

　　一，舶商及销工人等，合行优恤，并与除免杂役。 

　　一，番人将带舶货，从本国于公验空纸内填写姓名、物件、斤重，至市舶司依例抽分，仍差廉干正官发卖。将民间必用及不系急用物色，验分数互相塔配，须通行发卖，限四月事毕。 

　　一，行省、行泉府司、市舶司官须预期至抽解处，以待舶船到岸，依例抽收。一，市舶司轮派正官于舶船开岸之日，亲行检视，仍取检视官结罪文状施行。 

　　三十一年，诏有司勿拘海舶，听其自便。 

　　元贞元年，以舶商隐漏物货者多，命就海中逆而阅之。二年，禁海商以细货于马八儿、呗喃、梵答刺亦纳三番国交易。别出钞五万定，令沙不丁等议规运之法。 

　　大德二年，并澉浦、上海入庆元市舶司。是年，置制用院；七年，以禁商下海，罢之。 

　　延枯元年，禁人下番，官自发船贸易，回帆之日，细物十分抽二，粗物十五分抽二。七年，禁入番将丝银细物易于外国。 

　　至治二年，复立泉州、庆元、广东提举司，申明市舶之禁。三年，听海商贸易，归征其税。 

　　泰定元年，诸海舶至者，止令行省抽分。三年，命有司依累朝呈献例，给买宝货者之直，天历元年，以其耗蠹国用，禁之。 

卷七十三 志第四十
　　○食货六 

　　△常课 额外课 和籴 和买 斡脱官钱 

　　凡商贾之税，岁有定额，谓之常课；无定额者，谓之额外课。 

　　太宗二年，立征收课税所，凡仓库院务官，选有资产及谨饬者充之。所办课程，每月赴课税所输纳。有贸易借贷者，徒二年，杖七十；所官扰民贪婪者，罪亦如之。定诸路课税杂税，三十分取一。 

　　中统四年。用阿合马等言，凡京师权势之家为商贾，及以官银卖买者，并赴务纳税，入城不吊者引向匿税论。 

　　至元七年，申明三十分取一之制，以银四万五千定为额，有溢额者别作增余。凡典卖田宅不纳税者，禁之。二十年，颁李报课程比附增亏事例。是年，定上都税课六十分取一，由旧城市肆院务迁入都城者。四十分取一。二十二年，减上都课税，一百两之内取七钱半。二十六年，从桑哥言，增天下商税腹里为二十万定，江南二十五万定。二十九年，定输纳之限，不许过四孟月十五日。三十一年，诏商税有增余者，毋作额。 

　　元贞元年，复增上都税课。天历二年商税总入之数： 

　　大都宣课提举司，十万三千六定十一两。 

　　大都路，八千二百四十二定九两。 

　　上都留守司，一千九百三十四定五两。 

　　兴和路，七百七十定十七两。 

　　永平路，二千二百七十定四两， 

　　保定路，六千五百七定二十三两。 

　　顺德路，二千五百七定九两。 

　　广平路，五千三百七定二十两。 

　　彰德路，四千八百五定四十三两。 

　　大名路，一万七百九十五定八两。 

　　怀庆路，四千九百四十九定二两。 

　　卫辉路，三千六百六十三定七两。 

　　河间路，一万四百六十六定四十七两。 

　　东平路，七千一百四十一定四十八两。 

　　东昌路，四千八百七十九定三十二两。 

　　济宁路，一万二千四百三定四两。 

　　曹州，六千七十定四十六两。 

　　濮州，二千六百七十一定。 

　　高唐州，四千二百五十九定六钱。 

　　泰定州，二千十三定二十五两。 

　　冠州，七百三十八定十九两。 

　　宁海州。九百四十四定。 

　　德州，二千九百十九定四十二两。 

　　益都路，九千四百七十七定十五两。 

　　济南路，一万二千七百五十二定三十六两。 

　　般阳路，三千四百八十六定九两。 

　　大同路，八千四百三十八定十九两。 

　　冀宁路，一万七百十四定三十四两。 

　　晋宁路，二万一千三百五十九定四十两。 

　　岭北行省，四百四十八定四十两。 

　　辽阳行省，八千三百七十三定四十一两。 

　　河东行省，四万五千五百七十九定三十九两。 

　　四川行省，一万六千六百七十六定四两。 

　　甘肃行省，一万七千三百六十一定三十六两。 

　　江浙行省，二十六万九千二十七定三十两。 

　　江西行省，六万二千五百十二定七两。 

　　湖广行省，六万八千八百四十四定九两。 

　　额外课，凡三十有二。其岁入之数，惟天历二年可考。 

　　一曰历日，总三百十二万三千一百八十五本，计中统钞四万五千九百八十定三十二两五钱。大历二百二十万二千二百三本，每本钞一两。小历九十一万五千七百三十五本，每本钞一钱。回回历五千二百五十七本，每本钞一两。 

　　二曰契本，总三十万三千八百道，每道钞一两五钱，计中统钞九千一百十四定。至元二十二年，中书省议：诸人典卖田宅、人口、头匹所立文契，赴务设税，随即粘连契本给付买主，每本收宝钞三钱。皇庆元年，契本旧制收中统钞三钱，改收至元钞三钱。至天历二年，收一两五钱。 

　　三曰河泊，总计钞五万七千六百四十三定二十三两四钱。 

　　四曰山场，总计钞七百十九定四十九两一钱。至大元年，罢山场、河泊课程，听民采取。 

　　五曰窑冶，总计钞九百五十六定四十五两九钱。瓷窑二八抽分。至元五年，均州军户韩玉芳乞三十分抽一，制国用使司不允。 

　　六曰房地租，总计钞一万二千五十三定四十八两四钱。延祐二年，户部议：军户诸色人等凡典卖田宅，皆从尊长画字取问，有服房亲次及邻人典主不愿者，限十日批退，违限决十七；愿者限十五日批价，依例立契成交，违限决二十七。其亲邻典主取东画字财物，决二十七，业主虚抬高价，不成交易者，决二十七。听亲邻典之百日收赎，业主不交业者，决四十七。至元七年，令质押田宅者依例立契。元贞元年，中书省议：典卖田宅不赴官告给公据，私行交易者，痛行断罪，田粮一半没官，一半付告人充赏。 

　　七曰门摊，总计钞二万六千八百九十九定十九两一钱。至元二十九年，湖南道县尹李琮等上言：“民户除纳商税、酒醋课程外，每户一年滚纳门抹地亩一两二钱，验地亩多寡科征，亦有应纳二十余定之家，周岁计钞二万余定，比之腹里包银，增加数倍。民户贫穷无可送纳，以致逃亡，啸聚为寇。所欠课程勒令官司揭借，或令见存民户分纳。乞概行除免，以拯官民之困。”比较钱粮官、户部张侍郎议：“门摊课程仍通行依额认办，除离城十里之内依旧例税米外，十里之外验有地亩均科，各家佃户再不重复纳税，其无地下户并行除免。” 

　　八曰池塘，总计钞一千九定二十六两。 

　　九曰蒲苇，总计钞六百八十六定三十三两四钱。 

　　十曰食羊等课，总计钞一千七百六十定二十九两七钱。 

　　十一曰获苇，总计钞七百二十四定六两九钱。 

　　十二曰媒炭，总计钞二千六百十五定二十六两四钱。 

　　十三曰撞岸，又名岸例，总计钞百八十六定三十七两五钱。 

　　十四曰山查，总计钞七十五定二十六两四钱。 

　　十五曰曲，江浙省钞五十五定三十七两四钱。 

