<!-- { "loadSidebar": true } -->
　　宣政院。秩从一品。掌释教僧徒及吐蕃诸族之事，遇吐蕃有事，则设分院往莅之，有大征伐，则会枢密院议之。院使十员，从一品。同知二员，正二品。副使二员，从二品。佥院二员，正三品。同佥三员，正四品。院判三员，正五品。参议二员，正五品。经历二员，从五品。都事三员，从七品。照磨一员，正八品。管勾一员。正八品。至元初，立总制院，以国师领之。《元典章》总制院使正二品，同知总制院事正三品。二十五年，因唐制吐蕃来朝见于宣政殿故事，更名宣政院。置院使二员，同知二员，副使二员，参议二员，经历二员，都事四员，管勾一员，照磨一员。二十六年，置断事官四员。二十八年，增佥院、同佥各一员。元贞元年，增院判一员。大德四年，罢断事官。至大初，省院使一员。至治三年，置院使六员。天历二年，定置诸员如上。其属八：断事官四员。从三品。经历一员，从五品。知事一员，从八品。至元二十五年置。 

　　客省使。秩从五品。大使二员，从五品。副使一员。从六品。至元二十五年置。 

　　大都规运提点所。秩五四品。达鲁花赤一员，正四品。提点一员，正四品。大使一员，副使一员，知事一员。至元二十八年置。 

　　上都规运提点所。达鲁花赤一员，提点一员，大使一员，副使一员，知事一员。至元二十八年置。 

　　大都提点资善库。秩从五品。掌钱帛之事。达鲁花赤一员，从正品。提举一员，从五品。同提举一员，从六品。副提举一员。从七品。至元二十六年置。 

　　上都利贞库。秩从七品。掌饮膳及金银诸物。提领一员，从七品。副使一员。从八品。元贞元年置。 

　　大济仓。监支纳一员，从七品。大使一员。从七品。 

　　兴教寺。营房提领一员。 

　　行宣政院。元统二年，罢广教总管府十六处，置行宣政院于杭州。院使二员，同知二员，副使二员，同佥、院判各一员，经历二员，都事、知事、照磨各一员。至正二年，增设崇教所，秩正四品。以理僧俗之事。至元二年，西番寇起，置行宣政院，也先帖木儿为院使讨之。事平即罢。 

　　宣徽院。秩从一品。掌供玉食及燕享宗戚宾客，及诸王宿卫怯怜口粮食，蒙古万户千户合纳差发，系官抽分，羊马价值刍粟，收受阑遗等事。院事六员，从一品。同知二员，正二品。副使二员，从二品。佥院二员，正三品。同佥二员，正四品。院判五员，正五品。经历二员，从五品。都事三员，从七品。照磨一员，正八品。承发架阁库一员。正八品。 

　　至元四年，置宣徽院，以线真为使。七年，改宣徽院为光禄司。秩正三品。后仍为宣徽。十五年，置院使一员，同知、同佥各二员，主事二员，照磨一员。二十年，升从二品，增院使一员，置经历二员，典簿三员。二十三年，升正二品。置院判二员，省典簿，置都事三员。三十一年，增院使四员。大德二年，增同知二员。三年，升从一品。四年，置副使二员。至大四年，省本院参议、断事官。皇庆元年，增院使三员。始定怯辞歹万人，本院掌其给授。后定置诸员如上。其属十二： 

　　光禄寺。秩正三品。掌起运米面诸事。领尚饮，尚酝局沿路酒坊，各路布种事。卿四员，正三品。少卿二员，从四品。丞二员，从五品。主事二员。从七品。至元十五年，改都提点为光禄寺，置卿一员，少卿三员，主事一员，照磨一员，管勾一员。二十年，改尚酝监。正四品。《元典章》监令正五品，提点从五吕，丞正六品，知事正八品。二十三年，复为光禄寺，置卿二员，少卿、丞各一员。二十四年，增少卿一员。二十五年，改隶省部。三十一年，复隶宣徽院。延佑三年，降从三品。泰定二年，复升正三品。定置诸员如上。 

　　大都尚饮局。秩从五品。掌造上用细酒。提点一员，从五品。大使一员，正六品。副使一员。正七品。中统四年，置大使、副使各一员，俱带金符。至元十二年，增副使一员。十五年，由从六品升从五品，置提点一员。后定置诸员如上。 

　　上都尚饮局。皇庆中始置。提点一员，大使、副使各一员。 

　　大都尚酝局。秩从五品。掌造诸王、百官酒醴。提点一员，从五品。大使一员，正六品。副使二员，正七品。直长一员。正八品。中统四年，立御酒库，设金符宣差。至元十一年，置提点。十六年，改尚酝局，定置诸员如上。 

　　上都尚酝局。提点一员，大使一员，副使一员，直长一员。至元二十九年置。 

　　大都醴源仓。秩从六品。掌受香莎苏门等酒材糯米，乡贡曲药，以供上酝。提举一员，从六品。大使一员，从七品。副使一员。正八品。至元二十五年置。 

　　上都醴源仓。秩从九品。掌受大都转输米面，并造车驾临幸供给之酒。大使一员，从九品。副使一员。至元二十五年置。 

　　尚珍署。秩正五品。置于济宁路，掌收济宁等处子粒以供酒材。达鲁花赤一员。从五品。令一员，从五品。丞二员，从七品。吏目二员。至元十三年置，十五年罢入有司，二十三年复置。 

　　安丰怀远等处稻田提领所。秩从九品。提领二员。从九品。掌收稻田子粒，转输醴源仓。 

　　尚舍寺。秩正四品。掌行在帷帐之陈设及牧养骆驼供爱兰乳酪。太监二员，正四品。少监二员，正五品。监丞二员，从六品。知事二员。从八品。至元三十一年置。初为尚舍置，至元十七年升。秩正三品。三十一年，改为寺。大德十一年，改为寺。秩正三品。至大元年，改为寺。四年，仍为监。寻复为寺。延祐三年，复降，正四品。按旧纪至元十七年升尚舍监，延佑七年降正四品，与志不合，末祥孰误。定置诸员如上。 

　　诸物库。秩从七品。掌出纳提领一员，从七品。大使一员，从八品。副使一员。正九品。大德四年置。 

　　阑遗监。秩正四品。掌不阑奚人口、头匹诸物。太监一员，正四品。少监二员，正五品。监丞二员，正六品。知事一员，从八品。提控案牍一员。从九品。至元二十年，初立阑遗所。秩正五品。二十五年，改为监，升正四品。大德十一年，升正三品。至大四年，复正四品。寻又升正三品。延祐七年，复为正四品。定置诸员如上。 

　　尚食局。掌御膳及出纳油面酥蜜诸物。秩从五品。提点一员，从五品。大使一员，正六品。副使二员，正七品。直长一员。正八品。中统二年，立尚食监。秩正四品。至元二年，改为局，置提点一员。《元典章》：尚食太监正四品，少监正五品，丞从六品，提举正七品。当是中统二年所置，旧志误监为后，至元二年始改为局也。大德八年，置掌薪司以供尚食，命宣徽院掌其事。二十年，省并尚药后，尚药局亦置于中统二年。别置生料库。本局定置诸员如上。 

　　大都生料库。秩从五品。提点二员，从五品。大使二员，正六品。副使三员。正七品。至元十一年，置生料野物库。二十年，别置库，拟内藏库例，置诸员如上。 

　　上都生料库。掌受宏州、大同虎贲、司农等岁办油面，大都起运诸物，供奉内府，放支宫人宦者饮膳。提点一员，大使一员，副使二员，直长一员。 

　　大都大仓、上都大仓。秩正六品。掌内附支持米豆及酒材米曲药物。二仓各设提举一员，正六品。大使各一员，从六品。副使各一员。从七品。至元五年立，设官三员，俱受制国用使司剳札。十二年，改提举大仓，按旧纪，至元十七年立太仓提举司，与志不合。设官三员，隶宣徽院。二十五年，升正六品。 

　　大都、上都柴炭局。秩正七品。达鲁花赤各一员，正七品。大都大使一员，上都大使三员，从七品。副使各二员。正八品。至元十二年置。秩从六品。十六年，改提举司，升从正品。大德八年，仍为后，降正七品。 

　　尚牧所。秩从五品。掌大官羊。提举二员，从五品。同提举一员，从六品。副提举一员，从七品。吏目一员。至元十二年，立尚牧监。后省。至大四年，复立尚牧所，定置诸员如上。 

　　沙糖局。秩从五品。掌沙糖蜂蜜煎造及方贡果木。提点一员，从五品。大使一员，正六品。副使一员。正七品。至元十三年置。秩从六品。《元典章》沙糖局达鲁花赤从五品。十七年，置提点一员。十九年，升从五品。 

　　永备仓。秩从五品。掌受两部仓库，起运省部，计置油面诸物及云需府所办羊，以备临幸膳羞。提点一员，从五品。大使一员，正六品。副使一员。正七品。至元十四年置，给从九品印。二十四年，升从五品。 

　　丰储仓。秩从九品。掌出纳车驾行幸膳羞。大使一员。从九品。 

　　淮东淮西屯田打捕总管府。秩正三品。掌献岁入以供内府，及湖泊山场渔猎以供内膳。达鲁花赤一员，正三品。总管一员，正三品。同知一员，正五品。府判一员，正六品。经历一员，从七品。知事一员，从八品。提探案牍一员。从九品。至元十四年，立总管府，并管涟海高邮河泊提举司、沂州等处提举司事。十六年，置扬州鹰房打捕达鲁花赤总管府。二十二年，并为准东淮西屯田打捕总管府。后至元四年，升两淮屯田打捕总管府为正三品。疑本为从三品，至惠宗时始升秩正。二十五年，以两淮新附手号军千户所隶本府。 

　　又置屯田打捕提举司九处：高淮安州，曰高邮，曰招泗，曰安东海州，曰扬州通泰，曰安丰庐州，曰靳黄，曰镇巢，凡八处旧志脱靳黄一处，据《元典章》补。屯田打捕提举司，曰塔山徐邢沂州等处山场屯田提举司，俱秩从五品。每司达鲁花赤一员，提举一员，从五品。同提举一员，从六品。副提举一员。从七品。 

　　又抽分场提领所凡十处：曰柴墟东西口，曰海川新坝，曰北砂太仓，曰安河桃源，曰大湖东西口，曰时堡兴化，曰高邮宝应，曰汶湖等处，曰雲山白水，曰安东州，每所各设提领一员，同提领一员，副提领一员，俱受宣徽院剳付。 

　　满浦仓，秩正八品。掌收受子粒米面等物，以待转输京师。大使一员，正八品。副使一员。正九品。至元二十五年置。《元典章》满浦仓监支纳从七品。 

　　圆米棋子局、软皮局，各置提领一员，副提领一员，俱受宣徽院剳付。 

　　手号军人打捕千户所。秩从四品。管军人打捕野物皮货。达鲁花赤一员，从四品。上千户一员，从四品。上副千户一员，正五品。弹压一员。从八品。至元二十五年置。 

