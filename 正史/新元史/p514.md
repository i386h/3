<!-- { "loadSidebar": true } -->
　　二十七日，万户章吉察儿等言：“炎天瘴发，军劳苦，不还实惧死伤获罪。若令我等住夏瘴死，不如赴上前就死。若明白有旨，敦敢不住。在法，口传圣旨勿行，我等今当回军。”二十八日，分省官方议事，章吉察儿等遽率所部退走。二十九日，分省官亦回。三月五日，至阿占国城，追及章吉察儿等。忙兀都鲁迷失移文称：“大事未成，岂可回军。若尔等果不肯住，可留军一半或三千住夏守贼。”平章薛超兀儿、刘左丞、高参政皆言：“平章能住夏，我辈原遍告军官，俱令住夏。”是日，新王之母乘象追及分省官，诉：“贼拘我于木连城，今始放出，若大军五日不退，必出降。”章吉察儿等宣言：“病军已先行，我等明日亦去，无可议者。”分省官命追回先行军，皆言：“已去远，无及矣。”次日，分省官遂下令班师。恭超兀儿、忙兀都鲁迷失上言：“贼兵困屈，旦夕出降。参政高阿康、土官察罕不花、军官章吉察儿等，同称军人多病，不可住，拟合回军。分省官留之不听，彼既行，分省官亦不能住。”又言：“贼馈阿康酒食，阿康受之，疑是宝货。”又军回五程，阿康出银三千两曰：“此阿散哥也赂诸将校者。”薛超兀儿等言：“此银尔实受之，我辈未尝知也。欲与诸将，尔自处之。”盖因阿康与察罕不花等预此行，故功不成，乞置对以惩受赂者。 

　　八月八日，丞相完泽等奏遣河南平章政事二哥等赴云南，杂问之。自宗王阔阔，平章政事薛超兀儿、忙兀都鲁迷失，左丞刘德禄，参知政事高阿康，下至一二大将，校幕官、令史皆受贼赂，共为金八百余两、银二千二百余两，遂不能号令偏裨。阿康因于察罕不花。令诸将抗言不能往夏，擅回。于是阿康、察罕不花俱伏诛。忙兀都鲁迷失前死。薛超兀儿、刘德禄遇赦，皆追夺宣敕，永不叙用。忙兀都鲁迷失子万户咬咬、忽都不丁，千户脱脱木儿真，杖决有差，皆夺所居，籍其家产之半。其余将校，各以轻重被笞。察罕不花者，丽江路军民宣抚使也。是役也，自宗王以下皆以纳赂丽于罚，辱国莫甚焉。 

　　武宗至大元年，缅使贡白象。帝命朵尔只为兵部侍郎，使其国。 

　　仁宗延祐二年，缅王遣其子脱剌合来朝。六年，复遣其臣赵钦撒入贡。 

　　英宗至治元年，帝御大明殿，受缅国使者朝。 

　　泰定元年，缅国王子吾者那等争立，岁贡不至，命云南宣谕之。三年，缅国王答里耶伯以国乱来乞师，诏云南就近安抚之。四年，答里必牙请复立行省于迷郎崇城，不允。 

　　文宗至顺三年，缅王遣使阿落等十人来贡方物。 

　　惠宗后至元四年，又遣使来贡方物。立邦牙等处宣慰司都元帅府并总管府。 

　　缅国东至八百宣慰司，南至海，西至孟养，北至猛密宣抚司，自司东北三十八程至云南省治。其山曰小豹，其水曰金沙江，缅人恃以为险。其欲狙诈懔悍。男子善浮水，绾■〈髟上言下〉顶前，用青白布缠之。妇人绾■〈髟上言下〉顶后，不施脂粉。事佛敬僧，有大事则抱佛说誓，或诣僧誓之，然后决。其产、象、犀、马、椰子、白毡、布、兜罗绵。树类棕，高五六丈，结实如掌。土人以面纳罐中，以索悬罐于实下，划实取汁，熬为白糖。其叶即贝叶，写缅书用之。石油自石缝流出，臭恶而黑色，可涂疮。都会：有江头城，至腾冲十五日。太公城在江头南十日。马来城在太公城南八日。安正国城在马来城南五日。蒲甘，缅王城，在安天国城西南五日。所谓缅中五城也。 

　　暹与罗斛，古之扶南国也。暹国，北与云南徼外八百媳妇接壤，东界安南，西北距顷国。罗斛，在暹之南，滨大海。暹土瘠，不宜稼穑。罗斛地平衍，种多获，暹人仰给焉。有大河自暹达于罗斛，东南入海。每夏有黄水自海港涨入内河，农民乘时擢舟播种，苗随水以渐而长，水尺苗亦尺，水退苗熟。有播植无耕耘，故谷丰而贱。《晋书》：“扶南国，西去林邑三千余里，在海大湾中，其境广袤三千里，人以耕种为务，一岁种，三岁获。”是也。历晋、宋齐、梁、隋、唐，屡通贡献。后分为暹、罗斛二国。 

　　世祖至元二十六年，罗斛遣使入贡。成宗元贞初，暹国进金叶表。暹人与麻里予儿旧相雠杀，至是皆归顺。英宗至治三年，暹国来入贡。惠宗至正间，暹始降于暹罗斛。因合为暹罗国。暹罗南境，斗入大海中，形如箕舌，延袤约三千里，远出占城、真腊之西南，隔海相望，成一大湾云。 

　　八百媳妇者，夷名景迈。世传其长，有妻八百，各领一寨，故名。自古不通中国。 

　　世祖中统初，命将征之，不能达而还。后遣使招徕，置八百大甸军民宣慰司。 

　　又有大、小彻里，本古产里。伊尹四方献令曰：“产里以象齿短狗献周公，作指南车导之归。”故又名车里，后讹为彻里云。其地在元江南，与八百媳妇犬牙相错。 

　　成宗元贞二年，大彻胡会来降，立彻里军民总管府，又置耿东路耿当、孟弄二州。大德元年，八百媳妇叛，寇彻里，遣野老不花讨之，不克。 

　　四年，用云南右丞刘深计，发兵二万，立征八百媳妇万户府二，出四川、云南囚徒从军，人给玐子六十索。深等将兵，取道顺元路，调民供给。土官宋隆济给其众曰：“官军征发汝等，尽翦发黥面为兵，身死行阵，妻子为奴，势所必至。”众惑其言，遂反。深复胁水西土官之妻蛇节，出金三千两、马三千匹。蛇节不能堪，联结隆济，率苗狫紫江诸蛮，围深穷谷中，攻破杨黄寨，杀掠甚众。朝命陕西平章也速带尔、湖广平章刘国杰，将兵合讨之，大败隆济兵于墨特川。其兄子顺元路同知阿重，缚之来献，蛇节亦乞降，并斩之。深坐弃市。于是，罢所置万户府，留蛇节养子阿阙于水西，以抚其民，而升阿重为宣抚使。 

　　武宗至大二年，八百媳妇与大、小彻里作乱，威远州土官谷保夺据木罗甸，遣云南右丞算只尔威招之，私受谷保赂，竟以败还。 

　　仁宗皇庆初，八百媳妇再寇边，帝降诏招抚之，始献驯象、白象，继遣其子招三听来朝，时大彻里哀用亦遣贡使七十五人诣阙，赐裘帽、靴靴有差。 

　　泰定二年，以土人寒赛为彻里军府总官。四年，八百媳妇请官守，置蒙庆宣慰司都元帅及木安、孟杰二府于其地。 

　　文宗嗣位，八百媳妇使者昭哀入贡。 

　　其地东至老挝，南至波勒蛮，西至大吉剌，北至孟艮府。自姚关东南行五十程，至其国，有南格剌山，下有河，南属八百，北属车里。平川数千里，幅员广远。其产：巨象，安息、白檀诸香。民皆僰种，刺花样于眉目间，雕题也。好佛恶杀。每村立一寺，每寺建塔，约以万计。有敌人来侵，不得已举兵应之，得其仇即止。俗名慈悲国也。 

卷二百五十三 列传第一百五十 

　　○外国五 

　　占城 爪哇 流求 岛夷诸国 

　　占城，本秦象郡林邑县地，东滨海，西际爪哇，南通真腊，北与安南之州接壤，东西五百里而赢，南北三千里。都城去海一百二十里，近琼州，舟行顺风一日可至。其南曰施备州，西曰上源州，北曰乌里州。领大小州凡三十有八，亦有县、镇诸名。宋淳熙中，占城以舟师袭真腊，入其国都。庆元五年，真腊大举复仇，俘其主以归，国遂亡，其地悉归真腊，因名占腊。春后国王或曰真腊人，或又谓占城恢复云。 

　　至元十五年，世祖既平宋，将有事海外。时荆湖行省左丞唆都遣人至占城，还言其王舍利咱牙信合八剌麻哈迭瓦愿内附。诏封占城郡王，遣侍郎教化迪、总管孟庆元、万户孙胜夫与唆都同往，谕其王来朝。 

　　十七年国王保宝旦拿啰耶邛南邛占巴地啰耶遣使奉表降，兼贡珍物及犀、象。初，朝廷以占城国王孛由补剌者吾称臣内附，命唆都就其国立占城行省抚之。既而，其子补的专国，不听命。会万户何子志、千户皇甫杰使暹罗，宣慰使尤永贤、亚阑等使马八儿国，道占城，皆被执。事闻，命唆都讨之。 

　　兵出广州，航海至占城港。港口北连海，旁有小港五，通其国大州，东南皆山，西傍木城。官军依海岸屯驻。蛮兵治木城，四面约二十余里，起楼棚，立炮台百余。又木城西十里建行宫，其国王亲率重兵屯守。遣都镇抚李天佑招之，七往，终不服。 

　　分遣琼州安抚使陈仲达以兵由水路攻木城北面，总把张斌，百户赵达攻东面沙觜，省官分二道攻南面。舟泊岸，为风涛所碎者十七八。蛮兵开木城南门，建旗鼓，乘象拒战，败之。官军入木城，与东北二军合。其王弃行宫，烧仓廪，杀永贤、亚阑等，与其臣逃入山谷，遣使者阳乞降，许之。官军入大州，王遣其舅宝脱秃花奉国王信物、杂布二百疋、大银三锭、碎银一瓮为质。又献金叶九节标枪，言：“国王欲来，病未能起，先使持其枪来，以见诚意。”复令第四子利世麻八都八德剌、第五子舍利印德剌来见，诡言世子补的被伤死，王颊中箭未愈，故先使二子来议入觐事，以款我师。省官疑非真王子，听其还，遣千户林子全偕往觇之。二子在途先归。子全入山两程，国王遣人来拒，不果见。又杀何子志、皇甫杰等百余人。 

　　宝脱秃花俄又至，自言：“我祖父、伯、叔，皆为国王，传至我兄孛由补剌者吾，杀而夺其位，我实衔之。愿禽其父子以献，请给大元服色。”唆都不虞其诈，赐衣冠抚谕而行。有居占城唐人曾延者来言：“国王逃于大州西北鸦侯山，诣交址、真腊、阇婆诸国借兵未至，惧唐人泄其事，将尽杀之。延等觉而逃。”未几，宝脱秃花偕其宰相报孙达儿及撮及大师等五人来降。省官引曾延与见，宝脱秃花曰：“此奸细也，国军皆溃散，安敢复战。且今未附州郡凡十二处，每州遣一人招之，无不服者。” 

　　唆都犹信其言，遣子全等同赴大州。比至城西，宝脱秃花背约间行，自北门乘象去。万户张颙等领兵赴国王所栖之地，近木城二十里。贼浚濠堑，拒以大木，官军斩刈超距，奋击。转战至木城下，山林阻隘不能前，蛮兵旁出截归路，官军殊死战，得脱。 

