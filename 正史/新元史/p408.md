<!-- { "loadSidebar": true } -->
　　今国家财赋，半入西番，红帽禅衣者公然出入宫禁。道家以老子为宗，惟在清净无为，辟谷弃人间事，今张天师纵情姬爱，广置田园，招揽权势，凌烁官府，此江南一大豪霸也。朝廷前立宣政院、道教所，以其弃俗出家，非有司所宜统摄，而乃恃宠作威，公行贿赂，僧道词讼数倍。民间如奸盗杀人不法事，往往见告。各寺既有讲主、长老，各观既有知观、提举，足任管领之责。随路又滥设僧录司、道隶司，各县皆置僧纲，威仪反为僧、道之蠹，并宜革去。且僧道另设衙门，三代以下所未有。亡金弃人尚鬼，帮置二司与民民鼎立而三，岂谓圣朝踵其弊政。僧道既金免徭税，愚民多出财产托名诡寄，以求避役。驱国家之实利归无用之空门。视民间输税之外，又当里正、主首、和顾、和买，非惟弃本逐末，实且劳逸不均。今后寺观常住税粮，宜准古法，尽令输官。外有白云宗一派，既自别于俗人，又复异于僧道，朝廷不察其伪，特为另立衙门，亦宜革去，以除国蠹，以宽民力。 

　　春秋二百二十四年之间，灾变迭出，地震者五。国家自十数年来，凡三见之。以今考古，未有若此之数数也。汉史翼奉言：“地变为阴气太盛，宜疏后党，亲同姓，出后宫，损阴气。”李寻曰：“地震有上中下，上位应后妃，中位应大臣，下位应庶民。宜弱外戚，强本支，崇阳抑阴，以救其咎。”或以言游畋土木，或以言宦官嬖幸，或以言小人党盛，各因时弊而指斥之耳。以今日人事观之，阃仪严肃，女谒不行，如吕韦之专，赵、杨之宠，无有也。后宫列陈，名不盈数。如三千、一万之充满，无有也。秉国爻者，皆色目，汉人未尝一官任舅后之族，如吕、霍、上官之僭奢，无有也。敷奏出纳，非台、省不得与闻，未尝一事出阉寺之口，如恭显鱼程之专擅，无有也。春秋出畋，循行故典，宫墙殿宇，一安旧规，如阿房、复阁之兴，楼船、锦缆之侈，无有也。然则致是变也，既皆非此之故，意当归之执政大臣乎？季路问事鬼神，子曰：“末能事人，焉能事鬼？”敢问死，曰：“未知生，焉知死？”此一章，乃三教是非之所由分也。况达摩面壁九年，维摩不二法门，止为身计，何尝施祸福于人？张道陵远处深山，萨真人一瓢自随，厌与俗接，何曾妄有希求？往年帝师之死，驿取小帝师来代，不过一庸厮耳，举朝郊迎，望风罗拜，荣遇之过，一至如此。昔达摩自南天竺来，梁武帝问曰：“朕造寺、舍经、度生不可胜纪，有何功德？”师曰：“并无功德，此但天人小果有漏之因，如影随形，虽有非实。”此语足以解求福田利益者之惑。陈博隐华山，宋太宗召至，使宰相宋琪等问以修养之道，对曰：“炼养有术，纵使白日升天，何益于治？今圣上洞达古今，深究治乱，正君臣合德致治之时，勤行修炼，无以逾此。”斯言可为求神仙者之鉴。唐会昌间，为僧尼耗蠹天下，命并省佛寺，上都、东都各留二寺，上州留一寺，中下州并废。寺分三等，上等留僧二十人，等十人，下等五人，余僧及尼皆勒归俗。通毁招提兰若四万余区，收良田数千万亩、奴婢十五万人、归俗僧尼二十六万五百人，真是快活条贯，宜体此意。 

　　今日未尝无边远选，固有准保定夺者矣。但保举之初，忽于立法防奸，选用之后，失于计功核实。如云南甘肃，八番，两江等处统帅、藩臣，一赴阙下，便行保人，以所保之品级，定价值之轻重，多者百锭，少亦三之二。或当时取勇，或先与其半，或立利钱文书呈解到省，官可立得。街市富子每闻一帅臣至，则争先营求，并未尝涉历塞庭、练习边事也。近者两江元帅累保得除者，几及百人，各镇蹈其故辙，公然卖保，遂致边鄙失得才之实，朝廷负滥爵之名，皆诸帅不忠误国之故。 

　　自古天下之田，无不属官。先王受田，使贫富强弱不相过，得以自耕，故天下无甚富、甚贫之民。至成周时其法大备，画地为井，八鸠、五规、二牧、九夫，以等其高下，沟洫、畎浍、川涂、轸径，以立其堤防。疆井既定，虽欲贪，并不得也。商鞅用秦，已不复有井田之旧。于是阡陌既开，乃有豪强兼并之患，然犹不明言田在民也，官不得治而民得自占为业耳。汉亡，三国并立，兵火之余，人稀土旷。当是时，天下之田既不在官，亦终不在民。以为在官，则无人；以为在民，又无簿籍契券，但随其力所能至而耕之。元魏行均田，唐因而损益之，为法虽善，然令民得卖其口分永业，日渐一日，而公田尽变为私田矣。田既属民，乃欲夺富者之田以与无田之民，祸乱群兴，必然之理也。董仲舒在武帝朝，去古未远，乃曰：“井田虽难卒行，宜少近古，限民名田以赡不足。”言甚善而未果行。至哀帝时，孔光、何武曰：“吏民名田无过三十顷，期尽三年，而犯者没入官。”时丁傅用事，董贤隆贵，不便于己，遂寝其议。三十顷之田，周民三十夫之田也。以一人而兼三十夫之田，亦已过矣，而期之三年似太迫。为今之计，豪强卒难禁止，惟有限田之法可以制之。酌古准今，宜为定制。 

　　古者，给价换马，已非良策。今乃刷马民间，尤为弊政。且南北风土不同，生长于南者则不禁其冷，生长于北者则不禁其热。若刷东南之马以供西北用，则立见其死亡耳。且牧于野者，安于水草，习于驰骤，以之临敌，易于鞭策。畜于家者，饱以刍豆，勤以剪拂，一旦置之荒郊，便已无力。朝廷不循广马之成规，而行刷马之下策，虽曰和买，何异白夺。且政出亡金，其时邻敌交攻，疆土滋削，未免刷之民间，以应一时之急。堂堂天朝，岂宜出此，兼以刷至之马实无所用，而民怨皆归于国，甚非经久之计。唐初得牝马三千匹，徙之陇右，命张万岁掌之，蕃息至七十万匹，分为八坊、四十八监，各置使领之。是时天下以一缣易一马。及玄宗以王毛仲为内外闲厩使，东封之日有马四十三万匹，牛羊称是，此已然之明验也。今国家土宇，数倍于唐，水甘草美这处，尽在版图。若择宜牧这地，各设牧马监，官给牝马，选用能吏，使专牧养之权，重职任，优俸禄，责以成效，不十数年，马不可胜用矣。 

　　奏上，多见采纳。后以省臣荐，授金溪县丞，卒。 

　　史臣曰：“唐刘蕡对策，忤宦官，宜其不遇也。赵天麟、郑介夫，议论足以从政，文章足以经国，又无奸人妒嫉，蔽日月之明，然其不遇，乃与蕡无以异。呜呼！以世祖之用人，成宗之待士，而使野有遗贤，不亦惜乎。” 

卷一百九十四 列传第九十一 

　　陆耉 李拱辰 潘泽 李廷 王道 郭郁 任仁发 苗好谦 韩冲中 

　　陆耉，字仁仲，江阴人。父涣，宋江阴军安抚副使。大安南下，耉从父降，授江阴军判官。 

　　至元十六年，入觐，除朝列大夫、同知徵州路总管府事。耉儒家子，又年少，民易之。及泣事，发摘奸伏，明断如神，众乃大服。有争山葬者，各指一冢，莫知春岁月远近。耉视之曰；“必发尔冢。”争者曰：“法不许也。耉曰：“吾固欲发之。”命具畚锸，争者逸，发之果虚冢也。县解官钱，夜为人盗去，莫知主名。耉召役夫诘之，指其一曰：“讯彼。”一讯而是伏，赃具在。或问何以知之，耉曰：“吾以色听耳。”官命江南路造船，集升州之龙湾，耉白宣慰司：“徽州道险远，请就太白渡，便。”从之。役中止，又欲运其材于京师，耉持不可。未几旌德募民运木，乱者蜂起，卒如耉吉。 

　　二十五年，迁江东宣慰副使。旋改江南浙江道提刑按察副使。耉劾去贪吏数十人，追赃以巨万计。织染局官受贿，事连行省胥吏十余人。耉移文右司逮之，右司诉于参政，谓分司不当案省吏，以违制论。耉曰：“分司不得案省吏，固也。吏受赇，御史亦不得问乎？”白其事于行台，论如律。按察司改肃政廉访司，耉以例去官。久之，起中顺大夫、同知台州路总管府事。 

　　元贞元年，改江东建康道肃政廉访副使。耉治办有声，台、省交荐之，耉益感激，遇事侃侃不挠。部使者市红、蓝，受贾人金；又奉旨造浮屠像者，攫官吏金币逾五万锭；耉俱劾罢之。则是权幸侧目。时检覆诸县水灾，耉檄一令往，令以病卒于道，仇家嗾其子诉耉，谓耉实死之，用事者将中以危法，耉不自辩，以母老乞养归。舟行至湖口，行省遣使者逮之，不知耉在舟中，及入城，耉已去。使者曰：“余知其无罪也，天相之矣。”以追不及返命。耉知其事，自至京师，诉于御史台。人皆后无罪，畏用事者，莫敢言。寻降三官，改授岭北湖南道肃政廉访副使。湖南俗尚竞渡，岁有溺死者，峒丁以盗牛相斗讼，耉皆禁之。有里妇，僧出入其家，夫久出，或诬妇与僧杀之，指道傍尸为验。僧不任笞，已诬服。耉阅其牍，尸死于夏月，而衣冬服。疑之，根究得实，乃何人，先数月受杖而踣于道，非其夫。僧得讼系，免死。逾年，湖南吏部送军粮至鄂州，遇其夫，趣使还家自首，僧之冤始白。耉平反疑狱多类此。未几，擢海南广东道肃政廉访使。复以母老去官。 

　　耉持身廉介，扁所居曰义斋，尝曰吾平生受用义字不尽。家居，患差役不均，为立式推排，除诡寄虚桩之弊，分户九等，各出助田，先后差次，每岁充里正者，即以助田义粟畀之，岁终稽其出入，数年后义粟有羡，乃买田如助田之数，归助田于本户，乡人德之，至今守其法不变。大德十一年卒，年五十。延祐中赠嘉议大夫、上轻车都尉、吴兴郡侯，谥庄简。 

　　子镗，德清县尹；铨，规运提点大使。 

　　李拱辰，字廷弼，本磁州人。曾祖仪为滏阳令，因家于滏阳。祖彀，以驸马忒木台采地在磁州，为驸马人匠局提领。尔著，袭彀职。 

　　拱辰，幼聪慧好学。著卒，当袭提领，叹曰：“是可以行吾所学耶？”遂弃去，游京师，以善译语，入直宿卫。大德三年，授高邮府判官。高邮初为路，隶淮东宣慰司，后改为散府，宣慰司仍役属之，吏民以为病。拱辰白于宣慰使，复隶宣慰司便。事闻中书，奏从其请。会福院设营田提举司，为民害，用拱辰言罢之，而责其事于有司，民德之。 

　　至大元年，迁绍兴路新昌县尹。拱辰患经界不正，核其地图，与保甲册印分两券，官执左，民户执右，鬻产则券随之，隐设诡缉之弊悉除。新昌去郡远，不通舟楫，拱辰请以土产布代粮。县民惑于阴阳之说，亲死至数十年不葬，拱辰下令：不葬其亲者以不孝论，其谷遂革。新昌人以为自设县以来，未有及拱辰之为政者。 

