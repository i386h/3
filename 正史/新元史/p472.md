<!-- { "loadSidebar": true } -->
　　孙撝，字自谦，曹州人。至正二年进士，授济宁路录事。张士诚据高邮叛，或谓其有降意，朝迁廷遣乌马儿招谕士诚，而用为副家居，不知也。中书借撝集贤待制，给驿，就其家起之。撝强行，抵高邮，士诚不迓诏使。撝等既入城，反覆开谕，士诚等皆竦然以听。已而拘之他室，或日一馈食，或间日一馈食，欲以降撝，又令其党肆加陵辱撝，不恤也。及士诚徙平江，撝与士诚部将张茂先谋，将撝所授站马劄子，遣壮士浦四、许诚赴镇南王府，约日进兵，复高邮。谋泄，执撝讯问，撝骂声不绝，竟为所害。后贼中见失节者，辄曰：“此岂孙待制耶！”事闻，赠翰林侍读学士、中奉大夫、护军，追封曹南郡公，谥忠烈。赐田三顷，恤其家。 

　　石普，字元周，徐州人。至正五年进士，授国史院编修官。改经正监经历。淮东、西盗起，朝廷方用兵，普以将略称，同佥枢密院事董钥尝荐其材，会丞相脱脱讨徐州，以普从行，录功，迁兵部主事，寻升枢密院都事，从枢密院官守淮安。时张士诚据高邮，普诣丞相面陈破贼之策，且曰：“高邮负重湖之险，地皆沮洳，骑兵卒莫能前，与普步兵三万，保取之。高邮既平，则濠、泗易破，普请先驱为天下忠交倡。”丞相壮之，命权山东义兵万户府事，招万人以行，汝中柏方用事，阴沮之，减其军之半，初令普便宜行事，及行，又使听淮南行省节制。 

　　普行次范水寨，日未夕，令军中具食。夜漏三下，衔枚趋宝应，其营中更鼓如平时，抵县，即登城，树帜城上，贼大惊溃，因抚安其民。由是诸将疾普功。普水陆进兵，乘胜拔十余寨，斩贼数百，将抵高邮城，分兵三队，一趋城东备水战，一为奇兵备后路，一普自将之攻北门。遇贼与战，贼不能支，遁入城。普先士卒蹑之，纵火烧其城门。贼惧，谋弃城走。 

　　而援军迁延不进，且忌普，遣蒙古军千骑突出普军前，欲收先入之功。蒙古军恇怯，见贼即奔还，普止之，不可，遂为贼所蹂践，相率坠水中，普军乱，贼乘之，普勒余兵血战良久，仗剑大呼曰：“大丈夫当为国死，退者斩！”奋击直入贼阵，从者仅三十余人，被创堕马。复步战数合，贼益至。贼指普曰：“此必头目，不可使逸，须生致之。”普叱曰：“死贼奴，我即石都事，何云头目！”左胁为贼枪所中，犹手握其枪，斫贼死，贼攒枪刺普，杀之。 

　　盛昭，字克明，归德人。由儒学官累迁淮南行省照磨。会诏使往高邮，不得达而还，谬称贼已迎拜，但乞名爵耳。行省不虞其欺，乃遣昭入高邮，授以万户告身。士诚拒不听，拘诸舟中，昭语从吏曰：“吾之至此，有死而已。”既而官军逼高邮，士诚授昭以兵，使出拒官军。昭叱曰：“吾奉命招谕汝，汝拘留诏使，罪不容斩，又欲吾从汝为贼耶！”大骂不绝口，贼怒，先剜其臂肉，而后磔之。 

　　杨乘，字文载，滨州渤海人。至正初，为介休县尹。民饥散为盗，乘立法招之，使自新，皆弃兵顿首，愿为良民。其后累官江浙行省左右司员外郎。坐海寇掠漕粮舟，免官，寓居松江。张士诚入平江，其徒郭良弼、董绶言乘于士诚，遣张经招乘。乘曰：“良弼、绶皆名士，今已失节，愿欲引我以济其恶耶！”且让经平日读书云何，经俯首不能对。乘日与客痛饮，竟日不言。客问：“盍行乎？”乘曰：“乘以一小吏，致身显官，有死而已，何行之有！”乃整衣冠，自经死，年六十有四。 

　　纳速剌丁，字士瞻。其父马合木，从征襄阳，以劳擢浚州达鲁花赤，因家大名。纳速剌丁由乡贡进士补淮东廉访司书吏。丁母忧，服阕，补两浙盐运司掾，复辟掾淮东宣慰司。 

　　至正十年，贼发真州，纳速剌丁以民兵往袭之，获贼四十二人。已而泰州贼大起，镇南王府宣慰司请参议军事，纳速剌丁建议筑四城，立外寨，建堤穿河，募兵与贼抗。 

　　行省命率战舰六十、海舟十四，上下巡捕，以防江面，且护蒙古军五百往江宁，道遇贼，斩馘二百余级，生获十八人，遂抵龙潭而还。 

　　未几，出巡江上，贼突至，纳速剌丁手射死三十贼，夺其放火小船二百，贼遁走。俄复据龙潭口，击走之，追斩三百余级。其子宝童擒首贼陈亚虎等，及其号旗。捷闻，赏赍甚渥，且召纳速剌丁还真州。 

　　已而贼犯芜湖，行台檄使来援，遂三分战舰纵击之，贼奔溃，俘斩无算。贼不得渡江者，皆纳速剌丁之功也。因留守芜湖江口。 

　　泰州李二起，行省移纳速剌丁捍高邮得胜湖，贼船七十余艘奄至，纳速速丁御之，焚其二十余船，李二失援，遂降。 

　　其党张士诚杀李二，复为乱，入据兴化，分兵袭高邮。纳速剌丁以舟师会诸军讨之，屯三垛镇，贼众猝至，阿速卫军及真滁万户府等官皆遁走。 

　　纳速剌丁知必死，谓其三子宝童、海鲁丁、西山驴曰：“汝辈可脱走。”宝章等不肯去，遂皆死之。事闻，赠淮西元帅府经历。 

　　胡善，字师善，绍兴诸暨人。泰定间进士，以荐授松江儒学教授。至正十五年，苗兵至，欲毁孔子庙，善坐明伦堂詈之，为所杀，庙得不毁。先是，善题诗壁上曰：“领檄来司铎，将危要致身。”后果不负其言。 

卷二百三十一 列传第一百二十七 

　　○忠义二 

　　郑玉 金普庵撒里 哈海赤 王荣忠 周镗 谢一鲁 聂炳 明安达尔刘阱孙 焘孙 硕兴孙 俞述祖 桂完泽 金德 丑闾 冯三 孛罗帖木儿 马哈失力 彭庭坚 王伯颜 相桢 陈阳盈 刘浚 健 朵里不花 达兰不花 哈乞 陈君用 卜理牙敦 上都 潮海 民安图 黄绍 黄云 胡斗元 魏中立 于大本 章善 

　　郑玉，字子美，徽州歙县人，祖安。至元中，官兵讨歙贼李世达，欲屠城，安至军门，与主将言之，一城获免。授歙县尹，卒，民立祠祀之。父千龄，休宁县尹。母洪氏，少寡，以节行称。 

　　玉生，光照一室，邻里异之。及长，覃思六经，尤邃《春秋》之学，文章严而有法，虞集、揭奚斯皆推重焉。再应进士，举不第，即绝意仕进，筑室歙县师山开门讲授，弟子日众，所居至不能容。 

　　至正十三年，江浙行省平章三旦八知其名，欲荐之，玉以病辞。十四年，以丞相定住荐，遣使者谢嘉卿赍上尊、礼币，如为翰林待制，阶奉议大夫。徽州达鲁花赤按敦海牙偕使者至山中，玉固辞宣命，请以布衣入觐，行至海上，疾作，草谢表，授使者而返。因上书于定住曰： 

　　昔周公之为辅相，一沐三握其发，一饭三吐其哺，急于得贤，以共天位，故能致成周之治，为三代之隆。然求贤之道，在于公天下之选，不可徇耳目闻见之偏，而隳朋党之弊也。 

　　伏维阁下，以宰相之重，朝夕求贤，惟恐不及，其视周公，诚不多让。然天之职在择相，相之职在择百官。主上择于众，而相阁下，可谓得人矣。阁下之所以择百官者，则未闻其人也。 

　　迩者，朝廷以玉隐居不仕，上尊出自光禄，束帛贲于丘园，拔之深山穷谷之中，置之玉堂金马之上，岂所谓公天下之选哉。盖玉自幼知无用世之才，故躬耕陇亩，自良其力，暇则诵诗读书，以著述为业。非敢不仕无义，废人之大伦也。好事相传，目为隐逸，流布京师，至彻阁下之听。阁下又不察之，而以上闻，玉闻命以来，揣分量才，逃避无所，仰愧俯作，寝食不安。 

　　窃维方今战士暴露，而赏赐不加，贤人在野，而弓旌不举。乃使玉谬膺恩庞，传笑四方，为阁下累，诚非所望于阁下者也。欲乞朝廷缴还翰林之命，俾玉以布衣躬诣阁下，吐其狂愚，少抒报效，移其恩数，以之赏战士，则尽其力，以之招贤，则得其用。削平盗贼，坐致太平，实天下之望，抑亦玉之愿也。以此不敢祗受，而使者敦迫，必欲令玉面自辞缴，玉优患余生，昏耄成疾，行至海上，夏感风痹，不能前进。用是略布私衷，伏望钧慈特为陈奏，遂其初心，实切幸甚。 

　　又与三执政书曰： 

　　窃维士君子之于世，固在乎人相知之深，尤在乎己自信之笃。夫以夫子之睿圣，察弟子之学行，而许漆雕开以仕，其知之不为不深矣。及至开以吾斯未之能信告，则夫子为之喜说。岂夫子之知不如开哉，顾有人己之殊，而开之不自欺为可贵也。 

　　玉江东之鄙人也，投弃山林，甘与樵牧为伍。重以乡郡累经寇盗，室庐焚毁，妻子离散，忧患惊心，遂成疾疫，景迫桑榆，昏耄日甚。近者，朝廷急于得人，不核其实，遂以隐逸见举，即所居拜翰林待制。玉自愧非才，乞让名爵，求以布衣应召，而使者坚拒不允，令自入都辞缴恩命，逼迫登程，旧患增剧。 

　　伏维三先生以中州文献之宗，任廊庙柱石之重，爱人以德，不尚虚文，敢乞经邦论道之余，达衰朽颠连之状，使玉得老于山林，优游斯世，上不妨朝廷进贤之路，下不屈匹夫自信之心，虽不能有补圣明之治，尚呆以少息奔竞之风。岂惟玉之私幸，亦世道之幸也。 

　　十七年，明兵破徽州，主将必欲致玉。玉曰：“吾知死期矣。二雉飞入吾室，是其兆也。”吏卒逼玉见之，玉不为礼，主将曰：“尔何为不至？”玉曰：“吾岂事二姓者！”抗辞不屈，主将命囚之。玉七日不食，犹作诗文，从容如平日，为书谕门人曰：“人言食人之食，则死其事，不食其食，奚死？然揆之吾心，未获所安，士临事恶可不尽其本心哉！”玉妻程氏，使人谓之曰：“君死，吾相从地下。”玉曰：“吾无遗憾矣。”明日，具衣冠，北面再拜，自缢死。著有《周易大传附注》、《程朱易契》、《春秋经传阙疑》、《余力藁》，行于世。 

　　全普庵撒里，字子仁，高昌人，初为中书省检校。时太师汪家奴擅权用事，台谏无敢言者，普庵撒里独于众中历数其过，谔谔无惧色。拜监察御史，即首劾汪家奴十罪，出为广东廉访使，寻除兵部尚书，未几，授赣州路达鲁花赤。至郡，发摘奸恶，一郡肃然。 

　　至正十一年，颖州盗起，即修筑城垒。旬月之间，守御之具毕备，募勇士得兵三千人，日练习之。属邑有为贼所陷者，遣兵复之，境内悉安。十六年，以功拜江西行省参政，分省赣州。十八年，江西下游诸郡皆为陈友谅所据，乃与总管哈海赤戮力同守。友谅遣其将幸文才率兵围赣，使人胁之降，普庵撒里斩其使，擐甲登城拒之。力战凡四月，兵少食尽，义兵万户马合某沙欲举城降贼，普庵撒里不从，遂自刭。事闻，朝廷赠谥儆哀。 

