<!-- { "loadSidebar": true } -->
　　李桢，字干臣，其先西夏族子也。金末，桢以经童中选。既长，为质子于蒙古。太宗嘉其文学，赐名玉出干必堵赤。从皇子阔出伐宋，太宗命之曰：“凡军事必咨于桢而后行。”阔出遣桢及吉登哥赴唐、邓二州，料民实。兵后，连岁凶荒，民流亡殆尽。桢至，振恤饥寒，归者如市。十年，又从察罕伐宋，以功赐金符，授军前行中书省左右司郎中。桢奏：录访天下儒士，令所在优给之。 

　　乃马真皇后称制六年，从察罕围宋寿州，不克。进攻扬州，会霖雨，乃班师。桢表言：“襄阳，宋咽喉地，得之则可为取宋之基。”定宗嘉纳之，赐虎符，授襄阳军马万户。宪宗六年，命桢巡哨襄樊。八年，宪宗伐蜀，召桢议事。秋九月，卒于合州，年五十九。 

　　刘容，字仲宽。其先西宁青海人。高祖阿勒华，西夏主尚食。西夏平，徙西宁民于云内，容父海川在徙中，后遂为云内人。 

　　容幼颖悟，稍长，喜读书。国俗素尚武，容亦善骑射，然非所好。中统初，以国师荐，入侍皇太子于东宫，命专掌库藏。每退，直即诣国子祭酒许衡受学。至元七年，世祖驻跸称海，闻容知吏事，召至，命权中书省掾，以忠直称。 

　　十五年，奉命使江西，抚慰新附之民。或劝其受馈遗，归赂权贵。容曰：“剥民以自利，吾心何安。”使还，惟载书籍数车，献之皇太子。忌嫉者从而谗之，由是稍疏容。然容亦终不辩。会立詹事院，容上言曰：“太子，天下本，苟不得端人正士左右辅翼之，使倾邪侧媚之徒进，必有损令德。”闻者是之，俄命为太子司议。改秘书监，出为广平路总管。 

　　富民有同姓争产者，讼连年不决。容至，取谱籍考二人父祖名，得其实，立断之。皇子云南王至汴，道过广平，达鲁花赤欲厚敛以贿左右。容请自往，减其供张之费，民以不病。后卒于官，年五十二。 

　　阔阔出，唐兀氏。 

　　祖小丑。太祖定西夏，括诸色人匠，小丑以治弓进，赐名怯延兀兰，为行营弓匠百户，徙和林，卒。 

　　父塔尔忽台袭职。阿里不哥叛，塔尔忽台从战于失亩里秃之地，死之。 

　　塔尔忽台二子：长朵罗台，从万户也速觞儿、玉哇赤等累战有功，授前卫亲军百户，累官昭信校尉、芍陂屯田千户所达鲁花赤，以疾卒。 

　　阔阔出，其弟也，亦为弓，尝献所造弓。帝称善，问其父何名，阔阔出对曰：“塔尔忽台，臣之父也。”帝见其状貌魁伟，问能射否，左右对曰：“能。”试之果然，遂命侍左右。明年，武备寺复以其弓献，且奏用之。帝曰：“孔子言三纲五常，人能自治，而后能治人，能齐家，而后能治国。汝可以此言谕阔阔出，吾用之未晚也，”俄擢为大同路广胜库达鲁花赤。广胜库贮兵器，时总管兀海涯以库作公署，置甲仗于虚廪，为虫鼠所啮。阔阔出言于帝，复之，且责其偿。使者薛绰不花、纳速鲁丁以檄取鹰房军衣甲弓矢，阔阔出责其入文书。时副使速鲁蛮已命有司封钥其库，将点视之，阔阔出不从。事闻，帝命笞速鲁蛮，罢其官。 

　　大德元年，迁大同路武州达鲁花赤，兼管本州诸军奥鲁劝农事。又监建州、利州，改佥四川道廉访司事。拜监察御史，累官中大夫、大宁路总管。卒于官。 

　　子脱欢，初直宿卫，累拜监察御史，迁四川行省左右司员外郎，四川廉访司佥事，枢密院都事、断事官。在四川，尝上疏曰： 

　　内外修寺，虽支官钱，而一椽、一瓦，皆劳民力，百姓嗟怨，感伤和气，宜且停罢，仍减省供佛、饭僧之费，以纾国用，如此则上应天心，下合民志，不求福而福自至矣。回回户计，多富商大贾，宜与军民一体应役，如此则赋役均矣。为国以善为宝，凡子女、玉帛、羽毛、齿革、珍禽、奇兽之类，皆足以丧德、丧志，今后回回诸色人等，不许赍宝中卖，以虚国用，违者罪没，如此则富商大贾无所施其奸伪，而国用有余矣。 

　　其辞恳直剀切，当时称之。 

　　朵儿赤，宁道明，西夏宁州人。 

　　曾祖斡道冲，为西夏名儒，位至宰相。 

　　父斡扎箦，守西凉，大兵至，率父老以城降，太祖命副撒都忽为中兴路管民官。大后西征，督转输，无毫发之私，时号曰满朝清。世祖即位，斡扎箦卒，遗奏因高智耀以进，请慎名爵，节财用。帝嘉纳焉。 

　　朵儿赤，年十五，通《论语》、《孟子》、《尚书》。帝闻其聪敏，欲试用之，召见于香阁。帝曰：“朕闻儒者我嘉言。”朵儿赤奏曰：“陛下圣明仁智，奄有四海，惟当亲君子，远小人尔。古帝王，未有不以用小人而亡者，惟陛下察焉。”帝曰：“朕于戆直忠言，未尝不悦而受之，违忤者亦不肯加罪，盖欲养忠直，而退庚佞也。汝言甚合朕意。”因问欲何仕，朵儿赤对曰：“西夏营田，实占正军，倘有调用，则又妨耕作，土瘠野旷，十未垦一。南军屯聚以来，子弟蕃息稍众，若以成丁者编入籍，以实屯户，则地利辟而兵有余矣。请为其总管，以尽措画。”帝然之，乃授中兴路新民总管。至官，大兴屯垦，寒黄河支流，浚其三以资灌溉。凡三载，赋额增位。就转营田使，秩满，入觐。帝大悦，擢潼川府尹。时公府无禄田，朵儿赤以官旷地给民，收其租为官禄，潼川仕者有禄自此始。 

　　未几，台臣奏为云南廉访副使，迁山廉访副使，调云南廉访使。会行省丞相帖木迭儿贪暴，擅诛杀。罗织安抚使法花鲁丁将置极刑。朵儿赤谓之曰：“生杀之柄，系于天子，汝以方面之臣，而专杀，意欲何为。小民罹法，且应审覆，况朝廷命史耶！”法花鲁丁竟获免，寻复其官。僰夷与蛮相仇杀，时省臣受贿，诬奏蛮反，杀良民。朵儿赤劾罢之。年六十二，卒于官。 

　　子仁通，云南省理问。天历二年三月云南诸王与万户伯忽等叛，仁通率官军讨之，没于陈。 

　　暗伯，唐兀人。祖僧吉陀迎太祖于不伦答儿哈纳之地，太祖嘉其效顺，命为秃鲁花必阇赤兼怯里马赤。父秃儿赤袭职，事宪宗，累官至文州礼店元帅府达鲁花赤。 

　　暗伯性严重刚果，有大志。弱冠，娶妇于敦煌，阻兵不得归，乃住依宗王阿鲁忽。世祖遣彻干等使阿鲁忽，以通好，阿鲁忽留使者数年弗遗。暗伯以马驼厚赆之，令逃去。薛彻干等得脱归，具以白世祖，世祖称叹久之。既而，命元帅不花帖木儿等征于阗，暗伯乘间至行营，见薛彻干于帐中。薛彻干曰：“公之忠义，已上闻矣。”言于不花帖木儿，遂承制暗伯权充枢密院客省使，护送其妻子来京师。未几，宗王乃颜叛，世祖新征。暗伯在行间，命为客流速、不鲁合、不周兀等处万户，及诸王哈鲁、驸马秃绵答儿等叛，暗伯率所部战于客流速石巴秃之地，身中七创，所乘马蛮中二矢，自旦至晡，鏖战愈力，刺秃绵答儿杀之，生擒哈鲁以献。论功，命长唐兀卫，兼佥枢密院事。凡分立诸色五卫军职、袭替屯戍之法，多所更定。历同佥、副枢、同知，至知枢密院事，以疾卒于位。赠推忠保节功臣、资善大夫、甘肃等处行中书省右丞、上护军、宁夏郡公，谥忠遂。 

　　子阿乞剌，知枢密院事；次亦怜真班。 

　　亦怜真班，性刚正，动有礼法。仁宗召见，令入宿卫。延祐六年，超拜翰林侍讲学士。至治二年，调同知通政院事，擢虎符唐兀亲军都指挥使。泰定初，迁典瑞院使。天历二年，选为太子家令。寻擢资政大夫、同知枢密院事。迁侍御史，仍兼指挥使。至顺初，拜翰林学士承旨、荣禄大夫。迁功德使，指挥使如故。已而拜陕西行省平章政事，未行，复为翰林学士承旨。时伯颜为丞相，嫉其论事不阿，出为江南行台御史大夫。寻杀其子答里麻，谪亦怜真班于海南。伯颜败，始召还。 

　　至正六年，拜御史大夫。迁宣政院使。出为甘肃行省平章政事。先事弭西羌之乱，民立石颂之，召还为银青荣禄大夫、知枢密院事，提调太医院。寻加金紫光禄大夫，复为御史大夫、领经筵事，兼宣忠斡罗思扈卫亲军指挥使。奏言：“风俗人心日趋于薄，请禁故吏不许弹劾年事长官”。太师马札儿台与子丞相脱脱谪居在外，时相欲倾之，嗾之告变，且扳台臣同时上奏。亦怜真班曰：“为宰相者，孰无闲退之日，况脱脱父子在官无大咎，奈何迫之于险？”终不从。及监察御史劾丞相别儿怯不花，帝不听，亦怜真反复论奏。由是忤上意，出为江浙行省平章政事。迁湖广行省左丞相。复召知枢密院事。 

　　十一年，颍亳盗起，亦怜真班数言行失，不听。复拜江浙行省左丞相。十二年，移江西。时贼由蕲、黄陷饶州安仁县，乱民应之。亦怜真班道出安仁，命子哈监朵儿只与江西右丞火你赤等，乘高纵火，攻败之，余贼皆降。先是，江西行省平章政事道童以宽容为政。军民懈弛。亦怜真班至，威声大振。十四年八月，以疾卒于官。时论惜之。事闻，赠推忠佐运正宪乘义同德功臣，追封齐王，谥忠献。 

　　九子：长答里麻，为伯颜所杀；普达失理，翰林学士承旨、知制诰兼修国史；桑哥八剌，同知称海宣慰司事；哈蓝朵儿只，宣政院使，桑哥答思，岭北行省平章政事；沙嘉室理，岭北行省参知政事；易纳室理，大宗正也可札鲁火赤；马的室理，佥书枢密院事；马剌室理，内八府宰相。 

卷一百五十七 列传第五十四 

　　刘秉中 秉恕 张文谦 窦默 姚枢 炜 燧 

　　刘秉忠，字仲晦，初名侃，因从释氏，又名子聪，拜官后始改今名，其先瑞州人，后徙邢州。太祖十五年，木华黎取邢州，立都元帅府，以其父润为都统。事定，改署州录事，历巨鹿、内丘两县提领。 

　　秉忠风骨秀异，志气英爽不羁。八岁入学，日诵数百言。年十七岁，为节度使府令史。居常郁郁不乐。一日，投笔叹曰：“吾家累世衣冠，乃为刀笔吏乎！丈夫遇不于世，当隐居以求志耳。”即弃去，隐武安山中，久之，天宁僧虚照招为弟子，使掌书记，后游云中，居南堂寺。 

　　世祖的潜邸，僧海云被召，过云中，闻其博学多材艺，邀与俱行。既入见，应对称旨，屡承顾问。秉忠于书无所不读，尤邃于《易》及邵氏《经世书》，至于天文、地理、律历、六壬遁甲之属，靡不精通。世祖大爱之，海云南还，秉忠遂留藩邸。后数岁，奔父丧，赐金百两，仍遣使送至邢州，秉忠初丁毋忧，毁瘠骨立，衣一敝裘。三年不易。及父卒。虽从天竺之教，然哀感几于灭性，与执通丧者无以异。服除。复召还和林，上书于世祖曰： 

