<!-- { "loadSidebar": true } -->
　　太祖平西域，哈里发东方属国存者无几。时哈里发为那昔儿累丁，与西域主阿剌哀丁谟罕默德有隙，西域主以兵侵报达，至呼耳汪阻风雪而退，那昔儿累丁怨之，构于蒙古。太祖征西域，阿剌哀丁谟罕默德窜于海岛，死后五年，那昔儿累丁亦卒，子哀脱塔海壁拉立一年卒，子木司丹锡尔壁拉嗣十六年卒，子木司塔辛壁拉嗣。 

　　乃马真皇后称制四年，大将贝住攻克罗哈你夕班等部兵及舍海而苏耳城，距报达仅八日程，鸽书告于哈里发，报达大震。值盛暑，驼马多毙，贝住遂班师。五年，贝住攻牙库拔城，为报达兵所败。定宗崩后一年，贝住复攻克达枯克城，杀报达所置官吏。是时蒙古屡侵其境。 

　　木司塔辛壁拉之十五年，宪宗即位六年也，旭烈兀既灭木剌夷，谋攻报达。木司塔辛壁拉嗜音乐，尝患头痛，伶人作新琵琶七十二弦，听之病顿愈，其国事皆决于群臣。属国若罗马，若法而斯，若克而漫，尽降于蒙古；若哀而陛耳，若毛夕耳等尚依违不定。报达有十叶教人聚居一地，木司塔辛壁拉纵亲军掠之。其用事大臣谟牙代丁亦奉十叶教，怨哈里发残其同类，遂输诚于旭烈兀，愿为大军向导。旭烈兀惩贝住之失利，疑报达不易攻，又恐谟牙代丁为诱敌之计，贻书责以要约。谟牙代丁复其书，具以虚实告之，劝旭烈兀亟进兵，又劝哈里发裁兵以省饷，有警则征属国之兵入卫。木司塔辛壁拉吝于财，从之。哈里发之相曰低瓦答儿，置正副各一人，低瓦答儿之副名哀倍克，与哈里发不协，谋废立。谟牙代丁知其谋，哀倍克亦知谟牙代丁通蒙古，各言于木司塔辛壁拉，皆不问。 

　　旭烈兀遣使以书谕之曰：“我征木剌夷，令汝助兵，非有他意，欲缔好也，而汝之兵终不至。汝席祖业为哈里发，但日入之后，月始有光，日出则月没矣。我蒙古自我祖西征，灭货勒自弥，服塞而柱克，平低楞，收抚诸阿塔毕。凡此诸国逃人入汝境者，汝开门纳之。我蒙古人至，则称兵以拒。今我自至，汝如见机，毁平城堡，亲来纳降，或先遣将相大臣来议，汝位得保，我兵自退。如欲战，则速集众以待。届飞走路穷，汝无后悔。” 

　　木司塔辛壁拉复书曰：“汝以偶然得志，便藐视天下。自西自东，凡信上帝崇正教者，皆我管属。我一震怒，则义而阑之人皆群起逐汝，特我不愿众庶罹于锋镝，故相容耳。汝安得令我平毁城堡。”蒙古使者出城，报达人皆怒目视之，欲加刃，谟牙代丁以兵护之，始获免。 

　　旭烈兀得书，议进兵，木司塔辛壁拉问计于谟牙代丁，劝以纳贿行成，而哀倍克不允。久之始命其大将素黎曼沙集兵，谟牙代丁管财赋，不急筹兵饷，逾五月兵始集，而饷仍迁延不发。木司塔辛壁拉复遣二使往言，自来攻报达者无不受天谴，历引列国故事为证。旭烈兀斥其妄。 

　　报达东界有山为义拉克阿剌比部分界之地，有得而屯克堡守将曰勿姆姗哀丁，以事怨哈里发。旭烈兀知其事，招之，果来降，使攻夺旁堡，为大军前驱。忽姆姗哀丁归而悔之，旭烈兀闻其中变，使怯的不花诱擒忽姆姗哀丁，命招堡中人出降，怯的不花悉杀之，并杀忽姆姗哀丁。 

　　宪宗遣星者洼杀哀丁至军前，询攻报达事。洼杀哀丁曰：“如攻报达，日不出，雨不降，士马亡，年岁荒，风霾地震，国有大丧。”旭烈兀问奉释教人及将士，皆曰：“吉。”询纳昔儿哀丁，则素仇哈里发，力言无此六殃，引往时哈里发为人致死之事，以折洼杀哀丁。纳昔儿哀丁者，为木剌夷酋近侍，以书献哈里发，报达之相致书木剌夷酋，谓其交通邻国，乃拘纳昔儿哀丁于阿剌模忒堡，后从木剌夷酋降于旭烈兀者也。 

　　旭烈兀乃决计深入，以贝住为右翼，自罗马涉毛夕耳，自报达西北境进；不花帖木儿、苏衮察儿，偕术赤孙三人曰布而嘎、曰土拉尔、曰库里，将别队佐之。以怯的不花、库图逊为左翼，自报达东南罗耳之境进。旭烈兀将中军，自报达东境进，库喀、伊而喀、鄂勒克图、阿而衮阿喀、喀而拉克笔帖齐、赛甫曷丁、火者纳昔儿哀丁、阿拉哀丁阿塔玛里克志费尼皆从，法而斯之阿塔毕遣其侄谟罕默德率兵助之。 

　　七年冬，大军躏乞里茫沙杭城。召贝住等东渡体格力斯河上游，来议军事。以羊胛骨卜之吉，旭烈兀进至呼耳汪河，贝住等仍西渡体格力斯河，率所部进发。是时，哈里发遣哀倍克、费度曷丁、喀拉辛酷耳等守体格力斯河东之牙库拔城及八奇赛里城，闻贝住军已在河西，行渐近，亦引兵西渡，遇前锋将苏衮察克于盎瓦拔耳城，蒙古军败退。费度曷丁老于军事，持重不轻进，哀倍克不从。追及于堵者耳河，蒙古军背水为阵，战竟日，无胜负。及暮，两军皆营河上。报达营地低下，大军夜决堤淹之。次日进攻，覆其众，费度曷丁、喀拉辛酷耳死之，哀倍克逃归报达。 

　　贝住等至报达西域外，据其街市。是时怯的不花已平罗耳，与贝住会兵城下。旭烈兀中军进驻报达城东。围遂合。报达跨体格力斯河，分东、西二城。西城有子城，东城壁尤峻厚，城上筑敌台百六十三。中军营于阿郑门，怯的不花等营于开而拔提门，布而嘎等营于苏克苏而滩门，皆围东城军也。西则不花帖木儿、贝住等军于体格力斯河上下游，列炮船上游，以防其逸。筑垒掘濠，一昼夜工毕，取居发屋甓为炮台，攻具亦备。 

　　哈里发惧，遣谟牙代丁等见旭烈兀，乞如前议纳降。旭烈兀曰：“此我在丹马时之议，今我在报达城下矣。速令素黎漫沙、低瓦答儿来见我。”迟日，又遣使至旭烈兀，拒不见。攻克阿郑门敌台，城遂陷。哈里发先后遣长子、次子出城乞降，旭烈兀拒之如前，遣人召低瓦答儿及诸将出城，哈里发来否听之。哀倍克、素黎漫沙不得已乃出谒，旭烈兀悉诛之。越日，哈里发挈其三子暨官吏三千人出降。时宪宗八年正月也。 

　　旭烈兀置哈里发父子于怯的不花营，兵入城大杀掠，至第七日居民求免，乃下令停刃，死者已八十万人。旭烈兀至哈里发宫内，命毕献库藏复诘窖金，目于井而出之，黄金珠玉充牣其中。旭烈兀以城中伏尸积秽，移驻郊外，遣使招谕库昔斯单。木斯塔辛壁拉自知不免，请沐浴就死，同死者其长子及宦者五人，皆裹以毡置衢路，驱战马蹴踏而毙。木司塔辛壁拉在位十六年，报达阿拔斯传三十七世而灭。 

　　次日，又杀其次子及亲族等。幼子谟拔来克沙以倭而采哈屯乞免，得不死，后娶蒙古女生二子焉。 

　　自谟罕默德创立天方教，从者风靡，招徕不至，济以兵力，辟地万馀里。东西各国頫首臣伏，莫敢抵抗。有国者非受其册封，即无以自立于臣民之上。册封之礼，哈里发遣人赐以缠头巾一、约指一、刀一、骡一，鞍辔备，饰以珠宝。使者至，官吏郊迎，国主迎于国门之内，以口嘬使者手背，如卑幼见尊属，或云以口嘬骡蹄云。使者宣命，首以护卫其教为勖，国主听命惟谨。历六百馀年，而哈里发之位始绝。 

　　先是，哀脱塔海而壁拉之子阿卜而喀辛阿黑昧脱逃至阿剌比，旋至西里亚境。世祖中统二年，埃及国王迎至国中，立为哈里发，受其策封为苏而滩，谋复报达。以骑兵二千及阿剌比兵护以东行，遇其族人哀而哈勤以众七百人会之，攻克歇拉城。蒙古将喀拉布哈与报达守将阿里巴图皆以兵至，战于盎拔城，大败之。阿卜而喀辛阿黑昧脱走死。哀而哈勤遁归埃及，嗣为哈里发。然窃号一隅，托人宇下，不复能自立矣。 

　　西里亚，埃及属国，以他木古斯为都城。埃及与蒙古隔绝，不通使命。宪宗初，西里亚酋纳昔儿商拉哀丁耶思甫取埃及之塔木司古司之地，后为埃及苏尔滩哀倍克所败，纳昔儿乃割基纳斯列母克渣及纳蒲列斯海岸以请平。 

　　初，埃及苏尔滩散里卒，玛蔑里忽之长哀倍克代立，玛蔑里忽，波斯语雇兵也。散里之先祖曰散拉赤，有骑兵一万二千，皆购突厥之奴以供役，称为玛蔑里忽。至散里，为第六世，乃重用玛蔑里忽，由是玛蔑里忽之威权日重。至哀倍克，遂代散里为苏尔滩。 

　　已而哀倍克之部下七百骑，及所统巴阿里亚兵，逃于西里亚。巴阿里亚兵官见纳昔儿巽懦不足恃，乃约埃及别部酋摩黑德阿马儿攻哀倍克杀之。摩黑德阿马儿，埃及前苏尔滩阿扎儿之子也。 

　　是时，纳昔儿以蒙古强盛，遣其宰相塞伊哀丁耶儿哈甫基来贡方物。及旭烈兀平报达，纳昔儿愈恐。宪宗七年，遣其幼子阿基斯，并乞毛夕耳酋贝特累丁罗鲁，奉书于旭烈兀，为之和解。旭烈兀问：“纳昔儿曷不自来？”答以纳昔儿出境，恐邻国乘虚袭之。旭烈兀命阿基斯等返，以书谕纳昔儿降，不应。 

　　旭烈兀乃进兵攻西里亚，以毛夕耳酋笃老，使其子蔑里克散里伊思马哀从行。怯的不花率沙古鲁人为前锋，贝住将右翼，苏衮察克将左翼，旭烈兀自将中军。 

　　八年，由巴喀克山入赤乌鲁俾克，攻拔扎基勒图。旭烈兀子台古塔儿牙世摩特别将攻拔蔑雅尔克。伊思马哀攻阿兀忒，不下，去之。旭烈兀进至哀甫拉特，西里亚人大震。 

　　纳昔儿方与摩黑德构兵和议，甫成，返他木古斯。旭烈兀至哈儿纳，会诸将，克期决战。纳昔儿兵虽众，内有阿剌伯人、突厥人，实不用命。其宰相劝纳昔儿降，大将哀密伊耳卑伊巴儿斥之，议未决。纳昔儿与其弟撒鲁屯于他木古斯城外，西里亚之玛蔑里忽乘其无备围之。卑伊巴儿遣使告于埃及苏尔滩，又求援于摩黑德及加伊罗。会玛蔑里忽将绰马哀丁等复请降，围始解。 

　　是时旭烈兀已拔哀而陛忒，乃于玛纳扎亚克尔乌脱罗姆、哀而陛忒及吉尔札亚造桥梁，济师进掠玛勒忽，遂围阿列娑城。大军至阿列娑附近之沙米哀特城，以城中无兵，引去。败西里亚兵于巴库逊山，拔阿列娑北之阿沙司城。旭烈兀谕阿列娑守将降，不从，攻七日克之，杀戮五日，隳其城。其内城后一月始下，获纳昔儿之母及其子。 

　　当旭烈兀入哀而陛忒，其酋玛斯尔谟罕默德奔他木古斯，代治木剌夷。及大兵克阿列娑，乃逐谟罕默德后裔哈玛脱之贵族，至阿列娑请降。旭烈兀以波斯人木司列乌沙为哀而陛忒长官。 

　　纳昔儿闻阿列娑已失，退至加扎耳，复求援于埃及。埃及苏尔滩为哀倍克之子玛司儿，仅遣将守他木古斯，令城人携家赀避兵于埃及。纳昔儿至半途，为大军所袭败，乃奔于哀而阿库奚。其宰相塞伊哀丁里列伊玛伊布阿里，以他木古斯降，返旭烈兀之使者。旭烈兀受其降，下令城中安堵无恐。 

