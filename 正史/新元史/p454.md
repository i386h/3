<!-- { "loadSidebar": true } -->
　　关关，字文祖，温县人。少沉鸷有材勇。察罕帖木儿举兵，关关募义勇万余人附之，授招讨上百户，佩银符。从破贼韩咬儿，攻拔汝宁、钧、许等州，关关皆先登。深州贼犯河南，察罕帖木儿遣关关救之，贼遁走，擢上千户。及贼据荥阳，关关大破之。贼复屯八角。时韩林儿据汴梁，分兵四掠，察罕帖木儿使关关定陕、虢等州，以功进颖、息招讨五万户。贼败走，入陕西，关关追至凤翔，复移军守高平。转河东宣慰司副使，进河南行枢密院判，又进本院同佥。率所部守怀庆，绥辑流亡，远近归附。迁定远大将军。 

　　寻改河南行省参知政事，从察罕帖木儿讨山东贼，连拔高唐、虞城，擒贼骁将王达儿等。次泺陂，夺贼船二百余艘，断其粮道。进行省左丞。攻济南，贼将刘平章等以三万人来拒，关关率赢卒诱之，贼争进，伏兵前后夹击，斩获无算。进右丞，赐金带一。移守怀庆，进同知河南行枢密院事。卒，年五十三，追赠推忠协义宣力功臣，谥康定。 

　　关保，河南人。至正间为总兵野庵裨将。时山西盗起，调守泽、潞，与百户虎林赤破贼于泽州。及高平，又擒贼首刘子才。擢后部侍郎，赐龙衣、金帛有差。从察罕帖木儿攻汴梁，以功如同佥检枢密院事。二十七年，拜中书平章政事，分省济宁。二十八年，朝廷以扩廓帖木儿抗命，封关保国公，命与貊高同攻扩廓帖木儿。师次太原，扩廓帖木儿自平阳来，袭禽貊高、关保，皆杀之。 

　　刘则礼，临江人。从答失八都鲁平河南，擢安陆府同知，累迁河南行枢密院副使，镇白羊口。扩廓帖木儿总兵南伐，授湖广行省左丞。明兵入京师，则礼兵溃，率麾下百作人壁易州龙居山，间道谒扩廓帖木儿于大同。时将作院使田迈鲁团结沿山民寨，留则礼共守。未几，扩廓帖木儿败于太原，则礼知事不可为，欲拥众赴行在，迈鲁无去意。明兵至，迈鲁迎降，欲授则礼以官，辞不受。寓蓟州而卒。 

卷二百二十一 列传第一百十七 

　　信苴日 杨汉英 宋阿重 杨完者 曾华 

　　信苴日，姓段氏，其先世为大理酋。权臣高氏当国，世祖奉命南征，诛其臣高祥，以段兴智主国事。兴智与季父信苴福入觐，诏赐金符，使归大理。宪宗五年，献地图，请悉平诸部，并条奏治民立赋之法。宪宗大喜，赐兴智名摩诃罗嵯，命悉主诸蛮白爨等部，以信苴福领其军，兴智遂以国事任之。其弟信苴日与信苴福率僰爨军二万为前锋，导大将兀良合台讨平诸部之未附者。 

　　中统二年，信苴日入觐，世祖复赐虎符，诏领大理、善阐、威楚、统失、会川、建昌、腾越等城，自各万户以下皆受其节制。至元元年，舍利畏结威楚、统失、善阐及三十七部诸爨，各杀守将以叛，信苴日率众进讨，大败之；复遗孛罗败贼于统失城，遂定统失。其秋，舍利畏又以人众十万谋攻大理，诏都元帅也先不花与信苴日讨之。师至安宁，遇舍利畏，击走之，遂复善阐，降威楚，定新兴。进攻石城、肥腻，皆下之。爨部平。三年，信苴日入觐，录功赐金银、衣服、鞍勒、兵器。 

　　十一年，赛典赤为云南行省平章政事，更定诸路名号，以信苴日为大理总管。未几，舍利畏复叛。信苴日遣石买等诡为商，执贽见舍利畏，挺矛纵杀之，枭首于市。行省以闻，复赐金一锭及金织纹衣。 

　　十三年，缅国以象骑数万掠金齿南甸，欲袭大理。行省遣信苴日与万户忽都，率骑兵千人御之。信苴日以功授大理、蒙化等处宣抚使。 

　　十八年，信苴日与其子阿庆复入觐，帝嘉其忠勤，进大理、威楚、金齿等处宣慰使都元帅，留阿庆宿卫东宫。及陛辞，复拜为云南诸路行中书省参知政事。十九年，诏同右丞拜答儿迎云南征缅军，行至金齿，以疾卒。信苴日治大理凡二十三年。 

　　子阿庆袭爵，累授镇国上将军，大理、金齿等处宣慰使都元帅，佩金虎符。 

　　杨汉英，字熙载，其先太原人。唐季，南诏陷播州，有杨端者以应募起，竟复播州，遂使领之。五传至昭，无子，族子贵迁嗣。又十一传，至邦宪，世袭播州安抚使。宋授邦宪左金吾卫上将军、安远军承宣使、牙牌、节度使。宋亡，世祖遣使者谕邦宪内附，邦宪捧诏三日哭，以播州、珍州、南平军之地降。十五年，入朝，拜龙虎卫上将军、侍卫亲军都指挥使，绍庆、珍州、南平等处沿边宣抚使，播州安抚使。十八年，迁宣慰使，卒。赠推忠效顺功臣、银青光禄大夫、平章政事、柱国，追封播国公，谥惠敏。 

　　汉英五岁而孤，二十二年，从其母田氏入朝，世祖摩其顶，谕执政曰：“是儿真国器，宜以父爵授之。”赐名赛因不花，授金虎符，拜龙虎卫上将军，绍庆、珍州、南平等处沿边宣慰使，播州安抚使，赐金缯、弓矢、鞍勒，封田氏为贞顺夫人。二十四年，汉英族众构乱，杀贞顺夫人。汉英缞绖入奏，诏捕贼缚至成都，斩之。二十七年，诏郡县上计，汉英即括户口租税籍以进，世祖大悦，加管军万户。二十八年，入朝奏罢顺元宣慰司。是年，升播州安抚司为宣抚司，授汉英宣扶使。会罗甸宣慰使斡罗思诱播州黄平诸寨酋，诈为新辟属地以献，汉英奏复之。斡罗思恚不胜，诬言旧有雄威、忠胜二军，播州匿弗奏。汉英抗言纳土。时二军已隶别籍，御史台审覆上之，世祖令寝其事。俄拜侍卫亲军都指挥使。 

　　成宗即位，汉英三入朝。大德三年，奏改南诏驿道，分定云以东地隶播州，西隶新部，减郡县冗员，去屯丁粮三之一，民大便之。四年，部蛮桑枯叛，湖广行省议用失，汉英言贼势盛，宜招谕之。不听。兵出无功，卒从汉英议，始相继出降。五年，宋隆济及蛇节等叛，汉英率民兵从行省平章刘二拔都等讨之。六年秋九月，连与贼战，败之。进壁蹉泥，贼骑卒至，汉英先登陷阵，大军乘之，贼遂溃，斩获不可胜计，降宋阿宜，拔笮笼，望风送款者相继。七年正月，大军屯暮窝，贼众复合，汉英又败贼于墨特川。蛇节惧，乞降，斩之。又擒斩隆济等。西南夷悉平。以功进资德大夫，赐玉带、金鞍、弓矢。 

　　仁宗即位，加上护军，诏许世袭。延祐四年，黄平蛮刘奔及新部黎鲁等相继叛，诏汉英抚定之，置戍而还。五年，卢崩蛮内侵，汉英与恩州宣慰使田茂忠讨之。以疾卒于军，年四十。赠推诚秉义功臣、银青光禄大夫、平章政事、柱国，追封播国公，谥忠宣。汉英究心濂洛之学，为诗文典雅有则。著《明哲要览》九十卷，《桃溪内外集》六十卷。 

　　子嘉贞嗣，至治二年来朝，赐名延礼不花。 

　　宋隆济之叛，与汉英同时立功者，有曾竹长官宋阿重，弃家走京师，陈灭贼计。成宗赐衣一袭，授为顺元路宣抚同知。阿重深入乌撒乌蒙，至蔺州之水东，招谕木楼獠，生获隆济以献，擢靖江路总管，佩三珠虎符。旋进荣禄大夫、云南平章政事。卒。赠贵国公，谥忠宣。 

　　阿重孙蒙古歹，亦以平贼功为八番顺元等路宣慰使。 

　　杨完者，原名通贯，城步人。世为土官，性勇敢，多权略，所统獠瑶号为答剌罕，能以兵法部勒其众。其实完者为宋十峒首领之裔，非苗族也。 

　　至正中，达识帖睦迩为湖南行省左丞相，使万户陶梦祯招完者，合兵复武昌，以功授管军千户，累迁都元帅，拥众不受行省节制。 

　　十五年，平章政事阿思兰与完者顺流而下，所至劫掠，甚于盗贼。将至庐州，淮东都元帅余阙奏止之，完者听命，众稍戢。已而张士诚陷扬州，右丞阿鲁灰引完者来援，士诚还高邮。时完者渡江屯广德，士诚又自福山港陷平江，东南大震。达识帖睦迩以江浙行省守杭州，不能御士诚，奔富阳。完者趋救，击败士诚，达识帖睦迩乃还。初，达识帖睦迩以完者为海北道宣慰使都元帅，寻擢江浙行省参知政事。至是，遂迁左丞。然士兵无纪律，浙人怨之。 

　　明年，士诚寇嘉兴，屡为完者所败，遣蛮子海牙以书乞降。完者欲纳之，达识帖睦迩不听，固劝，乃许之，承制拜士诚太尉。达识帖睦迩倚完者制士诚，久乃厌其专恣。完者亦思挟士诚自重，然士诚实欲图完者而未发也。是时，徽州、建德已为明太祖所取，完者出兵，屡败，势益衰。又强取平章庆童女，事具《达识帖睦迩传》。达识帖睦迩遂阴与士诚定计除完者，扬言使士诚复建德。完者营杭州城外，不为备，士诚围之，众溃，完者与其弟伯颜皆自杀。事闻，赠完者潭国公，谥忠愍；伯颜卫国公，谥忠烈。 

　　完者部将曾华，武冈人，累功至广东道宣慰使、佥都元帅府事，守浦阳，严戢部众，四门置守卒，非军令不得出。已而完者檄华还杭州，一夕去，不闻人马声，其驭下过完者还甚。浦阳人思之，为立碑于县庭。史臣曰：“信苴日、杨汉英，咸以蛮夷酋长立功名于当世。杨完者虽暴恣，然死非其罪，君子悯焉。故类次其事，著于篇。” 

卷二百二十二 列传第一百十八 

　　李璮 王文统 

　　李璮，小字松寿，益都潍州人，李全子也。或曰璮本衢州徐氏子，其父尝为扬州司理参军，全盖养之为子。太祖二十一年，全叛宋，举山东州郡归附国王孛罗，承制拜全山东淮南楚州行省，而以其兄福为副元帅。太宗三年，全攻宋扬州，败死。其妻妙真率余众北归，仍授益都行省，开府辟官属，文士多为所用。妙真死，璮袭为益都行省，专制山东，朝廷数征兵，辄诡辞不至。宪宗七年，又调其兵赴行在，璮诣行在言曰：“益都乃宋航海要津，分军不便。”帝然之，命璮归取涟海数州。璮遂发兵攻拔涟水四城，大张克捷之功。 

