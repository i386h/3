<!-- { "loadSidebar": true } -->
　　二十年，明太祖议迎韩林儿至金陵，不果。时田丰号花马王，王十诚号扫地王，共据山东。朝廷命察罕帖木儿讨之。五月，李武、崔德降于李思齐。八月，察罕帖木儿造浮桥于盐河以济师，田丰降。察罕帖木儿取东平，以丰为前锋，陈猱头战败，走益都。是月，林儿封明太祖为吴国公。 

　　二十一年，察罕帖木儿进围益都。初，田丰之降也，遣使告察罕帖木儿曰：“总兵未必信我，我不敢上谒，俟我平沿海诸州，然后来见耳。“丰定登、莱、沂、密诸州方至，察罕帖木儿厚接之，后竟为丰所刺杀。未几，扩廓帖木儿克益都，丰、士诚、猱头皆伏诛。事具《察罕帖木儿传》。 

　　二十二年，张士诚遣其将吕珍攻安丰，林儿与福通乘风雨溃围而出。明太祖自将救之，大败珍兵，迁林儿于滁州之宗阳宫，栅而守之，日给禀饩数斗。二十三年，林儿册明太祖为吴王。二十五年，吴左丞廖永忠及朱镇抚具舟楫迎林儿及福通，归金陵，次瓜步，永忠沈之于水，以覆舟闻。林儿僭号十三年而亡。 

　　张士诚，泰州白驹场人。以行称，曰张九四，少有膂力，厚重寡言。与弟士义、士德，士信，并驾盐纲船，业私贩。 

　　至正七年，集庆花山贼作乱，官军不能制，募盐徒捕灭之。御史宋文瓒上言：“江阴、通、泰，为江海门户，镇江、真州次之。花山盗起，官军敛手。宜亟选智勇，以防后乱，不然东南财赋之地，恐非国家所有。”不报。 

　　泰州人王克柔，家富，喜游侠犯法，高邮知州李齐收之，其党李甫、面张四谋劫克柔，齐乃移置克柔于扬州狱，招华甫为泰州判，张四为千户，于是乱民益无所惮。 

　　泰州富人多侮士诚，或负其盐直，弓兵邱义尤窘辱之。士诚怒，与诸弟及壮士李伯升等十八人杀义，纵火焚富人室，因与华甫谋起事。寻杀华甫，驱盐徒为兵，旗帜皆赤，至丁溪，土豪刘子仁拒之。士义中流矢死，子仁亦败溃，遁入海。士诚兵势始振，众至万余人。 

　　十三年，士诚攻泰州，李齐招谕之。士诚请降，且乞自效。行省参知政事赵琏命士诚治划船，趋淮泗。士诚疑惮不发，夜纵火登城，执琏拥至舟中，杀之，遂陷兴化，立栅于德盛湖。时左丞契哲笃镇高邮。士诚率众数千噪而入，哲笃等皆遁去，士诚遂据高邮。朝廷复赦其罪，使至，不得入而还，给言士诚已降，但求名爵。行省遵照磨盛昭以万户告身授士诚，士诚闭置舟中，昭谓左右曰：“此吾死也。”官军逼高邮，士诚使昭出战，不从，士诚磔之。士诚诳言：“李知府来，乃降。”行省强齐往，至则下诸狱，齐不屈，士诚亦磔之。枢密院都事石普诣行省，陈破敌之策，且曰：“高邮负重湖地，沮洳不可用骑，愿得步兵三万取之。”行省与兵一万，夜衔枚趋宝应，贼惊溃，连拔十余寨。将至高邮，分兵三队，普自将攻北门，士诚援军望之不敢进。蒙古兵千余骑突至，争先入，遇贼而逃。普兵遂为所乘，堕水中，普力战而殁，是年，朝廷仍遣平章咬住、廉访使王也先帖木儿抚谕高邮。 

　　十四年，行省以士诚始终旅拒，始议攻讨。士诚遂自称诚王，国号大周，建元天祐，改《授时历》为《明时》。六月，士诚攻扬州，行省丞相达识帖木儿败绩，士诚陷天长诸县。右丞阿鲁恢以苗军来援，士诚还高邮。九月，丞相脱脱总大军南征，众号百万，旌旗亘千里，大败士诚于高邮城下。又用董搏霄计，分兵破天长、六合，未几拔高邮外城。士诚大惧，自分亡在旦夕。会朝廷罢脱脱兵权，诸军尽散，士诚势复振。 

　　时江阴贼江宗三、朱英自相吞噬，宗三降，行省遣元帅孙观讨英，英求援于士诚，以妻子为质。士诚初疑，未许。英盛言江东富庶，以歆动之。乃遣士德率高邮之众，击横栅，渡福山港。 

　　十五年正月，攻常熟，陷之。达识帖木儿使参政脱因御士德，为乱兵所杀。平江路总管贡师泰城守，士德众裁三四千人，直抵齐、娄二门，缘城而上，遂陷其城，据之。师泰缒城遁。昆山、嘉定、崇明、吴江相继降。时吴中钱谷甲仗山积，皆为所有。毁承天寺，碎佛像，以为宫，号万岁阁，射三矢于梁上。易平江路为隆平郡，立省院百司，凡甲第尽为其将士所夺。 

　　三月，士诚自高邮至，服御皆拟乘舆。开弘宏馆，设学士员。郡称太守，州称通守，同知称府丞，知事称从事，县仍曰尹。以术士李行素为丞相，士德为平章，蒋辉为右丞，徐义、徐志坚典亲军，李伯升总军事，王敬夫、蔡彦文、叶德新为参军，三人尤贵幸用事。 

　　常州黄氏，为士诚内应，不战而下，改为昆陵郡。分兵陷湖州，改为吴郡。王与敬亦以松江降之，改为隆平郡，以锻工周仁为隆平太守。仁习吏事，姿性深刻，士诚深倚之。又以潘元明为左丞，守吴兴；史文炳为同知枢密，守松江。置镇海万户府于太仓。 

　　士诚颇好士，郭良弼、董绶等皆为之用。滨州杨乘以行省郎中免官，寓松江，良弼等言于士诚，招之，乘曰：“汝等既失其身，又欲浼我耶！”遂自杀，孙撝与士诚将张茂先谋反正，事泄，皆见杀。 

　　七月，士德与王与敬攻杭州，陷之，左丞答纳失里战死，达识帖木儿走萧山。士德恣意搜括，杭人苦之。万户普贤奴与苗军元帅杨完者来攻，杭人应之，皆挺身巷战，士德众大溃，十丧七八。收残兵掠海盐，又为乍浦钟民所败，乃引还。 

　　八月，史文炳攻嘉兴，苗军大败之，文炳仅以身免。士德以苗军犷悍，乃募骁骑千余击之，斩首无算，完者惮之。 

　　是岁，明太祖取集庆路，又取镇江，与湖、常接壤，始开兵衅。 

　　十六年，明太祖使徐达攻常州，士德来援，达设伏邀之，获士德。士诚请岁输粮二十万石、金五百两、银三百斤以犒军，且归杨宪，以求士德。太祖数其开衅召兵之罪，索粮五十万石。士诚不与，密使吕珍入常州，以助守御。三月，外围益急，珍拔城中之众宵遁，达遂入常州。 

　　士德潜为书告士诚，使归命朝廷以求助，士诚然之。初，中丞蛮子海牙以采石之败，为士诚所获。至是，士诚使与周仁持书，降于达识帖木儿。杨完者请受其降，达识帖木儿谓，士诚反覆难信。完者固劝之，乃遣参议周伯琦受其降。士诚始要王爵，又请为三公，达识帖木儿皆不许。完者又以为言，达识帖木儿乃以便宜拜士诚太尉，士信枢密同知，然士诚自擅土地如故。 

　　十七年，士诚舟师出海上，将袭镇江，败于鲇鱼口。自是，数与徐达、耿炳文交兵。士诚获廖永安，请以易士德，明太祖不许，其后士德不食而死。 

　　十八年八月，朝廷使尚书伯颜帖木儿以龙衣御酒赐士诚，且征漕。士诚与方国珍互相猜忌，莫肯先发。伯颜帖木儿往来开谕，士诚乃运十万石粮于京师，岁以为常。 

　　二十年，士诚与明太祖兵战于太湖，败绩，又遣李伯升攻长兴，不克。初，行省左丞汪同自集庆至平江，见士诚反覆狙诈，潜与淮安守将史椿通于察罕帖木儿，以图士诚。会察罕帖木儿被刺，复乞师于集庆，请为内应。事觉，士诚杀之。 

　　二十三年二月，士诚遣吕珍攻韩林儿于安丰，明太祖自将救之，珍大败而还。士诚忌杨完者，达识帖木儿亦恶之，佯使士诚出攻建德，完者营于杭州城外，不为备，猝攻之，完者与其弟伯歆皆自杀。事具《杨完者传》。士诚遂据杭州。朝廷拜士信为江浙行省平章政事。自是，方面大权尽归于张氏矣。九月，士诚自称吴王，使达识帖木儿请命朝廷，不许。户部侍郎博罗帖木儿来征粮，士诚不应。参军俞思齐谏曰：“昔为贼，不贡献于朝廷犹可，今为人臣而不贡献，可乎？”士诚大怒，思齐乃谢病归。右丞答兰帖木儿、郎中真保诌事士诚，数媒孽达识帖木儿之短。至是，使士信面数之，勒令以老病自免，士信自为丞相。御史大夫普化帖木儿及达识帖木儿皆自杀。 

　　二十四年，士诚使李伯升攻建德，又使谢再兴围新城。明太祖将李文忠败之。文忠进围杭州，不克。二十五年，明太祖略定两淮，命徐达、常遇春督诸军二十万伐士诚，数其八罪，败士诚兵于湖州潢口，士信奔还。达进至三里桥，士诚遣黄宝当南路，陶子实当中路，张天骐当北路，唐杰为后援，皆为达、遇春所败，擒黄宝，天骐、子实遁去。士诚遣李伯升入湖州，与天骐等固守，又遣朱暹等与其五太子率兵六万援之，筑五栅于旧馆。达、遇春营于姑嫂桥，以绝旧馆之援。士诚甥潘元绍屯于旧馆东，达袭败之，元绍遁。士诚亲率兵来援，与达战于皂林，又大败。十月，李文忠取余杭，遂围杭州。五太子及朱暹等，以旧馆六万之众降于徐达。五太子，士诚养子也，本姓梁，短小精悍，能平地跃起丈余，又能泅水。暹亦善战。至是，皆降，士诚为之夺气。已而李伯升、张天骐以湖州降于徐达，潘原明以杭州降于李文忠。达等乃进围平江。时嘉兴宋兴、绍兴李思忠，皆降于达。士诚外援尽绝，惟无锡莫天佑使其将入城，与士诚相闻。 

　　二十六年，明太祖以书谕士诚，不管。士诚突围决战，复败，人马溺死沙盆潭甚众。其勇胜军号十条龙者，皆被银铠、锦衣出入阵中，人莫能测，至是皆溺死。士诚马踣，坠水几死，左舆入城中。 

　　李伯升遣客说士诚曰：“公始以十八人入高邮，元兵百万围之，如虎坠井中，死在旦夕。元兵无故自退，公遂乘胜东据三吴，辟地千里，拥兵千余万。诚于此时，不忘高邮之危，苦心劳虑，练兵选将，收当时之豪杰，岂特保三吴之地，天下可图也。”士诚曰：“君往时不言，今复何及？”客曰：“吾当时虽欲进言，无路自效。何则？公之子弟、亲戚布列中外，歌儿舞女日夕酣饮，公又深居于内，败一军不问，失一城不知，故沦胥至今日耳！”士诚曰：“吾甚恨之，亦无及矣！今为之奈何？”客曰：“吾有一策，恐公不从。”士诚曰：“不过死耳！”客曰：“徒死无益也。公不见陈友谅乎？战于姑孰，又战于鄱阳，友谅举火欲燔敌舰，天乃反风烧之。何者？天命所在，人力无如之何，今外围益急，窃恐势急变生，祸从中起，虽欲死而不可得。公如顺天之命，遣一介之使，归使金陵，不失为万户侯，则所全多矣。”士诚良久曰：“君休矣，吾将思之。”竟不听。 

