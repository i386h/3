<!-- { "loadSidebar": true } -->

　　奥敦世英，女真人。其先世仕金，为淄州刺史。大兵下山东，州民奉世英及弟保和迎降，皆授为万户。世英侗傥有武略，由万户迁德兴府尹。时金经略使苗道润率众欲复山西，世英拒战，败之，将尽杀所俘。其母责之曰：“汝华族也。畏死而降，岂可歼同类，以立威名！”世英感母言，皆宥之。未几，巡部至定襄，卒于军。 

　　保和，由万户升昭勇大将军、德兴府元帅，赐虎符，改雄州总管。寻以元帅领真定、保定、顺德诸道农事，垦田二十余万亩。改真定路劝农事，兼领诸署，赐居第、弓矢、裘马、给户，食其租。年五十六，致仕。保和四子：希恺、希元、希鲁、希尹。 

　　希恺，袭父职。皇太后赐以锦服，曰：“元坠汝世业。”大军伐宋，置军储仓于汴、卫，岁输河北诸路粟以实之，分冬月三限，失终限者死，吏征敛舞法，病民尤甚。希恺知其敝而宽之，事集，民无罹法者。寻以劝农使兼知冀州，蒙古军占民田久不归，希恺夺而返之，军无怨言。至元二年，迁顺天府治中。三月，改顺德府。又逾月，擢知河中府。秩满归。时阿合马专政，官以贿成，希恺不往见之，降武德将军、知景州。数月卒。 

　　希元，彰德路漕运使。 

　　希鲁，沣州路总管。 

　　希尹。中统三年，李璮叛，世祖命丞相史天泽讨之，希尹谒天泽面陈利害，愿从军自效。天泽试以骑射，壮之，命充真定路行军千户。与贼战，矢无虚发，贼败走入城中，希尹请深沟高垒，不战而坐待其困。天泽从之，璮就擒。至元十一年，枢密院录其功，自右卫经历，六迁至同知广东道宣慰司事。卒。 

　　田雄，字毅英，北京人，以骁勇善骑射知名，金末署军都统。太祖兵至北京，雄率众出降，隶国王木华黎麾下，从平兴中、广宁诸郡，定府州县二十有九。又从攻邢、相二州，及鄜坊、绥、葭、诸州，俱有功。木华黎承制授隰、吉二州剌史，兼镇戎军节度使，行都元帅府事，平汾西霍山诸寨，既而金兵至，雄不能守，弃隰州，归于木华黎。太祖十七年，以木华黎命，授河中帅，听石天应节制。 

　　太宗二年，从攻西和、兴元，赐金符，授行军千户，召为御前先锋。别将一军，攻克桢州雷家堡。招纳河南降附，得户三万七千有奇，民皆安堵。五年，授镇抚陕西、总管京兆等路事。雄披荆棘，立官府，开陈祸福，招徕堡寨之未降者，获其人，皆慰遣之，由是归附者日众。雄乃教民力穑，京兆大治，事闻，赐金符，定宗元年，入觐于和林，以疾卒，年五址八。后追封西秦王。 

　　子大明，袭职，知京兆等路都总管府事。 

　　与雄同隶木华黎部下者，有河州人史千。木华黎南下，千率众迎降，授镇西元帅，佩金符。从太宗围凤翔。又从大军略汉中，取河南，俱有功。诏领平阳、太原两路兵，戍关中，为田雄之副。后告归，卒于家。 

　　张拔都，昌平人，太祖南征，拔都率众来降，愿为前驱。遂从大将军罕都虎征河西诸蕃，屡战，流矢中颊不少却。帝闻而壮之，赐名拔都。罕都虎亦专任之。金亡，罕都虎为炮手诸色军民人匠都元帅，守真定，卒，无子，以拔都代这。及罕都虎兄子赡阇长，拔都请于朝，归其职于赡阇。后卒于家。 

　　子忙古台，从宪宗攻钓鱼山、苦竹隘二城，亲冒矢石，屡挫而不沮，以勇闻。中统元年，赐银符，预议炮手军府事，寻易金符，为行军千户，从征襄樊有功。卒。 

　　子世泽袭，从丞相伯颜南征，大小十余战，皆有功。又从平广西。明年，收琼、万诸州，拜宣武将军、行军总管。未几，迁行军副万户，加明威将军。从镇南王伐交趾，既还，议再举。有万户脱欢当行，病不能起，世泽曰：“吾祖父以力战荷国厚恩，吾蒙其余泽，当输忠王室，岂可苟为自安计耶！”请代脱欢行，人服其义勇云。 

　　张荣，清州人，后徙鄢陵。从石抹明安降，太祖赐虎符，授怀远大将军、元帅左都监。领军匠。从太祖征西域诸国。十五年八月，至西域莫阑河，不能涉。太祖召问济河之策，荣请造船，以一月为期。乃督工匠造百船，及期师毕济。太祖尝其功，赐名兀速赤。十八年七月，擢镇国上将军、水军炮手元帅。十九年七月，从国王孛罗征河西。二十一年，从征关陕五路。十月，攻凤翔，炮伤右髀。赐银三十锭，养病于云内州。太宗三年七月，卒，年七十三。 

　　子奴婢，袭佩虎符、炮军水手元帅，戍祭州。五年，从都元帅阿术攻襄阳。至元八年，调守襄阳一字城、骆驰岭，攻南门牛角堡，破之。攻樊城，亲立炮摧其角楼。十年，襄阳降。参政阿里海牙以宋降将吕文焕入朝，敕召蒙古、汉人万户凡二十人陛见，各以功受赏，君佐预焉，命还镇。十一年，从大军渡江，至沙洋。丞相伯颜命率炮手军攻其北面，焚城中民舍几尽，遂破之。赐良马、金鞍、金段。又以火炮攻阳逻堡，破之。十二年，从大军与宋将孙虎臣战于丁家洲，复从丞相阿术攻扬州。是年冬，又从诸军破常州。 

　　十三年，擢怀远大将军，率所部屯真、扬二州间，绝宋粮道。宋制置李庭芝、都统姜才弃城走，扬州平，以君佐为安庆府安抚司军民达鲁花赤。十四年春，安庆野人原及司空山天堂贼，将攻安庆，君佐密侦知之。时城兵仅数百人，君佐命扼贼出没要道；贼不也入，乃袭陷黄州。大军复黄州，授君佐为黄州达鲁花赤。十五年，加镇国上将军，仍水军炮手元帅。十九年，命率新附汉军万人，修胶莱河以通漕运。二十一年，兼领海道运事。是年卒。 

　　孙威，浑源人，幼有巧思。金贞佑间，应募为兵，以骁勇称，及来降，守将表授义军千户，从军攻潞州、凤翔，皆有功。善为甲，尝以意制蹄筋翎根铠以献，太祖亲射之，不能彻，大悦。赐名伊克乌兰，佩以金符，授顺天、安平、怀州、河南、平阳诸路都总管。威突战不避矢石，帝劳之曰：“汝等知所爱重否？”诸将对，皆失旨。太祖曰：“能捍蔽汝等以立功名者，非威之甲耶？尔辈何言不及此？”复赐威锦衣。威性仁慈，恐民有横被屠戮者，辄以简工匠为言，全活之。卒，年五十八。至大二年，赠中奉大夫、武备院使、神川郡公，谥忠惠。 

　　子拱，袭顺天、安平、怀州、河南等路甲匠都总管。巧思如其父，常制甲二百八十袭以献。至元十一年，别制垒盾，其制，张则为盾，敛则合而易持。世祖以为古所未有，赐币帛旌之。丞相伯颜直征，以甲胄不足，召诸路集民匠分制。顺天河间甲匠先期毕工，且绘虎豹异兽之形，大为帝所称叹。十五年，授保定路治中，岁饥。议开仓赈民，或曰：“宜请于朝。”拱曰：“救荒事不可缓，若得请而后发粟，则民馁死矣。苟见罪，吾自任之。”遂发粟四千五百石以赈饥民。二十二年，除武备少卿，迁大都路军器人匠总管、工部侍郎。 

　　成宗即位，典朝会供给。赐银百两、织纹段五十匹、帛二十五匹、钞万贯。元贞二年，授大同路总管，兼府尹。大德五年，迁两浙都转运使。盐课旧二十五万引，岁有亏负，拱至，增五万引，恢辨虽充，民无扰累，遂为定额。九年，改益都路总管，兼府尹，仍出内府弓矢、宝刀赐之。卒于官。赠大司农、神川郡公，谥文庄。 

卷一百四十八 列传第四十五 

　　郝和尚拔都 天挺 何伯祥 玮 王善 庆端 梁瑛 天翔 杜丰 思明思忠 思敬 王玉 忱 

　　郝和尚拔都，安肃人，出于朵鲁别族，以小字行。幼为国兵所掠，长通译语，善骑射。太祖遣使宋，往返再四，以辨称。授太原府行军元帅，佩金符。 

　　太宗三年，授行军万户，七年，从定宗伐宋。围襄阳，宋兵陈汉水上。率先锋数百人，直前突之。宋兵溃走。八走，从都元帅塔海伐宋，克兴元。宋将王连以重兵守剑关，募死士乘夜攻之，遂入关，直抵成都。明年，取夔州，宋舟师来援。和尚拔都乘轻舸径进，既出复入，宋人莫能当。由是以敢战名。 

　　十二年，朝太宗于行在，命解衣，数其创痕二十有一，进拜宣德、西京、太原、平阳、延五路万户，易佩金虎符，以兵二万属之，复赐上厩马二、西域马三，锦帛弓铠有差。六皇后称制三年，朝定宗于宿瓮都之行宫，赐银万锭，辞以“赏厚，臣不敢独受，愿分于将校。”遂奏刘天禄等十一人，皆赐金、银符。定宗三年，诏还治太原，凡租税、盐课，悉蠲其过重者，岁饥，出银六千锭、粟千石，羊千头以赡国用。四年，升万户府为河东北路行省，得以便宜行事。宪宗二年。追赠太保、仪同三司、冀国公，谥忠定。七子：天益，佩金符，太原路军民万户都总管；仲威，袭五路万户；天举，大都路总管兼府尹；天佑，陕西奥鲁万户；天泽夔州路总管；天麟，京兆等路诸军奥鲁万户；天挺，最知名。 

　　天挺，字继先，受业于元好问。 

　　以勋臣子召见，世祖嘉其容止，诏以文学之事侍皇太子。云南建行省，除参议行尚书省事，寻擢参知政事；又擢陕西汉澡道廉访使。未几，入为吏部尚书，寻除陕西行御史台中丞、四川行省参政、江浙行省左丞，俱不赴。 

　　武宗即位，拜中书左丞，与宰相论事不合，辄面斥之。一日，以敷奏明允，特赐黄金百两，不受。武宗曰：“非利汝弟，旌汝敢言耳。” 

　　仁宗即位，诏天挺与张闾等十人共议大政，革尚书省诸弊。出为江西行省右丞，改河南行省。召拜御史中丞。入见，首陈纲纪之要，以猎为谕曰：“御史击奸，有似鹰扬禽之，弱者易获也。其力大者，必藉人之力。不然，有伤鹰之患。”仁宗韪之。又上书陈七事，曰：惜名爵、抑浮费、止括田、久任使、论好事、奖农务本、励学养士，诏中书省施行。寻拜河南行省平章政事。时卜怜吉歹为行省丞相，待以师礼。皇庆二年，卒，年六十七。赠光禄大夫、中书平章政事、柱国，追封冀国公，谥忠定。 

　　好问撰《唐诗鼓吹》十卷，天挺为之注，赵孟頫序其书，以为唐人之于诗，非好问不能尽去取之工，非天挺亦不以发比兴之蕴云。 

　　子佑，字君辅。仁宗时拜殿中侍史，以廉直称。迁陕西行省参知政事，拜陕西行台侍御史。 

　　孙忠恕，翰林待制，献所著《无逸图》。命预修辽、金、宋三史，书成，即谢病归，卒于家。 

