<!-- { "loadSidebar": true } -->
　　二十三年正月庚戌，岁星退犯轩辕大星。二月戊戌，太白昼见。庚子，亦如之。三月辛丑，彗星见于东方。丙辰。太阴犯氐宿距星。四月辛丑。荧惑犯岁星。庚申，岁星犯轩辕大星。五月壬午，太白昼见。甲午，复如之。乙未，荧惑犯右执法。六月乙卯，太白犯井宿西扇北第二星。壬戌，太白昼见。夜，太白入犯井宿东扇南第二星。七月乙酉，太白昼见。再戌、辛卯，皆如之。八月壬寅，太白入犯轩辕大星。乙巳，太阴犯建星东第二星。丁未，太白犯轩辕左角。己酉，太白昼见。壬子，复如之。丙辰，太阴入犯毕宿北第二星。己未，太白昼见。辛酉，太白犯岁星。乙丑，太白入犯右执法。九月辛未，太白入犯左执法。乙亥，岁星入犯右执法。丁丑，辰星犯填星。丁亥，太白犯填星，辰星犯亢宿南第一星。十月癸卯，太白犯氏宿距星。戊午，太白犯房宿北第一星。十一月癸未，太阴犯轩辕右角，岁星犯太微垣左执法。 

　　二十四年正月癸酉，太阴犯毕宿大星。戊寅，太阴犯轩辕右角。二月壬子，岁星自去年九月九日东行，入右掖门，犯右执法。出端门。留守三十余日，犯左执法，今逆行入端门，西出右掖门，又犯右执法。太阴犯西咸南第一星。四月丁未，太阴犯西咸南第一星。癸丑，太白入犯井宿东扇北第一星。五月甲戌，太白犯鬼宿西北星。乙亥，又犯积尸气。岁星入犯右执法。六月丁巳，太白犯右执法。七月癸亥，太白、岁星合于翼宿二星，相去八寸余。甲子，岁星犯左执法。八月丁未，荧惑入犯鬼宿积尸气。九月乙丑，太白昼见。甲申，太阴犯轩辕右角。戊子，荧惑犯轩辕大星。十月丙午，太阴犯毕宿大星。己酉。太阴犯井宿东扇南第一星。丙辰，太白犯斗宿第二星。十二月乙卯，太阴犯太白。 

　　二十五年正月丁卯，太白昼见。戊辰，复如之。太阴犯毕宿右股东第四星。甲戌，太白犯建星西第四星。二月丙午，太阴犯填星。三月戊辰，太白犯垒壁阵东方第五星。四月壬子，荧惑犯灵台东北星。五月辛酉，荧惑犯太微西垣上将。流星如酒杯大，色青白，其光烛地。起自房宿之恻，缓缓西行，没于太微垣右执法之下。七月丁丑，填星、岁星、荧惑聚于角亢。己卯，太阴犯毕宿左股北第二星。八月乙未，太阴犯建星东第三星。己亥。太阴犯垒壁阵东方第六星。九月丁丑，太阴犯井宿东扇南第一星。十月辛卯，荧惑犯天江东第二星。己酉，荧惑犯斗宿杓星西第二星。太阴犯右执法。庚戌，太阴犯太微东垣上相。闰十月戊辰，太白、辰星、荧惑聚于斗宿。太阴犯毕宿右股北第四星，又犯左股北第三星。壬申，太白犯辰星。十一月己丑，太白犯荧惑，太阴犯垒壁阵东方第五星。丙申，太阴犯毕宿大星。癸卯，太阴犯太微西垣上将。十二月丙辰。太阴犯太白。癸亥，太阴犯毕宿右股第二星。庚午，岁星掩房宿北第一星。辛未，太阴犯太微垣右执法。 

　　二十六年正月戊戌。太阴犯太微西垣上将。辛丑，太阴犯亢宿距星。二月戊午。太阴犯毕宿大星。丁丑，岁星退行，犯房宿北第一星。岁星守钓钤。三月甲午，太阴犯左执法。四月己未，太阴犯轩辕大星。乙丑。太阴犯西咸西第一星。丙子，太白入犯鬼宿积尸气。六月癸酉，流星如酒杯大。色青白，尾进约长尺余，起自心宿之侧，东南行，其光烛地，没于近浊。七月丁酉，荧惑犯鬼宿积尸气。甲辰，太白昼见。丙午、丁未、戊申。皆如之。八月辛亥，太白昼见。己未，太阴掩牛宿南三星。庚午，岁星犯钩钤。乙亥，太阴掩轩辕大星。九月壬辰，太白犯太微垣右执法。庚子，孛星见于紫微垣北斗权星之侧，色如粉絮，约斗大，往东南行，过犯天棓星。辛丑，孛星测在尾十八度五十分。壬寅，孛星测在女二度五十分。癸卯，孛星测在女九度九十分。甲寅，孛星测在虚初度八十分。太阴犯太微西垣上将。乙巳，孛星出紫微北斗权星、玉衡之间，在于轸宿，东南行，过犯天棓，经渐台、辇道，去虚宿、垒壁阵西方星，始消灭焉。丙午，荧惑犯太微西垣上将。十一月乙酉，太白犯填星。丁亥，太白犯房宿北第一星。戊子，荧惑犯太微东垣上相，太白犯键闭。己酉，流星如酒杯大，分为三星，紧相随。前星色青，后二星色赤，尾迹约长二丈余，起自东北。缓缓往西南行，没于近浊。庚寅，太阴犯毕宿右股北第四星，丙申，太白、岁星、辰星聚于尾宿。庚子，太阴犯太微东垣上相。辛丑，填星犯房宿北第一星。甲辰。太白犯岁星。十二月戊午，太阴犯毕宿大星。庚申，太阴犯井宿西扇北第二星。乙丑，太阴犯轩辕左角。丙寅，太阴犯太微西垣上将。辛未，太阴犯西咸西第一星。甲戌，太阴犯建星西第三星。 

　　二十七年正月癸巳，太阴犯太微垣上将。二月乙卯。太阴犯井宿西扇北第二星。三月辛巳。填星退犯键闭星。四月丙寅，太阴犯垒壁阵西方第四星。六月乙卯，太阴犯氐宿东北星。辛未，太阴犯井宿西扇北第二星。七月壬辰，荧惑犯氐宿东南星。丙申，太阴犯毕宿大星。己亥，太阴犯井宿东扇南第二星。八月庚戌，荧惑犯房宿北第二星。癸丑，太阴犯建星西第二星。九月丁丑，岁星犯房宿北第一星，荧惑犯天江南第二星。乙酉，太阴犯垒壁阵东方第六星。辛卯，填星犯键闭，太阴犯毕宿大星。癸巳，太阴犯井宿西扇北第二星。丁酉，荧惑犯斗宿西第二星。十月戊午，太阴犯毕宿右股西第二星。辛酉，太阴犯井宿东扇南第三星。癸亥，太阴犯鬼宿西南星。丁卯，岁星、太白、荧惑聚于斗宿。十一月戊寅，太白昼见。庚辰，太阴犯垒壁阵东方东南第一星。 

　　二十八年正月庚寅，彗星见于毕、昴之间，三月庚寅，又见于西北。 

卷四十三 志第十
　　○五行上 

　　太祖十四年夏，西征，大雨雪。帝疑之，耶律楚材进曰：“克敌之征也，明年冬，震雷。帝又疑之，楚材曰：“西域主将死矣。”已而，皆然。夫天之垂戒，无分于夷夏。夷夏虽殊族姓，又无不知天变之可畏者。或乃疑其附会失实，不亦妄乎！抑吾观楚材之占侯，虽验于已事，然准以《洪范》五行之说，皆不合。于是又知禨祥术数之学，或别有所承，而不必尽轨于经传也。然考天变以征人事，则岂有外于《洪范》之大义者哉！作《五行志》。 

　　《洪范》曰：“水曰润下。”失润下之性时，则有水潦及霜雪、冰雹、震雷之变，鱼孽、龙蛇之孽，鼓妊人，痾豕祸，其征为恒寒，其色黑，是为黑眚黑祥。 

　　至元元年，真定、顺天、河间、顺德、大名、东平、济南等路大水。 

　　四年五月应州大水。 

　　五年八月，亳州大水。 

　　六年十二月，献、莫、清、沧四州及丰州、浑源县大水。 

　　九年九月，南阳、怀孟、卫辉、顺天等路，洺、磁、泰安、通、滦等州淫雨，河水并溢，圯田庐，害稼。 

　　十三年十二月，济宁及高丽沈州水。 

　　十四年六月，济宁路雨水，平地丈余，损稼。曹州定陶、武清二县，濮州、堂邑县雨水，没禾稼。十二月，冠州、永年县水。 

　　十六年十二月，保定等路水。 

　　十七年正月，磁州、永年县水。八月，濮州、东平、济宁、磁州水。 

　　十八年二月，辽阳懿州、盖州水。十一月，保定清苑县水。 

　　十九年，江南水。 

　　二十年六月，太原、怀孟、河南等路，沁河水涌溢，坏民田一千六百七十余顷。卫辉路清河溢，损稼。南阳府唐、邓、裕、嵩四州河水溢，损稼。十月，涿州巨马河溢。 

　　二十一年六月，保定、河间、滨、棣大水。 

　　二十二年秋，南京、彰德、大名、河间、顺德、济南等路河水坏田三千余顷。高邮、庆元大水，伤人民七百九十五户，坏庐舍三千九十区。 

　　二十三年三月，雄、霸二州及保定诸县水。六月，安西路华州华阴县大雨，潼谷水涌。平地三丈余。杭州、平江二路属县水，坏民田一万七千二百顷。大都涿、漷、檀、顺、蓟五州，汴梁、归德七县水。十月，河决开封，祥符、陈留、杞、太康、通许、鄢陵、扶沟、洧川、尉氏、阳武、延津、中牟、原武、睦州十五处。 

　　二十四年三月，汴梁河水溢。六月，霸州益津县雨水。九月，东京谊、静、威远、婆娑路等路水。十一月，大都路水。 

　　二十五年二月，大都水。四月，浑河决。杭州、平江、湖州、秀州大水。五月，河决襄邑。平江路水。七月，御河溢，胶州大水，民采橡为食。十二月，太原、汴梁二跻河溢，害稼。 

　　二十六年二月，绍兴大水。五月，御河溢。六月，平滦路水，坏田稼一千一百顷。八月，霸州大水。 

　　二十七年正月，甘州、无为路大水。五月，江阴州大水。六月，河溢太康县，没民田三十一万九千亩。七月，泉州及怀孟路武陟、汴梁路祥符县皆大水。江西赣、吉、袁、瑞、建昌、抚水、皆溢。魏县御河益。八月，沁水溢。广州清远县水。九月，御河决。十月，江阴、宁国大水。十一月，河决祥符义唐湾，太康、通许二县，陈、颍二州。大被其患。易水溢，雄、莫等州皆受其患。 

　　二十八年二月，常德路水。八月浙东婺州水。九月，平滦、保定、河间三路大水。 

　　二十九年五月，龙兴路南昌、新建、进贤三县水。闰六月，镇江、常州、平江、嘉兴、湖州、松江、绍兴等路府水。扬州、宁国、太平三路大水。岳州华容县水。河西务水。 

　　三十年五月，深州静安县大水。九月，恩州水。十月。平滦路水。 

　　三十一年五月，峡州路大水。八月，赵州宁晋县水。十月，辽阳路水。 

　　元贞元年五月，建康溧阳州，太平当涂县，镇江金坛、丹徒等具，常州无锡州，平江长洲县，湖州乌程县，鄱泪余干州，常德沅江、澧州安乡等县水。六月，泰安州奉符、曹州济阴、兖州磁阳等县水。历城县大清河水溢，坏民居。七月，辽东利州、大都武卫屯田水。八月，平江、安丰等路大水。九月，庐州、平江二路大水。 

