<!-- { "loadSidebar": true } -->
　　世祖不豫，故事非蒙古勋臣不得入卧内，特诏不忽木侍医药。及大渐，与太傅伯颜、御史大夫月鲁吕诺延受遗诏，留禁中。丞相完泽至，不得入，伺伯颜出，问之曰：“我年位俱在不忽木上，而不预顾命何也。”伯颜叹息曰：“使丞相不忽木之识虑，吾辈何至劳苦如此！”完泽不能对，入白皇太后，召三人问之。月鲁吕诺延曰：“臣等受顾命，如误国，甘伏诛。宗社事大，非宫中所当预也。太后韪之。其后发引、升祔、请谥、南郊，皆不忽木领之。 

　　成宗邓位，躬亲庶政，每廷议大事，多采不忽木之言。河东路献嘉禾，完泽欲奏以为瑞。不忽木诘之曰：“汝部内所产尽然耶？”曰；“只此数茎尔。”不忽木曰：“此无益于民，何足为瑞！”遂罢遣之。西僧为佛事，释罪人祈福，谓之秃鲁麻。豪民犯法，辄赂以求免。有奴杀生，妻杀夫者，僧被以御服，乘黄犊车出禁门，释之。不忽木曰：“伦常者，人治之本，岂可使法如此。”成宗责丞相曰：“朕戒汝，勿使不忽木知，今甚愧其言。然自是以为故事。”不忽木在中书，为同僚所严惮，有干以私者，辄正色拒之。由是怨者日众，遂构于完泽，出为陕西行省平章。成宗闻知其故，大怒，责完泽面欺，命不忽木复入中书。不忽木称疾不出。 

　　元贞二年，拜昭文馆大学士、平章军国重事，辞曰：“本朝惟史天泽如此，臣不敢当。”诏去“重”字。大德二年，行御史中丞事。三年，兼领侍仪司事。久之，完泽知为同列所误，引咎自责，至于垂涕。不忽木在御史台，监察御史及各道廉访使多择士人为之，患吏不读书，令通一经一史者试吏，按官吏犯赃不施笞责，子不得证父，妻不得证夫，皆比附经义以改当时之法，人称其平恕焉。 

　　武宗出镇北庭，百官郊饯，欲与不忽木易骑，谢不敢，第献其所乘马。蝗年，复遣使赐不忽木名鹰。大德四年，以病卒，年四十六。武宗即位，赠纯诚佐理功臣、开府仪同三司、太傅、上柱国，追封鲁国公，谥文贞。惠宗时，加赠太师，进封东平王。初世祖临崩，赐不忽木白璧，曰：“他日持此见朕。”及卒，遂以璧殉葬云。子回回■〈犭栗〉巙。 

　　史臣曰：“成宗席世祖之余烈，哈剌哈孙辅之，黜营私罔利之臣，戮贪功生事之将，休养生息，海内宴然。不忽木笃守许衡之学，献可替否，本于经术，方之前代，庶几司马光、范纯仁。元之贤相，前为安童、廉希宪，后为哈剌哈孙、不忽木，百余年来有及之者也。 

　　回回，字子渊。以大臣子直宿卫，拜集贤学士，以幼辞。大德初，用荐者言，擢朝列大夫、太常少卿，进太常卿，阶嘉议大夫。以藩邸旧臣出使，称旨。寺改为院，擢太常院使，辞不拜。 

　　武宗即位，海盗梗漕运，廷议设康里卫镇其地，欲以回回为万户。回回曰：“弭盗在用人，不必设卫分屯，以糜禀粟。”帝从之。至大初，调大司农。御史台议选廷臣为诸道肃政廉访使，回回入侍，帝问之，对曰：“中台表也，诸道景也，表正则景正，陛下宜慎选正人，以长中台，次用刚毅有为者以使诸道，则有司知畏法矣。”帝曰：“卿言得之。”即日除山南江北道肃政廉访使。有妇人以杀夫系狱，回回疑其枉，重鞫之，乃仇家所杀，立雪妇冤。同列多贪墨，恶回回，数以言语侵之，回回乃乞病归。未几，同列皆以赃败，人始服其先识。 

　　至大末，改江南行台治书侍御史。御史大夫铁木迭儿怙权自尊，凡议事，自中丞以下皆侍立，莫敢相可否。回回独坐，与之言事，有不直必执法以折之，铁木迭儿衔之。还朝，帝问台臣优劣，遂诬奏回回不法之事。帝怒唾其面，出之。即遣中使，赐回回上尊。复迁淮西江北道肃政廉访使。有从事以受赇被逮，累读不引伏，回回一问，即吐实曰；“吾不即伏者，以诸使者与吾无大相远，冀迁延幸免耳。公至，尚何言：”遂伏其辜。再改河南廉访使。行省郎中纳璘为丞相所恶，欲出之。回回察其贤，抗疏论荐，后卒为名臣。 

　　英宗即位，丞相拜住首荐为户部尚书。寻拜南台侍御史，改参议中书省事。英宗愤铁木儿舞法，不及诛而死，命法司磔其尸，回回奏曰：“斯人元恶，万磔莫赎，但初春发育之时，不宜戮遗骸，干天地之和气。”帝称善。帝欲选拔人材，丞相拜住命百僚各举所知，有以中使子为言者。回回曰：“君不见左悺、杨复光之事乎？上重惜名爵，君乃进此辈，何也。”拜住叱其人出之。高丽王兄弟不睦，帝欲废其国为郡县，回回曰：“宜谕使改过自新，不从，然后择其宗室之贤者立之。”拜住偕回回入奏，不听，复叩头力争，始寝其事。 

　　司徒刘夔以讼田受赂，帝怒欲赐之死，回回曰：“受赂而按田不实，罪准枉法论，不至死。”拜住入奏如回回言。帝怒，欲穷究建议者，既面知其守法，释不问。回回入谢，帝曰：“朕虽不用卿言，知卿之忠也。”会日食，帝问其故，对曰：“今征理田赋，劳师边寒，无罪杀杨朵儿只、萧拜住，皆足以致天变，惟陛下察之。”帝韪其言。回回性峭直，略无顾忌，拜住尝称其有经济才，谓人曰：“吾以非才，臻位宰相，每惭见子渊。”拜住退朝，执政皆送至私第，回回曰：“是不过为谄耳。”独不住。拜住益贤之。 

　　英宗遇弑，泰定帝践阼，诏捕斩构逆者。回回惧有变，即夜至中书，与大臣定计，昧爽就其家执之，无一脱者。泰定初，拜太子詹事丞，进阶中奉大夫，疏言：“太子，国家之本，宜择正人如赞善王恂、谕德刘因者，为辅导。”从之。后以病免，改山东东西肃政廉访使，未行，擢翰林侍讲学士、知制诰同修国史。回回与宰相倒剌沙议不合，固辞，迁江浙等处中书右丞，进资德大夫，又以病免归。 

　　文宗即位，拜荣禄大夫、理政院使，擢中书右丞。时太师燕铁木儿权势赫奕，回回待之无加礼，乃出为陕西行省平章政事，回回度不为所容，力辞不就。元统元年，卒于家，谥忠定。 

　　子祐童，济南路总管；帖木列思，江南行台治书侍御史。 

　　巙巙，字子山。由宿卫授集贤待制，迁兵部郎中，转秘书监丞。奉命往核泉舶。改同佥太常礼仪院事，拜监察御史，累迁礼部尚书、监群玉内司、领会同馆事，寻兼经筵官。复除工南行台治书侍御史，未行，留为奎章阁学士院承制学士，仍兼经筵官，升侍书学士、同知经筵事。复拜奎章阁学士院大学士、知经筵事。除浙西廉访使，复留为大学士、知经筵事，寻拜翰林学士承旨，提调宣文阁、崇文监。 

　　文宗励精图治，巙巙日以圣贤格言讲诵帝前。 

　　惠宗即位，巙巙侍经筵，益劝帝务学。帝欲宠以师礼，巙巙力辞。凡经书所载治道，为帝言之，必使敷畅旨意而后已。帝暇日欲观古名画，巙巙取郭忠怒《比干图》以进，因言商王受不听忠臣之谏，遂亡其国。帝一日览宋徽宗画，称善，巙巙奏：“徽宗多能，惟一事不能。”帝问：“何谓一事？”对曰：“独不能为君尔。身辱国亡，皆由不能为君所致。人君贵能为君，它非所尚也。或遇天变民灾，必乘间进言，谓；“天心仁爱，人君因变示儆。譬如慈父于子，爱则教之，子能起敬起孝，则父怒必释。人君侧身修行，则天意必回。”帝嘉纳之，特赐只孙燕服九袭及玉带、楮币，以旌直言。 

　　巙巙尝谓人曰；“天下事在宰相，宰相不言，则台谏言之。台谏不言，则经筵言之。备位经筵，得言人所不敢言于天子之前，吾愿足矣！”大臣议罢奎章阁学士院及艺及监，巙巙进曰：“民有千金之产，犹设家塾延馆客，岂有富有四海，一学房乃不能容耶！”帝闻而深然之，即日改奎章阁为宣文阁，艺文监为崇文监，就命巙巙领之，又置检讨等职十六员以备进讲。一日，进读司马光《资治通鉴》，因言国家当及斯时修辽、金、宋三史，岁久恐阙逸。后置局纂修，实由巙巙发之。又请行乡饮酒于国学，使民知逊悌，及请褒赠唐刘蕡、宋邵雍；帝从其请，为之下诏。 

　　既而，出为江浙行省平章政事。未几，复以翰林学士承诣召还。时中书平章阙员，近臣欲有所荐用，以言觇帝意，帝曰：“平章已有其人，今行半途矣。”近臣知帝意在巙巙，不复荐人。至京七日，感热疾卒，年五十一。家贫，无以为敛。帝闻，为震悼，赐赙银五锭。其所负官中营运钱，台臣奏以罚布为之代偿。谥文忠。 

　　子维山，材质清劭，侍禁廷，由崇文监丞擢给事中，迁同佥太常礼仪院事，调崇文太监，卒。 

卷一百九十九 列传第九十六 

　　铁哥 乞台普济 也克吉儿 斡罗斯 博罗不花 庆童 爱薛 曲枢 伯都　伯帖木儿 脱虎脱 三宝奴 察罕 

　　铁哥，伽乃氏，迦叶弥儿人。 

　　父斡脱赤，与叔父那摩俱学浮屠法。兄弟相谓曰：“吾国将亡，东北有天子气，盍往归之。”乃不降，太宗礼遇之。定宗师事那摩，以斡脱赤佩金符，巡行各路。宪宗即位，尊那摩为国师。授玉印，总天下释教。斡脱赤贵用事，领迦叶弥儿万户，奏曰：“迦叶弥儿西陲小国，今尚未诚服，请往谕之。”诏偕近侍以往，其部奠不从，怒而杀之。帝发兵讨平迦呈弥儿。元贞元年，追封斡脱赤代国公，谥忠遂。 

　　铁哥，少孤，从那摩入见宪宗。帝方良鸡，辍赐铁哥，铁哥奉而不食。问之，对曰：“将以遗母。”帝奇之，加赐一鸡。 

　　世祖即位，幸香山永安寺，见书畏兀字于壁，问之。僧对曰：“国师兄子铁哥书也。”帝召见，伟其容止，命直宿卫。宪宗晚年，以谗言稍疏世祖，那摩密白世祖，宜加敬慎，遂友爱如初。至是，帝将用铁哥，谓左右曰：“吾以酬国师也。”时铁哥年十七，诏择贵家女妻之，辞曰：“臣母汉人，欲得汉人女为妇，臣不敢伤母心。”乃为娶冉氏女。久之，命掌御膳汤药，日亲密。 

　　至元十六年，铁哥奏：“武臣佩符，古制也，今长民者亦佩符，请省之。”从之。十七年，进正议大夫、尚膳监，帝谕之曰：“朕闻父饮药，子先尝之，君饮药，臣先尝之。今卿典朕膳，凡饮食汤药，卿宜先尝。”诏赐第于大明宫之左，留守段圭言：“赐第逼木局，不便。”帝曰：“铁哥第近禁闼，便于宣召。木局稍隘，曷害？”高州人言：“州多野兽害稼，原捕以充贡。铁哥白其扰民，不可听。从之。 

