<!-- { "loadSidebar": true } -->
　　二十三年，监察御史张冲等上章，雪其冤。诏复脱脱官爵，并给还家资。召哈剌章、三宝奴还朝，授哈剌章中书平章政事，封申国公，分省大同，三宝奴知枢密院事。时也先帖木儿已卒。是年，台臣复言：“脱脱向在中书，政务修举，深惧满盈。自求引退，加封郑王。固辞不受。再秉钧轴，克济艰难，统军讨贼，平除州，收六合，大功垂成，浮言诬构，奉诏谢兵就贬以没。已蒙录用其子，还所藉田宅，乞悯其勋旧，还其所授宣命。”从之。二十六年，监察御史圣鲁、也先、撒都失里等复言：“前者奸邪构害大臣，临敌易将，致我国家将士由此沮挫，盗贼由此猖獗，生民由此涂炭。设使脱脱不黜，军令不变，群贼早已荡平，何至有今日之乱，乞封一字王爵，予谥，加功臣号。”朝廷然之，未及报而国亡。 

　　合剌章，以中书平章政事分省大同，未行，而明兵又逼。至正二十八年，帝御清宁殿，召见群臣，谕以巡幸上都。合剌章力言不可，谓车驾出城，则京师不可保。金宣宗南奔之事，可为殷鉴，请固守以待援兵。帝不听，从帝北巡，拜枢密院事，请速召扩廓帖木儿入援，从之。尝太息曰：“亡国之臣，不可与言恢愎，吾当与西北诸藩兵共图此事耳。”明年，封除国公。未几，加太保。后不知所终。 

　　史臣曰：“元季盗贼纵横，将相大臣出总师千，辄望风奔溃。其忠于许国，而有戡乱之才者，脱脱一人而已，乃为奸人构陷，无辜而死，国亦亡焉。岂元之亡于盗贼，天实为之，非人力所能匡救者欤！然元统以后，宰相互相倾轧，成为风气，虽以脱脱之贤，亦不免于任爱憎、售恩怨，此其所以败也。” 

卷二百一十 列传第一百七 

　　彻里帖木儿 别儿怯不花 定住 太不花 刘哈剌不花 老的沙 

　　彻里帖木儿，字通理，阿鲁温氏。由宿卫擢中书直省舍人，拜监察御中。时右丞相铁木迭儿用事。彻里帖木儿抗言，历底其奸。铁木迭儿欲中伤之。未得间。会山东水，盐课大损，遂出为山东转运司副使。彻里帖木儿补其亏数皆足，铁木儿无以为罪。转刑部尚书。 

　　天历元年，由同知枢密院事转中书左丞。二年，除右丞。寻拜中书平章政事。出为河南行省平章政事。黄河清，有司以为瑞，请闻于朝。彻里帖木儿不可曰：“吾知为臣忠、为子孝，天下治、百姓安，为瑞，余非所知也。”岁大饥，彻里帖木儿议赈之，其属谓必自县上之府，府上之省，然后以闻。彻里帖木儿慨然曰：“民饥，死者已众，乃欲拘常格耶！往复累月，民存无几矣，”竟发仓禀赈之。文宗闻而嘉之，赐龙衣、上尊。 

　　至顺元年，云南伯忽叛，以知行枢密院事总兵讨之，贼平，尝赉甚厚。悉分赐将士。师旋，除上都留守。先是，上都官买商旅之货，不即给值，商旅不得归，至有饥寒死者，彻里帖木儿为之请，出钞四百万贯偿之。迁浙江行省平章政事，寻拜御史中丞。 

　　至元元年，复拜中书平章政事，首议罢科举，又欲减太庙四祭为一，监察御史吕思诚等劾之，不报，诏彻里帖木儿仍至省署事。时罢科举诏巳书而未用宝，参政许有壬入争之，太师伯颜怒曰：“汝风台臣言彻里帖木儿邪！”有壬曰：“太师以彻里帖木儿宣力之故，擢置中书。御史三十人不畏太师，而听有壬，岂有壬权重于太师邪？”伯颜意解。有壬乃曰：“科举若罢，天下人才觖望。”伯颜曰：“举子多以赃败，又有假蒙古、色目名者。”有壬曰：“科举未行之先，台中赃罚无算，岂尽出于举子？举子不可谓无过，较之于彼则少矣。”伯颜因曰：“举子中可用者，惟参政耳。”有壬曰：“若张梦臣、马伯庸、丁文苑等，皆可任用大事。又加欧阳原功之文章，岂易及邪？”伯颜曰：“科举虽罢，士欲求美衣美食者，皆自能向学，岂有不至大官者邪？”有壬曰：“所谓士者，初不以衣食为事，其事在治国平天下耳。”伯颜又曰：“今科举取人，实妨选法”有壬曰：“古人有言，立贤无方。科举取士，岂不愈于通事等出身者。今通事等凡三千三百二十五名，岁余四百五十六人，玉典赤、太医、控鹤皆入流品，又路吏及任子其途非一，今岁自四月至九月，白身补官受宣者七十二人，而科举一岁仅三十余人。太师试思之，科举于选法果相妨邪。”伯颜心然其言，然议已定，不可中辍，乃为温言慰解之，且谓有壬为能言。有壬闻之曰：“能言何益于事！”彻里帖木儿时在座，曰：“参政坐，毋坐言也。”有壬曰：“太师谓我风人劾平章，可共坐耶？”彻里帖木儿笑曰：“吾固未尝信此语也。”有壬曰：“宜平章之不信也。没有壬果风人劾平章，则言之必中矣。岂止如此。”众皆笑而罢。翌日，崇天门宣诏，特令有壬为班首，以折辱之。有壬惧及祸，勉从之。治书侍御史普化诮有壬曰：“参政可谓过河折桥者矣。”有壬以为大耻，遂移疾不出。 

　　初，彻里帖木儿在江浙，见请考官供张甚盛，意不能平，故入中书以罢科举为第一。事先，论贡士庄田租可给怯薛衣粮，动当国者，以发其机，至是遂论罢之。彻里帖木儿常指斥武宗为那壁，那壁者犹彼之谓也。又以妻弟阿鲁浑沙女为己女，冒请珠袍等物。于是台臣复劾其罪，伯颜亦恶其忤己，欲斥之。诏贬彻里帖木儿于南安。久之，卒。彻里帖木儿以罢科举为士大夫所不满，然强直日遂，始忤铁木迭儿，后忤燕铁木儿，卒至于贬窜云。至正二十三年，监察御史野仙帖木儿等辩其无罪，请依寒食国公追封王爵定谥加功臣之号，事不行。 

　　别儿怯不花，字大用，燕只吉觞氏。曾祖忙怯秃，以千户从宪宗南征，有功。父阿忽台，事成宗为左丞相。成宗崩，与皇后谋立安西王阿难答，为仁宗所杀。后赠和宁王，谥忠献。 

　　别儿怯不花蚤孤，八岁以兴圣太后及武宗命，侍明宗于藩邸。寻入国子学为生。会明宗镇云南，别儿怯不花从行，至大同而还。仁宗召入宿卫。伟其仪榘，召对慰谕之。八番宣抚司长，共世职也。至治初，授怀远大将军、八番宣抚司达鲁花赤。既至，宣布国家恩信，峒民感悦，皆喜曰：“吾贤帅子孙，其敢违命。”率其十四部来受约束。 

　　泰定三年，入为同知太常礼仪院事。寻拜监察御史。明年，行中书右司郎中。又明年，拜参议中书省事。久之，除吏部尚书。至顺元年，其兄自当劾明里董阿子闾闾不当为监察御史，执政不悦，并出见别儿怯不花为广西两江道宣慰司都元帅。未几，丁丙艰，还京。起复为浙江行省参知政事。寻除礼部尚书。迁徽政院副使，擢侍御史，特命领宿卫，晋荣禄大夫、宣徽使，加开府仪同三司。凡宿卫士有从掌领官荐用者，所举多其亲昵。别儿怯不花犹推擢岁久者，众论翕服。至元四年，拜御史大夫。六年，以御史大夫、知经筵事，寻迁中书平章政事。 

　　至正元年，拜江浙行省左丞相。行至淮东，闻杭州大火烧官廨民庐几尽，疾驰赴杭，录被灾者二万三千余户，户给钞一锭，焚死者亦如之。人给月米二斗，幼稚给其半，又请日减酒课为千二二百五十缗，织坊减元额之半，军器、漆器权停一年，泛税皆停。事闻，朝廷从之。又大营省治，民居附其劳者，增直售之。民就役，则厚其佣直。又请岁减江浙、福建盐课十三万引。民赖以济。以镇二年，召还，除翰林学士承旨，仍掌宿卫。 

　　三年，拜中书左丞相。朝廷议选宣抚，使问民疾苦，察吏贪廉，以别儿怯不花习北藩风土，乃遣周行沙漠，慰喻诸王，赐以锦衣、重宝、命各抚其民，毋逾法制。使还。值岁大饥，流民载道，别儿怯不花命有司赈之，欲还乡者给道粮，又录以京贫民，日粜以赈之。帝至自上都，遣中使数辈趣使迎谒，比见，帝亲酌酒劳之。 

　　七年，拜右丞相。别儿怯不花与脱脱有夙嫌，谮其父马札儿台徒于甘肃，脱脱请侍父行，复移其父子于西域，人始恶其媢嫉。是年，御史劾别儿不花调燮失宜，灾异屡见，请罢斥之，徽政院使高龙卜在帝侧，为解释，乃出御史大夫亦怜真班为江浙行处左丞相，中丞以下皆辞职，复加别儿怯不花太保。于是两台御史交章论之，别儿怯不花益不自安，诏以太保就第。御史复劾其为逆臣之子，不可为师保，不从。八年，御史张祯又劾别儿怯不花党附权奸，宜远窜，乃谪别儿怯不花于渤海。十年正月卒，后赠弘仁辅治秉文守正寅亮同德功臣、开府仪同三司、上柱国、太师，追封冀王，谥忠宣。 

　　子达世帖木而，字原理，仕至中书平章政事，有学识，能世其家。 

　　定住，康里氏，由宿卫累官中书参知政事。至正三年罢，寻除翰林士承旨。七年，迁中书右丞。擢平章政事，兼治都水监事。时有司擅以通惠河闸户配各驿，闸工日坏，金口河水势泛滥，将冲决。定住以闻，诏复还闸户千余，州县之擅役者悉禁绝之，河防始固。 

　　十四年，拜左丞相。十五年，晋右丞相。帝谓定住曰：“敬天地，尊祖宗，重事也。近年以来，缺于举行，朕将亲祀郊庙，务尽诚敬。卿等其议典礼以闻。”乃奏以右丞斡栾、左丞吕思诚领其事。是年，亲祀上帝于南郊，以皇太子为亚献，定住摄太尉为终献。未几，以病辞，拜太保就第治疾。 

　　十六年正月，复以疾辞太保，不允。是月，起为右丞相。二月，命定住依前太保，中书一切机务悉听总裁。初，哈麻兄弟擅作威福，台臣劾之，帝念其宿卫旧臣，命讨贼自赎。至是，定住与平章桑哥失里等劾其罪恶，帝命杖杀之，赐定住笃怜赤薛丹三十名。十七年，罢右丞相。十八年，复代搠思监为右丞相。卒。 

　　定住台阁三十余年，清慎如一，熟知国家典章，世以雅量推之。 

　　太不花，宏吉剌氏，以世胃入官，累迁云南行省右丞。历通政使、上都留守、辽阳行省平章政事。至正八年，太平为丞相。荐太不花可大用。召入为中书平章政事。明年，太平罢，脱脱复相，太不花因党于脱脱，背太平。 

　　十二年，盗起河南，知枢密院事老章出师久无功，拜太不花河南行省平章政事。加太尉，将兵往代之。未期月，平南阳、汝宁及唐、随等州，又下安陆、德安等路，军声颇振。十四年，脱脱以太师、右丞相总大兵征高邮，寻诏夺其兵柄，擢太不花本省左丞相，与太尉月阔察儿、知枢密院事雪雪，代总其兵，山东、河北诸军悉令太不花节制。太不花以粮运不灵，骄蹇不尊朝命，军士又常剽掠为民患。十五年，监察御史也里忽都等劾之，诏尽夺其职。俾率领火赤温，从平章政事答失八都鲁征讨。 

