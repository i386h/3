<!-- { "loadSidebar": true } -->
　　至元元年十一月壬寅，兴国路地震。十二月丙子，安庆路地震，所属宿松、太潮、灊山三县同时俱震。庐州、蕲州、黄州亦如之。是月，饶州亦地震，二年正月乙丑，宿松地震。五月壬申，秦州山崩。三年八月辛巳夜，京师地震。壬午，又震，损太庙神主，西湖寺神御殿璧倾，祭器皆坏。顺州、龙庆州及怀来县皆以辛巳夜地震，坏官民庐舍，伤人及畜牧。四年春二月乙酉，奉圣州地震，保安州及瑞州路新昌州地震。六月，新州路灵山裂。七月己酉，保安州地震。丙辰，巩昌府山崩。八月辛丑，宣德府地大震，改宣德为顺宁府。丙子，京师地震，日凡二、三，至乙酉乃止。密州安丘县地震。六年六月己亥，素州成纪县山崩地裂。 

　　至正元年二月，汴梁路地震。二年四月辛丑，冀宁路平晋县地震，声如雷鸣，裂地尺余，民居皆倾仆。五月，济南山崩水涌。七月，惠州罗浮山崩，心二十七处，坏民居无算。十二月乙酉，京师地震。三年二月，钧州之新郑、密县地震。六月乙巳，秦州秦安县南坡崩裂，压死人畜。七月戊辰巩昌山崩，人畜死者众。十二月，胶州及属邑高密地震。四年八月，莒州蒙阴县地震。十二日，东平路东阿，阳谷、平阴三县及汉阳地震。五年春，蓟州地震，所领四县及东平汶上县亦如之。十二月乙丑，镇江地震。六年二月，益都路益都、昌乐、寿光三县。潍州北海县，胶州即墨县地震。三月，高苑县地震，坏民居。六月，广州增城县罗浮山崩，水涌溢，溺死百余人。九月戊午，邵武地震，翌日地中有声如鼓，夜复如之。七年二月，益都临淄、临朐，潍州之昌邑、胶州之高密、济南之棣州地震。三月，东平路东阿、阳谷、平阴三县地震，河水动摇。五月，临锱地又震，七日乃止。河东地坼泉涌，崩城陷屋，伤人民。十一月，镇江丹阳县地震。九年六月，台州地震。七月庚寅，泉州大风雨。永春县南象山崩，压死者众。十年，冀宁徐沟县地震。五月甲子，龙兴宁州大雨，山崩数十处。丙寅，瑞州上高县蒙山崩。十月乙酉，泉州安溪县后山鸣。十一年四月，冀宁路汾、忻二州，文水、平晋、榆次、寿阳四县，辽州之揄社，怀庆之河内、修武二县及孟州同时地震，声如雷霆，圯房屋，压死者甚众。八月丁丑，中兴路公安、松滋、枝江三县，峡、荆门二州地震。十二年二月丙戌，霍州灵石县地震。闰三月丁丑，陕西地震，庄浪、定西、静宁、会州尤其，移山湮谷，陷没庐舍。有不见其迹者。会州公廨墙圯，得弩五百余张，长丈余，短者九尺，人莫能开挽。十月丙午，霍州赵城县霍山崩，涌石数里，前三日，山鸣如雷，禽兽惊散。十三年三月，庄浪、定西、静宁、会州地震。七月，汾州白彪山坼。十四年四月，汾州介休县地震，泉涌。七月，孝义县地震。十一月，宁国路地震，所领宁国、旌德二县亦如之。淮安路海州地震。十二月己酉，绍兴地震。十五年四月，宁国敬亭、麻姑、华阳诸山崩。六月丁丑，冀宁之德州地震。十六年春，蓟州地震，凡十日，所领四县亦如之。六月，雷州地大震。十七年十月，静江路东门地陷，城东石山崩。十二月丁酉，庆元路象山县鹅鼻山崩，有声如雷。十八年二月乙酉，冀宁临州地震。五月，益都地震。十九年正月甲午，庆元地震。二十年二月，延平顺昌县地震。二十二年三月，南雄路地震。二十三年十二月丁巳，台州地震。二十五年十月壬申，兴化路地震，有声如雷。十二月洛阳山鸣。二十六年三月，海州地震如雷，赣榆县吴山崩。六月，汾州介休县地震。绍兴山阴县卧龙山裂。七月辛亥，冀宁路徐沟县，石、忻、临三州，汾之孝义、平遥二县同日地震，有压死者。丙辰，泉州同安县三秀山崩。是月、河南府巩县大霖雨，地震山崩。十一月辛丑，华州蒲城县洛岸崩，雍水，绝流三日。十二月庚午，华州之蒲城县洛水和顺崖崩，其崖戴石，有岩穴可居，是日压死辟乱者七十余人。二十七年五月，山东地震。六月，沂州山石崩裂，有声如雷。七月丙戌，静江灵川县大藏山石崖崩。十月丙辰，福州雷雨，地震。十二月庚午，又震，有声如雷。二十八年六月，冀宁文水、徐沟二县。汾州孝义、介休二县，临州、保德州，隰之石楼县及陕西皆地震。七月，辽阳鸡鸣山崩。十月辛巳，陕西地又震。二十九年正月，中都地震。 

　　至元元年十月壬子，恩州历亭县进嘉禾，一茎九穗。十一月丁酉，太原临州进嘉禾二茎。四年十月辛未，太原进嘉禾二本，异亩同颖。六年九月癸巳，恩州进嘉禾，一茎三穗。七年夏，东平府进瑞麦，一茎二穗。三穗、五穗者各一本。十一年，兴元凤州进麦，一茎七穗；谷一茎三穗。十四年八月，嘉禾生襄阳。十七年十月，太原竖州进嘉禾六茎。十八年八月壬寅，瓜州屯田进瑞麦，一茎五穗。二十年癸巳，斡端宣慰司刘恩进嘉禾，同颖九穗、七穗、六穗者各一。二十三年五月，广元路阆中麦秀两歧。二十四年八月，浚州进瑞麦，一茎九穗。九月，中兴路生嘉禾，一穗九茎。二十五年八月，袁州萍乡县进嘉禾。二十六年十二月，宁州民张世安进嘉禾一本。二十九年二月壬申，泽州献嘉禾。三十一年，嘉禾生京畿，一茎九穗。 

　　大德元年十一月辛未，曹州禹城县进嘉禾，一茎九穗。九年，嘉禾生应州山阴县。 

　　至大三年九月，河间路献嘉禾，有异亩同颖及一茎数穗者，敕绘为图。 

　　皇庆二年八月，嘉禾生浑源州，一茎四穗。 

　　延祐四年九月，南城产嘉禾。七年五月，鄱阳进嘉禾，一茎六穗。 

　　至治元年十月壬子，左丞相拜住献嘉禾，两茎同穗。二年八月，蔚昌府献嘉禾。 

　　泰定元年十月，成都县谷一茎九穗。 

　　后至元四年五月，彰德临彰县麦秀两歧，有三穗者。 

　　至正元年，延平顺昌具嘉禾生，一茎五穗。冀宁太原县有嘉禾，异亩同颖。三年八月，晋宁临汾县嘉禾生，有五穗至八穗者。六年，洛阳产瑞麦，一茎三、四穗。十年，彰德路谷、麦双穗。十六年，大同路秦城乡嘉禾生，一茎二穗、五穗，有九穗者。有异茎而同穗者。二十六年五月，洛阳县康家庄有瑞麦，一茎五穗、双穗、三穗者甚众。 

卷四十六 志第十三
　　○地理一 

　　自唐末疆域分袭，历五代至宋，辽与西夏尚据边垂。金灭辽克宋，赵氏南迁，划分南北。又历百余年，而元兴。迨世祖取江南，中国始统于一姓焉。元之疆域，九州而外，幅员尤广。世祖以前，阿母河、别失八里俱置尚书行省。至元初，别失八里、火州、斡端等处俱置宣慰司。又太祖分东边之地封诸弟，分西北边之地封诸子。其后，皇孙旭烈兀建国波斯，与术赤、察合台之后，并为三大藩。职方之志，宜考其山川与其疆域之沿革，以次于十一行省之后，不应如旧史《地理志》之褊狭也。然旧志实本于《大一统志》与《经世大典》，官修之籍既不足征，其局于褊狭宜哉。今为《地理志》亦仍前史之旧，订其舛讹，补其夺漏而已。其所不知，盖阙如也。 

　　中书省。统河北、山东西之地，谓之腹里，领路二十九，州八，属府三，属州八十三，属县三百四十四。 

