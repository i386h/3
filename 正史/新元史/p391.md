<!-- { "loadSidebar": true } -->
　　中统元年，擢燕京等路宣抚使，世隆以新民善俗为务。中书省檄诸路养禁卫赢马，数以万计，世隆曰：“国马牧于北方，无饲于南者。上新临天下，京畿根本地，烦扰之事，必不为之。马将不不。”吏白：“此军需也，其责不轻。”世隆曰：“责当我坐。”卒弗为备，后马果不至。清沧盐课，亏不及额，世隆综核之，得增羡若干，赐银三十锭。二年，移治顺天，岁饥，世隆发廪贷之，全活甚众。三年，宣抚司罢，世隆还东平，请增宫县大乐、文武二舞，令旧工教习，以备大祀，从之。除世隆太常卿，兼提举本路学校事。四年，世祖问尧、舜、禹、汤为君之道，世隆取书所载帝王事奏之，帝喜曰：“汝为朕直解进读，朕将听之。”书成，帝命翰林承旨安藏译国语以讲。 

　　至元元年，迁翰林侍讲学士，兼太常卿，诏命典册多出其手。世隆奏：“陛下帝中国，当行中国事。事之大者，首惟祭祀，祭必有庙。”乞敕有司以时兴建，从之。逾年庙成，迎祖宗神御奉安太室，而大飨礼成。俄兼户部侍郎，承诏议立三省，定内外官制上之。 

　　七年，迁吏部尚书，世隆以铨选无可守之法，撰《选曹八议》，俱著为令。 

　　九年，乞补外，佩虎符为东昌路总管。至郡，专务以德率下，不事鞭箠，郡人颂之。十四年，迁山东提刑按察使。时有妖言狱，所司逮捕凡数百人，世隆剖析诖误者十之八、九，悉纵遣之。十五年，移淮江。宋将许琼家童，告琼匿官库财，有司系其妻孥征之。琼所匿者亡宋之物，不得与盗官财者同论。世隆独抗章辩明，行台是之，释不问。十七年，召为翰林学士，又召为集贤学士，皆以疾辞。 

　　世隆慈祥乐易，人忤之无慢色。喜宾客，乐施与，明习前代典故，尤精律令。二十二年，安童再入相，奏世隆虽老，尚可用。遣使召之，仍以病辞，附奏便宜九事。赐田十顷。未几卒，年八十。著有《瀛洲集》百卷、文集若干卷。 

　　孟攀鳞，字驾之，云内人。曾祖彦脯，以明法为西北路招讨司知事。有疑狱当死者余人，彦甫执不从，后三日得实，皆释之。祖鹤、父泽民，皆金进士。 

　　攀鳞幼日诵万言，时号奇童。金正大七年，擢进士第，仕至朝散大夫、招讨使。金亡，北归居平阳。定宗元年，为陕西帅府详议官，遂家长安。世祖中统三年，授翰林待制、同修国史。 

　　至元初，召见，攀鳞条陈十七事，劝上亲祀天地、宗庙，制礼乐，建学校，行科举，择守令以字民，储仓禀以赡军，省无名之赋，罢不急之役，百司庶府统有六部，纪纲制度悉由中书，是为长久之计。世祖嘉纳之，咨问谆谆。后论王鹗、许衡优劣，对曰：“鹗文华之士，可置于翰苑；衡明经传道，可为后学矜式。”帝深然之。又尝召问亲祀郊庙仪制，攀鳞悉据经典以对。时帝将亲祀，命攀鳞会太常议定礼仪，攀鳞画南北郊及宗庙之图以进，帝览而善之。复以病请归，命就议陕西五路四川行中书省事。四年卒，年六十四。延祐三年，赠翰林学士承旨、资德大夫、上护军、平原郡公，谥文定。 

卷一百八十六 列传第八十三 

　　张惠 石天麟 杨湜 张昉 张天佑 高觿 张九思 郝彬 王伯胜 

　　张惠，字廷杰，成都新繁人。大兵入蜀，惠年十四，被俘至杭海。居数年，尽通诸国语，孟速思爱其才而荐之，入侍世祖藩邸。以谨敏称，赐名兀鲁忽讷特。世祖即位，授燕京宣慰副使。为政宽简，奏免分数钱，罢硝碱局。 

　　至元元年八月，拜中书参知政事，行省山东。赎俘囚二百余家为民，其不能归者，使为僧，建寺居之。李璮之乱，山东民被掠者甚众，惠大括军中，悉纵之。迁制国用使司副使。会改制国用司为尚书省，拜参知政事。迁中书右丞，进右丞。伯颜伐宋，诏惠主馈饷，凡江淮钱谷皆领之。 

　　十三年，宋降，伯颜命惠与参知政事阿剌罕等入城，按阅府库版籍，收其太庙与景灵宫礼乐器及郊天仪伏。籍江南民为工匠凡三十万户，惠选通艺业者十余万户，余悉奏还为民。伯颜以宋主北还，使惠居守。惠不待命，辄启府库封角，伯颜以闻，诏左丞相阿术、平章政事阿塔海诘之，征还京师。 

　　二十年，拜荣禄大夫、平章政事，行省扬州。二十二年，复命对平章政事行省杭州。至无锡卒，年六十二。惠所至有能声，然依附阿合马，士论少之。以潜邸旧臣，故世祖眷顾独厚云。 

　　石天麟，字天瑞，大都顺州人。年十四，入见太宗。因留宿卫。天麟好学，通诸国文字。帝命耶律楚材厘正庶务，择贤能为参佐，天麟预选，赐名蒙古台。宗王旭烈兀征西域，以天麟为断事官。 

　　宪宗六年，遣天麟使于海者，拘留久之。既而叛王劫皇子北安王以往，寓于天麟所。天麟与其事者习。狎，因告以逆顺祸福之理。海都遂遣天麟与北安王同归。天麟留二十八年始还，世祖大悦，赏赐甚厚。拜中书左丞，兼断事官，天麟辞曰：“臣奏使无状，陛下幸赦弗诛，何敢叨荣宠，贻庙堂之羞。”帝嘉其诚恳，从之。 

　　或谮丞相安童尝受海都官爵，帝怒，天麟奏曰：“海都亲藩，非仇敌比，安童不拒绝之，殆欲导其归命。”帝怒乃解。江南道观藏宋主画像，有僧与道士交恶，发其事，将置极刑，帝以问天麟，对曰：“辽帝后铜像今尚在西京佛寺，未闻干禁令也。”事遂寝。天麟年七十余，帝以金龙头杖赐之，曰：“卿年老，出入宫掖，可杖此。”时权臣桑哥用事，人莫敢言。天麟独劾其奸，无所顾忌。 

　　成宗即位，加荣禄大夫、司徒，召宴玉德殿，醉，命御辇送还。武宗即位，进平昌政事。至大二年秋八月卒，年九十二。赠推诚宣力保德翊戴功臣、开府仪同三司、太师、上柱国，追封冀国公，谥忠宣。 

　　子珪，累官治书侍御史，迁枢密副使，复为治书侍御史，拜河南行省中书右丞、南台御史中丞，卒。次子怀都，累官刑部尚书。 

　　杨湜，字彦清，真定槁城人。工书算，始以府吏迁检法。中统元年，辟中书掾，与中山杨珍、无极杨卞齐名，时人以三杨目之。中书省初立，国用不足，湜论钞法宜以榷货制国用，朝廷从之，使掌其条制。四年，授益都路宣慰司谘议。迁左司提控掾，请严赃吏法。 

　　至元二年，除河南、大名诸处行中书省都事。三年，制国用司总天下钱谷，以湜为员外郎，佩金符。改宣徽院参议。湜计帑立籍，具其出入之算，每月终上之，遂定为令。加诸路交钞都提举，上钞法便宜事，谓平准行用库白金出入，有盗滥之弊，请以五十两铸为铤，文以元宝，用之便。 

　　七年，改制国用司为尚书省，拜户部侍郎，仍兼交钞提举。时用壬子旧籍定民赋役之高下，湜言：“贫富不常，岁久浸易，不可以昔时之籍而定今之赋役。”廷议善之。湜心计精析，时论财政者，咸推其能。未几，卒。 

　　子克忠，安丰路总管。孙贞。 

　　张珪，字显卿，东平汶上人。父汝明，金大安元年进士，官至治书侍御史。 

　　昉性缜密，遇事敢言，以任子试补吏部令史。金亡，还乡里。严实辟为掾。乡人有执左道惑众谋不轨者，事觉逮捕，诖误甚众，僚佐莫敢言，昉独别白出数百人。实才之，擢幕职。有将校死事，以弟袭其职者，至是革去，昉辩明，复之。持金夜馈昉，昉却之，惭谢而去。同里张氏，以丝五万两寄昉家，俄昉家被火，赀用悉焚，惟张氏丝以家人营救独完，人尤义之。权知东平府事，以疾辞，家居养母。 

　　中统四年，参知中书省事。商挺表为四川等处行枢密院参议。至元元年，入为中书省左右司郎中。三年，迁制国用使司郎中。丁内忧，哀毁谕制。 

　　寻诏起复，录囚东平，多所平反。七年，转尚书省左右司郎中。九年，改中书省左右司郎中。昉有识虑，损益古今，裁定典宪，名为称职。十一年，拜兵刑部尚书，上疏乞骸骨，致仕，卒。赠中奉大夫、参知政事，追封东郡公，谥庄宪。 

　　子克遹，平阴县尹。孙振，秘书著作郎；揆，中书省左司都事；拱，常德路蒙古学教授。 

　　张天祐，字吉甫，开封浚仪人。幼给事裕宗，以年劳授工匠总管府经历，有能名。至元十四年，转历城尹，未赴，改同知棣州。十八年，诏发济南十路民丁五万浚胶河以通海运，责天佑董其役，丞相哈必赤监之。冬寒，天佑数言宜休众，待春征集，哈必赤不从。天佑行堤，见僵尸枕籍，叹曰：“吾曹媚上急功，使民冻死，可乎？”翻纵遗之，言于哈必赤曰：“有罪吾请身坐，不以相及。”事闻，帝大为嗟异。裕宗擢为功德司经历，寻改总判院，晋奉训大夫。二十二年，出为太原路总管，有惠政，部民刊石颂之。召参议尚书省事。二十五年，拜中书参知政事。大德四年，改佥宣政院事，进资善大夫、同知江南行宣政院事。卒，年六十三。 

　　高觿，字彦解，本女直渤海部人，后改高氏，徒潞州上党。父守忠，国初为千户。太宗九年，从亲王口温不花攻黄州殁于兵。 

　　觿事世祖，备宿卫，甚见亲幸。至元初，赐立燕王为皇太子，诏选才俊充官属，以觿掌艺文监，兼领中酝、宫卫监门事，又监作皇太子宫，规制有法，帝嘉之，金币、厩马，因觿面黄，赐名失剌。十八年，授工部侍郎、行同知王府都总管府事。十九年春，皇太子众帝北幸。时丞相阿合马留守大都，专权恣横，益都千户王著与高和尚等谋杀之。 

　　三月十七日，觿宿卫宫中，有番僧二人至中书省，言夕皇太子与国师来建佛事。省中疑之，使出入东宫者杂识之，觿等皆不识，乃作番语询僧曰：“皇太子及国师今在何处？”二僧失色，又以汉语诘之，仓皇不能对，遂执二僧属吏。讯之，皆不伏。觿恐有变，乃与尚收忙古儿、张九思，集卫士各执弓失以备。顷之，枢密副使张易亦将兵驻宫门外。觿问何为？易曰：“夜当自见。”觿固问，乃附耳语曰：“皇太子不诛阿合马也。”夜二鼓，忽闻人马声，遥见烛笼仪伏，将至宫门，一人前呼启关，觿谓九思曰：“他时殿下还宫，必以完泽、赛音二人先，请见二人，然后启关。”觿呼二人不应，即语之曰：“皇太子平日未尝行此门，今何来此？”贼计穷，趋南门。觿留张子政守西门，亟走南门伺之。但闻呼省官姓名，烛影下遥见阿合马及左丞郝祯已被杀。觿乃与九思大呼曰：“此贼也！”叱卫士急捕之，高和尚等皆遁去，惟王著就擒。黎明，中丞也先帖木儿与觿等驰驿至上都，以其事闻。高和尚等寻被获，皆伏诛。 

