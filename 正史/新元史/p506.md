<!-- { "loadSidebar": true } -->
　　十四年春，■〈日育攵〉遣大将赵冲、金汝砺率兵，会哈真等围江东城，契丹开门出降。哈真遣蒲里岱完等十人赉太祖手诏来议和，■〈日育攵〉遣侍御史朴时允迎之。蒲里贷完至馆外，迟留不入，请国王出迎，译者再三敦譬，始就馆。明日，引见蒲里岱完上殿，出怀中书，执■〈日育攵〉手授之。■〈日育攵〉变色，左右皆遑遽。及还，赠金银器、绸布、水獭皮有差。是年，哈真遣属官十一人，万奴亦遣使九人，至高丽督岁币。十六年，斡赤斤大王遣著古与等十三人来颁诏书于高丽，与万奴使同至。著古与等索獭皮万领、绸三千匹、绵一万斤，他物称是。乃下殿，各出怀中物投于地，前年所贡粗细布也。又出元帅札剌亦儿台书，亦索獭皮、绸、棉诸物。未几，斡赤斤又遣使者别将命至，■〈日育攵〉欲拒之，其群臣曰：“彼众我寡，不可侮也。”■〈日育攵〉不悦。 

　　十九年，万奴牒高曰：“成吉思老师绝域，不知存亡。斡赤斤贪暴不仁，请绝其使命。”■〈日育攵〉不从。斡赤斤遣札古也来等十人，又遣著古与等十一人至，俱征岁币。 

　　二十一年，著古与等返至鸭绿江，为盗所杀。札剌亦儿台疑■〈日育攵〉所为，遂绝好。 

　　太宗三年，札剌亦儿台来讨杀使者之罪，围咸新镇，克铁州，屠之。进围西京，高丽兵拒战，败之。■〈日育攵〉遣使犒师，札剌亦儿台乃自称权皇帝，责之曰：“汝国能守则守，能战则战，以投降则降，宜速决！”自十月至十二月，大兵攻西京不下，议和。■〈日育攵〉遣其淮安公侹以金银器及獭皮遗札剌亦儿台，又遗唐古迪巨及札剌亦儿台之子银纻鞍马。札剌亦儿台遣使，以太宗玺书来索金银、衣服，马二万匹，男女各千人；乃以黄金七十斤、白金一千三百斤、襦衣一千领、马一百七十匹及獭皮等物遗之，又以金银等物赠其妻子及麾下诸将，奉表称臣。 

　　四年，复遣通事池义深等致书于札剌亦儿台。四月，遣上将军赵叔昌、侍御史薛慎如奉表来朝，献土物。札剌亦儿台执义深等送于行在。是年，权臣崔瑀胁■〈日育攵〉迁都江华岛，瑀遣宦者尹复昌至北边诸城，逐蒙古所置达鲁花赤。复昌为宣州达鲁花赤所射杀。闵曦与崔滋温谋杀西京达鲁花赤，城民叛执崔滋温等来降。是年，札剌亦儿台攻处仁城，有一僧避兵城内，射杀之。 

　　五年，太宗以高丽五罪，布告远近曰：“自平契丹贼，杀札剌亦儿台之后，未尝遣使赴阙，罪一也。命使赉训言省谕，辄敢射回，罪二也。尔等谋杀著古与，乃称万奴部众杀之，罪三也。命汝入朝，尔敢抗拒，窜于海岛，罪四也。汝等民户不拘执见数，辄敢妄奏，罪五也。”是年，西京人毕贤甫、洪福源等杀宣谕使郑毅、朴禄金，以西京叛。崔瑀遣其家兵，与闵曦讨之，获贤甫，腰斩于市，福源来奔，擒其父大纯及弟百寿，迁遗民于海岛，西京遂为邱墟。 

　　八年，大兵渡义州江，克黄州，掠介定慈诸州。十年，大兵至东京，■〈日育攵〉遣其将军金宝鼎、御史宋彦琦来乞和，且上表自辨。十一年，太宗遣甫可阿叱等二十人，又遣甫加波等一百三十七人，赉玺书谕■〈日育攵〉入朝。明年，又遣多可等十七人赉玺书谕之，■〈日育攵〉乃以族子永宁公綧为己子，率大臣子十人八质为秃鲁花。 

　　乃马真皇后称制二年，再遣使来献方物。 

　　定宗二年，元帅阿母侃以兵入盐州。 

　　宪宗二年，遣多可阿士等三十七人来，宪宗密敕使人曰：“汝至，国王出迎于陆，虽百姓未出，亦可恕。不然，当俟汝归，发兵讨之。”及多可等至，■〈日育攵〉遣其宗子新安公出迎，请使者从梯浦馆，■〈日育攵〉乃出见。多可等怒，不成礼而还。帝乃使阿母侃、洪福源等分道伐高丽。元帅也窟大王遣人传诏于■〈日育攵〉，以六事责之，■〈日育攵〉复书于也窟曰：“小邦臣服上国以来，一心无二，竭力供职，庶蒙庇荫。不意天兵奄临敝邑，举国况惕，罔知其由，惟大王哀怜之也。”窟谓使者崔东植曰：“皇帝虑国王托病不朝，欲辨其真伪耳。”■〈日育攵〉复遣其大将军高悦致书于也窟，也窟留悦及崔东植，遣其副归。■〈日育攵〉召其文武四品以上议却兵之策，皆曰：“宜请太子使于蒙古。”三月，■〈日育攵〉传位于太子倎倎尊■〈日育攵〉为上王，遣其子暠及大臣金文稀入朝，留暠为秃鲁花。也窟与■〈日育攵〉书，欲置达鲁花赤及毁江东城，使者胡化亦索金银、獭皮。■〈日育攵〉答也窟书曰：“前者仆射金宝鼎还，大王谕以若能出迎，使者即当回军。窃惟出迎使者，近无基例，况值天寒风劲，以老病之躯，岂能涉海。然大王之教不敢违也，率臣僚出迎使者，意为大王违旧约，即日班师。今承明教，有留兵一万，置达鲁花赤之语。若果如此，安得保无后患，请寝此事，以惠东民。又小邦俗不露居，兼防海贼卤掠，是以未即堕毁城垣，后当如令。”十二月，遣安庆公淳入朝。 

　　明年，淳至营中，设宴犒师阿母侃等南还。也窟又遣多可等来，谕以陆侍中、崔沅等不出，未为真降。■〈日育攵〉征赵邦彦等议其事。是年，大军所过，俘男女二十余万，死者不可胜计，郡县皆为煨烬焉。 

　　六年，■〈日育攵〉闻大军将攻诸岛，遣李广等率舟师御之，大军战不利。永宁公綧等遣使来言，若国王迎使者，太子入朝，兵可罢。■〈日育攵〉曰：“倘得退兵，何惜一子。”已而群臣请遣太子讲和，■〈日育攵〉又不听。自是，使命往返。 

　　至八年四月，始遣太子倎奉表入朝，以李世材、金宝鼎等四十人从之。倎至虎川，大雨，从者请留，倎不许，遂至东京。东京人曰：“大军明日将赴江华，幸早至一日也。”倎见松吉大王，松吉曰：“王京犹在江华，安能罢兵。”倎曰：“大王尝言，太子入朝则罢兵，故今日我来。兵如不罢，百姓畏惧逃窜，后虽敦谕，谁复听大王之言者。”松吉等然之，遣使来言堕城之事。于是堕江都外城，使者督役急，百姓不堪其苦。俄又堕内城，使者始返。是年六月，■〈日育攵〉卒。■〈日育攵〉在位凡四十六年，谥曰安孝王。■〈日育攵〉既卒，其大臣金仁俊以倎入朝，乃戎服率甲士奉大孙谌入宫，权监国事，遣朴天植来告哀。七月，大兵入青松安岳丰海诸州，宪宗赐谌诏曰：“每年尔以出岛为言，依尔所奏居于陆地，已降宣谕讫。尔自违原奏，屡发狂词，将不恤生灵之命。今崔令公已行杀讫，尔未降时，凡归附之高丽人，令尔管领或不令管领，临时朕自裁焉。”崔令公者，崔谊也，擅政权。是年，柳璥金仁俊等诛，祖复政于■〈日育攵〉，故诏书及之。初，朴希实等入贡，觐宪宗于行在，帝曰：“尔国王每食言，尔等何为来耶？”希实具陈■〈日育攵〉意，仍奏请罢西京义州屯兵。帝曰：“尔等既诚心归附，何惮兵驻尔境内。且西京尝为我兵驻处，第勿令侵扰耳。太子之行，不出尔国，可与俱还。如入吾境，其单骑来朝。”是年，宪宗崩。 

　　明年，世祖自鄂班师，倎赴宪宗行在，道过潼关，官吏迎于华清宫，请浴温泉。倎谢曰：“此唐玄示所浴者，虽异代人臣安敢亵乎！”至六盘山，闻宪宗崩，遂南谒世祖于襄阳。世祖惊喜曰：“高丽万里之国，自唐太宗亲征不能服之，今其世子自来归我，此天意也！”命倎从车驾至开平府，及闻■〈日育攵〉卒，乃命达鲁花赤东里带等护送倎返高丽。江淮宣抚使赵良弼言于世祖曰：“高丽虽名小国，依山阻海，国家用兵二十余年，尚未臣附。及太子来朝，适先帝西征，留滞者二年矣。供张疏薄，无以怀辑其心，一旦得归，将不复至，宜厚其馆谷，待以亲藩之礼。今闻其父已死，诚能立倎为王，送之还国，必感恩戴德，原修臣职。是不劳一兵，而得一国也。”陕西宣抚使希宪亦言之。世祖然之，即日命改馆礼遇有加。未几，使荆节等二十五人赍玺书赐高丽曰； 

　　我太祖皇帝肇基大业，圣相承，先降后诛，未尝嗜杀。凡列邦诸侯，分茅锡土，传之子孙，敦非向之仇敌。观乎此，则祖宗之法不待言而彰彰矣。今普天之下未臣服者，惟尔国与宋耳。宋所恃者长江，而长江之险已失，鼎鱼幕燕，亡在旦夕。 

　　尔初以世子奉币纳款，束身归朝，含哀请命，良可矜悯，故遣尔归国，完复旧疆。用是戒饬边将，敛兵待命。迨逾半载，乃知尔国内乱渝盟，边将复请戒严，此何故也？以谓果内乱孜孜不倦，权臣何不自，而立世孙？以谓传闻之误耶，世子何不之国，而盘桓于境上？岂以世子之归愆期，则左右自相猜疑，私忧过计而然耶？今申命边阃，断自予心，惟事推诚，一切勿问。宜施旷荡之恩，以新遐迩之化。自尚书金仁俊以次，中外枝党、官吏、军民，令旨到日已前，或有首谋内乱，诱拒王师，已降附而旋返，因仇雠而擅杀，罪无轻重咸赦除之。 

　　世子其趣装归国，解仇释憾，布德施惠。出彼沧浪，宅之平壤。凡可援济，罔惮勤劳。大号一出，予不食言。於戏！世子其王矣，往钦哉，恭承丕训，永为东藩，以扬我休命。 

　　时世祖尚未即位，闻倎至西京，留八九日，疑有变故，故肆赦以安反侧云。四月，倎即位，世祖复遣奇朵台以玺书赐之，倎流其刑部侍郎李凝于远岛，初凝从倎至磊都，谓永宁公綧曰：“公若欲为王，谁曰不可？”倎衔之，故及于罪。倎为世子时有美誉，及嗣位，聚宫女于水房，恣为淫。其御史大夫金仁俊乃移置水房于外。是年，倎改名禃。 

　　中统三年，遣其判秘书省事朴伦等来贡方物。四年，遣其礼宾卿朱英、郎将郑卿甫来献獭皮等物，又遣其大司成韩就来贺正旦，兼谢赐羊。明年，就还，帝以历日及西锦赐之。 

　　至元元年，禃入朝。九月。至大都，世祖禃赐骆驼千头。十二月，禃还。 

　　至元三年，帝遣黑的，殷弘赍玺书赐禃曰：“尔国人赵彝来告，日本与尔国为近邻，汉唐而下，亦时通中国。故今遣黑的等往日本，欲与通和。卿其导使者以达彼疆，勿以风涛险远为词，勿以未尝通好为解，恐彼不顺命，有阻去使。卿其勉之！ 

　　禃乃命宋君斐等偕黑的、殷弘至日本。 

　　四年，黑的等至巨济松边浦，畏风涛而返。禃又命君斐从黑的入朝，奏其事。世祖复使黑的等来，禃遣舍人潘阜赍玺书及高丽国书如日本，日本不答。 

