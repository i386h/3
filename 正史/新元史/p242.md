<!-- { "loadSidebar": true } -->
　　哈力赤王达尼尔逐蒙古官，拒命。伯勒克使忽仑萨赫讨之，不敢进，乃命布仑台代将其军。布仑台，拔都旧将也，谕达尼尔归顺，助攻力拖部。达尼尔从之，使其弟伐力拖降其部众。后达尼尔子弟从诺垓、帖列布喀伐波兰，俱有功。 

　　宪宗崩，阿里不哥僭号，立察合台孙阿鲁忽以为已援。伯勒克附世祖，阿里不哥使阿鲁忽伐之，为伯勒克所败。阿里不哥降，伯勒克亦罢兵。 

　　旭烈兀平报达，戮教民无算，又术赤后从征报答者，或以罪死，或暴卒，疑皆为旭烈兀所害。伯勒克使诺垓兴师问罪，战于得耳奔得，旭烈兀败退。埃及王比拔而斯与旭烈兀有兵怨，知伯勒克同教，遣使者赍哈里发家乘来聘，伯勒克厚礼使者遣归。时伯勒克亦使人于埃及，贻书请合攻旭烈兀，埃及王复书赠以可兰经及缠头布一方。 

　　旭烈兀卒，子阿八哈嗣位。至元元年，诺垓攻阿八哈，伤目而退。伯勒克率大军继之，卒于军中。 

　　托托罕子忙哥帖木儿嗣，其母卫拉特氏，太祖驸马朵拉勒赤之女也。时世祖使铁连使于海都，且令至忙哥帖木儿处计事。忙哥帖木儿夹攻海都。其后海都拒命，忙哥帖木儿果伐之。然终与海都连和，助以军五万败旭烈兀后王傅拉克。 

　　斡罗斯诸王互相谗，洛斯多王喝来伯谮勒冶赞王罗曼。至元十六年，忙哥帖木儿召罗曼至，杀之。喝来伯之子亦谮罗曼之子于诺该，十五年，诺该引兵侵勒冶赞。是年，阿速部叛，忙哥帖木儿讨平之。十七年，忙哥帖木儿伐波兰，攻柳勃林城，进至森地米尔，为波兰人所败。十八年，忙哥帖木儿卒。 

　　弟脱脱蒙哥嗣。特拉的米尔王狄迷特里之弟安得富阿来三德勒委，持谗其兄于脱脱蒙哥。十九年，脱脱蒙哥伐物拉的米尔，直至诺拂郭罗特，狄迷特里奔于诺垓。二十年，诺垓仍命狄迷特里返物拉的米尔，又诱库尔斯克、鄂儿斯克王鄂列克附已。鄂列克不从，诺垓伐之。配思克暇洛郭尔王士委托司拉弗哀亦不附于诺垓者，为诺垓所杀。 

　　二十二年，托托罕长子巴而图之二子秃拉布哈、昆逐克与忙哥帖木儿二子阿力贵赤、古列儿废脱脱蒙哥，四人同治国事。 

　　二十三年，忙哥帖木儿第五子脱脱率众入得耳奔得，以攻宗王阿鲁浑，军锋甚锐。秃拉布哈等忌之，脱脱乃退军，潜引诺垓为助。诺垓设宴延秃拉布哈诸王至，伏兵杀之。 

　　脱脱即位，时至元二十七年也。诺垓既辅立脱脱，后复与脱脱不协。诺垓旋卒。斡罗斯诸部诉物拉的米尔王狄迷特里，三十一年，脱脱遣兵讨之，狄迷特里奔于诺物哥罗特。自忙哥帖木儿后，诸王自擅，不复奉朝廷之命。海都卒，其子察八儿降，脱脱首先效顺。至大元年六月，遣月鲁哥十二人使于脱脱。皇庆元年，脱脱卒。忙哥帖木儿孙月思别嗣。 

　　月思别，父曰土古儿。既嗣位，延祐元年遣使来朝。月思别初立，诸将多异议，且以月思别奉回教为嫌，定计乘宴饮杀之。或于席上示月思别以目，月思别托故出，询有变，即驰去，引兵捕针诸将杀之。是时，月思别甫十三岁，人皆服其智勇。 

　　至治三年二月，遣使来朝。十二月，又遣锡拉来朝。泰定三年十二月，月思别献文豹，赐金银钞币有差。至顺元年三月，遣诸王，分使月思别及燕只吉台、不赛因。至正元年八月，月思别遗使来朝。三年七月，遣南忽里等来朝，贡方物。术赤位，有旧赐平阳、晋州、永州分地，岁赋中统钞二千四百锭，久未给之，亦未置总管府领其事。后至元二年，月思别遣使来求岁赐。三年，中书省议置总管府，秩正三品。至五年，始颁赐焉。 

　　初，物拉的米尔王狄迷特里卒，立其叔父弥海勒第二。莫斯克王攸利第三觊得狄迷特里之位，脱脱以弥海勒第二年长当立，不允。及月思别立，攸利第三娶其妹，遂约蒙古入侵物拉的迷尔。弥海勒第二奔于特威亚之地，攸利第三追之，反为所败。其妻及蒙古将士多为弥海勒第二所获，知为贵主，礼而归之。月思别之妹道卒。攸利第三乃诬以鸩杀，诉于月思别。月思别怒，召弥海勒第二至，继察其诬，释不治。适月思别至高喀斯山，未令弥海勒第二即归，攸利第三贿月思别左右矫命杀之，袭其位而受封焉。已而，弥海勒第二子德弥特里诉父冤，月思别召攸利第三入朝，使与面质。德弥特里见攸利第二，忿发，拔刀斩之。月思别杀德弥特里，封其弟阿来克三德为德拉的米尔王，以雪其父之冤，时至治三年也。未几，物拉的米尔乱作，执蒙古官杀之，阿来克三德奔普斯廊甫城。月思别进兵讨平其乱，召阿来克三德入朝，不至。月思别命莫斯科王伊万第一逮问阿来克三德，旋入朝请罪。伊万第一忌阿来克三德之得民，不为已利，谮于月思别而杀之。延佑五年。月思别侵不赛因之境，为其将出班所却。后至元六年卒。 

　　子札尼别嗣。至正十三年九月，献撒哈剌、察赤儿、米昔儿弓、刀、锁子甲及青白马各二匹，赐钞二百锭。自后至元二年以后，不赛因卒，其国内乱蜂起，台白利司之民皆避乱至奇卜察克。至正十五年，札尼别自将入阿特而佩占，杀乱将阿失甫，据台白利司，令其子毕儿谛伯克守之，而自归。次年卒。 

　　毕儿谛伯克北归嗣位，未几卒。继毕尔谛伯克者为科儿纳，继科而纳者为努鲁斯。自此国亦乱，诸王起兵相争，皆鄂尔达、昔班、脱哈帖木儿三王之后，非拔都胄裔焉。 

　　继努鲁斯者曰起西耳，昔班之后，其子曰汗莫尔都特。继汗莫尔都特曰帖木儿合札，鄂尔达之后。继帖木儿合札曰汗穆力特合札，脱哈帖木儿之后。继汗穆力特合札曰科脱鲁合札，又为鄂尔达之后。继科脱鲁合札曰普拉特合札，昔班之后忙哥帖木儿之子。继普拉特合札曰阿西士萨克，脱哈帖木儿之后。继阿西士萨克曰阿勃达亚拉，鄂尔达之后。继阿勃达亚拉曰哈散，脱哈帖木儿之后，立于至正二十七年。又历四汗，至谟罕默德曾拉克，为托克塔迷失所废。 

　　鄂尔达，术赤长子。拔都以鄂尔达让位于已，分以东方锡尔河北等地。其斡儿朵色尚白，以别于金斡尔朵。部人称拔都后王为西奇卜察克汗，鄂尔达后王为东奇卜察克汗。 

　　鄂尔达卒，子科齐嗣，卒，子伯颜嗣，卒，子萨西卜克嗣，卒，子爱必散嗣，卒，弟穆巴尔克合札嗣，卒，爱必散之子漆穆泰嗣，卒，其孙乌鲁斯嗣，屡败驸马帖木儿之兵。先是穆巴尔克合札之孙托克帖米斯得帖木儿之助，欲为奇卜察克总汗，乌鲁斯忌之，杀其父而逐之。托克帖米斯乞援于于枯木儿，而终不能胜。乌鲁斯卒，子托克脱起嗣。未几，又卒，弟帖木耳没里克嗣，懦不任事，降于托克帖米斯。自此白斡尔朵之汗位，为托克帖米斯所夺，复伐西奇卜察克，大败之，废其汗谟罕默德普拉克，东、西奇卜察克为一，金斡儿朵之地亦并于白斡儿朵。然托克帖米斯方西伐斡罗斯，国内空虚，昔班后王迁其部落以实之。托克帖米斯大败斡罗斯兵，焚其英斯科都城，后复为帖木儿所效，事具《帖木儿传》。托克帖米斯败归，乌鲁斯之子帖木儿科得鲁得逐之。托克帖米斯奔于力陶，明永乐四年卒。 

　　昔班，术赤第五子，从拔都伐斡罗斯有功。拔都使居鄂尔达牧地之北，西至于乌拉河。其斡儿朵，色尚蓝。或曰：昔班从拔都伐马加，战胜有功，拔都授以马加汗名号，师还，拔都以北边地与之。昔班之六世孙孟古帖木儿与月思别同时。 

　　土斡耳，术赤第七子。其孙诺该，为拔都后王任事，以斡济称，后忤脱脱意，谪处浮尔嗄河之东，其子孙散居乌拉河、恩拔可之间。 

　　托克帖木儿，术赤第十三子。分地在浮而嗄河上，后忙哥帖木耳赐以克雷木、几富两地。其后人因在喀散、喀西莫甫、克雷木三地立国称汗。以分地南北俱近金斡尔朵，故拔都后王嗣位之际，托克帖木儿后王恒起而相争。 

　　史臣曰：术赤可谓骁将，非治国之才。太祖不传位于术赤宜也。或疑其惭于察合台，不亦诬乎。拔都为宗王之长，又建大功，拥戴宪宗以安社稷。宗子维城，拔都无愧焉。 

卷一百七 列传第四
　　○太祖诸子二 

　　△察合台 合剌旭烈兀 也速蒙哥阿鲁忽 博拉克 笃哇 也先不花怯伯笃来帖木儿贝达尔 不里秃剌 阿剌忒纳失里 

　　察合台，太祖第二子也。太祖以其性刚，使阔阔思辅导搠之。其后分封西域，又使受教于博尔术。 

　　太祖十四年，亲征货勒自弥，濒行，也遂皇后请择诸子定嗣大位者。太祖韪其言，召诸子，首问术赤：“汝为长子，有何言？”术赤未及对，察合台言：“彼蔑儿乞种，儿辈安能下之。”术赤大怒，谓察合台：“汝除刚狠外，有何能？与汝较射，如胜我，则斩我拇指。与汝搏，如胜我，则我甘伏地不起。”兄弟汹汹相搏，太祖默然。阔阔搠思趋进，责察合台。太祖亦曰：“术赤，我之长子，汝辈勿妄言。”察合台微笑，乃白于太祖，请于术赤分任军旅之事，窝阔台敦厚可奉教训嗣大位。于是太宗之位遂定。 

　　是年，太祖以大军薄讹找剌，分兵四道，留察合台与太宗攻之。城酋坚守，攻五月，入其外城。又一月，克内城，擒其酋哈那儿只克，槛送行在，诛之。十五年，又与术及太宗以右翼军攻兀笼格赤城，术赤与察合台不协，师久无功，各以军事来告。太祖廉得其实，改命太宗总兵事。太宗和解二兄，军复振，始克之。城人巷战七昼夜，遗民尚十余万，以妇孺工匠从军；余则驱为前敌，凡蒙古兵一人分二十四人。十六年，太祖亲攻塔里堪城，察合台与太宗自货勒自弥上谒。太祖复进攻八米俺，察合台长子莫图根中流矢卒。太祖最爱此孙，及城破，遇生物悉戮之，名其地曰卯库尔干。察合台不知莫图根之死。一日，诸子侍食，太祖佯发怒，察合台惶惧伏地，谓如不从父命则死太祖问：“汝此言诚否？”察合台力矢不敢妄言，太祖乃告以莫图根之死，令勿悲哀。察合台闻言忍泪，侍食如故，既而出，痛哭野外而返。太祖自西域班师，攻西夏，命察合台以本部兵防后路。 

