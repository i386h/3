<!-- { "loadSidebar": true } -->
　　公主闻变，大哭，欲自尽。王防卫甚密。因悲愤作诗曰：“吾家住在雁门深，一片闲云列滇海。心悬明月照青天，青天不语今三载。欲随明月到苍山，误我一生路里彩。吐噜吐噜段阿奴，施宗施秀同奴歹。云片波潾不见人，押不卢花颜色改。肉屏独坐细思量。西山铁立霜潇洒。”竟死。 

　　功女僧奴，将适建昌阿黎氏，出手刺绣文旗，属功子宝曰：“我自束发，闻母称父冤。限非男子，不能报，此旗所以识也。”人皆敬其志节。 

　　脱脱怀氏，枢密副使燕帖木儿妻。明兵入云南，燕帖木儿败，驰归。氏闭门不纳曰：“尔受梁王厚恩，兵败不死，何以见为？”乃鸩其二子、一女、命侍者曰：“我死，尔举火焚屋，毋令辱我。”遂饮鸩卒。 

　　辛瑜妻傅氏，诸既人。瑜以军兴期会迫死道上。傅匍伏抱尸归，号泣三日夜。尸有腐气，犹依尸呵舐，冀复苏。已入棺，至啮其棺成穴。及葬，投身圹中。母强挽之出，嘱侍婢谨视之。阅数日，给婢具汤沐。既而，失所在。明日，婢汲井，见二足侄植井中，乃傅也。 

　　又史五妻徐氏，定远人。五为义兵百夫长，兵至，五战死。氏求夫积尸中，莫能识。以口吮血，辨验得实，载之归。治大棺，将殓，乃沐浴自经其侧。 

　　张春儿，叶县军士李青妻也。青临阵负伤归，曰：“吾殆矣，汝可善事后人。”春儿截发示信曰：“妾生寒门，颇晓大义，君勿扰。”比青卒，哭之，垢面流血。旋谕匠者造大棺，尽纳夫之衣服。匠如其言。将敛，春儿自经庭下。家人共殡之。 

　　秦笔妻，江阴人，失其姓氏。笔遭乱，挈妻依同郡朱判官璚居吴中。笔病卒，贫无以敛璚为具棺衾，且思所以恤养其妻。其妻泣谢曰：“良人以艺游搢绅间，《诗》》《书》礼义之教，妾亦尝与闻矣。妾以未亡故，累乡长者，其如义何？”璚加慰之。夜哭益哀，自经死。璚为合葬，而肯其墓。 

　　吴妙宁，上海人。年二十一，赘同里张氏子。邑大姓，以叛党连坐其父，妙宁泣曰：“吾父苟无地为解，族其赤矣。吾不遄死，祸延良人，悔孰甚！”即投缳死。俄征系吏至，闻已没，唶异而去。时人为之谣曰：“红羊年，黑鼠月，张妇吴，俨遗烈。九山风酸泖波血，二气舛错愁云结，一树梅花惊飘雪。 

　　孔胥妻周芙，江阴人。孔素无乡曲誉，众以通贼诉于官。胥度不免，密书与妻早为计，庶免军配。周神色不乱，言笑平常。乃具酒馔祭舅姑，延亲戚剧饮。是夕，素服自缢死。 

　　张贞，建康张叙女，嫁海县周曹，坐法下狱瘐死。先是，贞在徒籍中，惧配军，投秦淮河而死。及周尸过秦淮河，贞涌浮水上，而如生。人皆曰：“此张训导女也。”闻者哀之。 

　　吴良正，义乌儒家女。姑嗜酒，家固贫，必力致之。姑醉，乃已。姑座未殡，贼至，家人悉窜。吴独侍侧，人呼曰：“汝不爱头。”吴曰：“姑未殡，妾就刃下，死不悔。”抚棺长恸。兵义之，释去。 

　　又有乌伤里贾善妻宋新，性沉默。家饶于赀，平日事贾甚谨。明兵驻兰溪，贾携新避浦阳城窦山乡。无赖乘时肆掠，俄突至，新惧侵己，掷袖银于地，掷投绝涧死。 

　　何妇贺氏，永新州人。蕲兵陷吉安，杀其夫，将污之。贺曰：“妾闻师令严，淫虐者斩以徇，汝独不惧死乎？”兵以言诸帅，帅义聘焉。届期，帅且至，贺闭户不纳，啮指血，题诗曰：“泾渭难分清与浊，妾身不死死红巾。孤儿尚忍更他姓，烈女何曾事二人！白刃自挥心似铁，黄泉欲到骨如银。荒村日落猿啼处，过客闻之亦怆神。”遂引刃，自断其喉，犹端坐不仆。帅排户入，见之惊去。 

　　费元璓，上海人，江阴知事杨州朱道存妻。先是，江阴乱，元璓依父居松江。苗军掠郡城内，苗军手刃将入犯之，元璓叱曰：“我夫见勤王事，汝辈奚敢犯我！”投钗珥于地，苗攫之去。既而苗沓至，欲驱迫就道。元璓度不免，乃攀堂楹厉声曰：“苗狗母辱我！”遂遇害。斥入楹木，血沁于指。 

　　杨节妇吴氏，湖州人。年二十五，有殊色。至天丙午秋，明兵逼湖州，吴自度必不免，乃携二子投苕水中。逾月，城破，父媪见其母子并浮水上，咸嗟异焉。 

　　陆焘妻赵氏，印县人。焘与赵隐居瓢湖，兵猝至，焘夫妇舍舟登岸。兵逼之，伤刃者三，遂仆淖中。赵跃投淖同死。 

　　徐谢氏，名蠲，松江宦家女。素凝重，不妄言笑。苗兵毁掠，谢从夫逃，适与苗遇，驱之行。时里闬少艾被絷者相属。谢阻板桥，遽厉声曰：“桥有柱我，侬趋救可乎！”苗怒斫其肩，以号于众。既而悔曰：“彼乌泾之清济也。”相与唶唶而去。 

　　李氏，行军镇抚彭九万妻，吉水人。至正戊申，五溪苗突入城，李及其子友谅皆被执。驱之行，不从；肋以刃，不动。问所求，李曰：“我命妇也，有死而已。”因语友谅曰：“刎无刃，经无索，奈何？”谅曰：“当激贼怒，以就死。”李乃极口大骂，苗怒杀之。 

　　有赵氏妇者，抱婴儿匿县学中，苗强污之，不可，死于礼殿南。血模糊，影留殿阶不灭，铲去复存。后人立石以志其处。 

　　又黄元珪妻俞氏，山阴人。贼火其庐，将拥氏去。氏跃入火中死。 

　　同时谢氏，为张弥远妻，亦遭兵执，不屈而死。 

　　林克成妻陈氏，福宁人。至正末，兵乱，陈氏奉姑匿山洞中。后潜依母家，收克成一家遗骸葬之。时年二十四，母欲其改适，陈氏泣曰：“弃幼稚而改嫁，吾必不为也。”于是养姑抚子，卒存林氏之后。有司旌之。 

　　刘公翼妻萧氏，济南人。至正十八年，毛贵兵至，萧氏曰：“妾誓先死。若城陷被执，悔将何追！”亡何，城陷，萧缢死。 

卷二百四十六 列传第一百四十三 

　　○列女下 

　　姚氏 方宁妻管胜娘 衣氏 曹德妻侯氏等 王琰妻潘氏 蒋氏 田氏 郑氏 杨辉妻张氏 汤琦 俞士渊妻童氏 惠士玄妻王氏 费隐妻王氏 周妇毛氏　丁尚贤妻李氏 李顺儿 吴守正妻禹氏 黄仲起妻朱氏 冯氏 蔡氏 也先忽都 吕彦能妻 利氏 王氏 袁氏孤女 徐允让妻潘氏 王琪妻蔡氏 赵洙妻许氏 张正蒙妻韩氏 季锐妻何氏 刘氏二女 郑奴 于同祖妻曹氏 季氏 李仲义妻刘氏 李弘益妻申氏 安氏 周如砥女 狄恒妻徐氏 李马儿妻袁氏 王士明妻李氏 邵琪妻华氏 陶宗嫒 宗婉 王淑 高丽氏 张讷妻刘氏 张思孝妻华氏 观音奴妻卜颜的斤 张栋妻王氏 安志道妻刘氏 宋谦妻赵氏温氏等 齐关妻刘氏 王宗仁妻宋氏 王履谦妻齐氏 萧氏 吕氏 王时妻安氏 李氏 徐猱头妻岳氏 程徐妻金氏 孛术远妻雷氏 武管婴 王子温诸氏 蒲氏 赵氏等　李哥 

　　姚氏，余杭人。夫出刈麦，姚居家执爨。母何氏，往汲涧水，久而不至。俄闻覆水声，亟出视，则虎衔其母以走。姚仓卒逐之，以后掣其尾。邻人竞从之，虎乃置何氏去。姚负母发归。求药疗之，奉养二十余年而卒。 

　　又方宁妻管姓娘者，建宁人。宁耕田，胜娘馌之，见一虎方攫其夫，胜娘即弃馌奋挺连击之，虎舍去，胜娘负夫至中途而死。有司旌复其家。 

　　孟志刚妻衣氏，汴梁人。志刚卒，贫而无子，有司给棺木。衣氏给匠者曰：“可宽大其棺，吾夫有遗衣服，欲尽置其中。”匠者然之。是夕，衣氏祭其夫，毕家之所有，悉散之邻里及同居王媪，曰：“吾闻一马不被两鞍，吾夫既死，与之同棺共穴可也。”遂自刭死。 

　　又有侯氏者，钧州曹德妻。德病死，侯氏语人曰：“年少夫亡，妇人之不幸也。欲守吾志，而乱离如此，其能免乎！”遂缢死于墓。 

　　又周经妻吴氏、郭惟辛妻郝氏、陈辉妻白氏、张顽住妻杜氏、程二妻成氏、李贞妻武氏、暗都剌妻张氏，并殉夫死。有司旌之。 

　　王琰妻潘氏，徽州婺源人。年二十八而琰卒，潘誓不他适，以其夫从兄之子元圭为后。元圭时始三岁，鞠之不啻已出。潘氏卒年六十二。元圭之子良厚，有子燕山。燕山卒时，妻李氏年二十四，无子，乃宁志自誓。父母欲夺而嫁之，不听。燕山兄子惟德妻俞氏，惟德早死，二子甚幼，俞氏守节，不坠家业。人称为曰三节之门。 

　　同郡歙县吴子恭之妻蒋氏，年廿八而走亡，孀居五十年，年七十八卒。有司旌表其门。 

　　又刘仲亨妻田氏，大同人。至正中，仲亨为浑源州知州卒，田氏年未三十，自经丧侧。事闻，旌表其门。又李思齐妾郑氏，思齐卒，郑氏自缢死。时人谥以贞烈。 

　　汤辉妻张氏，处州龙泉人。兵乱，其家财移入山砦，夫与姑共守之。舅以疾末行，张归侍舅疾，且以舆自随。既而贼至，即命以舆载其舅，而已遇贼。贼以刃脸之曰：“从我则生，否则死。”张掠发整衣请受刃，贼不忍杀。张惧污，即夺其刃自剚死，年二十七。 

　　又汤婍者，亦龙泉人，有姿容。贼杀其父母，以刃胁之。婍不胜悲咽，乞早死，因以头触刃。贼怒，斫杀之。其妹亦不受辱而死。 

　　俞士渊妻童氏，严州人。姑性严，侍之寡恩童氏事之无少拂其意者。至正十三年，贼陷威平，官军复之，已乃纵兵剽掠。至士渊家，童氏以身蔽姑，众欲污之，童氏大骂不屈。一卒以刀击其左臂，愈不屈。又一卒断其在臂。骂犹不绝。众乃剥其面而去，明日乃死。 

　　惠士玄妻王氏，大都人。至正十四年，士玄病革，王氏曰：“吾闻病者粪苦则愈。”乃尝其粪，颇甘，王氏色愈忧。士玄嘱五氏曰：“我病必不起，前妾所生子，汝善保护之。待此子稍长，即从汝自嫁矣。”王氏泣曰：“君何为出此言耶！设有不讳，妾义当死，君幸有兄嫂，此儿必不失所居。”数日，士玄卒。比葬，王氏遂居墓侧，蓬首垢面，哀毁逾礼，常以妾子置左右，饮食寒暖惟恐不至。岁余，妾子亦死，乃哭曰：“无复望矣，”屡引刀自杀，家人惊救得免。至终丧，亲旧皆携酒祭士玄墓。祭毕众欲行酒，王氏已经死于树矣。 

　　又有王氏者，良乡费隐妻也。隐有疾，王氏数尝其粪。及疾笃，嘱王氏曰：“我一子一女，虽妾所生，无异汝所出也。我死，汝其善抚育之。”遂没。王氏居丧，抚其子女。既而子又死。服除，谓其亲属曰：“妾闻夫乃妇之天，今夫已死，妾生何为！”乃执女手，语之曰：“汝今已长，稍知人事，管钥在此，汝自司之。”遂相抱恸哭。是夜，缢死园中。 

