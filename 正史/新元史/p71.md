<!-- { "loadSidebar": true } -->

　　十五年闰十一月，海州赣榆县雨雹伤稼。 

　　十六年，保定等二十余路雨雹。 

　　十九年八月，雨雹，大如鸡卵。 

　　二十年四月，河南风雷雨雹害稼。五月，安西路风雷雨雹。八月，真定元氏县大风雹，禾尽损。 

　　二十二年七月，冠州雨雹。 

　　二十四年九月，大定、金源、高州、武平、兴中等处雨雹。是岁，西京、北京、隆兴、平滦、南阳、怀孟、巩昌等路雨雹。 

　　二十五年三月，灵璧、虹县雨雹，如鸡卵，害麦。五月，孟州乌河川雨雹。十二月，灵寿、阳曲、天成等县雨雹。 

　　二十六年夏，平阳、在同、保定等路大雨雹。 

　　二十七年四月，灵寿、元氏二县大风雹。六月，棣州厌次、济阳二县大风雹，伤禾黍菽麦桑枣。 

　　二十九年闰六月，辽阳、沈州、广宁、开元等路雨雹。 

　　三十年六月，易州雨雹。 

　　三十一年四月，即墨县雨雹。五月，密州路诸城、大都路武清雨雹。七月，阳信县雨雹。真定路南宫、新河、易水、涞水等县雨雹。八月，德州德安县大风雨雹。 

　　元贞元年五月。巩昌金州、会州、和州雨雹大，无麦禾。七月，隆兴路雨雹。 

　　元贞二年五月，河中猗氏县雨雹。六月，大同、隆兴咸宁县，顺德邢台县，太原交河、离石、寿阳等县雨雹。七月，太原、怀孟、武陟县雨雹。 

　　大德元年六月，太原崞州雨雹害稼。 

　　二年二月，檀州雨雹。八月，彰德安阳县雨雹。 

　　三年八月，隆兴、平滦、大同、宣德等路雨雹。 

　　四年三月，宣州泾县、台州临海县风雹。五月，同州、平滦、隆兴雹。 

　　五年七月，雨雹。 

　　八年五月，大宁路建州，蔚州灵仙县雨雹。太原、大同、隆兴属县阳曲、天成、怀安、白登风雹害稼。八月，管州、岚州、交城、阳曲、怀仁等县雨雹。 

　　九年六月，晋宁、冀宁、宣德、隆兴、大同等路大雨雹，害稼。 

　　十年四月，郑州管城县风雹，大如鸡卵，积厚五寸。五月，大雨雹。七月，宣德县雨雹。 

　　十一年五月，建州雨雹。 

　　至大元年四月，般阳新城县、济南厌次县、益都高苑县大风雨雹。五月，管城县大雹，深一尺，无麦禾。八月，大宁县雨雹害稼，毙人畜。 

　　二年三月，济阴、定陶等县雨雹。六月，崞州、源州、金城县雨雹、延安神木县大雹一百余里，毙人畜。 

　　三年四月，灵寿、平阴等县雨雹。四年四月，南阳雨雹。闰七月，大同宣宁县雨雹。 

　　皇庆元年四月，大名浚州、彰德安阳县、河南孟津县雨雹。六月，开元路风雹害稼。 

　　二年七月，冀宁平定州雨雹。景州阜县风雹。八月，大同怀仁县雨雹。 

　　延祐元年五月，肤施县大风雹，损稼并伤人畜。六月，宣平，仁寿、白登等县雨雹。 

　　二年五月，大同、宣德等路雹害稼。 

　　三年五月，蓟州雹，深一尺。 

　　五年四月，凤翔府雹伤麦禾。 

　　六年六月，大同雨雹，大如鸡卵。晋阳、西凉、钧州、阳翟、新郑、密等县大雨雹。七月，巩昌陇西县雹害稼。 

　　七年八月，大同路雷风雨雹。 

　　至治元年六月，武州雨雹害稼。永平路大雹，深一尺，害稼。七月，真定、顺德、大同等路雨雹。 

　　二年四月，泾州泾川县雨雹。六月，思州大风雨雹。 

　　三年五月，大风雨雹，拔柳林行宫大木。十三月，辽阳雨雹。 

　　泰定元年五月，冀宁阳曲县雨雹伤稼。思州龙泉县雨雹伤麦。六月，顺元、太平军、定西州、宣德府、巩昌县及八番等处雨雹。七月，龙庆路雨雹，大如鸡卵，平地深三尺余。八月，大同白登县雨雹。十二月，延安路雹。 

　　二年四月，奉元白水县雨雹。五月，洮州路可当县、临洮府狄道县雨雹。六月，兴州、鄜州、静宁州及成纪、通渭、白水、肤施、安塞等县雨雹。七月，檀州，延安鄜州、绥德、巩昌等路，八月，大都路檀州、巩昌府静宁县、延安州路安塞县，九月，檀州，并雨雹。 

　　三年六月，巩昌路大雨雹。中山府安喜县、乾州永寿县雨雹。七月，完州，房山、宝坻、玉田等县大风雹，折木伤稼。八月，龙庆州雨雹一尺，大风损稼。 

　　四年五月，常州、淮安二路，宁海州大雨雹。六月，中山雨雹。七月彰德汤阴县，冀宁定襄县，大同武、应州雨雹害稼。 

　　致和元年四月，浚州、泾州大雹伤麦禾。五月，冀宁阳曲县、威州井陉县雨雹。六月，泾川、汤阴等县大雨雹。大宁、永平属县雨雹。 

　　天历二年七月，大宁惠州雨雹。八月，冀宁阳曲县大亩，如鸡卵，害稼。 

　　三年七月，顺州、东安州及平棘、肥乡、曲阳、行唐等县风雹害稼。开元路雨雹。 

　　至顺二年七月，冀宁路雨雹。十二月，冀宁清源县雨雹。是年，黄梅县雨雹。 

　　三年五月。甘州雨雹。 

　　元统元年三月戊子，绍兴萧山县大风雨雹。拔木仆屋，杀麻麦，毙伤人民。 

　　二年二月甲子，塞北东凉亭雨雹。 

　　后至元年七月，西和州、徽州雨雹。 

　　二年八月甲戌朔，高邮宝应县大雨雹。是时，淮浙皆旱，唯本县濒河田禾可刈、悉为雹所害，凡田之旱者，无一雹及之。四年四月癸巳。清州八里塘雨雹，大过于拳，其状有如龟者，有如小儿形者，有如狮象者，有如环槊者，或椭如卵，或圆如弹，玲珑有窍，色白而坚，长老云：“大者固常见之，未有形状若是者。” 

　　至正二年五月，东平路东阿县雨雹，大者如马首。 

　　三年六月，东平阳谷县雨雹。 

　　六年二月辛未，兴国路雨雹，大如马首小者如鸡子，毙禽畜甚众。五月辛卯，绛州雨雹，大者二尺余。 

　　八年四月庚辰，钧州密县雨雹，大如鸡子，伤麦禾。龙兴奉新县大雨雹，伤禾折木。八月己卯，益都临淄县雨雹，大如杯盂，野无青草，赤地如赭。 

　　九年二月，龙兴大雨雹。 

　　十年五月，汾州平遥县雨雹。 

　　十一年四乙已，彰德雨雹，大如斧，时麦熟将刈，顷刻亡失，田畴坚如筑场，无秸粒遗留，其地广三十里，长百余里，树木皆如斧所劈，伤行人、毙禽畜甚众。五月癸丑，文水县雨雹。 

　　十三年四月，益都高苑县雨雹伤麦禾及桑。 

　　十四年六月。蓟州雨雹。 

　　十七年四月，济南大风雨雹。八月，庆阳镇原州大雨雹。 

　　十九年四月，莒州蒙阴县雨雹。五月，通州及益都临朐县雨雹害稼。 

　　二十年五月，蓟州遵化县雨雹终日。 

　　二十一年五月，东平雨雹害稼。 

　　二十二年八月，南雄雨它如桃李实。 

　　二十三年五月，鄜州宜君县雨雹，大如鸡子，损豆麦。七月，京师及隰州永和县大雨雹害稼。 

　　二十五年五月，东昌聊城县雨雹，大如拳，小如鸡子，二麦不登。 

　　二十六年六月，汾州平遥县雨雹。 

　　二十七年二月乙丑，永州城中昼晦，鸡栖于埘，人举灯而食，既而大雨雹。逾时方明。五月，益都大雷雨雹。七月，冀宁徐沟县大风雨雹。拔木害稼。 

　　二十八年六月，庆阳府雨雹，大如盂，小者如弹丸，平地厚尺余，杀苗稼，毙禽兽。 

　　太祖五年冬，大雷。 

　　至顺三年五月己巳，天鼓鸣于西北。 

　　至正三年秋，兴国路永兴县雷，击死粮房帖书尹章于县治。 

　　七年五且庚戌，台州路黄岩州海滨无云而雷。冬，卫辉路天鼓鸣。 

　　十年六月戊申，广西临桂县无云而雷，震死邑民瘳广达。十二月庚子，汾州孝义县雷雨。 

　　十一年十二月，台州大雨震雷。 

　　十二年三月丙午，宁国路无云而雷。 

　　十三年十二月庚戌，京师无云而雷，少顷有火坠于东南。怀庆路河内县及河南府天鼓鸣于东北。是日，怀庆之修武、潞州之渡垣县皆无云而雷，声震天地。是月，汾州雷雨。 

　　十四年十二月，孝义县雷雨。 

　　十九年二月，台州大雷电。 

　　二十一年十一月戊申，温州乐清县雷。 

　　二十二年十月，大雨雷电。 

　　二十四年，雷击延春阁西脊。 

　　二十七年乙未夜，晋宁路绛州天鼓鸣空中，如闻战斗之声。十月，奉元路雷电。 

　　至正二十五年六月戊申，京师大雨，有鱼随雨而落，长尺许，人取而食之。 

　　至元二十年，有苍龙见卫辉农家。 

　　后至元五年六月庚戌，汀州长汀县蛟出，大雨骤至，平地涌水，深三丈余，漂没民居八百余家，坏田二百余顷。 

　　至正十五年七月，嘉兴城东，白龙见，烈风暴雨。 

　　十七年六月癸酉，温州有龙斗于乐清江中，飓风大作，所至有光如球，死者万余人。八月癸丑，祥符县西北有青白二龙见，若相斗之势，良久而散。 

　　二十三年正月甲辰。广西贵州江中有物登岸，蛇首四足而青色，长四尺许，军民聚观杀之。 

　　二十四年六月，保德州有黄龙见于咸宁井中。 

　　二十七年六月丁巳，皇太子寝殿新鹙井成，有龙自井而出，光焰烁人，宫人震慑仆地。又宫墙外长庆寺所掌成宗斡耳朵内大槐树有龙缠绕其上，良久飞去，树皮皆剥。七月，益都临朐县有龙见于龙山，巨石重千斤，浮空而起。 

　　二十八年十一月，大同路怀仁县河岸崩，有蛇大小相绾结，可载数车。 

　　中统二年九月，河南民王四妻靳氏，一产三男。 

　　至元元年，黄冈民妇生男狗头。 

　　二年正月，武城具王甲委崔，一产三男。 

　　八年，昌黎县民生子，中夜有光，或以为非常。帝曰：“何幸生一好人，毋嫉也。” 

　　十年八月，甲寅，凤翔宝鸡县刘铁牛妻，一产三男。 

　　二十年二月，高州张丑妻李氏，一产四子，三男一女。四月，固安州王得林妻张氏，怀孕五月，生一男，四手四足，圆头三耳，一耳附脑后，生而即死，具状有司上之。 

　　二十二年四月，江陵县民张二妻，一产三男。 

　　二十八年九月，襄阳南漳县民李氏妻黄，一产三子。 

　　大德元年五月，遂宁州军户任福妻，一产三男。十一月，辽阳打雁孛兰奚户那怀妻和里迷。一产四男。 

　　四年，宝应县民孙奕妻朱氏，一产三男。 

　　十年正月，江州湖口县赵丙妻甘氏，一产四男。 

　　泰定元年十月乙卯，秦州成纪县赵思直妻张氏，一产三子。 

