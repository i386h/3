<!-- { "loadSidebar": true } -->
　　五月丁巳朔，车驾次朵里伯真。戊午，遣西安王阿剌忒纳失里还京师。封帖木儿为保德郡王。己未，皇太子遣翰林学士承旨阿邻帖木儿来觐。庚申，车驾次斡耳罕水东。辛酉，御史大夫孛罗、中政使尚家奴并加开府仪同三司，典四番宿卫。癸亥，车驾次必忒怯秃，翰林学士承旨斡儿朵自京师来觐。庚午，命燕铁木儿擢用岭北行省官吏，凡潜邸旧臣及扈从之士受制命者八十有五人，六品以下二十有六人。壬申，车驾次探秃儿海。封亦怜真八为柳城王，八即剌为陕西行台御史大夫，众家奴为御史中丞。乙亥，车驾次秃忽剌。敕中书省臣铸皇太子宝。己卯，翰林学士承旨唐兀加太尉。辛巳，车驾次斡罗斡秃。壬午，次不鲁通。是日，左丞相铁木儿补化等以帝即位，摄告南郊。甲午，车驾次忽剌火失温。 

　　六月丁亥朔，车驾次坤都也不剌。是日，铁木儿补化等摄告宗庙、社稷。庚寅，车驾次撒里。丁酉，次兀纳八。改都督府为太都督府。己亥，次阔朵。辛丑，次撒里怯儿。壬寅，戒近侍毋辄有奏请。丁未，车驾次哈儿温。戊申，次阔朵杰阿剌伦。辛亥，次哈儿哈纳土。谕中书省：凡国家钱谷铨选诸政，先启皇太子然后奏闻。癸丑，车驾次忽秃。 

　　七月丙辰朔，日有食之。甲子，车驾次孛罗火你。乙亥，次不罗察罕。戊寅，次小只。壬午，中书平章政事哈儿八秃同翰林官祭太祖、太宗、睿宗御容。 

　　八月乙酉朔，车驾次王忽察都。丙戌，皇太子入觐。是日，燕皇太子及群臣于行殿。庚寅，帝暴崩，年三十。葬起辇谷。 

　　冬十月丙申，上尊谥曰翼献景孝皇帝，庙号明宗，国语曰护都笃皇帝。至元六年冬十月己巳，上尊号曰顺天立道睿文智武大圣孝皇帝。 

　　史臣曰：“燕铁木儿立文宗，文宗固让于兄，犹仁宗之奉武宗也。明宗之弑，盖出于燕铁木儿，非文宗之本意。然与闻乎弑，是亦文宗弑之而已。” 

卷二十一 本纪第二十一
　　○文宗上 

　　文宗圣明元孝皇帝，讳图帖睦尔，武宗次子也。母曰文献昭圣皇后唐兀氏。帝以大德八年正月癸亥生。 

　　英宗至治元年五月，钦察台、咬住告脱允察儿等交结亲落，有异志，词连于帝，乃出帝居琼州。泰定元年正月，召还至潭州，复命止之。四月，自潭州至京师。八月，赐钞三千锭。十月，封怀王食邑端州六万五千户，赐金印，并增岁币千匹。二年正月，又出帝居建康，以殊祥院使也先捏领宿卫。 

　　致和元年三月，遣宗正札鲁忽赤雍古台迁帝于江陵。七月庚午，泰定帝崩于上都。先是，泰定帝将幸上都，命西安王阿剌忒纳失里留守，同佥枢密院事燕铁木儿留掌枢密符印。至是，燕铁木儿闻泰定帝崩，密与阿刺忒纳失里谋，奉帝入承大统。 

　　八月甲午黎明，百官集兴圣宫，燕铁木儿率阿剌铁木儿、孛伦赤等十七人，露刃宣言于众曰：“武宗皇帝有圣子二人，天下归心，宜践大位，有不奉命者斩之。”乃缚平章政事兀伯都剌、伯颜察儿，分命执中书左丞朵朵，参知政事王士熙，参议中书省事脱脱、吴秉道，侍御史铁木哥、邱世杰，治书侍御史脱欢，詹事丞王桓等下狱。与阿剌忒纳失里籍府库、拘符印，召百官入内廷听命。遣大司农卿明里董阿、前宣政使答里麻失里驰驲迎帝于江陵。密谕河南行省平章政事伯颜简士马以备扈从。是日，推前湖广行省左丞相别不花为中书左丞相，太子詹事塔失海牙为中书平章政事，前湖广行省右丞速速为中书左丞，前陕西行省参知政事王不怜吉歹为枢密副使，萧蒙古歹仍为通政院使。同佥枢密院事燕铁木儿、翰林学士承旨亦列赤、通政院使寒食分典庶务。诸人既受命，未知所谢，注目而立。燕铁木儿麾众使南向拜，以帝在江陵也，众始喻旨。丁酉，燕铁木儿复遣撒里不花等来迎，且使塔失铁木儿矫为帝使者自南来，言车驾已次近郊。癸卯，明里董阿等至江陵。甲辰，帝发江陵，召镇南王铁木儿不花、威顺正宽彻不花、湖广行省平章政事高昌王铁木儿补化来会。执湖广行省左丞马合某送京师，以别薛代之。乙巳，召陕西行台侍御史马札儿台、行省平章政事探马赤，不至。丁未，河南行省平章政事伯颜为行省左丞相。庚戌，车驾至汴梁，伯颜等扈从北行。铁木儿补化为湖广行省左丞相，前翰林学士承旨阿里河涯为河南行省平章政事。辛亥，燕铁木儿知枢密院事，亦列赤为御史中承。壬子，阿速卫指挥使脱脱木儿率所部自上都来降，命守古北口。乙卯，脱脱木儿与上都诸王夫刺、平章政事乃马台、詹事钦察等战于宜兴，败之，获乃马台、钦察。丙辰，燕铁木儿奉法驾郊迎。丁巳，帝至京师。贵赤卫指挥使脱迭出帅所部自上都来降，命与脱脱木儿同守古北口。戊午，速速为中书平章政事，前御史中丞曹立为中书右丞，江浙行省参知政事张发谅为中书参知政事，河南行省左丞相伯颜为御史大夫，中书右丞赵世延罢为御史中丞。己未，万户也速台儿同知枢密院事。杀隆镇卫指挥使黑汉，籍其家。梁王王禅、右丞相塔失帖木儿、太尉不花、平章政事买驴、御史大夫纽泽等将上都兵次于榆林。 

　　九月庚申朔，燕铁木儿督师至居庸关，撒敦败上都兵于榆林。壬戌，诏曰： 

　　昔在世祖以及列圣临御，咸令中书省纲维百司，总裁庶政，凡钱谷、铨选、刑罚、兴造罔不司之。自今除枢密院、御史台，其余诸司及左右近侍敢有隔越中书奏请政务者，以违制论，监察御史其纠之。 

　　铁木儿补化录军国重事，征五卫屯田兵赴京师。安南国来贡方物。召燕铁木儿还京师。丁卯，燕铁木儿率诸王大臣伏阀，请早正大位，以安天下。帝固辞曰：“大兄在朔方，朕安敢紊天序？”燕帖木儿进曰：“人心向背之机，间不容发，一或失之，噬脐无及。”帝曰：“必不得已，宜宣明朕意以示天下。“戊辰，大司农明里董阿、大都留守阔阔台并为中书平章政事。己巳，铸御宝成。立行枢密院于汴梁，同知枢密院事比速台儿知行枢密院事，巡规太行诸隘。辛未，帝常服谒太庙。云南孟定路蛮酋来献方物。杀兀伯都剌、铁木哥，流朵朵、王士熙、伯颜察儿、脱欢等于远州，并籍其家。壬申，帝即位于大明殿，受诸王百官朝贺。诏曰： 

　　洪维我太祖皇帝混一海宇，爰立定制，以一统绪，宗亲各受分地，勿敢妄生凯觎，此不易之成规，万世所守者也。世祖之后，成宗、武宗、仁宗、英宗以公天下之心，次第相传，宗王、贵戚咸遵祖训。至于晋王具有盟书，原守藩服，而与贼臣铁失、也先帖木儿等潜通阴谋，冒干天位，使英宗不幸罹于大故。朕兄弟播迁南北，备历艰难。 

　　朕以叔父之故，顺承惟谨，于今六年，灾异迭见。权臣倒刺沙、兀伯都剌等专权自用，疏远勋旧，废弃忠良，变乱祖宗法制，空府库以私其党与。大行上宾，利于立幼，显握国柄，用济其奸。宗王、大臣以宗社之重，统绪之王，协诚推戴，属于眇躬。朕以菲德，宜俟大兄，固让再三。咸以神器不可久虚，天下不可无主，民庶遑遑己及三月，诚恳迫切。朕始曲从其请，仍俟大兄之至，以遂朕固让之心。已于致和元年九月十三日，即皇帝位于大明殿。其以致和元年为天历元年。 

　　可大赦天下。自九月十三日昧爽以前，除谋杀祖父母父母、妻妾杀夫、奴婶杀主、谋杀故杀及强盗、印造伪钞不赦外，其余罪无轻重，咸赦除之。於戏！朕岂有意于天下哉！重念祖宗开创之艰，恐堕大业，是以勉徇舆情。尚赖尔中外文武臣僚，协心相予，辑宁亿兆，以成治功。咨尔多方，体予至意！ 

　　遣使颁即位诏于高丽。甲戌，燕铁木儿加开府仪同三司、上柱国、同录军国重事，中书右丞相、知枢密院事如故。癸酉，中书右丞曹立罢为江浙行省平章政事，福建廉访使易释董阿为中书右丞，前中书左丞张思明为左丞。诸王塔术、只儿哈郎、佛宝等自恩州入朝。燕铁木儿督师于蓟州。伯颜加太尉。江南行合御史大夫朵儿只为江浙行省左丞相，淮西道廉访使阿儿思兰海牙为江南行省御史大夫。诸王孛罗、忽都火者入朝。乙亥，立太禧院。梁王王禅陷居庸关。丙子，燕铁木儿还次榆河。车驾出齐化门视师。丁丑，车驾还宫。杀指挥使忽都不花、塔失帖木儿、同知指挥使太不花。戊寅，诏曰： 

　　近以奸臣倒刺沙、兀伯都刺潜通阴谋，变易祖宗成法，既已明正其罪；凡回回种人不预其事者，各安业勿俱，因而煽惑其人者罪之。 

　　诸王阿儿八忽、按灰、脱脱入朝。己卯，燕铁木儿败王禅于榆河，又败王禅及阿刺帖木儿等于红桥。庚辰，遣使赐燕铁木儿御衣一袭。辛巳，别不花知枢密院事，依前中书左丞相。燕铁木儿败王禅于白浮，又败亚失帖木儿于石槽，脱帖木儿败辽东兵于檀州。癸未，秃儿哈帖木儿知枢密院事。中书平章政事明里董阿出为江浙行省平章政事。甲申，撒敦、脱脱木儿败王禅于昌平北。赐燕铁木儿上樽。是日，竹温台、阔阔出等陷古北口。明里董阿复为中书平章政事。岭北行省左丞燕不邻知枢密院事。丙戌，燕铁木儿败竹温台等于牛头山，获附马孛罗帖木儿，平章政事蒙古塔失、牙失帖木儿。丁亥，秃满迭儿及诸王也先帖木儿等陷通州。戊子，诸王忽剌台陷紫荆关。陕西行台御史大夫也先帖木儿陷河中府。召云南左丞相也儿吉尼，不至。 

