<!-- { "loadSidebar": true } -->

　　浙西售私盐，吏莫能禁。完者拔都自至松江、上海，收贩盐者五千人隶军籍，私盐遂戢。未几，行省迁杨州，置浙西宣慰司，以中书左丞行浙西宣慰使。二十五年，遥授尚书左丞，兼管本万户军马，宣慰如故，二十七年，擢资德大夫、江西等处行枢密院副使，兼广东宣慰使。元贞元年，以疾作，召还。未几，授荣禄大夫、江浙行省平章政事。大德元年，卒，年五十九。 

　　完者拔都广颡丰颔，髯长过腹，骁勇绝人。大小十七战，未尝败衄。及官高邮路，兴学劝农，有循吏之风。四方之民襁负而至高邮，立生祠祀之。至大初，赠效忠宣力定远功臣、开府仪同三司、太尉、上柱国，追封林国公，谥武宣。 

　　五子：帖木秃古思，袭高邮上万户府达鲁花赤，迁资德大夫、遥授中书右丞、淮东淮西道宣慰使；别里怯都，江浙行省左丞，迁资善大夫、燕南河北道肃政廉访使；插都，无锡州达鲁花赤；别里怯，长兴州达鲁花赤；彻里帖木儿，高邮条捕屯田提举。 

卷一百六十一 列传第五十八 

　　昂吉儿 哈剌觞 忽刺出 叶谛弥实 塔里赤 沙全 谒只里 囊加歹 

　　昂吉儿，西夏人，姓野蒲氏，世为西夏将家。太祖十六年，父甘卜率所部来降，隶蒙古军籍，仍以甘卜为千户，病卒。 

　　昂吉儿领其父军，从征诸国有功。至元六年，授千户，佩金符，略地淮南，所向无前。时塞马畏暑往往病疥疠，昂吉儿率所部马入山疗之，病良已，由是军中马病者率以属昂吉儿，岁疗马以万数。 

　　宋输粮金刚台，将深入，昂吉儿将兵断其输道，因上言：“河南边郡与宋对境，宋兵时为边患。唐州东南皆大山，非兵路。信阳州南直九里武阳、平靖、五水等关，宋兵从诸关入信阳，实其咽喉，往年金亡，朝廷得寿、泗、襄、郢，而不留兵以守，卒使宋得之。请城信阳以扼宋。”敕昂吉儿率河西军一千三百人城之。九年，加明威将军、信阳军万户，佩虎符，分阿术所将河西兵与之。加怀远大将军。 

　　丞相伯颜渡江，留阿术定淮南东道，其西道则属之昂吉儿，驻兵和州。宋淮西制置使夏贵遣侯者统将兵四万来攻，有谋内应者悉诛之，潜兵出千秋涧，塞其归路，败之，获人马千计。遂攻庐州，夏贵使人来言曰：“公毋攻吾，临安降，吾即降矣！宋亡，贵举所部纳款。昂吉儿入庐州，民安堵无所犯。迁镇国上将军、淮西宣慰使。 

　　宋丞相文天祥起兵，苏州人张德兴应之，陷兴国、德安诸郡，还据司空山。诏昂吉儿攻之，一战而定，杀张德兴，执其三子以献。 

　　江左初平，官制草创，权臣阿合马纳赂鬻爵，官僚冗滥，一州佩金符者多至三四人，由行省官荐授宣慰使者甚众。昂吉儿入朝，具为帝言之。帝惊曰：“有是哉！”因谓姚枢等曰：“此卿辈所知，而不为朕言。昂吉儿顾言之邪！”即命偕平章哈伯、左丞崔斌、翰林承旨和鲁火孙、符宝奉御董文忠减汰之，仍通谕江淮军民。 

　　时两淮荆榛蔽野，昂吉儿请立屯田，以给军响。帝从之。既而阿塔海言：屯田所用人、牛、农具甚众，今有事日本，若复调发民兵，恐不胜其扰。议遂寝。未几，宣慰使燕公楠复以为言，帝乃遣数千人即芍陂、洪泽试之，果如昂吉儿所言，乃以二万兵屯田，岁得米数十万斛。加辅国上将军、河南行省参知政事、淮西宣慰使都元帅。进骠骑卫上将军、行中书省左丞、加龙虎卫上将军、行尚书省右丞，两官皆兼淮西使帅。 

　　帝命阿塔海等领兵十万征日本，昂吉儿上疏，其略曰：“臣闻兵以气为主，而上下同欲者胜。比者连事外夷，三军屡衄，不足以言气。海内骚然，一遇调发，上下愁怨，非所谓同欲也。请罢兵息民。”不从。既而师果无功。拜行省平章政事。 

　　昂吉儿官淮西，几二十年，专愎自恣。宋亡，宿盗出没淮海，昂吉儿庇之，受其赂遗。按察使姚天福劾之，昂吉儿遣小校丁文虎刺天福于中途，不及，事具《天福传》。诏遣近侍阿术侍御史万僧讯其事，昂吉儿坐免官。元贞元年，昂吉儿又以擅杀讼天福于京师，事寝不报。未几谈。 

　　子五人，其显者：曰昂阿秃，初为速古儿赤，从征乃颜有功，袭庐州蒙古汉军万户府鲁花赤，大德初从讨宋隆济，尝出私财，筑室百二十楹居军士，时论称之。曰暗普，海北海南道肃政廉访使。孙教化的，世袭千户。 

　　史臣曰：世祖伐日本，将相大臣不敢沮其事，独昂吉儿抗疏争之，谓兵以气为主，而上下风欲者胜，可谓善料胜负者。其人虽暴恣，其言曷可废欤！ 

　　哈剌觞，哈鲁氏。 

　　父八合，从睿宗伐金，大战三峰山，射中金恒山公武仙，睿宗见而奇之，赐名奥栾拔都。时大雪，军士饥寒濒死，八合杀所乘马食之，多所全活。后从破当州。卒。赠怀远大将军、沿海翼管军万户、轻车都尉、当南郡侯。 

　　哈剌觞，少英迈，负奇略。初，从大军围襄樊，与宋人相距六年，哈剌觞卧不脱甲胄，由是知名。 

　　十二年，从丞相伯颜伐宋，授管军百户。十月，大军次扬州，宋将孙虎臣遣使告曰；“古者斗争将不斗兵，今遣刘都统挑战，请择武勇善斗者当之，勿妄杀士卒。”伯颜召诸将问之，皆相顾莫敢应。哈剌觞请行，伯颜拊其背曰；“壮士也！”适两将所乘马皆黑，阵于扬子桥，力战数十合，未决胜负，齐都统槊刺哈剌觞附地，刘马逸，哈剌觞上马追之。刘回槊出其左腋下，哈剌觞挟槊，斩其首以归。观者数万人，欢噪动地。刘号黑马刘，宋骁将也。是日，伯颜以帐前仪卫送哈剌觞还营，给战图以进，赏甲胄、银鞘刀。又从丞相阿术与宋人战与焦山，获海船二艘。阿术使招讨王世强造白鹞海船百艘，就四十一万户翼摘汉军三千五百人、新附军一千五百人，命哈剌觞与世强统之，攻拔宋江阴、许浦、金山、上海、崇明、金浦等县，获海船三百余艘，遂戍澉浦海口。 

　　十三年春，行省檄充沿海招讨副使。宋将张世杰舟师至庆元朐山东门，哈剌觞追之，获战船四艘，移戍定海港口。秋，宋昌国州、朐山、秀山舟师千余艘，攻定海，哈剌觞迎击，擒其裨将，并获大舰三艘。宋兵复来攻，哈剌觞败之，行省檄充蒙汉军招讨使。十月，哈剌觞引兵出温州青畲，招降宋温州守将家之炳。十一月，至福州获宋海船二十艘，擒其将毛监丞等。 

　　十四年，赐金符宣武将军、沿海招讨使，行省檄充沿海经略副使，与万户刘深行元帅府事于庆元。复檄充沿海经略使，兼左副都元帅，督造海船。八月，江西地省左丞塔出等攻广南，命哈剌觞率所部从之，进昭勇大将军、沿海招讨使，佩金虎符。时宋兵陷温州，哈剌觞复取之，进拔朝阳县，宋将陈懿等以畲兵七千人降。塔出攻广州不利，哈剌觞引兵会之，谕宋安抚使张镇孙、侍郎谭应斗以城降。又与宣抚梁雄飞、招讨王天禄追张世杰于香山，获其将李茂等诘之。茂供世杰与陈宜中攻泉州众尚数千、船八百艘，比至虎头山，遇风，船坏，众皆溺死，宜中仅以身免。哈剌觞复追世杰于七洲洋，获宋主晸之母舅俞如靖，谕宋南恩州守将梁国杰以畲军万五千人降。 

　　十五年还军庆元，条上防海便宜，自南恩州至上海设水站三十有一，置巡兵警逻。七月，入朝，赐金织文衣、鞍勒，进昭武大将军、沿海左副都元帅、庆元路总管府达鲁花赤。十六年，日本商船至庆元港口，哈剌觞谍知无他意，言于行省，与贸易而之。又擒海贼贺文达等，获船六十余艘。十八年，进辅国上将军、都元帅，从大兵征日本，遇飓风乃还。复命哈剌觞镇庆元。二十一年，罢都元帅，更立沿海上万户府，以哈剌觞为达鲁花赤。二十二年，入朝，赐名刺觞得拔都，奏请赐兵士衣装及禁戢私盐数事，世祖嘉纳之，赐锦衣、玉带、金鞍勒、弓矢有差。 

　　二十四年，加镇国上将军、浙东道宣慰使，仍兼管万户府。二十五年，枢密以水军无元帅，奏哈剌觞兼之。明年，拜金吾卫上将军、中书左丞，行浙东道宣慰使，领军职如故。 

　　大德五年，入朝，进资德大夫、云南行省右丞，偕刘深征八百媳妇，大军失利，深坐诛，哈剌觞亦免官。十一年，以疾卒于汝州。哈剌觞在浙东有惠政，及卒，浙东民多立庙祀之。皇庆二年，赠荣禄大夫、中书平章政事、巩国公，谥武惠。 

　　子哈剌不花，袭沿海万户府达理花赤。卒。子安坦袭。 

　　忽刺出，蒙古氏。曾祖阿察儿，事太祖为博儿赤。祖赤脱儿，从太宗征钦察、康里等部有功，为涿州达鲁花赤。卒，伯父哈兰术袭职，佩金符，以功稍迁益都路蒙古万户，殁于军。 

　　忽刺出，袭哈兰术职，初授昭勇大将军。至元十二年，攻宋六安军，行省命领诸军战舰，遇宋军败之。大军次安庆，忽刺出及参政董文炳为前锋，与宋孙虎臣等战于丁家洲，大败之。战于朱金沙，又败之。七月，及宋人战于焦山。时丞相阿术督战，忽刺出与董文炳冒矢石，沿流鏖战八十里，身被数创，不肯却。宋张殿帅攻吕城，又与万户怀都生获之。 

　　十三年，大军至临安。丞相伯颜命忽刺出守浙江亭及北门。时扬州犹为宋守，忽刺出败扬州军于扬子桥，又败真州军。追李庭芝至卅海口。江南平，加昭毅大将军。寻迁湖州路达鲁花赤。 

　　十四年，进镇国上将军、淮东宣慰使、戍上都。改嘉议大夫、行台御史中丞。进资善大夫，福建行首左承。迁江淮行者，除右承。拜光禄大夫、江浙行省平章政事。以疾卒。 

　　叶谛弥实，朵鲁伯觞氏，宿卫世祖潜邸。世祖常阴视卫士腰带，见叶谛弥实独精好，命佩刀侍左右。从败宋兵于金刚台，又从战于稍箕窝，中流矢坠马，易骑复战，大败之，遣子纽邻请城光州。召面陈得失，赐金鞍一，授昭勇大将军、光州等处招讨使。从伯颜伐宋，总十二万户攻阳逻堡。分镇黄州。徙浔阳，以扼江西。下南康、瑞昌、德安。分攻洪州章江门，不克，谕以祸福，其守将即开门降。遂下抚州、建昌。抚贼张青阻险自保，夜趋七十里，袭其栅，获青，为贼胁从者悉纵之。乐安、崇仁、宜黄县俱纳款。与诸师分道取闽，所向克捷。会黄州复叛，帅府以叶谛弥实有威名，召还，使总江西兵讨平之。民为立生祠。 

