<!-- { "loadSidebar": true } -->
　　十八年，明人取婺州，遣主簿蔡元刚招国珍，国珍欲藉为声援，以观事变。十九年二月，遣其郎中张仁本奉书献黄金五十斤、白银百斤、文绮百匹。明祖复遣镇抚曾养浩报之，国珍请献温、台、庆元三路，且以次子关为质。明祖曰：“古者虑人不从则为质，今既诚心归顺，何以质子为！”厚赐关而遣之，拜国珍福建行省平章政事。 

　　是年，朝廷亦授国珍行省平章政事，已又改为淮南行省左丞。是时，国珍岁治海运，舟漕张士诚粟十余万石至京师，于是封国珍为衢国公，官为江浙行省左丞相，分省庆元。 

　　明祖累以书谕之，国珍阳为恐怖谢罪，以金宝饰鞍马献，明祖却之。已而苗帅蒋英杀胡大海，持其首奔于国珍，国珍不受。国璋为蒋英所杀，明祖遣使吊祭。及胡深克瑞安，进兵温州，国珍惧，请岁输白银三万犒军，俟杭州下，即纳士。明祖诏深班师。国珍数通使于扩廓帖木儿及陈友定，图为犄角。明人知其事，移书数其十二罪，复责军粮二十万石。国珍日夜运珍宝，治舟楫，为航海计。 

　　迨明人取平江，朱亮祖攻台州，进右温州，汤和以大军直抵元，国珍走入海。追败之盘屿，国珍始遣子关乞降。明祖赐书，许寡其罪，国珍乃谒和于军门。和送国珍等超至建康入朝，明祖谯让之，国珍顿首谢罪，且曰：“臣闻天下无道，乘桴浮于海，天下有道，束带立于朝。”明祖笑而宥之，授广西行省左丞，食禄，不之官。数岁卒。疾革，遣内史问所欲，国轸以子孙愚鲁，愿赐保全为对。明祖悯之，为文赐祭葬，官其子礼卫指挥佥事，关卫千户所镇抚。关弟行，明敏善诗，宋濂尝称之。 

　　先是，有周必达者，隐天台山，国珍造其居问之，必达曰：“当今四方大乱，君能举义除盗，名正言顺，富贵可致，余非我所知。”国珍不听。及屡败，始悔曰：“不意黄毛野人，能料事如此。”由是国珍颇敬礼文士，萨都剌等皆入其慕府。 

　　何真，字邦佐，东莞员冈人。少孤，事母以孝闻。为人美须髯，音若洪钟。尝有相者谓曰：“君材兼文武，霸王器也。惜生南方，微带火色，位不过封侯耳。”至正初，官河源务副使、淡水盐场管勾。会增城盗朱光卿起，湖广蛮蒋丙又攻破连、桂二诈，真乃弃官归。 

　　至正十二年，王成、陈仲玉作乱于东莞，真请于行省，举义兵讨之，自擒仲玉以归。成筑寨自守，真使弟迪及骁将黄从简、高彬围之，募能生缚成者，赏钞十千。既而，成奴缚以献，真释之，引成坐，谓曰：“何养虎自贻患？”成掩面愧谢曰：“始以为犬，孰知其为虎耶？”奴请赏，真如数与之，而使人具汤镬，驾转轮车，置奴其上，督奴妻烹之，数人鸣钲以号于众，一号则众应之曰：“四境之上，有以奴缚主求荣利者，视此奴也。”由是众心畏服。行省上其功于朝，未报。 

　　居一年，惠州人黄仲刚与叛将黄常据惠州，民怨其虐，迎真守惠州。真乃逐常，杀仲刚，遂有循、惠二州之地。兴宁人谢以文倔强不服，真又击灭之。朝廷授真惠州路同知，寻进广东都元帅、宣慰使。 

　　至正二十一年，邵宗愚入广州，戕杀官吏，真帅师来援，遂入广州，秋毫无犯，州人大悦。擢广东行省参知政事。真乃遣何迪击香山、增城诸盗，皆于之，未几，江西、福建合为一省，改授江西福建行省左丞，仍治广州。 

　　二十四年，宗愚复挟廉访使广宁围广州，真拒守数月，城中粮尽，民煮蕉头、麻根以食，终无叛志。二十五年二月，真将张镇抚以兵入援，败宗愚于城北。宗愚再战，会真次子富入援，又败之。宗愚愤甚，仍坚壁不退，恃其众，日夜攻。七月，诱真将博罗、马丑寒叛真，率兵攻惠州，且绝广州粮道。真闻之，使廉访副使黑的儿守城，自将兵夜从间道出，救惠州。宗愚知真去，攻陷广州。真至惠州，围解，执博罗、马丑寒戮之，复攻诸垒之与宗愚合者。靖康李维东，诸文，七小响寨张伯宁，翁源大小张诸贼帅，或走或降，惠州境内悉平。 

　　二十七年四月，真率兵复攻广州，宗愚不能抗，弃城走，广宁死于乱兵。真遂再入广州。朝廷进真行省右丞。始真与宗愚相轧，各倚行省以为重。二人皆再入广州，然州人莫不苦宗愚之暴，而乐属真。 

　　及明祖定天下，遣汤和、廖永忠次于闽，先檄真使降。会永忠航海趋广东，而裨将陆仲亨亦自大庚岭入。真使都事刘克佐、检校梁浚初，诣永忠军，上其印绶，永忠再以檄谕之真遂迎降。明封为东莞伯，卒。 

　　与真同据广东者，有邵宗愚、李质。 

　　邵宗愚，南海三山人。至正二十一年，广东都元帅世杰班谋杀廉访使百家奴，事觉，佥事八撒刺不花执而戮之。八撒刺不花亦专恣自用。诏除八撒刺不花江南行台侍御史，而以完者笃代之。八撒刺不花怒，杀完者笃等数人，拥兵自卫。广州内外凶惧不安。于是宗愚起三山，罗实善起龙潭，秦德用起清远，王可成起增城，皆据地自称元帅。而香山人李祖二，亦聚众攻掠县城。宣差朵罗歹不能御，县人郑荣叟徙治于古罗寨，实善数以兵攻之。广东大乱。 

　　二十二年冬十月，江西平章朵列不花移檄讨八撒刺不花，宗愚声言承檄讨贼进攻广州，元帅何深力战死之，城遂陷，杀八撒刺不花。诏除宗愚江西福建行省参知政事。及何真入广州，宗愚复争之，再取广州，杀掠尤甚。既而复不能守，奔还三山。 

　　二十七年，江西右丞铁里迷失按广州，宗愚遣人迎之，且指真为僭据，诱之攻真。铁里迷失遂入三山，竟为宗愚所杀。四月，明兵临广东，宗愚遣其将罗元祥诣廖永忠军约降，以觇之，实无降意。永忠语之曰：“欲降则降，毋以虚言相款。”宗愚终迁延不至。永忠夜攻破其寨，擒之，与其徒皆斩于广州市。 

　　宗愚据三山，贪残嗜杀，邻境咸被其毒。再入广州，广州民尤恨之。及面缚入城，争唾其面。然真与宗愚俱受命于朝廷，真迎降而宗愚死，议者亦有取焉。 

　　李质，字文彬，德庆人。通经史，有器局，浮庆府掾中。至元中，广东大乱。质亦聚众保乡里，据有肇沈、封川、新会等州县之地。一时三山、龙潭诸贼，莫能与争。朝廷嘉之，授广东枢密同佥。何真恐质图之，遣其幕士孙贲说与连和。质每以安民为念，雅好儒学，衣冠之士多往从之。如江西伯颜子中、茶陵刘善、建安张智等，皆见宾礼。后亦降于明，仕至江浙行省参政，卒。 

　　时乐昌有小张元帅者，出没邻境。廖永忠兵至虎头门，张亦迎降。 

　　陈均义，桂阳临武人。沈毅有勇略，家丰于资。至正初，洞寇出没，均义召募士兵千余，从参知政事哈剌帖木儿等收捕之。 

　　十二年，红巾贼廖景知等攻陷临武，均义将所募兵及陈舜隆等二千余人，破走景知。贼将唐云龙复以蓝山伪帅陈渊等来寇，城再陷，均义在家闻变，复率兵擒杀云龙，渊等遁去。 

　　十七年，渊及艾舜等再至，众万余，屯于界上，均义出战，陈斩舜及伪镇抚梁国安等二十余人，渊败死。湖广行省以均义领义兵万户，判临武县事。复以所部，合彬州义兵，攻复宜章，走伪元帅欧阳平泰。迁永州路同知总管府事。广东廉访使八撒刺不花檄均义攻巢韶、廉诸寇，以功迁授武略将军、同知南雄路事。是时，潭州诸路相继陷没，朝廷从行省议，开设屯田水军元帅府，以均义领水军万户，从右丞荣禄攻克长衡等路，进江西等处征行副元帅。巢伪帅黄景中等克之，又以本官兼湖南宣慰使副都元帅。均义攻破永兴伪太平贼巢，因谕下彬、桂、韶、连未附诸郡，朝廷即以均义领之。 

　　二十七年，授湖南宣慰使、都元帅，总领湖南兵事。均义以万户屡立战功，岭南、北，方千里，皆听节制。陈友谅僭据荆楚，均义控制要隘，友谅不能下。明兴，湖南诸路以次平定，均义率所部归附。未几，卒。明祖以前功录其部将陈以宣等，赐官有差。 

　　同均义俱起者有陈舜隆，以功授桂阳路同知，后从元帅李伯颜攻下韶、连等路，斩获贼首李三良等，累进征行副都元帅，年五十卒。族子陈良玉，少从舜隆重斩获有功，授英德路同知，又兼常宁州判官，累官元帅、都镇抚。 

　　均义等始与杨璟部将力战十余年，天下尽平，然后自归，明人虽授官羁縻之，颇以为憾焉。 

　　欧普祥，黄州黄冈人。至正十一年，从徐寿辉以烧香起兵，为元帅，人称为欧道人。引兵掠江西诸郡，攻陷袁州。既而分宜人彭继凯与元帅别速坚起义兵复袁州，普祥怒，复往攻之，不克，乃陷分宜、新喻等县。 

　　十三年二月，复攻袁州，元帅别速坚与万户宝同等坚守。十二月，城陷，普祥遂据之。分兵攻陷安福、上高等县，屡败元兵。寿辉累加普祥左丞、大司徒、袁国公。 

　　普祥性残暴，所过焚掠无遗。陈友谅弑寿辉，征兵于普祥，普祥不听。明兵取江西，普祥令其子广迎降。明太祖厚赐之，命率所部守袁州。未几卒。 

　　时贼将降明者，又有邓克明、熊天瑞。 

　　邓克明，新淦人。自少无赖，恣横乡里。红巾贼陷临江，克明与弟志明亦聚众而起，陷乐安、崇仁等县，自称元帅。后降于陈友谅，遂陷建昌。道顺昌、光泽，以攻建宁，不克，还据抚州。明兵逼抚州，克明出降。明将邓愈遣志明还新淦，收其部曲。志明据麻岭、沙坑、牛陂为寨，明兵攻破之，与克明并诛死。 

　　熊天瑞，荆州人。初以乐工从徐寿辉起兵。后攻陷临江、吉安，又攻陷赣州，据之。造战舰，欲引兵东下，署其帜曰：“无敌”，自称金紫光禄大夫、司徒、平章军国重事，兼侍卫亲军都指挥使。陈友谅攻江西，檄天瑞以兵来援，天瑞坐观胜负，不应命。友谅败死，乃佯遣其子元震赴援。已而与龙泉彭师中相攻。 

　　又欲规取广东，乃攻陷韶州，使其党袁仁仲守之，自率舟师数万攻广州。时何真据广州，以兵逆于胥江，天瑞大破之，意广东可不战而下。忽天昼晦大雨，雷震其樯，舟师不能进。天瑞惧，仰天祝曰：“若广东非吾所当有，则天为明霁，当即日还师。”祝华，天果霁。 

