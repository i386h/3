<!-- { "loadSidebar": true } -->
　　纽璘，珊竹带氏。祖孛罗带，为太祖宿卫，从太宗平金。 

　　父太答儿，从宪宗征阿速、钦察等国有功，拜都元帅。率陕西、巩昌诸军伐宋，与总帅汪田哥立利州。宪宗八年，入重庆，获宋统制张实。是年卒。 

　　纽璘，勇力绝人，多谋略，常从父军中。六年，宪宗命将兵万人略地，自利州下白水，过大获山，出梁山，直抵夔门。七年，还钓鱼山，引军欲会都元帅阿答胡等于成都，宋制置使蒲择之遣刘整、段元鉴等据遂宁江箭滩以断东路。纽璘军至，不能渡，自旦至暮，大战，斩首二千七百余级，长驱至成都。帝闻，赐金帛劳之。蒲择之命杨大渊等守剑门及灵泉山，自将四川兵取成都。会阿答胡卒，诸王阿不干与诸将脱林带等谋曰；“今宋兵日逼，闻元帅死，必悉众来攻，其锋不可当。我军去行在远，待上命建大帅御敌，恐无及。不若推纽璘为长，以号令诸将，出彼不意，敌可破也。”众然之，遂推纽璘为帅。纽璘率诸将大败宋军于灵泉山，围云顶山城，扼宋军归路，其主将遂以众降，城中食尽亦降。成都、彭、汉、怀、绵等州悉平，威、茂诸番亦来附。纽璘奉金银、竹箭、银销刀，遣速哥入献。帝赐黄金五十两，即军中真拜都元帅。 

　　冬，帝进军至大获山，纽璘率步骑号五万，战船二百艘，发成都。遣张威以五百人为前锋，水陆并进，缚桥资州口以济师。千户暗都刺率舟师，纽璘将步骑，旌旗辎重百里不绝。蒲择之遣兵分道要遮，遇辄败之。纽璘至涪，造浮桥，驻军桥南北，以御宋援兵。闻大军多虐疾，遣人进牛犬豕各万头。明年春，朝行在所，还讨思、播二州，获其将一人。宋将吕文焕攻涪浮桥，纽璘以士马不习水土，遂班师。文焕追袭其后，纽璘战却之。 

　　中统元年，大将浑都海据六盘，叛附阿里不哥。纽璘奥鲁官欲以兵应之，中途为宣抚使廉希宪年获，释不问。纽璘始无二志。事具《希宪伟》。是年入朝，赐虎符及黄金五十两、白金二千五百两、马二匹。纽璘遣梁载立招降黎、雅、碉门、岩州、偏林关诸蛮，得汉、番二万余户。未几，诏速哥分西川兵及陕西诸军属纽璘，镇秦、巩、河西之地。三年，宋将刘整以泸州降，吕文焕围之。纽璘以兵往援，文焕败走，遂徙泸州民于成都、潼川。四年，为刘整所谮，征至上都验问无状，诏释之。还至昌平，卒。追封蜀国公，谥忠武。子也速答儿。 

　　也速答儿。至元十一年，入见世祖以属行枢密院火都赤，使习兵事。从围嘉定，率三千人至三龟、九顶山、相形势，败宋安抚昝万寿兵，斩首五百级。以功赐虎符，授六翼达鲁花赤。昝万寿寻遣部将李立以嘉定、三龟、九顶、紫云诸城寨降。又从行枢密副使忽敦徇东川诸城，皆望风来附。会东川行枢密院合答围重庆，岁余不下，帝命任枢密院副使不花代将。不花将兵万余至城下，也速答儿率二十余骑与宋都统赵安搏战，也速答儿三入其军，敌众皆披靡，大兵继之，斩首五百余级，赵安开门降，制置使张珏遁。捷闻，帝赐玉带、钞五千贯，授西川蒙古军马六翼新附军招讨使，迁四川西道宣慰使，加都元帅。 

　　十七年，罗氏鬼国亦奚大薛叛，诏四川会云南、湖广兵讨之。至会灵关，罗氏酋阿察遣其将阿麻、阿怀至宣慰司，自言无反意。也速答儿分兵径进，亦奚不薛酋遣其将阿侯拒战，也速答儿先登，陷阵，挟阿侯出，斩之。亦奚不薛及阿察俱遁。也速答儿定议班师，命部将守之。贼穷困，二十年率所部五万余户降。以功拜西川等处行中书省右丞，加赐金、帛、鞍辔。 

　　西南夷雄左、都掌蛮得兰右叛，也速答儿讨降之，改四川等处行枢密院副使。是年冬，乌蒙蛮又阴结都掌蛮以叛，诏也速答儿会云南行院拜答儿进讨。也速答儿擒乌蒙蛮酋，赐玉带、织金服，迁蒙古军都万户，复赐银鼠裘，进同知四川等处行枢密院事。元贞元年，拜四川等处行中书省平章政事。 

　　武宗即位，迁云南，加左丞相，仍为平章政事。南征叛蛮，感瘴毒，远至成都卒。 

　　弟八刺，袭为蒙古军万户。八刺三子：囊加台；次伯颜，四川行省左丞；次不花台，蒙古军都元帅。 

　　囊加台，泰定初，以四川行省平章政事兼宣政院使，奉命征西番参卜郎，有功。 

　　天顺改元，不受大都朝命，本省平章宽彻有异议，杀之。自称镇西王，以左丞脱脱为平章政事，前云南廉访使杨静为左丞，烧绝栈道。教授杜岩肖闻文宗已立，劝其罢兵入朝，囊加台以为妄言惑众杖一百七，禁锢之。 

　　是年十二月，御史台言，囊加台罪不容逭，宜追夺制敕。中书省臣请降诏，许其自新。天历二年正月，近侍星吉班奉诏至四川，诏谕囊加台，不从。约镇西武靖王搠思班同拒命。陕西蒙古军都元帅不花台，囊加台弟也，囊加台遣使招之，不花台斩其使。囊加台遣兵南攻播州猫儿垭，宣慰使万户杨燕里不花开关纳之，导四川兵进至乌江驿。川兵在乌江北岸者，为入番元帅脱出所败。是时囊加台自帅大军出兴元，焚鸡武关大桥，并焚栈道。遂据鸡武，夺三义、柴关等驿。以书招巩昌总帅汪延昌。分兵东至金州，据白土送，进逼襄阳。 

　　朝命陕西、湖广两行省督军分讨之，仍命宣慰撒忒迷失将本部蒙古军众从镇西武靖王搠思班进讨。时播州杨燕里不花已归命，囊加台所遣守碉门安抚使布答思监等亦诣云南行省降，朝廷调河南、江浙、江西、山东兵及左右翼蒙古侍卫军，立行枢密院，以山东都万户也速答儿知院事，将之。也速答儿病不行，改命左丞跃里帖木儿、同佥枢密傅岩起代往。 

　　会湖广参政孛罗奉诏至四川，曲赦囊加台等罪，囊加台听命，蜀地始平，诸路兵皆罢。 

　　囊加台入朝。是年九月，坐指斥乘与，大不道，弃市，家产没官，并藉杨静等家。子答失八都鲁。 

　　史臣曰：阿里不哥自立于和林，东西川诸将咸附之，独纽璘归心世祖，以翼戴之功，子孙世官其地。至囊加合乘时徼利，僭号称王，与宋之吴曦无以异，非忠于天泰定帝者也。或谓其知逆顺，过矣！ 

　　答失八都鲁，以世袭万户镇守罗罗宣慰司行。行省举充船桥万户。征云南，擢大理宣慰司都元帅。 

　　至正十一年，特除四川行省参知政事，拨本部探马赤军三千，从平章咬住讨贼于荆襄。咬住兵既平江陵，答失八都鲁请自攻襄阳。十二年，进次荆门，招义丁二万。进至蛮河，贼坚守要害，答失八都鲁率奇兵由间道出其后，首尾夹攻，贼大败。追至襄阳城南，擒贼将三十人，腰斩之。自是，贼不复出。 

　　答失八都鲁相视形势，内列八翼，包络襄城，外置八营，分屯岘山、楚山，截其援，自以中军四千据虎头山，以瞰城中。贼受围日久，夜半，二人缒城叩营门，具告虚实，愿为内应。答失八都鲁与之定约，至期，重绳以引官军，先登者近十人。时贼船百余艘在城北，阴募善水者凿其底。天将明，城破，贼巷战不胜，走就船，船坏，皆溺死。遂平襄阳。加资善大夫，赐上樽及黄金束带，以其弟识里木为襄阳达鲁花赤，子孛罗帖木儿为云南行省理问。贼再犯荆门、安陆、沔阳，答失八都鲁皆破之。寻诏益兵五千，以乌撒乌蒙元帅成都不花听其调发。 

　　十三年，克青山、荆门诸寨。九月，率兵略均、房，平谷城，拔武当山寨。十二月，进攻峡州，破木驴寨。迁四川行省右丞，赐金系腰带。 

　　十四年正月，复峡州。三月，迁四川行省平章政事，兼知枢密院事，总荆、襄诸军。五月，命玉枢虎儿吐华代答失八都鲁守中兴、荆门，移兵赴汝宁。十月，诏与太不花会军讨安丰。是月，复郑、钧、许三州。十二月，复河阴、巩县。 

　　十五年，命答失八都鲁就管领太不花一应诸王藩将兵马，许便宜行事。六月，拜河南行省平章政事。进次许州长葛，与刘福通战，失利。九月，退屯中牟。贼复来劫营，掠其辎重，与其子孛罗帖木儿相失。刘哈剌不花来援，大破贼兵，获孛罗帖木儿归之。复进驻注梁东南青堽。十二月，大败贼于太康，遂围亳州。伪宋主小明王遁。 

　　十六年，加金紫光禄大夫。帝使知枢密院脱欢来督战。是时，贼势犹强，官军却。答失八都鲁坠马，孛罗帖木儿救之获免。十月，移驻陈留。十一月，克夹河刘福通寨。十二月，次高柴店，逼太康三十里。是夜，贼五百余骑来劫营，以有备亟遁。追之，壮士缘城入，斩首数万，擒伪将军张敏、孙韩等九人。太康平。遣孛罗帖木儿告捷京师，帝赐劳内殿，拜河南行省左丞相，仍兼知枢密院事，识里木，云南行省左丞，勃罗帖木儿，四川行省左丞，将校赏爵有差。 

　　十七年三月，朝京师，加开府仪同三司、太尉、四川行省左丞相九月，复朝城、东明、长垣三县。十月，诏遣知院达理麻失理来援，分兵屯濮州，既而达理麻失理为刘福通所杀，诸军皆溃。答失八都鲁退驻石村。帝疑其玩寇，复遣使者督战。贼觇知之，诈为答失八都鲁通贼书，遣诸道路，使者得之以闻。答失八都鲁知其事，一夕忧愤卒。初，答失八都鲁入朝，帝谓左右曰；“答失八都鲁半死矣。”是年，果卒。子孛罗帖木儿。 

　　孛罗帖木儿，从父讨贼，屡立功。答失八都鲁卒，引兵退驻井陉。至正十八年正月，授河南行省平章政事，仍领其父元管诸军。三月，败刘福通于卫辉，进克濮州。六月，自武安邀截沙刘二等，败之。九月，统诸军攻曹州。十月，参政匡福统苗军自西门入，孛罗帖木儿自儿门入，克复曹州，擒伪官武丞相、仇知院、获印信、金牌等物。 

　　十九年二月，移屯代州，收山东溃军。诏置大都督兵农司，专督屯种，以孛罗帖木儿领之。驻大同、丰州、云内，与关先生战于管城，大败之。杨诚据蔚州，六月，诏孛罗帖木儿督兵讨之，俄召还。十一月，再命讨诚。 

　　二十年正月，追诚至飞狐县东关，诚弃军遁，降欺溃卒。拜中书平章政事。进讨上都程思忠，次兴和，思忠奔溃。七月，败田丰将王士诚于台州。诏领一应达达、汉军，使宜行事。八月，命守石岭关以北，察罕帖木儿守石岭关以南。孛罗帖木儿不听命，遣兵自石岭关真趋冀宁，三日，复退屯交城。十月，诏孛罗帖木儿守冀宁，守者不纳。察罕帖木儿来争，为孛罗帖木儿部将图鲁卜所败。 

　　二十一年正月，命平章政事达实帖木儿、参政七十往谕解之，孛罗帖木儿罢兵还镇，命于保定以东、河间以南屯田。 

