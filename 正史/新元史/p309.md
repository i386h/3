<!-- { "loadSidebar": true } -->
　　张子良，字汉臣，涿州范阳人。金末，四方兵起，子良率千余人阻水治舟筏，取蒲鱼自给，从之者众，至不能容。子良部勒定兴、新城数万口就食东平，东平守蒙古纲纳之。久之，纲弃东平，檄子良屯宿州，又使移屯寿州。夏全劫其民出鸡口。李敏据寿州，子良率麾下造敏，敏欲害之，子良走归宿州。因以宿帅国用安之众，夺全所劫老幼数万以还。大军围汴，声援尽绝，用安欲以涟水之众入援，道阻不能进。子良与一偏将，昼伏夜行，得入汴，达用安意。金君臣以为自天降也，曲赐劳来，凡所欲皆如用安请，因以徐、宿二州授子良。明年，子良运米五百石于汴，授荣禄大夫、总管陕西东路兵马，仍治宿州。是时，金之命令己不行于陕，而用安亦卒不得逞。徐、宿之间，民无食者出城采旅谷以食，子良严兵护之，防钞掠。猝遇敌，子良被重伤，乃率其众就食泗州。守将欲图之，子良与麾下十数人，即军中缚守将杀之。 

　　太宗十年，率泗州西域二十五县、军民十万八千余口，因元帅察罕来归。太宗命为东路总帅，授银青荣禄大夫，擢京东路行尚书省兼都总帅，管领元附军民，进金紫光禄大夫。十二年，赐金符。自兵兴以来，子良转徙南北，依之以全活者不可胜计。 

　　宪宗即位，授归德府总管，领元附军民。中统二年，改为归德、泗州总管，降虎符，仍管领泗州军民。至元七年，罢元管户录诸郡县，授昭勇大将军、大名路总管，兼府尹。八年卒，年七十八。赠昭勇大将军、金枢密院事、上轻车都尉，追封清河郡侯，谥翼敏。二子：长懋，次亨。亨，佩金虎符，为管军千户。卒，子与立袭。与立卒，子鉴袭。 

　　懋，字之美。未弱冠，己有父风。领父众，从丞相阿术，城归德府，留其军镇之。未几，移镇下邳，知归德府事。李璮叛据济南，以所部戍蔡州。中统元年，授泗州军总把，佩金符。 

　　至元七年，擢济南诸路新军千户。九年，从破襄、樊，有功。十一年，丞相伯颜南征，其行阵以铧车弩为先，众军继之。懋以勇鸷，将弩前行，擢为省都镇抚。 

　　临安平，还驻瓜洲，伯颜命懋往谕淮西夏贵，将骑士直趋合肥。贵出迎，设宾礼。懋示以逆顺祸福，辞旨雄厉，贵受命顿首，上地图降。还报，伯颜大喜，复令徇镇东、安丰、寿春、怀远、淮安、濠等州郡，皆下之。十三年，懋驰驿至上都，伯颜上其功，授明威将军、泗州安抚司达鲁花赤。十四年，改安抚司为总管府，置宣慰使，拜同知淮西追宣慰司事。十六年，改授怀远大将军，吉州路总管。 

　　部使者刘宣贤之，凡所征治，朝至夕报可，豪强竦然。万户苏良恃势虐民，为之翼者，有十虎之目，民苦之。乃上其事于宪府，尽诛十虎，夺良虎符黜之，民大悦。群盗有白昼劫城者，懋闻之，率从骑捣其穴，缚盗首以归。流民来归者数千家，相率为生祠祀之。十七年二月卒，年六十三。赠昭勇大将军、龙兴路总管、上轻车都尉，追封清郡侯，谥宣敏。 

　　二子：文焕，以父荫任承务郎、江州路端昌县尹；文炳，三汊河巡检。文焕子圭，初为高安县尹，有异政，擢江西检校，拜南台御史，迁淮西、江西二道廉访佥事。卒。 

　　王柽，字巨川，凤翔虢县大。父霆，金武节将军、麟游县主簿。柽性倜傥，弱冠举进士不第，乃入终南山读书。泰和中，复下第，诣阙上书，论当世急务，金主俾给事缙山元帅府。寻有元帅高琪荐，特赐进士出身，授副统军，守涿鹿。 

　　太祖将兵南下，柽鏖战三日，兵败，见执，将戮之，神色不变。太祖问曰：“汝曷敢抗我，独不俱死？”对曰：“臣以布衣，受金主恩，今即偾军，得死为幸！”帝义而释之，授都统，佩金符，今招集山西溃兵。从大军破紫荆关，取涿、易、保州、中山府，次雄州。节度使孙吴坚守不下，柽入城谕以祸福，吴以城降。 

　　九年，授宣抚使，兼行尚书六部事。从三模合拔都、石抹明安入古北口，攻蓟、云、顺等州，所过迎降，遂围中都。中都降，柽进言曰：“国家以仁义取天下，不可失信于民，宜禁虏掠，以慰民望。”时城中绝粒，人相食，乃许军士赍粮入城转粜。于是土得金帛，民获粒食。又议：“田野久荒，兵后无耕牛，宜差官住庐沟桥索军回所驱牛，十取其一，以给农民。”用其策，待牛数千头，分给近县，民大悦，复业者众。三模合、明安俾柽招谕保定、新城、信安、堆、霸、文安、清、沧诸城，皆里风款附，乃置行司于沧州以镇之。遂从明安入觐，授银青荣禄大夫，仍前职，兼御史大夫，世袭千户。 

　　时河间、清、沧复叛，帝命柽讨之，复命驸马孛秃分蒙古军及汉军三千属柽，遂复河间，得军民万口。孛秃恶其反覆，欲尽诛之。柽曰：“驱群羊使东西者，牧人也，羊何知焉！歼其渠魁足矣。释此辈，迁之近县，强者使从军，弱者使为农，此天之所以畀我也，何以杀为？”孛秃曰：“汝能保此辈不复反耶？”柽曰：“可。”即移文保任之。 

　　帝命阇里必与斡赤斤国王分拔诸侯城邑，谕阇里必曰：“汉人中若王宣抚者，可任使之。”遂以前职兼判三司副使。又命省臣总括归附工匠之数，俾大臣分掌之。太师阿海具列诸大臣名以闻，帝曰：“朕有其人，偶忘姓名耳。”良久曰：“得之矣，旧人王宣抚可任是职。”遂以命柽，时都城庙学毁于兵，柽取旧枢密院地，复创立之。春秋率诸生行释菜礼，仍取歧阳石鼓列庑下。 

　　二十一年，从征西夏。及秦州，夏人尽撤桥梁为备，军阻不得前。柽夜督士卒运木石，比晓，桥成，军乃得进。明年，奉监国公主命，领中都行省。金将张进据信安，结北山盗李密，转掠近县。柽曰：“都城根本之地，不可无备。”引水环城，调度经费，柽自为券，假之贾人，而剑不及民，民安之。遣其子守谦率所部讨平诸盗。 

　　太宗元年，从大军入关中，克凤翔。请于太宗曰：“此城乡邑也，愿入城访求亲族。”果得族人数十口以归。五年，奉命持国书使宋，以兀鲁剌副之。至宋，宋人甚礼重之，即遣使以金币入贡。柽前后凡五往，以和议未决，卒于宋。宋人重赗之，乃遣使归其柩。 

　　高宣，辽阳人。太宗元年，以宣为元帅，赐金符，统兵从睿宗攻大名。宣进曰：“伐罪吊民，愿勿听杀，以称上意。”睿宗召元帅阿术乃谕之，下令军中如宣言。四年正月，从破金兵于三峰山，降宣者三千余户，籍以献，立打捕鹰坊都总管府统之，以宣为都总管，赐金符。卒。皇庆二年，赠推忠宣力功臣、银青荣禄大夫、大司徒，追封营国公，谥简僖。子天锡。 

　　天锡，事世祖潜邸，为必阇赤，甚见亲幸。中统二年，授鹰房都总管。四年，改燕京诸路奥鲁总管，迁按察副使，仍兼鹰坊都总管。天锡语丞相不花、左丞张文谦曰：“农桑者，衣食之本，务本则民衣食自足，古之王政，莫先于此。”丞相以闻，帝悦，命立司农司，以天锡为中都山北道巡行劝农使，兼司农丞。寻迁司农少卿、巡行劝农使。又迁户部侍郎，进嘉议大夫、兵部尚书。卒。后赠推忠保义功臣、太保、仪同三司、柱国，追封营国公，谥庄懿。 

　　子谅。裕宗初封燕王，以谅为符宝郎。俄命袭其父官，为鹰坊都总管。裕宗甚爱之，谓符宝郎董文忠曰：“汝为我奏请，以谅所管民户隶于我，庶得谅尽力为我用。”文忠入奏，帝从之。未几，授谅嘉议大夫，迁兵部尚书。卒。仁宗时，赠推诚保德赞治功臣、太师、开府仪同三司、上柱国，追封营国公，谥宣靖。 

　　子塔失不花，成宗命世其祖父官，以居丧辞。大德元年，授奉议大夫、章佩监丞。累迁少监。武宗即位，授中议大夫、秘书监丞。仁宗居东宫，召入宿卫。至大三年冬，迁少中大夫、钠绵府达鲁花赤，且谕之曰：“此汝先世所守旧职也。”皇庆元年春，改授嘉议大夫、同知崇祥院事。冬，进资德大夫，为院使。延祐四年夏四月，帝谓塔失不花曰：“汝祖尝为司农，今复以授汝。”遂迁荣禄大夫、大司农。英宗居东宫，培失不花撰集前代嘉言善行，名曰《承华事略》并画《豳风图》以进。帝览之，奖谕曰：“汝能辅太子以正，朕甚嘉之。”命置于东宫，俾太子时时省览。六年，改集禧院使。卒。 

　　邸顺，保定行唐人，占籍曲阳。金末，聚众数百人，与其弟常分据石城、元保两寨。太祖九年降，授行唐令。十一年，真定饥民穴地避成，贼发而啖之，顺擒斩数百人。迁恒州安抚使。 

　　武仙率众来攻，顺败之，赐金虎符，加镇国上将军、恒州等处都元帅。十五年，仙屯于黄、尧两山，顺及弟常又击败之。时西京郝道章，阴结武仙，掠州县，顺擒道章杀之，仙退保真定。又从木华败仙于王柳口，仙遂出降。以功，赐顺名察纳合儿，擢骠骑上将军，充山前都元帅：常，赐名金那合儿。 

　　太宗三年，从攻河南诸路，招降民十余万，以顺知中山府。十一年，赐金符，迁行军万户，管领诸路元差军五千人。定宗二年，屯子五河口，宋兵乘夜来袭，顺掩杀甚众。完宗三年，攻宋涟水军，举部将肖撒八、耨邻之功以奏，皆赐金符，仍使隶顺麾下。六年卒，年七十四。子浃。 

　　浃，袭父职。从世祖围鄂州，有功。中统元年，浃举部将张宣等十二人，皆赐金符。三年，以归德万户从讨李璮，还守息州。至元十一年，赐虎符，授金州招讨副使。俄迁怀远大将军、金州万户。又改襄阳管军万户、行淮西总管万户事，守庐州。 

　　十四年，移屯隆兴，仍管本翼军民。后又为管军万户，攻赣州崖石寨、太平岩贼有功。十七年，擢镇国上将军、都元帅，镇隆兴诸路，兼管本万户府事，赐银印。吉、赣盗起，迁元帅府以镇其地。三十一年，元帅府罢，仍为万户。未几，佩元降虎符，为归德万户，镇吉安。又统江西各万户，戍广东。大德三年卒，年七十七。赠辅国上将军、北庭元帅府都元帅、护军，追封高阳郡公，谥武敏。 

　　子荣仁，袭佩父虎符，以归德万户镇广东潮州，因疾谢事。子贯袭。贯卒，子士忠袭。士忠卒，子文袭。 

　　琮，顺之族弟。从常来降。太祖二十年，武仙据真定叛，琮败之于黄台。太宗五年，从倴盏破蔡州，授真定诸路万户，选充总管府推官。寻赐金符，授管军总押管，领七路兵马镇徐州。十一年。从察罕攻宋滁州，力战，中流矢卒，子泽。 

