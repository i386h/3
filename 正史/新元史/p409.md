<!-- { "loadSidebar": true } -->
　　皇庆二年，擢湖州归安县尹。有京师贵人指县民某甲妻为逃婢，督捕甚急。拱辰留不遣，卒完其夫妇。经理田土令下，奉行者率务增多，拱辰独听民自占，仅增田百五十顷。行省又议倍赋，拱辰曰：“吾官可去，民不可病也。”竟格其事不行。台、省交章荐拱辰廉能。 

　　延祐四年，除中书户部司计。六年，擢监察御史。有以药术媒进，躐迁翰林学士承旨，拱辰曰：“承旨职任亲密，岂彼所堪？”同列噤不敢一语，拱辰独抗疏劾之，帝初不以为忤。会内府市庄炭乾没钱十余万缗，拱辰发其奸，章再上，不报。遂解印绶去。谮者因诬拱辰按奏不实，执政素重拱辰，多方营救，始获免。未几，起为佥福建闽海道廉访司事，仍进三品为奉议大夫。丁忧，不赴。七年冬，复拜监察御史。英宗夙闻拱辰名，至治二年特授御史台都事，又以丁忧去官，泰定元年，卒于家，年七十七。子益，江浙行省检校官。 

　　潘泽，官泽民，顺宁宣德人，从许衡受学。由太府监掾史，累迁知宏州诸军奥鲁。有盗八人系狱，泽一谳知其枉，皆出之。未几，真盗尽获。太原民从贵家奴得伪钞，获罪，过宏州，号于市曰：“神明如潘公，独不能活我乎？”泽闻之，竟雪其冤。转兴中州，入为监察御史。时桑哥用事，及得罪，御史台召按不能致，泽从卒捕之，论如律。 

　　转佥山北辽东道提刑按察司事。有佃户杀其主，狱已具。泽覆谳之，则其妻与奸夫所为，乃出佃户，抵二人罪。又有讼为豪家奴，其一族十七人者，有司数年不能决。泽以鬻奴皆画男女左右食指横理于券，以其疏密，判人长短壮少。索其券，内有十三岁儿指理如成人，泽曰伪也，召郡中儿年十三者十人，以符其指，皆不合。豪理屈，毁券还之。 

　　或言高丽王谋反，诏近侍偕泽按之。泽谓王尚公主，设举事，公主必上变，安能噎默从之。未几，公主果遣使辩诬。入为御史台都事，迁江北提刑按察司副使，转江南浙西道。至元二十九年卒，年五十五。 

　　李廷，字瑞卿，本广州人，后迁于大都。廷早孤，樵薪养母。其母亦有贤名。大都人柴好礼闻之曰：“母贞子孝，不兴何待？”遂以女妻之。历左司吏部掾。太子詹事完泽荐于裕宗，得召见，用为南昌尹。复入为詹事及中书掾。累迁泉府司丞。受诏核江南赋，赋平，擢同知河南府事，祠二程、张、邵、司马于府学，士论称之。三迁为户部郎中，进中议大夫、江州路总管。岁饥，发禀粟赈之，又使医载药疗饥民之疾，全活甚众。改两淮屯盐总管。田之没于民者二十余顷，户之入于他籍者千二百余户，逃于他郡者九千余户，皆复之。粮之逾于额者六千四百余石，皆除之。岁省公帑十七八，而盐课日增。世祖知其贤，数赐币奖之。召为兵部尚书，改刑部尚书，拜淮东道宣慰使。以老乞致仕。卒。赠通奉大夫、江西行省参知政事、护军，追封潞阳郡公，谥忠靖。 

　　王道，字之问，先世京兆终南人，后迁潍州北海县。至元初，以布衣上书，请置执法官则吏畏政肃。六年，建御史台，辟为掾史，道耻之，引疾去。窦杰荐为东宫讲书。 

　　十三年，宋平，除福建行省左右司郎中。宋宗室赵元章等六十三家，有诬与山贼通者，行省欲尽杀之，道抗言：“宋之宗室累诏恩恤，今以暧昧挐戮，伤国家好生之德。”遂获免。陈吊眼据漳州叛，招讨使逾城走，行省以失守罪缚出，将斩之。道曰：“招讨使三品大吏，有罪当禀命朝廷，不可擅杀。”行省遣甲士环道而诟之曰：“若不署字，当从坐。”道乃具朝服，望阙再拜曰：省臣不有朝廷，胁我以兵，欲将何为？吾宁死不署字也。”招讨使竟得减死论。由是豪强气褫，民间画道像祀之。 

　　二十四年，授泉州路总管。先是，安溪士贼张大老、方德龙啸聚畲洞，为一方之患，垂三十年。闻道至，相谓曰：“王老子来，宜谨避之勿轻出。”道布耳目，设方略，不逾月擒贼首二十余人，悉榜杀之，余党駴散。百姓歌颂之。后卒于官。 

　　郭郁，字文卿，汴梁封丘人，金未徒于大名。性颖悟，六岁读书，博通经史。年十九，辟充江淮行枢密院令史。元贞元年，河南行省丞相卜怜吉歹荐为行省掾，中书丞相哈剌合孙留于都省。定水门料工者多虚计，郁核实，省官费一千三百锭。车驾幸缙山，奸人刘甲等冒领纳钵草料，省臣使郁治之。既伏罪，郁乃白省臣，奏闻利病，置孛哥孙分司印，御史刷籍，冒领之弊遂革。又以缙山民饥，请赈之。 

　　大德九所，除宣徽院都事。本院岁买汤羊多虚额，郁以实价买羊，增买三千只，省钞三千余锭，以此忤长官意。十一年，出为江浙行省都事。考核荒田，增科粮四万余石。 

　　至大元年，漕吴松江，役夫岁一岁除粮十五石，郁视其牍曰：“役不过二月、三月耳，而除一人之粮何也？”于是追理十六万石，以充海运。四月，立卫率府，摘发一万五千人，期九月至都。郁曰：“今军士饥窘在道，迁延非计之得者，宜听其还家收蚕麦，如期至都可也。”比至，则军资整备，最诸省。初行至大钱，拘民间铜器，郁白于大臣：“广济库藏旧钱数百万，例许使用，止拘废铜足矣，何必毁已成之器。”从之，上下称便。 

　　皇庆元年，擢浮梁知州，括隐漏田二百余亩、米三旧余石，以为诸生饩禀，广弟子员百余。赋役验实，有户以定上中下之则，于是诡名规避者无所隐匿，官田额重者折收轻赋，以剔偏负虚包之弊，民翕然颂之。省、台考绩，升秩一等。 

　　延祐五年，入为中书检校官。丁父忧，去官。服除，授中顺大夫、知高邮府。莅官五月，垦田六万余亩，逃民归者千二百余家。至治三年，进阶中宪大夫、同知两浙都转运直使司事。建言减盐额五万锭以宽灶户，又平反盐徒十七家，由是课程增羡额外至二万二千四百锭。 

　　泰定元年，擢佥江西湖东道肃政廉访司事，举劾务存大体，不以苛察为事。吉、赣、南安饥，郁经营赈济，活者数十万人。二年，除亚中大夫、庆元路总管，兼劝农事。始下车，决疑狱三百余事，民为立德政碑。四年，进嘉议大夫、福建等处都转运盐使。是时，盐法久弊，民不堪命。郁曰：“水不清者，宜澄其源。”乃白于省府，裁冗滥职事百余人，请给分司印，以革私盐之弊，禁预辨增余带耗。又盐徒犯法，辄妄引平民，株运者众，郁谳之，止坐犯事之家，应时科断，不增入一人。由是狱无冤滞，民安其业。未几，卒。 

　　郁廉洁自持，不可干以私，所至有声，为元明善、马祖常诸人所重。 

　　任仁发，字子明，松江上海人。幼颖悟，异群儿。年十八，袖剌谒平章游显，一见奇之，辟宣慰司掾。至元二十五年，以荫袭为海道副千户，转正千户。从征安南，改海船上千户。 

　　时浙西淫潦为灾，仁发白省臣，以为河沙汇乃吴淞江咽喉，必先治此而后事集。省臣不从，后果湮塞，水患日甚。大德中，仁发陈利弊、疏浚之法于中书省。江浙平章政事彻里委仁发浚之，凡四月，工竣。入觐成宗，赐赉有差，进都水监丞。 

　　至大元年，除嘉兴府同知。又明年，迁中尚院判官。大都通惠河闸底坏，水汹涌，讹言中有水怪，省臣束手，檄仁发按视。仁发缮补坏闸，卒无他患。时会通河亦淤，仁发疏泉脉，钁僵沙，役不浃旬而毕。升都水少监。二年，河决归德及汴梁之封兵县，诏仁发董其役。仁发缚蘧渠凤扫滨河口，筑堤五百余里以御横流，河防始固。 

　　延祐初，出知崇明州。调筑盐官州海岸，又疏镇江练湖淤积。泰定元年，诏赐银币，与江浙行省左丞朵班疏吴淞二道，大盈、乌泥二河。以年七十乞致仕，帝不听，特授都水庸田使司副使。凡创石闸六，筑塍围八千，浚沟汉千有奇。仁发治河为天下最，大工大役，省臣皆委之。累迁浙东道宣慰副使，秩中宪大夫。卒，年七十三。著有《浙西水利议答录》十卷，切中时弊，行于世。子贤佐，台州判官。 

　　苗好谦，东平城武人。大德中，由大宗正府都事累擢佥江北淮南道廉访司事。弹劾不法，甚有名誉。至大二年，佥淮西道廉访司事，献种桑之法：分农民为三等，上户地十亩，中户五亩，下户二亩或一亩，周筑垣墙，以时收采桑椹，依法种之。武宗善之，颁其法于各路。延祐三年，以好谦所至种桑，皆有成效，申命各路著为令。入为司农丞。五年，大司农买住等进好谦所撰《栽桑图说》，帝曰；“农桑衣食之本，此图甚善。”命刊印千帙散之。后迁江北淮南道廉记使，卒于官。 

　　韩冲，字进道。其先大都人，辽金世族，与刘六符、马人望、赵思温等为四大姓。祖珍，金昌武军节度使，金亡，始徒家卫州。父天麟，兵部郎中。 

　　冲，夙为丞相完泽所知，累擢工部主事、陕西行省左右司郎中。有家奴怨其主岁给衣食不均，杀其主之子，诬他奴，积十余年，狱不决。冲一谳而服。中使笞馆人，馆人夜杀之。有司疑为盗，弗获，按其从者诬服。冲验之，乃问之众曰：“中使过此，曾虐汝乎？”对曰：“尝笞馆人。”冲徐召其人诘之，遂得实，临洮富人子有妾方娠，妻卖之，二十余年，夫死，官主其家资。忽一人至曰：“我遗腹子也。”冲疑之，检其家，得佛书一册，背有书云：“某年月日，妾有孕，卖于巩昌某家。”遣人至巩昌，求得遗腹子，询其岁月皆合。一郡叹服。 

　　大德初，选为安西王相府郎中令，王敬礼之。十一年，改知沔阳府，擢峡州路总管府。六年，以工部尚书致仕。弟中，为陕西行台侍御史，亦请老。兄弟同时归里，士论荣之，为画《二老出关图》。卒年八十三。赠通大夫、礼部尚书、南阳郡侯，谥康靖。子汝霖，陕西行台掾。 

　　中，字大中。由中台掾累擢监察御史，拜山东道廉访副使，转淮东道。以母疾辞归，丁母忧，服除，三迁为汉中道廉访使，又转陕西行台侍御史。中事母至孝，庭竹生芝，姚燧、萧皆赋诗美之，谓中诚孝所感。卒年七十九。赠集贤直学士、亚中大夫，追封南阳郡侯，谥贞孝。 

　　史臣曰：“自陆匡以下，其人皆有吏能，勤于民事，故撮其施为方略著于篇，以补旧史之缺。” 

卷一百九十五 列传第九十二 

　　陈思济 梁贞 申屠致远 雷膺 徐毅 滕安上 萧泰登 张完 权秉忠王兴祖 黄肯播 

