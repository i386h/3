<!-- { "loadSidebar": true } -->
　　冬十月癸巳，察罕帖木儿为中书平章政事，兼知河南、山东等处行枢密院事。是后，关先生、破头潘、沙刘等入高丽。 

　　十一月戊辰，河自三门碛至孟津五百余里皆清，凡七日。是月，关先生等陷高丽东都，高丽王伯颜帖木儿奔福州。 

　　是岁，京师大饥。 

　　二十二年春正月甲寅，诏李思齐讨四川张良弼，平襄汉。乙丑，高丽将郑世云等复东京，沙刘、关先生等俱伏诛。丁卯，太尉完者帖木儿为陕西行省左丞相。也先不花为中书右丞。 

　　二月丁丑朔，盗杀陕西行省右丞塔不歹。乙酉，彗星见于危。 

　　三月戊申，白气起虚危，其长竟天。戊辰，明玉珍僭称皇帝，国号大夏，改元大统。是月，孛罗帖木儿为中书平章政事，位第一，加太尉。 

　　夏四月丙子朔，彗星见于虚危。乙未，贼陷安州。是月，辽阳行省同知高家奴获破头潘，诛之。 

　　五月乙巳朔，赛甫丁、阿里迷丁寇福州路，行省平章政事燕只不花败之。行省参知政事陈友定复汀州路。辛未，明玉珍分兵寇兴元、巩昌等路。是月，高丽王伯颜帖木耳遣使来告捷。 

　　六月辛巳，彗星见紫微垣。戊子，田丰、王士诚杀察罕帖木儿以叛。以察罕帖木儿养子扩廓帖木儿为中书平章政事，兼知河南、山东等处行枢密院事，一应军马，并听节制。 

　　秋七月，河决范阳县，漂没民居。 

　　八月，张士诚杀淮南行省左丞汪同。集贤院侍讲学士忻都使高丽，赐高丽王伯颜帖木耳龙衣、御酒。 

　　九月癸卯朔，刘福通以兵援田丰，扩廓帖木儿大败之。甲辰，权置山北道廉访司于惠州。戊辰。也速为辽阳行省左丞相、知行枢密院事。 

　　冬十月壬申朔，邵宗愚杀八撒刺不花。 

　　十一月乙巳，扩廓帖木儿复益都，田丰、王士诚伏诛。庚戌，扩廓帖木儿复莒州，山东悉平。庚申，扩廓帖木儿加太尉。癸亥，明玉珍陷清州。 

　　十二月庚子，中书平章政事佛家奴为御史大夫。是月，废高丽国王伯颜帖木儿，立塔思帖木儿为国王。遣崔帖木儿以兵送塔思帖木儿至高丽，为高丽人所败。遣尚书张昶授朱元璋江西行省平章政事，元璋不受。 

　　二十三年春正月乙巳，贼陷大宁路。 

　　三月辛丑，彗星见东方。中书平章政事爱不花分省冀宁，扩廓帖木儿拒之。丙午，大赦天下。丁未，廷试进士六十二人，赐宝宝、杨輗等及第，出身有差。是月，立广西行中书省，廉访使也儿吉尼为平章政事。立胶东行中书省及行枢密院，袁宏为行省参知政事。 

　　夏五月，爪哇国遣使贡方物。 

　　六月壬寅，授江南下第举人为府、州儒学提举。是月，李家奴使高丽，收高丽国王印。 

　　秋七月壬戌，朱元璋与陈友谅战于鄱阳湖，友谅败死。其子理奔武昌，僭称皇帝，改元德寿。丁丑，马良为中书参知政事。 

　　八月丁酉朔，日本人寇高丽，蓬州守将刘暹败之。 

　　九月丁卯朔，遣爪哇使者还，赐爪哇国王三珠虎符及文币。是月，张士诚自称吴王。遣户部侍郎孛罗帖木儿征海运，士诚拒命。 

　　冬十月己酉，削太傅太平官爵，安置吐蕃；右丞相搠思监矫诏杀之。扩廓帖木儿遣佥枢密院事任亮复安陆府。 

　　是岁，御史大夫老的沙、知枢密院事秃坚帖木儿奔于孛罗帖木儿。 

　　二十四年春正月丙寅朔，朱元璋自称吴王。是月，崔帖木儿与高丽人战于定州，败绩。 

　　二月癸丑，伪汉主陈理降于朱元璋。 

　　三月辛卯，削孛罗帖木儿官爵。 

　　夏四月甲午朔，命扩廓帖木儿讨孛罗帖木儿。乙未，孛罗帖木儿举兵反。壬寅，孛罗帖木儿遣其将与秃坚帖木儿陷居庸。癸卯，知枢密院事。也速、太子詹事不兰翼与秃坚帖木儿战于皇后店，败绩。甲辰，皇太子奔古北口。乙巳，秃坚帖木儿至清河，京师大震。丁未，诏曰： 

　　自至正十一年妖贼窃发，选命将相分任乃职，视同心膂。岂期搠思监、朴不花夤缘为奸，互相蒙蔽，以致在外宣力之臣，因而解体，在内忠良之士，悉陷非辜；又奋其私仇，诬构孛罗帖木儿、老的沙等同谋不轨。朕以信任之专，失于究察。今宗王伯颜帖木儿等运来控诉，联为恻然兴念。而搠思监、朴不花犹饰虚词，簧惑联听，其屏搠思监于岭北，窜朴不花于甘肃，以快众愤。 

　　也速为中书左丞相。庚戌，秃坚帖木儿入京师。孛罗帖木儿加太保，秃坚帖木儿为中书平章政事。辛亥，秃坚帖木儿军还。是月，孛罗帖木儿杀搠思监、朴不花。 

　　五月甲子，河清。戊辰，孛罗估木儿引兵犯京师。中书参知政事危素罢为翰林学士丞旨。 

　　六月甲寅，扩廓帖木儿遣其将白锁住入卫。 

　　秋七月丙戌，孛罗帖木儿入居庸；皇太子军于清河，也速军于昌平，皆不战而溃。丁亥，皇太子奔冀宁。戊子，孛罗帖木儿营于健德门外，与秃坚帖木儿、老的沙入觐于宣文阁。丁丑，朱元璋将徐达陷庐州，戊寅，遣别将常通春徇江西。庚寅，孛罗帖木儿为中书左丞相，老的沙为中书平章政事，秃坚帖木儿为御史大夫，也速知枢密院事。 

　　八月壬辰朔，日有食之。壬寅，孛罗帖木儿为中书右丞相，节制天下兵马。是月，张士诚杀江南行台御史大夫普化帖木儿，江浙行省左丞相达识帖木儿自杀。 

　　九月甲申，徐达陷中兴路。 

　　冬十月乙未，召皇太子还京师。复高丽国王伯颜帖木耳官爵，槛送崔帖木儿于高丽。 

　　十一月，高丽人杀崔帖本儿。 

　　十二月庚寅，徐达陷辰州，遣别将陷衡州。 

　　二十五年春正月癸亥，封李思齐为许国公。己巳，常遇春陷宝庆路。 

　　二月已丑朔，福建行省平章政事陈友定攻处州，不克。 

　　三月丙寅，孛罗帖木儿幽皇后奇氏于诸色总管府。丁卯，中书平章政事老的沙为右御史大夫，别帖木儿为左御史大夫。吏部侍郎王朵列秃使高丽，册高丽国王伯颜帖木耳为太尉，赐龙衣、御酒。 

　　夏四月乙丑朔，朱元璋将胡深陷建宁松溪县。乙卯，扩廓帖木儿将关保克大同。 

　　五月，京师天雨氂。乙亥，常遇春陷安陆府，己卯，陷襄阳。 

　　六月戊子，黎安道为中书参知政事。辛丑，湖广行省左丞周文贵复囊阳路。乙巳，皇后奇氏还宫。乙卯，太尉火你赤为御史大夫。是月，陈友定败胡深于建宁，获之。 

　　秋七月乙酉，孛罗帖木儿伏诛。丙戌，函孛罗帖木儿首至冀宁，召皇太子还，大赦天下。黎安道、方脱脱等伏诛。 

　　八月癸卯，诏皇太子丞制用人，并准正授。丁未，皇后宏吉剌氏崩。壬子，洪宝宝、帖古思不花、捏烈秃并为中书平章政事。是月，中书右丞袁涣出为河南行省古丞。 

　　九月，扩廓帖木儿扈从皇太子至京师。壬午，伯撒里为太师、中书右丞相，扩廊帖木儿为太尉、中书左丞相、录军国重事、知枢密院事，兼太子詹事。是后，方国珍为准南行省左丞相，分省庆元。 

　　冬十月壬寅，哈剌章知枢密院事。丁未，老的沙伏诛。秃坚帖木儿遁于八儿思之地，岭北行省左丞相山僧等以兵讨之。戊申，资政院使秃鲁为御史大夫。升中书平章政事沙蓝答儿为头平章。 

　　闰月庚申，五十八知枢密院事。辛未，封扩廓帖木儿为河南王，代皇太子亲征，总制关陕、晋、冀、山东等处并迤南一带军马，听便宜行事。辛巳，脱脱木儿为中书右丞，达识帖睦迩为中书参知政事。 

　　十二月乙卯，立第二皇后奇氏为皇后，改为肃良合氏。癸亥，帖林沙为中书参知政事。是月，秃坚帖木儿伏诛。 

　　二十六年春正月己酉，崇政院使孛罗沙为御史大夫。壬子，完者知枢密院事。是后，沙蓝答儿为中书左丞相。 

　　二月癸丑朔，立河淮水军元帅府于孟津。甲戌，免天下一切泛杂差徭。是月，明玉珍死，其子升僭立，改元开熙。 

　　三月癸未朔，罢洛阳、嵩县等处宣慰司。甲午，蛮子、脱脱知枢密院事。扩廓帖木儿遣其将关保等攻张良弼于鹿台。乙未，廷试进士七十二人，赐赫德普化、张栋等及第、出身有差。 

　　夏四月辛未，徐达陷安丰；平章政事竹贞来援，败绩。 

　　五月甲辰，脱脱不花为御史大夫。 

　　六月壬子朔，汾州介休县地震。绍兴路山阴县山裂。己未，遣知枢密院事买驴守直沽。 

　　秋七月辛巳朔，日有食之。徐沟县地震。甲申，李思齐为太尉。 

　　八月戊寅，李国凤为中书左丞。 

　　九月丙戌，方国珍为江浙行省左丞相，其弟国瑛等并为行省平章政事。己亥，中书平章政事失列门为御史大夫。 

　　冬十月甲子，扩廓帖木儿遣其弟脱因帖木儿等屯济宁。 

　　十二月，朱元璋迎韩林儿至建康，中道杀之。 

　　二十七年春正月癸巳朔，朱元璋始称吴元年。庚子，松江府守将王立忠叛，降于吴将徐达。 

　　二月庚申，七十为中书平章政事，月鲁不花为御史大夫。乙丑，詹事月鲁帖木儿为御史大夫。 

　　夏四月丙午，上海县民钱鹤皋起兵复松江府，兵败，死之。 

　　五月乙酉，完者帖木儿为中书右丞相。辛卯，知枢密院事，失列门为岭北行省左丞相。己亥，俺普为中书平章政事。 

　　六月丙午朔，日有食之，昼晦。丁未，有龙出皇太子寝殿井中。丁卯，沂州山崩。 

　　秋八月丙午，命皇太子总天下兵马，扩廓帖木儿与李思齐、秃鲁、张良弼等东西并进。庚戌，扩廓帖木儿部将貊高袭陷彰德路。诏削扩廓帖木儿兵权，命貊高讨之。辛亥，封帖木儿不花为准王。壬子，立大抚军院，以皇太子领之。癸丑，封伯撒里为永平王。甲寅，右丞相完者帖木儿、翰林学士丞旨答尔麻、平章政事完者帖木儿并知大抚军院事。丙辰，同知詹事院事李国凤为同知大抚军院事，参知政事，完者帖木儿为副使。辛酉，中书右丞帖里帖木儿为太尉、添设中书左丞相。丙寅，立行枢密院于察罕脑儿，陕西行省左丞相秃鲁兼知行枢密院事。壬辰，帖里帖木儿兼知大抚军院事。中书右丞陈敬伯为中书平章政事。 

　　九月辛巳，吴将徐达克平江路，执张士诚以归，杀之。己丑，也速以右丞相分省山东，阿蓝答里以左丞相分省大同。乙巳，立中书分省于真走路。丁未，有事于太庙。 

　　冬十月壬子，落扩廓帖木儿太傅、中书左丞相并兼领诸职，大赦天下。甲寅，火你赤为中书平章政事。乙丑，不好礼为中书添设平章政事。 

