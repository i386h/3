<!-- { "loadSidebar": true } -->
　　二十年，调同知淇州，辞不就。丁父忧，服除，授东平路判官。入为监察御史，以劾权臣阿合马系狱，其党七为械阱，思廉居之泰然，卒不能害。 

　　十六年，出佥河东山西道提刑按察司事。大同杨剌直犯酒禁，敕诛之。思廉以罪不至死，论奏数四，卒得减轻。累迁河北河南道按察副使，道过彰德，闻西河岁饥，而征租益急，欲止之。有司谓，法当上请。思廉曰：“若然，民已不堪命矣。”即移文罢征，后果得请。 

　　二十年，河北复大饥，流民渡河求食。朝廷遣使者会监司官于河上，禁流民南渡。思廉曰：“民急于就食，岂得已哉！天下一家，河北、河南，皆吾民也。”亟命纵之，且曰：“虽得罪死，不恨。”奏入，帝不之罪也。卫辉、怀孟大水，思廉临视赈贷，全活甚众。水及城不汉者数板，思廉督修堤堰，恒露宿城上，水不为患，民德之。未几，陕西行省举思廉为兴元路总管，迁陕西汉中道按察使，并以母老不赴，俄丁母忧。 

　　二十七年，立云南行御史台，起复思廉为御史中丞。或疑思廉必不拜，思兼曰：前昧死陈请，以老母故。今吾母已亡，当驰驱边徼，以赎前罪。”甫逾小祥，即素服就道。始至，蛮夷酋长来见，思廉奉宣德意，缓辑远人，且明示祸福，使毋自外。闻者慑服。云南学校无释奠礼，思廉举春秋祭祀之礼，集省台以下官百余人，公服跪拜。蛮夷化之，子弟始有从学、问礼者。 

　　成宗即位，除河东山西廉访使。太原岁饲诸王驼马一万四千余匹，思廉请只饲千匹。平阳诸郡岁输租税于北方，民甚苦之，思廉请输河东近仓。旧法，决事咸有议系，权归曹吏。思廉处判牍尾，某当某罪，吏皆束手。 

　　思廉累任风宪，刚正疾恶，言事剀切，如：请早建储贰、辨尊卑服制、议封谥、养军力、定律令，皆当时急务。与人交有终始，或有疾病死丧，问遗抚恤，往返数百里，不惮劳仍为之经纪家事。好荐达人物，或者以为好名，思廉曰：“若避好之讥，人不复为善矣。”思廉伯父震，金南渡后为监察御史，有刚直名。思廉言论风采，皆不愧其伯父云。元贞二年卒，年六十二，谥敬肃。 

　　史臣曰：“游显、贾居贞、李德辉之爱民，赵炳、张德辉之守法，马亨、何荣祖、程思廉之匡君，出任方面，入官台省，譬之缉众腋而成裘，构群材以造厦，此至元之治，所以庶几贞观也。” 

卷一百六十八 列传第六十五 

　　郝经 苟宗道 

　　郝经，字伯常，其先潞州人，徙泽州陵川。祖天挺，父思温。天挺有重名，元好问之师也。金未，思温辟地河南鲁山。贼至，经母许匿窖中，贼爇火熏之，闷绝。经以蜜和寒菹汁，决母齿饮之，始苏。时经甫九岁，人皆异之。金亡，徙顺天，为守帅张柔、贾辅所知，延为上客，二家藏书皆万卷，经博览，学日进。 

　　宪宗元年，世祖以皇弟开幕府金莲川，召经，咨以时务，条上数十事，世祖大悦，遂留王府。及伐宋，经从至濮州。有得宋人奏议以献，言冲要宜防者，凡七道，下诸将议，经曰：“古之一天下者，以德不以力。彼今未有败亡之衅，我乃空国而出，诸侯窥伺于内，小民凋弊于外，经见其危，未见其利也。王不如修德布惠，敦族简贤，绥怀远人，顺时而动，宋不足图也。”世祖愕然曰：“汝与张拔都议邪？”经对曰：“经少馆张柔家，闻其议论。此则经臆说，柔不知也。”世祖以杨惟中为江淮、荆湖南北等路宣抚使，经为副使，将归德军，先至江上，宣布恩信，纳降附。惟中欲还汴，经不可，惟中怒，经率麾下先发。惟中愧谢，乃与经俱行。 

　　经闻宪宗在蜀，久无功，进东师议曰： 

　　经闻图天下之事于未然则易，救天下之事于已在则难。已然之中复有未然者，使往者不失而来者得遂，是尤难也。国家以一旅之众，奋起朔漠，斡斗极以图天下，马首所向无不摧破。灭金源，并西夏，蹂荆、襄，克成都，平大理，奄征思海，有天下十八，尽元魏、金源故地而加多。惟宋不下，未能混一，连兵构祸逾二十年。何曩时掇取之易，而今日混一之难也？ 

　　夫取天下，有可以力并，有可以术图。并之以力则不可久，久则顿弊而不振；图之以术则不可急，急则侥幸而难成。要之，成功各当其可，不妄为而已。 

　　国家创业垂五十年，而一之以兵，遣黎虔刘殆尽。自古用兵未有如是之久者也，其力安得不弊利！且括兵率赋，朝下令而夕出师，躬擐甲胄，跋履山川。以志则锐，以力则强，以土则大，而其术则未尽也。苟于诸国既平之后，息师抚民，创法立制，上下井井，不挠不紊，任老成为辅相，选贤能为任使，鸠智计为机衡，平赋以足用，屯农以足食，内治既举，外御亦备。如其不服，先以文诰，拒而不从，而后伺隙观衅以正天伐。自东海至于襄、邓、重兵数道，以为正兵。自汉中至于大理，轻兵捷出，以为奇兵。帅臣得人，师出以律，高拱九重之内，而海外有截矣。是而不为，乃于间岁遽为大举，上下震动，兵连祸结，底安于危，是已然而莫可止者也。东师未出，大王仁明，则犹有未然者，可不议乎！ 

　　国家用兵，一以国俗为制，而不师古，不计师之众寡，地之险易，敌之强弱，必合围把槊，猎取之若禽兽然。鞭弭所属，指期约日，万里不忒，得兵家之诡道，而长于用奇。自浍河之战，乘胜下燕、云，遗之而去，似无意于取者。既破回鹘，灭西夏，乃出兵关陕以败金师，然后知所以深取之，长于用奇也。既而由金、房出绕潼关之背以攻汴，自西和径入石泉、威、茂以取蜀，自临洮、吐番空穿彻西南以平大理，皆用奇也。夫攻其无备，出其不意，而后可以用奇。岂有连百万之众，首尾万余里，六飞雷动，乘舆亲出。竭天下，倒四海，大极于遐徼之土，细穷于委巷之已，撞其钟而掩其耳，啮其脐而蔽其目，如是用奇者乎？是执千金之璧而投瓦石也。 

　　其初以奇胜也，关陇、江淮之北，平原旷野之多，而吾长于骑，故所向不能御。兵锋新锐，民物稠伙，拥而挤之，郡邑自溃，而吾长于攻，故所击无不破。是以用奇而骤胜。今限以大山深谷，厄以重险荐阻，迂以危途缭径，我乘险以用奇则难，彼因险以制胜则易。况于客主势悬，蕴蓄情露，虽有奇谋秘略，无所用之。力无所用与无力同，计不能行与无计周。泰山压卵之势，河海濯爇之举，拥遏顿滞，盘桓而不得进，所谓强弩之末不能射鲁缟者也。 

　　为今之计，则宜救已然之失，防未然之变而已。西师既构，猝不可解，如两虎相斗，入于岩阻，见之者辟易不暇，又焉能以理相喻，使之逡巡自退。彼知其危，竭国以并命，我必其取，无由以自悔，兵连祸结，何时而已。 

　　殿下宜遣人禀命于行在所，大军压境，遣使喻宋，示以大信，令降名进币，割地纳质。彼必受命，姑与之和，偃兵息民，以全吾力，而图后举，天地人神之福也。禀命不从，殿下之义尽，而后进吾师，重慎详审，不为躁轻，假西师以为奇而用吾正。申以文移，喻以祸福，使知殿下仁而不杀，非好攻战辟土地，不得已而用兵之意。诚意昭著，恩信流行，然后阅实精勇，制节以进。既入其境，敦陈固列，缓为之行。彼善于守而吾不攻。彼恃坚城以不战老吾，吾合长围以不攻困彼，吾地吾之所长，彼不能用其长。选出入便利之地为久驻之基，示必取之势。毋焚庐舍，毋伤人民，开其生路，以携其心，亟肄以疲之，多方以误之。 

　　兵势既振，蕴蓄既现，则以轻兵掠两淮，杜其樵采，遏其粮路，使血脉断绝，各守孤城，示不足取。即进大兵，直抵于江，沿江上下列屯万灶，号令明肃，部曲严整，首尾缔构，和具舟楫，声言径渡。彼必震叠，自起变故。盖彼之精锐尽在两淮，江面阔越，恃其岩阻，兵皆柔脆，用兵以来未尝一战，焉能当我百战之锐。一处崩坏，则望风皆溃，肱髀不续，外内限绝，勇者不能用而怯者不能敌，背者不能返而面者不能御，水陆相济，必为我乘。是兵家所谓避坚攻瑕，避实击虚者也。 

　　如欲存养兵力，渐次以进，以图万全，则先荆后淮，先淮后江。彼之素论，谓“有荆、襄则可以保淮甸，有淮甸则可以保江南。”先是，我尝有荆、襄，有淮甸，皆自失之。今当从彼所保以为吾攻，命一军出襄、邓，直渡汉水造舟为梁，水陆济师。以轻兵缀襄阳，绝其粮路，重兵趋汉阳，出不意以伺隙。不然；则重兵临襄阳，轻兵捷出，穿彻均、房，远叩归、峡，以应西师。如夔门不守，大势顺流，即并兵大出。摧拉荆、郢，横溃湘、潭，以成犄角。一军出寿春，乘其锐气，并取荆山，驾淮为梁，以通南北。轻兵抄寿春，而重兵布于钟离、合肥之间，据濡须，塞皖口，南入舒、和，西及于蕲、黄，徜徉恣肆，以觇江口。乌江，采石广布戍逻，侦江渡之险易，测备御之疏密，徐为之谋，而后进师，所谓溃两淮之腹心，抉长江之襟要也。一军出维扬，合为长围，示以必取。而以轻兵出通、泰，直塞海门、瓜步、金山、柴墟河口，游骑上下，吞江吸海，并著威信，迟以月时，以观其变。是所谓图缓持久势也。三道并出。东西连衡，殿下或处一军，为之节制，使我兵力常有余裕，如是则未来之变或可弭，已然之失一日或可救也。 

　　议者必日，三道并进，则兵分势弱，不若并力一向，则莫我挡也。曾不知取国之术与争地之术异，并力一向，争地之术；诸道并进，取国之术也。昔之混一者，皆若是矣。晋取吴，则六道进；随取陈，则九道进；宋之于南唐，则二面皆进。未闻以一旅之众，而能取国者，或者有之，侥幸之举也。岂有堂堂天国，师徒百万，而为侥幸之举乎？况彼渡江立国，百又余年，纪纲修明，风俗完厚，君臣辑睦，内无祸衅，东西南北轮广万里，不可谓小，自败盟以来，无日不讨军实而申警之，当我强对，未尝大败，不可谓弱，岂可蔑视，谓秦无人，直欲一军幸而取胜乎？秦王问王翦以伐荆，翦曰：“非六十万不可。”王曰：将军老矣。”命李信将二十万往，不克，卒御翦以兵六十万而后举楚。盖众有所必用，事势有不可悬料而幸取者，故王者之举必万全，其幸举者，崛起无赖之人也。 

