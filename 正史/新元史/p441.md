<!-- { "loadSidebar": true } -->
　　九年，转河西道廉访使，未上，改礼部尚书。会开端本堂，皇太子就学，召旸为赞善。未几，迁翰林学士、同修国史，仍兼前职。旸言：“师傅当与皇太子东西相向授书，其属亦以次列坐，虚其中座以待至尊临幸。不然，则师道不立。”从之。俄以疾辞。帝遣基司郎中赵琏赐白金、文绮，不受。 

　　初，旸在上都时，脱脱自甘州还，且入相，中书参议赵期颐、员外郎李稷谒旸私第，致脱脱之命，属草诏，旸辞曰：“丞相将为伊周事业，入相之诏当命词臣视草，今属笔于旸，恐累丞相之贤。”期颐曰：“若帝命为之，奈何？”旸曰：“事理不顺，亦当固辞。”期颐知不可屈，乃已。 

　　十年正月，迁四川行省参知政事。十二年，除刑部尚书。十五年，再除刑部尚书。凡三迁，皆以疾辞。 

　　十七年，授集贤学士，兼国子祭酒。使者迫之。旸舆疾至京师，卧于南城，不起。时海内多故，旸上三策：一曰振纪纲，二曰选将材，三曰审形势。洋洋数千言，朝廷不能用。十一月，以集贤学士、资德大夫致仕，给半俸终身，辞不受。明年，乞骸骨，侨居弘州。徒蔚州，后移居解州之夏县。皇太子至冀宁，强起之，居数月，复还夏县。二十七年卒，年六十三。 

　　徐奭，字周臣，彰德安阳人。由国子生为学录，累迁户部主事，擢员外。拜监察御史，劾台臣不称职者。出佥浙西道肃政廉访司事，为中台都事。再迁为浙东道肃政廉访使，以静治闻。入为户部尚书，参议中书省事。拜治书侍御史，与言事者不合。谢病归。后除礼部尚书，擢河东山西道宣慰使，拜河南江北等处行省参知政事，改集贤侍讲学士。至正四年卒，年六十五。 

　　奭为人恂恂，至当官莅事，意有不可，即言之，故屡为奸人所中云。 

　　史臣曰：“王克敬之练达，崔敬、盖苗之侃直，韩镛、归旸、徐奭之刚介，皆惠宗时名臣也。当时权在丞相，左右丞、参政一忤丞相意，即斥去，镛与苗，并以忤丞相，不能久于其位，惜哉。” 

卷二百十三 列传第一百一十 

　　吕思诚 武祺 成遵 贾鲁 

　　吕思诚，字仲实，平定人。父允，佥汉中道廉访司事。母冯氏梦见神人，及寤，思诚生，有光照室，人异之。 

　　长从萧奭学，擢泰定元年进士第，授同知辽州事，未赴，丁内艰。改景州蓚县尹，差民户为三等，均其徭役，刻孔子象，令社学编祀之。春行田，树畜勤敏者，赏以农器。印文簿畀社长，秀月报县，不孝弟、不事生业者，悉书之，罚输作。胥吏豪猾者，窜名职田户，思诚悉革之。 

　　天历初，军兴，豫贷钞于富民造兵器，事先集，而民不扰。天旱，道士持青蛇曰：“卢师谷小青龙也。祷之雨。”思诚杀蛇，笞道士，即日雨。 

　　擢翰林国史院检阅官，俄迁编修。文宗在奎章阁，敕取国史阅之，院长不敢言，思诚独跪阁下，争曰：“国史纪当代人君善恶，天子无阅之者。”事遂寝。累擢国子监丞、司业。 

　　拜监察御史，与斡玉伦徒等劾中书平章政事彻里帖木儿变乱朝政，疏留中不下。思诚纳印绶殿前，遂出佥广西廉访司事。巡行郡县，土官于元帅恃势陵人，恐事觉，遣其子迓思诚于道。思诚缚至县，痛惩之，一道震肃。移浙西道，达识帖睦迩为南台御史大夫，与江浙省臣有隙，嗾思诚劾之。思诚曰：“吾为天子耳目，非台臣膺犬。”不听。已而闻平章左吉贪墨，思诚劾其罪流之海南。 

　　复召为国子司业，迁中书左司员外郎。盗杀河南省臣，诖误者三十余人，思诚言于朝，皆释之。迁左司郎中，俄以事罢，起为右司郎中，拜刑部尚书。 

　　科举复行，与佥书枢密院事韩镛为御试读卷官，改礼部尚书。御史台奏为治书侍御史。总裁辽、金、宋三史，擢侍御史。枢密院奏为副使，御史台又留为侍御史。会平章政事巩卜班不法、监察御史劾之，御史大夫也先帖木儿曰：“姑徐之。”思诚趣入，奏罢巩卜政。也先帖木儿衔思诚甚，思诚即谒告，朝廷知其事，出为河东道廉访使。未几，召为集贤侍讲学士，兼国子祭酒。拜湖广行省参知政事，中道授湖北道廉访使。 

　　五年，入拜中书参知政事。六年，迁左丞。九年，转御史中丞。再任左丞、知经筵事，提调国子监，兼翰林学士承旨、知制诰兼修国史，加荣禄大夫，总裁后妃功臣传。会萃《六条政类》，赐玉带。又为构密副使，仍知经筵事。复为中书左丞。御史大夫纳麟诬参政孔思立受赇，或欲连中思诚，纳麟曰：“吕左丞有廉名，勿及之。”遂止，拜集贤学士，仍兼国子祭酒。 

　　吏部尚书偰哲笃、右司都事武祺等建言更秒法，以由一贯文省权钱一千文为母，铜钱为子。诏命廷臣集议。思诚曰：“中统、至元，自有母子。上料为母，下料为子。譬之蒙古人以汉人子为后，皆人类也，尚终为汉人之子。岂有纸币为父，而以铜钱为子者。”一座咸笑。思诚又曰：“钱钞用法，以虚换实也。今历代钱至正钱、中统钞，至元钞、交钞，分为五项。若商贾藏其实而弃其虚，恐不利于国家。”偰哲笃曰：“至元钞多伪，故更之。”思诚曰：“至元钞不伪，人为伪尔。交钞若出，亦有为伪者。且至元钞犹故戚也，家之童奴识之；交钞犹亲戚，人未识也，其伪滋多。况祖宗之成宪，岂可轻改？偰哲笃曰：“祖宗法弊，亦可改。”思诚曰：“汝辈更法，又欲上诬世祖，是汝与祖争高下也。且自世祖以来，诸帝皆谥曰孝，改成宪可谓孝乎？”偰哲笃曰：“钱钞兼行何如？”思诚曰：“钱钞兼行，轻重不伦，何者为母？何者为子？汝不通古今，徒道听涂说耳！”偰哲笃忿曰：“我等策不可行，公有何策？”思诚曰：“我有三字策，曰：行不得！”丞相脱脱见思诚言直，狐疑未决。御史大夫也先帖木儿独曰：“吕祭酒之言亦是，但不当在庙堂上大声厉色尔。”监察御史承望风旨，劾思诚狂妄，夺其诰命并所赐玉带。 

　　十四年，出为湖广行省左丞，遣太医院宣使秦初即其家迫遣之，初窘辱不遗余力，思诚不为动。贻书参议龚伯遂曰：“去年许可用为河南左丞，今年吕思诚为湖广左丞，世事至此，足下得无动心乎？”未几，召还为中书添设左丞，进光禄大夫，兼司农卿。思诚去二日，武昌陷，为御史所劾，遂罢职。十五年六月，御史桑哥等复办思诚无罪，诏给还宣命、玉带。十七年三月卒，年六十五。追封齐国公，谥忠肃。有文集、《汉通纪》行于世。 

　　与思诚争钞法者，为偰哲笃、武祺。偰哲笃，附见《仳理迦帖木儿传》。祺，字子春，太谷人。由掾吏迁知桐城县，果断有能名。入为户部左司都事，建言议钞法，曰：“钞法自世祖时已行之，后除拨支料本，倒易昏钞，以布天下外，有合支名目于宝钞总库料钞转拨，所以钞法疏通，民受其利。比年以来，失祖宗原行钞法本意，不与转拨，故民间流转者少，致伪钞滋多。”廷议韪之，凡合支名目准于总库转支。至正十年，丞相脱脱锐意变法，祺与吏部尚书偰哲笃请更钞法，以楮币一贯文省权铜钱一千文为母，铜钱为子。脱脱从祺等议，立宝泉提举司，铸至正通宝铜钱，印造交钞，通行天下。未几，以军兴赏犒，印钞日不暇给，物价腾涌逾十倍，度支益绌。祺寻授参议中书省事，转户部尚书，拜甘肃参知政事，以疾卒。 

　　成遵，字宜叔，南阳穰县人。年十五丧父，贫不废学。至顺元年，至京师，受《春秋》于夏镇，遂入国子监为诸生。助教陈旅数以语学士虞集，集方有目疾，见遵来，迫而视之，曰：“公辅器也，君当自受重。” 

　　元统改元，登进士第，授翰林国史院编修官。明年，预修泰定帝、明宗、文宗三朝《实录》。后至元四年，擢应奉翰林文字。 

　　至正初，擢太常博士，转中书检校，寻拜监察御史。扈从至上京，上封事言：“天子宜慎起居，节嗜慾，以保养圣躬。圣躬安，则宗社安。”言甚迫切，帝改容称善。又言台察四事：一曰差遣台臣，越职问事；二曰左迁御史，杜塞言路；三曰御史不思尽言，循叙求进；四曰体覆廉访，声迹不实，贤否混淆。帝皆嘉纳之，谕台臣曰：“遵所言甚善，皆世祖风纪旧规也。”特赐上尊旌之。遵又言：“江浙火灾宜赈恤”劾平章火鲁忽赤不法十事，宜罢斥。皆从之。复上封事，言时务四事：一曰法祖宗，二曰节财用，三曰抑奔竞，四曰明激劝。奏入，命中书议行。 

　　三年，自刑部员外郎出为陕西行省员外郎，以母病辞归。五年，丁母忧。八年，擢佥淮东肃政廉访司事、礼部郎中，奉使山东、淮北，察守令贤否，荐循良九人，劾罢贪懦者二十一人。九年，改刑部郎中。寻迁御史台都事。台臣嫉赃吏以父母之忧获免，建议：“官吏凡被劾赃私，虽父母死，不许归葬。”遵曰：“贪吏固可恶，然与人伦孰重？国家以孝治天下，宁失罪人，勿使为吏者不葬父母。”御史大夫是其言，擢户部侍郎。十年，迁中书右司郎中。刑部狱久不决者积数百，遵与同僚分阅之，共议轻重，各当其罪。时输粟补官者匿罪得七品杂流，为怨家所告，有司议不问，遵曰：“卖官鬻爵，巳非盛典，况买与有罪之人乎？必夺其敕，著为令。”省臣从之。 

　　除工部尚书。先是，河决白茅，郓城、济宁皆为巨浸，漕运使贾鲁言：“必疏南河，塞北河，使复故道，役不大兴，害无已时。”廷议莫能决，乃命遵偕大司农秃鲁行视河，议其疏塞之方以闻。十一年春，自济宁、曹、濮汴梁行数千里，掘井以量地之高下，测岸以究水之深浅，谓故道不可复，其议有八。而丞相脱脱先入贾鲁之言，及遵与秃鲁至，力陈不可，且曰：济宁、曹、郓连岁饥馑，民不聊生，若聚二十万人于此地，恐后日之忧，有重于河患者。”脱脱怒曰：“汝谓民将反耶？”自辰至酉，辨论终不能入。明日，执政谓遵曰：“丞相意已定，且有人任其责矣，公幸毋多言。”遵曰：“腕可断，议不可易也。”由是出为大都、河间等处都转运盐使。 

　　十四年，调武昌路总管。时大江上下皆剧盗，米直翔肖，遵言于省臣，假军储钞万锭，募勇敢之士且战且行，籴粟于太平、中兴，民赖以济。会省臣出师，遵摄省事，乃远斥候，塞城门，籍民为共得五千余人，设万夫长四，配守四门，号令严肃。贼船往来江中，终不敢近岸。 

