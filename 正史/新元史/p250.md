<!-- { "loadSidebar": true } -->
　　出班妻杜伦第公主卒，不赛因复以姊凯而图领、萨谛柏两公主妻之。察合台后王葛伯克素与约索伏儿不合，告呼拉商守将忽辛：我助汝夹攻约索伏儿，命诸王率四万人以往。忽辛亦率二万人并海拉脱义斯单二部之众应之。东军先至，密诱约索伏儿之将临阵杀贝克图儿来降，约索伏儿遂败走，追及杀之。忽辛至，东军已振旅而返。时梅沙卜特尼牙、库儿特斯单、的牙佩壳耳连年旱蝗，麻而哲西而克梅法而勒、毛夕里、哀而比而各城人烟殆绝，报达亦告饥。七年夏，又大雨雹。不赛因询于教士，乃禁酿酒、逐娼妓，并免各城税赋。是年，埃及王遣木剌奚刺客三十人刺阿克桑柯儿及忽辛，皆不中。埃及使者至，出班欲杀之，为阿里沙所阻。不赛因亦恐木剌奚人刺之，乃与埃及和，遣使告埃及王：“一，勿遣木剌奚人行刺；二，两国逃人，彼此皆不交出；三，勿令阿剌比犯蒙古属地；四，两国通商；五，赴麦喀礼拜，两国各用国旗为识。” 

　　至治三年，及埃及平。先是，出班子帖木儿塔失在罗马，密与埃及约，助其举兵。出班闻而大恐，即告不赛因自往捕之。是年冬，出班以兵至，帖木儿塔失欲拒战，众不可，乃上谒。出班囚之，诛其左右数人，不赛因宥不问，仍使守罗马。 

　　四年，阿里沙卒。前此管财赋官，皆不得其死，独阿里沙终于位。不赛因既长，渐忌出班权重，郁郁不乐。出班不以为意，其子狄马世克火者心不能平。是冬，出班恐东边不靖，自赴呼拉商，与洛肯哀丁、爱而伦赤、伊生库特洛克、阿里巴的沙之弟穆罕默特同行，狄马世克在内益纵恣不法。 

　　泰定二年，不赛因在报达，有告狄马世克奸夺平民者，不赛因不悦。 

　　三年，不赛因回苏尔滩尼牙，狄马世克阻群臣上谒，不赛因愈怒。有告狄马世克与邦尔呼图侍妾空库台有逆谋，不赛因命捕空库台鞫之，未获。时苏尔滩尼牙戮群盗，献首于不赛因，令人伪云此出班等之首，已在海拉脱伏诛。狄世马克闻之，改服出城而逸，追至中途杀之，悬首国门。 

　　不赛因既杀狄世马克，即密告爱克伦赤、伊生库特洛克等令杀出班，并言已遣兵攻其子帖木儿达失。爱克伦赤等素服出班，同至八脱吉思，见出班，白其事，愿助出班举兵。出班与其子忽辛谋，忽辛曰：“计惟一战，然诸将不足恃，当先杀之。呼拉商我所辖，克儿漫、法而斯之库藏可以取给，帖木儿达失已在罗马，赛因克穆罕默特已在角儿只，四面合攻，不足惧也。出班不从，但杀洛肯哀丁等七十人。 

　　时不赛因已令苏纳台、阿儿巴的沙、得勿来特沙讨出班，自驻于可费斯音为后援。出班进至西模囊，使教士往见不赛因谓：“我不但为王效力，并为先王效力。又无过失。狄马世克有罪当诛，不必宽恕，但不可株连其父与弟耳。又闻杀狄马世克非王命，乃他人所为。请王察之。”教士劝不赛因罢兵。不赛因曰：“出班自来，吾当返旆”。然为诸将所尼。 

　　出班乃进兵，是夜，有大将率三万人投于不赛因。明日，出班退走，爱克伦赤、伊生库特洛克尚从之，而麾下兵已散去。出班至撒唯，见其妻凯而图领、萨谛伯，令携其子布卜而牙失归于不赛因，自携前妻杜伦第公主之子赤老罕奔于塔八斯，从者仅十七人。欲入突而基斯单，又改计入海拉脱。或劝其来中国及奔印度，皆不从。海后脱酋基亚特丁待出班甚厚，后得不赛因书命杀之。许以凯而图领下嫁，且割地与之。基亚得丁使人持其书示出班，言：“苏尔滩之命不能违。”出班父子相持而哭，请全尸以死，以一指有长甲为证据。又谓：赤老罕尚幼，请送于苏尔滩。又麦地拿造一墓，请葬于此地。遂自缢。 

　　是年，基亚特丁入朝，闻不赛因已娶报格达克，甚惧，乃令人回海拉脱杀赤老罕。报格达克者，狄马世克之女，嫁赛克喀山，为不赛因所夺者也。报格达克有宠，不许基亚特丁返国，令俟出班父子丧至。既至，以礼殓之葬于麦地拿。不赛因先至麦喀，绕黑石殿三周以祈福焉。 

　　不赛因既平出班之乱，以拉施特哀丁之子结牙特丁及阿来哀丁分总财赋，旋以结牙特丁为相，劝农兴教，境内大治。先是，阿里沙构飞语，谓合儿班答为拉施特哀丁毒死，证成其罪。拉施特哀丁腰斩，枭首通衢，分其手足传示各部，并戮其子火儿质拉儿。拉施特哀丁年已八十，时人皆冤之。至是，其二子复蒙任用焉。 

　　四年，察合台后王以兵掠呼拉商，命守将纳林秃垓御之。其人与海拉脱酋不协，不赛因命纳林秃垓勿预海拉脱事。不听，乃命遣母弟阿里巴的沙代之。纳林秃垓不悦，扬言呼拉商并无军事，阿里巴的沙中途而返。不赛因仍使往呼拉商，阿里巴的沙怏快，遂谋叛，不待命而归。其母哈赤可教与不赛因皆遣使止之，又不从。遣啰鲁火者率兵往阿里巴的沙，部将不从叛，执阿里巴的沙以归。不赛因以哈赤可敦之言，宥其死，使塔失帖木儿代赴呼拉商。纳林秃垓思入朝，杀结牙代丁。事觉，捕之。纳林秃垓脱走，遣啰鲁追斩之。以赛克阿里为呼拉商大将。 

　　不赛因晚年，外任结牙代丁，内惟听报格达克之言，别将无当意者。后至元二年卒。 

　　遣命立阿里不哥四世孙阿儿帖为嗣，萨谛伯公主之婿也。明年为贝杜孙穆萨所废。 

　　是时，将相争权，境内大乱。有两大将剖分其国：一为出班之后，一曰胡信，为则来耳汗。胡信为大哈散，出班之后为小哈散。未几大哈散立穆罕默特为汗，小哈散又立萨谛伯公主为女汗。出班死，萨谛伯改嫁阿儿帖，又嫁苏力门。萨谛伯卒，苏力门嗣为汗。继苏力门者曰奴舍而万。大哈散立穆罕默特，三年卒。又立托克帖木儿。穆罕默特，旭烈兀之五世孙。托克帖木儿，术赤裔孙也。继托克帖木儿者曰赭汗帖木儿，盖喀图之孙也。奴舍而万之后，国事皆决于则来耳汗。于是则来耳、色尔必达耳、马札非耳三族彼此争夺，后皆为驸马木耳所灭。 

　　史臣曰：“旭烈兀屠报达，铲天方祖国，然其曾孙合赞卒奉穆罕默特之教。何则？从其国俗，则上下相安。自阿八哈以后，篡夺频仍，至合赞而乱始定，以民心之归附也。君子易政而不易教，有以夫！” 

卷一百一十 列传第七
　　○太祖诸子五 拖雷下 

　　△阿里不哥药木忽儿 拨绰 牙忽都 末哥 阔烈坚 也不干 

　　阿里不哥，拖雷第七子，世祖同母弟也。 

　　宪宗伐宋，命世祖分兵趋鄂州，以阿里不哥留守和林，孛鲁欢、阿蓝答儿辅之。宪宗崩，以序以贤，世祖当立。先是，世祖受关中分地，阿蓝答儿为行省，钩考陕西、河南财赋，多所谴责。事具《世祖本纪》。至是，阿蓝答儿恐世祖追论其罪，乃与浑都海、脱火思、脱里赤等谋立阿里不哥。 

　　中统元年，世祖即位于开平。阿里不哥亦僭号于和林城西按坦河，太宗后王海都，宪宗后王阿速带、玉龙答失、昔里吉，察合台后王阿鲁忽，曲里坚子阿而喀台，旭烈兀子出木哈儿等及拔都母库托克台可敦皆附之。独斡赤斤大王谓，世祖应嗣大位。初，宪宗留辎重于六盘山，以大将浑都海守之。又分兵戍东、西川，其将为怯的不花、明里火者等，皆与阿里不可通。阿里不哥使霍鲁欢、刘太平行省于关右，藉以抗命。诏宣抚使谦希宪执霍鲁欢、刘太平杀之，尸诸市，并诛怯的不花于东川，明里火者于西川。于是浑都海举兵应阿里不哥，阿蓝答儿自和林援之。世祖遣使谕阿里不哥。不奉命，杀诸王阿毕世喀，引兵而东，以出木哈儿、合剌札为前锋，遇世祖所遣亦孙哥之军，一战而溃。 

　　是年冬，车驾至和林。时阿蓝答儿浑都海已伏诛，阿里不哥驻谦谦州，知不敌，遣使归命，请俟马肥入觐。且云愿约伯勒克、旭烈兀、阿鲁忽三王同入朝。世祖允之，命速来，勿俟三王，以亦孙哥守和林待之。车驾还开平，遣散余军。 

　　二年秋，阿里不哥至和林，伪言归顺，出不意突攻亦孙哥，败之，遂据和林，乘胜逾漠而南。帝闻警，亟征兵，自将御之。冬十一月壬戌，战于昔木土淖尔。国王塔察儿为左翼，亲王合丹、附马纳陈为右冀，亲王拨绰将中军，斩其将合丹豁尔赤，阿里不哥大败。敕勿穷追，俟其悔悟。阿里不哥见无追兵，越十日，回兵再战于阿儿忒之地。自旦至晡，胜负未分，而阿里不哥退走。是时阿鲁忽引兵至忽只儿之地，杀阿权里不哥守将唆罗海，将归命于世祖。阿里不哥因是亟引而西，欲攻阿鲁忽，道过和林，不守而去。帝抚定和林，免其今年赋税。十二月，车驾还大都。 

　　三年，阿里不哥之将哈刺不花与阿鲁忽战于布剌城及赛剌木淖尔，兵败，哈剌不花没于阵。阿鲁忽恃胜轻敌，还驻亦剌八里，遣散其兵。未几，阿速带率第二军继至，入自铁门，陷阿力麻里城，阿鲁忽败走，逾天山而南，至兀丹、乞思合儿。 

　　四年，阿里不哥兵复至，阿鲁忽迎战于浑八升，又败退至撒马尔干。阿里不哥亦北还。其将士以阿里不哥多杀阿鲁忽之众，自戕蒙古同类，群议其非。玉龙答失已反正，驻阿尔泰山。于是阿里不哥部众多往投之。时天山南北户口逃亡，糇粮无所出。阿里不哥饥因，恐阿鲁忽乘其势弱来攻，乃使合剌旭烈兀妃倭耳干纳偕马思忽惕往议和。海都附阿里不哥攻阿鲁忽，又为所败。 

　　阿里不哥失援，势益蹙。至元元年正月，遣使乞降。帝预敕近边，和籴以饷其众。秋七月庚子，阿里不哥与玉龙答失、阿速带、昔里吉至京师。入谒。帝熟视无言，既而哭，阿里不哥亦哭。帝曰：“试据理言之，我兄弟二人孰应嗣大位。”阿里不哥曰：“昔日我为是，今日汗为是耳。”诸王阿济格谓阿速带曰：“杀我兄弟阿毕世喀，非汝耶。”阿速带曰：“此奉阿里不哥之命。今我臣服于汗，若汗命杀汝，我亦不能不从。“世祖禁止其争，命阿里不哥坐于诸子之列。次日，使四亲王、三大臣鞫其诸将。阿里不哥自引僭号与抗命之罪，与诸将无与。其部将最长者为秃满，奋然曰：“是我等之谋。请勿罪阿里不哥，而置我等于刑。”帝奖其忠，复诘阿里不哥。乃曰：“孛鲁欢、阿蓝答儿二人劝我：先帝已崩，两兄将兵在外，我为留守，义当嗣立。”于是诛孛鲁欢、忽察、秃满、阿里察、脱忽思等凡十人。诸王大臣议免阿里不哥、阿速带之死，请告于旭烈兀、伯勒克、阿鲁忽诸王，俾审议以闻。旭烈兀，伯勒克咸是廷议，阿鲁忽则谓末受朝廷册命，不置词。 

　　三年，阿里不哥卒于大都。四子：曰明理帖木儿、药木忽儿、乃剌忽不花、剌甘失甘。 

