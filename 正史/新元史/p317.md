<!-- { "loadSidebar": true } -->
　　何伯祥，字世麟，其先陕州人，后徙易州。父渊，知易州。伯祥以行军千户隶张柔部下。时保定经略使王子昌、信安公张甫坚守不降。子昌，金骁将也，柔命伯祥取之。伯祥薄其城而阵，子昌出走，伯祥追及之，子昌反射伯祥中手贯枪，伯祥策马弃枪，徒手搏之，禽子昌及所佩金虎符，甫亦遁去。伯祥遂攻西山诸寨，悉平之，取三十余城，后从破蔡州，以功授易州等处军民总管。 

　　太宗九年，从察罕伐宋，伯祥拔三十余寨，获战舰万余艘。宋人以兵二万守洪山，伯祥逆战，破之，又从克光州，进攻黄州。有小舟来觇，张柔曰：“此侦者，吾当备之。”命伯祥伏兵赤壁，以伺之。夜果水陆来攻，伯祥横击宋师，大败之。军还，又拔张家寨，俘斩万级。大帅口温不花、察罕以其功上闻。及张柔故觐，面奏伯祥战功，赐宣命、军符，充易州等处行军千户，兼军民总管，仍赐厩马、衣甲。柔常命伯祥摄帅府事，军事皆咨之。 

　　宪宗二年，又从大军南征，深入敌境。察罕由别道遽还，诸将仓皇失措，伯祥曰“此必为敌所遏，不如出其不意，使不能测我，乃可出也。”遂直抵司空山寨，为攻取之势。既夜，分所部为十营。营火十炬，炬伏精卒于前，黎明，整众徐行。宋兵果追之，遇伏，惊溃，大败之，转战千余里，诸军赖以拔出，帝闻之，赐黄金二百两。 

　　世祖伐宋，以伯祥参预军事，后卒于鄂州。延佑初，赠推忠保节功臣、太保、仪同三司、上柱国，追封易国公，谥忠毅，子瑛，玮，行军千户，与子德隆俱战殁。 

　　玮，字仲韫。年十六，从张柔见世祖，帝感其父之殁，授玮易州知州，未几，袭行军千，镇亳州。从围樊城，宋将夏贵帅舟师来援，玮营于城东北，扼其冲。贵纵兵烧北关，进逼玮营，万户脱温不花等邀玮入城，玮不从，率所部力战，贵败走。 

　　至元十一年，伯颜伐宋，以玮为帐前都镇抚。伯颜令军拒命者屠之。玮谏曰：“丞相吊民伐罪，宜以不杀为本。”伯颜善其言。及克黄家湾、沙洋堡，使玮抚定其民，则沙洋已屠矣。进攻阳罗堡，夏贵列战舰上下游，玮从阿术选济，奋击之，贵败走。又败贾似道于丁家洲，授武德将军、管军总管，佩金虎符。宋平，进怀远大将军、太平路军民达鲁花赤。俄迁户部尚书，行两淮都转运使。阿合马用事，谢病归。 

　　十八年，召参议中书省事。出为江南浙西道提刑按察使，改大名路总管。二十八年，迁湖南宣慰使。三十一年，拜中书省参知政事。时宰执十二人，玮以政出多门，辞不拜。 

　　大德四年，除侍御史，又以母疾辞。七年，改授御史中丞。玮刚直无所顾忌。奏政要十事，以纾民力、制国用、备荒政、重吏禄、开贤路为急务，且曰：“丞相安童甚贤，而相业前后异者，盖初则有史天、廉希宪、许衡诸人为之佐，及再相，则诸人去矣。”成宗嘉纳之。京师孔子庙成，玮请建国学于庙侧，从之。地震，上言：咎在大臣。明日，洪双叔、木八剌沙、阿老瓦丁皆罢政事。既而赛典赤、八都马辛等召还，玮言：“奸党不可复用，宜选正人以为辅弼。”疏入，报闻。御史郭章劾郎中哈剌哈孙受赇，已抵罪。哈剌哈孙结权幸，以枉问逮章。玮言于帝曰：“陛下杀郭章，如祖宗法度何？”帝意解，即释之。 

　　九年冬，将有事于南郊，议配享，玮曰：“严父配天，万世不易。”不果行，成宗崩，左丞相阿忽台奉皇后命，集议成宗祔庙及皇后摄政事。玮曰：“朝廷故事，惟亲王得与此，非臣所敢知。”阿忽台变色，以唐武后为辞。玮曰：“彼有庐陵王，事体不同。”及出，劝右丞相答剌罕、御史大夫塔思不花密白武宗及皇太后，早定大计。 

　　武宗即位于上都，除玮副詹事，复遥授平章政事、商议中书省事。武宗至，群臣郊迎，帝问：“孰为何中丞。”玮出拜，帝曰：“闻卿忠直，其匡朕不逮，勿有所隐。” 

　　至大元年，迁詹事，兼卫率使。拜中书左丞，仍商议中书省事。越王秃烈请置吏自赋，脱虎脱等议建尚书省易钞法。玮皆奏格之。未几，出为河南行省平章政事；佩金虎符，提调屯田事。帝召至榻前，谕曰：“汴事重，屯田久废，卿当为国竟力。”赐黑貂裘、锦衣各一袭。玮行部至扬州，民负镇南王钱、王佣之，岁满没入为奴。玮白王释之。奸人赵万儿造妖言，事觉，连南阳、归德等路数百家，玮按诛万儿，尽释逮系者。岁余，增河南屯田米十七万石。又经理荆湖废屯。岁得米百万石。以行台钱五十万建国学，买地三千亩书院于南阳，祠诸葛亮。又请置洪泽芍陂屯田万户府儒学教授。三年，改行尚书省平章政事，卒，年六十六。皇庆中，赠推忠佐理同德功臣、太傅、开府仪同三司、上柱国，追封梁国公，谥文正。子德严、顺德路总管；德温，武略将军、副万户。 

　　王善，字子善，真定藁城人。姿貌雄伟，多智略，金宣宗南迁，河朔群盗蜂起，藁城人推善为首，使捍卫乡里，授本县主簿。 

　　未几，权山府治中。时武仙在真定，忌善威名，密使知府李济、通判郭安图之。善觉，袭杀二人，来降，授同知中山府事，佩金虎符。率所部三百人攻武仙，仙遣裨将拒战，善擒斩之。仙走获鹿，使其将段琛城守，善进攻拔之，军势大振，自中山以南，降州县四十有二。 

　　十五年，迁中山、镇定等路招讨使。寻加右副元帅、骠骑大将军，屯藁城。十七年，升藁城为永安州匡国军，以善行帅府事。明年，进金吾卫大将军、左副元帅。武仙既降，善奏：“仙狼子野心，终必反复，请修城堑为备。”十九年，仙果叛，率众来攻，及西门，善力战却之，仙自是不敢复入真定。二十一年，赐金虎符，仍行帅府事。 

　　太宗四年，从攻河南，至郑州，守将马伯坚素闻善名，登陴呼曰：“藁城王元帅在军中否？愿以城降之。”善免胄应之，伯坚果出降。八年，兼河北西路兵马副总管。十三年，授知中山府事，属县新乐居冲要，迎送供给，倍他县，民不堪命，善出家赀助之，民怀其德。卒。年六十一。皇庆元年，赠银青光禄大夫、司徒，追封冀国公，进赵国公，谥武靖。 

　　庆端，字正甫。初为西路管库官。迁水军提领，训练将士常如临敌。败李璮于老鸧口，以功授金符，为千户。监筑大都城，议用甓，庆端请易以韦，省费不赀。事竣，第劳赏，庆端固辞，且言共事者有颜进，遂擢进千户，别赐庆端银钞。大军伐宋，使庆端戍清口，宋人觇知虚实，来攻，守将战没，城垂陷，庆端拔刀誓众，树栅，以手臂创剧，割之，力战数日，敌卒退。进武节将军、管军总管，令左右中卫兵。至元初，从世祖北征，还，迁右亲军副指挥使，进侍卫军都指挥使。庆端建武威营，以处卫兵，又别立神锋军，教以蹶张之技，又作整暇堂、屏利局，经画田庐，如治家事。其后诸卫皆取以为法。 

　　十九年，设詹事院，就兼詹事丞，有司欲贷威武卫仓谷万石，以赈饥民。皇太子问庆端，对曰：“兵民一体，何问焉！”即日付之，世祖闻其事，叹曰：“真宰相之器也。”帝遣近侍夜出诇察，为逻卒所执，告以故，卒曰：“军中知将令，不知其他。”近侍奏闻，赐庆端黑貂裘以奖之。及亲征乃颜，敕庆端以所部扈从。庆端六十余，与士卒同甘苦，夜不解衣而卧，暇日使士卒为军市，自相贸易。故经年暴露，士天饥色，事平。世祖北巡，命庆端先归。庆端引义，仍求扈从，帝嘉奖之。 

　　世祖崩，庆端言于裕圣皇太后，谓：“神器不可久虚，宜速定大计，以慰天下之望。”成宗即位，论翼戴功，拜金吾卫上将军、中书左丞，行徽政院副使，兼隆福宫左都卫使。大德二年，加荣禄大夫、平章政事、佥书枢密院事；兼使如故。十二月，以疾卒。皇庆二年，赠金紫光禄大夫、开府仪同三司、上柱国，追封翼国公，谥忠武，子桓，亦官至平章政事。 

　　梁瑛，汾州平遥人，有勇力，善骑射。太祖十三年，率众降于木华黎，授元帅左监军，使攻城堡之未下者。瑛招怀降附，甚得人心。十四年，从按赤那延径回牛、凤栖二岭，攻克平阳、霍州、晋安、沁、潞等数十州县。又逾太行，略怀、孟等州。十五年，从木华黎入陕西，天寒，黄河冰合，诸军平波，遂攻拔祯州，擢征行都元帅，佩虎符，以平遥县行平安州事，使瑛领之。二十二年，金人陷平阳、太原，摄国王按札尔檄瑛会兵讨之。敌败之。 

　　太宗元年，入觐，适改走天下官制，特授瑛御前千户，佩金符。二年，扈驾南征，至凤翔，使瑛别将所部西略宋地，克西和、兴元十余城。四年，从诸将败金兵于三峰山。时降人日众。诸将以粮不继，欲尽杀之。瑛曰：“杀降不祥。”凡隶麾下者，皆得免死。十一年，从塔海甘卜伐蜀，略重庆、万州，败宋大于夔州，作皮浑船以济师。奏擢征行万户，留镇兴元。又从塔海围资州，逾月始下。塔海欲坑其众，瑛曰：“今始得一城，而坑之，他城未易下也；”事获己。瑛喜曰：“吾大小百余战，未尝败衄，所全活着，亦不下数千人，可以无傀于心矣。”十三年，从塔海攻成都，自新井入，诈立宋将帜，以诱城中，宋制置使丁黼夜出战于石笋街，败死，遂克其城。 

　　六皇后称制元年，宋人再陷成都，瑛复从塔海攻，之，与先锋秃薛擒其制置使陈隆之，成都平。定宗二年，瑛告老，不允，以瑛充西京、平阳、太原、京兆、延安正路万户，治太原。子翼，袭行军千户。瑛以太原甫定，民多流散，奏请给复三年，于是四方来归者三万余户，宪宗六年卒，年六十六。 

　　三子：翼、羽、天翔。翼，由千户累官成都转运使；羽，太原路行军千户。 

　　天翔，字飞卿，生而颖异，读书能知大义，通习国语，尤善射。年十八。授平遥县尹，召父老十余人询以民事，众曰可，而后行。境内翕然颂之。中统五年，授同知怀盂路奥鲁总管府事。至元九年，改介休县尹，县面北驿冲，诸王使命络绎，天翔迎送供亿，民不扰而事集。承制佥兵以戍南边，天翔第民众寡甲乙为伍，咸服其公允。 

