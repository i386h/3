<!-- { "loadSidebar": true } -->
　　泰定元年，拜监察御史。先是他御史劾参知政事杨廷玉赃罪，宰相倒剌沙庇之，奏命台省宗正府杂治。浚曰：“御史台职纠劾，今宰相欲变乱祖宗成法，不可。誓以死请。”竟从台鞫，廷玉杖免。二年，河决，百生流殍，又地震、蝗旱，浚与同列上封事，谓：“地宜静今动，由宰相失于调燮。又兵亦阴象，或军政不修所致。”章三上，不报，又劾御史大夫秃忽鲁奸忽不忠，曲庇杨廷玉，自隳纪纲，不胜重任，移文上都及行台御史，事闻，诏罢秃忽鲁，执政滋不悦，激帝怒，逮捕治书侍御史二人，系诏狱置对。众惧祸不测，浚泰然自若。久之，事得释，置浚等不问。浚又劾也先帖木儿在枢密院受赇，不当知筵事；经太子詹事辅导元良，不当以宦者为之；奸臣帖木迭儿罪应籍没，不当给回资产；廉访使王结素廉直，为御史挟私妄论，当申雪；处士吴炳、史约当召赴馆阁；内外官有文行者参政张升、八辰等当任以风宪。言皆切直，为时论所称。四年，迁户部员外郎。明年，进郎中。 

　　天历元年，除佥燕南河北道肃政廉访司事。未几，改礼部郎中。明年，迁右司员外郎，改刑部侍郎，阶亚中大夫。俄又改中政院判官，内批进阶中大夫以奖之。至顺元年，复除江北淮东道廉访司副使。再迁吏部侍郎，命参议枢密院事。二年，拜陕西行台治书侍御史。未几，引疾归，卒于家，年五十二。 

　　王思诚，字致道，兖州嵫阳人。天资过人，七岁从师授《孝经》、《论语》，即能成诵。兖后从汶阳曹元用游，学大进。登至治元年进士第，授管州判官。召为国子助教，改翰林国史院编修官。寻迁应奉翰林文字，再转为待制。 

　　至正元年，迁奉义大夫、国子司业。二年，拜监察御史。上疏言：“京畿去年秋不雨，冬无雪，方春首月，蝗生，黄河水溢。盖不雨者阳之亢，水涌者阴之盛也。尝闻一妇衔冤。三年大旱。往岁伯颜专擅威福，仇杀不辜。郯王之狱、燕铁木儿之宗党，死者不可胜数。非直一妇之冤而已。宜昭雪其罪，敕有司祷于百神，陈牲币，祭河伯，发卒塞之，被灾之家死者给葬，庶几可以召阴阳之和，消水旱之变。” 

　　又言：“采金铁冶提举司设司狱，掌囚之应徒配者，钛趾以春金矿，旧尝给衣与食。天历以来，因水坏金冶，罢之。啮草饮水死者三十余人，濒死者又数千人。夫罪不至死，乃拘囚至于饥死，不若加杖而使速死之愈也。况州县俱无囚粮，轻重囚不决者多死狱中，吏妄报治病日月，用药次第。请定瘐死多寡罪，著为令。又至元十六年开坝河，设坝夫户八千三百七十有七，车户五千七十，出车三百九十两，船户九百五十，出船一百九十艘。坝夫累岁逃亡，十损四五，而运粮之数，十增八九，船止六十八艘，户止七百六十有一，车之存者二百六十七两，户之存者二千七百五十有五，昼夜奔驰，犹不能给坝夫户之存者一千八百三十有二。一夫日运四百余石，肩背成疮，僬悴如鬼，甚可哀也。河南、湖广等处打捕鹰房府打捕户尚玉等一万三千二百二十五户，阿难答百姓刘德元等二千三百户，可以佥补，使劳佚相资。” 

　　又言：“燕南、山东密迩京师，比岁饥馑，群盗纵横，巡尉、弓兵与提调捕盗官会邻境以讨之，贼南则会于北，贼西则会于东，及与贼遇，望风先遁。请立法严禁之。” 

　　又言：“初开海道，置海仙海鹤哨船四十余艘往来警逻。今敝船十数，止于刘家港口以捕盗为名，实不出海，以致寇贼猖獗，宜即莱州洋等处分兵守之，不令泊船岛屿，禁镇民与梢水为婚，有能捕贼以船畀之，获贼首者赏以官。仍移江浙、河南行省列戍江海诸口，以诘海商还者，审非寇贼，始令泊船。下年粮船开洋之前，将士乘海仙鹤于二月终旬入海，庶几海道宁息。”朝廷多韪其议。 

　　松州官吏诬构良民，以取赂，诉于台者四十人，选思诚鞫问。思诚密以他事入松州境，执监州以下二十三人，皆罪之。还至三河县，一囚诉不已，俾其党异处，使之言。囚曰：“贼同盗某芝麻，某追及剌之，几死。贼以是图复仇。今弓手欲满捕获之数，适中贼计。其赃实某妻裙也。”思诚以裙示失主，主曰：“非吾物。”其党词屈，遂释之。丰润县一囚年最少，械击濒死，疑而问之，曰：“昏暮，三人投宿，约同行，未夜半，趣行至一冢，间见数人如有宿约者，疑之，众以为盗，告不从，协以白刃，驱之前至一民家，众皆入。独留户外，遂潜奔赴县，未及报而被收。”思诚正有司罪，少年犹免。 

　　出佥河南山西道肃政廉访司事，行部武乡县，监县来迓。思诚私语吏属曰：“此必赃吏。”未几，果有诉于道侧者，问曰：“得无诉监县夺汝马乎？”其人曰然，监县抵罪。吏属问思诚先知之故，曰；“衣敝衣，乘骏马，非诈而何？”陕西行台言，欲凿黄河三闸，立水陆站以达于关陕，使思诚会陕西、河南省台官及郡县长吏视之，皆畏险阻欲以虚辞复命，思诚怒曰：“吾属自欺，何以责人？诸君少留，吾当身历其地。”众惶恐从之，沿河滩碛百有余里，礁石错出，路穷，舍骑徒行，藤葛以进，凡三十里，度不可行，乃止，作诗上之执政，议遂寝。 

　　召修辽、金、宋三史，调秘书监丞。会国子监诸生因事哄于学，复命思诚为司业。思诚黜为首者五人。罚而降斋者七十人，勤者升，惰者黜。士习为之一变。超拜兵部侍郎，丁内忧。甫■〈衤覃〉，朝廷行内外通调法，起思诚太中大夫、河间路总管。磁河决铁灯干，真定境也。召其长吏责之，尽夜督工，期月而塞。复外筑夹堤，使濒河民及弓手庐于上，以防盗决。南皮民濒御河种柳，输课于官，曰柳课一河决，柳尽没，官犹征课，子孙贫不能偿。思诚白其事于朝，罢之。景州广川镇，汉董仲舒故里也。河间尊福乡，长苌故里也，皆请建书院，设山长。召拜礼部尚书。  

　　十二年，帝以民多失业，选名臣巡行劝课，以思诚巡河间及山东诸路。奏进二麦碗豆，帝嘉之，赐上尊二。召还，迁国子祭酒。俄复为礼部尚书，知贡举。迁集贤侍讲学士，兼国子祭酒。应诏言事：一曰置行省丞相，以专方面；二曰宽内郡征输，以固根本；三曰汰冗兵，以省粮运；四曰改禄秩，以养官廉；五曰罢行兵马司，以便诘捕；六曰复倚郭县，以正纪纲；七曰设常选，以起淹滞。其言多见施行。寻出为陕西行台治书侍御史。辞以老病，不允。 

　　十七年春，约巾陷商州，夺七盘，进据蓝田县。思诚移书于察罕帖木儿曰：“河南为京师之庭户，陕西实内郡之藩篱，两省相望，互为唇齿，陕西危则及于河南矣。”察罕帖木儿新复陕州，得书大喜，以轻骑五千倍道来援。贼败遁。己而河南总兵官诘思诚擅调，遣思诚亟请于朝。命察罕帖木儿专防关陕，仍便宜行事，诏从之。行枢密院掾史田甲受赂事觉，匿豫王邸，监察御史捕之急，并系其母。思诚曰：“古者罪之不孥，况母乎！吾不忍以子而累其母。”令释之，不从，思诚因自劾不出。诸御史谒而谢之。初监察御史有封事，自中丞相以下惟署纸尾，莫敢问其由。思诚曰：“若是，则上下之分安在？”乃与御史约，凡上奏，必拆视其不可行者，以台印封置架阁库，后遂为例。 

　　十七年，召拜国子祭酒。时卧疾，闻命即行，至朝邑，疾复作。十月卒，年六十七。思诚当官莅事，力矫诡随，故所至有名绩，时论以不为宰相惜之。 

　　史臣曰：“张起岩诸人之奏议，事核而词直，切于当时之务，嘉谟嘉猷，庶几无愧。王结谓：除恶不可犹豫，恐生他变。使拜住用其言，岂有南坡之祸，呜呼！可谓知几君子矣。” 

卷二百九 列传第一百六 

　　脱脱（合剌章） 

　　脱脱，字大用，蔑儿吉台氏。 

　　曾祖称海，从宪宗征蜀，殁于军中，赠太师，追封淮王，谥忠襄。 

　　祖谨只儿，总宿卫隆福太后宫，赠太师，追封郑王，谥忠懿。 

　　父马札尔台，扈从武宗，后侍仁宗于潜邸，以恭谨为仁宗所亲信，及即位，授虎贲亲军都指挥使。泰定四年，拜陕西行台侍御史。文宗自立于大都，陕西行台附上都起兵，焚诏书，杀使者，及事定议罪，以其兄伯颜有功，特免之，命为上都留守，迁知枢密院事。伯颜罢黜，代为右丞相。未几，以疾辞拜太师就第，封忠王，改封德王。至正七年，卒。长子脱脱，次也先帖木儿。 

　　脱脱，生而岐嶷。及就学，请于其师吴直方曰：“与其终日危坐读书，孰若记古人之嘉言懿行而服习之。”乃扁其燕居之室曰道济书院，延纳学者，讨论义理。稍长，膂力过人，能挽弓一石。充东宫怯薛口怯薛歹。至顺二年，授忠翊侍卫亲军都指挥使。元统二年，迁同知枢密院事。至元初，唐其势伏诛，其叔父答里拥兵以叛，脱脱讨擒之。历太禧宗禋院使，拜御史中丞，提调左阿速卫。 

　　四年，迁御史大夫。扈从上都，还至鸡鸣山之浑河，帝将畋于保安州，马惊，脱脱谏曰：“古者，帝五端居九重，日与宿儒大臣讲求治道，飞鹰走狗，非其事也。”帝喜纳之。 

　　是时，伯颜为中书右丞相，既诛唐其势，益贪横，帝积不能平。脱脱幼育于伯颜，数谏不听，常忧之，私请于父曰：“伯父骄纵已甚，一旦天子震怒，吾族赤矣。曷若于未败图之，以报国家。”马札儿台以为然。又决于其师吴直方，直方告以《春秋》之法，大义灭亲。脱脱意始决。乘间言于帝，自陈忘身殉国之意，帝犹未之信。时左右皆伯颜党与，犹世杰班、阿鲁、杨瑀为帝心腹，因遣三人日与往复论难，知其忠义，始不疑之。 

　　五年秋，车驾留上都，伯颜出赴应昌，脱脱与世杰班、阿鲁谋拒之，惧弗胜而止。会河南范孟端矫杀省芒，事连前廉访使段辅，伯颜风台臣奏汉人不可为廉访使。时别怯儿不花为御史大夫，畏人议己，辞疾不出，故其奏未上。伯颜促之，脱脱度不能止，乃先入告于帝，言汉人为廉访使，祖制不可废。及奏上，帝如脱脱言。伯颜闻之大怒，言于帝曰：“脱脱虽臣子，其心专右汉人，宜罪之。”帝曰：“此朕意也。”及伯颜杀郯王，擅贬宣让、威顺二王，帝益忿。一日，与脱脱语，相对泣下，归，复谋于吴直方，直方曰：“此社稷安危所系，不得不密，议论之时左右为谁？”曰：“阿鲁及脱脱木耳。”直方曰：“子伯父挟震主之威，若辈苟利富贵，语泄则主危身戮矣。”脱脱乃延二人于家，昼夜置酒张乐，不令出，欲俟伯颜入朝执之。戒卫士严宫门出入，殿陛间悉置兵仗。伯颜见之，惊问故。对曰：“天子所居，防御不得不尔。”伯颜退，亦增兵自卫。 
