<!-- { "loadSidebar": true } -->
　　是时土尔基王曰巴耶知德，自称东罗马皇帝，战屡胜，四邻畏服。埃及，土尔其之与国也。初，帖木儿遣使通好于埃及，其王普耶尔基杀之，乃兴师问罪，略取埃及属地士利阿诸部，进克齐克利斯河畔之模斯尔城。巴耶知德闻之，屯兵于阿列波耶帖萨及齐阿尔别机二地，以备之。帖木儿自率大军，壁于耶尔塞尔模，自此地攻小亚细亚。先拔奎玛儿克，进抵塞巴德城。帖木儿以山林深阻，非用兵之地，又闻土尔其兵聚于土喀德城，扼西机尔依尔玛克河以自固，乃改道至奎萨里河，留辎重为後路之根本，且绝敌军与阿尔萨都城来往之路。帖木儿进围安喀拉城，闻巴耶知德来援，退军待之。黎明，帖木儿阵于晏格拉之野，分军为左右两翼，阵前列象三十有二，又在中军後排骑兵四十队，为游击之师。巴耶知德亦分兵御之。既战，帖木儿先以右翼攻土尔其之左翼，败之。其左翼为塞尔维人，骁勇敢战，既败，全军夺气。又以左翼攻其右翼，右翼将卑律士拉被创死，所部溃走。帖木儿麾诸将追之，塞而维人败而复振，屡却帖木儿追兵，然为溃卒所躏，不能独立。巴耶知德见兵败，战益力。至夜半，欲突围走，马蹶，为帖木儿部将玛穆士所禽。帖木儿遣其孙卑尔摩哈马德，追击巴耶知德之太子索律曼，入其阿尔萨都城，索律曼败走，俘其后宫嫔妾及府藏之货币。是时，小亚细亚全部瓦解，独斯密尔奈城犹坚守不下。帖木儿攻围十余日，始克之。送巴耶知德于撒马尔罕，中道卒。帖木儿旋师，埃及已纳款，献骏马及麒麟以赎罪。西域诸国或遣使，或入朝于撒马尔罕，道路络驿不绝。撒马尔罕宫室壮丽冠西域，远近皆仿效之。 

　　未几，帖木儿遂大举伐明，募精兵二十万，以粮运不给，载谷数百车，军行至沃野，即播种之，弃异日之军食。又驱牝骆驼数吉头，如饷乏，则餐其乳以济饥。中途遇大雪，士马僵毙。帖木儿亦患虐疾，至窝德拉尔城而卒，年七十二，时永乐三年也。遣命以其孙卑尔摩哈马德为嗣。 

　　帖木儿善抚士卒，得人死力，喜怒不形于色，谋定后战，所向有功。善属文，兵事之暇，序其制胜之方略，著为成书。然性嗜杀戮，与成吉思汗相似。又笃信宗教。定新律，分国民为十二级，第一级以摩罕默特之裔当之，宗室及将相大臣不与焉。成吉思汗所创之法制，至是破坏殆尽。初，帖木儿幼时，适于野，见小虫缘草而上，屡堕不已，卒至茎端。叹曰：“人之临事，当如是矣！”故累遭困辱，折而不挠，卒建不世之功焉。帖木儿娶喀斯庚汗女孙，部人称为驸马。或曰察合台后王纳女迪勒沙的阿加公主于帖木儿以请和，部人荣之，称驸马云。 

　　史臣曰：“蒙古三大汗国，帖木儿并其二，克印度，败士尔基。卑辞厚币以诳中国，始则诇伺，终乃大举。傥不死，明人其旰食乎！《明史西域传》略见帖木儿本未，然挂漏已甚，故论次其事，著于篇。” 

卷二百二十九 列传第一百二十五 

　　○循吏 

　　刘义 谢天吉 赵振玉 黄顺翁 仓振 曾冲子 张耕 葛荣 齐克中赵志 阎从 王琚仁 杜处愿 刘济 周惠 李英 许维桢 王德亮 田滋　王安贞 邢裕 秉仁 徐泰亨 陈春 耶律伯坚 陈楚仙 刘辉 柯谦 九思　王肖翁 卢克治 赵良辅 陈炎酉 于宏毅 孙天正 燕立帖木儿 谙都剌杨景行 干文传 林兴祖 观音奴 周自强 白景亮 夏日孜 聂以道 卢琦王大中 野仙不华 邹伯颜 刘秉直 许义夫 郭思恭 合剌不花 罗文焕 李惟闰 叶森 孔涛 林泉生 缪思恭 

　　古者，治民之吏，事权一而责任专，县之事专于令，郡之事专于守，故无所牵制，而吏得展其才。至元之官制，则不然，县有尹、有令，府、州，有知府、知州，路有总管，而皆设达鲁花赤以监之，凡为达鲁花赤者，非蒙古则色目人，皆懵于中国之治术者也。夫既以达鲁花赤监吏矣，则吏之权已夺于达鲁花赤，使其贤，犹将与吏争是非可否，百牵制其所为，而况懵于治术者乎！虽洁已爱民者亦时有之，然其奸贪狂法、虐杀无辜，吏固不绝于书也。此元之吏治所以日窳，而盗贼所以不息欤！吾征之刻石，凡去思、遗爱之碑，颂达鲁花赤、总管以下之德政存而未佚者，尚得五六百事，大抵皆空言无实，习为谀美。呜乎！是亦吏治之窳之一端矣。今为《循史传》，采其卓有治行者，著于篇。庶几信以传信云尔。 

　　刘义，辽州人。父恩为金晋阳公郭文振裨将，累迁同知元帅府事，金亡，率所部来降，胡士虎那颜、杨惟中交荐之，拜辽州军民长官，佩银符，以老致仕。 

　　义袭辽州军民长官，迁同知绛州事。再迁孟州知州，加武略将军，吏民畏爱，治绩为一路之最。至元九年，移知临州，孟州人诣阙上书，乞义再任孟州。十五年，卒于孟州。义每到官，其目有四：一劝农，二兴学，三励风俗，四不贷枉法吏。前后莅四州，未尝有败事云。 

　　谢天吉，字钟祥，临晋人，累官昭勇大将军、镇边元帅、行河中府事，赐金符。金亡，流民多逃难于河南，知无吉以公事至，流民相谓曰：“吾谢帅素有仁名，舍此曷归？”于是来附者数千人。时行省征发无度，天吉计民力必不能供，自出家资助之。复又征黄金百余笏，天吉自度无所出，乃假自投于河。家属迎丧至，观者无不泣下。征金事遂寝。后又征役，民相谓曰：“若谢帅在，事必不至此。”左右或谓之曰：“谢帅实在，向之死伪也。”众皆惊喜，同往谒天吉，求复领府事。天右起，事果寝，其为人所敬信如此。卒年五十九。 

　　赵振玉，大宁龙山人，以干局受知于史天倪，选署龙安府库使。改承安令，迁军中都提控。武仙反状已露，振玉请先图之。天倪曰：“彼鼠子，何能为？”后天倪为武仙所袭杀，振玉及其兄真定府判官真玉，脱身走满城。史天泽复真定，命振玉招降临城、杏树等寨，下邢、赵二州，州民保聚者，悉使还故居，授庆源军节度使，兼赵州观察使。庆源户不满百，振玉为招集流亡，劝耕稼，通贷易。群盗时出剽掠，辄为振玉所搜捕。寻改河北西道按察使，兼帅府参谋。俄复还庆源军，有白昼杀人于市者，振玉案其罪，敕怨家妇于刃之，阖邑称快。时治郡以振玉称首云。 

　　黄顺翁，字济川，江西建昌人。少勤学，草荦有才气。大兵至建昌，制置使黄万石，顺翁族人也，将迎降，置酒谓顺翁曰：“明日则子女玉帛皆他人所有，君可任意攫之。”顺翁辞不肯取。后郡守请为盱江书院山长，顺翁取朱子《小学》以教授学者。授建昌路儒学教授。 

　　旋擢武冈路新宁县尹。民失业久，顺翁招抚流亡，教以程植畜养之法，户口日增，新宁人即顺翁种竹之处，立生祠。湖南廉访副使余恁题曰“种竹堂”以文记之。湖广盗起，右丞刘国杰率兵讨之，顺翁儒服上谒，叩头曰：“请以埂谕之，不从，然后用兵。”国杰从之。顺翁舆轿，从一老兵，遇峒民各予《孝经》一卷，为讲说大义，群盗皆感泣，顿首谢罪，即日诣军门降。国杰大说，遂班师。后峒民家为木主，书“生父黄公”以祀之。累迁龙兴路税务提领、抚州路金溪县丞。皇庆元年，调江州路德化县尹。皆有惠政。延祐元年，乞病归，未几卒。 

　　同时，仓振为新州知州。时瑶贼蜂起，振深入贼窟，谕以祸福，群瑶翕然从命。暇曰，诣学宫与诸生讲说经义。又于驿路夹植松、榕，以便行者，人歌曰：“高松茂榕，一道清风。” 

　　曾冲子，字圣和，抚州金溪人。父钰，宋谏议大夫。兄渊子，参知政事。冲子以父任为浏阳县主簿、江西西宣抚使，赵葵辟佐吉州节制司，改知仁和县。累迁知南安军。宋亡。弃官归。 

　　至元二十四年，以行台荐，除佥福建提刑按察司事。闽地险远，吏骫法，盗贼屡起。冲子行部所至，先榜谕吏民为感切之，吏悚息，或自免去。乡民啸聚山泽，欲出不敢者，得榜皆麇至，罗拜请罪。侍御史吴曼庆闻其事，大悦，非冲子分部，亦檄使按行。有囚杀人当死，入场省私出其罪，使冲子莅刑，冲子曰：“如律，冲子往莅，否则不敢。”未几，以病致仕。大德九年，卒。年七十八，初，冲子至仁和，有劫盗，官论十九人死，冲子阅其状曰：“非盗也。”将理出之。都城盗发，官吏皆当坐，幸藉手以免，语共侵冲子。冲子恚曰：“吾官不足惜，如十九命何！”力辩之。已而果获真盗，赃具在，从始愧服焉。 

　　张耕，佚其籍贯，中统初，为邢州安抚使。兵后，户不满数百。有两达尔罕，言于世祖，请选良吏抚治之。世祖从其言，承制以耕为安抚使，刘肃为副使，邢州大治，流民复业，又兴铁冶、行钞币，公私两济。裕宗在东宫，尝曰：“安得治民如张耕者乎！”利卒于官。 

　　葛荣，淇县人。父旺，大兵南下，旺自奋，说郡守率郡人出迎，乡里得全。元帅必拉罕置县苏门，置旺为令。荣授卫、辉二州提领饥察使，改苏门主簿。苏门改辉州，复提领讥察使，擢辉州判官，苏门复县，仍主簿兼尉。中统初，调卫州军民弹压官。兼录事。三年，复辉州州判。时河北饥，部使颁区田法，郡邑不能行，檄荣察覆。荣躬率野人，相地授方略，熟得百倍。土之硗角者，教以粪剃。邻境法焉。课最，迁兰台县令。擢磁州判官。转平陆县令，兼诸军奥鲁，以计擒大盗党吾。擢佥岭南广西道提刑按察司事，墨吏闻风遁去。卒于官。年五十五。 

　　同时，齐克中、赵志、阎从、王琚仁均为河北循吏。 

　　齐克中，至元初为扶沟县主簿，有能名。擢津县尹，岁大祲，民流亡载道，克中抚恤招徕，咸得其所。及受代去。数岁再过，延津民感泣送迎之。 

　　赵志，长葛尹，为政宽和，民载之。岁比不登，志教民为水田。旱则决漯灌之，番为沃壤，民获其利焉。 

　　阎从，新安县尉，有贩麦商为贼所杀，莫知主名。从集吏民至尸傍跽听，忽一人屏树立，命卒引诘之，果服。尝于道中遇数人，仆从若贵游者，从曰：“此巨盗也。”讯之，果得其实。邻境号为神明。 

　　王琚仁，涉县尹。县城为山水所圯，民不宁居，琚仁筑堤御之，患乃止。及去，民为刻石。 

