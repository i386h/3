<!-- { "loadSidebar": true } -->
　　时蔑儿乞酋脱黑脱阿遣使纠合泰亦赤兀各部，塔而忽台、忽都答儿、忽里儿把阿秃儿、盎库兀库楚等，共会于斡难河沙漠中。太祖与王罕兵至，败之，追及于特秃剌思之地。赤老温以枪掷塔而忽台，中之，坠马。塔而忽台曰：“我固当死，然为锁儿干失剌之子标枪中我，我死不甘心。”遂为赤老温所杀。忽都答儿亦死。盎库儿库楚奔巴儿古真，忽里儿把阿秃儿奔乃蛮。泰亦赤兀部遂灭。 

　　脱黑脱阿，蔑儿乞部长也。蔑儿乞为白达达之一种，一名兀都亦，又曰梅格林，居鄂勒昆河、色楞格河之间。脱黑脱阿为兀都亦部长。兀都亦之别部：曰兀洼思，塔亦儿兀孙为部长；曰合阿惕，答儿马剌为部长。是为三种蔑儿乞。 

　　先是，脱黑脱阿之弟也客赤列都娶于斡勒忽纳氏，曰诃额仑；返至中道，遇烈祖与其兄捏坤太石，弟答里台，劫之，也客赤列都惧而逃。烈祖以诃额仑归纳之，是为宣懿皇后。故脱黑脱阿仇烈祖父子。 

　　蔑儿乞部众喜掠人勒赎，太祖幼尝为所掠赎归。及娶光献皇后孛儿台，脱黑脱阿率部众来袭，太祖匿于不而罕山，获孛而台，以妻赤列都之弟赤勒格儿。太祖求援于王汗及札木合，大败蔑儿乞之众，获答儿马剌，迎孛儿台以归。有蔑儿乞人猎于勤勒豁河，见兵至，走告脱黑脱阿，故脱黑脱阿与塔亦儿兀孙得逸去，奔于巴儿忽真。赤勒格儿谓孛儿台曰：“我如慈乌欲食雁与鹚老，宜有此祸也。”亦挺身走免。 

　　丁巳，太祖与王汗合兵攻蔑儿乞，战于盂察之地，悉以俘获归于王汗。 

　　戊午，王汗复自攻脱黑脱阿于不兀剌客额儿之地，杀其长子土古思，又获其二子忽图、赤老温，脱黑脱阿复奔巴儿忽真。 

　　辛酉。脱黑脱阿遣忽敦忽儿章与泰亦兀赤等部会于斡难河沙漠中，太祖与王汗兵至，败之。脱黑脱阿从札木合及乃蛮不鲁黑汗等合众来攻，又为太祖与王汗所败。 

　　甲子，太祖亲征乃蛮，脱黑脱阿以兵助太阳汗。太祖擒杀太阳汗，脱黑脱阿遁走。 

　　冬，太祖再征蔑儿乞至塔而合，塔亦儿兀孙来降，献女忽兰可敦，谓部众无马不能从。太祖令散其众于辎重后营，每营百人，以分其势。后其众复叛去，塔亦兀儿孙逃至呼鲁哈卜察之地，筑城以守。太祖遣博尔忽、沈伯率右翼兵讨平之，以其妻士拉基乃赐太宗。太祖围脱黑脱阿于台哈勒忽儿罕，尽取麦丹、脱塔黑林、哈俺诸部众，脱黑脱阿与其子奔于不亦鲁黑。 

　　太祖元年，不亦鲁黑败死，脱黑脱阿与太阳汗子古出鲁奔也儿的失河。 

　　三年，太祖以卫拉特人为向导，至也儿的失河。脱黑脱阿中流矢死，部众溃，渡也儿的失河溺死大半。其子忽图、赤老温、赤攸克、呼图罕蔑而根不能得父全尸，函其首去，奔于畏兀儿。畏兀儿不纳，与急图等战于崭河，逐之。忽图等奔钦察。 

　　十一年，太祖命速不台征之，用铁钉密布车轮上以利山行。复命脱忽察儿率二千骑同往。至吹河，尽歼其众，生擒呼图罕蔑而根，槛送于术赤。术赤命之射，首矢中的，次矢劈首矢之簳，而亦中的。术赤大喜，驰使告太祖，请赦之。太祖曰：“蔑而乞，吾深仇。留善射仇人，将为后患。”仍命术赤杀之。史臣曰：“札木合率十三部之众，与太祖争衡，可谓劲敌矣。然矜凶挟狡，反覆先常，卒为左右所卖，非不幸也。泰亦兀赤或谓出于勃端察儿之孙纳勤，拉施特曰：‘蒙古金字谱，泰亦兀赤之祖为扯而黑领昆，纳勤救海都免于札剌亦之难，其牧地又近于领昆，故讹为泰亦兀赤之祖焉。’” 

卷一百十八 列传第十五
　　客烈亦王罕桑昆 札合敢不乃蛮太阳罕 不月鲁克古出鲁克 抄思别的因 

　　客烈亦部，未详所出，或谓始居唐麓岭北谦谦州之地，后徒于土拉河。相传其祖生子七人，面黝黑，蒙古语黑为喀喇，故名其部为喀喇，又讹为客烈。后族类繁衍。如只儿起特、董鄂亦特、土马乌特、萨起牙特、哀里牙特，皆其支派；而统名为客烈亦特。言语风俗，大率类蒙古。 

　　其酋有默尔忽斯不亦鲁罕，为塔塔儿部酋拏乌尔不亦鲁黑所诱执，献于金，金人钉于木驴毙之。默尔忽斯之妻思复仇，伪降于塔塔儿，愿往献牛酒。拏乌尔许之。乃馈牛十、羊百、皮囊百，皮囊不盛酒而藏壮士于内。拏乌尔宴之，壮士自囊中突出，杀拏乌尔而返。默而忽斯二子：一曰忽儿察忽思不亦鲁黑，一曰古儿堪。默尔忽斯死于金，忽儿察忽思嗣。生八子，脱斡邻勒最长。 

　　脱斡邻勒七岁，尝为蔑儿乞人所掠，使舂碓，忽儿察忽思赎归。十三岁，又尝同其母为塔塔儿人所掠，使牧驼、羊，乘间逸去。忽儿察忽思卒，脱斡邻勒嗣。脱斡邻勒助金人征塔塔儿和有功，受王封，故部众称为王罕，王罕性猜忌，好杀，以事诛其弟台帖木儿、不花帖木儿，又欲杀母弟额儿格喀剌，额儿格喀剌奔乃蛮。其叔父古尔堪举兵逐之，王罕败遁哈喇温山，纳女忽札兀儿于蔑儿乞酋脱黑脱阿，假道奔于烈祖。烈祖伐古尔堪，古尔堪奔西夏，王罕复其有部众，以是德烈祖，约为按答。 

　　烈祖崩，所部多叛归泰亦兀赤。太祖既壮，娶皇后孛而台，新妇觐诃额仑太后，以思貂裘为贽。太祖用其贽以谒王罕于哈喇屯，王罕大悦，温言抚慰，许为收集旧部。未几，蔑儿乞修烈祖旧怨，袭攻太祖，掠孛而台而去。太祖求救于王罕，并约札只剌部长札木合为应，大败蔑儿乞，迎后返。或云王罕有一妃，为后之妹，蔑儿乞人送后于王罕，王罕乃归之太祖焉。王罕为太祖父执，太祖尊之如父，至是情好益笃。 

　　金遣宰相完颜襄讨塔塔儿，谕游牧诸部出兵。太祖与王罕攻杀塔塔儿部酋蔑古真薛兀勒图，由是王罕受封于金为夷离堇，译义王也。 

　　既而，王罕弟额儿格喀剌以乃蛮兵攻王罕，王罕奔西辽，闻太祖强盛，思归于太祖。道远粮绝，仅有五乳羊，以绳勒羊口，夺其乳饮之，剌橐驼血为食。独骑眇一目之马，行至客苏孤淖尔。太祖往迎之。令各部分以牛羊，宴王罕于图而阿河滨。遂与王罕合兵攻布而斤，又合攻蔑而乞，太祖分所获于王罕。王罕势渐振，再往攻蔑儿乞，杀脱黑脱阿长子土古思，获其忽秃黑台、察勒浑二女，又降其二子忽图、赤老温，俘虏甚众，无所遗于太祖。 

　　金承安四年，又与太祖合攻乃蛮，乃蛮不亦鲁黑罕奔于谦谦州，其部将可克薛兀撒卜剌黑不援，战竟日，胜负未决，王罕夜爇火于原，清移其众以去。太祖不得已，亦退至撒里罕哈儿之地。可克薛兀撒卜剌黑追王罕，遇其弟必而嗄、札合敢不，获二人之妻子，又入客烈亦界搭而都阿马合拉之地，大掠。王罕使其子伊而克桑昆御之，又乞援于太祖曰：“乃蛮掠我部众，我子能以四良将助我乎？”四良将者，博尔术、木华黎、博尔忽、赤老温也。太祖遣四人赴援。未至，桑昆已败，其部将的斤火里、赤土儿干约塔黑俱战没。博尔术等反败为胜，尽夺所获以归王罕。王罕大悦，遣使告太祖曰：“昔也速亥俺答曾救我，今其子帖木真复然。欲报之德，惟天知之。吾老矣，一子伊而克孤立，若令伊而克兄事帖木真，是吾不啻有二子，可以高枕卧矣。”遂会太祖于忽剌阿讷兀之地，重申父子之盟，矢之曰：“有敌同征，有兽同猎，毋为谗言所间。”未几，蔑儿乞酋脱阿使其二弟忽敦忽而章，约泰亦兀赤部长盎库儿库楚等，在沙漠中相会。王罕与太祖攻败之，事具《塔而忽台传》。太祖军威大振，蒙古别部皆畏惧不自安。 

　　承安五年，喀答斤、萨而助特、都尔班、宏吉拉特与塔塔儿部众会议，杀一马、一牛、一犬、一牡羊，立誓共袭太祖。已而宏吉拉特部长背约，遣使告于太祖。太祖与王罕自库而各湖进，至不月儿湖，大败之。 

　　是年冬。王罕沿克鲁伦河至库塔海牙之地。札合敢不与王罕部将阿勒屯阿速儿、额勒忽秃儿，伊儿晃火儿、忽勒巴里、纳邻太石等窃议曰：“吾兄心性无常，杀戮诸弟殆尽，又虐我部众，今将何以处之？”阿勒屯阿速儿以其言密告王罕，王罕怒，尽执札合敢不及诸将至帐下，面诘之曰：“昔曰相誓云何？今汝曹如此，吾不与校也。”语毕，唾其面，帐下人亦唾之，而释其缚。阿勒屯阿速儿出语人曰：“吾亦与谋，惟不忍于故主，故告之。”后王罕屡责札合敢不，谓：“汝心最叵测者。”札合敢不不自安，与额勒忽秃儿、伊儿晃光儿、纳邻太石奔乃蛮。 

　　札木合忌太祖与王罕并力难制，至是侦知二人分兵，乃会宏吉剌等十有一部盟于刊河，欲袭攻太祖，为太祖所败。王罕中立不相助也。跃而不亦鲁黑、脱黑脱阿等父合兵攻太祖。太祖乞援于王罕。王罕以兵来会。太祖与王罕自库而库夷河至额喇温赤敦山，桑昆殿后。行及山之隘口，不亦鲁黑已至，见桑昆兵少，谓其左右曰：“是可聚而歼之。”遣其将阿忽出及脱黑脱阿之弟为前锋。未阵，桑昆兵已逾隘。不亦鲁黑等从之，遇风雪不能进，乃退至奎腾之地，士马冻死无算。札木合率所部归于王罕。是时，太祖与王罕同居阿拉儿之地，金泰和二年也。冬，太祖又移帐于阿儿怯宏哥儿之地，王罕西还者者额儿温都儿、折儿合不赤孩。太祖欲为术赤聘王罕女超尔别乞。王罕欲为其孙库世布喀聘太祖女库勒别乞。独桑昆不欲曰：“吾妹至彼家，北面倚户立；彼女来，南面正坐，可乎？”不许。由是太祖与王罕有隙。太祖怨王罕收纳札木合，告王罕曰：“吾等如白翎雀，他人乃告天雀耳。”蒙古称鸿雁为告天雀，意谓白翎雀寒暑居北方，鸿雁南北无常，喻札木合之反覆也。札木合亦与阿勒坛、忽察儿、合儿答乞歹、额不格真那牙勤、雪格额台、脱斡邻勒、合赤温别乞等说桑昆曰：“帖木真与乃蛮通举动如此，岂复可恃，若不早备之，且为君父子后患。”阿勒坛、忽察儿曰：“我为君讨诃额仑诸子可也。”额不格真那牙勤与合儿答乞歹曰：“我请为君缚其手足。”脱斡邻勒曰：“不如先虏其部众，失众则彼将自放。”合赤温别乞曰：“桑昆吾子欲何如？高者山，深者水，吾与汝共之。”桑昆遣撒亦罕脱迭额以札木合之言闻于王罕。王罕曰：“札木合巧言寡信人也，不足听。”桑昆又使人说之，王罕不为动。桑昆乃自见王罕曰：“吾父在，彼犹蔑视吾，如不可讳。吾祖父之业，彼能容吾自主乎？”王罕曰：“儿辈一家，何忍相弃。况彼有德于我，背之不祥。”桑昆昲然而出。王罕呼使反曰：“吾老矣，但思聚骸骨于一处，汝乃喋喋不已，好自为之，毋贻吾忧可也。”桑昆遂决意杀太祖。 

