<!-- { "loadSidebar": true } -->
　　天历二年，关中大旱，饥民相食，特拜陕西行台中丞。既闻命，即散家财，与乡里贫乏登车就道，经华山，祷雨于岳祠。及到官，复祷于社坛，大雨水深三尺，泰人大喜。时斗米直十三缗，民持钞出籴，稍昏即不用，诣库换，则易十与五，且累日不可得。养浩检库中未毁钞文可验者，得一千八百万五千余缗，悉以印记其背，又刻，十贯、伍贯为券，给散贫乏，命米商视印记粜，诣库验数以易之，于是吏弊不行。又率富民出粟，因上章请行纳粟补官之令。闻民有杀子以奉母者，养浩闻之大恸，出私钱济之。到官四月，未尝家居，夜则祷于天，昼则出赈饥民。以劳遘疾卒，年六十。秦人哀痛如失父母。至顺二年，赠摅诚宣惠功臣、荣禄大夫、陕西等处行中书省平章政事、柱国，追封滨国公，谥文忠。著有《三事忠告》三卷，《归田类稿》十四卷。二子：强、引。 

　　史臣曰：张希孟以道事君，自度不能行其志，屡征不起。及闻陕西灾，投袂赴之，甘以身殉。孟子有言：“禹思天下有溺者，犹已溺之；稷思天下有饥者，犹己饥之。”推希孟之用心，其庶几禹、稷乎。 

　　曹伯启，字士开，济宁砀山人。弱冠从东平李谦游，笃于问学。 

　　至元中，历仕为兰溪主簿，尉获盗三十，伯启以无左验，末之信。俄得真盗，尉以是黜。累迁常州路推官。豪民黄甲杀人，赂佃客诬伏，伯启谳得其情，卒论甲死罪。迁河南行省都事、台州路治中。御史潘昂霄、廉访使王俣交荐，擢拜西台御史。改都事，请建许衡祠以表其教士之功。四川廉访佥事阔阔木以苛刻闻，伯启劾罢之。 

　　延祐元年，擢内台都事。迁刑部侍郎。丞相铁木迭儿专政，一日，召刑曹官问曰：“西僧讼某之罪，何为久弗治？”众莫敢对，伯启徐进曰：“犯在赦前，故不治。”铁木迭儿怒甚，左丞阿礼海牙曰：“曹侍郎素廉直，某罪诚如所言。”铁木迭儿怒始解。宛平县尹盗官钱，铁木迭儿欲并诛守者，伯启执不可，杖遣之。八番帅擅杀起边衅，朝廷已选用代者，命伯启往诘其事。次沅州，道梗，伯启恐新帅以兵往，乃遣令史杨鹏与新帅言之，止奏前帅擅杀罪，边民以安。大同宣慰使法忽鲁丁扑运岭北粮岁数万石，肆为欺罔，累赃巨万。朝廷遣使督征，前后受赂，皆庇之。最后，伯启往，其人已死，谓其子弟曰：“负官钱，虽死必征。与其纳赂于人，曷若赏之于官。第条汝父所赂之数，官为征之。”诸受赂者皆惧，潜归赂于其子，得钞五百余万缗，以偿民之逋负。出为真定路总管。 

　　延祐五年，迁司农丞。奉诏至江浙议盐法，罢检校官，置六仓于浙东、西，设运盐官，输运有期，出纳有次，船户、仓吏盗卖漏失者有罚。归报，著为令。寻拜南台治书侍御史。伯启言，讼冤一切不问，非风宪定制。忤御史大夫意，乃自免归。召为福建道廉访使，旋改右司郎中。 

　　英宗即位，迁辽东道廉访使。时敕建西山佛寺，御史观音保等以岁饥请缓之，近臣激上怒，遂诛观音保等。伯启曰：“主上聪明睿断，是不可以不诤。”乃劾台臣缄默，使朝廷有杀谏臣名。帝为之悚听。俄拜集贤学士，迁侍御史。有诏同刊定《大无通制》，伯启言：“五刑者，异五等，今黥杖役于千里之外，百无一还者，是一人身备五刑，法当改易。”丞相拜住曰：“御史言是也。”会伯除浙西道廉访使，不果行。 

　　泰定初，告老，砀山人表所居为曹公里。伯启为侍读学士，考试国子生，首取吕思诚、姚缓，后皆为名臣。云南佥事范震言：“宰相欺上罔下。”不报，震饮恨死。伯启具其事，书于国史。真州知州吕世英以刚直获罪，伯启白其枉，擢居风宪，士论称之。其好彰之人善率类此。 

　　天历中，起伯启为淮东道廉访使，陕西行台中丞使驿敦遣，伯启喟然曰：“吾年且八十，尚忘知止之戒乎！”终不起。至顺三年卒，年七十九。赠体忠守宪功臣、河南行省左丞、鲁郡公，谥文贞。有诗文集十三卷行世。五子：震亨，晋宁县尹；贲亨，临江儒学教授；泰亨，福建盐司经历；复亨，江南行台御史；履亨，陕西行台掾。 

　　王寿，字仁卿，涿州新城人。幼颖敏，嗜学，长以通国文为中书掾。既而用朝臣荐，入侍裕宗，眷遇特异。 

　　至元十九年，授兵部员外郎。二十二年，擢吏部郎中。以分置尚书省，去官。二十八年，罢尚书省。归中书，复任吏部郎中，以婿康里不忽木柄用，又自免去。明年，授大司农丞，不赴。元贞二年，出为燕南河北道廉访副使。大德二年，不忽木为御史中丞，复弃官归。三年，授集贤直学士，迁侍读学士。俄擢御史台侍御史，论事剀切。 

　　六年二月，召寿代祀江南岳渎，密旨：去岁风沙为灾，百姓艰食，凡所经过，采听入对。使还，具奏：“民之利病，系于官吏善恶。今宜选公廉材斡、存心爱物者专抚字，刚方正大深识治体者居风宪。天灾代有，赈济以时，无劳圣虑。”又奏：“豪在之家仍据权要，宜处于京师，以为保全之地。”奏入，成宗嘉纳之。九年，参议中书省事。十年，改吏部尚书。 

　　十一年，武宗即位，首拜御史中丞。寿与台臣奏：“宰相位尊任重，不可轻假非人。三代以降，国之兴衰，民之休戚，未有不由相臣贤否者。世祖初置中书省，以忽鲁不花、塔察儿、线真、安童、伯颜等为丞相，史天泽、刘秉忠、廉希宪、许衡、姚枢等实左右之，当时称治比唐贞观之盛。迨至阿合马、郝祯、耿仁、卢世荣、桑哥、忻都等坏法黩货，流毒亿兆。近者阿忽台、伯颜、八都马辛、阿里等煸惑中宫，几摇神器。君子、小人已试之验，较针如山等。臣愿惩其既征，知所进退，则天下之事可从而理也。”未几，拜中右丞。俄复拜御史中丞。至大三年，迁太子宾客、集贤大学士。秋九月卒，年六十。明年赠银青荣禄大夫、平章政事、上柱国，追封蓟国公，谥文正。 

　　谢让，字仲和，颖昌人。幼颖悟好学。及壮，推择为吏，补宣慰司令史。大兵伐宋，立行中书省于江西，让以选为令史。调河间等路都转运盐司经历。先是，灶户在军籍者，悉除其名，以丁多寡为输盐额。其后，多雇旧户代煮盐，而雇钱甚薄。让言：“军户既落籍为民，当与旧灶户均役。既令代役，岂宜重困，自今雇人必厚与佣直。”又逃亡户率令见户包纳其盐，由是豪强者以计免，贫弱愈因。让令验物力多寡，比次甲乙以均之，民大悦。擢南台御史。举湖广行省平章政事哈剌哈孙可为御史大夫，山东廉访使陈天祥可为中丞，右司员外郎高昉可为监察御史。劾江浙省臣受诏不敬及不法事。帝遣使杂问，既款服，诏令让与俱来，人皆危之，让恬然若无事者。由是台纲纲始振。 

　　大德间，立陕西行御史台，以让为都事。凡御史封章及文移，其可否一决于让。入为中书省右司都事，迁户部员外郎。时东胜、云丰等州民饥，乞籴邻郡。宪司惧贩鬻为利，遏其籴。事闻于朝，让请罪遏籴者，三州之民赖以全活。四年，授宗正府郎中。擢监察御史，迁中书省右司员外郎，为湖广行省左右司郎中。湖广宣慰使张国纪建言科江南夏税，让极论其病民事，遂已。迁河南行省左右郎中。是时，江淮戍军二十余万，亲王分镇扬州，皆以两淮民税给之，不足则漕于湖广、江西。是岁会计军饷，缺三十万石，让请以淮盐三十万引鬻之，收其价钞赡军。不劳远运，公私便之。 

　　至大元年，转户部侍郎。时京仓主计吏以久雨米坏，请覆糠比其上，因杂于米中以给内外工人及宿卫者，让以藁秸易之，奸弊遂除。二年，拜西台治书侍御史。三年，入为治书侍御史，未上，必同佥枢密院事。寻拜户部尚书。仁宗在东宫，以让先朝旧臣，召见，赐厄酒。四年，改刑部尚书。 

　　仁宗即位，加正议大夫，入谢，又赐厄酒，让痛饮之。帝曰：“人言老尚书不饮，何耶？”让曰：“君赐不敢违。”少醉不能起，命扶出之。翌日，让入谢，帝曰：“老尚书诚不饮也。”初，尚书省臣构杀郑阿尔思兰，籍其家，中外冤之。仁宗即位，省臣皆以罪诛，阿尔思兰家奴赵一德讼主冤事。下刑部，让明其无罪，以所籍赀产给还之，诏六部事疑不决者，须让共议而后上闻。于是户部更定钞法，礼部议正英礼，让皆与焉。刑部有文书，让未署字而误用印，吏惧，遂私效让署，事觉，度无损于事，且怜吏以罪废，视之曰：“吾署也。”其宽厚多类此。让上言：“古今有天下者，皆有律以辅治。堂堂圣朝，岂可无法以准之，使吏任其情，民罹其毒。”帝嘉纳之。乃使中书省纂集曲章，以让精律学，使为校正官，赐青鼠裘一袭、侍宴服六袭。皇庆二年，朝廷以吏事多滞，责曹司按不如程者。令下，讲曰：“刑狱非钱谷、铨选之比，宽以岁月，尚虑失实，岂可律以常法。”乃入白宰相，由是刑曹独不责稽迟。拜陕西行省参知政事，未几，拜西台侍御史。命甫下，诏罢西台，就拜侍御史。延佑元年十月，卒于官，六十有六。赠正奉大夫、河南行省参知政事，追封陈留郡公，谥宪穆。子好古，奉政大夫、覆实司提举。 

　　吴元珪，字君璋，广平永年人。父鼎，世祖求通书算学者，郡以鼎应命，参议汉地公事，多所全宥。著《农桑辑要》，行于世。官至河北道按察副使，追封寿国公，谥恭惠。 

　　元珪，少简重。至元十四年，世祖召见，命侍左右，授卫经历，佩金符。十七年，从幸上都，受命取御药于大都万岁山。元珪乘传，未尽一昼夜而至。帝嘉其速，擢枢密都事。迁经历。尝从同知枢密院事俺伯进西蕃铠甲，帝问其制度，元珪应对详明，帝益奇之。枢密院奏京师五卫、行省万户府设官有差，均俸禄，给医药，高设学校，置屯田；多元珪所论建。二十六年，参议枢密院事。时缮修宫城，尚书省奏役军成妗，留守司主之。元珪亟陈其不便，请立武卫，以留守段祯兼都指挥使，凡有兴作，必闻于枢密。从之。寻擢枢密院判官，奏官万户用军士人，千户四人，百户二人，多役者有罚。二十八年，除礼部侍郎。迁左司郎中。三十一年，参议中书省事。时中书征逋赋不能如额，丞相完泽患之。元珪进曰：“此前政之失，今当明言其故蠲之。”乃依元珪议入奏。 

