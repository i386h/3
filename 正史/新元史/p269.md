<!-- { "loadSidebar": true } -->
　　王罕子桑昆，为乃蛮骁将可克薛兀撒卜剌黑所袭败，辎重尽失，王罕乞援于太祖，且曰：“请以四良将助我。”太祖遣博尔术与木华黎等援之。博尔术乞太祖良马曰赤乞布拉，太祖戒之曰：“是不可鞭，欲疾驰，以鞭拂鬣可也。”比至，桑昆已为乃蛮将所败，失马。博尔术以己马授之，而自乘赤乞布拉，鞭之不进，忽忆太祖言，横鞭拂鬣，即疾驰如电。大败乃蛮，尽返所夺于王罕。王罕大悦，又召博尔术往，时博尔术方宿卫行营，以弓箭付人，自谒王罕。王罕馈以衣一袭、金樽十，博尔术受之。归见太祖，自请擅离宿卫之罪，太祖使受王罕之馈，且奖其谨敕焉。 

　　壬戌，从征塔塔儿，战于答兰捏木儿格思，下令跬步勿退。博尔术絷马腰间，跽而引弓，分寸不离故处。太祖称其胆勇。太祖中流矢坠马，博尔术拥太祖累骑而行。夜卧泽中，遇大雪，博尔术与木华黎以毡裘覆太祖，烧石温其凝血，竟夕植立不移。又尝失利，与大军相失，独博尔术与博尔忽从。太祖饥，博尔术以带钩钓大鱼烹以进。太祖叹息曰：“吾异日当有以报汝也。” 

　　其后，太祖与王罕战于合剌合勒只惕沙陀。翌日，简阅将士，失太宗、博尔术、博尔忽三人。又一日，博尔术始至，太祖曰：“博尔术无恙，天赞我也。”博尔术曰：“向者之战，臣马伤于矢，夺敌马始免于难。”未几，博尔忽与太宗亦至。博尔术曰：“中道见敌尘高起，向卯危温都儿前忽剌安不鲁合惕去矣。”太祖乃率诸将徙帐于答兰捏木儿格思。 

　　太祖即位，大封功臣，授博尔术右翼万户，属地西至阿尔泰山，与木华黎同为元功，位在诸将上。初，太祖叔父答阿儿台降于王罕，至是太祖欲诛之，博尔术力谏，始宥其罪。竽子察阔台分封西域，敕从博尔术受教，博尔术教以“涉历险阻，必择善地居之，勿任意留顿。”太祖闻之，谓察阔台曰：“吾之教汝，亦不逾此矣。”博尔术以旧恩宿卫，未尝独将，故无方面之功。然太祖亲征，无役不从，为太祖所倚重。及卒，太祖痛惜之。 

　　子孛蛮台，太宗赐广平路一万七千三百户为食邑，从宪宗伐蜀。大德五年，追赠博尔术推忠协谋佐运功臣、太师、开府仪同三司，封广平王，谥武忠；孛蛮台推诚宣力保顺功臣、太师、开府仪同三司、广平王，谥忠定。孛蛮台子玉昔帖木儿。 

　　玉昔帖木儿，弱冠袭万户，器量宏达，莫测其际。世祖闻其贤。驿召赴阙，解御服银貂赐之，并赐号月吕鲁那颜，译方能官也。国制重内膳之选，特命玉昔帖木儿领其事。侍宴内廷。玉昔帖木儿行酒，诏诸妃皆为答礼。 

　　至元十年，拜御史大夫。江南既定，益封功臣，赐全州清湘县户为分地。时阿合马用事，并省内外诸司，援金制，并各道提刑按察司入转运司。监察御史姚天福谓玉昔帖木儿曰：“按罕司之设，所以广视听，备非常，虑至深远，不但绳有司而已；不宜罢。”玉昔帖木儿骇然曰：“微公言，几失之。”夜入世祖卧内，白其事。世祖大悟，复立诸道提刑按察司。二十二年，中书省臣请以玉昔帖木儿为左丞相，御史中丞撒里蛮为御史大夫。世祖曰：“此事朕当思之。”帝以风宪之长，难于得人，故独任玉昔帖木儿几二十年，不以为相也。 

　　二十四年，乃颜反，世祖亲征，分二军：蒙古兵以玉昔帖木儿统之，汉兵以李庭统之。战于辽河，蒙古骑兵三十营，间以汉兵步队，进退与骑兵共。骑一马，见敌则下骑先进。自晨至午，大破其众。获乃颜。诏选乘舆橐驼百蹄赐之。玉昔帖木儿谢曰：“天威所临，风行草偃，臣何力之有。”车驾还上都，命皇孙帖木儿与玉昔帖木儿剿乃颜余党，执其酋金家奴以献，戮同恶数十人于军前。 

　　二十五年，哈丹秃鲁干复叛。命玉昔帖木儿及李庭等讨之，败其众于也烈河。哈丹秃鲁干遁，时巳隆冬，声言俟明年进兵。乃倍道兼行，过黑龙江，捣其巢穴，斩馘无算。哈丹秃鲁干走高丽。诏赐内庭七宝带以旌之，加太傅开府仪同三司，移驻杭爱山，以御北。二十九年，加录军国重事知枢密院事，特赐步辇入禁中。位望之崇，廷臣无出其右者。 

　　三十年，成宗抚军北边，以玉昔帖木儿辅之，请授皇太子玉玺，从之。 

　　三十一年，世祖崩，成宗奔丧至上都。诸王咸会。玉昔帖木儿谓晋王甘麻剌曰：“大行宾天已逾三月，神器不可久旷。皇太子玉玺已授于皇孙，王为宗盟长，奚俟而不言。”甘剌麻曰：“皇帝践祚，臣请北面事之。”于是宗王、太臣合辞劝进。玉昔帖木儿曰：“大事已定，吾死无憾矣。”成宗即位。进秩太师，赐尚玉带宝服，还镇北庭。 

　　元贞元年冬，入朝。两宫赐如家人礼，赐其夫人秃忽鲁质孙服及他珍宝。十一月，卒，年五十四。大德五年，赠宣忠同德弼亮功臣，依前太傅、开府仪同三司、隶军国重事、御史大夫，追封广平王，谥贞宪。 

　　三子：曰木剌忽，袭封万户；资脱怜；次土土哈，袭封广平王。延祐六年，土土哈由中丞拜御史大夫，仁宗谕之曰：“御史大夫职任至重，以卿勋旧之裔，故特授此官，卿当思祖父忠勤，仍以古名臣为法。”延祐七年五月，英宗即位，有告土土哈谋废立，坐诛，并籍其家。六月，收土土哈广平王印，诏木剌忽袭王封。天历二年，以木剌忽附上都，毁其广平王印，以哈班袭广平王。哈班，脱怜子也。哈班卒，木剌忽子阿鲁图袭。 

　　阿鲁图，由经正监袭为怯薛官，拜翰林学士承旨，迁知枢密院事。至元三年，袭封广平王。 

　　至元四年，脱脱罢相，帝问谁可代者，脱脱荐阿鲁图。五月，拜中书右丞相、监修国史，并录军国重事，时修辽、金、宋三史，阿鲁图代脱脱为总裁。书成，与平章政事帖木达识、太平奏上之，鼓吹导从进至宣文阁。帝具礼服迎之，因谓群臣曰：“史既成书，前人善者可以为法，恶者可以为戒，非独为君者当然，人臣亦宜知之。”阿鲁图顿首谢。 

　　右司郎中陈思谦条时政得失，阿鲁图曰：“左右司之职，所以赞助宰相。郎中与我辈共议，自可见诸行事，何必别为文字自有所陈耶？郎中若居他官，可以建言，今居左右司而建言，将置我辈于何地耶？”思谦愧服。一日，与同僚议除刑部尚书，宰执有所举，或难之曰：“此人柔软，非刑部所宜。”阿鲁图曰：“今选侩子耶？若选坐子，须强壮。尚书详谳刑狱，不枉人、坏法，即是好官，何用强壮者？”其议论知大体，多如此。 

　　先是，左丞相别儿怯不花欲与阿鲁图陷脱脱。阿鲁图曰：“我等岂必久居此位，当有罢退之日，人将谓我何？”别儿怯不花屡以为言，终不从。六年，别儿怯不花乃讽御史劾奏阿鲁图不称职，阿鲁图即避于城外。亲旧皆为不平，请阿鲁图见上自陈，辨其是非。阿鲁图曰：“我功臣世裔，岂以丞相为难得耶？但上命我，不敢辞，今御史劾我，我宜自去。且御史台世祖所设置者，我抗御史，即与世祖抗矣。”阿鲁图遂罢去。十一年，复拜为太傅，出守和林，卒。 

　　纽的该，博尔术四世孙，佚其祖父名。早入宿卫，累迁同知枢密院事。既而坐事罢官。后至元五年，奉使宣抚达达诸部，摘发有司不公不法者三十余事，擢知岭北行枢密院事。 

　　十五年，召拜中书平章政事，迁知枢密院事。十七年，诏纽的该讨山东诸贼，旋加太尉，总山东诸军，守东昌。十八年，田因此再陷济宁，进逼东昌。纽的该弃城走，退屯柏乡。俄召还京师，拜中书添没左丞相，与太平同居相位。 

　　纽的该有识量。张士诚降，纽的该处置江南诸事，咸得要领，士诚大服。已而罢知枢密院事，卧病，谓其所知曰：“太平真宰相才，我病固不起，太平又不能久于其位，可叹也。”二十年，卒。 

　　初，皇太子决意罢太平政事，纽的该闻之曰：“善人，国之纪也，苟去之，国将何赖。”数于帝前左右太平，故皇太子之志不获逞。纽的该卒，皇太子竟逼令太平自杀。 

　　博尔忽，许兀慎氏。太祖讨主儿乞部，博尔忽尚幼，为部将者卜客所掠，归于诃额仑太后，抚以为子。既壮，有智勇，与木华黎、博尔术、赤老温齐名。又与汪古儿同典御膳。 

　　太祖与王罕战失利，太宗陷阵，博尔忽从之。太宗项中矢创甚，博尔忽吮其血，与太宗工会骑而返。太祖甚感之。 

　　初，太祖灭蔑儿乞，其部人曰合儿吉勒失剌逸去。已而至诃额仑太后帐，诡言乞食。拖雷方五岁，为合儿吉勒失剌所持，拔刀欲杀之。博尔忽妻阿勒塔泥急出，提其发，刀坠于地，哲台、者勒蔑在帐外宰牛，闻阿勒塔泥呼，即入杀合儿吉勒失剌。论功，阿勒塔泥第一，哲台、者勒蔑次之。 

　　及太祖即位，授博尔忽第一千户，且曰：“博尔忽侍我左右，虽战事危急，或幕夜雨雪之时，必供我饮食，不使我空宿。其赦罪九次，以为恩赏。” 

　　太祖十二年，秃马惕复叛。太祖遣纳牙阿与朵儿伯朵黑申讨之，纳牙阿以病不行，太祖踌躇良久，乃改合博尔忽。秃马惕部众素强，又道险，林木茂密，难于用兵，诸将皆惮往。博尔忽问使者：“此上意，抑他人所举？”使者曰：“上意也。”博尔忽曰：“如是，我必往，妻子惟上怜之。”时秃马惕酋都秃勒莎额里已死，其妻勃脱灰儿塔浑将其众拒险以守。闻博尔忽将兵至，使人伏于林中，狙击之，会日暮，博尔忽从左右三人离大军前行，伏发，遂为所害。博尔忽族人布而古儿勇敢亚于博尔忽，累擢万户，隶博尔忽，将右翼。太祖最受之，与博尔忽同时战殁。太祖闻博尔忽死，议亲征。木华黎、博尔术力谏乃止。复遣朵儿伯朵黑申讨平之，以秃马惕民百户赐博尔忽家为奴。后又以淇州为博尔忽食邑，复增赐沅州六千户。赠推忠佐命著节功臣、太师、上柱国、开府仪同三司，追封淇阳王。 

　　二子：长脱欢，次塔察儿。脱欢与父同时封千户，扈宪宗亲征，屡有功。以蜀地暑湿，劝宪宗还军，不从，宪宗遂崩于合州。女乌式真为世祖皇后。脱欢子失里门，从世祖征云南，亦阵殁。失里门子月赤察儿。 

　　月赤察儿，六岁而孤。事母石氏，以孝闻。世祖知其贤，且悯失里门死王事，年十六召见，奏对称旨。世祖叹曰：“失里门有子矣！”即合领四怯薛。至元十七年，长一怯薛。明年，代线真为宣徽使，兼领尚膳院、光禄寺。 

　　二十六年，世祖亲征海都。月赤察儿奏曰：“丞相安童、伯颜，御史大夫月吕鲁，皆受命征计，臣不可以后之。”世祖曰：“汝亲佩橐鞬为宿卫近臣，功自不小，何必以先登陷阵为能，继祖父耶？” 

