<!-- { "loadSidebar": true } -->
　　六月戊子，大战于康郎山。两军鼓噪，嚣声动天地，燃巨炮如震雷。至晡，友谅掷火烧明祖船，忽反风，自焚，十里之内，湖水尽赤。友谅叔父陈普略等皆死，吴将张志雄、丁普郎亦战殁。已丑，徐达焚友谅平章蒋必胜船，死者千五百人。是日，战数合。互有胜负。翌日，明祖见友谅兵强，有惧色，问刘基曰：“我气色何如？”基以必胜对。辛卯，日光惨澹，两军咸震恐，战不力。友谅弟友仁、友贵皆死，其骁将张定边敢深入，中流矢败退。自是，相持六昼夜。 

　　刘基劝明祖移军湖口，期以金木相犯日决胜。吴人乃移舟入港。至夕，舟置一灯，首尾相衔。比晓，兵尽渡泊于左蠡，列栅南北江岸，置火筏于中流，水陆戒严。友谅亦称移军楮溪，缀乱使不得去。未见，友谅引兵次鞋山，吴兵亦次于湖口，相距十有五日。 

　　八月壬戍，友谅知乘楼船，率其军下趋九江，常遇春以火筏御之。顺流而下，至禁江口，炮击明祖船，明祖适在地船，获免。友谅兵谓已死，欢呼万岁。明人遣使诈为诸将约降，友谅亲出引见使者，为流矢所中，贯晴及颅而死。兵大溃，退至江口。癸亥，明祖乘势蹙之，擒其太子善儿及平章张荣等，降士卒五万人。友谅僭位四年，死年四十八。 

　　其太尉张定边等，乘夜以小舟载友谅尸，及其少子理，走武昌。九月，理僭称皇帝，改元德寿。明太祖征之，立栅逼其城，又联船为水栅，以绝出入之路。 

　　二十三年，理计穷，悉众出战。其将陈佥同，骁捷，善用槊，直犯中军，吴将郭英剌杀之。定边等不敢复出。其丞相张必先以湖南兵赴援，战于城下，兵败，被执。城中之援始绝。明祖使降将罗复仁入城谕理降，理乃率其大将张定边等出降。明祖封理为顺德侯，普才为承恩侯，友谅史友宁归仁伯，友直怀仁伯，追封友仁为康山王，立庙祀之。张定边、张必筅等，寻皆诛死。普才徙滁州，理徙高丽，皆不知所终。明玉珍，隋州沔阳人，农家子也。身长八尺，目重瞳子，性明决，为乡人所推服。 

　　十一年，颖州盗起，远近响应。玉珍聚众于青山，筑栅自守。徐帮辉据蕲州，遣使招之。玉珍自度不能敌寿辉，遂以众降，寿辉授为元帅，益其兵，使屯沔阳。 

　　十二年，与哈林秃战，为流矢所中，眇其右目，人呼为明眼子。时沔阳连年饥馑。十五年春，玉珍以斗船五十艘，率所部籴粮于夔州。明年，辰州人杨汉率精兵五千人，降于重庆帅完者都。 

　　十七年，完者都袭杀汉，其众东走夔州，遂归于玉珍，目言重庆无重兵，守将哈林秃、完者都二人不协，兵至，可一鼓而下。玉珍疑而未行，其部将戴寿进曰：“争兵输粮于沔，以麾下率杨汉余袭重庆，济则大事可成，不济则掠其资财而归，上策也。”玉珍从之。时重庆承平日久，见贼至，远近震骇。完者都遁，获哈林秃。城中父老以香花迎玉珍入城，玉珍禁侵掠，居民安堵如故，降附日众。 

　　十八年二月，完者都自辰州会平章囊革歹、参政赵资，以兵次嘉定之大佛崖，规复重庆。玉珍遣明二攻之，潜师登乌牛山，陷嘉定。惟大佛崖官军相持半载。玉珍自率兵攻之，遣明二倍道袭成都府，遂略定两川郡县。玉珍之出兵也，舟行过沪州，其部将刘泽民言于玉珍曰：“前进士刘祯，有策略，尝官大名经历，青巾贼李喜喜入蜀，祯避乱于此。公盍往见之？”玉珍曰：“尔与偕来。”泽民曰：“是不可屈，宜亲往。”玉珍乃入山中访之，语未华，玉珍喜不自胜曰：“吾得一也明矣！”拜为参谋。 

　　二十年，陈友谅弑寿辉自立，玉珍议讨之，闭夔关不与友谅通。二十一年，刘祯劝玉珍自立，玉珍不许。戴寿、张文炳复劝之，玉珍咨于部众，同心推戴。二十二年三月戊辰，遂僭称皇帝，都重庆，号大夏国，建元大统。立妻彭氏为皇后，子升为太子。仿周制，设六官，以戴寿为冢宰，明二复姓万，赐名胜，为司马，张文炳为司空，向大亨、莫仁寿为司寇，邹兴为司徒，刘祯为宗伯。又以牟图南为丞相，史天章为翰林学士。改知府曰刺史，知州曰太守。废驿老，止奉弥勒佛教。定赋税，十取其一，免力役之征。 

　　二十三年，命万胜、邹兴、芝麻李分道攻云南，胜兵不满万人，锋锐甚，遂入中庆。已而馈运不继，士卒剽掠为粮，滇民叛之。梁王乞师于大理，累战皆捷。胜度众寡不敌，乃全师而返。 

　　二十三年，万胜攻兴元不克，遣邹胜攻巴州，陷之。石柱安抚司马克用叛，降于玉珍，乃改设永守宣慰司，及邑海溪洞军民府。又立于茶永化军民府。独播州杨元晶坚守拒之，玉珍以重兵临其境，元晶始降。 

　　二十四年，更六卿为中书省、枢密院，以戴寿、万胜为左、右丞相，向大亨、张文炳知枢密院。邹兴守成都，吴友仁守保宁，莫仁寿守夔州，俱为平章。窦英守播州，为参政。时明祖已灭陈友谅，遣使通好，玉珍使其参政江俨报聘。明祖闻云南之师败还，复以书贻之。 

　　二十五年夏，玉珍死，年三十六。玉珍躬履节俭，好贤礼士，蜀人称之。然无远略，仅能自守而已。子升嗣。升僭立甫十岁，其母彭氏垂帘听政，改元开熙。万胜与张文炳有隙，胜密使人杀文炳。玉珍养子明昭等，矫彭氏命，召胜入，缢杀之。胜，黄陂人，有智勇，玉珍妻以弟妇，称为明二。开国之功，胜居七、八。彭氏以刘祯为丞相。 

　　二十六年，吴友仁移檄远近，言万胜无辜受戮，诸将寒心，友仁不得已而叛明氏。遂据保宁，附于陕西李思齐。升遣兵攻之，皆败还。 

　　二十七年，戴寿攻保宁，友仁登城，语寿曰：“使参政文彦彬来，吾即降。”及彦彬入城，友仁密与约曰：“明昭等不诛，丞相必不免，奈何舍此不图，而加兵于我。我明氏旧臣，宁有他耶！”彦彬出告寿，寿然之。时昭等皆从寿讨友仁，寿乃召诸将会议，执昭等杀之，友仁即诣军门持寿而泣，偕寿至重庆谢罪，升慰谕之，复其位。明祖赐以玺书，又遣杨景往谕之，使奉土地入朝，升不从。二十八年，友仁攻兴元，明人乃决意用兵。是秋，升丞相刘祯死。二十九年，明人假道伐云南，升不许，乃遣汤和、廖永忠等伐之，又使傅友德由阶、文逼成都。 

　　三十年，汤和等入峡，莫友仁以铁锁横截瞿塘口，戴寿、向大亨凿两崖为飞桥，又置大木水中，战舰将至，顺流以大木冲之。和等不能克。友德入绵州，寿、大亨悉众来援战于汉州，败走。永忠亦败邹兴于峡口，兴战殁，遂入夔州。进次铜锣峡，升面缚衔壁，率其群臣出降。友德进攻成都，寿等闻升降，亦出降。分兵克保宁，执吴友仁，送金陵杀之。寿、大亨至夔州，亦被诛。升僭立六年，父子据蜀十一年而亡。明封升为归义侯，召彭氏入宫。后迁升于高丽，不知所终。 

卷二百二十七 列传第一百二十三 

　　方国珍 何真 邵宗愈 李质 陈均义 陈舜隆 陈良玉 欧普祥 邓克明　熊天瑞 王宣信 

　　方国珍，黄岩洋山澳人，后避明太祖字，改名谷珍。初与兄国馨、国璋，弟国瑛，皆以贩盐海上为业。国珍与州人蔡乱头以争盐贩相仇，州不与直。已而蔡聚众海上剽掠漕运，再杀使者，势张甚。行省悬格捕之。国珍欲捕蔡以应赏格，蔡惧，自归于官。总管焦鼎纳蔡赂薄其罪。国珍恚曰：“蔡能为盗，我顾不能耶！”适以逋租，遣巡检往捕之，国珍方食，左执食案，右持挺，格杀巡检，遂与其兄弟亡入海，劫粮艘，梗运道。时至正八年十一月也。 

　　行省参政朵儿只班讨之，追至福州。国珍焚舟将遁，官军自相惊溃，朵儿只班为国珍所执，使请于朝，授国珍海运千户，不受。 

　　十年十一月，率水贼千艘，泊松门港，索粮。十二月，攻温州及沿海诸县，行省左丞孛罗帖木儿击之。 

　　十一年六月，官军至大闾洋，国珍纵火焚之，官军大败，赴水死者过半。孛罗帖木儿及郝万户皆被执，二人乃为饰词，以国珍求招安上闻。郝故出奇皇后位下，请托得行，遂议立巡防千户所，设长贰等官，授其兄弟及党与数十人。复遣大司农达识帖木儿黄岩，招降，国珍兄弟皆登岸罗拜，退舍民居。绍兴总管泰不华欲遣壮士袭杀之，达识帖木儿曰：“我受命招降，公欲擅命耶！”事乃止。 

　　明年，贬泰不华为台州路达鲁花赤。时官军方讨徐州，募舟师防江，国珍疑惧，复入海。泰不华遣方大用往谕国珍留之，遣其党陈仲达来议降。泰不华具舟，建受降旗，至澄江，与国珍遇于黄林港，呼仲达申前议。仲达目动气索，泰不华知有变，手斩之，即前攻国珍船。贼党麇集，拥泰不华入其船，泰不华瞋目叱之，为国珍所杀。六月，国珍据定光观，悉毁黄岩官居民舍。八月，进攻台州，以舟师诱总管赵琬至黄岩，舍于白龙澳，琬不食而死。 

　　十三年，遣行省左丞帖里帖木儿、南台侍御史左答纳失里招谕之。二人奏国珍已降，遂降金符，授其兄弟，党与官有差，伐石立宣德碑，国珍仍不受命。时州人潘有光挺身说国珍降，国珍使盗要于路杀之，遂据台、温、庆元三路。行省无可如何，奏以国珍为海道万户。 

　　明年，又迁为都镇抚，兼行枢密院判官。自后，汝、颖兵起，海内大乱，累迁国珍浙江省参知政事，诏使讨张士诚，士诚遣其将史文炳、吕珍，率兵七万御国珍。文炳与珍陈于昆山，仍以步骑夹岸为阵，士诚命游兵往来，旌旗数十里不绝。国珍曰：“濒海之地，非通衢可比，士诚参用步骑，兵虽盛，不足畏也。”国珍舟师仅五万，自率壮士数百趋萌子桥。文炳使十将军搏战，矢石如雨。国珍戒其众持苇席，涂泥，冒矢石而入。士诚兵以火箭攒射之，国珍燎及须发，横刀大呼，杀两将军及十余人，士诚兵大溃。国珍与将士追击，辏其中坚，步骑讫不得成列，文炳、珍皆弃马而遁。明日以战，七战七捷，直至平江城下。士诚遣使纳款，请奉元正朔，国珍乃还。累擢至太尉、行省左丞。初国珍作乱，朝廷出空名宣敕数十道，募人击贼。海濒壮士多应募立功，所司邀重贿，不辄与，有一家死数人，卒不得官者。国珍再受招谕，遽至大官。则是民慕为贼，从国珍者益众。国家既失江淮，藉国珍舟师以通海运，重以官爵羁縻之，国珍愈横。 

