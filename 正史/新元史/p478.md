<!-- { "loadSidebar": true } -->
　　丁好礼，字敬可，蠡州人。精律算，辟中书省掾，授户部主事。擢江南行台监察御史，入为户部员外郎。拜监察御史，又迁户部郎中，升侍郎。除京畿漕运使。建议置司于通州，讲求漕运利弊。著为成书。除户部尚书。拜参议中书省事。迁治事侍御史，出为辽阳行省左丞，未行，留为枢密副使。至正二十年，拜中书参知政事。京师大饥，值元寿节，朝廷仍依故事大燕。好礼言：“民有父子相食者，当修省以弭天灾，不宜宴会。”不听，乞谢事，以集贤大学士致仕，给全俸。扩郭帖木儿馈麦百石，不受。二十七年，复起为添设平章。寻以议论不合，谢政去。特封赵国公。明兵陷兵师，或劝好礼往谒主将，好礼叱曰：“我小吏致位极品，今老矣，所欠惟一死耳！”后数日，主将召之，不肯行。异至齐化门，抗辞不屈，遇害，年七十五。 

　　朱公选，字克用，乐平人。累官临察御史。明兵逼京师，惠宗集三宫，议避兵北行。宦者赵伯颜不花恸哭，谏曰：“天下者，世祖之天下。陛下当以死守，奈何弃之？”不听，夜半开门北遁。公选以疏留弗获，乃匍匐送帝出国门，归而自裁。 

　　孙德谦，睢州人，官大同行省平章政事。大都既陷，惠宗北奔，明兵围大同。谦婴城固守，自知力不支，乃手书自决，作诗数章，词义激烈，饮药自杀。 

　　叶兰，字楚庭，鄱阳人，官太常礼仪院奉礼。明初，周伯琦应召入金陵，兰以诗讽之。后伯琦以其名荐，兰曰：“吾世为元臣，义不可仕。”赴石桥水死。张昶，宛平人，累官户部尚书。奉使招谕明祖，为明祖所留，爱其才敏，授参知政事。昶外示款城，与杨宪、胡惟庸皆友善。自以元之旧臣，心常怏怏，尝语所亲曰：“吾仍思归故土也。”朝廷谓昶已死，赠官谥，录用其子。会李文忠于杭州，擒元平章丑的、长寿等至，明祖释之，遣归京师。昶阴托二人，奏密疏于惠宗，且寄书其子存仁。会昶疾，宪候之于昶卧内，得疏稿，遂奏之。明祖令都督府接问。昶书八字曰：“身在江南，心思塞北。”乃杀昶。 

　　伯颜子中，其先西域人。后徙江西。少好学，有司荐，不弟。行省辟授东湖书院山长。迁建宁路教授。会江西盗起，行省拜子中都事，使守赣州。子中从诸生趣赣，赣已破，子中仓卒募吏民，与贼战于城下。兵败，子中由间道走福建。汀州帅陈有定固熟子中名。授行省员外郎。子中出奇计，以有定兵复建昌。因浮海抵大都献捷。迁行省郎中，再进吏部侍郎。持节发广西何真兵，使救闽。至则何真已降明。子中坠马，折一足不死。至军中，主将义而释之。 

　　子中遂变姓名，冠黄冠，游行江湖间，明祖数访求子中，不得，录其妻子，没掖庭。子中竟自匿不顾，曰：“吾元臣，死元固吾分，何妻子言哉！”出购鸩自随，曰：“此以志也。”未几，子中遁还江西，布政使沈元密言之明祖，遣使者赍玺书以币聘子中。使者至，子中大哭曰：“死晚矣，乃以诏污我。”祭祖父、师友毕，仰药死。 

　　王翰，字用文，又名那木罕，本河西人。先世以千户镇庐州，遂为庐州人。 

　　翰袭世职为千户，有能名。台省荐之，改除庐州路治中。又改福建路。适三魁盗起，翰造其垒，谕降之。迁同知，又迁理问。综理永福、罗源二县。泉州土官柳莽跋扈，连结旁郡，翰至，悉解散之。擢行省郎中、潮州路总管。 

　　元亡，屏居永福山中，黄冠野服，号友石山人。有上书荐之者，闻命下，叹曰：“女岂可更适人哉！”即病，不服药，有司迫就道，引刃自绝。遗诗与友人吴海曰：“昔在潮阳我欲死，宗嗣如丝我无子，彼时我死作忠臣，覆宗绝嗣良可耻。今年辟书亲到门，丁男屋下三人存。寸刃在手顾不惜，一死了却君亲恩。” 

　　翰性强舒介精敏，持身刻苦，历官二十余年，家无余积。行政以爱人为主。平居喜读书为诗。有《友石稿》行世。子称，有才名。 

　　蔡子英，永宁人。至正中。举进士。时扩廓帖木儿略定河南，开府，辟子英参军事。累迁行省参政，犹不离丞相幕。扩廓帖木儿兵败，子英单骑入关中，遁于南山。 

　　明有司捕得之。传诣京师。渡江，一夕脱走。变姓名为人赁春，久之，得见捕，械送汤和。子英长揖不拜，和怒，抑使膝坐，不肯，火燎其须且尽，嫚骂自如。五英有妻流落河南，至是欲见子英，子英谬曰：“吾故鳏耳。”卒不见其妻。 

　　至京师，明祖令置外舍，欲官之。子英上书曰： 

　　皇帝恢复郭宏度，曲宥亡国之臣，不自死，惭负皇帝。往者，军败，漏命刃下，荆棘之息延及七载，重劳吏卒搜捕，自外大化，复忤贵臣，万分不足以辱膏斧。皇帝不即下司败，使得以衣冠待罪外舍，感上恩德，死且不朽。 

　　臣有痼疾，迷于心志，药石匪解，窃惟少本书生，奋志行伍，过辱北帅知荐，仕底七命，跃马食肉，十有五年，进不能效尺寸，陪国家之论，退不能毕命抱鼓，以愧封圉之臣。一遘板荡，靦颜失节。 

　　皇帝既丕昭武功，践华苞宇，穷发臣向坚甲利兵，宿积陈廪，犹以为歉于志。下有司饬学校褒予死节，风示后世，岂肯令亡命俘虏，玷维新之化哉。皇帝幸哀怜臣，毋血槁街，而以投瘴海，御魑魅无人之境。臣若茹荠。 

　　书上，明祖益异之，阴戒守者谨事子英，旦夕问起居，毋令天下谓我有杀义士名。一诳，子英大哭不止。人问之曰：“吾自念故主耳。”乃具状闻，明祖叹曰：“吾何苦一蔡子荐，令彼喋喋泉下訾我哉。”送之出塞。 

　　狄琮，字子玉，保德州人。躯干魁梧，尚气节，读书能知大义。裕宗在东宫，召为晋王宿卫。王开藩云南，擢奉议大夫、王府司马。府中事，咸咨之。王镇西边，转朝列大夫、内史府司马。未几，进大中大夫。琮因事纳规，知无不言。王薨，琮恸哭，哎血而卒。临卒，召子东山戒之曰：“为人臣子，惟忠孝尔！其勿违。” 

　　东山刚正，有父风，授中书舍人，进监察御史，出为同知大都路总管。以材选授礼部郎中，进大中大夫、同佥宣徽院事。卒。 

　　夏侯尚元，字文卿，松江华亭人。年十六，梦神人有所授，由是为文词下笔立就。 

　　后游京师，翰林学士承旨赵孟頫荐之，入见仁宗。英宗为皇太子，召为说书。即位，授侍仪司典薄。英宗遇弑，尚元弃官归。 

　　及明宗南还，尚元谒于和林。明宗暴崩，尚元为武平王铁忽思不花所留。王卒，其史嘉王晃火帖木儿又留之。郯王彻彻秃秃闻其名，召见，厚礼之。彻彻秃严重，寡言笑，与尚元语则剧谈终日不倦。王尝谓左右：“吾得斯人，如执法御史，吾有过，彼且直言，况汝辈乎！”由是左右嫉之。尚元乃谢病归。 

　　至元四年，彻彻秃入朝，丞相伯颜为子请婚，彻彻秃不从。伯颜怒，与知枢密院事者延不花，谋构祸反于彻彻秃。明年，使人说昌王实蓝朵儿只，告郯王谋反。时彻彻秃在和林，征下枢密院狱，鞫其家怒，无证验。十二月，伯颜矫诏杀彻彻秃于光熙门外。 

　　明年二月，伯颜以罪免，尚元至京师上书曰：“郯王守国北门，十有九年，忠孝之心，神明所鉴，而乃诛戮其身，放逐其子孙，衔冤抱屈，上无由知。今知枢密院事脱脱大义灭亲，殚心国事，乞遣脱脱为郯王立庙祭祭。”又上书言：“郯王统大军十八万，其将帅皆素所信任者，设有他志，当与之谋，岂有走千里之外，与异姓王图之，虽儿童亦知其不然。况昌王素与郯王有隙，其言岂可呼乎！”俱不报，尚元复上书，号哭阙下。执政皆叹曰：“古之义士也！”为言于上。七月，诏天下雪郯王之冤，遣使致奠，还其资产于子孙。尚元慨然曰：“吾报主事毕，可行矣。”遂归卒于家。 

卷二百三十四 列传第一百三十一 

　　○儒林一 

　　赵复 砚弥坚 金履祥 卫益富 张盨 胡炳文 程直方许谦 张枢 吕洙 薛玄 马道贯 吕溥 陈庾 潘迪 牟应龙 熊朋来 车若绾 徐之纲 胡一桂 戴良齐 熊禾 马端临 胡三省 俞琰 李简 刘德渊薛元 宰沂 何中 董朴 荣肇 萧■〈奭斗〉 韩择 侯均 

　　自赵复至中原，北方学者始读朱子之书。许衡、萧奭讲学，为大师，皆诵法朱子者也。金祥履私淑于朱子之门人，许谦又受业于履祥。朱子之学，得履祥与谦而益尊，迨南北混一，衡为国子祭酒，谦虽屡聘不起，为朝廷所礼敬。承学之士，闻而兴起，《四书章句集注》及《近思录》《小学》通行于海内矣。延祐开科，遂以朱子之书为取士之规程，终元之世，莫之改易焉。是故元之儒者，服膺朱子之学，笃信谨守，言行相顾，无后世高谈性命，阳儒阴释之习，呜乎！是亦足以通六经之大义，传孔、孟之心法矣。作《儒林传》。 

　　赵复，字仁甫，德安人。太宗七年，皇太子阔出伐宋，克德安，以其民尝拒命，俘戮无遗。时杨惟中行中书省于军前，姚枢奉诏即军中求儒、道、释、医、卜士，凡儒生挂俘籍者，辄脱之归。复在其中，枢与之言，奇之。复以九族俱没，不欲生，因与枢诀。枢恐其自裁，留帐中共宿，既觉失复所在，遽驰马追之。行及水际，见复被发徒跣，仰无而号，欲投水。构晓以“布衣未仕，徒死无益。不如随吾而北，可以传圣教。”复强从之。先是，南北道绝，载籍不通。复至燕，以所记程、朱诸经传注，尽录付枢，学徒从游者常百余人。 

　　世祖在潜邸，召见问曰：“我欲取宋，卿可导之乎？”对曰：“宋，父母国也，未有引他人以伐父母者。”世祖悦，因不强之仕。 

　　惟中闻复论议，始嗜学，乃与枢谋建书院，祀周子，以二程、张、杨、游六子配食，取遗书八千余卷，请复讲授其中。复作《传道图》，而以书目条列于后。别著《伊洛发挥》，标基宗旨。又取伊尹、颜渊言行，作《希贤录》，示学者求端用力之方。 

　　枢既退隐苏门，乃即复传其学。由是许衡、郝经、刘因皆得其书而尊信之。北方知有程、朱之学，自复始。 

　　复为人乐易而耿介，与人交尤笃分谊。元好问文名擅一时，其南归，复赠之言，以博溺心末丧本为戒，以读《易》求文王、孔子用心为勉。复家江汉之间，学者称之曰江汉先生。 

　　与复同时至北方者，有应城砚弥坚，字伯固，亦名儒。后居真定，刘因从之受业。以大臣荐。授真定路教授。至元十四年，超七阶，拜国子司业，赐五品服。后谢病归，卒于家。年七十八，有《郧城集》十卷。 

