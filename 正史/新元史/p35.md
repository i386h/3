<!-- { "loadSidebar": true } -->
　　二月辛未，祭先农。乙亥，营王也先帖木儿出镇北边。壬午，畋于漷州。诸王大沙、阿荣、达里俱出镇北边。戊子，衍圣公孔思晦进阶嘉议大夫。马忽思为云南行省平章政事，提调乌蒙屯田。庚寅，八百媳妇蛮来献方物。 

　　三月辛丑，皇子允丹藏卜出镇北边。封那海赤为惠国公，商议内史府事。丙午，廷试进士阿察赤、李黼等八十五人，赐及第、出身有差。辛亥，诸王搠思班、不赛因等遣使献文豹及佩刀、珠宝。辛酉，太傅朵□为太师，太保秃鲁忽为太傅，也可札鲁忽赤伯答沙为太保。召翰林学士承旨张珪、集贤大学士廉恂、太子宾客王毅至都，悉复旧职。陕西行台中丞敬俨为集贤大学士，并商议中书省事。壬戌，车驾幸上都。阿散火者知枢密院事。诸正不赛因遣使献文豹、狮子。 

　　夏四月辛丑，盗窃太庙武宗金主及祭器。大理庆甸蛮酋阿的叛。己卯，道州徭叛。癸巳，高州徭寇电白县，千户张恒死之。己未，武备寺卿阿昔儿答刺罕为御史大夫。 

　　五月辛丑，太尉丑驴卒。己未，占城国来贡方物。丁卯，元江路蛮酋普奴叛。德庆路徭降。 

　　六月辛未，翰林待讲学士阿鲁威、直学士燕赤进讲，命译《资治通鉴》以进。丁丑，左丞相倒剌沙等以灾异乞罢黜，不允。罢两都营缮工役。录各路系囚。甲申，广西花角蛮叛。乙未，绍庆路四洞蛮酋阿者等降。 

　　秋七月己亥，八儿忽部酋晃忽来献方物。占城国来献驯象。甲辰，播州蛮酋谢乌穷来献方物。丙午，有事于太庙。戊午，八百媳妇酋招三斤降。乙丑，周王和世王束及诸王燕只哥等来贡方物。丙寅，籍僧道有妻者为民。 

　　八月庚辰，田州洞徭叛。癸已，加讲武宗皇后宏吉刺氏曰宣慈懿圣皇后，英宗皇后亦乞烈氏曰庄静懿圣皇后，并升袝太庙。是月，崇明州海溢。汴梁路扶沟、兰阳二县河决。巩昌府山崩。 

　　九月丙申朔，日有食之。甲寅，播州蛮酋宋王保来献方物。壬戌，脱欢赤等使于诸王怯别。 

　　闰月己巳，车驾至自上都。壬申，大赦天下。广西两江徭叛。甲戌，有事于南郊。甲午，罢蒙庆路宣慰司都元帅府。 

　　冬十月丙申，有事于太庙。戊戌，诸王脱列帖木儿、哈儿蛮来献玉及蒲桃酒。己酉，治书侍御史王士熙为中书参知政事。癸丑，云南沙木东蛮酋马愚等来朝。丁巳，御史中丞赵世延为中书右丞。安南国遣使贡方物。壬戌。开南州蛮酋阿只弄叛。 

　　十一月庚午，召镇南王帖木儿不花赴上都。丙子，平乐府徭叛。 

　　十二月甲辰，梧州徭叛。乙卯，爪哇国来献金文豹、白猴、白鹦鹉各一。己未，静江徭叛。右江蛮酋夸世忠来献方物。 

　　致和元年春正月乙丑朔，高丽国遣使贺正旦并贡方物。甲戌，有事于太庙。丁丑，颁农桑旧制十四条于天下，仍诏有司察其勤惰。占城国来贡方物，且言为安南所侵；诏和解之。辛丑，静江徭寇灵川、临桂二县。戊子，诏护送爪哇国王札牙纳可还其国。 

　　二月乙卯，牙即国来献方物。庚申，改元致和。免河南自实田粮税一年，被灾州郡粮税一年，流民复业者差税三年，疑狱系三岁不决者咸释之。 

　　三月甲戌，雅泲国来献方物。甲申，户部尚书李家奴祀海神于盐官州，造浮屠二百一十六以厌海溢。戊子，车驾幸上都。己丑，云南蛮酋撒加布来献方物。 

　　夏四月丙申，钦州徭黄焱等叛。己亥，塔失帖木儿、倒剌沙请蒙古、色目人效汉人丁忧者除名，从之。是月，崇明州大风海溢。 

　　五月，广西普宁路妖僧陈庆安作乱，僭号改元。己巳，八百媳妃蛮来献驯象。大理怒江甸蛮酋阿哀钦叛。甲申，安南国遣使来贡方物。戊子，岭北行省平章政事塔失帖木儿为中书平章政事。 

　　六月丙午，把世祖神御殿。 

　　秋七月己巳，遣中书平章政事买闾等至高丽质问高丽国王王焘夺沈王焘世子印事。庚午，帝崩于上都，年三十有六。葬起辇谷。 

　　八月甲午，佥枢密院事燕帖木儿等反于大都，迎怀王图帖木儿于江陵。 

　　九月，皇太子即皇帝位于上都，改元天顺。 

　　冬十月辛丑，齐王月鲁帖木儿等以兵犯上都、左丞相倒剌沙本皇帝宝出降，少帝不知所终。 

　　史臣曰：“孔子称叔孙昭子之不劳。泰定帝讨铁失等弑君之罪，虽叔孙昭子何以尚之。文宗篡立，欲厌天下之人心，诬蔑之辞无所不至。惜乎后世之君子，不引孔子之言，以论定其事也。” 

卷二十 本纪第二十
　　○明宗 

　　明宗翼献景孝皇帝，讳和世王束，武宗长子也。母曰仁献章圣皇后亦乞烈氏。帝生于大德四年十一月壬子。武宗入继大统，立仁宗为皇太子，命以次传位于帝。 

　　武宗崩，仁宗即位。延祐二年冬十一月，封帝为周王。三年春，议建东宫，右丞相铁木迭儿欲固宠，建议立英宗为皇太子。帝少有英气，兴圣皇太后惮之，其幸臣失烈门等亦恐帝立将不利于己，遂附和铁木迭儿，谮帝于仁宗及皇太后。三月，命帝出镇云南，置常侍府，遥授中书左丞相秃忽鲁、大司徒斡儿朵、中政使尚家奴、山北辽阳等路蒙古军万户孛罗、翰林侍读学士教化等并为常侍，中卫亲军都指挥使唐兀、兵部尚书赛罕八都鲁为中尉。敕陕西、四川省臣各一员护送帝至云南。 

　　冬十一月，帝次延安，秃忽鲁、尚家奴、孛罗及武宗旧臣厘日、沙不丁、哈八儿秃等皆来会。教化与秃忽鲁等谋曰：“天下者，武宗之天下也。太子出镇云南，本非上意，由左右之离间。请白其事于行省诸臣，使闻之朝廷，庶可杜谗人之口。不然事且不测。”遂与数骑驰至陕西行省。初，阿思罕为太师，铁木迭儿夺其位，出为陕西行省左丞相。至是，教化至，即与平章政事塔察儿、行台御史大夫脱思伯、中正脱欢，悉发关中兵，分追自潼关、河中府趋京师。已而，塔察儿、脱欢中悔，袭杀阿思罕、教化于河中。诸臣率数百骑拥帝西行，至和林，逾金山而北。诸王察阿台等闻帝至，成率众归附。帝与定约束，每岁冬居札颜，夏居斡罗察山，春则命从者耕于野泥之地。 

　　延祐七年夏四月丙寅，皇子妥欢帖木儿生，其母为阿儿厮兰郡王裔孙，罕禄鲁氏。泰定帝元年夏五月，皇后八不沙至自京师。二年，帝遣使贡文豹。五月，泰定帝遣察乃来。 

　　致和元年秋七月，泰定帝崩于上都。八月甲午，金知枢密院事燕铁木儿起兵于大都，以帝远在沙汉，乃迎皇弟怀王图帖木儿于江陵，且宣言已遣使迎帝，以安众心。复诈称使者自北方来，云周王率诸王兵旦夕至。丁巳，怀王入京师，群臣请即大位，怀王固让于帝曰：“吾兄在北，以长以贤，当有天下，必不得己，宜明以予志播告中外。”九月壬申，怀王即皇帝位，改元天历，颁诏于天下曰：“谨俟大兄之至，以遂固让之心。” 

　　冬十月，齐王月鲁帖木儿等克上都，两京道路始通。于是怀王遣哈欢及撒迪等相继来迎。西北诸王皆同时劝进，帝遂发北庭旧臣孛罗、尚家奴、哈八儿秃从行，诸王察阿台、元帅朵烈捏、万户买驴等皆随扈。逾金山，岭北行省平章政事泼皮、武宁王彻彻秃、佥枢密院事帖木儿不花相继至。帝命孛罗如京师，百姓闻使者至，欢呼曰：“吾天子实自北来矣！” 

　　天历二年春正月乙丑，怀王复遣中书左丞跃里帖木儿来迎。乙酉，撤迪等觐帝于行在，奉怀王命劝进。丙戌，帝即位于和林之北。是月，前翰林学士承旨不答失里以太府太监沙剌班辇金银币帛至。帝遣撒迪等还京师，命之曰：“曩朕弟百览经史，迩者得勿废乎？听政之暇，宜亲贤士大夫，讲论古今，以知治乱得失。卿等至京师，当以朕意谕之。” 

　　二月壬辰，宣靖王买奴自京师来觐。是月，怀王遣使以除目奏帝，并从之。 

　　三月戊午朔，车驾次洁坚察罕。辛酉，中书右丞相燕铁木儿奉皇帝宝来上，御史中丞八即剌、知枢密院事秃儿哈帖木儿等各率其属以从。壬戌，造乘舆服御。丙寅，帝谓中书左丞跃里帖木儿曰：“朕至上都，宗室诸王必皆入觐，非寻常仍会比也，诸王察阿台亦从朕远来，有司供帐皆宜豫备。卿其与中书省议之。” 

　　夏四月癸巳，燕铁木儿入觐于行在，率百官奉上皇帝宝。以燕铁木儿为太师，仍兼中书右丞相，开府仪同三司、上柱国、录军国重事、答剌罕如故。复谕燕铁木儿等曰：“凡京师百官，朕弟所用者，并仍其旧。卿等其以朕意谕之。”是日，哈八儿秃为中书平章政事，前中书平章政事伯铁木儿知枢密院事，常侍孛罗为御史大夫。甲午，立行枢密院，昭武王、知枢密院事火沙领行枢密院事，赛帖木儿、买奴并同知行枢密院事。帝燕诸王大臣于行殿，燕铁木儿、哈八儿秃、伯铁木儿、孛罗等侍。帝谕台臣曰：“太祖皇帝尝训敕臣下云，美色、名马，人皆悦之，然方寸一有系累，即能坏名败德。卿等居风纪之司，亦尝念及此乎？天下国家，譬犹一人，中书则右手也，枢密则左手也。左右手有病，治之以良医，省、院阙失，不以御史台纠之可乎？凡诸王、百官，违法越礼，一听举劾。风纪重则贪墨俱，犹斧斤重则入木深，其势然也。朕有阙失，卿亦奏闻，朕不汝责也。”乙未，命孛罗等传谕燕铁木儿、伯答沙、火沙、哈八儿秃、八即剌等曰：“世祖皇帝立中书省、枢密院、御史台及百司，共治天下，大小职掌已有定制。世祖命廷臣撰律令章程，以为万世法。列圣相承，罔不恪遵。朕今居世祖所居之位，凡百司庶政，询谋佥同，标译所奏，以告于朕。军务机要、枢密院即奏闻，毋以夙夜为间而稽留之。其他必先白中书省、枢密院、御史台，毋得隔越陈请。倘违朕命，必罚无赦。”丁酉，陕西行台御史大夫铁木儿脱为上都留守。辛丑，怀王遣使以御史台除目上。癸卯，遣使如京师，卜日，中书左丞相铁木儿补化摄告即位于郊庙、社稷。立皇弟图帖木儿为皇太子，乃置詹事院，罢储庆司。彻里贴木儿为中书平章政事，阔儿吉思为中书右丞，怯来、只儿哈郎并为甘肃行省平章政事，忽剌台为江浙行省平章政事，那海为岭北行省平章政事。甲辰，敕中书省官吏送宝者，晋秩一等，从者赉以币帛。乙巳，岭北行省平章政事塔即吉、左丞马谋并坐党附倒剌沙免官。 

