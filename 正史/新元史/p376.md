<!-- { "loadSidebar": true } -->
　　子良之，袭佩虎符、昭勇大将军、管军万户，历湖南宣慰副使、岳州路总管。卒。 

　　刘整，字武仲，先世京兆樊川人，徙邓州穰县。整沉毅有智谋，善骑射。金乱，入宋，隶制置使赵方麾下。方临卒，谓其子葵曰：“整才气，汝辈不能用，宜杀之，勿留为异日患。”葵不听，整从孟珙攻金信阳州，为前锋，夜率壮士十二人渡堑堑城，袭擒金将，还报。珙大惊，以为唐李存孝率十八骑拔洛阳，今整取信阳所将更少，乃书其旗曰赛存孝。累迁潼川十五军州安抚使，知泸州军州事。 

　　整以北人，捍西边有功，江南诸将皆出其下，吕文德忌之，所画策辄摈沮，有功辄掩而不白，知俞兴与整有隙，使制置四川以图整。兴以军事召整，不行，诬构之。整遣使诉于临安，不得上达。及向士壁、曹世雄见杀，整益危不自保，乃谋款附。 

　　中统二年夏，整籍十五军州、户三十万来降。世祖授整夔府行省，兼安抚使，赐金虎符，仍赐金、银符，以给其将校有功者。愈兴攻泸州，整出珍宝分士卒，激使战，败之。复遣使以宋所赐金字牙符及佩印入献，请益屯兵、厚储积为图宋计。 

　　三年，入朝，授地中书省于成都、潼川两路，赐银万两，分给军士，仍兼都元帅。同列嫉整功，谋陷之，整惧，请分帅潼川。七年，改潼川路都元帅。四年五月，宋安抚高建、温和进逼成都，整授之。宋兵闻赛存孝至，遁去。攻潼川，又与整遇于锦江，败走。至元三年六月，迁昭武大将军、南京路宣抚使。 

　　四年十一月，入朝，建言：“宋主暗臣悖，立国一隅，今天启混一之机。臣愿效犬马劳，先攻襄阳，撤其捍蔽。”廷议沮之。整又曰：“自古帝王，非四海一家，不为正统。圣朝有天下十七八，何置一隅不问，而自弃正统邪！”世祖曰：“朕意决矣。”五年七月，迁镇国上将军、都元帅。九月，偕都元帅阿术督诸军，围襄阳，城鹿门堡及白河口，为攻取计，率兵五万，钞略沿江诸郡。六年六月，擒都统唐永坚。七年三月，筑实心台于汉水中流，上置弩炮，下为石囤五，以扼敌船。且与阿术计曰：“我精兵突骑所当者破，惟水战不如宋耳。夺彼所长，造战舰，习水军，则事济矣。”乘驿以闻，报可。既还，造船五十艘，日练水军，虽雨不能出，亦画地为船习之，得战士七万。八月，复筑长转以遏外援。 

　　八年五月，宋将范文虎遣都统张顺、张贵驾轮船馈襄阳衣甲，邀击，斩顺，独贵得入城。九月，迁河南省参知政事。九年三月，加诸翼汉军都元帅。襄阳帅吕文焕登城，整跃马前曰：“君昧于天命，害及生灵，岂仁者之事！又龌龊不能战，取羞于勇者，请与君决胜负。”文焕不答，伏弩中整臂。三月，破樊城外郭，斩首二千级，擒裨将十六人。谍知文焕将遣张贵出城来援，乃分部战舰，缚草如牛，傍汉水两岸遍置之，众莫测所用。九月，贵果夜出，乘轮船顺流下走，军士觇知之，两岸爇草牛如昼，整与阿术麾战舰转战五十里，擒贵于柜门关，余众尽杀之。 

　　十一月，诏统水军四万户。宋荆湖制置李廷芝以金印牙符，授整汉军都元帅、卢龙军节度，使封燕郡王，为书，使永宁僧持送，期以间整。永宁令得之，驿闻于朝，敕张易、姚枢杂问，适整至自军中，言宋怒臣画策攻襄阳，故设此以杀臣，臣实不知。诏令整复书谓：“整受命以来，惟知督厉戎兵，举垂亡孤城。宋若果以生灵为念，当重遣信使，请命朝廷，顾为此小数，何益于事！” 

　　时围襄阳已五年，整计襄、樊唇齿，宜先攻樊城。樊城人树栅于城外，斩木列置江中，贯以铁索。整言于丞相伯颜，令善泅者断木沉索，督战舰趋城下，以回回炮击之，焚其栅。十年五月，樊城破，遣唐永坚入襄阳，谕吕文焕，乃以城降。上功，赐整田宅、金币、良马。 

　　整入朝奏曰：“襄阳下，则临安摇动矣。若将所练水军，乘胜长驱，长江必非宋所有。”遂改行淮西枢密院事，屯正阳。十一年，迁骠骑卫上将军、行中书左丞，宋夏贵悉水军来攻，破之于大夫洲。十二年正月，诏整将所部出淮南，整锐欲渡江，行省止之，不果行。丞相伯颜入鄂，捷至，整失声曰：“首帅止我，使我成功后人，善作者不必善成，果然！”是夕，愤惋而卒，年六十三。赠龙虎卫上将军、中书右丞，谥武敏。 

　　四子：垣，尝从父战败昝万寿于通泉；埏，管军万户；均，榷茶提举；垓，最知名。垓，字仲宽。中统三年，移新附民匠于成都，以垓领头其众。时垓年十三岁。至元三年，从整入朝，授管军万户，佩金虎符。四年，城眉、简二州。从围嘉定，攻破五获石城，白马，资江等城寨。六年，从败宋师于龙填。九年，入直东宫宿卫。十年，从转樊城。四月，御史言垓与阿里海涯子忽失海牙素不知兵，帝命以万户还成都。十一年六月，败宋师于嘉定城外，收抚嘉定等路，拓地一千五百余里，以降将及蛮酋入觐，进拜都元帅。宋亡，蜀地未尽平，枢密院奏泸州整旧治，请使垓以都元帅领之。十四年，克泸州之珍珠堡，降其守将。十六年，入朝，拜同知四川北道宣慰司事。二十年，移四川南道。二十一年，邱德、祖迷等谋作乱，垓擒斩之。 

　　二十三年，入朝，诏问宋降将，垓即奏：“先臣在襄阳，以吕文焕来归，今为右丞；在沪州，以管如德来归，今为左丞。臣在西川，以昝万寿来归，今亦为右丞。”帝即擢垓左丞，为参知政事吐鲁华所格而止。垓又奏：“江南平，臣不敢自言先臣功，惟上念之。”帝曰：“朕未尝忘尔父也。”授垓镇国上将军、陕西四川等处行省参知政事。旋改四川等处行省佥事，又改行尚书省事。二十九年，拜辅国上将军、四川行省参知政事。未几，谢病归。 

　　大德八年，起为奉国上将军、四川行省参知政事、八番顺元等处宣慰使都元帅，佩金虎符。蛮酋南列等纳款，赐弓矢、衣甲。至大三年，移镇广东，奏言：“军士不习水土，宜移中原，屯戍于内地。”从之。皇庆二年卒，年六十四。垓廉于财，卒之日，仅存中统钞四百贯云。 

　　夏贵，字用和，安丰人。生有异禀，暮夜能见射箭落处，人称为夏夜眼。少年以罪刺双旗面上，又称夏旗儿。以勇敢，见知于吕文德。从赵范入洛阳，擢为裨将。蒙古兵转安丰，贵援之，筑寨于瓦步，遍树五色旗，间道率所部趋安丰。敌撤围城兵，攻瓦步寨，竟得空城。比还安丰，则贵已登陴，遂解围去。 

　　嘉熙三年，寿春告急，食且尽。贵与文德定计，夜率援兵，直抵城下，弃其所赉米于道。明日，敌兵见道上弃米，骇曰：“米入城中多矣。”皆有去志。贵又令舟师囊砖石，相系掷于浮桥上，桥沉，舟师鱼贯而上，卒全寿春。 

　　淳祐六年，葵命贵援高邮，贵以兵百人赴之，夜伏敌寨外，以觜笛为号，仗兵闻笛而起，入寨中，获牛马器械无算。 

　　宝祐五年，贾似道欲城荆山，问形势于贵。贵曰：“荆山与涂山夹束淮流，如人之喉咽，一有梗，则安丰、寿春断，淮西必危。”似道然之，命贵董城工，擢吉州刺史、知怀远军。六年，兼河南招抚使，寻封寿春郡开国伯，食邑七百户。 

　　开庆元年，命贵至怀远，措置战守。贵固守百余日，会濠州援兵至，围始解。召诣行在，赐金带一、银五百两。 

　　景定元年，兀良合台自黄州新生洲济师北归，贵进兵潍源，获战船三百余艘。又战于黄石港，获马三百余匹。遂复寿昌。军进至黄州团峰，去白鹿矶二十余里，时毡帐布南北两岸，贵以舟师阵白鹿矶浮桥下，登北岸陆战，夺还所俘老弱三千余。或谮贵不战于南岸，贵贻书贾似道曰：“敌辎重尽在北岸，攻其所必救，以速其走耳。不出三日，江面可以肃清。”于是夜率诸军，攻断浮桥，杀殿卒七百余人，明日江南无一骑，遂以大捷闻。论功，除其子松环卫官，赐金带。寻除贵知淮安州，兼京东招抚使。 

　　李璮南侵，贵败之，坛仅仅以身免。二年，克复涟水军及东海军、海州，赐官会百万贯、金带一，又赐溧阳田三千亩。贵建第溧阳，得金龟，宋理宗书锦龟堂赐之。 

　　四年，除四川安抚制置使，兼知重庆府。是年，偕张珏攻虎啸山，败绩于鹅湖。咸淳元年，贵潜师溯资江而上，出刘整不意，斩馘数千人，整败归。三年，克复广安军，除宁武军节度使，加食邑五百户，实封二百户。 

　　四年，召赴行在，除沿江制置副使，知黄州。五年，除权荆潮安抚、制置大使，湖广总领、四川策应大使，知鄂州。六年，乞回黄州。七年，乞致仕。俱不允。九年，除淮西安抚、制置大使，兼知黄州。十二月，阿术攻阳罗堡，贵率兵投之。闻阿术渡江，大惊，引麾下三百艘遁还。事具《阿术传》。 

　　德祐五年。贾似过督师次于芜湖，贵引兵会之，出一编书示似道早：“宋历止三百三十年。”似道俯首而已。二月，似道以精兵七万人属步军指挥使孙虎臣，次池州之丁家洲，贵以战舰二千五百亘江中，似道为殿。贵既失利于鄂，恐似道成功，无斗志。步军前锋将姜才方接战，众欢曰：“步师遁！”贵不战而走，以扁舟掠似道船，呼曰：“彼众我寡，势不可支。”似道遽鸣钲收军，宋师大溃。似追召贵计事，贵曰：“诸军胆落，吾何以战？”乃奔庐州。阿术乘胜东下，沿江州军相继降。 

　　贵阴纵北人岳全还，致款附意，以书抵伯颜曰：“愿勿费兵力攻边城，行都若下，边城焉往！”伯颜遣贵婿胡应雷与贵约。是时宋征贵为枢密副使入卫，贵不应命。至元十三年二月，贵举淮西三府六州三十六县似降。 

　　贵家僮洪福从贵积劳，为镇巢军统制，贵降，招福不从，使其从子往，福斩之。贵至城下，好语绍福。请单骑入城，福信之，开门，伏兵起，执福父子，贵莅杀之，大骂，数贵不忠而死。 

　　四月，觐世祖于上都，令其孙贻孙权安抚事。贵条上安民十事，赐金织衣、玉带、靴帽、鞍马，授开府仪同三司、参知政事，行中书省事。十五年，擢左丞。十六年十月卒，年八十三。 

　　子富，宋左领卫大将军，知昭信军，先贵卒；松，宋和州观察使，战殁，宋赠保康军节度便，谥壮肃；柏，嘉议大夫、岳州路总管。 

　　吕文焕，安丰人。 

