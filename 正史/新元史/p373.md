<!-- { "loadSidebar": true } -->
　　二十年二月，拜太保，养疾家居。是年，阳翟王阿鲁辉帖木儿反，兵逼上都。皇太子言于帝，起太平为上都留守，欲馅之于死地。会阿鲁辉帖木儿败于老章，其部将脱欢缚送于太平。脱次，也先忽都之旧部也。太平不受使，生致关阙下诛之。 

　　太平复引疾乞归。诏拜太傅，赐田若干顷，俾归奉元。帝欲相伯撒里，辞以老，非得太平共事不可。于是密旨复留太平毋行，太平至沙井，闻命而止。皇太子恶其去而复留也，二十三年令御史大夫普化劾以违命之罪，诏悉拘所授宣命及赐物，安置陕西西边。右丞相搠思监希皇后意，复劾之，诏安置于吐蕃，寻遣使者逼令自裁。太平至东胜，赋诗一篇自杀，年六十三。 

　　初别怯儿不花与脱脱有夙怨，脱脱谪陕西，别怯儿不花欲中伤之，赖哈麻营救获免。太平与别怯儿不花、韩嘉纳等十人约为兄弟。及太平左丞相，韩嘉纳为御史大夫，恶哈麻、讽御史沃呼海寿劾之。哈麻知其事，诉于帝前。疏入，帝斥弗纳。明日，疏再上，仅夺哈麻及其弟雪雪官。太平罢为翰林学士承旨，韩嘉纳出为江浙行省平章政事。已而脱脱复相，乃谪太平于陕西，杖韩嘉纳，流于尼噜罕以死。又劾也先忽都不应僭娶宗室女，脱脱之母闻之，谓脱脱兄弟曰：“太平好人，何害于汝，而欲去之。汝兄弟如不信吾言，非吾子也。”事始得释。太平引太不花为平章政事，太平罢相，太不花党于脱脱，故太平怨之。及再为左丞相，太不花督诸军讨贼久无功，疏请太平至军中供其饷。太平知太不花害已，讽御史只违儿海劾之，又力言于帝，削太不花官爵，安置盖州，卒使刘剌哈不花杀太不花父子于路。脱脱之构太平，与太平之杀太不花，皆以朋党修旧怨，为君子所构。 

　　然太平留意人才，疏荐完者都、执礼哈郎、董搏霄、张枢、李孝光等，皆当时贤者。至于沙汰僧道以减耗蠹，给教官俸以防虚冒，请赐经筵讲官坐以崇圣学，又考求死节之士，虽平民亦予赠谥，有官者就世真子孙，天下尤为感动，故一时称为贤相云。子均。 

　　均，字公秉，后改名也先忽都。少好学有俊才。累迁殿中侍御史、治书侍御史、翰林侍读学士，皆兼虎贲亲军都指挥使。被劾，从太平归奉元，居六年，召为兵部尚书、同知枢密院事，改通政院使。太平再相，授知枢密院事，进太子詹事。 

　　十九年，贼由开平东犯辽阳，诏也先忽都将兵讨之，有功。旋罢为上都留守。又改宣政院使。丁内艰，搠思监强起之，又为御史也先帖木儿等所劾罢。 

　　已而搠思监诬也先忽都与老的沙、蛮子、按难答识里、沙加识里、脱欢等谋为不轨，锻炼其狱。帝知其无罪，欲释之，特命大郝。而搠思监增入条画内，独不赦也先忽都等。惟老的沙匿于孛罗帖木儿军中，获免，蛮子等皆贬死。也先忽都当贬撒思嘉之地，道过朵思麻。行宣政院事桓州闾素受知于太平，留之。搠思监复劾也先忽都违命，杖杀之。年四十四。也先忽都以宰相子，倾身下士，名誉藉甚。有诗集十卷。 

　　史臣曰：“皇太子图内惮，皇后奇氏召宰相太平言之。使太平告以君臣、父子、夫妇之正，虽殒其身，岂非堂堂杜稷臣哉。乃依违答之，既丽于乱贼之党，又为孽后所困，父子俱不得其死。呜呼！何其庸且暗也。 

　　贾昔剌，大都大兴人。其父为庖人。昔剌体貌魁梧，太祖十九年，因近臣入见庄圣皇后，遂从睿宗于和林，典御膳。以须黄，赐名昔剌，氏族与蕖古同，甚见亲幸。又以昔剌汉人，不习和林风土，命居滦州。已复思之曰：“昔刺在吾，饮食殊甘。”促召入供奉。世祖在潜藩，知其厚重，俾迎皇后于鸿吉剌之地。自是，预帷幄密计。赐牝马及驹三十匹并牧户与之。时兵余，数以所赐分还乡里。世祖即位，立尚食、尚药二局，赐金符，提点局事。卒，追封闻甚郡侯，谥敬懿。子丑妮子。 

　　丑妮子，幼时世祖爱之，尝坐之御席旁。从征云南，跃马入水，斫战船。帝奇其勇敢，而戒其轻锐。惠宗九年，从伐宋，还自鄂州。卒。追封临汾郡公，谥显毅。子虎林赤。 

　　虎林赤，有智略。阿里不哥叛，出名马以助官军。从幸和林，中道大风，昼晦，敌猝至，虎林赤击走之。还，佩其大父金符，提点尚食、尚药二局，历尚膳使，兼司农。尝入侍，帝问：“治天下以何为本？”曰：“重农为本。”“以何为先？”曰：“用贤为先，用贤则天下治，重农则百姓足。”帝深嘉之，超拜宣徽使，辞，改佥院事，仍领尚膳使。卒。赠荣禄大夫、绛国公，谥忠靖。子秃坚不花。 

　　秃坚不花，袭世职为尚食、尚药局提点。世祖以故家子独奇之，谓他日可大用，使在左右。从征乃颜，军次杭海，敌猝至，秃坚不花突其阵，破走之。移军哈罕，大风，昼晦，敌兵千人鼓噪以进，秃坚不花奋击，身被十余创，犹力战，复大破之。帝嘉其壮勇，杭海叛众请降，咸谓亲犯王师，宜诛之。秃坚不花曰：“杭海本吾人，或诱之以叛，岂其本心哉？且兵法，杀降不祥。宜赦之。”帝曰：“秃坚不花议是。”擢同佥宣征院事。每论政帝前，言直而气不慑，帝亦知其直，令察宿卫之士有才器者以名闻。论荐数十人用之，后皆称职。 

　　成宗即位，诸侯王会于上京，凡刍饩宴享之节，赐予多寡之分，无一不当。帝喜曰：“宣徽得秃坚不花足矣。”进同知宣徽院事。四年，帝不豫，召入侍疾。疾愈，赐钱不受，解衣赐之，尝从巡，幸禁中，卫士感奋，欲有所言。帝进而问之，皆曰：“臣等宿卫有年，日膳允、岁赐以时者，诚荷陛下厚思。亦由徵有能官秃坚不花其人也。”帝悦，赐珠袍，超拜宣徽使。辞曰：“先臣服勤三世，位不过佥佐，臣何敢有加？”帝嘉其退让，允其请。九年，北方乞禄伦部大雪，奏买驼马补其死损，出衣币于内府，自往给之。全活着数万人。还，赐七宝笠。十年，帝病甚，复入侍疾。及大渐，内难将作，守正无所回挠。 

　　武宗即位，进阶荣禄大夫，遥授平章政事，商议宣徽院事，行金复州新附军万户府达鲁花赤。至大二年，诏出金帛大赉北边诸军，以秃坚不花明习事宜，且不惮劳苦，使即军中，与其帅月赤察儿定议分给之，诸部大悦。拜宣徽使，出内藏兼金带赐之。为同官贾廷瑞所嫉。廷瑞请以宣徵院为门下省，尚书省奏廷瑞擅易官制。帝大怒，欲杀之。秃坚不花力谏，帝曰：贾廷瑞毁卿，不直一钱，卿何力言邪？”对曰：“廷瑞所坐不当死，不敢以臣私嫌，误陛下失刑。”廷瑞遂得免。转光禄大夫。 

　　仁宗即位，加金紫光禄大夫。延祐四年，朔方又大雪，秃坚不花请赈之如大德时，且出私家马二百匹以为助。赐钱酬其价，不受，帝解御衣赐之。是时，托恩幸以遨赏赉者，秃坚不花辄抑弗子。铁失、王廷显皆同官也。铁失秘取海舶之货，秃坚不花曰：“此军国所资，非人臣所得擅。”铁失衔之。又赐廷显玉带，廷显欲取大官羊钱三百缗充其价，秃坚不花亦执不从。于是怨之者众。七年，以疾去官。英宗在谅暗，铁失构秃坚不花于兴圣太后，奏杀之。后铁失伏诛，秃坚不花之冤始白。赠推忠宣力守谅功臣、太傅、开府仪同三司、上柱国，追封冀国公，谥忠隐。又进封冀安王。加赠其曾祖昔剌推忠翊运功臣、金紫光禄大夫、太保，进封绛国公；祖丑妮子崇德效节功臣、仪同三司、太傅、柱国，追封绛国公；父虎林赤推诚宣力守德功臣、太师、开府仪同三司、上柱国。进封临汾王。四子：曰班卜，曰忽里台，皆官监察御史；曰也速古，章佩监少监；曰秃忽赤，中书客省使。 

　　吕合刺，本辽东咸平人，后徙大都。祖元，金监军。太祖八年，率所部来降。父惠贤，事顺圣皇后，与其妻董氏为皇子北安王保傅。 

　　合刺，性廉直。为金玉局使，奏择宋俘钳钛输作，教以工事。累迁工部侍郎、将作监使。桑哥诬奏丞相安童，合刺力为之辨，事始释。成宗即位，拜中书参知政事，迁大司徒，卒。赠金紫光禄大夫，谥忠惠。五子，天麟、天佑、天祺最知名。 

　　天麟，元贞二年由工部尚书拜中书参知政事。大德六年，迁左丞，卒。天佑亦官至大司徒。 

　　天祺，幼从合刺入见，世祖即以为可大任。合刺选将作局吏，诏用天祺，合剌执不可。改同知异样局总管府事。元贞初，累迁秘书监。继其父为将作监使，擢集贤学士，迁大都留守，兼少府监，人敢干以私。至大初，擢河东山西道肃政廉访使，以老母辞，改礼部尚书。丁母忧，屡诏起之，天祺固辞。服除，授寿福院使。延祐四年，拜集贤大学士，与闻国政。宰相忌其切直，遂称疾辞归。 

　　文宗即位，起为陕西等处行省平章政事。时关陕连年大旱，天祺发钞百万缗米万石，命有司赈之。祷雨，不食三日，天果雨，岁乃大稔。至顺二年冬，以疾乞还，父老哭而留之。天祺未至都，帝数问：“吕平章至否？”入见，上慰劳之，赐洒食，且曰：“卿病愈，当大用。”天祺顿首谢。后至元三年三月，卒，年七十。 

　　吕氏自元至天祺，世以忠谨事上，有汉万石君之家风。 

　　子延寿，大都人匠府达鲁花赤、同知异样局事。 

卷一百七十六 列传第七十三 

　　洪福源（茶邱 君祥 万） 王綧（阿剌帖木儿 兀爱） 

　　洪福源，本高丽唐城人。父大纯，为麟渊都领，因家焉。太祖十一年，契丹叛众乞奴、金山等窜于高丽，陷江东城据之。十三年，太祖使哈真等追讨之，大纯率众迎降，仍归高丽。十七年，太祖又遣着古与等十二人使于高丽，侦其虚实，还，遇害。 

　　太宗二年，以高丽杀使者，遣大将撒礼塔伐之。时福源为西京郎将，与其党毕贤甫杀宣谕使郑毅、朴禄全，据西京，内附。高丽遣兵马使闵曦攻之，获贤甫。腰斩之。福源来奔，高丽执其父大纯及大纯弟百寿。徙余民于海岛，西京遂丘为丘墟。福源从撒礼塔攻拔四十余城，又与阿秃儿进至王京。高丽王■〈日育攵〉乃遣其弟怀安公釢请降，遂置东京及州县达鲁花赤七十二人，以福源为东京总管，领高丽军民。■〈日育攵〉畏福源构衅，官其父大纯为大将军，百寿为郎将。以张为福源女婿，贿遣不绝。 

　　四年，高丽复叛，杀所置达鲁花赤，遁入江华岛。福源招集北边四十余城遗民，以待王师。太宗复遣撒礼塔讨高丽，福源从大军攻处仁城，撒礼塔中流矢卒。副将帖哥引兵还，福源留戍。 

