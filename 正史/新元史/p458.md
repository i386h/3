<!-- { "loadSidebar": true } -->
　　三月，帝谕大夫月儿鲁曰：“屡闻桑哥沮抑台纲，杜言者之口；又尝捶挞御史，其所罪者何事，当与辨之。”桑哥等持御史李渠等已刷文卷至，令待御史杜思敬等勘验辩论，往复数四，桑哥等辞屈。明日，帝驻跗土口，复召御史台暨中书、尚书两省官辩论。尚书省执卷奏曰：“前浙西按察使只必，因监阅烧钞受赃至千锭，尝檄台征之，三年不报。”思敬曰：“文之次第，尽在卷中，尚书省拆卷持对，其弊可见。”彻里抱卷至前奏曰：“用朱印以封纸缝者，防欺弊也。若辈为宰相，乃拆卷破印与人辨，是教吏为奸。”帝是之。责御史台曰：“桑哥为恶，始终四年，其奸赃暴著非一，汝台臣安得不知。”中丞赵国辅对曰：“知之。”帝曰：“知而不劾，何罪？”思敬等对曰：“夺官追俸，惟上所裁。”数日不决。大夫月儿鲁奏：“台臣久任者当斥罢，新者存之。”乃于桑哥于狱，仆其辅政碑。七月，伏诛。 

　　监察御史言：“沙不丁、纳速剌丁灭里、乌马儿、王巨济、杨琏真伽、沙的、教化的，皆桑哥党，今或系狱，或释之，臣所未谕。”帝曰：“纳速剌丁灭时在狱，沙丁朕姑释之耳。” 

　　明年二月，玉昔帖木儿等言：“纳速剌丁灭里、忻都、王巨济党比桑哥，恣为不法，楮币、铨选、盐课、酒税，无不更张变乱之。衔命江南理算者，皆严急输期，民至嫁妻卖女，祸及亲邻。维扬、钱塘受害最惨，无故而殒其生者五百余人。其始，士民犹疑事出朝廷。近者彻里按问，悉皆首实请死。乃知天子仁爱元元，而使之至此者，实桑哥及其凶党之为也，莫不愿食其肉。臣等议，此三人者既伏其辜，宜令省台从公论罪，以谢天下。”三人遂弃市。贷杨琏真伽死，其妻与沙不丁、乌马儿之妻，并没入官，送诣京师。乌马儿寻亦论死，唯沙不丁获免。 

　　平章政事要束木者，桑哥之妻党，钩考荆湖钱谷，省臣拟授湖广平章政事。帝曰：“要束木小人，事朕方五年，授一理算官足矣。览中书所奏，令人耻之。”及至湖广，即籍阿里海涯家赀以献。正月朔，百官会，行省朝服以俟，要束木召至其家受贺华，方诣省望阙贺如常仪。又阴召卜者，有不轨之言。中书省列其罪以闻，帝命械至湖广行省，戮之，籍其家，得黄金四千两。 

　　史臣曰：“司马迁以利为害之源，然懋迁有无，肇于有虞，管仲、范蠡用货殖伯齐、越二国，无他，利天下则为利，反是则为害也。世祖才阿合马，擢为宰相。阿合马死，卢世荣继之。世荣死，桑哥继之。三凶传屰，病国厉民，厕酷吏以重位，陷正人以刑纲，视汉、唐聚敛之臣，其毒尤甚焉。呜乎！蒙古有中原五六十年，政无纪纲，遗黎殆尽。世祖践阼，思大有为于三下，黔首喁喁，正延颈归命之时，乃用贪狠匹夫，钻膏剔髓，以剿民命，迨穷奸稔恶，始婴显戮，而苍生之祸已烈矣。司马迁之言，岂不信欤！” 

卷二百二十四 列传第一百二十 

　　铁木迭儿 铁失 伯颜 哈麻 雪雪 

　　铁木迭儿，蒙古人，普祖唆海，赠太尉，谥武烈。祖不怜吉歹，宪宗时为大将，七年伐宋，自邓州略地至江汉，赠太尉，谥忠武。不怜吉歹二子：忽鲁不花，中统初为中书左丞相，兼中书省都断事官，赠太师，谥忠献；木儿火赤，赠太师，谥忠贞。三世并追封归德王。 

　　铁木迭儿，木儿火赤之子也。大德间，为同知宣徽院事，兼通政院使。武宗即位，迁宣徽使，有宠于皇太后。至大元年，出为江西行省平章政事，拜云南行省左丞相，以擅赴阙，为尚书省所劾。诏诘问，寻以皇太后旨贷之。 

　　武宗崩，仁宗在东宫，诛丞相脱虎脱等，用完泽及李孟为中书平章政事，更张庶务，而皇太后已有旨，召铁木迭儿为中书右丞相，帝不得已相之。及幸上都，命铁木迭儿留守大都。完泽等奏：“故事，丞相留京师者，出入得张盖。今右丞相铁木迭儿，请得张盖如故事。”许之。 

　　皇庆元年三月，铁木迭儿奏：“臣误蒙圣恩，擢任中书，年衰且病，虽未能深达政体，事有创行，敢不自勉，继今朝夕视事，左右司六部官有不尽心者，当论决，再不悛者，黜勿叙，其有托故侥幸他职者，亦不叙。”帝韪其言。二年，以病罢。延祐改元，丞相合散奏：“臣非世勋之胄，不可居右相。”举铁木迭儿自代。帝令白皇太后，授以中书省印，拜开府仪同三司、监修国史录军国重事。居数月，复拜中书右丞相，合散为左丞相。铁木迭儿奏请：“内侍毋隔越妄奏，中书政务，诸司毋辄干预。富民往诸番商贩，率获厚利，商者益众，中国物轻，番货反重。请以江浙右丞曹立领其事，发舟十纲，给牒以往，归则征税如制；私往者，没其货。又以经用不给，请预买山东、河间运使来岁盐引及各治铁货，以足今岁之用。并核江南田，令田主自实顷亩状入官，诸王、驸马、学校、寺观亦如之；仍禁私匿民田，贵戚势家毋得沮挠。”仁宗皆从之。寻遣使者分行各省，括田增税，苛急烦扰，江西蔡五九作乱，始罢其事。 

　　二年七月，诏谕中外，命右丞相铁木迭儿总宣政院事。十月，进太师。十一月，大宗正府奏：“累朝旧制，凡议重刑，必决于蒙古大臣，今宜听于太师右丞相。”从之。 

　　铁木迭儿既再为首相，怙势贪虐。平章政事萧拜住稍牵制之。而杨朵儿只自侍御史拜中丞，慨然以纠正其罪为己任。上都富人张弼杀人系狱，铁木迭儿使家奴胁留守贺伯颜出之，伯颜不从。朵儿只廉得铁木迭儿所受张弼赂有显征，乃与拜住及伯颜奏之：“内外监察御史凡四十余人，共劾铁木迭儿桀黠奸贪，阴贼险狠，蒙上罔下，蠹政害民，布置爪牙，威詟朝野，凡可以诬陷善人、要功利已者，靡所不至。取晋王田千余亩、兴教寺后壖园地三千亩、卫兵牧地二千余亩。窃食效庙供祀马。受诸王哈剌班第使人钞十四万贯，宝珠、玉带、氍壖、币帛又计钞十余万贯。受杭州永兴寺僧章自福赂金一百一十两。取杀人囚张弼钞五万贯。既已位极人臣，又领宣政院事。诸子无功于国，尽居贵显。纵家奴凌虐官府，为害百端。以致阴阳不和，山移地震，灾异数见，百姓流亡，己乃恬然略无省悔。私家之富，在阿合马、桑哥之上。四海疾怨，咸愿车裂斩首，以快其心，如蒙早加显戮，庶使后之为臣者知所警戒。”奏既上，仁宗震怒，诏口逮问，铁木迭儿匿皇太后近侍家，有司不敢捕。仁宗不乐者数月，又恐出皇太后意，不忍重咈之，乃罢其相位，余悉不问。铁木迭儿家居未逾年，又起为太子太保，中外闻之惊骇。御史中丞赵世延率诸御史论其不法数十事，内外御史论其不可辅道东宫者又四十余人。然以皇太后故，终不能治其罪。 

　　七年正月，仁宗崩。越四日，铁木迭儿以皇太后旨，复拜右丞相。又逾月，铁木迭儿宣皇太后旨，召萧拜住与杨朵儿只至徽政院，与徽政院使失列门等杂问之，责以前违皇太后旨，令伏罪。即入奏，执二人弃市。是日，白昼晦冥，都人忷惧。三月，英宗即位，中书省启：“祖宗以来，皇帝登极，中书率百官称贺，班首惟上所命。”英宗曰：“其以铁木迭儿为之。”是月，加铁木迭儿开府仪同三司、上柱国、太师，诏中外毋沮议铁木迭儿。五月，英宗在上都，铁木迭儿嫉留守贺伯颜不附已，诬其以便服迎诏为不敬，下五府杂治，竟杀之。都民为之流涕。 

　　赵世延时为四川行省平章政事，铁木迭儿启英宗，遣使逮捕之。世延未至，铁木迭儿使讽世延，啖以美官，令告引同时异己者，世延不肯从。至是，坐以违诏不敬，令法司穷治，请置极刑。英宗曰：“彼罪在赦前，宜释免。”铁木迭儿对曰：“昔世延与省台诸人谋害老臣，请究其姓名。”英宗曰：“事皆在赦前矣，又焉用问。”数日，复奏世延当处死罪，又不允。 

　　久之，帝觉其所谮毁者，皆先朝旧人，滋不悦，乃任拜住为左丞相，委以腹心。铁木迭儿渐见疏外，因称疾不出。至治二年，拜住奉命至范阳立《安童碑》，铁木迭儿将莅省事，入朝，至宫门，帝遣内侍赐之酒曰：“卿年老，宜自爱，待新年入朝未晚。”遂怏怏而返，是年八月卒，命给钞市葬地。 

　　十二月，其子宣政院使八里吉思坐受刘夔冒献田亩，伏诛，仍籍其家。三年五月，监察御史盖继元、宋翼言：“铁木迭奸险贪污，请毁所立碑。”从之。仍追夺官爵及封爵制书。六月，毁铁木迭儿祖父碑，追收元降敕书，告谕中外。七月，籍铁木迭儿家赀。 

　　泰定帝即位，御史言：“铁木迭儿专政，诬杀杨朵儿只等，罢免王颜、高昉、张志弼，请加昭雪。”诏有者召还录用，死者赠官有差。监察御史脱脱、赵成庆复言：“铁木迭儿在先朝，包藏祸心，离间亲藩，诛戮大臣，使先帝孤立，卒罹大祸。其子琐南，亲与逆谋，久逭天宪，乞正其罪，以快元元之心。”诏诛之。监察御史许有壬又言：“铁木迭儿死有余辜，请剖棺戮尸，以谢天下。”帝不允。三年，礼部员外郎元永贞言：“铁失弑逆，皆由铁木迭儿始祸，宜明正其罪，宣付史馆，以为人臣之戒。”从之。 

　　铁木迭儿五子：班丹，知枢密院事，坐赃杖免；锁南治书侍御史，坐逆党诛；八里吉思，坐刘夔事诛；锁住，将作院使，明宗敕流于南荒。天历二年，丞相燕帖木儿言：“锁住有劳于国，请召还。”从之。至顺元年，锁住与弟观音奴、姊婿太医使野里牙怨望，祭北斗咀咒，事觉，俱坐诛。 

　　铁失，铁木迭儿义子也。其妹为英宗第二皇后。初以翰林学士承旨、宣徽院使为太医院使。未逾月，特命领中都威卫指挥使。 

　　至治元年，赐珍珠燕服。三月，特授光禄大夫、御史大夫，仍金虎符、忠翊侍卫亲军都指挥使，依前太医院使。帝尝御盝顶殿，谓铁失曰：“宣徽虽隶太皇太后，朕视之与诸司同。凡簿书，宜悉令御史检核。”既而，又命领左右阿速卫。冬十月，帝亲祀太庙，以中书左丞相拜住为亚献官，铁失为终献官。 

　　明白冬十月，江南行台御史大夫脱脱以疾上请，未得旨，辄去，铁失劾之，杖六十七，谪云南。治书侍御史锁南，铁木迭儿之子也，改翰林侍讲学士，铁失奏复其职，帝不允。十二月，以铁失兼领广惠司事。英宗尝谓台臣曰：“朕深居九重，臣上奸贪，民生疾苦，岂能周知，故用卿等为耳目。爨者，铁木迭儿贪蠹无厌，汝等拱默不言。其人虽死，宜籍其家以惩后也。” 

