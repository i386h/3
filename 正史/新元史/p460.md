<!-- { "loadSidebar": true } -->
　　十六年，哈麻兄弟密谋奉皇太子践位，废帝为太上皇。私语其父秃鲁曰：“我兄弟位居宰辅，宜自惜声名，今秃鲁帖木儿专媚上以淫亵，为天下士大夫讥笑，我将除之。且上久不亲机务，四方盗日起，皇太子年长，聪明过人，不若立为以帝，而奉上为太上皇。”其妹素诡谲，闻之，归告其夫。秃鲁帖木儿恐皇太子为帝，则已必诛死，即奏其事于帝，然不敢斥言淫亵事，第曰：“哈麻谓陛下年老。”帝大惊曰：“朕头未白，齿未落，遽谓我老耶！”遂与秃鲁帖木儿谋去哈麻、雪雪，计已定，秃鲁帖木儿走匿尼庵中。明日，遣使谕哈麻、雪雪毋入朝。御史大夫搠思监，因劾奏哈麻兄弟罪恶，帝曰：“彼兄弟虽有罪，然侍朕日久，且与朕弟同乳，可姑缓其罚，令出征自效。”已而中书右丞相定住、平章政事桑哥失里，复执奏不已，乃诏哈麻于惠州安置，雪雪于肇州安置。比行，俱杖死。 

卷二百二十五 列传第一百二十一 

　　韩林儿 张士诚 

　　韩林儿，永年人。其先本栾城人，世以白莲社烧香惑众。父山童，尝为童子师，人称为韩学究。至正初，山童倡言天下将大乱，弥勒佛出世。愚民私相附从。颖州人刘福通与其党杜遵道、罗文素、盛文郁、王显忠、韩咬住等，谓山童为宋徽宗八世孙，当为中国主。时河决而南，丞相脱脱从贾鲁议挽之北流，兴大役。福通乃预埋一石人，镌其背曰：“休道石人一只眼，此物一出天下反。”开河者掘得之，转相告语，人心益摇。 

　　至正十一年，福通等杀黑牛白马，誓众谋作乱。事觉，县吏捕之急，山童就获伏诛。其妻杨氏携林儿遁至武安。福通遂部署其众以反。杜遵道者，本书生也，尝上书请开武举，以收智通之士，丞相马札儿台览而奇之，补为掾史，遵道不就。至是，为福通谋主。 

　　五月，福通袭据朱皋，分兵陷罗山、真阳、确山，掠舞阳、叶县。其众裹红巾于首，故号红军，又号香军。枢密同知赫厮虎赤，率阿速兵六千，并诸路汉军讨之，不能克。 

　　时岁大祲，萧县人李二家储芝麻一仓，发以赈饥，人呼为芝麻李，与邻人赵君用谋入福通党。君用曰：“城南彭二郎有胆勇，当先致之。”君用至其家，彭方砺斧，问之，曰：“将刈薪易粟，疗饥耳！”君用曰：“汝健儿，何患不饱。从我谋，富贵可图也。”彭哈其意，曰：“中有芝麻李乎？”曰：“有。”于是与其党八人同盟为乱，袭徐州陷之。募兵至数万人，攻陷宿、虹、丰沛等州县，以应福通。 

　　九月，福通击败官军，杀万户朵儿、千户高安童。进攻汝宁府，陷之，知府完哲等赴水死。又攻陷光、息二州。及官军战于毫州，杀指挥秃鲁，所过焚城邑，杀长吏，众至十余万。 

　　十二月，布王三起兵陷邓州、南阳，以应福通，号北锁红军。 

　　十二年，朝廷遣逯鲁曾募两淮盐丁五千人，以攻徐州。又遣知枢密院事月阔察儿将兵会之。二月，与赫厮虎赤等进讨。赫厮虎赤见红军阵大，扬鞭麾其众曰：“阿卜！”阿卜者，华言走也。于是所部皆溃，贼势益炽。朝廷又遣平章巩卜下放，将侍卫汉军及蒙古军数万讨之。巩卜班亦日夜纵酒，不以兵事为意，为福通所袭，大败。军中失大将所在，数日，阅死者尸，始知巩卜班已死。官军引却三百余里，屯项城。 

　　是月，定远郭子兴等起兵破濠州，以应福通。御史大夫也先帖木儿与卫王宽彻哥，将精兵三十万讨福通，攻上蔡，拔之，擒韩咬住。诸王神保复取虹、睢阳两县，福通惧，严兵拒守。 

　　五月，也先帖木儿屯沙河，数旬不敢进。军中夜惊，也先帖木儿先遁，左右控其马留之。也先帖木儿引佩刀斫之曰：“我非性命耶！”遂逸去。诸军皆溃散，军资山积，悉为福通所有。也先帖木儿收散卒，抵汴。汴守将谓之曰：“汝为大将，见敌奔溃，吾将劾汝，此城不能入也。”乃屯于朱仙镇。顷之，朝廷以平章蛮子代将，召也先帖木儿还，弗罪也。卫王宽彻哥军于毫州，亦以酣醉为红军所虏。 

　　八月，丞相脱脱自请将诸军攻徐州，入其外城。贼以铁翎箭射中脱脱马首，脱脱不为动，麾军力战。城破，芝麻李死，赵君用、彭二郎遁入濠州，与郭子兴、孙德崖等拒守。 

　　十月，平章教化、元帅董搏霄攻安丰，败贼众于合肥。太尉阿吉剌、左丞太不花攻汝宁，福通退保毫州。 

　　是岁，沈邱探马赤察罕帖木儿起兵，攻罗山，克之。 

　　十三年，知枢密院事老张攻克南阳、唐州。六月，诸王八秃与福通战于毫州，败殁。福通复陷害丰。十四年，福通又陷颖州。是月，朝廷置毛胡卢义兵万户府于南阳、邓州，以御贼。十月，平章答失八都鲁及太不花会兵攻安丰，不克。 

　　十五年二月，福通等自砀山夹河迎林儿至，僭号称皇帝，又号为小明王，都毫州，国号宋，以林儿自谓赵氏裔也。建元龙凤。尊山童为太上皇，母杨氏为皇太后。撤鹿邑县太清宫材，以造宫室。以杜遵道，盛文郁为丞相，福通、罗文素为平章，刘六为知枢密院事。刘六者，福通弟也。遵道粗有文武，既为丞相，林儿每事咨之，颇专恣自用，福通使勇士挝杀之，自为丞相，林儿不能问。七月，答失八都鲁与福通战于长葛，失利。答失八都鲁退驻中牟，又为福通所袭，获其辎重。刘哈剌不花伏兵要之，夺所获而归。八月，苗军元帅吴天保死，其部众据荣阳以叛，降于福通。冬，福通以三十万众直捣中牟，察罕帖木儿大败之。事具《察罕帖木儿传》。 

　　十六年三月，明太祖取集庆路，林儿授为江南行省平章。九月，贼将李武、崔德等陷潼关及陕、虢二州，豫王阿忒纳失里败之。察罕帖木儿转战而北，取虎牢戍之，贼不敢过，乃焚掠河北诸州。察罕帖木儿又败之，余众栅河中洲，悉为完察罕帖木儿所歼。十二月，答失八都鲁次高柴店，福通屡战皆败，官军遂进围毫州。福通出精骑五百，夜袭官军，答失八都鲁设备甚严，贼奔溃。答失八都鲁遂克毫州，擒伪丞相王显忠、罗文素及伪元帅张敏等，福通挟林儿走安丰。 

　　十七年，李武、崔德据殽函以窥关陕，察罕帖木儿引兵赴之。李武等乃渡河，陷平陆，掠安邑。察罕帖木儿率铁骑追之，贼回扼下阳津，为察罕帖木儿所逼，溺死无算，是时，察罕帖木儿驻陕西，河南北则答失八都鲁、太不花、阿鲁三人，共为犄角，以御福通。太不花军于嵩、汝间，贼望风败走。太不花按兵不进，贼势复炽。 

　　三月，福通将毛贵陷胶州，又陷莱州。四月，遂陷般阳、益都及滨、莒二州。六月，福通知官军在河南，河北空虚，乃分兵三道：关先生、破头潘、沙刘二、冯长舅、王士诚出晋冀，白不信、大刀敖、李喜喜趋关陕，毛贵略山东。福通自以重兵徇颖、许诸州。关先生者，名铎，崇仁人，以策干福通，福通用为军锋。七月，义兵万户田丰叛降毛贵，攻陷济宁，万户孟本周败之，复其城。盛文郁陷归德，知府林茂、万户时公权皆迎降，文郁遂陷曹州。九月，陷大名及卫辉路。未几，太不花复取大名。是月，关先生陷泽州、陵州，又陷潞州。察罕帖木儿败之。十月，白不信陷商州，直趋长安，分兵掠同、华诸州，亦为察罕帖木儿所败，前后死者数万人。白不信等以余兵入南山，察罕帖木儿使李思齐守凤翔以备之。十二月，赵君用称永义王，彭二郎之子早住称鲁淮王，同据淮安。 

　　十八年正月，田丰陷东平路。二月，毛贵陷济南，田丰复攻济宁，陷之，遂据东昌。是时，白不信等复自兴元陷秦陇，李喜喜陷巩昌。白不信进围凤翔，察罕帖木儿来援，城兵亦开门接战，大败之，白不信遁。独李喜喜据巩昌不下，李思齐合兵围之，喜喜突围出，与白不信皆入蜀，号为青军，后降于明玉珍。 

　　毛贵既据济南，立宾兴院，选用山东旧吏，以姬宗周等分守各路。又于莱州立三百六十屯田，造大车百辆，以运粮。公私田赋，十取其二，民颇归之。是月，贵陷清州。三月，贵由河间取直沽，陷蓟州、郭州，至枣林。京师震恐，帝议北巡以避之，又有劝帝迁都陕西者，丞相太平以为不可，征兵入援。知枢密院事刘哈喇不花大败贵于柳林，贵退走济南。 

　　关先生等既入晋、冀，察罕帖木儿遣裨将关保追之。关先生趋潞州，太原大震。已而关保败贼于黎城，关先生由吾儿峪遁去，遂入壶关，分兵为二：一出沁州，一出绛州。察罕帖木儿使虎林赤助关保御贼。 

　　五月，福通陷汴梁，筑宫于旧皇城之内，迎林儿居之，以福通为太保，毛贵、田丰为丞相，王士诚、杨诚、陈猱头、继续祖为平章，刘圭为知院，又进关先生、破头潘等官爵。 

　　是月，关先生攻连州，虎林赤、关保败之。七月，关先生陷上党，虎林赤、关保夜以死士劫其营，又败之。 

　　八月，义兴万户王令以滕州降于毛贵，于是全齐之地尽陷。 

　　九月，冯长舅等据松子岭及杏城东山，虎林赤、关保破走之。关先生转掠保定而西。陷大同路。十二月，进陷上都，焚宫阙。留七月，北攻辽阳，陷之。太平策贼据辽阳必不能久，乃用其子也先忽都为詹事，总大兵复辽阳，冀以为功，既而关先生、破头潘无退志，也先忽都畏之，逗遛不前，师遂溃。 

　　四月，赵君用与毛贵同在济南，置酒伏壮士杀贵。君用走益都，继续祖自辽阳入益都，执君用杀之。 

　　五月，察罕帖木儿大举攻汴梁。自李喜喜、白不信等入蜀，关先生、破头潘入辽东，福通独抗官军，势日弱。六月，察罕以大军次虎牢，先遣游骑东略归、毫、陈、蔡、战船浮于河，水陆并进，首夺汴之外城。察罕帖木儿自将铁骑屯杏花营，诸将环城而垒。福通婴城固守。察罕帖木儿先遣苗军过城下，贼倾城追之，遇伏，败还。又令老弱立栅于外城，以为饵，贼出争之，老弱弃栅走，贼逐于城西，察罕帖木儿纵骑蹂之，悉为所俘，福通乃不敢复出。八月，察罕帖木儿克汴梁，福通挟林儿出东门遁去，复入安丰。 

　　十九年，田丰陷保定路，朝廷遣使谕之，为所杀。丰又陷孟州、赵州。 

　　是年，关先生、沙刘二等为高丽人所袭杀，惟破头潘率轻骑万余，从间道奔宣德，降于孛罗帖木儿。先是，关先生等由辽阳入高丽，高丽王奔耽罗，其臣纳女请降，将校以下皆配以女子。关先生等狎之，不以为意。高丽人悉絷其马林中，一夕，传王命，惟高丽语者不杀，余悉坑之，贼党获免者十无一二焉。 

