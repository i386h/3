<!-- { "loadSidebar": true } -->
　　王兆，坚州人。少为军吏，非所好，弃去，从旁郡诸豪侠游。太祖十二年，蒙古兵围雁门，游兵至坚州，知州弃城遁。城人推兆与刘会同管州事，兆度不能守，乃与会等持牛酒诣军门上谒，且献攻取之策。主帅伟之，以便宣授兆左监军，会军事判官尽还所俘坚州生口。已而受监国公主教，迁昭武将军、坚州左副元帅。时兵荒之后，兆招集流民，劝课农桑。在职二十年，威惠大行。以老病致仕，卒年八十。 

　　弟斌，善骑射，兆倚为爪牙。武仙余党匿五台山中为盗，斌侦知所在，擒盗首戮之，余党悉平。 

　　兆子王巳，权坚州军民。 

　　次官刘会，亦坚州人。由判官迁骁骑将军、坚州都元帅，兼节度使。子泽质于监国公主，深蒙礼遇。泽妻卒，公主赐良家女为继室。会卒，泽袭坚州军民长官。 

　　赵祥，字天麟，繁畤人。金末，徙蔡州之平舆。大军围金主于蔡州，祥纠合义兵数千，发平舆富人藏栗，突围馈城中。金主嘉之，赐银符，命还守平舆。金亡，祥率其众降宋。宋襄阳守将虑降人反覆，欲坑之。太尉江海持不可，使祥戍邓州，以裨将呼延实为之监。祥与实不相能，又知其始谋，益愤。太宗七年冬，大兵略地至邓州，祥突入实营，劫令约束所部毋妄动，即开门迎降，纵实还襄阳以谢宋。 

　　八年二月，皇子曲出伐宋，徙唐、邓、均三州民于洛阳西，以长水为邓州治，令祥权行省事。襄、樊二州民亦徙于洛阳西。祥入觐，奏岁饥，请发大名军储米，运陕州盐，以振之。报可。赐金符、锦衣。旋授邓州长官，以其弟彦为次官。祥在任十二年，垦污菜，建城邑，甚有能名。宪宗三年，史天泽奉命经略河南，还五州民于故土，祥仍为邓州帅。时宋人已复取襄、樊，守以重兵，二州民无所归，皆寓于邓州。祥外捍敌兵，内务耕作，四年积谷七十万石。以疾乞休，不允。卒年六十一。祥有勇力，善射，性坦直。子侃，以平宋功，授诏勇大将军，镇衢州。 

　　聂珪，字廷玉，冀宁寿阳人，少孤，从兄璋学，天资天敏。金摄太原府事赵裕辟为委差官。时德裕寄治榆次之利和寨。 

　　太祖十七年，大军克利和寨，珪率众迎降，授招抚司副使，同都元帅王璋抬抚平定州诸寨。璋卒，珪代为都元帅，而以璋弟贵副之。贵素骄恣，珪稍加检制，贵不平，潜结武仙以叛。二十一年正月，遣步卒戕，珪以弓弦缢之，舁置于城西北隅。至夜，珪帐下督王常等视珪可救，缓共其缢而活之。珪奔于太原，太原继陷，珪挺身走，檄召本路兵复克太原。 

　　都行省恒察遣两千户讨仙，以珪为乡导，袭破仙于石人寨。仙窜仙台寨，珪进围之，仙众溃，进奔汲县。珪以功，摄平定臬晋威盂辽仪等处总兵都元帅，守令以下听珪选注，赐金虎符。 

　　时遗民据山寨自保，珪攻降石龛、焘泉等十余砦。北山民兵帅赵德以骁勇闻，屡入寇。珪败德于张家河，生获之，德请降。珪使德入平山境，招抚张山、保安等寨。后德卒以战死。 

　　太宗五年，再攻新寨，拔之。于是河北之南路、西路，诸贼帅悉解甲来降。六年，仙余党复据平定、皋落，珪攻破之，其安抚史雄、康义等俱降。七年，东山罗珪等亦率所部来降，境内始平。时朝延更制，改授珪平定邢晋等州长官。 

　　先是，珪拔新寨，俘男女数千人，大帅习力吉思欲尽坑之，珪不从，众始获免。珪天资仁厚，其为政缓急轻重，悉有条例。家居喜宾客，多购法书名画，与元好问、李治等友善。卒年五十六，赠西阳郡公。 

　　子大本，袭平定等州军民长官。 

　　靳和，字达道，平阳曲沃人。家富，喜施予。 

　　太祖十四年，率义兵三千人降于木华黎，授征南元帅。木华黎南征，留和守曲沃。金将据弹平、青龙诸寨，屡出剽掠，和选募乡兵，且耕且战，境内卒免流殍。太祖嘉之，拜绛阳军节度使，赐金符。后乞致仕，卒。 

　　长子麟，袭节度使。 

　　次子用，初授荣河尹，迁汲县尹。廷议开沁水通漕，用力争不可，以举家没入为请，事获寝。已而沁水涌溢，壤民田千余顷，其言卒验。拜监察御史，出为岭北湖南道廉访佥事。所至廉直有声。卒于官。 

　　王守道，字仲履，真定平山人。金亡，群盗并起，往往杀守令，拥众自保。宣抚司署守道为县尉，因摄令，改真定主簿。史天倪为河北西路兵马都元帅，镇真定，收大名、泽、潞、怀、孟诸城之未附者，以守道为府经历。及金恒山公武仙降，为天倪副，守道谓天倪曰：“是人位居公下，意不平，宜先事备之。”天倪不以为然。未几，果为所害。及仙以城反，史氏旧部与属县豪杰纳天倪之弟天泽为主帅，攻仙。仙走保西山诸寨，执守道家人，以重市诱之。守道不顾。擢庆源军节度使。 

　　天泽为五路万户，署守道行军参谋，兼检察使。真定为庄圣太后汤沐邑，守道频岁入觐，奏对称旨，赐金符、锦衣、金钱。至元七年卒。至大元年，以子颙贵，特赠银青荣禄大夫、大司徒，追封寿国公，谥忠惠。仁宗即位，复加推忠协力秉义功臣、金紫光禄大夫、大司徒、上柱国。 

　　李伯佑，高丽人，为史天倪部将。武仙袭杀天倪，其弟天泽方在燕京购入觐礼节，伯佑驰告之，与从事王玉汝、王缙推天泽领其兄溃卒。又北见国王勃鲁，使奏闻。诏天泽嗣为都元帅，以伯佑为都提控。仙复夜袭真定，伯佑从天泽缒城出，先投下以藉。天泽走藁城，求援于董俊，诸将有异谋者，伯佑手斩之。天泽再取真定，伯佑转镇抚军民都弹压。 

　　从天泽伐宋，以功授金符，授本路兵马都总管。大军围襄阳，宋人栅峭石滩，环以战舰。天泽将伯佑等二十人攻其栅，伯佑棹轻舸而进，三进三却。宋人以为怯，不设备。遂疾趋敌舰，天泽先登，伯佑继之，平其栅而还。又从拔寿春，授千户。天泽拜河南经略使，以伯佑摄真定万户。又从世祖围鄂。 

　　中统元年，擢侍卫亲军都指挥使，佩金符。李璮反，从大军讨之，战于老鸧口失利。伯佑与董文蔚合，请天泽督师，从之。璮平，伯佑以老致仕，卒年八十三。 

　　子珣，真定甘军千户；公懋，沐阳令；珏，江陵总管；琦，宝庆总管；琳，提举越州人匠。初，伯佑致仕时，禁网尚疏，诸将多以家奴伏兵。后核兵籍，事发，罪至死。珣为部下所讦，事连伯佑。珏方为质子，乃自承曰：“吾以资用乏，为此事；父兄不知也。”下狱当死，执政知其事，悯之，奏军官未受俸以前，宜减罪。珏始获免。后从大军伐宋有功，应得万户，闻珣卒，子幼，恐夺珣千户，乃弃已功，求代兄子袭千户，曰：“吾父、兄世官也，吾宜及兄。”俟其子壮，授之。人称其孝弟云。 

　　杨彦珍，汴粱杞县人。金末，聚众二万人来降，授万户。从张柔战淮南、北，复徐、邳两州，擢行军千户。又从柔拔光化、枣阳，克信阳军，戍邓州。宋将刘整来袭，战于塔桥、古村、黔陂，屡败之。与游显筑威楚、铁狗两堰，以灌屯田，岁收粟数万石。宪宗四年，以老乞致仕，使子珪袭其职；至元中卒，年七十。 

　　杨珪，始以副千户领彦珍旧部。江汉督府遣别将袭宋房州，为宋兵所邀截，檄圭援之。战于分道口，斩其副将杜胡。又战于马嘶山通道，房州全军皆出。从史天泽援开、达二州，累战皆捷，获生口五百。又从阿术围襄阳，战于小堰堡南漳鸦及八瓣棱三山，擒宋将解都统、樊提辖于湖城寨，赵总管于野鹅池，刘都官于蚌山，王总管于狢子川。至元六年，襄阳下，授敦武校尉。 

　　十二年，从伯颜攻汉阳，先登，拔之。又从败宋师于阳逻堡，获船五十五艘。又从阿里海涯战于荆口，降其将高安抚。从攻沙市，先登，拔之。徇地峡州，乡民多趋险阻自保，圭择宜都富民骆升为众所信向者，署为邑令，招还五千户。从围潭州，先登，进武略将军、千户，佩金符。从下衡、永、全、道四州，拔静江，进宣武将军、总管，佩虎符。又从拔西融州，召还，进明威将军、副万户，再迁广威将军、万户，戍襄阳。后卒。 

　　圭大小七十余战，身被五创，矢中右手，洞肩汰股贯踵，众推其勇敢云。 

　　吴信，晋宁荣河人。目了能夜视，月下射雉兔于百步之外，矢无虚发。 

　　太祖十七年，率众降于木华黎，授镇西元帅，留戍禹门东卫堡。进据汾阴乡，金荣州守将惮信威名，不敢迎击。信遂定荣州。 

　　太宗二年，太傅耶律秃花遣信进攻夹家堡，中伏，士卒溃散。信突围而出，过深阱，跃马过之，如有神助。已而溃卒复集，现战，大破之，堡众遂降。 

　　及境内宁谧，信躬勤稼穑，公私皆足。在任十余年，为政廉平，远近归之。后以疾致仕，卒年六十八。子思，袭荣河诸军奥鲁。 

　　段直，字正卿，泽州晋城人。木华黎略地河东，直率众归之，承制授泽州长官，兼潞州元帅府右监军，佩金符。时天下初定，以泽州冲要，留兵戍之。将士恣为侵暴，民苦之，往往聚为盗贼。直上言，愿罢戍兵，请身任防守。从之。群盗始息。 

　　直见土人避乱者多未复，乃籍其业于亲戚、邻人，约曰：“俟主还与之。”于是流亡尽返，户口日增。新法匿逃亡者籍没，从坐保任。直乃豫为符券，若系宫收养以俟诸军物色者，于是臣家皆获免罪。州人俘于他郡者，直又出资赎之。阖境翕然以为乐土。 

　　直乃大修庙学，购书万卷贮之。州人李俊民，累征不起，赐号庄靖先生，直迎而师之，学徒通经预选者至百二十余人。世祖在潜邸，闻而嘉之，特命提举本州学校事、直未拜而卒，年六十五。 

　　子绍隆，袭泽州长官，加武略将军，移知葭州。 

　　同时有王圭，闻喜人。父谨成，金华州节度使，天兴元年，拒大军于新门，兵败死之。圭以父死事，授招抚使，金亡降于蒙古，授征行元帅、孟津令，敦尚儒雅，士论称之。 

　　周献臣，字梦卿，忻州定襄人。 

　　父丕显，质直尚义。有以女奴嫁饥民为赘婿者，岁久并所生男女奴之。丕显教以诉讼法，为有司所直，所生女从母，其余皆免为良。当世贤之。 

　　丕显长子鼎臣，金阳曲令，城陷死之。 

　　献臣其次子也。岱逊郡王略地河东，献臣率众迎降，承制授定襄令。从岱逊南略辽、沁、晋、绛、河解等州，皆望风纳款。复从岱逊安辑灵、夏，以功擢九原府左副元帅，权四州都元帅，行九原府事。未几，又从平河北，山东诸路。 

