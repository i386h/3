<!-- { "loadSidebar": true } -->
　　太宗即位，从略河南北州县，赐马三百匹、珠衣、金带、鞍勒。七年，皇子阔出与忽都虎伐宋，命察罕为斥候。又从诸王口温不花南伐，克枣阳及光化军。分遣察罕攻真州，宋知州邱拒之，以强弩射杀致师者，察罕遂引去。九年，复与口温不花克光州。十年，察罕围庐州，欲造舟巢湖，以扰江淮。宋守将杜杲乘城力战，又以舟师扼淮水口，我军不提入，乃去庐州，攻拔天长县及滁、泗等州。授马步军都元帅。 

　　六皇后称制二年，察罕奏令万户张柔总诸军驻杞县。初，河决西南，入陈留，分为三道，杞县居中潬。宋人恃舟楫之利，由毫、泗以窥汴、洛。柔筑城，建浮桥，为进战退守之计，边圉始固。四年，察罕率三万骑与柔攻宋寿州，进攻扬州。宋将赵葵请和，遂班师。定宗即位，赐黑貂裘一、镔铁刀十。 

　　完宗即位，召见，累赐金绮、珠衣，命以都元帅领尚书省事，赐开封、归德、河南、怀、孟、曹、濮、太原三千余户为食邑，及诸处草地一万四千五百余顷。五年卒，赠推忠开济翊运功臣、开府仪同三司、上柱国、太师，追封河南王，谥武宣。 

　　察罕尝脱批藉草而寝。鸮鸣其旁，心恶之，挞以靴，有蛇自靴中坠出。归，以其事闻太祖。太祖曰：“鸮人所恶者，在尔则为喜神，宜戒子孙勿食鸮。”察罕子十人，长木华黎。 

　　木华黎，事宪宗，直宿卫。从攻钓鱼山，以功授四斡耳朵怯怜口千户。世祖至元四年，都元帅阿术攻宋襄阳，略地至安阳滩，宋兵扼我归路，木华黎击败之。阿术坠马，木华黎挟以超乘，力战却敌，特赐金二百五十两，佩金虎符为蒙古军万户。五年，复从攻襄阳，卒于军。赠推诚宣力功臣、荣禄大夫、平章政事、柱国，追封梁国公，谥武毅。次布兀剌里辛子塔出，察罕弟阿波古子亦力撒合、立智理威，均有名。 

　　塔出，幼孤，长骑射。至元元牢，入侍世祖。四年，给察罕食邑赋税之半，又还其逋户二十。七年，降金虎符，授昭勇大将军、山东统军使，镇莒、密、胶、沂、郯、邳、宿、即里等州县。统军司改枢密院，授佥枢密院事。略地涟、海，获人畜万计，表言降人蒋德胜，宜加赏赉，以劝来者。诏赐黄金五十两，白金倍之。十年，又改佥淮西等处行枢密院事。城正阳，以扼准海诸州，宋陈奕率安丰、庐、寿等州兵，数挠其役。塔出选精锐拒之，奕遁去。宋人复造战舰于六安，欲攻正阳。率骑兵焚其战舰，又败宋兵于横河口。 

　　十一年，改淮西行枢密院为行中书省，以塔出为镇国上将军、准西行省参知政事，略安丰、庐、寿等州，俘生口万余，赐葡萄酒二壶，仍以曹州官园为第宅，给城南牧地。宋夏贵帅舟师十万围正阳，决淮水灌城几陷。诏塔出援之，道出颖州，遇宋兵。塔出发公库弓矢，驱市人出战。预度颖之北关攻易破，乃徙民入城。伏兵以待，是夜，宋人果焚北关，火光烛天。塔出率众从暗中射之，矢下如雨，宋军退走。至沙河。大破之。明日长驱直入正阳。时方霖雨，坚壁不出，雨霁，与右丞阿塔海各帅所部渡淮，至中流，殊死战。宋军大溃，追奔数十里，夺战舰五百余艘，正阳围解。塔出乃上奏：“方事之殷，宜明赏罚，俾将士有所惩劝。”帝纳其言，颁赏有差。 

　　十二年，从丞相伯颜败贾似道于丁家洲。顺流东下，至建康、丹徒、江险、常州，皆望风迎降。时扬州未附，谍告扬州大将夜袭丹徒，守将乞援。塔出设伏以待。敌果夜至，塔出扼西津邀击之，斩获无算。入朝，赐玉带，旌其功，授淮东左副都元帅，仍佩金虎符。 

　　十三年，改通奉大夫、参知政事，领淮西行中书省事。时沿淮诸州新附，塔出禁侵掠，抚疮痍，境内帖然。俄迁江西都元帅。征广东，宣布恩信，所至溪峒纳款，广东遂平。十四年，加赐双虎符，以参知政事行江西宣慰使。宋益王昰、广王昺走岭海。复改江西宣慰司为行中书省，迁治赣州，授资政大夫、中书右丞，行中书省事。 

　　十五年，帝命张宏范、李恒总兵攻崖山，塔出留后以供军费。初江西甫定，帝命隳其城。塔出表言：“豫章诸郡皆濒江为城，霖潦泛溢，无城必至垫溺，隳之不便。”帝从之。端州张公明诉左丞吕师夔谋为不轨，塔出廉知其诬，曰：“狂夫欲协求货耳！若遽闻之朝廷，则大狱滋兴，连及无辜。且师夔既居相位，讵肯为狂悖之事，迟疑不决，恐彼惊疑，反生异谋。”乃斩公明而且闻。帝韪之。 

　　十七年，入觐，赐赉有加，复命行省江西。以疾卒于京师，时年三十七。妻默□氏，以贞节称，旌其门闾。 

　　二子：“宰牙，袭中奉大夫、江西宣慰使；必宰牙，辽阳行中书省右丞。” 

　　亦力撒合，事诸王阿鲁忽，居西域。至元十年，召为速古儿赤，甚见亲幸。有大政时咨之，称以秀才而不名。 

　　奉使河西，还诸王只必帖木儿用人太滥。帝嘉之。擢河东提刑按察使，劾平阳路达鲁花赤泰不花。召还，赐黄金百两、银五百两，以旌其直。进江南行合御史中丞。帝出宝刀赐之曰：“以镇外台。”时阿合马子忽辛为江浙行省平章政事，亦力撒合发其奸贼，奏劾之。并劾江淮释教总摄琏真加诸不法事，诸道悚动。 

　　二十一年，改北京宣慰使。诸王乃颜镇辽东，亦力撒合察其有异志，密请备之。二十三年，罢宣慰司，立辽阳行中书省，以亦力撒合为参知政事。已而乃颜果反，帝自将讨之。亦力撒合管馈运。辽东平，进行省左丞。二十七年；命尚诸算吉女，帝为亲制资装，并赐玉带一。改四川行省左丞。二十九年，再赐玉带。成宗即位，入觐，卒于京师。弟立智理威。 

　　立智理威，为裕宗东宫必阇赤。至元十八年，除嘉定路达鲁花赤。时以垦田、均赋、弭盗、息讼诸事课守令，立智理威课最，使者交荐之。会盗起云南，声言欲寇成都。立智理威入觐，白其事。执政疑为不然，帝曰：“云南朕所经理，未可忽也。”乃赐御膳以劳之。又谓立智理威曰：“汝归，以朕意告诸将，叛则讨之，服则含之，毋多杀以伤生意，则人心定矣。”立智理威还，宣布上意，境内帖然。 

　　俄召为泉府卿，迁刑部尚书，有小吏诬告漕臣刘献盗仓栗，宰相桑哥方事聚敛，众阿宰相意，锻炼其狱，献遂诬服。立智理威曰：“刑部天下持平，今漕臣以冤死，何以正方？”即以实闻，由是忤桑哥意，出为江东道宣慰使。 

　　元贞二年，迁四川行省参知政事。有妇人弑其夫，狱数年不决，逮系数十人。立智理威至，考讯得实，释尽冤诬。 

　　大德三年，以参知政事为湖南宣慰使，又改荆湖。部内公田为民累，随民所输租取之，虽水旱不免。立智理威问民所不便，凡十余事，上于朝，而言公田尤切。朝议遣使核之，卒不果行，七年，再迁四川行省参知政事。八年，进左丞云南王入朝，道中以罪马猎。立智理威曰：“驿马所以传命令，非急事且不得驰驿，况猎乎！”王闻之，为之止猎。 

　　十年，入觐，赐白金对衣，加资德大夫，改湖广行省左丞。湖广，贡织布，以省臣领作，买丝他郡，多为奸利，工官又加刻刻剥，故匠户日贫，造币益恶。立智理威不遣使，令工匠自买丝，工不鲁病，岁省费数万贯。他路仿其法，皆称便焉。 

　　至大三年，卒，年五十七。赠资德大夫、陕西行省右丞、上护军、宁夏郡公，谥忠惠。再赠推诚亮节崇德赞治功臣、荣禄大夫、中书平章政事、柱国、秦国公。 

　　二子：长买嘉奴，斡林学士承旨；次韩嘉讷，御史大夫。至正十二年有诬韩嘉讷与高昌王帖木儿补化谋害丞相脱脱，为脱脱所贬死，海内冤之。 

　　史臣曰：“太祖复仇，塔塔凡种人高如车辖者尽杀之。忽都虎独以仇种，收为太后养子。察罕见弃于父，邂逅兴王，得赐国姓，功名之立，殆有天幸欤？亦力撒合案脏吏、劾奸僧，立智理威辨漕臣之枉，当官奉法，棘棘不阿，贤矣哉！” 

卷一百二十七 列传第二十 

　　耶律楚材铸　希亮有尚 

　　耶律楚材，字晋卿，辽东丹王突欲八世孙。父履，金尚书右丞，通术数，尤邃于太元。楚材生，履私谓所亲曰：“吾年六十而得此子，他日当为异国用。”因取《春秋左氏传》楚材晋用之语，以为名字。楚材三岁而孤，母杨氏教之学。及长，博极群书，援笔为文，如宿构者。金制，宰相子得试补省掾。楚材不就，章宗特敕应试，中甲科，考满授开州同知。 

　　宣宗南渡，完颜承晖留守中都，行尚书省事，表楚材为左右司郎中。太祖克中都，访辽宗室，闻其名，召诣行在。楚材身长八尺，美须髯，音如洪钟。帝伟之，谓曰：“辽金世仇，朕为汝雪之。”对曰：“臣祖父皆北面事金，既为臣子，敢仇君父耶！”帝重其言，处之左右，呼为吾图撒合里而不名，国语长髯人也。 

　　西夏入常八斤善治弓，谓楚材曰：“国家尚武，而明公欲以文进，不亦左乎？”楚材曰：“治弓尚须弓匠，岂治天下不用天下匠耶！”帝闻之甚喜，日见亲用。十四从太祖征西域。二十年，又从征西夏。 

　　明年冬，大军克灵武，诸将争取金帛，楚材独收遣书及大黄雨驼。既而士卒病疫，得大黄辄愈，人始叹服。时州县长吏专生杀，燕京留后长官咸得卜尤贪暴，杀人盈市。楚材闻之泣下，即奏请州县不奉玺书，不得擅征发，囚当大辟者，必待服，违者罪死。燕京多盗，未夕，辄劫人财物，不与则杀之，睿宗监国，遣楚材偕中使往穷治其事。楚材诇得盗姓名，捕下狱，皆势家子弟也。其人赂中使求缓之，楚材曰：“信字咫尺未下，不严惩此辈，恐大乱起。”中使惧，从其言，戮十六人于市，民始安堵。 

　　初，太祖尝指楚材谓太宗曰：“此人天赐我家，尔后军国之事当悉委之。”太宗将即位，宗王会议未决。楚材言于睿宗曰：“此宗社大计，宜早定。”睿宗曰：“事未集，宜别择吉日。”楚材曰：“过是无吉日矣。”乃定策，撰礼仪，鲁皇兄察合台曰：“王虽兄，位则人臣，礼当拜。王拜，则莫敢不拜矣。”察合台然之，率宗王、大臣拜于帐下。既退，察合台抚楚材背曰：“真社稷臣也。”蒙古尊属有拜礼自此始。部长来朝以冒禁应死者众，楚材奏曰：“陛下新登宝祚，愿无污白道子。”从之，国俗尚白，故楚材之言如此。 

