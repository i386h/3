<!-- { "loadSidebar": true } -->
　　是年二月，省臣奏：“开浚运河、练湖、重役也，应依行省议，仍许便宜从事。”其后各滥工官言：“分运河作三坝，依元料深阔丈尺开浚，已于三月七日积水行舟。”又任奉议指划元料，增筑湖坝，共增阔一丈二尺，平面至高底滩脚，共量斜高二丈五尺。依中堰西石石达东旧堤卧羊滩修筑，如旧堤已及所料之上。中堰西石石达至五百婆堤西上增高土一尺，有缺补之。五百婆堤至马林桥堤水势稍缓，不须修治。归勘任水监元料，开运河夫万五百十三人，六十日毕，浚练湖夫三千人，九十日毕，人日支钞一两、米三升，共该钞万八千十四定二十两，米二万七千二十一石六斗，实征夫万三千五百十二人，共役三十二日，支钞八千六百七十九定三十六两，米万三千十九石五斗八升，视原料省半焉。 

　　运河开未久，旋废不用者，曰济州河，曰胶莱河。济州河，至元十二年，姚演建议开济州河入大清河，至利津入海。阿合马等议从之，命阿八赤董其役。十八年十二月，遣奥鲁赤、刘都水及通算学者一人，给宣差印。往济州，定开河夫役。令大名、卫州新军助其工。然海口沙淤，船入入不便。既而右丞麦术丁奏：“阿八赤所开河，益少损多，敕候漕司忙古□至议之。海道便，则阿八赤河可废。”未几，忙古□自海道运粮至，济州河遂度。 

　　胶莱河，亦名胶东河，在胶州东北，分南北流，南流自胶州麻湾口入海，北流至掖县海仓口入海。至元十七年，姚演建议开新河，凿地三百余里，起胶西县陈村海口西北，至掖县海仓口，以达直沽。然海沙易壅，又水潦积淤，功讫不就。二十二年，以劳费不赀，罢之。 

卷五十四 志第二十一
　　○河渠三 

　　△浑河 滹沱河 冶河 滦河 吴松江 淀山湖 四川江堰 盐官州海塘 诸路水利 

　　浑河，又名卢沟河，其上流为桑乾河，发源于太原之天池，伏流至朔州马邑县，浑泉涌出，曰桑乾泉，东流自奉圣州入宛平界，至都城四十里东麻峪，分为二派：一自通州高丽庄入白河，一南流至武清县合御河入于海。 

　　太宗七年八月，河决牙梳口，刘冲禄言：“率水夫二百余人已依期修筑，恐水涨不时冲决，或贪利之人盗决溉灌，请禁之。”廷议命冲禄领其事，盗决者以违制论。如遇修筑之役，其丁夫物料于应差处调发。 

　　至大二年十月，河决左都威卫营西大堤，没左右二卫及后卫屯田麦。三年二月，中书省下左右卫后卫及大都路督修，至五月工毕。 

　　皇庆元年二月，东安州言：“河决黄埚堤十七所。”同知枢密院塔失帖木儿奏：“浑河决坏屯田，已发军士五百人筑决口。臣等议：治水有司事也。宜命中书省檄所属董其事。”从之。是年六月，霖雨，浑河堤决二百余步，发民丁刈杂草筑之。 

　　延祐元年六月，河决武清县高家庄左卫，差军士七百人与东安州民夫同修决口。二年正月，大雨，河决。三年，中书省议：“浑河决堤堰，没田禾，军民蒙害，既已奏闻。差官相视，上自石径山金口，下至武清县界旧堤，长三百四十八里，中间因旧堤修筑者四十九处，应修补者十九处。创修者八处，宣疏通者二处，计工三十八万一百，役夫三万五千，九十六日可毕。如通筑则劳费太甚，宜分三年筑之。”从之。七年四月，营田提举司言：“去岁十二月，屯户巡视广赋屯北河堤二百余步将崩，恐来春水涨，浸漫为患。”都水监季濠寨官，会营田提举司、武清县，督民夫筑之，凡用工五万三千七百二十二。 

　　至治元年五月，运河再决。泰定元年七月，河又决。 

　　金口河者，金时自大都西麻峪村，分引浑河。穿南山而出，谓之金口河。 

　　至元二年，都水少监郭守敬言：“其水可以溉田。兵兴，典守者惧有所失，因以大石塞之，若按视故道，使水得通流，上可以致西山之利，下可以广京畿之漕。”又言：“当于金口西，预开减水口，西南还大河，令其深广。以防涨水突入之患。“朝廷韪其议而未行。二十八年，有言浑河自麻峪口行舟可至寻麻林，遣守敬相视，回奏不能通舟楫。 

　　大德二年，浑河水发，都水临闭金口闸板以防之。五年，河溢，水势汹涌，守敬恐冲没南北二城，又将金口以上河身，用土石尽塞之。盖守敬已知前议之不可用矣。至正二年正月，中书参议孛罗帖木儿、都水监傅佐建言：“起自通州南高丽庄，直至西山石峡铁板，开古金水口一千二十里，凿新河一道，深五丈，广二十丈，放西山金口东流，合御河，按引海运至大都城内输纳。”是时，脱脱为右丞相，奏而行之。廷臣多言其不可，右丞相许有壬言尤力。脱脱排群议不纳，遂以正月兴工，至四月工毕，起闸放金口水，流湍迅急，须臾冲决二十余里，都人大骇。脱脱急令塞之。是役也。毁民庐舍坟墓无算，又劳费不赀，卒以无功。御史纠孛罗帖木儿、傅佐之罪，俱论死。 

　　滹沱河，出山西繁畤县泰戏山，东流经真定路真定、藁城，平山诸县，又东北抵宁晋县境，入卫河。 

　　延祐七年十一月，真定路言：“真定县城南滹沱河，北决，浸近城。闻其源本微，与冶河不相通，后二水合，势遂迅猛，屡坏大金堤为患。本路达鲁花赤哈散于至元三十年奏准，引治河自为一流，滹沱水势十减三四。至大元年七月，水溢漂南关百余家，治河口淤塞，复入滹沱。自后，岁有冲决之患。略举大德十年至皇庆元年，节次修堤，用卷埽苇草二百余万，官备佣直百余万定。及延祐元年三月至五月，修堤二百七十余步。近年米价翔贵，民匮于食，有丁夫正身应役，单丁须募人代替，佣直日不下三五费，前工未毕，后役迭至。 

　　延祐二年，本路总管马思忽尝开冶河，已复湮塞。今岁霖雨，水溢北岸数处，浸没田庐。其河元经康家村南流，后徙于村北。数年修筑，皆于堤北取土，故南高北低，水俞趋下侵啮。西至木方村，东至护城堤，约二千余步，比来春修治，田桩梢筑土堤，亦非经久之计。若浚木方村南枯河引水南流，闸闭北岸河口，下至合头村北与本河合，如此去城稍远，庶无水患。“都水监议截河筑堤，阔千余步，新开之岸，止阔六十步，恐不能御千步之势。莫若于北岸阙坏低薄处，比元料增夫力，苇草卷埽补筑，便拟均料各州县上中户，价钞及仓米于官钱内支给。中书省依所议行之。 

　　至治元年三月，本路又申前议，竣木方村南旧渎，导水东南流，至合头村入本河。都水监言：“治水者，行其无事也。截河筑堤一千余步，开掘老岸，阔六十步，长三十里，霖雨之时，水拍两岸，所开河止阔六十步，焉能容纳？上咽下滞，必致溃决，徒糜官钱，劳民力非善策也。若顺其自然，增添物料、如法卷埽，修筑坚固，诚为官民便宜。”省议从之。泰定四年八月，中书省奏：“本路言滹沱源自五台诸山，至平山县王母村山口下，与平定州娘子庙石泉冶河合，夏秋霖雨水涨，弥漫城郭，宜自王子村平安村开河，长四里余，接鲁家湾旧涧，复开二百余步，合人冶河，以分其势。又木方村南岸故道，疏浚三十里，北岸下桩卷埽，筑堤捍水东流。今岁储材，九月兴工，十一月工竣。物料佣值，官为供给，庶几力省工多，永免异日之患。工部议，二河并治，役重民劳，应先开冶河。如本路民夫不敷，可于顺德路差募，如侵碍民田，官酬其直。”后真定路又言：“闰九月以后，天寒地冻，难于兴工，宜俟来春开浚。”奏上，诏如所请。 

　　冶河，出井陉县山中，经平山县西门外，又东北流十里入滹沱河。 

　　元贞元年正月，丞相完泽等言：“往年先帝尝命开真定治河，已发丁夫。适先帝升遐，以聚众罢之。今宜遵旧制，卒其事。”从之。 

　　皇庆元年七月，冶河龙花、判官庄诸处堤坏，都水监与本路官议：自平山县西北，改修滚水石堤、下修龙塘堤，东南至水碾村，开河道一里，又至蒲吾桥西，开河道一里，疏其淤淀，筑堤分上流入旧河，以杀水势。又议于栾城县北圣母堂冶河东岸，开减水河，以去真定水患。省议俱从之。 

　　滦河，源出金莲川，由松亭北，经迁安东、平州西，至滦州入海。 

　　至元二十八年，敕姚演浚滦河挽舟而上，漕运上都。寻遣郭守敬相视，以难于施工而罢。大德五年六月，大雨，滦河与肥、洳二水并溢水入城，官民庐舍漂荡殆尽。中书省委吏部员外郎马之贞与都水监官修之。东西二堤，计用工三十一万一千五百，钞八千八十七定十五两，桩木等价钞二百十四定二十六两。 

　　延祐四年六月，上都留守司言：“城南御河西北岸为河水冲啮，渐至颓坏，恐水涨，漂没居民。请调军供役，庶可速成。“敕曰：“今维其时，宜发军速为之。”于是虎贲司发三百人供其役。 

　　泰定三年七月，右丞相塔失帖木儿等奏：斡耳朵思住人营盘，为滦河走凌冲坏，应筑护水堤，请敕枢密院发军一千二百人修之。从之。 

　　吴松江，受太湖诸水，东汇淀山湖以入海，潮汐淤沙，湮塞河口。宋人置撩洗军以疏导之。世祖取江南，罢散军人，又任执豪租占田荡，淤垫益甚。 

　　至治三年，江浙行省言，嘉兴路高治中、湖州路丁知事同本管正官体究旧滩通海故道，及新生沙涨应开河道五十处，内常熟州九处，昆山州十处，嘉定州三十五处，其松江府各属应浚河渠，华亭县九处，上海县十四处。上海、嘉定连年旱涝，皆缘河口淤塞，旱则无以灌溉，涝则不能流泄，累致区歉，官民俱困。至元三十年以后，两经疏浚，稍获丰稔。比年又复壅塞。势家租占愈多。上海县岁收官粮十七万石，民粮三万余石，延祐七年灾伤五万八千七百余石，至治元年灾伤四万九千余石，二年十万七千余石，水旱连年，殆无虚岁。近委人相视，讲求疏浚之法，其通海大江，未易遽治，旧有河港联络官民田土之间、藉以灌溉者，今皆填塞，必须疏通，以利耕稼。欲令有田民户自为整治，而工役浩大，民力不能独举。由是议，上海、嘉定河港，宜令本处管军、民、官、站、灶、僧、道诸色有田者，以多寡出入，备粮修治，州县正官督役。其豪势租占田荡者。并当除辟。民间粮税权免一年，官租减半。华亭、昆山、常熟州河港，比上海、嘉定缓急不同，从各处正官督有田之家，备粮并工修治，既阴阳家言：癸亥年通土有忌，预为咨呈可否。 

　　至泰定元年十月兴工，旭迈杰等奏请依所议行之，命脱颜答刺罕诸臣同提调，监察左丞朵儿只班及前都水少监董其役。 

　　淀山湖，与太湖相通，东流入海。 

