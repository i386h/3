<!-- { "loadSidebar": true } -->
　　三月，金主遣其将永锡、庆寿、李英等援中都，人负粮三斗，庆寿、英亦负之以率其众。庆寿至涿州旋风寨。英至霸州青戈寨，皆为大军所败。中都援绝，人相食。 

　　夏五月庚申，金右丞相兼都元帅承晖仰药死，众以城降。石抹明安入中都，遣使来献捷。帝驻跸桓州之凉陉，命忽都虎等按视中都帑藏，以石抹明安为太傅，兼管蒙古、汉军都元帅。 

　　秋八月，木华黎遣史天倪克平州，又遣史进道等克广宁府。红罗山贼帅杜秀降，以秀为锦州节度使。 

　　冬十月，金宣抚蒲鲜万奴扰辽东，僭号大王。 

　　十一月，耶律留哥来朝。史天祥克兴州，擒其节度使赵守玉。 

　　十二月，史天倪克大名府及曹州。张鲸总北京十提控兵，从木华黎南伐。鲸谋反伏诛，其弟致据锦州以叛。是年，取城邑凡八百六十有二。改中都为蓟州，改河间路之深州隶真定路，升鼓城县为晋州，改千滏县为滏阳县。 

　　十一年丙子春，帝自鱼儿泺还卢朐河行宫，脱仑扯儿必克真定府。 

　　夏四月，金将张开复取河间府、沧、献、邢、清等州。 

　　六月，张致陷兴中府。 

　　秋七月，木华黎败张致于神木县，进围锦州。 

　　八月，木华黎克锦州，张致伏诛。进拔苏、复、海等州，获金将完颜众家奴。帝命撒木合率万骑，假途西夏，以趋关中。 

　　冬十月，撒木合攻潼关，间道出禁坑。金兵溃走，获其将尼兰古蒲鲁虎。进略汝州，直抵南京之杏花营。金花帽军人援，撒木合战不利。引还。花帽军者，金蔚州人郭忠所将之义兵也。 

　　十一月，撒木合败金将蒲察阿里不孙干渑池，渡河，围平阳府。金主遣使乞和，帝欲许之，诏撒木合曰：“譬围场中，獐鹿吾已尽取，只余一兔，盍舍之。”撒木合请使金主去帝号，金主不从。是冬，蒲鲜万奴遣使来降。已而复叛，自称大真国。 

　　十二年丁丑春，木华黎觐帝于土拉河。夏，史天祥击斩武平贼祁和尚及兴州叛将重儿。察罕败金将夹谷监军于霸州。帝闻蔑儿乞余众入乃蛮境，问：“诸将谁能为我讨蔑儿乞者？”速不台请行，帝许之，命脱忽察儿率二千骑同往。速不台至垂河，大败蔑儿乞，尽歼其众。托黑托阿子忽都、赤剌温二人，奔奇卜察克。 

　　秋八月，封木华黎为国王，赐九斿旗，诸将咸听节制。诏曰：“太行以北，朕自制之；太行以南，悉以付卿。”于是木华黎专征河北，连拔遂城、蠡州。 

　　冬，进克大名府金中山府、赵、邢、威、磁、洺等州守将俱以城降，遂东取淄、潍、登、莱、沂等州。 

　　是年，秃马特叛。秃马特酋歹都秃勒死，其妻脱灰塔儿浑率部众以叛。帝遣博尔忽讨之，战没。帝怒，议亲征。博尔术等谏，乃使朵儿伯朵黑申往。朵儿伯朵黑申槎山通道，一战平之，获脱灰塔儿浑。是年，帝将征货勒自称，征兵于西夏，不应，遂伐之。 

　　十三年戊宣春正月，围中兴府，西夏主李遵顼出走西凉，师还。遣者别讨古出鲁克。古出鲁克篡西辽王直鲁古，部众不服。者别至，远近响应，古出鲁克奔巴达克山，者别获而杀之。 

　　三月，木华黎克新城、霸州。 

　　秋八月，石抹明安出紫荆关，获金经略使行元师事张柔。柔不屈，明安壮而释之。诏还柔旧职，得以便宜行事。木华黎自太和岭徇河东，克代、隰二州。 

　　九月，进克太原府。 

　　冬十月，克平阳府。遂定忻、泽、绛、潞、汾、霍等州。 

　　是年，契丹人耶律喊舍等据高丽江东城，遣元帅哈真、副元帅札剌讨之。高丽王■〈日育攵〉使其仆射赵冲等以兵来会。 

　　十二月，克江东城，喊舍自缢死，斩其伪丞相以下百余人。高丽王■〈日育攵〉来贡方物。 

　　十四年已卯春，帝亲征货勒自弥，以皇弟斡赤斤留守和林。 

　　五月，遣刘仲禄佩金虎符，征道士邱处机于登州。 

　　六月，帝会诸皇子、大将于也儿的失河，议分兵讨货勒自弥。祃牙之日，雪深三尺。 

　　九月，皇子察合台、窝阔台围讹剌脱儿城；术赤西北攻毡的城；诸将阿剌黑等东南攻伯讷特克城；帝与拖雷径渡锡尔河趋布哈尔。帝至赛尔奴克城，遣丹尼世们谕降之；从间道袭努尔城，遣前锋将岱尔巴图谕降之；遂围布哈尔城。 

　　是年，张柔克金雄、昌、保诸州，败贾瑀于孔山台，擒斩之。复败金恒山公武仙于满城，拔完城、曲阳、中山诸州县。于是，深、冀以北，镇定以东三十余城悉降。 

　　冬十一月，木华黎克晋安府屠之。金丞相高琪用事；聚精兵于河南，而置河北不问。金主杀高琪。 

　　十五年庚辰春，帝亲攻布哈尔。其酋率所部二万余人突围走，追及于阿母河，尽杀之，城民出降。是时，察合台、窝阔台已拔讹剌脱儿，获其守将伊那克只克，槛送行在诛之。术赤先攻下八儿真等城，阿剌黑等攻下忽毡等城。 

　　夏五月，进至撒马尔干城，术赤等三路之师亦傅城下。货勒自称弥苏尔滩先居撒马尔干，闻大兵至，遁走，使其将阿尔泼汗婴城固守。帝遣者别、速不台各率轻骑追苏尔滩，又使脱所察儿为二将后援。帝自率诸皇子围撒马尔干，阿儿泼汗以波斯兵出战，中伏大败。康里兵开门出降。阿儿泼汗引亲兵突围走。帝恐康里兵反覆，仍尽诛之，以降将巴克曷勒蔑里克、哀密儿阿米守撒马尔干。 

　　夏，帝避署于渴石。帝以苏尔滩母土而堪哈敦在乌尔鞬赤，遣丹尼世们往谕之。土而堪不答，奔马三德兰，与苏尔滩妻俱为者别、速不台所获。 

　　秋，命术赤、察合台、窝阔台攻乌尔鞬赤。帝自率大军攻忒耳迷城，克之。进至赛蛮，分军略巴达克山，以阿母河北之地悉定，遂渡河，攻克巴而黑城。见其城险固。恐为后路之患，堕之。东入塔里堪山，攻诺司雷脱柯寨。遣塔忽等使于金。 

　　冬十月，复遣蒙古塔忽、讹里剌等使于金。十二月，苏尔滩入嗄比斯海岛，闻其母妻被获，幼子又为帝所杀，心悸而卒。 

　　是年，木华黎略地至真定府，金恒山公武仙降，木华黎承制授史天倪河北都元帅，以仙副之。济南严实籍大名、彰德、磁、洺、恩、博、滑、浚等州户三十万来降。木华黎承制授实金紫光禄大夫、行尚书省事。木华黎留实围东平，分兵徇河北诸州。董俊判官李全以中山叛。 

　　十六年，辛巳春，克诺司雷脱柯寨，屠之。术赤等攻乌尔鞬赤，屡失利。帝驻跸塔里堪，术赤等以军事来告。帝廉知术赤、察合台素不合，改命窝阔台总诸军，并力急攻，克之。召察合台、窝阔台赴塔里堪，使术赤屯兵咸海、里海之间。拖雷渡阿母河，进拔安狄枯、马鲁诸域。进围你沙不儿城，三月，克之。又进拔海拉脱城，旋奉帝命，会师于塔里堪。 

　　夏六月，宋使苟梦玉来聘。 

　　秋七月。金主使乌库里仲端来乞和，帝门：“念汝运来，河朔既为我有，关西未下数城，宜割付于我，封汝主为河南王，勿复违也。”帝以苏尔滩子札刺勒丁据嘎自尼，与阿敏蔑里克兵合，自率三皇子讨之。 

　　八月，逾印度固斯大山，至八米俺，命忽都虎扼喀不尔山之隘。忽都虎与札剌勒丁战于巴鲁安，失利。 

　　九月，帝亲攻八米俺城，皇孙漠阿图堪中流矢卒。帝怒，城下之后，遇生物悉屠之，改城名曰卯库儿干。帝闻忽都虎失利，疾趋嘎自尼，军中不及爨，掬米食之。帝至巴鲁安，巡视战地，以诸将不知形势，自忽都虎以下皆受谴责。时札利勒不已遁，追及于印度河。会日暮，帝命列阵围之，又使乌克儿古儿札、古都斯古儿札濒河设伏，截其登舟之路。黎明，大战，败其右翼兵，获阿敏蔑里克。未几，其右翼亦溃，札剌勒丁以中军七百人突围走。帝欲生致札剌勒丁，令军中毋发矢。札剌勒丁以盖自蔽，策马自峭岸投于印度河，泅水而遁。帝见之，以口龁指，谓诸皇子曰：“凡为将者，皆应如此也。”寻遣巴剌土尔台渡河追札剌勒丁，不及而还。 

　　是月，木华黎出河西，克葭、绥德、保安、鄜、坊、丹等州，进围延安府。 

　　十二月，宋京东安抚使张林来降，以林为沧、景、滨、棣等州行都元帅。 

　　是年，帝遣搠儿马罕讨巴里塔部，遣朵儿伯朵黑申讨朵儿别部，遣者别、速不台讨康里、奇卜察克等十一部。者别、速不合与奇卜察克兵战于高喀斯，败之，获其部酋之弟玉儿格及其子塔阿儿。 

　　十七年，壬午春，以札剌勒丁未获，嘎自尼诸城复叛。遣窝阔台讨平之。初，巴鲁安之败，海拉脱亦叛，至是帝遣按只吉歹讨平之。窝阔台既定嘎自尼，请进玫昔义斯单，帝曰：“隆暑将至，宜遣别将攻之，汝勿往。” 

　　三月，封昆仓山神为元极王，大盐池神为惠济王。 

　　夏四月，道士邱处机谒帝于行在。帝闻巴里黑复叛，自将讨平之。遂避暑于巴鲁安。以西域大定，设达鲁花赤监治之。 

　　秋，窝阔台来觐于古南柯而干城。配克部酋萨拉尔阿黑默特来降，并献军粮，以地热，令居民每户舂黍米百斤，供士卒三人食。帝欲从印度斯单经唐古特而归，行数城，闻唐古特复叛，又以道路险恶，乃改途，渡质浑河，循故道至撒马尔干。或曰：左右见一角兽，形如鹿而马尾，作人言曰：“汝主宜旱还。”帝遂决意班师。帝次布哈尔，召天方教士干曷世甫等述其教规。帝曰：“麦哈礼拜我不谓然，上帝降鉴无所不周，何为拘拘于一地科？”命自后祈祷之文，皆书御名，又命免天方教士赋役。 

　　秋九月丙午朔，车驾渡阿母河，中途见邱处机，驻跸于撒马尔干。金平阳公胡天祚以青龙堡降。 

　　冬十月丙子朔，下诏班师。 

　　十一月，金河中府降，以石天应为兵马都元帅守之。 

　　十二月，车驾驻忽毡河，察合台、窝阔台自布哈儿来献猎获，术赤以疾不至。 

　　是年，者别、速不含平奇卜察克，其酋遁入斡罗斯。 

　　十八年癸末春正月甲寅，车驾发忽毡河，驻跸赤儿赤克河。二月庚辰，猎于东山，见大豕射之，马踣，帝易马而还。自此两月不出猎。 

　　三月，国王木华黎卒。 

　　夏，者别、速不台与斡罗斯战于喀勒吉河孩儿桑之地，大败之，获其计掖甫、扯而尼哥等部酋，槛送术赤诛之。诏以马十万匹犒师。 

　　十月，金主殉卒，其太子守绪立。宋复遣苟梦玉来聘。西夏李遵顼传位于子德旺。 

