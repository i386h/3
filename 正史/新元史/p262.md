<!-- { "loadSidebar": true } -->
　　泰和三年，桑昆伪为许婚，邀太祖饮酒，欲伏兵杀之。蒙力克劝太祖勿往，太祖从之。桑昆见车不就，又欲乘太祖不备掩袭之。王罕部将也客扯阑归语其妻阿剌黑因特，且曰：“如有人告于帖木真，当若何酬之。”有牧人乞失力克送马潼至帐外，闻之，以告同牧者巴歹。二人即夜至太祖处告变。太祖移营于赛鲁特而奇特山，分兵至卯温都尔狄斯山侦敌。王罕兵至匿于红柳林中，适伊而乞歹奴牧马见之，奔告太祖。太祖在客兰津阿而忒之地，仓卒拒战。有忙古特部将畏答儿，请绕出敌后，树帜奎腾山上，为前后夹攻之计。从之。将战，王罕问札木合曰：“帖木真部下孰善战？”札木合曰“兀鲁兀特、忙古特也，一花纛，一黑纛，当者慎之。”王罕曰：“令我只克斤把阿秃儿合答吉当之，以土棉秃别干阿赤黑失仑及斡栾董合亦特巴阿秃儿、豁里失烈门太石率护卫千人为应，最后我以中军之士攻之，蔑不济矣。”然札木合知王罕非太祖敌，自引去，而阴以王罕军事输于太祖。及战，太祖果以兀鲁兀特、忙古特为前锋。合答吉率只克斤人冲其阵，不动。阿赤黑失仑以土棉秃别干兵继进，剌畏答儿堕马。兀鲁兀特将术赤台援之，阿赤黑失仑败却。斡栾董合亦特、失烈门太石并为兀鲁兀特一军所败。桑昆见事亟，径前搏斗，术赤台射之中颊，桑昆创甚。王罕乃敛兵而退。王罕怒责桑昆。阿赤黑失仑曰：“今日之战，忙豁仑部众大半从札木合暨阿勒坛、忽察儿，少半从帖木真。人无兼骑，去亦不远，入夜必宿林中，吾往取如拾马粪耳。”王罕以子受伤，不欲进兵，乃退舍于只惕豁罗罕沙陀。有塔儿忽人合答安答勒都儿罕自王罕处奔于太祖，以阿赤黑失伦之言告。太祖乃自答阑捏木儿格思之地，引军夹哈勒哈河而下，营于董嗄淖尔脱尔哈火鲁罕，是地水草茂美，因休息士马。 

　　遣阿儿海者温告于王罕曰：“我今驻董格淖尔脱尔哈火鲁罕，水草皆足矣。父王罕，昔汝叔古儿堪责汝，谓‘我兄忽儿察忽思不亦鲁黑罕之位，不我与，而汝自据之。汝又杀台帖木儿太石、不花帖木儿二弟。’古儿堪及逐汝至哈剌温哈卜察，汝仅有数人相从。斯时救汝者何人？乃我父也。汝往哈剌不花，又往土拉坛秃朗古特，后由哈卜察尔而至古苏儿淖尔，以遇汝叔古儿堪。其时古儿堪在忽尔奔塔剌速特，势败而遁，自此入合申不复返。我父夺古儿堪之国以复于汝。由是结为按答，我遂尊汝为父。此有德于汝者一也。再者，父王罕，汝避居于日入之地，隐没于中，汝弟札合敢不在察富古特之地，我举帽招之，大声呼之，以致彼来，彼欲来，而蔑儿乞迫之。我遣将往援，杀薛撒别乞、泰出勒，则我又以汝故而杀我兄弟二人。此有德于汝者二也。再者，父王罕，汝如云中日影，缓缓而升，如火焰缓缓而腾，以来抗我。我不及半日，而使汝得食，不及一月，而使汝行衣。人问此何以故，汝宜告之曰：“在木里察克速儿，大掠蔑儿乞之辎重，悉以与汝，故不及半曰而饥者饱，不及一月而裸者农。’此有德于汝者三也。曩者，蔑儿乞在不兀剌客额儿，我使人往觇脱黑脱阿虚实。汝知有机可乘，不告于我而自进兵，虏忽秃黑台哈教、察勒浑哈敦并其子忽图、赤老温，取其奥鲁思而无丝毫遗我。汝后与我共攻乃蛮，在拜答剌黑别勒赤儿之地，忽图、赤老温率其部众离汝而去，可克薛兀撒卜剌黑遂掠汝之奥鲁思。我令博尔术、木华黎、博儿忽、赤老温尽夺之归，以致于汝。此有德于汝者四也。昔者，我等在哈剌河滨与忽剌安必儿答秃兀特相近之卓儿格儿痕山，彼此明约，如有毒牙之蛀在我二人中经过，我二人必不为所中伤，必有辱舌互相剖诉，未剖诉之先，不可遽离。今有人谗构汝，并未询察，而即离我，何也？再者，父王罕，我如鸷乌，自赤而古山飞越捕鱼儿淖尔，擒灰色足之鹤，以致于汝。此鹤为谁，朵儿奔、塔塔儿诸人是也。我又如海东青鹘，越古兰淖尔，擒蓝色足之鹤以致于汝。此鹤为谁，哈答斤、撒儿助特、宏吉拉特诸人是也。今汝乃仗彼以惊畏我乎？此有德于汝者五也。父王罕，汝之所以遇我者，何一能如我之遇汝？我为汝子，曾未嫌所得之少。而更欲其多者，嫌所得之恶，而更欲其美者。譬如车有二轮，去其一则牛不能行，弃车于道，则车中之物将为盗有。系牛于车，则牛困守于此，将至饿毙，强欲其行而鞭箠之，徒使牛破额折项，跳跃力尽而已。以我二人方之，我非车之一轮乎？” 

　　又使谓阿勒坛、火察儿曰：“汝二人疾恶我，将仍留我地上乎？抑埋我地下乎？我尝告把儿坛把阿秃儿之子及薛撒别乞、泰出二人，斡难河地讵可无主，我劝其为主而不从。我因汝火察儿为捏坤太石之子，劝汝为主又不从。汝等必以让我，我由汝等推戴，故思保祖宗之土地，守先世之风俗，不使废坠。我既为主，则我之心，必以俘掠之营怅、牛马、男女丁口悉分于汝，郊原之兽围之以与汝，山林之兽驱之以向汝也。今汝乃弃我，而从王罕！三河之地，我祖实兴，慎毋令他人居之。” 

　　又使告脱忽鲁儿曰：“汝祖乃我祖俘为奴仆，故我称汝为弟。汝父之祖塔塔为扯勒黑领昆都迈乃所虏。塔塔生雪也哥，雪也哥生阔阔出黑儿思安，阔阔出黑儿思安生也该晃脱合儿，也该晃脱合儿生汝。汝思得我之基业，阿勒坛、火察儿必不汝与也。在昔王罕所饮之青马乳，我以起早，亦得饮之。汝辈殆由足妒我。我今去矣，汝辈恣饮之，量汝能饮几何也！”。 

　　又谓阿勒坛、火察儿曰，“汝二人今从我父王罕毋有始无终，使人议汝向日所为皆札兀特忽里之力也。今如有人以我故而痛我，将来亦必有人以汝故而痛汝。纵今岁不及汝等，明冬将及汝等矣。” 

　　又告王罕曰：“请遣阿勒屯阿速黑、忽勒巴尔二人为使，或一人来。昔者战时木华黎忙纳儿失银鞍辔黑马，请以归我。桑昆按答当遣必勒格别乞、脱端二人来，或一人，札木合按答、哈赤温、阿赤黑失仑、阿剌不花带、阿勒坛、火察儿亦各遣二人，否则遣一人。使人之来，可在捕鱼儿淖尔遇我。如我他适，则可在哈拔哈儿哈达儿罕之路寻我。” 

　　使者既致各词，王罕曰：“彼言诚有理，惟我子桑昆有以答之。”桑昆曰：“彼称我父为好杀人之额不干，詈我为脱黑脱阿师巫，撒儿塔黑臣之羊衔尾而行。今日不能遣使，惟有一战。我胜则并彼，彼胜则并我耳。”即令必勒克别乞、脱端建旗鸣鼓，秣马以待。 

　　太祖既遣使，遂率部众掠宏吉拉特而至巴泐渚纳。王罕亦徙帐于喀尔特库而格阿而特之地。有答力台斡赤斤、阿勒坛者温、火察儿别乞、札木合、忽勒巴里、苏克该、脱忽鲁儿、图海忽剌海、忽都呼特谋杀王罕。事觉，王罕先捕之。于是答力台、斡赤斤、忽勒巴里与撒哈夷特部、呼真部俱降于太祖。阿勒坛者温、火察儿别乞、忽都呼特、札木合奔乃蛮。 

　　是年秋，太祖自巴泐渚纳誓师，将自斡难河以攻王罕。哈里兀答儿、察兀儿罕本在哈萨儿左右，太祖使往给王罕，伪言哈萨儿欲降。王罕信之，遣亦秃儿干盛血于牛角，往与之盟。三人行至中途，太祖兵亦至。哈里兀答儿给亦秃儿干下马，执献太祖。太祖付哈萨儿杀之。即日夜兼进，至彻彻儿温都尔，出不意攻之，尽俘其众。王罕方卓金帐，酌马潼高会，与桑昆率数骑突围走，仅以身免。行至中途，王罕曰：“不应与离之人。我自离之。今遘此厄，皆我二人之罪也。”至乃蛮界之捏坤乌孙，为守界将火力速八赤、腾喀沙儿所杀，送其首于太阳罕。 

　　桑昆亡去。经亦即纳城，入波鲁土伯特，日剽掠以自给。部人逐之，逃于兀丹、乞思合儿近地曰苦先察儿喀思每，为哈剌赤部酋克力赤哈剌获而杀之。桑昆本以父功，金人授为本部详稳官。语讹为桑昆。 

　　王罕二子：长桑昆，次艾忽。艾忽子萨时哲。艾忽二女，嫁于皇孙旭烈兀。萨里哲女，嫁于诸王阿鲁浑。 

　　王罕弟札合敢不，幼时尝为唐古特所虏，唐古特语谓雄强曰赞，丈夫曰普，故称君为赞普，语讹为札合敢不。札合敢不受唐古特封，而有是称，人遂呼以为名。太祖平乃蛮，札合敢不献二女以降。太祖纳其长女，以次女赐少子拖雷，即庄圣皇后也。札合敢不既降，以外戚之恩得自领部曲。已而叛去，术赤台以计诱执之。 

　　乃蛮部，辽时始著，耶律太石西奔，自乃蛮抵畏吾儿，即此部也。基部初居于古谦河之傍，后益强，盛拓地至乌陇古河。乃蛮译义为八，所据之地：一阿而泰山，一喀喇和林山，一哀略以赛拉斯山，一阿而帖石湖，一阿而帖石河，一阿而帖石河与乞里吉思中间之地，一起夕耳塔实山，一乌陇古河。故称其部曰乃蛮。其北境为乞里吉思，东为克烈，南为回纥，西为康里。 

　　其酋曰亦难察贝而喀布库罕，以兵力雄长漠北。客烈亦王罕之弟额而帖合剌来奔，亦难察为出兵伐王罕，大破之。王罕奔西辽。亦难察卒，二子，一曰泰赤布喀，一曰古出古敦不月鲁克。初亦难察无子，祷于神而生泰赤布喀。亦难察嫌其阇弱，谓不能保其部众，及卒，泰赤布喀与不月鲁克以争父妾相仇，不月鲁克北徙于起夕耳塔实山。泰赤布喀居其父旧地，后受封于金为大王。蒙古语讹大王为太阳，故称为太阳罕。 

　　太祖与王罕知其兄弟有衅，乘机攻不月鲁克至忽木升古儿、乌泷古河，不月鲁克之将也迪土卜鲁黑率百骑侦敌，马潼断，为太祖兵所执。进至乞湿泐巴失之野，不月鲁克拒战，大败，奔于谦谦州。其骁将撒卜剌黑称曰可克薛兀，译言老病人也，以兵援之，遇于拜答剌黑巴勒赤列之地，战一日，无胜负。王罕夜引去，太祖亦退。可克薛兀追王罕至伊库鲁阿而台之地，王罕弟札合敢卜殿后，为所袭，辎重、妻子皆失。别遣一军至帖列帖秃阿马撒剌，掠王罕部众。桑昆以中军追之，又为所败，流矢中桑昆马胯。桑昆坠马，几被执。太祖使博尔术等救之，可克薛兀始败去。 

　　金泰和二年，不月鲁克与蔑儿乞、斡亦剌、泰亦兀赤、朵儿边、塔塔儿、合塔斤、撒勒只兀特诸部立札木合为罕，合兵攻太祖。太祖与王罕自兀而库夷河至喀剌温赤敦山，不月鲁克等从之，其部将能以术致风雨，欲顺风击我。忽风反，大雨雪，人马多冻死，遂大败而返。 

