<!-- { "loadSidebar": true } -->
　　哈海赤，守赣尤有功。城陷之日，贼将胁之使降，哈海赤谓之曰：“与汝战者，我也！”尔贼毋杀赣民，当速杀我耳！”遂见杀。 

　　王荣忠，岳州人。全普庵撒里出为赣州路达鲁花赤，荐荣忠为总管府判官。 

　　至正十二年，贼由抚州趋赣州，陷宁都据之，全普庵撒里遣荣忠御贼于小庄，连战皆捷。进屯女冠山，三路并进，遂复宁都，未几，贼再至，荣忠又败之，州境以安。全普庵撒里复檄荣忠分防兴国，败贼于方石，斩获三百余人。贼退，建尊经阁下教士，曰：“学不可废也。” 

　　明年，会昌陷，遣荣忠分治雩都，以援之。二月，复会昌，三月，招降石城贼十五寨。贼自循梅来攻雩都，编竹箕，负以攻城，矢石不能入，荣忠冶铜汁以灌之，贼始败退。 

　　十八年，陈友谅攻陷赣州，全普庵撒里死之，荣忠率所部入援，亦战死。 

　　周镗，字以声，浏阳人。笃学，能《春秋》，登泰定四年进士第，授衡阳县丞。再调大冶县尹。有豪民持官府短长，号为难治，镗状若尪儒，而毅然有威不可犯。抑豪强，惠穷民，治行为诸县最。累迁国子助都。会修功臣列传，擢翰林国史编修官。 

　　出为四川行省儒学提举，便道还家。无何盗起，湖南北郡县皆陷。浏阳无城守，盗至，民皆惊窜。镗告其兄弟，使远引，自谓：“我受国恩，脱不幸，必死，毋相累也。”贼至，得镗，欲推以为主。镗瞠目厉声大骂，贼知其不可屈。乃杀之。 

　　同时有谢一鲁，字至道，亦浏阳人，乡贡进士，尝为石林书院山长。贼陷潭州，缚一鲁，一鲁骂贼甚厉，举家咸遇害。 

　　聂炳，字韫夫，江夏人。元统元年进士，授承事郎、同知平昌州事。炳早孤，其母改适，自平昌还，始知之，即迎其母以归。久之，转宝庆路推官。会峒瑶寇边，湖广行省右丞秃赤统兵讨之，屯于武冈，以炳摄分省理问官。悍卒所至掠民为俘，炳言于秃赤，释其无验者数千人。 

　　至正十二年，迁知荆门州。贼陷荆门，炳出募士兵，得众七万，复之，又与四川行省平章政事咬住复江陵，其功居多。既而，贼将俞君正合兵来攻荆门，炳率孤军昼夜血战。援绝，城陷，为贼所执，极口骂不绝。贼以刀抉其齿尽，乃断左臂而支解之。 

　　未几，贼陷潜江县，达鲁花赤明安达尔率士兵御之，擒其伪将刘万户，进营芦洑，贼众奄至，战死，其家歼焉。一子桂山海牙，怀印绶去，得免。明安达尔，唐兀氏，字士元，炳同年进士，由宿州判官，再转为潜江达鲁花赤。 

　　刘阱孙，字存吾，茶陵州人。至顺元年进士，授承事郎、桂阳路临武县尹。临武近蛮獠，阱孙至，召父老告之曰：“吾儒士也。今为汝邑尹，尔父老当体吾，教训其子弟孝弟力田，暇则事诗书，毋自弃以干吾政。”乃为建学校，设俎豆，三年文化大兴。邑有茶课，岁不过五锭，后增至五十锭。阱孙言于朝，除其额。历建德、徽州、瑞州三路推官，所至详谳疑狱，政绩卓然。 

　　至正十二年春，蕲、黄贼攻陷湖南，阱孙倾家资，募义兵以援茶陵，贼至，辄却，故茶陵久不失守。十五年，转宁国路推官。岁饥，劝富民发粟赈之，活者万计。会长枪琐南班、程述、谢玺等攻宁国。阱孙日署府事，夜率兵乘城固守。江浙行省遣参知政事吉尼哥儿来援。城恃有援，不为备。琐南班知之，夜四鼓引众缘堞而上，城遂陷。阱孙力战遇害。 

　　弟焘孙，以国学生下第，授常宁州儒学正，湖南陷，常宁长吏弃城走，民奉印请焘孙为城守，城赖以完。后外援俱绝，死之。长子硕，为武昌江夏县鲁湖大使。起义兵援茶陵，亦死之。弟兴孙，官丰州同知，与寇战，仗节死于台城。 

　　俞述祖，字绍芒，庆元象山人。由翰林书写，考满，调广东元帅府都事。入为国史院编修官。已而出为沔阳府推官。至正十二年，蕲、黄贼至，述祖率民兵守缘水洪，并力捍御之。兵力不支，城陷，述祖为贼所执。械至其伪主徐寿辉所，诱之使降，述祖骂不辍。寿辉怒，支解之。有子方五岁，亦死。事闻，赠奉训大夫、礼部郎中。 

　　桂完泽，永嘉人。尝从江西左丞李朵儿至京师，授平江路管军镇抚，为仇家所诉，免官。会贼攻昱岭关，行省遂假前官，令从征。完泽勇于讨贼，凡再战关下，皆胜。寻又与贼斗，为所执，其妻弟金德亦被擒，皆反缚于树，临以白刃降之。金德意未决，完泽呼曰：“金舅，男子即死不可听贼。”德曰：“此言最是。”因大骂。贼怒，剖二人之腹而死。 

　　丑闾，字时中，蒙古氏。元统元年进士，累官京畿漕运副使。出知安陆府。至正十二年，蕲贼鲁法兴犯安陆，时丑闾募兵得数百人，帅以拒贼，败贼前队，乘胜追之。而贼自他门入，亟还兵，则城中火起，军民溃乱。乃归，服朝服，出坐公堂。贼胁以白刃，丑闾犹喻以逆顺。一贼排丑闾下，使拜，不屈，且怒骂。贼酋不忍害，拘之。明日，又逼其从乱，丑闾疾叱曰：“吾守土臣，宁从汝贼乎！”贼怒，以刀斫丑闾左胁断而死。贼愤其不降，复以布囊囊其尸，异置其家。丑闾妻侯氏出大哭，因置酒肉款贼，给贼使不防己，至夜，自经死。事闻，赠丑闾河南行省参知政事，侯氏宁夏郡夫人，表其门曰双节。 

　　有冯三者，湖广省公使也。素不知书。湖广贼起，诱三从，三辞曰：“贼名恶，我等岂可为！”众初强之，终不从，乃缚三于十字木，异之以行，而刲其肉。三益骂不止，抵江上，断其喉委去。其妻随三号泣，俯拾刲肉，纳布裙中，伺贼远，收三血骸，脱衣裹之，大哭，投江而死。 

　　孛罗帖木儿，字国宾，高昌人，由宿卫累迁江东廉访副使，以选为襄阳路达鲁花赤。 

　　至正十一年，盗起汝、颖，均州郧县人田端子等亦聚众杀官吏，孛罗帖木儿捕斩之。未几，行省、廉访司同檄孛罗帖木儿，以所部兵会诸军于均、房，讨贼，贼始退。而谷城、光化以急告，即帅兵趋谷城，分遣樊城主簿脱因等趋光化。且遣使求粮于襄阳。不应，遣同知也先不花促之，又不应。军乏食，不能行，及驻于柴店，复遣从子马哈失力往告急。廉访分司王佥事、本路总管柴顺礼怒其责望，械之，适纽真来献光化所获首级，且言孛罗帖木儿在谷城，与贼相持，未知存殁，宜济其粮，少缓，恐弗及。于是脱二人械，遣还，命也先不花与万户也先帖木儿率数千人，会孛罗帖木儿以讨贼。 

　　明年正月，襄阳失守，也先不花等闻之奔溃。孛罗帖木儿率义兵二百人，且战且退，至监利县，遇沔阳府达鲁花赤咬住、同知三山、安陆府同知燕只不花、荆襄提举相哥失力之师。时滨江有船千余，乃纠合诸义兵丁壮、水工五千余人，水陆继进。至石首县，闻中兴路亦陷，议趋岳州，就元帅帖桀，而道阻不得前，仍趋襄阳。贼方驻杨湖港，乘其不虞击之，获船二十七艘，生擒贼党刘咬儿。进次潜江县，又斩贼数百级，获三十余船，枭贼将刘万户、许堂主等。是日，兵未食，而贼大至，与战，抵暮，咬住等军各当一面不能救，孛罗帖木儿被重创。麾马哈失力使去，曰：“吾以死报国，汝无留此。”马哈失力泣曰：“死生从叔父。”既而孛罗帖木儿被执，贼请同为逆，孛罗帖木儿怒骂之，遂遇害。马哈失力帅家奴求其尸，复与贼战，俱殁。举家死者凡二十六人。 

　　彭庭坚，字允诚，温州瑞安人。至正四年进士，授承事郎、同知沂州事。毁牛皇神祠，驱邻县上马贼，免横急征敛，民甚便之。俄以平反狱囚，忤上官意，遂弃去。十年，诏选守令，起为建宁路崇安县尹。十一年，擢同知建宁路总管府事。江西寇炽，庭坚率民兵克复建阳，又进兵克浦城。十二年，摄佥都元帅府事，与邵武路总管吴按摊不花夹攻邵武。庭坚设云梯、火炮，尽夜攻城，寇遁，追斩贼将董元帅等，邵武平，迁同知福建道宣慰司副都元帅，镇邵武。冬，寇陷建宁县。十三年，庭坚统建阳、崇安、浦城三县民兵，次泰宁，贼惧请降，复建宁县，还师邵武。江浙行省檄庭坚节制建宁、邵武二郡诸军。十四年，贼入政和、松溪、江南行台中丞吴铎督军建宁。庭坚部将镇抚万户岳焕素悍，纵卒为暴，庭坚绳以法。焕惧，乘其不备，诈为贼，突攻之，众溃，庭坚独留不去，遂遇害。死年四十三。故吏张椿等奉柩还崇安，民哀泣如丧父母，立祠岁时祭祷，数有灵应，旁邑立祠亦如之。赠中奉大夫、福建道宣慰使、都元帅，谥忠愍。 

　　王伯颜，一名简，字伯敬，滨州沾化人。由湖广省宣使，历永州祁阳、湖州乌程县尹，信州推官。至正九年，迁和福宁州。居三岁，擢福建盐运副使，将行，宪府留伯彦，仍领州事。未几，贼自邵武间道逼福宁，乃与监州阿撒都刺募士兵五万，分扼险阻。贼至杨梅岭立栅，伯颜与子相驰破之。贼帅王善拥众直压州西门，胥隶皆奔散。伯彦麾下惟士兵数百人，贼以长枪舂伯颜马，马仆，遂见执。 

　　善说伯颜曰：“闻公有惠政，此州那可无尹，分为我尹可乎？”伯颜诃善曰：“我天子命官，不幸失守，义当死，肯从汝反乎！”善怒，叱左右扼之跪，弗屈，遂欧之。伯颜嚼舌出血，噀善面，骂曰：“反贼，杀即杀，何以殴为？吾民，天民也，汝不可害。大丞相亲讨叛逆，百万之师雷击电扫，汝辈小丑将无遣种，顾敢尔邪！”贼亦执阿撒都剌至，善厉声责其拒斗，噤不能对。伯颜复唾善曰：“我杀贼，何言拒邪？我死，当为神以杀汝！”言讫，挺颈受刃，颈断，涌白液如乳。暴尸数日，色不变。州人哭声连巷。 

　　贼既杀阿撒都剌，欲释相官之，相骂曰：“吾与汝不共戴天，恨不寸斩汝。我受汝官邪？”贼杀之。相妻潘氏，挈二女，为贼所获，亦骂贼，母子同死。 

　　伯颜既死，贼时睹其引兵出入，明年，州有僧林德诚者起兵讨贼，乃望空呼曰：“王州尹，宜率阴兵助我斩贼。”时贼正祠神，睹红衣军来，以为伪帅康将军，亟往迎之，无有也。官军四集，贼大败，斩其酋江二蛮。福宁遂平。事闻，赠嘉议大夫、济南路总管、上轻车都尉，追封太原郡侯。 

　　长子桢，往收得父母尸，藁葬乌程。朝命以袭父爵，除绍兴路总管。张士诚陷绍兴，桢不屈死。 

　　又有陈阳盈，字子谦，佚其籍，官泉州税课使，从伯颜率民兵拒贼，被执，亦不屈死。 

　　刘浚，字济川，其先兴州人。曾祖海金，进士第一人，仕至河南府尹，死于国难，子孙遂家河南，浚由廉访司书吏，调连江县宁善乡巡检。 

