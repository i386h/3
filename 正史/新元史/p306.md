<!-- { "loadSidebar": true } -->
　　至正四年九月，迁中书左丞，寻命知经筵事。新进士授官，吏部奏，恐碍入粟补官者。守简曰：“朝廷下诏求贤，将储为公卿也。苟急于此，而缓于彼，人将谓读书不如献栗，恐贻笑于天下后世。”乃授进士官如故事。有司患盗，欲重法以惩之。守简曰：“民贫故为盗，不思保民而淫刑以逞，可乎？”或谓去岁汴中乱，连坐者犹末竟其狱，此盗所以起也。守简曰：“罪人已得州县奉行文书，容有不能辨其真伪者，未可以首从论，且事在赦前，使国家失信，何以安反侧？”于是系狱者百余人皆释不问。延议以盗发，禁汉人挟弓矢。帝曰：“董左丞祖父佐祖宗征伐四方，岂得以汉人待之。”赐良弓二，命其族人皆得挟弓矢。四月，惠宗北巡，命守简留守京师，赐御衣一袭。未几，以左丞总裁辽、金、宋三史，复拜御史中丞，时荣禄大夫。至正六年卒，年五十五。赠推诚佐治济美功臣、荣禄大夫、河南行省平章政事、上柱国，追封冀国公，谥忠肃。子铠。 

　　士良，文忠第二子。由曲阳尹累迁开州尹。文忠卒，世祖召见诸子。士良偕其弟士恭入见，帝熟视之，指士良语左右曰：“此儿甚肖其父。”遂命入直宿卫，以母疾谢归。再起为曲阳尹，县陶缥瓷岁贡之。是年，变色为赤，士良曰：“礼奇器，不入公宫。”悉毁之。人服其有识。士良尝以公事至曲阜，孔氏有相争之狱，累年不决，闻士良至，咸愧而相告曰：“吾辈所为，何以见董公？”遂罢讼。泰定四年卒。 

　　士恭，字肃卿，文忠第五子。幼瑞重，未尝见其嬉笑。文忠卒，世祖召见诸子。士恭年甫十三，命往返步于廷中，正色敛容，周旋中度。帝甚奇之，问学射否？对以汉人挟兵有禁。帝即以弓矢赐之，仍命董氏一族驰挟兵之禁。后入直宿卫，从成宗至三不刺，命代祀岳渎，复命奏对称旨。世祖常呼文忠为八哥，帝因呼士恭为察罕八哥，其见亲礼如此。大德九年，授典瑞少监。十一年，有位士恭下者，中书奏迁太监。帝怒曰：“董少监不迁何耶？”特命擢典瑞太监，阶正议大夫。 

　　成宗崩，安西王阿难答觊觎神器，亟索符玺，士恭持不与。仁宗入平内难，士恭奉御宝以进。武宗即位，赐黄佥带以旌之。典瑞升为院，拜中奉大夫、同知典瑞院事。四年，出为江南行合侍御史，莅事不务苛细，人服其知大体。皇庆二年，典瑞复为监，授典瑞卿，使属吏佩金字圆牌驰驿召之。有宗室位士恭下，固让之。帝不允，士恭始拜命。帝问民所疾苦，以省刑薄敛对。问臣子之道，以忠孝对。帝大悦。延祐二年，拜陕西行合御史中丞。丞相阿斯罕迎诏便服不拜，又肩舆登堂北在坐。士恭厉色责之，叱左右去其肩舆。翌日，诸御史踵门谢曰：“微公，台纲几坠。”未几，谢病归。累除河南江北、淮东西道廉访使，俱不赴。至顺元年卒，年五十三。 

　　子守让，东昌路总管，守训，中书工部司程；守诚，衡水尹，有惠政，县人立碑颂之。 

　　史臣曰：“藁城董氏与永清史氏、定兴张氏，皆为功臣之胄。董氏被服儒术，家法尤严，父子兄弟世济其美，出任干城，入为腹心。《诗》云：‘惟其有之，是以似之。’其董氏之谓与。” 

卷一百四十二 列传第三十九 

　　汪世显 忠臣 德臣 良臣 惟臣 

　　汪世显，字仲明，巩昌盐川人。本姓王，父彦忠，隶于汪古部，故改姓汪。世显仕金，屡立战功，为征行从宜，分治陕西西路。时军储匮，世显出家资为豪右率，邻州效之，兵食以足。哀宗以忽斜虎为巩吕总帅，世显同知府事，二人同心固守。及忽斜虎勤王败溃，乃以世显代为总帅。哀宗迁蔡州，欲奔巩昌，以粘葛完辰为巩昌行省。蔡州破，完展欲安众以侍嗣立者，乃遣入称使者，自蔡州宣谕。世显知哀宗凶问，且嫉完辰制之遣使，约会州守将郭斌并力图巩昌，使者至，为斌所拒，且曰：“尔帅欲背国家，任自为之，何为及我？”世显遂袭杀完展，据巩固。及皇子阔瑞至，乃率众降。皇子曰：“吾征四方，所至皆下，汝独固守，何也？”对曰：“臣不敢背主失节。”又问曰：“金亡己久，汝不降，果谁为耶”对曰：“大军迭至，莫知适从，惟殿下神武不杀，窃意必能保全阖城军民，是以降也。”皇子大悦，承制授世显旧官。 

　　从伐宋，断嘉陵江，捣大安，宋将曹友闻潜兵与诸蛮相为犄角，世显败之。入武信，遂进逼葭萌。宋将依山为栅，世显以数骑袭夺之，乘胜定资州，略嘉定、峨眉。进次开州。宋军屯万州南岸，世显即水北造船以疑之，夜从上游乘革舟以济，败之，追奔至夔峡，与宋援军遇，轩首三千余级。明年，师还攻重庆，会大暑，乃罢归。入觐太宗，锡金符，易其名曰中山，且历数其功。 

　　十三年，蜀帅陈隆之贻书请战，声言有众百万，阔端集诸籽议之，咸谓隆之可擒。世显曰：“顾临敌何如耳，不必夸辞。”进薄成都，隆之战屡却，坚壁不出。其部曲田显约夜降，隆之觉之，世显日：“事急矣！”亟梯城入救显，得与从者七十余大出，获隆之，斩之。世显复简精锐五百人，捣汉州，州兵三千出战，尽歼之。三日，大军薄其城，克之。 

　　六皇后称制二年，阔端承制拜世显便宜总帅，秦、巩等二十余州事皆听裁决，赐虎符、锦衣、玉带。世显先己巳构疾，至是加剧，卒年四十九。中统三年，追封陇西公，谥义武。延佑七年，加封陇右王。七子：忠臣；德臣；直臣，巩昌中路都总领，战殁；良臣；翰臣，兵马都元帅；佐臣，巩昌左翼都总领，战殁；清臣，四州行枢密院副使。 

　　忠臣。字汉辅。以管军总领从攻成都，入其外城。世显陷伏中，忠臣手杀十余人，翼世显而出。后从克叠州，赐金符。世显卒，忠臣让世爵于弟德臣，皇子阔端嘉之，以忠臣为巩昌元帅、知府事。宪宗二年，权都总帅事。世祖征云甫，祃牙临洮，忠臣上谒，使督嘉陵漕运。九年，帝自将攻蜀，德臣集诸将问曰：“吾境内凋瘵，一旦乘舆至，左右贵近之需索，何以应之？”忠臣曰：“吾辈拔身健儿，惟应效死前驱，何至为媚人计，汝但恤吾妻子足矣。”德臣泫然，灌酒于地，誓与诸将同生死。忠臣从宪宗攻苦竹隘，先登，赐银四百五十两。复从攻长宁山，又以先登，赐银币。德臣卒于合州，忠臣集将佐议曰：“吾弟殁王事，子惟正虽未冠，宜世其爵。”诸将乃奉惟正为总帅。 

　　中统元年，授忠臣副总帅，戍青居山。三年，玺书褒美，赐虎符，复以弟良臣代之。卒于巩昌，年四十八，谥忠让。 

　　子惟益，袭副总帅。孙安昌，怀远大将军、便宜都总帅。 

　　德臣，赐名田哥，字舜辅。袭爵巩昌等二十四路便宜都总帅，从征蜀，将前军出忠、涪，所向克获。进攻运山，所乘马中飞石死，步战，拔其外城。宋将余玠攻汉中，德臣驰援之，玠闻，遁去。 

　　宪宗素闻其名，入觐，赐印符，命地沔州，数日而毕。进攻嘉定，敌潜军夜出，德臣迎战，杀百人。还至云顶山，宋军乘夜斫营，觉之，擒斩无算。进次隆庆，宋军乃夜出，与力战，大败之。及马漕沟，遇伏兵，获其统制罗廷鹗。又诏德臣城益昌，诸戍皆听节制。世祖以皇弟有事西南，德臣入见，乞免益昌赋税及徭役，漕粮、屯田为长久计，并从之。命置行部于巩昌，立漕司于沔，通贩鬻，给馈馆。奏乞以兄忠臣摄府事，使己得专事益昌。益昌为蜀喉襟，宋人惮其威名，不敢犯。 

　　已而嘉陵漕舟水涩，议者欲弃去。德臣曰：“国家以蜀事托我，有死而已，奈何弃之！”尽杀所乘马飨士。袭嘉州，得粮三千余石。云顶守将吕远以兵五干邀战，擒之复，得粮五千石。 

　　获宋提辖崔忠、郑再立，纵令持檄谕苦竹，守将南清以城降，所俘城中民，悉归之。戍卒数百人有去志，德臣揣知之，给券纵去，皆泣谢。未几，山寨相继输款。宋将余晦遣都统甘闰，以兵数万城紫金山，德臣选精卒，衔枚夜进，大破之，闰仅以身免。南清入觐。其下杀清妻子叛，宋将焦远馈以粮，德臣击败远，尽获所馈粮。又败宋援兵，获粮百余艘。鱼关至沔水，迂回为渡百又八，至是为桥梁以通行旅。 

　　宪宗亲征，次汉中，德臣朝行在所。初，成都猝为宋人所围，德臣遣将赴之，约曰：“先破敌者，奏领此城。”围遂解。诏俟江南事定，如约以城与之。帝幸益昌，驻北山，谓德臣曰：“来者言汝立利州之功，今见汝身甚小，而胆甚大，不知敌曾薄汝城否？”德臣对曰：“赖陛下福，未尝一来。”帝曰：“彼惮卿威名耳。”赐金带，且俾立石纪功。嘉陵、白水交会，势汹急，帝问：“船几何可济？”德臣曰：“大军百万，非可久淹，当别为方略。”即命系舟为浮桥，一夕而成，如履坦途。帝顾谓诸王曰：“汪德臣言不虚发。”赐白金三十斤，仍命刻石纪功。苦竹既逆命，至是攻之，岩壁峭绝，或请建天桥，帝以问德臣，对曰：“臣知先登陷阵而已，他非所知也。”既而桥果无功。乃率将士鱼贯而进，帝望见，叹曰：“人言其胆勇，岂虚誉耶！”宋守将赵仲武纳款，杨立犹率所部拒战，德臣奋击，尽杀之。俄有疾，帝劳之曰：“汝疾皆为我家。”饮以葡萄酒，解玉带赐之，曰：“饮我酒，服我带，疾其廖乎！”德臣泣谢。宋龙州守将王德新，遣使不纳软，乞宥州民抗命之罪，奏如其请。进攻长宁，拔之，斩守将王佐。 

　　帝东下，德臣为先锋，抵大获山，夺水门。宋将杨大渊降。已而，远山、青居、大梁皆降。攻钓鱼山，守臣王坚负险，五月不下，德臣率死士夜登外城马军寨，杀守寨者，梯折，后军不继，乃还。德臣单骑至城下，大呼曰：“王坚，我来活汝一城军民，宜早降！语未既，几为飞石所中，遂感疾。帝遣使问劳，俾还巩昌，奏曰：“陛下尊为天子，犹冒寒暑，服劳于外，臣待罪行伍，死其分也。”卒，年三十有六。中统三年，追封陇西公，谥忠烈。 

　　六子：长惟正；次惟贤，大司徒、中书右丞，惟孝参知政事、昭文馆大学士；惟明，以质子为元帅；惟能，征西都元帅；惟纯，权便宜都总帅、屯田上万户府万户。 

　　良臣，年十六即从兄德臣军中，每战辄为前锋。以功擢裨将，兼便宜都府参议。宪宗三年，以德臣荐，为巩昌帅，领所部屯田白水。宪宗亲征，军至六盘，良臣还巩昌，供亿所须，民无扰累。诏权便宜总帅府事。良臣奏，愿与兄德臣效力定四川。帝曰：“行军馈饷，所系不轻，汝任其责可也。”以劳赐黄金、弓矢。 

