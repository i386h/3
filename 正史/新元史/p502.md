<!-- { "loadSidebar": true } -->
　　武管婴，太原人。年十七未嫁。至正示，避兵山洞，其父被执。女走至父所，谓：“兵勿杀我父，请以身代。”父脱去，又言：“我有金，早瘗井边。”兵往掘之，女投井死。 

　　王子温妻诸氏，华亭人。子温家贫，诸氏以女工资给。贼入松江，子温欲挈之逃，诸氏泣曰：“岂可以我一妇人，致累汝等耶？我自为计。”乃与邻妪避贼。贼至，不屈而死。 

　　蒲氏，行唐人，嫁樊氏。山贼至，逼为妻，蒲氏投塘而死。乡人号曰义姜，称其地为玉女塘。 

　　又赵氏，平阳人。年二十，未嫁。贼至，投于厕而死。诏旌之。 

　　李宗颐妻夏氏，富州人；季■〈钅邑〉妻何氏，龙泉人；至正中，贼至，俱不屈死。 

　　李哥，霸州倡家女。年十三，母教之歌舞，不肯从。母告以倡业不可废，哥曰；“若此，听母。母亦当从我好。”自是不粉泽茹荤，所歌多道情仙曲。有如者，必询主客姓名，乃往。人亦预戒毋戏狎。 

　　孟津监县赂母，夜抵舍，哥怀利刃，闭卧内曰：“汝职风化首，而狗彘行，恐血污吾刃也！”监惭去。 

　　明日，知州闻之，曰：“此间有贞女不知，吾过矣。吾子明经，举秀才，真若配。”以礼取之。 

　　未几，红巾入寇，夫妇皆见执，觇哥美，将杀其夫。哥前抱夫颈，大呼曰：“吾断不斯须求活！”寇并杀之。 

卷二百四十七 列传第一百四十四 

　　○宦者 

　　李邦宁 张仲翥 野先帖木儿 赵伯颜不花 朴不花 

　　蒙古功臣子弟给事内廷，虽间用宦者，不为上所亲信，故弄权病国者无闻焉。至惠宗之世，朴不花始以孽后里，夤缘柄用，遂与奸臣同恶相济，譬之鸩酒，稍濡口吻，而毒已溃裂矣。李邦宁请武宗亲祀太室，可谓昌言。野先帖木儿、赵伯颜不花谏惠宗，尤无愧于吕强、线承业。备著其人，以为彰瘅焉。 

　　李邦宁，字叔固，钱塘人，初名保宁，宋之小黄门也。宋亡，从瀛国公入见世祖，命给事内庭，警敏称上意。令学国书及诸番语，即通解，遂见亲任。授御带库提点，迁章佩少监、礼部尚书、提点太医院使。成宗即位，进昭文馆大学士、太医院使。帝尝寝疾，邦宁不离左右者十余日。 

　　武宗立，命为江浙省平章政事，邦宁辞曰：“臣以奄腐余命，无望更生，先朝幸赦而用之，使得承乏中涓，高爵厚禄，荣宠过甚。陛下复欲置臣宰辅，臣何敢当。宰辅者，佐天子共治天下才也，奈何辱以寺人。陛下纵不臣惜，如天下后世何，诚不敢奉诏。”帝大悦，使大臣白于及后及皇太子以褒之。 

　　帝尝奉皇太后燕大安阁，中有故箧，问邦宁曰：“此何箧也？”对曰：“此世祖贮裘带者。臣闻圣训曰‘藏此以遗子孙，使见吾朴俭，可为华侈之戒。’帝使发箧视之，叹曰：“非卿言，朕安得知之。”时有宗王在侧，进曰：“世祖虽神对，啬于财。”邦宁曰：“不然。世祖一言，无不为后世法；一予夺，无不当功罪。且天下所入虽富，苟用不节，必致匮乏。先朝以来，岁赋已不足用，又数会宗藩，耗费无算，旦暮不给，必将横敛于民，岂美事耶？”太后及帝深然其言。俄加大司徒、尚服院使，遥授丞相，行大司农，领太医院事，阶金紫光禄大夫。 

　　太庙祭祀，皆遣官行礼，至是复如故事，邦宁谏曰：“先朝非不欲躬亲飨祀，诚以疾废礼耳。今陛下继民之初，正宜开彰孝道，以率先天下，亲祀太室，以成一代之典。循习故弊，非臣所知也。”帝称善。即日备法驾，宿斋宫，旦命邦宁为大礼使。礼成，加恩三代，皆赠官谥。 

　　仁宗即位，以邦宁旧臣，赐钞千锭，辞弗受。国学释奠，敕遣邦宁致祭于文宣王。点视毕，至位立，殿户方辟，忽大风起，殿上及两庑烛尽灭，烛台底铁入地尺，无不拔者，邦宁悚息优地，诸执事者皆伏。良久，风定，乃成礼，邦宁惭悔累日。 

　　初，仁宗为皇太子，丞相三宝奴等用事，条画新政以乱旧章，畏仁宗英明，邦宁揣知其意，言于武宗曰：“陛下富于春秋，皇子渐长，父作子述，古之道也，未闻有子而立弟者。”武宗不悦曰：“朕志已定，汝自往东宫言之。”邦宁惧而退。仁宗即位，左右请诛之，仁宗曰：“帝王历数，自有天命，其言何足介怀。”加邦宁开府仪同三司，为集贤院大学士。以疾卒。 

　　又宦者张仲翥，亦钱塘人，累官翰林学士承旨，工行、草书。 

　　野先帖木儿，佚其氏族，事惠宗为宦者。帝制龙舟，自后宫至琼华岛，往来游戏，水浅不能行舟，命野先帖木儿浚之，辞曰：“频年水旱，盗贼纷起，不宜从事游嬉，妄兴工作。帝大怒，放之高丽，改命宦者答失蛮浚之。 

　　又有赵伯颜不花，亦惠宗宦者。至正二十八年，帝御清宁殿，集三宫皇后、皇太子、大臣，同议北巡。赵颜不花与知枢密院事黑的等谏，帝不听。赵伯颜不花恸哭曰：“天下者，世祖之天下也。陛下当以死守奈何弃之？臣愿率军民及怯薛官，背城一战。”帝又不听，后从帝北巡，卒于和林。 

　　朴不花，高丽人。皇后奇氏微时，与不花同乡里，及选为宫人，有宠，遂为第二皇后，居兴圣宫，生皇太子。于是不花以阉人入事皇后，皇后爱幸之，累迁至荣禄大夫、资正院使。 

　　至正十八年，京师大饥，时河南北、山东郡县皆被兵，流民避乱聚于京师，死者相枕籍。不花欲要誉一时，请于帝，市地收瘗之，帝赐钞七千锭，中宫及兴圣、隆福两宫，皇太子、皇太子妃，赐金银及他物有差；不花出玉带一、金带一、银二锭、米三十四斛、麦六斛、青貂银鼠裘各一袭以为费。择地自南北两城抵卢沟桥，掘深及泉，男女异圹，既覆土，就万安寿庆寺建无遮大会。至二十年四月，前后瘗者二十万，用钞二万七千九十余锭、米五百六十余石。又以大悲寺修陆大会三昼夜，凡居民病者予之药，不能丧者给棺木。翰林学士承旨张翥为文颂其事，曰《善惠之碑》。 

　　帝在位久，军国之事皆取决于皇太子。皇后乃谋内禅，使不花喻意于丞相太平，太平不答。及太平罢去，搠思监为丞相。时帝益压政，不花乘间用事，与搠思相为表里，四方警报，皆抑而不闻，内外解体，然根株盘固，气焰薰灼，内外百官趣附者十九。又宣院使脱欢，与之同恶相济。 

　　二十三年，监察御史也先帖木儿、孟也先不花、傅公等乃劾奏朴不花、脱欢奸邪，当屏黜。皇太子执不下，皇后尤庇之，御史皆坐左迁。治书侍御史陈祖仁，连上皇太子书切谏之，台臣大小皆辞职，皇太子乃为言于帝，令二人辞职。祖仁言犹不已，又上惠宗书言：“二人乱阶祸本，今不芟除，后必不利。汉、唐季世，其祸皆起此辈，而权臣、藩镇乘之。故千寻之木，吞舟之鱼，其腐败必由于内，陛下诚思之，可为寒心。臣愿俯从台谏之言，将二人特加摈斥，不令以辞职为名，成其奸计。”语具《陈祖仁传》。 

　　会侍御史李国凤亦上书皇太子，言；“不花骄恣无上，招权纳赂，奔竞之徒，皆出其门，骎骎有赵高、张让、田令孜之风，渐不可长，众人所共知之，独主上与殿下未之知耳。自古宦者，近君亲上，使少得志，未有不为国家祸者。望殿下思履霜坚冰之戒，早赐奏闻，投之四夷，以快众心，则纪纲可振。纪纳振，则天下之公论为可畏，法度为不可犯，政治修而百废举矣。”帝大怒，国凤、祖仁等亦皆左迁。 

　　时御史大夫老的沙执其事颇力，皇太子因恶之，而皇又谮之于内，帝乃封老的沙雍王，遣归国。已而复以不花为集贤大学士、崇正院使。老的沙至大同，遂留孛罗帖木儿军中。是时，搠思监、朴不花方倚扩廓帖木儿为外援，怨孛罗帖木儿匿老的沙不遣，遂诬孛罗帖木儿与老的沙谋不轨。二十四年，诏削其官，使解兵柄归四川。孛罗帖木儿知不出帝意，皆搠思监、朴不花所为，怒不奉诏。宗王伯颜帖木儿等复言之，朝廷亦畏其强不可制，下诏数搠思监、朴不花互相壅蔽簧惑主听之罪，屏搠思监于岭北，窜朴不花于甘肃，以快众愤，复孛罗帖木儿官爵。然搠思监、朴不花皆留京城，实未尝行。未几，孛罗帖木遣秃坚帖木儿以兵向阙，声言清君侧之恶，驻于清河。帝遣国师问故，往复数四，言必得搠思监、朴不花乃退兵。帝度其势不可解，不得已，执两人畀之。朴不花遂为孛罗帖木儿所杀。 

卷二百四十八 列传第一百四十五 

　　○云南湖广四川等处蛮夷 

　　云南溪洞诸蛮 大理金齿蛮 罗罗斯 车里 乌撒乌蒙东川芒部 禄余八番顺元诸蛮 田万顷 宋隆济 广西上下江诸蛮 黄圣许 岑毅 海北海南诸蛮 四川溪洞诸蛮 

　　至元十三年，罗匐甸官禾者阿禾必降。是年十月，云南行省调蒙古、爨、僰诸军征白衣和泥一百九砦，得户四万。又攻多齿落落广甸、瑶甸及斜乌蒙秃老蛮，高州、筠连等州。乌蒙阿谋归旧侵藤串县地，是月，与安南邻境七十城门部酋答公，遣其人名摩耳者来乞降。又提吕、提邦两部来降，饥，行省发禀赈之。未几，提吕子达量，为提索所禽，行省给榜招提索，使释达量，提索听命。 

　　二十三年，蒙乃土官长子殆昔，邻境土官弗里皮之婿也，蒙乃不以位与长子，而与次子，弗里皮与殆昔同攻之。朝廷谕弗里皮，如得蒙乃地，许令其婿统之。是岁，又征骠甸大部马。 

　　二十四年，木龙蛮奴他谋告勒沙村阿加之子杀凹村头剌些，行省下丽江路军民宣抚司，命出见云南王，免其罪。是年，云南右丞爱鲁以蒙古军一千，师宗孙勒寸白军一千，农士富民丁三千，征维摩蛮者我灭铁赤必匝，寻出降。 

　　三十年，行省征习普蛮阿浪普龙华扎山些贼土官生，皆破之。逃者，命普安路总管步木普丁府暀峨头目矣豆等，赍榜招出。是年，七十城门蛮密察挟仇杀大甸土官阿邻，继遣其弟牟平林侵其境。阿邻逃入临安路纳楼建水城，避之。行省不能救。又参政阿叔，招捕花角蛮。蛮恃险率众柜敌，杀令史一人、裨将十五人。 

　　元贞元年，习普、马儿等寇边，行省扣出习普、肥昌等砦蛮，及马儿部不旧觞、旧能二砦蛮。的井、的探等有必乖豆来者，不肯降，杀的井从者二人，的井等惧不敢出。 

　　二年，蒙光路军民总管答面乞蓝的头目答剌吉瓦农开阳两寨自来不奉命，行省差道奴攻破之。十一月，车里蛮军弁兴兵，据夺甸砦十三所，结八百媳妇蛮欲攻倒龙等，行省遣兵招捕。 

