<!-- { "loadSidebar": true } -->
　　既归赣州，望气者言将有外兵至，可厌之。天瑞不之信。是年，攻陷湖南桂阳诸山寨。明兵克临江，天瑞遣元震筑垒太壶湖头，为守御计。九月，明兵围赣州，浚长濠困之。元震窃出觇兵势，明将常玉春亦从数骑出，卒与相遇。元震不知其为遇春也，过之。及遇春还，元震始觉，奋铁挝来追。遇春遣裨将挥双刀以拒之，元震且斗且却，遇春曰：“壮男子也。”舍之。围五月，城中食尽，天瑞率元震肉袒诣军门降。后叛归于张士诚。士诚败，天瑞伏诛。 

　　元震，天瑞养子，本姓田氏，遇春荐其才勇，入明为指挥。 

　　王宣，杨州兴化人。初为司农掾。会黄河决，行省募淮扬才能之士，使召集民夫疏浚之。宣挺身自荐，授淮南淮北都元帅府都事，赍楮币至扬州市竹篾，募丁夫。数月间，得丁夫三万余，就令宣统之。数月，河工竣。时徐州荥麻李据州城，命宣为招讨使，率丁夫，从知枢密院也速复徐州。寻擢淮南淮北义兵都元帅，守马陵。调滕州镇御，且耕且战，以给军食。移镇山东益都。田丰寇益都。宣子信从察罕援之，还镇沂州，授宣父子俱为平章。 

　　二十九年，明太祖遣徐达等伐中原，达以书谕宣父子，宣遂纳款。明授宣江淮行省平章政事。宣外请降，阴持两端，令信密往莒、密等州募兵，又遣其员外郎王仲刚、信妻父老冯等来犒明兵，达受而遣之。仲刚等还，宣以兵劫使者徐唐臣，欲杀之。唐臣脱走，达闻之，即日率师抵沂州。宣自度不能支，乃开门出降。达令宣为书，遣镇抚孙惟德招降信。信杀之，与其兄仁奔山西。达以宣反覆，并怒信杀惟德，遂执宣，杖而戮之，并杀王仲刚等。 

卷二百二十八 列传第一百二十五 

　　帖木儿 

　　帖木儿，巴鲁剌思氏。五世祖哈剌察儿，为太祖八十五功臣之一，封千户。父杜尔凯，与察合台汗宰相杜兰斯窝基士阿奈部喀斯庚汗友善，封以基杜戍、纳克寒克二城。 

　　元统元年，帖木儿生于基杜戍，姿貌雄伟，喀斯庚汗妻以孙女窝尔戛公主。 

　　至正十五年，喀斯庚汗与不赛音奎尔德部构衅，兵败，喀斯庚汗及杜尔凯俱见杀，部众离叛。帖木儿佐喀斯庚汗之孙不赛音，图恢复。会察合台后王德克尔克齐穆尔汗率师来援，部内始定。帖木儿谒德克尔克齐穆尔于境上，以忠义自奋，德克尔克齐穆尔大悦，擢为万户。师还，留其子义利阿斯赫戛守撒马尔罕城，填抚杜兰斯窝基士阿奈之地，以帖木儿为大将辅之。未几，义利阿斯赫戛之子义律亚斯与帖木儿不协，其所部皆乌斯卑克人，又与帖木儿争权。帖木儿谋杀义律亚斯父子，事泄，携窝尔戛挺身出走，欲奔货勒自弥。失道，陷沙漠中，为土尔基人所获，絷其夫妇于牛栏，地秽污，又有毒虫啮人。居两月，伺守者懈，与窝尔戛遁去。 

　　招集旧部，屯于勃加拉之地。复潜入撒马尔罕，匿于姊家。为侦者所觉，乘夜去，渡阿模达律阿河，部众至千余。遂据阿富汗境坎达哈尔之地。旁掠赛斯达因部，战不利，伤足。后拓地北至巴达克伤，声威始震。以所部二千人败乌斯卑克兵二万。未几，义律亚斯复率三万人来伐，战于君都斯坦，帖木儿大败之。义律亚斯又得父凶问，引兵去，杜兰斯窝基士阿奈之地，遂为帖木儿所有，建都于撒马尔罕。 

　　帖木儿自以非成吉思汗之后，不敢遽称汗，乃大会诸将及部内长老阿萨兰教士，立察合台后喀普尔西阿特为汗。既而义律亚斯复至，帖木儿使不赛因将左翼西渡尔达利亚河，要击之，自将右翼为后援。不赛因陷敌中，帖木儿拔出之，始转败为胜。不赛因以帖木儿舍已而立喀普尔西阿特，意不能平，乃起兵攻帖木儿，战于巴达克伤。不赛因大败，复自归于帖木儿，帖木儿欲宥之，众议不可，不赛因登高塔自投于地而死。 

　　帖木儿遂废喀普尔西阿特汗，自立于巴里黑，时年三十六岁。帖木儿假护持阿萨兰教以驭众，对教士则称苏尔滩。逾二年，出兵攻货勒自弥，围其乌尔鞬赤都城。其酋耶斯布知不敌，与帖木儿议和，以女妻其长子辛翰塞尔特。帖木儿恐耶斯布反覆，乘间袭陷乌尔鞬赤，以耶斯布之女归，为其子行婚礼。既而辛翰塞尔特死，和好中绝，帖木儿再陷乌尔鞬赤，尽取货勒自弥之地。货勒自弥，钦察金翰耳朵汗之属国也。拔都建金斡耳朵，其后人称金斡耳朵汗云。 

　　帖木儿既克货勒自弥，乃决计攻波斯。初旭烈兀建国于波斯，为阿尔玛里亚，其后分为二国：一曰伊儿汗，一曰莫萨法利汗。帖木儿先攻伊儿汗，降其属国与圣的兰，渡阿拉克塞斯河，高加索之全部望风纳款。又略取西尔番及机兰乌奄等地，逼阿尔玛里亚宣誓臣服，进克西里亚斯城，有席卷波斯南境之势。闻金斡耳朵汗德克达密杜司乘虚袭货勒自弥，始旋师。 

　　先是，德克达密杜司以帖木儿之助为钦察总汗，白斡耳朵汗乌鲁斯忌而逐之。白斡耳朵者，拔都史鄂尔达之后也。德克达密杜司乞援于帖木儿，出兵屡为乌鲁斯所败。乌鲁斯卒，子德克达喀耶立。未几，又卒，其弟齐尔玛利克代之。帖木儿助德克达密杜司与齐尔玛利克战于喀拉达尔之地，大败齐尔玛利克，禽而斩之。德克达密杜司遂并白斡耳朵汗之地，又大败斡罗斯，焚其莫斯科都城，意寝骄。至是分两道进兵：一循西尔达利亚河上流，一出乌斯德乌尔土之野，直抵货勒自弥，及帖木儿驰归撒马尔罕，德克达密杜司始惧，仓皇遁走。时帖木儿得国二十年，明太祖洪武二十一年矣。 

　　帖木儿以德克尔克齐穆尔之子奎塞儿与德克达密杜司为声授，分兵五路攻之，败奎赛儿汗于达俊奎之地。帖木儿休兵于耶尔士乌斡城，使其子窝马儿略地至喀赤喀尔。是时西伯里亚诸部已大定，帖木儿会诸将于克律台，大举伐金斡耳朵汗。军行至达朱兰，帖木儿有疾，留不进。逾年春，经基尔基斯大漠，抵萨玛拉之北境，与德克达密杜司战于昆德乌尔札河。敌兵五十万，帖木儿所部兵三十万，力战三日，德克达密杜司败走，追奔四百余里，横尸蔽野。帖木儿入其夏宫，饮酒高会，慰劳士卒，由窝德拉儿归撒马尔罕。自是帖木儿之威名，震于远近焉。 

　　又二年，帖木儿再伐波斯，统兵三十万。先抵波斯北境，攻拔阿穆尔寨，以其地险要，伤士卒多，屠之。南略琉璃斯坦、哈喀丹、普尔知德、帖义斯布儿等部，与莫萨法利汗戛曼斯尔战于巴齐拉之郊。戛曼斯尔自将突骑陷阵，帖木儿麾下皆望风辟易。其孙戛尔克愤怒，收集散卒，直前搏之。戛尔克手剑先登，斩戛曼斯尔于阵前，其军崩溃。帖木儿遂灭莫萨法利。亚塞尔、巴义香诸城皆降。进拔克尔齐斯坦，围马达克城，其酋不战而降。巴克达为天方教祖国，至是三为蒙古人所躏。伊儿汗闻帖木儿兵至，乘骏马奔于尔比拉之地，其妻子皆为帖木儿所获。 

　　帖木儿已灭波斯二汗国，乘胜北攻，略地至旻奎儿湖，宴将士于军中。侦卒报德克达密杜司奄至，诸将皆挺刃请行。帖木儿徐曰：“吾将使野兽自投陷井也。”坐饮如故。俊敌近，乃麾兵出。德克达密杜司大败，奔于西伯利亚。 

　　帖木儿长驱高加索之北境，略地至莫斯科，立乌鲁斯之子姤戛尔为汗，统治东西钦察之地。帖木儿自平波斯至此，凡用兵五年。 

　　初，明太祖定中原，屡遣使招谕西域诸国，然未有至者。独帖木儿遣回回人满剌哈非思等来朝，贡马十五、驼马。自是，岁贡马驼，欲觇中国虚实，非诚心款附也。洪武二十七年，贡马二匹，上表曰： 

　　恭惟大明大皇帝，受天明命，统一四海，仁德洪布，恩养庶类。万国欣仰，咸知上天欲平治天下，特命皇帝出膺运数，为亿兆之主，光明广大，昭若天镜，无有远迩，咸照临之。 

　　臣帖木儿，僻在万里之外，恭闻至德宽大，超越万古，自古所无之福，皇帝皆有之，所未服之国，皇帝皆服之。远方绝域昏昧之地，皆清明之。老者无不安乐，少者无不长遂，善者无不蒙福，恶者无不知惧。今又特蒙施恩远国，凡商贾之来中国，使观览都邑城池，富贵雄壮，如出昏暗之中，忽睹天日，何幸如之！又承敕书恩抚劳问，使站驿相通，道路无壅，远国之人，咸得其济。钦仰圣心，如照世之杯，使臣心豁然光明。臣国中部落，闻兹德音，欢舞感戴，臣无以报恩，惟仰颂祝，福寿如天地，永永无极。 

　　明太祖得表，悦其甘言。明年，使给事中傅安等赍书币报之。安等至撒马尔罕，帖木儿留不遣，岁贡亦绝。是时，帖木儿国势强盛，受群臣尊号曰成吉思可汗，经蒙古太祖自比，欲先平印度、土尔基，再用兵于中国。 

　　又二年，乃自将大军攻印度，号称八十万。径萨密涅，进拔土基耶汉涅马城，与诸将会议攻铁利城。铁利城者，印度杜儿拉克王斯尔坦马穆士之都城也。有一将进言曰：“我军渡印度之後，俘其教徒及犹太人已逾十万，如事有缓急必为我之大患。”帖木儿然之，杀降众而後进兵。斯尔坦马穆士率步骑五万，阵于铁利于外，列象队于前，以皮甲衣之，涂象牙以毒乐，背负长刀，又置小橹于象背上，以护战士。凡火攻之物，石脑、油火、树脂及火箭、药弹皆备焉。其勇将曰戛克曼斯，跃马入帖木儿军中，为帖木儿之子窝马儿所杀。帖木儿麾兵击其象队，斫象鼻断之，众象狂奔，敌阵乱。斯尔坦马穆士弃众奔还。翼曰，开城门而遁，城民出降。帖木儿纵兵大掠，廛市一空。铁利城富庶甲印度，奇珍环宝，公私充物，悉为帖木儿所有。进至喜马拉雅山之南，闻撒马尔罕盗起，乃班师。帖木儿入印度，兵无留行，然所克诸城，兵退后仍为斯尔坦马穆士拒守，不能有其地云。 

　　是时，撒马尔罕乱民揭竿者为阿塞尔、哈义香诸部，帖木儿自往讨平之，遂渡阿拉古塞斯河，攻土尔基属城。阿尔玛尼亚及朱尔查天方教禁酒，帖木儿自称往讨饮酒之国民，凡不从教者皆杀之。 

