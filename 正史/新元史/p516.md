<!-- { "loadSidebar": true } -->
　　麻里噜，即吕宋岛，俗尚节义。番官死，其妇不再嫁于平民，必阀阅相称乃嫁之，否则削发为尼。 

　　遐来物，即吉利门之异译。至元中，大兵攻爪哇，自枸栏山进至吉利门，即此地也。俗尚怪妖，男女挽髻，人死以生脑灌其尸，欲葬而不腐。 

　　彭坑，俗亦如之，男女稚发。石崖周匝如山栅，田沃谷登。 

　　吉兰丹国，属三佛齐。俗尚礼。男女束发。外有小港，水深而盐鱼美。 

　　又有丁家庐国，与三角屿相对，亦三佛齐之属国。俗尚怪妖，男女椎髻，刻木为神，杀人沥血祭之，以禳旱疫及卜吉凶。 

　　曰戎国，俗陋，男女方头，盖儿生之后以木板夹之，四季祝发。 

　　曰罗卫，在其南，风俗勤俭，男女文身为礼，即唐罗越国也。曰东冲古剌，俗轻剽，男女断发，人死撇于海。 

　　曰苏洛鬲，曰针路，曰八都马，曰淡邈，皆附近罗斛之岛国也。 

　　尖山国，在小东洋中，因山建国，有属地八节涧。史弼伐爪哇，由戎牙路港口至此。 

　　三佛齐国，人多蒲姓，习水陆战，服药，刃不能伤。 

　　啸喷，本属三佛齐，后自立为王。 

　　浡泥，崇佛像，爱中国人，去三佛齐四十日程。 

　　其西南有国曰明家罗，分三岛。 

　　曰重迦罗，产盐敷树及石楠，田沃，亚于爪哇，男女撮髻，无酋长，年尊者统摄之。其附近诸番曰孙陀，曰琵琶，曰丹重，曰员嘺，曰彭里。史弼帅水军由戎牙路至八节涧，重迦罗即戎牙路之异译也。 

　　曰都督岸，曰文诞，曰苏禄，曰龙牙犀角，曰苏门傍，皆近暹诸岛国也。 

　　曰旧港，爪哇属国也。男女披长发。 

　　曰龙牙菩提，四面皆山。 

　　曰毗舍耶，男女撮髻，以墨汁刺身，伏荒山穷谷，虏他国人而售之。 

　　曰班卒，俗尚质，披短发，煮海为盐，酿米为酒，有酋长率之。 

　　曰蒲奔，风俗果决，男垂髻，女拳发，有酋长。所谓莆奔大海，盖因此国而得名欤。 

　　假马里打，俗浇薄，男女髡头，不知廉耻，地产番羊，高大可骑。 

　　文老古，俗薄，男女椎髻，煮海为盐沙糊为食。 

　　古里地闷，俗浮滥，男女断发。 

　　龙牙门，俗好劫掠，男女人多椎髻。 

　　昆仑山，远截于大海中，人无居室，怪形异状，无衣褐，日食果及鱼虾。刘深追宋端宗，执其戚俞廷桂之地也。 

　　灵山，民以结网为生计，田野辟，宜耕种。 

　　东西竺，俗朴陋，男女断发，田瘠，岁仰淡洋米谷以足食。 

　　花面，其地沮淤，田沃宜耕种，男女以墨汁刺于面，故谓之花面国，俗淳，有酋长。 

　　淡洋，一名毯阳，俗淳，男女椎髻，港口通贸易，有大溪之源二千馀里，奔流合于海，其海水清淡，故名淡洋。元贞元年，遣使奉金字表来朝。 

　　须文答剌，地硗谷少，男女系布缦，俗薄。其酋躯干长修，一日之间必三变色，或青，或黑、赤，每年杀十馀人，取血浴之，以免疾病。所谓速木都剌是也。 

　　僧加剌，俗信佛。土人长七尺馀，面紫，身黑，巨眼而长手，温而壮。所谓信合纳帖音是也。又名狮子国。 

　　幻栏山，气候热，俗尚射猎。国初，史弼征爪哇，遭风于山下，舟幸，多坏，一舟免，唯存钉灰，见其山多木，大军乃造舟十馀艘，若樯舵等靡不备。有病卒百馀人不能去，遂留此，至今汉、番杂处。 

　　特番利，俗淳，男女椎发。田沃，称为乐土。 

　　班达里，与鬼屈波思国为邻，俗尚怪妖，有鬼为灾年，必祭之。男女椎髻。 

　　曼陀郎国之西北隅，与播宁接壤，二国不事侵伐，故累世婚姻。酋长七尺馀。男女挽髻。 

　　南巫里，地当南洋要冲，民环山而居，田谷少，以劫掠为俗，男女椎髻。至正二十一年十一月，福建行省遣八合鲁思招降南巫里及别里刺、里伦、大力四国。北溜地势下千屿万岛，潮流迅急，水中有石，槎利如锋刃，不能行舟。番民以■〈贝八〉子权钱用。 

　　下里国，居小呗南古里佛之中，又名小港口。俗淳，民尚气，出入必携弓矢及牌。男女削发。 

　　高郎步，在大佛山之下。地湿。男女撮髻。 

　　沙里八丹国，在古里佛山之后，地沃衍，俗美，男女系布缠头。民有罪，以石灰画圆于地，令人立圆内，不令转，此极刑也。 

　　金塔，古崖下有金塔，高十丈，国名因之。土瘠，民贫。男女椎髻。女业织，寿至百馀岁。 

　　东淡邈，近希苓数日程，俗重耕，男女椎髻。 

　　大八丹国，居西洋后，一名雀婆领，俗淳，男女短发。 

　　加里那国，近具山，产白牛，俗淳，男女髡发。 

　　土塔，居八丹之平原，俗好善，民事桑麻，男女断发，其身如漆。 

　　第三港，古号马渊，今名新港。风俗与八丹同。 

　　华罗国，俗尚怪妖，民间常塑泥牛，刻石像，讽经敬之。男女皆黝黑，额搽牛乳、檀香。 

　　麻那里，在迷黎国东南，居海中之绝岛。俗侈，男女辫发。 

　　加将门里，去加里国二千馀里，其地堰水潴田宜谷，俗薄，男女挽髻，杂回回人。 

　　波斯离，与大夏连境，地方五千馀里，俗尚侈丽，男女编发。 

　　挞吉那国，居达里之地，俗同戎、羌，男女黝黑，眼圆白发。鬙鬅千里马，北接大奋山，田瘠谷少，俗淳，男女断发。 

　　须文那，与班支尼那接界，俗鄙薄，男女蓬头，又译为须门那。 

　　小呗南，风俗男女与古里佛同。元贞初，禁海商以细货与马八儿、呗南、梵答剌亦纳三国交易。 

　　古里佛，当巨海之要冲，西洋都会也，俗近古，其用法至谨。 

　　朋加剌，俗淳，女缠头。铸银钱名唐加，每钱重八分，■〈贝八〉子一万五百二十八馀以权小钱用。 

　　巴南巴西，在大响山南，男女体小，俗浇薄。 

　　放拜，居巴隘乱石之间，风尚朴厚，男女身黑，有酋长。 

　　大乌麦，近巴南西洋中，俗淳，人修长，女有髭焉。然善斗，用标枪、毒矢，他族皆畏之。铸金为钱。即宋乌然泥国也。 

　　万年港，俗同之，人椎髻。 

　　马八儿屿，在加将门之右，濒山而居，俗淫气热，男女散发，其地产珠，民以涂黑为美，裸而居。曰拔忽，曰里达那，曰骨里傍，曰安其，曰伽忽，皆附庸于马八儿。海外诸国，惟马八儿与俱蓝为之纲领，而俱蓝又为马八儿后障。其地产黄金、苏方木及椒，气热而俗淫。至元间，行省左丞唆都等奉玺书往招诸番，马八儿、占城降，俱蓝不降。复遣广东招讨使杨庭璧招之，行三月，至其国，国王必讷的遣其弟首那本不刺木奉表降，约来岁入贡。寻授哈撒儿海牙为俱蓝宣慰使，偕庭璧再往。自泉州入海，复行三月，抵僧伽耶山，舟人以阻风乏粮，劝往马八儿，或可假陆路达俱蓝。乃至马八儿新村马头登岸，其国宰相马因的问：“官人以何事至此？”庭璧告其故，因及假道事，以不通为辞。与其宰相不阿里相见，又言假道，亦以他事辞。诘旦，二人至馆，屏人，令其译者通情实言：“我算滩兄弟五人皆聚加一之地，议与俱蓝交兵，及闻天使来，对众诡称本国贫陋。其实回鹘金珠宝玉尽出本国，算滩兄弟皆有降心。若马八儿既下，我使人持书招之，可使尽降。”时庭璧以风不得至俱蓝，遣哈撒儿海牙入朝计事，期以冬至候北风再举。 

　　至期，朝廷遣庭璧独往。抵俱蓝，其国主迎拜玺书，遣其臣祝阿里沙忙里八的奉表，进宝货及黑猿一。其后，贡使时至。未几，马八儿果遣僧撮及班入朝，将至上京，帝遣使迓之。继遣福建平章亦黑迷失诣其国取佛钵舍利，浮海行一年乃至，与其国使偕来，进奇兽一，似骡而巨毛黑白间错，名阿塔必。又贡花牛、水牛、花驴、土彪，岁以为常。 

　　成宗元贞二年，遣乐也奴等使马八儿，赐其国王塔喜二珠虎符。仁宗延祐初，马八儿国王昔剌丁遣其臣爱思丁入贡。 

　　其附近诸国：曰放拜，曰大乌爷，曰阿思里，曰俚伽塔，曰天堂，曰天竺，曰层摇罗，曰马鲁涧，曰甘埋里，曰麻呵斯离，曰波罗斯，曰罗婆斯，曰乌爷。大率皆西印度之地焉。 

卷二百五十四 列传第一百五十一 

　　○外国六 

　　△西域上 

　　西域为唐波斯、昭武九姓、吐火罗等地。唐初，大食灭波斯，其酋本阿剌比人奉谟罕默德之教，自称为哈里发，都报达，在波斯西境。至波斯东境，非哈里发所属也。或谓报达即波斯者，非也。阿剌比人游牧于西里亚者，西里亚人称之若曰大抑，波斯人称之若曰大希，其后阿昧尼亚人、突耳基斯单人称之若曰塔起克，皆与大食音类。大食之名，盖由於此。 

　　大食既灭波斯，益拓土而东，分设大酋治各地。未及三百载，权日替，诸酋弱肉强食，建邦启土，国姓屡易，曰他海尔，曰萨法尔，曰萨蛮，曰赛布克的斤，曰布叶，曰塞而柱克，虽受哈里发册封，然虚名羁縻，惟祈祷上帝文与铸钱，必用哈里发名，国之政令则不预焉。 

　　塞而柱克者，乌古斯之部长也，亦作乌斯，又作古斯，居锡尔河及咸海、里海间。北宋中叶，据地自立。塞而柱克之孙率其部族，灭布叶，尽并其地，西至地中海。 

　　后王玛里克沙，有仆曰奴世的斤，执刀卫左右，甚见宠任，除仆籍，为货勒自弥部酋。其子库脱拔丁谟罕默德，乘塞而柱克之衰，诸酋裂土，自王，亦僭称货勒自弥沙。沙为部长之称，突厥、回纥可汗以下曰设、曰察、僭曰杀，皆别部将兵酋，即沙也。辽耶律大石西来，败塞而柱克之兵，复遣将征货勒自弥。时库脱拔丁已卒，其子阿切斯战败被获，誓臣服於西辽，岁贡方物，始得归。阿切斯子曰伊儿阿斯兰。伊儿阿斯兰子曰塔喀施，於南宋绍熙五年，灭塞而柱克，杀其王托古洛耳，受兰报达哈里发那昔尔之封，是为货勒自弥王，本其始起部落为名，以别于塞而柱克。  

