<!-- { "loadSidebar": true } -->
　　既而，金齿千额总管阿禾来附，具言国使前为蒲贼阻道，今蒲人降，国使已达，缅王留之不遣。无何，缅人以阿禾内附，怨之，攻其地，欲立砦腾越、永昌间。时万户忽都、总管信苴日、总把脱罗脱孩方奉命伐永昌之西腾越、蒲骠、阿昌、金齿未降诸部族，驻兵南甸。阿禾来告急，忽都等遂昼夜兼行，与缅军遇，阻河为阵，众约四五万，忽都等兵仅七百人。缅人前乘马，次象，次步卒，象被甲，背负战楼，两傍挟大竹筒及短枪。忽都下令：“贼众我寡，当先冲河北贼。”亲率二百八十骑为一队，信苴日以二百三十三骑傍河为一队，脱罗脱孩以一百八十七人依山为一队。战良久，蛮兵败走。追之三里，抵砦门，阻淖而返。有蛮兵万余绕出官军后，忽都复列为三阵，进至河岸击之，又败走。连破十七砦，逐北至窄山口，转战三十余里，蛮兵为象马所践蹂，故大败。日幕，忽都中伤，始收兵。明旦，追之至千额，不及而还。俘获甚众，军中以一帽、一靴、一毡衣易一俘。其脱者又为阿禾、阿昌邀杀，归者无几，官军惟一蒙古人获一象，不得其性被击死，余无死者。时十四年三月也。 

　　十月，云南宣慰使都元帅纳速剌丁率蒙古、爨、僰、摩些军三千八百人征之，至江头城，招降具木、朵要、蒙帖、木耳、木充、磨欲等三百余砦，土官曲腊蒲折户四千、孟靡爱吕户一千，磨奈蒙匡黑答八刺户二万、蒙忙甸土官甫禄保户一万，木都弹图户二百，凡三万五千二百户。以暑热班师。 

　　二十年，大军再伐缅，缅人请降。先是，帝听纳速剌丁言，发四川军万人，命药剌海领之，又佥思、播、叙三州军及亦奚不薛诸蛮军征缅，不果行。至是，诏宗王相吾答尔、右丞太卜、参政也罕的斤率诸将征之。是年九月，大军发中庆。至南甸，太卜由罗碧甸进军。十一月，王命也罕的斤取道阿昔江，达镇西阿禾江，造舟二百艘，顺流至江头城，断缅人水路，自将一军从骠甸径抵其国，与太卜军会。令诸将分攻，破其江头城。遣人说降缅王，不应。进攻建都太公城，捣其巢，建都及金齿十二部俱降，得珍珠、珊瑚、异采、七宝束带无算。 

　　二十二年，缅王遣其盐井大官阿必立相至太公城，请纳款，为孟乃甸白衣头目觞塞阻道，不得行，遣腾马宅者持信札来乞。骠甸土官匿俗报上司，免军马入境。匿俗给榜遣腾马宅回江头城，招阿必立相赴省，且报镇西、平缅、丽川路宣慰司、宣抚司，差三参持榜至江头城付阿必立相、忙直十弄二人，期两月至江头城，宣抚司率蒙古军至骠甸相见议事。阿必立相先乞言于朝廷，降旨许其悔过，后差大官赴阙。 

　　朝廷寻遣镇西平缅宣抚司达鲁花赤兼招讨使怯烈诣其国，宣上威德。又以张万为征缅副都元帅，也先铁木儿为征缅招讨使。敕造战船将兵六千人，以图满带为都元帅总之，由中庆抵永昌，经阿昔甸，以至忙乃甸。 

　　二十四年正月，缅王为其庶子速速古里所执，囚于昔怯答剌之地，又害其嫡子三人，与大官木浪周等四人同为逆。云南王所命官阿难答等，亦遇害。帝决意再征之，以脱满答尔为都元帅，李海剌孙为征缅行省参政，将新附军五千、探马赤一千以行，仍调四川湖广军五千赴之，募能通白夷、金齿道路者从征，令驻缅近郊，俟进止。既而云南王与诸将进至浦甘，缅人诱使深入，大军失利，死七千余人。缅遣使谢罪纳款，云南王允之，就命其渠长为帅，定三岁一贡。二十六年，始遣委马剌菩提班的来进方物。 

　　成宗元贞元年，缅国阿剌札高微班的来献舍利。二年，缅王遣子僧伽巴叔撒邦巴来贡。 

　　大德元年，缅王请岁输银二千五百两、帛千匹、驯象二十头、粮万石，始封其主的立普哇拿阿提牙为缅国王，赐银印，子僧哈八的为缅国世子，赐虎符。又赐王弟撒邦巴一珠虎符，头令阿撒三青少年虎符，遣之。 

　　谕年，复遣其世子奉表入谢，自陈部民为金币齿杀掠，率皆贫乏，以致上贡金币愆期。帝悯之，止命间岁贡象，仍赐衣遣还。 

　　是年，云南省先遣管竹思加使登笼国，其国王遣其舅兀剌合兀都鲁新合二人从管竹思加赴阙。二月，至蒲甘，缅王帖灭的，令可瓦力引兵登舟，执兀剌合兀都鲁新合，劫掠贡物。六月，管竹思加至太公城，缅人阿只不伽阑等来言：“缅王帖灭的实劫夺于尔，今已去位，新王为邹聂，遣我辈召尔议，遣使入朝。”管竹思加至蒲甘，邹聂曰：“帖灭的引八百媳妇兵破我甘当散当只麻剌班罗等城，又劫夺登笼国贡物。尔等回朝，不知其故，必加兵于我。今帖灭的已废，特差大头目密得力信者章者思力三人奉贡物入朝。”又移文云南省，称：“木连城土官阿散哥也，皇帝命佩大牌子为官人，初实无罪，前缅王欲杀之。圣旨令官治僧民，前缅王却通叛人八百媳妇，引兵来坏甘当散当只麻剌班罗四族百姓，又劫夺登笼国贡物，故阿散哥也、阿剌者僧吉蓝、僧哥速等废前缅王，令我为王。”行省以闻。 

　　三年八月，太公城总管细豆，移文江头站头目逮的剌必塞马加剌言：“阿散哥也兄弟三人，领军三万，杀缅王以下世子、妻妾、臣仆百余人。”云南省问其持文来者我文哥，言：“缅王就弑时，谓阿散哥也曰：‘我祖以来，不死于刃，可投我水中，或缢死。’。遂缢之，埋尸于屋下，七日风雨不止。见梦于国人曰：‘吾埋不得其地，若焚尸弃骨于水，则睛。’从之，果然。”我文哥出十余日，又闻世子及逃出次子之母，与前此随国信使留缅回回、畏吾儿、汉人百余，皆被害。阿散哥也又逼淫新王之母。是月，缅王之子及其师来奔，陈辞于云南省，乞复仇，大概谓：“阿巴民叛，缅王乞朝廷讨之，叛人怒，谓王请兵来杀掠我等，遂修城聚兵，谋废其王。又僧可速左右及阿剌者僧吉蓝从人相继从叛者，杀密里都拜加郎等族，王谓其兄阿散哥也，可劝汝兄弟勿尔。对曰：‘我说必听，不听我亲伐之。’王悉以国事付阿散哥也，因此得众，遂生二心。王执而囚之。僧哥速等于不雨宿吉老亦之地，筑大城拒守，水陆进兵，来逼蒲甘王释阿散哥也，出见僧哥速等，夺象马，掠百官，求钱物，烧城池，锁王足置豕牢中，分其妻妾。王为皇帝奴，冤若如此，望拯救。”云南行省左丞忙兀都鲁迷失又上言：“缅王归朝十一年矣，未尝违生。今其臣阿散哥也兄弟三人以三罪加其身，置父子缧絏，又通新王之母，据旧王之妻妾。假三罪皆实，亦当奏从朝廷区处，乃敢擅权废立，岂有此理。今其子来求救，且小甸叛人劫虏官民尚且赴救，答麻剌的微王乃上命为国主，叛臣囚之，岂可不救？抑使外国郊尤为乱，将至大患。”行省以闻。已而又闻新王亦被弑，阿散哥也篡立。九月，中书闻于上，上曰：“忙兀都鲁迷失之言是也，速议奏行。”十二月，阿散哥也犯边，攻阿真谷马来城，距太公城二十里，兵寻退。 

　　四年正月，召忙兀都鲁迷失赴阙，议兵事。五月，故缅王婿马来城土官纳速剌上言：“大德元年，朝廷遣尚书教化的伴送世子僧加八的还国，国王集众听诏，惟阿剌者僧吉蓝、僧哥速不至。二年二月，兴兵叛逆，驻蒲甘近境。王亦整兵，谕叛贼之兄阿散哥也曰：‘尔二弟不听诏，又敢为乱。尔今退兵从命则已，否则治尔同谋之罪。’阿散哥也谕之不从，王遂囚阿散哥也。二人引兵逼城，王遣纳速剌等出战，纳速剌败，被擒。王令国中诸僧出谓二人曰：‘毋徒苦百姓。尔欲害我乎？若无此心，当释尔史，复乃职。否则，明以告我。’阿散哥也及二弟皆曰：‘王是我主，岂有异心。如不信，请如大寺为重誓。’从之。誓毕，释之。贼退，纳速剌亦得归。至五月，三人合兵攻蒲甘，执王及世子僧加八的、次子朝乞力朝普，囚于木连城，凡十有一月。三年四月十日，阿散哥也令弟阿难答速杀缅王并二子，余子康吉弄古马剌加失巴遁去，放世子于蒲甘，而夺其妻。又分据王妻妾。共立王孽弟邹聂，方十六岁，诛不附己者。十二月，又攻破阿真谷马来两城，纳速剌逃来。” 

　　五月十五日，中书枢密奏：“征缅事，忙兀都鲁迷失请用六千人。臣等谓，缅与八百媳妇通好力大，非一万人不可。”敕：“所拟犹少，可增为一万二千人。”又奏：“忙兀都鲁迷失乞与薛超兀儿、刘都元帅德禄同事，及求云南土官高阿康从军，又请命亲王阔阔监军，以振兵威。”皆从之。上曰：“阔阔虽去，勿令预军事。” 

　　四年闰八月，云南平章政事薛超兀儿、忙兀都鲁迷失等发中庆，期至大理西永昌、腾冲会集。十月，入缅境。十二月五日，至马来城大会。十五日，至阿散哥也兄弟三人所守木连城，三城相接，贼出战，败之，贼闭门拒守。忙兀都鲁迷失、刘左丞据城东北面，恭超兀儿、高阿康参政据西面，正南无军守之。贼日出战，城内四面立三梢单梢炮，向外攻击。官军寻立排沙傅其城。 

　　五年正月，分军破石山寨，又召白衣催粮军二千人攻其城南面。十九日，城上发矢石擂木，杀官军五百余人。 

　　二月二日，阿散哥也令十余人呼曰：“我非叛人，乃皇帝良民。以缅王作违理三事，我等收之，彼自饮药而死，非我等杀之。我等与蒙古人无甚作恶，若许我投降，顾永受约束。”又使人持金银礼物出见。分省官谕贼，三人亲出方可，不然难信，若一年不出，我军亦住一年。贼竟不肯亲出。 

