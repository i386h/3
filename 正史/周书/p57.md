<!-- { "loadSidebar": true } -->
　　慎字佛护，好学，能属文，善草书。少与同郡裴叔逸、裴诹之、柳虬、范阳卢柔、陇西李璨并相友善。起家丞相府墨曹参军。太祖于行台省置学，取丞郎及府佐德行明敏者充生。悉令旦理公务，晚就讲习，先六经，后子史。又于诸生中简德行淳懿者，侍太祖读书。慎与李璨及陇西李伯良、辛韶，武功苏衡，谯郡夏侯裕，安定梁旷、梁礼，河南长孙璋，河东裴举、薛同，荥阳郑朝等十二人，并应其选。又以慎为学师，以知诸生课业。太祖雅好谈论，并简名僧深识玄宗者一百人，于第内讲说。又命慎等十二人兼学佛义，使内外俱通。由是四方竞为大乘之学。

　　数年，复以慎为宜都公侍读。转丞相府记室。魏东宫建，除太子舍人。迁庶子，仍领舍人。加通直散骑常侍，兼中书舍人，转礼部郎中。六官建，拜膳部下大夫。慎兄善又任工部。并居清显，时人荣之。孝闵帝践阼，除御正下大夫，进车骑大将军、仪同三司，封淮南县子，邑八百户。历师氏、御伯中大夫。

　　保定初，出为湖州刺史。州界既杂蛮左，恒以劫掠为务。慎乃集诸豪帅，具宣朝旨，仍令首领每月一参，或须言事者，不限时节。慎每引见，必殷勤劝诫，及赐酒食。一年之间，翕然从化。诸蛮乃相谓曰：「今日始知刺史真民父母也。」莫不欣悦。自是襁负而至者，千有余户。蛮俗，婚娶之后，父母虽在，即与别居。慎谓守令曰：「牧守令长是化民者也，岂有其子娶妻，便与父母离析。非唯氓俗之失，亦是牧守之罪。」慎乃亲自诱导，示以孝慈，并遣守令各喻所部。有数户蛮，别居数年，遂还侍养，及行得果膳，归奉父母。慎感其从善之速，具以状闻。有诏蠲其赋役。于是风化大行，有同华俗。

　　寻入为蕃部中大夫。以疾去职，卒于家。有文集，颇为世所传。薛善之以河东应李弼也，敬珍、敬祥亦率属县归附。

　　敬珍字国宝，河东蒲阪人也，汉杨州刺史韶之十世孙。父伯乐，州主簿，安邑令。珍伟容仪，有气侠，学业骑射，俱为当时所称。祥即珍从祖兄也，亦慷慨有大志，唯以交结英豪为务。珍与之深相友爱，每同游处。

　　及齐神武趋沙苑，珍谓祥曰：「高欢迫逐乘舆，播迁关右，有识之士，孰不欲推刃于其腹中？但力未能制耳。今复称兵内侮，将逞凶逆，此诚志士效命之日，当与兄图之。」祥闻其言甚悦，曰：「计将安出？」珍曰：「宇文丞相宽仁大度，有霸王之略，挟天子而令诸侯，已数年矣。观其政刑备举，将士用命，欢虽有众，固非其俦。况逆顺理殊，将不战而自溃矣。我若招集义勇，断其归路，歼馘凶徒，使只轮不反，非直雪朝廷之耻，亦壮士封侯之业。」祥深然之，遂与同郡豪右张小白、樊昭贤、王玄略等举兵，数日之中，众至万余。将袭欢后军，兵未进而齐神武已败。珍与祥邀之，多所克获。及李弼军至河东，珍与小白等率猗氏、南解、北解、安邑、温泉、虞乡等六县户十余万归附。太祖嘉之，即拜珍平阳太守，领永宁防主；祥龙骧将军、行台郎中，领相里防主。并赐鼓吹以宠异之。太祖仍执珍手曰：「国家有河东之地者，卿兄弟之力。还以此地付卿，我无东顾之忧矣。」久之，迁绛州刺史。以疾免，卒于家。子元约，性贞正，有识学。位至布宪中大夫。

　　小白等既与珍归阙，太祖嘉其立效，并任用之。后咸至郡守、刺史。

　　史臣曰：郑孝穆抚宁离散，豳岐多襁负之人；崔谦镇御边垂，江汉流载清之咏。崔说居家理治，以严肃见称，莅职当官，以猛毅为政；崔猷立朝赞务，则嘉谋屡陈，出抚宣条，则威恩具举。裴侠忠勤奉上，廉约治身，吏不能欺，民怀其惠。薛端历居显要，以强直知名。薛善任惟繁剧，以弘益流誉。并当时之良将也。而善陷齐谄护以要权宠，易名为缪，斯不谬乎。

　





周书卷三十六　　列传第二十八

郑伟杨纂段永王士良崔彦穆令狐整司马裔裴果刘志

　　郑伟字子直，荥阳开封人也，小名阇提，魏将作大匠浑之十一世孙。祖思明，少勇悍，仕魏至直阁将军，赠济州刺史。父先护，亦以武勇闻。起家员外散骑侍郎。魏孝庄帝在藩，先护早自结托。及即位，历通直散骑常侍、平南将军、广州刺史，赐平昌县侯。元颢入洛，以御捍之功，累迁都督二豫郢雍四州诸军、征东将军、豫州刺史，兼尚书右仆射，进爵郡公。寻入为车骑将军、左卫将军。及尔朱死，徐州刺史尔朱仲远拥兵将入洛，诏先护以本官假骠骑将军、大都督，率所部与行台杨昱及都督贺拔胜同讨之。胜于阵降仲远，又闻京师不守，众遂溃。先护奔梁。寻自梁归，为仲远所害。魏孝武初，赠使持节、都督、青齐兖豫四州刺史。

　　伟少倜傥有大志，每以功名自许，善骑射，胆力过人。尔朱氏灭后，自梁归魏。起家通直散骑侍郎。及孝武西迁，伟亦归乡里，不求仕进。大统三年，河内公独孤信既复洛阳，伟乃谓其亲族曰：「今嗣主中兴鼎业，据有崤、函。河内公亲董众军，克复瀍、洛，率土之内，孰不延首望风。况吾等世荷朝恩，家传忠义，诚宜以此时效臣子之节，成富贵之资。岂可碌碌为懦夫之事也！」于是与宗人荣业，纠合州里，建义于陈留。信宿间，众有万余人。遂攻拔梁州，擒东魏刺史鹿永吉及镇城令狐德，并获陈留郡守赵季和。乃率众来附。因是梁、陈之间，相次降款。伟驰入朝，太祖与语叹美之。拜龙骧将军、北徐州刺史，封武阳县伯，邑六百户。

　　从战河桥及解玉壁围，伟常先锋陷阵。侯景归款，太祖命伟率所部应接之。及景后叛，伟亦全军而还。录前后功，除中军将军、荥阳郡守，加散骑常侍、大都督，进爵襄城郡公，邑二千户，加车骑大将军、开府仪同三司。

　　魏恭帝二年，进位大将军，除江陵防主、都督十五州诸军事。伟性粗犷，不遵法度，睚眦之间，便行杀戮。朝廷以其有立义之效，每优容之。及在江陵，乃专戮副防主杞宾王，坐除名。保定元年，诏复官爵，仍除宜州刺史。天和六年，转华州刺史。伟前后莅职，皆以威猛为治，吏民莫敢犯禁，盗贼亦为之休止。虽无仁政，然颇以此见称。其年卒于州，时年五十七。赠本官，加少傅、都督司豫洛相冀五州诸军事、司州刺史。谥曰肃。伟性吃，少时尝逐鹿于野，失之，遇牧竖而问焉。牧竖答之，其言亦吃。伟怒，谓其效己，遂射杀之。其忍暴如此。子大士嗣。

　　伟族人顶字宁伯，少有干用。起家员外散骑侍郎，稍迁行台左丞、阳城陈留二郡守。与伟同谋立义。后随伟入朝，赐爵魏昌县伯，除太府少卿。出为扶风郡守，复为太府少卿，转卫尉少卿。历职内外，并有恪勤之称。寻卒官。赠仪同三司、豫州刺史。

　　子常，字子元。颇涉学，有当官誉。历抚军将军、通直散骑常侍、司皮下大夫，迁信东徐南兖三州刺史。以立义及累战功，授上开府、仪同大将军，赐爵饶阳侯。卒，赠本官，加郢鄯陕三州诸军事、郢州刺史。子神符。

　　杨纂，广宁人也。父安仁，魏北道都督、朔州镇将。

　　纂少习军旅，慷慨有志略，尤工骑射，勇力兼人。年二十，从齐神武起兵于信都，以军功稍迁安西将军、武州刺史。自以功高赏薄，志怀怨愤，每叹曰：「大丈夫富贵何必故乡。若以妻子挠怀，岂不沮人雄志！」大统初，乃间行归款。太祖执纂手曰：「人所贵者忠义也，所惧者危亡也，其能不惮危亡蹈兹忠义者，今方见之于卿耳。」即授征南将军、大都督，封永兴县侯，邑八百户，加通直散骑常侍。

　　从太祖解洛阳围，经河桥、邙山之战，纂每先登，军中咸推其敢勇。累迁使持节、车骑大将军、仪同三司、散骑常侍，骠骑大将军、开府仪同三司，加侍中，进爵为公，增邑通前一千户。赐姓莫胡卢氏。俄授岐州刺史。孝闵帝践阼，进爵宋熙郡公。保定元年，进位大将军，改封陇东郡公，除陇州刺史。三年，从随公杨忠东伐，至并州而还。天和六年，进授柱国大将军，转华州刺史。

　　纂性质朴，又不识文字，前后莅职，但推诚信而已。吏以其忠恕，颇亦怀之。寻卒于州，时年六十七。子睿嗣。位至上柱国、渔阳郡公。

　　段永字永宾，其先辽西石城人，晋幽州刺史匹磾之后也。

　　曾祖愄，仕魏，黄龙镇将，因徙高陆之河阳焉。

　　永幼有志操，闾里称之。魏正光末，六镇扰乱，遂携老幼，避地中山。后赴洛阳。拜殿中将军，稍迁平东将军，封沃阳县伯，邑五百户。青州人崔社客举兵反，永讨平之。进爵为侯，除左光禄大夫。时有贼魁元伯生，率数百骑，西自崤、潼，东至巩、洛，屠陷坞壁，所在为患。魏孝武遣京畿大都督匹娄昭讨之，昭请以五千人行。永进曰：「此贼既无城栅，唯以寇抄为资，安则蚁聚，穷则鸟散，取之在速，不在众也。若星驰电发，出其不虞，精骑五百，自足平殄。若征兵而后往，彼必远窜，虽有大众，无所用之。」帝然其计，于是命永代昭，以五百骑讨之。永觇知所在，倍道兼进，遂破平之。

　　帝西迁，永时不及从。大统初，乃结宗人，潜谋归款。密与都督赵业等袭斩西中郎将慕容显和，传首京师。以功别封昌平县子，邑三百户，除北徐州刺史。从擒窦泰，复弘农，破沙苑，并有战功。进爵为公。河桥之役，永力战先登，授南汾州刺史。累迁大都督、车骑大将军、仪同三司、散骑常侍、骠骑大将军、开府仪同三司，赐姓尔绵氏。魏废帝元年，授恒州刺史。于时朝贵多其部人，谒永之日，冠盖盈路。当时荣之。孝闵帝践阼，进爵广城郡公，转文州刺史。入为工部中大夫，迁军司马。保定四年，拜大将军。

　　永历任内外，所在颇有声称。轻财好士，朝野以此重焉。前后累增凡三千九百户。天和四年，授小司寇。寻为右二军总管，率兵北道讲武。遇疾，卒于贺葛城，年六十八。丧还，高祖亲临。赠使持节、柱国大将军、同华等五州刺史，谥曰基。子岌嗣，官至仪同三司、兵部下大夫。

　　王士良字君明，其先太原晋阳人也。后因晋乱，避地凉州。魏太武平沮渠氏，曾祖景仁归魏，为炖煌镇将。祖公礼，平城镇司马，因家于代。父延，兰陵郡守。士良少修谨，不妄交游。魏建明初，尔朱仲远启为府参军事。历大行台郎中、谏议大夫，封石门县男，邑二百户。后与纥豆陵步藩交战，军败，为步藩所擒，遂居河右。伪行台纥豆陵伊利钦其才，擢授右丞，妻以孙女。士良既为姻好，便得尽言，遂晓以祸福，伊利等并即归附。朝廷嘉之。太昌初，进爵晋阳县子，邑四百户。寻进爵琅邪县侯，授太中大夫、右将军，出为殷州车骑府司马。

