<!-- { "loadSidebar": true } -->
　　庆幼聪敏，有器量。博涉群书，不治章句。好饮酒，闲于占对。年十三，因曝书，僧习谓庆曰：「汝虽聪敏，吾未经特试。」乃令庆于杂赋集中取赋一篇，千有余言，庆立读三遍，便即诵之，无所遗漏。时僧习为颍川郡，地接都畿，民多豪右。将选乡官，皆依倚贵势，竞来请托。选用未定。僧习谓诸子曰：「权贵请托，吾并不用。其使欲还，皆须有答。汝等各以意为吾作书也。」庆乃具书草云：「下官受委大邦，选吏之日，有能者进，不肖者退。此乃朝廷恒典。」僧习读书，叹曰：「此儿有意气，丈夫理当如是。」即依庆所草以报。起家奉朝请。庆出后第四叔，及遭父忧，议者不许为服重。庆泣而言曰：「礼者盖缘人情，若于出后之家，更有苴斩之服，可夺此从彼。今四叔薨背已久，情事不追。岂容夺礼，乖违天性！」时论不能抑，遂以苫块终丧。既葬，乃与诸兄负土成坟。服阕，除中坚将军。魏孝武将西迁，除庆散骑侍郎，驰传入关。庆至高平见太祖，共论时事。太祖即请奉迎舆驾，仍命庆先还复命。时贺拔胜在荆州，帝屏左右谓庆曰：「高欢已屯河北，关中兵既未至，朕欲往荆州，卿意何如？」庆对曰：「关中金城千里，天下之强国也。宇文泰忠诚奋发，朝廷之良臣也。以陛下之圣明，仗宇文泰之力用，进可以东向而制群雄，退可以闭关而固天府。此万全之计也。荆州地非要害，众又寡弱，外迫梁寇，内拒欢党，斯乃危亡是惧，宁足以固鸿基？以臣断之，未见其可。」帝深纳之。

　　及帝西迁，庆以母老不从。独孤信之镇洛阳，乃得入关。除相府东合祭酒，领记室，转户曹参军。八年，迁大行台郎中，领北华州长史。十年，除尚书都兵，郎中如故，并领记室。

　　时北雍州献白鹿，群臣欲草表陈贺。尚书苏绰谓庆曰：「近代以来，文章华靡，逮于江左，弥复轻薄。洛阳后进，祖述不已。相公柄民轨物，君职典文房，宜制此表，以革前弊。」庆操笔立成，辞兼文质。绰读而笑曰：「枳橘犹自可移，况才子也。」寻以本官兼雍州别驾。

　　广陵王元欣，魏之懿亲。其甥孟氏，屡为匈横。或有告其盗牛。庆捕推得实，趣令就禁。孟氏殊无惧容，乃谓庆曰：「今若加以桎梏，后复何以脱之？」欣亦遣使辨其无罪。孟氏由此益骄。庆于是大集僚吏，盛言孟氏依倚权戚，侵虐之状。言毕，便令笞杀之。此后贵戚敛手，不敢侵暴。

　　有贾人持金二十斤，诣京师交易，寄人停止。每欲出行，常自执管钥。无何，缄闭不异而失之。谓主人所窃，郡县讯问，主人遂自诬服。庆闻而叹之，乃召问贾人曰：「卿钥恒置何处？」对曰：「恒自带之。」庆曰：「颇与人同宿乎？」曰：「无。」「与人同饮乎？」曰：「日者曾与一沙门再度酣宴，醉而昼寝。」庆曰：「主人特以痛自诬，非盗也。彼沙门乃真盗耳。」即遣吏逮捕沙门，乃怀金逃匿。后捕得，尽获所失之金。十二年，改三十六曹为十二部，诏以庆为计部郎中，别驾如故。

　　有胡家被劫，郡县按察，莫知贼所，邻近被囚系者甚多。庆以贼徒既众，似是乌合，既非旧交，必相疑阻，可以诈求之。乃作匿名书多牓官门曰：「我等共劫胡家，徒侣混杂，终恐泄露。今欲首，惧不免诛。若听先首免罪，便欲来告。」庆乃复施免罪之牓。居二日，广（阳）〔陵〕王欣家奴面缚自告牓下。因此推穷，尽获党与。庆之守正明察，皆此类也。每叹曰：「昔于公断狱无私，辟高门可以待封。傥斯言有验，吾其庶几乎。」十三年，封清河县男，邑二百户，兼尚书右丞，摄计部。十四年，正右丞。

　　太祖尝怒安定国臣王茂，将杀之，而非其罪。朝臣咸知，而莫敢谏。庆乃进曰：「王茂无罪，奈何杀之？」太祖愈怒，声色甚厉，谓庆曰：「王茂当死，卿若明其无罪，亦须坐之。」乃执庆于前。庆辞气不挠，抗声曰：「窃闻君有不达者为不明，臣有不争者为不忠。庆谨竭愚诚，实不敢爱死，但惧公为不明之君耳。愿深察之。」太祖乃悟而赦茂，已不及矣。太祖默然。明日，谓庆曰：「吾不用卿言，遂令王茂冤死。可赐茂家钱帛，以旌吾过。」寻进爵为子，增邑三百户。十五年，加平南将军。十六年，太祖东讨，以庆为大行台右丞，加抚军将军。还转尚书右丞，加通直散骑常侍。魏废帝初，除民部尚书。

　　庆威仪端肃，枢机明辨。太祖每发号令，常使庆宣之。天性抗直，无所回避。太祖亦以此深委仗焉。二年，授车骑大将军、仪同三司。魏恭帝初，进位骠骑大将军、开府仪同三司、尚书右仆射，转左仆射，领著作。六官建，拜司会中大夫。孝闵帝践阼，赐姓宇文氏，进爵平齐县公，增邑通前一千五百户。晋公护初摄政，欲引为腹心。庆辞之，颇忤旨。又与杨宽有隙，及宽参知政事，庆遂见疏忌，出为万州刺史。世宗寻悟，留为雍州别驾，领京兆尹。武成二年，除宜州刺史。庆自为郎，迄于司会，府库仓储，并其职也。及在宜州，宽为小冢宰，乃囚庆故吏，求其罪失。按验积六十余日，吏或有死于狱者，终无所言，唯得剩锦数匹。时人服其廉慎。保定三年，又入为司会。

　　先是，庆兄桧为魏兴郡守，为贼黄宝所害。桧子三人，皆幼弱，庆抚养甚笃。后宝率众归朝，朝廷待以优礼。居数年，桧次子雄亮白日手刃宝于长安城中。晋公护闻而大怒，执庆及诸子侄皆囚之。让庆曰：「国家宪纲，皆君等所为。虽有私怨，宁得擅杀人也！」对曰：「庆闻父母之雠不同天，昆弟之雠不同国。明公以孝治天下，何乃责于此乎。」护愈怒，庆辞色无所屈，卒以此免。天和元年十二月薨。时年五十，赠鄜绥丹三州刺史，谥曰景。子机嗣。

　　机字匡时，少有令誉，风仪辞令，为当世所推。历小纳言、开府仪同三司、司宗中大夫。大象中，御正上大夫、华州刺史。机弟弘，字匡道，少聪颖，亦善草隶，博涉群书，辞彩雅赡。与弘农杨素为莫逆之交。解巾中外府记室参军。建德初，除内史上士，历小宫尹、御正上士。陈遣王偃民来聘，高祖令弘劳之。偃民谓弘曰：「来日，至于蓝田，正逢滋水暴长，所赍国信，溺而从流。今所进者，假之从吏。请勒下流人，见为追寻此物也。」弘曰：「昔淳于之献空笼，前史称以为美。足下假物而进，讵是陈君之命乎。」偃民惭不能对。高祖闻而嘉之，尽以偃民所进之物赐弘，（乃）〔仍〕令报聘。占对详敏，见称于时。使还，拜内史都上士，迁御正下大夫。寻卒于官，时年三十一。高祖甚惜之。赠晋州刺史。杨素诔之曰：「山阳王弼，风流长逝。颍川荀粲，零落无时。修竹夹池，永绝梁园之赋；长杨映沼，无复洛川之文。」其为士友所痛惜如此。有文集行于世。庆三兄，鷟、虬、桧，虬、桧并自有传。鷟好学，善属文。魏临淮王记室参军事。早卒。子带韦，字孝孙。深沉有度量，少好学。身长八尺三寸，美风仪，善占对。韩贤素为洛州刺史，召为主簿。后与诸父归朝，太祖辟为参军。

　　时侯景作乱江右，太祖令带韦使江、郢二州，与梁邵陵、南平二王通好。行至安州，值假宝等反，带韦乃矫为太祖书以抚安之，并即降附。既至郢，见邵陵，具申太祖意。邵陵即（时）〔使〕随带韦报命。以奉使称旨，授转辅国将军、中散大夫。十七年，太祖遣大将军达奚武经略汉川，以带韦为治行台左丞，从军南讨。时梁宜丰侯萧循守南郑，武攻之未拔。乃令带韦入城说循曰：「足下所固者险，所恃者援，所守者民。今王师深入栈道，长驱汉川，此则所凭之险不足固也；武兴陷没于前，白马破亡于后，自余川谷酋豪，路阻而不敢进，此则所望之援不可恃也；夫顾亲戚，惧诛夷，贪荣慕利，此生人常也，今大兵总至，长围四合，戮逃亡以劝安居，赏先降以招后服，人人怀转祸之计，家家图安堵之谋，此则所部之民不可守也。且足下本朝丧乱，社稷无主，尽忠将何所托，死节不足成名，窃为足下不取也。仆闻贤者相时而动，智者因变立功。当今为足下计者，莫若肉袒军门，归命下吏，免生民于涂炭，全发肤于孝道。必当纡青拖紫，裂土分珪，名重当时，业光后嗣。岂若进退无据，身名俱灭者哉。」循然之，后乃降。魏废帝元年，出为解县令。二年，加授骠骑将军、左光禄大夫。明年，转汾阴令。发摘奸伏，百姓畏而怀之。世宗初，入为地官上士。武成元年，授帅都督、治御伯下大夫，迁武藏下大夫。保定三年，授大都督。四年，加仪同三司、中外府掾。天和（六）年，封康城县男，邑五百户，转职方中大夫。三年，授兵部中大夫。虽频徙职，仍领武藏。寻丁母忧。起为职方中大夫。五年，转武藏中大夫。俄迁骠骑大将军、开府仪同三司。凡居剧职，十有余年，处断无滞，官曹清肃。

　　时谯王俭为益州总管，汉王赞为益州刺史。高祖乃以带韦为益州总管府长史，领益州别驾，辅弼二王，总知军民事。建德中，大军东讨，征带韦为前军总管齐王宪府长史。齐平，以功授上开府仪同大将军，进爵为公，增邑一千户。陈王纯出并州，以带韦为并州司会、并州总管府长史。六年，卒于位，时年五十五。谥曰恺。子祚嗣。少有名誉。大象末，宣纳上士。

　　史臣曰：周惠达见礼于宝夤，杨宽荷恩于晋泰。既而萧氏获罪，庄帝出居，遂能契阔寇戎，不以兴（王）〔亡〕革虑；崎岖危难，不以夷险易心。斯固笃终之士。柳庆束带立朝，怀匪躬之节；莅官从政，着清白之美。并遭逢兴运，各展志能，誉重搢绅，望隆端揆，非虚云也。然庆畏避权宠，违忤宰臣，虽取诎于一时，实获申于千载矣。

　





周书卷二十三　　列传第十五

苏绰

　　苏绰字令绰，武功人，魏侍中则之九世孙也。累世二千石。父协，武功郡守。

