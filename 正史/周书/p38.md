<!-- { "loadSidebar": true } -->
　　高祖及齐王宪之在襁褓也，以避忌，不利居宫中。太祖令于贤家处之，六载乃还宫。因赐贤妻吴姓宇文氏，养为侄女，赐与甚厚。及高祖西巡，幸贤第，诏曰：「朕昔冲幼，爰寓此州。使持节、骠骑大将军、开府仪同三司、大都督、瓜州诸军事、瓜州刺史贤，斯土良家，勋德兼着，受委居朕，辅导积年。念其规弼，功劳甚茂。食彼桑椹，尚怀好音，矧兹惠矣，其庸可忘？今巡抚居此，不殊代邑，举目依然，益增旧想。虽无属籍，朕处之若亲。凡厥昆季乃至子侄等，可并豫宴赐。」于是令中侍上士尉迟恺往瓜州，降玺书劳贤，赐衣一袭及被褥，并御所服十三环金带一要、中厩马一匹、金装鞍勒、杂彩五百段、银钱一万。赐贤弟申国公穆亦如之。子侄男女中外诸孙三十四人，各赐衣一袭。又拜贤甥厍狄乐为仪同。贤门生昔经侍奉者，二人授大都督，四人授帅都督，六人别将。奴已免贱者，五人授军主，未免贱者十二人酬替放之。

　　四年，王师东讨，朝议以西道空虚，虑羌、浑侵扰，乃授贤使持节、河州总管、三州七防诸军事、河州刺史。河州旧非总管，至是创置焉。贤乃大营屯田，以省运漕；多设斥候，以备寇戎。于是羌、浑敛迹，不敢向东。五年，宕昌寇边，百姓失业，乃于洮州置总管府以镇遏之。遂废河州总管，改授贤洮州总管、七防诸军事，洮州刺史。属羌寇石门戍，撤破桥道，以绝援军，贤率千骑御之，前后斩获数百人，贼乃退走。羌复引吐谷浑数千骑，将入西疆。贤密知之，又遣兵伏其隘路，复大败之。虏遂震慑，不敢犯塞。俄废洮州总管，还于河州置总管府，复以贤为之。

　　高祖思贤旧恩，征拜大将军。天和四年三月，卒于京师，时年六十八。高祖亲临，哀动左右。赠使持节、柱国大将军、大都督、泾原秦等十州诸军事、原州刺史。谥曰桓。子端嗣。端字永贵，历位开府仪同三司、司会中大夫、中州刺史。从高祖平齐，于邺城战殁，赠上大将军，追封襄阳公，谥曰果。端弟吉，仪同三司。吉弟崇，位至太府中大夫、上柱国、广宗郡公。崇弟孝轨，开府仪同大将军、升迁县伯。孝轨弟询，少历显位。大象末，上柱国、陇西郡公。

　　贤弟远，字万岁。幼有器局，志度恢然。尝与群儿为战斗之戏，指麾部分，便有军阵之法。郡守见而异之，召使更戏。群儿惧而散走，远持杖叱之，复为向势，意气雄壮，殆甚于前。郡守曰：「此小儿必为将军，非常人也。」及长，涉猎书传，略知指趣而已。

　　魏正光末，天下鼎沸，敕勒贼胡琮侵逼原州，其徒甚盛。远昆季率励乡人，欲图拒守，而众情猜惧，颇有异同。远乃按剑而言曰：「顷年以来，皇家多难。匈党乘机，肆其毒螫。王略未振，缓其枭夷。正是忠臣立节之秋，义士建功之日。丈夫岂可临难苟免，当在死中求生耳。诸人并世载忠贞，沐浴教义，今若弃同即异，去顺效逆，虽五尺童子，犹或非之，将复何颜以见天下之士。有异议者，请以剑斩之！」于是众皆股栗，莫不听命。乃相与盟歃，遂深壁自守。而外无救援，城遂陷。其徒多被杀害，唯远兄弟并为人所匿，得免。远乃言于贤曰：「今逆贼孔炽，屠戮忠良。远欲间行入朝，请兵救援。兄晦迹和光，可以免祸。内伺衅隙，因变立功。若王师西指，得复表里相应，既殉国家之急，且全私室之危。岂若窘迫凶威，坐见夷灭！」贤曰：「是吾心也。」遂定东行之策。远乃崎岖寇境，得达京师。魏朝嘉之，授武骑常侍。俄转别将，赐帛千匹，并弓刀衣马等。及尔朱天光西伐，乃配远精兵，使为乡导。天光钦远才望，特相引接，除伏波将军、长城郡守、原州大中正。

　　后以应侯莫陈崇功，迁高平郡守。太祖见远，与语悦之，令居麾下，甚见亲遇。及魏孝武西迁，授假节、银青光禄大夫、主衣都统，封安定县伯，邑五百户。魏文帝嗣位之始，思享遐年，以远字可嘉，令扶帝升殿。迁使持节、征东大将军，进爵为公，增邑千户，仍领左右。从征窦泰，复弘农，并有殊勋。授都督、原州刺史。太祖谓远曰：「孤之有卿，若身体之有手臂之用，岂可暂辍于身。本州之荣，乃私事耳。卿若述职，则孤无所寄怀。」于是遂令远兄贤代行州事。沙苑之役，远功居最，除车骑大将军、仪同三司，进爵阳平郡公，邑三千户。寻从独孤信东略，遂入洛阳。为东魏将侯景等所围。太祖至，乃解。及河桥之战，远与独孤信为右军，不利而退。除大丞相府司马。军国机务，远皆参之，畏避权势，若不在己。时河东初复，民情未安，太祖谓远曰：「河东国之要镇，非卿无以抚之。」乃授河东郡守。远敦奖风俗，劝课农桑，肃遏奸非，兼修守御之备。曾未期月，百姓怀之。太祖嘉焉，降书劳问。征为侍中、骠骑大将军、开府仪同三司。魏建东宫，授太子少傅，寻转少师。

　　东魏北豫州刺史高仲密请举州来附。时齐神武屯兵河阳。太祖以仲密所据辽远，难为应接，诸将皆惮此行。远曰：「北豫远在贼境，高欢又屯兵河阳，常理而论，实难救援。但兵务神速，事贵合机。古人有言：「不入兽穴，安得兽子。」若以奇兵出其不意，事或可济。脱有利钝，故是兵家之常。如其顾望不行，便无克定之日。」太祖喜曰：「李万岁所言，差强人意。」乃授行台尚书，前驱东出。太祖率大军继进。远乃潜师而往，拔仲密以归。仍从太祖战于邙山。时大军不利，远独整所部为殿。寻授都督义州弘农等二十一防诸军事。

　　远善绥抚，有干略，守战之备，无不精锐。每厚抚〔境〕外〔之〕人，使为间谋，敌中动静，必先知之。至有事泄被诛戮者，亦不以为悔。其得人心如此。尝校猎于莎栅，见石于丛蒲中，以为伏兔，射之而中，镞入寸余。就而视之，乃石也。太祖闻而异之，赐书曰：「昔李将军广亲有此事，公今复尔，可谓世载其德。虽熊渠之名，不能独擅其美。」

　　东魏将段孝先率步骑二万趋宜阳，以送粮为名，然实有窥窬之意。远密知其计，遣兵袭破之，获其辎重器械。孝先遁走。太祖乃赐所乘马及金带床帐衣被等，并杂彩二千匹，拜大将军。顷之，除尚书左仆射。远白太祖曰：「远，秦陇匹夫，才艺俱尔。平生念望，不过一郡守耳。遭逢际会，得奉圣明。主贵臣迁，以至于此。今位居上列，爵迈通侯，受委方面，生杀在手。非直荣宠一时，亦足光华身世。但尚书仆射，任居端揆，今以赐授，适所以重其罪责。明公若欲全之，乞寝此授。」太祖曰：「公勋德兼美，朝廷钦属，选众而举，何足为辞。且孤之于公，义等骨肉，岂容于官位之间，便致退让，深乖所望也。」远不得已，方拜职。太祖又以第十一子达令远子之，即代王也。其见亲待如此。

　　时太祖嫡嗣未建，明帝居长，已有成德；孝闵处嫡，年尚幼冲。乃召群公谓之曰：「孤欲立子以嫡，恐大司马有疑。」大司马即独孤信，明帝敬后父也。众皆默，未有言者，远曰：「夫立子以嫡不以长，礼经明义。略阳公为世子，公何所疑。若以信为嫌，请即斩信。」便拔刀而起。太祖亦起曰：「何事至此！」信又自陈说，远乃止。于是群公并从远议。出外拜谢信曰：「临大事，不得不尔。」信亦谢远曰：「今日赖公，决此大议。」六官建，授小司寇。孝闵帝践阼，进位柱国大将军，邑千户。复镇弘农。

　　远子植，在太祖时已为相府司录参军，掌朝政。及晋公护执权，恐不被任用，乃密欲诛护。语在孝闵帝纪。谋颇漏泄，护知之，乃出植为梁州刺史。寻而废帝，召远及植还朝。远恐有变，沉吟久之，乃曰：「大丈夫宁为忠鬼，安能作叛臣乎！」遂就征。既至京师，护以远功名素重，犹欲全宥之。乃引与相见，谓之曰：「公儿遂有异谋，非止屠戮护身，乃是倾危宗社。叛臣贼子，理宜同疾，公可早为之所。」乃以植付远。远素钟爱于植，植又口辩，乃云初无此谋。远谓为信然。诘朝，将植谒护，护谓植已死，乃曰：「阳平公何意乃自来也？」左右云：「植亦在门外。」护大怒曰：「阳平公不信我矣！」乃召入，仍命远同坐，令帝与植相质于远前。植辞穷，谓帝曰：「本为此谋，欲安社稷，利至尊耳。今日至此，何事云云。」远闻之，自投于床曰：「若尔，诚合万死。」于是护乃害植，并逼远令自杀。时年五十一。植弟叔谐、叔谦、叔让亦死。余并以年幼得免。

　　建德元年，晋公护诛，乃诏曰：「故使持节、柱国大将军、大都督、阳平郡开国公远，早蒙驱任，夙着勋绩，内参帷幄，外属藩维。竭诚王室，乃罹横祸。言念贞良，追增伤悼。宜加荣宠，用彰忠节。」赠本官，加陕熊等十五州诸军事、陕州刺史。谥曰忠。隋开皇初，追赠上柱国、黎国公，邑三千户，改谥曰怀。植及诸弟，并加赠谥。

　　植弟基，字仲和。幼有声誉，美容仪，善谈论，涉猎群书，尤工骑射。太祖召见奇之，乃令尚义归公主。大统十年，释褐员外散骑常侍。后以父勋，封建安县公，邑一千户。累迁抚军将军、银青光禄大夫、通直散骑常侍，领大丞相亲信。俄转大都督、进爵清河郡公。

　　太祖扶危定倾，威权震主，及魏废帝即位之后，猜隙弥深。时太祖诸子，年皆幼冲，章武公导、中山公护复东西作镇，唯托意诸婿，以为心膂。基与义城公李晖、常山公于翼等俱为武卫将军，分掌禁旅。帝深惮之，故密谋遂泄。

　　魏恭帝即位，迁使持节、车骑大将军、仪同三司，加散骑常侍，进爵炖煌郡公，寻加侍中、骠骑大将军、开府仪同三司，拜阳平国世子。六官建，授御正中大夫。孝闵帝践阼，出为海州刺史。

　　寻以兄植被收，例合坐死。既以主贵，又为季父穆所请，得免。武成二年，除江州刺史。既被谴谪，常忧惧不得志。保定元年，卒于位，年三十一。申公穆尤所钟爱，每哭辄悲恸，谓其所亲曰：「好儿舍我去，门户岂是欲兴。」宣政元年，追赠使持节、上开府仪同三司、大将军、曹徐谯三州刺史、炖煌郡公，谥曰孝。子威嗣。

　　威字安民，起家右侍上士，累迁至开府仪同三司，又改袭远爵阳平郡公。从高祖平齐，以功授上开府、拜军司马。宣帝即位，进授大将军，出为熊州刺史。大象末，位至柱国。

