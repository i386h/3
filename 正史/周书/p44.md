<!-- { "loadSidebar": true } -->
　　初，梁岳阳王萧察将以襄阳归朝，仍勒兵攻梁元帝于江陵。察叛将杜岸乘虚袭之。景宣乃率骑三千，助察破岸。察因是乃送其妻王氏及子嶚入质。景宣又与开府杨忠取梁将柳仲礼，拔安陆、随郡。久之，随州城民吴士英等杀刺史黄道玉，因聚为寇。景宣以英等小贼，可以计取之，若声其罪，恐同恶者众。乃与英书，伪称道玉凶暴，归功英等。英果信之，遂相率而至。景宣执而戮之，散其党与。进攻应城，拔之，获夏侯珍洽。于是应、礼、安、随并平。朝议以景宣威行南服，乃授并安肆郢新应六州诸军事、并州刺史。寻进骠骑大将军、开府仪同三司，加侍中，兼督江北司二州诸军事，进爵为伯，邑五百户。唐州蛮田鲁嘉自号豫州伯，引致齐兵，大为民患。景宣又破之，获鲁嘉，以其地为郡。转安州刺史。梁定州刺史李洪远初款后叛，景宣恶其怀贰，密袭破之，虏其家口及部众。洪远脱身走免。自是酋帅慑服，无敢叛者。

　　燕公于谨征江陵，景宣别破梁司空陆法和司马羊亮于涢水。又遣别帅攻拔鲁山。多造舟舰，益张旗帜，临江欲度，以惧梁人。梁将王琳在湘州，景宣遗之书，谕以祸福。琳遂遣长史席壑因景宣请举州款附。孝闵帝践阼，征为司宪中大夫，寻除基鄀硖平四州五防诸军事、江陵防主，加大将军。

　　保定四年，晋公护东讨，景宣别讨河南。齐豫州刺史王士良、永州刺史萧世怡并以城降。景宣以开府谢彻守永州，开府郭彦守豫州，以士良、世怡及降卒一千人归诸京师。寻而洛阳不守，乃弃二州，拔其将士而还。至昌州而罗阳蛮反，景宣回军破之，斩首千级，获生口二千、杂畜千头，送阙。还次灞上，晋公护亲迎劳之。

　　天和初，授荆州总管、十七州诸军事、荆州刺史，进爵千金郡公。陈湘州刺史华皎举州款附，表请援兵。敕景宣统水军与皎俱下。景宣到夏口，陈人已至。而景宣以任遇隆重，遂骄傲恣纵，多自矜伐，兼纳贿货，指麾节度，朝出夕改。将士愤怒，莫肯用命。及水军始交，一时奔北，船舰器仗，略无孑遗。时卫公直总督诸军，以景宣负败，欲绳以军法。朝廷不忍加罪，遣使就军赦之。寻遇疾卒。赠河渭鄯三州刺史，谥曰恭。

　　子如璋嗣。位至开府、胶州刺史。如璋弟如玖，仪同大将军、广川县侯。

　　景宣之去乐口，南荆州刺史郭贤据鲁阳以拒东魏。

　　贤字道因，赵兴阳州人也。父云，凉州司马。贤性强记，学涉经史。魏正光末，贼帅宿勤明达围逼豳州，刺史毕晖补贤统军，与之拒守。后为州主簿，行北地郡事。以征讨有功，授都督。大统二年，齐神武袭陷夏州。太祖虑其南下，与朝臣议之。贤进曰：「高欢兵士虽众，智勇已竭，策其举措，必不敢远来。昔贺拔公初薨，关中振骇，而欢不能因利乘便，进取雍州，是其无智。及銮驾西迁，六军寡弱，毛鸿宾丧败，关门不守，又不能乘此危机，以要一战，是其无勇。今上下同心，士民戮力，欢志沮丧，宁敢送死。且豳夏荒阻，千里无烟，纵欲南侵，资粮莫继。以此而言，不来必矣。」齐神武后果退，如贤所策。

　　寻加伏波将军，从王思政镇弘农。授使持节、行义州事、当州都督。转行弘农郡事。贤质直有算略，思政甚重之，御边之谋，多与贤参决。十二年，除辅国将军、南〔荆〕州刺史。

　　及侯景来附，思政遣贤先出三鸦，镇于鲁阳。加大都督，封安武县子，邑四百户。寻进车骑大将军、仪同三司，加散骑常侍。及颍川被围，东魏遣蛮酋鲁和扇动群蛮，规断囗路。和乃遣其从弟与和为汉广郡守，率其部曲，侵扰州境。贤密简士马，轻往掩袭，大破之，遂擒鲁和。既而颍川陷，权景宣等并拔军西还，自鲁阳以东，皆附东魏。〔东魏〕将彭乐因之，遂来攻逼。贤抚循将士，咸为尽其力用，乐不能克，乃引军退。而东魏又以土民韦默儿为义州刺史，镇父城以逼贤。贤又率军攻默儿，擒之。转广州刺史。

　　后从尉迟迥伐蜀，行安州事。魏恭帝元年，行宁蜀郡事，兼益州长史。以平蜀勋，进爵为伯，增邑五百户。转行始州事。孝闵帝践阼，进位骠骑大将军、开府仪同三司，进爵为侯，增邑通前一千四百户。世宗初，除（迎）〔匠〕师中大夫。寻出为勋州刺史，镇玉壁。武成二年，迁安应等十二州诸军事、安州刺史，进爵乐昌县公。贤在官虽无明察之誉，以廉平待物，去后颇亦见思。保定三年，转陕州刺史。天和元年，卒于位。赠少保、宁蔚朔三州刺史，谥曰节。

　　贤衣服饮食虽以俭约自处，而居家丰丽，室有余赀。时论讥其诈云。子正嗣。

　　史臣曰：昔耿恭抗劲虏于疏勒，马敦拒群兵于汧城，虽以生易死，终赖王师之助，其嘉声峻节，亦见称于良史焉。贺若敦志节慷慨，深入敌境，勍敌绝其粮道，长江阻其归涂，势危而策出无方，事迫而雄心弥厉。故能使士卒感其义，敌人畏其威，利涉死地，全师而返。非夫忘生以徇国者，其孰能若此者乎。俯窥元定之传，曾粪土之不若也。诚宜裂地以赏之，分职以授之；而茂勋莫纪，严刑已及。嗟乎！政之纰缪，一至于此！天下是以知宇文护不能终其位焉。

　　史宁、权景宣并以将帅之才，受内外之宠。总戎薄伐，着克敌之功；布政莅民，垂称职之誉。若此者，岂非有国之良翰欤。然而史在末年，货财亏其雅志。权亦晚节矜骄，丧其威声。传曰「终之实难」，其斯之谓矣。

　　陆腾志气懔然，雅仗名节。及授戎律，建藩麾，席卷巴梁，则功着铭典；云撤江汉，则声流帝籍。身名俱劭，其最优乎。

　





周书卷二十九　　列传第二十一

王杰王勇宇文虬宇文盛弟丘耿豪高琳李和伊娄穆杨绍王雅达奚寔刘雄侯植

　　王杰，金城直城人也，本名文达。高祖万国，魏伏波将军、燕州刺史。父巢，龙骧将军、榆中镇将。

　　杰少有壮志，每以功名自许。善骑射，有膂力。魏孝武初，起家子都督。后从西迁，赐爵都昌县子。太祖奇其才，擢授扬烈将军、羽林监，寻加都督。太祖尝谓诸将曰：「王文达万人敌也，但恐勇决太过耳。」复潼关，破沙苑，争河桥，战邙山，皆以勇敢闻。亲待日隆，赏赐加于伦等。于是赐姓宇文氏。除岐州刺史，加抚军将军、银青光禄大夫，进爵为公，邑八百户。累迁大都督、车骑大将军、仪同三司、侍中、骠骑大将军、开府仪同三司。

　　魏恭帝元年，从于谨围江陵。时栅内有人善用长矛，战士将登者，多为所毙。谨令杰射之，应弦而倒。登者乃得入，余众继进，遂拔之。谨喜曰：「济我大事者，在公此箭也。」。

　　孝闵帝践阼，进爵张掖郡公，增邑一千户，出为河州刺史。朝廷以杰勋望俱重，故授以本州。保定三年，进位大将军。三年，诏杰与随公杨忠自（汉）〔漠〕北伐齐，至并州而还。天和三年，除宜州刺史，增邑通前三千六百户。六年，从齐公宪东御齐将斛律明月，进位柱国。建德初，除泾州总管。

　　杰少从军旅，虽不习吏事，所历州府，咸以忠恕为心，以是颇为百姓所慕。宣帝即位，拜上柱国。大象元年，薨，时年六十五。赠河鄯邓延洮宕翼七州诸军事、河州刺史，追封鄂国公。谥曰威。子孝僊，大象末，位至开府仪同大将军。

　　王勇，代武川人也，本名胡仁。少雄健，有胆决，便弓马，膂力过人。魏永安中，万俟丑奴等寇乱关陇，勇占募随军讨之，以功授宁朔将军、奉车都尉。又数从侯莫陈悦、贺拔岳征讨，功每居多，拜别将。

　　及太祖为丞相，引为帐内直荡都督，加后将军、太中大夫，封包信县子，邑三百户。大统初，增邑四百户，进爵为侯。从擒窦泰，复弘农，战沙苑，气盖众军，所当必破。太祖叹其勇敢，赏赐特隆。进爵为公，邑一千五百户，拜镇南将军，授帅都督。从讨赵青雀，平之，论功居最，除卫大将军、殷州刺史，加通直散骑常侍，兼太子武卫率。

　　邙山之战，勇率敢死之士三百人，并执短兵，大呼直进，出入冲击，杀伤甚多，敌人无敢当者。是役也，大军不利，唯勇及王文达、耿令贵三人力战，皆有殊功。太祖于是赏帛二千疋，令自分之。军还，皆拜上州刺史。以雍州、岐州、北雍州拟授勇等，然州颇有优劣，又令探筹取之。勇遂得雍州，文达得岐州，令贵得北雍州。仍赐勇名为勇，令贵名豪，文达名杰，以彰其功。

　　十三年，授大都督，迁使持节、车骑大将军、仪同三司。十五年，进侍中、骠骑大将军、开府仪同三司。魏恭帝元年，从柱国赵贵征茹茹，破之。勇追击，获杂畜数千头。进爵新阳郡公，增邑通前二千户，仍赐姓库汗氏。六官建，拜稍伯中大夫。又论讨茹茹功，别封永固县伯，邑五百户。时有别封者，例听回授次子，勇独请封兄子元兴，时人义之。寻进位大将军。世宗初，岷山羌豪巩廉俱和叛，勇帅师讨平之。

　　勇性雄猛，为当时骁将。然矜功伐善，好扬人之恶，时论亦以此鄙之。柱国侯莫陈崇，勋高望重，与诸将同谒晋公护，闻勇数论人之短，乃于众中折辱之。勇遂惭恚，因疽发背而卒。子昌嗣，官至大将军。

　　宇文虬字乐仁，代武川人也。性骁悍，有胆略。少从军征讨，累有战功。魏永安中，除征虏将军、中散大夫，加都督。魏孝武初，从独孤信在荆州，破梁人于下溠，遂平欧阳、酇城。虬俘获甚多。又攻南阳、广平二城，擒郡守一人。以功加安西将军、银青光禄大夫、员外、直合将军、合内都督，封南安县侯，邑九百户。及孝武西迁，以独孤信为行台，信引虬为帐内都督。破田八能及擒东魏荆州刺史辛纂，虬功居多。寻随信奔梁。

　　大统三年，归阙。朝廷论前后功，增邑四百户，进爵为公。擒窦泰，复弘农，及沙苑、河桥之战，皆有功。增邑八百户，进车骑将军、左光禄大夫。七年，除汉阳郡守，又从独孤信讨梁仚定，破之。十一年，出为南秦州刺史，加车骑大将军、仪同三司，进骠骑大将军、开府仪同三司。追论斩辛纂功，增邑一千户。十七年，与大将军王雄征上津、魏兴等，并平之。又于白马与武陵王萧纪将杨干运战，破之。虬每经行阵，必身先卒伍，故上下同心，战无不克。寻而魏兴复叛，虬又与王雄讨平之。俄除金州刺史，进位大将军。后以疾卒。

　　宇文盛字保兴，代人也。曾祖伊与敦、祖长寿、父文孤，并为沃野镇军主。

