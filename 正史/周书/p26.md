<!-- { "loadSidebar": true } -->
　　大统元年，除泾州刺史，加散骑常侍、大都督，进爵为公，累迁车骑大将军、仪同三司、骠骑大将军、开府仪同三司，改封彭城郡公，邑三千户。三年，从擒窦泰，复弘农，破沙苑，增邑二千户。四年，从战河桥，崇功居多。七年，稽胡反，崇率众讨平之。寻除雍州刺史，兼太子詹事。十五年，进位柱国大将军，转少傅。魏恭帝元年，出为宁州刺史，迁尚书令。六官建，拜大司空。孝闵帝践阼，进封梁国公，邑万户，加太保。历大宗伯、大司徒。

　　保定三年，崇从高祖幸原州，高祖夜还京师，窃怪其故。崇谓所亲人常升曰：「吾昔闻卜筮者言，晋公今年不利。车驾今忽夜还，不过是晋公死耳。」于是众皆传之。或有发其事者。高祖召诸公卿于大德殿，责崇。崇惶恐谢罪。其夜，护遣使将兵就崇宅，逼令自杀。礼葬如常仪。谥曰躁。护诛后，改谥曰庄闵。

　　子芮嗣。拜大将军，进位柱国。从高祖东伐，率众守太行道。并州平，授上柱国。仍从平邺，拜大司马。

　　崇弟琼，字世乐。年八岁丧父，养母至孝，善事诸兄，内外莫不敬之。以军功封灵丘县男，邑三百户。从魏孝武入关，为太祖直荡都督。大统二年，迁尚药典御。三年，拜太子右卫率，进爵为侯。从独孤信征梁仚定。累迁北秦州刺史。十四年，拜车骑大将军、仪同三司。孝闵帝践阼，进爵武安县公，增邑并前二千户。出为郢州刺史。武成二年，迁金州总管、六州诸军事、金州刺史。保定元年，拜大将军。天和四年，转荆州总管、十四州八防诸军事、荆州刺史。寻进位柱国，进爵同昌郡公。建德二年，拜大宗伯，出为秦州总管。四年，从高祖东伐，为后二军总管。寻改封武威郡公。大象二年，加上柱国。

　　琼弟凯，字敬乐。性刚正，颇好经史。随兄崇，以军功赐爵下蔡县男。大统元年，为东宫侍书。从太祖擒窦泰，破沙苑阵，以功拜宁远将军。累迁羽林监、东宫洗马、太子庶子，进授都督。十四年，兄崇以平原州功，赐爵灵武县侯，诏听转授凯。累迁东宫武卫率、尚书右丞，转左丞，进位车骑大将军、仪同三司。六官建，授司门下大夫。孝闵帝践阼，拜工部中大夫，进位开府仪同三司，转司宪中大夫，进爵为公，复除工部中大夫。世宗初，出为宜州刺史。武成二年，入为礼部中大夫。保定中，复为陵州刺史，转丹州刺史。所在颇有政绩。天和中，入为司会中大夫。建德二年，为聘齐使主。

　　史臣曰：萧何文吏自爱，惧秦法诛戮，乃推奉汉高；李通家传谶术，知刘氏当兴，遂翊戴光武。终而白水复禹，中阳纂尧。方策以为美谈，功臣仰其徽烈。赵贵志怀忠义，首倡大谋，爰启圣明，克复雠耻。关中全百二之险，周室定三分之业，彼此一时，足为连类。独孤信威申南服，化洽西州。信着遐方，光照邻国。侯莫陈崇以勇悍之气，当战争之利，轻骑启高平之扉，疋马得长坑之捷。并以宏材远略，附凤攀龙，绩着元勋，位居上衮。而识惭明悊，咸以凶终，惜哉！信虽不免其身，庆延于后。三代外戚，何其盛欤。

　　初，魏孝庄帝以尔朱荣有翊戴之功，拜荣柱国大将军，位在丞相上。荣败后，此官遂废。大统三年，魏文帝复以太祖建中兴之业，始命为之。其后功参佐命，望实俱重者，亦居此职。自大统十六年以前，任者凡有八人。太祖位总百揆，督中外军。魏广陵王欣，元氏懿戚，从容禁闱而已。此外六人，各督二大将军，分掌禁旅，当爪牙御侮之寄。当时荣盛，莫与为比。故今之称门阀者，咸推八柱国家云。今并十二大将军录之于左。使持节、太尉、柱国大将军、大都督、尚书左仆射、陇右行台、少师、陇西郡开国公李虎，使持节、太傅、柱国大将军、大宗伯、大司徒、广陵王元欣，使持节、太保、柱国大将军、大都督、大宗伯、赵郡开国公李弼，使持节、柱国大将军、大都督、大司马、河内郡开国公独孤信，使持节、柱国大将军、大都督、大司寇、南阳郡开国公赵贵，使持节、柱国大将军、大都督、大司空、常山郡开国公于谨，使持节、柱国大将军、大都督、少傅、彭城郡开国公侯莫陈崇。

　　右与太祖为八柱国。

　　右十二大将军，又各统开府二人。每一开府领一军兵，是为二十四军。

　　自大统十六年以前，十二大将军外，念贤及王思政亦作大将军。然贤作牧陇右，思政出镇河南，并不在领兵之限。此后功臣，位至柱国及大将军者众矣，咸是散秩，无所统御。六柱国、十二大将军之后，有以位次嗣掌其事者，而德望素在诸公之下，不得预于此列。

　





周书卷十七　　列传第九

梁御若干惠怡峰刘亮王德

　　梁御字善通，其先安定人也。后因官北边，遂家于武川，改姓为纥豆陵氏。高祖俟力提，从魏太祖征讨，位至扬武将军、定阳侯。

　　御少好学，进趋详雅。及长，更好弓马。尔朱天光西讨，知御有志略，引为左右，授宣威将军、都将。共平关右，除镇西将军、东益州刺史、第一领民酋长，封白水县伯，邑三百户。转征西将军、金紫光禄大夫。

　　后从贺拔岳镇长安。及岳被害，御与诸将同谋翊戴太祖。从征侯莫陈悦，迁武卫将军。太祖既平秦陇，方欲引兵东下，雍州刺史贾显持两端，通使于齐神武。太祖微知其意，以御为大都督、雍州刺史，领前军先行。既与显相见，因说显曰：「魏室陵迟，天下鼎沸。高欢志在凶逆，枭夷非远。宇文夏州英姿不世，算略无方，方欲扶危定倾，匡复京洛。公不于此时建立功效，乃怀犹豫，恐祸不旋踵矣。」显即出迎太祖，御遂入镇雍州。授车骑大将军、仪同三司。

　　大统元年，转右卫将军，进爵信都县公，邑一千户。寻授尚书右仆射。从太祖复弘农，破沙苑，加侍中、开府仪同三司，进爵广平郡公，增邑一千五百户。出为东雍州刺史。为政举大纲而已，民庶称焉。四年，薨于州。临终唯以国步未康为恨，言不及家。赠太尉、尚书令、雍州刺史，谥曰武昭。

　　子睿袭爵。天和中，拜开府仪同三司。以御佐命有功，进蒋国公。大象末，除益州总管，加授柱国。睿将之任，而王谦举兵，拒不受代。仍诏睿为行军元帅，讨谦，破之。进位上柱国。

　　若干惠字惠保，代郡武川人也。其先与魏氏俱起，以国为姓。父树利周，从魏广阳王深征葛荣，战没，赠冀州刺史。惠年弱冠，从尔朱荣征伐，定河北，破元颢，以功拜中坚将军。复以别将从贺拔岳西征，解岐州围，擒万俟丑奴，平水洛，定陇右，每力战有功。封北平县男，邑二百户。累迁镇远将军、都督、直寝、征西将军、金紫光禄大夫。及岳为侯莫陈悦所害，惠与寇洛、赵贵等同谋翊戴太祖。仍从平悦，拜直合将军。魏孝武西迁，除右卫将军、大都督，进爵魏昌县伯，邑五百户。出为北华州刺史，加使持节、骠骑将军。大统初，拜仪同三司，进爵为公，增邑五百户。从擒窦泰，复弘农，破沙苑，惠每先登陷阵。加侍中、开府，进爵长乐郡公，增邑通前二千二百户。四年，魏文帝东巡洛阳，与齐神武战于河桥，惠力战破之，大收降卒。七年，迁中领军。

　　及高仲密举北豫州来附，太祖帅师迎之。军至洛阳，齐神武于邙山将以邀我，太祖乃徙辎重于瀍曲，夜勒兵袭之。及战，惠为右军，与中军大破之，逐北数里，虏其步卒。齐神武兵乃萃于左军，军将赵贵等与战不利，诸军因之并退。时会日暮，齐神武兵屡来攻惠，惠击之，皆披靡。至夜中，齐神武骑复来追惠，惠徐乃下马，顾命厨人营食。食讫，谓左右曰：「长安死，此中死，异乎？」乃建旗鸣角，收诸败军而还。齐神武追骑惮惠，疑有伏兵，不敢逼。至弘农，见太祖，陈贼形势，恨其垂成之功，覆于一篑，于是歔欷不能自胜。太祖壮之。

　　寻拜秦州刺史，未及之部，迁司空。惠性刚质，有勇力，容貌魁岸。善于抚御，将士莫不怀恩，人思效节。十二年，东魏将侯景侵襄州，惠率兵击走之。明年，景请内附，朝议欲收辑河南，令惠以本官镇鲁阳，以为声援。遇疾，薨于军。

　　惠于诸将年最少。早丧父，事母以孝闻。太祖尝造射堂新成，与诸将宴射。惠窃叹曰：「亲老矣，何时办此乎？」太祖闻之，即日徙堂于惠宅。其见重如此。及薨，太祖为之流涕者久之。惠丧至，又临抚焉。赠本官，加秦州刺史，谥曰武烈。子凤嗣。

　　凤字达摩，少沉深，有识度。大统末，袭父爵长乐郡公，尚太祖女。魏废帝二年，授骠骑大将军、开府仪同三司。魏恭帝三年，除左宫伯。寻出为洛州刺史。

　　征拜大驭中大夫。保定四年，追录佐命之功，封凤徐国公，增邑并前五千户。建德二年，拜柱国。

　　怡峰字景阜，辽西人也。本姓默台，因避难改焉。高祖宽，燕辽西郡守。魏道武时，率户归朝，拜羽真，赐爵长虵公。曾祖文，冀州刺史。峰少从征役，以骁勇闻。永安中，假龙骧将军，为都将，从贺拔岳讨万俟丑奴，以功授给事中、明威将军，转征虏将军、都督，赐爵蒲阴县男。及岳被害，峰与赵贵等同谋翊戴太祖。进爵为伯。时原州刺史史归犹为侯莫陈悦守，太祖令峰与侯莫陈崇讨擒之。

　　及齐神武与魏孝武帝构隙，帝频敕太祖简锐卒入卫京邑。太祖乃令峰与都督赵贵等率轻骑赴洛阳。至潼关，值魏孝武西迁，峰即从太祖拔回洛，复潼关。拜安东将军、华州刺史。寻转大都督。讨曹泥有功，进爵华阳县公，邑一千户。大统（二）年，从太祖破窦泰于小关。还，拜散骑常侍、车骑大将军、仪同三司。又从复弘农，破沙苑，进爵乐陵郡公。仍与元季海、独孤信复洛阳。峰率奇兵至成皋，入其郛，收其户口而还。东魏遣行台任祥率步骑万余攻颍川，峰复以轻骑五百邀击之，自是威名转盛。加授开府仪同三司。东魏围洛阳，峰与季海守金墉。太祖至，围解，即与东魏战于河桥。时峰为左军，不利，与李远先还，太祖因此班师。诏原其罪。拜东西北三夏州诸军事、夏州刺史。后与于谨讨刘平伏，从解玉壁围，平柏谷坞，并有功。凉州刺史宇文仲和反，峰与于谨讨之。十五年，东魏围颍川，峰与赵贵赴援。至南阳，遇疾卒，时年五十。

　　峰沉毅有胆略，得士卒心，当时号为骁将。太祖嗟悼者久之。赠华州刺史，谥曰襄威。

　　子昂嗣。官至开府仪同三司。朝廷追录峰功，封昂郑国公。昂弟光，少以峰勋，赐爵安平县侯，起家员外散骑常侍，累迁司土中大夫、左武伯，出为汾、泾、豳三州刺史，加开府仪同三司，进爵龙河县公。光弟春，少知名，历官吏部下大夫、仪同三司。

