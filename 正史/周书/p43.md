<!-- { "loadSidebar": true } -->
　　世宗初，陵、眉、戎、江、资、邛、新、遂八州夷夏及合州民张瑜兄弟并反，众数万人，攻破郡县。腾率兵讨之。转潼州刺史。武成元年，诏征腾入朝，世宗面敕之曰：「益州险远，非亲勿居，故令齐公作镇。卿之武略，已着遐迩，兵马镇防，皆当委卿统摄。」于是徙隆州刺史，随宪入蜀。及赵公招代宪，复请留之。

　　保定元年，迁隆州总管，领刺史。二年，资州盘石民反，杀郡守，据险自守，州军不能制。腾率军讨击，尽破斩之。而蛮、獠兵及所在蜂起，山路险阻，难得掩袭。腾遂量山川形势，随便开道。蛮獠畏威，承风请服。所开之路，多得古铭，并是诸葛亮、桓温旧道。是年，铁山獠抄断内江路，使驿不通。腾乃进军讨之。

　　欲至铁山，乃伪还师。贼不以为虞，遂不守备。腾出其不意击之，应时奔溃。一日下其三城，斩其魁帅，俘获三千人，招纳降附者三万户。

　　帝以腾母在齐，未令东讨。适有其亲属自东还朝者，晋公护（奉）〔奏〕令伪告腾云：「齐为无道，已诛公家，母兄并从涂炭。」盖欲发其怒也。腾乃发哀泣血，志在复雠。四年，齐公宪与晋公护东征，请腾为副。赵公招时在蜀，复留之。晋公护与招书曰：「今朝廷令齐公扫荡河、洛，欲与此人同行。汝彼无事，且宜借吾也。」于是命腾驰传入朝，副宪东讨。五年，拜司宪中大夫。

　　天和初，信州蛮、蜑据江峡反叛，连结二千余里，自称王侯，杀刺史守令等。又诏腾率军讨之。腾乃先趣益州，进骁勇之士，兼具楼船，沿外江而下。军至汤口，分道奋击，所向摧破。乃筑京观以旌武功。语在蛮传。涪陵郡守蔺休祖又据楚、向、临、容、开、信等州，地方二千余里，阻兵为乱。复诏腾讨之。初与大战，斩首二千余级，俘获千余人。当时虽摧其锋，而贼众既多，自夏及秋，无日不战，师老粮尽，遂停军集市，更思方略。贼见腾不出，四面竞前。腾乃激励其众，士皆争奋，复攻拔其鱼令城，大获粮储，以充军实。又破铜盘等七栅，前后斩获四千人，并船舰等。又筑临州、集市二城，以镇遏之。腾自在龙州，至是前后破平诸贼，凡赏得奴婢八百口，马牛称是。于是巴蜀悉定，诏令树碑纪绩焉。

　　四年，迁江陵总管。陈遣其将章昭达率众五万、船舰二千围江陵。卫王直闻有陈寇，遣大将军赵誾、李迁哲等率步骑赴之，并受腾节度。时迁哲等守外城，陈将程文季、雷道勤夜来掩袭，迁哲等惊乱，不能抗御。腾夜遣开门，出甲士奋击，大破之。陈人奔溃，道勤中流矢而毙，虏获二百余人。陈人又决龙川宁邦堤，引水灌江陵城。腾亲率将士战于西堤，破之，斩首数千级，陈人乃遁。六年，进位柱国，进爵上庸郡公，增邑通前三千五百户。

　　建德二年，征拜大司空，寻出为泾州总管。宣政元年冬，薨于京师。赠本官加并汾等五州刺史，重赠大后丞。谥曰定。子玄嗣。

　　玄字士鉴，腾入关时，年始七岁。仕齐为奉朝请，历成平县令。齐平，高祖见玄，特加劳勉，即拜地官府都上士。大象末，为隋文相府内兵参军。玄弟融，字士倾，最知名，少历显职。大象中，位至大将军、定陵县公。

　　贺若敦，代人也。父统，为东魏颍州长史。大统（二）年，执刺史田迅以州降。至长安，魏文帝谓统曰：「卿自颍川从我，何日能忘。」即拜右卫将军、散骑常侍、兖州刺史，赐爵当亭县公。寻除北雍州刺史。卒，赠侍中、燕朔恒三州刺史、司空公，谥曰哀。

　　敦少有气干，善骑射。统之谋执迅也，虑事不果，又以累弱既多，难以自拔，沉吟者久之。敦时年十七，乃进策曰：「大人往事葛荣，已为将帅；后入尔朱，礼遇犹重。韩陵之役，屈节高欢，既非故人，又无功效，今日委任，无异于前者，正以天下未定，方藉英雄之力。一旦清平，岂有兼容之理。以敦愚计，恐将来有危亡之忧。愿思全身远害，不得有所顾念也。」统乃流涕从之，遂定谋归太祖。时群盗蜂起，各据山谷。大龟山贼张世显潜来袭统，敦挺身赴战，手斩七八人，贼乃退走。统大悦，谓左右僚属曰：「我少从军旅，战阵非一，如此儿年时胆略者，未见其人。非唯成我门户，亦当为国名将。」

　　明年，从河内〔公〕独孤信于洛阳，被围。敦弯弓三石，箭不虚发。信大奇之，乃言于太祖。太祖异之，引置麾下，授都督，封安陵县伯，邑四百户。尝从太祖校猎于甘泉宫，时围人不齐，兽多逃逸，太祖大怒，人皆股战。围内唯有一鹿，俄亦突围而走。敦跃马驰之，鹿上东山，敦弃马步逐至山半，便掣之而下。太祖大悦，诸将因得免责。累迁太子庶子、抚军将军、通直散骑常侍、大都督、车骑大将军、散骑常侍、仪同三司，进爵广乡县侯。敦既有武艺，太祖恒欲以将帅任之。魏废帝二年，拜右卫将军，俄加骠骑大将军、开府仪同三司，进爵为公。时岷蜀初开，民情尚梗。巴西人谯淹据南梁州，与梁西江州刺史王开业共为表里，扇动群蛮。太祖令敦率军讨之。山路艰险，人迹罕至。敦身先将士，攀木缘崖，倍道兼行，乘其不意。又遣仪同扶猛破其别帅向镇侯于白帝。淹乃与开业并其党泉玉成、侯造等率众七千，口累三万，自垫江而下，就梁王琳。敦邀击，破之。淹复依山立栅，南引蛮帅向白彪为援。敦设反间，离其党与，因其懈怠，复破之。斩淹，尽俘其众。进爵武都公，增邑通前一千七百户，拜典祀中大夫。

　　寻出为金州都督、七州诸军事、金州刺史。向白彪又与蛮帅向五子等聚众为寇，围逼信州。诏敦与开府田弘赴救，未至而城已陷。进与白彪等战，破之，俘斩二千人。仍进军追讨，遂平信州。是岁，荆州蛮帅文子荣自号仁州刺史，拥逼土人，据沮漳为逆。复令敦与开府潘招讨之，擒子荣，并虏其众。

　　武成元年，入为军司马。自江陵平后，巴、湘之地并内属，每遣梁人守之。至是陈将侯瑱、侯安都等围逼湘州，遏绝粮援。乃令敦率步骑六千，度江赴救。瑱等以敦孤军深入，规欲取之。敦每设奇伏，连战破瑱，乘胜径进，遂次湘州。因此轻敌，不以为虞。俄而霖雨不已，秋水泛溢，陈人济师，江路遂断。粮援既绝，人怀危惧。敦于是分兵抄掠，以充资费。恐瑱等知其粮少，乃于营内多为土聚，覆之以米，集诸营军士，人各持囊，遣官司部分，若欲给粮者。因召侧近村民，阳有所访问，令于营外遥见，随即遣之。瑱等闻之，良以为实。乃据守要险，欲旷日以老敦师。敦又增修营垒，造庐舍，示以持久。湘、罗之间，遂废农业。瑱等无如之何。

　　初，土人亟乘轻船，载米粟及笼鸡鸭以饷瑱军。敦患之，乃伪为土人，装船伏甲士于中。瑱兵人望见，谓饷船之至，逆来争取。敦甲士出而擒之。敦军数有叛人乘马投瑱者，辄纳之。敦又别取一马，牵以趣船，令船中逆以鞭鞭之。如是者再三，马便畏船不上。后伏兵于江岸，遣人以招瑱军，诈称投附。瑱便遣兵迎接，竞来牵马。马既畏船不上，敦发伏掩之，尽殪。此后实有馈饷及亡命奔瑱者，犹谓敦之设诈，逆遣扞击，并不敢受。相持岁余，瑱等不能制，求借船送敦度江。敦虑其或诈，拒而弗许。瑱复遣使谓敦曰：「骠骑在此既久，今欲给船相送，何为不去？」敦报云：「湘州是我国家之地，为尔侵逼。敦来之日，欲相平殄。既未得一决，所以不去。」瑱后日复遣使来，敦谓使者云：「必须我还，可舍我百里，当为汝去。」瑱等留船于江，将兵去津路百里。敦觇知非诈，徐理舟烜，勒众而还。

　　在军病死者十五六。晋公护以敦失地无功，除名为民。保定二年，拜工部中大夫。寻出为金州总管、七州诸军事、金州刺史。三年，从柱国杨忠引突厥破齐长城，至并州而还，以敦为殿。别封一子顺义县公，邑一千户。五年，除中州刺史，镇函谷。

　　敦恃功负气，顾其流辈皆为大将军，敦独未得，兼以湘州之役，全军而反，不蒙旌赏，翻被除名，每怀怨怒。属有台使至，乃出怨言。晋公护怒，遂征敦还，逼令自杀。时年四十九。建德初，追赠大将军。谥曰烈。

　　子弼，有文武材略。大象末，位至开府仪同大将军、扬州刺史、襄邑县公。

　　敦弟谊，亦知名。官至柱国、海陵县公。

　　权景宣字晖远，天水显亲人也。父昙腾，魏陇西郡守。赠秦州刺史。

　　景宣少聪悟，有气侠，宗党皆叹异之。年十七，魏行台萧宝夤见而奇之，表为轻车将军。及宝夤败，景宣归乡里。太祖平陇右，擢为行台郎中。魏孝武西迁，授镇远将军、步兵校尉，加平西将军、秦州大中正。大统初，转祠部郎中。

　　景宣晓兵权，有智略。从太祖拔弘农，破沙苑，皆先登陷阵。转外兵郎中。从开府于谨援洛阳，景宣督课粮储，军以周济。时初复洛阳，将修缮宫室，景宣率徒三千，先出采运。会东魏兵至，司州牧元季海等以众少拔还，属城悉叛，道路拥塞。景宣将二十骑，且战且走。从骑略尽，景宣轻马突围，手斩数级，驰而获免，因投民家自匿。景宣以久藏非计，乃伪作太祖书，招募得五百余人，保据宜阳，声言大军续至。东魏将段琛等率众至九曲，惮景宣，不敢进。景宣恐琛审其虚实，乃将腹心自随，诈云迎军，因得西遁。与仪同李延孙相会，攻孔城。洛阳以南，寻亦来附。太祖即留景宣守张白坞，节度东南义军。东魏将王元（凯）〔轨〕入洛，景宣与延孙等击走之，以功授大行台右丞。进屯宜阳，攻襄城，拔之，获郡守王洪显，俘斩五百余人。太祖嘉之，征入朝。录前后功，封显亲县男，邑三百户。除南阳郡守。郡邻敌境，旧制，发民守防三十五处，多废农桑，而奸宄犹作。景宣至，并除之，唯修起城楼，多备器械，寇盗敛迹，民得肄业。百姓称之，立碑颂德。太祖特赏粟帛，以旌其能。迁广州刺史。

　　侯景举河南来附，景宣从仆射王思政经略应接。既而侯景南叛，恐东魏复有其地，以景宣为大都督、豫州刺史，镇乐口。东魏亦遣张伯德为刺史。伯德令其将刘贵平率其戍卒及山蛮，屡来攻逼。景宣兵不满千人，随机奋击，前后擒斩三千余级，贵平乃退走。进授使持节、车骑大将军、仪同三司。颍川陷后，太祖以乐口等诸城道路阻绝，悉令拔还。襄州刺史杞秀以狼狈得罪。景宣号令严明，戎旅整肃，所部全济，独被优赏。仍留镇荆州，委以鸦南之事。

