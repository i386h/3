<!-- { "loadSidebar": true } -->
　　惠达幼有志操，好读书，美容貌，进退可观，见者莫不重之。魏齐王萧宝夤为瀛州刺史，召惠达及河间冯景同在合中，甚礼之。及宝夤还朝，惠达随入洛阳。领军元釜势倾海内，惠达尝因宝夤与釜言论，釜叹重之，于座遗惠达衣物。孝昌初，魏临淮王彧北讨，以惠达为府长流参军。及万俟丑奴等构乱，萧宝夤西征，惠达复随入关。宝夤后与贼战不利，退还，仍除雍州刺史，令惠达使洛阳。未还，而宝夤反谋闻于京师。有司以惠达是其行人，将执之。乃私驰还，至潼关，遇大使杨侃。侃谓惠达曰：「萧氏逆谋已成，何为故入兽口？」惠达曰：「萧王为左右所误，今往，庶其改图。」及至，宝夤反形已露，不可弥缝，遂用惠达为光禄勋、中书舍人。宝夤既败，人悉逃散，唯惠达等数人从之。宝夤语惠达曰：「人生富贵，左右咸言尽节，及遭厄难，乃知岁寒也。」

　　贺拔岳获宝夤送洛，留惠达为府祭酒，给其衣马，即与参议。岳为关中大行台，以惠达为从事中郎。尝使至洛，魏孝武与惠达语及世难。惠达陈天下事势，述岳有诚节，唯以忧国定乱为事。言辞激切，帝甚嘉之。及还，具以白岳。岳曰：「人生于天，受命于君，岂有利人荣禄，而不忧其祸难？卿之所奏，实获吾心。」自是更被亲礼。岳每征讨，恒命惠达居守。又转岳府属。

　　岳为侯莫陈悦所害，悦得惠达，欲官之。惠达辞以疾，不见许，乃遁入汉阳之麦积崖。悦平，惠达归于太祖，即用秦州司马，安辑陇右。及太祖为大都督总管兵起雍，复以惠达为府司马，便委任焉。魏孝武诏太祖尚冯翊长公主，以惠达为长史，赴洛阳奉迎。至潼关，遇孝武已西，即令惠达先。太祖谓惠达曰：「昔周之东迁，晋郑是依。今乘舆播越，降临关右，吾虽猥当其任，而才愧昔人。卿宜戮力，共成功业，以取富贵也。」对曰：「惠达宦游有年，属明公一匡之运，富贵之事，非所敢望。但愿明公威德加于天下，惠达得效其尺寸，则志愿毕矣。」太祖为大将军、大行台，以惠达为行台尚书、大将军府司马，封文安县子，邑三百户。太祖出镇华州，留惠达知后事。于时既承丧乱，庶事多阙。惠达营造戎仗，储积食粮，简阅士马，以济军国之务，时甚赖焉。为安东将军，拜太子少傅，进爵为伯，增邑三百户。寻除中书令，进爵为公，增邑通前九百户，加卫大将军、左光禄大夫。

　　四年，兼尚书右仆射。其年，太祖与魏文帝东征，惠达辅魏太子居守，总留台事。惠达前后辞让，帝手诏答曰：「西顾无忧，唯公是属。萧、寇之重，深所寄怀。」及邙山失律，人情骇动。赵青雀率东人据长安子城反，惠达奉太子出渭桥北以御之。军还，青雀等伏诛。拜吏部尚书。久之，复为右仆射。自关右草创，礼乐缺然。惠达与礼官损益旧章，至是仪轨稍备。魏文帝因朝奏乐，顾谓惠达曰：「此卿之功也。」寻拜仪同三司。

　　惠达虽居显职，性谦退，善下人，尽心勤公，进拔良士。以此人皆敬而附之。十年，薨。子题嗣。隋开皇初，以惠达着绩前代，追封萧国公。

　　冯景字长明，少与惠达同志相友。延（景）〔昌〕中，梁人寇抄徐、扬，景谓萧宝夤曰：「今梁寇凭凌，朝廷思靖边之将。王若能先驱效命，非唯雪家国之耻，亦是保身之长策也。」宝夤深然之。及宝夤为大都督，以景为功曹参军。后为右仆射，引景入省，领尚书都令史。正光中，宝夤为关西大行台，又假景陵江将军，领大行台都令史，从宝夤征讨。宝夤将举兵反，景固谏，不从。

　　宝夤败后，景还洛。朝廷先闻景有谏言，故免之。除奉车都尉。汝阳王元叔昭为陇右大行台，启景为行台郎中。贺拔岳为大都督，又以景为从事中郎。太祖平侯莫陈悦，除景洛阳郡守，寻兼行台左丞，留守原州。魏孝武西迁，封高阳县伯，邑三百户。迁散骑常侍、行台尚书，加瀛州刺史。大统初，行泾州事。后以疾卒。

　　杨宽字景仁，弘农华阴人也。祖恩，魏镇远将军、河间内史。父钧，博学强识，举秀才，拜大理平，转廷尉正。累迁，历洛阳令、左中郎将（军）、华州大中正、河南尹、廷尉卿、安北将军、七兵尚书、北道大行台、恒州刺史、怀朔镇将（军），卒于镇。赠侍中、司空公，追封临贞县伯，谥曰恭。

　　宽少有大志，每与诸儿童游处，必择高大之物而坐之，见者咸异焉。及长，颇解属文，尤尚武艺。弱冠，除奉朝请。属钧出镇恒州，请从展效，乃改授将军、高阙戍主。时茹茹既乱，其主阿那瑰来奔，魏帝遣使纳之，诏钧率兵卫送。宽亦从，以功拜行台郎中。时北边贼攻围镇城，钧卒，城民等推宽守御。寻而城陷，宽乃北走茹茹。后讨镇贼，破之，宽始得还朝。

　　魏广阳王深与宽素相委昵，深犯法得罪，宽被逮捕。魏孝庄时为侍中，与宽有旧，藏之于宅，遇赦得免。除宗正丞。北海王颢少相器重，时为大行台，北征葛荣，欲启宽为左右丞，与参谋议。宽辞以孝庄厚恩未报，义不见利而动。颢未之许。颢妹婿李神轨谓颢曰：「杨宽义士也，匹夫犹不可夺志，况义士乎。王今强之以行，亦恐不为人用。」颢乃止。孝庄践阼，拜通直散骑侍郎，领河南尹丞，行洛阳令。

　　邢杲反，宽以都督从太宰、上党王元天穆讨平之。就拜通直散骑常侍。师未还，属元颢自梁入洛，孝庄出居河内。天穆惧，计无所出，集诸将谋之。宽曰：

　　「吴人轻跳，非王之敌。况悬军深入，师老兵疲，强弩之末，何能为也。愿径取成皋，会兵伊洛，戮带定襄，于是乎在。此事易同摧朽，王何疑焉。」天穆然之，乃引军趣成皋，令宽与尔朱能为后拒。寻以众议不可，乃回赴石济。宽夜行失道，后期。诸将咸言：「宽少与北海周旋，今不来矣。」天穆答曰：「杨宽非轻于去就者也，其所逗留，必有他故。吾当为诸君保明之。」语讫，候骑白宽至。天穆抚髀而笑曰：「吾固知其必来。」遽出帐迎之，握其手曰：「是所望也。」即给牛三十头、车五乘、绵绢一十五车、羊五十口。与天穆俱谒孝庄于太行，拜散骑常侍、安东将军。仍为都督，从平河内，进围北中。

　　时梁将陈庆之为颢兵守北门，天穆驻马围外，遣宽至城下说庆之。宽先自称姓名，然后与语，备陈利害，劝令早降。庆之不答。久之，乃曰：「贤兄抚军在此，颇欲相见。」宽答曰：「仆兄既力屈（凶）〔王〕威，迹沦逆党，人臣之理，何烦相见。向所以先申姓名者，岂不知兄在彼乎。直以信不见疑，忠为令德耳。仆之昆季，幸不待言。但当议良图，自求多福。」天穆闻之，谓左右曰：「杨宽大异人，何至不惜形便如此。」自是弥敬重之。孝庄反正，拜中军将军、太府卿、华州大中正，封澄城县伯，邑三百户。

　　尔朱荣被诛，其从弟世隆等拥部曲烧城门，出据河桥，还逼京师。进宽镇北将军、使持节、大都督，随机扞御。世隆谓宽曰：「岂忘太宰相知之深也？」宽答曰：「太宰见爱以礼，人臣之交耳。今日之事，事君常节。」世隆北走，宽追至河内。俄而尔朱兆陷洛阳，囚执孝庄帝。宽还洛不可，遂自成皋奔梁。至建业，闻孝庄帝弒崩，宽发哀尽礼。梁武义之，待之甚厚。寻而礼送还朝。至下邳，尔朱仲远启复宽官爵，留为大行台吏部尚书。

　　孝武初，改授散骑常侍、骠骑将军、给事黄门侍郎，监内典书事。时夏州戍兵数千人据兖州反，诏宽兼侍中，节度诸军讨平之。中尉綦俊与宽有宿憾，诬以他罪，劾之。孝武谓侍臣等曰：「杨宽清直，朕极知其无罪，但不能杜法官之奏耳。」事下廷尉，寻得申释。又除黄门侍郎，兼武卫将军。孝武与齐神武有隙，遂召募骑勇，广增宿卫。以宽为合内大都督，专总禁旅。从孝武入关，兼吏部尚书。录从驾勋，进爵华山郡公，邑一千二百户。大统初，迁车骑大将军、太子太傅、仪同三司。三年，使茹茹，迎魏文悼后。还，拜侍中、都督泾州诸军事、泾州刺史。五年，除骠骑大将军、开府仪同三司、都督东雍州诸军事、东雍州刺史，即本州也。十年，转河州刺史。十六年，兼大丞相府司马。

　　朝议欲经略汉川，而梁宜丰侯萧循固守南郑。十七年，宽从大将军达奚武讨之。梁武陵王萧纪遣将杨干运率兵万余人救循，武令宽督开府王杰、贺兰愿德等邀击之。军至白马，与干运合战，破之，俘斩数千人。军还，除南豳州刺史。魏废帝初，入为尚书左仆射、将作大监，坐事免。魏恭帝二年，除廷尉卿。世宗初，拜大将军，增邑一千二百户。从贺兰祥讨吐谷浑，破之，别封宜阳县公，邑一千户。除小冢宰，转御正中大夫。武成二年，诏宽与麟趾学士参定经籍。

　　宽性通敏，有器识。频牧数州，号为清简。历居台阁，有当官之誉。然与柳庆不协，欲按成其罪，时论颇以此讥之。保定元年，除总管梁兴等十九州诸军事、梁州刺史。其年，薨于州。赠华陕虞上潞五州刺史。谥曰元。子纪嗣。大象末，官至上仪同大将军、虞部下大夫。

　　宽二兄，穆、俭。穆字绍叔。魏永安中，除华州别驾。孝武末，宽请以澄城县伯让穆，诏许之。仍拜中军将军、金紫光禄大夫，除车骑将军、都督并州诸军事、并州刺史。卒于家。赠骠骑大将军、开府仪同三司、华州刺史。

　　俭字景则。伟容仪，有才行。魏正始中，起家侍御史，加奉朝请，迁员外散骑侍郎。孝昌中，除镇远将军、顿丘太守。未及述职，元颢启请随军。建义初，兼给事黄门侍郎、左将军、太府少卿。元颢入洛，授抚军将军。孝庄反正，废于家。寻拜散骑常侍、都督颍州诸军事、颍州刺史。建明中，加征南将军、金紫光禄大夫。孝武初，除卫将军、北雍州刺史。政尚宽惠，夷夏安之。孝武西迁，除侍中、骠骑将军。大统初，以本官行东秦州事，加使持节、当州大都督。从破齐神武于沙苑，封夏阳县侯，邑八百户。七年，领大丞相府谘议参军，出为都督东雍华二州诸军事、骠骑大将军、开府仪同三司、华州刺史。八年，卒于家。赠本官，谥曰静。

　　柳庆字更兴，解人也。五世祖恭，仕后赵，为河东郡守。后以秦、赵丧乱，乃率民南徙，居于汝、颍之间，故世仕江表。祖縃，宋同州别驾，宋安郡守。父僧习，齐奉朝请。魏景明中，与豫州刺史裴叔业据州归魏。历北地、颍川二郡守、扬州大中正。

