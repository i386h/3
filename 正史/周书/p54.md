<!-- { "loadSidebar": true } -->
　　宽仪貌瑰伟，博涉群书，弱冠为州里所称。与二弟汉、尼是和知名。亲殁，抚弟以笃友闻。荥阳郑孝穆常谓从弟文直曰：「裴长宽兄弟，天伦笃睦，人之师表。吾爱之重之。汝可与之游处。」年十三，以选为魏孝明帝挽郎，释褐员外散骑侍郎。魏孝武末，除广陵王府直兵参军，加宁朔将军、员外散骑常侍。及孝武西迁，宽谓其诸弟曰：「权臣擅命，乘舆播越，战争方始，当何所依？」诸弟咸不能对。宽曰：「君臣逆顺，大义昭然。今天子西幸，理无东面，以亏臣节。」乃将家属避难于大石岩。独孤信镇洛阳，始出见焉。

　　时汾州刺史韦子粲降于东魏，子粲兄弟在关中者，咸已从坐。其季弟子爽先在洛，窘急，乃投宽。宽开怀纳之。遇有大赦，或传子爽合免，因尔遂出。子爽卒以伏法。独孤信召而责之。宽曰：「穷来见归，义无执送。今日获罪，是所甘心。」以经赦宥，遂得不坐。

　　大统五年，授都督、同轨防长史，加征虏将军。十三年，从防主韦法保向颍川，解侯景围。景密图南叛，军中颇有知者。以其事计未成，外示无贰，往来诸军间，侍从寡少。军中名将，必躬自造，至于法保，尤被亲附。宽谓法保曰：「侯景狡猾，必不肯入关。虽托款于公，恐未可信。若仗兵以斩之，亦一时之计也。如曰不然，便须深加严警，不得信其诳诱，自贻后悔。」法保纳之，然不能图景，但自固而已。

　　十四年，与东魏将彭乐、〔乐〕恂战于新城，因伤被擒。至河阴，见齐文襄。宽举止详雅，善于占对，文襄甚赏异之。谓宽曰：「卿三河冠盖，材识如此，我必使卿富贵。关中贫（校）〔狭〕，何足可依，勿怀异图也。」因解锁付馆，厚加其礼。宽乃裁卧毡，夜缒而出，因得遁还，见于太祖。太祖顾谓诸公曰：「被坚执锐，或有其人，疾风劲草，岁寒方验。裴长宽为高澄如此厚遇，乃能冒死归我。虽古之竹帛所载，何以加之！」乃手书署宽名下，授持节、帅都督，封夏阳县男，邑三百户，并赐马一疋、衣一袭，即除孔城城主。

　　十六年，迁河南郡守，仍镇孔城。寻加抚军、大都督、通直散骑常侍。魏废帝元年，进使持节、车骑大将军、仪同三司、散骑常侍。孝闵帝践阼，进爵为子。宽在孔城十三年，与齐洛州刺史独孤永业相对。永业有计谋，多谲诈，或声言春发，秋乃出兵，掩蔽消息，倏忽而至。宽每揣知其情，用兵邀击，无不克之。永业常戒其所部曰：「但好镇孔城，自外无足虑。」其见惮如此。齐伊川郡守梁鲊，常在境首抄掠。太祖患之，命宽经略焉。鲊行过妻家，椎牛宴饮，既醉之后，不复自防。宽密知之，遣兵往袭，遂斩之。太祖嘉焉，赐奴婢、金带、粟帛等。武成二年，征拜司（士）〔土〕中大夫。

　　保定元年，出为（汾）〔沔〕州刺史。寻转鲁山防主。四年，加骠骑大将军、开府仪同三司。天和二年，行复州事。三年，除温州刺史。初陈氏与国通和，每修聘好。自华皎附后，乃图寇掠。沔州既接敌境，事资守备，于是复以宽为沔州刺史。而州城埤狭，器械又少，宽知其难守，深以为忧。又恐秋水暴长，陈人得乘其便。即白襄州总管，请戍兵，并请移城于羊蹄山，权以避水。总管府许增兵守御，不许迁移城。宽乃量度年常水至之处，竖大木于岸，以备船行。襄州所遣兵未至，陈将程灵洗已率众至于城下。遂分布战舰，四面攻之。水势犹小，灵洗未得近城。宽每简募骁兵，令夜掩击，频挫其锐。相持旬日，灵洗无如之何。俄而雨水暴长，所竖木上，皆通船过。灵洗乃以大舰临逼，拍干打楼，应即摧碎，弓弩大石，昼夜攻之。苦战三十余日，死伤过半。女垣崩尽，陈人遂得上城。短兵相拒，犹经二日。外无继援，力屈。城陷之后，水便退缩。陈人乃执宽至扬州，寻被送岭外。经数载，后还建业，遂卒于江左。时年六十七。子义宣后从御正杜杲使于陈，始得将宽柩还。开皇元年，隋文帝诏赠襄郢二州刺史。

　　义宣起家谯王俭府记室，转司金二命士，合江令。宽弟汉。汉字仲霄，操尚弘雅，聪敏好学。尝见人作百字诗，一览便诵。魏孝武初，解褐员外散骑侍郎。大统五年，除大丞相府士曹行参军，补墨曹参军。汉善尺牍，尤便簿领，理识明赡，决断如流。相府为之语曰：「日下粲烂有裴汉。」十一年，李远出镇弘农，启汉为司马。远特相器遇。寻加安东将军、银青光禄大夫、成都上士。寻转司车路下大夫。与工部郭彦、太府高宾等参议格令，每较量时事，必有条理，彦等咸敬异之。加帅都督。天和中，复与司宗孙恕、典祀薛慎同为八使，巡察风俗。五年，加车骑大将军、仪同三司。

　　汉少有宿疾，恒带虚羸，剧职烦官，非其好也。时晋公护擅权，搢绅等多谄附之，以图仕进。唯汉直道固守，八年不徙职。性不饮酒，而雅好宾游。每良辰美景，必招引时彦，宴赏留连，间以篇什。当时人物，以此重之。自宽没后，遂断绝游从，不听琴瑟，岁时伏腊，哀恸而已。抚养兄弟子，情甚笃至。借人异书，必躬自录本。至于疹疾弥年，亦未尝释卷。建德元年卒，时年五十九。赠晋州刺史。

　　子镜民，少聪敏，涉猎经史。为大将军、谭公会记室参军。后历宋王寔侍读，转记室，迁司录。宣政初，吏部上士。大象末，春官府都上士。汉弟尼。

　　尼字景尼，性弘雅，有器局。起家奉朝请。除梁王东合祭酒，迁从事中郎，加通直散骑常侍。陇西李际、范阳卢诞并有高名于世，与尼结忘年之交。魏恭帝元年，以本官从于谨平江陵，大获军实，谨恣诸将校取之。余人皆竞取珍玩，尼唯取梁元帝素琴一张而已。谨深叹美之。六官建，拜御正下大夫。寻以疾卒。赠辅国将军、随州刺史。

　　子之隐，赵王招府记室参军。之隐弟师民，好学有识度，见称于时。起家秦王（赟）〔贽〕府记室参军，仍兼侍读。宽族弟鸿。

　　鸿少恭谨，有干略，历官内外。孝闵帝践阼，拜辅城公司马，加仪同三司。为晋公护雍州治中，累迁御正中大夫，进位开府仪同三司，转民部中大夫。保定末，出为中州刺史、九曲城主。镇守边鄙，甚有扞御之能。卫公直出镇襄州，以鸿为襄州司马。天和初，拜郢州刺史，转襄州总管府长史，赐爵高邑县侯。从直南征，军败，遂没。寻卒于陈。朝廷哀之，赠丰资遂三州刺史。

　　杨敷字文衍，华山公宽之兄子也。父暄，字景和。性朗悟，有识学。弱冠拜奉朝请，历员外散骑侍郎、华州别驾、尚书右中兵郎中、辅国将军、谏议大夫。以别将从魏广阳王深征葛荣，为荣所害。赠殿中尚书、华夏二州诸军事、镇西将军、华州刺史。

　　敷少有志操，重然诺。每览书传，见忠臣烈士之事，常慨然景慕之。魏建义初，袭祖钧爵临贞县伯，邑四百户。除员外羽林监。大统元年，拜奉车都尉。历尚书左士郎中、祠部郎中、大丞相府墨曹参军、帅都督、平东将军、太中大夫，加抚军将军、通直散骑常侍。魏恭帝二年，迁廷尉少卿。所断之狱，号称平允。

　　孝闵帝践阼，进爵为侯，增邑并前八百户。除小载师下大夫，使北豫州迎司马消难，还，授使持节、蒙州诸军事、蒙州刺史。先是蛮左等多受齐假署，数为乱逆。敷推诚布信，随方慰抚，蛮左等感之，相率归附。敷乃送其首四十余人赴阙，请因齐所假而授之。诸蛮等愈更感悦，州境获宁。特降玺书劳问，加车骑大将军、仪同三司。保定中，征为司水中大夫。夷夏吏民，乃荆州总管长孙俭并表请留之。时议欲东讨，将委敷以舟舰转输之事，故弗许焉。陈公纯镇陕（西）〔州〕，以敷为总管长史。五年，转司木中大夫、军器副监。敷明习吏事，所在以勤察著名，每岁奏课居最，累获优赏。进位骠骑大将军、开府仪同三司。

　　天和六年，出为汾州诸军事、汾州刺史，进爵为公，增邑一千五百户。齐将段孝先率众五万来寇，梯冲地道，昼夜攻城。敷亲当矢石，随事扞御，拒守累旬。孝先攻之愈急。时城中兵不满二千，战死者已十四五，粮储又尽，公私穷蹙。齐公宪总兵赴救，惮孝先，不敢进军。敷知必陷没，乃召其众谓之曰：「吾与卿等，俱在边镇，实愿同心戮力，破贼全城。但强寇四面攻围日久，吾等粮食已尽，救援断绝。守死穷城，非丈夫也。今胜兵之士，犹数百人，欲突围出战，死生一决。傥或得免，犹冀生还，受罪阙庭，孰与死于寇乎！吾计决矣，于诸君意何如？」众咸涕泣从命。敷乃率见兵夜出，击杀齐军数十人。齐军众稍却。俄而孝先率诸军尽锐围之，敷殊死战，矢尽，为孝先所擒。齐人方欲任用之，敷不为之屈，遂以忧惧卒于邺。高祖平齐，赠使持节、大将军、淮广复三州诸军事、三州刺史，谥曰忠壮。葬于华阴旧茔。

　　子素，有文武材略。大象末，上柱国、清河郡公。

　　史臣曰：自三方鼎峙，群雄竞逐，俊能驰骛，各吠非主。争奋厉其智勇，思赴蹈于仁义。临危不顾，前哲所难。赵善等或行彰于孝友，或诚显于忠概，咸躬志力，俱徇功名。兵凶战危，城孤援绝。杨敷、赵善，类庞德之势穷；元定、裴宽，同黄权之无路。王旅不振，非其罪也。敷少而慷慨，终能立节，仁而有勇，其最优乎。杨摽屡有奇功，狃于数胜，轻敌无备，兵破身囚，未能远谋，良可嗟矣。易曰：「师出以律，否臧凶。」传曰：「不备不虞，不可以师。」其杨摽之谓也？

　





周书卷三十五　　列传第二十七

郑孝穆崔谦弟说说子弘度崔猷裴侠薛端薛善弟慎敬珍

　　郑孝穆字道和，荥阳开封人，魏将作大匠浑之十一世孙。祖敬叔，魏颍川、濮阳郡守，本邑中正。父琼，范阳郡守，赠安东将军、青州刺史。

　　孝穆幼而谨厚，以清约自居。年未弱冠，涉猎经史。父叔四人并早殁，昆季之中，孝穆居长。抚训诸弟，有如同生，闺庭之中，怡怡如也。魏孝昌初，解褐太尉行参军，转司徒主簿。属盗贼蜂起，除假节、龙骧将军、别将，屡有战功。永安中，迁冠军将军、持节、都督。从元天穆讨平邢杲，进骠骑将军、左光禄大夫、太师咸阳王长史。及魏孝武西迁，从入关，除司徒左长史，领临洮王友，赐爵永宁县侯。

