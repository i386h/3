<!-- { "loadSidebar": true } -->
　　孝闵帝践阼，除巴州刺史，进使持节、骠骑大将军、开府仪同三司，进爵琅邪县伯，邑五百户。保定二年，入为御伯中大夫，增邑通前一千五百户。四年，转御正中大夫，进爵为公。大军东讨，裔率义兵与少师杨摽守轵关，即授怀州刺史、东道慰劳大使。五年，转始州刺史。

　　天和初，信州蛮酋冉令贤等反，连结二千余里。裔随上庸公陆腾讨之。裔自开州道入，先遣使宣示祸福。蛮酋冉三公等三十余城皆来降附。进次双城，蛮酋向宝胜等率其种落，据险自固。向天王之徒，为其外援。裔昼夜攻围，腹背受敌。自春至秋，五十余战。宝胜粮仗俱竭，力屈乃降。时尚有笼东一城未下，寻亦拔之。又获贼帅冉西梨、向天王等。出师再期，群蛮率服。拜信州刺史。五年，迁潼州刺史。六年，征拜大将军，除西宁州刺史。未及之部，卒于京师。

　　裔性清约，不事生业，所得俸禄，并散之亲戚，身死之日，家无余财。宅宇卑陋，丧庭无所，有诏为起祠堂焉。赠大将军，加怀邵汾晋四州刺史。谥曰定。子侃嗣。

　　侃字道迁，少敢勇，未弱冠，便从戎旅。保定四年，随少师杨摽东征。与齐人交战，摽为敌所擒，侃力战得免。天和二年，授右侍上士，加都督，进大都督。从大军攻晋州，以功授使持节、车骑将军、仪同三司。又从平并、邺，除乐安郡守。后更论晋州及平齐勋，加骠骑大将军、开府仪同三司。迁兖州刺史。未之部而卒。赠本官，加豫州刺史，谥曰惠。子运嗣。裴果字戎昭，河东闻喜人也。祖思贤，魏青州刺史。父遵，齐州刺史。果少慷慨，有志略。魏太昌初，起家前将军、干河军主，除阳平郡丞。太祖曾使并州，与果相遇。果知非常人，密托附焉。永安末，盗贼蜂起。果从军征讨，乘黄骢马，衣青袍，每先登陷阵，时人号为「黄骢年少」。永熙中，授河北郡守。及齐神武败于沙苑，果乃率其宗党归阙。太祖嘉之，赐田宅、奴婢、牛马、衣服、什物等。从战河桥，解玉壁围，并摧锋奋击，所向披靡。大统九年，又从战邙山，于太祖前挺身陷阵，生擒东魏都督贺娄乌兰。勇冠当时，人莫不叹服。以此太祖愈亲待之，补帐内都督，迁平东将军。后从开府杨忠平随郡、安陆，以功加大都督，除正平郡守。正平，果本郡也。以威猛为政，百姓畏之，盗贼亦为之屏息。迁使持节、车骑大将军、仪同三司、散骑常侍、司农卿。又从大将军尉迟迥伐蜀。果率所部为前军，开剑阁，破李庆保，降杨干运，皆有功。魏废帝三年，授龙州刺史，封冠军县侯，邑五百户。俄而州民张道、李祏驱率百姓，围逼州城。时粮仗皆阙，兵士又寡，果设方略以拒之，贼便退走。于是出兵追击，累战破之。旬月之间，州境清晏。转陵州刺史。

　　孝闵帝践阼，除隆州刺史。加使持节、骠骑大将军、开府仪同三司，进爵为公，增邑一千户。武成末，转眉州刺史。保定五年，授复州刺史。果性严猛，能断决，每抑挫豪右，申理屈滞，历牧数州，号为称职。天和二年，卒于位。赠本官，加绛晋建三州刺史。谥曰质。子孝仁嗣。

　　孝仁幼聪敏，涉猎经史，有誉于时。起家舍人上士。累迁大都督、仪同三司。出为长宁镇将。扞御齐人，甚有威边之略。建德末，迁建州刺史，转谯州刺史。大象末，又迁亳州刺史。郑伟等之以梁州归款，时刘志亦以广州来附。

　　志，弘农华阴人，本名思，汉太尉宽之十世孙也。高祖隆，宋武帝平姚泓，以宗室首望，召拜冯翊郡守。后属赫连氏入寇，避地河洛，因家于汝颍。祖善，魏（大）〔天〕安中，举秀才，拜中书博士。后至弘农郡守、北雍州刺史。父瑰，汝南郡守，赠徐州刺史。

　　志少好学，博涉群书，植性方重，兼有武略。魏正光中，以明经征拜国子助教，除行台郎中。永安初，加宣威将军、给事中。二年，转东中郎府司马、征虏将军。永熙二年，除安北将军、银青光禄大夫、广州别驾。三年，齐神武举兵入洛，魏孝武西迁。志据城不从东魏，潜遣间使，奉表长安。魏孝武嘉之，授大统三年，太祖遣领军将军独孤信复洛阳。志纠合义徒，举广州归国。拜大丞相府墨曹参军，封华阴县男，邑二百户。加大都督、抚军将军，转中外府属，迁国子祭酒。世宗出牧宜州，太祖以志为幕府司录。世宗雅爱儒学，特钦重之，事无大小，咸委于志。志亦忠恕谨慎，甚得匡赞之体。太祖嘉之，尝谓之曰：「卿之所为，每会吾志。」于是遂赐名志焉。仍于宜州赐田宅，令徙居之。世宗迁莅岐州，又令志以本官翊从。及世宗即位，除右金紫光禄大夫、车骑大将军、仪同三司，进爵武乡县公，增邑通前一千户，仍赐姓宇文氏。高祖时为鲁公，诏又以志为其府司马。

　　高祖嗣位，进授骠骑大将军、开府仪同三司，拜刑部中大夫。志执法平允，甚得时誉。莲芍界内，数有群盗攻劫行旅，郡县不能制。乃以志为延寿郡守以督之。志示以恩信，群盗相率请罪。志表陈其状，诏并免之。自是郡界肃清，寇盗屏息。迁使持节、成州诸军事、成州刺史。政存宽恕，民吏爱之。天和五年卒。赠大将军、扬州刺史，谥曰文。子子明嗣。

　　子明弘雅有父风。历官右侍上士、大都督、绛州别驾。隋文帝践极，除行台郎中、顺阳郡守。子明弟子陵，司右中士、帅都督、凉州别驾。隋开皇初，拜姑臧郡守。寻加仪同三司。历卫州蔚州长史、幽州总管府〔司马、朔州总管府〕长史。

　　史臣曰：昔阳货外叛，庶其窃邑，而春秋讥之；韩信背项，陈平归汉，而史迁美之。盖以运属既安，君道已着，则徇利忘德者，罪也；时逢扰攘，臣礼未备，则转祸为福者，可也。郑伟、崔彦穆等之在山东，并以不羁之才，邅回于燕雀，终能翻然豹变，自致龟组，其知机之士欤。王士良之仕于齐，班职上卿，出为牧伯，而临危苟免，失忠与义，其背叛之徒欤。令狐整器干确然，雅望重于河右，处州里则勋着方隅，升朝廷则绩宣中外。而畏避权宠，克保终吉。不如是，亦何以立韪名、取高位乎。

　





周书卷三十七　　列传第二十九

寇隽韩褒赵肃张轨李彦郭彦裴文举高宾

　　寇俊字祖俊，上谷昌平人也。祖赞，魏南雍州刺史。父臻，安远将军、郢州刺史。

　　隽性宽雅，幼有识量，好学强记。兄祖训、祖礼及隽，并有志行。闺门雍睦，白首同居。父亡虽久，而犹于平生所处堂宇，备设帷帐几杖，以时节列拜，垂涕陈荐，若宗庙焉。吉凶之事，必先启告，远行往返，亦如之。性又廉恕，不以财利为心。家人曾卖物与人，而剩得绢五匹。隽于后知之，乃曰：「恶木之阴，不可暂息；盗泉之水，无容误饮。得财失行，吾所不取。」遂访主还之。其雅志如此。

　　以选为魏孝文帝挽郎，除奉朝请。大乘贼起，燕齐扰乱，隽参护军事东讨，以功授员外散骑侍郎，迁尚书左民郎中。以母忧不拜。正光三年，拜轻（骑）〔车〕将军，迁扬烈将军、司空府功曹参军，转主簿。时灵太后临朝，减食禄官十分之一，造永宁佛寺，令隽典之。资费巨万，主吏不能欺隐。寺成，又极壮丽。灵太后嘉之，除左军将军。孝昌中，朝议以国用不足，乃置盐池都将，秩比上郡。前后居职者，多有侵隐。乃以隽为之。加龙骧将军，仍主簿。

　　永安初，华州民史底与司徒杨椿讼田。长史以下，以椿势贵，皆言椿直，欲以田给椿。隽曰：「史底穷民，杨公横夺其地。若欲损不足以给有余，见使雷同，未敢闻命。」遂以地还史底。孝庄帝后知之，嘉隽守正不挠，即拜司马，赐帛百匹。其附椿者，咸谴责焉。

　　二年，出为左将军、（凉）〔梁〕州刺史。民俗荒犷，多为盗贼。隽乃令郡县立庠序，劝其耕桑，敦以礼让，数年之中，风俗顿革。梁遣其将曹琰之镇魏兴，继日版筑。琰之屡扰疆埸，边人患之。隽遣长史杜休道率兵攻克其城，并擒琰之。琰之即梁大将军景宗之季弟也。于是梁人惮焉。属魏室多故，州又僻远，梁人知无外援，遂遣大兵顿魏兴，志图攻取。隽抚励将士，人思效命。梁人知其得众心也，弗之敢逼。隽在州清苦，不治产业。秩满，其子等并徒步而还。吏人送隽，留连于道，久之乃得出界。

　　大统二年，东魏授隽洛州刺史，隽因此乃谋归阙。五年，将家及亲属四百余口入关，拜秘书监。时军国草创，坟典散逸，隽始选置令史，抄集经籍，四部群书，稍得周备。加镇东将军，封西安县男，邑二百户。十七年，除车骑大将军、仪同三司，加散骑常侍。隽以年老乞骸骨，太祖弗许。遂称疾笃，不复朝觐。魏恭帝三年，赐姓若口引氏。

　　孝闵帝践阼，进爵为子，增邑五百户。武成元年，进骠骑大将军、开府仪同三司，增邑并前二千户。隽年齿虽迈，而志识未衰，教授子孙，必先礼典。世宗尚儒重道，特钦赏之，数加恩锡，思与相见。隽不得已，乃入朝。世宗与同席而坐，因顾访洛阳故事。隽身长八尺，须鬓皓然，容止端详，音韵清朗。帝与之谈论，不觉屡为前膝。及隽辞还，帝亲执其手曰：「公年德俱尊，朕所钦尚，乞言之事，所望于公。宜数相见，以慰虚想。」以御舆令于帝前乘出。顾谓左右曰：「如此之事，唯积善者可以致之。何止见重于今，亦将传之万古。」时人咸以为荣。保定三年卒，时年八十。高祖叹惜之，赠本官，加冀定瀛三州诸军事、冀州刺史，谥曰元。

　　隽笃于仁义，期功之有孤者，衣食丰约，俱与之同。少为司徒崔光所知，光命其子励与隽结友。隽每造光，常清言移日。小宗伯卢辩以隽业行俱崇，待以师友之礼。每有闲暇，辄诣隽燕语弥日。恒谓人曰：「不见西安君，烦忧不遣。」其为通人所敬重如此。

　　子奉，位至仪同三司、大将军、顺阳郡守、洵州刺史、昌国县公。奉弟颙，少好学，最知名。居丧哀毁。历官仪同大将军，掌朝、布宪、典祀下大夫，小纳言，濩泽郡公。韩褒字弘业，其先颍川颍阳人也。徙居昌黎。祖瑰，魏镇西将军、平凉郡守，安定郡公。父演，征虏将军、中散大夫、恒州刺史。

　　褒少有志尚，好学而不守章句。其师怪而问之。对曰：「文字之间，常奉训诱。至于商较异同，请从所好。」师因此大奇之。及长，涉猎经史，深沉有远略。魏建明中，起家奉朝请。加强弩将军，迁太中大夫。

