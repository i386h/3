<!-- { "loadSidebar": true } -->
　　三月癸巳，陈六军，帝亲擐甲冑，迎太白于东方。秦郡公直镇蒲州。吐谷浑寇边，庚戌，遣大司马、博陵公贺兰祥率众讨之。四月戊午，武当郡献赤乌。甲戌，云。秦州献白马朱鬣。五月戊子，诏曰：「皇王之迹不一，因革之道已殊，莫不播八政以成物，兆三元而为纪。是以容成创定于轩辕，羲和钦若于唐世，鸿范九畴，大弘五法。易曰：「泽中有火，革，君子以治历明时。」故历之为义大矣。但忽微成象，象极则差；分积命时，时积斯舛。开辟至于获麟，二百七十六万岁，晷度推移，余分盈缩，南正无闻，畴人靡记。暑往寒来，理乖攸序，敬授民时，何其积谬。昔汉世巴郡洛下闳善治历，云后八百岁，当有圣人定之。自火行至今，木德应其运矣，朕何让焉。可命有司，傍稽六历，仰观七曜，博推古今，造我周历，量定以闻。」己亥，听讼于正武殿。辛亥，以大宗伯、梁国公侯莫陈崇为大司徒，大司寇、高阳公达奚武为大宗伯，武阳公豆卢宁为大司寇，柱国、辅城公邕为大司空。乙卯，诏曰：「比屡有纠发官司赦前事。此虽意在疾恶，但先王制肆眚之道，令天下自新，若又推问，自新何由哉。如此之徒，有司勿为推究。惟库厩仓廪与海内所共，汉帝有云「朕为天下守财耳」。若有侵盗公家财畜钱粟者，魏朝之事，年月既远，一不须问。自周有天下以来，虽经赦宥，而事迹可知者，有司宜即推穷。得实之日，但免其罪，征备如法。」贺兰祥攻拔洮阳、洪和二城，吐谷浑遁走。闰月庚申，高昌遣使献方物。

　　六月戊子，大雨霖。诏曰：「昔唐咨四岳，殷告六眚，睹灾兴惧，咸寘时雍。

　　朕抚运应图，作民父母，弗敢怠荒，以求民瘼。而霖雨作沴，害麦伤苗，隤屋漂垣，洎于昏垫。谅朕不德，苍生何咎。刑政所失，罔识厥由。公卿大夫士爰及牧守黎庶等，今宜各上封事，谠言极谏，罔有所讳。朕将览察，以答天谴。其遭水者，有司可时巡检，条列以闻。」庚子，诏曰：「颍川从我，是曰元勋；无忘父城，实起王业。文考属天地草昧，造化权舆，拯彼横流，匡兹颓运。赖英贤尽力，文武同心，翼赞大功，克隆帝业。而被坚执锐，栉风沐雨，永言畴昔，良用怃然。

　　至若功成名遂，建国剖符，予惟休也。其有致死王事，妻子无归者，朕甚伤之。

　　凡是从先王向夏州，发夏州从来，见在及薨亡者，并量赐钱帛，称朕意焉。」是月，陈武帝薨，兄子蒨立，是谓文帝。

　　秋八月己亥，改天王称皇帝，追尊文王为帝，大赦改元。壬子，以大将军、安城公宪为益州总管。癸丑，增御正四人，位上大夫。

　　九月乙卯，以大将军、天水公广为梁州总管。辛未，进封辅城公邕为鲁国公，安城公宪为齐国公，秦郡公直为卫国公，正平公招为赵国公。封皇弟俭为谯国公，纯为陈国公，盛为越国公，达为代国公，通为冀国公，逌为滕国公。进封天水公广为蔡国公，高阳公达奚武为郑国公，武阳公豆卢宁为楚国公，博陵公贺兰祥为凉国公，宁蜀公尉迟迥为蜀国公，化政公宇文贵为许国公，陈留公杨忠为（隋）〔随〕国公，昌平公尉迟纲为吴国公，武威公王雄为庸国公。邑各万户。

　　冬十月甲午，以柱国、吴国公尉迟纲为泾州总管。是月，齐文宣帝薨，子殷嗣立。以柱国、蜀国公尉迟迥为秦州总管。二年春正月癸丑朔，大会群臣于紫极殿，始用百戏焉。

　　三月辛酉，重阳阁成，会群公列将卿大夫及突厥使者于芳林园，赐钱帛各有差。

　　夏四月，帝因食遇毒。庚子，大渐。诏曰：

　　人生天地之间，禀五常之气，天地有穷已，五常有推移，人安得长在。

　　是以生而有死者，物理之必然。处必然之理，修短之间，何足多恨。朕虽不德，性好典坟，披览圣贤余论，未尝不以此自晓。今乃命也，夫复何言。诸公及在朝卿大夫士，军中大小督将、军〔人〕等，并立勋效，积有年载，辅翼太祖，成我周家。今朕缵承大业，处万乘之上，此乃上不负太祖，下不负朕躬，朕得启手启足，从先帝于地下，实无恨于心矣。所可恨者，朕享大位，可谓四年矣，不能使政化循理，黎庶丰足，九州未一，二方犹梗，顾此怀恨，目用不瞑。唯冀仁兄冢宰，洎朕先正、先父、公卿大臣等，协和为心，勉力相劝，勿忘太祖遗志，提挈后人，朕虽没九泉，形体不朽。

　　今大位虚旷，社稷无主。朕儿幼稚，未堪当国。鲁国公邕，朕之介弟，宽仁大度，海内共闻，能弘我周家，必此子也。夫人贵有始终，公等事太祖，辅朕躬，可谓有始矣，若克念世道艰难，辅邕以主天下者，可谓有终矣。哀死事生，人臣大节，公等思念此言，令万代称叹。

　　朕禀生俭素，非能力行菲薄，每寝大布之被，服大帛之衣，凡是器用，皆无雕刻。身终之日，岂容违弃此好。丧事所须，务从俭约，敛以时服，勿使有金玉之饰。若以礼不可阙，皆令用瓦。小敛讫，七日哭。文武百官各权辟衰麻，且以素服从事。葬日，选择不毛之地，因地势为坟，勿封勿树。且厚葬伤生，圣人所诫，朕既服膺圣人之教，安敢违之。凡百官司，勿异朕此意。四方州镇使到，各令三日哭，哭讫，悉权辟凶服，还以素服从事，待大例除。非有呼召，各按部自守，不得辄奔赴阙庭。礼有通塞随时之义，葬讫，内外悉除服从吉。三年之内，勿禁婚娶，饮食一令如平常也。

　　时事殷猥，病困心乱，止能及此。如其事有不尽，准此以类为断。死而近思，古人有之。朕今忍死，书此怀抱。

　　其诏即帝口授也。辛丑，崩于延寿殿，时年二十七，谥曰明皇帝，庙称世宗。五月辛未，葬于昭陵。

　　帝宽明仁厚，敦睦九族，有君人之量。幼而好学，博览群书，善属文，词彩温丽。及即位，集公卿已下有文学者八十余人于麟趾殿，刊校经史。又捃采众书，自羲、农以来，讫于魏末，叙为世谱，凡五百卷云。所着文章十卷。

　　史臣曰：世宗宽仁远度，叡哲博闻。处代邸之尊，实文昭之长。豹姿已变，龙德犹潜，而百辟倾心，万方注意。及乎迎宣黜贺，入纂大宗，而礼貌功臣，敦睦九族，率由恭俭，崇尚文儒，亹亹焉其有君人之德者矣。始则权臣专制，政出私门；终乃鸩毒潜加，享年不永。惜哉！

　





周书卷五　　帝纪第五

武帝上

　　高祖武皇帝讳邕，字祢罗突，太祖第四子也。母曰叱奴太后。大统九年，生于同州，有神光照室。幼而孝敬，聪敏有器质。太祖异之，曰：「成吾志者，必此儿也。」年十二，封辅城郡公。孝闵帝践阼，拜大将军，出镇同州。世宗即位，迁柱国，授蒲州诸军事、蒲州刺史。武成元年，入为大司空、治御正，进封鲁国公，领宗师。甚为世宗所亲爱，朝廷大事，多共参议。性沉深有远识，非因顾问，终不辄言。世宗每叹曰：「夫人不言，言必有中。」

　　武成二年夏四月，世宗崩，遗诏传帝位于高祖。高祖固让，百官劝进，乃从之。壬寅，即皇帝位，大赦天下。冬十二月，改作露门、应门。

　　是岁，齐常山王高演废其主殷而自立，是为孝昭帝。

　　保定元年春正月戊申，诏曰：「寒暑亟周，奄及徂岁，改元命始，国之典章。

　　朕祗承宝图，宜遵故实。可改武成三年为保定元年。嘉号既新，惠泽宜布，文武百官，各增四级。」以大冢宰、晋国公

　　护为都督中外诸军事，令五府总于天官。

　　庚戌，祠圆丘。壬子，祠方丘。甲寅，祠感生帝于南郊。乙卯，祠太社。辛酉，突厥遣使献其方物。戊辰，诏曰：「履端开物，实资元后；代终成务，谅惟宰栋。

　　故周文公以上圣之智，翼彼姬周，爰作六典，用光七百。自兹厥后，代失其绪，俾巍巍之化，历千祀而莫传；郁郁之风，终百王而永坠。我太祖文皇帝禀纯和之气，挺天纵之英，德配干元，功侔造化，故能舍末世之弊风，蹈隆周之叡典，诞述百官，厥用允集。所谓乾坤改而重构，岂帝王洪范而已哉。朕入嗣大宝，思扬休烈。今可班斯礼于太祖庙庭。」己巳，祠太庙，班太祖所述六官焉。癸酉，吐谷浑、高昌并遣使献方物。甲戌，诏先经兵戎官年六十已上，及民七十已上，节级板授官。乙亥，亲耕籍田。丙子，大射于正武殿，赐百官各有差。

　　二月己卯，遣大使巡察天下。于洮阳置洮州。甲午，朝日于东郊。乙未，突厥、宕昌并遣使献方物。丙午，省轝辇，去百戏。弘农上言九尾狐见。

　　三月丙寅，改八丁兵为十二丁兵，率岁一月役。

　　夏四月丙子朔，日有食之。庚寅，以少傅、吴公尉迟纲为大司空。丁酉，白兰遣使献犀甲、铁铠。

　　五月丙午，封孝闵皇帝子康为纪国公，皇子赟为鲁国公。

　　晋公护获玉斗以献。

　　戊辰，突厥、龟兹并遣使献方物。

　　六月乙酉，遣治御正殷不害等使于陈。

　　秋七月戊申，诏曰：「亢旱历时，嘉苗殄悴。岂狱犴失理，刑罚乖衷欤？其所在见囚：死以下，一岁刑以上，各降本罪一等；百鞭以下，悉原免之。」更铸钱，文曰「布泉」，以一当五，与五铢并行。己酉，追封皇伯父颢为邵国公，以晋公子江陵公会为后；次伯父连为杞国公，以章武孝公子永昌公亮为后；第三伯父洛生为莒国公，以晋公子崇业公至为后；又追封武邑公震为宋国公，以世宗子实为后：并袭封。己巳，荧惑入舆鬼，犯积尸。

　　九月甲辰，南宁州遣使献滇马及蜀铠。乙巳，客星见于翼。

　　冬十月甲戌，日有蚀之。戊寅，荧惑犯太微上将，合焉。

　　十一月乙巳，以大将军、卫国公直为雍州牧。陈遣使来聘。进封柱国、广武公窦炽为邓国公。丁巳，狩于岐阳。是月，齐孝昭帝薨，弟长广王湛代立，是为武成帝。

　　十二月壬午，至自岐阳。

　　是岁，追封皇族祖仲为虞国公。

　　二年春正月壬寅，初于蒲州开河渠，同州开龙首渠，以广灌溉。丁未，以陈主弟顼为柱国，送还江南。

　　闰月己丑，诏柱国以下，帅都督以上，母妻授太夫人、夫人、郡君、县君各有差。癸巳，太白入昴。己亥，柱国、大司马、凉国公贺兰祥薨。洛州民周共妖言惑众，假署将相，事发伏诛。二月壬寅，荧惑犯太微上相。癸丑，以久不雨，降宥罪人，京城三十里内禁酒。梁主萧察薨。以大将军、蔡国公广为秦州总管。三月壬午，荧惑犯左执法。

