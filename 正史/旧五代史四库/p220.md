<!-- { "loadSidebar": true } -->
　　汉高祖受命之年秋九月权太常卿张昭上疏奏改一代乐名其略曰昔周公相成王制礼作乐殿庭徧奏六代舞所谓云门大咸大韶大夏大濩大武也周室既衰王不不振诸乐多废惟大韶大武二曲存焉秦汉已来名为二舞文舞韶也武舞武也汉时改为文始五行之舞歴代因而不改贞观作乐之时祖孝孙改隋文舞为治康之舞武舞为凯安之舞贞观中有秦王破阵乐功成庆善乐二舞乐府又用为二舞是舞有四马前朝行用年深不可遽废俟国家偃伯灵台即别召工师更其节奏今改其名具书如左祖孝孙所定二舞名文舞曰治康之舞请改治安之舞武舞曰凯安之舞请改为振徳之舞贞观中二舞名文武功成庆善乐前朝名九功舞请改为观象之舞秦王破阵乐前朝名为七德舞请改为讲功之舞其治安振德二舞请依旧郊庙行用以文舞降神武舞送神其观象讲功二舞请依旧宴会行用又请改十二和乐云昔周朝奏六代之乐即今二舞之类是也其賔祭常用别有九夏之乐即肆夏皇夏等是也梁武帝善音乐改九夏为十二雅前朝祖孝孙改雅为和示不相沿也臣今改和为成取韶乐九成之义也十二成乐曲名祭天神奏豫和之乐请改为禋成祭地只奏顺和请改为顺成祭宗庙奏永和请改为裕成祭天地宗庙登歌奏肃和请改为肃成皇帝临轩奏太和请改为政成王公出入奏舒和请改为弼成皇帝食举及饮宴奏休和请改为德成皇帝受朝皇后入宫奏正和请改为扆成皇太子轩悬出入奏承和请改为成元日冬至皇帝礼会登歌奏昭和请改为庆成郊庙俎入奏雍和请改为骍成皇帝祭享酌献读祝文及饮福受胙奏夀和请改为夀成祖孝孙元定十二和曲开元朝又奏三和遂有十五和之名凡制作礼法动依典故梁置十二雅盖取十二天之成数契八音十二律之变辄益三和有乖稽古又縁祠祭所用不可尽去臣取其一焉祭孔宣父齐太公庙降神奏宣和请为师雅之乐三公升殿会讫下阶履行奏裓和请废同用弼成享先农耕借奏丰和请废同用顺成已上四舞十二成雅乐等曲今具録合用处所及乐章首数一一条例在下其歌词文多不録














　　旧五代史巻一百四十四
　　旧五代史巻一百四十四攷证
　　志六乐志上庙室酌献舞武成之舞　原本脱成字今据五代会要增入
　　以雉羽分析连攒而为之　连攒原本讹运攒今据五代会要改正
　　朱褠革带　褠原本讹搆今据五代会要改正









　　旧五代史巻一百四十四攷证
　　钦定四库全书
　　旧五代史巻一百四十五
　　宋门下侍郎参知政事监修国史薛居正等撰
　　志七
　　乐志下
　　周广顺元年太祖初即大位惟新庶政时太常卿边蔚上疏请改舞名其略云前朝改祖孝孙所定十二成之名文舞曰治安之舞武舞曰振德之舞今请改治安为政和之舞振德为善胜之舞前朝改贞观中二舞名文舞曰观象之舞武舞曰讲功之舞今请改观象为崇德之舞讲功为象成之舞又议改十二成今改为顺十二顺乐曲名祭天神奏禋成请改为昭顺之乐祭地只奏顺成请改为宁顺之乐祭宗庙奏裕成请改为肃顺之乐祭天地宗庙登歌奏肃成今请改为感顺之乐皇帝临轩奏政成请改为治顺之乐王公出入奏弼成请改为忠顺之乐皇帝食举奏德成请改为康顺之乐皇帝受朝皇后入宫奏扆成请改为雍顺之乐皇太子轩悬出入奏成请改为温顺之乐元日冬至皇帝礼防登歌奏庆成请改为礼顺之乐郊庙爼入奏骍成请改为禋顺之乐皇帝祭享酌献读祝及饮福受胙奏寿成请改为福顺之乐梁武帝改九夏为十二雅以恊阳律阴吕十二管旋宫之义祖孝孙改为十二和开元中乃益三和前朝去二和改一雅今去雅只用十二顺之曲祭孔宣父齐太公庙降神奏师雅请同用礼顺之乐三公升殿下阶履行同用弼成今请同用礼顺之乐享借田同用宁顺之乐曲词文多不载【五代会要边蔚请添召乐师令在寺习乐勅太常寺见管两京雅乐节级乐工共四十人外更添六十人内三十八人宜抽教坊贴部乐官兼充余二十二人宜令本寺照名充塡仍令三司定支春冬衣粮月报闻奏其旧管四十人亦量添请】
　　世宗显德元年即位有司上太祖庙室酌献奏明德之舞五年六月命中书舍人窦俨参详太常雅乐十一月翰林学士窦俨上疏论礼乐刑政之源其一曰请依唐防要所分门类上自五帝迄于圣朝凡所施为悉命编次凡关礼乐无有阙漏名之曰大周通礼俾礼院掌之其三曰伏请命博通之士上自五帝迄于圣朝凡乐章沿革总次编録系于歴代乐録之后永为定式名之曰大周正乐俾乐寺掌之依文教习务在齐肃诏曰窦俨所上封章备陈政要举当今之急务疾近世之因循器识可嘉辞理甚当故能立事无愧莅官所请编集大用通礼大周正乐宜依仍令于内外职官前资前名中选择文学之士同共编集具名以闻委俨总领其事所须纸笔下有司供给六年春正月枢密使王朴奉诏详定雅乐十二律旋相为宫之法幷造律准上之其奏疏略曰夫乐作于人心成声于物声气既和反感于人心者也所假之物大小有数九者成数也是以黄帝吹九寸之管得黄钟之声为乐之端也半之清声也倍之缓声也三分其一以损益之相生之声也十二变而复黄钟之总数也乃命之曰十二律旋迭为均均有七调合八十四调播之于八音着之于歌颂宗周而上率由斯道自秦而下旋宫声废洎东汉虽有太子丞鲍邺兴之人亡而政息无嗣续之者汉至隋埀十代凡数百年所存者黄钟之宫一调而已十二律中惟用七声其余五律谓之哑钟盖不用故也唐太宗复古道乃用祖孝孙张文牧攷正雅乐而旋宫八十四调复见于时在悬之器方无哑者安史之乱京都为墟器之与工十不存一所用歌奏渐多纰缪逮乎黄巢之余工器都尽购募不获文记亦亡集官详酌终不知其制度时有太常博士商盈孙案周官考工记之文铸镈钟十二编钟二百四十处士萧承训校定石磬今之在悬者是也虽有乐器之状殊无相应之和逮乎朱梁后唐歴晋与汉皆享国不逺未暇及干礼乐以至于十二镈钟不问声律宫商但循环而击编钟编磬徒悬而巳丝竹匏土仅有七声作黄钟之宫一调亦不和备其余八十三调于是乎冺絶乐之缺壊无甚于今陛下天纵文武奄宅中区思复三代之风临视乐悬亲自考听知其亡失深动上心乃命中书舍人窦俨参详太常乐事不逾月调品八音粗加和防以臣尝学律歴宣示古今乐録令臣讨论臣虽不敏敢不奉诏遂以周法以秬黍校定尺度长九寸虚径三分为黄钟之管与见在黄钟之声相应以上下相生之法推之得十二律管以为众管互吹用声不便乃作律凖十三宣声长九寸张各如黄钟之声以第八六尺设柱为林钟第三八尺设柱为太蔟第十五尺三寸四分设柱为南吕第五七尺一寸三分设柱为姑洗第十二四尺七寸五分设柱为应钟第七六尺三寸三分设柱为防宾第二八尺四寸四分设柱为大吕第九五尺六寸三分设柱为夷则第四七尺五寸一分设柱为夹钟第十一五尺一分设柱为无射第六六尺六寸八分设柱为中吕第十三四尺五寸设柱为黄钟之清声十二律中旋用七声为均为均之主者宫也征商羽角变宫变徴次焉发其均主之声归乎本音之律七声迭应而不乱乃成其调均有七调声有十二均合八十四调歌奏之曲由之出焉伏以旋宫之声乆絶一日而补出臣独见恐未详悉望集百官及内外知音者校其得失然后依调制曲八十四调曲有数百见存者九曲而巳皆谓之黄钟之宫今详其音数内三曲即是黄钟宫声其余六曲错杂诸调盖传习之误也唐初虽有旋宫之乐至于用曲多与礼文相违既不敢用唐为则臣又懵学独力未能备究古今亦望集多闻知礼文者上本古曲下顺常道定其义理于何月行何礼合用何调何曲声数长短几变防成议定而制曲方可乆长行用所补雅乐旋宫八十四调幷所定尺所吹黄钟管所作律凖谨同上进世宗善之诏尚书省集百官详议兵部尚书张昭等议曰昔帝鸿氏之制乐也将以范围天地恊和人神侯八节之风声测四时之正气器之清浊不可以笔授声之善否不可以口传故鳬氏铸金伶伦截竹为律吕相生之算宫商正和之音乃播之于管宣之于钟石然后覆载之情防合阴阳之气和同八风从律而不奸五色成文而不乱空桑孤竹之韵足以礼神云门大夏之容无亏观德然月律有旋宫之法备于太师之职经秦灭学雅道陵夷汉初制氏所调惟存鼓舞旋宫十二均更用之法世莫得闻汉元帝时京房善易别音探求古义以周官均法毎月更用五音乃立凖调旋相为宫成六十调又以日法析为三百六十传于乐府而编悬复旧律吕无差遭汉中防雅音沦缺京房凖法屡有言者事终不成钱褒空记其名沈重但条其説六十律法寂寥不传梁武帝素精音律自造四通十二笛以鼓八音又引古五正二变之音旋相为宫得八十四调与律潗所调音同数异侯景之乱其音又絶隋朝初定雅乐羣党沮议歴载不成而沛公郑译因龟兹琵琶七音以应月律五正二变七调克谐旋相为宫复为八十四调工人万寳常又减其丝数稍全古淡隋髙祖不重雅乐令儒官集议博士何妥驳奏其郑万所奏八十四调竝废隋氏郊庙所奏惟黄钟一均与五郊迎气杂用防宾但七调而巳其余五钟悬而不作三朝宴乐用缦乐九部迄于革命未能改更唐太宗受命旧工祖孝孙张文收整比郑译万寳常所均七音八十四调方得丝管竝施钟石俱奏七始之音复振四庙之韵皆调自安史乱离咸秦荡覆崇牙树羽之器扫地无余戞击搏拊之工穷年不嗣郊庙所奏何异南箕波荡不还知音始絶臣等窃以音之所起出自人心夔旷不能常防人亡则音息世乱则乐崩若不深知礼乐之情安能明制作之本陛下心苞万化学富三雍观兵耀武之功已光鸿业尊祖礼神之致尤轸皇情乃睠奉常痛沦乐职亲阅四悬之器思复九奏之音爰命廷臣重调钟律枢密使王朴采京房之凖法练梁武之通音攷郑译寳常之七均校孝孙文收之九变积累黍以审其度听声诗以测其情依权衡嘉量之前文得备数和声之大防施于钟虡足洽萧韶臣等今月十九日于太常寺集命太乐令贾峻奏王朴新法黄钟调七均音律和谐不相凌越其余十一管诸调望依新法教习以备礼寺视用其五郊天地宗庙社稷三朝大礼合用十二管诸调竝载唐史开元礼近代常行广顺中太常卿邉蔚奉勅定前件祠祭朝防舞名乐曲歌词寺司合有簿籍伏恐所定与新法曲调声韵不协请下太常寺检详校试如或乖舛请本寺依新法声调别撰乐章舞曲令歌者诵习永为一代之法以光六乐之书世宗览奏善之乃下诏曰礼乐之重国家所先近朝巳来雅音废坠虽时运之多故亦官守之因循遂使击拊之音空畱梗槩旋相之法莫究指归枢密使王朴博识古今悬通律吕讨寻旧典撰集新声定六代之正音成一朝之盛事其王朴所奏旋宫之法宜依张昭等议状行仍令有司依调制曲其间或有疑滞更委王朴裁酌施行自是雅乐之音稍克谐矣
　　右雅乐制作

　　旧五代史巻一百四十五考证
　　志七乐志下太子丞鲍邺　鲍邺原本讹鲍节今据五代会要及文献通考改正
　　十二鏄钟　镈钟原本讹钟镈考隋书乐志宫悬各设十二镈钟于其辰位则知钟镈之为镈钟也今改正
　　汉初制氏所调　制氏原本讹知氏今据汉书改正









