<!-- { "loadSidebar": true } -->
　　昶嗣伪位朝廷因授昶福建节度使晋天福三年遣使贡奉至阙止称闽王其子继恭称节度使晋祖乃下制封昶为闽王改元通大后遇弑审知少子延羲嗣通大延羲嗣伪位改元永隆在位六年遇弑兄延政自称帝于福州晋开运三年为李景所灭【五代史补王潮之来福建也値连帅陈岩卒子婿范晖自称畱后潮攻防之尽有其地遂为褔建观察使至其弟审知立虽天下多事犹能脩具职贡朝廷嘉之封闽王审知卒子延钧嗣无识輙改审知制度僭称大闽改元龙啓其后为子昶杀昶多行不道闽人杀之立从父延羲改元永隆延羲不恤政事国乱为其将连重遇所杀王氏之族遂灭先是梁朝有王霸者即王氏之逺祖为道士居于福州之怡山时爱二皂荚树因其下筑坛为朝礼之所其后丹成冲虚而去霸尝云吾之子孙当有王于此方者乃自为谶藏之于地唐光启中烂柯道士徐景因于坛东北隅取土获其诗曰树枯不用伐坛坏不须结不满一千年自有儿孙列又曰后来是三王潮水荡祸殃岩逄二乍间未免有销亾子孙依吾道代代封闽疆议者以为潮荡祸殃谓王潮除其祸患以开基业也岩逄二乍间为陈岩逄王潮未几而亾上地为其所有也代代封闽疆谓潮与审知也代代盖两世之称明享国不过潮与审知两世耳初王潮尝假道于洪州时钟传为洪州节度使以王潮若得福建境土相接必为己患隂欲诛之有僧上蓝者通于术数动皆先知大为钟所重因入谒察传词气惊曰令公何故起恶意是欲杀王潮否传不敢隐尽以告之上蓝曰老僧视王潮与福建有縁必变彼处作一好世界令公宜加礼厚待若必杀之令公之福去矣于是传加以援送及审知之嗣位也杨行宻方盛常有吞东南之志气审知居常忧之因其先人尝为上蓝所知乃使人赍金帛徃遗之号曰送供且问国之休咎使回上蓝以十字为报其词曰不怕羊入屋只怕钱入腹审知得之叹曰羊者杨也腹者福也得非福州之患不在杨行宻而在钱氏乎今内外将吏无姓钱者必为子孙后世之忧矣至延羲为连重遇所杀诸将争立江南乘其时命查文徽领兵伐之经年不能下会两浙救兵至文徽腹背受敌遂大败自是福州果为钱氏所有入腹之懴始应盖国之兴衰皆冥数决定矣　徐寅登第归闽中途经大梁因献太祖游大梁赋时梁祖与太原武皇为雠敌武皇眇一目而又出自沙陀部落寅欲曲媚梁祖故词及之云一眼匈奴望英威而胆落未几有人得其本示太原者武皇见而大怒及庄宗之灭梁也四方诸侯以为唐室复兴奉琛为庆者相继王审知在闽中亦遣使至唐遽召其使问曰徐寅在否使不敢隐以无恙对荘宗惨然曰汝归语王审知父母之雠不可同天徐寅指斥先帝今闻在彼中何以容之使回具以告审知曰如此则唐主欲杀徐寅尔今杀则未敢奉诏但不可以用矣即日戒阍者不得引接徐寅坐是终身止于秘书正字　江为建州人工于诗干祐中福州王氏国乱有故人任福州官属恐祸及一旦亾去将奔江南乃间道谒为经数日为且与草投江南表其人未出境遭边吏所擒仍于囊中得所撰表章于是收为与奔者俱械而送为临刑词色不挠且曰嵇康之将死也顾日影而弹琴吾今琴则不暇弹赋一篇可矣乃索笔为诗曰衙鼓侵人急西倾日欲斜黄泉无旅店今夜防谁家闻者莫不伤之　黄滔在闽中为王审知推官一旦馈之鱼时滔方与徐寅对谈遂请代为谢笺寅援笔而成其略曰衔诸断索才从羊续悬来列在雕盘便到冯驩食处时人大称之】
　　史臣曰昔唐祚横流异方割据行宻以高材防足启之于前李昪以履霜坚冰得之于后以伪易伪逾六十年洎有周兴薄伐之师皇上示懐柔之德而乃走梯航而入贡奉正朔以来庭如是则长江之险又何足以恃哉审知僻据一隅仅将数世始则可方于吴芮终则窃效于尉佗与夫穴蜂井蛙亦何相逺哉五纪之亾盖其幸也













　　旧五代史巻一百三十四
　　旧五代史巻一百三十四考证
　　僭伪列传一杨行宻传乃追李璠等还　按通鉴作李璠至盱眙行宻发兵袭之郭言力战得免与是书异
　　瑾与承嗣皆位至方伯　按九国志行宻承制授朱瑾泰宁军节度使李承嗣振武军节度使此云位至方伯似未明晰附识于此
　　杨溥传渭渥之弟也　按渭欧阳史及通鉴皆作隆演惟是书作渭详见通鉴考异
　　李昪传昪自云唐宗第六子永璘王之裔　按欧阳史昪自言唐宪宗子建王恪恪生超超生志志生荣自以为建王四世孙与是书异
　　王审知传以潮为节度福建管内观察使审知为副按王审知德政碑作诏授潮节度累加检校右仆射无审知为副事
　　潮薨审知以譲其兄审邽　按王审知德政碑作仲兄审邦此作审邽当以碑为正















　　旧五代史巻一百三十四攷证
　　钦定四库全书
　　旧五代史巻一百三十五
　　宋门下侍郎参知政事监修国史薛居正等撰
　　僭伪列传第二
