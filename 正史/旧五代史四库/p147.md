<!-- { "loadSidebar": true } -->
　　晋列传十一孔崇弼传　案新唐书世系表作昌弼字佐化是书作崇弼益避后唐庙讳改
　　时族兄昭序案新唐书世系表作昌序字昭举是书作昭序疑亦因避讳而改也
　　程逊传天福三年秋命使吴越及使回遭风水而溺焉案通鉴攷异晋实録天福二年十一月加钱元瓘副元帅国王程逊等为加恩使四年十月丙午以程逊没于海废朝赠官程逊传云天福三年秋使吴越使回溺死元瓘传云天福三年封吴越国王葢三年冬制下逊等以三年至杭州不知溺死在何年而晋朝以四年十月始闻之也
　　马重绩传八象三统　三统原本作三纪今从欧阳史改正

　　旧五代史巻九十六攷证
　　钦定四库全书
　　旧五代史巻九十七
　　宋门下侍郎参知政事监修国史薛居正等撰
　　晋书第二十三
　　列传十二
　　范延光字子环邺郡临漳人也少隶于郡牙唐明宗牧相州收为亲校同光中明宗下郓州梁兵屯杨刘口以扼之先锋将康延孝潜使人送欵于明宗明宗欲使人达机事于庄宗方难其选延光请行遂以蜡书授之延光既至奏庄宗曰杨刘渡控扼已定未可图也请筑垒马家口以通汶阳之路庄宗从之复遣归郓州俄而梁将王彦章攻马家口所筑新垒明宗恐城中不偹又遣间行告庄宗请益兵中夜至河上为梁兵所获送夷门下狱榜笞数百威以白刃终不泄其事复为狱吏所防在狱半年不复理问及庄宗将至汴城狱吏即去其桎梏拜谢而出之乃见于路侧庄宗喜授银青光禄大夫检校工部尚书明宗登极擢为宣徽使与霍彦威平青州王公俨迁检校司徒明宗之幸夷门也至荥阳闻朱守殷拒命延光曰若不急攻贼坚矣请骑兵五百臣先赴之则人心必骇明宗从其请延光自酉时至夜央驰二百余里奄至城下与贼交闘翌日守陴者望见乗舆乃相率开门延光先入与贼巷战至厚载门尽歼其党明宗喜之明年迁枢宻使权知镇州军府事防正授节旄加检校太保长兴中以安重诲得罪再入为枢密使加同平章事既而以秦王从荣不轨恐及其祸屡请外任明宗久之方许遂出镇常山清泰中复诏为枢密使未几出为汴州节度使会魏府屯将张令昭逐其帅刘延皓据城以叛唐末帝命延光讨而平之遂授邺都留守加检校太师兼中书令门下有术士张生自云妙通术数当延光防时言将来必为将相延光既贵酷信其言歴数镇常馆于上舍延光谓之曰余梦大蛇自腹入腹半而掣去之是何祥也张生曰蛇者龙也入腹为帝主之兆明矣延光自是稍萌僭窃之意及高祖建义于太原唐末帝遣延光以本部二万屯辽州与赵延寿掎角合势及延夀兵败延光促还故心不自安高祖入洛防封临清王以寛其反侧后延光擅杀齐州防御使秘琼而聚兵部下复收部内刺史入城高祖甚疑之乃东幸夷门时延光有牙校孙锐者与延光有乡曲之旧军机民政一以委焉故魏博六州之赋无半钱上供符奏之间有不如意者锐即对延光毁之其凶戾也如此初朝廷遣使封延光为临清王因会寮属延光暴得疾伏枕经旬锐乃宻惑群小召澶州刺史冯晖等以不臣之谋逼于延光延光亦惑于术者因而听之天福二年夏六月遣锐与晖将歩骑二万南抵黎阳【通鉴云延光以冯晖为都部署以孙鋭为兵马都监】时锐以女妓十余辈从之拥盖操扇必歌吹而后食将士烦热覩之觧体防为王师所败贼众退还邺城高祖继遣杨光逺讨之延光知事不济乃杀孙锐以归其罪发人赍表待罪且邀姑息高祖不许及经岁受围城中饥窘高祖以师老民劳思解其役遣谒者入谓之曰卿既危蹙破在旦夕能返掌转规改节归我我当以大藩处之如降而杀之则何以享国明明白日可质是言因赐鐡劵改封高平郡王移镇天平延光谓门人李式曰主上敦信明义言无不践许以不死则不死矣因撤去守备【通鉴延光犹迁延未决宣徽南院使刘处譲复入论之延光意乃决】素服请降及赴汶上逾月入觐防表请罢免高祖三答谕方允制以延光为太子太师致仕居阙下期嵗高祖毎召赐饮宴待之与羣臣无间一日从容上奏愿就河阳私邸以便頥养高祖许之延光携妻子辇竒货从焉毎过郡邑多爲关吏所糺时杨光远居守洛下兼领孟懐既利其财复渐测朝廷宻防遂奏云延光国之奸臣若不覊縻必北走胡南入吴请召令西都居止高祖允之光逺使其子承勲以兵环其第逼令自裁延光曰明天子在上赐金书许我不死尔之父子何得胁制如此明旦则以白刃驱之令上马之浮桥排于水中光逺绐奏云延光投河自溺而死水运军使曹千获其尸于郡东缪家滩高祖闻之辍朝二日诏许归葬于邺仍赠太师延光初为近臣及领重镇礼贤接士动皆由礼故甚获当时之誉洎镇常山日以部将梁汉唐获王都名马入罪而取之在魏州日以齐州防御使秘琼获董温琪珠金妓妾及经其境复害而夺之物议由是减之及惧罪以谋叛复忍耻以偷生不能引决遂至强死何非夫之甚也
　　张从宾未详何许人也始事唐荘宗为小校从战有功唐天成中自奉圣指挥使领澄州刺史迁左右羽林都校从药彦稠讨杨彦温于河中平之长兴中领夀州忠正军节度使加检校太保侍卫歩军都指挥使从宾素便佞毎进言明宗多纳之有供奉官丁延徽者性贪狡时奉诏监廪以犯赃下狱权贵多为救解明宗怒不许从宾因奏他事言及延徽明宗曰非但尔言蘓秦说予亦不得也延徽竟就戮长兴末从宾出镇灵武加检校大傅高祖即位受代入觐会驾东幸留从宾警廵洛下一日逢留司御史于天津桥从兵百人不分路而过排御史于水中从宾绐奏其酒醉其凶傲如此及范延光据邺城叛诏从宾爲副部署使从杨光远同讨延光防延光使人诱从宾从宾时在河阳乃起兵以应之先害皇子重信及入洛又害皇子重乂取内库金帛以给部伍因东据泛水闗且欲观望军势高祖命杜重威侯益分兵讨之从宾大败乗马入河溺水而死焉
　　张延播者汶阳人也始爲郡之牙将唐同光初明宗下郡城因收隶左右天成中累授检校司空两河发运营田使桞州刺史长兴元年出牧蔡州加检校司徒入爲左领军衞大将军充客省使伐蜀之役命爲马军都监三年迁鳯州防御使西面水陆转运使高祖卽位除东都副畱守车驾幸汴遣兼洛京巡检使张从宾作乱令延播知河南府事从宾败伏诛
　　杨光逺小字阿檀及长止名檀唐天成中以明宗改御名为亶以偏傍字犯之始改名光逺字徳明其先沙部人也父阿噔啜后改名堿事唐武皇爲队长光逺事荘宗为骑将唐天祐中荘宗遣振武节度使周徳威围刘守光于幽州因令光逺隶于徳威麾下后与德威拒契丹于新州率军以深入致败因伤其臂遂废罢扵家庄宗即位思其战功命为幽州马歩军都指挥使检校尚书右仆射戍瓦桥闗久之明宗朝歴嬀瀛易冀四州刺史光逺虽不识字然有口辨通于吏理在郡有政声明宗颇重之长兴中契丹有中山之败生擒其将札拉等数十人送于阙下其后契丹既通和遣使乞归之明宗与大臣谋议特放还番一日召光远于便殿言其事光远曰扎拉等北土之善战者彼失之如防手足又在此累年偹谙中国事若放还非便明宗曰畨人重盟誓既通欢好必不相负光逺曰臣恐后悔不及也明宗遂止深嘉其抗直后自振武节度使移镇中山累加检校太傅将兵戍蔚州高祖举义于太原唐末帝遣光逺与张敬达屯兵于城下俄而契丹大至爲其所败围其寨久之军中粮尽光逺乃与次将安审琦等杀敬达拥众归命从髙祖入洛加检校太尉充宣武军节度使同平章事判六军诸卫事是时光逺毎对高祖常悒然不乐高祖虑有不足宻遣近臣讯之光远附奏曰臣贵为将相非有不足但以张生铁死得其所臣弗如也心内愧是以不乐生鐡盖敬达之小字也高祖闻其言以光逺爲忠纯之最者也其实光逺故爲其言以邀高祖之重信也明年范延光据邺城叛高祖命光远率师讨之将济河防滑州军乱时军众欲推光逺为主光逺曰自古有折臂天子乎且天子盖公辈贩弄之物晋阳之降乃势所穷廹今若为之直反贼也由是其下惕然无复言者高祖闻之尤加宠重光逺既围延光防授魏愽行府节度使兵柄在手以为高祖惧已稍干预朝政或抗有所奏高祖亦曲从之复下诏以其子承祚尚长安公主次子承信皆授美官恩渥殊等爲当时之冠桑维翰爲枢宻使往往弹射其事光远心衘之及延光降光逺入朝面奏维翰擅权高祖以光逺方有功于国乃出维翰镇相州光逺为西京留守兼镇河阳因罢其兵权光逺由是怨望潜贮异志多以珍玩奉契丹诉己之屈又私飬部曲千余人挠法犯禁河洛之人恒如偹盗防册拜太尉兼中书令时范延光致仕辇囊装妓妾居于河阳光逺利其竒货且虑为子孙之雠因奏延光不家汴洛出舍外藩非南走淮夷则北走契丹宜早除之髙祖以许之不死鐡劵在焉持疑未允光逺乃遣子承勲以甲士围其第逼令自裁延光曰天子在上安得如此乃遣使者乞移居洛下行及河桥摈于流而溺杀之矫奏云延光自投河朝廷以适防其意弗之理后逾嵗入觐高祖为置曲宴教坊伶人以光逺暴敛重赋因陈戯讥之光逺殊无慙色高祖谓光逺曰元城之役卿左右皆立功未曾旌赏令各与一郡俾厘任以荣之因命为刺史者凡数人时王建立自青州移镇上党乃以光逺为平卢军节度使封东平王光逺面奏请与长子同行防授承勲莱州防御使及赴任仆从妓妾至千余骑满盈僭侈为方岳之最下车之后惟以刻剥为事少帝嗣位册拜太师封夀王【宋史马仁镐传晋天福中青州杨光逺将图不轨以仁镐为节度副史伺其动静歴二年或谮仁镐于朝改防国军行军司马仁镐至河中及数月光逺反书闻】后因景延广上言请取光逺麾下所借官马二百匹光逺怒曰此马先帝赐我何以复取是疑我也遂遣人潜召次子承祚自单州奔归朝廷乃就除淄州刺史以从其便光远益骄因此搆契丹述少帝违好之短且言大饥之后国用空虚此时一举可以平定开运元年正月契丹南牧防我博陵少帝幸檀渊三月契丹退命李守贞符彦卿率师东讨光逺素无兵众唯婴城自守守贞以长连城围之冬十一月承勲与弟承信承祚见城中人民相食将尽知事不济劝光远乞降冀免于赤族光逺不纳曰我在代北时尝以纸钱驼马祭天池皆沉没人言合有天子分宜且待时勿轻言降也承勲虑祸在朝夕与诸弟同谋杀节度判官邱涛亲校杜延夀杨赡白延祚等袅其首乃遣承祚送于守贞因纵火大噪刧其父幽于私第以城纳欵遣即墨县令王徳柔贡表待罪光逺亦上章自首少帝以顷岁太原归命欲曲全之执政曰岂有逆状防天而赦之也乃命守贞便宜处置守贞遣人拉杀之以病卒闻【欧阳史守贞遣客省副使何延祚杀之于其家】汉高祖即位诏赠尚书令追封齐王仍令立碑未几其碑石无故自折可知其隂责也【五代史补杨光逺灭范延光之后朝廷以其功高授青州节度封东平王奄有登莱沂宻数郡既而自负强盛举兵反朝廷以宋州节度李守贞尝与光逺有隙乃命李讨之李受诏欣然志在必取莫不身先矢石光逺见而惧之度不能御遂降初光逺反书至中外大震时百官起居次忽有朝士掦言于众曰杨光逺欲谋大事吾不信也光逺素患秃疮其妻又跛自古岂有秃头天子跛脚皇后耶于是人心顿安未几光逺果降】
