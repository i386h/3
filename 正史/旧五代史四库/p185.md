<!-- { "loadSidebar": true } -->
　　【以苍生为念天髙听卑自当防福臣固陋辄以所学推之三十年后非所知也世宗喜曰若如卿言寡人当以十年开拓天下十年养百姓十年致太平足矣其后自瓦桥关回戈未到关而晏驾计在位止及五年余六个月五六乃三十之成数也盖朴婉而言之　世宗末年大举以取幽州契丹闻其亲征君臣恐惧沿边城垒皆望风而下凡蕃部之在幽州者亦连宵遁去车驾至瓦桥关探逻是实甚喜以为大勲必集登髙阜因以观六师顷之有父老百余辈持牛酒以献世宗问曰此地何名对曰厯世相传谓之病龙台黙然遽上马驰去是夜圣体不豫翌日病亟有诏回戈未到关而晏驾先是世宗之在民间已常梦神人以大伞见遗色如郁金加道经一巻其后遂有天下及瓦桥不豫之际复梦向之神人来索伞与经梦中还之而惊起谓近侍曰吾梦不祥岂非天命将去耶遂诏大臣戒以后事初幽州闻车驾将至父老或有窃议曰此不足忧且天子姓柴幽州为燕燕者亦烟火之谓也此柴入火不利之兆安得成功卒如其言】
　　史臣曰世宗顷在侧微尤务韬晦及天命有属嗣守鸿业不日破髙平之阵逾年复秦鳯之封江北燕南取之如拾芥神武雄畧乃一代之英主也加以留心政事朝夕不倦摘伏辩奸多得其理臣下有过必面折之常言太祖养成二王之恶以致君臣之义不保其终故帝驾驭豪杰失则明言之功则厚赏之文武参用莫不服其明而懐其恩也所以仙去之日逺近号慕然禀性伤于太察用刑失于大峻及事行之后亦多自追悔逮至末年渐用寛典知用兵之频并悯黎民之劳苦盖有意于康济矣而降年不永羙志不就悲夫






　　旧五代史巻一百十九
　　旧五代史巻一百十九考证
　　周世宗纪六甲辰鄚州刺史刘楚信以州来降　案鄚州之降通鉴从是书作四月辽史作五月疑误
　　壬子车驾雄州还京　案辽史作五月辛未周师退与是书异通鉴从是书作壬子
　　长子宗训　案恭帝宗训通鉴注作第四子欧阳史汉家人传世宗子七人长曰宜哥次二皆未名次曰恭皇帝是亦以宗训为第四子也是纪作王长子葢宜哥与其二皆为汉诛指其现存者而言耳
　　第二子宗让　宗让欧阳史作宗谊
　　获伪刺史张丕旦　张丕旦通鉴作张丕
　　以宣徽南院使吴延祚为枢宻使行左骁卫上将军案欧阳使三月吴延祚为左骁卫上将军枢宻使与是书异通鉴从是书作六月
　　癸已帝崩于万岁殿　案欧阳史作滋德殿与是书异五代会要五代春秋俱作万岁殿与是书同















　　旧五代史巻一百十九考证
　　钦定四库全书
　　旧五代史巻一百二十
　　宋门下侍郎参知政事监修国史薛居正等撰
　　周书第十一
　　恭帝纪
　　恭帝讳宗训世宗子也广顺三年岁在癸丑八月四日生于澶州之府第显德六年六月癸未制授特进左卫上将军封梁王食邑三千戸实封五百戸癸已世宗崩甲午内出遗制命帝柩前即皇帝位是日羣臣奉帝即位而退丁酉北面兵马都部署韩令坤奏败契丹五百骑于霸州北戊戌文武百寮宰臣范质等上表请听政表三上允之壬寅文武臣寮上表请以八月四日为天寿节从之癸卯以司徒平章事范质为山陵使以翰林学士判太常寺事窦俨为礼仪使以兵部尚书张昭为卤簿使以御史中丞边归谠为仪仗使以宣徽南院使判开封事昝居润为桥道顿逓使是月州郡十六奏大雨连旬不止秋七月丁未以戸部尚书李涛为山陵副使以度支郎中卢亿为山陵判官辛亥左散骑常侍申文炳卒乙卯右拾遗徐雄夺三任官坐诬奏雷泽县令虚破戸也丁巳百寮释服尚辇奉御金彦英本东夷人也奉使髙丽称臣于夷王故及于罪庚申以邢州节度使王彦镐为襄州节度使进封开国公以侍卫歩军都指挥使曹州节度使检校太保袁彦为陜州节度使加检校太傅以右羽林统军权知邢州事检校太保李继勲为邢州节度使加检校太傅以滑州留后检校太保陈思让为沧州节度使以侍卫马军都指挥使陈州节鎭度使检校太傅韩令坤为侍卫马歩都虞候依前陈州节度使加检校太尉以虎捷左厢都指挥使岳州防御使检校司徒髙怀德为夔州节度使充侍卫马军都指挥使检校太保以虎捷左厢都指挥使常州防御使检校司空张铎为遂州节度使充侍卫歩军都指挥使检校太保仍改名令铎【宋史张令铎传云本名铎以与河中张铎同姓名故赐今名】壬戌以郓州节度使充侍卫马歩军都指挥使检校太傅兼侍中李重进为淮南节度使检校太尉兼侍中依前侍卫马歩军都指挥使以襄州节度使检校太尉同平章事向拱为河南尹充西京留守加检校太师兼侍中【通鉴向拱即向训也避恭帝名改焉】以宋州节度使充侍卫马歩军副都指挥使检校太尉同平章事韩通为郓州节度使依前侍卫亲军马歩军副都指挥使以澶州节度使检校太尉同平章事驸马都尉张永德为许州节度使进封开国公以今上为宋州节度使依前检校太尉殿前都防检进封开国侯以淮南节度使兼殿前副都防检检校太保慕容延钊为澶州节度使检校太傅依前殿前副都防检进封开国伯以殿前都指挥使江州防御使检校司空石守信为滑州节度使检校太保依前殿前都指挥使丙寅制大赦天下庚午翰林学士判太常寺窦俨撰进大行皇帝太室歌酌献辞舞曰定功之舞歌辞不録是月诸道相继奏大雨所在川渠涨溢漂溺庐舍损害苗稼八月甲戌朔以光禄卿致仕柴守礼为太子太保致仕乙亥翰林学士兼判太常寺窦俨撰进大行皇帝尊諡曰睿武孝文皇帝庙号世宗从之庚辰天下兵马都元帅守尚书令兼中书令吴越国王钱俶加食邑一千戸实封四百戸改赐功臣天雄军节度使检校太师守太傅兼中书令魏王符彦卿加守太尉夏州节度使检校太师守太保兼中书令西平王李彛兴加守太傅荆南节度使检校太师守中书令南平王髙保融加守太保壬午山陵使范质撰进大行皇帝陵名曰庆陵从之秦州节度使西靣沿边都部署检校太师守中书令褒国公王景进封凉国公徐州节度使检校太师兼中书令郭从义加开府仪同三师鄜州节度使检校太师兼中书令邢国公武行德进封宋国公永兴军节度使检校太师兼侍中李洪义加开府仪同三司鳯翔节度使检校太尉兼侍中郭崇加检校太师潞州节度使检校太傅兼侍中李筠加检校太尉朗州节度使检校太尉兼侍中周行逢加检校太师甲申寿州节度使检校太师同平章事韩国公杨信封鲁国公邠州节度使检校太师刘重进庐州节度使检校太尉宋延渥并加开府仪同三司泾州节度使赵赞邓州节度使检校太尉白重赞河中节度使检校太尉张铎并
　　加阶爵丙戌易定节度使孙行友灵州节度使冯继业府州节度使折德扆并自检校太保加检校太傅进阶爵以延州留后检校太傅李万全为延州节度使进封开国公庚寅皇弟特进检校太保左饶卫上将军燕国公食邑三千户宗让加检校太傅进封曹王改名熈让熈谨可光禄大夫检校太保右武卫大将军封纪王食邑三千户熈诲可金紫光禄大夫检校司徒左领卫大将军封蕲王食邑三千户仍令所司择日备礼册命以晋国长公主张氏为晋国大长公主以前陜州节度使检校太尉药元福为曹州节度使进阶爵甲午守司徒同平章事文馆大学士参知枢宻院事范质加开府仪同三司进封萧国公门下侍郎兼礼部尚书同平章事监修国史参知枢宻院事王溥加右仆射进封开国公权枢宻使中书侍郎同平章事集贤殿大学士魏仁浦加兼刑部尚书依前枢宻使检校太傅右骁卫上将军吴延祚依前枢宻使进封庆国公以左武卫上将军史佺为左金吾上将军致仕乙未以陇州防御使王全斌为相州留后戊戌宣徽南院使判开封府事昝居润宣徽北院使判三司张羙并加检校太傅已亥前司空李谷加开府仪同三司赵国公以前太傅少卿朱渭为太仆卿致仕辛丑左金吾上将军致仕史佺卒壬寅髙丽国遣使朝贡兼进别序孝经一巻越王孝经新义八巻皇灵孝经一巻孝经雌图三巻【文昌杂録云别序者记孔子所生及第子从学之事新义者以越王为问目释疏文之义皇灵耆灾之延常避灾之事及符文乃道书也雌图者止说日之环晕星之彗孛亦非竒书】九月壬子前沧州留后李彦郡卒乙卯髙丽王王昭加检校太师食邑三千户丙辰以三司副使王赞为内客省使兼北靣诸州水陆转运使癸亥前开封县令路延规除名流沙门岛先是延规有过停任有司召延规宣勅延规拒命为宪司所按故有是命甲子以端明殿学士礼部侍郎窦仪为兵部侍郎充职以尚书户部员外郎直枢宻院杜华为司门郎中充枢宻直学士赐紫以翰林学书士尚度支员外郎王着为金部郎中知制诰充职仍赐金紫是日翰林学士尚书屯田郎中知制诰李昉都官郎中知制诰扈防水部郎中知制诰赵逢并加柱国赐金紫乙丑兵部尚书张昭进封舒国公户部尚书李涛进封莒国公以太子詹事刘温叟为工部侍郎判国子祭酒事是月京师及诸州郡霖雨逾旬所在水潦为患川渠泛溢冬十月癸酉朔以司农卿致仕李锴为太仆卿致仕太常少卿致仕姚遂为将作监致仕丁亥太子太师薛怀让封国公壬辰翰林学士判太常寺事窦俨撰进贞惠皇后庙歌辞丁酉世宗皇帝灵驾发引戊戌以前相州留后王晖为右神武统军辛丑江南国主李景来告世子冀卒遣御厨使张延范充吊祭使十一月壬寅朔葬世宗皇帝于庆陵以贞惠皇后刘氏祔焉戊申西京奏太子太师致仕白文珂卒丙辰日南至百寮奉表称贺戊午废兖州广利军依旧为莱芜监壬戌升鳯州固鎭为雄胜军丙寅左羽林统军马希崇【案原夲有脱误】十二月壬申朔史馆奏请差官修撰世宗实録从之甲戌改万岁殿为紫宸殿甲午西京奏左屯卫上将军致仕李蕚卒乙未大霖昼昏凡四日而止分命使臣赈给诸州遭水人户
　　显德七年春正月辛丑朔文武百寮进名奉贺鎭定二州驰奏契丹入寇河东贼军自土门东下与蕃寇合势诏今上率兵北征癸卯发京师是夕宿于陈桥驿未曙军变将士大噪呼万岁擐甲将刄推戴今上陞大位扶防升马拥廹南行是日诏曰天生蒸民树之司牧二帝推公而禅位三王乘时以革命其极一也予末小子遭家不造人心已去国命有归咨尔归德军节度使前都防检赵【案原夲空二字】禀上圣之姿有神武之畧佐我髙祖格于皇天逮事世宗功存纳麓东征西怨厥绩懋焉天地鬼神享于有德讴谣狱讼附于至仁应天顺民法尧禅舜如释重负予其作宾呜呼钦哉祗畏天命今上于是诣崇元殿受命百官朝贺而退制封周帝为郑王以奉周祀正朔服色一如旧制奉皇太后为周太后【续通鉴长编建隆三年周郑王出居于房州】皇朝开寳六年春崩于房陵今上闻之震恸哀成服于便殿百寮进名奉慰防遣中使监防其丧【续通鉴长编开寳六年三月乙卯房州上言周郑王殂上素服哀辍视朝十日】以其年十月归葬于世宗庆陵之侧诏有司定諡曰恭皇帝陵曰顺陵【续通鉴长编仁宗嘉祐四年诏有司取柴氏谱系于诸房中推最长一人令岁时奉周祀】史臣曰夫四序之气寒往则署来五行之数金销则火盛故尧舜之揖让汉魏之传禅皆知其数而顺乎人也况恭帝当纨绮之冲年会笙镛之变响听讴歌之所属知命厯之有在能逊其位不亦善乎终諡为恭故其宜矣
　　旧五代史巻一百二十
　　旧五代史巻一百二十考证
