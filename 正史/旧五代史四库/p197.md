<!-- { "loadSidebar": true } -->
　　王峻字秀峯相州安阳人也父丰本部乐营使峻幼慧黠善歌梁贞明初张筠镇相州怜峻敏惠遂畜之及庄宗入魏州筠弃镇南渡以峻自随时租庸使赵岩访筠于其第筠召峻声歌以侑酒岩悦筠因以赠之颇得亲爱梁亡赵氏族灭峻流落无依寄食于符离陈氏之家久之弥窘乃事三司使张延朗所给甚薄清泰末延朗诛汉祖尽得延朗之资产仆从而峻在籍中从歴数镇常为典客汉祖践阼授客省使奉使荆南留于防汉为监军入为内客省使及赵思绾作乱于永兴汉隠帝命郭从义讨之以峻为兵马都监从义与峻不协甚如水火未几改宣徽北院使贼平加检校太傅转南院使太祖镇邺兼北面兵马峻为监军留驻邺城隠帝萧墙变起峻亦为羣小所搆举家见害从太祖赴阙绸缪帷幄赞成大事峻居首焉京师平定受汉太后令充枢密使太祖北征至澶州为诸军拥迫峻与王殷在京闻变乃遣侍卫马军都指挥使郭崇徃宋州前申州刺史马铎徃许州以防他变二州安然亦峻之谋也太祖践阼加平章事寻兼右仆射门下侍郎平章事监修国史时朝廷初建四方多故峻夙夜奉事知无不为毎与太祖商确军事未尝不移时而退甚有禆益然为性轻躁举措率易以天下之事为已任每有啓请多自任情太祖从而顺之则忻然而退稍未允可则应声而愠不逊之语随事辄发太祖素知其为人且以佐命之故每优容之峻年长于太祖二歳太祖虽登大位时以兄呼之有时呼表字不忘布衣之契也峻以此益自负焉广顺元年冬刘崇与契丹围晋州峻请行应援太祖用为行营都部署以徐州节度使王彦超为副诏诸军并取峻节度许峻以便宜从事军行资用仰给于官随行将吏得自选择将发之前召宴于滋徳殿太祖出女乐以宠之奉辞之日恩赐优厚不拘常制及发太祖幸西庄亲临宴饯别赐御马玉带执手而别峻至陜驻留数夕刘崇攻晋州甚急太祖忧其不可及议亲征取泽州路入与峻防合先令谕峻峻遣驿骑驰奏请车马不行幸时已降御扎行有日矣防峻奏至乃止峻军既过绛郡距平阳一舍贼军燔营狼狈而遁峻入晋州或请追贼必有大利峻犹豫久之翌日方遣骑军袭贼信宿而还向使峻极力追蹑则并汾之孽无噍类矣峻亦深耻无功因计度増修平阳故城而回时永兴军节度使李洪信汉室之密戚也自太祖践阼恒有忧沮之意而本城军不满千峻出征至陜州以救援晋州为辞抽起数百人及刘崇北遁又遣禁兵千余人屯于京兆洪信惧遂请入朝峻军回太祖厚加优赐时慕容彦超叛于兖州已遣侍卫步军都指挥使曹英客省使向训率兵攻之峻意欲自将兵讨贼累言于太祖曰慕容剧贼曹英不易与之敌耳太祖黙然未几亲征命峻为随驾一行都部署破贼之日峻督军在城南其众先登颇有得色从驾还京未几贡表乞解枢机即时退归私第峻贪权利多机数好施小惠喜人附已太祖登极之初务存谦抑潜龙将佐未甚进用其后郑仁诲李重进向训等稍迁要职峻心忌之至是求退葢侦太祖之意也未陈请之前多发外诸侯书以求保证旬浃之内诸道驰骑进纳峻书闻者惊骇其事峻连贡三章中使宣谕无虚日太祖严驾将幸其第峻闻之即驰马入见太祖慰劳久之复令视事峻又于本院之东别建公署廊庑聴事高广华侈及土木之功毕请太祖临幸恩赐甚厚其后内园新起小殿唆视之奏曰宫室已多何用于此太祖曰枢密院舍宇不少公更自兴造何也峻慙然而退时峻以前事赵巗颇承宠爱至是欲希赠官立碑或谓峻曰赵岩以谄佞事君破壊梁室至今言者无不切齿茍如所欲必贻物议乃止岩侄崇勲居于陈郡峻为求官田宅以赐之太祖亦从之三年春修利河堤大兴土功峻受诏检校既而世宗自澶州入觐峻素惮世宗之聪明英果闻其赴阙即自河次归朝居无何邀求兼领青州太祖不得已而授之既受命求暂赴任奏借左藏绫绢万匹从之是歳戸部侍郎赵上交权知贡举上交尝诣峻峻言及一童子上交不达其防牓出之日童子不第峻衔之及贡院申中书门下取日过堂峻知印判定过日及上交引新及第人至中书峻在政事堂厉声曰今歳选士不公当须覆试诸相曰但缘已行指挥行过临事不欲改移况未敕下覆试非晚峻愈怒诟责上交声闻于外少顷竟令引过及罢上交诣本防谢峻峻又延之饮酌从容翌日峻奏上交知举不公请致之于法太祖颔之而已又奏请以顔愆陈观代范质李谷为相太祖曰进退宰辅未可仓卒待徐思之峻论列其事奏对不逊太祖未食日将亭午诤之不已太祖曰节假之内未欲便行已俟假开即依所奏峻退至中书是月史部选人过门下峻当其事颇疑选部不公其拟官选人落下者三十余人次日寒食时节臣寮各归私第午时宣召宰臣枢密使及入幽峻于别所太祖见冯道已下泣曰峻凌朕颇甚无礼太过拟欲尽去左右臣寮剪朕羽翼朕儿在外专意阻隔暂令到阙即懐怨望岂有既总枢机又兼宰相坚求重镇寻亦授之任其襟懐尚未厌足如此无君谁能甘忍即召翰林学士徐台符等草制其日退朝宣制贬授商州司马差供奉官蒋光逺援送赴商州未几死于贬所时广顺三年三月也【通鉴峻至商州得腹疾帝犹愍之命其妻徃视之未几而卒】初峻降制除青州有司制造旌节以备迎授前一夕其旄有声甚异闻者骇之主者曰昔安重诲授河中节亦有此异焉又所居堂陛忽然隠起如堆又梦被官府追摄入司簿院寤心恶之以是尤加狂躁峻才疎位重轻躁寡谋聴人穿鼻既国权在手而射利者曲为指画乃啗饵虎臣离间亲旧加以善则称已无礼于君欲求无罪其可得乎【五代史阙文广顺初河东刘崇引契丹攻晋州遣峻率师赴援峻顿兵于陜周祖亲征遣使谕之峻见使受宣讫谓使曰与某驰还附奏陛下言晋州城坚未易可破刘崇兵锋方鋭不可与力争所以驻兵者待其气衰耳非臣怯也陛下新即位不宜轻举今朝中受圣知者惟李糓范质而已陛下若车驾出汜水则慕容彦超以贼军入汴大事去矣使还具奏周祖自以手提其耳曰几败吾事】慕容彦超为兖州节度使彦超即汉髙祖之同产弟也尝冒姓闫氏体黒麻面故谓之闫昆仑彦超镇兖州汉隠帝欲杀周太祖召彦超方食释匕箸而就道周兵犯京师隠帝出劳军太后使彦超卫帝彦超曰北兵何能为当于阵上唱坐使归营彦超败奔兖隠帝遇弑周太祖时彦超进呈郓州节度使髙行周来书其书意即行周毁讟太祖结连彦超之意帝览之笑曰此必是彦超之诈也试令验之果然其郓州印元有缺文不相接其为印即无阙处帝寻令赍书示谕行周上表谢思先是填星初至角亢占者曰角郑分兖州属焉彦超即率军府宾佐步出州西门三十里致祭迎于开元寺塑像以事之谓之菩萨日至祈祷又令民家坚黄旛以禳之及城陷彦超方在土星院燃香急乃驰去【案慕容彦超传原本残阙　五代史补慕容彦超素有钩距兖州有盗者诈为大官从人跨驴于衢中市罗十余疋价值既定引物主诣一宅门以驴付之曰此本宅使汝且在此吾为汝上白于王以请值物主许之既而声迹悄然物主怒其不出叩门呼之则空宅也于是连叫贼巡司至疑其诈兼以驴收之诣府彦超悯之且曰勿忧吾为汝擒此贼乃留物主府中复戒廏卒髙系其驴通宵不与水草然后密召亲信者牵于通衢中放之且曰此盗者之驴耳自昨日不与水草其饥渇者甚矣放之必奔归家但可蹑踪而观之盗无不获也亲信者如其言随之其驴果入一小巷转数曲忽有儿戏于门侧视其驴连呼曰驴归驴归盗者闻之欣然出视遂擒之　髙祖登极改干祐为广顺是年兖州慕容彦超反髙祖亲征城将破忽夜梦一人状貌甚伟异被王者之服谓髙祖曰陛下明日当得城及觉天犹未晓髙祖私谓征兆如此可不预备乎于是躬督将士戮力急攻至午而城陷车驾将入有司请由生方鸣鞘而进遂取别巷转数曲见一处门墙甚髙大问之云夫于庙髙祖意豁然谓近臣曰寡人所梦得非夫子乎不然何取路于此也因下马观之方升堂覩其圣像一如梦中所见者于是大喜叩首再拜近臣或谏以为天子不合拜异世陪臣髙祖曰夫子圣人也百王取则而又梦告寡人得非夫子幽賛所及耶安得不拜仍以庙侧数十家为洒埽戸命孔氏袭文宣王者长为本县令　慕容彦超之被围也乗城而望见髙祖亲临矢石其势不可当退而忧之因勉其麾下曰汝等宜为吾尽命吾库中金银如山积若全此城吾尽以为赐汝等勿患富贵顷之有卒私言曰我知侍中银皆铁胎得之何用于是诸军闻之稍稍解体未几城陷及髙祖之入也有司阅其库藏其间银铁胎者果十有七八初彦超常令人闻质库有以铁胎银质钱者经年后库吏始觉遂言之于彦超初甚怒顷之谓吏曰此易致耳汝宜伪□库墙凡金银器用暨缣帛等速皆蔵匿仍乱撤其余以为贼践后申明吾当擒此辈矣库吏如其教于足彦超下令曰吾为使长典百姓而又不谨遭贼□去其过深矣今恐百姓疑彦超隠其物宜令三月内各投状明言质物色自当陪质之不尔者有过百姓以为然于是投状相继翌日铁胎银主果出于是擒之置之深屋中使教部曲辈昼夜造用广府库此银是也】阎鲁者后唐邢州节度使寳之子也寳唐书有传鲁事唐明宗晋髙祖累歴事任家本鲁中洎告疾归里慕容彦超初临礼待极厚及谋大逆以鲁子希俊为镇宁军节度副使在世宗幕下而恶之闻朝廷岀兵隄防即责鲁曰尔教儿捍我于朝将覆吾族耶故罹其祸崔周度者父光表举进士科甲卢质节制横海辟为支使周度有文学起家长芦令登朝歴监察御史右补阙以家在齐州欲谋葬事恳求外任除泰宁军节度判官而性刚烈又以尝为谏官覩凶帅之不法不忍坐视其弊因极言以谏彦超故及斯祸太祖平兖州诏曰阎鲁崔周度义死之臣礼加二等所以渗漏泽而贲黄泉也尔等贞节昭彰正容肃厉以从顺为已任以立义作身谋履此祸机并罹寃横宜伸赠典以慰贞魂鲁可赠左骁卫大将军周度可赠秘书少监













　　旧五代史巻一百三十
　　旧五代史巻一百三十考证
　　周列传十王峻传又奏请以顔愆陈观代范质李谷为相　案顔愆陈观欧阳史作顔衎陈同
　　未几死于贬所时广顺三年三月也　案五代春秋作三月诛王峻与是书异










　　旧五代史巻一百三十考证
　　钦定四库全书
　　旧五代史巻一百三十一
　　宋门下侍郎参知政事监修国史薛居正等撰
　　周书第二十二
　　列传十二
