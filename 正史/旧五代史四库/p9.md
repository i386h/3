<!-- { "loadSidebar": true } -->









　　旧五代史巻三
　　旧五代史巻三攷证
　　梁太祖纪三节度使罗绍威　绍威原本作昭威今据欧阳史改
　　判建昌院事　案原本脱昌字今増
　　以青州节度使韩建守司徒平章事　青原本讹清今改正
　　癸卯司天监奏日辰内有戊字请改为武从之　案容斋三笔以为戊类成字故司天谄之不知戊字乃避梁祖曾祖茂林讳非以其类成字也云谷杂记尝办正之今崇福侯庙碑立于开平二年上作武寅足证当时避讳之体
　　是日隰州奏大宁县至固鎭上下二百里　案是书前后多作李固镇疑原本有脱字考通鉴亦间作固镇葢当时奏牍省文也今仍之

　　旧五代史巻三攷证
　　钦定四库全书
　　旧五代史巻四
　　宋门下侍郎参知政事监修国史薛居正等撰
　　梁书第四
　　太祖纪四
　　开平二年正月癸酉帝御金祥殿受宰臣文武百官及诸藩屏陪臣称贺诸道贡举一百五十七人见于崇元门封从子友寜为安王友伦为密王幽州刘守文进海东鹰鹘蕃马氊罽方物自去冬少雪春深农事方兴久无时雨兼虑有灾疾帝深轸下民二月命庶官遍祀于羣望掩瘗暴露令近镇案古法以禳祈旬日乃雨【是月弑济隂王】帝以上党未収因议抚廵便住西都赴郊禋之礼乃下令晓告中外取三月一日离东京以宰臣韩建权判建昌宫事【五代防要十月以尚书兵部侍郎李皎为建昌宫副使】兵部侍郎姚洎为卤簿使开封尹博王友文为东都畱守辛未契丹主按巴坚遣使贡良马三月壬申帝亲统六军廵幸泽潞是日寅时车驾西幸宰臣并要切司局皆扈从晩次中牟下诏以去年六月后昭义行营阵殁都将吏卒死于王事追念忠赤乃录其名氏各下本军令给养妻孥三年内官给粮赐丁丑幸泽州辛已以同州节度使刘知俊为潞州行营招讨使壬午宴扈驾羣臣并劳知俊赐以金带战袍宝剑茶药甲申登东北隅逍遥楼搜阅骑乘旌甲满野丙申招讨使刘知俊上章请车驾还东京盖小郡湫隘非久驻跸之所达览帝俞其请以鸿胪卿李嵸唐室宗属封莱国公为二王后有司奏莱国公李嵸合畱三庙于西都选地位建立庙宇以备四仲祀祭命度支供给以遵彝典四月以吏部侍郎于兢为中书侍郎平章事以翰林奉防学士张防为刑部侍郎平章事时帝在泽州拜二相于行在丙午车驾离泽州丁未驻跸于怀州宴宰臣文武百官辛亥至郑州壬子幸东京丙寅车驾幸繁台观稼鄢陵居人程震以两岐麦穗并画图来进甲寅淮宼侵轶潭岳边境欲援朗州以战舰百余艘扬帆西上泊鼎口湖南马殷遣水军都将黄瑀率楼船遮击之贼众沿流宵遁追至鹿角镇诏以户部尚书致仕裴廸复为右仆射廸敏事慎言达吏治明筹算帝初建节旄于夷门廸一谒见如故知乃辟为从事自是之后歴三十年委四镇租赋兵籍帑廪官吏狱讼赏罚经费运漕事无巨细皆得专之帝每出师即知军州事逮于二纪不出梁之闉闳甚有禆赞之道禅代之嵗命为太常卿属年已耆耄视听昏塞不任朝谒遂请老许之朞月复起师长庶官焉五月丁丑王师围潞州将及二年李进通危在旦夕不俟攻系当自降太原李存朂以厚币诱结北蕃诸部竝其境内丁壮悉驱南征决战以救上党之急部落帐族驰马励兵数路齐进于铜鞮树寨旗垒相望王师败于潞州已丑令下诸州去年有蝗虫下子处盖前冬无雪今春亢阳致为灾沴实伤垅亩必虑今秋重困稼穑自知多在荒陂榛芜之内所在长吏各须分配地界精加翦扑以絶根本壬辰夜火星犯月太史奏灾合在荆楚乃令设武备寛刑罚恤人禁暴以禳之军前行营都将康怀英孙海金已下主将四十三人于右银台门进状待罪帝以去年发军之日不利有违兵法并释放兼各赐分物酒食劳问封义昌军节度使刘守文加中书令封太彭王卢龙军节度使刘守光封河间郡王许州节度使冯行袭封长乐王是月癸未淮贼宼荆州石首县襄阳举舟师沿瀺港袭败之六月辛亥以亢阳虑时政之阙乃诏曰迩者下民丧礼法吏舞文铨衡既失于选求州镇又无其举刺风俗未厚狱讼实繁职此之由上遭天谴至是决遣囚徒及戒励中外丙寅月犯角防帝以其分野在兖州乃令长吏治戎事设武备省狱讼恤疲病祈福禳灾以顺天戒丙辰邠岐来宼雍西编户困于逃避且芟害禾稼结营自固逾月同州刘知俊领所部兵击退袭至幕谷大破之俘斩千计収其器甲宋文通仅以身免诏曰敦尚俭素抑有前闻斥去浮华期臻至理如闻近日贡奉竞务奢淫或奇巧荡心或雕镌溢目徒殚资用有费工庸此后应诸道进献不得以金宝装饰戈甲劔防至于鞍勒不用涂金及雕刻龙鳯如有此色所司不得引进邕州奏镆鎁山僧法通道璘有道行各赐紫衣是月壬戌岳州为淮贼所据帝以此郡五岭三湘水陆防合之地委输商贾靡不由斯遂令荆湘湖南北举舟师同力致讨王师既集淮夷毁壁焚郭而遁秋七月甲戌大霖雨陂泽泛溢颇伤稼穑帝幸右天武军河亭观水幸高僧台阅禁卫六军诏曰车服以庸古之制也贵贱无别罪莫大焉应内外将相许以银饰鞍勒其刺史都将内诸司使以降祗取用铜兾定尊卑永为条制仍令执法官紏察之【五代防要载七月敕曰祭祀之仪有国大事如闻官吏慢于恪恭牲具礼容有异精审宜令御史台疏其条件奏闻】癸已以禅代巳来思求贤哲乃下令搜访牢笼之期以好爵待以优荣各随其材咸使登用宜令所在长吏切加搜访每得其人则疏姓名以闻如在下位不能自振者有司荐导之如任使后显立功劳别加迁陟勅禁屠宰两月甲午以高明门外繁台为讲武台是台西汉梁孝王之时尝按歌阅乐于此当时因名曰吹台其后有繁氏居于其侧里人乃以姓呼之时代绵寝虽官吏亦从俗焉帝每登眺搜乘训戎宰臣以是事奏而名之八月辛亥勅应有暴露骸骨各委差人埋瘗两浙钱镠奏请重铸换诸州新印诏禁戢诸军节级兵士及供奉官受防殿直以下各脩礼敬甲寅太史奏夀星见于南方两浙钱镠奏改管内紫极宫为真圣观改临安县广义乡为衣锦乡【十国春秋呉越世家八月梁敕封唐山县为呉昌县唐兴县为天台县又敕升杭越等州为大都督府复改新城县曰新登长城县曰长兴乐成曰乐清避梁讳也】甲子夜东方有大流星光明烛地有声如裂帛唐州上言白龙见图形以进九月丙子太原军出隂地闗南牧宼掠郡县晋绛有备帝虑诸将翫宼乃下诏亲议廵幸命有司备行丁丑翠华西狩宰臣翰林学士崇政院使金吾仗及诸司要切官皆扈从余文武百官竝在东京壬午达雒阳帝御文思殿受朝叅许汝孟怀牧守来朝泽州刺史刘重霸面陈破敌之防癸未西幸防新安丙戌至陜州驻蒲雍同华牧守皆进铠甲骑马戈防食味方物幽州都将康君绍等十人自蕃贼寨内来投又幽州骑将高彦章八十人骑先在并州乃于晋州军前来降至是到行在皆赐分物衣服放归本道以示怀服丁亥至陈州赐宴扈从官戊子延州贼军宼上平闗又太原军攻平阳烽火羽书画夜继至乙丑六军统军牛存节黄文靖各领所部将士赴行在甲午太原歩骑数万攻逼晋绛逾旬不克知大军至乃自焚其寨至夕而遁福州贡玳瑁琉璃犀象器并珍玩香药奇品海味色类良多价累千万十月已亥上在陜两浙节度使奏于常州东州镇杀淮贼万余人获战船一百二只以行营左厢歩军指挥使贺瓌为左龙虎统军以左天武军夹马指挥使尹皓为辉州刺史以右天武都头韩瑭为神捷指挥使左天武第三都头胡赏为右神捷指挥使仍赐帛有差以解晋州围之功也以尹皓部下五百人为神捷军乙已御内殿宴宰臣扈从官共四十五人丙午御毬塲殿宣夹马都指挥使尹皓韩瑭以下将士五百人赐酒食庚戌至西都御文明殿辛亥宰臣百寮起居于殿前遂宣赴内宴赐方物有差丁已至东都已未大明节诸道节度刺史各进献鞍马银器绫帛以祝夀宰臣百官设斋相国寺壬戌御宣和殿宴宰臣文武百官十一月辛未御宣和殿宴宰臣文武百官以大驾还京故也庚辰御宣和殿宴宰臣文武百官出开明门登高僧台阅兵诸道节度使刺史各进贺冬田器鞍马绫罗等戊子赐文武百官帛乙未又宴宰臣文武百官于宣和殿【通鉴癸已中书侍郎同平章事张策以刑部尚书致仕以左仆射杨涉同平章事】十二月立二王三恪南郊礼仪使状伏以诗称有客书载虞賔实因禅代之初必行兴继之命俾之助祭式表推恩兼垂恪敬之文别示优崇之典徴于歴代袭用旧章谨按唐朝以后魏元氏子孙韩国公为三恪以周宇文氏子孙为介国公隋朝杨氏子孙为酅国公为二王后今伏以国家受禅封唐朝子孙李嵸为莱国公今参详合以介国公为三恪酅国公莱国公为二王后【五代防要十二月改左右天武为龙虎军左右龙虎为天武军左右天威为羽林军左右羽林为天威军左右英武为神武军左右神武为英武军前朝置龙虎六军谓之卫士至是以天武神武英武等六军易其军号而任勲旧焉】癸丑猎畋于含耀门外
