<!-- { "loadSidebar": true } -->
　　元行钦本幽州刘守光之爱将守光之夺父位也令行钦攻大恩山又令杀诸兄弟天祐九年周徳威攻围幽州守光困蹙令行钦于山北募兵以应契丹时明宗为将攻行钦于山北与之接战矢及明宗马鞍旣而以势迫来降明宗怜其有勇奏隶为假子后因从征讨恩礼特隆常临敌擒生必有所获名闻军中庄宗东定赵魏选骁健置之麾下因索行钦明宗不得巳而遣之时有散指挥都头名为散员命行钦为都部署赐姓名绍荣庄宗好战勇于大敌或临阵有急兵行钦必横身解鬬翼围之庄宗之营于徳胜也与汴军战于潘张王师不利诸军奔乱庄宗得三四骑而旋中野为汴军数百骑攒矟攻之事将不测行钦识其帜急驰一骑奋劎断二矛斩一级汴军乃解围翼庄宗还宫庄宗因流涕言曰富贵与卿共之自是宠冠诸将官至检校太傅忻州刺史及庄宗平梁授武宁军节度使尝因内宴羣臣使相预会行钦官为保傅当地褥下坐酒酣乐作庄宗叙生平战阵之事因左右顾视曰绍荣安在所司奏云有勅使相预会绍荣散官殿上无位庄宗彻会不怿翌日以行钦为同平章事由是不宴百官于内殿但宴武臣而巳三年行钦丧妇庄宗有所爱宫人生皇子者刘皇后心忌之会行钦入侍庄宗劳之曰绍荣丧妇复娶耶吾给尔婚财皇后指所忌宫人谓庄宗曰皇帝怜绍荣可使为妇庄宗难违所请微许之皇后即命绍荣谢之未退肩舆巳岀庄宗心不怿佯不豫者累日业巳遣去无如之何及贝州军乱赵在礼入魏州庄宗方择将皇后曰小事不劳大将促绍劳指挥可也乃以行钦为邺都行营招抚使领骑二千进讨洎至邺城攻之不能下退保于澶州未几诸道之师稍集复进军于邺城之南及明宗为帅领军至邺行钦来谒于军中拜起之际误呼万嵗者再明宗惊骇遏之方止旣而明宗营于城西行钦营于城南三月八日夜明宗为乱军所迫惟行钦之军不动按甲以自固明宗密令张防钊至行钦营戒之曰且坚壁勿动计会同杀乱军莫错疑误行钦不聼将歩骑万人弃甲而退自知失防且保卫州因诬奏明宗曰鎭帅巳入贼军终不为国使明宗旣刼岀邺城令人走马上章申理其事言臣且于近郡听进止庄宗览奏释然曰吾知绍荣妄矣因令白从训与明宗子继璟至军前欲令见明宗行钦絷继璟于路明宗凡奏军机拘留不逹故旬日之间音驿断絶及庄宗岀成臯知明宗在黎阳复令继璟渡河召明宗行钦即杀之仍劝班师四月一日庄宗旣崩行钦引皇后存渥得七百骑岀师子门将之河中就存霸沿路部下解散从者数骑而巳四日至平陆县界为百姓所擒县令裴进折其足槛车以献明宗即位诏削夺行钦在身官爵斩于洛阳夏鲁竒字邦杰青州人也初事宣武军为军校与主将不协遂归于庄宗以为防卫指挥使从周德威攻幽州燕将有单廷珪元行钦时称骁勇鲁竒与之鬬两不能解将士皆释兵纵观幽州平鲁竒功居多梁将刘鄩在洹水庄宗深入致师鄩设伏于魏县西南葭芦中庄宗不满千骑汴人伏兵万余大噪而起围庄宗数重鲁竒与王门关乌德儿等奋命决战自午至申俄而李存审兵至方解鲁竒持枪擕劎独卫庄宗手杀百余人乌德儿等被擒鲁竒伤夷徧体自是庄宗尤怜之歴磁州刺史中都之战汴人大败鲁竒见王彦章识之单马追及抢拟其颈彦章顾曰尔非余故人乎即擒之以献庄宗壮之赏绢千匹【九国志赵庭隐王彦章守中都庭隐在其军中及彦章败庭隐为庄宗所获将以就戮大将夏鲁竒奏曰此矬也其材可用遂释之】梁平授郑州防御使四年授河阳节度使天成初移鎭许州加同平章事鲁竒性忠义尤通吏道抚民有术及移鎭许田孟州之民万众遮道断卧辙五日不发父老诣阙请留明宗令中使谕之方得离州明宗讨荆南鲁竒为副招讨使顷之移鎭遂州【九国志李仁罕夏鲁竒禀朝廷之命缮治甲兵将图蜀孟知祥与董璋谋先取鲁竒令仁罕攻遂州】董璋之叛与孟知祥攻遂州援路断絶兵尽食穷【九国志李肇传蜀帅围夏鲁竒于遂州唐师来援劎门不守肇领兵赴普安以拒之唐师不得进】鲁竒自刎而卒时年四十九帝闻其死也恸哭之厚给其家赠太师齐国公
　　姚洪本梁之小校也在梁时经事董璋长兴初率兵千人戍阆州璋叛领众攻阆州璋密令人诱洪洪以大义拒之及璋攻城洪悉力拒守者三日御备旣竭城防被擒璋谓洪曰尔顷为健儿由吾奬防至此吾书诱谕投之于侧何相负耶洪大骂曰老贼尔为天子鎭帅何苦反耶尔旣孤恩背主吾与尔何恩而云相负尔为李七郎奴扫马粪得一脔残炙感恩无尽今明天子付与茅土贵为诸侯而驱徒结党图为反噬尔本奴才则无耻吾忠义之士不忍为也吾可为天子死不能与人奴茍生璋怒令军士十人持刀刲割其肤燃镬于前自取防食洪至死大骂不巳明宗闻之泣下置洪二子于近卫给赐甚厚
　　李严幽州人本名让坤初仕燕为刺史渉猎书传便弓马有口辩多游艺以功名自许同光中为客省使奉使于蜀及与王衍相见陈使者之礼因于笏记中具述庄宗兴复之功其警句云才过汶水王彦章于马前旋及夷门斩朱友贞于楼上严复声韵清亮蜀人闻之愕然时蜀僞枢密使宋光嗣召严曲宴因以近事讯于严严对曰吾皇前年四月卽位于邺宫当月下郓州十月四日亲统万骑破贼中都乘胜鼓前遂诛汴孽僞梁尚有兵三十万谋臣猛将解甲倒戈西尽甘凉东渐海外南逾闽浙北极幽陵牧伯侯王称藩不暇家财入贡府实上供呉国本朝旧臣岐下先皇元老遣子入侍述职称藩淮海之君卑辞厚贡湖湘荆楚杭越瓯闽异货竒珍府无虚月吾皇以德怀来以威欵附顺则涵之以恩泽逆则问之以干戈四海车书大同非晩光嗣曰余所未知惟岐下宋公我之姻好洞见其心反覆多端专谋防扈大不足信也似闻契丹部族近日稍强大国可无虑乎严曰子言契丹之强盛孰若僞梁曰比梁差劣也严曰吾国视契丹如蚤虱耳以其无害不足爬搔吾良将劲兵布天下彼不劳一郡之兵一校之众则悬首槀街尽为奴掳但以天生四夷当置度外不在九州之本未欲穷兵黩武也光嗣闻辩对畏而竒之时王衍失政严知其可取使还具奏故平蜀之谋始于严郭崇韬起军之日以严为三川招抚使严与先锋使康延孝将兵五千先驱阁道或驰以词説或威以兵锋大军未及所在降下延孝在汉州王衍与书曰可请李司空先来余卽举城纳欵众咸以讨蜀之谋始于严衍以甘言将诱而杀之欲不令徃严闻之喜卽驰骑入益州衍见严于母前以母妻为托即日引蜀使欧阳彬迎谒魏王继岌蜀平班师防明宗即位迁泗州防御使兼客省使长兴初安重诲谋欲控制两川严乃求为西川兵马都监庻効方略孟知祥觉之旣至执而害之【九国志王彦铢传李严之为监军也密懐异谋知祥数其过命彦铢擒斩之严之左右无敢动者】赠太保严之母贤明妇人初严将赴蜀母曰汝前启破蜀之谋今又入蜀将死报蜀人矣与汝永诀旣而果如其言
　　李仁矩本明宗在藩鎭时客将也明宗卽位録其趋走之劳擢居内职复为安重诲所庇故数年之间迁为客省使左卫大将军天成中因奉使东川董璋张筵以召之仁矩贪于馆舍与娼妓酣饮日旣中而不至大为璋所诟辱自是深衔之长兴初璋旣防扈于东川重诲奏以仁矩为阆州节度使俾伺璋之反状时物议以为不及仁矩至鎭侦璋所为曲形奏报地里遐僻朝廷莫知事实激成璋之逆节由仁矩也长兴元年冬十月璋自率凶党以攻其城仁矩召军校谋守战利害皆曰璋乆图反计以赂诱士心凶气方盛未可与战宜坚壁以守之傥旬浃之间大军东至卽贼必退仁矩曰蜀兵懦安能当我精甲卽驱之岀战兵未交为贼所败旣而城防仁矩被擒举族为璋所害
　　康思立晋阳人也少善骑射事武皇为爪牙署河东亲骑军使庄宗嗣位从解围于上党败梁人于栢乡及平蓟兵后战于河上皆有功累承制加检校户部尚书右突骑指挥使庄宗即位继改军帅赐忠勇拱卫功臣加检校尚书右仆射天成元年授应州刺史寻移岚州充北靣诸蕃部族都监三年迁宿州团练使四年领昭武军节度利巴集等州观察处置等使改赐耀忠保节功臣长兴初朝廷举兵讨东川董璋诏兼西靣行营军马都指挥使二年移鎭陜州【通鉴潞王至灵宝思立谋固守陜城以俟康义诚先是捧圣五百骑戍陜为潞王前锋至城下呼城上人曰禁军十万已奉新帝尔数人人奚为徒累一城人涂地耳于是捧圣卒争出迎思立不能禁不得已办出迎】清泰初改授邢台累官至检校太傅封防稽郡开国侯二年入为右神武统军三年充北靣行营马军都指挥使是岁闰十一月卒于军年六十三思立本出隂山诸部性纯厚善抚将士明宗素重之故即位之始以应州所生之地授焉其后歴三郡三鎭皆得百姓之誉末帝以其年高徴居环卫及出幸怀州以北师不利乃命思立统驾下骑军赴团栢谷以益军势俄而杨光远以大军降于太原思立因愤激疾作而卒焉晋高祖卽位追其宿旧为辍朝一日赠太子少师
　　张敬达字志通代州人小字生铁父审素有勇事武皇为列校歴防直军使同光初卒于军敬达少以骑射著名庄宗知之召令继父职平河南有功继加检校工部尚书明宗即位歴捧防指挥使检校尚书左仆射长兴中改河东马歩军都指挥使超授检校司徒领钦州刺史三年加检校太保应州节度使四年迁云州时以契丹率族帐自黒榆林至云借汉界水草敬达每聚兵塞下以遏其冲契丹竟不敢南牧边人頼之清泰中自彭门移鎭平阳加检校太傅从石敬瑭为北靣兵马副总管仍屯兵鴈门未几晋高祖建义末帝诏以敬达为北靣行营都招讨使仍使悉引部下兵围太原以定州节度使杨光远副焉寻统兵三万营于晋安乡末帝自六月继有诏促令攻取敬达设长城连栅云梯飞礟使工者运其巧思穷土木之力时督事者每有所构则暴风大雨平地水深数尺而城栅崩堕竟不能合其围九月契丹至敬达大败寻为所围晋高祖及蕃众自晋安寨南门外长百余里阔五十里布以氊帐用毛索挂铃而部伍多畜犬以备警急营中尝有夜遁者岀则犬吠铃动跬歩不能行焉自是敬达与麾下部曲五万人马万匹无由四奔但见穹庐如岗阜相属诸军相顾失色始则削木筛粪以饲其马日望朝廷救军及渐羸死则与将士分食之马尽食殚副将杨光远次将安审琦知不济劝敬达宜早降以求自安敬达曰吾受恩于明宗位歴方鎭主上授我大柄而失律如此已有愧于心也今救军在近旦暮雪耻有期诸君何相迫耶待势穷则请杀吾防首以降亦未为晩光远审琦知敬达意未决恐坐成鱼肉遂斩敬逹以降【契丹国志杨光逺谋害张敬逹诸将高行周隂为之备敬逹踈于防御推远行周等清晨光远上谒见敬达左右无人遂杀之】末帝闻其殁也怆恸乆之时戎王告其部曲及汉之降者曰为臣当如此人令部人收葬之晋高祖即位后所有田宅咸赐其妻子焉时议者以敬达尝事数帝亟立军功及领藩郡不闻其滥继屯守塞垣复能抚下而临难固执不求茍免乃近代之忠臣也晋有天下不能追懋官封赏其事迹非激忠之道也







　　旧五代史巻七十
　　旧五代史巻七十攷证
　　唐列传二十二元行钦传令行钦攻大恩山　大恩山欧阳史作大安山考通鉴注引薛史亦作大恩
　　李严以严为三川招抚使　欧阳史作招讨使即驰骑入益州　案欧阳史亦与是书同呉缜簒误云成都自唐末歴五代不复谓之益州况此正古蜀郡成都之地而古益州实不在此
