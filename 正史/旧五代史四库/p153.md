<!-- { "loadSidebar": true } -->
　　天福十二年夏五月乙酉朔契丹所署大丞相政事令东京留守燕王赵延夀为永康王乌裕所絷既而乌裕召蕃汉臣寮于镇州牙署矫戎王遗诏命乌裕嗣位于是发京成服辛夘诏取五月十二日车驾南幸甲午以判太原府事刘崇为北京留守命皇子承训武徳使李晖大内巡检丙申帝发河东取阴地闗路幸东京时星官言太嵗在午不利南巡故路出阴地丁酉史肇奏泽州刺史翟令奇以郡来降【宋史李万超史肇路经泽州刺史翟令奇坚壁柜命万超驰至城下谕之曰今契丹北遁天下无主并州刘公仗大义定中王所向风靡后服者族盍早图之令奇乃开门迎纳肇即留万超权州事】是日契丹所署汴州节度使萧翰迎郇国公李从益至东京请从益知南朝军国事已亥萧朝发离东京北去乙已契丹永康王乌裕自镇州还蕃行次定州以定州节度副使耶律忠为定州节度使孙方简为云州节度使方简不受命遂归狼山戊申车驾至绛州本州刺史李从朗以郡降初契丹遣偏校成霜卿曹可璠等守其郡帝建义之始不时归命及车驾至帝耀兵于城下不令攻击从朗等遂降六月乙夘契丹河中节度使赵赞起复河中节度使是日丹右仆射兼中书侍郎平章事张砺卒于镇州丙辰车驾至洛两京文武百寮自新安相次奉迎郇国公李从益唐明宗淑妃王氏皆赐死于东京甲子车驾至东京丙寅以汉州就粮归捷指挥使张建雄为濮州刺史以金州守御指挥使康彦环为金州防御使建雄彦环皆因乱害本州刺史自知州事故有是命以北京知进奏王从璋为内客省使戊辰制大赦天下应天福十二年六月十五日昧夹已前天下见禁罪人已结正未结正己发觉未发觉除十恶五逆外罪无轻重咸赦除之诸州去年残税并放东西京一百里内于今年夏税一百里外及京城今年屋税并放一半丹所授职任不议改更诸贬降官未量移与量移已量移者与叙录徒流人并放还应系欠省钱家业抵当外并放宜以国号为大汉年家号依旧称天福云已已诏青州襄州复为节镇曹陈二州依旧为郡壬申北京留守刘崇加同平章事以中书舍人刘继儒为宗正卿翰林学士承防尚书兵部侍郎张允落职守本官以尚书左丞张昭为吏部侍郎以左散常侍边归谠为礼部侍郎以左散骑常侍王仁裕为户部侍郎充翰林学士承防以右谏议大夫张沆为左散骑常侍充翰林学士以户部侍郎李式为光禄卿以翰林学士尚书礼部侍郎边光范为卫尉卿甲戌诏文武臣僚每遇内殿起居轮次上封事丁丑以湖南节度使马希范卒辍视朝三日是月丹所命相州节度使高唐英为屯驻指挥使王继楚晖所杀秋七月已丑以御史中丞赵上交为太仆卿以户部侍郎边蔚为御史中丞甲午武安军节度副使水陆诸军副都指挥使判内外诸司江南西道观察等使检校太尉马希广可检校太师兼中书令行潭州大都督天防上将军充武安军节度湖南观内观察使江南诸道都统封楚王丙申以邺都留守天雄军节度使检校太师守太傅兼中书令卫国公杜重威为宋州节度使加守太尉以宋州节度使检校太师兼中书令高行周为邺都留守加守太傅以郓州节度使检校太师兼侍中李守员为中节度使加兼中书令以河中节度使检校太尉赵赞为晋昌军节度使【宋史赵赞传赞惧汉疑已潜遣亲吏赵僊奉表归蜀判官李恕者赵延夀宾佐深所委頼至家事亦参之及赞出镇从为上介至是恕语赞曰燕王入辽非所愿也汉方建国必务怀柔公若泥首归朝必保富贵狼狈入蜀理难万全傥若不容后悔无及公能聴纳请先入朝为公申理赞郎遣恕诣阙汉祖见恕问赞何以附蜀恕曰赞家在燕蓟身受丹之命自怀忧恐谓陛下终不能容招引西军益图茍免臣意国家甫定务安臣民所以令臣乞哀求觐汉祖曰赞之父子亦吾人也事丹出于不幸今闻延夀落于防穽吾忍不容赞耶恕未还赞已离镇入朝即命为左骁卫将军】以晋昌军节度使张彦超为鄜州节度使加检校太师庚子以徐州节度使检校太师同平章事岐国公符彦卿为兖州节度使加兼侍中以邓州节度使检校太师王周为徐州节度使加同平章事以许州节度使检校太保刘重进为邓州节度使加检校太傅以兖州节度使检校太师兼侍中安审琦为襄州节度使检校太师莒国公李从敏为西京留守加同平章事以凤翔节度使检校太师同平章事侯益依前凤翔节度使加兼侍中辛丑故守司空兼门下侍郎平章事谯国公刘昫赠太保甲辰华州节度使侯章同州节度使张彦威泾州节度使史威并加检校太尉以晋昌军节度使检校太保刘铢为青州节度使加检校太尉同平章事以河中节度使检校太尉白文琦为郓州节度使加同平章事以青州节度使杨承信为安州节度使加检校太傅滑州节度使兼侍卫马军都指挥使刘信许州节度使兼侍卫步军都指挥使史肇并加检校太尉庚戌以司天监任廷浩为殿中监以司天少监杜升为司天监是月丹永康王乌裕囚祖母舒噜氏于木叶山闰月辛酉以左卫上将军甫皇立为太子太师致仕乙丑禁造丹様鞍辔器械服装故开封尹桑维翰赠尚书令故西京留守景延广赠中书令以前卫尉卿薛仁谦为司农卿丙寅唐故枢宻使郭崇韬赠中书令故河中节度使安重诲赠尚书令故华州节度使毛璋赠侍中故汴州节度使朱守殷赠中书令丁邜故清州节度使杨光远赠尚书令追封齐王仍令所司追谥立碑唐故河中节度使西平王朱友谦追封魏王故枢宻使冯赟赠中书令故河阳节度使判六军康义诚赠中书令故西京留守京兆尹王思同故邠州节度使药彦稠故襄州节度使安重进故镇州节度使安重荣并赠侍中庚午以前延州留后薛可言为宣徽北院使以监察御史王度为枢宻直学士新授宋州节度使杜重威据邺都叛诏削夺重威官爵贬为庻人以高行周为行营都部署率兵进讨辛未以权枢宻使杨邠为枢宻使加检校太以权枢宻副使郭威为副枢宻使加检校太保以权三司使王章为三司使加检校太傅壬申故晋昌军节度使赵在礼赠中书令故曹州节度使石赟赠侍中故滑州节度使皇甫遇赠中书令故同州节度使刘继勲故贝州节度使梁汉璋皆赠太尉故宣徽使孟承诲赠太保丁丑有彗出于张旬日而灭已夘陜州节度使赵晖加阶爵晋州节度使王晏加检校太尉河阳节度使武行徳加阶爵延州节度使高允权加检校太尉邓州节度使常思加检校太尉移镇潞州庚辰追尊六庙以太祖高皇帝世祖光武皇帝为不祧之庙高曾已下四庙追尊谥号已已载于前矣是月权太常卿张昭上六庙乐章舞名太祖高皇帝室酌献请依旧奏武徳之舞世祖光武皇帝室酌献请依旧奏大武之舞文祖明元皇帝室酌献请奏灵长之舞徳祖恭僖皇帝室酌献请奏积善之舞翼祖昭献皇帝室酌献请奏显仁之舞显祖帝圣皇帝室酌献请奏章庆之舞其六庙歌词文多不录八月壬午朔镇州驻屯防圣左厢都指挥使白再筠等逐丹所命节度使满达【旧作麻答今改正】复其城满达与河阳节度使崔廷勲洛京留守刘晞并奔定州驰驿以闻庚寅以洺州团练使薛怀让为邢州节度使辛夘诏恒州复为镇州顺国军复为成徳军乙未以防圣左厢都指挥使恩州团练使白再筠为镇州留后丙申诏天下凡闗贼盗不计赃物多少案騐不虚并处死以两浙节度使守太师兼中书令呉越国王钱佐薨废朝三日丙午以吐浑府节度使检校太尉王义宗为沁州刺史依前吐浑节度使已酉以刑部尚书窦贞固为吏部尚书是日薛怀让奏复邢州杀伪命节度副使知州事刘铎初怀让为洺州防御使契丹满达发健步督洺州粮运怀让杀之以闻帝遣郭从义与怀让攻取邢州蕃将杨衮来援铎怀让拒之不胜退保洺州敌骑掠其部民大被其苦防镇州逐满达杨衮兵而退铎乃上表请命怀让乘其无备遣人绐铎云奉诏袭丹请置顿于郡铎开门迎之即为怀让所害时人之铎初受契丹命为邢州都指挥使及永康王以高奉明为节度使满达署铎为邢州副使兼都指挥使帝至东京奉明归镇州令令知邢州事至是遇害庚戌文武百寮上表请以二月四日降诞日为圣夀节从之前晋昌军节度副使李肃可左骁卫上将军致仕是月遣使诸道和市战马九月甲子宰臣苏逢吉兼户部尚书苏禹珪兼刑部尚书丁夘以吏部侍郎权判太常卿事张昭为太常卿戊辰故易州刺史郭璘赠太甲戌宰臣苏逄吉加左仆射监修国史苏禹珪加右仆射集贤殿大学士以吏部尚书窦贞国为守司空兼门下侍郎平章事文馆大学士【宋史窦贞固初帝与贞固同事晋祖甚相得时苏逄吉苏禹珪自霸府僚佐骤居相位思得旧臣冠首以贞固特重寡言有时望乃拜司空门下侍郎平章事】以翰林学士行中书舍人李涛为中书侍郎兼户部尚书平章事【宋史李涛传杜仲威据邺叛高祖命高行周慕容彦超讨之二帅不恊涛宻疏亲征高祖览奏以涛堪任宰辅即拜中书侍郎兼户部侍郎平章事】是日权太常卿张昭上疏奏改一代乐名戊寅诏以杜重威叛命取今月二十九日暂幸澶魏已夘以前枢宻使李崧为太子太傅以前左仆射和凝为太子太保庚辰车驾发京师冬十月癸未以太子太保李鏻为司徒以太子太傅卢文纪为太子太师以前磁州刺史李谷为左散骑常侍【宋史李谷传旧制罢外郡归本官至是进秩奬之也】甲申车驾次韦城诏河北诸州见禁罪人自十月五日昧爽以前常赦所不原者咸赦除之壬辰日有黑子如鸡卵丙申以相州留后王继为相州节度使加检校太致邺都城下丙午诏都部署高行周督众攻城帝登高阜以观之时众议未欲攻击副部署慕容彦超坚请攻之是日王师伤夷者万余人不克而退十一月壬子雨木氷癸丑日南至从官称贺于行宫已未湖南奏荆南节度使高从诲叛辛酉雨木氷壬申杜重威上表请命癸酉雨木冰丁丑杜重威素服出降待罪于宫门诏释其罪邺都留守天雄军节度使高行周加守太尉封临清王以杜重威为检校太师守太傅兼中书令楚国公已夘以许州节度使兼侍卫步军都指挥使史肇为宋州节度使同平章事充侍卫亲军马歩军都指挥以滑州节度使兼侍卫马军都指挥使刘信为许州节度使同平章事充侍卫亲军马步军副都指挥使以澶州节度使慕容彦超为郓州节度使同平章事以前定州节度使李殷为贝州节度使以郑州防御使郭从义为澶州节度使十二月辛已朔以防圣左厢都指挥使岳州防御使李洪信为遂州节度使充侍卫步军都指挥使以防圣右厢都指挥使永州防御尚洪迁为防州节度使充侍卫步军都指挥使丙戌车驾发邺都归京癸已至自邺都甲午以皇子开封尹承训薨废朝三日追封魏王丁酉帝举哀于太平宫庚子司徒李鏻薨辛丑以前鄜州节度使郭谨为滑州节度使加检校太尉戊申宿州奏部民饿死者八百六十有七人干祐元年正月辛亥朔帝不受朝贺乙夘制大赦天下改天福十三年为干祐元年自正月五日昧爽已前犯罪人除十恶五逆外罪无轻重赦除之已未改御名为暠辛酉诏诸道行军副使两使判官并不得奏荐带使相节度使许奏掌书记支使节度推官不带使相节度使只许奏掌书记节度推官其防御团练判官等聴奏所荐州县官带使相节度使许荐三人不带使相二人防御团练刺史一人云以前邓州节度使燕国公冯道为守太师进封齐国公甲子帝不豫庚午以前宗正卿石光赞为太子宾客以太仆卿赵上交为秘书监丁丑故尚书左丞韩祚赠司徒二十七日丁丑帝崩于万嵗殿时年五十四秘不发丧庚辰太杜重威伏诛【契丹国志云汉主召苏逄吉杨邠史肇入受顾命曰承祐防弱后事托在卿辈又曰善防杜重威是日殂逄吉等秘不发丧下诏称重威父子因朕小疾谤议揺众皆斩之磔死于市市人争啖其肉】二月辛已朔内降遗制皇子周王承祐可于柩前即皇帝位是日发哀其年二月太常卿张昭上諡曰睿文圣武昭肃孝皇帝庙号高祖十一月壬申塟于睿陵宰臣苏禹珪撰谥册哀册文云【五代史补高祖尝在晋祖麾下晋祖既起太原因高祖遂有天下先是豫章有僧号上蓝者精于术数自唐末着防云石榴花发石相开议者以石榴则晋汉之谓也再言石榴者明享祚俱不过二世矣】
