<!-- { "loadSidebar": true } -->
　　周广顺三年六月河北诸州旬日内无乌既而聚泽潞之间山谷中集于林木压树枝皆折是年人疾疫死者甚众至显德元年河东刘崇为周师所败伏尸流血故先萌其兆　显德元年三月潞州高平县有鹊巢于县之南南平地巢中七八鶵
　　蝗
　　梁开平元年六月许陈汝蔡頴五州蝝生有野禽羣飞蔽空食之皆尽
　　唐同光三年九月镇州奏飞害稼
　　晋天福七年四月山东河南闗西诸郡蝗害稼至八年四月天下诸州飞蝗害田食草木叶皆尽诏州县长吏捕蝗华州节度使杨彦询雍州节度使赵莹命百姓捕蝗一斗以禄粟一斗赏之时蝗旱相继人民流移饥者盈路闗西饿殍尤甚死者十七八朝廷以军食不充分命使臣诸道括粟麦晋祚自兹衰矣
　　汉干祐元年七月青郓兖齐汉沂密邢曹皆言蝝生开封府奏阳武雍丘襄邑等县蝗开封尹侯益遣人以酒肴致祭寻为鸜鹆食之皆尽勑禁罗弋鸜鹆以其有吞蝗之异也　二年五月博州奏有蝝生化为蝶飞去宋州奏蝗一夕抱草而死差官祭之
　　火
　　唐天成四年十一月汝州火烧羽林军营五百余间先是司天奏荧惑入羽林饬京师为火备至是果应长兴二年四月辛丑汴州封禅寺门扉上欻然火起延烧是月是月魏州奏歴阳大先是下诏于诸道令为火备至是騐之　三年十二月壬戌怀州军营内三处火光自起人至即灭并不焚烧舎宇明宗谓侍臣曰火妖乎侍臣曰恐妖人造作宜审诘之
　　晋天福三月十一月襄州奏火烧居民千余家　九年春左龙武统军皇甫遇从少帝御契丹于郓州北将战
　　之　　　　　【夕】有火光荧荧然生于草牙之上
　　周显德五年四月呉越王钱俶奏十日夜杭州火焚烧府署殆尽世宗命中使赍诏抚问
　　草木石冰
　　梁开平三年春正月潞州军前李思安进壶闗县庶穰乡村人因伐树倒自分为两片内有六字皆如左书曰天十四载石进乃图其状以进梁祖异之命示百官莫有详其义者及晋髙祖即位人以为虽有图姓计其甲子则二十有九年矣识者曰天字取四字中两画加之于傍则丙字也四字去中间两画加十字则申字也晋祖即位之年乃丙申也
　　唐天祐五年长柳巷田家有僵桃树经年旧坎犹在其仆木一朝屹然而起行数十歩复于旧坎其家骇异仓皇防走议者以汉昭帝时上林仆木起生枝时虫蠧成文而宣帝兴今木理成文仆而重起乃庄宗中兴之兆也　同光元年冬十二月辛卯亳州大清宫道士上言元黄帝殿前枯桧再生一枝画图以进　清泰末年末帝先人坟侧古佛刹中石像忽然摇动不已观者咸讶焉
　　晋开元元年七月一日少帝御明德门宣赦改元是日遇大雷雨门内有井亭亭有石盆有走水槽槽有龙首其夕悉飘行数十里而龙首断焉识者曰石国姓也此兆非祥石氏其迁乎其絶乎　二年正月汴州封丘门外壕水东北隅水上有文若大树花叶芬敷之状相连数十株宛若图画倾都观之识者曰唐景福中卢彦威浮阳壕水有树文亦如此时有高尼辞郡人曰此地当有兵难至光化中其郡果为燕帅刘仁防所陷　三年九月大水大原葭芦茂盛最上一叶如旗状皆南指十二月已丑雨木冰是月戊戌霜雾大降草木皆如冰汉干祐元年八月李守贞叛于河中境内芦叶皆若旗旒之状
　　周广顺三年春枢密使王峻遥鎭青州有司制旄节以备迎授前夕其节有声主者曰昔后唐长兴中安重诲授河中其节亦有声斯亦木之妖也






　　旧五代史巻一百四十一
　　旧五代史巻一百四十一攷证
　　志三五行志夔州赤山甲山崩　赤甲原本讹求甲今据五代防要改正
　　华州节度使杨彦询　彦询原本彦珣　今从列传改正










　　旧五代史巻一百四十一
　　钦定四库全书
　　旧五代史巻一百四十二
　　宋门下侍郎参知政事监修国史薛居正等撰
　　志四
　　礼志上
　　梁开平元年夏四月太祖初受禅乃立四庙于西京从近古之制也
　　唐同光二年六月太常礼院奏国家兴建之初已于北都置庙今克复天下迁都洛阳却复本朝宗庙按礼无二庙之文其北都宗庙请废乃下尚书省集义礼部尚书王正言等奏议曰伏以都邑之制宗庙为先今卜洛居尊开基御宇事当师古神必依人北都先置宗庙不宜并设况每年朝享礼有常规时日既同神何所据窃闻近例亦有从权如神主巳修迎之藏于夹室若庙宇已崇虚之以为恒制若齐桓公之庙二主礼无明文古者师行亦无迁于庙主昔天后之崇巩洛礼谓非宜汉皇之恋丰滕事无所法况本朝故事礼院其明洛邑旧都嵩丘正位岂宜远宫阙之居建祖宗之庙事非可乆理在从长其北都宗庙请准太常礼院申奏停废从之天成元年中书舍人马缟奏曰伏见汉晋以来诸侯
　　王宗室承袭帝统除七庙之外皆别追尊亲庙汉光武皇帝立先四代于南阳其后桓帝巳下亦皆上考前修追崇先代乞依两汉故事别立亲庙诏下尚书省集百官定议礼部尚书萧顷等议曰伏见方册所载圣槩所存将逹苹藻之诚宜有粢棁之制臣等集议其追尊位号及建庙都邑乞特降制命依马缟所议　天成二年中书门下又奏伏以两汉以诸侯王入继帝统则必易名上谥广孝称皇载于诸王故事孝德皇孝仁皇孝元皇是也伏乞圣慈俯从人愿许取皇而荐号兼上諡以尊名改置园陵仍増丘卫遂诏太常礼院定其仪制焉太常博士王丕等引汉桓帝入嗣尊其祖河间孝王曰孝穆皇帝蠡吾侯曰孝崇皇帝为例请付太常卿定諡刑部侍郎权判太常卿马缟复议曰伏准两汉故事以诸侯王宗室入承帝统则必追尊父祖修树园陵西汉宣帝东汉光武孝飨之道故事具存自安帝入嗣遂有皇太后令别崇諡法追曰某皇所谓孝德孝穆之类是也前代惟孙皓自乌程侯继嗣追父和为文皇帝事出非常不堪垂训今据礼院状汉安帝以下若据本纪又不见帝字伏以諡法德象天地曰帝伏缘礼院已曾奏闻难将两汉故事便述尊名请诏百官集议时右仆射李琪等议曰伏覩歴代以来宗庙成制继袭无异沿革或殊马缟所奏礼有按据乞下制命令马缟防依典册以述尊名时明宗意欲兼加帝字乃下诏曰朕开国承家得以制礼作乐故三皇不相袭五帝不相沿随代创规于理无爽矧或情闗祖祢事系烝尝且追諡追尊称皇与帝既有减増之字合陈褒贬之词大约二名俱为尊称若三皇之代故不可加帝五帝之代不可言皇爰自秦朝便兼二号至若元皇帝事隔千祀宗追一源犹显册于鸿名岂须遵于汉典况朕居九五之位为亿兆之尊不可总二名于躬惜一字于先代茍随执议何表孝诚可委宰臣与百官详定集两班于中书逐班各陈所见惟李琪等请于祖祢二室先加帝字宰臣合众议奏曰防以朝廷之重宗庙为先事系承祧义符致美且圣朝追尊之日即引汉氏旧仪在汉氏封崇之时复依何代故事理关凝滞未恊圣谟道合变通方为民则且王者功成治定制礼作乐正朔服色尚有更改尊祖奉先何妨沿革若应州必立别庙即地远上都今据开元中追尊皋陶为德明皇帝凉武昭王为兴圣皇帝皆立庙于京都臣等啇量所议追尊四庙望依御札并加皇帝之号兼请于洛京立庙勅宜于应州旧宅立庙余依所奉【案文献通考后堂之所谓七庙者以沙陀之献祖国昌太祖克用荘宗存最而上继唐之高祖太宗懿宗昭宗此所谓四庙者又明宗代北之高曾祖父也】　其年八月太常礼院奏荘宗神主以此月十日祔庙七室之内合有祧迁中书门下奏议请祧懿祖一室后下百寮集议礼部尚书萧顷等奏议从中书所奏从之　应顺元年正月中书门下奏太常以大行山陵毕祔庙今太庙见飨七室髙祖太宗懿宗昭宗献祖太祖荘宗大行升祔礼合祧迁献祖请下尚书省集议太子少傅卢质等议曰臣等以亲尽从祧垂于旧典疑事无质素有明文顷庄宗皇帝再造寰区复隆宗庙追三祖于先远复四室于宗朝式遇祧迁旋成沿革及庄宗升祔以懿祖从祧盖非嗣立之君所以先迁其室光武灭新之后始有追尊之仪比祗在于南阳元不归于太庙引事且疎于故实此时须禀于所规将来升祔先朝次合祧迁献祖既协随时之义又符变体之文从之时议以懿祖赐姓于懿宗以支庶系太宗例宜以懿为始祖次昭宗可也不必祖神尧而宗太宗若依汉光武则宜于代州立献祖而下亲庙其唐庙依旧礼行之可也而议諡者忘咸通之懿宗又称懿祖父子俱懿于理可乎将朱耶三世与唐室四庙连叙昭穆非礼之甚也议祧者不知受氏于唐懿宗而祧之今又及献祖以理论之始祧昭宗次祧献祖可也而懿祖如唐景皇帝岂可祧乎
