<!-- { "loadSidebar": true } -->
　　谢瞳字子明福州人唐咸通末举进士因畱长安三岁不中第广明初黄巢陷长安遂投迹于太祖洎居门下未尝一日不在左右及太祖据同州遂署右职其年秋太祖与河中交战再不利连上章请兵于巢僞右军都尉孟楷抑而不进瞳揣太祖有泽福意乃进説曰黄家以数十万之师値唐朝久安人不习战因利乘便遂下两京然始窃僞号任用已失其所今将军勇冠三军力战于外而孟楷专务壅蔽奏章不达下爲庸才所制无独断之明破亡之兆必矣况土德未厌外兵四集漕运波注日以收复爲名惟将军察之太祖曰我意素决尔又如是复何疑哉翼日遂定策戮僞监军使悉众归顺于河中王重荣表瞳爲检校屯田员外郎赐绯令奉表于蜀唐僖宗大悦召入顾问锡赉甚厚以功授朝散大夫太子率更令赐紫爲陵州刺史治郡一岁改检校右散骑常侍通刺史在任四考颇有政绩秋罢诣蜀行在太祖遣人迎之龙纪二年至东京劳赉弥厚赐第墅各一区钱千缗表爲亳州团练使兼太清宫副使加检校工部尚书是年冬太祖征淮南过郡因求侍府幕表爲宣义军节度副使充两使畱后瞳在滑十三年部内増户约五万益兵数千人累迁至大中大夫检校右仆射卒于滑开平初追赠司徒
　　司马邺字表仁其先河内温人也祖德璋仕唐爲杞王傅父諲左武卫大将军邺资防出身颇知书累官至大列唐天复初韩建用爲同州节度畱后昭宗之幸凤翔也太祖引兵入关前锋至左冯翊邺持印钥迎谒道左太祖以兵围华州命入城招谕韩建建果出降及大军在岐下遣奏事于昭宗再入复出又使于金州説其帅冯行袭俾坚攀附后厯宣武天平等军从事开平元年拜右武卫上将军三年使于两浙时淮路不通乘驿者迂回万里陆行则出荆襄潭桂入岭自畨禺泛海至闽中达于杭越复命则备舟楫出东海至于登莱而扬州诸步多贼舩过者不敢循岸必高帆逺引海中谓之入阳以故多损败邺在海逾年漂至躭罗国一行俱溺后诏赠司徒
　　刘捍开封人父行仙宣武军大将捍少爲牙职太祖初鎭夷门以捍聪敏擢副典客唐中和四年夏太祖以朱珍爲淄州刺史令收兵于淄青间命捍监其兵路逄大敌皆破之入博昌获精兵三万以归四月合大军败蔡贼秦宗贤数万众于汴西文德元年十一月蔡将申丛折宗权足纳欵于太祖使捍奏其事加兼御史大夫光化三年六月太祖北伐鎭定至常山而王镕危慑送欵于太祖命捍入璧门传谕时两军未整守门者戈防千匝捍驰骑而入竟达其命又移师以攻中山至懐德驿大破定人五万众王处直乞降捍复单马入州安抚而回太祖迎昭宗于岐下以捍爲亲军指挥天复三年正旦宋文通令客将郭啓竒使于太祖命捍复命昭宗闻其至卽召见询东兵之事仍以锦服银鞍勒马赐之翼日授光禄大夫检校司空登州刺史昭宗还京改常州刺史赐号迎銮毅勇功臣四月太祖伐王师范于青州改左右长直都指挥使天祐三年正月授宋州刺史四月加检校司徒太祖授禅授左龙虎统军兼元从亲军马步都虞候及上党纒兵太祖亲往廵抚以捍爲御营使大军次昻车斥候来告蕃戎逼泽州命捍以兵千人赴之并军遂遁车驾还京授捍侍卫亲军都指挥使晋人侵晋州从幸陜回加检校太保及从驾幸河中诏追王重师赴行在以捍爲雍州节度观察畱后才逾月刘知俊据同州反潜使人以厚利啗捍将校遂爲部下所执送于知俊知俊絷捍归于凤翔爲李茂贞所害开平四年赠太傅末帝卽位又赠太尉捍便习宾赞善于将迎自司宾局及征讨四出必预其间虽无决战争锋之绩而承命奔走敷扬命令勤干涖职以至崇显焉王敬荛颍州汝隂人世爲郡武吏唐干符初敬荛爲本州都知兵马使中和初冦难益炽郡守庸怯不能自固敬荛遂代之监郡俄眞拜刺史加检校右散骑常侍时州境荒饥大冦继至黄巢数十万众寨于州南敬荛极力抗御逾旬而退俄又宗权之众凌暴益甚合围攻壁皆力屈而去蔡贼复遣将刁君务以万众来逼敬荛列阵当之身先驰突杀敌甚多由是竟全郡垒逺近归附及淮人不恭太祖屡以军南渡路由州境敬荛悉心供亿太祖甚嘉之干宁二年署爲防淮上下都指挥使四年冬厐师古败于清口败军逃归者甚众路出于颍时雨雪连旬军士冻馁敬荛自淮燎薪相属于道郡中设糜糗饼饵以待之全活者甚众由是表知武宁军节度徐宿观察畱后数月眞拜武宁军节度使天复二年入爲右龙武统军天祐三年转左卫上将军开平元年八月以疾致仕寻卒于其第敬荛魁杰沈勇多力善战所用枪矢皆以纯铁鍜就枪重三十余斤摧锋突阵率以此胜虽非太祖旧臣而逺输恳欵保境合兵以辅兴王之运有足称者
　　高劭字子将淮南节度使騈之从子也父泰黔中观察使唐僖宗避敌在蜀骈鎭淮南爲都统兼诸道盐铁使兵赋在已朝廷优假之以故劭幸而早官年十四遥领华州刺史光啓中以骈命逼晋公王铎于郑俄而州陷于蔡劭爲贼所得使人守之戒四门曰无出高大夫劭伺守者稍惰佯爲乞食者过危垣取殍者衣坌身易服得佗儿抱之行出东郊门人以爲丐者不之止及稍逺弃所抱儿疾趋至中牟遂达于汴太祖以客礼遇之寻表爲亳州团练副使知州事又数年辟爲宣武军节度判官在幕下颇以气直自许后监郑州事复权知徐州畱后唐昭宗之凤翔太祖迎奉未出劭有疑谋遂令赴华州诣丞相府以议其事行至高陵爲盗所害
　　马嗣勲濠州钟离县人世爲军吏嗣勲有口辩习武艺初爲州客将唐景福元年三月太祖以寿州刺史江儒反下蔡鎭使李立率兵攻濠梁刺史张遂俾嗣勲持州印籍户口以归于太祖干宁二年三月杨行密复攻濠州张遂遣嗣勲求援于太祖俄而郡陷嗣勲无所归卽署爲元从押牙副典客颇称任使光化元年三月太祖令往光州説刺史刘存背淮贼以向国又从李彦威复黄州及武昌县获刺史瞿章俄复使光州持币马以赐刘存防淮贼急攻光州存与嗣勲率兵大战败而走之又遣使于蜀及归得其助军赀实甚多天复中太祖迎昭宗于岐下军至华之西闉使嗣勲入见韩建卽时同出迎谒及罗绍威将杀牙军遣使告于太祖求爲外援时安阳公主初卒于魏太祖乃遣嗣勲率长直官千人实兵仗于槖中肩舁以入于魏声言来致祭防葬牙军不之觉天祐三年正月十六日夜嗣勲与绍威亲军同攻牙军至曙尽殪之嗣勲重伤旬日而卒开平中累赠太保
　　张存敬谯郡人也性刚直有胆勇临危无所畏惮唐中和中从太祖赴汴以其折节颇见亲昵授爲右骑都将从讨巢蔡凡歴百战多于危慼之间显有竒畧由是频立殊効光啓中李罕之防晋军围张宗奭于盟津太祖遣丁防葛从周存敬同往驰救存敬引骑军先犯敌将诸军翼之敌骑大败乃解河桥之围大顺三年爲诸军都虞侯佐霍存董大军收宿州以功奏加检校兵部尚书太祖东征徐兖存敬屡有俘斩之功凡受指顾皆与机防矢石所及必以身先太祖尤加优异以爲行营都指挥使检校右仆射干宁三年充武宁军畱后行颍州刺史光化二年夏四月幽沧侵凌魏郡复以存敬爲都指挥使三年大举与葛从周连统诸军攻浮阳树数十栅围刘守文累月时幽州刘仁恭举兵来援存敬潜军击之于干宁军南老鸦堤是日燕人大败斩首五万级生擒马愼交已下一百余人获马万蹄其年秋九月引军收鎭州存敬勒众渉滹沲河师人鼓行而进逄鎭之游兵数千因逐之直入鎭之壅门收鞍马牛駞万计翼日鎭人纳质而旋寻爲宋州刺史逾年甚有能政复拥众伐蓟门数旬间连下瀛莫祁景四州擒俘不可胜纪自怀德驿与中山兵接战枕尸数十里中山开壁请降天复元年春太祖以河中节度使王珂与太原结亲凭恃骄恣命存敬统大军讨之即日收绛州擒刺史陶建钊降晋州刺史张汉瑜二郡平进围河中王珂请降太祖嘉之乃以存敬爲防国军畱后未几检校司空寻移宋州刺史将之任所寝疾逾旬卒于河中太祖闻之痛惜移晷开平初追赠太保干化三年又追赠太傅子仁愿晋天福中仕至大理
　　冦彦卿字俊臣大梁人也祖琯父裔皆宣武军牙校太祖鎭汴以彦卿将家子擢在左右弱冠选爲通赞官太祖爲元帅补元帅府押牙充四鎭通赞官行首兼右长直都指挥使累奏授检校司徒领洺州刺史罗绍威将杀牙军遣使告于太祖太祖命彦卿使于魏密与绍威谋之竟成其事彦卿之力也彦卿身长八尺隆凖方面语音如钟善骑射好书史复善伺太祖之旨凡所作爲动皆云合太祖每言曰敬翔刘捍冦彦卿盖爲我而生其见重如此太祖有所乘乌马号一丈乌尝以赐彦卿天复中太祖迎昭宗于凤翔累与岐军对阵时彦卿爲诸道马步军都排阵使尝躬擐甲胄乘其所赐乌马驰骋于阵前太祖目之曰眞神王也昭宗还京赐迎銮毅勇功臣改邢州刺史寻迁亳州团练使【案通鉴开平二年帝从呉越王钱镠之请以亳州团练使冦彦卿爲东南面行营都指挥使使击淮南十一月彦卿帅众一千袭霍丘爲土豪朱景所败又攻庐寿二州皆不胜淮南遣滁州刺史李俨拒之九国志朱景传梁祖闻景名命冦彦卿率劲骑三千袭霍丘图取景且谕梁祖之意令降景率其徒战于丘墟林泽中射死者无数彦卿兵折力殚而去】太祖受禅爲华州节度使加检校太保岁余入爲左金吾卫大将军充街使一日过天津桥有老人悮冲其驺道者排之落桥而毙爲御史所弹太祖不得已责授左卫中郎将不数月除相州防御使依前行营诸军排阵使未几授河阳节度使加检校太傅及太祖遇弑彦卿追感旧恩图御容以奠之每因对客言及先朝旧事卽涕泗交流末帝嗣位遥领兴元节度使东南面行营都招讨使以拒淮冦寻改右金吾卫上将军贞明初授邓州节度使防淮人围安陆彦卿奉诏领兵解围大破淮贼而回四年卒于鎭时年五十七诏赠侍中彦卿贞干明敏善事人主然怙宠作威多忌好杀虽显立功名而犹爲识者之所鄙焉
　　史臣曰【案原本有阙文】存敬有提鼓之劳彦卿遇攀鳞之防俱爲藩后亦其宜哉





　　旧五代史巻二十
　　旧五代史卷二十攷证
　　梁列十司马邺而州诸步多贼船　诸步原本作诸走攷容斋随笔云步者水傍之名今改正
　　刘捍光化三年六月太祖北伐镇定又移师以攻中山　案梁祖下镇定服中山旧唐书作光化三年九月新唐书作十月是书总系于六月据通鉴自六月举兵九月月始定中山也
　　张遂刺史张遂　案新唐书作张璲
　　太祖令往光州説刺史刘存背淮贼以向国　案新唐书本纪干寜三年杨行密陷光州刺史刘存死之九国志柴再用干寜中从朱延寿平刘存于弋阳授知光州军事梁兵冦光州再用击走之事俱与是书异
　　又从李彦威复黄州获刺史瞿章　案全忠陷黄州新唐书作干寜四年九国志作三是书系光化元年年与诸史异
　　张存敬擒刺史陶建钊　案建钊原本作建钰今据通鉴改正













　　旧五代史卷二十攷证
　　钦定四库全书
　　旧五代史巻二十一
　　宋门下侍郎参知政事监修国史薛居正等撰
　　梁书第二十一
　　列传十一
