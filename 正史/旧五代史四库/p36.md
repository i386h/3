<!-- { "loadSidebar": true } -->
　　康懐英兖州人也本名懐贞避太祖御名故改之始以骁勇事朱瑾为列校唐干宁四年春太祖既平郓命葛从周乘胜急攻兖州时朱瑾在丰沛间搜索粮饷留懐英守其城及从周军至懐英闻郓失守乃出降太祖素闻其名得之甚喜寻署为军校光化元年秋从氏叔琮伐襄汉懐英以一军攻下邓州三年从征河朔佐张存敬败燕军于易水之上天复元年冬太祖率师迎昭宗于鳯翔时李茂贞遣大将符道昭领兵万余屯武功以拒太祖命诸军击之以懐英为前锋领众先登一皷而大破之掳甲士六千余人夺马二千匹翼日太祖方至顾左右曰邑名武功今首荡逆党真武功也乃召懐英大加奬激仍以骏马珍器赐之二年四月符道昭复领大军屯于虢县之汉谷其建寨之所前临巨涧后倚峻阜险不可升太祖遣懐英提骑数千急击之道昭以懐英兵寡有俯视之意乃率甲士万人絶涧以挑战懐英始以千骑夜鬬战酣发伏兵以击之岐军大败秋八月鄜帅李周屯军于三原以援鳯翔太祖命懐英讨之周彞拔军而遁追至梨园因攻下翟州擒其守来献俄而岐军屯奉天太祖令懐英寨于岐军之东北以备敌人一夕岐军大至急攻其营懐英以夜中不可惊动诸军独以二千余人抗数万之众自乙夜至四皷身被十余创岐军不胜而退昭宗还京赐迎銮毅勇功臣是嵗淮人闻青兖之叛遣兵数万以冦宿州太祖命懐英驰骑以救之淮人遁去即以懐英为权知宿州刺史天祐三年冬佐刘知俊破邠鳯之众五万于美原収五十余寨乘胜引军攻下鄜州以功授陜州节度使太祖受禅加检校太保开平元年夏命将大军以伐潞州将行太祖谓懐英曰卿位居上将勇冦三军向来破敌摧锋动无遗悔至于髙爵重禄我亦无负于卿夫忠臣事君有死无二韩信所谓汉王载我以车衣我以衣食我以食食人之禄死人之忧我毎思韩信此言真忠烈丈夫耳如丁防受我待遇之恩不谓不至懐黄拖紫裂土分茅设令木石偶人须感恩义一朝反噬倒戈授人苟有天道明神安能容此大凡孤恩负理忠良不为我今扫境内委卿卿当勉思竭尽况晋人新得上党众心未叶和以十万之师一举可克予当置酒髙防望卿歌舞凯旋懐英惶恐而退六月懐英领大军至潞率众昼夜攻城半月之间机巧百变懐英惧太祖之言期于必取乃筑垒环城濬凿池堑然而屡为战将周徳威骑军所挠懐英不敢即战太祖乃以李思安代之降为行营都虞夏五月晋王率蕃汉大军攻下夹城懐英逃归诣银台门待罪太祖宥之改授右卫上将军三年夏命为侍卫诸军都指挥使寻出为陜州节度使兼西路行营副招讨使及刘知俊奔鳯翔引岐军以图灵武太祖遣懐英率兵救之师次长城岭为知俊邀击懐英败归【欧阳史云还至升平知俊掩击之懐英大败通鉴懐贞等还至三水知俊遣兵据险邀之左龙骧军使寿张王彦章力战懐贞等乃得过懐贞与裨将李徳遇许从实王审权分道而行皆与援兵不相值至升平刘知俊伏兵山口懐贞大败仅以身免徳遇等军皆没盖懐英过长城岭之险已为邀击后又败于升平也】四年春移华州节度使干化二年秋命为河中行营都招讨使与晋军战于白径岭败归于陜末帝嗣位以岐军屡犯秦雍命懐英为永平军节度使大安尹累加官至中书令贞明中卒于镇
　　王景仁【景仁本名茂章避讳改马详见通鉴】　庐州合淝人材质魁伟性暴率无威仪善用槊颇推骁悍在淮南累职为都指挥使杨行密伪署宣州节度使行密死子渥自立忌其勇悍且有私憾欲害之景仁弃宛陵以腹心百人归吴越王钱镠【新唐书杨行密渥求茂章亲兵不得宣辇帷帟以行茂章嫚骂不与逾年遣兵五千袭之茂章奔杭州】镠辟为两府行军司马具以状闻太祖复命遥领宣州节度使检校太傅同平章事镠以淮冦终为巨患欲速平之命景仁奉表至阙面陈水陆之计请合禁旅太祖异礼待之颁赐殊厚顾曰待我平代北冦当尽以王师付汝南讨于是留京师毎预丞相行列刘知俊之叛也从驾至陜始佐杨师厚西入闗兵未交知俊弃冯翊走进尅雍华降王建张君练颇预战有功太祖嘉之时镇定作逆朋附蕃丑遂擢为上将付歩骑十万为北面行营都招讨使开平二年正月二日与晋军战于栢乡王师败绩太祖怒甚拘之私第然以两浙元勲所荐且欲収其后効止落平章事罢兵柄而已【欧阳史景仁及晋人战大败于栢乡景仁归诉于太祖太祖曰吾亦知之盖韩勍李思安轻汝为客而不从节度尔】数月复其官爵末帝即位复用为南面北面行营招讨应接使以兵万余人伐寿州至霍丘接战擒贼将袁藂王彦威王璠等送京师俄而朱瑾以大军至景仁力战不屈常以数骑身先奋击冦不敢逼乃引兵还及济淮复为殿军故不甚衂瑾亦不敢北渡【九国志朱景王茂章来冦度淮水可涉处立表识之景易置于深潭水中立表浮木之上茂章军败望表而涉溺死者大半积其尸为京观】及归病疽而卒诏赠太尉
　　史臣曰刘鄩以机略自负贺以忠毅见称懐英以骁勇佐时景仁以贞纯许国较其器业皆名将也然虽有善战之劳亦有败军之咎则知兵无常胜岂虚言哉然鄩之据兖州也尽诚于师范比迹于英公方之数侯加一等矣











　　旧五代史巻二十三
　　旧五代史巻二十三攷证
　　梁列传十三刘鄩朝廷命崔安潜镇青州　安潜原本讹守潜今据新唐书改正
　　太祖命大将葛从周攻之　大将葛从周金华子作兖帅张姓疑闻之误
　　鄩即出城听命　案刘鄩叛附于梁新唐书昭宗纪作十月丁丑与是书作十一月异
　　以为有李英公之风　英公原本讹殷公攷新唐书李勣封英国公今改正
　　杀获甚众晋王仅以身免　案通鉴作晋王帅骑驰突所向披靡自午至申乃得出亡其七骑与此云仅以身免异葢当时梁唐二史各有夸张掩饰故所纪不同如此
　　逼令饮酖而卒　按通鉴攷异引庄宗实録作忧恚发病卒
　　贺瓌传张筠破泾鳯之众三万　张筠原本讹张节令据通鉴攷异改正
　　别将侯温裕等　侯温裕玉堂闲话作侯温疑闻之异












　　旧五代史巻二十三攷证
<史部,正史类,旧五代史>
　　钦定四库全书
　　旧五代史卷二十四
　　宋门下侍郎叅知政事监修国史薛居正等撰
　　梁书第二十四
　　列十四
　　李珽字公度陇西炖煌人五世祖忠懿公憕有大节见唐史父縠仕懿僖朝官至右谏议大夫珽聪悟有才学尤工词赋僖宗朝晋公王铎提兵柄镇滑台縠居宾席铎见珽大赏叹之年二十四登进士第解褐授校书郎拜监察御史俄丁内艰先是父旅殡在逺家贫无以襄事与弟琪当腊雪以单缞扶杖御哀告人由是两克迁祔而珽日不过食一溢恒羸卧丧庐中不能兴大为时贤所叹忧阕再徴为御史以瘠不起成汭之镇荆州辟为掌书记逾时乃就天复中淮冦大举围夏口逼巴陵太祖患之飞命成汭率水军十万援于鄂珽入言曰今舳舻容介士千人载稻倍之缓急不可动呉人剽轻若为所绊则武陵武安皆我之雠也将有后虑不如遣骁将屯巴陵大军对岸一月不与战则呉冦粮絶而鄂州围解矣汭性刚决不聼淮人果乘风纵火舟尽焚兵尽溺汭亦自沈于江朗人潭人遂入荆渚一如所料未防襄帅赵匡凝复奏为掌记入为左补阙又明年太祖为元帅以襄阳贰于已率兵击破之赵匡凝奔州太祖复署珽为天平军掌书记一日大防将佐指珽曰此真书记也沧州节度使刘守文拒命太祖引军十余万围之久而未下乃召珽草檄珽即就外次笔不停缀登时而成大为太祖嗟赏受禅之嵗宰臣除为考功员外郎知制诰珽揣太祖未欲首以旧僚超拜清显三上章固辞优诏褒允寻以本官监曹州事曹去京数舎吏民豪猾前后十余政未有善罢者珽在任期嵗众庶以宁入为兵部郎中崇政院学士未几以许帅冯行袭疾甚出为许州留后先是行袭有牙兵二千皆蔡人也太祖深为忧乃遣珽驰徃以伺察之珽至传舎召将吏亲加抚慰行袭欲使人代受诏珽曰东首加朝服礼也乃于卧内宣诏令善自补养苟有不讳子孙俱保后福行袭泣谢遂解二印以授珽代掌军府事太祖览奏曰予固知珽必办吾事行袭门户不朽矣乃以珽为匡国军留后寻徴为左谏议大夫兼宣徽副使从征至魏县过内黄因侍立于行廏太祖顾曰此何故名内黄珽曰河南有外黄小黄故此有内黄又曰外黄小黄在何处对曰秦有外黄都尉理外黄有故墉今在雍邱小黄为髙齐所废其故墉今在陈留太祖称奨数四及庶人友珪篡位除右散骑常侍充侍讲学士内讨之日军士大扰珽为乱兵所伤其夕卒于洛阳珽心孝友与弟琪有敦睦之爱为搢绅所称【案欧阳史有裴迪韦震传原文已佚无可采补】
　　卢曾字孝伯其先范阳人也颇好书有所执守始为齐州防御使朱琼从事琼降预其谋与之皆来琼没太祖辟为宣义幕职曽性忠狷好贡直又不能取容于众毎勲府防语稍洽曽率然糺正輙又忤防左长直军使刘捍委任方重曽亦不能平冀王友谦初定陜府命曽徃议事有使院小将从行嗜酒荒逸过度曾复命欲发其罪致疏于袖中累日未果言小将恐事泄先诬告曽使酒几败军事刘捍因证之由是罢职归于齐之别墅俄而王师范起兵叛太祖促召曽谓之曰子能缓颊説青州使无背盟吾不负子矣曽持檄以徃既至青师范囚之送于淮南遇害后太祖暴师范之罪曰丧我骨肉杀我宾僚遂族诛之召曾二子皆授以官
　　孙隲滑台人嗜学知书微有辞笔唐光启中魏博从事公乗亿以女妻之因教以牋奏程式时中原多难文章之士缩影窜迹不自显亿既死魏帅以章表牋疏淹积兼月不能发一字或以隲言之即署本职主奏记事累迁职自支使掌记至节度判官奏官自校书御史郎官中丞检校常侍至兵部尚书太祖御天下念潜龙时隲奉其主好问徃来数十返甚録之开平三年除右谏议大夫满嵗迁左散骑常侍隲雅好聚书有六经汉史洎百家之言凡数千巻皆简翰精至披勘详定得暇即朝夕躭翫曾无少怠干化二年春太祖将议北巡选朝士三十余人扈从二月甲子车驾发自洛阳禺中次白马顿召文武官就食以从臣未集驻驆以俟之又命飞骑促于道而隲与谏议大夫张衍兵部郎中张儁等累刻方至太祖性本卞急因兹大怒并格杀于前墀
　　张儁字彦臣祖父咸有闻于时儁少孤自修餙善为五言诗其警句颇为人所称唐广明中黄巢犯京师天子幸蜀士皆窜伏窟穴以保其生儁亦晦迹浮泛不失其道及僖宗还京师由校书郎西畿尉登朝为御史补阙起居郎司勲员外万年县令以事黜官峡中将十年太祖即位用宰臣薛贻矩为盐铁使儁与贻矩同年登第甚知其才即奏为盐铁判官迁职为礼部郎中兼职如故干化二年二月扈从后至与孙隲张衍同日遇祸于白马顿
　　张衍字用河南尹魏王宗奭之犹子也其父死于兵间衍乐读书为儒始以经学就举不中选时谏议大夫郑徽退居洛阳以女妻之遂命应辞秋不数上登第唐昭宗东迁以宗奭勲力隆峻衍由校书郎拜左拾遗旋召为翰林学士太祖即位罢之特拜考功郎中俄迁右谏议大夫衍巧生业乐积聚太祖将北伐颇以扈从间糜耗力用系意屡干托宰执求免是行太祖微闻之又属应召稽晚与孙隲等同日遇祸
