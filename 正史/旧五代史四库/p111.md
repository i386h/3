<!-- { "loadSidebar": true } -->
　　聂屿邺中人少为僧渐学吟咏郑珏之知贡举也与乡人赵都俱赴乡荐都纳赂于珏人报翌日登第屿闻不防诟来人以恐之珏惧俾俱成名渐为拾遗依郭崇韬为镇州书记明宗时为起居舍人防眸若悬性气乖僻人多忌之天成初除邺都畱守制官与赵敬怡吕梦竒不足又改河东节度及至常鄙其土风薄其人士或逹于重诲防敬怡入为枢宻使与梦竒同搆杀之屿早依郭氏门庭致身朱紫名登两史浙江使回生涯巨万至河东日郭氏次子之妇霜居于家屿丧偶未乆复忍而纳币人皆罪之明宗在藩邸时素闻其丑声天成中与温韬等同诏赐死
　　温韬华原人少为盗据华原事李茂贞名彦韬后降于梁更名昭图为耀州节度唐诸陵在内者悉发之取所藏金寳而昭陵最固悉藏前世图书钟王纸墨笔迹如新【以下有阙文】移许州节度使累官至检校太尉平章事韬素善赵岩每依附之庄宗入汴岩恃韬与已素厚遂奔许州韬延之于第斩首传送阙下同光初韬来朝郭崇韬曰此刼陵贼罪不可赦韬纳赂刘后赐姓名绍冲遽遣还镇明宗卽位流于德州俄赐死长子延濬清泰中为泥水闗使次延招为父牙帐都校次延袤邓州指挥使咸聚居许下晋天福初闻张从宾作乱于河阳咸往依之从宾虑其难制悉斩于帐下
　　段凝开封人也本名明逺少颍悟多智数初为渑池簿脱荷衣以事梁祖梁祖渐器之开平三年十月自东头供奉官授右咸卫大将军充左军巡使兼水北巡检使凝妺为梁祖美人故稍委心腹四年五月授懐州刺史干化元年十二月梁祖北征回过郡凝贡献加等梁祖大恱梁祖复北凝迎奉进贡有加于前梁祖次相州刺史李思安迎奉疎怠梁祖怒贬思安制云懐州刺史段明逺少年治郡庶事惟公两度祗奉行銮数程宿食本界动无遗阙举必周丰盖能罄竭于家财务在显酬夫明奬观明逺之忠勤若此见思安之悖慢何如其见赏如此其后迁郑州刺史监大军于河上梁末帝以戴思逺为北面招讨使行师不利用王彦章代之受任之翌日取徳胜之南城军声大振张汉伦等推功于凝凝掎摭彦章之失以间之【通鉴彦章弃邹家口复趋杨刘逰奕将李绍兴败梁逰兵于清丘县南段凝以为唐兵巳自上流渡惊骇失色而数彦章尤其深入】梁末帝怒罢彦章兵权凝纳赂于赵张二族求为招讨使敬翔李振极言不可竟不能止凝以众五万营于髙陵津禆将康延孝叛归庄宗延孝具陈梁军虚实庄宗遂决长驱之计未几庄宗入汴凝自滑率兵而南前锋杜晏球至封丘解甲听命翼日凝率大军乞降于汴郊庄宗释之复以凝为滑州兵马畱后赐姓名绍钦有顷正授节度改兖州节度使凝初见庄宗因伶人景进通货于宫掖凝天性奸佞巧言餙智善候人意其年契丹防幽州命宣徽使李绍宏监防诸军以御契丹凝与董璋戍瓦桥闗凝巧事绍宏尝乘间奏凝盖世竒才可以大任屡请以兵柄委之郭崇韬奏曰凝亡国败军之将奸謟难状不可信也凝在藩鎭私用库物数万计有司促偿中贳其负同光三年四月移授邓州节度使四年二月赵在礼据邺城李绍宏诗用凝为大将庄宗许之令具方畧条奏凝所请偏禆皆取其已党庄宗疑之乃止明宗至洛阳霍彦威怒其前事与温韬同收下狱诏释之放归田里明年于辽州竟与温韬同制赐死
　　孔谦【通鉴作魏州人】庄宗同光初为租庸副使谦本州之干吏上自天祐十二年帝平定魏博会计皆委制置谦能曲事权要效其才力帝委以泉货之务设法箕敛七八年间军储获济及帝卽位于邺城谦已当为租庸使物议以谦虽有经营济赡之劳然人地尚卑不欲骤防重任枢宻使郭崇韬举魏博观察判官张宪为租庸使以谦为副谦悒然不乐者久之帝旣平梁汴谦径自魏州驰之行在因谓崇韬曰魏都重地湏大臣弹压以谦筹之非张宪不可崇韬以为忠告卽奏宪为邺都副畱守乃命宰臣豆卢革专判租庸谦弥失望乃防草过失时革以手书便省库钱数十万谦以手书示崇韬亦辞避帝问当委何人为可崇韬曰孔谦虽久掌货泉然物议未尝居大任以臣所见当委张宪为便帝促徴之宪性精辨为时者所忌人不右之谦乘间诉于豆卢革曰租庸钱谷悉在眼前委一小吏可辨邺都本根之地不可轻付于人兴唐尹王正言无禆益之才徒有独行诏书旣徴张宪复以何人为代豆卢革言于崇韬崇韬曰邺都分司列职皆主上旧人委王正言何虑不办革曰俱是失也设不获巳以正言掌租庸取书于大臣或可辨矣若付之方面必败人事谦以正言非德非勲懦而易制曰此议为便然非已志防掎正言之失泣诉于崇韬厚赂阉伶以求进用人知奸謟沮之乃上章请退帝怒其规避将寘于法乐人景进于帝前解喻而止王正言风病恍惚不能综三司事景进屡言于帝乃以正言守礼部尚书以谦为租庸使谦以国用不足奏诸道判官员数过多请只置节度观察判官书记支使推官各一员畱守置判官各一员三京府置判官推官余并罢俸钱又奏百官俸钱虽多折支非实请减半数皆支实钱并从之未几半年俸复从虚折【以下残阙北梦琐言云明宗卽位诛租庸使孔谦等魏州孔目庄宗图霸以供馈兵食谦有力焉旣为租庸使曲事嬖幸夺宰相权专以聚敛为意剥削为端以犯众怒伏诛】
　　李邺魏州人也防事杨师厚及庄宗入魏渐转禆将歴数郡刺史后迁亳州为政贪秽有奴为人持金以赂邺奴隐其金邺杀之其家上诉因讦其隂事诏贬郴州司户参军又贬崖州长流百姓所在赐自尽
　　史臣曰易云积不善之家必有余殃又曰恶不积不足以灭身如毛璋之俦可谓积恶而灭其身矣况温韬之发陵寝段凝之败国家罪不容诛死犹差晚余皆琐琐何足议焉





　　旧五代史巻七十三
　　旧五代史巻七十三攷证
　　唐列二十五毛璋授沧州节度使　沧州欧阳史作华州凝传其后迁郑州刺史监大军于河上　案欧阳史迁凝郑州刺史使监兵于河上李振亟请罢之太祖曰凝未有罪振曰待其有罪则社稷亡矣然终不罢也据此则凝监河上军为梁祖时事通鉴攷异云晋人取魏博然后与梁以河为境故常以大兵守之太祖时未也就使当时屯兵河上亦未系社稷之安危此必均王时事也
　　中贳其负　案中贳其负句原本疑有脱误攷册府元龟与是书同今仍其旧




　　旧五代史巻七十三攷证
　　钦定四库全书
　　旧五代史巻七十四
　　宋门下侍郎参知政事监修国史薛居正等撰
　　唐书第五十
　　列传二十六
　　康延孝塞北部落人也初隶太原因得罪亡命于汴梁开平干化中自队长积劳至部校梁末帝时频立军功同光元年八月段凝率众五万营于王材时延孝为右先锋指挥使率百骑来奔庄宗得之喜觧御衣金带以赐之翌日赐田宅于邺以为捧日军使兼南面招讨指挥使检校司空守博州刺史庄宗屏人问梁兵机延孝备陈利害语在庄宗纪中庄宗平汴延孝颇有力焉以功授检校太保郑州防御使赐姓名绍琛明年郊礼毕授保义军节度使三年讨蜀以延孝为西南行营马歩军先锋排阵斩斫等使延孝性骁徤徇利奋不顾身以前锋下鳯州收固镇降兴州败王衍军于三泉所俘蜀军皆谕而释之自是昼夜兼行王衍自利州奔归成都防吉柏津浮梁以絶诸军延孝复造浮梁以渡进收绵州王衍复防绵江浮梁而去水深无舟檝可渡延孝谓招抚使李严曰吾悬军深入利在意兵乘王衍破胆之时人心离沮但得百骑过鹿头闗彼即迎降不暇如俟修善津梁便留数日若王衍坚闭近闗折吾兵势傥延旬浃则胜负莫可知也宜促骑渡江因与李严乘马浮江于是得济者仅千人歩军溺死者亦千余人延孝即济长驱过鹿头进据汉州居三日部下后军方至伪蜀六军使王宗弼令人特牛酒币马归欵旬日两川平定延孝止汉州以俟继岌平蜀之功延孝居敢时邠州节度使董璋为行营右襄马歩使华州节度使毛璋为行营左襄马歩使以军礼当事延孝郭崇韬以私爱董璋及西川平定之后崇韬每有兵机必召章参决延孝不平时延孝军于城西毛璋军于城东董璋军于城中闰十二月延孝因酒酣谓董璋曰吾有平蜀之功公等仆遫相从反首鼠于侍中之门谋相倾陷吾为都将公及禆校力能斩首璋惶望谢之而退酒罢璋诉于郭崇韬隂衔之乃署董璋为东川节度使落军职延孝恕谓毛璋曰吾冐白两犯险阻平定两川董璋何功遽有其地二人因谒见崇韬曰东川重地宜择良帅工部任尚书有文武才干甚洽众心请表为东川帅崇韬怒曰绍琛反耶敢为吾节度延孝等惶恐而退未几崇韬为继岌所害二人因责董璋曰公复首鼠何门璋俛首祈哀而已四年正月甲申大军发成都继岌令延孝以一万二千人为后军二月癸巳中军次武连中使诏至谕以西平王李继麟有罪伏诛命继岌杀其子遂州节度使令徳延孝大惊俄而董璋率兵之遂州遇延孝不谒延孝怒谓诸校曰南平梁汴西定巴卭画防之谋始于郭公而汗马之劳力摧强敌即吾也若以背伪归国掎角而成霸业即西平王之功第一西平与郭公皆以无罪赤族归朝之后次当及我矣丙申延孝次剑州时延孝部下皆鄜延河中旧将焦武等知西平王被祸兼诛令徳号哭军门诉于延孝曰西平无罪二百口伏诛河中旧将无不从坐某等必死矣时魏王继岌到泥溪延孝报继岌云河中兵士号哭欲为乱丁酉延孝至剑州遂拥众廻自称西川节度三州制置等使以檄招谕人三日间众及五万已亥继岌至利州是夜守吉栢津使宻告魏王曰得绍琛文字令断吉栢浮梁继岌惧乃令梁汉颙以兵控吉栢津延孝已拥众急趋西川继岌遣人驰书谕之夜半令监军使李廷安召任圜因署为副招讨使令圜率兵七千骑与都指挥使梁汉颙监军李廷安讨之辛丑先令都将何建崇击剑门下之甲寅圜以大军至汉州延孝来逆战圜令董璋以东川懦卒当其锋伏精兵于其后延孝击退东川之兵急追之遇伏兵起延孝败驰入汉州闭壁不出西川孟知祥以兵二万与圜合势攻之【九国志李延厚传康延孝入汉州知祥遣延厚率兵二千防李仁罕讨之将行誓士率曰今出师不三旬必破贼乃立功图赏之日也士卒有誓忠立东襄衰疾者立西襄无自苦也得请行者七百人逐延孝西寨斩首百余级竟抜其城】汉州四面树竹木为栅三月乙丑圜阵于金鴈桥即率诸军鼓噪而进四面纵火风熖亘空延孝危急引骑出战遇阵于金鴈桥又败之以十数骑奔绵州河建崇追及擒之任圜命载以槛车时孟知祥与任圜董璋置酒高防因引令延孝槛车至会知祥问曰明公顷自梁朝脱身归命才平汴水节制陜郊近领前锋尅平剑外归朝之后授爵册勲巨镇尊官谁与为兢奈何躁愤自毁功庸入此槛车还为邓艾深为痛惜谁肯愍之知祥因手自注杯以饮之延孝曰自知富贵难消官职已足然郭崇韬佐命元勲辅成大业不动干戈收获两川自古殊功但恐不及一旦何罪阖门被诛延孝之徒何保首领以此思虑不敢归朝天道相中使向延嗣赍诏至遂诛之部下怀其首级瘗于昭应县民陈晖地天成初其子发之防去
