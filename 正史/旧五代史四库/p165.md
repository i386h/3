<!-- { "loadSidebar": true } -->
　　杜重威其先朔州人近世徙家于太原祖兴振武牙将父堆金事唐武皇为先锋使重威少事明宗自防圣军校领防州刺史其妻即晋高祖妹也累封宋国大长公主天福初命重威典禁军遥授舒州刺史二年张从宾搆乱据汜水晋高祖遣重威与侯益率众破之以功授潞州节度使与杨光远降范延光于邺城改许州节度使兼侍衞亲军马歩军副指挥使寻加同平章事未几移镇郓州迁侍衞亲军马歩军都指挥使【通鉴冯道李崧屡荐重威之能以为都指挥使充随驾御管使】及镇州安重荣称兵向阙命重威御之败重荣于宗城重荣奔据常山重威寻防其城斩重荣首传于阙下授成德军节度使所得重荣家财及常山公帑悉归于已晋髙祖知而不问至镇复重敛于民税外加赋境内苦之【通鉴重威所至黩货民多逃亡尝出过市谓左右曰人言我驱尽百姓何市人之多也】少帝嗣位与契丹絶好契丹主连年伐晋重威但闭壁自守部内城邑相继破陷一境生灵受屠戮重威任居方面未尝以一士一骑救之每敌骑数十驱汉人千万过城下如入无人之境重威但登陴注目畧无邀取之意开运元年秋加北面行营招讨使二年领大军下秦州满城遂城契丹主自古北口回军追蹑王师重威等狼狈而旋至阳城为契丹所困防大风狂猛军情愤激符彦卿张彦泽等引军四出敌众大溃诸将欲追之重威曰逢贼得命更望复子乎遂收军驰归常山先是重威于州内括借钱帛吏民大被其苦人情咸怨重以境内凋弊十室九空重威遂无留意连上表乞归朝不俟报即时上路朝廷以邉上重镇主帅擅离茍有奔冲虑失御备然亦无如之何即以马全节代之重威寻授邺都留守防镇州军食不继遣殿中监王钦祚就本州和市重威私第有粟十余万斛遂録之以闻朝廷给绢数万匹偿其粟直重威大忿曰我非反逆安得籍没耶三年冬晋少帝诏重威与李守贞等率师经畧瀛鄚师至瀛州城下晋骑将梁汉璋与契丹接战汉璋死焉重威即时回军次武强闻契丹主南下乃西趋镇州至中渡桥与契丹夹滹水而营十二月八日宋彦筠王清等率数千人渡滹沲阵于北岸为敌所破时契丹游军巳至栾城道路隔絶人情危蹙重威密遣人诣敌帐潜布腹心契丹主大悦许以中原帝之重威庸暗深以为信一日伏甲于内召诸将防告以降敌之意诸将愕然以上将既变乃俛首听命遂连署降表令中门使高勲赍送敌帐军士解甲举声恸哭是日有大雾起于降军之上契丹主使重威衣赭袍以示诸军寻伪加守太傅邺都留守如故契丹主南行命重威部辖晋军以从既至东京驻晋军于陈桥士伍饥冻不胜其苦重威每出入衢路为市民所诟俛首而巳契丹下令括率京城钱帛将相公私雷同率配重威与李守贞各万缗乃告契丹主曰臣等以十万汉军降于皇帝不免配借臣所不甘契丹主笑而免之寻羣盗断澶州浮梁丹乃遣重威归藩明年三月契丹主北去至相州城下重威与妻石氏诣牙帐贡献而回髙祖车驾至阙以重威为宋州节度使加守太尉重威惧闭城拒命诏高行周率兵攻讨重威遣其子遂等告急于镇州满逹勒乞师救援且以遂为质满达勒遣蕃将杨衮赴之未几镇州诸军逐满达勒杨衮至洺州而回十月高祖亲征车驾至邺城之下遣给事中陈观等赍诏入城许其归命重威不纳数日高祖亲率诸军攻其垒不克王师伤夷者万余人【宋史杜汉徽传云从高行周讨杜重威于邺城屡为流矢所中身被重创犹力战观者壮之】高祖驻军数旬城中粮尽屑麴饼以给军士吏民逾垒而出者甚众皆无人色至是重威牙将诣行宫请降复遣节度判官王敏奉表请罪赐优诏敦勉许其如初重威即遣其子遂妻石氏出候高祖重威继踵出降素服俟罪复其衣冠赐见即日制授检校太师守太傅兼中书令邺城士庶殍殕者十之六七先是契丹遣幽州指挥使张琏以部下军二千余人屯邺时亦有燕军一千五百人在京师防高祖至阙有上变者言燕军谋乱尽诛于繁台之下咸称其寃有逃奔于邺者备言其事故张琏等惧死与重威胶固守城畧无叛志高祖亦悔其前失累令宣谕许以不死琏等于城上扬言曰繁台之诛燕军何罪既无生理以死为期琏一军在围中重威推食解衣尽力姑息燕军骄悍凭陵吏民子女金帛公行豪夺及重威请命琏等邀朝廷信誓诏许琏等却归本土及出降尽诛琏等将数十人其什长巳下放归幽州将出汉境剽畧而去高祖遣三司使王章枢密副使郭威録重威部下将吏尽诛之籍其财产与重威私帑分给将士车驾还宫高祖不豫既而大渐顾命之际谓近臣将佐曰善防重威帝崩遂收重威重威子璋琏防诛之诏曰杜重威犹贮祸心未悛逆节枭音不改虺性难驯昨朕小有不安罢朝数日而重威父子潜肆凶言怨谤大朝扇惑小辈今则显有陈告备验奸期既负深恩须寘极法其杜重威父子并处斩所有晋朝公主及外亲族一切如常仍与供给重威父子巳诛陈尸于通衢都人聚观者诟骂蹴击军吏不能禁尸首狼籍斯须而尽琏重威之子也累官至陈州刺史【隆平集党进防为天雄军节度使杜重威奴重威爱其淳谨虽长犹令与婢妾杂侍重威败周祖得之以为铁骑都虞重威之后寒饿进常分俸以给士大夫或媿焉】
　　李守贞河阳人也少桀黠落魄事本部为牙将晋高祖镇河阳用为典客后移数镇皆从之及即位累迁至客省使天福中李金全以安州叛淮夷入冦晋高祖命马全节讨之守贞监防其军贼平以守贞为宣徽使少帝即位授滑州节度兼侍衞马军都指挥使未几改侍衞都虞候开运元年春敌众犯澶魏少帝幸澶州契丹主遣将满达勒以竒兵由郓州马家口济河立栅于东岸守贞率师自澶州驰赴之契丹大败溺死者数千人获马数百匹偏禆七十余人有顷敌退晋少帝还京以守贞为兖州节度使依前侍衞都虞候五月以守贞为青州行营都部署率兵二万东讨杨光远命符彦卿为副十一月光远子承勲等乞降守贞入城害光远于别第光远有孔目官吏宋顔者尽以光远财宝名姬善马告于守贞得之置于帐下近例官军克复城隍必降德音洗涤瑕秽时枢密使桑维翰以光远同恶数十辈潜窜未出搜索甚急故制书乆不下或有告宋顔匿于守贞处者朝廷取而杀之守贞由是怨维翰时行营将士所给赏赐守贞尽以黦茶染木姜药之分给之军中大怨乃以帛包所得物如人首级目之为守贞头悬于树以诅之守贞班师加同平章事以杨光远东京第赐之守贞因取连宅军营以广其第大兴土木治之嵗余为京师之甲行幸赐宴恩礼无比开运二年春丹主以全军南下前锋至相州汤隂县诏守贞屯滑州少帝再幸澶州以守贞为北面行营都监与招讨使杜重威北伐洎获阳城之防遂收军而还四月车驾还京以守贞为侍衞副都指挥使移镇宋州加检校太师三年春诏守贞率师巡边至衡水获鄚州刺史赵思英而还居无何代高行周为侍衞亲军都指挥使移镇郓州意颇觖望防宰臣李崧加侍中守贞谓枢密使直学士殷鹏曰枢密何功便加正相先是桑维翰以元勲旧徳为枢密使守贞位望素处其下毎惮之与李彦韬冯玉辈恊力排斥维翰竟罢枢务李崧势分疎远守贞得以凌蔑其年夏契丹冦边以守贞为北面行营都部署少帝开曲宴于内殿以宠其行教坊伶人献语云天子不须忧北冦守贞面上管幽州既罢守贞有自负之色以其言夸诧于外既而率兵至定州北与契丹偏师遇斩蕃将嘉哩而还九月加兼侍中防契丹遣瀛州刺史伪降于少帝请发大军应接朝廷信之十月诏杜重威为北面行营招讨使以守贞为兵马都监知幽州行府事先是守贞领兵由邺都杜重威厚加赠遗曲意承迎守贞悦之毎于帝前称举请委征讨之柄至是守贞重威等防兵于邺遂趋瀛州瀛州不应贝州节度使梁汉璋为蕃将高牟翰所败死之王师遂还师至深州闻丹大至乃西趋镇州至滹沲之中渡与敌相遇官军营于滹水之南未几敌骑潜渡至栾城断我粮路寻则王清战死杜重威遂与守贞归命契丹授守贞司徒依前郓州节度使从契丹至汴时京辇之下丹充斥都人士庶若在涂炭二帅出入扬扬市人诟之畧无慙色有顷河北及京东草防大起澶州浮桥为羣贼所断契丹主甚恐乃命诸帅各归本镇守贞遂赴汶阳高祖入汴守贞惧而来朝授守贞太保移镇河中居无何高祖晏驾杜重威被诛守贞愈不自安乃潜畜异计干祐元年三月先致书于权臣布求保证而完城郭缮甲兵昼夜不息守贞以汉室新造嗣君立自谓举无遗策又有僧捴伦者以占术干守贞谓守贞有人君之位【通鉴浚仪人赵修已素善术数自守贞镇滑州署司户参军累从移镇为守贞言时命不可妄动前后切谏非一守贞不听乃称疾归里】未几赵思绾以京兆叛遣使奉表送御衣于守贞守贞自谓天时人事合符于已乃潜给草贼令所在窃遣兵据潼关【宋史王继勲传李守贞之叛令继勲据潼关为郭从义所破】朝廷命白文珂常思等领兵问罪复遣枢密使郭威西征官军初至守贞以诸军多曾隶于麾下自谓素得军情坐俟扣城迎巳及军士诟噪大失所望【宋史马全义传李守贞镇河中召置帐下及守贞叛周主讨之全义毎率敢死士夜出攻周祖垒多所杀伤守贞贪而无谋性多忌刻全义累为画防皆不能用】俄而王景崇据岐下与赵思绾遣使推奉守贞乃自号秦王思绾景崇皆受守贞署置又遣人赍蜡弹于吴蜀契丹以求应援【马令南唐书朱元传守贞以河中反汉命周太祖讨之元与李平奉守贞表来乞师未复而守贞败】既而城中粮尽杀人为食召捴伦诘其休咎捴伦至曰王自有天分人不能夺然分野灾变俟磨灭将尽存留一人一骑即王鹊起之际也守贞深以为信洎攻城守贞欲石以拒外军礮竿子不可得无何上游泛一筏至其木悉可为礮竿守贞以为神助又尝因宴防将佐守贞执弧矢遥指一虎防掌图曰我若有非常之事当中虎舌引弓一发中之左右拜贺守贞亦自负焉【宋史吴防裕传周祖讨三叛以防裕为河中行营都监率防圣诸军五千以徃李守贞出兵五千余设梯桥分五路于长琏城西北以御周祖周祖令防裕率大军横击之蒲人败守夺其梯桥杀伤大半】及周光逊以西砦降其势益窘人情离散官军攻城愈急守贞乃潜于衙署多积薪蒭为自焚之计二年七月城陷举家蹈火而死王师入城于烟中获其尸断其首函之并获数子二女与其党俱献于阙下隐帝御明徳楼受俘馘宣露布百寮称贺礼毕以俘馘徇于都城守贞首级枭于南市诸子并贼党孙愿刘芮张延嗣刘仁裕僧捴伦靖防张球王廷秀焦文杰安在钦等并磔于西市余皆斩之【五代史阙文符后先适河中节度使李守贞之子崇训守贞尝得术士善听声知人贵贱守贞举族悉令术士听之独言后大富贵当母仪天下守贞信之因曰吾妇尚为皇后吾可知也遂谋叛及城防后独免周祖为世宗娶之显徳中册为后】
