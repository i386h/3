<!-- { "loadSidebar": true } -->
　　晋天福二年正月中书门下奏皇帝到京未立宗庙望令所司速具制度礼典以闻从之二月太常博士段颙议曰夫宗庙之制歴代为难须考礼经以求故事谨按尚书舜典曰正月上日受终于文祖此是尧之庙也犹未载其数又按郊祀录曰夏立五庙商立六庙周立七庙汉初立祖宗庙于郡国共计一百六十七所后汉光武中兴后别立六庙魏明帝初立亲庙四后重议依周法立七庙晋武帝受禅初立六庙后复立七庙宋武帝初立六庙齐朝亦立六庙隋文帝受命初立亲庙四至大业元年炀帝欲遵周法议立七庙次属传禅于唐武德元年六月四日始立四庙于长安至贞观九年命有司详议庙制遂立七庙至开元十一年后创立九庙又按礼记丧服小记曰王者禘其祖之所自出以其祖配之而立四庙郑注云髙祖已下至祢四世即亲尽也更立始祖为不迁之庙共五庙也又按礼记祭法及王制孔子家语春秋谷梁传并云天子七庙诸侯五庙大夫三庙士一庙此是降杀以两之义又按尚书咸有一德曰七世之庙可以观德又按疑义云天子立七庙或四庙盖有其义也如四庙者从祢至髙祖以下亲尽故有四庙之理又立七庙者缘自古圣王祖有功宗有德更封立始祖即于四亲庙之外或祖功宗德不拘定数所以有五六庙或七庙九庙欲后代子孙观其功德故尚书云七世之庙可以观德矣又按周舍论云自江左巳来晋宋齐梁相承多立七庙今臣等参详唯立七庙卽并通其理伏缘宗庙事大不敢执一以理定之故检七庙四庙二件之文俱得其宜佗所论者并皆勿取请下三省集百官详议勑旨宜依左仆射刘昫等议曰臣等今月八日伏奉勑命于尚书省集议太常博士段颙所议宗庙事伏以将敷至化以达万方克致平和必先宗庙故礼记王制云天子七庙诸侯五庙大夫三庙疏云周制之七者太祖庙及文王武王之祧与亲庙四太祖后稷也商六庙契及汤与二昭二穆夏则五庙太祖禹与二昭二穆而巳自夏及周少不减五多不过七又云天子七庙皆据周也有其人则七无其人则五若诸侯庙制虽有其人则不过五此则天子诸侯七五之异明矣至于三代巳后魏晋宋齐隋及唐初多立六庙或四庙盖于建国之始不盈七庙之数也今欲请立自髙祖巳下四亲庙其始祖一庙未敢轻议伏俟圣裁御史中丞张昭远奏议曰臣前月中预都省集议宗庙事伏见议状于亲庙之外请别立始祖一庙近奉中书门下牒再令百官于都省议定闻奏者臣读十四代史书见二千年故事观诸家宗庙都无始祖之称唯商周二代以稷契为太祖礼记曰天子七庙三昭三穆与太祖之庙而七郑注此周制也七者太祖后稷及文王武王与四亲庙又曰商人六庙契及成汤与二昭二穆也夏后氏立五庙不立太祖唯禹与二昭二穆而巳据王制郑所释即商周以稷契为太祖夏后无太祖亦无追諡之庙自商周以来时更十代皆于亲庙之中以有功者为太祖无追崇始祖之例其引今古即恐词繁事要证明须陈梗槩汉以髙祖父太上皇执嘉无社稷功不立庙号髙帝自为髙祖魏以曹公相汉垂三十年始封于魏故为太祖晋以宣王辅魏有功立为髙祖以景帝始封晋故为大祖宋氏先世官阀卑防虽追崇帝号刘裕自为髙祖南齐髙帝之父位至右将军生无封爵不得为太祖髙帝自为太祖梁武帝父顺之佐佑齐室封侯位至领军丹阳尹虽不受封于梁亦为太祖陈武帝父文赞生无名位以武帝功梁室赠侍中封义兴公及武帝即位亦追亦太祖周闵帝以父泰相西魏经营王业始封于周故为太祖隋文帝辅周室有大功始封于隋故为太祖唐髙祖神尧祖父虎为周八柱国隋代追封唐公故为太祖唐末梁室朱氏有帝位亦立四庙朱公先世无名位虽追册四庙不立太祖朱公自为太祖此则前代追册太祖不出亲庙之成例也王者祖有功而宗有德汉魏之制非有功德不得立为祖宗商周受命以稷契有大功于唐虞之际故追尊为太祖自秦汉之后其礼不然虽祖有功仍须亲庙今亦粗言徃例以取证明秦称造父之后不以造父为始祖汉称唐尧为累之后不以尧累为始祖魏称曹参之后不以参为始祖晋称赵将司马之之后不以卭为始祖宋称汉楚元王之后不以元王为始祖齐梁皆称萧何之后不以萧何为始祖陈称大丘长陈实之后不以实为始祖元魏称李陵之后不以陵为始祖后周称神农之后不以神农为始祖隋称杨震之后不以杨震为始祖唐称皋陶老子之后不以皋陶老子为始祖唯唐高宗则天武后临朝革唐称周又立七庙仍追册周文王姫昌为始祖此盖当时附丽之徒不谙故实武立姫庙乖越已甚曲台之人到今嗤诮臣远观秦汉下至周隋礼乐衣冠声明文物未有如唐室之盛武德议庙之初英才间出如温魏颜虞通今古封萧薛杜达礼仪制度宪章必有师法夫追先王先母之仪起于周代据史记及礼经云武王缵太王王季文王之绪一戎衣而有天下尊为天子宗庙飨之周公成文武之德追王太王王季祀先公以天子之礼又曰郊祀后稷以配天据此言之周武虽祀七世追为王号者但四世而已故自东汉以来有国之初多崇四庙从周制也况商因夏礼汉习秦仪无劳博方之文宜约已成之制请依隋唐有国之初创立四庙推四世之中名位髙者为太祖谨议以闻勑宜令尚书省集百官将前议状与张昭远所陈连定夺闻奏左仆射刘照等再议奏曰臣等今月十三日再于尚书省集百官详议夫王者祖武宗文郊天祀地故有追崇之典以申配飨之仪切详太常礼院议状唯立七庙四庙即并通其理其佗所论并皆勿取七庙者接礼记王制曰天子七庙三昭三穆与太祖之庙而七郑注云此周制也详其礼经即是周家之庙之定数四庙者谓髙曽祖祢四世也按周本记及礼记大传皆曰武王即位追王太玉王季文王以后稷为尧稷官故尊尊为太祖此即周武王初有天下追尊四庙之明文也故自汉魏巳降迄于周隋创业之君追諡不过四世约周制也此礼行之巳久事在不疑今参详都省前议状请立四庙外别引始祖取裁未为定议续准勑据御史中丞张昭远奏请创立四庙之外无别立始祖之文况国家礼乐刑名皆依唐典宗庙之制须约旧章请依唐朝追尊献祖宣皇帝懿祖光皇帝太祖景皇帝代祖元皇帝故事追尊四庙为定从之　七年七月太常礼院奏国朝见飨四庙靖祖肃祖睿祖宪祖今大行皇帝将行升祔按会要唐武德元年立四庙于长安贞观九年髙祖神尧皇帝崩命有司详议庙制议以髙祖神主并旧四室祔庙今先帝神主请同唐髙升祔从之
　　汉天福十二年七月閠时汉髙祖巳即位尚仍天福之号太常博士段颙奏议曰伏以宗庙之制歴代为难须按礼经旁求故实又縁礼贵隋时损益不定今参详歴代故事立髙曾祖弥四庙更上追远祖光武皇帝为始祖百代不迁之庙居东向之位共为五庙庶符徃例又合礼经诏尚书省集百官议吏部尚书窦贞固等议云按礼记王制云天子七庙诸侯五庙大夫三庙疏云周制之七庙太祖　及文王武王之祖与亲四庙太祖后稷也又云天子七庙皆据周也有其人则七无其人则五至于光武中兴及歴代多立六庙或四庙盖建国之始未盈七庙之数又按郊祀录王肃云德厚者流泽广天子可以事六代之义也今欲请立髙祖巳下四亲庙又自古圣王祖有功宗有德即于四亲庙之外祖功宗德不拘定数今除四亲庙外更请上追髙皇帝光武皇帝更立六庙从之【文献通考荘宗明宗既舍其祖而祖唐之祖矣及敬瑭知远崛起而登帝位俱欲以华胄自诡故于四亲之外必求所谓始祖而祖之张昭远之言议正而词伟矣至汉初则段颙窦贞固之徒曲为谄附乃至上祖髙光以为六庙云】
　　周广顺元年正月中书门下奏太常礼院议合立太庙室数若守文继体则魏晋有七庙之文若创业开基则隋唐有四庙之议圣朝请依近礼追思四庙伏恐所议未同议下百官集议太子太傅和凝等议请据礼官议立四亲庙从之【五代会要和凝议曰防以肇启洪图惟新黄屋左宗庙而右社稷率由旧章崇祖祢而辨尊卑载于前史虽质文互变义趣各殊或观损益之规咸系兴隆之始陛下体元立极本义祖仁开变家成国之基遵奉先思孝之道据礼官议立四亲庙以叶前文从之】　其年四月中书门下奏太常礼院申七月一日皇帝御崇元殿命使奉册四庙准旧仪服兖冕即座太尉引册案入皇帝降座引立于御座前南向中书令奉册案进皇帝搢珪捧授册使跪受转授舁册官其进宝授宝仪如册案臣等参详至时请皇帝降阶受册从之　三年九月将有事于南郊议于东京别建太庙时太常礼院言准洛京庙室一十五间分为四室东西各有夹室四神门每方屋一间各三门防二四别有斋宫神防屋宇准礼左宗庙右社稷在国城内请下所司修奉从之　其月太常礼院奏迎太庙社稷神主到京其日未审皇帝亲议勑外迎奉否检讨故事元无礼例伏请召三省官集议勑宜令尚书省四品已上中书门下五品巳上同参议司徒窦贞固司空蘓禹珪等议按呉主孙休即位迎祖父神主于呉郡入祔太庙前一日出城野次明日常服奉迎此其例也遂署状言车驾出城奉迎为是请下礼仪使草定仪注至十月礼仪使奏太庙神主将至前一日仪仗出城掌次于西御庄东北设神主行庙幕西面南其日放朝羣臣早出西门皇帝常服出城诣行宫羣臣起居毕就次神主将至羣臣班定皇帝于班前立神主至太常乡请皇再再拜羣臣俱拜神主就行庙幄幕坐设常馔羣臣班于神幄前侍中就次请皇帝谒神主既至羣臣再拜皇帝进酒毕再拜羣臣俱拜皇帝还幄羣臣先赴太庙门外立班俟皇帝至起居俟神主至羣臣班于庙门外皇帝立于班前太常卿请皇帝再拜羣臣俱拜皇帝还握羣臣就次宫闱令安神主于本室讫羣臣班于庙庭太常卿请皇帝于四室奠飨逐室皇帝再拜羣臣俱拜四室祔飨毕皇帝还宫前件仪注望付中书门下宣下从之　显德六年七月诏以大行皇帝山陵有期神主将祔太庙其庙殿室宇合添修否国子司业兼太常博士聂崇义奏议曰奉勑为大行皇帝山陵有期神主祔庙恐殿室间数少合行添修今诣庙中相度若是添修庙殿一间至两间并须移动诸神门及角楼宫墙仗舍及堂殿正面檐栿阶道亦须东省牲立班位直至斋宫渐近迫窄今重拆庙殿续更添修不唯重劳兼恐未便窃见庙殿见虚东西二夹室况未有祧迁之主欲请不拆庙殿更添间数即便将夹室重安排六室位次所有动移神主若准旧礼于殿庭权设行庙幕殿即恐雨水犹多难于陈设伏请权于太庙斋宫内奉安神主至修奉毕日庶为宜称又按礼记云庙成则于中屋刲羊以衅之夹室则用鸡又大戴礼及通典亦有夹室察文观义乃是备庙之制况新主祔庙诸经有迁易之文考古沿今庶合通理伏请递迁诸室奉安大行皇帝神主以符礼意勑依典礼














　　旧五代史巻一百四十二
　　旧五代史巻一百四十二攷证
　　志四礼志上蠡吾侯　蠡吾原本讹蠡愚今据后汉书改正
　　周舍论　周舍原本讹周拾今据新唐书礼志改志汉称唐尧刘累之后　刘累原本讹刘里今据汉书改正
　　懿祖光皇帝　懿祖原本作义祖今从新唐书改正








　　旧五代史巻一百四十二攷证
　　钦定四库全书
　　旧五伐史巻一百四十三
　　宋门下侍郎参知政事监修国史薛居正等撰
　　志五
　　礼志下
