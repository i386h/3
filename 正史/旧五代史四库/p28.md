<!-- { "loadSidebar": true } -->
　　张文蔚字右华河间人也父裼唐僖宗朝累为显官文蔚幼砺文行求知取友蔼然有佳士之称唐干符初登进士第时丞相裴坦兼判盐铁解褐署巡官未几以畿尉直馆丁家艰以孝闻中和嵗僖宗在蜀大冦未灭急于军费移盐铁于州命李都就判之奏为转运巡官驾还长安除监察御史迁左补阙侍御史起居舎人司勲吏部员外郎拜司勲郎中知制诰岁满授中书舎人丁母忧退居东畿哀毁过礼服阕复拜中书舎人俄召入翰林为承防学士属昭宗初还京阙皇纲寖微文蔚所发诏令靡失厥中论者多之转户部侍郎仍依前充职寻出为礼部侍郎天祐元年夏拜中书侍郎平章事兼判戸部时柳璨在相位擅权纵暴倾陷贤儁宰相裴枢等五家及三省而下三十余人咸抱寃就死搢绅以目不敢窃语其是非余怒所注亦不啻十许辈文蔚殚其力解之乃止士人頼焉璨败死文蔚兼度支盐铁使天祐四年天子以土运将革天命有归四月命文蔚与杨涉等总率百僚奉禅位诏至大梁太祖受命文蔚等不易其位开平二年春暴卒于位诏赠右仆射文蔚沈邃重厚有大臣之风居家孝且悌虽位至清显与仲季相杂在太夫人膝下一不异布素弟济美早得心恙【北梦琐言云张裼尚书有五子文蔚彛宪济美仁龟皆有名第至宰辅丞郎内一子忘其名少年闻壁鱼食神仙字身有五色吞之可得仙因欲试之遂致心疾】文蔚抚视殆三十年士君子称之子铸周显徳中位至秘书监
　　薛贻矩字熈用河东闻喜人祖存父廷望咸有令名贻矩风仪秀耸其与游者皆一时英妙借甚于文塲间唐干符中登进士第厯度支巡官集贤校理拾遗殿中起居舎人召拜翰林学士加礼部员外郎知制诰转司勲郎中其职如故干宁中天子幸石门贻矩以私属相失不及于行在罢之旋除中书舎人再践内署歴户部兵部侍郎学士承防及昭宗自鳯翔还京大翦阉寺贻矩尚为韩全诲等作画赞悉记于内侍省屋壁间坐是谪官天祐初除吏部侍郎不至太祖素重之尝言之于朝即日拜吏部尚书俄迁御史大夫四年春唐帝命贻矩持诏赴大梁议禅代之事贻矩至盛称太祖功德请就北面之礼太祖虽谦抑不纳待之甚至受禅之嵗夏五月拜中书侍郎平章事兼判户部明年夏进拜门下侍郎监修国史判度支又迁文馆大学士充盐铁转运使累官自仆射至守司空在位绵五载然亦无显赫事迹可纪扈从贝州还染时疠旬日卒于东京诏赠侍中张防字少逸炖煌人父同仕唐官至容管经略使防少聪警好学尤乐章句居洛阳敦化里尝浚甘泉井得古鼎耳有篆字曰魏黄初元年春二月匠吉千且又制作奇巧同甚寳之防时在父旁徐言曰建安二十五年曹公薨改年为延康其年十月文帝受汉禅始号黄初则是黄初元年无二月明矣鼎文何谬欤同大惊亟遣啓书室取魏志展读一不失所啓宗族奇之时年十三然而妙通因果酷奉空教未弱冠落髪为僧居雍之慈恩精庐颇有高致广明末大盗犯阙防遂返初服奉父母逃难君子多之及丁家艰以孝闻服满自屏郊薮一无干进意若是者十余载方出为广文博士改秘书郎王行瑜帅邠州辟为观察支使带水曹员外郎赐绯及行瑜反太原节度使李克用奉诏讨伐行瑜败死邠州平防与婢肩舆其亲南出邠境属边寨积雪为行者所哀太祖闻而嘉之奏为郑滑支使寻以内忧去职制阕除国子博士迁膳部员外郎不一嵗华帅韩建辟为判官及建领许州又为掌记天复中防奉其主书币来聘太祖见而喜曰张夫子且至矣即奏为掌记兼赐金紫天祐初表其才拜职方郎中兼史馆修撰俄召入为翰林学士转兵部郎中知制诰依前修史未几迁中书舎人职如故太祖受禅改工部侍郎加承防其年冬转礼部侍郎明年从征至泽州拜刑部侍郎平章事仍判户部寻还中书侍郎以风恙拜章乞骸改刑部尚书致仕郎日肩舆归洛居于福善里修篁嘉木图书琴酒以自适焉干化二年秋卒所着典议三巻词制歌诗二十巻牋表三十巻存于其家
　　杜晓字明逺京兆杜陵人祖审权仕唐位至宰相父让能官至守大尉平章事干宁中邠鳯二鎭举兵犯王畿让能被其诬陷天子不得已赐死于临臯驿晓居丧柴立几至灭性忧满服幅巾七升沉迹自废者将十余载光化中宰相崔判盐铁奏为巡官兼校书郎寻除畿尉直文馆皆不起及昭宗东选宰相崔逺判户部又奏为巡官兼殿中丞或语之曰嵇中散死子绍埋没不自显山涛以物理勉之乃仕吾子忍令杜氏嵗时以铺席祭其先人同匹庶乎晓乃就官未几拜左拾遗寻召为翰林学士转膳部员外郎依前充职及崔逺得罪出守本官居数月以本官知制诰俄又召为学士迁郎中充职太祖受禅拜中书舎人职如故开平三年转工部侍郎充承防明年秋拜中书侍郎平章事仍判户部庶人友珪簒位迁礼部尚书平章事集贤殿大学士依前判户部及袁象先之讨友珪禁兵大纵晓中重创而卒末帝即位诏赠右仆射晓博赡有词藻时论称之兄光乂【新唐书表光乂字啓之】有心疹厥疾毎作或溢喙纵诟或挥梃追扑晓事之愈恭未尝一日少怠居两制之重祖述前载甚得王言之体【北梦琐言云晓貌如削玉有制诰之才】及典秩尚书志气甚逺一旦非分而没咸寃惜焉岂三世为相道忌太盛欤
　　敬翔字子振同州冯翊人唐神龙中平阳王晖之后也曾祖琬绥州刺史祖忻同州椽父衮集州刺史翔好读书尤长刀笔应用敏捷干符中举进士不第及黄巢陷长安乃东出闗时太祖初鎭大梁有观察支使王发者翔里人也翔徃依焉发以故人遇之然无由荐逹翔乆之计窘乃与人为牋刺徃徃有警句传于军中太祖比不知书章喜浅近语闻翔所作爱之谓发曰知公乡人有才可与俱来及见应对称防即补右职毎令从军翔不喜武职求补文吏即署馆驿巡官俾专掌奏太祖与蔡贼相拒累嵗城门之外战声相闻机略之间翔颇预之太祖大悦恨得翔之晩故军谋政术一以谘之蔡贼平奏授太子中允赐绯从平兖郓改检校水部郎中太祖兼鎭淮南授扬府左司马赐金紫干宁中改光禄少卿充职天复中授检校礼部尚书遥领蘓州刺史昭宗自岐下还长安御延喜楼召翔与李振登楼劳问翔授检校右仆射太府卿赐号迎銮协赞功臣太祖受禅自宣武军掌书记前太府卿授检校司空依前太府卿勾当宣徽院事寻改枢密院为崇政院以翔知院事开平三年夏四月太祖以邠岐侵扰遣刘知俊西讨鄜延深忧不济因宴顾翔以问西事翔剖析山川郡邑虚实军粮多少悉以条奏如素讲习左右莫不惊异太祖叹赏久之干化元年进位光禄大夫行兵部尚书金銮殿大学士知崇政院事平阳郡侯前朝因金峦坡以为门名与翰林院相接故得为学士者称金峦以美之今殿名金銮从嘉名也置大学士始以翔为之【五代会要云以金銮为名非典也大学士与三馆大学士同】翔自释褐东下遭遇霸王怀抱深沈有经济之略起中和嵗至鼎革大运其间三十余年扈从征伐出入惟幄庶务丛恒逹旦不寝唯在马上防得晏息每有所禆赞亦未尝显谏上俛仰顾歩间微示持疑尔而太祖意已察必改行之故禆佐之迹人莫得知及太祖大渐召至御床前受顾托之命且深以并冦爲恨翔鸣咽不忍受命而退庶人友珪之篡位也以天下之望命翔为宰相友珪以翔先朝旧臣有所畏忌翔亦多称病不综政事末帝卽位赵张之族皆处权要翔愈不得志及刘鄩失河朔安彦之丧杨刘翔奏曰国家连年遣将出征封疆日削不独兵骄将怯亦制置未得其术陛下处深宫之中与之计事者皆左右近习岂能量敌之胜负哉先皇时河朔半在亲御虎臣骁将犹不得志于敌人今冦马已至郓州陛下不留圣念臣所未喻一也臣闻李亚子自墨缞统众于今十年毎攻城临阵无不亲当矢石昨闻攻杨刘率先负薪渡水一鼓登城陛下儒雅守文未尝如此俾贺瓌軰与之较力而望攘逐冦戎臣所未喻二也陛下所宜询于黎老别运沈谋不然则忧未艾也臣虽驽怯受国恩深陛下必若乏材乞于边陲効试末帝虽知其恳恻竟以赵张軰言翔怨望不之听及王彦章败于中都晋人长驱而南末帝急召翔谓之曰朕居常忽卿所奏果至今日事急矣勿以为怼且使朕安归翔泣奏曰臣受国恩仅将三纪从防至着皆先朝所遇虽名宰相实朱氏老奴耳事陛下如郎君以臣愚诚敢有所隠陛下初任段凝为将臣已极言小人朋附致有今日晋军卽至段凝限水欲请陛下出居避狄陛下必不听从欲请陛下出奇应敌陛下必不果决纵良平复生难以转祸为福请先死不忍见宗庙陨坠言讫君臣相向恸哭及晋主陷都城有诏赦梁氏臣寮李振谓翔曰有制洗涤将朝新君翔曰新君若问其将何辞以对是夜翔在髙头里第宿于车坊欲曙左右报曰崇政李太保已入朝翔返室叹曰李振谬为丈夫耳朱氏与晋仇雠我等始同谋画致君无状今少主伏剑于国门纵新朝赦罪何面目入建国门也乃自经而卒数日并其族被诛初贞明中史臣李琪张衮郄殷象冯嘉奉诏修撰太祖实录三十巻叙述非工事多漏略复诏翔补缉其阙翔乃别纂成三十巻目之曰大梁编遗录与实录偕行翔妻刘氏父为蓝田令广明之乱刘为巢将尚让所得巢败让携刘降于时溥及让诛时溥纳刘于妓室太祖平徐得刘氏嬖之属翔丧妻因以刘氏赐之及翔渐贵刘犹出入太祖卧内翔情礼稍薄刘于曲室让翔曰卿鄙余曽失身于贼耶以成败言之尚让巢之宰辅时国之忠臣论卿门地辱我何甚请从此辞翔谢而止之刘恃太祖之势【案下有缺文】太祖四镇时刘已得国夫人之号车服骄侈婢媵皆珥珠翠其下别置爪牙典谒书币聘使交结藩鎭近代妇人之盛无出其右权贵皆相附丽宠信言事不下于翔当时贵逹之家从而效之败俗之甚也【五代史补敬翔应三传数举不第发愤投太祖愿备行阵太祖问曰足下通春秋久矣今吾主盟其为战欲效春秋时可乎翔曰不可夫礼乐犹不相沿袭况兵者诡道宜其变化无穷若复如春秋时则所谓务虚名而丧其实效大王之事去矣太祖大悦以为知兵遽延之幕府委以军事竟至作相】
