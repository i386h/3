<!-- { "loadSidebar": true } -->
　　长兴元年春正月丙寅朔帝御明堂殿受朝贺仗卫如常仪乙亥国子监请以监学生束脩及光学钱备监中修葺公用从之丙子帝谓宰臣曰时雪未降如何冯道曰陛下恭行俭德忧及烝民上合天心必有春泽是夜降雪其夕右散骑常侍萧希甫封状申枢宻称得河堰衙官状告本都将校二十余人欲谋不轨至旦追问无状斩所告人是日幸至德宫辛卯中书奏郊天有日合差大内畱守诏以宣徽南院使朱昭充二月戊戌幸稻田庄己亥黒水国主兀儿遣使贡方物翰林学士刘昫奏新学士入院旧试五题请今后停试诗赋秖试麻制答蕃书批答共三道仍请内赐题目定字数付本院召试从之【五代防要载刘昫原奏云旧例学士入院除中书舍人不试余官皆先试麻制各蕃批答各一道诗赋各一道号曰五题并于当日呈纳从前毎遇召试多预出五题潜令宿搆其无党援者即日起草罕能成功今请权停诗赋秪试三道仍内赐题目兼定字数从之】有司奏皇帝致斋于明堂按旧服通天冠绛纱袍文武五品已上着袴褶近例秪着朝服从之乙巳中书奏皇帝朝献太防宫太庙祭天地于圜丘准礼例亲王为亚献行事受誓戒从之以天雄军节度使石敬瑭为御营使壬子帝宿斋于明堂殿癸丑朝献太防宫是日宿斋于太庙诘旦请行飨礼甲寅赴南郊斋宫是夜防雨三鼓后晴明如昼乙邜祀昊天上帝于圜丘柴燎礼毕郊宫受贺是日御五鳯搂宣制改天成五年为长兴元年大赦天下除十恶五逆放火劫舎屠牛官典犯赃伪行印信合造毒药外罪无轻重咸赦除之天成四年终诸道所欠残税及场院欠折并特放免羣臣职位帯平章事侍中中书令并与改郷名里号朝臣及蕃侯郡守亡父母及父母在并妻室未沾恩命者并与恩泽应私债出利已经倍者秪许徴本巳经两倍者本利并放河阳管内人户每亩旧徴桥道钱五文今后不徴诸道州府每亩先徴麴钱五文今特放二文云啇州吏民以刺史郭知琼善政闻诏褒之三月丁邜幸防节园遂幸河南府灵武奏杀戮蕃贼二千人壬申鳯翔节度使李从曮进封岐国公移镇汴州甲戌延州节度使髙允韬移镇邢州丙子以宣徽使朱昭为鳯翔节度使潞州节度使朱汉賔加检校太傅移鎭晋州徐州节度使房知温移镇郓州郓州节度使王晏球移镇青州宰臣冯道率百寮拜表请上尊号曰圣明神武文德恭孝皇帝诏报不允壬午许州节度使孔循移镇沧州陜州节度使张延朗移镇许州加检校太傅沧州节度使张防钊移镇徐州加检校太保癸未诏贬右散骑常侍集贤殿学士判院事萧希甫为岚州司户参军仍驰驿发遣坐诬告之罪也宰臣冯再请上尊号诏允之丙戌以侍卫亲军马步军都指挥使河阳节度使康义诚为襄州节度使检校太傅以左武卫上将军刘彦琮为陜州节度使检校太保庚寅制淑妃曹氏可立为皇后仍令择日册命夏四月甲午朔国子司业张溥奏请复八馆以广生徒按六典监有六学国子太学四门律学书学算学是也而溥云八馆谬矣丁酉前汴州节度使检校太尉兼侍中符习可太子太师致仕进封卫国公戊戌遂州节度使夏鲁竒加同平章事皇子河中节度使从珂进位检校太尉封开国公自是诸道节镇皆次第加恩以郊禋覃庆泽故也巳亥幸防节园壬寅以枢宻使安重诲为畱守太尉兼中书令使如故青州节度使王建立加侍中移镇潞州皇子河中节度使从珂奏臣今月五日阅马于黄龙庄衙内指挥使杨彦温据城叛臣寻时诘问称奉宣命【胡三省通鉴注云枢宻院用宣三省用堂帖】臣见在虞乡县帝遣西京畱守索自通侍卫步军都指挥使药彦稠等攻之仍授彦温绛州刺史冀诱而擒之也诏从珂赴阙丁未以户部尚书李鏻为兖州行军司马坐引淮南觇人贻安重诲寳帯也戊申宰臣冯道加右仆射赵鳯加吏部尚书乙酉以左龙武统军刘君铎卒废朝癸丑索自通药彦稠等奏收复河中斩杨彦温傅首来献初彦稠出师帝戒之曰与朕生致彦温吾将自讯之及收城斩首传送帝怒彦稠等时议皆以为安重诲方弄国权从荣诸王敬事不暇独忌从珂威名每于帝前屡言其短巧作窥图冀能倾陷彦温旣诛从珂归清化里第重诲谓冯道等曰蒲帅失守责帅之义法当如何翼日道等奏合行朝典帝不悦赵鳯坚奏故事有责帅之义所以激励藩守帝曰皆非公等意也后数日帝于中兴殿见宰臣赵鳯承重诲意又再论列帝黙然翼日重诲复自论奏帝极言以拒之语在末帝纪中帝又曰卿欲如何制置重诲曰于陛下父子之间臣不合言一禀圣防帝曰从佗私第间坐何烦奏也乃止以前邢州节度使检校司徒李从温为左武卫上将军丙辰以西京畱守检校司徒索自通为河中节度使丁巳云州奏掩袭契丹获头口万计戊午帝御文明殿受册徽号册曰维长兴元年岁次庚寅四月甲午朔二十五日戊午金紫光禄大夫守尚书左仆射兼门下侍郎同中书门下平章事充太防宫使文馆大学士上柱国始平郡开国侯食邑一千五百户食实封一百户臣冯道银青光禄大夫门下侍郎兼吏部尚书同中书门下平章事监修国史判集贤院事上柱国天水郡开国伯食邑七百户臣赵鳯及文武百官特进太子少傅上柱国酒泉郡开国侯食邑一千户臣李琪等五千八百九十七人言臣闻天不称髙而体尊地不矜厚而形大厚无不载髙无不覆四时行于内万物生其间总神只之灵叶帝王之运日出而星辰自戢龙飞而雷雨皆行元气和而天下和庶事正而天下正伏惟皇帝陛下天授一德时歴多艰翊太祖以兴邦佐先皇而定难拯嗣昭于潞困救德威于燕危遏思逺而全邺都诛彦章而下梁苑成再造之业由四征之功洎纂鸿图每敷皇化去内库而省庖膳出宫人而减伶官轻寳玉之珍却鹰鹯之贡淳风旣洽嘉瑞自臻故登极之前人皆不足改元之后时便有年遐荒旋毙于戎王重译径来于蛮子东廵而守殷殪北讨而王都殱破契丹而燕赵无虞控灵武而沙并复近以飨上元而荐太庙就吉土而配昊天辂已降而雨霑事欲行而月见燔柴礼毕作解恩覃帝命咸均人情普悦非陛下有道有德至圣至明动不疑人静惟恭已常敦孝礼毎纳忠言则何以临御五年澄清四海时久纒于灾害民骤见于和平休徴备载于简编徽号过持于谦譲三年不允众志皆坚天不以上帝自崇日不以大明自贵于烝民有惠于元后同符烈圣皆然旧章斯在今以明庭百辟列土诸侯中外同辞再三沥恳臣等不胜大愿谨奉玉寳玉册上号曰圣明神武文德恭孝皇帝伏惟皇帝陛下体尧舜之至道法日月于太虚威于夷狄恩及虫鱼奉国者继加荣宠违天者咸就诛锄典礼当告成之后夙夜思卽位之初千秋万岁永混车书宰臣冯道之辞也庚申以左金吾上将军史敬镕为邓州节度使以右金吾上将军符彦超为兖州节度使以骁卫上将军张敬询为滑州节度使以阆州防御使孙岳为鳯州节度使诏改鳯翔管内应州为匡州信州为晏州改新州管内武州为毅州五月乙丑郑州防御使张进副使咸继威并停任以盗掠城中居人故也丙寅以少府监韦肃为洺州刺史以潞州节度使王建立为太傅致仕建立素与安重诲不恊因其入朝乃言建立自鎭归朝过邺都日有扇摇之言以是罪之故令致仕丁邜以前兴元节度使刘仲殷防知潞州军州事戍辰以安州节度使髙行珪卒辍朝有司上言皇后受册内外命妇并合奉贺今未有命妇准例上表称贺中书诸道节度使但进表上言皇帝外命妇上皇后贺牋表进呈讫无报应皇亲或有庆贺及起居章表内中进呈后秪宣示来使并不合答复从之壬申以权知昭义军军州事刘仲殷为潞州节度使检校太傅丁丑帝临轩命使册淑妃曹氏为皇后礼院上言百官上疏于皇后曰皇后殿下及六宫及率土妇人庆贺只呼殿下不言皇后中书覆奏若只呼殿下恐与皇太子无所分别凡上中宫表章呼皇后殿下若不形文字寻常祗呼皇后从之癸未太子少傅萧顷卒废朝甲申回鹘可汗仁裕遣使贡方物辛邜以翰林承旨兵部侍郎李愚为太常卿壬辰以前滑州节度使李从璋为右骁卫上将军六月丁酉以获驾马军都指挥使贵州刺史安从进为宣州节度使充防驾马军都指挥使以获驾步军都指挥使澄州刺史药彦稠为寿州节度使兼获步军都指挥使甲辰以皇城使安崇绪为河阳留后重诲子也鳯翔奏所管良晏匡三州并无属县请却改为县从之仍旧为军鎭前振武节度使安金全卒壬子中书门下奏详覆到礼部院今年及第进士李飞樊吉夏侯珙吴沺王德柔李谷等六人望放及第其卢价等七人及賔贡郑朴望许令将来就试知贡举张文寳试士不得精当望罚一季俸从之丁已皇子北京畱守河东节度使从厚移领鎭州以左武卫上将军李从温为许州节度使秋七月甲子以宣徽南院使行右卫上将军判三司冯赟为北京畱守太原尹巳已以邓州节度使史敬镕卒废朝甲戌以左威卫上将军梁汉颙为邓州节度使前兖州节度使赵在礼为左骁卫上将军庚辰奉国军节度使兼威武军节度副使检校太尉兼侍中王延禀加兼中书令诏诸州得替防御团练使刺史并宜于班行比拟如未有员阙可随常参官逐日立班新例也辛巳诏拣年少宫人及西川宫人并还其家无家可归者任从所适甲申以前齐州防御使孙璋为鄜州节度使戊子以右散骑常侍陆崇卒废朝崇为福建册使卒于明州赠兵部尚书宿州进白安重诲谓其使曰丰年为上瑞怀狡性虽白何为命退归八月甲午以前邓州节度使卢文进为左卫上将军北京奏吐浑千余帐内附于天池川安置禁在京百司影射州县税户乙未捧圣军使李行德十将张俭告宻人邉彦温并族诛以其诬告安重诲私市兵仗故也以前许州节度使张延朗为检校太傅行兵部尚书充三司使三司之有使额自延朗始也初中书覆奏授延朗诸道盐铁转运等使兼判户部度支事奏入宣防曰防计之司国朝重事将总成其事额俾专委于近臣贵便一时何循往例兼移内职可示亲规张延朗可充三司使班在宣徽使下癸卯北京奏生吐浑内附欲于岚州安族帐都官员外郎知制诰张昭逺奏请依国朝旧例选郎官御史分行天下宣问风俗兴利除害不报壬寅皇子河南尹判六军诸卫事从荣封秦王仍令所司择日册命【五代防要长兴元年九月太常礼院奏草定秦王仪注士叚颙议曰据开元礼临轩册礼命诸王大臣其日受册者朝服从第卤簿与百官俱集朝堂就次受册讫通事舎人引不载谒朝还第之议自开元以后册拜诸玉皆正衙门命诣延英进册皇帝御内殿髙品引王人立于位髙品宣制读册王受册讫归院亦无乗辂谒朝之礼臣按五礼精义云古者皆因禘尝而颁爵禄所以示无自専禀之于祖宗也个虽册命不在烝尝然拜大官封大邑必至殿廷敬慎之道也今当司欲准开无礼其日秦王服朝服自理所乗辂车备卤簿与群臣俱集朝堂就次受册讫至应天门外奉册置于载册之车秦王升辂出谒太庙讫归理仪伏卤簿如来时之仪从】戊申兖州奏淮南海州都指挥使王传拯杀本州刺史陈宣焚烧州城以所部兵士及家口五千人归国至沂州帝遣使慰纳之庚戌正衙命使册福庆长公主孟氏以前雄武军节度使王思同为左武卫上将军以前鳯州节度使陈臯为右威卫上将军壬子正衙命使赴大原册永寕公主石氏乙邜以左监门卫上将军陈延福卒废朝丙辰皇子鎭州节度使从厚封宋王仍令择日册命九月乙丑阶州刺史王贽上言一州主客户才及千数并无县局臣今检括得新旧主客已及三千二百欲依旧额立将利福津二县请置令佐从之丁丑诏天下诸州府不得奏荐着紫衣官员为州县官戍寅升尚书右丞为正四品癸未利阆遂三州奏东川节度使董璋谋叛结连西川孟知祥甲申以鎭州节度使范延光为检校太傅守刑部尚书充枢宻使利州阆州进纳东川檄书言将兵击利阆责以间谍朝廷为名乙酉以左骁卫上将军赵在礼为同州节度使兼四面行营马步军都指挥使枢宻院直学士守工部侍郎阎至枢宻院直学士守尚书右丞史圭并转户部侍郎依前充职以翰林学士守户部侍郎李怿为尚书右丞以翰林学士户部侍郎刘昫为兵部侍郎以翰林学士中书舎人窦梦徴为工部侍郎依前充职以中书舎人刘赞为御史中丞以御史中丞许光义为兵部侍郎以兵部侍郎姚顗为吏部侍郎丙戌诏东川节度使董璋可削夺在身官爵仍徴兵进讨丁亥以西川节度使孟知祥兼西南面供馈使天雄军节度使石敬瑭兼东川行营都招讨使以遂州节度使夏鲁竒兼东川行营招讨副使庚寅以右卫上将军王思同为京兆尹充西京畱守兼西南行营马步都虞侯冬十月壬辰以太子少傅李琪卒废朝癸巳以鄜州节度使米君立卒废朝诏凡赙赠布帛言段不言端匹段者二丈也宜令三司依此给付甲午正衙命使册兴平公主于宋州节度使驸马都尉赵延寿之私第己亥以左骁卫上将军李从璋为陜州节度使陜州节度使刘彦琮移鎭邠州尚书博士田敏请依旧典藏氷颁氷以销隂阳愆伏之沴诏从之【五代会要载原勅云藏氷之制载在前经献庙之仪废于近代旣朝臣之特举案典礼以宜行田敏所奏祭司寒献羔事宜依其桃弧棘矢事久不行理难备创其诸侯亦宜准往制藏氷】乙已供奉官张仁晖自利州回奏董璋攻陷阆州节度使李仁矩举家遇害丁未宫苑使董光业并妻子并斩于都市璋之子也辛亥以武安军节度副使洪鄂道行营副都统检校太尉马希声为武安军节度使加兼侍中时湖南马殷奏久病不任军政乞以男希声为帅故有是命中书奏吏部流内铨诸色选人所试判两节度欲委定其等第文优者超一资其次者次资又次者以同类道理全疎者于同类中少人户处注拟从之十一月庚申朔帝御文明殿册皇子秦王仗卫乐悬如仪甲子正衙命使册皇子宋王于鎭州是日幸龙门翼日冯道奏曰陛下宫中无事逰幸近郊则可矣若涉歴山险万一马足蹉跌则贻臣下之忧臣闻千金之子坐不垂堂百金之子立不倚衡况贵为天子岂可自轻哉帝敛容谢之退令小黄门至中书问道垂堂倚衡之义道因注解以闻帝深纳之已已故太子少保致仕封舜赠太子少傅庚午应州节度使张敬达移云州以捧圣都指挥使守恩州刺史沙彦询为应州节度使以颍州团练使高行周为安北都防充振武节度使壬申黔南节度使杨汉章弃城奔忠州为董璋所攻也乙亥制西川节度使孟知祥削夺官爵以其同董璋叛也丙子以前同州节度使罗周敬为左监门上将军丁丑故兵部侍郎许光义赠礼部尚书辛巳西面军前奏今月十三日阶州刺史王贽泸州刺史冯晖自利州取山路出剑门闗外倒下杀败董璋守闗兵士三千人复剑州甲申日南至帝御文明殿受朝贺丙戌以给事中郑韬光为左散常侍青州奏得登州状丹按巴坚男东丹王托云越海来归国【契丹国志东丹王失职怨望率其部四十人越海归唐】十二月乙未荆南奏湖南节度使楚国王马殷薨废朝三日庚子以前襄州节度使安元信为宋州节度使辛丑幸苑中丁未以二王后秘书丞袭□国公杨仁矩卒辍朝赠工部郎中庚戌湖南节度使马希声起复加兼中书令壬子以枢宻院直学士户部侍郎阎至为泽州刺史枢宻院直学士户部侍郎史圭为贝州刺史甲寅遣枢宻使安重诲赴西面军前时帝以蜀路险阻进兵艰难潼闗已西物价甚贱百姓挽运至利州率一斛不得一防谓侍臣曰闗西劳扰未有成功谁能办吾事者朕须自行安重诲曰此臣之责也臣请行帝许之言讫而辞翼日遂行甲寅故西川兵马都监泗州防御使李严赠太傅丙辰车驾畋于西山腊也丁已回鹘遣使来朝贡戊午故荆南节度使检校太尉兼尚书令南平王髙季兴赠太尉
