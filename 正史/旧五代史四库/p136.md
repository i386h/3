<!-- { "loadSidebar": true } -->
　　赵莹字辉华隂人也曽祖溥江陵县丞祖孺秘书正字父居晦为农莹风仪美秀性复纯谨梁龙徳中始解褐为康延孝从事后唐同光中延孝镇陜州会庄宗伐蜀命延孝为骑将将行留莹监修金天神祠功既集忽梦神召于前亭待以优礼谓莹曰公富有前程所宜自爱因遗一劒一笏觉而骇异明宗即位以高祖为陜府两使留后莹时在郡以前官谒之一见如旧相识即奏署管记髙祖歴诸镇皆从之累使阙下官至御史大夫赐金紫髙祖再镇并州位至节度判官髙祖建号授莹翰林学士承旨金紫光禄大夫户部侍郎知太原府事寻迁门下侍郎同平章事监修国史车驾入洛使持聘谢契丹及还加光禄大夫兼吏部尚书判戸部初莹为从事丁母忧髙祖不许归华下以麤缞随幕人或短之及入相以敦让汲引为务监修国史日以唐代故事残缺署能者居职纂补实録及修正史二百巻行于时莹首有力焉少帝嗣位拜守中书令明年检校太尉本官出为晋昌军节度使是时天下大蝗境内捕蝗者获蝗一斗给粟一斗使饥者获济逺近嘉之未几移镇华州嵗余入为开封尹开运末冯玉李彦韬用事以桑维翰才望素重而莹柔而可制因共称之乃出维翰复莹相位加文馆大学士及李崧冯玉议出兵应接赵延寿而以杜重威为都督部署莹私谓冯李曰杜中令国之懿亲所求未惬心恒怏怏安可更与兵权若有事边陲只李守贞将之可也及契丹陷京城契丹主迁少帝于北塞莹与冯玉李彦韬俱从契丹永康王代立授莹太子太保周广顺初遣尚书左丞田敏报命于契丹遇莹于幽州莹得见华人悲怅不已谓田敏曰老身漂零寄于此近闻室家丧逝弱子无恙防中朝皇帝倍加存恤东京旧第本属公家亦闻优恩特给善价老夫至死无以报効于是南望稽首涕泗横流先是汉高祖以入蕃将相第宅徧赐随驾大臣故以莹第赐周太祖太祖时为枢密副使召莹子前刑部郎中易则告之曰所赐第除素属版籍外如有别契劵为已所置者可归本直即以千余缗遗易则易则惶恐辞让周太祖坚与之方受故莹言及之未几莹卒于幽州时年六十七莹初被疾遣人祈告于契丹主愿归骨于南朝使羁魂幸复乡里契丹主闵而许之及卒遣其子易从家人数辈防丧而还仍遣大将送至京师周太祖感叹久之诏赠太傅仍赐其子绢五百匹以备丧事令归葬于华隂故里刘昫字耀逺涿州归义人也祖乗幽府左司马父因幽州巡官昫神彩秀拔文学优赡与兄晅弟曍俱有乡曲之誉唐天祐中契丹陷其郡昫被俘至新州逃而获免后居上国大宁山与吕梦奇张麟结庵共处以吟诵自娱会定州连帅王处直以其子都为易州刺史署昫为军事衙推及都去任乞假还乡都招昫至中山会其兄晅自本郡至都荐于其父寻署为节度衙推不逾嵗命为观察推官歴二年都簒父位时都有客和少微素嫉晅搆而杀之昫越境而去寓居浮阳节度使李存审辟为从事庄宗即位授太常博士寻擢为翰林学士继改膳部员外郎赐绯比部郎中赐紫丁母忧服阕授库部郎中依旧充职明宗即位拜中书舍人歴户部侍郎端明殿学士明宗重其风仪爱其温厚长兴中拜中书侍郎兼刑部尚书平章事时昫入谢遇大祠明宗不御中兴殿閤门白旧礼宰相谢恩须正殿通唤请来日枢密使赵延寿曰命相之制下已数日中谢无宜后时因即奏之遂谢于端明殿昫自端明殿学士拜相而谢于本殿士子荣之清泰初兼判三司加吏部尚书门下侍郎监修国史时与同列李愚不协动至忿争时论非之未防俱罢知政事昫守右仆射以张延朗代判三司初唐末帝自凤翔至切于军用时王玫判三司诏问钱谷玫具奏其数及命赏军甚愆于素【通鉴帝问王玫以府库之实对有数百万在既而阅实金帛不过三万两匹】末帝怒用昫代玫昫乃搜索簿书命判官高延赏计穷诘勾及积年残租或塲务贩负皆虚系账籍条奏其事请可徴者急督之无以偿官者蠲除之【通鉴清泰二年八月逋诸道捕租三百三十八万】吏民相与歌咏惟主典怨沮及罢相之日羣吏相贺昫归无一人从之者葢憎其太察故也天福初张从宾作乱于洛阳害皇子重乂诏为东都留守判河南府事寻以本官判盐铁未防奉使入契丹还迁太子太保兼左仆射封谯国公俄改太子太傅开运初授司空平章事监修国史复判三司契丹主至不改其职昫以眼疾乞休致契丹主授昫守太保契丹主北去留于东京其年夏以病卒年六十汉高祖登极赠太保初昫避难河朔匿于北山兰若有贾少瑜者为僧辍衾袍以温燠之及昫官达致少瑜进士及第拜监察御史闻者义之
　　冯玉【以下有阙文欧阳史云字景臣定州人也】少帝嗣位纳冯后于中宫后即玉之妹也玉既聮戚里恩宠弥厚俄自知制诰中书舍人出为颍州团练使迁端明殿学士户部侍郎寻加右仆射军国大政一以委之【以下有阙文通鉴云冯玉每善承迎帝意由是益有宠尝有疾在家帝谓诸宰相曰自刺史以上俟冯玉出乃得除其倚任如此玉乗势弄权四方赂遗辐辏其门由是朝政益壊】张彦泽陷京城军士争凑其第家财巨万一夕罄空玉假盖而出犹绕指以谄彦泽且请引送玉玺于契丹主将利其复用玉从少帝北迁契丹命为太子少保至周太祖广顺二年其子杰自幽州不告父而亡归玉惧谴责寻以忧恚卒于蕃中【五代史补冯玉尝为枢密使有朝使马承翰素有口辨一旦持刺来谒玉玉览刺辄戏曰马既有汗宜卸下鞍承翰应声曰明公姓冯可谓死囚逢狱玉自以失言遽延而谢之】
　　殷鹏字大举大名人也以隽秀为乡曲所称弱冠擢进士第唐闵帝之镇魏州闻其名辟为从事及即位命为右拾遗歴左辅阙考功员外郎充史馆修撰迁刑部郎中鹏姿顔若妇人而性巧媚天福中擢拜中书舍人与冯玉同职玉本非代言之才所得词目多托鹏为之玉尝以姑息字问于人人则以辜负字教之玉乃然之当时以为笑端鹏之才比玉虽优其纎佞过之后玉出郡借第以处之分禄食之及玉为枢密使擢为本院学士每有庶寮秉鞹谒玉故事宰臣以履见之鹏多在玉所见客亦然有丞郎王易简退而有言鹏衔之及契丹入汴有人获玉与鹏有籖记字皆朝廷上列有不得志欲左授者则易简是其首焉玉既北行鹏亦寻以病卒史臣曰维翰之辅晋室也罄弼谐之志防缔搆之功观其効忠亦可谓社稷臣矣况和戎之防固非误计及国之亡也彼以灭口为谋此掇殁身之祸则画防之难也岂期如此哉是以韩非慨慷而着説难者当为此也悲夫赵莹际会风云优防藩辅虽易箦于絶域终归柩于故园盖仁信之行通于遐迩故也刘昫有真相之才克全嘉誉冯玉乗君子之器终殁穷荒其优劣可知矣












　　旧五代史巻八十九
　　旧五代史巻八十九攷证
　　晋列传四桑维翰传维翰使亲党受宠于少帝者密致自荐曰陛下欲制北戎以安天下非维翰不可　案欧阳史作维翰隂使人説帝与是书同通鉴作或谓帝曰欲安天下非桑维翰不可与是书异
　　张彦泽既受少帝密旨　案通鉴攷异云彦泽既降契丹岂肯复受少帝之命当系彦泽自以私怨杀维翰非受命于少帝也
　　所有田园邸第并令赐之　案欧阳史作赀财尽为彦泽所掠
　　赵莹传授莹太子太保　案辽史作太子太傅
　　刘昫传歴户部侍郎　案是书唐明宗纪作兵部侍郎与此传异欧阳史从是书本纪
　　授昫守太保　案欧阳史作罢为太保

　　旧五代史巻八十九攷证
<史部,正史类,旧五代史>
　　钦定四库全书
　　旧五代史巻九十
　　宋门下侍郎参知政事监修国史薛居正等撰
　　晋书第十六
　　列传五
　　赵在礼字干臣涿州人也曾祖景裕祖士亷皆不仕父元德卢台军使在礼始事燕帅刘仁恭为小校唐光化末仁恭遣其子守文逐浮阳节度使卢彦威据其城升在礼为军使以佐守文及守文死事其子延祚为守光所害守光子继威复为部将张万进所杀在礼遂事万进万进奔梁在礼乃与沧州畱后毛璋归太原同光末为效节指挥使屯于贝州会军士皇甫晖等作乱推指挥使杨晸为帅晸不从为众所害携晸首以胁在礼在礼知其不可拒遂从之以四年二月六日引众入邺在礼自称畱后【宋史张锡传赵在礼举兵于邺濒河诸州多搆乱锡权知棣州事卽出省钱赏军皆大悦一郡独全棣人赖之】唐庄宗遣明宗率师讨之会城下军乱在礼迎明宗入城事具唐书天成元年五月授滑州节度使检校太保制下在礼宻奏军情未欲除移且乞更伺少顷寻就改天雄军兵马畱后邺都畱守兴唐尹既而在礼将皇甫晖赵进等相次除郡赴任【欧阳史皇甫晖传明宗即位晖自军卒擢拜陈州刺史九国志赵进传天成初除贝州刺史邺都衙内指挥使】在礼乃上表乞移旌节十二月授沧州节度使二年七月移镇兖州长兴元年入为左骁衞上将军俄改同州节度使会髙祖受明宗命统大军伐蜀以在礼充西川行营歩军都指挥使収劒州而还四年移镇襄州清防三年授宋州节度使加检校太尉同平章事髙祖登极移镇郓州加检校太师兼侍中封衞国公天福六年七月授许州节度使八年四月移镇徐州进封楚国公开运元年以契丹为患少帝议北征八月朔降制命一十五将以在礼为北面行营马歩都虞候十一月改行营副都统都虞候如故受诏屯澶州再除兖州节度使依前副都统三年正月授晋昌军节度使时少帝为其子延煦娶在礼女为妻礼会之日其仪甚盛京师以为荣观五月进封秦国公累食邑至一万三千户实封一千五百户在礼歴十余镇善治生殖货积财钜万两京及所莅藩镇皆邸店罗列在宋州日值天下飞蝗为害在礼使比户张幡帜鸣鼙鼓蝗皆越境而去人亦服其智焉凡聚敛所得唯以奉权豪崇释氏而已及契丹入汴自镇赴阙时契丹首领奚王伊喇等在洛下在礼望尘致敬首领等倨受其礼加之凌辱邀索货财在礼不胜其情行至郑州泊于逆旅闻同州刘继勲为契丹所鏁大惊丁未歳正月二十五日夜以衣带就马枥自绞而卒年六十六汉髙祖即位赠中书令在礼凡四子虽歴内职皆早卒孙延勲仕皇朝歴岳蜀二州刺史【五代史补赵在礼之在宋州也所为不法百姓苦之一旦下制移镇永兴百姓欣然相贺曰此人若去可谓眼中抜钉子何快哉在礼闻之怒欲报抜钉之谤遽上表更求宋州一年时朝廷姑息勲臣诏许之在礼于是命吏籍管内户口不论主客毎歳一千纳之于家号曰抜钉钱莫不公行督责有不如约则加之鞭防虽租赋之不若也是歳获钱百万】
