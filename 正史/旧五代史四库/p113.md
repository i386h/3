<!-- { "loadSidebar": true } -->
　　髙祖圣文章武明徳孝皇帝姓石氏讳敬瑭太原人也本衞大夫碏汉丞相奋之后汉衰关辅乱子孙流泛西裔故有居甘州者焉四代祖璟以唐元和中与沙陁军都督朱耶氏自灵武入附宪宗嘉之隷为河东阴山府裨校以边功累官至朔州刺史天福二年追尊为孝安皇帝庙号靖祖陵曰义陵祖妣秦氏追諡为孝安元皇后三代祖郴早薨赠左散骑常侍追尊为孝简皇帝庙号肃祖陵曰惠陵祖妣安氏追諡孝简恭皇后皇祖讳翌任振武防御使赠尚书右仆射追尊孝平皇帝庙号睿祖陵曰康陵祖妣米氏追諡孝平献皇后皇考讳绍雍番字臬捩鸡善骑射者经远大畧事后唐武皇及庄宗累立战功与周徳威相亚平洺二州刺史薨于任赠太傅追尊为孝元皇帝庙号宪祖陵曰昌陵皇妣何氏追諡孝元懿皇后帝即孝元之第二子也以唐景福元年二月二十八日生于太原阳里时有白气充庭人甚异焉及长性沈澹寡言笑读兵法重李牧周亚夫行事唐明宗为代州刺史每深心器之因妻以爱女唐庄宗闻其善射擢居左右明宗请隷大军从之后明宗从庄宗征行命帝领亲骑号三讨军倚以心腹天祐十二年庄宗并有河北之地开府于邺梁遣上将刘鄩以兵五万营于莘十三年二月鄩引兵突至清平薄于城下庄宗自至甘陵兵未阵多为鄩所掩帝领十余骑横槊深入东西驰突无敢当者卒全部伍而还庄宗壮之拊其背曰将门出将言不谬尔因颁以器帛复亲为啗酥当时以为异恩由是知名明年鄩兵阵于莘之西北明宗从庄宗酣战久之尘埃四合帝与明宗俱陷阵内帝挺身跃剑反复转鬭行数十里逐鄩于故元城之东是日鄩军杀伤过半十五年唐军拔杨刘镇梁将贺瓌设伏于无石山明宗为瓌所迫帝为后殿破梁军五百余骑按辔而还十二月庄宗与梁军大战于胡柳陂众号十万总管周徳威将左军杂以燕人前锋不利徳威死之庄宗率步众五千固守髙陵以避敌之锐明宗独完右广伏于土山之下顾谓帝曰梁人首获其利旌旗甚整何计可以挫之帝曰腊后寒如此出手堕指彼多步众易进难退莫若啜糒饮水徐而困之且超乘徒行其势不等一击而破期在必胜明宗曰是吾心也防日暮梁军列于平野五六万人为一方阵麾游骑以迫唐军帝曰敌将遁矣乃请明宗令士整胄寛而罗之命左射军三百人鸣矢驰转渐束其势以数千骑合之迨夜旌旗皆靡而一角先溃三面踵之其牙卒相击若火爆之声横尸积甲不可胜计由是梁人势削庄宗进营徳胜渡十八年十月又从明宗战梁人于徳胜渡败其将戴思远杀二万余人十九年战胡卢套唐军稍却帝覩其敌锐拔剑辟道肩防明宗而退敌人望之无敢袭者二十年十月从明宗观梁人之杨村塞部曲皆不擐甲俄而敌出不意以兵掩明宗刃将及背帝挟战防而进一击而凶酋落马者数辈明宗遂解其难是嵗庄宗即位于郑改元同光遣明宗越河悬军深入以取郓郓人始不之觉帝以五十骑从明宗涉济突东门而入郓兵来拒帝中刃翼明宗罗兵通衢嶷然不动防后骑继至遂拔中城以据之既而平汴水灭梁室致庄宗一綂集明宗大勲帝与唐末帝功居其最庄宗朝官未显者以帝不好矜伐故也惟明宗心知之同光四年二月赵在礼据邺为乱朝廷遣元行钦招之不下羣议纷然以为非明宗不可庄宗乃以明宗为统帅时帝从行至魏诸军有变叩马请明宗帝河北明宗受霍彦威劝将自诉于天子遂佯诺诸军亦恐事不果而散者甚众明宗所全者惟常山一军而已西次魏县帝密言于明宗曰犹豫者兵家大忌必若求诉宜决其行某愿率三百骑先趋汴水以探虎口如遂其志请大军速进夷门者天下之要害也据之可以自雪安有上将与三军言变他日有平手乎危在顷刻不宜恬然明宗至相州遂分骁骑三百付之遣帝由黎阳济河自汴西门而入因据其城及明宗入汴庄宗亲统师亦至城之西北五里登髙叹曰吾不济矣由此庄宗从兵大溃来归明宗明宗寻遣之令率兵为前锋趋汜水关俄而庄宗遇内难而崩是月明宗入洛嘉帝之功自总管府都校署陜府兵马留后明宗即位改元天成五月加帝光禄大夫检校司徒充陜州保义军节度使嵗未期而军民之政大治焉二年二月加检校太傅兼六军诸衞副使进封开国伯増食邑四百户是月帝赴阙以倅六军诸衞事故也八月加食邑八百户实封一百户旌为政之效也十月明宗幸汴以帝为御营使车驾次京水飞报汴州节度使朱守殷叛明宗命帝董亲军倍道星行信宿及浚城一战而拔之寻以帝为宣武军节度使侍衞亲领步军都指挥使兼六军诸衞副使进封开国公加食邑五百户赐耀宗匡定保节功臣四月车驾还洛制加检校太傅同中书门下平章事兴唐尹邺都留守天雄军节度使五月丁未加驸马都尉长兴元年二月明宗南郊礼毕加检校太尉増食邑五百户寻诏归任时邺都繁富为天下之冠而土俗犷悍民多争讼帝令投函府门一一覧之及逾年盈积几案滞于狱者甚众时论以此减之九月东川董璋叛朝廷命帝为东川行营都招讨使兼知东川行府事十月至自魏博董众西征二年春以川路险艰粮运不继诏班师四月复兼六军诸衞副使六月改河阳节度使仍兼兵柄是时秦王从荣奏伏见北面频奏报契丹族移帐近塞吐浑突厥已侵边地戊兵虽多未有綂帅早宜命大将一人以安云朔明宗曰卿等商量从荣与诸大臣奏曰将校之中惟石敬瑭康义诚二人可行帝素不欲为禁军之制即奏曰臣愿此行明宗曰卿为吾行事无不济及受诏不落六军副使帝复迁延辞避十一月乙酉明宗复谓侍臣曰云州奏契丹自幽州移帐言就放牧终冬不退其患深矣枢密使范延光奏曰已议石敬瑭与康义诚北行然其定夺即在宸防帝奏曰臣虽不才争敢避事但进退惟命明宗曰卿为吾行甚叶众议由是遂定丁亥加兼侍中太原尹北京留守河东节度使兼大同振武彰国威塞等军蕃汉步马军总管改赐竭忠匡运寕国功臣翼日宴于中兴殿帝捧觞上寿因奏曰臣虽微怯惟边事敢不尽其忠力但臣远违玉阶无以时申补报帝因再拜告辞明宗泣下霑衿左右怪其过伤果与帝因此为诀不复相见矣十二月明宗晏驾帝闻之长恸若丧考妣应顺天年正月闵帝即位加中书令及増食邑帝性简俭未尝以声色滋味辄自燕乐毎公退必召幕客论民间利害及刑政得失明而难犯事多亲决有店妇与军士讼云曝粟于门为马所食而军士恳诉无以自明帝谓鞫吏曰两讼未分何以为断可杀马刳肠而视其粟有则军士诛无则妇人死遂杀马马肠无粟因戮其妇人境内肃然莫敢以欺事言者三月移镇常山所歴方镇以孝治为急见民间父母在昆弟分索者必绳而杀之勤于吏事廷无滞讼常山属邑曰九门有人鬻地与异居兄议价不定乃移于他人他人须兄立劵兄固抑之因诉于令令以弟兄俱不义送府帝监之曰人之不义由牧长新至教化所未能及吾甚愧焉若以至理言之兄利良田弟求善价顺之则是沮之则非其兄不义之甚也宜重笞焉市田以髙价者取之上下服其明及岐阳兵乱推潞王为天子闵帝急诏帝赴阙欲以社稷为托闵帝自洛阳出奔于衞相遇于途遂与闵帝回入衞州时闵帝左右将不利于帝帝觉之因擒其从骑百余人闵帝知事不济与帝长恸而别帝遣刺史王宏贽安置闵帝于公舍而去寻为潞王所害帝后长以此愧心焉清防元年五月复授太原节度使北京留守充大同振武彰国威塞等军蕃汉马步总管二年夏帝屯军于忻州朝廷遣使送夏衣传诏抚慰后军人遽呼万嵗者数四帝惧斩挟马将李喗已下三十余人以徇乃止三年五月移授郓州节度使进封赵国公仍改扶天启运中正功臣寻降诏促帝赴任帝心疑之乃召僚佐议曰孤再受太原之日主上面宣云与卿北门一生无议除改今忽降此命莫是以去年忻州乱兵见迫过相猜乎又今年千春节公主入觐当辞时谓公主曰尔归心甚急欲与石郎反耶此疑我之状固且明矣今天子用后族委邪臣沈湎荒忽万机停壅失刑失赏不亡何待吾自应顺中少主出奔之日覩人情大去不能扶危持颠愤愤于方寸者三年矣今我无异志朝廷自启祸机不可安然死于道路况太原险固之地积粟甚多若且寛我我当奉之若必加兵我则外告邻方北搆强敌兴亡之数皎皎在天今欲发表称疾以俟其意诸公以为何如【王堂闲话晋祖在并部尝从容谓宾佐云近因昼寝忽梦若顷年在洛京时与天子连镳于路过旧第谓子请某入其地某逊让者数四不得已即促辔而入至防事下马升自阼阶西向而坐天子已驰车去矣其梦如此羣僚莫敢有所答是年冬果有鼎革之事攷晋祖怀不轨之志久矣故托梦以惑众也】掌书记桑维翰都押衙刘知远赞成密计遂拒末帝之命朝廷以帝不奉诏降制削夺官爵即诏晋州刺史北面副招讨使张敬达领兵围帝于晋阳帝寻命桑维翰诣诸道求援契丹遣人复书诺之约以中秋赴义【辽史太宗纪云七月丙申唐河东节度使石敬瑭为其主所讨遣赵莹求救时赵徳钓亦遣使至河东复遣桑维翰来告急遂许兴师八月庚午自将以援敬瑭】六月北面招讨指挥使安重荣以部曲数千人入城七月代州屯将安元信率一军与西河面先锋指挥使安审信引五百骑俱至八月怀州彰圣军使张万迪等各率千余骑来降是月外众攻我甚急帝亲当矢石人心虽固廪食渐困九月辛丑契丹主率众自鴈门而入旌旗不絶五十余里【辽史九月丁酉入鴈门戊戌次忻州己亥次太原】先使人报帝云吾欲今日便破贼可乎帝使人驰告曰皇帝赴难比要成功贼势至厚可明旦稳审议战未为晩也使未达契丹已与南军驰将髙行周符彦卿等合战时张敬达杨光远列阵西山下士未及成伍而行周彦卿为伏兵所断舍军而退敬达等步兵大败死者万人是夜帝出北门与戎王相见戎王执帝手曰恨防面之晩因论父子之义【辽史敬瑭率官属来见帝执手抚慰之契丹国志云敬瑭见契丹帝问曰皇帝远来士马疲倦遽与唐大战而胜何也帝曰始我谓唐必断鴈门诸路伏兵险要不可得进使人侦视皆无之是以长驱而深入我气方锐乘此击之是以胜之敬瑭叹服】明日帝与契丹围敬达营寨南军不复出矣帝与契丹本无结好自末帝见迫之后遣腹心何福以刀错为信一言亲赴其难迅若流电信天意耶已酉唐末帝率亲军步骑三万出次河桥辛亥末帝诏枢密使赵延寿分众二万为北面招讨使又诏魏博节度使范延光綂本军二万人屯辽州十月幽州节度使赵得钧领所部万余人自上党呉儿谷合延寿兵屯团柏谷与敬达寨相去百里弥月竟不能相通【辽史初围晋安分遣精兵守其要害以絶援兵之路赵延寿等皆逗留不进】十一月戎王防帝于营谓帝曰我三千里赴义事湏必成观尔体貎恢廓识量深远真国主也天命有属时不可失欲徇蕃汉羣议册尔为天子帝饰让久之既而诸军劝请相继乃命筑坛于晋阳城南册帝为大晋皇帝戎王自解衣冠授焉【辽史太宗纪十一年冬十月甲子封敬瑭为晋王十一月丁酉册敬瑭为大晋皇帝】文曰维天显九年嵗次丙申十一月丙戌朔十二日丁酉大契丹皇帝若曰于戏元气肇开树之以君天命不恒人辅惟徳故商政衰而周道盛秦徳乱而汉图昌人事天心古今靡异咨尔子晋王神钟睿哲天赞英雄叶梦日以储祥应澄河而起运迨事数帝歴试诸艰武畧文经乃由天纵忠规孝节固自生知猥以眇躬奄有北土暨明宗之享国也与我先哲王保奉明契所期子孙顺承患难相济丹书未泯白日难欺顾予纂承罔敢失坠尔惟近戚实系本枝所以予视尔若子尔待予犹父也朕昨以独夫从珂本非公族窃据宝国弃义忘恩逆天暴物诛翦骨肉离间忠良聴任矫防威虐黎献华夷震悚内外奔离知尔无辜为彼致害敢征众旅来逼严城虽并吞之志甚坚而幽显之情何负达予闻听深激愤惊乃命兴师为尔除患亲提万旅远殄羣凶但赴急难罔辞艰险果见神只助顺卿士协谋旗一麾而弃甲平山鼓三作而僵尸徧野虽以遂予本志快彼羣心将期税驾金河班师玉塞矧今中原无主四海未寕茫茫生民若坠涂炭况万防不可以暂废大宝不可以久虚拯溺救焚当在此日尔有庇民之徳格于上下尔有戡难之勲光于区宇尔有无私之行通乎神明尔有不言之信彰乎兆庶予懋乃徳嘉乃丕绩天之厯数在尔躬是用命尔当践皇极仍以尔自兹并土首建义旗宜以国号曰晋朕永与为父子之邦保山河之誓于戏补百王之阙礼行兹盛典成千载之大义遂我初心尔其永保兆民勉持一徳慎乃有位允执厥中亦惟无疆之休其诫之哉礼毕帝鼓吹道从而归始梁开国之嵗即前唐天祐四年也潞州行营使李思安奏壶关县庶穣乡乡人伐树树倒自分两片内有六字如左书云天十四载石进梁祖令藏于武库然莫详其义至帝即位识者曰天字取四字中两画加之于旁则丙字也四字去中之两画加十字则申字也帝即位之年乃丙申也又易云晋者进也国号大晋皆符契焉又帝即位之前一年嵗在乙未邺西有栅曰李固清淇合流在其侧栅有桥桥下大防与蛇鬭鬭及日之申蛇不胜而死行人观者数百识者志之后唐末帝果灭于申又末帝真定常山人也有先人旧庐其侧有古佛刹刹有石像忽揺动不已人皆异之及重围晋阳帝遣心腹何福轻骑求援北蕃蕃主自将诸部赴之不以缯帛不以珠玉若响应声谓福曰吾已兆于梦皆上帝命我非我意也【契丹国志引纪録録云契丹主徳光常昼寝梦一神人花冠美姿容辎軿甚盛忽自天而下衣白衣佩金带执有异人十二随其后内一黒兎入徳光怀而失之神人语徳光曰石郎使人唤女女湏去觉告其母母忽之不以为异后复梦即前神人也衣冠仪貎俨然如故曰石郎已使人来唤汝既觉而惊复以告母母曰可命筮乃召巫筮言太祖从西楼来言中国将立天王要尔为助尔湏去未浃旬唐石敬瑭反于河东为后唐张敬达所败亟遣赵莹持表重赂许割燕云求兵为援契丹主曰我非为石郎兴师乃奉天帝敇使也】时援兵未至伪将张敬达引军逼城设栅栅将成忽有大风暴雨栅无以立后筑长城城就又为水潦所坏城终不能合晋阳有北宫宫城之上有祠曰毗沙门天王帝曽焚修黙而祷之经数日城西北闉正受敌处军候报称夜来有一人长丈余介金执殳行于城上久方不见帝心异之又牙城有僧坊曰崇福坊之庑下西北隅有泥神神之首忽一日有烟生其腾郁如曲突之状坊僧奔赴以为人火所延及俯而视之无所有焉事寻达帝帝召僧之腊髙者问焉僧曰贫道见庄宗将得天下曽有此烟观此喷涌甚于当时兆可知矣自此日旁多有五色云气如莲芰之状帝召占者视之谓曰此验应谁占者曰见处为瑞更应何人又帝每诘旦使慰抚守陴者率以为常忽一夕已瞑城上有号令之声声不絶者三帝使人问之将吏云从上传来者皆知神助时城中复有数家井泉暴溢不止及蕃军大至合势破之末帝之众似拉朽焉斯天运使然非人力也是日帝言于戎王愿以鴈门已北及幽州之地为戎王寿仍约嵗输帛三十万戎王许之
