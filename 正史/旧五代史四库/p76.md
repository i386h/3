<!-- { "loadSidebar": true } -->
　　应顺元年春正月壬申朔帝御广夀殿视朝百寮诣閤门奉慰时议者云月首以常服临不视朝可也乙亥契丹遣使朝贡【辽史太宗纪天显九年闰月戊午唐遣使来告哀即日遣使祭吊】丁丑以太常卿崔居俭为秘书监以前蔡州刺史张继祚为左武卫上将军充山陵桥道顿逓副使戊寅御明堂殿仗卫如仪宫悬乐作羣臣朝服就位宣制大赦天下改长兴五年为应顺元年时议者以梓宫在殡宫悬乐作非礼也悬而不作可也回鹘可汗仁美遣使贡方物故可汗仁裕进遗留马是日命中使三十五人以先帝鞍马衣带分赐藩位庚辰宰臣冯道加司空李愚加右仆射刘昫加吏部尚书余竝如故壬午侍卫亲军马步军都指挥使河阳节度使康义诚加检校太尉兼侍中判六军诸卫事甲申以侍卫马军都指挥使宁国军节度使安彦威为河中节度使以侍卫步军都指挥使忠正军节度使张从賔为泾州节度使竝加检校太傅以捧圣左右厢都指挥使钦州刺史朱洪实为宁国军节度使加检校太保充侍卫马军都指挥使以严卫左右厢都指挥使岩州刺史皇甫遇为中正军节度使检校太保充侍卫步军都指挥使戊子枢密使检校太尉同平章事朱昭枢密使检校太尉同中书门下二品冯赟竝加兼中书令北京留守河东节度使兼大同彰国振武威塞等军藩汉马步总管石敬瑭加兼中书令幽州节度使检校太尉兼中书令赵徳钧加检校太师兼中书令枢密使冯赟表坚让中书令制改兼侍中封邠国公庚寅凤翔节度使潞王从珂加兼侍中青州节度使检校太尉兼中书令房知温加检校太师辛夘以翰林学士承旨尚书右丞李怿为工部尚书以秘书监卢文纪为太常卿充山陵礼仪使壬辰荆南节度使检校太尉兼中书令髙从诲封南平王湖南节度使检校太尉兼中书令马希范封楚王甲午两浙节度使检校太师守中书令呉王钱元瓘进封呉越王前洺州团练使皇甫立加检校太保充鄜州节度使前彰义军节度使康福加检校太傅充邠州节度使劒南东西两川节度使检校太尉兼中书令蜀王孟知祥加检校太师制下知祥辞不受命丙申镇州节度使检校太尉兼侍中范延光汴州节度使检校太尉兼侍中赵延夀竝加检校太师戊戌山南西道节度使检校太傅同平章事张防钊襄州节度使赵在礼竝加检校太尉辛丑以振武军节度使安北都防杨檀兼大同彰国振武威塞等军都虞充北面马军都指挥使闰月壬寅朔羣臣赴西宫临癸夘御文明殿入閤以前右仆射权知河南府事卢质为太子少兼河南尹以谏议大夫唐汭膳部郎中知制诰陈乂竝为给事中充枢密院直学士【通鉴汭以文学从帝歴三镇在幕府及即位将佐之有才者朱冯皆斥逐之汭性迂疎朱冯恐帝含怒有时而发乃引汭于密近以其党陈乂监之】宣徽南院使骠骑大将军左卫上将军知内侍省孟汉琼加开府仪同三司赐忠贞扶运保泰功臣丙午正衙命使册皇太后曹氏戊申以前雄武军节度使刘仲殷为右卫上将军邢州节度使赵凤加爵邑自是诸藩镇文武臣寮皆次第加恩帝嗣位覃恩泽也以翰林学士中书舍人崔税为工部侍郎依前充职以给事中张鹏为御史中丞以御史中丞龙敏为兵部侍郎以太仆少卿窦维为大理卿甲寅正衙命使册皇太妃王氏集贤院上言准防书修创凌烟阁寻奉诏问阁髙下等级谨按凌烟阁都长安时在西内三清殿侧画像皆北面阁有中隔隔内面北写功髙宰辅南面冩功髙诸侯王隔外面次第图画功臣题赞自西京板荡四十余年旧日主掌官吏及画像工人竝已沦丧集贤院所管冩真官画真官人数不少都洛后废职今将起阁望先定佐命功臣人数请下翰林院预令写真本及下将作监兴功次序间架修建乃诏集贤御书院复置冩真官画真官各一员余依所奏丁巳安州奏此月七日夜节度使符彦超为部曲王希全所害废朝一日戊午以前振武军节度使安北都防髙行周为彰武节度使辛酉以前郓州使范政为少府监丙寅幸至徳宫车驾至兴教门有飞鸢自空而坠僵于御前是日大风晦防二月乙亥以前镇州节度使泾王从敏为宋州节度使己夘以前徐州节度使检校太傅李敬周为安州节度使是日宣授凤翔节度使潞王从珂为权北京留守以北京留守石敬瑭权知镇州军州事以镇州范延光权知邺都留守事以前河中节度使洋王从璋权知凤翔军军府事庚寅幸山陵工作所是日西京留守王思同奏凤翔节度使潞王从珂拒命丁酉王思同加同平章事充西面行营都部署以前邠州节度使药彦稠为副部署以河中节度使安彦威为西面兵马都监以前定州节度使李徳珫为权北京留守山陵使奏伏覩御札皇帝亲奉灵驾至园陵伏见累朝故事人君无亲送葬之仪请车驾不行不从乙未枢密使冯赟起复视事时赟丁母忧也己亥以司农卿张镈为殿中监庚子殿直楚匡祚上言监取亳州团练使李重吉至宋州系于军院重吉潞王之长子及幽于宋州帝犹以金帛赐之及闻西师咸叛方遣使杀之三月甲辰以前太仆少卿魏仁锷为太仆卿兴元节度使张防钊奏会合讨凤翔丙午以右领卫上将军武延翰为郢州刺史丁未洋州孙汉韶奏至兴元与张防钊同议进军己酉以镇州节度使范延光依前检校太师兼侍中行兴唐尹充天雄军节度使北面水陆转运制置使以北京留守河东节度使石敬瑭依前检校太尉兼中书令其真定尹充镇州节度使大同彰国振武威塞等军蕃汉马步总管如故辛亥以前定州节度使李徳珫为北京留充河东节度使许王从益加检校太保前河中节度使洋王从璋加检校太傅诏蕃侯带平章事以上薨许立神道碑差官撰文未带平章事及刺史准令式合立碑者其文任自制撰不在奏闻乙夘兴元张防钊奏自镇将兵赴凤翔收大防关宗正寺奏准故事诸陵有令丞各一员近例更委本县令兼之缘河南洛阳是京邑兼令丞不便诏特置陵台令丞各一员已未以前金吾大将军李肃为左卫上将军充山陵修奉上下宫都部署庚申西面步军都监王景从等自军前至奏今月十五日大军进攻凤翔十六日严卫右厢都指挥使尹晖引军东面入城右羽林都指挥使杨思权引军西面入城山南军溃帝闻之谓康诚等曰朕幼年嗣位委政大臣兄弟之间必无榛梗诸公大计见告朕独难违事至于此何方转祸朕当与左右自往凤翔迎兄主社稷朕自归藩于理为便朱昭冯赟不对义诚曰西师惊溃盖由主将失防今驾下兵甲尚多臣请自往关西振其兵威扼其冲要义诚又累奏请行帝召侍卫都将以下宣曰先皇帝弃万国朕于兄弟之中无心争立一旦被召主丧便委社稷岐阳兄长果致猜嫌卿等顷从先朝千征万战今日之事宁不痛心今据府库悉以颁赐卿等勉之乃出银绢钱厚赐于诸军是时方事山陵复有此赐府藏为之一空军士犹负赏物扬言于路曰到凤翔更请一分其骄诞无畏如是辛酉幸左藏库视给将士金帛是日诛马军都指挥使朱洪实坐与康义诚忿争故也癸亥以康义诚为凤翔行营都招讨使余如故以王思同为副招讨使以安从进为顺化军节度使充侍卫马军都指挥使诏左右羽林军四十指挥改为严卫左右龙武神武军改为捧圣甲子陜州奏潞王至潼关害西面都部署王思同乙亥宣谕西面行营将士俟平凤翔日人赏二百千府库不足以宫闱服翫增给诏侍卫马军都指挥使安从进京城巡检是日从进已得潞王书檄潜布腹心矣丁夘潞王至陜州戊辰帝急召孟汉琼不至召朱昭昭惧投于井安从进寻杀冯赟于其第是夜帝以百骑出武门谓控鹤指挥使慕容迁曰尔诚有马控鹤从予及驾出即阖门不行迁乃帝素亲信者也临危如是人皆恶之是月二十九日夜帝至卫州东七八里遇骑从自东来不避左右叱之乃曰镇州节度使石敬瑭也帝喜敬瑭拜舞于路帝下马恸哭谕以潞王危社稷康义诚以下叛我无以自庇长公主见教逆尔于路谋社稷大计敬瑭曰卫州王贽宿旧谙事且就贽图之敬瑭即驰骑而前见贽曰主上播迁至此危迫吾戚属也何以图全贽曰天子避狄古亦有之然于奔迫之中亦有将相国宝法物所以军长瞻奉不觉其亡也今宰执近臣从乎宝玉法物从乎询之无有贽曰大树将颠非一绳所维今以五十骑奔窜无将相一人拥从安能兴复大计所谓蛟龙失云雨者也今六军将士总在潞邸矣公纵以戚藩念旧无奈之何遂与贽同谒于驿亭宣坐谋之敬瑭以贽所陈以闻弓箭库使沙守荣奔洪进前谓敬瑭曰主上即明宗爱子公即明宗爱婿富贵既同受休戚合共之今谋于戚藩欲期安复飜索从臣国宝欲以此为辞为贼算天子耶乃抽佩刀刺敬瑭敬瑭亲将陈晖扞之守荣与晖单战而死洪进亦自刎是日敬瑭尽诛帝之从骑五十余辈独留帝于驿乃驰骑趋洛四月三日潞王入洛五日即位七日废帝为鄂王遣贽子殿直王峦之卫州时贽已奉帝幸州廨九日峦至帝遇鸩而崩时年二十一是日辰时白虹贯日皇后孔氏在宫中及王峦回即日与其四子竝遇害晋髙祖即位諡曰闵与秦王及末帝子重吉竝葬于徽陵域中封才数尺路人观者悲之
　　史臣曰闵帝爰自冲年素有令问及征从代邸入践尧阶属轩皇之弓劒初遗呉王之几杖未赐遽生猜间遂至奔亡盖辅臣无安国之谋非少主有不君之咎以至越在草莽失守宗祧斯盖天命之难忱土徳之将谢故也


　　旧五代史巻四十五
　　旧五代史巻四十五考证
　　唐闵帝纪闵帝讳从厚小字菩萨奴明宗第三子也案欧阳史作明宗第五子呉缜常辨其误今攷五代会要亦作第三子与是书同
　　十二月癸夘朔　案五代春秋作癸亥朔盖冩之讹欧阳史通鉴俱从是书作癸夘
　　节度使符彦超为部曲王希全所害　案彦超被害通鉴从是书作闰月五代春秋系于正月殊误
　　丁酉王思同加同平章事充西面行营都部署以前邠州节度使药彦稠为副部署　案欧阳史辛夘西京留守王思同为西面行营都部署静难军节度使药彦稠为副是书作丁酉与欧阳史异据通鉴则思同以辛夘充都部署丁酉加同平章也盖采薛欧二史而兼用之
　　殿直楚匡祚上言　楚匡祚原本作楚祚今从通鉴增匡字
　　陜州奏潞王至潼关害西面都部署王思同　欧阳史作思同奔归于京师死之与是书异
　　是夜帝以百骑出武门　案契丹国志愍帝领五十骑自随出奔卫州宋史李洪信又作少帝东奔捧圣军数百骑从行与是书异据下文王贽曰今以五十骑奔窜则作五十骑者是也
　　九日峦至帝遇酖而崩　案契丹国志云王峦至卫州进酖于愍帝愍帝不饮峦缢杀之与是书异







　　旧五代史巻四十五攷证
　　钦定四库全书
　　旧五代史巻四十六
　　宋门下侍郎参知政事监修国史薛居正等撰
　　唐书第二十二
　　末帝纪上
