<!-- { "loadSidebar": true } -->
　　李昪本海州人伪呉大丞相徐温之养子也温字敦美亦海州人初从淮南节度使杨行宻起兵于庐州渐至军校唐末青州王师范为梁祖所围乞师于淮南杨行宻发兵赴之温时为小将亦预其行师次青之南鄙师范已败淮兵大掠而还昪时幼穉为温所虏温爱其慧黠遂育为已子名曰知诰天祐初行宻卒其子渥嗣防左卫都指挥使张颢杀渥欲归命于梁温谓颢曰此去梁国徃复三千里不月余事不成军国未有主无主将乱不如有所主徐图其事颢然之乃立渥弟为帅温寻杀颢渭伪授温常州刺史检校司徒温畱广陵遣昪知州事是岁唐天祐五年也七年丁母忧起复授检校太尉温州刺史充本州团练观察使八年宣州叛温与都将柴再用讨平之加同中书平章事充淮南行军司马内外马步都指挥使鎭海军节度浙江西道观察等使十二年八月温出鎭润州以其子知训知政事加温鎭海军管内水陆马步军都军使兼宁国军节度宣歙池等州观察使时昪为温属郡升州刺史乃大理郡廨温表移其府于金陵伪授升州大都督府长史充鎭海军节度副大使知节度事以昪为鎭海军节度副使行润州刺史充本州团练使十五年知训授淮南行军副使内外马步军都指挥使通判军府事居无何知训为大将朱瑾所杀温以昪代知政事明年温册杨渭为天子僭称大呉改唐天祐十六年为武义元年十八年渭死温闻之自金陵驰归掦州夜入广陵议有所立或有希温防言及蜀先主遗命诸葛亮之事温厉声曰若杨氏无男有女当立矣无得异议由是羣心乃定遂迎丹阳王溥于润州以其年六月十八日即伪位改元为顺义自是温父子愈盛中外共专其国杨氏主祭而已温累官至竭忠定难建国功臣大丞相都督中外诸军事诸道都统鎭海宁国等军节度宣歙池等州管内营田观察等使开府仪同三司守太师中书令金陵尹东海王食邑一万户实封五百户伪顺义七年改干贞元年即后唐天成二年其年十月二十三日温卒伪赠大元帅进封齐王諡曰忠武昪前梦温负登山逾月温卒昪乃伪授辅政兴邦功臣知内外左右事开府仪同三司守太尉中书令宣城公昪自平朱瑾之乱遂执呉政天成四年伪呉改太和元年是岁昪出鎭金陵寻封东海王至清防二年改天祚元年其年以金陵为齐国封昪为齐王乃追諡温为忠武王庙号太祖昪又进位太尉録尚书事留鎭金陵以其子景总政于扬州未几伪加昪九锡建天子旌旗改金陵为西都以扬州为东都昪开国依齐梁故事用徐玠为齐国右丞相宋齐丘为左丞相以为谋主伪呉天祚三年杨溥逊位于昪国号大齐改元为升元建都于金陵时晋氏天福二年也昪乃册杨溥为让皇其册文曰受禅老臣知诰谨上册皇帝为高尚思古譲皇云仍以其子遥领平卢军节度使迁于海陵昪自云唐宗第六子永王璘之裔唐天寳米安禄山连陷两京宗幸蜀诏以璘为山南岭南黔中江南四道节度采访等使璘至广陵大募兵甲有窥图江左之志后为官军所败死于大庾岭北故昪指之以为逺祖因还姓李氏始改名昪国号大唐尊徐温为义祖昪僭位凡七年子景立
　　景本名璟及将臣于周以犯庙讳故改之昪之长子也【钓矶立谈云烈祖一日昼寝梦一黄龙出殿之西楹矫首向内如窥伺状烈祖惊起使人侦之顾见宗方倚楹而立遣人候上动静于是立嫡之意遂决】昪卒乃袭伪位改元为保太以仲弟遂为皇太弟季弟逹为齐王仍于父柩前设盟约兄弟相继景僭号之后属中原多事北土乱离雄据一方行余一纪其地东暨衢婺南及五岭西至湖湘北据长淮凡三十余州广袤数千里尽为其所有近代僭窃之地最为强盛又尝遣使私赂北戎俾为中国之患自固偷安之计【南唐书云契丹遣二使来告曰晋少主逆命背约自贻废黜吾主欲与唐继先世之好将册君为中原主嗣主曰孤守江淮社稷已固与宋梁阻隔若尔主不防先好惠赐行人受赐多矣其他不敢拜命之辱】周显德二年冬世宗始议南征以宰臣李谷为前军都部署是冬周师围寿春三年春世宗亲征淮甸大败淮寇于正阳遂进攻寿州寻又今上败何延锡于涡口擒皇甫晖于滁州景闻之大惧遣其臣钟谟李德明等奉表于世宗乞为附庸之国仍岁贡百万之数又进金银器币及犒军牛酒未几又遣其臣孙晟王崇质等奉表修贡且言景愿割濠寿泗楚光海等六州之地于大朝乞罢攻讨世宗未之许时李德明等见周师急攻寿春虑不能保乃奏云寛臣等五日之诛容臣等自徃江南取本国章表举江北诸州尽献于大朝世宗许其行乆之德明等不至乃权议囘銮惟畱偏师数千围寿春而巳四年春世宗再驾南征三月大败江南援军于紫金山寻下寿州乃命班师是岁冬十月世宗复临淮甸连下濠泗二郡进攻楚州明年春正月援之遂移幸扬州驻大军于迎銮将议济北景闻之自谓亾在朝夕乃谋欲传位其世子使称藩于周【南唐书正月改元交泰元年】遣其臣陈觉奉表陈情且顺世宗之防焉觉至世宗召对于御幄是时江北诸州惟庐舒蕲黄四郡未下世宗因谓觉曰江南李主若能以江北之地尽归于我则朕亦不至穷兵黩武觉闻命欣然卽遣人过江取景表以庐舒蕲黄等四州来上乞画江为界仍岁贡地征数十万世宗许之乃还京自是景始行大朝正朔上章称唐国主臣景累遣使修贡亦不失外臣之礼焉皇朝建隆二年夏景以疾卒于金陵时年四十六以其子煜袭伪位其后事具皇家日厯【五代史补李昪本为徐温所养温杀张颢权出于已自称大丞相中书令都统及出居金陵以嫡子知训为丞相昪为润州节度昪始为宣州忽得润州甚怏怏将白温辞之宋齐丘素与昪善因谓昪曰知训骄倨不可大用殆必有损足焚巢之患宣州去江都逺难为应润州方隔一水尔有急则可以立功慎勿辞也昪闻之释然遂行至润州未几知训果为朱瑾所杀是夜江都乱火光亘天昪望之曰宋公之言中矣遂引军渡江尽诛朱瑾之党后解甲去备待徐温之至且喜且怒因谓昪曰犹幸汝在润州不然吾家大事将去矣汝于兄弟中有大功者耶即日用昪为左仆射知政事以代知训昪善于抚御内外之心翕然而归之故徐温卒未几而江南遂为昪所有先是江南童謡云东海鲤鱼飞上天东海即徐之望也鲤者李也盖言李昪一且自温家起而为君尔初昪既蓄异志且欲讽动僚属雪天大会酒酣出一令须借雪取古人名仍词理通贯时齐丘徐融在坐昪举杯为令曰雪下纷纷便是白起齐丘曰着屐过街必湏雍齿融意欲挫昪等遽曰明朝日出争奈萧何昪大怒是夜收融投于江自是与谋者惟齐丘而巳　宋齐丘豫章人父尝在钟传幕下齐丘素落魄父卒家计荡尽巳在穷悴朝夕不能度时姚洞天为淮南骑将素好士齐丘欲谒之且囊空无备纸笔之费计无所出但于逆旅杜门而坐如此殆数日邻房有散乐女尚幼问齐丘曰秀才何以数日不出齐丘以实告女曰此甚小事秀才何吝出一言相示耶乃惠以数缗齐丘用市纸笔为诗咏以投洞天其略曰某学武无成攻文失志岁华蹭蹬身事蹉跎胷中之万仞青山压低气宇头上之一轮红日烧尽风云加以天步陵迟皇纲废絶四海渊黒中原血红挹飞苍走黄之辩有出没神之机洞天怒其言大不即接见齐丘窘急乃更其启翼日复至其略曰有生不如无生为人不如为又云其为诚恳万端只为饥寒二字洞天始悯之渐加以拯救徐温闻其名召至门下及昪之有江南也齐丘以佐命功遂至将相乃上表以散乐女为妻以报防惠许之　韩熙载仕江南官至诸行侍郎晚年不羁女仆百人毎延请賔客而先令女仆与之相见或调戏或殴击或加以争夺靴笏无不曲尽然后熙载始缓步而出习以为常复有医人及烧錬僧数軰毎来无不升堂入室与女仆等杂处伪主知之虽怒以其大臣不欲直指其过因命待诏画为图以赐之使其自愧而熙载视之安然】
　　王审知字信通光州固始人父恁世为农民广明中黄巢犯阙江淮盗贼蜂起有贼帅王绪者自称将军陷固始县审知兄潮时为县佐绪署为军正蔡贼秦宗权以绪为光州刺史寻遣兵攻之绪率众渡江所在剽掠自南康转至闽中入临汀自称刺史绪多疑忌部将有出已之右者皆诛之潮与豪首数軰共杀绪具众求帅乃刑牲防血为盟植剑于前祝曰拜此剑动者为将军至潮拜剑跃于地众以为神异即奉潮为帅时泉州刺史廖彦若为政贪暴军民苦之闻潮为理整肃耆老乃奉牛酒遮道请畱潮因引兵围彦若岁余克之乃平狼山贼帅薛蕴兵锋日盛唐光啓二年福建观察使陈岩表潮为泉州刺史大顺中岩卒子婿范晖自称畱后潮遣审知将兵攻之逾年城中食尽力斩晖而降由是尽有闽岭五州之地潮即表其事昭宗因建威武军于福州以潮为节度福建管内观察使审知为副审知为观察副使有过潮犹加捶挞审知无怨色潮寝疾舍其子延兴延虹延丰延休命审知知军府事十二月丁未潮薨审知以让其兄审邽审邽以审知有功辞不受审知自称福建畱后表于朝廷唐末为威武军节度福建观察使累迁检校太保封琅邪郡王梁朝开国累加中书令封闽王【王审知德政碑云潮付公以戎旅仍具表奏寻加刑部尚书威武军畱后仪授金紫光禄大夫右仆射本军节度使又改光禄大夫检校司空转特进检校司徒又转检校太保琅邪郡王食邑四千戸食实封一百戸】是时杨氏据江淮故闽中与中国隔越审知毎岁朝贡泛海至登莱抵岸徃复颇有风水之患漂没者十四五后唐庄宗即位遣使奉贡制加功臣进爵邑审知起自陇亩以至富贵毎以节俭自处选任良吏省刑惜费轻徭薄敛与民休息三十年间一境晏然同光元年审知卒子延翰嗣为弟延钧所杀
　　延钧审知次子后唐长兴三年上言吴越国王钱镠薨乞封为吴越王不报未几自称帝国号大闽改元龙啓然犹称藩于朝廷清防元年遇弑子昶嗣
