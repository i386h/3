<!-- { "loadSidebar": true } -->
　　周恭帝纪恭帝讳宗训世宗子也　案五代会要云世宗后宫所生欧阳史作不知其母为谁氏今附识于此
　　孝经雌图三巻　三巻欧阳史作一巻










　　旧五代史巻一百二十考证
<史部,正史类,旧五代史>
　　钦定四库全书
　　旧五代史巻一百二十一
　　宋门下侍郎参知政事监修国史薛居正等撰
　　周书第十二
　　后妃列传
　　太祖圣穆皇后柴氏邢州龙冈人世家豪右太祖防时在洛阳闻后贤淑遂聘之【东都事畧张永德周太祖柴后本唐庄宋之嫔御也庄宗没明宗遣归其家行至河上父母迓之会大风雨止于逆旅数日有一丈夫走过其门衣不自庇后见之惊曰此何人耶逆旅主人曰此马歩军使郭雀儿者也后异其人欲嫁之请于父母恚曰汝帝左右人归当嫁节度使奈何欲嫁此人后曰此贵人也不可失也囊中装分半与父母我取其半父母知不可夺遂成婚于逆旅中所谓郭雀儿即周太祖也】太祖壮年喜饮博好任侠不拘细行后规其大过毎有内助之力焉世宗皇帝卽后之侄也幼而谨愿后甚怜之故太祖养之为巳子太祖尝寝后见五色小蛇入观鼻间心异之知其必贵敬奉愈厚未及贵而厌代太祖即位乃下制曰义之深无先于作配礼之重莫大于追崇朕当宁载思抚存懐旧河洲令德犹传荇菜之诗妫汭大名不及珩璜之贵俾盛副筓之礼以伸求剑之情故夫人柴氏代籍贻芳湘灵集庆体柔仪而陈阙翟芬若椒蔺持贞操以选中当誉光图史懿范尚留于闺阃昌言有助于箴规深惟望气之艰弥叹藏舟之速将开寳祚俄谢璧台宜正号于轩宫俾潜耀于坤象可追命为皇后仍令所司定諡备礼册命既而有司上諡曰圣穆显德初太祖神主入庙以后祔于其室
　　淑妃杨氏镇州真定人父裕真定少伊【东都事畧杨廷璋传父裕少渔貂裘陂有以二石防授之者其翼一揜左一揜右曰吾北岳使也言讫不知所之是年生女为周太祖淑妃明年生廷璋】当河朔三镇全盛时所属封疆制之于守帅故韶顔美媛皆被选于王宫妃幼以良家子中选事赵王王镕张文礼之乱妃流离于外唐明宗在藩録其遗逸安重诲保庇妃家致其仕进父母即以妃嫁于乡人石光辅不敷年居太祖佐汉之初属圣穆皇后弃世闻妃之贤遂以礼聘之【宋史杨廷璋传有姊寡居京师周祖防时欲聘之姊不从令媒氏传言恐逼姊以告廷璋廷璋往见周祖归姊曰此人恣貎异常不可拒姊乃从嫁之】妃睦族抚孤宜家内助甚有力焉晋天福末卒于太原因留于晋郊广顺元年九月追册为淑妃太祖凡一后三妃及嵩陵就掩皆议陪祔时以妃丧在贼境未及迁定世宗乃诏有司于嵩陵之侧预营一冢以虚之俟贼平即议襄事显德元年夏世宋征河东果成素志为妃兄廷璋蚤事太祖即位累厯内职出为晋州节度使皇朝抚运移镇邢州又改鄜州受代归阙卒于私第
　　贵妃张氏恒州真定人也祖记成德军节度判官检校兵部尚书父同芝本州谘呈官检校工部尚书事赵王王镕厯职中要天佑末赵将张文礼杀王镕以镇州归梁庄宗命将符存审讨平之时妃年尚幼有幽州伊将武从諌者驻斾于家见妃韶令乃为其子聘之武氏家在太原太祖从汉镇祖并门属杨夫人以疾终无何武氏子卒太祖素闻妃之贤遂内为继室太祖贵累封至呉国夫人汉隠帝末萧墙变起屠害大臣太祖在邺都被谗妃与诸皇属同日遇害于东京旧第太祖践阼追册为贵妃哀故世宗有起复之命世宗嗣位以太祖旧宅即妃遇祸之地因施为僧院以皇建为名焉德妃董氏常山灵夀人也祖文广唐深州録事参军父光嗣赵州昭庆尉妃孩提頴悟始能言聼按丝管而能辨其声年七嵗遇镇州乱亲党羇离与妃相失潞州牙将得之匿于家中其妻以息女不育得妃怜之过于所生母教师箴功容克备妃家悲念其兄瑀诸处求访垂六七年后潞将入官于朝妃之乡亲颇有知者瑀见潞将欣归之时年十三妃归逾年嫁为里人刘进超之妻进超为内职及契丹破晋之嵗防蕃殁焉妃嫠居洛阳太祖杨淑妃与妃乡亲平居恒言妃贤德太祖从汉祖幸洛因忆淑妃之言寻以礼纳之鼎命初建张贵妃遇祸中宫虚位乃册为德妃太祖自圣穆皇后蚤世以来屡失邦媛中帏内助唯妃存焉加以结佩脱簪率由令范广顺三年夏遇疾医药之际属太祖兖海之征车驾将行妃奏曰正当暑毒劳陛下省巡明宵徴须人供侍司簿已下典事者各已处分从行太祖曰妃疾未平数令诊视此行在近无繁内人及太祖驻跸鲁中妃志欲令内人进中使往来言之太祖手勑郑仁诲曰切虑德妃以朕至兖州行营津置内人承侍縁诸军在野不可自安令郑仁诲专心体如德妃津置内人东来便须上闻约住或取索鞍马不得供应如意坚确即下手勑示之既而平定兖州车驾还京妃疾无减俄卒于大内时年三十九辍朝三日妃长兄瑀以左赞善大夫致仕仲兄之季兄自明皆累厯郡守
　　世宗贞惠皇后刘氏将家女也防归于世宗汉干祐中世宗在西班后始封彭城县君世宗随太祖在邺后留居邸第汉末李业等作乱后与贵妃张氏及诸皇族同日遇祸国初追封彭城郡夫人显德四年夏四月追册为皇后諡曰贞惠陵曰惠陵
　　宣懿皇后符氏祖存审事后唐武皇庄宗位极将相追封秦王父彦卿天雄军节度使封魏王后初适李守贞之子崇训汉干祐中守贞叛于河中太祖以兵攻之及城防崇训自刃其弟妹次将及后后时匿于屏处以帷箔自蔽崇训仓皇求后不及遂自刎后因获免太祖入河中令人访而得之即遣女使送于其父自是后常感太祖大惠拜太祖为养父世宗镇澶渊日太祖为世宗聘之后性和惠善世宗之防世宗或暴怒于下后必从容救解世宗甚重之及即位册为皇后世宗将南征后常谏止之言甚切直世宗亦为之动容泊车驾驻于淮甸久冐炎暑后因忧恚成疾显德二年七月二十一日崩于滋德殿时年二十有六世宗甚悼之既而有司上諡曰宣懿于新郑陵曰懿陵【案世宗有两符后其后符后即宣懿之女弟也入宋称符大后是书不为立传未免阙畧　五代史补世宗皇后符氏即魏王彦卿之女时有相工视之大惊宻告魏王曰此女贵不可言李守贞素有异志因与子崇训娶之礼毕守贞甚有喜色其后据河中叛髙祖为枢宻使受命出征后知髙祖与其父有旧城破之际据堂门而坐叱诸军曰我符魏王女也魏王与枢宻大尉兄弟之不若汝等慎勿无礼于是诸军耸然引退顷之髙祖至喜曰此女于此纷挐之际保全可谓非常人也乃归之魏王至世宗即位纳为皇后既免河中之难其母欲使出家资其福夀后不悦曰死生有命谁能髠首跣足以求茍活也母度不可逼遂止世宗素以后贤又闻命不以出家为念愈贤之所以为天下母也】史臣曰周室后妃凡六人而追册者四故中闱内则罕得而闻唯董妃符后之懿范亦无媿于彤管矣【案薛史无外戚传考五代会要云周太祖第三女乐安公主为汉室所害广顺元年二月进封至显徳四年四月又追封莒国长公主第四女寿安公主降张永徳广顺元年四月追封至显徳元年又追封晋国长公主第五女永寕公主广顺元年九月追封至显德四年四月又追封梁国长公主】








　　旧五代史巻一百二十一
　　旧五代史巻一百二十一攷证
　　周后妃列传一太祖圣穆皇后柴氏传邢州龙冈人案龙川别志作魏成安人
　　淑妃杨氏传妃兄廷璋　案东都事畧廷璋系淑妃之弟续通鉴长编亦云廷璋有姊为周太祖妃俱与是书异









　　旧五代史巻一百二十一攷证
　　钦定四库全书
　　旧五代史巻一百二十二
　　宋门下侍郎参知政事监修国史薛居正等撰
　　周书第十三
　　宗室列传二
　　剡王侗太祖子初名青哥汉末遇害太祖即位诏赠太尉赐名侗显德四年追封
　　杞王信太祖子初名意哥汉末遇害太祖即位诏赠司空赐名信显德四年追封【案太祖诸子早岁遇害本无事迹原本过于简畧疑有删节今据欧阳史家人传云初帝举兵于魏汉以兵围帝第时张贵妃与诸子青哥意哥侄守筠奉超定哥皆被诛青哥意哥不知其母谁氏太祖即位诏故第二子青哥赠太尉赐名侗第三子意哥赠司空赐名信皇侄守筠赠左领军卫将军以筠声近荣为世宗避更名守愿奉超赠左监门卫将军定哥赠左十牛将军赐名逊世宗显德四年夏四月癸未诏曰礼以縁情恩以悼往矧在友于之列尤钟恻怆之情故皇弟赠太保侗赠司空信景运初啓天年不登俾于终鲜实动予怀侗可赠太傅追封剡王信司徒杞王又诏日故皇从弟赠左领军卫将军守愿赠右监门卫将军奉超赠左千牛卫将军逊等顷因季世不享遐龄每念非辜难忘有恸守卫可赠左卫大将军奉超右衞大将军逊右武卫大将军】
　　越王宗谊世宗子汉末遇害显德四年追封
　　曹王宗让世宗子显德六年封
　　纪王熈谨世宗子显德六年封皇朝乾德二年卒蕲王熈诲世宗子显德六年封【欧阳史家人传云世宗子七人长曰宜哥次二皆未名次日恭皇帝次日熈让次日熈谨次日熈诲皆不知其母为谁氏宜哥与其二皆为汉诛太祖即位诏赐皇孙名谊赠左骁卫大将军诚左武衞大将军诚左屯卫大将军显德三年羣臣请封宗室世宗以谓为国日浅恩信未及于人须功徳大成庆流于世而后议之可也明年夏四月癸已先封太祖诸子又诏曰父子之道圣贤不忘再思夭阏之端愈动悲伤之抱故皇子左骁卫大将军谊左武卫大将军诚左屯卫大将军诚等载惟往事有足伤怀宜增一字之封仍赠三台之秩谊可赠太尉追封越王諴太傅吴王诚太保韩王而皇子在者皆不封六年北复三关遇疾还京师六月癸未皇子宗训特进左卫上将军封梁王而宗让亦拜左骁卫上将军封燕国公后十日而世宗崩梁王即位是为恭皇帝其年八月宗让更名熈让封曹王熈谨熈诲皆前未封爵遂拜熈谨右武卫大将军封纪王熈诲右领军卫大将军封蕲王干德二年十月熈谨卒熈让熈诲不知其所终】


　　旧五代史巻一百二十二
　　旧五代史巻一百二十二考证
　　周宗室列传二世宗子　案欧阳史周家人传世宗子七人第四子嗣位即恭皇帝其应入列传者尚有六子是书不载呉王诚韩王諴当是脱简











　　旧五代史巻一百二十二考证
　　钦定四库全书
　　旧五代史卷一百二十三
　　宋门下侍郎参知政事监修国史薛居正等撰
　　周书第十四
　　列传三
