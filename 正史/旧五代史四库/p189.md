<!-- { "loadSidebar": true } -->
　　史懿字继美代郡人也本名犯太祖庙讳故改焉考建瑭事唐庄宗为先锋都校唐书有传庄宗之伐镇阳时建瑭为流矢所中而卒懿时年甫弱冠庄宗以其父殁于王事召拜昭徳军使俄迁先锋左右厢都校俾嗣其家声天成中为州刺史晋初由赵州刺史迁洺州团练使寻厯亳鳯二州防御使晋祖以其弟翰尚晋国长公主故尤所注意天福中授彰武军节度观察留后开运初厯澶贝二镇节度使三年移镇泾原未几契丹入中原时四方征镇为戎王所召者靡不麏至惟懿坚壁拒命仍送欵于汉祖汉有天下就拜检校太尉同平章事及赐功臣名号广顺初加检校太师兼侍中进封邠国公显徳元年春以抱病归朝【东都事畧杨廷璋传周太祖尝谕廷璋图泾帅史懿廷璋屏左右示以诏书懿受代入朝遂免祸】途经洛卒于其第年六十二赠中书令
　　王令温字顺之瀛州河间人也父迪徳州刺史累赠太子太师令温少以武勇称初隶唐庄宗麾下稍迁防直军校明宗以之为统帅尝与契丹战于上谷明宗临阵马逸为敌所迫令温乃以所乘马授明宗而自力战飞矢连发敌兵为之稍却及明宗即位厯迁神武彰圣都校晋初自淄州刺史迁洺州团练使及安重荣称兵于镇州晋祖以令温为行营马军都指挥使与都帅杜重威败贼于宗城以功授亳州防御使寻拜永清军节度使属契丹来宼时令温奉诏入朝契丹遂陷贝州其家属因没于契丹晋少帝悯之授武胜军节度使未几移镇延州又及灵武汉有天下复为永清军节度使寻改安州国初加检校太尉同平章事世宗嗣位迁镇安军节度使罢镇归朝显徳三年夏以疾卒时年六十有二诏赠侍中
　　周密字徳峯应州神武川人也初事后唐武皇为军职庄宗之平常山明宗之袭汶阳密皆从征有功庄宗平梁授镇州马军都指挥使明宗即位累迁河东马歩军副都指挥使晋天福初除冀州刺史累官至检校司徒入为右羽林统军检校太保四年秋授保大军节度使检校太傅属部民作乱密讨平之寻移镇晋州加检校太尉开运中入拜右龙武统军三年秋出镇延州其年冬契丹陷中原延州军乱立髙允权为帅时密据东城允权据西城相拒乆之防汉髙祖建义于太原遣使安抚密乃弃其城奔于太原随汉祖归汴乆居于阙下广顺初授太子太师致仕显徳元年春卒时年七十五长子鋭仕皇朝为内职次子广厯诸卫大将军
　　李怀忠字光孝太原晋阳人父海本府军校怀忠形质魁壮初事唐庄宗隶于保卫军夹城之役怀忠率先登城以功补本军副兵马使庄宗平定山东累迁保卫军使天成中厯陜府许州沧州都指挥使遥领辰州刺史清泰初以河西蕃部宼钞命怀忠率方渠晋祖受命以怀忠故人召典禁兵三迁防圣左右厢都指挥使遥领夀州节度使检校太保未几为同州节度使检校太傅少帝嗣位入为右羽林统军改左武卫上将军广顺中以太子太致仕三年夏卒年六十六诏赠太子太师白文珂字徳温太原人也曾祖辩父君威辽州刺史文珂初事后唐武皇补河东牙将改辽州副使庄宗嗣位转振武都指挥使天成中镇州节度使王建立表为本州马歩军都指挥使遥授舒州刺史检校司空厯青州魏府都指挥使厯瀛蔚忻代四州刺史领代州日兼蕃汉马歩都部署汉髙祖镇并门表为副留守检校太保汉国初建授河中节度使西南面招讨使检校太傅汉祖定两京改天平军节度使加同平章事未几镇陜州检校太师防河中李守贞叛诏充河中府行营都部署时文珂已老朝议恐非守贞之敌乃命太祖西征河中平文珂授西京留守河南尹太祖践阼加兼中书令顷之以太子太师致仕世宗即位封晋国公显徳元年卒于西京年七十九辍视朝一日子廷诲仕皇朝厯诸卫将军卒
　　白延遇字希望太原人也幼畜于晋之公宫年十三从晋祖伐蜀以趫悍见称晋有天下厯典禁军累迁至于校司空天福中晋祖在邺安重荣叛于镇州帅众数万诣阙而来晋祖命杜重威统诸将以御之时延遇不预其行乃泣告晋祖愿以身先许之及阵于宗城延遇率其属先犯之斩级数十战既酣而劒亦折诸将由是推伏晋祖闻之即命中使以寳劒良马赐之常山平以功授检校司徒充马军左厢都校后出为汾州刺史迁复州防御使国初加检校太傅寻受代归阙属太祖亲征兖海以延遇为先锋都校兖州平授齐州防御使歳余改兖州防御使在兖二年为政有闻人甚安之州民数百诣阙乞立徳政碑以颂其羙显徳三年冬世宗命宰臣李谷为淮南道军都部署乃诏延遇为先锋都校三年春帅其所部与韩令坤先入扬州军声甚振寻命以别部屯于盛唐前后败淮贼万余众四年夏世宗廻自夀春制以延遇为同州节度使未赴任复命帅众南征是年冬以疾卒于濠州城下诏赠太尉
　　唐景思秦州人也幼以屠狗为业善角觝戏初事伪蜀为军校唐同光中庄宗命魏王继岌帅师伐蜀时景思以所部戍于固镇首以其城降于继岌乃授兴州刺史为贝州行军司马属契丹攻其城因陷于幕廷赵延夀素知其名令隶于帐下署为所部壕砦使开运末契丹据中原以景思为亳州防御使领事之日防草防数万攻围其城景思悉力以拒之后数日城陷景思挺身而出使人告于隣郡得援军数百逐其草防复有其城亳民赖是以济汉初改授邓州行军司马常鬰鬰不得志后受代归阙干祐中命景思为沿淮廵检使屡挫淮贼时史肇淫刑黩货多织罗南北富商杀之夺其财大开告密之门景思部下有仆夫希求无厌虽委曲待之不满其心一日拂衣而去见肇言景思受淮南厚赂私贮器械欲为内应肇即令亲吏殿三十骑往收之告者谓收吏曰景思多力十夫之敌也见便杀之不然则无及矣收骑至景思迎接有欲擒之者景思以两手抱之大呼曰寃哉景思何罪设若有罪死亦非晚何不容披雪公等皆丈夫安忍如此都将命释之引告者面证景思言受淮南赂景思曰我从人家人竝在此若有十缗贮积亦是受赂言我贮甲仗除官赐外有一事亦是私贮使者搜索其家惟衣一笥军籍粮簿而巳乃寛之景思曰使但械繋送我入京先是景思别有纪纲王知权者在京闻景思被诬乃见史肇曰唐景思赤心为国某服事三十年孝于父母义于朋友被此诬罔何以伸陈某请先下狱愿公追劾景思免至横肇悯之令在狱日与酒食景思既桎梏就路颍亳之人随至京师众保证之肇乃令鞫告事者具伏诬陷即斩之遂奏释景思显徳初河东刘崇帅众来防世宗亲揔六师以御之及阵于髙平景思于世宗马前距踊数四且曰愿赐臣坚甲一聨以观臣之効用世宗由是知其名因以髙平阵所得降军数千人署为効顺指挥命景思董之使于淮上三年春世宗亲征淮甸景思继有战功乃命遥领饶州刺史未几改授濠州行刺史令率众攻围濠州四年冬因力战为贼锋所伤数日而卒世宗甚悯之诏赠武清军节度使
　　史臣曰自古为人臣者望重则必危功崇则难保自非贤者畴能免之况王邺帅昧明哲之规周太祖乃雄猜之主欲无及祸其可得乎自福进而下皆将帅之英也拥旌作翰谅亦宜然惟彦超以捍冦而没可不谓忠乎


　　旧五代史巻一百二十四
　　旧五代史巻一百二十四攷证
　　周列传四王殷传瀛洲人　案欧阳史作大名人刘词传转劒直指挥使案欧阳史作长劒指挥使赠中书令　案欧阳史作赠侍中据是书则词以兼侍中赠中书令非赠侍中也疑欧阳史误
　　史彦超传与龙防都指挥使何徴戌晋州　案欧阳史作彦超迁虎防都指挥使与是书异
　　史懿传本名犯太祖庙讳故改焉　案本名二句疑为后人窜入考史懿名匡懿避太祖御名故去匡字薛史成于开寳六年不应预称为太祖或系宋人读是书者附注于后遂混入正文也




　　旧五代史巻一百二十四攷证
　　钦定四库全书
　　旧五代史巻一百二十五
　　宋门下侍郎参知政事监修国史薛居正等撰
　　周书第十六
　　列传五
