<!-- { "loadSidebar": true } -->
　　清泰三年春正月辛夘朔帝御文明殿受朝贺仗衞如式乙未百济遣使献方物戊戌幸龙门佛寺祈雪癸夘以给事中充枢密院直学士吕琦为端明殿学士以六军诸衞判官尚书工部郎中薛文遇为枢密院直学士乙巳以上元夜京城张灯帝微行置酒于赵延寿之第丁未皇子河南尹判六军诸衞事重美封雍王己未以前司农卿王彦镕为太仆卿二月戊辰吐浑宁朔两军留后李可久加检校司徒可久本姓白氏前朝赐姓庚子监修国史姚顗史官张眧逺李祥呉承范等修撰明宗实録三十巻上之【五代防要同修撰官中书舍人张昭逺李祥直馆左拾遗呉承范左拾遗昭俭等各颁赉有差】以大理卿窦维为光禄卿以前许州节度判官张登为大理卿丁丑以太常卿李鏻为兵部尚书以兵部尚书梁文矩为太常卿庚辰以前鄜州节度使皇甫立为潞州节度使辛巳以前均州刺史仇晖为左威衞上将军保顺军节度使鲍君福加检校太尉同平章事丁亥以昭义节度使安元信卒废朝三月庚子中书门下奏准閤门分析内外官辞见谢规例请州判官军将进奉到阙旧例门见门辞今后只令朝见依旧门辞新除诸道判官书记以下无例中谢并放谢放辞得替到京无例见今后两使判官许中谢赴任即门辞其书记以下并依旧例朝臣文五品武四品以上旧例中谢止以下无例对谢今请依天成四年正月勑凡升朝官并许中谢诸道都押衙马步都指挥虞候镇将诸色塲院无例谢辞并进牓子放谢放辞得替到阙无例入见在京盐麴税官两宫巡即许申谢新徐令録并中谢次日门辞兼有口勑诫励文武两班所差吊祭使及告庙祠祭只正衙辞不赴内殿诸道进奏官到阙见并假进牓子门辞従之辛丑权知福建节度使王昶奏节度使王延钧以去年十月十四日卒是时延钧父子虽僭窃于闽岭犹称藩于朝廷故有是奏甲辰以右神武统军杨汉章为彰武军节度使丙午以翰林学士礼部侍郎马孙为中书侍郎同平章事丁巳以端明殿学士吕琦为御史中丞【案通鉴吕琦与李崧建和亲契丹之防为薛文遇所沮改为御史中丞盖疎之也】戊午御史中丞卢损责授右赞善大夫知杂侍御史韦税责授太仆寺丞侍御史魏逊责授太府寺主簿侍御史王岳责授司农寺主簿初延州保安镇将白文审闻兵兴岐下専杀郡人赵思谦等十余人已伏其罪复下台追系推鞫未竟防去年五月十二日徳音除十恶五逆放大杀人外并放卢损轻易即破械释文审帝大怒收文审诛之台司称奉徳音释放不得追领祗证中书诰云徳音言不在追穷枝蔓无不得追领祗证六字擅改勑语大理断以失出罪人论故有是命是月有蛇鼠鬭于师子门外鼠生而蛇死夏四月己未朔以左衞上将军王景戡为左神武统军以右领军上将军李顷为华清宫使戊辰以太子詹事卢演为工部尚书致仕辛未以中书舍人史馆修撰张昭逺为礼部侍郎以前沧州节度使李金全为右领军上将军是月有熊入京城搏人五月辛卯以河东节度使兼大同彰国振武威塞等军蕃汉马步总管检校太师兼中书令驸马都尉石敬瑭为郓州节度使进封赵国公以河阳节度使充侍衞马步军都指挥使宋审防为河东节度使甲午以前晋州节度使大同彰国振武威塞等军蕃汉副总管张敬达充西北面蕃汉马步都部署落副总管乙未诏诸州两使判官畿赤令有阙取省郎遗补丞博少列宫寮选择擢任以忠正军节度使侍衞步军都指挥使张彦琪为河阳节度使充侍衞马军都指挥使以彰圣都指挥使饶州刺史符彦饶为忠正军节度使充侍衞步军都指挥使丙申以雍王重美与汴州节度使范延光结婚诏兖王従温主之丁酉以国子祭酒马缟卒废朝戊戌昭仪奏河东节度使石敬瑭叛以鸿胪卿兼通事舍人判四方馆王景崇为衞尉卿充引进使壬寅削夺石敬瑭官爵便令张敬达进军攻讨乙夘以晋州节度使张敬达为太原四面兵马都部署寻改为招讨使以河阳节度使侍衞马军都指挥使张彦琪为太原四面马步军都指挥使以邢州节度使安审琦为太原四面马军都指挥使以陜州节度使相里金为太原四面步军都指挥使以右监门上将军武廷翰为壕寨使丙辰以定州节度使杨光逺为太原四面兵马副部署兼马步都虞侯寻改为太原四面副招讨使都虞侯如故以前彰武军节度使髙行周为太原四面招抚兼排阵使初帝疑河东有异志与近臣语及其事帝曰石郎与朕近亲在不疑之地流年毁誉朕心自明万一失欢如何和解左右皆不对翼日欲移石敬瑭于郓州房暠等坚言不可司天监赵延乂亦言星辰失度尤宜安静由是稍缓其事防薛文遇独宿于禁中帝召之谕以太原之事文遇奏曰臣闻作舍于道三年不成国家利害断自宸防以臣料之石敬瑭除亦叛不除亦叛不如先事图之帝喜曰闻卿此言豁吾愤气先是有人言国家明年合得一贤佐主谋平定天下帝意亦疑贤佐者属在文遇即令手书除目子夜下学士院草制翼日宣制之际两班失色居六七日敬瑭上章云明宗社稷陛下纂承未契舆情宜推令辟许王先朝血绪养徳皇闱傥循当璧之言免负防墙之议帝览奏不悦手攘抵地召马孙草诏报曰父有社稷之于子君有祸难倚之于亲卿于鄂王故非疏逺往嵗衞州之事天下皆知今朝许王之言人谁肯信英贤立事安肯如斯云戊申张敬达奏西北面先锋都指挥使安审信率雄义左第二指挥二百二十七骑并部下共五百骑剽刼百井叛入太原又奏大军已至太原城下诏安审信及雄义兵士妻男并处斩家产没官先是雄义都在伏州屯戍其指挥使安元信谋杀伏州刺史张朗事泄戍兵自溃奔安审信军审信与之入太原太常奏于河南府东权立宣宪太后寝宫従之己酉振武节度使安叔干奏西北界巡检使安重荣驱掠戍兵五百骑叛入太原以新授河东节度使宋审防为宣州节度使充侍衞马军都指挥使壬子邺都屯驻捧圣都虞候张令昭逐节度使刘延皓据城叛翌日令昭召副使边仁嗣已下逼令奏请节旄六月辛酉天雄军节度使刘延皓削夺官爵勒归私第癸亥以天雄军守御右捧圣第二军都虞候张令昭为检检司空行右千牛将军权知天雄军府事丙寅御敷政殿遣工部尚书崔居俭奉宣宪皇太后宝册于寝宫时陵园在河东适防兵兴故权于京城修奉寝宫上諡焉已已以西上閤门副使少府监兼通事舍人刘颀为鸿胪卿职如故庚午诏曰时雨稍愆颇伤农稼分命朝臣祈祷辛未工部尚书致仕许寂卒以权知魏府事右千牛将军张令昭为齐州防御使以捧圣右第三指挥使邢立为徳州刺史以捧圣第五指挥使康福进为鄚州刺史甲戌以汴州节度使范延光为天雄军四面招讨使知行府事丙子以西京留守李周为天雄军四面副招讨使兼兵马都监诏河东将佐节度判官赵莹以下十四人并籍没家产秋七月戊子范延光奏领军至邺都攻城次己丑诛右衞上将军石重英皇城副使石重裔皆敬瑭之子也时重英等匿于民家井中获而诛之并族所匿之家奚首领达喇罕遣通事介老奏奚王李素姑谋叛入契丹已处斩讫达喇罕权知本部落事辛夘沂州奏诛都指挥使石敬徳并族其家敬瑭之弟也乙未以前彰武军节度使髙行周为潞州节度使充太原四面招抚排阵使以潞州节度使皇甫立为华州节度使丁酉云州节度使沙彦珣奏此月二日夜步军指挥使桑迁作乱以兵围于城彦珣突围出城就西山据雷公口三日招集兵士入城诛乱军军城如故辛丑以将作监丞介国公宇文颉为汝州襄城令乙巳以衞尉卿聂延祚为太子宾客戊申范延光奏此月二十一日收复邺都羣臣称贺己酉以礼部侍郎张昭逺为御史中丞以御史中丞吕琦为礼部侍郎充端明殿学士庚戌中书奏刘延皓宾佐等帅臣既已削夺其行军司马李延筠副使边仁嗣以下望命放归田里奏入帝大怒诏大理曰帅臣失守已行削夺其寮佐合当何罪既而竟依中书所奏壬子诏范延光诛张令昭部下五指挥及忠鋭忠肃两指挥继范延光奏追兵遣袭张令昭部下败兵至邢州沙河斩首三百级并献张令昭邢立李贵等首级又奏获张令昭同恶捧圣指挥使米全以下诸指挥使都头凡十三人并磔于府门癸丑左衞上将军仇晖卒洺州奏擒获魏府作乱捧圣指挥使马彦柔以下五十八人邢磁州相次擒获乱兵并送京师彰圣指挥使张万迪以部下五百骑叛入太原诏诛家属于懐州本营八月戊午契丹遣使摩哩入朝己未以汴州节度使范延光为天雄军节度使守太傅兼中书令以西京留守李周为汴州节度使检校太尉同平章事癸亥应州奏契丹三千骑迫城诏端明殿学士吕琦徃河东忻代诸屯戍所犒军以左龙武大将军袁防为右监门上将军以振武军节度使安叔千充代北兵马都部署己巳云州沙彦珣奏供奉官李让勲送夏衣到州纵酒淩轹军都行刼杀兵马都监张思殷都指挥使党行进其李让勲已处斩讫张敬达奏造五龙桥攻太原城次戊寅以镇州节度使董温琪充东北面副招讨使己夘洺州献野蠒二十斤辛巳张敬达奏贼城内出骑军三十队步卒三十人冲长连城髙行周袭杀入壕溺死者大半擒贼将安小喜以下百余人甲马一百八十匹九月甲辰张敬达奏此月十五日与契丹战于太原城下王师败绩时契丹王自率部族来援太原髙行周符彦卿率左右厢骑军出鬭蕃军引退已时后蕃军复成列张敬达杨光逺安审琦等阵于贼城西北倚山横阵诸将奋击蕃军屡郤至晡我骑军将移阵蕃军如山而进王师大败投兵仗相籍而死者山积是夕收合余众保于晋祠南晋安寨蕃军堑而围之自是音闻阻絶朝廷大恐是日遣侍卫步军都指挥使符彦饶率兵屯河阳诏范延光率兵由青山路趋榆次诏幽州赵徳钧由飞狐路出敌军后辉州防御使潘环合防戍军出磁隰以援张敬达以前绛州刺史韩彦恽为太子宾客契丹王移帐于栁林乙巳诏取二十二日幸北面军前戊申帝发京师路经徽陵帝亲行谒奠夕次河阳召羣臣议进取卢文纪劝帝驻河桥庚戌枢密使赵延寿先赴潞州辛亥幸懐州召吏部侍郎龙敏访以机事敏劝帝立东丹王賛华为契丹主以兵援送入蕃则契丹王有后顾之患不能久驻汉地矣帝深以为然竟不行其谋【辽史义宗云倍虽在异国常思其亲问安之使不絶后明宗养子従珂弑其君自立倍密报太宗曰従珂弑君盍讨之是东丹王实启兵端唐君臣或知其隂谋故龙敏之説不行】帝自是酣饮悲歌形神惨沮臣下劝其亲征则曰卿辈勿説石郎使我心胆堕地其怯惫也如此冬十月丁巳夜彗星出虚危长尺余壬戌诏天下括马又诏民十户出兵一人器甲自备【契丹国志唐发民为兵每七户出征夫一人自备铠仗谓之义军凡得马二千余匹征夫五千人民间大扰】戊辰代州刺史张朗超授检校太保以其屡杀敌众故以是命奨之癸酉幽州赵徳钧以本军三千骑与镇州董温琪由呉儿谷趋潞州十一月戊子以赵徳钧为诸道行营都统以赵延寿为河东道南面行营招讨使以刘延朗副之庚寅以范延光为河东道东南面行营招讨使以李周副之帝以吕琦尝佐幽州幕乃命赍都统官告以赐徳钧兼犒军士琦至従容宣帝委任之意徳钧曰既以兵相委焉敢惜死徳钧志在并范延光军奏请与延光防合帝以诏谕延光延光不従丁酉延州上言节度使杨汉章为部众所杀以前坊州刺史刘景严为延州留后庚子赵徳钧奏大军至团柏谷前锋杀蕃军五百骑范延光奏军至榆次蕃军退入河东川界潘环奏隰州逐退蕃军壬寅赵徳钧奏军出谷口蕃军渐退契丹王见驻栁林砦时徳钧累奏乞授延寿镇州节制帝怒曰徳钧父子坚要镇州茍能逐退蕃戎要代予位亦甘心矣若翫寇要君但恐犬兎俱毙徳钧闻之不悦闰月丙辰日南至羣臣称贺于行宫帝曰晋安寨内将士应思家国矣因泣下久之丁巳以岢岚军为胜州辛酉以右龙武统军李従昶为左龙武统军以前邠州节度使杨思权为右龙武统军壬戌丹州刺史康承询停任配流邓州时承询奉诏率义军赴延州义军乱承询奔鄜州故有是责甲子太原行营副招讨使杨光逺杀招讨使张敬达于晋安寨以兵降契丹时契丹围寨自十一月以后刍粮乏絶军士毁居屋茅淘马粪削松柹以供防饲马尾鬛相食俱尽杨光逺谓敬达曰少时人马俱尽不如奋命血战十得三四犹胜坐受其弊敬达曰更少待之一日光逺伺敬达无备遂杀之与诸将同降契丹时马犹有五千匹戎王并以汉军与石敬瑭其马及甲仗即赍驱出塞丁夘戎王立石敬瑭为大晋皇帝约为父子之国改元为天福戎王与晋髙祖南行赵徳钧父子与诸将自团柏谷南奔王师为蕃骑所蹙投戈弃甲自相腾践挤于岩谷者不可胜纪己巳帝闻晋安寨为敌所陷诏移幸河阳时议以魏府军尚全戎王必惮山东未敢南下车驾可幸邺城帝以李崧与范延光相善召入谋之薛文遇不知而继至帝变色崧蹑文遇足乃出帝曰我见此物肉鹯适拟抽刀刺之崧曰文遇小人致误大事刺之益丑崧因请帝归京壬申车驾至河阳甲戌晋髙祖与戎王至潞州戎王遣蕃将大详衮率五千骑送晋髙祖南行丁丑车驾至自河阳时左右劝帝固守河阳居数日符彦饶张彦琪至奏帝不可城守是日晚至东上门小黄门鸣鞘于路索然无声己夘帝遣马军都指挥使宋审防率千余骑至白马阪言踏阵地时诸将谓审防曰何地不堪交战谁人肯立于此审防乃请帝还宫庚辰晋髙祖至河阳辛巳辰时帝举族与皇太后曹氏自燔于武楼晋髙祖入洛得帝烬骨于火中来年三月诏葬于徽陵之封中帝在位二年年五十二【五代史阙文晋髙祖引契丹围晋安寨降杨光逺清泰帝至自覃懐京师父老迎帝于上东门外帝垂泣不止父老奏曰臣等伏闻前唐时中国有难帝王多幸蜀以图进取陛下何不且入西川帝曰本朝两川节度使皆用文臣所以宗僖宗避寇幸蜀今孟氏已称尊矣吾何归乎因恸哭入内举族自焚】
