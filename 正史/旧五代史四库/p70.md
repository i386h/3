<!-- { "loadSidebar": true } -->
　　长兴二年春正月庚申朔帝御明堂殿受朝贺仗卫如仪乙丑诏曰故天防上将军守太师尚书令楚国王马殷品位俱高封崇已极无官可赠宜赐諡及神道碑文仍以王礼塟壬申契丹东丹王托云自渤海国率众到阙帝慰劳久之锡赉加等百寮称贺丙子以沙州节度使曹义金兼中书令丁丑东丹王托云进本国印三纽庚辰以静江军节度使马賔卒废朝赠尚书令丙戌荆南节度使髙从诲落起复加兼中书令二月已丑朔以宋州节度使赵延夀为左武卫上将军充宣徽北院使癸巳诏贡院旧例夜试进士今后昼试排门齐入即日试毕丁酉幸至徳宫又幸安元信东丹王托云之第辛丑以鸿胪卿致仕贾馥卒废朝以枢密院使守太尉兼中书令安重诲为检校太师兼中书令充河中节度使进封沂国公已酉以右威卫上将军陈皋为洋州节度使诏诸府少尹上任以二十五日为限诸州刺史诸道行军司马副使两使判官以下賔职团练军事判官推官府县官等并以三十日为限幕职随府者不在此例癸丑邠州节度使李敬周移镇徐州诏禁天下开发无主坟墓三月辛酉诏渤海国人皇王托云宜赐姓东丹名慕华仍授检校太保东安都防兖懐化军节使瑞镇等州观察等使其从慕华归国部校各授懐化归徳将军中郎将先于定州擒获蕃将特里衮宜赐姓狄名懐惠扎古宜赐姓列名知恩并授检校右散骑常侍锡里扎拉宜赐姓原名知感裕勒古宜赐姓服名怀造奚王副使格斯齐宜赐姓乙名懐宥三人并授检校太子賔客甲子以前鸿胪卿王琼为太仆卿丙寅以皇子从珂为右卫大将军从珂自河中失守归清化里第至是安重诲出镇河中帝召见泣而谓之曰如重诲意尔安得更相见耶因有是命壬申以沧州节度使孔循卒废朝乙亥以西京留守权知兴元军府事王思同为山南西道节度使充西靣行营马歩军都虞侯庚辰以少府监聂延祚为殿中监以前云州节度使杨汉章为安州节度使乙酉太师致仕钱镠复授天下兵马都元帅尚父呉越国王以其子两浙节度使元瓘等上表首罪故有是命丁亥以太常卿李愚为中书侍郎平章事集贤殿大学士夏四月辛卯制徳妃王氏进位淑妃诏钱镠依旧赐不名诛内官安希伦以其受安重诲密指今于内中伺帝起居故也丁酉幸防节园宴羣臣因幸河南府诏罢州县官到任后率敛为地图又禁人毁废所在碑碣戊戌诏今年四月禘飨太庙故昭义节度使李嗣昭故幽州节度使周徳威故汴州节度使符存审并配飨庄宗庙庭己亥以前徐州节度使张防钊为鳯翔节度使癸卯以汴州节度副使药纵之为户部侍郎前宗正卿李谐为将作监甲辰以宣徽北院使左卫上将军赵延夀为检校太傅行礼部尚书充枢密使乙巳潞州节度使刘仲殷移镇秦州帝幸龙门佛寺祈雨己酉天雄军节度使石敬瑭兼六军诸卫副使辛亥以前鳯翔节度使朱昭为左武卫上将军充宣徽南院使壬子以兵部尚书卢质为河阳节度使甲寅以遂州节度使夏鲁竒没于王事废朝诏曰久时雨深疚于心宜委诸州府长吏亲问刑狱省察寃滥见禁囚徒除死罪外并放五月戊午朔帝御文明殿受朝庚申以三司使行工部尚书张延朗为兖州节度使辛酉诏近闻百执事等或亲居内职或贵列廷臣或宣逹君恩或勾当公事经由列镇干挠诸侯指射职员安排亲昵或潜示防意或显发书题自今后一切止絶有所犯者发荐人贬官求荐人流配如逐处长吏自循人情只仰被替人诣阙上防长吏罚两月俸发荐人更加一等被替人却令依旧甲子都官郎中知制诰崔棁上言请搜访宣宗已来野史以备编修从之丁卯诏诸州府城郭内依旧禁麴其麴官中自造减旧价之半货卖应田亩上所徴麴钱并放乡村人户一任私造时甚便之戊辰中书奏应朝臣丁忧者望加颁赉从之丁丑以秘书监刘岳为太常卿己卯以武徳使孟汉琼为右卫大将军知内侍省充宣徽北院使辛巳以前相州刺史孟鹄为左骁卫大将军充三司使甲申以权知朗州军州事守永州刺史马希范为洪州节度使检校太傅以权知桂州军府事富州刺史马希为鄂州节度使检校司徒乙酉以左金吾大将军薄文为晋州留后鸿胪卿桞膺将斋郎文书卖与同姓人柳居则伏罪大理寺断当大辟縁经赦减死追夺见任官终身不齿诏应见任前资守选官等所有本朝及梁朝出身厯任告身并仰送纳委所在磨勘换给公慿只以中兴已来官告及近受文书叙理其诸色防补子孙如非虚假不计庶嫡并宜叙録如实无子孙别立人继嗣已补得身名者只许叙防一人其不合叙使文书限百日内焚毁须絶此后更敢将合焚文书参选求仕其所犯之人并者并当极法应合得资防出身人并须依格依令施行闰月庚寅制河中节度使检校太师兼中书令安重诲可太子太师致仕是日重诲男崇绪等潜归河中以右散骑常侍张文寳为兵部侍郎防州节度使安崇阮弃城归阙待罪于閤门诏释之时董璋冦峡内诸州崇阮望风遁走壬辰陜州节度使李从璋移镇河中癸丑升卢州为昭顺军甲午以衡州刺史姚彦章为昭顺军节度使丁酉安重诲奏男崇赞崇绪等到州臣已拘送赴阙崇绪至陜州诏令下狱已亥诏安重诲宜削夺在身官爵并妻阿张男崇赞崇绪等并赐死其余亲不问壬寅以尚书左丞崔居俭为工部尚书以吏部侍郎王权为尚书左丞丙午以随驾马军都指挥使宣州节度使安从进为陜州节度使丁未以前中书舍人杨凝式为左散骑常侍戊申以右龙武统军王景戡为新州节度使已酉以右领军上将军李肃为左金吾大将军壬子以随驾歩军都指挥使药彦稠为邠州节度使癸丑以邠州节度使刘行琮卒废朝赠太傅诏有司及天下州县于律令格式六典中録本局公事书于防壁令其遵行六月丁巳朔复置明法科同开元礼乙丑以皇子左卫大将军从珂依前检校太傅加同平章事行京兆尹充西京留守庚午以邠州节度使张温为右龙武统军甲戌以魏徴八代孙韶为安定县主簿乙亥以镇州节度使宋王从厚为兴唐尹以石敬瑭为河阳天雄军节度使以天雄军节度使石敬班为河阳节度使依前六军诸卫副使丙子诏诸道观察使均补苗税将有力人户出剰田苗补贫下不迨顷亩有嗣者排改检括自今年起为定额乙卯定州节度使李从敏移镇州节度使卢质为沧州节度使庚辰皇孙太子舍人重羙授司勲员外郎重真已下六人并授同正将军及检校官壬午以前秦州节度使李德珫为定州节度使兼北靣行营副招讨使太原地震诏天下州府断狱先于案牍之上坐所该律令格式及新勅然后区分乙酉以前黔州节度使杨汉賔为羽林统军诏止絶诸射系省店宅庄园秋七月庚寅以权侍卫马军都指挥使登州刺史张从实为夀州节度使兼侍卫歩军都指挥使壬辰福建王延钧上言当境庙七所乞封王号勅如诸史有名宜封为闽越富义王其余任自于境内祭享乙未诏诸道奏荐州县官使相先许一年荐三人今许荐五人不带使相先许荐二人今许荐三人直属京防御团练使先许荐一人今许荐二人诏应州县官内有曽在朝行及曽佐幕府罢任后准前资朝官賔从别处分其带省衔并内供奉里行及诸已出选门者或降授令録罢任后并依出选门例处分便与除官更不在赴常调州县官其间书得十六考者准格叙加朝散阶亦准出选门例处分三司奏先许百姓造麴不来官场收买伏恐课额不逮请复已前麴法乡户与在城条法一例指挥仍据已造到麴纳官量支还麦本从之甲辰前晋州节度使朱汉賔授太子少保致仕庚戌大理正剧可久责授登州司户刑部员外郎裴选责责授卫尉寺丞刑部侍郎李光序判大理卿事任赞各降一官罚一季俸坐断罪失入也八月丙寅诏天下州府商税务并委逐处差人依省司年额勾当纳官以故镇州节度使赵王王镕男昭晦为朝议大夫司农少卿赐紫金鱼袋继絶也辛丑升防州为昭信军癸亥以太常少卿卢文纪为秘书监以秘书监马缟为太子賔客左监门上将军罗周敬为右领军上将军前懐州刺史娄继英为监门上将军乙丑诏大理寺官员等宜同台省官例升进法直官比礼直官任使仍于诸道赃罚钱内每月支钱一百贯文赐刑部大理两司其刑部于所赐钱三分与一分丙寅以武平军节度使马希振依前检校太尉兼侍中充防州昭信军节度使诏百官职吏应选授外官者考满日并委本州申奏追还本司依旧职行公事已已太傅致仕王建立太子少保致仕朱汉賔皆上章求归乡里诏内外致仕官凡要出入不在拘束之限辛未以翰林学士兵部侍郎刘昫守本官充端明殿学士以左拾遗直枢密院李崧充枢密直学士壬申以左龙武统军李承约为潞州节度使癸酉诏文武百官五日内殿起居仍旧其输次转对若有封事许非时上表朔望入閤待制候对一依旧制乙亥翰林学士工部侍郎窦梦徴卒丁丑以前西京副留守梁文矩为兵部尚书已卯诏不得荐银青阶为州县官壬午诏应有朝臣藩侯郡守凡欲营未曽封赠许追封赠礼部尚书致仕李徳休卒九月丙戌以前兖州节度使符彦超为左龙武统军已亥懐化军节度使东丹慕华赐姓李名赞华改封陇西县开国公应有先配诸军契丹并赐姓名诏天下营田务只许耕无主荒田各召浮客不得留占属县编户辛丑枢密使检校太傅刑部尚书范延光加同平章事使如故壬寅以中书舍人封翘为礼部侍郎礼部侍郎卢澹为户部侍郎癸卯许州节度使李从温移镇河东诏天下州县官不得与部内富民于公防同坐辛亥诏五坊见在鹰隼之类并可就山林解放今后不许进献冬十月戊午以前北京留守太原尹冯赟为许州节度使辛酉左补阙李详上疏以北京地震多日请遣使臣往被慰抚察问疾苦祭祀山川从之先是太原留后密奏无敢言者及详有是奏帝甚嘉之改赐章服丙寅诏应在朝臣寮藩侯郡守准例合得追赠者新授命后便于所司投状旋与施行封妻防子准格合得者亦与施行外官曽任朝班据在朝品秩格例合得封赠叙封者并与施行其补防据资防合得者先受官者先与收补后受官者据月日次第施行从之十一月甲申朔日有蚀之己丑日南至帝御文明殿受贺丁酉以翰林学士起居郎张砺为兵部员外郎知制诰充职以汝州防御使张希崇为灵州两使留后庚子以左威卫上将军华温琪为华州节度使福建节度使王延钧奏诛建州节度使王延禀及其子继雄壬寅诏今后诸道两使判官罢任一年与比拟书记支使防御团练判官二年推巡军事判官并三年后与比拟仍每遇除授量与改转官资或阶勲职次云以御史中丞刘赞为刑部侍郎以鳯州节度使孙岳充西靣閤道使壬子郓州奏黄河暴涨漂溺四千余户癸丑以给事中崔衍为御史中丞十二月甲寅朔诏开铁禁许百姓自铸农器什器之属于夏秋田亩上毎亩输农器钱一钱五分乙卯畋于西郊丁已以彰武军节度使刘训卒庚朝庚午以前利州节度使康思立为陜州节度使秦州地震丁丑诏司司所过西川兵士家属常令瞻给





　　旧五代史巻四十二
　　旧五代史巻四十二攷证
　　唐明宗纪八壬申契丹东丹托云自渤国国率众到阙案托云归唐五代春秋作二年正月盖以到阙之
　　日为据欧阳史作四年十一月丙戌盖以奏闻之日为据
　　以沙州节度使曹义金兼中书令　沙州原本作汝州今据通鉴改正
