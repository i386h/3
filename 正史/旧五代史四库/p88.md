<!-- { "loadSidebar": true } -->
　　自是燕帅李匡威频嵗出军以为镕援　案太平广记引刘氏耳目记赵王镕方在幼冲而燕军冦北鄙王选将拒之有勇士陈立刘干投刺军门愿以五百人当冦翼日立卒于锋刃之下干唱凯而还据是书镕方以燕帅为援未尝与燕军战疑耳目记闻之误
　　馆于宝寿佛寺　案欧阳史作馆于梅子园
　　和昭训为都筹画　和昭训宋史赵上交作和少微都又与青徐岐潞梓五帅蜡书以离间之　案通鉴作青徐潞益梓五帅胡三省注云是时青帅霍彦威徐帅房知温潞帅毛璋益帅孟知祥梓帅董璋是书有岐帅而无益帅与通鉴异欧阳史从是书
　　托诺旧作秃馁今改















　　旧五代史巻五十四攷证
　　钦定四库全书
　　旧五代史巻五十五
　　宋门下侍郎参知政事监修国史薛居正等撰
　　唐书第三十一
　　列传七
　　康君立蔚州兴唐人世为边豪干符中为云州牙校事防御使段文楚时羣盗起河南天下将乱代北仍歳阻饥诸部豪杰咸有啸聚邀功之志防文楚稍削军人储给戍兵咨怨君立与薛铁山程怀信王行审李存章等谋曰段公懦人难与共事方今四方云扰武威不振丈夫不能于此时立功立事非人豪也吾等虽权系部众然以雄劲闻于时者莫若沙陁部复又李振武父子勇冠诸军吾等合势推之则代北之地旬月可定功名富贵事无不济也君立等乃夜谒武皇言曰方今天下大乱天子付将臣以边事岁偶饥荒便削储给我等边人焉能守死公家父子素以威惠及五部当共除虐帅以谢边人孰敢异议者武皇曰明天子在上举事当有朝典公等勿轻议予家尊逺在振武万一相迫俟予禀命君立等曰事机巳泄迟则变生曷俟千里咨禀众因聚噪拥武皇比及云州众且万人师营鬭鸡台城中械文楚以应武皇之军既收城推武皇为大同军防御留后众状以闻朝廷不悦诏征兵来讨俄而献祖失振武武皇失云州朝廷命招讨使李钧幽州李可举加兵于武皇攻武皇于蔚州君立从击可举之师屡防及献祖入达靼君立保感义军武皇授鴈门节度以君立为左都押牙从入闗逐黄孽收长安武皇还镇太原授检校工部尚书先锋军使文徳初李罕之既失河阳来归于武皇且求援焉乃以君立充南面招讨使李存孝副之率师二万助罕之攻取河阳三月与汴将丁防牛存节战于沇河临阵之次骑将安休休叛入汴军君立引退八月授汾州刺史大顺元年潞州小校安居受反武皇遣君立讨平之授检校左仆射昭义节度使自武皇之师连嵗略地于邢洺攻孟方立君立常率泽潞之师以为掎角景福初检校司徒食邑千户二年李存孝据邢州叛武皇命君立讨之以功加检校太保干宁初存孝平班师存孝既死武皇深惜之怒诸将无解愠者初李存信与存孝不协屡相倾夺而君立素与存信善九月君立至太原武皇防诸将酒博因语及存孝事流涕不巳时君立以一言忤旨武皇赐酖而殂时年四十八明宗即位以念旧之故诏赠太傅
　　薛志勤蔚州奉诚人小字鐡山初为献祖帐中亲信干符中与康君立共推武皇定云州以功授右牙都校从入达靼武皇授节鴈门志勤领代北军使从入闗收京城以功授检校工部尚书河东右都押牙先锋右军使从武皇救陈许平黄巢武皇遇难于上源驿汴将杨彦洪连车树栅遮絶巷陌时骑从皆醉宴席既阑汴军四面攻传舍志勤虓勇冠絶复酒胆激壮因独登驿楼大呼曰朱仆射负恩无行邀我司空图之吾三百人足以济事因弯弧发射矢无虚发汴人死者数十志勤私谓武皇曰事急矣如至五鼔吾属无遗类矣可速行因扶武皇而去雷雨暴猛汴人扼桥志勤以其属血战击败之得侍武皇还营由是恩顾益厚大顺初张濬以天子之师来侵太原十月大军入隂地志勤与李承嗣率骑三千抗之败韩建之军于防坑进收晋绛以功授忻州刺史二年从讨镇州收天长临城志勤皆先登陷阵勇敢无前王晖据云州叛讨平之以志勤为大同军防御使检校司空干宁初代康君立为昭义节度使光化元年十二月以疾卒于潞时年六十二
　　史建瑭字国宝父敬思鴈门人仕郡至牙校武皇节制鴈门敬思为九府都督从入闗定京师及镇太原为裨将中和四年从援陈许为前锋败黄巢于汴上追贼至徐兖常将骑挺身酣战勇冠诸军是时天下之师云集军中无不推伏六月卫从武皇入汴州舍于上源驿是久为汴人所攻敬思方大醉因蹶然而兴操弓与汴人鬭矢不虚发汴人死者数百夜分冒雨方达汴桥左右扶武皇决围而去敬思后拒血战而没武皇还营知失敬思流涕久之建瑭以父廕少仕军门光化中典昭徳军与李嗣昭攻汾州率先登城擒叛将李瑭以献授检校工部尚书李思安之围上党也建瑭为前锋与总管周徳威赴援时汴人夹城深固援路断絶建瑭日引精骑设伏擒生夜犯汴营驱斩千计敌人不敢刍牧汴将王景仁营于柏乡建瑭与周徳威先出井陉髙邑之战日巳晡晩汴军有归志建瑭督部落精骑先陷其阵夹攻魏滑之间遂长驱追击夜入柏乡俘斩数千计论功加检校左仆射师还留戍赵州汴将氏延赏数犯赵之南鄙建瑭设伏柏乡获延赏献之九年梁祖亲攻蓨县时王师并攻幽州声言汴军五十万将冦镇定都将符存审谓建瑭曰梁军傥以五十万来我等何以待之裨将赵行实曰走入土门为上防存审曰事未可知但老贼在东别将西来尚可徐图不旬日杨师厚围枣强贺徳伦围蓨县梁祖自至攻城甚急存审曰吾王方事北面南鄙之事付我等数人今西道无兵坐滋贼势何以为谋老贼若不下蓨阜必西攻深冀与公等料阅骑军侦视贼势乃选精骑八百趋信都存审扼下博桥建瑭与李嗣肱分道擒生建瑭乃分麾下三百骑为五军自将一军深入各命俘掠梁军之刍牧者还防下博桥翼日诸军皆至获刍牧者数百人聚而杀之缓数十人令其逸去各曰沙陁军大至矣梁军震恐明日建瑭嗣肱为梁军服色与刍牧者相杂晡晩及贺徳伦寨门杀守门者纵火大噪斩俘而去是夜梁祖烧营而遁比至贝州迷失道路委弃兵仗不可胜计十二年魏博归款建瑭与符存审前军屯魏县十三年败刘鄩于元城收澶州以建瑭为刺史检校司空外衙骑军都将寻厯贝相二州刺史屯于徳胜十八年与阎宝讨张文礼为马军都将八月攻赵州获刺史王铤进逼镇州为流矢所中卒于军时年四十六
　　李承嗣代州鴈门人父佐方承嗣少仕郡补右职中和二年从武皇讨贼闗辅为前锋王师之攻华隂黄巢令伪客省使王汀防军机于黄揆承嗣擒之以献贼平以功授汾州司马改榆次镇将光启初从讨蔡贼于陈许上源之难遣承嗣奉表行在陈防其事观军容田令孜馆而慰谕令达情于武皇姑务协和仍授以左散骑常侍朱玫之乱遣承嗣率军万人援鄜州至渭桥迎扈车驾王行瑜既杀朱玫承嗣防鄜夏之师入定京城获伪相裴彻郑昌图函送朱玫襄王首献于行在驾还宫赐号迎銮功臣检校工部尚书守岚州刺史赐犒军钱二万贯时车驾初还三辅多盗承嗣按兵警御辇毂乂安及还屯于鄜留别将焉嘉福五百骑宿衞孟方立之袭辽州也武皇遣承嗣设伏于榆社以待之邢人既至承嗣发伏击其归兵大败之获其将奚忠信以功授洺州刺史及张濬之加兵于太原也时凤翔军营霍邑承嗣率一军攻之岐人夜遁追击至赵城合大军攻平阳旬有三日而拔师还改敎练使检校司徒干宁二年兖郓为汴人所攻势渐危蹙使乞师于武皇遣承嗣率三千骑假道于魏渡河援之时李存信屯于莘县既而罗信背盟掩击王师因之隔絶及瑄瑾失守承嗣与朱瑾史俨同入淮南承嗣史俨皆骁将也淮人得之军声大振【十国春秋莫列传太祖署为淮南行军副使】武皇深惜之如失左右手乃遣赵岳间道使于淮南请归承嗣等杨行密许之遣使陈令存修好于武皇其年九月汴将庞师古葛从周同出师将収淮南朱瑾率淮南军三万与承嗣设伏于清口大败汴人生获厐师古行密嘉其雄才留而不遣仍奏授检校太尉领镇海军节度使天祐九年淮人闻庄宗有柏乡之捷乃以承嗣为楚州节度使以张掎角十七年七月卒于楚州时年五十五
　　史俨代州鴈门人以便骑射给事于武皇为帐中亲将骁果絶众善擒生设伏望尘揣敌所向皆捷自武皇入定三辅诛黄巢毎出师皆从干宁中从讨王行瑜师次渭北遣俨率五百骑防驾石门时京城大扰士庶奔逃散布南山俨分骑警衞比驾还京盗贼不作以功授检校右散骑常侍屯于三桥者累月昭宗宠锡优异明年与李承嗣率骑渡河援兖郓时汴军雄盛自青徐兖郓栅垒相望俨与骑将安福顺等毎以数千骑直犯营垒左俘右斩汴军为之披靡及朱瑾失守与李承嗣等奔淮南淮人比善水军不闲骑射既得俨等军声大振寻挫汴军于清口其后并钟擒杜洪削钱镠成行密之霸迹者皆俨与承嗣之力也淮人馆遇甚厚妻孥第舍必推其甲故俨等尽其死力【十国春秋云俨累官滁州刺史】天祐十三年卒于广陵盖寓蔚州人祖祚父庆世为州之牙将武皇起云中寓与康君立等推毂佐佑之因为腹心武皇节制鴈门署职为都押牙领岚州刺史洎移镇太原改左都抑牙检校左仆射武皇与之决事言无不从凡出征行靡不衞从【通鉴光启二年驾幸兴元大将盖寓説克用曰銮舆播迁天下皆归咎于我今不诛朱玫黜李煴无以自湔洗克用从之又通鉴考异引纪年录云伪使至太原太祖诘其事状曰皆朱玫所为将斩之以徇大将盖寓等言云云太祖蟠伪诏械其使驰檄谕诸镇曰今月二十日得襄王伪语及朱玫文字云田令孜胁迁銮驾播越梁洋行至半涂六军变扰遂至苍黄而晏驾不知弑逆者何人永念丕基不可无主昨四镇藩后推朕纂承巳于正殿受册毕改元大赦者李煴出自赘疣名污藩邸智昏菽麦识昧机权李符掳之以塞辞朱玫卖之以为利吕不韦之奇货可见奸邪萧世诚之上囊期于匪夕近者当道径差健步奉表起居行朝现驻巴梁宿衞比无骚动而朱玫胁其孤騃自号台衡敢　首乱阶明言晏驾荧惑藩镇凌弱庙朝云云】干宁二年从入闗讨王行瑜特授检校太保开国侯食邑一千户领容管观察经略使光化初车驾还京授检校太傅封成阳郡公寓性通点多智数善揣人主情武皇性严急左右难事无委遇者小有违忤即寘于法惟寓承顔希旨规其趋向婉辞顺意以尽参裨武皇或暴怒将吏事将不测寓欲救止必佯佐其怒以责之武皇怡然释之有所谏诤必征近事以为喻自武皇镇抚太原最推亲信中外将吏无不景附朝廷藩邻信使结托先及武皇次入寓门既总军中大柄其名震主梁祖亦使奸人离间暴于天下言盖寓已代李闻者寒心武皇略无疑间初武皇既平王行瑜还师渭北暴雨六十日诸将或请入觐且云天顔咫尺安得不行觐礼武皇意未决寓白曰车驾自石门还京寝未安席比为行瑜兄弟惊骇乗舆今京师未宁奸宄流议大王移兵渡渭必恐复动宸情君臣始终不必朝觐但归藩守姑务动王是忠臣之道也武皇笑曰盖寓尚阻吾入觐况天下人哉即日班师天祐二年三月寓病笃武皇日幸其第手赐药饵初寓家每事珍膳穷极海陆精于府馔武皇非寓家所献不食每幸寓第其徃如归恩宠之洽时无与比及其卒也哭之弥恸庄宗即位追赠太师
