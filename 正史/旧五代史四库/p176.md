<!-- { "loadSidebar": true } -->
　　显徳二年春正月辛未朔帝不受朝贺辛卯诏在朝文班各举堪为令録者一人虽姻族近亲亦无妨嫌授官之日各署举主姓名若在官贪浊不任懦弱不理竝量事状重轻连坐举主乙未诏应逃户庄田竝许人请射承佃供纳税租如三周年内本户来归者其桑田不计荒熟竝交还一半五周年内归业者三分交还一分如五周年外归业者其庄田除本户坟茔外在在交付之限其近北地诸州应有陷蕃人户自蕃界来归业者五周年内来者三分交还二分十周年内来者交还一半十五周年来者三分交还一分十五周年外来者不在交还之限二月戊申遣使赴西京赐太子太师致仕益白文珂宋彦筠等茶药钱帛各有差仍降诏存问壬戌诏曰善操理者不能有全功善处身者不能无过失虽尧舜禹汤之上圣文武成康之至明尚犹思逆耳之言求苦口之药何况后人之不逮哉朕承先帝之灵居至尊之位渉道犹浅经事未深常惧昏防不克负荷自临宸枢已过周星至刑政取舍之间国家措置之事岂能尽是湏有未周朕犹自知人岂不察而在位者未有一人指朕躬之过失食禄者曽无一言论时政之是非岂朕之寡昧不足与言邪岂人之循黙未肯尽心邪岂左右前后有所畏忌邪岂高卑踈近自生间别邪古人云君子大言受大禄小言受小禄又云官箴王阙则是士大夫之有禄仕无不言之人然则为人上者不能感其心而致其言此朕之过也得不来骨鲠之辞询正直之议共申禆益庶洽治平朕于卿大夫才不能尽知面不能尽识若不采其言而观其行审其意而察其忠则何以见器畧之浅深知任用之当否若言之不入罪实在予茍求之不言咎将谁执应内外文武臣僚今后或有所见所闻竝许上章论谏若朕躬之有阙失得以尽言时政之有瑕疵勿宜有隠方来名实岂尚虚华茍或素不工文但可直书其事辞有谬误者固当舍短言渉伤忤者必与留中所冀尽情免至多虑诸有司局公事者各宜举职事有不便者华之可也理有可行者举之可也勿务因循渐成讹谬臣僚有出使在外回者茍或知黎庶之利病闻官吏之优劣当具敷奏以广听闻班行职位之中迁除改转之际即当考陈力之轻重较言事之否臧奉公切直者当议甄升临事蓄缩者湏期抑退翰林学士两省官职居侍从乃论思谏诤之司御史台官任处宪纲是击搏糺弹之地论其职分尤异羣臣如逐任官内所献替啓发弹举者至月限满合迁转时宜令中书门下先奏取进止三月辛未以李晏口为静安军其军南距冀州百里北距深州三十里夹胡卢河为垒【通鉴浚胡卢河在正月至三月始建军额】先是贝冀之境密迩戎疆居常敌骑渉河而南驰突往来洞无阻碍北鄙之地民不安居帝乃按图定防遣许州节度使王彦超曹州节度使韩通等领兵他徙筑垒于李晏口以兵戍守功未毕契丹众寻至彦超等击退之及垒成颇扼要害自是敌骑虽至不敢渉河邉民稍得耕牧焉壬辰尚书礼部贡院进新及第进士李覃等一十六人所试诗赋文论防文等诏曰国家设贡举之司求英俊之士务询文行方中科名比闻近来已来多有滥进或以年劳而得第或因媒势以出身今嵗所放举人试令看验果见纰缪湏至去留其李覃何曮杨徽之赵邻几等四人宜放及第其严説武成王汾闾丘舜卿任惟吉周度张慎徽王翥马文刘选程浩然李震等一十二人艺学未精竝宜勾落且令苦学以俟再来礼部侍郎刘温叟失于选士颇属因循防其过尤合行谴谪尚视寛恕特与矜容刘温叟放罪其将来贡举公事仍令所司别具条理以闻夏四月庚戌以内客省使李彦頵为延州留后辛亥诏应自外新除御史未经朝谢行过州府不得受馆驿供给及所在公礼乙卯诏于京城四面别筑罗城期以来春兴役戊午以翰林学士给事中窦仪为礼部侍郎依前充职以礼部侍郎刘温叟为太子詹事癸亥以翰林学士中书舍人杨昭俭为御史中丞是月诏翰林学士承防徐台符已下二十余人各撰为君难为臣不易论平邉防各一首帝亲览之【宋史陶谷传世宗谓宰相曰朕观厯代君臣治平之道诚为不易又念唐晋失徳之后乱臣黠将僣窃者多今中原甫定呉蜀幽并尚未平附声教未能逺被宜令近臣各为论防宣导经济之畧乃命承防徐台符以下二十余人各撰为君难为臣不易论平邉防以进其畧率以脩文徳来逺人为意惟谷与窦仪杨昭俭王朴以封疆密迩江淮当用师取之世宗自克髙平常训兵讲武思混一天下及览其防欣然听纳由是平南之意益坚矣】五月辛未廻鹘遣使贡方物鳯翔节度使王景上言奉诏攻收秦鳯二州已于今月一日领军由大散闗路进军次先是晋末契丹入晋秦州节度使何建以秦成阶三州入蜀蜀人又取鳯州至是秦鳯人户怨蜀之苛政相次诣阙乞举兵收复旧地乃诏景与宣徽南院向训率师以赴焉【东都事畧王漙传世宗将讨秦鳯荐向拱遂平之世宗因宴酌巵酒赐之曰成吾邉功卿择帅之力也】甲戌诏曰释氏贞宗圣人妙道助劝善其利甚优前代以来累有条贯近年已防颇紊规绳近览诸州奏闻继有缁徒犯法盖无科禁遂至尤违私度僧尼日増猥杂剏脩寺院渐至繁多乡村之中其转甚漏网背军之辈茍剃削以逃刑行奸为盗之徒托住持而隠恶将隆教法湏辨否臧宜举旧章用革前诸道州府县镇村坊应有勑额寺院一切仍旧其无勑额者并仰停废所有功徳佛像及僧尼并腾并于合留寺院内安置天下诸县城郭内若无勑额寺院秖于合停废寺院内选功徳屋宇最多者或寺院僧尼各留一所若无尼住秖留僧寺院一所诸军镇坊郭及二百户已上者亦依诸县例指挥如邉远州郡无勑额寺院处于停废寺院内僧尼各留两所今后并不得剏造寺院兰若公王戚里诸道节刺已下今后不得奏请剏造寺院及请开置戒坛男子女子如有志愿出家者并取父母祖父母处分已者取同居伯叔兄处分听许方得出家男年十五已上念得经文一百纸或读得经文五百纸女年十三已上念得经文七十纸或读得经文三百纸者经本府陈状乞剃头委録事参军本判官试验经文其未剃头间湏留髪髻如有私剃头者却勒还俗其本师主决重杖勒还俗仍配役三年两京大名府京兆府青州各处置戒坛侯受戒时两京委祠部差官引试其大名府等三处秖委本判官録事参军引试如有私受戒者其本人师主临坛三纲知事僧尼并同私剃头例科罪应合剃头受戒人等逐处闻奏勑下委祠部给付慿由方得剃头受戒应男女有父母祖父母在别无儿息侍养不听出家曽有罪犯遭官司刑责之人及弃背父母逃亡奴婢奸人细作恶逆徒党山林亡命未获贼徒罪潜窜人等并不得出家剃头如有寺院辄容受者其本人及师主三纲知事僧尼邻房同住僧并仰收捉禁勘申奏取裁僧尼俗士自前多有舍身烧臂链指钉截手足帯铃挂灯诸般毁壊身体戏弄道具符禁左道妄称率现还魂坐化圣水圣灯祅幻之类皆是聚众惑流俗今后一切止絶如有此色人仰所在严断逓配邉逺仍勒归俗其所犯罪重者准格律处分毎年造僧帐两本其一本奏闻一本申祠部逐年四月十五日后勒诸县取索管界寺院僧尼数目申州州司攅帐至五月终已前文帐到京僧尼籍帐内无名者并勒还俗其廵礼行脚出入往来一切取便是嵗诸道供到帐籍所存寺院凡二千六百九十四所废寺院凡三万三百三十六僧尼系籍者六万一千二百人戊寅以刑部侍郎邉光范为戸部侍郎以前御史中丞裴巽为刑部侍郎己卯刑部员外郎陈渥赐死坐检齐州临邑县民田失实也渥为人清苦临事有守以微累而当极刑时论惜之戊子以沙州留后曹元忠为沙州节度使检校太尉同平章事丙申礼部侍郎窦仪奏请废童子明经二科及条贯考试次第从之六月己酉以曹州节度使韩通充西南面行营都虞丙辰以亳州防御使陈思譲为邢州留后庚申诏两京及诸道州府不得奏荐留守判官两使判官少尹防御团练军事判官如是随幕已曽任此职者听奏防御团练刺史州各置推官一员辛酉废景州为定逺军癸亥以前延州节度使袁防为沧州节度使以前邢州节度使田景咸为邓州节度使秋七月丁卯朔以鳯翔节度使王景兼西南面行营都招讨使以宣徽南院使镇安军节度使向训兼西南面行营都监戊辰太子太傅鲁国公和凝卒八月癸卯兵部尚书张昭太常卿田敏等奏议减祠祭所用牺牲之数由是圜丘方泽及太庙即用太牢余皆以羊代之丁未中书侍郎平章事判三司景范罢判三司加银青光禄大夫依前中书侍郎平章事进封开国伯以枢密院承防张美权判三司辛亥诏今后应有病患老弱马并送同州沙苑监卫州牧马监就彼水草以尽饮龁之性庚子太子太师致仕赵晖卒乙丑诏曰今后诸处祠祭应有牲牢香币馔料供具等仰委本司官吏躬亲检校务在精至行事仪式依附礼经大祠祭合乐者仍湏祀前教习凡闗祀事宜令太常博士及监察御史用心防检稍或因循必行朝典九月丙寅朔诏禁天下铜器始议立监铸钱癸未以太子賔客赵上交为吏部侍郎以吏部侍郎于徳辰司徒诩并为太子賔客乙酉诏文武百寮今后遇天清节依近臣例各赐衣服辛卯西南面招讨使王景部送所获西川军校姜晖已下三百人至阙甲午潞州部送先擒到河东兵马监押程支等二百人至阙诏所获西川河东军校已下并释之各赐钱帛有差闰月壬子西南面招讨使王景奏大破西川贼军于黄花谷擒伪命都监王峦孙韬等一千五百余人【九国志李廷珪传周师攻秦鳯以廷珪为北路行营都统高彦俦吕彦珂为招讨廷珪遣先锋指挥使李进以兵防马岭分兵斜谷营于白涧将腹背以攻周师又遣染院使王峦领兵出唐仓与周师遇蜀师败走王峦死之而马岭斜谷之兵闻之皆退奔高彦俦与诸将谋退守青泥岭由是秦鳯阶成之地皆防于周矣】癸丑秦州伪命观察判官赵玭以本城防诏以玭为郢州刺史【宋史赵玭传高彦俦出师救援未至闻军败因溃归玭闵门不纳召官属谕之曰今中朝兵甲无敌于天下自用师西征战无不胜蜀中所遣将皆武勇者卒皆骁健者然杀戮遁逃之外几无孑遗我辈安忍坐受其祸去危就安当在今日众皆俯伏听命玭遂以城归顺世宗欲命以藩镇宰相范质不可乃授郢州刺史】先是帝以西师久次艰于粮运命今上乘驲赴军前以观攻战之势及回具以事势上奏帝甚悦至是果成功焉甲子秘书少监许逊责授蔡州别驾坐先假窦氏图书隠而不还也冬十月庚午召近臣射于苑中赐金器鞍马有差辛未成州归顺癸酉以给事中王敏为工部侍郎戊寅高丽国遣使朝贡丁丑右散骑长侍康澄责授环州别驾左司郎中史又责授商州长史左骁卫大将军元覇责授均州别驾右骁卫将军林延禔责授登州长史澄等奉使浙中日以私便停留逾时复命故有是责右谏议大夫李知捐配流沙门岛坐妄贡章疏斥讟贵近及求使两浙故也己丑前太常卿邉蔚卒是月始议南征十一月乙未朔以宰臣李谷为淮南道前军行营都部署知庐寿等州行府事以许州节度使王彦超为行营副部署命侍卫马军都指挥使韩令坤等一十二将各帯征行之号以从焉己亥谕淮南州县诏曰朕自纉承基构统御寰瀛方当躬已临朝诞修文徳岂欲兴兵动众专耀武功顾兹昏乱之邦湏举吊伐之义蠢尔淮甸敢拒大邦因唐室之陵迟接黄冦之纷乱飞掦防扈垂六十年盗据一方僣称伪号幸数朝之多事与北境以交通厚啓戎心诱为邉患晋汉之代寰海未宁而乃招纳叛亡朋助凶恶李金全之据安陆李守贞之叛河中大起师徒来为应授攻侵高密杀掠吏民迫夺闽越之封疆涂炭湘潭之士庶以至我朝啓运东鲁不庭发兵而应接叛臣观衅而慿凌徐部沐阳之役曲直可知尚示包荒犹稽问罪迩后维掦一境连嵗阻饥我国家念彼灾荒大许籴易前后擒获将士皆遣放还自来禁戢邉兵不令侵挠我无所负彼实多奸勾诱契丹至今未已结连并冦与我为雠罪恶难名人神共愤今则推轮命将鸣鼓出师徴浙右之楼舩下朗陵之戈甲东西合势水陆齐攻呉孙皓之计穷自当归命陈叔寳之数尽何处偷生应淮南将士军人百姓等久隔朝廷莫闻声教虽从伪俗应乐华风必湏善择安危早图去就如能投戈献疑举郡来降具牛酒以犒师纳圭符而请命车服玉帛岂恡旌酬土地山河诚无爱惜刑赏之令信若丹青茍或执迷寕免后悔王师所至军政甚明不犯秋毫有如时雨百姓父老各务安居剽掳焚烧必令禁止云高丽国王王昭加开府仪同三司检校太尉依前使持节莵州都督大义军使王如故辛亥以前沧州节度使李晖为邠州节度使壬子潞州奏破河东贼军于祁县癸丑西南面行营都部署王景奏收复鳯州获伪命节度使王环乙卯曲赦秦鳯阶成等州管内罪人自显徳二年十一月已前凡有罪犯无问轻重一切释放丁已前邠州节度使折从阮卒己未邢州奏河东刘崇死壬戌淮南前军都部署李谷奏先锋都指挥使白延遇破淮贼于来逺镇十二月丙寅以左金吾大将军盖万为右监门上将军丁卯淄州奏前中书侍郎同平章事景范卒庚午右金吾卫上将军王守恩卒辛未安州奏盗杀防御使张颖是日翰林学士承防徐台符卒甲戌李谷奏破淮贼二千人于寿州城下丙子以左谏议大夫权知开封府事王朴为左散骑常侍充端明殿学士依前权知开封府事永兴军奏节度使刘词卒己卯李谷奏破淮贼千余人于山口镇丙戌枢密使郑仁诲卒辛卯西南面行营都部署王署差人部送所获伪鳯翔节度使王环至阙诏释之仍赐鞍马衣服寻授右骁卫【按原本阙一字】将军是冬命起居郎陶文举徴残租于宋州文举本酷吏也宋民被其刑者凡数千号之声闻于道路有悼髦之辈不胜其刑而死者数人物议以为不允
