<!-- { "loadSidebar": true } -->
　　王仁裕字徳辇天水人少孤不从师训年二十五方有意就学一夕梦剖其肠胃引西江水以浣之又睹水中砂石皆有篆文因取而吞之及寤心意豁然自是姿性絶髙【案以下有阙文舆地纪胜云王仁裕知贡举时所取进士三十三人皆一时名公卿李昉王溥为冠】有诗万余首勒成百巻目之曰西江集葢以尝梦吞西江文石遂以为名焉【舆地纪胜仁裕所着有紫泥集西江集入洛记共百巻】后为兵部尚书太子少保卒
　　裴羽字用化唐僖宗时宰相防之子也羽少以父任为河南寿安尉入梁迁御史台主簿改监察御史唐明宗时为吏部郎中使于闽遇飓风飘至钱塘时安重诲用事削夺吴越王封爵羽被留于钱塘经歳不得归后重诲死吴越复通中国羽始得还晋初累迁礼部侍郎太常卿广顺初为左散骑常侍卒赠工部尚书羽之使闽也正使陆崇卒于吴越羽载其丧还归其橐装时人义之
　　段希尧河内人也祖约定州户掾赠太常少卿父昶晋州神山县令累赠太子少保希尧少有器局累歴州县唐天成中为卫州録事叅军防晋髙祖作镇于邺闻其勤干奏改洺州纠曹及晋祖镇太原辟为从事清泰中晋祖总戎于代北一日军乱遽呼万歳晋髙祖惑之希尧曰夫兵犹火也弗戢将自焚遽请戮其乱首乃止明年晋祖将举义于太原召宾佐谋之希尧极言以拒之晋祖以其纯朴弗之咎也晋祖龙飞霸府旧僚皆至达官惟希尧止授省郎而已天福中稍迁右諌议大夫寻命使于吴越及乗舟泛海风涛暴起檝师仆从皆相顾失色希尧谓左右曰吾生平履行不欺暗室昭昭天鉴岂无祐乎汝等但以吾为托必当无患言讫而风止乃获利渉使回授莱州刺史检校尚书右仆射未赴任改懐州六年秋移棣州刺史兼榷盐矾制置使少帝嗣位加检校司空开运中歴户部兵部侍郎汉初迁吏部侍郎判东西两铨事国初拜工部尚书世宗嗣位转礼部尚书显徳三年夏卒于洛阳时年七十九赠太子少保子思恭右谏议大夫
　　司徒诩字徳音清河郡人也父伦本郡督邮以清白称诩少好读书通五经大义弱冠应乡举不第唐明宗之镇邢台诩徃谒之甚见礼遇命试吏于邯郸歴永年项城令皆有能名长兴初唐末帝镇河中奏辟为从事未几征拜左补阙史馆修撰秦王从荣之开府也朝廷以诩为户部员外郎充河南府判官秦王遇害以例贬宁州司马清泰初入为兵部员外郎晋祖践阼改刑部郎中充度支判官枢密直学士由兵部郎中迁左谏议大夫给事中充集贤殿学士判院事转左散骑常侍工部侍郎歴知许齐亳三州事汉初除礼部侍郎凡三主贡部自起部贰卿不数年间徧歴六曹由吏部侍郎拜太子宾客世宗即位授太常卿时世宗留意于雅乐议欲考正其音而诩为足疾所苦居多假告遂命以本官致仕显徳六年夏卒于洛阳之私第年六十有六赠工部尚书诩善谈论性嗜酒喜宾客亦信浮圗之教汉干祐中尝使于吴越航海而徃至渤澥之中睹水色如墨舟人曰其下龙宫也诩因炷香兴念曰龙宫珍寳无用俟回棹之日当以金篆佛书一帙用伸防献洎复经其所遂以经一圅投于海中俄闻梵呗丝竹之音喧于舡下舟人云此龙王来迎其经矣同舟百余人皆闻之无不叹讶焉
　　边蔚字得升长安人父操华州下邽令累赠太子少师【宋史边珝华州郑人也曽祖颉石泉令祖操下邽令父蔚太常卿】蔚幼孤笃学有乡里誉从交辟歴晋陜华三府从事唐庄宗之伐蜀大军出于华下时属华方阙帅蔚为记室诏令权领军府事供亿军储甚有干济之称及明宗入洛遣李冲赍诏于关右尽诛阉官冲性深刻而华人有为阉官所累者冲欲尽戮之蔚以理救防获免者甚众毛璋之镇邠宁奏为廉判时璋为麾下所惑有跋扈之意蔚因乗间极言谕以逆顺之理璋即时遣其子入贡朝廷以蔚有赞画之效锡以金紫改许州戎判晋天福初自泾州戎幕徴拜虞部员外郎盐鐡判官歴开封广晋少尹晋少帝嗣位拜左散骑常侍判广晋府事转工部左右侍郎再知开封府事开运初出为亳州防御使为政清肃亳民感之歳余入为户部侍郎汉初拜御史中丞转兵部侍郎太祖受命复知开封府事迁太常卿后以足疾辞位显徳二年冬卒于家时年七十一子玕珝俱仕皇朝为省郎王敏字待问单州金乡人性纯直少力学攻文登进士第后依杜重威凡歴数镇从事汉初重威叛于邺时敏为留守判官尝泣谏重威恳请归顺重威始虽不从及其穷也纳敏之言以其城降时魏之饥民十犹四五咸保其余生者敏之力也入朝拜侍御史世宗镇澶渊太祖以敏谨厚遂命为澶州节度判官及世宗尹正王畿改开封少尹世宗嗣位权知府事旋拜左谏议大夫给事中迁刑部侍郎敏尝以子壻陈南金荐于曹州节度使李继勲表为记室其后继勲偾军于寿春及归阙而无待罪之礼世宗以继勲武臣不之责也因迁怒南金谓其禆赞无状乃黜之敏由是连坐遂免其官歳余复拜司农卿显徳四年秋以疾卒












　　旧五代史巻一百二十八
　　旧五代史巻一百二十八考证
　　周列传八杨凝式传歴右常侍工户二部侍郎　案别传作工礼户三部侍郎
　　年八十五　案别传作八十二
　　裴羽传赠工部尚书　案欧阳史作戸部尚书
　　段希尧传河内人也　案宋史段思恭传作泽州晋城人








　　旧五代史巻一百二十八考证
　　钦定四库全书
　　旧五代史巻一百二十九
　　宋门下侍郎参知政事监修国史薛居正等撰
　　周书第十九
　　列传九
　　常思字克恭太原人也父仁岳河东牙将累赠太子太师唐庄宗之为晋王也广募胜兵时思以趫悍应募累从戎役后为长直都校歴捧圣军使晋初迁六军都虞汉高祖出镇并门奏以思从行寻表为河东牢城都指挥使以勤干见称汉国初建授检校太保遥领邓州汉有天下迁检校太尉昭义军节度使干祐初李守贞叛于河中太祖征之朝廷命思帅部兵以副焉既而御众无能勒归旧藩思在上党凡五年无令誉可称唯以聚钦为务性又鄙恡未尝与宾佐有酒肴之防尝有从事欲求谒见者思览刺而怒曰彼必是来猎酒也命典客者饮而遣之其鄙恡也如是太祖受命就加平章事初太祖微时以季父待思及即位遣其妻入觐太祖拜之如家人之礼仍呼为叔母其恩顾如是广顺二年秋思来朝加兼侍中移镇宋州三年夏诏赴阙改授平卢军节度使思将赴镇奏太祖云臣在宋州出镇得丝十余万两谨以上进请行徴督太祖颔之寻诏本州折劵以谕其民及到镇未防染风痹之疾上表请寻医既而舁疾归洛显徳元年春卒年六十有九赠中书令翟光邺字化基濮州鄄城人父景珂倜傥有胆气梁贞明初唐庄宗始驻军于河上景珂率聚邑人守永定驿固守逾年后为北军所攻景珂战殁众溃光邺时年十歳为明宗军所俘以其頴悟俾侍左右字之曰永定既冠沈毅有谋莅事寡过明宗即位时深委遇累迁至皇城使检校司空长兴中枢密使安重诲得罪时光邺与中官孟小僧颇有力焉居无何出为耀州团练使清泰初入为左监门卫太将军晋天福中歴棣沂二州刺史西京副留守开运初授宣徽使杨光逺叛灭青州平除为防御使朝廷以兵乱之后人物雕故命光邺理之光邺好聚书重儒者虚齐论议唯求理道时郡民防亡十之六七而招怀抚谕视之如伤故朞月之间流亡载辑契丹入汴伪命权知曹州李从益假号以光邺明宗旧臣署为枢密使汉祖至汴改左领卫大将军干祐初迁右金吾卫大将军充街使检校太保太祖践阼复授宣徽使左千牛卫上将军检校太傅数月兼枢密副使防永兴李洪信入朝代知军府事广顺二年十月卒于长长安时年四十六光邺有器度慎密敦厚出于天然喜愠不形于色事继母以孝闻兄弟皆雍睦虽食禄日久家无余赀任金吾日假官屋数间以蔽风雨亲族累重粝食才给人不堪其忧光邺处之晏如也賔朋至则贳酒延之谈説终日略无厌倦士大夫多之及权知京兆以寛静为治前政有烦苛之事一切停罢百姓便之及病甚召亲随于卧内戒之曰气絶之后以死归洛不得于此停留虑烦军府言讫而终京兆吏如丧所亲或有以浆酒遥奠者枢密使王峻素重光邺且欲厚防其家为之上请故自终及塟所赐赙赗防数千计诏赠太子少师光邺肤革肥晳善于摄养故司天监赵延又有袁许之术尝谓人曰翟君外厚而内薄虽贵而无寿果如其言
　　曹英字徳秀旧名犯今上御名故改焉本常山镇定人父全武事赵王王镕为列校英因得于镕之帐下及张文礼之乱唐庄宗奄有其地乃录镕之左右署为散指挥使明宗即位英侍于仗下问其祖考英以实对明宗曰乃朕之旧也擢为本班行首每加顾遇晋天福中迁弩手军使平张从賔于汜水以功授本军都校汉初改奉国军主加检校司徒兼康州刺史干祐初李守贞据河中叛授行营歩军都校河中平迁本军厢主领岳州防御使随太祖在魏为北面行营歩军都校从平内难国初以翊戴功授昭武节度使检校太傅侍衞歩军都指挥二年春总兵讨慕容彦超于兖州梯冲堑垒颇力焉夏五月太祖亲征因并兵攻防其城及凯旋领彰信军节度使典军如故世宗嗣位加同平章事授成徳军节度使车驾自太原廽加兼侍中显徳元年冬卒于镇时年四十九制赠中书令英性沈厚谦防有礼虽衽席之际接对賔客亦未尝造次及卒缙绅之士亦皆惜之
　　李彦頵字徳循太原人也本以商贾为业太祖镇邺寘之左右及即位歴绫锦副使防易使世宗嗣位以彦頵有旧超授内客省使未防知相州军府事寻改延州兵马留后到镇颇以殖货为意窥图防利侵渔蕃汉部人羣情大扰防世宗南征蕃部结聚围廹州城彦頵闭壁自守求援于隣道頼救兵至乃解世宗不悦徴赴京师然犹委曲庇防竟不之责寻为西京水南廵检使居无何命权知泗州军州事改沧州两使留后彦頵到任处置乖方大为物情所鄙显徳六年秋受代归阙遇疾而卒时年五十二
　　李晖字顺光瀛州束城人弱冠应募于龙骧军汉祖领河东晖请从因得署为河东牙将汉有天下授检校司徒大内皇城使未防迁宣徽南院使干祐初拜河阳节度使检校太傅太祖登极加同平章事寻移镇沧州显徳元年就加兼侍中二年秋以世宗诞庆节来朝改邠州节度使五年移镇鳯翔歳余卒于镇优诏赠中书令晖之仪貌不及于常人而位极将相年登耳顺袁许之术夫何恃哉然性贪鄙而好小惠以邀虚誉故在河阳及沧州日民皆诣阙请以碑以颂其美识者亦未之许也
　　李建崇潞州人少从军善骑射初事唐武皇为铁林都将转突骑飞骑二军使从庄宗攻常山案巴坚来援庄宗率亲军千骑遇于满城兵少为契丹所围时建崇为亲将与契丹格鬭自午至申防李嗣昭骑至契丹乃解去同光中自龙武捧圣都指挥使出歴襄秦徐雍都指挥使建崇性纯厚处身任遇不能巧宦以致久滞偏裨明宗尝掌牙兵与建崇共事及即位甚愍之连授磁沁二郡入晋为申州刺史天福七年冬襄州安从进搆逆率众冦南阳时建崇领歩骑千余屯于叶县开封尹郑王遣宣徽使张从恩皇城使焦继勲卒在京诸军防建崇军拒贼至湖阳县之花山遇从进军建崇接战大败之以功授亳州团练使襄阳平迁安州防御使歴河阳邢州兵马留后汉初入为右卫大将军年逾七十神气不衰建崇始自代北事武皇至是四十余年前后所掌兵麾下部曲多至节钺零落殆尽唯建崇虽位不及藩屏而康强自适以至朞耄太祖即位授左监门卫上将军广顺三年春卒赠黔南节度使
