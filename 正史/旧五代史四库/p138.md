<!-- { "loadSidebar": true } -->
　　陆思铎澶州临黄人父再端赠光禄卿思铎有武干梁太祖领四镇于麾下及即位授广武都指挥使厯突阵拱辰军使积前后战勲累官至检校司徒拱辰左厢都指挥使遥领恩州刺史初梁军与庄宗对垒于河上思铎以善射日预其战尝于箭笴之上自镂其姓名一日射中庄宗之马鞍庄宗抜箭视之覩思铎姓名因而记之及庄宗平梁思铎以例来降庄宗出箭以视之思铎伏地待罪庄宗慰而释之寻授龙武右厢都指挥使加检校太保天成中为深州刺史改雄捷右厢马军都指挥使会南伐荆门思铎亦预其行时髙季兴以舟兵拒王师思铎毎矢中敌则洞胷逹掖由是贼锋稍挫不敢轻进诸军咸壮之髙祖革命拜陈州刺史秩满厯左神武羽林二统军出为蔡州刺史遇代归朝天福八年以疾卒时年五十四思铎典陈郡日甚有惠政常戒诸子曰我死则藏骨于宛丘使我栖魂于所理之地及卒乃葬于陈从其志也
　　安元信朔州马邑人也少善骑射后唐庄宗为晋王时元信诣军门求自效寻明宗麾下累从明宗征讨有功明宗即位擢为捧圣军使加检校兵部尚书清泰三年迁雄义都指挥使受诏屯于代州太守张朗遇之甚厚元信亦以兄事之是歳五月髙祖建义于太原俄闻契丹有约赴难元信入説朗曰张敬逹虽围太原而兵尚未合代郡当鴈门之冲敌至其何以御仆观石令公素长者举必成事若使人道意归欵俟其两端亦求全之上防也朗不纳元信悔以诚言之反相猜忌寻闻安重荣安审信相次以骑兵赴太原元信遂率部曲以归髙祖【通鉴元信谋杀朗不克帅其众奔审信审信遂帅麾下数百骑与元信掠百井奔晋阳】髙祖见之喜谓元信曰尔覩何利害背强归弱元信曰某非知星识气唯以人事防之夫帝王者出语行令示人以信尝闻主上许令公河东一生今遽改之是自欺也且令公国之宻亲亲尚不能保肯保天下之心乎以斯而言见其亡也何得为强也髙祖知其诚因开怀纳之委以戎事髙祖即位之元年授耀州团练使加检校太保四年入为右神武统军其年八月复出牧洛州少帝嗣位寻迁宿州九年罢任来朝开运初授复州防御使三年卒于任年六十三赠太傅
　　张朗徐州萧县人父楚赠工部尚书朗年十八善射膂力过人乡里敬惮之梁祖闻其名就补萧县镇使充吾县都游奕使时朗年才二十三嵗余补宣武军内衙都将歴洺州歩军曹州开武汴州十内衙郓州都指挥使梁末从招讨使段凝袭衞州下之遂授衞州刺史事梁仅三年凡有征讨无不预之同光三年从魏王继岌伐蜀为先锋桥道使明宗朝歴兴忠登三州刺史清泰初以契丹犯边补西北面行营歩军都指挥使从髙祖屯军于代北俄兼代州刺史又改行营诸军马歩都虞候高祖建义于太原遣使以书谕之朗曰为人臣而有二心可乎乃斩其使【通鉴帝以晋安已降遣使谕诸州代州刺史张朗斩其使盖晋祖初起安元信劝朗归顺不从至是复斩其使也】泊髙祖入洛领全师朝觐授贝州防御使在任数歳天福五年除左羽林统军六年授光禄大夫检校太傅庆州刺史在官二年卒年七十四李德珫应州金城人祖晟父宗元皆为边将德珫少善骑射事后唐武皇为偏校及从庄宗战潞州栢乡德胜渡继有军功累加检校尚书左仆射遥食郡俸天成中检校司空领蔚州刺史长兴元年授雄武军节度秦成阶观察处置等使加检校司徒二年六月移镇定州充北面副招讨使髙祖即位改镇泾原及受代归阙会髙祖幸邺授东京畱守加同平章事少帝嗣位移广晋尹加检校太师开运中再领泾州以病卒于镇德珫防与明宗俱事武皇故后之诸将多兄事之时谓之李七哥所治之地虽无殊政然以寛恕及物家无滥积亦武将之亷者
　　田武字德伟大名元城人父简累赠右仆射武少有拳勇初事庄宗为小校歴迁胜节指挥使明宗登极转帐前都指挥使领澶州刺史天成二年改左羽林都指挥使遥领宜州充襄州都廵检使三年自汴州马歩军都指挥使授曹州刺史长兴初迁齐州防御使又移洺州清泰中歴成陇二州充西面行军副部署天褔初授金州防御使及金州建节钺武丁母忧乃起复为节度使开运元年移镇沧州兼北面行营右厢都指挥使二年授寜江军节度使充侍衞歩军都指挥使歳内改昭义军节度泽潞等州管内观察处置等使潞州大都督府长史检校太傅封鴈门郡开国公未赴任以疾卒武出身戎行性鲠正御军治民咸尽其善及卒朝廷惜之诏赠太尉辍视朝一日子仁朗仁遇并歴内职【宋史仁朗以父任西头供奉官】
　　李承褔字德华汉阳人少寒贱事元行钦掌皂栈之役后为髙祖家臣髙祖登极厯皇城武德宣徽使左千牛将军出为澶州刺史迁齐州防御使检校太保承褔性鄙狭无噐局好察人防事多所诋讦虽小过不能恕工商之业舆之情官吏之幸皆善知之然自任所见无所准的故人多薄之少帝嗣位授同州节度使寻卒于镇少帝以髙祖佐命之臣闻之嗟叹赙物加等辍视朝一日诏赠太傅
　　相里金字奉金并州人也性勇悍果敢能折节下士唐景福初武皇始置五院兵金首预其选从庄宗攻下夹寨得补为小校后与梁师战于栢乡及胡桞陂以功授黄甲指挥使同光中统帐前军抜中都赐忠勇拱衞功臣检校刑部尚书二年自羽林都虞候出为忻州刺史凡部曲私属皆不令干预民事但优其赡给使分掌家事而已故郡民安之大有声绩应顺元年为陇州防御使防唐末帝起兵于鳯翔檄于邺道诸侯无应者唯金遣判官薛文遇往来计事末帝深德之及即位擢为陜州节度使加检校太保清泰三年夏髙祖建义于太原唐末帝发兵来攻以金为太原四面步军都指挥使髙祖即位移镇晋州及受代归阙累为诸衞上将军加开府仪同三司官至检校太尉爵列开国公勲登上柱国以久居防地优之故也天福五年夏卒于任赠太师史臣曰在礼之起甘陵也当鼎革之期会富贵来逼既因人成事亦何足自多及其仗钺拥旄积财败德货之为累可不诫乎全节之佐晋氏也平安陆之祅预宗城之战功既茂矣贵亦宜然张筠歴事累朝享兹介福盖近代之幸人也自温琪而下皆服冕乗轩苴茅寿土垂名汗简谅亦宜焉












　　旧五代史巻九十
　　旧五代史巻九十攷证
　　晋列传五赵在礼传推指挥使杨晸为帅　杨晸欧阳史作杨仁晟
　　年六十六　案欧阳史作六十二
　　马全莭传清泰初为金州防御使　案欧阳史作明宗时歴金州防御使与是书先后互异
　　州兵才及千人　案欧阳史作州兵才数百
　　张筠梁室割相衞为昭德军　案梁割相澶衞三州为昭德军原本作相卫疑有脱误
　　时有泾将侯莫威　案欧阳史作侯莫陈威
　　筠东朝于洛诏遣归第　案欧阳史作令为左骁衞上将军与是书本纪同
　　赠太子太师　太师欧阳史作少师
　　华温琪制以太子少保致仕天福元年十二月终于家年七十五诏赠太子太保　案欧阳史作以太子太保致仕卒赠太子太傅
　　张朗充吾县都逰奕使　案吾县二字疑有舛误相里金出为忻州刺史　案欧阳史作沂州刺史













　　旧五代史卷九十攷证
　　钦定四库全书
　　旧五代史巻九十一
　　宋门下侍郎参知政事监修国史薛居正等撰
　　晋书第十七
　　列传六
　　房知温字伯玉兖州瑕丘人也少有勇力籍名于本军为赤甲都官健【玉堂闲话知温少年与外弟徐某为盗于兖郓之境】梁将葛从周镇其地选寘麾下时部将牛存节屯于镇好摴博每求辨采者知温以善博见推因得待左右遂熟于存节及王师范遣刘鄩据兖州梁祖命存节将兵讨之知温夕缒出奔存节喜而纳焉明夜窃良马一驷复入城鄩乃擢为禆将鄩降于同州刘知俊知俊补为克和军使知俊奔岐改魏州杨师厚以为马鬬军校渐升至亲随指挥使继加检校司空庄宗入魏赐姓名绍英改天雄军马步都指挥使加检校司徒澶州刺史行台右千牛卫大将军庄宗平梁歴曹贝州刺史权充东北面蕃汉马步都虞候遣戌瓦桥关明宗自邺入洛知温与王晏球首赴焉明宗自总管府署知温滑州两使留后天成元年授兖州节度使明宗即位诏充北面招讨屯子卢台军以卢文进来归加特进同平章事赏招讨之功也后除乌震为招讨副使代知温归镇知温怒震遽至有怨言因纵博诱牙兵杀震于席上防次将安审通保骑军隔河按甲不动知温惧不济乃束身渡水复结审通逐其乱军以奏时朝廷姑息知温下诏于邺尽杀军士家口老防凡数万清漳为之变色寻诏遣知温就便之镇以安反侧俄改徐州节度使加兼侍中会朝廷起兵伐髙季兴授荆南招讨使知行府事寻丁母忧起复云麾将军墨缞即戎竟无功而还长兴中节制文阳越二年除平卢军节度使累官至开府仪同三司检校太师兼中书令封东平王食邑五千户食实封三百户天福元年冬十二月辛巳卒于镇赠太尉归塟于瑕丘诏立神道碑知温性麤犷动罕由礼毎迎待王人不改戎服寡言笑多纵左右排辱賔寮他日知悮亦无愧色始与唐末帝尝失意于杯盘间以白刃相恐及末帝即位知温忧甚末帝乃封王爵以宁之也知温径赴洛阳申其宿过且感新恩末帝开懐以厚礼慰而遣之及还郡厚敛不已积货数百万治第于南城出则以妓乐相随任意所之曽不以政事为务有幕客顔衎者正直之士也委曲陈其利病知温不能用焉及髙祖建议入洛尚不即进献耀兵于牙帐之下衎正色谓曰清泰富有天下多力善战岂明公之比而天运有归坐成灰烬今青州迁延不贡何以求安千百武夫无足为恃深为大王之所忧也知温遂驰表称贺青人乃安未几以沈湎成疾而卒部曲将吏分其所聚例为富室衎又劝其子彦儒进钱十万贯以助国用朝廷除彦儒为沂州刺史其家幸获别全皆衎之力也
