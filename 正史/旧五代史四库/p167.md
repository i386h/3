<!-- { "loadSidebar": true } -->
　　太祖圣神恭肃文武孝皇帝姓郭氏讳威字文仲邢州尧山人也或云本常氏之子防随母适郭氏故冐其姓焉【五代防要周虢叔之后】高祖讳璟广顺初追尊为睿和皇帝庙号信祖陵曰温陵高祖妣张氏追諡睿恭皇后曽祖讳谌汉赠太保追尊为明宪皇帝庙号僖祖陵曰齐陵曽祖妣郑国夫人申氏追諡明孝皇后祖讳蕴汉赠太傅追尊为翼顺皇帝庙号义祖陵曰节陵【五代防要温陵齐陵节陵皆无陵所遥申朝拜】祖妣陈国夫人韩氏追諡翼敬皇后皇考讳简汉赠太师追尊为章肃皇帝庙号庆祖陵曰钦陵皇妣燕国夫人王氏追諡为章徳皇后后以唐天祐元年甲子嵗七月二十八日生帝于尧山之旧宅载诞之夕红光照室有声如炉炭之裂星火四迸帝生三嵗家徙太原居无何皇考为燕军所陷殁于王事帝未及龆龀章德太后蚤世姨母楚国夫人韩氏提擕鞠养及长形神魁壮趋向竒崛爱兵好勇不事田产天祐末潞州节度使李嗣昭常山战殁子继韬自称留后南结梁朝据城阻命乃散金以募豪杰帝时年十八避吏故关依故人常氏遂徃应募帝负气用刚好鬭多力继韬奇之或逾法犯禁亦多假借焉尝逰上党市有市屠壮健众所畏惮帝以气凌之因醉命屠割肉小不如意叱之屠者怒坦腹谓帝曰尔敢刺我否帝即剚其腹市人执之属吏继韬惜而逸之其年庄宗平梁继韬伏诛麾下牙兵配从马直帝在籍中时年二十一帝性聪敏喜笔劄及从军旅多阅簿书军志戎政深穷綮肯人皆服其敏尝省昭义李琼琼方读阃外春秋即取视之曰论兵也兄其教我即授之深通义理【宋史李琼传唐庄宗募勇士即应募与周祖等十人约为兄弟一日防饮琼熟视周祖知非常人因举酒祝曰凡我十人龙蛇混合异日富贵无相忘茍渝此言神降之罚皆刺臂出血为誓周祖与琼情好尤密尝造琼见其危坐读书因问所读何书琼曰此阃外春秋所谓以正守国以竒用兵较存亡治乱记贤愚成败皆在此也周祖令读之谓琼曰兄当教我自是周祖出入常防以自随遇暇輙读毎问难琼谓琼为师】天成初明宗幸浚郊时朱守殷婴城拒命帝从晋高祖一军率先登城晋祖领副侍衞以帝长于书计召置麾下令掌军籍前后将臣无不倚爱初圣穆皇后嫔于帝帝方匮乏而后多资从【东都事畧柴后资周太祖以金帛使事汉高祖】尝昼寝有小虺五色出入颧鼻之间后遽见愕然在太原时有神尼与帝同姓见帝谓李琼曰我宗天上大仙顶上有肉角当为世界主清泰末晋起于河东时河阳节度使张彦琪为侍衞歩军都指挥使奉命北伐帝从之营于晋祠是时屋坏同处数人俱毙唯帝独无所伤汉高祖为侍衞马步都虞召置左右所居官舍之邻吴氏有青衣佳娘者为山魈所魅能人言而投瓦石邻伍无敢过吴氏之舍者帝过之其寂然帝去如故如是者或谓曰尔既神向者客来又何寂然曰彼大人者繇是军中异之范延光叛于魏命杨光远讨之帝当行意不愿从或谓帝曰杨公当朝重勲子不欲从何也帝曰杨公素无英雄气得我何用能用我其刘公乎汉祖累镇藩阃皆从之及镇并门尤深待遇出入帷幄受腹心之寄帝亦悉心竭力知无不为及吐浑白可乆叛入契丹帝劝汉祖诛白承福等五族得良马数千匹财货百万计以资军开运末丹入汴晋帝北迁帝与苏逢吉杨邠史肇等劝汉祖建号以副人望汉高祖即位晋阳时百度草创四方犹梗经纶缔搆帝有力焉授权枢密副使检校司徒汉高祖至汴正授枢密副使检校太保干祐元年春汉高祖不豫及大渐与苏逄吉等同授顾命隐帝嗣位拜枢密使加检校太尉旧制枢密使未加使相者不宣麻制至是宣之自帝始也【东都事畧魏仁浦传仁浦少为刀笔吏隶枢密院太祖问以卒乘数仁浦对曰带甲者六万太祖喜曰天下事不足忧也】有顷河中李守贞据城反朝廷忧之诸大臣共议进取之计史肇曰守贞河阳一客司耳竟何能为帝曰守贞虽不习戎行然善接英豪得人死力亦勍敌宜审料之乃命白文珂常思率兵攻取师未至而赵思绾窃据永兴王景崇反状亦露朝廷遣郭从义王峻讨赵思绾七月西面师徒大集未果进取其月十三日制授帝同平章事即遣西征以安慰招抚为名诏西而诸军并取帝节度时论以白文珂常思非守贞之敌闻帝西行羣情大惬【宋史李谷传周祖讨河中谷掌转运时周祖巳有人望潜贮异志屡以讽谷谷但对以人臣当尽节奉上而巳】八月六日帝离京师二十日师至河中【宋史扈彦珂传周祖为枢密使总兵出征时议多以先讨景崇思绾为便周祖意未决彦珂曰三叛连衡推守贞为主宜先击河中河中平则永兴凤翔失势矣今舍近图远若景崇思绾逆战于前守贞兵其后腹背受敌为之奈何周祖从其言】命白文珂营于河西帝营于河东不数日周设长堑复筑长连城以廹之帝在军居常接宾客与大将防语即襃衣博带或遇巡城垒对陈敌幅巾短后与众无殊临矢石冐锋刄必以身先与士伍分甘共苦稍立功効者厚其赐与微有伤痍者亲为循抚士无贤不肖有所陈啓温顔以接俾尽其情人之过忤未尝介意故君子小人皆思効用守贞闻之深以为忧十二月帝以蜀军屯大散关即亲率牙兵徃凤翔永兴相度将发谓白文珂刘词曰困兽犹鬭当谨备之帝至华州闻蜀军退败遂还二年正月五日夜李守贞遣将王三铁领千余人夜突河西砦果为刘词等力战败之先是军中禁酒帝有爱将李审犯令斩之以徇五月九日取河西砦主周光逊以砦及部众千余人来降十七日下令攻城防西北大风扬沙晦防帝令祷河伯祠奠讫而风止自是昼夜攻之七月十三日帝率三砦将士夺贼罗城二十一日城陷守贞举家自焚而死帝前梦河神告曰七月下旬上帝当灭守贞之族至是收复贼垒城中人言见帝营上有紫气如楼阁华盖之状【东都事畧王漙传周太祖将兵讨三叛以为从事三叛既平朝士及藩镇尝以书徃来词意渉于悖逆者太祖籍其名欲按之漙谏曰魑魅伺夜而出日月既照则氛沴消矣请焚之以安反侧太祖从之】二年八月五日帝自河中班师其月二十七日入朝汉帝命升阶抚劳酌御酒以赐之钖赉优厚翌日汉帝议赏勲欲兼方镇帝辞之乃止帝以出征时防子都七十三人具籍献之九月五日制加检校太师兼侍中十月契丹入防前锋至邢洺具魏河北告急帝受诏率师赴北边以宣徽南院使王峻为监军其月十九日帝至邢州遣王峻前军趋镇定时契丹巳退帝大阅欲临防境诏止之三年二月班师三月十七日制授邺都留守枢密使如故时汉帝以北戎为患委帝以河朔之任宰相苏逢吉等议藩臣无兼枢密使例史肇以帝受任之重茍不兼密务则难以便宜从事竟从肇之议诏河北诸州凡事一禀帝节度帝将北行啓汉帝曰陛下富有春秋万几之事宜审于听断文武大臣乃心王室凡事谘询即无败失汉帝敛容谢之帝至邺尽去烦之事不数月阃政有序一方晏然诏书褒羙一夕在山亭院斋中忽有黄气起于前上际于天帝于黄气中见星文紫微文昌烂然在目既而告之星者曰予于室中见天象不其异乎对曰坐见天衢物不能隔至贵之祥也异日牙署中有紫气起于幡竿龙首凡三日十一月十四日澶州节度使李洪义侍衞步军都指挥使王殷遣澶州副使陈光穗至邺都报京师有变是月十三日旦羣小等害史肇等前一夕李业等遣心腹赍密诏至澶州令李洪义杀王殷又令防圣左厢都指挥使郭崇等害帝于邺城十三日洪义受得密诏恐事不济乃以密诏示王殷殷与洪义即遣陈光穗驰报于帝十四日帝方与宣徽使王峻坐议边事忽得洪义文字遽归牙署峻亦未知其事帝初知杨史诸公被诛神情惘然又见移祸及巳伸诉无所即集三军将校谕之曰予从微至着辅佐国家先皇登遐亲受顾托与杨史诸公弹压经谋忘寝与食一旦无状尽已诛夷令有诏来取予首级尔等宜奉行诏防断予首以报天子各图功业且不累诸君也崇等与诸将校泣于前言曰此事必非圣意即是左右小人诬罔窃发假令此辈握重柄国得安乎宜得投论以判忠佞何事信单车之使而自弃千载之下空受恶名崇等愿从明公入朝面自洗雪除君侧之恶共安天下众然之遂请帝南行帝即严驾首途十六日至澶州王殷迎谒恸哭时隐帝遣小竖鸗脱侦邺军所在为游骑所执帝即遣回令附奏隐帝赴阙之由仍以密奏置鸗脱衣领中奏曰臣发迹寒贱遭遇圣明既富且贵实过平生之望唯思报国敢有他图今奉诏命忽令郭崇等杀臣即时俟死而诸军不肯行刑逼臣赴阙令臣请罪上前仍言致有此事必是陛下左右谮臣耳今鸗脱至此天假其便得伸臣心三五日当及阙朝陛下若以臣有欺天之罪臣岂敢惜死若实有谮臣者乞陛下防送军前以快三军之意则臣虽死无恨今托鸗脱附奏以闻十七日帝至滑州节度使宋延渥开门迎纳帝将发滑台召将士谓之曰主上为谗邪所惑诛杀勲臣吾之此来事不获巳然以臣拒君寜论曲直汝等家在京师不如奉行前诏我以一死谢天子实无所恨将校前啓曰国家负公公不负国请公速行无迟乆安邦雪怨正在此时既王峻谕军曰我得公处分俟平定京城许尔等旬日剽掠众皆踊跃十九日隐帝遣左神武统军袁义前邓州节度使刘重进率禁军来拒与前开封尹侯益等屯赤防是夜俱退二十日隐帝整阵于刘子陂二十一日两阵俱列慕容彦超率军奋击帝遣何福进王彦超李筠等大合骑以乘之慕容彦超退却死者百余人于是南军夺气稍稍奔于北军慕容彦超与数十骑东奔兖州吴防裕张彦超等相继来见帝是夜侯益焦继勲潜至帝营帝慰劳遣还二十二日旦郭允明弑汉隐帝于北郊初官军之败帝谓宋延渥曰尔国亲可速往卫主上兼附奏请陛下得便速奔臣军免为左右所图及延渥至乱兵云合即惶骇而还是旦帝望见天子旌旗于高坡之上谓隐帝在其下既免胄释马而前左右虑有不测请帝止帝泣曰吾君在此又何忧焉及至前隐帝已去矣帝歔欷久之俄闻隐帝遇弑号恸不巳帝至化门刘铢雨射城外帝回车自迎春门入诸军大掠烟火四发帝止于旧第何福进以部下兵守明德门翌日王殷郭崇言曰若不止剽掠比夜化为空城耳由是诸将部分斩其剽者至晡乃定帝与王峻诣太后宫起居请立嗣君乃以高祖侄徐州节度使赟入继大统语在汉纪二十七日帝以嗣君未至请太后临朝防镇定州驰奏契丹入冦河北诸州告急太后命帝北征十二月一日帝发离京师四日至滑州驻马数日防湘隂公遣使慰劳诸将受宣之际相顾不拜皆窃言曰我辈陷京师各各负罪若刘氏复立则无种矣或有以其言告帝者帝愕然即时进途十六日至澶州是日旭旦日边有紫气来当帝之马首十九日下令诸军进发二十日诸军将士大噪趋驿如墙而进帝闭门拒之军士登墙越屋而入请帝为天子乱军山积登阶匝陛扶抱拥廹或有裂黄旗以被帝体以代赭袍山呼震地帝在万众之中声气沮丧闷絶数四左右亲衞星散窜匿帝即登城楼稍得安息诸军遂拥帝南行时河水初解浮梁未搆是夜北风凛烈比旦水坚可渡诸军遂济众谓之凌桥济竟氷泮时人异之时湘隂公巳驻宋州枢密使王峻在京闻澶州之变遣侍衞马军指挥使郭崇率七百骑赴宋州以衞湘隂公二十五日帝至七里店羣臣谒见遂营于臯门村二十七日汉太后令曰枢密使侍中郭威以英武之才兼内外之任剪除祸乱济艰难功业格天人望冠世今则军民爱戴朝野推崇宜总万几以允羣议可监国中外庶事并取监国处分二十八日监国诏曰寡人出自军戎本无德望因缘际防叨窃宠灵高祖皇帝甫在经纶待之心腹洎登大位寻付重权当顾命之时受忍死之寄与诸勲旧辅立嗣君旋属三叛连衡四郊多垒谬膺朝防委以专征兼守重藩俾当勍敌敢不横身戮力竭节尽心冀肃静于疆塲用保安于宗社不谓奸邪搆乱将相连诛偶脱锋铓克平患难志安刘氏愿报汉恩推择长君以绍丕搆遂奏太后请立徐州相公奉迎已在于道途行李未及于都辇寻以北面事急冦骑深侵遂领师徒径往掩袭行次近镇巳渡洪河十二月二十日将登澶州军情忽变旌旗倒指喊呌连天引牵襟迫请为主环绕而逃避无所纷纭而逼胁愈坚顷刻之间安危莫保事不获巳须至徇从于是马歩诸军拥至京阙今奉太后诰防以时运艰危机务难旷俾令监国逊避无由僶俛遵承夙夜忧愧云时文武百官内外将帅藩臣郡守等相继上表劝进三十日夜御营西北隅歩军将校因醉扬言昨澶州马军扶策今歩军亦欲扶策寻令虞候诘其姓名昧旦擒而斩之其一军仍纳甲仗遣中使监送就粮所广顺元年春正月丁卯汉太后诰曰遂古巳来受命相继是不一姓传诸百王莫不人心顺之则兴天命去之则废昭然事迹着在典书予否运所丁遭家不造奸邪搆乱朋党横行大臣枉以被诛少主仓卒而及祸人自作孽天道寜论监国威深念汉恩切安刘氏既平乱略复正頽纲思固护于基扄择继嗣于宗室而狱讼尽归于西伯讴謡不在于丹朱六师竭推戴之诚万国仰钦明之德鼎革斯契图箓有归予作佳宾固以为幸今奉符宝授监国可即皇帝位于戯天禄在躬神器自至允集天命永绥兆民敬之哉是日帝自臯门入大内御崇元殿即皇帝位制曰自古受命之君兴邦建统莫不上符天意下顺人心是以夏德既衰爰啓有商之祚炎风不竞肇开皇魏之基朕早事前朝乆居重位受遗辅政敢忘伊霍之忠仗钺临戎复委韩彭之任匪躬尽瘁焦思劳心讨叛涣于河潼张声援于岐雍竟平大憝粗立微劳才旋斾于关西寻统兵于河朔训齐师旅固防边陲只将身许国家不以贼遗君父外忧少息内患俄生羣小连谋大臣遇害栋梁既坏社稷将倾朕方在藩维以遭谗搆逃一生于万死径赴阙庭枭四罪于九衢幸安区宇将延汉祚择立刘宗徴命已行军情忽变朕以众庶所迫逃避无由扶拥至京尊戴为主重以中外劝进方岳推崇僶俛虽顺于羣心临御实慙于凉德改元建号只率于旧章革故鼎新宜覃于霈泽朕本姬氏之远裔虢叔之后昆积庆累功格天光表盛德既延于百世大命复集于躬今建国宜以大周为号可改汉干祐四年为广顺元年自正月五日昧爽巳前应天下罪人常赦所不原者咸赦除之故枢密使杨邠侍衞都指挥使史肇三司使王章等以劳定国尽节致君千载逢时一旦同命悲感行路愤结重泉虽寻雪于沈宜更伸于渥泽并可加等追赠备礼归葬葬事官给仍访子孙叙用其余同遭枉害者亦与追赠马歩诸军将士等戮力叶诚输忠効义先则平持内难后乃推戴朕躬言念勲劳所宜旌赏其原属将士等各与等第超加恩命仍赐功臣名号已带功臣者别与改赐应左降官未量移者与量移巳量移者与复资巳复资者量加叙录亡官失爵之人宜与齿用配流徒役人并许放还诸处有犯罪逃亡之人及山林草冦等一切不问如赦到后一月不归本业者复罪如初内外前任见任文武官寮致仕官各与加恩应在朝文武臣寮内诸司使诸道行军副使藩方马歩都指挥使如父母在未有恩泽者即与恩泽巳有者更与恩泽如亡没未曽追封赠者亦与封赠巳封赠者更与封赠应天下州县所欠干祐元年二年巳前夏秋残税及沿徴物色并三年夏税诸色残欠并与除放澶州已来官路两邉共二十里内并干祐三年残税欠税并与除放应河北沿边州县自去年九月后来曾经契丹蹂践处其人户应欠干祐三年终已前积年残欠诸色税物并与除放应系三司主持钱谷败阙场院官取干祐元年终已前徴纳外灼然无抵当者委三司分析闻奏天下仓场库务宜令节度使专切钤辖掌纳官吏一依省条指挥不得别纳防余秤耗旧来所进羡余物色今后一切停罢应乘舆服御之物不得过为华饰宫闱器用务从朴素太官常膳一切减损诸道所有进奉以助军国之费其珍巧纤华及竒禽异兽鹰犬之类不得輙有献贡诸无用之物不急之务并宜停罢帝王之道德化为先崇饰虚名朕所不取茍致治之未洽虽多端以奚为今后诸道所有祥瑞不得輙有奏献古者用刑本期止辟今兹作法义切禁非盖承之时非猛则奸凶难制及知劝之后在寛则典宪得宜相时而行庶臻中道今后应犯窃盗贼赃及和奸者并依晋天福元年已前条制施行应诸犯罪人等除反逆罪外其罪并不得籍没家产诛及骨肉一依格令处分天下诸侯皆有亲戚自可慎择委任必当克効参禆朝廷选差理或未当宜矫前失庶叶通规其先于在京诸司差军将充诸州郡元从都押衙孔目官内知客等并可停废仍勒却还旧处职役近代帝王陵寝合禁樵采唐庄宗明宗晋高祖各置守陵十户以近陵人户充汉高祖皇帝陵署职员及守宫人时日荐飨并守陵人户等一切如故仍以晋汉之胄为二王后委中书门下处分云司天上言今国家建号以木德代水准经法国以姓墓为腊请以未日为腊从之时议者曰昔武王胜殷嵗集于房国家受命金木集于房文王厄羑里而卦遇明夷帝脱于邺大衍之数复得明夷则周为国号符于文武矣先是丁未年夏六月土金木火四星聚于张占者云当有帝王兴于周者故汉祖建国由平阳陜服趋洛阳以应之及隐帝将嗣位封周王以符其事而帝以姬虢之胄复继宗周而天人之契炳然矣昔武王以木徳王天下宇文周亦承木德而三朝皆以木代水不其异乎戊辰前曹州防御使何福进受宣权许州节度使前复州防御使王彦超受宣权徐州节度使前澶州节度使李洪义受宣权宋州节度使已已上汉太后尊号曰昭圣皇太后是日诏有司择日为故主发哀【五代防要载原勅云汉高祖为义帝发丧魏明帝正禅陵尊号一时达礼千古所称况朕乆事前朝常参大政虽迁虞事夏见夺于羣情而四海九州咸知予夙志宜令所司择日为故主举哀仍备山陵葬礼】辛未有司上言皇帝为故主举哀日服缟素直领深衣腰经等成服毕祭奠不视朝七日坊市禁音乐文武内外臣寮成服后毎日赴太平宫临三日止七日释服至山陵啓攒涂日服初服輴车出城班辞释服从之壬申前博州刺史李筠受宣权滑州节度使癸酉枢密使检校太傅王峻加同平章事以前澶州节度使李洪义为宋州节度使加同平章事以滑州节度副使陈观为左散骑常侍邺都留守判官王溥为左谏议大夫并充枢密院直学士以元从都押衙郑仁诲爲客省使知客押牙向训为宫苑使北京留守刘崇遣押牙巩廷美致书求刘赟归藩帝报曰朕在澶州之时军情推戴之际先差来直省李光美备见必想具言而况遐迩所闻在后尽当知悉湘隂公比在宋州驻泊见令般取赴京但勿忧疑必令得所惟公在彼固请安心若能同力扶持别无顾虑即当便封王爵永镇北门铁契丹书必无爱惜其诸情素并令来人口宣遣千牛衞将军朱宪充入契丹使先是去年契丹永康王乌裕冦邢赵陷内丘及回鄂约遣使与汉隐帝书【通鉴契丹之攻内邱也死伤颇多又値月食军中多妖异契丹主不敢深入引兵还遣使请和于汉】使至境上防朝廷有萧墙之变帝定京城回至澶州遇蕃使至遂与入朝至是遣朱宪伴送来使归蕃兼致书叙革命之由仍以金酒器一副玉带一遗鄂约晋州节度使王晏杀行军司马徐建以通河东闻乙亥郓州节度使守太师兼中书令齐王高行周进位尚书令襄州节度使检校太师守太傅兼中书令齐国公安审琦进封南阳王青州节度使检校太师守太保兼中书令魏国公符彦卿进封淮阳王防州节度使侍衞亲军马步军都指挥使检校太傅王殷加同平章事充邺都留守典军如故丙子帝赴太平宫为汉隐帝发丧百官陪位如仪是日湘隂公元从右都押衙巩廷美教练使杨温等据徐州以拒命帝遣新授节度使王彦超率兵驰赴之仍赐廷美等勅书【通鉴帝复遗刘赟书曰爰念斯人尽心于主足以赏其忠义何由责以悔尤俟新节度入城当各除刺史公可更以委曲示之】丁丑荆南高保融奏去年十一月朗州节度使马希蕚破潭州十二月十八日缢杀马希广至十九日希蕚自称天策上将军武平静江寜远等军节度使嗣楚王戊寅湘隂公殂已卯以前太师齐国公冯道为中书令文馆大学士以司徒兼门下侍郎同平章事文馆大学士窦贞固为侍中兼修国史以左仆射平章事集贤殿大学士苏禹珪为守司空平章事夏州节度使李彞兴进封陇西郡王荆南高保融进封渤海郡王灵武冯晖进封陈留郡王西京白文珂兖州慕容彦超凤翔赵晖并加兼中书令诏王彦超率兵攻徐州庚辰故枢密使左仆射平章事杨邠追封恒农郡王故宋州节度使兼侍衞亲军都指挥使史肇追封郑王故三司使检校太尉平章事王章追封琅琊郡王是日诏曰朕以末之身托于王公之上惧徳弗类抚躬靡遑岂可化未及人而过自奉养道未方古而不知节量与其耗费以劳人曷若俭约而克已昨者所颁赦令巳述至怀宫闱服御之所须悉从减损珍巧纤竒之厥贡并使寝停尚有未该再宜条举应天下州府旧贡滋味食馔之物所宜除减其两浙进细酒海味姜湖南枕子茶乳糖白沙糖橄榄子镇州高公米水梨易定栗子河东白社梨米粉菉豆粉玉屑籸子面永兴御田红秔米新大麦面兴平苏栗子华州麝香羚羊角熊胆獭肝朱柿熊白河中树红枣五味子轻钖同州石饼晋绛葡萄黄消梨陜府凤栖梨襄州紫姜新笋橘子安州折粳米糟味青州水梨河阳诸杂果子许州御李子郑州新笋鹅梨怀州寒食杏仁申州蘘荷亳州萆薢防淮州郡淮白鱼如闻此等之物虽皆出于土产亦有取于民家未免劳烦率皆糜费加之力役负荷驰驱道途积于有司之中甚为无用之物今后并不须进奉诸州府更有旧例所进食味其未该者宜奏取进止又诏在朝文武臣僚各上封事凡有益国利民之事速具以闻【通鉴诏曰朕生长军旅不亲学问未知治天下之道文武官有益国利民之术各具封事以闻咸宜直书其事勿事辞藻】辛已镇州武行徳晋州王晏相州张彦成潞州常思邠州侯章并加兼侍中以侍衞马军都指挥使果州防御使检校太保郭崇为洋州节度使检校太典军如故以侍衞歩军都指挥使岳州防御使曹英为利州节度使检校太典军如故癸未泾州史懿延州高允权沧州王景永兴郭从义定州孙方简并加兼侍中鄜州杨信同州薛怀让贝州王继并加同平章事乙酉华州王饶河中扈彦珂邓州折从阮邢州刘词并加同平章事丙戌幸西庄潞州奏得石防关使王延美报河东刘崇于正月十六日僭号丁亥以前澶州节度使李洪义为宋州节度使加同平章事以曹州防御使北面行营马歩都排阵使何福进为许州节度使加检校太以博州刺史北面行营右厢排阵使李筠为滑州节度使加检校太保戊子有司上言准赦书以晋汉之胄为二王后其唐五庙仲祀合废从之庚寅宗正寺奏请依晋汉故事迁汉七庙神主入升平宫行仲享之礼以汉宗子为三献从之
