<!-- { "loadSidebar": true } -->
　　赵犨其先天水人代为忠武牙将曾祖宾祖英竒父叔文皆厯故职犨幼有竒智龆龀之时与隣里小儿戏于道左恒分布行列为部伍战阵之状自为董帅指顾有节如夙习焉羣儿皆禀而从之无敢乱其行者其父目而异之曰吾家千里驹也必大吾门矣及赴乡校诵读之性出于同辈弱冠有壮节好功名妙于弓剑气义勇果郡守闻之擢为牙校唐防昌中壶闗作乱随父北征收天井闗未几从王师征蛮浃月方克惟忠武将士转战溪洞之间斩获甚众本道録其勲陟为马步都虞候干符中王僊芝起于曹濮大纵其徒侵掠汝郑犨乃率步骑数千袭之贼党南奔及黄巢陷长安天子幸蜀中原无主人心骚动于是陈州数百人相率告许州连帅愿得犨知军州事其帅即以状闻于是天子下诏以犨守陈州刺史既视事乃谓将吏曰贼巢之虐徧于四方茍不为长安市人所诛则必驱残党以东下况与忠武久为仇讐凌我土疆势必然也乃遣增垣墉濬沟洫实仓廪积薪刍凡四门之外两舎之内民有资粮者悉令挽入郡中缮甲兵利剑矟弓弩矢石无不毕备又招召劲勇寘之麾下以仲弟昶为防遏都指挥使以季弟珝为亲从都知兵马使长子麓次子霖皆分领鋭兵黄巢在长安果为王师四面扼束食尽人饥谋东奔之计先遣骁将孟楷拥徒万人直入项县犨引兵击之贼众大溃斩获畧尽生擒孟楷中和三年朝廷闻其功就加检校兵部尚书俄转右仆射不数月加司空进颍川县伯巢党知孟楷为陈所擒大惊愤乃悉众东来先据溵水后与蔡州秦宗权合势以攻宛丘陈人惧焉犨恐众心擕离乃于众中扬言曰忠武素称义勇淮阳亦谓劲兵是宜戮力同心捍御羣冦建功立节去危就安诸君宜图之况吾家食陈禄久矣今贼众围逼众寡不均男子当于死中求生又何惧也且死于为国不犹愈于生而为贼之伍耶汝但观吾之破贼敢有异议者斩之由是众心靡不踊跃无何开门与贼接战每战皆捷贼众益怒巢于郡北三四里起八僊营如宫阙之状又修百司廨署储蓄山峙蔡人济以甲胄军无所阙焉凡围陈三百日大小数百战虽兵食将尽然人心益固犨因令间道奉羽书乞师于太祖太祖素多犨之勇果乃许之四年四月太祖引大军与诸军防于陈之西北陈人望旗鼓出军纵火急攻巢寨贼众大溃重围遂解献捷于行在五年八月除犨为蔡州节度使于时巢党虽败宗权益炽六七年间屠脍中原陷二十余郡惟陈去蔡百余里兵少力防日与争锋终不能屈文德元年蔡州平朝廷议勲以犨检校司徒充防宁军节度使又改授浙西节度使不离宛丘兼领二镇龙纪元年三月又以平巢蔡功就加平章事充忠武军节度使仍以陈州为理所由是中原尘静唐帝复归长安陈许流亡之民襁负归业犨设法招抚人皆感之犨兄弟三人时称雍睦一日念仲弟昶同心王事共立军功乃下令尽以军州事付于昶遂上表乞骸后数月寝疾卒于陈州官舎年六十六于宛丘县之先域累赠太尉犨虽尽忠唐室保全陈州然黙识太祖雄杰每降心托迹为子孙之计故因解围之后以爱子结亲又请为太祖立生祠于陈州朝夕拜谒数年之间悉力委输凡所徴调无不率先故能保其功名长子麓位至列卿次子霖改名岩尚太祖女长乐公主开平初授卫尉卿驸马都尉二年九月权知洺州军州事俄转天威军使十二月授右羽林统军改右卫上将军充大内皇墙使三年七月出为宿州团练使旋移州刺史其后累厯近职连典禁军预诛庶人友珪有功末帝即位用为租庸使守户部尚书岩以勲戚自负货赂公行天下之贿半入其门又以身尚公主闻唐朝驸马都尉杜悰位极将相以服御饮馔自奉务极华侈岩耻其不及由是丰其饮膳嘉羞法馔动费万钱僦敛网商其徒如市权势熏灼人皆阿附及唐庄宗灭梁室岩逾垣而逸素与徐州温韬相善岩往依之既至韬斩岩首送京师
　　昶字大东犨仲弟也弱冠习兵机沈黙大度神形洒落临事有通变之才及兄犨为陈州刺史以昶为防御都指挥使未几巢将孟楷拥众万余据项城县昶与兄犨领兵击破之擒楷以归不数月巢党悉众攻陈以报孟楷之役又蔡冦合从凶丑百万栖于陈郊陈人大恐一夕昶因巡警假寐于闉阇恍惚间如有隂助昶异而待之迟明开门决战人心兵势勇不可遏若有隂兵前导是日擒贼将数人斩首千余级羣凶气沮其后连日交战无不应机俘斩未甞小衂以至重围数月士心如一及贼败围解朝廷纪勲昶一门之中叠加爵秩当时方镇之内言忠勇者言守御者言功勲者言政事者皆以犨昶为首焉及犨遥领泰宁军节度以昶为本州刺史检校右仆射俄而犨有疾遂以军州尽付于昶诏授兵马留后旋迁忠武军节度使亦以陈州为理所时宗权未灭中原方受其毒陈蔡封疆相接昶每选精鋭深入蔡境蔡贼虽众终不能抗以至宗权败焉朝廷赏勲加检校司徒昶以大冦削平之后益留心于政事劝课农桑大布恩恵景福元年秋陈许将吏耆老録其功诣阙以闻天子嘉之命文臣撰德政碑植于通衢以旌其功俄加同平章事昶自围解之后恒曰梁王之恩不敢忘也是后太祖每有征伐昶训练兵甲馈挽供亿无有不至干宁二年寝疾薨于镇年五十三追赠太尉
　　珝字有节犨季弟也幼而刚毅器宇深沉既冠好书籍及壮工骑射尤精三略及犨为陈州刺史以珝为亲从都知兵马使时巢党东出商邓与蔡贼防众至百余万掘长壕五百道攻陈陈人大惧珝与二兄坚心誓众激励将校约以死节珝以祖先松楸去郭数里虑为羣盗穿发乃夜纵心膂之士迁柩入城府库旧有巨弩数百枝机牙皆缺工人咸谓不可用珝即创意制度自调筈置之雉堞间矢激五百余步凡中人马皆洞达胷腋羣贼畏之不敢逼近自仲秋至于首夏军食将竭士虽不饱而坚拒之志不移会太祖率大军解其围珝兄弟泣感谢其后朝廷议功加检校右仆射遥领处州刺史犨薨昶为忠武军节度使珝迁为行军司马检校司空昶薨珝知忠武军留后珝公干之才播于逺迩至于符籍虚实财谷耗登备阅其根本民之利病无不洞知庶事简防公私俱济太祖深加慰荐寻加特进检校司徒充忠武军节度使陈州土壤卑疎每嵗壁垒摧圯工役不暇珝遂营度力用俾以甓周砌四墉自是无霖潦之虞光化二年加检校太保平章事明年检校侍中进封天水郡公珝博通前古以陈州本伏羲所都南顿乃光武旧地遂稽考古制崇饰庙貌为四民祈福之所又询邓艾故址决翟王河以溉稻粱大实仓廪民获其利珝兄弟节制陈许继拥旌共二十余年陈人爱戴风化大行天复元年冬韩建为忠武军节度使乃徴珝知同州匡国军节度留后时太祖统军岐下珝输挽调发旁午道途俄而昭宗还长安诏徴入觐锡迎銮功臣之号珝因坚辞藩镇遂加检校太傅右金吾卫上将军及扈从东迁嵗余以痼疾免官遂归淮阳未几薨于私第年五十五诏赠侍中陈人为之罢市子縠仕至左骁卫大将军宣徽北院使唐庄宗入汴与从兄岩皆族诛王珂河中人祖纵盐州刺史父重荣河东节度使破黄巢有大功封琅琊郡王珂本重荣兄重简之子出继重荣唐僖宗光啓三年重荣为部将常行儒所害推重荣弟重盈为蒲帅以珂为行军司马及重盈卒军府推珂为留后时重盈子珙为陜州节度使瑶为绛州刺史由是争为蒲帅瑶珙连上章论列又与太祖书云珂非吾兄弟盖余家之苍头也小字忠儿安得继嗣珂亦上章云亡父有兴复之功又遣使求援于太原李克用为保荐于朝昭宗可之既而珙厚结王行瑜李茂贞韩建为援三镇互相表荐昭宗诏谕之曰吾以太原与重荣有再造之功已俞其奏矣干宁二年五月三镇率兵入觐贼害时政请以河中授珙瑶又连兵以攻河中克用闻之出师以讨三镇瑶珙兵退晋师拔绛州擒瑶斩之及克用驻军于渭北昭宗以珂为河中节度使正授旄钺克用因以女妻珂珂至太原谢婚成礼克用令李嗣昭将兵助珂攻珙于陜焉光化末太祖谓张存敬曰珂恃太原之势侮慢隣封尔为我持一绳以缚之天复元年春存敬兵下晋绛令何絪守晋州以阨太原援师二月大军逼河中珂妻书告太原曰敌势攻逼朝夕为俘囚乞食于大梁矣大人安忍不救克用曰前途既阻众寡不敌救则与尔两亡可与王郎归朝廷珂复求救于李茂贞茂贞不答珂势穷蹙即登城谓存敬曰吾与汴王有家世事分公宜退舎俟汴王至吾自听命存敬即日退舎三月太祖自洛阳至先哭于重荣之墓蒲人闻之感悦珂欲面缚牵羊以见太祖曰太师阿舅之恩何时可忘郎君若以亡国之礼相见黄泉其谓我何【欧阳史云梁太祖自同州降唐即依重荣以母王氏故事重荣为舅】及珂出迎于路握手歔欷聨辔而入乃以居敬守河中珂举家徙于汴后入觐被杀于华州舎
　　珙少有俊气才兼文武性甚骄虐属世多故遂代伯父重霸为陜州节度使为政苛暴且多猜忌残忍好杀不以生命为意内至妻孥宗属外则宾幕将吏一言不合则五毒将施鞭笞刳斮无日无之奢纵聚敛民不堪命由是左右惕惧忧在不测唐光化二年夏六月为部将李璠所杀璠自称留后因是陜州不复为王氏所有史臣田绍威始为唐雄据魏地当土德之季运倡梁祖以强禅在梁则为佐命也在唐则岂得为忠臣乎赵犨以淮扬咫尺之地抗黄巢百万之众功成事立有足多者岩縠非贤遽泯其嗣惜哉王珂奕世山河势危被掳乃魏豹之徒与








　　旧五代史巻十四
　　旧五代史巻十四攷证
　　梁列四罗绍威其后信封临清王　案旧唐书信先封豫章郡公进封北平王与是书异
　　自田氏以后垂二百年　案呉缜欧阳史纂误云魏博自田承嗣专据至罗绍威时共一百五十余年欧阳史作二百年误盖欧阳史仍是书之误也
　　太祖自内黄驰至邺　至邺原本作至叶据欧阳史改正
　　嵗漕百万石以给宿卫太祖深然之　案通鉴攷异引梁功臣云绍威驰简献替意互合者十得五六太祖叹曰竭忠力一人而已又引庄宗实録曰绍威隂有覆温之志而赂温益厚温怪其曲事虑蓄奸谋而莫之察乃赐绍威妓妾数人未半嵗召还以此得其隂事其纪载互异如此窃谓绍威有谋虑得梁王信任宜也然以梁主雄险而绍威又因尽诛牙军有自弱之悔则此时猜忌谅亦有之未可偏废其説
　　赵犨父叔文　案叔文原本讹叔义今据新唐书改正
　　王僊芝起于曹濮　僊芝原本作僊茈今据新旧唐书改正
　　文德元年　文德原本作大德今改正
　　充大内皇墙使　皇墙原本作皇城考五代防要梁时避讳改皇城使为皇墙使今改正
　　赵昶假寐于闉阇　闉阇原本作阃阇今改正时宗权未灭　案上篇赵犨传云蔡州平以犨为忠武军节度使据此传则昶为忠武节度使宗权二互异
　　赵珝珝犨季弟也　案新唐书以珝为犨子是书及欧阳史通鉴皆以珝为犨弟新唐书应讹
　　王珂小字忠儿　忠儿旧唐书作虫儿
　　令何絪守晋州　何絪原本作何纬今据通鉴改正旧五代史巻十四攷证
<史部,正史类,旧五代史>
　　钦定四库全书
　　旧五代史巻十五
　　宋门下侍郎参知政事监修国史薛居正等撰
　　梁书第十五
　　列传五
