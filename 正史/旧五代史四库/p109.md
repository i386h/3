<!-- { "loadSidebar": true } -->
　　康思立传赠太子少师　少师欧阳史作少傅







　　旧五代史巻七十攷证
<史部,正史类,旧五代史>
　　钦定四库全书
　　旧五代史巻七十一
　　宋门下侍郎参知政事监修国史薛居正等撰
　　唐书第四十七
　　列传二十三
　　马郁其先范阳人郁少警悟有俊才智数言辨纵横下笔成文干宁末为府刀笔小吏李匡威为王镕所杀镕书报其弟匡俦匡俦遣使于镕问谋乱本末幕客为书多不如旨郁时直记室即起草为之条列事状云可疑者十词理俊赡以此知名尝聘王镕于镇州官妓有转转者美丽善歌舞因宴席郁累挑之幕客张泽亦以文章名谓郁曰子能座中成赋可以此妓奉酬郁抽笔操纸即时成赋拥妓而去郁在武皇幕累官至检校司空秘书监武皇与庄宗礼遇俱厚嵗时给赐优异监军张承业本朝旧人权贵任事人士胁肩低首之郁以滑稽侮狎其往如归有时直造卧内每宾僚宴集承业出珍果陈列于前食之必尽承业私戒主膳者曰他日马监至唯以干藕子置前而已郁至窥其不可啖异日鞾中出一铁挝碎而食之承业大笑曰为公设异馔勿败余食案其俊率如此郁在庄宗幕寄寓他土年老思乡每对庄宗欷歔言家在范阳乞骸归国以旧山庄宗谓之曰自卿去国巳来同舍孰在守光尚不能容父能容卿乎孤不惜卿行但卿不得死尔郁既无归路衷怀呜悒竟卒于太原
　　司空颋贝州人唐僖宗时举进士不中属天子播迁三辅大乱乃还乡里罗绍威为节度副大使颋以所业干之幕客公乘亿为延誉罗信署为府参军辟馆驿巡官张彦之乱命判官王正言草奏正言素不能文不能下笔彦怒诟曰钝汉乃辱我推之下榻问孰可草奏者有言颋罗王时书记乃驰骑召之颋挥笔成文诋斥梁君臣彦甚喜以为判官及张彦复胁贺徳伦降于唐徳伦遣颋先奉状太原【比梦琐言载其状词云屈原哀郢本非怨望之人乐毅归燕且异倾邪之行】庄宗仍以颋为判官后以颋权军府事颋有侄在梁遣家奴以书召之都虞张裕擒其家奴以谓通于梁遂见杀【通鉴晋王责颋曰自吾得魏博庶事悉以委公公何得见欺如是独不可先相示耶揖令归第是日族诛于军门】
　　曹廷隠魏州人也为本州典谒虞贺徳伦使西迎庄宗于晋阳庄宗既得邺城擢为马步都虞以其称职自是迁拜日隆天成初除齐州防御使下车严整颇有清白之誉时有孔目史范弼者为人刚愎视廷隐蔑如也弼监军廪鬻空乏以取赀又私货官盐廷隐按之遂奏其事弼家人防于执政并下御史府劾之弼虽伏法廷隐以所奏不实亦流永州续勅赐自尽时人寃之萧希甫宋州人也少举进士为梁开封尹袁象先书记象先为青州节度使以希甫为巡官希甫不乐乃弃其母妻变姓名亡之镇州自称青州掌书记进谒王镕镕以希甫为参军尤不乐居嵗余又亡之易州削发为僧居百丈山庄宗将建国置百官李绍宏荐为魏州推官同光初有诏定内宴仪问希甫枢密使得坐否希甫以为不可枢密使张居翰闻之怒谓希甫曰老夫歴事三朝天子见内宴数百子本田舍儿安知宫禁事希甫不能对初庄宗欲以希甫知制诰宰相豆卢革等附居翰共排斥之以为驾部郎中希甫失志尤怏怏庄宗灭梁室遣希甫宣慰青齐希甫始知其母已死妻袁氏以改嫁希甫乃发哀服防居于魏州人有引汉李陵书以讥之曰老母终堂生妻去室天成初欲召为谏议豆卢革韦説沮之明宗卒以希甫为谏议大夫复为匦函使其后革説为安重诲所恶希甫希旨诬奏革纵田客杀人而説与邻人争井井有宝货有司推勘井中惟破釡而巳革説卒皆贬死希甫拜左散骑常侍躁进尤甚引告变人李筠夜扣内门通变书云修堤兵士欲取郊天日举火为叛安重诲不信之斩告变者军人诉屈请希甫啖之既而诏曰右散骑常侍集贤殿学士判院事萧希甫身处班行职非警察辄引凶狂之辈上陈诬骩之词逼近郊禋扇摇军众李筠既当诛戮希甫宁免谪迁可贬岚州司户参军仍驰驿发遣长兴中卒于贬所子士明仕周终于邑宰
　　药纵之太原人少为儒明宗刺代州署为军事衙推从明宗镇邢州为掌书记厯天平宣武两镇节度副使明宗镇常山被病不从及即位纵之见于洛邑安重诲怒其观望久无所授明宗曰徳胜用兵时纵之饥寒相伴不离我左右今有天下何人不富贵何为独弃纵之浃旬授磁州刺史嵗余自户部侍郎迁吏部侍郎铨总之法惘然莫知长兴初为曹州刺史清泰元年九月以疾受代而卒
　　贾馥故镇州节度使王镕判官也家聚书三千巻手自刋校张文礼杀王镕时庄宗未即尊位文礼遣馥至邺都劝进因留邺下栖迟邮舍庄宗即位授鸿胪少卿后以鸿胪卿致仕复归镇州结茅于别墅自课儿孙耕牧为事馥初累为镇冀属邑令所莅有能政性恬澹与物无竞乃镇州士人之秀者也
　　马缟少嗜学以明经及第登拔萃之科仕梁为太常修撰累厯尚书郎参知礼院事迁太常少卿梁代诸王纳嫔公主下嫁皆于宫殿门庭行揖让之礼缟以为非礼上疏止之物议以为然【以下有阙文】长兴四年为户部侍郎缟时年已八十及为国子祭酒八十余矣形气不衰于事多遗忘言元稹不应进士以父元鲁山名进故也多如此类又上疏古者无嫂叔服文皇创意以兄弟之亲不宜无服乃议服小功今令文省服制条为兄弟之妻大功不知何人议改而寘于令文诸博士駮云律令国之大经马缟知礼院时不曾论定今遽上疏駮令式罪人也
　　罗贯不知何许人进士及第累歴台省官自礼部员外郎为河南令贯为人强直正身奉法不避权豪时宦官伶人用事凡请托于贯者其书盈閤一无所报皆以示郭崇韬因奏其事由是左右每言贯之失先是梁时张全义专制京畿河南洛阳寮佐皆由其门下事全义如厮仆及贯授命持本朝事体奉全义稍慢部民为府司庇防者必奏正之全义怒因令女使告刘皇后从容白于庄宗宦官又言其短庄宗深怒之会庄宗幸夀安山陵道路泥泞庄宗访其主者宦官曰属河南县促令召贯至奏曰臣初不奉命请诘禀命者帝曰卿之所部反问他人何也命下府狱府吏榜笞促令伏欵翌日诏杀之郭崇韬奏曰贯别无赃状桥道不修法未当死庄宗怒曰母后灵驾将发天子车舆往来桥道不修是谁之过也崇韬奏曰贯纵有死罪俟欵状上奏所司议谳以朝典行之死当未晩今以万乘之尊怒一县令俾天下人言陛下使法不公矣庄宗曰既卿所爱任卿裁决因投袂入宫崇韬从而论列庄宗自阖殿门不得入即令伏法曝尸于府门寃痛之声闻于逺迩
　　淳于晏【以下有阙文】以明经登第自霍彦威为小校晏寄食于门下彦威常因兵败独脱其身左右莫有从者惟晏杖剑从之徒步草莽自是彦威髙其义相得甚欢及歴数镇皆为从事军府之事至于私门事无巨细俱取决于晏虽为幕宾有若家宰尔后公侯门客往往効之时谓之効淳故彦威所至称治由晏之力也【以下残阙】
　　张格字承之故宰相濬之子也濬为梁祖所忌潜遣人害于长水格易姓名流转入蜀【旧唐书张濬永宁县吏叶彦者张氏待之素厚告格曰相公之祸不可免郎君宜自为计濬曰留则并命去或可免冀存后嗣格拜辞而去叶彦率义士三十人送渡汉江而旋格由荆江上峡入蜀】王建僭号以格为宰相格所生母当濬之遇害潜匿于民间落发为尼流浪于函洛王建闻之潜使人迎之入蜀赐紫加号慈福大师及建卒蜀人以格为山陵使格有难色未几得罪出为茂州刺史伪制责词云送往辞命不忠也丧母匿丧非孝也王衍嗣伪位后数年复用为宰相同光末蜀平格至洛阳【旧唐书任圜携格还洛格感叶彦之恵访之身巳殁厚防其家又攷张濬第三子仕吴改名李俨见九国志】授太子宾客任圜爱其才奏为三司副使寻卒于位格有文章明吏事时颇称之
　　许寂字闲闲祖秘名闻会稽寂少有山水之好泛览经史穷三式尤明易象【太平广记云寂学易于晋徴君】久栖四明山不干时誉昭宗闻其名征赴阙召对于内殿会昭宗方与伶人调品筚篥事讫方命坐赐果问易义既退寂谓人曰君淫在声不在政矣寂闻君人者将昭徳塞违以临照百官百官或象之今不厌贱事自求其工君道替矣寻请还山寓居于江陵以茹芝絶粒自适其性天祐末节度使赵匡凝昆季深礼遇之师授保养之道唐末除谏官不起汉南谓之征君梁攻襄阳匡凝兄弟弃镇奔蜀寂偕行嵗余蜀主王建待以师礼位至蜀相同光末平蜀与王衍俱从于东授工部尚书致仕卜居于洛时寂已年髙精彩犹徤冲漠寡言时蜀语云可恠可恠人莫知其际清泰三年六月卒时年八十余子孙位至省郎同光时以方术著者又有僧诚惠诚惠初于五台山出家能修戒律称通皮骨肉三命人初归向声名渐逺四方供馈不逺千里而至者众矣自云能役使毒龙可致风雨其徒号曰降龙大师京师旱庄宗迎至洛下亲拜之六宫参礼士庶瞻仰谓朝夕可致甘泽祷祝数旬畧无征应或谓官以祈雨无验将加焚燎诚惠惧而遁去及卒赐号法雨大师塔曰慈云之塔
　　周豹者本燕人世为从事豹少为僧其师有知人之鉴从游十年余苦辛无惮师知其可敎遂以袁许之术授之大略状人形貌比诸龟鱼禽兽目视臆断咸造其理及还乡遂归俗初卢程寄褐游燕与同志二人谒焉豹谓乡人张殷衮曰适二君子明年花发俱为故人惟彼道士佗年甚贵至来嵗二子果卒又二十年卢程登庸于邺下豹归晋阳张承业信重之言事数中承业俾明宗易衣列于诸校之下以佗人诈之而豹指明宗于末缀言曰骨法非内衙太保欤咸伏其异或问明宗之福夀惟云末后为镇州节度使时明宗为内衙都校才兼州牧而已昭懿皇后夏氏方侍巾栉偶忤旨大为明宗价楚豹见之曰此人有藩侯夫人之位当生贵子明宗赫怒因解后其言果验太原判官司马揆谒豹谓揆曰公五日之中奉使万里未见回期揆数日后因酒酣为衣领扼之而卒庄宗署豹北京巡官明宗即位之明年一日谓侍臣曰方士周豹昔曾言朕诸事有征可诏北京津置赴阙赵凤奏曰袁许之事豹所长者以陛下贵不可言今既验矣余无可问若诏赴阙下则奔竞之徒争问吉凶恐近于妖惑乃止令以金帛厚赐之授光禄卿致仕寻卒于太原年八十余






　　旧五代史巻七十一
　　钦定四库全书
　　旧五代史巻七十二
　　宋门下侍郎参知政事监修国史薛居正等撰
　　唐书第四十八
　　列传二十四
