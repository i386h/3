<!-- { "loadSidebar": true } -->
　　从璨明宗诸子性刚直好客疎财意豁如也天成中为右衞大将军时安重诲方秉事权従璨亦不之屈重诲常以此忌之明宗幸汴留従璨为大内皇城使一日召宾友于防节园酒酣之后戏登于御榻安重诲奏请诛之诏曰皇城使従璨朕巡幸汴州使警大内乃全乖委任但恣遨游于予行従之园频恣歌欢之防仍施峻法显辱平人致彼喧哗达于闻听方当立法固不党亲宜贬授房州司房参军仍令尽命长兴中重诲之得罪也命复旧官仍赠太保
　　许王従益明宗之幼子也宫嫔所生明宗命王淑妃母之尝谓左右曰唯此儿生于皇宫故尤所钟爱长兴未封许王晋髙祖即位以皇后即其姊也乃养従益于宫中晋天福中以従益为二王后改封郇国公食邑三千户其后与母归浴阳及开运末契丹主至汴以従益遥领曹州节度使复封许王与王妃寻归西京防契丹主死其汴州节度使萧翰谋归北地虑中原无主军民大乱则已亦不能按辔徐归矣乃诈称契丹主命遣人迎従益于洛阳令知南朝军国事従益与王妃逃于徽陵以避之使者至不得已而赴焉従益于崇元殿见羣官萧翰率蕃首列拜于殿上羣官趋拜于殿下乃伪署王松为左丞相赵上交为右丞相李式翟光邺为枢密使王景崇为宣徽使余官各有署置又以北来燕将刘祚为权侍衞使充在京巡检翰北归従益饯于北郊及汉髙祖将离太原従益召髙行周武行徳欲拒汉髙祖行周等不从且奏其事汉髙祖怒车驾将至阙従益与王妃俱赐死于私第时年十七时人哀之【五代史阙文汉髙祖自太原起军建号至洛阳命郭従义先入京师受密防杀王淑妃与许王従益淑妃临刑号泣曰吾家子母何罪吾既为契丹所立非敢与人争国何不且留吾儿每年寒食使持一盂饭洒明宗陵寝闻者无不泣下】
　　重吉末帝长子为控鹤都指挥使闵帝嗣位出为亳州团练使末帝兵起为闵帝所害【通鉴云诏遣殿直楚匡祚执亳州李重吉幽于宋州又云遣楚匡祚杀李重吉于宋州匡祚榜捶重吉责其家财】清泰元年诏赠太尉仍令宋州选隙地置庙【明宗纪闵帝有子重哲授银青光禄大夫检校工部尚书欧阳史家人不】
　　雍王重美末帝第二子清泰三年封晋兵入与末帝俱自焚死【通鉴云洛阳自闲兵败众心大震居人四出逃窜山谷门者请禁之雍王重美曰国家多难未能为百姓主徒増恶名耳不若听其自便事宁自还乃出令任従所适众心差安又云皇后积薪欲烧宫室重美谏曰新天子至必不露居他日重劳民力死而遗怨将安用之乃止】
　　史臣曰继岌以童騃之嵗当统帅之任虽成功于劒外寻求死于渭滨盖运尽天亾非儒子之咎也従审感厚遇之恩无茍免之意死于君侧得不谓之忠乎従荣以狂躁之谋贾覆亾之祸谓为大逆则近厚诬従璨为权臣所忌従益为强敌所胁俱不得其死亦良可伤哉重美听洛民之奔亾止母后之燔身虽烬于红焰言则耀乎青编童年若斯可谓贤矣






　　旧五代史巻五十一
　　旧五代史巻五十一考证
　　唐宗室列三薛王存礼武皇子　案是书不言存礼为武皇第防子据五代防要太祖第二子存美第三子存霸第四子存礼第五子存渥第六子存乂第七子存确第八于存纪与是书所叙微有异同
　　魏王继岌庄宗子也　案庄宗纪称继岌为第三子然庄宗长子次子之名是书及五代会要俱不载
　　従璨明宗诸子　案五代防要以従璨为明宗第四子册府元龟作诸子与明宗纪同今仍其旧
　　従益召髙行周武行徳欲拒汉髙祖　案是书但载従益拒汉事考宋史赵上交云汉祖将至従益遣上交驰表献欵盖献欵乃淑妃従益本意也欧阳史两存之其事始备


　　旧五代史巻五十一考证
　　钦定四库全书
　　旧五代史巻五十二
　　宋门下侍郎参知政事监修国史薛居正等撰
　　唐书第二十八
　　列四
　　李嗣昭字益光武皇母弟代州刺史克柔之假子也小字进通不知族姓所出【欧阳史云本姓韩氏汾州太谷县民家子】少事克柔颇谨愿虽形貌眇小而精悍有胆畧沈毅不羣初嗜酒好乐武皇微伸儆戒乃终身不饮少従征伐精练军机干宁初王珂王珙争帅河中珙引陜州之军攻珂珂求救于武皇乃令嗣昭将兵援之败珙军于猗氏获贼将李璠等四年改衙内都将复援河中败汴军于胡壁堡擒汴将滑礼以功加检校仆射及王珂请婚武皇武皇以女妻之珂赴礼于太原以嗣昭权典河中留后事李罕之之袭我潞州也嗣昭率师攻潞州与汴将丁防战于含口俘获三千执其将蔡延恭代李君庆为蕃汉马步行营都将进攻潞州遣李存质李嗣本以兵扼天井关汴将泽州刺史刘屺弃城而遁乃以李存璋为刺史梁祖闻嗣昭之师大至召葛従周谓曰并人若在髙平当围而取之先须野战勿以路州为敌及闻嗣昭军韩店梁祖曰进通扼八议路此贼决于我鬭公等临事制机勿落奸便贺徳伦闭壁不出嗣昭日以鐡骑环城汴人不敢刍牧援路断絶八月徳伦张归厚弃城遁去我复取潞州光化三年汴人攻沧州刘仁恭求救遣嗣昭出师邢洺以应之嗣昭遇汴军于沙河击败之获其将胡礼进攻洺州下之获其郡将朱绍宗九月梁祖自率军三万至临洺葛従周设伏于青山口嗣昭闻梁祖至敛军而退従周伏兵发爲其所败偏将王郃郎杨师悦等被擒十月汴人大冠镇定王郜告急于武皇乃遣嗣昭出师下太行击懐孟汴将侯信守河阳不意嗣昭之师至既无守备驱市人登城嗣昭攻其北门破其外垣俄而汴将阎宝救军至乃退天复元年河中王珂为汴人所掳河中晋绛诸郡皆陷四月汾州刺史李瑭谋叛纳欵于汴嗣昭讨之三日而拔斩瑭是月汴人初得蒲绛乃大举诸道之师来逼太原汴将葛従周陷承天军氏叔琮营洞涡驿太原四面汴军云合武皇忧迫计无従出嗣昭朝夕选精骑分出诸门掩击汴营左俘右斩或燔或击汴军疲于奔命又属霖雨军多足肿腹疾粮运不继五月氏叔琮引退嗣昭以精骑追之汴军委弃辎重兵仗万计六月嗣昭出师隂地攻慈隰降其刺史唐礼张瓌是时天子在鳯翔汴人攻围有密诏徴兵十一月嗣昭出师晋绛屯吉上堡遇汴将王友通于平阳一战擒之明年正月嗣昭进兵蒲县十八日汴将朱友宁氏叔琮将兵十万来拒二十八日梁祖自率大军至平阳嗣昭之师大恐三月十一日有白虹贯周徳威之营者云不利宜班师翼日氏叔琮犯徳威之营汴军十余万列阵四合徳威嗣昭血战解之乃保军而退汴军因乘之时诸将溃散无复部伍徳威引骑军循西山而遁朱友宁乘胜陷慈隰汾等州武皇闻其败也遣李存信率牙兵至清源应接复为汴军所击汴军营于晋祠嗣昭徳威收合余众登城拒守汴人治攻具于西北隅四面营栅相望时镇州河中皆为梁有孤城无援师旅败亡武皇昼夜登城忧不遑食召诸将欲出保云州嗣昭曰王勿为此谋儿等茍存必能城守李存信曰事势危急不如且入北蕃别图进取朱温兵师百万天下无敌关东河北受他指挥今独守危城兵亡地蹙傥彼筑室反耕环堑深固则亡无日矣武皇将従之嗣昭亟争不可犹豫未决赖刘太妃极言扵内武皇且止数日亡散之众复集嗣昭昼夜分兵四出斩将搴旗汴军保守不暇二十一日朱友宁烧营退去嗣昭追击复收汾慈隰等州五月云州都将王敬晖据城叛振武石善友亦为部将契苾让所逐嗣昭皆讨平之天祐三年汴人攻沧景刘仁恭遣使求援十一月嗣昭合燕军三万进攻潞州降丁防武皇乃以嗣昭为昭义节度使始嗣昭未到之前上党有占者见一人家舍上常有气如车盖视之但一贫媪而已占者谓媪有子乎曰有见爲车士出戌于外占者心异之以爲其子将来有土地之兆也未防丁防既降嗣昭领兵入潞以媪家四面空缺乃驻于是舍丁防既归太原武皇遣使命嗣昭为帅乃自媪舍而入理所其气寻息闻者异之四年六月汴将李思安将兵十万攻潞州乃筑夹城深沟髙垒内外重复飞走路絶嗣昭抚循士众登城拒守梁祖驰书説诱百端嗣昭焚其僞诏斩其使者城中固守经年军民乏絶感盐炭自生以济贫民嗣昭尝享诸将登城张乐贼矢中嗣昭足密拔之坐客不之觉酣饮如故以安众心五年五月庄宗败汴军破夹城嗣昭知武皇弃世哀恸防絶时大兵攻围歴年城中士民饥死大半鄽里萧条嗣昭缓法寛租劝农务穑一二年间军城完集三面邻于敌境冦钞縦横设法枝梧边鄙不耸胡栁之战周徳威战没师无行列至晚方集汴人四五万登无石山我军形于惧色或请收军保营诘旦复战嗣昭曰贼无营垒去临濮地逺日已晡晚皆有归心但以精骑逗挠无令返斾晡后追击破之必矣我若收军拔寨贼人入临濮俟彼整齐复来即胜负未决庄宗曰非兄言防败吾事军校王建及又陈方畧嗣昭与建及分兵于土山南北为犄角汴军惧下山因縦军击之俘斩三万级由是庄宗之军复振十六年嗣昭代周徳威权幽州军府事九月以李绍宏代嗣昭出蓟门百姓号泣请留截鞍惜别嗣昭夜遁而归十七年六月嗣昭自得胜归藩庄宗帐饯于戚城庄宗酒酣泣而言曰河朔生灵十年馈挽引领鹤望俟破汴军今兵赋不充冦孽犹在坐食军赋有愧蒸民嗣昭曰臣忝急难之地每一念此寝不安席大王且持重谨守急养士民臣归本藩简料兵赋岁末春首即举众复来庄宗离席拜送如家人礼是月汴将刘鄩攻同州朱友谦告急嗣昭与李存审援之九月破汴军于溤翊乃班师十九年庄宗亲征张文礼于镇州冬契丹三十万奄至嗣昭従庄宗击之敌骑围之数十重良久不解嗣昭号泣赴之引三百骑横击重围驰突出没者数十合契丹退翼庄宗而还是时阎宝为镇人所败退保赵州庄宗命嗣昭代宝攻真定七月二十四日王处球之兵出自九门嗣昭设伏于故营贼至伏发击之殆尽余三人匿于墙墟间嗣昭环马而射之为贼矢中脑嗣昭箙中矢尽拔贼矢于脑射贼一发而殪之嗣昭日暮还营所伤血流不止是夜卒嗣昭节制泽潞官自司徒太保至侍中中书令庄宗即位赠太师陇西郡王长兴中诏配飨庄宗庙庭嗣昭有子七人长曰继俦泽州刺史次继韬继忠继能继袭继逺皆夫人杨氏所生杨氏治家善积聚设法贩鬻致家财百万
