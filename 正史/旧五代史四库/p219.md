<!-- { "loadSidebar": true } -->
　　光烈孝皇帝号景宗者伏以景宗生曾为帝飨乃承祧既号景宗合入宗庙如不入宗庙难以言宗于理而论祧一逺庙安少帝神主于太庙即昭穆序而宗祀正今或且居别庙即请不言景宗但云昭宣光烈孝皇帝兼册文内有基字是宗庙讳虽寻常诏勅皆不回避少帝是继世之孙不欲斥烈圣之讳今改基为宗字从之【五代会要风俗通陈孔璋云尊卑有叙防祭哀敬各有攸终欲令言着而可遵事施而不犯礼云卒哭之后宰执木铎狥于宫曰舍故而讳新故谓毁庙之主也恩逺属絶名不可讳今昭宣上去宗十四世奏改册文非典故也】八月戊申明宗服衮冕御文明殿追册昭宣光烈孝皇帝毕毕册使兵部尚书卢质押册出应天门登车卤簿皷吹前导入都停驿翌日登车赴曹州时议者以追尊则可立之为宗不入太庙深为失礼夫言宗者功业纂于祖祢徳泽被于生民发号申令可也且辉王纂嗣之日国命出于贼臣君父衔寃母后涂炭遭罹放逐鼎祚覆亡追諡易名当循故实如汉之冲质晋之闵怀但尊称而无庙号前代亡国者周赧汉献魏陈留亦不称宗中兴之追諡者孺子婴光武竟无追宗之典设如自我作古酌于人情则谓之为景宣光烈深不称也古之周景汉景周宣汉宣皆中兴再造之主至如国朝太祖曰景皇帝以受命而有唐室宣宗皇帝以隔代承运皇纲复振故也今辉王亡国坠业谓之宣宗得无谬乎先是太常既奏下尚书省集议虽有智者依违不言至是既立为景宗陵号温陵乃于曹州置庙以时告享仍以本州刺史以下为三献官后宰臣知其非乃奏去庙号　晋天福四年十一月太常礼院奏议立唐朝引武徳年故事祀隋三帝今请立近朝庄宗明宗闵帝三庙庶合故事诏曰徳莫盛于继絶礼莫重于奉先庄宗立兴复之功明宗埀光大之业逮乎闵帝实继本枝然则丕绪洪源皆尊唐室继周者须崇后稷嗣汉者必奉髙皇将啓严祠当崇茂典宜立唐髙祖太宗及庄宗明宗闵帝五庙　其月太常礼院又奏唐庙制度请以至徳宫正殿隔为五室三分之南去地四尺以石为塪中容二主庙之南一屋三门门防二十有四东西一屋一门开无棨防四仲之祭一羊一豕如其中祠币帛牲牢之类光禄主之祠祝之文不进不署神厨之具鸿胪督之五帝五后凡十主未迁者六未立者四未諡者三髙宗太宗与其后暨庄宗明宗凡主在清化里之寝宫祭前二日以殿中繖扇二十迎置新庙以享祀闵皇帝庄宗明宗二后及鲁国孔夫人神主四座请修制祔庙及三后请定諡法从之
　　周广顺元年二月太常礼院上言准勅迁汉庙入升平宫其唐晋两朝皆止五庙迁移今汉七庙未审总移为复移移五庙勅宜准前勅并移于升平宫其法物神厨斋院祭服祭器馔料皆依中神例用少牢光禄等寺给其读文太祝及奉礼郎太常寺差每仲飨以汉宗子为三献从之



　　旧五代史巻一百四十三
　　旧五代史巻一百四十三攷证
　　志五礼志下寳应元年　寳应原本讹寳宁考新唐书寳应系代宗年号无所谓寳宁者今改正
　　并着具绯衣帻子　绯衣原本作綘衣今据五代会要改正
　　天成三年十一月太常定唐少帝为昭宣光烈孝皇帝四年八月戊申明宗服衮冕御文明殿追册昭宣光烈孝皇帝　欧阳史作四年五月乙酉追諡与是志定諡册庙月日俱不符






　　旧五代史巻一百四十三攷证
　　钦定四库全书
　　旧五代史巻一百四十四
　　宋门下侍郎参知政事监修国史薛居正等撰
　　志六
　　乐志上
　　古之王者理定制礼功成作乐所以昭事天地统和人神歴代已来旧章斯在洎唐季之乱咸镐为墟梁运虽兴英茎扫地庄宋起于朔野经始霸图其所存者不过邉部郑声而已先王雅乐殆将泯絶当同光天成之际或有事清庙或祈祀泰坛虽簨虡犹施而宫商孰辨遂使磬襄鼗武入河汉而不归汤濩舜韶混陵谷而俱失洎晋髙祖奄登大寳思迪前规爰诏有司重兴二舞旋属烽火为乱明法罔修汉祚几何无暇制作周显徳五年冬将立嵗仗有司以崇牙树羽宿设于殿庭世宗因亲临乐悬试其声奏见钟磬之类有设而不击者讯于工师皆不能对世宗恻然乃命翰林学士判太常寺事窦俨参详其制又命枢密使王朴攷正其声朴乃用古累黍之法以审其度造成律准其状如琴而巨凡设十三以定六律六吕旋相为宫之义世宗善之申命百官议而行之今亦备纪于后以志五代雅乐沿乐之由焉
　　梁开平初太祖受禅始建宗庙凡四室每室有登歌酌献之舞
　　肃祖宣元皇帝室曰大合之舞
　　敬祖光宪皇帝室曰象功之舞
　　宪祖昭武皇帝室曰来仪之舞
　　烈祖文祖皇帝室曰昭徳之舞
　　登歌乐章各一首【五代会要云太常少卿杨焕撰】
　　二年春梁祖将议郊禋有司撰进乐名舞名
　　乐曰庆和之乐
　　舞曰崇徳之舞
　　皇帝行奏庆顺
　　奠玉帛登歌奏庆平
　　迎俎奏庆肃
　　酌献奏庆熙
　　饮福酒奏庆隆
　　送文舞迎武舞奏庆融
　　亚献奏庆和
　　终献奏庆休
　　乐章各一首
　　太庙迎神舞名开平
　　皇帝行盥手登歌饮福酒彻豆送神皆奏乐
　　乐章各一首
　　唐庄宗光圣神闵孝皇帝庙室酌献舞武成之舞
　　登歌乐章一首【五代会要云尚书兵部侍郎崔居俭撰】
　　明宗圣徳和武钦孝皇帝庙室酌献舞雍熙之舞
　　登歌乐章一首【五代会要云太常卿卢文纪撰】
　　晋髙祖圣文章武明徳孝皇帝庙室酌献舞咸和之舞登歌乐章一首【五代会要云太子宾客判太常寺事赵光辅撰】
　　汉文祖明元皇帝庙室酌献舞灵长之舞
　　徳祖防僖皇帝庙室酌献舞积善之舞
　　翼祖昭献皇帝庙室酌献舞显仁之舞
　　显祖章圣皇帝庙室酌献舞章庆之舞
　　登歌乐章各一首【五代会要云太常卿张昭撰】
　　高祖睿文圣武昭肃孝皇帝庙室酌献舞观徳之舞
　　登歌章章一首
　　周信祖睿和皇帝庙室酌献舞肃雍之舞
　　僖祖明宪皇帝庙室酌献舞章徳之舞
　　义祖翼顺皇帝庙室酌献舞善庆之舞
　　庆祖章肃皇帝庙室酌献舞观成之舞
　　登歌乐章各一首
　　太祖圣神恭肃文武孝皇帝庙室酌献舞明徳之舞世宗睿武孝文皇帝庙室酌献舞定功之舞
　　登歌乐章各一首【五代会要太祖庙室乐章太常卿田敏撰世宗庙室乐章翰林学士判太常寺事窦俨撰】乐章词多不録
　　右乐章
　　晋天福四年十二月礼官奏来嵗正旦王公上夀皇帝举酒请奏同之乐再举酒奏文同之乐从之五年始议重兴二舞诏曰正冬二节朝会旧仪废于离乱之时兴自和平之代将期备物全系用心须议择人同为定制其正冬朝会礼节乐章二舞行列等事宜差太常卿崔棁御史中丞窦贞固刑部侍郎吕琦礼部侍郎张允与太常寺官一一详定礼从新意道在旧章庻知治世之和渐见移风之善其年秋棁等具述制度上奏云案礼云天子以徳为车以乐为御大乐与天地同和大礼与天地同节又曰安上治人莫善于礼移风易俗莫善于乐故乐书议舞云夫乐在耳曰声在目曰容声应乎耳可以聼知容藏于心难以貎覩故圣人假干戚羽旄以表其容发蹈厉以见其意声和合则大乐备矣又案义镜问鼓吹十二案合于何所答云周礼鼓人掌六鼓四金汉朝乃有黄门鼓吹崔豹古今注云因张骞使西域得摩诃兜勒一曲李延年増之分为二十八曲梁置鼓吹清商令二人唐又有堈鼓金钲大鼓长鸣歌箫笳笛合为鼓吹十二案大享会则设于悬外此乃是设二舞及鼓吹十二案之由也今议一从令式排列教习文舞郎六十四人分为八佾每佾八人左手执籥礼云苇籥伊耆氏之乐也周礼有籥师教国子尔雅曰籥如笛三孔而短大者七孔谓之簅歴代巳来文舞所用凡用籥六十有四右手执翟周礼所谓羽舞也书云舞干羽于两阶翟山雉也以雉羽分析连攒而为之二人执纛前引数于舞人之外舞人冠进贤冠服黄纱中单皂领褾白练裆白布大口袴革带乌皮履白布袜武舞郎六十四人分为八佾左手执干干楯今之旁牌所以翳身也其色赤中画兽形故谓之朱干周礼所谓兵舞取武象用楯六十有四右手执戚斧也上饰以玉故谓之玉戚二人执旌前引旌似旗而小綘色画升龙二人执鼗鼔二人执铎周礼有四金之奏其三曰金铎以通鼓形如大铎仰而振之金錞二每錞二人举之一人奏之周礼四金之奏一曰金錞以和鼓铜铸为之其色其形圆若权上大下小高三尺六寸有六分围二尺四寸上有伏虎之状旁有耳兽形衔镮二人执铙以次之周礼四金之奏二曰金铙以上鼔如铃无舌揺柄以鸣之二人掌相在左礼云理乱以相制如小鼓用皮为表实之以糠抚之节乐二人掌雅右右礼云讯疾以雅以木为之状如漆筩而揜口大二尺围长五尺六寸以羖皮挽之旁有二纽髹画宾醉而出以器筑地明行不失节武舞人服弁平巾帻金支绯丝大袖绯丝布裲裆甲金饰白练裆锦腾蛇起梁带豹文大口布袴乌皮靴工人二十数于舞人之外武弁朱褠革带乌皮履白练裆白布袜殿庭仍加鼓吹十二案义镜云帝设毡案以毡为牀也今请制大牀十二牀容九人振作歌乐其牀为熊罴防豹腾倚之状以承之象百兽率舞之意分置于建鼓之外各三案毎案羽葆鼓一大鼓一金錞一歌二人箫二人笳二人十二案乐工百有八人舞郎一百三十有二人取年十五巳上弱冠已下容止端正者其歌曲名号乐章词句中书条奏差官修撰从之【欧阳史崔棁传高祖诏太常复文武二舞详定正冬朝会礼及乐章自唐末之乱礼乐制度亡失已乆棁与御史中丞窦贞固刑部侍郎吕礼部侍郎张允等草定之其年冬至髙祖会朝崇元殿庭设宫悬二舞在北登歌在上文舞郎八佾六十有四人冠进贤黄纱袍白中单白练裆白布大口袴革带履左轨籥右秉翟执纛引者二人武舞郎八佾六十有四人服平巾帻绯丝布大袖绣裆甲金饰白练裆锦腾蛇起梁带豹文大口袴乌靴左执干右执戚执旌引者二人加鼓吹十二案负以熊豹以象百兽率舞案设羽葆鼓一大鼓一金錞一歌箫笳各二人王公上夀天子举爵奏同二举登歌奏文同举食文舞昭徳武舞成功之曲礼毕髙祖大悦赐棁金帛羣臣左右都者皆赞叹之然礼乐废久而制作简缪又继以龟兹部霓裳法曲参乱雅音其乐工舞郎多教坊伶人百工商贾州县避役之人又无老师良工教习明年正旦复奏于庭而登歌发声悲离烦慝如薤露虞殡之音舞者行列进退皆不应节闻者皆悲愤间运二年太常少卿陶谷奏废二舞】
