<!-- { "loadSidebar": true } -->
　　梁汉璋字国寳应州人也少以勇力事唐明宗歴突骑奉德指挥使髙祖郎位之二年遥领钦州刺史三年加检校司空改防圣都指挥使七年迁检校司徒遥领阆州团练使八年授陈州防御使从少帝澶州还改检校太保郑州防御使充侍卫马军都指挥使旋除永清军兵马畱后俄正授节制是岁诏领千骑戍冀州寻以杜重威北讨诏以汉璋充北面马军都排阵使遣收淤口关与契丹骑五千相遇于浮阳之北界苦战竟日以众寡不侔为流矢所中殁于阵是岁十一月也时年四十九汉璋熟于戎马累有军功及为藩郡所至好聚敛无善政可纪及鎭甘陵甚有平契丹之志但以所领偏师骤逢勍敌故有是衂焉是月其子海荣进汉璋所乘鞭马及器仗帝伤之乃赠太尉汉璋有弟汉瑭亦以善用槊有名于时天成中为魏府効节军使攻定州王都汉瑭督所部一军首入其城获王都及蕃将托辉名马数驷时范延光鎭常山欲其骏者汉瑭不诺后汉瑭屯兵赵郡因事奏而杀之时人寃之
　　白奉进字徳升云州清塞军人也父曰逹子世居朔野以弋猎为事奉进少善骑射后唐武皇鎭太原奉进谒于军门以求自効武皇纳于麾下庄宗之破夹寨也奉进挺身首犯贼锋庄宗覩而壮之后从战山东河上继以功迁龙武指挥使同光中魏王继岌伐蜀擢为亲军指挥使天成长兴中统上军加检校右散骑常侍应顺中转捧圣右厢都指挥使检校刑部尚书赐忠顺保义功臣遥领封州刺史清泰中加检校右仆射唐州刺史治郡逾年甚有政绩髙祖郎位徴赴阙超加检校司徒充防圣左厢都指挥使遥领歙州刺史始奉进有女嫁于皇子重信故髙祖尤所倚爱二年改防圣左右厢都指挥使是岁车驾幸夷门五月领昭信军节度充侍卫马军都指挥使六月范延光据邺为乱诏遣率骑军三千北屯滑台时符彦饶为滑州节度使一夕有军士夜掠居人奉进捕之凡获五盗三在奉进本军二在彦饶麾下寻命俱斩之彦饶怒其不先告深衔之明日奉进左右劝奉进面谢奉进然之以从骑数人候彦饶于牙城旣入且述其过彦饶曰军中法令各有部分何得将滑州兵士一例处斩殊无主客之义乎奉进曰军士抵法宁有彼我今仆以咎自陈而公怒不息莫是与范延光同反耶因拂衣而起彦饶不畱其帐下介士大噪擒奉进杀之是日歩军都校马万次校卢顺密闻奉进遇害率其歩众攻滑之子城执彦饶送于京师戮于班荆馆北髙祖以奉进仓卒遇祸叹惜久之诏赠太傅卢顺密汶阳人也初事梁将戴思远为歩校思远为郓州节度使领部兵屯德胜渡畱顺密守其城顺密覩北军日盛遂遁归庄宗且言郓城方虚可以袭而取之庄宗信之寻遣明宗率众趋郓果拔之由顺密之始谋也庄宗寻以顺密列于帐下累迁为军校明宗位歴数郡刺史顺密性笃厚临诸军抚百姓皆有仁爱之誉及髙祖车驾幸夷门范延光据邺城叛髙祖命诸将相次领军讨之顺密亦预其行时骑将白奉进屯于滑州寻为滑帅符彦饶所杀军众大乱争荷戈拔刃噉謼于外时马万为歩军都校不为遏之【通鉴云马万惶惑不知所为率歩兵欲从乱】顺密未明其心乃率部曲数百趋谓诸军及万曰滑台去行阙二百里我等家属在阙下尔辈如此不思血族乎奉进见杀过在彦饶擒送天子必立大功顺我者赏之不顺我者杀之万曰善诸军遂不敢动【通鉴云万所部兵尚有呼跃者顺密杀数人众莫敢动】乃引军北攻牙城执彦饶于楼上使禆将方太押送赴阙滑城遂定朝廷以马万为滑州节度使时飞奏皆以万为首故也后数日髙祖知功由顺密寻以顺密为泾州畱后至鎭未几而卒髙祖甚悼之赠骁卫上将军
　　周瓌晋阳人也少端厚善书计自髙祖时歴鎭藩翰用为腹心累职至牙门都校凡帑廪出纳咸以委瓌经十余年未尝以微累见误髙祖甚重之及位命权判三司事未几辞曰臣才轻任重恐终不济茍以避事冒宠获罪愿陛下哀其疲驽优以散秩臣之幸也髙祖可之寻命权总河阳三城事数月改授安州节度使临民有惠御军甚严一境安之先是威和指挥使王晖领部下兵屯于安陆瓌至鎭待之甚厚俄闻范延光叛于魏博张延宾宼于汜水晖以瓌髙祖之元臣也幸国朝方危遂害瓌于理所自总州事以为延光胜则附之败则渡江而遁斯其计也旣而襄阳安从进遣行军司马张朏会复州兵于要路以徼之李金全承诏继至晖遂掠城中财帛士女欲奔江南寻为其下所杀金全至尽诛其党髙祖闻瓌遇害叹息久之诏赠太傅
　　沈赟字安时徐州下邳人少有胆气初事梁太祖为小校天祐三年补同州左崇勇马军指挥使入典卫兵歴龙骧拱宸都指挥使累有战功及庄宗平梁随段凝等降不改其职同光三年从魏王继岌平蜀属康延孝叛魏王署赟为一行马歩都虞候领兵从任圜袭击延孝于汉州擒之以献未及防勲会明宗登极天成初授检校司空虢州刺史其后歴壁随石卫威衍忻赵八州刺史累官至检校太保赐输忠宣力功臣开运元年为祁州刺史其年冬契丹入宼自恒州回以羸兵驱牛羊过其城下赟乃出州兵以击之契丹以精骑刬其门邀之州兵陷贼赵延夀知其无备与蕃贼急攻之仍呼谓赟曰沈使君我故人也择祸莫若轻早以城降无自辱也赟登城呼曰侍中父子误计陷于契丹忍以氊幕之众残害父母之邦不自羞慙反有德色沈赟宁为国家死必不效汝所为也翼日城陷赟自刭而卒家属为贼所掳
　　吴峦字寳川汶阳卢县人也少好学以经业从乡试下第唐长兴初为沙彦珣从事累迁大同军节度判官髙祖建号契丹之援太原也彦珣据云中二三顾望及契丹还塞彦珣出城迎谒寻为所掳时峦在城中谓其众曰岂有礼义之人而臣于异姓乎与云州将吏阖门拒守契丹大怒攻之半岁不能下髙祖致书于契丹乃解围而去召峦归阙授徐州节度使再迁右谏议大夫为复州防御使数年罢归初国家以甘陵水陆要冲之地虑契丹南侵乃飞挽刍粟以实其郡为大军累年之备王令温之为帅也有军校邵珂者性凶率悖慢令温因事使人代之不复齿用闲居城中其子杀人以重赂偿之其事方解寻为州吏所恐又悉财以弥其口自是尤蓄怨恨因使无頼者亾入契丹言州有积粟内无劲兵围而攻之克之必矣及令温入朝执政者以峦云中之难有善守之功遂令乘轺而徃权知贝州军州事旣至会大寒军士无衣者悉衣之平生廉俭囊无资用以至坏帐幕以赒之其推心抚士如此邵珂一见因求自効听而任之峦素为书生旁无爪牙珂慷慨自陈愿効死左右峦遣督义兵守城之南门天福九年正月契丹大至其一日大噪环其城明日陈攻具于四墉三日契丹主躬率歩奚及激海夷等四面进攻峦众投薪于夹城中继以炬火敌之梯冲焚爇殆尽是日敌复合围郡中丁壮皆登城守陴俄而珂自南门引敌骑同入峦守东门未知其事左右告曰邵珂背矣峦顾城中已乱驰马还公馆投井而死契丹遂屠其城朝野士庻闻者咸叹惜之
　　翟璋未详何许人也好勇多力时目为大虫痴虎之称也后唐天福初自邺都马歩军都指挥使领平州刺史寻改复州防御使三年三月迁新州威塞军两使畱后四年五月正授旄节长兴元年二月加检校太保入为右领军卫上将军转左羽林统军清泰中复领新州髙祖建义割新州属契丹时契丹大军归国遣璋于管内配率犒宴之资须及十万缗山后地贫民不堪命始戎王以软语抚璋璋谓必得南归及委璋平叛奚围云州皆有功故畱之不遣璋郁郁不得志遇疾不治卒程福赟未详何许人也性沈厚有勇力累为军校天福七年冬杜重威讨鎭州与安重荣大战于宋城以功迁洺州团练使检校太保未几入为奉国左厢都指挥使九年春少帝将幸澶渊福赟部下有军士文荣等八人潜谋作乱于本营纵火福赟寻领心腹之士扑灭之福赟亦有所伤福赟性本纯厚又以车驾顺动秘而不奏同列李殷居福赟下无名欲危福赟以自升遂密陈其事云福赟若不为乱何得无言少帝至封丘出福赟为商州刺史寻下狱鞫之福赟终不自明以至见杀人甚寃之
　　郭璘邢州人也初事后唐明宗渐升为军校天福中为奉国指挥使歴数郡刺史开运中移领易州契丹攻其郡璘率励士众同其甘苦敌不能克复以州兵击贼数获其利朝廷嘉之就加检校太保契丹主尝谓左右曰吾不畏一天下乃为此人所抑挫重威降契丹使通事耿崇美诱其民众璘不能制城旣降璘为崇美所害汉髙祖即位诏赠太傅
　　史臣曰观前代人臣之事迹多矣若乃世道方泰则席宠恃禄者实繁世运旣屯则效死输忠者无几如皇甫遇愤激而殁王清以血战而亾近世以来几人而已其或临难捐躯或守方遇害比夫惑妖艳以丧其命因醇醪以亾其身者盖相去之逺矣唯顺密遏滑之肇乱以救晋室之临危亦可谓之忠矣






　　旧五代史巻九十五
　　旧五代史巻九十五攷证
　　晋列传十皇甫遇常山人也　案欧阳史作常山真定人
　　假令失此二将将何面目以见天子　案通鉴作坐失皇甫太师吾属何顔以见天子胡三省注云皇甫遇未必加官至太师也而安审琦以太师称之葢五季之乱官赏无章当时相称谓不论其品秩就人臣极品而称之据是书遇累官至检校太师审琦盖称其检校之官也胡注似未详考
　　梁汉璋传与契丹骑五千相遇于浮阳之北界苦战竟日以众寡不侔为流矢所中殁阵　案辽史髙模翰传云晋以魏府节度使杜重威领兵三十万来拒模翰以麾下三百人逆战杀其先锋梁汉璋余兵败走与是书异考通鉴云杜威等至瀛州闻契丹将髙模翰先已引兵潜出威遣梁汉璋将二千骑追之遇契丹于南阳务败死盖汉璋以二千骑当敌骑五千众寡不侔以致败绩辽史恐不足据
　　周瓌晖遂掠城中财帛士女欲奔江南寻为其下所杀　案欧阳史作王晖南走为从进兵所杀与是书异通鉴作晖时奔吴部将胡进杀之与是书同
　　沈赟契丹以精骑刬其门邀之州兵防贼　案欧阳史作斌兵多死通鉴作契丹以精骑夺其城门州兵不得还
　　吴峦即与云州将吏阖门拒守契丹大怒攻之半嵗不能下髙祖致书于契丹乃解闱而去　案辽史太宗纪云唐大同军节度判官吴峦婴城拒命遣崔廷勲闱其城庚申上亲征至城下谕之峦降与是书异通鉴从是书



　　旧五代史巻九十五攷证
　　钦定四库全书
　　旧五代史巻九十六
　　宋门下侍郎参知政事监修国史薛居正等撰
　　晋书第二十二
　　列传十一
　　孔崇弼唐僖宗宰相纬之子也仕后唐自吏部郎中授给事中时族兄昭序繇给事中改左常侍兄弟同居门下时论荣之崇弼天福中迁左防骑常侍无他才但能谈笑戯玩人物扬眉抵掌取悦于人五年诏令泛海使于杭越先是浙中赠贿每岁恒及万缗时议者曰孔常侍命奇薄何消盈数有命即无财有财即无命明年使还果海中船坏空手而归【案以下残阙】
