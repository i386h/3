<!-- { "loadSidebar": true } -->
　　韩建字佐时许州长社人父叔丰世为牙校初秦宗权之据蔡州招合亡命建隶为军士累转至小校唐中和初忠武监军杨复光起兵于蔡宗权遣其将鹿晏赴之建与里人王建俱隶晏军入援京师贼平复光暴卒时僖宗在蜀晏率所部赴行在路出南山因攻剽郡邑据有兴元晏自为留后以建为蜀郡刺史唐军容使田令孜宻遣人诱建啗以厚利建时惧为晏所并乃率所部归行在令孜补为神防都校金吾将军出为潼闗防御使兼华州刺史河潼经大冦之后户口流散建披荆棘辟汚莱劝课农事树植蔬果出入闾里亲问疾苦不数年流亡毕复军民充实建比不知书治郡之暇日课学习遣人于器皿牀榻之上各题其名建视之既熟乃渐通文字俄迁华商节度潼关守捉等使累加检校太尉平章事干宁二年建与凤翔李茂贞邠州王行瑜举兵赴阙迫昭宗请以王珙为河中帅害大臣于都下河中王珂召晋军以为援及晋军渡河昭宗幸石门三年四月昭宗遣延王通王率禁兵讨李茂贞为茂贞所败车驾幸渭桥翼日次富平将幸河中建奉表迎驾俄自至渭北恳乞东幸许之七月十五日昭宗至华下百官士庶相继而至建寻加兼中书令充京畿安抚制置等使又兼京兆尹京城把截使昭宗乆在华州思还宫掖每花朝月夕游宴西谿与羣臣属咏歌诗歔欷流涕建每从容奏曰臣为陛下修营大内结信诸一二年间必期兴复乃以建兼领修创京城使建自华督役辇运工作复治大明宫四年二月有诣建告睦王已下八王谋杀建建囚八王于别宅放散随驾殿后军二万人杀捧日都头李筠自是天子益微宿卫之士尽矣八月建以兵围十六宅通王已下十一王并遇害于石堤谷以谋逆闻又害太子詹事马道殷将作监许岩士贬宰相朱朴皆昭宗宠昵者也建寻兼同州节度使光化元年升华州为兴徳府以建为尹八月车驾还京九月册拜太傅进封许国公并赐鐡劵天复元年十一月宦官韩全诲迫天子幸凤翔建亦预其谋太祖闻知自河中引军而西前锋至同州建判官司马邺以城降遂移军迫华州建惧乞降太祖责以胁君之罪建拜伏称从事李巨川之谋也太祖即诛巨川【北梦琐言韩建曰某不识字凡朝廷章奏邻封书檄皆巨川为之因斩之又新唐书李巨川传云巨川诣军门纳款因言当世利害全忠属官敬翔以文翰事左右疑巨川用则全忠待已或衰乃诡说曰巨川诚竒才顾不利主人若何是日全忠杀之】太祖与建素有军中昆弟之契及见其怒骤息寻表建为许州节度使昭宗东迁以建为祐国军节度使京兆尹车驾至陜召太祖与建侍宴宫妓奏乐何皇后举觞以赐太祖建蹑足太祖遽起曰臣醉不任伪若颠仆即去建私谓太祖曰上与宫人附耳而语幕下有兵仗声恐图王尔天祐三年改青州节度使及受禅徴为司平章事充诸道盐鐡转运使开平二年加侍中充建昌宫使三年郊祀于洛以建为大礼使建为上宰每谒见时有直言太祖为性刚严羣下将迎不暇待建稍异故优容之九月册拜太保罢知政事【五代防要开平三年十月诏曰太保韩建毎月旦十五日入閤称贺即令赴朝参余时弗入见示优礼也】四年三月除匡国军节度使陈许蔡观使仍令中书不议除替【五代防要干化元年正月敇云许昌雄镇太保韩建朕用以布政民耕盗止乆居其位庶可胜残矣宜令中书门下不计年月勿议替】干化二年六月朝廷新有内难人心动揺部将张厚因作乱害建于衙署时年五十八子从训昭宗在华时授太子侍学赐名文礼寻拜屯田员外郎国初为都官郎中赐紫年未弱冠时朝廷命从训告国哀于陈许至二日军乱与建并命干化三年追赠太师
　　李罕之陈州项城人父文世田家罕之拳勇趫防力兼数人少学为儒不成又落髪为僧以其无赖所至不容曾乞食于酸枣县自旦至晡无与之者乃掷鉢于地毁弃僧衣亡命为盗防黄巢起曹濮罕之因合徒作剽渐至魁首及贼巢渡江罕之因以兵将背贼归于唐髙骈録其功表为光州刺史嵗余为蔡贼秦宗权冦迫不能守乃弃郡归项城收合余众依河阳诸葛爽爽署为怀州刺史光启初僖宗以爽为东南面招讨以击宗权爽乃表罕之为副令将兵屯宋州蔡冦凶日炽兵锋不敌中和四年爽表罕之为河南尹东郡留守是岁李克用脱上源之难敛军西归路由洛阳罕之迎谒供帐馆待甚优因与克用厚相结托时罕之有众三千以圣善寺为府光政元年蔡贼秦宗权遣将孙儒来攻罕之对垒数月以兵少备竭委城而遁西保于渑池蔡贼据京城月余焚烧宫阙剽剥居民贼既退去鞠为灰烬寂无鸡犬之音罕之复引其众筑垒于市西明年冬诸葛爽死其将刘经推爽子仲方为帅经惧罕之难制自引兵镇洛阳罕之部曲有李塘郭璆者情不相叶欲相图害罕之怒诛璆军情由是不睦刘经因其有间掩击罕之于渑池军乱保干壕经急攻之为罕之所败罕之乘胜追至洛阳时经保敬爱寺罕之保苑中飞龙廐罕之激励其众攻敬爱寺数日因风纵火尽熖之经众奔窜追斩殆尽罕之进逼河阳营于巩县陈舟于汜水将渡诸葛仲方遣将张言率师拒于河上时仲方年幼政在刘经诸将心多不附张言密与罕之修好经知其谋言惧引众渡河归罕之因合势攻河阳为经所败罕之与言退保懐州冬蔡将孙儒防河阳仲方泛轻舟来奔孙儒遂自称节度使俄而蔡贼为我军所败孙儒弃河阳归蔡罕之与言收合其众求援于太原李克用遣泽州刺史安金俊率骑助之遂收河阳克用表罕之为节度同平章事又表言为河南尹东都留守罕之既与言患难交契刻臂为盟永同休戚如张耳陈余之义也罕之虽有胆决雄猜翻覆而抚民御众无方略率多苛暴性复贪冒不得士心既得河阳出兵攻晋绛时大乱之后野无耕稼罕之部下以俘剽为资啖人作食绛州刺史王友遇以城降罕之乃进攻晋州河中王重盈遣使求援于太祖时张言治军有法善积聚勤于播植军储不乏言输粟于罕之以给其军罕之求索无限言颇苦之力不能应罕之则録河南府吏笞责之东诸侯修贡行在多为罕之邀留王重盈苦其侵削密结张言请图之文徳元年春防罕之尽出其众攻平阳言夜出师掩击河阳罕之无备单步仅免举族为言所俘罕之奔于太原李克用表为泽州刺史仍领河阳节度使三月克用遣其将李存孝率师三万助之来攻懐孟城中食尽备豫皆竭张言遣其孥入质且求救于太祖太祖遣葛从周牛存节赴之逆战于流河店防晋将安休休以一军奔于蔡存孝引军而退罕之保于泽州自是罕之日以兵冦钞懐孟晋绛数百里内郡邑无长吏闾里无居民河内百姓相结屯寨或出樵汲即为俘馘虽竒峯絶磴梯危架险亦为罕之部众攻取先是蒲绛之间有山曰摩云邑人立棚于上以避冦乱罕之以百余人攻下之军中因号罕之为李摩云自是数州之民屠啖殆尽荆棘蔽野烟火断絶凡十余年干宁二年李克用出师以拒邠凤营于渭北天子以克用为邠州行营四面都统克用乃表罕之为副及诛王行瑜罕之以功授检校太尉食邑千户罕之自以功多私谓晋将葢寓曰余自河阳失守来依巨廕嵗月滋夊功效未施比年以来倦于师旅所谓老夫耄矣无能为也望吾王仁愍太傅哀怜与一小镇休兵养疾一二年间即归老莬裘幸也寓为言之克用不对每藩镇缺帅议所不及罕之私心郁郁盖寓惧其佗图亟为论之克用曰吾于罕之岂惜一镇吾有罕之亦如董卓之有吕布雄则雄矣鹰鸟之性饱则飏去实惧翻覆毒余也光化元年十二月晋之潞帅薛志勤卒罕之乘其丧自泽州率众径入潞州自称留后以状闻于克用曰闻志勤之丧新帅未至虑为佗盗所窥不俟命已屯于潞矣克用怒遣李昭嗣讨之罕之执其守将马溉伊铎何万友沁州刺史传瑶等遣其子颢拘送于太祖以求援焉【新唐书全忠表罕之昭义军节度使】防罕之暴病不能视事明年六月病笃太祖令丁防代之移罕之为河阳节度使行至懐州卒于传舍时年五十八歳子颢以舟载柩归葬河隂县开年二年春诏赠中书令
　　冯行袭字正臣武当人也厯职为本郡都校中和中僖宗在蜀有贼首孙喜者聚徒数十人欲入武当刺史吕晔惶骇无防畧行袭伏勇士于江南乘小舟逆喜谓喜曰郡人得良牧众心归矣但縁兵多民惧掳掠若驻军江北领肘腋以赴之使某前导以慰安士民可立定也喜然之既渡江军吏迎谒伏甲奋起行袭击喜仆地伏剑斩之其党尽殪贼众在江北者悉奔溃山南节度使刘巨容以功上言寻授均州刺史州西有长山当襄汉蜀路羣贼屯据以邀刦贡奉行袭又破之洋州节度使葛佐奏辟为行军司马请将兵镇谷口通秦蜀道由是益知名李茂贞遣养子继臻窃据金州行袭攻下之因授金州防御使时兴元杨守亮将袭京师道出金商行袭逆击大破之诏升金州为节镇以戎昭军为额即以行袭为节度使及太祖义旗西征行袭遣副使鲁崇矩禀受制令会唐昭宗幸凤翔太祖帅师奉迎久之未出中尉韩全诲遣中官郄文晏等二十余人分命矫诏欲征江淮兵屯于金州以防太祖之军行袭定防尽杀之收其诏勅送于太祖天祐元年兼领洋州节度使太祖之伐荆襄行袭令其子朂以舟师会于均房预收复功迁匡国军节度使到任诛大吏张澄暴其罪州人莫不惴慑在许三年上供外别进助军羡粮二十万石及太祖郊行袭请入觐贡献巨万恩礼殊厚寻诏翰林学士杜晓撰徳政碑以赐之累官至兼中书令册拜司空开平中卒辍朝一日赠太傅谥曰忠敬行袭性严烈为政深刻然所至有天幸境内尝大蝗寻有羣乌啄食不为害民或艰食必有稆谷出于垅亩虽威福在已而恒竭力以奉于王室故能保其功名行袭魁岸雄壮面有青志当时目为冯青面长子朂厯蕲沁二州刺史次子徳晏仕至金吾将军
