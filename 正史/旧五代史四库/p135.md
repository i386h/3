<!-- { "loadSidebar": true } -->
　　桑维翰字国侨洛阳人也父拱事河南尹张全义为客将维翰身短面广殆非常人既壮每对鉴自叹曰七尺之身安如一尺之面由是慨然有公辅之望【三楚新録马希范入觐涂经淮上时桑维翰旅游楚泗间知其来遽谒之曰仆闻楚之为国挟天子而令诸侯其势不可谓卑也加以利尽南海公室大富足下之来也非倾府库之半则不足以供刍粟之费今仆贫者敢以万金为请惟足下济之希范轻薄公子覩维翰形短而腰长语鲁而且丑不觉絶倒而笑既而与数百缣维翰大怒拂衣而去】性明惠善词赋【春渚纪闻桑维翰试进士有司嫌其姓黜之或劝勿试维翰持铁砚示人曰铁砚穿乃改业着日出扶桑赋以见志】唐同光中登进士第【洛阳缙绅旧闻记桑魏公父拱为河南府客将桑魏公将应举父乗间告齐王张全义曰某男粗有文性今被同人相率欲取解俟王旨齐王曰有男应举好可令秀才将巻轴来魏父之父趋下再拜既归令子侵早投书啓献文字数轴王请见魏公父教之趋阶王曰不可既应举便是贡士可归客司谓魏公父曰他道路不同莫管他终以客礼见王一见奇之礼遇颇厚是年王力言于当时儒臣由是擢上第】髙祖领河阳辟为掌书记歴数镇皆从及建义太原首预其谋复遣为书求援于契丹果应之俄以赵徳钧发使聘契丹髙祖惧其改谋命维翰诣幕帐述其始终利害之义其约乃定【通鉴赵徳钧以金帛赂契丹主云若立已为帝请即以见兵南平洛阳与契丹为兄弟之国仍许石氏常镇河东契丹主自以深入敌境晋安未下徳钧兵尚强范延光在其东又恐山北诸州邀其归路欲许徳钧之请帝闻之大惧亟使维翰见契丹主説之曰大国举义兵以救孤危一战而唐兵瓦解退守一栅食尽力穷赵北平父子不忠不信畏大国之彊且素蓄异志按兵观变非以死狥国之人何足可畏而信其诞妄之辞贪毫末之利弃垂成之功乎且使晋得天下将竭中国之财以奉大国岂此小利之比乎契丹主曰尔见捕鼠者乎不备之犹或伤其手况大敌乎对曰今大国已扼其喉安能人乎契丹主曰吾非有渝前约也但兵家权谋不得不尔对曰皇帝以信义救人之急四海之人俱属耳目奈何二三其命使大义不终臣窃为皇帝不取也跪于帐前自旦至暮涕泣争之契丹乃从之指帐前石谓徳钧使者曰我已许石郎此石烂可改矣】及高祖建号制授翰林学士礼部侍郎知枢密院事寻改中书侍郎平章事集贤殿大学士充枢密院使高祖幸夷门范延光据邺叛张从宾复自河洛举兵向阙人心恟恟时有人于维翰者维翰从容谈论怡怡如也时皆服其度量及杨光逺平邺朝廷虑兵骄难制维翰请速散其众寻移光逺镇洛阳光逺由是怏怏上疏论维翰去公狥私除改不当复营邸肆于两都之下与民争利高祖方姑息外将事不获已因授维翰检校司空兼侍中出为相州节度使时天福四年七月也先是相州管内所获盗贼皆籍没其财产云是河朔旧例及维翰作镇以律无明文具事以奏之诏曰桑维翰佐命功全临戎寄重举一方之往事合四海之通规况贼盗之徒律令具载比为抚万姓而安万国岂忍罪一夫而破一家闻将相之善言成国家之美事既资王道实契人心今后凡有贼人准格律定罪不得没纳家赀天下诸州皆准此处分自是劫贼之家皆免籍没维翰之力也嵗余移镇兖州时吐浑都督白承福为契丹所迫举众内附高祖方通好于契丹拒而不纳镇州节度使安重荣患契丹之强欲谋攻袭戎师往返路出于真定者皆潜害之密与吐谷浑相结至是纳焉而致于朝既而安重荣抗表请讨契丹且言吐浑之请是时安重荣握强兵据重镇恃其骁勇有飞扬跋扈之志晋祖览表犹豫未决维翰至重荣已畜奸谋且惧朝廷违其意乃密上疏曰窃以防未萌之祸乱立不拔之基扃上系圣谋动符天意非臣浅陋所可窥圗然臣逢世休明致位通显无功报国省已愧心其或事系安危理闗家国茍犹缄黙实负君亲是以区区之心不能自已近者相次得进奏院状报吐浑首领白承福已下举众内附镇州节度使安重荣上表请讨契丹臣方遥朝阙未测端倪窃思陛下顷在并汾初罹屯难师少粮匮援絶计穷势若缀旒困同悬磬契丹控玉塞跃马龙城直度隂山径絶大漠万里赴难一战夷凶救陛下累卵之危成陛下覆盂之业皇朝受命于此六年彼此通欢亭障无事虽卑辞降节屈万乗之尊而庇国息民实数世之利今者安重荣表契丹之罪方恃勇以请行白承福畏契丹之强将假手以报怨恐非逺虑有惑圣聪方今契丹未可与争者有其七焉契丹数年来最强盛侵伐邻国吞灭诸蕃救援河东功成师克山后之名藩大郡尽入封疆中华之精甲利兵悉归庐帐即今土地广而人民众戎器备而战马多此未可与争一也契丹自告捷之后锋鋭气雄南军因败衂已来心沮胆怯况今夏秋虽稔而帑廪无余黎庶虽安而贫弊益甚戈甲虽备而锻砺未精士马虽多而训练未至此未可与争者二也契丹与国家恩义非轻信誓甚笃虽多求取未至侵凌岂可先发衅端自为戎首纵使因之大克则后患仍存其或偶失沈机则追悔何及兵者凶器也战者危事也茍议轻举安得万全未可与争者三也王者用兵观衅而动是以汉宣帝得志于匈奴因单于之争立唐太宗立功于突厥由颉利之不道方今契丹王抱雄武之量有战伐之机部族辑睦蕃国畏伏土地无灾孳畜繁庶蕃汉杂用国无衅隟此未可与争者四也引弓之民迁徙鸟举行逐水草军无馈运居无灶幕往无营栅便苦涩任劳役不畏风霜不顾饥渇皆华人之所不能此未可与争者五也戎人皆骑士利在坦途中国用徒兵喜于隘险赵魏之北燕蓟之南千里之间地平如砥步骑之便较然可知国家若与契丹相持则必屯兵边上少则惧强敌之众固须坚壁以自全多则患飞挽之劳必须逐寇而速返我归而彼至我出而彼回则禁卫之骁雄疲于奔命镇定之封境畧无遗民此未可与争者六也议者以陛下于契丹有所供亿谓之耗蠧有所卑逊谓之屈辱微臣所见则曰不然且以汉祖英雄犹输贷于冒顿神尧武略尚称臣于可汗此谓达于权变善于屈伸所损者微所利者大必若因兹交构遂成衅隟自此则嵗嵗徴发日日转输困天下之生灵空国家之府藏此为耗蠧不亦甚乎兵戈既起将帅擅权武吏武臣过求姑息边藩逺郡得以骄矜外刚内柔上陵下替此为屈辱又非多乎此未可与争者七也愿陛下思社稷之大计采将相之善谋勿听樊哙之空言宜纳娄敬之逆耳然后训抚士卒养育黔黎积谷聚人劝农习战以俟国有九年之积兵有十倍之强主无内忧民有余力便可以观彼之变待彼之衰用已之长攻彼之短举无不克动必成功此计之上者也惟陛下熟思之臣又以邺都襟带山河表里形势原田沃衍户赋殷繁乃河朔之名藩实国家之巨屏即今主帅赴阙军府无人臣窃思慢藏诲盗之言恐非勇夫重闭之意愿回深虑免起奸谋欲希陛下暂整和銮略谋巡幸虽栉风沐雨上劳于圣躬而杜渐防微实资于睿略省方展义今也其时臣受主恩深忧国情切智小谋大理浅词繁俯伏惟惧于僣逾禆补或希于万一谨冒死以闻疏奏留中不出高祖召使人于内寝传密旨于维翰曰朕比以北面事之烦懑不快今省所奏释然如醒朕计已决卿可无忧七年夏高祖驾在邺都维翰自镇来朝改授晋昌军节度使少帝嗣位徴拜侍中监修国史频上言请与契丹和为上将景延广所否明年杨光逺搆契丹有澶渊之役凡制敌下令皆出于延广维翰与诸相无所与之及契丹退维翰使亲党受宠于少帝者密致自荐曰陛下欲制北戎以安天下非维翰不可少帝乃出延广守洛以维翰守中书令再为枢密使文馆大学士继封魏国公事无巨细一以委之数月之间百度寖理然权位既重而四方赂遗咸凑其门故仍嵗之间积货钜万由是浇竞辈得以兴谤未几内省客使李彦韬端明殿学士冯玉皆以亲旧用事与维翰不协间言稍入维翰渐见疎忌将加黜退赖宰相刘昫李崧奏云维翰元勲且无显过不宜轻有进退少帝乃止寻以冯玉为枢密使以分维翰之权后因少帝微有不豫维翰曾密遣中使达意于太后请为皇弟重睿择师傅以教道之少帝以此疑其有他俄而冯玉作相与维翰同在中书会舍人卢贾秩满玉乃下笔除贾为工部侍郎维翰曰词臣除此官稍慢恐外有所议因不署名属维翰休暇玉竟除之自此维翰与玉尤不相协俄因少帝以重睿择师傅言于玉玉遂以词激少帝寻出维翰为开封府尹维翰称足疾罕预朝谒不接宾客是嵗秋霖经月不歇一日维翰出府门由西街入内至国子门马忽惊逸御者不能制维翰落水久而方苏或言私邸亦多怪异亲党咸忧之及戎王至中渡桥维翰以国家安危系在朝夕乃诣执政异其议又求见帝复不得对维翰退而谓所亲曰若以社稷之灵天命未改非所能知也若以人事言之晋氏将不血食矣开运三年十二月十日王师既降契丹十六日张彦泽以前锋骑军陷都城戎王遣使遗太后书云可先使桑维翰景延广逺来相接甚是好事是日凌旦都下军乱宫中火发维翰时在府署左右劝使逃避维翰曰吾国家大臣何所逃乎即坐以俟命时少帝已受戎王抚慰之命乃谋自全之计因思维翰在相时累贡谋画请与契丹和虑戎王到京穷究其事则显彰已过故欲杀维翰以灭其口因令图之张彦泽既受少帝密旨复利维翰家财乃称少帝命召维翰维翰束带乗马行及天街与李崧相遇交谈之次有军吏于马前揖维翰赴侍卫司维翰知其不可顾谓崧曰侍中当国今日国亡翻令维翰死之何也崧甚有愧色是日彦泽遣兵守之十八日夜为彦泽所害时年四十九即以衣带加颈报戎王云维翰自经而死戎王报曰我本无心害维翰维翰不合自致戎王至阙使人验其状令殡于私第厚抚其家所有田园邸第并令赐之及汉高祖登极诏赠尚书令维翰少时所居恒有魑魅家人咸畏之维翰往往被窃其衣撮其巾栉而未尝改容当两朝秉政出上将杨光逺景延广俱为洛川守又尝一制除节将十五人各领军职无不屈而服之理安阳除民二十余事在兖海擒豪贼过千人亦冦恂尹翁归之流也开运中朝廷以长子坦为屯田员外郎次子埙为秘书郎维翰谓同列曰汉代三公之子为郎废已久矣近或行之甚諠外议乃抗表固让不受寻改坦为大理司直埙为秘书省正字议者美之初高祖在位时诏废翰林学士院由是并内外制皆归阁下命舍人直内廷数年之间尤重其选及维翰再居宥密不信宿奏复置学士院凡署职者皆其亲旧时议者以维翰相业素高公望所属虽除授或党亦弗之咎也【五代史补桑维翰形貌甚怪往往见之者失次张彦泽素以骁勇称每谒虽冬月未尝不雨汗及中渡变生彦泽引蕃部至欲逞其威乃领众突入开封府弓矢乱发且问桑维翰安在维翰闻之乃厉声曰吾为大臣使国家如此其死宜矣张彦泽安得无礼乃升防安坐谓彦泽曰汝有何功带使相已临方面当国家危急不能尽犬马之力以为报効一旦背叛助契丹作威为贼汝心安乎彦泽覩其词气慨然股栗不敢仰视退曰吾不知桑维翰何人今日之下威棱犹如此其再可见耶是夜令壮士就府缢杀之当维翰之缢也犹瞠目直视嘘其气再三每一嘘皆有火出其光赫然三嘘之外火尽灭就视则奄然矣】
