<!-- { "loadSidebar": true } -->
　　阎晋卿者忻州人也家世富豪少仕并门歴职至客将髙祖在镇颇见信用干祐中歴閤门使判四方馆未几关西乱郭从义讨赵思绾于京兆晋卿偏师以攻贼垒【宋史李韬传周祖征三叛韬从白文珂攻河中兵傅其城文珂夜诣周祖议犒军畱韬城下时营栅未备李守贞乘虚来袭营中忽见火知贼骤至惶怖失惧客省使阎晋卿率左右数十人遇韬于月城侧谓韬曰事急矣城中人悉被黄纸甲为火光所照色俱白此殊易办奈军士无闘志何韬愤怒曰岂有食君禄而不为国致死耶即援稍而进军中死士十余辈随韬犯贼锋蒲有猛将跃马持戈拟韬韬刺之洞胸而坠又连杀数十人蒲军遂溃因击大破之】贼平为内客省使丁父忧起复前职时宣徽使阙晋卿以职次事望合当其任旣而乆稽拜命晋卿颇怨执政防李业等谋杀杨史诏晋卿谋退晋卿退诣肇将告其事肇不见晋卿忧事不果夜悬髙祖御容于中堂泣祷于前迟明戎服入朝内难旣作以晋卿权侍卫马军都指挥使北郊兵败晋卿乃自杀于家聂文进并州人少给事于髙祖帐下髙祖镇太原甚见委用职至兵马押司官髙祖入汴授枢宻院承防歴领军屯卫大将军迁右领大将军仍领旧职遇周太祖出征稍至骄横乆未迁改深所怨望与李业辈搆成变乱史肇等遇害之前夕文进与同党预作宣诏制置朝廷之事凡关文字并出文进之手明日难作文进防阅兵籍徴军众指挥取舍以为已任内外咨禀前后填咽太祖在邺被搆初谓文进不预其事验其事迹方知文进乱阶之首也大诟詈之太祖过封丘帝此于北郊文进告太后曰臣在此请宫中勿忧兵散之后文进召同党痛饮歌笑自若迟明帝遇祸文进奔窜为军士所追枭其首
　　后赞为飞龙使赞母本倡家也与父同郡往来其家生赞从职四方父未尝离郡赞旣长疑其所生及为内职不欲父之来寓书以致其意父自郡至京师直抵其第赞不得已而奉之干祐末宰相杨邠侍卫亲军使史肇执权赞以乆次未迁颇懐怨望乃与枢宻承防聂文进等搆变及难作赞与同党更侍帝侧剖判戎事且防间言北郊兵败赞窜归兖州慕容彦超执之以献有司赞伏罪周太祖命诛之
　　郭允明者小名窦十河东人也幼隶河东制置使范徽柔被诛允明遂为髙祖厮养服勤旣乆颇得髙祖之欢心髙祖鎭太原稍歴牙职及卽位累迁至翰林茶酒使兼鞍辔库使隐帝嗣位尤见亲狎每恃骄纵畧无礼敬与相州节度使郭谨以同宗之故颇交结谨在镇允明常赍御酒以遗之不以僭上犯禁为意其他轻率悉皆此执政大臣颇姑息之尝奉使荆南车服导从有同节度使将州县邮驿奔驰畏慑节度使髙保融承迎不暇明潜使人歩度城壁之髙庳池隍之广隘以动荆人冀得重贿干祐末兼飞龙使未几与李业辈搆变杨邠等诸子允明亲刃之于朝堂西庑下王章女婿戸部员外郎张贻肃血流逆注闻者哀之及北郊之败允明迫帝就民舍手行弑逆寻亦自杀
　　刘铢陜州人也少事梁邵王朱友诲为牙将晋天福中髙祖为侍卫亲军都指挥使与铢有旧乃表为内职高祖出镇并门用为左都押牙铢性惨毒好杀髙祖以为勇断已深委遇之国初授永兴军节度使从定汴洛移镇青州加同平章事隐帝卽位加检校太师兼侍中铢立法深峻令行禁止吏民有过不问轻重未尝贷免毎亲事小有忤防卽令倒曳而出至数百歩外方止肤体无完者每杖人遣防林对下谓之合欢杖或杖人如其嵗数谓之随年杖在任擅行赋敛毎秋苗一畆率钱三千夏苗一畆钱二千以备公用部内畏之胁肩重迹干祐中淄青大蝗铢下令捕蝗畧无遗漏田苗无害先是滨海郡邑皆有两浙廻易务原取民利自置刑禁追摄王民前后长吏利其厚赂不能禁止铢卽告所部不得与呉越徴负擅行追摄浙人惕息莫敢干命朝廷惧铢之刚戾难制因前沂州刺史郭琼自海州用兵还过青州遂畱之卽以符彦卿代铢铢卽时受代【隆平集郭琼传云刘铢守平卢称疾不朝隐帝疑其叛诏琼领兵屯青州铢将害之张宴伏兵幕下琼无惧色铢亦不敢琼为言去就祸福铢趋召】离鎭之日有私盐数屋杂以粪秽填塞诸井以土平之彦卿其事以闻铢奉朝请乆之毎潜防手于史肇杨邠第防李业辈同诛肇等铢喜谓业辈曰君等可谓偻防儿矣寻以铢权知开封府事周太祖亲族及王峻家竝为铢所害周太祖入京城执之下狱铢谓妻曰我则死矣君应与人为婢耳妻曰明公所为如是雅合为之周太祖遣人譲铢曰昔日与公常同事汉室宁无故人之情家属屠灭公虽奉君命加之酷毒一何忍哉公家亦有妻子还顾念否铢但称死罪遂启太后并一子诛之而释其妻周太祖践阼诏赐铢妻陜州庄宅各一区【五代史阙文汉隐帝朝铢为开封尹周祖自邺起兵铢尽诛周祖之家子孙妇女十数人极其惨毒及隐帝遇害周祖以汉太后令録下狱使人责之铢对曰某为汉家戮叛族耳不知其他周祖怒遂杀之】
　　史臣曰臣观汉之亡也岂系于天命哉盖委用不得其人聼断不符于理故也且如肇之淫刑杨邠之粃政李业晋卿之设计文进允明之狂且虽使成王为君周公作相亦不能保宗社之安延嵗月之命况隐帝逄吉之徒其能免乎易曰大君有命开国承家小人勿用必乱邦也当干祐之末也何斯言之验欤惟刘铢之忍酷又安能逭于一死乎
　　旧五代史卷一百七
　　旧五代史卷一百七考证
　　汉列传四史肇传有燕人何福殷者　案欧阳史作何福进疑讹
　　干祐三年冬十一月十三日肇入朝　十一月欧阳史汉臣传作十月呉缜纂误云汉隐帝纪周太祖纪俱作十一月传误也
　　杨邠传用为左都押衙　左都欧阳史作右都
　　李业附传业昆仲凢六人　案昭圣太后弟六人洪信洪义宋史作昆弟七人
　　阎晋卿传贼平为内客省使　案宋史李韬传载晋卿讨贼时已为客省使是书作贼平之后始授此职与宋史异



　　旧五代史卷一百七攷证
　　钦定四库全书
　　旧五代史巻一百八
　　宋门下侍郎参知政事监修国史薛居正等撰
　　汉书第十
　　列传五
