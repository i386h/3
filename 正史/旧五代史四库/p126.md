<!-- { "loadSidebar": true } -->
　　开运元年春正月甲戌朔是夕阵云掩北斗之魁星乙亥沧恒贝邺驰告契丹前锋赵延寿赵延昭引五万骑入冦将及甘陵青州杨光逺召之也己卯契丹陷贝州知州吴峦死之庚辰以宋州节度使高行周为北面行营都部署以河阳节度使符彦卿为马军左厢排阵使以右神武统军皇甫遇为马军右厢排阵使以陜州节度使王周为步军左厢排阵使以左羽林统军潘瓌为步军右厢排阵使太原奏契丹入鴈门围忻代二州恒沧邢三州上言契丹大至是嵗天下饿死者数十万人诏逐处长吏瘗之壬午诏取此月十三日车驾北征以前邠州节度使李周为权东京留守乙酉车驾发东京丁亥敌骑至黎阳以侍卫马军都指挥使李守贞为前军都虞河北危蹙诸州求救者人使相望戊子车驾至澶州以贝州节度使王令温为邓州节度使时令温弟令崇自契丹至诉以举族陷于甘陵故有是命辛卯邺都留守张从恩遣人夜缒城间行奏契丹主以铁骑三四万建牙帐于元城以赵延寿为魏博节度使改封魏王延寿日率骑军摩垒而退甲午以北京留守刘知逺为幽州道行营招讨使以恒州节度使杜威副之定州节度使马全节为都虞其职员将校委招讨使便宜署置乙未大雾中有白虹相偶占者曰斯为海淫其下必将有战诏率天下公私之马以资骑军丙申契丹攻黎阳遣右武卫上将军张彦泽等率劲骑三千以御之己亥遣译语官孟守忠致书于契丹主求修旧好守忠自敌帐回契丹主复书曰已成之势不可改也辛丑太原奏与契丹战于秀谷斩首三千级生擒五百人获敌将一十七人贼军散入鵶鸣谷已进军追袭二月甲辰朔遣石赟守麻家口何建守杨刘镇白再荣守马家渡安彦威守河阳郓州奏博州刺史周儒以城降契丹又与杨光逺潜约引契丹于马家渡济河时郭谨在汶阳遣左武卫将军蔡行遇率数百骑赴之遇伏兵于葭苇中突然而出转鬭数合部下皆遁行遇为贼所执锋镝重伤不能乗马坐畚中舁至幕帐遣李守贞等水陆进兵而下以救汶阳丙午先锋指挥使石公霸与契丹遇于戚城之北为契丹所围高行周符彦卿方息于林下闻贼至骇愕督军而进契丹众甚盛被围数重遣人驰告景延广请益师延广迟留帝进止行周等大噪瞠目奋击贼众伤死者甚多帝自御亲兵救之方解【宋史符彦卿传契丹骑兵数万围髙行周于鐡丘诸将莫敢当其锋彦卿独引数百骑击之辽人遁去行周得免高懐徳至戚城被围数重援兵不至危甚懐徳左右射纵横驰突众皆披靡挟父而出】登戚城古台置酒以劳三将咸咎延广不遣兵赴难相对泣下戊申契丹筑垒于马家渡东岸以骑军列于外以御王师李守贞以师搏之遂破其众贼骑散走赴河溺死者数千遂拔其垒初西岸敌军数万鼓噪扬旗以助其势及见东岸兵败号哭而去获马八百匹生擒贼将七十八人部众五百人送行在悉斩之辛亥夏州节度使李彞殷合蕃汉之兵四万抵麟州济河侵契丹之境以牵胁之壬子以彞殷为契丹西南面招讨使易州刺史安审约奏战契丹于北平贼退保祁沟关防其桥梁而还癸丑博州残兵至自贼中周儒之降也贼执其军士将献于幕帐行次中途守者夜寝其中军士一人自解桎梏为诸兵释缚取贼戈矛尽杀援者二百余人南走而归至河无舟浮水而过溺死之余所存者六十七人是日日有黄白晕二白虹夹日而行己未沧州奏贼众三千人援送所掠人口寳货等由长芦入蕃以轻骑邀之斩获千余人人口辎重悉委之而走庚申宰臣冯道等再上表请听乐皆不允时帝自期年之后于宫中间举细声女乐及亲征以来日于左右召浅蕃军校奏三胡琴和以羌笛击节鸣鼓更舞迭歌以为娯乐常谓侍臣曰此非音乐也故冯道等奏请举乐诏旨未允而止壬戌杨光逺率兵围棣州刺史李琼以州兵击之弃营而遁冀州奏败贼军于城下见舁棺者讯其降者曰戚城之战上将金头王中流矢而死此其榇也癸亥以前邓州节度使何建为东南面马步军都部署率师屯汶阳甲子蜀人冦我阶州三月癸酉朔契丹主领兵十余万来战时契丹伪弃元城寨已旬日矣伏精骑于顿丘故城以待王师【通鉴邺都留守张从恩屡奏敌已遁去大军欲进追之会霖雨而止】设伏累日人马饥顿赵延寿谋曰晋军悉在河上畏我锋鋭不敢前进不如径造城下四面而进攻夺其桥梁天下定矣契丹主然之是日前军高行周在戚城之南贼将赵延寿赵延昭以数万骑出王师之西契丹主自拥精骑出王师之东两军接战交相胜负至晡时契丹主以劲兵中央出而来帝御亲军列为后阵东西济河为偃月之势旗帜鲜盛士马严整契丹主望之谓左右曰杨光逺言晋朝兵马半已饿死今日观之何其壮耶敌骑往来驰突王师植立不动万弩齐彀飞矢蔽空贼军稍却会有亡者告契丹主曰南军东面人少沿河城栅不固可以攻之契丹乃率精骑以攻东边王师败走敌骑追之时有夹马军士千余人在堤间治水寨旗帜之末出于堰埭敌望见之以为伏兵所起追骑乃止久之复战王师又退李守超以数百骑短兵直进击之敌稍却战塲之地人马死者无筭防箭残镞横厚数寸遇夜贼击钲抽军而退夜行三十里而舍焉防圣指挥使协霸【协霸二字上疑有脱文】亡入贼中夷其族防圣第二军都指挥使安重懐指挥使乌韩七监军何彦超等临阵畏怯手失兵仗悉斩之乙亥契丹主帐内小校窃其主所乗马来奔云契丹巳传木书收军北去【契丹国志云景延广疑有诈闭壁不敢追辽帝北归所过焚掠民物殆尽】齐州奏青州贼军冦明水镇壬午礼部尚书卢詹卒赠太子少保甲申契丹车帐已过贝州以赵延昭守贝州【辽史三月壬午留赵延昭守贝州徙所俘户于内地】辛卯定州马全节攻泰州拔之俘其兵士二千人杂畜戎仗称是癸已北京留守兼中书令刘知逺封太原王余如故是日诏天下抽防乡兵凡七戸出一士六戸资之仍自具兵仗以武定为军号太常丞王绪弃市绪家于青州常致书于杨光逺绪有妾之兄慊绪不为赒给遂告与光逺连谋密书述朝廷机事遂收捕斩之夏四月车驾在澶州沧州奏契丹陷徳州刺史尹居璠为敌所执甲辰邺都留守张从恩来朝丁未加从恩平章事还邺己酉诏取今月八日车驾还京令髙行周王周留镇澶渊近地兵马委便宜制置甲寅至自澶州曲赦京城大辟以下罪人丁已升冀州为防御使额同华奏人民相食己未以右武卫上将军张彦泽为右神武统军辛酉以郓州节度使侍卫亲军都指挥使景延广为西京留守以宋州节度使高行周为侍卫亲军都指挥使以侍卫亲军都虞义成军节度使李守贞为兖州节度使典军如故是日分命文武臣寮三十六人往诸道州府括率钱帛以次军门癸亥以西京留守安彦威为晋昌军节度使以晋昌军节度使赵莹为华州节度使以左龙武统军皇甫遇为滑州节度使是日置酒宫中召景延广谓之曰卿有佐命之功命保厘伊洛非酬勲之地也因解御衣寳带以赐之丙寅陇州奏饿死者五万六千口五月壬申朔太原刘知逺奏边境未宁军用甚广所封王爵乞未行册命戊寅遣侍卫亲军都虞李守贞率步骑二万讨杨光逺于青州丁亥以邺都留守张从恩为贝州行营都部署【通鉴张从恩上言赵延昭虽防贝州麾下兵皆久客思归宜速进军攻诏以从恩为贝州行营都部署】以滑州节度使皇甫遇为行营都虞以左神武统军潘瓌掌骑兵右神武统军张彦泽掌步兵辛卯张从恩奏贝州贼将赵延昭纵火大掠弃城而遁【通鉴延昭屯于瀛莫阻水自固】以李守贞为青州行营都部署以河阳节度使符彦卿副之戊戌以邓州节度使何建为贝州永清军节度使是月泽潞上言饿死者凡五千余人六月辛丑朔王师拔淄州斩杨光逺伪署刺史刘翰辛卯以太尉兼侍中冯道为检校太师兼侍中充同州节度使丙午诏复置枢密院以侍中桑维翰为中书令充枢密使权开封府尹李周卒辍朝赠太师辛亥以邢州节度使安叔干为晋州节度使加同平章事以晋州节度使宋彦筠为陜州节度使以吏部郎中李谷充枢密直学士丙辰滑州河决漂注曹单濮郓等州之境环梁山合于汶济【宋史杨昭俭传河决数郡大发丁夫以本部帅董其役既而塞之晋少主喜诏立碑纪其事昭俭表谏曰陛下刻石纪功不若降哀痛之诏摛翰颂美不若颁罪已之文言甚切至少主嗟赏之卒罢其事】戊午升府州为团练使额庚申襄州献白鹊甲子复置翰林学士乙丑宰臣等三上表请听乐诏允之戊辰以门下侍郎王松为左丞以右丞王易简为吏部侍郎以右散骑常侍萧愿为秘书监以右谏议大夫王仁裕为给事中以给事中李式为左散骑常侍以金部郎中知制诰徐台符为翰林学士以礼部郎中李澣本官知制诰充翰林学士以刑部郎中刘温叟改都官郎中充翰林学士以主客员外郎范质充翰林学士御史张宜改仓部员外郎知制诰庚午以前晋州节度使周密为左龙武统军以同州节度使李懐忠为左羽林统军





　　旧五代史巻八十二
　　旧五代史巻八十二攷证
　　晋少帝纪二以青州节度使杨光逺谋叛故也　案杨光逺反五代春秋作十一月与是书作十二月异欧阳史从是书
　　乙亥沧恒贝邺驰告契丹前锋赵延寿赵延昭引五万驰入冦将及甘陵　案欧阳史作甲戌朔契丹冦沧州据辽史云甲戌朔赵延寿延昭率前锋五万骑次任丘与欧阳史合
　　太原奏契丹入雁门围忻代二州　案通鉴契丹入雁门不书日辽史作丙子入雁门围忻代
　　乙酉车驾发东京丁亥敌骑至黎阳　案欧阳史作丙戌契丹冦黎阳
　　辛卯邺都留守张从恩遣人夜缒城间行奏契丹主以鐡骑三四万建牙帐于元城以赵延寿为魏博节度使改封魏王　案辽史己丑次元城授延寿魏博节度使封魏王率所部屯南乐葢辽人屯于元城自在己丑晋人至辛卯始得奏闻也欧阳史作辛卯契丹屯于元城赵延寿冦南乐殊误
　　己亥遣译语官孟守忠致书于契丹主求修旧好　案辽史云辛丑晋遣使来修旧好诏割河北诸州及遣桑维翰景延广来议与是书微异
　　邓州奏博州刺史周儒以城降契丹　案博州刺史周儒降于契丹欧阳史通鉴契丹国志俱作正月是书及辽史作二月







　　旧五代史巻八十二攷证
　　钦定四库全书
　　旧五代史巻八十三
　　宋门下侍郎参知政事监修国史薛居正等撰
　　晋书第九
　　少帝纪三
