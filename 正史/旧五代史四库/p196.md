<!-- { "loadSidebar": true } -->
　　王重裔陈州宛丘人父逹歴安均洺三州刺史因家于洺重裔幼沉厚有勇善骑射年未及冠事庄宗为防直管契丹直从安汴洛累为禁军指挥使晋天福中镇州安重荣谋叛称兵指阙朝廷命杜重威率师拒之贼阵于宗城东晋遣骑军击之再合不动杜重威惧谋欲抽退重裔曰兵家忌退但请公分麾下兵击其两翼重裔为公防阵当其中军彼必狼狈矣重威从之重荣即时退防遂败以功迁防圣右厢都指挥使领费州刺史汉初仍典禁军从征邺都平迁深州刺史淮夷以李守贞故数侵边地以重裔为亳州防御使又令于徐州廵检兼知军州就加检校太傅太祖践阼加爵邑改功臣广顺元年夏以疾卒
　　孙汉英太原人也父重进事唐武皇庄宗为大将赐姓名存进唐书有传汉英少事戎伍稍至都将尝为东面马军都指挥使清泰初兴元节度使张度钊失律于岐下遂以其地西臣于蜀汉英兄汉韶时为洋州节度使因兹阻隔亦送欵于蜀由是汉英与弟汉筠久之不调汉干祐中太祖西征蒲雍以汉英戚里之分秦于军中指使蒲雍平班师隠帝以汉英为綘州刺史检校司徒广顺元年冬卒于都
　　许迁郓州人也初为本州牙将性刚褊汉干祐初为左屯卫将军与少府监马从斌同监造汉祖山陵法物节财省用减数万计改左监门大将军又加检校司空汉末权知隰州太祖践阼刘崇遣子钧率兵防平阳路由于隰贼众攻城城中兵少迁感激指谕士鬭兼倍贼众伤夷寻自退去太祖降诏抚谕正授隰州刺史迁切于除盗嫉恶过当或钉磔贼人令部下脔割悮断不合死罪人其家诣阙致讼诏下开封府狱时陈观为知府素与迁不协深劾其事欲追迁对讼太祖以事状可原但罢郡而已迁既奉朝请因大诟陈观谓王峻曰相公执政所与参议宜求贤徳如陈观者为儒无家行为官多任情茍知其微屠沾儿耻与为侣况明公乎峻无以沮之既而婴疾请告归汶上而卒
　　赵鳯冀州枣强县人幼读书举童子既长凶豪多力以杀人暴掠为事吏不能禁安重荣镇常山招聚叛亡鳯乃应募既而犯法当死即破械逾狱遁而获免天福中赵延寿为契丹乡导歳侵深翼鳯往依焉【宋史荆罕儒传罕儒少无赖与赵鳯张辇为羣盗晋天福中相率诣范阳委防燕王赵延寿得掌兵权】契丹主素闻其桀黠署为羽林军使累迁羽林都指挥使常令将兵在边贝冀之民日罹其患晋末契丹入洛鳯从至东京授宿州防御使汉祖即位受代归阙寻授河阳行军司马干祐初入为龙武将军丁父忧起复授右千牛卫大将军汉末都城变起兵集之夜无不剽之室唯鳯里闾兵不敢犯人皆服其胆勇广顺初用为宋亳宿三州廵检使鳯出于伏莽尤知盗之隠伏乃诱致盗魁于麾下厚待之每桴鼓之发无不擒捕众以为能然平民因捕盗而破家者多矣鳯善事人或使臣经由靡不倾财厚奉故得延誉而掩其丑迹太祖闻其干事用为单州刺史既刚忿不仁得位愈炽刑狱之间尤为不道常抑夺人之妻女又以进奉南郊为名率敛部民财货为人所讼广顺三年十二月诏削夺鳯在身官爵寻令赐死
　　齐藏珍少歴内职累迁诸卫将军前后监押兵师在外颇称干事然险诐无行残忍辩给无不畏其利口广顺中奉命滑州界廵防河隄以弛慢致河决除名配沙门岛世宗在西班时与藏珍同列每聆其谈论或剖判世务似有可采及即位自流所徴还秦鳯之役命监偏师及淮上用兵复委监防与军校何起领兵降下光州藏珍欺隠官物甚多超以为不可藏珍曰沙门岛已有屋数间不妨再去矣其不畏法也如此世宗既破紫金山砦追吴防至涡口因与藏珍言及克防之状对曰陛下神武之功近代无比于文徳则未光世宗颔之又问以州之事对曰州地实卑湿食物例多腥腐臣去歳在彼人以鱓鱼馈臣者视其盘中虬屈一如虵虺之状假使鹳鹊有知亦应不食岂况于人哉其敷奏大率多此类闻者无不悚然一日又奏云唐景思已为刺史臣犹未防圣泽世宗俛而从之时濠梁未下即命为濠州行州刺史及张永徳与李重进有间言藏珍尝游説重进洎寿阳兵回诸将中有以藏珍之言上奏者世宗怒急召赴阙四年夏以其冐称检校官罪按其事而毙之葢不欲暴其恶迹也
　　王环本真定人唐天成初孟知祥镇西川环往事之及知祥建号环累典军卫孟昶嗣位环常宿卫于中显徳二年秋王师西伐时环为鳯州节度使初偏师傅其城下为环所败裨将胡立为环所擒是冬王师大集急攻其城蜀之援兵相次败走环闻之守备愈坚王师攻击数月方克城陷环就擒及到阙世宗以忠于所事释其罪授右骁卫大将军四年冬世宗南征环随驾至泗州遇疾而卒
　　张彦超本沙陀部人也素有郤克之疾时号为跛子初以骑射事唐庄宗为马直军使庄宗入汴授神武指挥使明宗尝以为养子天成中擢授蔚州刺史素与晋高祖不恊属其总戎于太原遂举其城投于契丹即以为云州节度使契丹之南侵也彦超率部众颇为镇魏之患及契丹入汴迁侍卫马军都校寻授晋昌军节度使汉高祖入洛彦超飞表输诚移授保大军节度使干祐初奉诏归阙止奉朝请而已太祖自邺入平内难隠帝令彦超董骑军为拒刘子陂兵乱彦超先谒见太祖广顺中授神武统军显徳三年冬以疾终于第制赠太子太师
　　张頴太原人驸马都尉永徳之父也【宋史列传永徳并州阳曲人家世饶财曽祖丕尚氯节后唐武皇镇太原急于用度多严选富家子掌帑库或调度不给即坐诛没入赀产丕为之满歳府财有余宗人政当次补其任率族属泣拜请丕济其急丕又为代掌一年乡里服其义也】累为藩郡列校由内职歴诸卫将军国初以戚里之故自华州行军司马歴郢怀二州刺史迁安州防御使頴性下急峻刻不容人之小过虽左右亲信亦皆怨之部曲曹澄有处女頴逼而娶之澄遂与不逞之徒数人同谋害頴中夜挟刄入于寝门执頴而杀之遂奔于金陵世宗征淮南以永徳之故遣江南李景令执澄等送行在及至世宗以澄等赐永徳俾甘心而戮之
　　刘仁赡略通儒术好兵书在泽国甚有声望吴主知之累迁为伪右监门卫将军歴黄袁二州刺史所至称治洎李景僭袭伪位俾掌亲军迁鄂州节度使居数年复以兵柄任之改寿州节度使及王师渡淮而仁赡固守甚坚洎世宗驻驿于其垒北数道齐攻填堑陷壁昼夜不息如是者累月世宗临城以谕之而仁赡但逊词以谢及车驾还京命李重进总兵守之得乘间陷我南砦自是围之愈急城中饥死者甚众三年冬淮冦复来救援列砦于紫金山夹道相属累然数十里埀及寿璧而重进兵防不能支世宗患之遂复议亲征车驾至寿春命今上率师破紫金山之众擒其应援使陈承昭以献仁赡闻援兵既败计无所出但扼吭浩叹而已防世宗以紫金山之防飞诏以谕之时仁赡卧疾已亟因飜然纳欵而城内诸军万计皆屏息以听其命及见于行在世宗抚之甚厚赐与加等复令入城养病寻授天平军节度使兼中书令制出之日薨于其家年五十八世宗闻之遣使吊祭命内臣监防丧事追封彭城郡王后以其子崇赞为怀州刺史仁赡轻财重士法令严肃重围之中其子崇谏犯军禁即令斩之故能以一城之众连年拒守逮其来降而其下未敢窃议者保其后嗣抑有由焉崇赞仕周累为郡守防子崇谅后自江南归于本朝亦位至省郎











　　旧五代史巻一百二十九
　　旧五代史巻一百二十九考证
　　周列传九张頴传国初以戚里之故自华州司马歴郢怀二州刺史迁安州防御使　案宋史作事晋为安州防御使与是书异
　　刘仁赡传时仁赡卧疾已亟因翻然纳欵　案欧阳史云仁赡固守三月病甚已不知人其副使孙羽诈为仁赡书以城降是仁赡未尝亲纳欵于周也是书作翻然纳欵葢仍周实録原文未及厘正
　　案巴坚旧作阿保机今改






　　旧五代火巻一百二十九考证
　　钦定四库全书
　　旧五代史巻一百三十
　　宋门下侍郎叅知政事监修国史薛居正等撰
　　周书第二十一
　　列传十一
