<!-- { "loadSidebar": true } -->
　　末帝讳从珂本姓王氏镇州人也母宣宪皇后魏氏以光启元年嵗在已已正月二十三日生帝于平山景福中明宗为武皇骑将畧地至平山遇魏氏掳之帝时年十余嵗明宗养为已子小字二十三帝幼谨重寡言及壮长七尺余方颐大体村貌雄伟以骁果称明宗甚爱之在太原尝与石敬瑭因击毬同入于赵襄子之庙见其塑像屹然起立帝秘之私心自负及从明宗征讨以力战知名庄宗尝曰阿三不惟与我同齿敢战亦相类庄宗与梁军战于胡栁陂两军俱挠帝卫庄宗夺土山摧骁阵其军复振时明宗先渡河庄宗不悦谓明宗曰公当为吾死渡河安往明宗待罪庄宗以帝从战有功由是解愠天祐十八年庄宗营于河上议讨镇州留守符存审在徳胜砦未行梁人谓庄宗已北乃悉众攻徳胜庄宗命明宗存审为两翼以抗之自以中军前进梁军退郤帝以十数骑杂梁军而退至垒门大呼斩首数级斧其望橹而还庄宗大噱曰壮哉阿三赐酒一器同光元年四月从明宗袭破郓州九月庄宗败梁将王彦章于中都急趋汴州明宗将前军帝率劲骑以从昼夜兼行率先下汴城庄宗劳明宗曰复唐社稷卿父子之功也二年以帝为卫州刺史时有王安节者昭宗朝相杜让能之宅吏也安节少善贾得相术于竒士因事见帝于私邸退谓人曰真北方天王相也位当为天子终则我莫知也三年明宗奉诏北御契丹以家在太原表帝为北京内衙指挥使庄宗不悦以帝为突骑都指挥使遣戍石门四年魏州军乱明宗赴洛时帝在横水率部下军士由曲阳孟县趋常山与王建立防倍道兼行渡河而南由是明宗军声大振天成初以帝为河中节度使明年二月加检校太保同平章事十一月加检校太傅长兴元年加检校太尉先是帝与枢宻使安重诲在常山因杯盘失意帝以拳击重诲脑中其栉走而获免帝虽悔谢然重诲终衔之及帝镇河中重诲知其出入不时因矫宣中旨令牙将杨彦温遇出郭则闭门勿纳是嵗四月五日帝阅马于黄龙庄彦温闭城拒帝帝闻难遽还遣问其故彦温曰但请相公入朝此城不可入也帝止虞乡以闻明宗诏帝归阙遣药彦稠将兵讨彦温令生致之面要鞫问十一月收城彦温已死明宗以彦稠不能生致彦温甚怒之后数日安重诲以帝失守讽宰相论奏行法明宗不悦重诲又自论奏明宗曰朕为小将校时家徒衣食不足赖此儿荷石灰收马粪存养以至今贵为天子而不能庇一儿卿欲行朝典朕未晓其义卿等可速退从他私第闲坐遂诏归清化里第不预朝请帝尚惧重诲多方危陷但日讽佛书隂祷而已二年安重诲得罪帝即授左卫大将军未防复检校太傅同平章事行京兆尹充西京留守三年进位太尉移凤翔节度使四年五月封潞王闵帝即位加兼侍中既而帝子重吉出刺亳州女尼入宫帝方忧不测应顺元年二月移帝镇太原是时不降制书唯以宣授而已帝闻之召宝佐将吏以谋之皆曰主上年幼未亲庶事军国大政悉委朱昭等王必无保全之理判官马孙曰君命召不俟驾行焉诸君凶言非令图也是夜帝令李専美草檄求援诸道欲诛君侧之罪朝廷命王思同率师来讨三月十五日外兵大集【九国志李彦琦潞王守岐下诸道将急攻其垒彦琦时在围中罄家财以给军用】十六日大将督众攻城帝登城垂泣谕于外曰我年未二十从先帝征伐出生入死金疮满身树立得社稷军士从我登阵者多矣今朝廷信任贼臣残害骨肉且我有何罪因恸哭闻者哀之时羽林都指挥使杨思权谓众曰大相公吾主也遂引军自西门入严卫都指挥使尹晖亦引军自东门而入外军悉溃十七日率居民家财以赏军士是日帝整众而东二十日次长安副留守刘遂雍以城降率京兆居民家财犒军二十三日次灵口诛王思同二十四日次华州收药彦稠系狱二十五日次阌乡王仲臯父子迎谒命诛之二十六日次灵宝河中节度使安彦威来降待罪宥之遣归镇陜州节度使康思立奉迎二十七日次陜州下令告谕京城二十八日康义诚军前兵士相继来降义诚诣军门请罪帝宥之驾下诸军毕至诛宣徽南院使孟汉琼于路左是夜闵帝与帐下亲骑百余出武门而去夏四月壬申帝至蒋桥文武百官立班奉迎教旨以未拜梓宫未可相见俟防于至徳宫时六军勲臣及节将内职已累表劝进是日帝入谒太后太妃至西宫伏梓宫恸哭宰相与百寮班见致拜帝答拜冯道等上牋劝进帝立谓羣臣曰予之此行事非获已当俟主上归阙园陵礼终退守藩服诸公言遽及此信无谓也卫州刺史王贽奏闵帝以前月二十九日至州癸酉皇太后下令降闵帝为鄂王又太后令曰先皇帝诞膺天睠光绍帝图明诚动于三灵徳泽被于四海方期偃革遽叹遗弓自少主之承祧为奸臣之擅命离间骨肉猜忌磐维既辄易于藩垣复骤兴于兵甲遂致轻离社稷大挠军民万世鸿基将坠于地皇长子潞王从珂位居冡嗣徳茂冲年乃武乃文惟忠惟孝前朝廓清多难有战伐之大功纉绍丕图有夹辅之盛业今以宗祧乏嗣园寝有期须委亲贤俾居监抚免万机之壅滞慰兆庶之推崇可起今月四日知军国事权以书诏印施行是日监国在至徳宫宰臣冯道等率百官班于宫门待罪帝出于庭曰相公诸人何罪请复位乃退甲戌太后令曰先皇帝栉风沐雨平定华夷嗣洪业于艰难致苍生于富庶鄂王嗣位奸臣弄权作福作威不诚不信离间骨肉猜忌磐维鄂王轻舍宗祧不克负荷洪基大宝危若缀旒须立长君以绍丕搆皇长子潞王从珂日跻孝敬天纵聪明有神武之英姿有寛仁之伟畧先朝经纶草昧廓静寰区辛勤有百战之劳忠贞賛一统之运臣诚子道冠古超今而又克已化民推心抚士率土之讴歌有属上苍之睠命攸临一日万防不可以暂旷九州四海不可以无归况因山有期同轨斯至永言嗣守属任元良宜即皇帝位乙亥监国赴西宫柩前告奠即位摄中书令李愚宣册书曰维应顺元年嵗次甲午四月庚午朔六日乙亥文武百寮特进守司空兼门下侍郎同中书门下平章事充太微宫使文馆大学士上柱国始平郡公食邑二千五百户臣冯道等九千五百九十三人上言帝王兴运天地同符河出图而洛出书云从龙而风从虎莫不恢张八表覆育兆民立大定之基保无疆之祚人谣再洽天命显归须登宸极之尊以奉祖宗之祀伏惟皇帝陛下天资仁智神助机权奉庄宗于多难之时从先帝于四征之际凡当决胜无不成功洎正皇纲毎严师律为国家之志大守臣子之道全自泣遗弓常悲易月欲期同轨亲赴因山而自鄂王承祧奸臣擅命致神只之乏飨激朝野以归心使屈者伸令否者泰人情大顺天象至明聚东井以呈祥拱北辰而应运由是文武百辟岳牧羣贤至于比屋之伦尽祝当阳之位今则承太后慈旨守先朝逺图抚四海九州享千龄万祀臣等不胜大愿谨上宝册禀太后令奉皇帝践祚臣等诚庆诚忭谨言帝就殿之东楹受羣臣称贺先是帝在凤翔日有瞽者张蒙自言知术数事太白山神其神祠即元魏时崔浩庙也时之否泰人之休咎蒙告于神即吉凶之言帝亲校房暠酷信之一日蒙至府闻帝语声骇然曰非人臣也暠询其事即神语曰三珠并一珠驴马没人驱嵗月甲庚午中兴戊已土暠请解释曰神言予不知也长兴四年五月府廨诸门无故自动人颇骇异遣暠问蒙蒙曰衙署小异勿怪不出三日当有恩命是夜报至封潞王及帝移镇河东甚惧问蒙蒙曰王保无患王思同兵至又诘之蒙曰王有天下不能独力朝廷兵来迎王也王若疑臣臣惟一子请王致之麾下以质臣心帝乃以蒙摄馆驿巡官至是帝受册册曰维应顺元年嵗次甲午四月庚午朔帝回视房暠曰张蒙神言甲庚午不亦异乎帝令暠共术士解三珠一珠事言三珠三帝也驴马没人驱失位也帝即位之后以蒙为将作少监同正仍赐金紫以酬之帝初封潞王言事者云潞字一足已入洛矣又帝在凤翔日有何叟者年逾七十暴卒见隂官凭几告叟曰为我言于潞王来年三月当为天子二十三年叟既苏惧不敢言逾月复卒隂官见而叱之曰安得违吾旨不达其事再放汝还退见廊庑下簿书以问主者曰朝代将易此即升降人爵之籍也及苏诣帝亲校刘延朗告之帝召而问之叟曰请质之此言无征戮之可也后人云二十三盖帝之小字也又石壕人胡杲通善天文帝召问之曰王贵不可言若举动宜以乙未年及举兵又问之杲通曰今嵗蔀首王者不宜建功立事若俟来朝入朝则福祚永逺矣其后皆騐夫如是则大宝之位必有冥数可轻道哉丙子诏河南府率京城居民之财以助赏军丁丑又诏预借居民五个月房课不问士庶一槩施行帝素轻财好施自岐下为诸军推戴告军士曰入洛人赏百千至是以府蔵空匮于是有配率之令京城庶士自絶者相继已夘卫州奏此月九日鄂王薨庚辰以宰臣刘昫判三司辛已邢州奏磁州刺史宋令询自经而卒令询鄂王在藩时都押牙也故至于是甲申帝以鄂王薨行服于内园羣臣奉慰癸未太后太妃出宫中衣服器用以助赏军乙酉帝服衮冕御明堂殿文武百寮朝服就位宣制改应顺元年为清泰元年大赦天下常赦不原者咸赦除之丁亥以宣徽北院使郝琼为宣徽南院使权判枢密以前三司使王玫为宣徽北院使以随驾牙将宋审防为皇城使刘延朗为庄宅使凤翔节度判官韩昭为左谏议大夫充端明殿学士观察判官马孙为翰林学士掌书记李専美为枢宻院直学士戊子侍卫亲军都指挥使康诚义伏诛是日诏曰枢密使朱昭冯赟宣徽南院使孟汉琼西京留守王思同前邠州节度使药彦稠共相朋煽妄举干戈互兴离间之谋防构倾亡之祸宜行显戮以快羣情仍削夺官爵云庚寅凤翔奏西川孟知祥僣称大蜀年号明徳有司上言皇帝以五月朔日御明堂殿受朝三日夏至祀皇地只前二日奏告献祖室不坐比正旦冬至是日有祀事则次日受朝今祀在五鼔前质明行礼毕御殿在旦后请比例行之诏曰日出御殿举祀事无妨宜依常年例史馆奏凡书诏及处分公事臣下奏议望令近臣録付当馆诏端明殿学士韩昭枢密直学士李専美録送辛夘以左谏议大夫卢损为右散骑常侍壬辰诏赐禁军及凤翔城下归明将校钱帛各有差【通鉴云禁军在凤翔归命者自杨思权尹晖等各赐二马一驼钱七十缗下至军人钱二十缗其在京者各十缗】初帝离岐下诸军皆望以不次之赏及从至京师不满所望相与谣曰去郤生菩萨扶起一条铁其无厌如此丙申塟明宗皇帝于徽陵丁酉奉神主于太庙戊戌山陵使司空兼门下侍郎平章事冯道上表纳政不允五月庚子朔御文明殿受朝贺乙巳以左龙武指挥使安审琦为左右捧圣都指挥使以右千牛上将军符彦饶为左右严卫都指挥使丙午以端明殿学士韩昭为枢密使以庄宅使刘延朗为枢密副使以权知枢密事房暠为宣徽北院使以成徳军节度使大同彰国振武威塞等军蕃汉马步都部署检校太尉兼中书令驸马都尉石敬瑭为北京留守河东节度使加检校太师兼中书令都部署如故汴州节度使检校太师兼侍中驸马都尉赵延寿进封鲁国公戊申中书门下奏太常礼院状明宗以此月二十日祔庙宰臣摄太尉行事縁冯道在假李愚十八日私忌在致斋内刘昫又奏判三司免祀事【五代防要清泰元年五月宰臣刘昫奏中书以近敕祠祭行事官致斋内唯祀事得行其余悉断又宰臣行事致斋内不押班不赴内殿起居不知印臣縁判三司公事其祀事国忌行香伏乞特免从之】诏礼官叅酌有司上言李愚私忌在致斋内诸私忌日遇大朝防入阁宣召皆赴朝参今祔庙事大忌日属私请比大朝防宣召例从之以陜府节度使康思立为邢州节度使以同州节度使安重霸为西京留守以羽林右第一军都指挥使春州刺史杨思权为邠州节度使已酉左监门卫将军孔知邺右骁卫将军华光裔并勒停见任时差知邺应州告庙称疾辞命改差光裔复称马坠伤足故俱罢之庚戌以司空兼门下侍郎平章事冯道为检校太尉同平章事充同州节度使以天雄军节度使范延光为枢密使封齐国公郓州节度使李从曮为凤翔节度使辛亥以严卫都指挥使尹晖为齐州防御使甲寅以侍卫马军都指挥顺化军节度使安从进为河阳节度使典军如故太常卿卢文纪奏明宗一室酌献舞曲请名雍熙之舞从之丁已以皇子银青光禄大夫检校工部尚书重美为检校司徒守左卫上将军自是诸道节度使刺史文武臣寮相继加检校官或阶爵封邑以帝登位覃庆也戊午以陇州防御使相里金为陜州节度使初帝以檄书告藩隣惟金遣判官薛文遇往来计事故以节镇奨之宣徽北院使检校工部尚书房暠加检校司行左威卫大将军使如故以枢密使左谏议大夫韩昭为刑部尚书使如故已未太白昼见以枢密副使刘延朗为左领军大将军职如故庚申左仆射门下侍郎平章事监修国史李愚加特进充太防宫使文馆大学士余如故中书侍郎兼吏部尚书同平章事集贤院大学士判三司刘昫加门下侍郎兼吏部尚书平章事监修国史判三司癸亥秦州奏西川孟知祥出军迫防成州以宣徽南院使右骁卫大将军郝琼为左骁卫上将军职如故以前义州刺史张承祐为武胜军留后戊辰以前右龙武统军王景戡为右骁卫上将军六月庚午朔改侍卫捧圣军为彰圣改严卫军为宁卫壬申封吴岳成徳公为灵应王礼秩同五岳帝初起遣使祭岳以求祐及登阼故有是报【五代防要载中书门下奏天宝十载正月封吴公为成徳公与沂山防稽医巫闾同封至徳二载十二月改吴山为岳祠享官属一同五岳今国家以祈祷灵应宜示殊礼臣等商量请加封为灵应王从之】幽州节度使赵徳钧进封北平王青州节度使房知温进封东平王癸酉以前鄜州节度使索自通为右龙武统军甲戌皇子左卫上将军重美加检校太保同平章事充镇州节度使兼河南尹判六军诸卫事丁丑诏天下见禁罪人委所在长吏躬亲虑问疾速疏决庚辰幸至徳宫因幸房知温安元信范延光索自通李从敏弟壬午以检校太子太傅致仕王建立为检校太尉兼侍中郓州节度使以前宋州节度使安元信为检校太尉兼侍中潞州节度使癸未三司使刘昫奏天下户民自天成二年括定秋夏田税迨今八年近者相次有百姓诣闗诉田不均累行蠲放渐失税额望差朝臣一槩检视不报甲申帝为故皇子亳州刺史重吉皇长女尼恵明大师幼澄举哀行服羣臣诣閤门奉慰帝起兵之始重吉幼澄俱为闵帝所害乙酉以户部侍郎韩彦恽为绛州刺史以左武卫上将军李肃为单州刺史丙戌襄州节度使赵在礼加同平章事甲午以武胜军留后张承迁为华州节度使以皇城使宋审防为寿州节度使充侍卫步军都指挥使以右卫上将军刘仲殷为宋州节度使以侍卫步军都指挥使寿州节度使皇甫遇为邓州节度使以前华州节度使华温琦为太子太致仕丁酉左神武统军周知裕卒赠太傅是月京师大旱热甚暍死者百余人秋七月庚子太子少保致仕崔沂卒癸夘凤翔进伪蜀孟知祥来书称大蜀皇帝献书于大唐皇帝且言见迫羣情以今年四月十二日即皇帝位云帝不答以前武州刺史郑琮为右卫上将军甲辰幸龙门佛寺祷雨乙已皇子故亳州团练使重吉赠太尉仍于宋州置庙丁未凤翔节度使李从曮封西平王是日宰臣李愚刘昫因论公事于政事堂相诟辞甚鄙恶帝令枢密副使刘延朗宣谕曰卿等辅弼之臣不宜如是今后不得更然辛亥以太常卿卢文纪为中书侍郎平章事是日中书门下三上章请立中宫从之丁已制立沛国夫人刘氏为皇氏庚申太子少傅陈臯卒乙丑史官张昭逺以所撰庄宗朝列三十巻上之八月庚午诏蠲放长兴四年十二月以前天下所欠残税辛未以前尚书左丞姚顗为中书侍郎平章事诏应曾受御署官逐摄同一任正官依期限赴选【徐无党五代史注云御署官疑是废帝初举兵时所置之官以其非吏部正授故须有旨方得选】荆南奏伪卒孟知祥卒其子昶嗣伪位壬申以尚书礼部侍郎郑韬光为刑部侍郎以前工部侍郎杨凝式为礼部侍郎甲戌以前金州防御使娄继英为右神武统军以右神武统军高允贞为右神武统军乙亥以翰林学士承旨工部尚书知制诰李怿为太常卿以翰林学士户部侍郎知制诰程逊为学士承旨甲申以兵部侍郎龙敏为吏部侍郎以秘书监崔居俭为工部尚书乙酉以右武卫上将军张继祚为右卫上将军以右骁卫上将军王景戡为左卫上将军以右领卫上将军刘卫为左武卫上将军以右千牛上将军王陟为右领军上将军以司农卿兼通事舍人判四方馆事王景崇为鸿胪卿依前通事舍人判四方馆丁亥右龙武统军索自通卒辛夘礼部尚书致仕李光宪卒甲午以太子少傅卢质为太子少师乙未以前邢州节度使赵凤为太子太保诏文武百官差使宜令依伦次中书置簿不得重叠若当使者自縁有事或不欲行者注簿便当一使自长兴三年正月后已曾奉使者便为簿首已后差者次第注之有司上言皇后受册内外命妇上牋无答教从之丙申御文殿册皇后命使摄太尉宰臣卢文纪使副摄司徒右谏议大夫卢损诣皇后宫行礼毕恩赐有差九月已亥以久雨分命朝臣营都城门告宗庙社稷辛丑夜有星如五防器西南流尾迹长数丈屈曲如龙形又众星乱流不可胜数京师大雨雹如弹丸曹州刺史药纵之卒甲辰以霖霪甚诏都下诸狱委御史台宪録问诸州县差判官令録亲自録问画时疏理壬子中书门下举行长兴三年勅常年荐送举人州郡行乡饮酒之时帖太常草定仪注奏闻甲寅以前潞州节度使检校太尉同平章事卢文进为安州节度使已未云州奏契丹冦境冬十月辛未有雉金色止于中书政事堂中书门下奏请以正月二十三日皇帝诞庆日为千春节从之戊寅宰臣李愚刘昫罢相以愚守左仆射昫守右仆射契丹冦云应州诏河东节度使石敬塘率兵屯代州戊子宰臣姚顗奏吏部三铨近年并为一司望令依旧分铨从之辛夘以左卫上将军李宏元卒废朝赠司徒癸已以礼部郎中知制诰吕琦守本官充枢密院直学士十一月辛丑以刑部侍郎郑韬光为尚书右丞以光禄少卿乌昭逺为少府监秦州节度使张延朗奏率师代蜀中书门下奏二十六日明宗忌陛下初遇忌辰不同常嵗请于忌辰前后各一日不坐朝从之御史台奏前任节度使刺史行军副使虽毎日于便殿起居每遇五日起居亦合缀班从之丙午以前兴州刺史冯晖配同州衙前安置晖为兴州刺史屯干渠蜀人来侵晖自屯所奔归凤翔故有是责丁未诏振武新州河东西北边经契丹蹂践处放免三年两税差配时契丹初退故也癸丑以前华州节度使王万荣为左骁卫上将军致仕甲寅以振武节度使杨光逺充大同彰国振武威塞等军兵马都虞侯以前右金吾大将军穆延晖为右武卫上将军壬戌以礼部侍郎杨凝式为户部侍郎甲子以中书舍人卢导为礼部侍郎十二月丁夘朔诏修奉本朝诸帝陵寝已已以北面马军都指挥使易州刺史安叔千为安北都防振武节度使以齐州防御使尹晖为彰国军节度使庚午诏塟庶人从荣有司上言依贞观中庶人承干以公礼塟从之乙亥以秦州节度使张延朗为中书侍郎同平章事判三司【五代防要二年三月宰臣张延朗奏臣判三司公事每日内殿只其合缀前班押班伏乞特免从之】以中书侍郎平章事卢文纪为门下侍郎平章事监修国史以中书侍郎平章事姚顗兼集贤殿大学士以前邠州节度使康福为秦州节度使丙戌夜有白气东西亘天庚寅幸龙门祈雪自九月至是无雨雪故也
