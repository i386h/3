<!-- { "loadSidebar": true } -->
　　伊广字言【原本阙一字】元和中右仆射慎之后广中和末除授忻州刺史遇天下大乱乃委质于武皇广襟情洒落善占对累厯右职授汾州刺史时武皇主盟诸侯景附军机缔结聘遗旁午广奉使称防累迁至检校司徒干宁四年从征刘仁恭武皇之师不利于成安寨广殁于贼有女为庄宗淑妃子承俊歴贝辽二州刺史
　　李承勲者与广同为牙将善于奉使名闻军中承勳累迁至太原少尹刘守光之僭号也庄宗遣承勲往使问其衅端承勲至豳州见守光如藩方聘问之礼谒者曰燕王为帝矣可行朝礼承勲曰吾大国使人太原亚尹是唐帝除授燕王自可臣其部人安可臣我哉守光闻之不悦拘留于狱数日而出诘之曰臣我乎承勲曰燕君能臣我王则我臣之吾有死而已安敢辱命防王师讨守光承勲竟殁于燕
　　史敬镕太原人事武皇为帐中纲纪甚亲任之庄宗初嗣晋王位李克宁阴构异图将害庄宗事发有日矣克宁密引敬镕以邪谋论之既而敬镕白贞简太后惶骇召张承业李存璋等图之克宁等伏诛以功累厯郡同光初为华州节度使移镇安州天成中入为金吾上将军期年复授邓州至镇数月卒赠太尉


　　旧五代史巻五十五
　　旧五代史巻五十五攷证
　　唐列七康君立君立等乃夜谒武皇　案通鉴考异引赵凤纪年録云边校程怀信康君立等十余帐日哗于太祖之门疑非事实新唐书作夜谒克用通鉴作潜诣蔚州说克用皆以是书为据
　　武皇赐酖而殂　案通鉴考异引唐遗録作君立为杖死与是书异
　　史建塘建瑭乃分麾下三百骑为五军　案欧阳史作建瑭分其麾下五百骑为五队是书作三百骑史异文也
　　时年四十六　案欧阳史作四十二
　　史俨俨与骑将安福顺等每以数千骑直犯营垒案史俨援兖郓在干宁二年冬是书梁太祖纪正月擒蕃将安福顺然则安福顺不当与史俨同行疑文有讹字
　　旧五代史巻五十五攷证
　　钦定四库全书
　　旧五代史巻五十六
　　宋门下侍郎参知政事监修国史薛居正等撰
　　唐书第三十二
　　列传八
　　周徳威字镇逺小字阳五朔州马邑人也初事武皇为帐中骑督骁勇使骑射胆气智数皆过人久在云中谙熟边事望烟尘之警悬知兵势干宁中为鐡林军使从武皇讨王行瑜以功加检校左仆射移内衙军副光化二年三月汴将氏叔琮率众逼太原有陈章者以虓勇知名众谓之夜乂言于叔琮曰晋人所恃者周阳五愿擒之请赏以郡陈章尝乗骢马朱甲以自异武皇减徳威曰我闻陈夜乂欲取尔求郡宜善备之徳威曰陈章大言未知鹿死谁手他日致师戒部下曰如阵上见陈夜乂尔等但走徳威微服挑战部下伪退陈章纵追之徳威背挥鐡挝击堕马生获以献由是知名天复中我师不利于潘县汴将朱友宁氏叔琮来逼晋阳时诸军未集城中大恐徳威与李嗣昭选募锐兵出诸门攻其垒擒生斩馘汴人枝梧不暇乃退天祐三年与李嗣昭合燕军攻潞州降丁防以功加检校太保代州刺史代嗣昭为蕃汉都将李思安之冦潞州也徳威军于余吾时汴军十万筑夹城围潞州内外断絶徳威以精骑薄之屡败汴人进营髙河令游骑邀其刍牧汴军闭壁不出乃自东门山口筑甬道树栅以通夹城徳威之骑军倒墙堙堑日数十战前后俘馘不可胜纪梁有骁将黄角鹰方骨仑皆生致之五年正月武皇疾笃徳威退营乱栁武皇厌代四月命徳威班师时庄宗初立徳威外握兵柄颇有浮议内外爱之徳威既至单骑入谒伏灵柩哭哀不自胜由是羣情释然是月二十四日从庄宗再援潞州二十九日徳威前军营横碾距潞四十五里五月朔晨雾晦王师伏于三垂冈下翼日直趋夹城斩闗破垒梁人大败解潞州之围初徳威与李嗣昭有私憾武皇临终顾谓庄宗曰进通忠孝不负我重围累年似与徳威有隙以吾命谕之若不解重围殁有遗恨庄宗达遗旨徳威感泣由是励力坚战竟破强敌与嗣昭欢爱如初以功加检校太保同平章事振武节度使七年岐人攻灵夏遣使来求助徳威渡河以应之师还授蕃汉马步总管七年十一月汴人据深冀汴将王景仁军八万次柏乡镇州节度使王镕来告难帝遣徳威率前军出井陉屯于赵州十二月帝亲征二十五日进薄汴营距柏乡五里营于野河上汴将韩勍率精兵三万铠甲皆被缯绮金银曜望之森然我军惧形于色徳威谓李存璋曰贼结阵而来观其形势志不在战欲以兵甲燿威耳我军人乍见其来谓其锋不可当此时不挫其锐吾军不振矣乃遣存璋谕诸军曰尔见此贼军否是汴州天武徤儿皆屠活佣贩虚有表耳纵被精甲十不当一擒获足以为资徳威自率精骑击其两偏左驰右决出没数四是日获贼百余人贼渡河而退徳威谓庄宗曰贼骄气充盛宜按兵以待其衰庄宗曰我提孤军救难解纷三镇乌合之众利在速战卿欲持重吾惧其不可使也徳威曰镇定之士长于守城列阵野战素非便习我师破贼惟恃骑军平田广野易为施功今压贼营令彼见我虚实则胜负未可必也庄宗不悦退卧帐中徳威患之谓监军张承业曰王欲速战将乌合之徒欲当剧贼所谓不量力也去贼咫尺限此一渠水彼若早夜以畧彴渡之吾族其为俘矣若退军鄗邑引贼离营彼出则归复以轻骑掠其刍饷不逾月败贼必矣承业入言庄宗乃释然徳威得降人问之景仁下令造浮桥数日果如徳威所料二十七日乃退军保鄗邑八年正月二日徳威率骑军致师于柏乡设伏于村坞间令三百骑以压汴营王景仁悉其众结阵而来徳威转战而退汴军因而乗之至于鄗邑南时步军未成列徳威阵骑河上以抗之亭午两军皆阵庄宗问战时徳威曰汴军气盛可以劳逸制之造次轻力殆难与敌古者师行不逾一舍盖虑粮饷不给士有饥色今贼逺来决战纵挟糗糒亦不遑食晡晩之后饥渴内侵战阵外迫士心既倦将必求退乗其劳以生兵制之纵不大败偏师必丧以臣所筹利在晡晩诸将皆然之时汴军以魏博之人为右广宋汴之人为左广自未至申阵势稍却徳威麾军呼曰汴军走矣尘埃涨天魏人収军渐退庄宗与史建瑭安金全等因冲其阵夹攻之大败汴军杀戮殆尽王景仁李思安仅以身免获将校二百八十人八月刘守光僭称大燕皇帝十二月遣徳威率步骑三万出飞狐与镇州将王徳明定州将程严等军进讨九年正月収涿州降刺史刘知温五月七日刘守光令骁将单廷珪督精甲万人出战徳威遇于龙头冈初廷珪谓左右曰今日擒周阳五既临阵见徳威廷珪单骑持枪躬追徳威垂及徳威侧身避之廷珪少退徳威奋檛击坠其马生获廷珪贼党大败斩首三千级获大将李山海等五十二人十二日徳威自涿州进军良乡大城守光既失廷珪自是夺气徳威之师屡收诸郡降者相继十年十一月擒守光父子幽州平十二月授徳威检校侍中幽州卢龙等军节度使徳威性忠孝感武皇奬遇尝思临难忘身十二月汴将刘鄩自洹水乘虚将冦太原徳威在幽州闻之径以五百骑驰入土门闻鄩军至乐平不进徳威径至南宫以汴军初刘鄩欲据临清以扼镇定转饷之路行次陈宋口徳威遣将擒数十人皆倳刃于背絷而遣之既至谓刘鄩曰周侍中巳据宗城矣徳威其夜急骑扼临清刘鄩乃入贝州是时徳威若不至则胜负未可知也十四年三月契丹冦新州徳威不利退保范阳【辽史太祖纪神册二年三月辛亥攻幽州节度使周徳威以幽并镇定魏五州兵拒战于居庸关之西战于新州东大破之斩首三万级又通鉴契丹主帅众三十万徳威众寡不敌大为契丹所败】敌众攻仅二百日外援未至徳威抚循士众昼夜乘城竟获保守十五年我师营麻口渡将大举以定汴州徳威自幽州率大军至十二月二十三日军次胡栁陂诘旦骑报曰汴军至矣庄宗使问战备徳威奏曰贼倍道而来未成营垒我营栅巳固守备有余既深入贼疆须决万全之防此去大梁信宿贼之家属尽在其间人之常情孰不以家国为念以我深入之众抗彼激愤之军不以方畧制之恐难必胜王但按军保栅臣以骑军疲之使彼不得下营际晩粮饷不给进退无据因以乘之破贼之道也庄宗曰河上终日挑战恨不遇贼今款门不战非壮夫也乃率亲军成列而出徳威不获已从之谓其子曰吾不知其死所矣庄宗与汴将王彦章接战大败之徳威之军在东偏汴之游军入我辎重众骇奔入徳威军因纷扰无行列徳威兵少不能解父子俱战没先是镇星犯上将星占者云不利大将是夜収军徳威不至庄宗恸哭谓诸将曰丧我良将吾之咎也徳威身长面黑笑不改容凡对敌列阵凛凛然有肃杀之气中兴之朝号为名将及其殁也人皆惜之同光初追赠太师天成中诏与李嗣昭符存审配飨庄宗庙廷晋髙祖即位追封燕王子光辅歴汾汝州刺史
