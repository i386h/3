<!-- { "loadSidebar": true } -->
　　厐师古曹州南华人初名从以中涓从太祖性端愿未尝离左右及太祖镇汴树置戎伍始得马五百匹即以师古为偏将援陈破蔡累有战功及朱珍以罪诛遂用师古为偏将挥使乃渡淮饷军于庐夀攻滁州破天长下髙邮防淮转战所至克捷寻代朱友裕领军攻下徐州斩时溥首以献遂移军伐兖州入中都寨于梁山败朱瑄之众袭至垒下又破朱瑾于清河从讨汶阳与朱瑄朱瑾及晋将史俨儿战于故乐亭大捷而回干寜四年正月复统诸军伐郓拔之擒其帅朱瑄以献始表为天平军节度留后寻授徐州节度使官至检校司徒干宁四年八月与葛从周分统大军渡淮以伐杨行宻十一月师古寨于清口寨地卑下【玉堂闲话云厐从会军五万于清口所屯之地盖兵书谓之絶地人不驾肩行一舎方至夷坦之处】或请迁移弗聼俄有告淮人决上流者曰水至矣师古怒其惑众斩之【九国志侯瓒时兵起仓卒加以隂寒士皆饮氷餐雪而行甫及梁营则竪戈植足鬬志未决朱瑾与瓒率五十骑潜济淮入自垒北舞槊而驰嚣声雷沸梁兵皆殒不能举遂斩厐从大将继之死者大半】湏臾我军在淖中莫能战而吴人袭焉故及于败师古没于阵
　　霍存洺州曲周县人性骁勇善骑射在黄巢中已为将领唐中和四年太祖大破巢军于王满渡时存与从周张归霸皆自巢军来降太祖宥而纳之其后破王夏寨击殷鐡林并在战中寻佐朱珍取滑台攻淄川取博昌皆预战立功时蔡贼张晊在汴北存以三千人夕犯其营破之用本部骑兵败秦贤军杀五千人连破四寨尽得其辎重从讨卢瑭张晊殪万余人存功居多我军之围濮州也有贼升眺楼大诟太祖怒甚召存射之矢一发而尸陨其下赏赉甚厚复佐朱珍擒石璠破魏师败徐戎又佐厐师古至吕梁败时溥二千余众以是累迁官初王师渡淮乏食不甚利惟存军战有功淮贼乃引退太祖之讨宿州也葛从周以水壊其垣丁会以师乘其墉存战垒外败其军宿人乃降明年佐郴王友裕击时溥于砀山破之获蕃将石君和等五十人【欧阳史云存代李唐宾攻时溥溥败砀山存获其将石君和等五十人梁攻宿州葛从周引水浸之丁防与存战城下遂下之】是岁复与晋军战于马牢川始入为前锋出则后拒晋不敢逼乃渡河袭淇门杀三千余人曹州刺史郭绍宾之来归也存以师援之遂代其任始朱友裕以大军伐郓临其壁既而师陷围中以急来告存领二百骑驰赴急退之太祖喜拔为诸军都指挥使景福二年春太祖亲至曹州留骑军数千令存将之且曰有急则倍道兼行以赴之俄闻朱瑾领兵二万入援彭门存乃领骑军驰赴之与徐兖之众合战于石佛山下大败之存亦中流矢而卒时人称其忠勇初朱珍李唐宾之殁厐师古代珍存代唐宾战伐功绩多与师古同始遥领韶州牧又改贺州后用为权知曹州刺史官至检校右仆射及太祖登极屡有征讨因有猛士之叹一日幸讲武台阅兵谓诸将曰霍存在朕安有此劳苦耶诸君其思之他日语又如是累赠官至太保子彦威后唐明宗朝为青州节度使
　　符道昭淮西人性强敏有武畧秦宗权用为心膂使监督诸军后为骑将尤能布阵勇闻于时然刚而无操善迎人意一见若尽肺腑必甚爱其才而道昭之心腹飏矣秦宗权之将败也有薛潜者支擘队伍道昭谓所私曰蔡弱矣乃归潜潜欲败复奔洋州依葛从佐攻兴元军不利复奔于岐宋文通爱之养为已子名继远遂易其宗及得军职悉超侪伍后为巴州刺使又奏为陇州防御使兼中军都指挥使太祖迎奉昭宗驻军于岐下道昭频领骑士敢鬬战屡为王师所败遂来降太祖素闻其名待之甚厚昭宗反正奏授秦州节度使同平事事遣兵援送不克而还先是李周彛弃鄜州自投归国署为元帅府行军左司马宠冠霸府及道昭至以为右司马使与周彛同领冦彦卿南大丰阎寳巳下大军伐沧州及太祖幸魏州讨牙军中军前有魏博将山河营指挥使左行迁闻府中有变引军还屯歴亭自称留后从乱者数万人道昭佐周彛与彦卿巳下大破之杀四万余人擒左行迁斩之有史仁遇亦聚徒数万据髙唐又破之擒仁遇以献乘胜取澶博二州平之复杀万余人道昭性勇果多率先犯阵屡有摧失而周彛彦卿掎角继进连以告捷防兵者上功不实皆以道昭为首太祖隂知之俱不议赏及沧州之围也不用骑士令道昭牧马于唐阳太祖受禅后委兵柄与康懐英等攻潞州以蚰蜒堑缭之飞鸟不度既逾岁晋人援至王师大败道昭为晋军所杀
　　徐懐玉本名琮亳州焦夷县人少以雄杰自任随太祖起军唐中和末从至大梁光启初蔡冦屯金堤驿懐玉将轻骑连破之由是累迁亲从副将改左长剑都虞候又从破蔡贼于板桥收秦宗权入寨奏加检校右散骑常侍文徳初同诸军解河阳之围复从破徐宿干宁中奏加检校刑部尚书太祖赐名懐玉破朱瑾于金乡南擒宗江以献表授金紫光禄大夫检校右仆射干宁四年厐师古失利于清口懐玉独完军以退光化初转滑州右都押牙兼右步军指挥使俄奏授沂州刺史顷之王师范以青州叛屡出兵侵轶懐玉击退之天复四年转齐州防御使加检校司空从大军迎驾于岐下归署华州观察留后一年复领所部兵戍雍州寻召赴河中补晋绛同华五州马步都指挥使天祐三年授左羽林统军转右龙虎统军领六军之士赴泽州寻为晋军所攻昼夜冲击穴地而入懐玉率亲兵逆杀于隧中晋军遂退开平元年授曹州刺史加检校司徒明年除晋州刺史其秋晋军大至已乘其墉懐玉选亲兵五十余人拥杀下城晋军既退出家财以赏战士岁中晋军又至懐玉领兵败之于洪洞三年制授鄜坊节度使特进检校太保练兵缮壁人颇安之加检校太傅干化二年庶人友珪既篡立河中朱友谦拒命遣兵袭鄜州懐玉无备寻为河中所掳囚于公馆及友珪遣康懐英率师围河中友谦虑懐玉有变遂害之懐玉材气刚勇临阵未尝折退平生金疮被体有战将之名焉
　　郭言太原人也家于南阳新野少以力穑养亲乡里称之唐广明中黄巢拥众西犯秦雍言为巢党所执后从太祖赴汴初为骑军继有战功后擢为禆校言性刚直有权畧勤于戎事或以家财分给将士之贫者由是颇得士心屡将兵与蔡冦战于浚郊每以少击众出必胜归太祖嘉其勇果谓宾佐曰言乃吾之虎侯也时宗权支党数十万太祖兵不过数十旅每恨其寡与之不敌一日命言董数千人越河洛趋陜虢招召丁壮以实部伍言夏往冬旋得鋭士万余遂迁步军都将自是随太祖掩袭蔡冦斩获掠夺不可胜纪宗权以兹败北太祖尽收其地因命言将兵导逹贡奉以安邮自汴郑迄于潼闗去奸恤弱甚得其所光啓中唐天子以太祖兵威日振命兼州节度使太祖遣幕吏李璠领兵赴维以制置为名时言为李璠前锋深入淮甸破盱眙而还梁祖东伐徐郓言将偏师略地千里频逄冦敌言出竒决战所向皆捷大挫东人之鋭太祖录其绩以排阵斩斫之号委之寻表为宿州刺史检校右仆射于时徐宿兵锋日夕相接控扼侦逻以言为首景福初时溥大举来攻宿州言勇士野战喜逄大敌自引鋭兵击溥杀伤甚众徐戎乃退言为流矢所中一夕而卒
　　李唐宾陜州陜县人也中和四年二月尚让之冦繁台也唐宾与李谠霍存并为巢将与太祖之军战于尉氏门外三月太祖破瓦子寨唐宾与王防裕来降时黄巢壁于东郊乃命唐宾摩其西闉焚焉王满之师王夏之阵唐宾悉在战中后与朱珍趣淄州所向摧敌及取滑平蔡前后破郓淮徐之众功与朱珍略等而骁勇絶伦善用矛未尝不率先陷阵其善于治军行师之道亦与珍齐名珍之擒石璠也唐宾亦防淮与郭言掎角下盱眙其后渡河破黎阳李固等镇攻澶州下内黄败魏州未尝不与珍同暨攻蔡之役珍自西南破其外垣唐宾亦堙壕坎墉摧其东北隅及伐徐取丰时溥军于吴康珍亟遇之未能却唐宾引本军击败之珍遂大胜每兴师必与珍偕用故往无不利然而刚中用壮遂为珍所害以谋叛闻太祖闻之痛惜累日及诛朱珍后令其妻孥至军收而加吊祭焉
　　王防裕琅琊临沂人也家于楚丘少有胆勇多力善射以弋猎为事唐干符中诸葛爽聚徒于青棣间攻剽郡县防裕依其众及爽归顺乃以防裕及其众隶于宣武军太祖镇汴四郊多事始议选将征讨首以防裕绾骑兵恒为前锋及太祖击巢蔡于陈州防裕连拔数寨擒获万计巢孽既遁防裕蹑其迹追至万胜戍贼众饥乏短兵才接而溃太祖以其劳表授义州刺史蔡人日纵侵掠陈郑许亳之郊频年大战防裕掩袭攻拒凡百余阵勦戮生擒不知纪极秦宗贤冦汴南鄙太祖令防裕逆击于尉氏不利而还太祖怒命削职拘于别部逾年邢州孟迁请降未防晋人伐邢孟迁遣使来乞师太祖先遣防裕选勇士百余人径往赴之伺夜突入邢州明日循堞树立旗帜晋人不测乃退数月复来围邢时太祖大军方讨兖郓未及救援邢人困而携贰迁乃絷防裕送于太原寻为所害
　　刘康乂夀州安丰县人也以农桑为业唐干符中闗东羣盗并起江淮间偏罹其苦因为巢党所掠康乂沈黙有膂力善用矛槊然不乐为暴中和三年从太祖赴镇委以腹心康乂枕戈擐甲夷险无惮其后累典亲军袭巢破蔡斩获尤多累以战功迁元从都将从太祖连年攻讨徐兖郓所向多防尤善于营垒充诸军壕寨使及太祖尽下三镇议其功奏加检校右仆射兼领军卫寻迁宻州刺史政甚简静时王师范叛据青州乞师于淮夷淮人遂攻宻州宻兵素少执锐者不满千夫而淮贼逾万康乂率老弱守陴自别领少壮日与接战于宻之四郊俘擒千计贼知宻州虚弱援兵未至昼夜急攻遂防康乂为贼所害
