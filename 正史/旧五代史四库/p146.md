<!-- { "loadSidebar": true } -->
　　陈保极闽中人也好学善属文后唐天成中擢进士第秦王从荣闻其名辟为从事从荣素急暴后怒保极不告出游宰相门以马棰鞭之寻出为定州推官从荣败执政知其屈擢居三署歴礼部仓部员外郎初桑维翰登第之岁保极时在秦王幕下因戯谓同辈曰近知今岁有三个半人及第盖其年收四人保极以维翰短陋故谓之半人也天福中维翰既居相位保极时在曹郎虑除官差跌心不自安乃乞假南游将谋退迹既而襄邓长吏以行止入奏维翰乃奏于高祖曰保极闽人多狡恐逃入淮海即以诏追赴阙将下台鍜成其事同列李崧极言以解之因令所司就所居鞫之贬为衞尉寺丞仍夺金紫寻复为仓部员外郎竟以衔愤而卒保极无时才有傲人之名而性复鄙恡所得利禄未尝奉身但蔬食而巳每与人奕棊败则以手乱其盖拒所赌金钱不欲偿也及卒室无妻儿唯囊中贮白金十铤为他人所有时甚嗤之
　　王瑜其先范阳人也父钦祚仕至殿中监出为义州刺史瑜性凶狡然隽辩骁果骑射刀笔之长亦称于当代起家累为从事天福中授左赞善大夫会濮郡秋稼丰衍税籍不均命乘使车按察大计既至郡谓校簿吏胡蕴惠鹗曰余食贫久矣室无增赀为我致意县宰且求假贷由是濮之部内五邑令长共敛钱五十万私献于瑜瑜即以书上奏高祖览章叹曰廉直清愼有如此者诚良臣也于是二吏五宰即时停黜擢瑜为太府少卿杜重威之鎭东平也瑜父钦祚为节度副使及重威移鎭常山瑜乃诡计干重威使奏已为恒州节度副使竟代其父位岁余入为刑部中丙午岁父钦祚刺举义州瑜归宁至郡会契丹据有中夏何建以秦州归蜀瑜说钦祚曰若不西走当事契丹矣厉色数谏其父怒而不从因其卧疾涉旬瑜仗剑而胁之曰老懦无谋欲趋炮烙不即为计则死于刃下父不得已而听之时陇东屯兵扼其川路将北趣蕃部假途而因与郡盗酋长赵徽防血为约以兄事之谓徽曰西至成都余身为相余父为将尔当领一大郡能遂行乎徽曰诺瑜虑为所卖先致其妻孥馆于郡中行有期矣徽潜召其党伺于郊外子夜瑜举族行而辎重络绎十有余里徽之所亲循沟浍而遁至马峡路隅举燧相应其党起于伏莽断钦祚之首贯诸长矛平生聚蓄金币万计皆为贼所掠少长百口杀之殆尽瑜尚独战千人矢不虗发手无射捍其指流血及窘乃夜窜山谷落髪为僧月余为樵人所获絷送岐州为侯益所杀时年三十九始瑜有姑寡居来归其家以前夫遗腹有子经数年不产每因事预告人吉凶无不验者时契丹入中原前月余谓瑜曰暴兵将至宜速去之茍不去乱必及矣后瑜果死此谓天作孽犹可违自作孽不可活也
　　张继祚故齐王全义之子也始为河南府衙内指挥使全义卒除金吾将军旋授蔡州刺史累官至检校太保明宗郊天充供顿使复除西衞上将军唐清泰末丁母忧天福初丧制未阕会张从宾作乱发兵迫胁取赴河阳令知畱守事从宾败与二子诏戮于市始继祚与范延光有旧尝遣人以马遗之属朝廷起兵将讨邺城为廵兵所获奏之高祖深忌之及败宰臣桑维翰以父珙早事齐王奏欲雪之高祖不允【通鉴史馆修撰李涛上言张全义有再造洛邑之功乞免其族遂止诛继祚妻子】遂止罪继祚一房不累其族
　　郑阮洺州人也少为本郡牙将唐庄宗畧地山东以阮首归义旗继迁军职阮有子自防事明宗中门使安重诲重诲以其桀黠爱之及明宗即位擢阮至鳯翔节度副使会末帝鎭其地阮稍狎之末帝嗣位以阮为赵州刺史而阮性贪浊民间细务皆密察而纪之令纳赂以赎罪有属邑令因科醵拒命密以束素募人隂求其过后竟停其职人甚非之又尝以郡符取部内凶肆中人隶其籍者遣于青州舁丧至洺郡人惮其远愿翰直百缗以免其行阮本无丧即受直放还识者曰此非吉兆也未几改曹州刺史为政愈高祖建义入洛阮自郡来朝旋为本州指挥使石重立所杀举族无孑遗胡饶大梁人也少事本鎭连帅为都吏歴马歩都虞侯会唐明宗鎭其地与部将王建立相善明宗即位建立领常山奏饶为眞定少尹饶本憸人既在府幕无士君子之风尝因事赵郡有平棘令张鹏者献策请建立于境内每县所管乡置乡直一人令月书县令出入行止饶乃导而荐焉建立行之弥年词讼蜂起四郡大扰天成末王都搆乱隂使结建立为兄弟之国时饶又曾荐梁时右庻子张澄为判官建立亦狎之澄素不知书毎座则以隂符谷为已任建立时宻以王都之盟告之澄与饶俱赞成其事会王师围中山其事遂寝而饶之凶戾如此清泰初冯道出镇同州饶时为副使道以重臣稀于接洽饶忿之毎乘酒于牙门诟道道必延入待以酒肴致敬而退道谓左右曰此人为不善自当有报吾何怒焉饶后闲居河阳天福二年夏会张从宾作乱饶谒于麾下请预其行从宾败饶以王建立方镇平卢走投之建立延入城斩之以闻闻者快焉
　　刘遂清字得一青州北海人梁开封尹鄩之犹子也父琪以鸿胪卿致仕遂清少敏惠初仕梁为保銮军使歴内诸司使庄宗入汴不改其职明宗即位加检校尚书仆射委以西都监守逾嵗以中山王都有不臣之迹除遂清为易州刺史俾遏其寇冲既至郡大有御侮之略境内赖焉王都平加检校司空迁棣州刺史天成长兴中歴典淄兴登三郡咸有善政【通鉴潞王纪帝之起鳯翔也召兴州刺史刘遂清迟疑不至闻帝入洛乃悉集三泉西县金林桑林戍兵以归自散关以南城镇悉弃之皆为蜀人所有入朝帝欲治罪以其能自归乃赦之】高祖即位之二年授鳯州防御使加检校司徒会丁母忧起复授内客省使右监门衞大将军六年驾幸邺都转宣徽北院使兼判三司加检校太保七年少帝嗣位加右领军衞上将军仍赐竭诚翊戴保节功臣八年出领郑州加检校太傅开运二年迁安州防御使未几上表称疾诏许就便廻至上蔡终于邮舎时三年四月也遂清性至孝牧溜川日自北海迎其母赴郡母既及境遂清奔驰路侧控防行数十里父老观者如堵当时荣之遂清素不知书但多计画判三司日每给百官俸料与判官议曰斯辈非尽有才能多世禄之家宜澄其汚而留其清者或对曰昔唐朝浑郭顔段每一赦出以一子出身率为常制且延赏垂裕为国美谭未有因月给而欲沙汰恐未当也羣伦由此减之房暠京兆长安人也少为唐宰臣崔魏公家臣后因乱客于蒲州天成中唐末帝出镇河中暠于路左迎谒求事军门末帝爱之使治宾客及末帝登极厯南北院宣徽使寻与赵延夀同为枢宻使时薛文遇刘延朗之徒居中用事暠虽处宻地其听用之言十不得三四但随势可否不为事先毎朝廷有大事暠与端明学士等环坐会议多于众中俛首而睡其避事也如此高祖即位以暠濡足闰朝不专予夺故特恩原之命为左骁衞大将军留于西京开运元年春卒于洛阳
　　孟承诲大名人也始为本府牙校遇髙祖临其地升为客将后奏为宗城令秩满以百姓举留于常山槀地令皆有善政髙祖有天下擢为閤门副使累迁宣徽使官至检校司空太府卿右武衞大将军及少帝嗣位以植性纎巧善于希防复与权臣宦官宻相表里凡朝廷恩泽美使必承诲为之一嵗之中数四不已由是居第华敞财帛积累及契丹入汴张彦泽引兵逼宫城少帝召承诲计之承诲匿身不赴少帝既出宫寓于开封府舎具以承诲背恩之事告彦泽令捕而杀之其妻女并配部族汉髙祖即位诏赠太保
　　刘继勳衞州人也唐天成中髙祖镇邺都继勳时为客将髙祖爱其端谨籍其名于帐下从厯数镇及即位擢为閤门使出为淄州刺史迁澶州防御使俄改郑州自宣徽北院使拜华州刺史嵗余移镇同州始少帝与契丹絶好继勳亦与其谋及契丹主至阙继勳自镇来朝契丹责之时冯道在侧继勳事急指道曰少帝在邺道为首相与景延广谋议遂致南北失欢臣位至卑未尝措言今请问道道细知之契丹主曰此老子不是好閙人无相牵引皆尔辈为之继勳不敢复对继勳时有疾契丹主因令人侯其疾状云有风痹契丹主曰北方地凉居之此疾可愈乃命鏁继勲寻解之以疾终于家【通鉴契丹主闻赵在礼死乃释继勲继勲忧愤而卒】汉髙祖入汴赠太尉
　　郑受益【新唐书宰相世系表字谦光】唐宰相余庆之曽孙也余庆生澣澣生从谠两为太原节度使再登相位从谠兄处诲为汴州节度使家袭清俭深有士风中朝礼法以郑氏为甲处诲生受益受益亦以文学致身累厯防阁自尚书迁右谏议大夫天福七年夏以张彦泽数为不道上章请行国典旬日不报又贡表切言讦直无所忌执政稍恶之俄而以病请告归长安髙祖晏驾以不赴国哀停任防赦拜京兆少尹宰臣赵莹出镇咸秦以受益朝班旧僚眷待甚至属天下率借金谷乃谓莹曰京兆户籍登耗民力虚实某偹知之矣品而定之可使平允莹信之因使与王人同掌其事受益既经废薄于仕宦遂阿法射利冀为生生之资又素恃门望陵轹同幕内奸外直羣情无相洽者及赃汚事发腾于众口莹不得已遂接之其直百万八年冬赐死于家受益数世公台一朝自弃士君子皆惜之
　　程逊字浮休夀春人【以下有阙文】召入翰林充学士自兵部侍郎承防授太常卿天福三年秋命使呉越【十国春秋云礼部尚书程逊为加防使】母羸老双瞽逊未尝白执政以辞之将行母以手扪其面号泣以送之仲秋之夕隂暝如晦逊尝为诗曰幽室有时闻鴈呌空庭无路见蟾光同僚见之讶其诗语稍异及使廻遭风水而溺焉
　　李郁字文纬唐之宗属也少厯宗寺官天成长兴中累迁为宗正卿性平允所厯无爱憎毁誉髙祖登极授光禄卿一日昼寝梦食巨枣觉而有疾谓其亲友曰尝闻枣字重来呼魂之象也余神气逼抑将不免乎天福五年夏卒赠太子太保
　　马重绩字洞防少学数术明太一五纪八象三统大厯居于太原仕晋拜太子右赞善大夫迁司天监天福三年重绩上言厯象王者所以正一气之元宣万邦之命而古今所记考审多差宣明气朔正而星度不验崇五星得而嵗差一日以宣明之气朔合崇之五星二厯相参然后符合自前世诸厯皆起天正十一月为嵗首用太古甲子为上元积嵗愈多差濶愈甚臣辄合二厯创为新法以唐天寳十四载乙未为上元雨水正月中气为气首诏下司天监赵仁琦张文皓等考覈得失仁等言明年庚子正月朔用重绩厯考之皆合无舛乃下诏颁行之号调元厯行之数嵗辄差遂不用重绩又言漏刻之法以中星考昼夜为一百刻八刻六十分刻之二十为一时时以四刻十分为正此自古所用也今失其传以午正为时始下侵未四刻十分而为午由是昼夜昬晓皆失其正请依古改正从之重绩卒年六十四
　　陈京兆人也家世为医初事河中王重荣干符中后唐武皇自太原率师攻王行瑜路出于蒲中时侍汤药武皇甚重之及还太原日侍左右武皇性刚暴乐杀人无敢言者深测具情毎有暴怒则从容启谏免祸者不一以是晋人深德之勳贵赂遗盈门性好酒乐施随得而无私积明宗朝为太原少尹入为太府卿长兴中集平生所验方七十五首并修合药法百件号曰要术刋石置于太原府衙门之左以示于众病者頼焉天福中以耄期上表求退以光禄卿致仕卒于晋阳年八十余
　　史臣曰夫彰善瘅恶麟史之为义也瑜不掩瑕虹玉之为德也故自崇弼而下善者既书之其不善者亦书之庻使后之君子见善如不及见恶如探汤也至如重绩之厯法陈之医道亦不可漏其名而弗纪也






　　旧五代史巻九十六
　　旧五代史巻九十六攷证
