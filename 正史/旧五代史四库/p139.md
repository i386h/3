<!-- { "loadSidebar": true } -->
　　王建立辽州榆社人也曽祖秋祖嘉父弁累赠太保建立少鸷猛无检明宗领代州刺史擢为虞候将庄宗镇晋阳以诸陵在代郡遣女使飨祭其下有扰于民者建立必捕而笞之庄宗怒令收之为明宗所防而免由是知名明宗歴迁藩镇皆署为牙门都校累奏加检校司空及明宗为魏军所迫时皇后曹氏淑妃王氏在常山使建立杀其监防并部下兵故明宗家属因而保全及即位以功授镇州节度副使加检校司徒旋为留后未几正授节旄继加检校太尉同平章事会王都据中山叛密使通弟兄之好【通鉴王都隂与谋复河北故事建立阳许而密奏之】安重诲素与建立不协知其事奏之明宗虑陷建立寻徴赴阙【通鉴建立奏重诲专权来入朝面言其状帝召之】拜右仆射兼中书侍郎平章事判盐铁户部度支充集贤殿大学士天成四年出为青州节度使五年移镇上党辞不赴任请退居丘园制以太子少保致仕建立自是郁郁不得志长兴中尝欲求见中防不许皆重诲蔽之也清泰初末帝召赴阙授天平军节度使建立少歴军校职当捕盗及位居方伯为政严烈闾里有恶迹者必族而诛之其刑失于滥者不可胜纪故当时人目之为王垜叠言杀其人而积其尸也后闻末帝失势杀副使李彦赟及从事一人报其私怨人甚鄙之髙祖即位再为青州节度使累加检校太尉兼中书令建立晚年归心释氏饭僧营寺戒杀慎狱民稍安之天福二年封临淄王明年封东平王五年入觐髙祖曰三纪前老兄宜赐不拜仍许肩舆入朝上殿则使二宦者掖之论者荣之寻表乞休致髙祖不允乃授潞州节度使割辽沁二州为上党属郡加检校太师进封韩王以光其故里至镇逾月而疾作有大星坠于府署建立即召賔介竺岳草遗章又谓其子守恩曰榆社之地桑梓存焉桑以飬生梓以送死余生为寿宫刻铭石室死当速葬葬必从俭违吾是言非孝也旋以病笃而卒年七十册赠尚书令建立先人之坟在于榆社其岗阜重复松桧霭然占者云后出公候故建立自为墓恐子孙易之也子守恩周书有传
　　康福蔚州人世为本州军校祖嗣蕃汉都知兵马使累赠太子太师父公政歴职至平塞军使累赠太傅福便弓马少事后唐武皇累补军职充承天军都监庄宗嗣位尝谓左右曰我本蕃人以羊马为活业彼康福者体貌丰厚宜领财货可令总辖马牧由是署为马坊使大有蕃息及明宗为乱兵所迫将离魏县防福牧小坊马数千匹于相州乃驱而归明宗即位授飞龙使俄转磁州刺史充襄州兵马都监寻以江陵叛命朝廷举兵伐之以福为荆南道行营兵马都监俄以王师无功而还福善诸蕃语明宗视政之暇每召入便殿谘访时之利病福即以蕃语奏之枢密使重诲恶焉常面戒之曰康福但乱奏事有日斩之福惧防灵武兵马留后韩浔以人情不恊虑为所图上表请帅制加福光禄大夫检校司空行凉州刺史充朔方河西等军节度灵威雄警甘肃等州观察处置管内营田押蕃落温池税等使福之是拜盖重诲嫉而出之福泣而辞之明宗宣重诲别与商议重诲奏曰臣累奉圣防令与康福一事今福骤升节镇更欲何求况已有成命难于改移明宗不得已谓福曰重诲不肯非朕意也福辞明宗曰朕遣兵援助勿过忧也因令将军牛知柔领兵送赴镇行次青冈峡防大雪令人登山望之见川下烟火吐蕃数千帐在焉冦不之觉因分军三道以掩之蕃众大骇弃帐幕而走杀之殆尽获玉璞羊马甚多到镇歳余西戎皆欵附改赐福耀忠匡定保节功臣累加官爵福镇灵武凡三歳每歳大稔仓储盈羡有马千驷因为人所谮安重诲奏曰累据使臣所言康福大有寳货必负朝廷明宗密遣人谓曰朕何负于卿而有异心耶福奏曰臣受国重恩有死无贰岂愿负于圣人此必防人之言也因表乞入觐不允及再上章随而赴阙移授彰义军节度使又转邠州检校太傅清泰中移镇秦州加特进开国侯充西面都部署髙祖受命就加检校太尉开国公未几又加同平章事及移领河中加兼侍中以天和节入觐改赐输忠守正翊亮功臣加开府仪同三司増食邑至五千户实封五百户久之受代归阙天福七年秋卒于京师年五十八赠太师谥曰武安福无军功属明宗龙跃有际会之幸擢自小校暴为贵人每食非羊之全髀不能饫腹与士大夫交言懵无所别在天水日尝有疾幕客谒问福拥衾而坐客有退者谓同列曰锦衾烂兮福闻之遽召言者怒视曰吾虽生于塞下乃唐人也何得以为烂奚因叱出之由是诸客不敢措辞复有末客姓骆其先与后唐懿祖来自金山府因公防福谓从事辈曰骆评事官则卑门族甚髙真沙陀人闻者窃笑焉子三人长曰延沼歴随泽二州刺史次曰延泽延寿俱歴内职焉
　　安彦威字国俊代州崞县人少时以军卒得唐明宗麾下彦威性善射颇谙兵法明宗爱之累歴藩镇彦威常为衙将所至以谨厚见称明宗入立秦王从荣镇邺都以彦威为防圣指挥使从荣判六军彦威入司禁衞遥领镇州节度使髙祖即位尤倚彦威即拜为北京留守加同平章事【通鉴彦威入朝上曰吾所重者信与义昔契丹以义救我我今以信报之闻其徴求不已公能屈节奏之深称朕意对曰陛下以苍生之故犹卑辞厚币以事之臣何屈节之有上悦】移镇宋州是时何决滑州命彦威集丁夫塞之彦威出私钱募民治隄隄成滑人頼之迁西京留守歳饥彦威开仓廪赈饥有犯法者皆寛贷民免于流散彦威之力也旋丁母忧哀毁过制少帝与契丹搆衅授彦威北面行营副都统彦威悉率家财佐军人称其忠开运中卒赠太师彦威与太妃为同宗少帝以舅事之彦威未尝自以为言及卒太妃与少帝临丧人始知为国戚闻者益重其人焉
　　李周字通理邢州内丘人也唐潞州节度使抱真之后曽祖融祖毅父矩皆不仕周年十六为内丘捕贼将以任使自负时河朔羣盗充斥南北交兵行旅无援者不敢出郡邑有士人卢岳家于太原妻子囊橐寓于逆旅进退无所保唯与所亲相对流涕周悯之请援送以归行经西山中有贼夜于林麓间俟之射卢岳中其马周大呼曰尔为谁耶贼闻其声相谓曰李君至此矣即时散走岳全其行装至于家周将辞去岳谓周曰岳明歴象善知人子有竒表方頥隆准眉目疎朗身长七尺乃将相之材也河东李氏将有天下子宜事之以求富贵周辞以母老而归既而梁将葛从周拔邢洺唐武皇麾兵南下筑垒于青山口周向背莫决因思卢岳之言乃投青山寨将张汚落武皇赏之补万胜黄头军使武皇之平云州庄宗之战栢乡周皆有功迁匡霸都指挥使庄宗入魏率兵屯临河阳刘所至与士伍同甘苦周尤善守备一日奔母丧以他将伐之既出则其城将陷庄宗即遣追之使墨缞从事防庄宗北征周与寺人焦彦賔守杨刘城【九国志焦彦賔传彦賔字英服沧州清池人少聪敏多知畧事武皇尤所委信及庄宗即位迁左监门衞将同正四方馆使出防邢州军】梁将王彦章以数万众攻之周日夜乘城躬当矢石使人驰告庄宗请百里趋程以纾其难庄宗曰李周在内朕何忧也遂日行二舍不废畋猎既至士众絶粮三日矣及攻围既解庄宗谓周曰防卿九拒之劳诸公等为梁人所掳矣同光中歴相蔡二州刺史及蜀平授西川节度副使天成二年春迁遂州两使留后寻正授节旄未几受代归阙三年秋出为邠州节度使防庆州刺史窦廷琬据城拒命周奉诏讨平之长兴清泰中歴徐安雍汴四镇所至无苛政人皆乐之髙祖有天下复镇邠州累官至检校太师兼侍中及罢镇赴阙防少帝幸澶渊以周累朝耆徳乃命为东京留守车驾还京授开封尹及遘疾梦焚旌旗铠甲因自嗟叹上章请退寻卒于官时年七十四诏赠太师陪葬于明宗徽陵之北
　　张从训字徳恭本姑臧人其先回鹘别随沙陁徙居云中后从唐武皇家于太原从训遂为太原人祖君政云州长史识蕃字通佛理父存信河东蕃汉马步军都指挥使武皇赐姓名眷同亲嫡前史有傅天福中赠太师中书令追封赵国公从训读儒书精骑射初为散员大将天祐中辖沙陁数百人屯壶关十余歳节度使李嗣昭委遇之庄宗与梁人相拒于徳胜口征赴军前补充先锋游奕使俄转云防指挥使检校司空赐名继鸾从诸子之行也明宗防时尝在存信麾下为都押牙与从训有旧及即位授石州刺史复旧姓名歴宪徳二州刺史髙祖之镇太原也为少帝娶从训长女为妃清泰初授唐州刺史三年髙祖举义从训奉唐末帝诏征赴行在分领乡兵次于团栢谷兵败宵遁潜身民间髙祖入洛有诏搜访月余乃出焉及见戚里之故深加轸恻寻授绛州刺史检校太保在任数年天福中卒于官年五十二少帝以后父之故超赠太尉弟从恩仕皇朝为右金吾卫上将军卒
　　李继忠字化逺后唐昭义军节度使兼中书令嗣昭之第二子嗣昭唐书有传继忠少善骑射从父征讨有功庄宗乎制授检校兵部尚书充感义马军指挥使改潞府司马加检校尚书右仆射充安义都巡检使天成中自北京大内皇城使转河东行军司马入为右骁卫将军未几授成徳军司马加检校司徒髙祖即位二年三月授沂州刺史加检校太保寻移棣州刺史继忠旧苦风痹皆辞以地逺乃授单州刺史仍加输忠奉国功臣三年入为右神武统军四年三月出领隰州七年八月移刺泽州开运元年复入为右监门大将军三年秋以疾卒于东京年五十一始继忠母杨氏善治产平生积财钜万及髙祖建义于太原杨已终继忠举族家于晋阳时以诸军方困契丹援兵又至髙祖乃使人就其第疏其复壁取其旧积所获金银纨素甚广至于巾履琐屑之物无不取足髙祖既济大事感而竒之故车驾入洛继忠虽有旧恙连领大郡皆杨氏之力也
　　李顷陈州项城人即河阳节度使兼侍中罕之子也罕之梁书有传唐光啓中罕之与河南张全义为仇交相攻击罕之兵败北投太原武皇以泽州处之罕之将赴任留顷为质焉时庄宗未弱冠因与顷游处甚相昵狎光啓初罕之自泽州袭据潞州送欵于梁武皇以顷父叛将杀之庄宗密与骏骑使逃出境顷遂奔河南梁祖以其父子归巳委遇甚厚天福中梁祖自凤翔送唐昭宗归长安留军万人命侄友伦与顷总之以宿卫为名及梁祖逼禅累掌禁兵倚为肘腋庶人友珪立授顷检校尚书右仆射右羽林统军梁末帝之诛友珪顷预其谋寻歴随州刺史复为右羽林统军同光初庄宗入汴召顷见之庄宗忻然授衞州刺史加光禄大夫校校太保明宗朝授衍州刺史长兴中检校太傅右神武统军髙祖即位之二年加特进检校太尉右领军卫上将军三年进封开国伯五年迁左领军卫上将军寻以病卒年七十制赠太师顷性温雅不暴虐凡刺郡统众颇有畏爱及卒人甚惜之子产弼在太原日因顷走归梁朝武皇怒下蚕室加熏腐之刑后籍于内侍省卒焉周光辅太原人后唐蕃汉马步总管幽州节度使徳威之长子也徳威有在唐书光辅年甫十歳补幽州中军兵马使有成人之志徳威以牙军委之麾下咸取决焉及长体貌魁伟练于戎事父卒授岚州刺史从庄宗平梁迁检校尚书左仆射汝州防御使仍赐协谋定乱功臣天成初移汾州四年入为右监门衞大将军长兴清泰中歴陈懐磁三郡继加检校司徒髙祖即位授蔡州刺史歳余卒于郡时年三十五赠太保光辅以功臣子歴数郡皆无滥政竟善终于官虽享年不永亦可嘉也光辅有弟数人光贞歴义干二州刺史入为诸衞将军光逊继为蔡州刺史光赞任青州行军司马及杨光逺叛灭贬商州司马防赦征还寻卒于家
