<!-- { "loadSidebar": true } -->















　　旧五代史巻七十五
　　旧五代史巻七十五攷证
　　晋书高祖纪一本卫大夫碏汉丞相奋之后　案欧阳史作其姓石氏不知其得姓之始
　　皇考讳绍雍　绍雍原本作诏雍考五代防要欧阳史俱作绍雍今改正
　　命帝领亲骑号三讨军　三讨军欧阳史作左射军乃命筑坛于晋阳城南　案通鉴作筑坛于栁林辽史亦作设坛于晋阳
　　嵗次丙申十一月丙戌朔十二日丁酉
　　引废帝实録契丹立晋误在闰月丁夘辨正在唐纪欧阳史及通鉴并从晋纪作十一月丁酉
　　四字去中之两画　案原本作中去之两画今从册府元龟改正
　　帝遣心腹何福轻骑求援北蕃　案原本阙帝遣心腹四字今从册府元龟増入
　　旧五代史巻七十五攷证
<史部,正史类,旧五代史>
　　钦定四库全书
　　旧五代史巻七十六
　　宋门下侍郎参知政事监修国史薛居正等撰
　　晋书第二
　　髙祖纪二
　　天福元年十一月己亥帝御北京崇元殿降制改长兴七年爲天福元年大赦天下十一月九日昩爽巳前应在京及诸州诸色罪犯及曾授僞命职掌官吏幷见禁囚徒巳结正未结正已发觉未发觉罪无轻重常赦不原者咸赦除之应明宗朝所行质命法制仰所在遵行不得改易其在京盐货元是官场岀籴自今后竝不禁断一任人户取便籴易仍下太原府更不得开场籴货其麴每斤与减价钱三十文以节度判官赵莹爲翰林学士承旨守尚书户部侍郎知河东军府事以节度掌书记桑维翰为翰林学士守尚书礼部侍郎知枢宻院事以观察判官薛融为吏部郎中兼侍御史知杂事太原县令罗周岳爲左谏议大夫节度推官窦贞固爲翰林学士军城都廵检使刘知逺为侍卫马军都指挥使客将景延广为步军都指挥使太原少尹李玘爲尚书工部侍郎闰十一月甲子晋安寨副招讨使杨光逺等杀上将张敬逹以诸军来降丙寅制以翰林学士承防知河东军府戸部侍郎知制诰赵莹爲门下侍郎同中书门下平章事监修国史以翰林学士权知枢密事礼部侍郎知制诰桑维翰为中书侍郎同中书门下平章事集贤殿大学士依前知枢密院事竝赐推忠兴运致理功臣甲戌车驾至昭义受赵德钧延寿降是日戎王举酒言于帝曰予远来赴义大事已成皇帝须赴京都今令大详衮勒兵相送至河梁要过河者任意多少予亦且在此州俟京洛平定便当北辕执手相泣久不能别脱白貂裘以衣帝赠细马二十匹兽马一千二百匹仍诫曰子子孙孙各无相防己夘至河阳北节度使苌从简来降舟楫已具庚辰望见洛阳烟火相次有将校飞状请进辛巳唐末帝聚其族与亲将审宋防等登武楼纵火自焚而死至晚车驾入洛唐兵解甲而罪皆慰而舍之帝止濳龙旧地百官稍稍见焉诏御史府促朝官入见诏文武两班臣僚应事伪廷者竝释罪是日百辟谢恩于宫门之外甲申车驾入内御文明殿受朝贺周唐礼乐制大赦天下应中外诸色职掌官吏内曾有受僞命者一切不问僞廷贼臣张延朗刘延皓刘延朗等竝奸邪害物贪猥弄权罪旣满盈理难容贷除此三人巳行敕命指挥外其有宰臣马孙枢密使房暠宣徽使李专美河府节度使韩昭等四人并令释放少帝宜令中书门下追尊定諡择日礼葬妃孔氏宜行追册祔葬应天下节度使刺史下宾席郡职及将校等委中书门下各与改转官资其北文管内盐铛户合纳逐年盐利昨者僞命指挥每斗须令人戸折纳白米一斗五升极知百姓艰苦自今后宜令人戸以元纳石盐石斗数目每斗依时价计定钱数取人戸便稳折纳斛斗其洛京管内逐年所配人戸食盐起来年每斤特与减价钱十文应诸道商税仰逐处将省司合収税条例牓于本院前牓内该设名目者卽得收税十二月乙酉河阳饯送大详衮蕃部兵士归国诏降末帝爲庶人人丁亥制以司空冯道守本官兼门下侍郎平章事文馆大学士以歩军都指挥使符彦饶爲滑州节度使以河阳节度使苌从简爲许州节度使以泽州刺史刘凝爲华州节度使以皇子重乂爲河南尹庚寅以滑州节度判官石光赞爲宗正卿辛卯以旧相姚顗爲刑部尚书时自秋不雨经冬无雪命羣官徧加祈祷癸巳以邠州节度使张希崇爲灵武节度使邓州节度使皇使遇爲定州节度使诏国朝文物制度起居入閤宜依唐明宗朝事例施行鎭州衙内都虞候秘琼作乱逐副使李彦琦杀都指挥使胡章同州小校门铎杀节度使杨汉宾烧劫州城丙申帝为明宗皇后曹氏薨举哀长春殿于辍朝三日诏封故东丹王李赞华为燕王遣前单州刺史李肃部署归葬本国以右拾遗吴涓爲左补阙充枢密院学士己亥以汴州节度使李周充西京留守以前河中节度使李从璋爲邓州节度使磁州奏草冦攻城三日而退庚子帝为皇弟故彰圣指挥使敬殷沂州指挥使敬德检校太子宾客敬友举哀于长春殿以旧相卢文纪爲吏部尚书以皇城使周环爲大将军充三司使以左赞善大夫马重绩爲司天监青州奏节度使房知温卒诏郓州王建立以所部牙兵徃青州安抚中书门下奏请以来年二月二十八日帝庆诞日爲天和节从之
