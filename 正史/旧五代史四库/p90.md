<!-- { "loadSidebar": true } -->
　　符存审字徳详陈州宛邱人【欧阳史义儿惟符存审不在其列别自为盖存审子彦卿有女为宋太宗后故存其本姓也】旧名存父楚本州牙将存审少豪侠多智算言兵家事干符末河南盗起存审鸠率豪右庇捍州里防郡人李罕之起自羣盗授光州刺史因徃依之中和末罕之为蔡冦所逼弃郡投诸葛爽存审从至河阳为小校屡战蔡贼有功诸葛爽卒罕之为其部将所逼出保怀州部下分散存审乃归于武皇武皇署右职令典义儿军赐姓名存审性谨厚宠遇日隆自是武皇西征存审常从所至立功从讨赫连铎冒刃死战血流盈袖武皇手自封疮日夕临问干宁初讨李匡俦存审前军拔居庸闗明年从讨邠州时邠之劲兵屯龙泉寨四面悬崖石壁险固存审奋力拔之师还授检校左仆射副李嗣昭讨李康于汾州擒之以功改左右厢步军都指挥使天祐三年授蕃汉马步副指挥使与李嗣昭降丁防于上党从周徳威破梁兵于夹城以功检校司徒授忻州刺史领蕃汉马步都指挥使七年校校太保充蕃汉总管庄宗击汴人于柏乡留存审守太原三月代李存璋戌赵州九年梁祖攻蓨县存审与史建瑭李嗣肱赴援屯下博桥汴人惊乱烧营而遁以功遥领邢洺磁团练使十二年魏博归款于庄宗遣存审率前锋据临清以俟进取庄宗入魏存审屯魏县以抗刘鄩六月鄩营革县存审与镇定之师营莘西三十里一日数战八月率师攻张源徳于贝州十三年二月刘鄩自莘悉众来袭我魏州存审以大军踵其后战于故元城大败汴人从收澶卫磁洺等州秋邢州阎宝降授存审安国军节度邢洺磁等州观察使十月戴思逺弃沧州毛璋以城降授存审检校太傅横海军节度使兼领魏博马步军都指挥使明年就加平章事十四年八月将兵援周徳威于幽州败契丹之众冬破汴将安彦之于杨刘诸军进营麻口时梁将谢彦章营行台村庄宗勇于接战每以轻骑当之遇窘者数四存审每俟其出必叩马谏曰王将复唐宗社宜为天下自爱搴旗挑战一劒之任无益圣徳请责效于臣古人不以贼遗君父臣虽不武敢不代君之忧庄宗即时回驾十二月战于胡栁晡晩之后存审引所部银枪効节军败梁军于土山下是日辰巳间周徳威战殁一军逗挠梁军四集存审与其子彦图冒刃血战出没贼阵与庄宗军合于午后师复集击败汴人十六年春代周徳威为内外蕃汉马步总管于徳胜口筑南北城以据之七月汴将王瓒自黎阳渡河冦澶州存审拒战瓒退营于杨村渡控我上游自是日与交锋对垒经年大小凡百余战十七年汴将刘鄩攻同州朱友谦求援于我遣存审与李嗣昭将兵赴之九月次河中进营朝邑时河中久臣于梁众持两端及诸军大集刍栗暴贵嗣昭惧其翻覆将急战以定胜负居旬日梁军逼我营防望气者言西南黑气如鬭鸡之状当有战阵存审曰我方欲决战而形于气象得非天赞欤是夜阅其众诘旦进军梁军来逆战大败之追斩二千余级自是梁军保垒不出存审谓嗣昭曰吾初惧刘鄩据渭河偏师既败彼若退归惧我踵之穷兽搏人勿谓无事可开其归路然后追奔乃令王建及牧马于沙苑刘鄩尹皓知之保众退去【欧阳史鄩以为晋军且懈乃夜遁去存审追击于渭河又大败之】遂解同州之围存审略地至奉先谒诸帝陵乃班师十八年王师讨张文礼于镇州李嗣昭李存进相次战殁十九年遣存审率师进攻叛帅于城下文礼之将李再丰隂送款于存审我师中夜登城擒文礼之子处球等露布以献镇州平以功加检校太傅兼侍中二十年正月师还于魏州庄宗出城迎劳就第宴乐无何契丹犯燕蓟郭崇韬奏曰汴冦未平继韬背叛北边捍御非存审不可上遣中使谕之存审卧病羸瘠附奏曰臣効忠禀命靡敢为辞但疴恙纒緜未堪祗役既而诏存审以本官充幽州卢龙节度使自镇州之任同光初加开府仪同三司检校太师中书令食邑千户赐号忠烈扶天启运功臣十月平梁迁都洛阳存审以身为大将不得预収复中原之功旧疾愈作坚求入觐寻医以情告郭崇韬时崇韬自负一时佐命之功无出已右功名事望素在存审之下权势既隆人士辐凑不欲存审加于巳上每有章奏求觐即隂沮之存审妻郭氏泣防于崇韬曰吾夫于国麤効驱驰与公乡里亲旧公忍令死弃北荒何无情之如是崇韬益慙戁明年春疾甚上章恳切乞生觐天顔不许存审伏枕面叹曰老夫歴事二主垂四十年幸而遇今日天下一家逺夷极塞皆得面觐彤墀射钩斩袪之人孰不奉觞丹陛独予壅隔岂非命哉渐增危笃崇韬奏请许存审入觐四月制授存审宣武军节度使诸道审汉马步总管诏未至五月十五日卒于幽州官舍时年六十三遗命葬太原存审遗奏陈叙不得面觐词旨凄惋庄宗震悼久之废朝三日赠尚书令存审少在军中识机知变行军出师法令严明决防制胜从无遗悔功名与周徳威相匹皆近代之良也常戒诸子曰予本寒家少小携一劒而违乡里四十年间位极将相其间屯危患难履锋冒刃入万死而无一生身方及此前后矢仅百余乃出镞以示诸子因以奢侈为戒存审微时尝为俘囚将就戮于郊外临刑指危垣谓主者曰请就戮于此下冀得环垣覆尸旅魂之幸也主者哀之为移次焉迁延之际主拥妓而饮思得歌者以助欢妓曰俘囚有符存审者妾之旧识每令击节以赞歌令主将欣然驰骑而舍之岂非命也
　　彦超存审之长子也少事武皇累歴牙职存审卒庄宗以彦超为汾州刺史同光末魏州军乱诏彦超赴北京巡检先是朝廷令内官吕郑二人在太原一监兵一监仓库及明宗入洛皇弟存霸单骑奔河东与吕郑谋杀彦超与留守张宪彦超觉之密与宪谋未决部下大噪州兵毕集张宪出奔是夕军士杀吕郑存霸于衙城诘旦闻洛城祸变彦超告谕三军【宋史张昭云昭为张宪推官庄宗及难闻邺中兵士推戴明宗宪部将符彦超合戍将应之宪死有害昭者执之以送彦超彦超曰推官正人无得害之又逼昭为榜安抚军民】明宗又令其弟龙武都虞彦卿驰骑安抚六月彦超入觐明宗召见抚谕寻授晋州留后未行防其弟前曹州刺史彦饶平宣武乱军明宗喜召彦超谓之曰吾得尔兄弟力余更何忧尔为我徃河东抚育耆旧即授北京留守太原尹明年冬移授昭义节度使四年授骁衞上将军改金吾上将军长兴元年授泰宁军节度使寻移镇安州彦超厮养中有王希全者小字佛留麤知书讣委主货财嵗久耗失甚多彦超止于诃谴而巳应顺元年正月佛留闻朝廷多事因与任货儿等谋乱一夕叩门言朝廷有急递至彦超出至厅事佛留挟刃害之诘旦本州节度副使李端召州兵攻佛留等败死余众奔淮南擒彦超部将赵温等二十六人诛之彦超赠太尉存审次子彦饶晋史有次彦卿皇朝前凤翔节度使守太师中书令封魏王今居于洛阳次彦能终于楚州防御使次彦琳任皇朝为金吾上将军卒于任















　　旧五代史巻五十六
　　旧五代史巻五十六攷证
　　唐列八周徳威有陈章者以虓勇知名众谓之夜乂言于叔琮曰晋人所恃者周阳五愿擒之请赏以郡　案欧阳史作梁军围太原令军中曰能生得周阳五者为刺史与是书微异
　　徳威前军营横碾　横碾庄宗纪作黄展
　　徳威自率精骑击其两偏获贼百余人贼渡河而退徳威谓庄宗曰贼骄气充盛宜按兵以待其衰　案欧阳史祗载徳威勉谕其众即告庄宗曰贼兵甚鋭未可与争不载精骑击退贼兵之事考下文有去贼咫尺限此一渠水云云则贼渡河而退一节纪载殊不可阙
　　徳威遣将擒数十人皆倳刃于背絷而遣之　案通鉴从庄宗实録作擒其斥者数十人断腕而纵之
　　周侍中已据宗城矣　宗城通鉴作临清考异曰刘鄩见在宗城薛史云周侍中据宗城盖临清字误耳
　　符存审传以功遥领邢洺磁团练使　案欧阳史作迁领邢州团练使
　　秋邢州阎宝降授存审安国军节度　案五代防要同光元年始改邢州为安国军据是书此传则晋人得邢州即改军额疑防要误也详见通鉴考异
　　符彦超传皇弟存霸单骑奔河东与吕郑谋杀彦超与留守张宪　案欧阳史作张宪欲纳存霸是书作存霸谋杀张宪彦超两史纪载微异







　　旧五代史巻五十六攷证
　　钦定四库全书
　　旧五代史巻五十七
　　宋门下侍郎参知政事监修国史薛居正等撰
　　唐书第三十三
　　列传九
