<!-- { "loadSidebar": true } -->
　　周书第十九
　　列传九
　　王朴字文伯东平人也父序以朴贵赠左谏议大夫朴幼警慧好学善属文汉干祐中擢进士第解褐授校书郎依枢密使杨邠馆于邠第是时汉室寖乱大臣交恶朴度其必危因乞告东归未几李业辈作乱害邠等三族凡游其门下者多被其祸而朴独免国初世宗镇澶渊朝廷以朴为记室及世宗为开封尹拜右拾遗充开封府推官世宗嗣位授比部郎中赐紫二年夏世宗命朝廷文学之士二十余人各撰防论一首以试其才时朴献平边防云唐失道而失吴蜀晋失道而失幽并观所以失之由知所以平之术当失之时莫不君暗政乱兵骄民困近者奸于内逺者叛于外小不制而至于大大不制而至于僭天下离心人不用命吴蜀乗其乱而窃其号幽并乗其间而据其地平之之术在乎反唐晋之失而已必先进贤退不肖以清其时用能去不能以审其材恩信号令以结其心赏功罚罪以尽其力恭俭节用以丰其财徭役以时以阜其民俟其仓廪实器用备人可用而举之彼方之民知我政化大行上下同心力强财足人和将和有必取之势则知彼情状者愿为之间谍知彼山川者愿为之先导彼民与此民之心同是与天意同与天意同则无不成之功攻取之道从易者始当今吴国东至海南至江可挠之地二千里从少备处先挠之备东则挠西备西则挠东必奔走以救其弊奔走之间可以知彼之虚实众之强弱攻虚击弱则所向无前矣勿大举但以轻兵挠之彼人怯知我师入其地必大发以来应数大发则必民困而国竭一不大发则我获其利彼竭我利则江北诸州乃国家之所有也既得江北则用彼之民扬我之兵江之南亦不难而平之也如此则用力少而收功多得吴则桂广皆为内臣岷蜀可飞书而召之如不至则四面并进席巻而蜀平矣吴蜀平幽可望风而至惟并必死之冦不可以恩信诱必须以强兵攻之然其力已丧不足以为边患可为后圗其便则一削以平之方今兵力精练器用具备羣下知法诸将用命一稔之后可以平边此歳夏秋便可于沿边贮纳臣书生也不足以讲大事至于不达大体不合机变望陛下寛之世宗览之愈重其器识未几迁左谏议大夫知开封府事初世宗以英武自任喜言天下事常愤广明之后中土日蹙值累朝多事尚未克复慨然有包举天下之志而居常计事者多不喻其防惟朴神气劲峻性刚决有断凡所谋画动惬世宗之意由是急于登用寻拜左散骑常侍充端明殿学士知府如故是时初广京城朴奉命经度凡通衢委巷广袤之间靡不由其心匠及世宗南征以朴为东京副留守车驾还京改户部侍郎兼枢密副使未几迁枢密使检校太保顷之丁内艰寻起复授本官四年冬世宗再幸淮甸兼东京留守京邑庶务悉以便宜制之比及入跸都下肃如也【黙记引闲谈録云朴性刚烈大臣藩镇皆惮之世宗收淮南俾朴留守时以街巷隘狭例从展拆朴怒厢校弛慢于通衢中鞭背数十其人忿然叹云宣补厢虞岂得便从决朴微闲之命左右擒至立毙于马前世宗闻之笑谓近臣曰此大愚人去王朴面前夸宣补厢虞宜其死矣】六年三月世宗令树斗门于汴口不逾时而归朝是日朴方过前司空李谷之第交谈之顷疾作而仆于座遽以肩舁归第一夕而卒时年四十五【黙记云王朴仕周世宗制礼作乐考定声律正星歴修刑统百废俱起又取三关取淮南皆朴为谋然事世宗才四年耳使假之寿考安可量也】世宗闻之骇愕即时幸其第及柩前以所执玉钺卓地而恸者数四赠赙之类率有加等优诏赠侍中【宋史王侁传朴卒世宗幸其第召见诸孤以侁为东头供奉官】朴性敏鋭然伤于太刚毎稠人广座之中正色髙谈无敢触其锋者故时人虽服其机变而无恭懿之誉其笔述之外多所该综至如星纬声律莫不毕殚其妙所撰大周钦天歴及律准并行于世【黙记云周世宗于禁中作功臣阁画当时大臣如李谷郑仁诲之属太祖即位一日过功臣阁风开半门正与朴像相对太祖望见却立耸然整御袍襟带磬折鞠躬左右曰陛下贵为天子彼前朝之臣礼何过也太祖以手指御袍云此人在朕不得此袍着其敬畏如此　五代史阙文周显徳中朴与魏仁浦俱为枢密使时太祖皇帝已掌禁兵一日有殿直乗马误冲太祖导从太祖自诣密地诉其无礼仁浦令徽院勘诘朴谓太祖曰太尉名位虽髙未加使相殿直廷臣也与太尉比肩事主太尉况带职不宜如此太祖唯唯而出臣谨案朴之行事传于人口者甚众而史氏阙书臣闻重修太祖实録已于李谷传中见朴遗事今复补其大者况太祖太宗在位毎称朴有上辅之器朝列具闻】
　　杨凝式华隂人也【游宦纪闻载凝式年谱云唐咸通十四年癸巳凝式是年生故题识多自称癸巳人又别传去凝式景度】父涉唐末梁初再登台席罢相守左仆射卒【欧阳史杨涉传云祖收父严呉缜簒误云收与严乃兄弟非父子也又游宦纪闻载杨氏家谱云唐修行杨氏系出越公房本出中山相结次子继生洛州刺史晖晖生河间太守恩恩生越恭公钧出居冯翊至藏器徒浔阳唐相杨收之父曰遗直生四子名皆从又曰发假收严以四时为义故发之子名皆从木假之子从火收之子从金严之子从木严生涉涉生凝式而收乃藏器之兄涉之伯也新五代史记唐六臣传乃以收为涉之祖严之父非也】凝式体虽蕞眇而精神颖悟【宣和书谱云凝式形貌寝侻然精神矍然要大于身】富有文藻大为时辈所推唐昭宗朝登进士第解褐授度支巡官再迁秘书郎直史馆梁开平中为殿中侍御史礼部员外郎三川守齐王张宗奭见而嘉之请以本官充留守巡官梁相赵光素重其才奏为集贤殿直学士改考功员外郎唐同光初授比部郎中知制诰寻以心疾罢去改给事中史馆修撰判馆事明宗即位拜中书舍人复以心疾不朝而罢长兴中歴右常侍工戸二部侍郎以旧恙免改秘书监清泰初迁兵部侍郎唐末帝按兵于懐覃凝式在扈从之列颇以心恙諠哗子军砦末帝以其才名优容之诏遣归洛晋天福初改太子宾客寻以礼部尚书致仕闲居伊洛之间恣其狂逸多所干忤自居守以降咸以俊才耆徳莫之责也晋开运中宰相桑维翰知其絶俸艰于家食奏除太子少保分司于洛汉干祐中歴少傅少师太祖总兵凝式于军门且以年老不任戎事上诉太祖特为奏免之广顺中表求致政寻以右仆射得请显徳初改左仆射又改太子太保并悬车元年冬卒于洛阳年八十五诏赠太子太傅凝式长于歌诗【别传云凝式诗什亦多杂以诙谐少从张全义辟故作诗纪全义之徳云洛阳风景实堪哀昔日曽为瓦子堆不是我公重葺理至今犹自一堆灰他类若此张从恩尹洛凝式自汴还时飞蝗蔽日偶与之俱凝式先以诗寄曰押引蝗虫到洛京合消郡守逺相迎从恩弗怪也然凝式诗自佳其题壁有院似禅心静花如觉性圎清丽可喜】善于笔扎洛川寺观蓝墙粉壁之上题纪殆徧时人以其纵诞有风子之号焉【别传云凝式虽仕歴五代以心疾闲居故时人目以风子其笔迹遒放宗师欧阳询与顔真卿而加以纵逸既久居洛多遨游佛道祠遇山水胜槩辄留连赏咏有垣墙圭缺处顾视引笔且吟且书若与神防率寳防之其号或姓名或时称癸巳人或称杨虚白或称希维居士或称关西老农其所题后或真或草不可原诘而论者谓其书自顔中书后一人而已其佯狂之迹甚着卜第于尹京之侧遇入府前舆后马犹以为迟乃杖防徒行市人随笑之尝迫冬家人未挟纩防有故人过洛赠以緜五十两绢百端凝式悉留之修行尼舍俾造韈以施崇徳普明两寺饭僧其家虽号寒啼饥而凝式不屑屑也留守闻其事乃自制衣给米遗之凝式笑谓家人曰我固知留守必见赒也每旦起将出仆请所之杨曰宜东游广爱仆又曰不若西游石壁寺凝式举鞕曰姑游广爱仆又以石壁为请凝式乃曰姑游石壁闻者拊掌　五代史补杨凝式父涉为唐宰相太祖之篡唐祚也涉当送传国玺时凝式方冠谏曰大人为宰相而国家至此不可谓之无过而更手持天子印绶以付他人保富贵其如千载之后云云何其宜辞免之时太祖恐唐室大臣不利于已徃徃隂使人来探访羣搢绅之士及祸甚众渉常不自保忽闻凝式言大骇曰汝灭吾族于是神色沮丧者数日恐事泄即日遂佯狂时人谓之杨风子也】
　　薛仁谦守守训代居河东近世徙家于汴今为浚仪人也父延鲁仕唐为汝州长史累赠吏部尚书仁谦谨厚廉恪深通世务梁邺王罗绍威甚重之累署府职唐庄宗即位于魏授通事舍人梁开平中三聘于吴得使者之体迁卫尉少卿引进副使累加检校兵部尚书长兴中转客省使鸿胪少卿出为建雄军节度副使进阶光禄大夫检校左仆射改光禄少卿晋天福初授检校司空河中节度副使归朝为卫尉太仆二卿丁继母忧居丧制满授司农卿汉干祐中以本官致仕周初改太子宾客致仕仍加检校司徒进封侯爵显徳三年冬以疾终年七十八赠工部尚书初仁谦随庄宗入汴也有旧第为梁朝六宅使李宾所据时宾逺适而仁谦复得其第或告云宾之家属厚藏金帛在其第内仁谦立命宾亲族尽出所藏而后入焉论者美之子居正皇朝门下侍郎平章事
　　萧愿字惟恭梁宰相顷之子也顷明宗朝终于太子少保唐书有传初愿之曽祖仿唐僖宗朝入相接客之次愿为儿童戏效传呼之声仿谓客曰余岂敢以得位而喜所幸奕世寿考吾今又有曽孙在目前矣愿弱冠举进士第解褐为校书郎改畿尉直史馆监察殿中侍御史迁比部员外右司郎中太常少卿明宗朝祀太微宫愿乗醉预公卿之列为御史所弹左迁右赞善大夫未几授兵部郎中复金紫丁内艰服阕自左司郎中拜右諌议大夫歴给事中右常侍秘书监改太子宾客广顺元年春卒赠礼部尚书愿性纯谨承事父母未尝不束带而见然性嗜酒无节职事弛慢为兵部郎中日常掌告身印覃恩之次颇怠职司父顷为吏部尚书代愿视印篆其散率如此愿卒时年七十余其母犹在一门寿考人罕及者
　　卢损其先范阳人也近世任于岭表父颍游宦于京师损少学为文梁开平初举进士性颇刚介以髙情逺致自许与任赞刘昌素薛钧髙总同年擢第所在相诟时人谓之相骂牓及任赞刘昌素居要切之地而损自异不相亲狎时左丞李琪素薄刘昌素之为人常善待损琪有女弟眇长年婚对不售乃以妻损损慕琪声称纳之及琪为辅相致损仕进梁贞明中累迁至右司员外郎唐天成初由兵部郎中史馆修撰转谏议大夫屡上书言事词理浅陋不为名流所知清泰中卢文纪作相密与损参议时政初长兴中唐末帝镇河中损尝为加恩使副及末帝即位用为御史中丞拜命之日以自前宪司不能振举纲领俾风俗頽壊乃大为条奏而有平明放钥日出守端之语大为士人嗤鄙有顷误详赦书失出罪人停任晋天福中复为右散骑常侍转秘书监大失所望即拜章辞位乃授戸部尚书致仕退居颍川时少保李鏻年将八十善服气导引损以鏻之遐龄有道术酷慕之仍以颍川逼于城市乃卜居阳翟诛茅种药山衣野服逍遥于林圃之间出则柴车鹤氅自称具茨山人晚年与同辈五六人于大隗山中疏泉凿坯为隠所誓不复出山久之齿发不衰似有所得广顺三年秋卒时年八十余赠太子少傅
