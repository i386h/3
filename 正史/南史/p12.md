<!-- { "loadSidebar": true } -->
　　以公执礼弘律、仪刑区宇、遐迩一体，人无异业。是用锡公大辂、戎辂各一，玄牡二驷。公崇修南亩，所宝惟谷，王府充实，百姓繁衍。是用锡公衮冕之服，赤舄副焉。公居身以谦，导物以义，鎔钧庶品，罔不和悦。是用锡公轩县之乐，六佾之舞。公翼赞王猷，声教远洽，蛮夷竭欢，回首内附。是用锡公朱户以居。公明鉴人伦，澄辨泾、渭，官方与能，英乂克举。是用锡公纳陛以登。公保佑皇朝，厉身化下，杜渐防萌，含生寅式。是用锡公虎贲之士三百人。公御宄以刑，御奸以德，君亲无将，将而必诛。是用锡公鈇钺各一。公凤举四维，龙腾八表，威灵所振，异类同乂。是用锡公彤弓一、彤矢百、卢弓十、卢矢千。公明发载怀，肃恭禋祀，孝敬之重，义感灵只。是用锡公秬鬯一卣，圭瓒副焉。齐国置丞相以下，敬遵旧式。往钦哉，其祗服朕命，经纬乾坤，宏亮洪业，茂昭尔大德，阐扬我高祖之休命。高帝三让，公卿敦劝固请，乃受之。丁巳，下令赦国内殊死以下。宋帝诏齐公十郡之外，随宜除用。以齐国初建，给钱五百万、布五千疋、绢五千疋。以太尉左长史王俭为尚书右仆射，领吏部。 
　　四月癸酉，宋帝又诏进齐公为王，以豫州之南梁陈潁川陈留、南兖州之盱眙山阳秦广陵海陵南沛增王封为二十郡。使司空褚彦回奉策授玺绂，改立王社，馀如故。丙戌，命齐王冕十有二旒，建天子旌旗，出警入跸，乘金根车，驾六马，备五时副车，置旄头、云罕，乐舞八佾，设锺虡宫县，王世子为太子，王女、王孙爵命，一如旧仪。 
　　辛卯，宋帝以历数在齐，乃下诏禅位，是日逊于东邸。壬辰，遣使奉策曰： 
　　咨尔齐王：伊太古初陈，万化纷纶，开曜灵以鉴品物，立元后以驭黎元。若夫容成、大庭之世，伏羲、五龙之辰，靡得而详焉。自轩黄以降，坟索所纪，略可言者，莫崇乎尧、舜。披金绳而握天镜，开玉匣而总地维，德之休明，宸居灵极，期运有终，归禅与能。所以大唐逊位，劳然兴歌，有虞揖让，卿云发采，遗风馀烈，光被无垠。汉、魏因循，不敢失坠，爰逮有晋，亦遵前典。昔我祖宗英叡，旁格幽明，末叶不造，仍世多故。惟王圣哲钦明，荣镜区宇，仁育群生，义征不譓，声化远洎，荒服无虞，殊类同规，华戎一族。是以五色来仪于轩庭，九穗含芳于郊牧。象纬昭彻，布新之符已显，图谶彪焕，受终之义既彰，灵只乃眷，兆庶引领。 
　　朕闻至道深微，惟人是弘，天命无常，惟德是与。所以仰鉴玄情，俯察群议，敬禅神器，授帝位于尔躬。四海困穷，天禄永终。于戏！王其允执厥中，仪刑前式，以副率土之欣望。命司裘而谒苍昊，奏云门而升圆丘，时膺大礼，永保洪业，岂不盛欤！并命玺书，遣兼太保、司空褚彦回，兼太尉、守尚书令王僧虔奉皇帝玺绶，受终之礼，一依唐、虞故事。高帝固让，宋朝王公以下陈留王粲等，诣门陈请，帝犹未许。齐世子卿士以下固请；兼太史令、将作匠陈文建奏符瑞，因言汉自建武至建安二十五年，一百九十六年而禅魏；魏自黄初至咸熙二年，四十六年而禅晋；晋自泰始至元熙二年，一百五十六年而禅宋；宋自永初元年至升明三年，凡六十年；咸以六终六受，六，亢位也。验往揆今，若斯昭着，敢以职任，备陈管穴，伏愿顺天时，膺符瑞。二朝百辟又固请。尚书右仆射王俭奏：“被宋诏逊位，臣等参议，宜克日受禅。”高帝乃许焉。 
　　建元元年夏四月甲午，皇帝即位于南郊，柴燎告天曰： 
　　皇帝臣道成，敢用玄牡，昭告于皇皇后帝： 
　　夫肇自生灵，树以司牧，所以阐极立则，开元创物，肆兹大道。天下惟公，命不于常。昔在虞、夏，受终上代，粤自汉、魏，揖让中叶，咸焕诸方策，载在典谟。水德既微，仍世多故，实赖道成匡救之功，以弘济乎厥艰。大造颠坠，再构区宇，诞惟天人，罔弗和会。乃仰协归运，景属与能，用集大命于兹。辞德匪嗣，至于累仍，而群公卿士，庶尹御事，爰及黎献，暨乎百蛮，佥曰皇天眷命，不可以固违，人神无统，不可以旷主。畏天之威，敢不祗顺鸿历。敬简元辰，虔奉皇符，升坛受禅，告类上帝，以答人衷，式敷万国。惟明灵是飨。礼毕，备大驾，幸建康宫，临太极前殿。大赦，改元。赐人爵二级，文武位二等，鳏寡孤独不能自存者，谷人五斛。逋租宿责勿收。犯乡论清议、赃汙淫盗者，一皆荡涤，洗除先注，与之更始。长徒敕系者，特加原遣。亡官失爵，禁锢夺劳，一依旧典。封宋帝为汝阴王，筑宫于丹阳故县，行宋正朔，车旗服色，一如晋、宋故事，上书不为表，答表不称诏。宋诸王皆降为公，郡公主为县君，县公主为乡君。诏降宋南康郡公为县公，华容公为侯，萍乡侯为伯，减户有差，以奉刘穆之、王弘、何无忌之祀。追尊皇考曰宣皇帝，皇妣曰孝皇后，陵曰永安。妃曰昭皇后，陵曰泰安。诏劫贼馀口没在台府者，悉原赦。诸负衅流徙者，皆听还本土。戊戌，以荆州刺史嶷为尚书令、骠骑大将军、开府仪同三司。断四方上庆礼。己亥，诏二宫诸王，悉不得营立屯邸，封略山湖。乃停太官池御税。庚子，诏宋帝后藩王诸陵，量置守卫。 
　　五月丙午，以河南王吐谷浑拾寅为骠骑大将军。诏宋氏第秩，量所废置。有司奏留襄阳郡公张敬儿等六十二人，除广兴郡公沈昙亮等一百二十二人。改元嘉历为建元历，祖以正月卯，腊以十二月未。丁未，诏曰：“设募取将，县赏购士，盖出权宜，自今可断F募。”乙卯，河南国遣使朝贡。丙辰，诏遣兼散骑常侍十二人，巡行四方。己未，汝阴王殂，齐志也，追諡为宋顺帝。辛酉，诛阴安公刘燮等。六月乙亥，诏宋末以来，枯骸毁榇，宣下埋藏。庚辰，备法驾，奉七庙主于太庙。甲申，立齐太子赜为皇太子。断诸州郡礼庆，降死罪以下刑，并申前赦恩百日。立皇子嶷为豫章王，映为临川王，晃为长沙王，晔为武陵王，暠为安成王，锵为鄱阳王，铄为桂阳王，鉴为广兴王，皇孙长懋为南郡王。乙酉，葬宋顺帝于遂宁陵。 
　　秋七月丁未，曲赦交州部内。丁巳，诏南兰陵桑梓本乡，长蠲租布；武进王业所基，给复十年。 
　　八月癸巳，省陈留国。丁巳，立皇子钧为衡阳王。 
　　九月辛丑，诏以二吴、义兴三郡遭水，减今年田租。乙巳，复置南蛮校尉官。丙午，加司空褚彦回尚书令。 
　　冬十月丙子，立彭城刘胤为汝阴王，奉宋后。己卯，享太庙。辛巳，汝阴王太妃王氏薨，追赠宋恭皇后。己丑，荆州天井湖出绵，人用与常绵不异。 
　　二年春正月戊戌朔，大赦。以司空褚彦回为司徒，以尚书右仆射王俭为左仆射。辛丑，祀南郊。 
　　二月丁卯，魏军攻寿阳，豫州刺史垣崇祖破走之。癸巳，遣大使巡慰淮、肥、徐、豫边人尤贫遘难者。 
　　三月，百济国遣使朝贡，以其王牟都为镇东大将军。 
　　夏四月丙寅，进高丽王乐浪公高琏号骠骑大将军。 
　　五月，立六门都墙。 
　　秋九月甲午朔，日有蚀之。丙子，蠕蠕国遣使朝贡。 
　　冬十二月戊戌，以司空褚彦回为司徒。壬子，以骠骑豫章王嶷为司空。 
　　三年春正月壬戌朔，诏王公卿士荐谠言。丙子，立皇子锋为江夏王。 
　　二月癸丑，罢南蛮校尉官。 
　　夏四月辛亥，始制东宫臣僚用下官礼敬闻喜公子良等。 
　　六月壬子，大赦。 
　　秋七月己未朔，日有蚀之。 
　　九月辛未，蠕蠕国王遣使欲俱攻魏，献师子皮裤褶。乌程令吴郡顾昌玄，坐父法秀宋泰始中北征死亡，尸骸不反，而昌玄宴乐嬉游，与常人无异。有司请加以清议。丙戌，置会稽山阴县狱丞。 
　　冬十月戊子，以河南王世子吐谷浑度易侯为西秦河二州刺史、河南王。 
　　十二月丁亥，高丽国遣使朝贡。命散骑常侍虞炎等十二人巡行诸州郡，观省风俗。 
　　四年春二月乙未，上不豫。庚戌，诏原都下囚系有差，免元年以前逋责。 
　　三月庚申，召司徒褚彦回、左仆射王俭受顾托。壬戌，皇帝崩于临光殿，年五十六。群臣上諡曰高皇帝，庙号太祖。梓宫于东府前渚升龙舟。四月丙午，葬于武进泰安陵，于龙舟卒哭，内外反吉。 
　　上少有大量，喜怒不形于色，深沈静默，常有四海之心。博学，善属文，工草隶书，弈棋第二品。虽经纶夷险，不废素业。及即位后，身不御精细之物，主衣中有玉介导，以长侈奢之源，命打破之。凡异物皆令随例毁弃。后宫器物栏槛，以铜为饰者，皆改用铁。内殿施黄纱帐，宫人着紫皮履。华盖除金华爪，用铁回钉。每曰：“使我临天下十年，当使黄金与土同价。”欲以身率下，移风易俗。性宽，尝与直合将军周覆、给事中褚思庄共棋，累局不倦，覆乃抑上手，不许易行。其弘厚如此。所着文，诏中书侍郎江淹撰次之。又诏东观学士撰史林三十篇，魏文帝皇览之流也。 
