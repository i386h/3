<!-- { "loadSidebar": true } -->
　　侯景陷台城，皓在城中，将见害，乃逃归江西。百姓感其遗惠，每相蔽匿。广陵人来嶷乃说皓曰：“逆竖滔天，王室如毁，正是义夫发愤之秋，志士忘躯之日。府君荷恩重世，又不爲贼所容。今逃窜草间，知者非一，危亡之甚，累棋非喻。董绍先虽景之心腹，轻而无谋，新克此州，人情不附，袭而杀之，此一壮士之任耳。今若纠率义勇，立可得三二百人。意欲奉戴府君，剿除凶逆，远近义徒，自当投赴。如其克捷，可立桓、文之勋；必天未悔祸，事生理外，百代之下，犹爲梁室忠臣。若何？”皓曰：“仆所愿也，死且甘心。”爲要勇士耿光等百余人袭杀景兖州刺史董绍先，推前太子舍人萧勉爲刺史，结东魏爲援。驰檄远近，将讨景。景大惧，即日率侯子鉴等攻之。城陷，皓见执，被缚射之，箭遍体，然后车裂以徇。城中无少长，皆埋而射之。 
　　来嶷字德山，幼有奇节，兼资文武。既与皓义举，邵陵王承制除步兵校尉、秦郡太守，封永甯县侯。及皓败，并兄弟子侄遇害者十六人。子法敏逃免，仕陈爲海陵令。 
　　贾希镜，平阳襄陵人也。祖弼之，晋员外郎。父匪之，骠骑参军。家传谱学。宋孝武时，青州人发古冢，铭云：“青州世子，东海女郎。”帝问学士鲍照、徐爰、苏宝生，并不能悉。希镜对曰：“此是司马越女嫁苟晞儿。”检访果然，由是见遇，敕希镜注郭子。  
　　升明中，齐高帝嘉希镜世学，取爲骠骑参军、武陵王国郎中令。历大司马司徒府参军。竟陵王子良使希镜撰见客谱，出爲句容令。 
　　先是，谱学未有名家，希镜祖弼之广集百氏谱记，专心习业。晋太元中，朝廷给弼之令史书吏，撰定缮写，藏秘阁及左户曹。希镜三世传学，凡十八州士族谱，合百帙，七百馀卷，该究精悉，皆如贯珠，当时莫比。永明中，卫将军王俭抄次百家谱，与希镜参怀撰定。 
　　建武初，希镜迁长水校尉，伧人王泰宝买袭琅邪谱，尚书令王晏以啓明帝，希镜坐被收，当极法。子栖长谢罪，稽颡流血，朝廷哀之，免希镜罪。后爲北中郎参军，卒。撰氏族要状及人名书，并行于时。 
　　袁峻字孝高，陈郡阳夏人，魏郎中令涣之八世孙也。早孤，笃志好学。家贫无书，每从人假借，必皆抄写，自课日五十纸，纸数不登则不止。讷言语，工文辞。梁武帝雅好辞赋，时献文章于南阙者相望焉。天监六年，峻乃拟扬雄官箴奏之。帝嘉焉，赐束帛，除员外郎，散骑侍郎，直文德学士省，抄史记、汉书各爲二十卷。又奉敕与陆倕各制新阙铭云。 
　　刘昭字宣卿，平原高唐人，晋太尉寔九世孙也。祖伯龙，居父忧以孝闻，宋武帝敕皇太子诸王并往吊慰，官至少府卿。父彪，齐征虏晋安王记室。 
　　昭幼清警，通老、庄义。及长，勤学善属文，外兄江淹早相称赏。梁天监中，累迁中军临川王记室。 
　　初，昭伯父肜集衆家晋书注干宝晋纪爲四十卷，至昭集后汉同异以注范晔后汉，世称博悉。卒于剡令。集注后汉一百三十卷，幼童传一卷，文集十卷。 
　　子縧字言明，亦好学，通三礼，位尚书祠部郎，着先圣本 记十卷行于世。 
　　縧弟缓字含度，爲湘东王中录事。性虚远，有气调，风流叠宕，名高一府。常云：“不须名位，所须衣食。不用身后之誉，唯重目前知见。” 
　　锺嵘字仲伟，潁川长社人，晋侍中雅七世孙也。父蹈，齐中军参军。 
　　嵘与兄岏、弟屿并好学，有思理。嵘齐永明中爲国子生，明周易。卫将军王俭领祭酒，颇赏接之。建武初，爲南康王侍郎。时齐明帝躬亲细务，纲目亦密，于是郡县及六署九府常行职事，莫不争自啓闻，取决诏敕。文武勋旧皆不归选部，于是凭势互相通进，人君之务，粗爲繁密。嵘乃上书言：“古者明君揆才颁政，量能授职，三公坐而论道，九卿作而成务，天子可恭己南面而已。”书奏，上不怿，谓太中大夫顾暠曰：“锺嵘何人，欲断朕机务，卿识之不？”答曰：“嵘虽位末名卑，而所言或有可采。且繁碎职事，各有司存，今人主总而亲之，是人主愈劳而人臣愈逸，所谓代庖人宰而爲大匠斲也。”上不顾而他言。 
　　永元末，除司徒行参军。梁天监初，制度虽革，而未能尽改前弊，嵘上言曰：“永元肇乱，坐弄天爵，勋非即戎，官以贿就。挥一金而取九列，寄片劄以招六校。骑都塞市，郎将填街。服既缨组，尚爲臧获之事，职虽黄散，犹躬胥徒之役。名实淆紊，兹焉莫甚。臣愚谓永元诸军官是素族士人，自有清贯，而因斯受爵，一宜削除，以惩浇竞。若吏姓寒人，听极其门品，不当因军遂滥清级。若侨杂伧楚，应在绥抚，正宜严断禄力，绝其妨正，直乞虚号而已。”敕付尚书行之。 
　　衡阳王元简出守会稽，引爲宁朔记室，专掌文翰。时居士何胤筑室若邪山，山发洪水，漂拔树石，此室独存。元简令嵘 作瑞室颂以旌表之，辞甚典丽。迁西中郎晋安王记室。 
　　嵘尝求誉于沈约，约拒之。及约卒，嵘品古今诗爲评，言其优劣，云“观休文衆制，五言最优。齐永明中，相王爱文，王元长等皆宗附约。于时谢朓未遒，江淹才尽，范云名级又微，故称独步。故当辞密于范，意浅于江”。盖追宿憾，以此报约也。顷之卒官。 
　　岏字长丘，位建康令卒。着良吏传十卷。 
　　屿字季望，永嘉郡丞。 
　　周兴嗣字思纂，陈郡项人也。世居姑孰，博学善属文。尝步自姑孰，投宿逆旅，夜有人谓曰：“子才学迈世，初当见识贵臣，卒被知英主。”言终不测所之。齐隆昌中，侍郎谢朏爲吴兴太守，唯与兴嗣初谈文史而已。及罢郡，因大相谈荐。 
　　梁天监初，奏休平赋，其文甚美，武帝嘉之，拜安成王国侍郎，直华林省。其年，河南献舞马，诏兴嗣与待诏到沆、张率爲赋，帝以兴嗣爲工，擢拜员外散骑侍郎，进直文德、寿光省。时武帝以三桥旧宅爲光宅寺，敕兴嗣与陆倕各制寺碑，及成俱奏，帝用兴嗣所制。自是铜表铭、栅塘碣、檄魏文、次韵王羲之书千字，并使兴嗣爲文。每奏，帝称善，赐金帛。后佐撰国史。兴嗣两手先患风疽，十二年，又染疠疾，左目盲。帝抚其手，嗟曰：“斯人而有斯疾。”手疏疽方以赐之。任昉又爱其才，常曰：“兴嗣若无此疾，旬日当至御史中丞。”十七年，爲给事中，直西省。周舍奉敕注武帝所制历代赋，啓兴嗣与焉。普通二年卒。所撰皇帝实录、皇德记、起居注、职仪等百余卷，文集十卷。 
　　吴均字叔庠，吴兴故鄣人也。家世寒贱，至均好学有俊才，沈约尝见均文，颇相称赏。梁天监初，柳恽爲吴兴，召补主簿，日引与赋诗。均文体清拔，有古气，好事者或学之，谓爲“吴 均体”。均尝不得意，赠恽诗而去，久之复来，恽遇之如故，弗之憾也。荐之临川靖惠王，王称之于武帝，即日召入赋诗，悦焉。待诏着作，累迁奉朝请。 
　　先是，均将着史以自名，欲撰齐书，求借齐起居注及群臣行状，武帝不许，遂私撰齐春秋奏之。书称帝爲齐明帝佐命，帝恶其实录，以其书不实，使中书舍人刘之遴诘问数十条，竟支离无对。敕付省焚之，坐免职。寻有敕召见，使撰通史，起三皇讫齐代。均草本纪、世家已毕，唯列传未就，卒。 
　　均注范晔后汉书九十卷，着齐春秋三十卷，庙记十卷，十二州记十六卷，钱唐先贤传五卷，续文释五卷，文集二十卷。先是有济阳江洪，工属文，爲建阳令，坐事死。 
　　刘勰字彦和，东莞莒人也。父尚，越骑校尉。勰早孤，笃志好学。家贫不婚娶，依沙门僧佑居，遂博通经论，因区别部类，录而序之。定林寺经藏，勰所定也。 
　　梁天监中，兼东宫通事舍人，时七庙飨荐已用蔬果，而二郊农社犹有牺牲，勰乃表言二郊宜与七庙同改。诏付尚书议，依勰所陈。迁步兵校尉，兼舍人如故，深被昭明太子爱接。 
　　初，勰撰文心雕龙五十篇，论古今文体，其序略云：“予齿在逾立，尝夜梦执丹漆之礼器，随仲尼而南行，寤而喜曰：大哉，圣人之难见也，乃小子之垂梦欤！自生灵以来，未有如夫子者也。敷赞圣旨，莫若注经，而马、郑诸儒弘之已精，就有深解，未足立家。唯文章之用，实经典枝条，五礼资之以成，六典因之致用。于是搦笔和墨，乃始论文。其爲文用四十九篇而已。”既成，未爲时流所称。勰欲取定于沈约，无由自达，乃负书候约于车前，状若货鬻者。约取读，大重之，谓深得文理，常陈诸几案。 
　　勰爲文长于佛理，都下寺塔及名僧碑志，必请勰制文。敕 与慧震沙门于定林寺撰经证。功毕，遂求出家，先燔须发自誓，敕许之。乃变服改名慧地云。 
　　何思澄字元静，东海郯人也。父敬叔，齐长城令，有能名。在县清廉，不受礼遗，夏节至，忽牓门受饷，数日中得米二千馀斛，他物称是，悉以代贫人输租。 
　　思澄少勤学工文，爲游庐山诗，沈约见之，大相称赏，自以爲弗逮。约郊居宅新构阁斋，因命工书人题此诗于壁。傅昭尝请思澄制释奠诗，辞文典丽。 
　　天监十五年，敕太子詹事徐勉举学士入华林撰遍略，勉举思澄、顾协、刘杳、王子云、锺屿等五人以应选。八年乃书成，合七百卷。思澄重交结，分书与诸宾朋校定，而终日造谒。每宿昔作名一束，晓便命驾，朝贤无不悉狎，狎处即命食。有人方之楼护，欣然当之。投晚还家，所齎名必尽。自廷尉正迁书侍御史。宋、齐以来，此职甚轻，天监初始重其选。车前依尚书二丞给三驺，执盛印青囊，旧事纠弹官印绶在前故也。后除安西湘东王录事参军，兼东宫通事舍人。时徐勉、周舍以才具当朝，并好思澄学，常递日招致之。后卒于宣惠武陵王中录事参军。文集十五卷。 
　　初，思澄与宗人逊及子朗俱擅文名，时人语曰：“东海三何，子朗最多。”思澄闻之曰：“此言误耳。如其不然，故当归逊。”思澄意谓宜在己也。 
　　子朗字世明，早有才思。周舍每与谈，服其精理。尝爲败冢赋，拟庄周马棰，其文甚工。世人语曰：“人中爽爽有子朗。”卒于国山令，年二十四。集行于世。 
　　王子云，太原人，及江夏费昶，并爲闾里才子。昶善爲乐府，又作鼓吹曲。武帝重之，敕曰：“才意新拔，有足嘉异。昔郎恽博物，卞兰巧辞。束帛之赐,实惟劝善。可赐绢十匹。” 子云尝爲自吊文，甚美。 
　　任孝恭字孝恭，临淮人也。曾祖农夫，宋南豫州刺史。农夫弟候伯，位辅国将军、行湘州事，并任将帅。 
