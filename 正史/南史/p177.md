<!-- { "loadSidebar": true } -->
　　太建五年，都督吴明彻北侵，所向克捷，大破周梁士彦于吕梁，方进围彭城。时宣帝锐意河南，以爲指麾可定，景历称师老将骄，不宜过穷远略。帝恶其沮衆，大怒，犹以朝廷旧臣，不加深罪，出爲豫章内史。未行，爲飞章所劾，以在省之日，赃汙狼籍，帝令有司案问，景历但承其半。于是御史中丞宗元 饶奏免景历所居官，徙居会稽。 
　　及吴明彻败，帝追忆景历前言，即日追还，以爲征南鄱阳王谘议。数日，迁员外散骑常侍，兼御史中丞，复本爵封，入守度支尚书。旧式拜官在午后，景历拜日，适逢舆驾幸玄武观，在位皆侍宴，帝恐景历不预，特令早拜，其见重如此。 
　　卒官，赠太常卿，諡曰敬。十三年，改葬，重赠中领军。祯明元年，配享武帝庙庭。二年，车驾亲幸其宅，重赠景历侍中、中抚将军，諡曰忠敬，给鼓吹一部，于墓所立碑。 
　　景历属文，不尚雕靡，而长于敍事，应机敏速，爲当时所称。有文集三十卷。子征嗣。 
　　江大权字伯谋，济阳考城人，位少府，封四会县伯。太建二年，卒于通直散骑常侍。 
　　征字希祥，幼聪敏，精识强记。年六岁，诣梁吏部尚书河南褚翔，嗟其颖悟。七岁丁母忧，居丧如成人礼。继母刘氏，性悍忌，视之不以道，征供侍益谨，初无怨色。征本名览，景历以其有王祥之性，更名字焉。 
　　陈武帝爲南徐州，召补迎主簿，寻授太学博士。太建中，累迁太子中舍人，兼东宫领直，袭封新丰侯。至德中，位太子中庶子、中书舍人，掌诏诰。寻授左户尚书，与仆射江总知撰五礼事。后主器其才干，任寄日重。迁吏部尚书，每十日一往东宫，于皇太子前论述古今得丧及当时政务。又敕以廷尉寺狱，事无大小，取征议决。俄敕遣徵收募兵士，自爲部曲，征善抚恤，得物情，旬月之间，衆近一万。位望既重，兼声位熏灼，物议咸忌惮之。寻徙中书令。中书清简无事，或云征有怨言，后主闻之大怒，收夺人马，将诛之，左右致谏，获免。 
　　祯明三年，隋军济江，后主以征有干用，令权知中领军事。征日夜勤苦，备尽心力，后主嘉焉，谓曰：“事宁有以相报”。 及决战于锺山南冈，敕征守宫城西北大营，寻令督衆军战事。陈亡，随例入长安。 
　　征美容仪，有口辩，多所详究。至于士流官宦，陈宗戚属，及当朝制度，宪章仪轨，户口风俗，山川土地，问无不对。然性颇便佞进取，不能以退素自业。初拜吏部尚书，啓后主借鼓吹，后主谓所司曰：“鼓吹军乐，有功乃授，蔡征不自量揆，紊我朝章。然其父景历既有缔构之功，宜且如啓，拜讫即追还。”征不修廉隅，皆此类也。 
　　隋文帝闻其敏赡，召见顾问，言辄会旨。然累年不调，久之，除太常丞。历尚书户部仪曹郎，转给事郎，卒。子翼，位司徒属。入隋，爲东宫学士。 
　　宗元饶，南郡江陵人也。少好学，以孝闻。仕梁爲征南府外兵参军。及司徒王僧辩幕府初建，元饶与沛国刘师知同爲主簿。陈武帝受禅，稍迁廷尉卿、尚书左丞。宣帝初，军国务广，事无巨细，一以咨之，台省号爲称职。 
　　迁御史中丞，知五礼事。时合州刺史陈褒赃汙狼籍，遣使就渚敛鱼，又令人于六郡乞米，百姓甚苦之，元饶劾奏免之。吴兴太守武陵王伯礼、豫章内史南康嗣王方泰等，骄蹇放横，元饶案奏，皆见削黜。元饶性公平，善持法，谙晓故事，明练政体，吏有犯法，政不便时，及于名教不足者，随事纠正，多所裨益。迁南康内史，以秩米三千馀斛助人租课，存问高年，拯救乏绝，百姓甚赖焉。以课最入朝，诏加散骑常侍。后爲吏部尚书，卒。 
　　韩子高，会稽山阴人也。家本微贱。侯景之乱，寓都下。景平，陈文帝出守吴兴，子高年十六，爲总角，容貌美丽，状似妇人，于淮渚附部伍寄载欲还乡里，文帝见而问曰：“能事我乎？”子高许诺。子高本名蛮子，帝改名之。性恭谨，恒执 备身刀及传酒炙。帝性急，子高恒会意旨。稍长，习骑射，颇有胆决，愿爲将帅。及平杜龛，配以士卒。文帝甚爱之，未尝离左右。 
　　帝尝梦骑马登山，路危欲堕，子高推捧而升。 
　　文帝之讨张彪也，沈泰等先降，帝据有州城，周文育镇北郭香岩寺，张彪自剡县夜还袭城，文帝自北门出，仓卒闇夕，军人扰乱，唯子高在侧。文帝乃遣子高自乱兵中往见文育，反命酬答，于闇中又往慰劳衆军。文帝散兵稍集，子高引入文育营，因共立栅。明日败彪，彪奔松山，浙东平。文帝乃分麾下多配子高，子高亦轻财礼士，归之者甚衆。 
　　文帝嗣位，除右军将军，封文招县子。及王琳平，子高所统益多，将士依附之，其有所论进，帝皆任使焉。天嘉六年，爲右卫将军。文帝不豫，入侍医药。 
　　废帝即位，加散骑常侍。宣帝入辅，子高兵权过重，深不自安，好参访台阁，又求出爲衡、广诸镇。光大元年八月，前上虞县令陆昉及子高军主告其谋反，宣帝在尚书省，因召文武在位议立皇太子，子高预焉，执送廷尉。其夕与到仲举同赐死。父延庆及子弟并原宥。 
　　华皎，晋陵暨阳人也。世爲小吏。皎梁代爲尚书比部令史。侯景之乱，事景之党王伟。陈武帝南下，文帝爲景所囚，皎遇文帝甚厚。及景平，文帝爲吴兴太守，以皎爲都录事，深见委任。及文帝平杜龛，仍配以甲兵。御下分明，善于抚接，解衣推食，多少必均。天嘉元年，封怀仁县伯。 
　　王琳东下，皎随侯瑱拒之。琳平，知江州事。后随都督吴明彻征周迪，迪平，以功进爵爲侯，仍授都督、湘州刺史。皎起自下吏，善营産业，又征川洞，多致铜鼓及生口，并送都下。废帝即位，改封重安县公。  
　　韩子高诛后，皎内不自安，光大元年，密啓求广州，以观时主意。宣帝僞许之，而诏书未出。皎亦遣使引周兵，又崇奉梁明帝，士马甚盛。诏乃以吴明彻爲湘州刺史，实欲以轻兵袭之。虑皎先发，乃前遣明彻率衆三万，乘金翅直趣郢州，又遣抚军大将军淳于量率衆五万，乘大舰继之。 
　　时梁明帝遣水军爲皎声援，周武帝遣卫公宇文直顿鲁山，又遣柱国长湖西元定攻围郢州。梁明帝授皎司空，巴州刺史戴僧朔、衡阳内史任蛮奴、巴陵内史潘智虔、岳阳太守章昭裕、桂阳太守曹宣、湘东太守钱明，并隶于皎。又长沙太守曹庆等本隶皎下，因爲之用。帝恐上流宰守并爲皎扇惑，乃下诏曲赦湘、巴二州，其贼主帅节将，并许开恩出首。 
　　皎以大舰载薪，因风放火，俄而风转自焚，皎大败，乃与戴僧朔奔江陵。元定等无复船渡，步趣巴陵，巴陵城已爲陈军所据，乃降，送于建邺。皎遂终于江陵，其党并诛，唯任蛮奴、章昭裕、曹宣、刘广业获免。 
　　刘师知，沛国相人也。家本素族。祖奚之，齐淮南太守，以善政闻。父景彦，梁司农卿。 
　　师知本名师智，以与敬帝讳同，改焉。好学，有当务才，博涉书传，工文笔，善仪体，台阁故事，多所详悉。绍泰初，陈武帝入辅，以师知爲中书舍人，掌诏诰。时兵乱后，朝仪多阙，武帝爲丞相及加九锡并受禅，其仪注多师知所定。 
　　梁敬帝在内殿，师知常侍左右。及将加害，师知诈帝令出，帝觉，遶床走曰：“师知卖我，陈霸先反。我本不须作天子，何意见杀。”师知执帝衣，行事者加刃焉。既而报陈武帝曰：“事已了。”武帝曰：“卿乃忠于我，后莫复尔。”师知不对。武帝受命，仍兼舍人。性疏简，与物多忤，虽位宦不迁，而任遇甚重，其所献替，皆有弘益。  
　　及武帝崩，六日成服，时朝臣共议大行皇帝灵座侠御人衣服吉凶之制，博士沈文阿议宜服吉，师知议云：“既称成服，本备丧礼。案梁昭明太子薨，成服，侠侍之官，悉着衰斩，唯着铠不异，此即可拟。愚谓六日成服，侠灵座须服衰絰。”中书舍人蔡景历、江德藻、谢岐等同师知议。时以二议不同，乃啓取左丞徐陵决断。陵云：“案山陵卤簿吉部伍中，公卿以下导引者，爰及武贲、鼓吹、执盖、奉车，并是吉服，岂容侠御独爲衰絰？若言公卿胥吏并服衰絰，此与梓宫部伍有何差别？若言文物并吉，司事者凶，岂容衽絰而奉华盖，衰衣而升玉路邪？同博士议。”谢岐议曰：“灵筵祔宗庙，梓宫祔山陵，实如左丞议。但山陵卤簿，备有吉凶，从灵舆者仪服无变，从梓宫者皆服苴衰，爰至士礼，悉同此制。此自是山陵之仪，非关成服。今谓梓宫灵扆，共在西阶，称爲成服，亦无卤簿，直是爰自胥吏，上至王公，四海之内，必备衰絰。案梁昭明太子薨，略是成例，岂容凡百士庶，悉皆服重，而侍中至于武卫，最是近官，反鸣玉纡青，与平吉不异？左丞既推以山陵事，愚意或谓与成服有殊。”陵重答云：“老病属纩，不能多说。古人争议，多成怨府，傅玄见尤于晋代，王商取陷于汉朝。谨自三缄，敬同高命。若万一不死，犹得展言，庶与群贤，更申扬榷。”文阿犹执所见，衆议不能决，乃具录二议奏闻，上从师知议。 
　　迁鸿胪卿，舍人如故。天嘉元年，坐事免。寻起爲中书舍人，复掌诏诰。天康元年，文帝不豫，师知与尚书仆射到仲举等入侍医药。帝崩，豫顾命。宣帝入辅，师知与仲举等遣舍人殷不佞矫诏令宣帝还东府，事觉，于北狱赐死。 
　　初，文帝敕师知撰起居注，自永定二年秋至天嘉元年爲十卷。 
　　谢岐，会稽山阴人也。父达，梁太学博士。  
　　岐少机警，好学，仕梁爲山阴令。侯景乱，流寓东阳。景平，依于张彪。彪在吴郡及会稽，庶事委之。彪每征讨，恒留岐监郡知后事。彪败，陈武帝引参机密，爲兼尚书右丞。时军旅屡兴，粮储多阙，岐所在干理，深被知遇。永定元年，爲给事黄门侍郎、中书舍人，兼右丞如故。天嘉二年卒，赠通直散骑常侍。 
　　弟峤，笃学，爲通儒。 
　　毛喜字伯武，荥阳阳武人也。祖称，梁散骑侍郎。父栖忠，中权司马。 
　　喜少好学，善草隶。陈武帝素知之。及镇京口，命喜与宣帝往江陵，仍敕宣帝谘禀之。及梁元帝即位，以宣帝爲领直，喜爲尚书功论侍郎。及魏平江陵，喜与宣帝俱迁长安。文帝即位，喜自周还，进和好之策，陈朝乃遣周弘正等通聘。及宣帝反国，又遣喜入周，以家属爲请 。周冢宰宇文护执喜手曰 ：“能结二国之好者，卿也。”仍迎柳皇后及后主还。天嘉三年至都，宣帝时爲骠骑将军，仍以喜爲府谘议参军，领中记室，府朝文翰，皆喜词也。 
　　文帝尝谓宣帝曰：“我诸子皆以‘伯’爲名，汝诸子宜用‘叔’爲称。”宣帝以访喜，喜即条自古名贤杜叔英、虞叔卿等二十馀人以啓之，文帝称善。 
