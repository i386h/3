<!-- { "loadSidebar": true } -->
　　五年冬，太子临国学，亲临策试诸生，于坐问少傅王俭曰：“《曲礼》云‘无不敬’。寻下之奉上，可以尽礼，上之接下，慈而非敬。今总同敬名，将不为昧？”俭曰：“郑玄云‘礼主于敬’，便当是尊卑所同。”太子曰：“若如来通，则忠惠可以一名，孝慈不须另称。”俭曰：“尊卑号称，不可悉同，爱敬之名，有时相次。忠惠之异，诚以圣旨，孝慈互举，窃有征据。《礼》云‘不胜丧比于不慈不孝’，此则其义。”太子曰：“资敬奉君，资爱事亲，兼此二涂，唯在一极。今乃移敬接下。岂复在三之义？”俭曰：“资敬奉君，必同至极，移敬逮下，不慢而已。”太子曰：“敬名虽同，深浅既异，而文无差别，弥复增疑。”俭曰：“繁文不可备设，略言深浅已见。《传》云‘不忘恭敬，民之主也”；《书》云‘奉先思孝，接下思恭’。此又经典明文，互相起发。”太子问金紫光禄大夫张绪，绪曰：“愚谓恭敬是立身之本，尊卑所以并同。”太子曰：“敬虽立身之本，要非接下之称。《尚书》云‘惠鲜鳏寡’，何不言恭敬鳏寡邪？”绪曰：“今别言之，居然有恭惠之殊，总开记首，所以共同斯称。”竟陵王子良曰：“礼者敬而已矣。自上及下，愚谓非嫌。”太子曰：“本不谓有嫌，正欲使言与事符，轻重有别耳。”临川王映曰：“先举必敬，以明大体，尊卑事数，备列后章，亦当不以总略而碍。”太子又以此义问诸学生，谢几卿等十一人，并以笔对。 
　　太子问王俭曰：“《周易·乾卦》本施天位，而《说卦》云‘帝出乎《震》’。《震》本非天，义岂相主？”俭曰：“《乾》健《震》动，天以运动为德，故言‘帝出《震》’。”太子曰：“天以运动为德，君自体天居位，《震》雷为象，岂体天所出？”俭曰：“主器者莫若长子，故受之以《震》。万物出乎《震》，故亦帝所与焉。” 
　　俭又谘太子曰：“《孝经》‘仲尼居，曾子侍’。夫孝理弘深，大贤方尽其致，何故不授颜子，而寄曾生？”太子曰：“曾生虽德惭体二，而色养尽礼，去物尚近，接引非隔，弘宣规教，义在于此。”俭曰：“接引非隔，弘宣虽易，去圣转远，其事弥轻。既云‘人能弘道’，将恐人轻道废。”太子曰：“理既有在，不容以人废言，而况中贤之才，弘上圣之教，宁有壅塞之嫌？”临川王映谘曰：“孝为德本，常是所疑。德施万善，孝由天性，自然之理，岂因积习？”太子曰：“不因积习而至，所以可为德本。”映曰：“率由斯至，不俟明德，大孝荣亲，众德光备，以此而言，岂得为本？”太子曰：“孝有深浅，德有小大，因其分而为本，何所稍疑？” 
　　太子以长年临学，亦前代未有也。 
　　明年，上将讯丹阳所领囚，及南北二百里内狱，诏曰：“狱讼之重，政化所先。太子立年作贰，宜时详览，此讯事委以亲决。”太子乃于玄圃园宣猷堂录三署囚，原宥各有差。上晚年好游宴，尚书曹事亦分送太子省视。 
　　太子与竟陵王子良俱好释氏，立六疾馆以养穷民。风韵甚和而性颇奢丽，宫内殿堂，皆雕饰精绮，过于上宫。开拓玄圃园，与台城北堑等，其中楼观塔宇，多聚奇石，妙极山水。虑上宫望见，乃傍门列修竹，内施高鄣，造游墙数百间，施诸机巧：宜须鄣蔽，须臾成立；若应毁撤，应手迁徙。善制珍玩之物，织孔雀毛为裘，光彩金翠，过于雉头矣。以晋明帝为太子时立西池，乃启世祖引前例，求东田起小苑，上许之。永明中，二宫兵力全实，太子使宫中将吏更番役筑，宫城苑巷，制度之盛，观者倾京师。 
　　上性虽严，多布耳目，太子所为，无敢启者。后上幸豫章王宅，还过太子东田，见其弥亘华远，庄丽极目，于是大怒，收监作主帅；太子惧，皆藏匿之，由是见责。太子素多疾，体又过壮，常在宫内，简于遨游。玩弄羽仪，多所僭疑，虽咫尺宫禁，而上终不知。 
　　十年，豫章王嶷薨，太子见上友于既至，造碑文奏之，未及镌勒。十一年春正月，太子有疾，上自临视，有忧色。疾笃，上表曰：“臣地属元良，业微三善，光道树风，于焉盖阙，晨宵忷惧，有若临渊。摄生舛和，构离疴疾，大渐惟几，雇阴待谢。守器难永，视膳长违，仰恋慈颜，内怀感哽。窃惟死生定分，理不足悲，伏愿割无已之悼，损既往之伤，宝卫圣躬，同休七百，臣虽没九泉，无所遗恨。”时年三十六。 
　　太子年始过立，久在储宫，得参政事；内外百司，咸谓旦暮继体。及薨，朝野惊惋焉。上幸东宫，临哭尽哀，诏敛以衮冕之服，谥曰文惠，葬崇安陵。世祖履行东宫，见太子服玩过制，大怒，敕有司随事毁除，以东田殿堂为崇虚馆。郁林立，追尊为文帝，庙称世宗。 
　　初，太子内怀恶明帝，密谓竟陵王子良曰：“我意色中殊不悦此人，当由其福德薄所致。”子良便苦救解。后明帝立，果大相诛害。 
　　史臣曰：上古之世，父不哭子。寿夭悠悠，尚嗟恒事。况夫正体东储，方树年德；重基累叶，载茂皇家；守器之君，已知耕稼，虽温文具美，交弘盛迹，武运将终，先期夙殒，传之幼少，以速颠危。推此而论，亦有冥数矣。 
　　赞曰：二象垂则，三星丽天。树嫡惟长，义匪求贤。方为守器，植命不延。 
列传第三 豫章文献王 
　　豫章文献王嶷，字宣俨，太祖第二子。宽仁弘雅，有大成之量，太祖特钟爱焉。起家为太学博士、长城令，入为尚书左民郎、钱唐令。太祖破薛索儿，改封西阳，以先爵赐为晋寿县侯。除通直散骑侍郎，以偏忧去官。桂阳之役，太祖出顿新亭垒，板嶷为宁朔将军，领兵卫从。休范率士卒攻垒南，嶷执白虎幡督战，屡摧却之。事宁，迁中书郎。寻为安远护军、武陵内史。 
　　时沈攸之责赕，伐荆州界内诸蛮，遂及五溪，禁断鱼盐。群蛮怒，酉溪蛮王田头拟杀攸之使，攸之责赕千万，头拟输五百万，发气死。其弟娄侯篡立，头拟子田都走入獠中。于是蛮部大乱，抄掠平民，至郡城下。嶷遣队主张莫儿率将吏击破之。田都自獠中请立，而娄侯惧，亦归附。嶷诛娄侯于郡狱，命田都继其父，蛮众乃安。入为宋顺帝车骑谘议参军、府掾，转骠骑，仍迁从事中郎。诣司徒袁粲，粲谓人曰：“后来佳器也。” 
　　太祖在领军府，嶷居青溪宅。苍梧王夜中微行，欲掩袭宅内，嶷令左右舞刀戟于中庭，苍梧从墙间窥见，以为有备，乃去。太祖带南兖州，镇军府长史萧顺之在镇，忧危既切，期渡江北起兵。嶷谏曰：“主上狂凶，人下不自保，单行道路，易以立功。外州起兵，鲜有克胜。物情疑惑，必先人受祸。今于此立计，万不可失。”苍梧王殒，太祖报嶷曰：“大事已判，汝明可早入。”顺帝即位，转侍中，总宫内直卫。 
　　沈攸之之难，太祖入朝堂，嶷出镇东府，加冠军将军。袁粲举兵夕，丹阳丞王逊告变，先至东府，嶷遣帐内军主戴元孙二千人随薛道渊等俱至石头，焚门之功，元孙预焉。先是王蕴荐部曲六十人助为城防，实以为内应也。嶷知蕴怀贰，不给其仗，散处外省。及难作搜检，皆已亡去。迁中领军，加散骑常侍。上流平后，世祖自寻阳还，嶷出为使持节、都督江州豫州之新蔡晋熙二郡军事、左将军、江州刺史，常侍如故。给鼓吹一部。以定策功，改封永安县公，千五百户。仍徙都督荆湘、雍、益、梁、宁、南、北秦八州诸军事、镇西将军、荆州刺史，持节、常侍如故。 
　　时太祖辅政，嶷务在省约，停府州仪迎物。初，沈攸之欲聚众，开民相告，士庶坐执役者甚众。嶷至镇，一日遣三千余人。见囚五岁刑以下不连台者，皆原遣。以市税重滥，更定樢格，以税还民。禁诸市调及苗籍。二千石官长不得与人为市，诸曹吏听分番假。百姓甚悦。禅让之间，世祖欲速定大业，嶷依违其事，默无所言。建元元年，太祖即位，赦诏未至，嶷先下令蠲除部内升明二年以前逋负。迁侍中，尚书令，都督扬、南徐二州诸军事，骠骑大将军，开府仪同三司，扬州刺史，持节如故。封豫章郡王，邑三千户。仆射王俭笺曰：“旧楚萧条，仍岁多故，荒民散亡，实须缉理。公临莅甫尔，英风惟穆，江、汉来苏，八州慕义。自庾亮以来，荆楚无复如此美政。古人期月有成，而公旬日致治，岂不休哉！” 
　　会北虏动，上思为经略，乃诏曰：“神牧总司王畿，诚为治要；荆楚领驭遐远，任寄弘隆。自顷公私凋尽，绥抚之宜，尤重恒日。”复以为都督荆、湘、雍、益、梁、宁、南、北秦八州诸军事，南蛮校尉，荆、湘二州刺史，持节、侍中、将军、开府如故。晋宋之际，刺史多不领南蛮，别以重人居之，至是有二府二州。荆州资费岁钱三千万，布万匹，米六万斛，又以江、湘二州米十万斛给镇府；湘州资费岁七百万，布三千匹，米五万斛；南蛮资费岁三百万，布万匹，绵千斤，绢三百匹，米千斛，近代莫比也。寻给油络侠望车。 
　　二年春，虏寇司、豫二州，嶷表遣南蛮司马崔慧景北讨，又分遣中兵参军萧惠朗援司州，屯西关。虏军济淮攻寿春，分骑当出随、邓，众以为忧。嶷曰：“虏入春夏，非动众时，令豫、司强守，遏其津要；彼见坚严，自当溃散，必不敢越二镇而南也。”是时纂严，嶷以荆州邻接蛮、蜑，虑其生心，令镇内皆缓服。既而虏竟不出樊、邓，于寿春败走。寻给班剑二十人。 
　　其夏，于南蛮园东南开馆立学，上表言状。置生四十人，取旧族父祖位正佐台郎，年二十五以下十五以上补之；置儒林参军一人，文学祭酒一人，劝学从事二人，行释菜礼。以谷过贱，听民以米当口钱，优评斛一百。 
　　义阳劫帅张群亡命积年，鼓行为贼，义阳、武陵、天门、南平四郡界，被其残破。沈攸之连讨不能禽，乃首用之。攸之起事，群从下郢，于路先叛，结寨于三溪，依据深险。嶷遣中兵参军虞欣祖为义阳太守，使降意诱纳之，厚为礼遗，于坐斩首，其党数百人皆散，四郡获安。 
　　入为都督扬南徐二州诸军事、中书监、司空、扬州刺史，持节、侍中如故。加兵置佐。以前军临川王映府文武配司空府。嶷以将还都，修治廨宇及路陌，东归部曲不得赍府州物出城。发江津，士女观送数千人，皆垂泣。嶷发江陵感疾，至京师未瘳，上深忧虑，为之大赦，三年六月壬子赦令是也。疾愈，上幸东府设金石乐，敕得乘舆至宫六门。 
