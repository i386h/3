<!-- { "loadSidebar": true } -->
　　永明五年，吴兴东迁民吴休之家女人双生二儿，胸以下齐以上合。 
　　京房《易传》曰：“野兽入邑，其邑大虚。”又曰：“野兽无故入邑朝廷门及宫府中者，邑逆且虚。” 
　　永明中，南海王子罕为南兖州刺史，有獐入广陵城，投井而死，又有象至广陵，是后刺史安王子敬于镇被害。 
　　建武四年春，当郊治圜丘，宿设已毕，夜虎攫伤人。 
　　建武中，有鹿入景皇寝庙，皆为上崩及禅代也。凡无占者，皆为不应本传。 
　　赞曰：木怪夔魍，火为水妃。土产载物，金作明威。形声异迹，影响同归。皆由象应，莫不类推。 
列传第一 皇后 
　　六宫位号，汉、魏以来，因袭增置，世不同矣。建元元年，有司奏置贵嫔、夫人、贵人为三夫人，修华、修仪、修容、淑妃、淑媛、淑仪、婕妤、容华、充华为九嫔，美人、中才人、才人为散职。永明元年，有司奏贵妃、淑妃并加金章紫绶，佩于窴玉。淑妃旧拟九棘，以淑为温恭之称，妃为亚后之名，进同贵妃，以比三司。夫人之号，不殊蕃国。降淑媛以比九卿。七年，复置昭容，位在九嫔。建元三年，太子宫置三内职，良娣比开国侯，保林比五等侯，才人比驸马都尉。 
　　宣孝陈皇后，讳道正，临淮东阳人，魏司徒陈矫後。父肇之，郡孝廉。后少家贫，勤织作。家人矜其劳，或止之，后终不改。嫁于宣帝，庶生衡阳元王道度、始安贞王道生，后生太祖。太祖年二岁，乳人乏乳，后梦人以两瓯麻粥与之，觉而乳大出，异而说之。宣帝从仕在外，后常留家治事教子孙。有相者谓后曰：“夫人有贵子而不见也。”后叹曰：“我三儿谁当应之！”呼太祖小字曰：“正应是汝耳。”宣帝殂后，后亲自执勤，婢使有过误，恕不问也。太祖虽从官，而家业本贫，为建康令时，高宗等冬月犹无缣纩，而奉膳甚厚。后每撤去兼肉，曰：“于我过足矣。”殂于县舍，年七十三。升明三年，追赠竟陵公国太夫人，蜜印，画青绶，祠以太牢；建元元年，追尊孝皇后。赠外祖父肇之金紫光禄大夫，谥曰敬侯。后母胡氏为永昌县靖君。 
　　高昭刘皇后，讳智容，广陵人也。祖玄之，父寿之，并员外郎。后母桓氏梦吞玉胜生后，时有紫光满室，以告寿之，寿之曰：“恨非是男。”桓曰：“虽女，亦足兴家矣。”后母寝卧，家人常见上如有云气焉。年十余岁，归太祖，严正有礼法，家庭肃然。宋泰豫元年殂，年五十。归葬宣帝墓侧，今泰安陵也。门生王清与墓工始下锸，有白兔跳起，寻之不得，及坟成，兔还栖其上。升明二年，赠竟陵公国夫人；三年，赠齐国妃；印绶如太妃。建元元年，尊谥昭皇后。三年，赠后父金紫光禄大夫，母桓氏上虞都乡君；寿之子兴道司徒属，文蔚豫章内史，义徽光禄大夫，义伦通直郎。 
　　武穆裴皇后，讳惠昭，河东闻喜人也。祖朴之，给事中。父玑之，左军参军。后少与豫章王妃庾氏为娣姒，庾氏勤女工，奉事太祖、昭后恭谨不倦，后不能及，故不为舅姑所重，世祖家好亦薄焉。性刚严，竟陵王子良妃袁氏布衣时有过，后加训罚。升明三年，为齐世子妃。建元元年，为皇太子妃。三年，后薨。谥穆妃，葬休安陵。世祖即位，追尊皇后。赠玑之金紫光禄大夫，后母檀氏余杭广昌乡元君。 
　　旧显阳、昭阳殿，太后、皇后所居也。永明中无太后、皇后，羊贵嫔居昭阳殿西，范贵妃居昭阳殿东，宠姬荀昭华居凤华柏殿。宫内御所居寿昌画殿南阁，置白鹭鼓吹二部，乾光殿东西头，置钟磬两厢，皆宴乐处也。上数游幸诸苑囿，载宫人从後车。宫内深隐，不闻端门鼓漏声，置钟于景阳楼上，宫人闻钟声，早起装饰。至今此钟唯应五鼓及三鼓也。车驾数幸琅邪城，宫人常从，早发至湖北埭，鸡始鸣。 
　　吴郡韩兰英，妇人有文辞。宋孝武世，献《中兴赋》，被赏入宫。宋明帝世，用为宫中职僚。世祖以为博士，教六宫书学，以其年老多识，呼为“韩公”。 
　　文安王皇后，讳宝明，琅邪临沂人也。祖韶之，吴兴太守，父晔之，太宰祭酒。宋世，太祖为文惠太子纳后，桂阳贼至，太祖在新亭，传言已没，宅复为人所抄掠，文惠太子、竟陵王子良奉穆后、庾妃及后挺身送后兄昺之家，事平乃出。建元元年，为南郡王妃。四年，为皇太子妃，无宠。太子为宫人制新丽衣裳及首饰，而后床帷陈设故旧，钗镊十余枚。永明十一年，为皇太孙太妃。郁林即位，尊为皇太后，称宣德宫。赠后父金紫光禄大夫，母桓氏丰安县君。其年十二月，备法驾谒太庙，高宗即位，出居鄱阳王故第，为宣德宫。永元三年，梁王定京邑，迎后入宫称制，至禅位。天监十一年，薨，年五十八。葬崇安陵。谥曰安后。兄晃义兴太守。 
　　郁林王何妃，名婧英，庐江灊人，抚军将军戢之女也。永明二年，纳为南郡王妃。十一年，为皇太孙妃。郁林王即位，为皇后。嫡母刘氏为高昌县都乡君，所生母宋氏，为余杭广昌乡君。将拜，镜在床无故堕地。其冬，与太后同日谒太庙。后禀性淫乱，为妃时，便与外人奸通。在后宫，复通帝左右杨珉之，与同寝处如伉俪。珉之又与帝相爱亵，故帝恣之。迎后亲戚入宫，赏赐人百数十万。以世祖耀灵殿处后家属。帝被废，后贬为王妃。 
　　海陵王王妃，名韶明，琅邪临沂人，太常慈女也。永明八年，纳为临汝公夫人。郁林即位，为新安王妃。延兴元年，为皇后。其年，降为海陵王妃。 
　　明敬刘皇后，讳惠端，彭城人，光禄大夫道弘孙也。太祖为高宗纳之。建元三年，除西昌侯夫人。永明七年，卒，葬江乘县张山。延兴元年，赠宣城王妃；高宗即位，追尊为敬皇后。赠父通直郎景猷金紫光禄大夫，母王氏平阳乡君。永泰元年，高宗崩，改葬，祔于兴安陵。 
　　东昏褚皇后，名令璩，河南阳翟人，太常澄女也。建武二年，纳为皇太子妃。明年，谒敬后庙。东昏即位，为皇后。帝宠潘妃，后不被遇。黄淑仪生太子诵，东昏废，并为庶人。 
　　和帝王皇后，名蕣华，琅邪临沂人，太尉俭孙也。初为随王妃。中兴元年，为皇后。帝禅位，后降为妃。 
　　史臣曰：后妃之德，著自风谣，义起闺房，而道化天下。缲盆献种，罔非耕织，佩管晨兴，与子同事，可以光熙阃业，作俪公侯。孝、昭二后，并有贤明之训，不得母临万国。宝命方昌，椒庭虚位，有妇人焉，空慕周兴，祯符显瑞，徒萃徽名。若使掖作同休，阴教远燮，则马、邓风流，复存乎此。太祖创命，宫禁贬约，毁宋明之紫极，革前代之逾奢，衣不文绣，色无红采，永巷贫空，有同素室。世祖嗣位，运藉休平，寿昌前兴，凤华晚构，香柏文柽，花梁绣柱，雕金镂宝，颇用房帷，赵瑟《吴趋》，承闲奏曲，岁费傍恩，足使充牣，事由私蓄，无损国储。高宗仗数矫情，外行俭陋，内奉宫业，曾莫云改。东昏丧道，侈风大扇，销糜海内，以赡浮饰，哲妇倾城，同符殷、夏。呜呼！所以垂戒于方来也。 
　　赞曰：宣武孝则，识有先知。高昭诞武，世载母仪。裴穆储阃，位亦从隳。明敬典册，配在宗枝。秋宫亦遽，轩景前亏。文安废主，百忧已离。中兴秉制，揖让弘规。 
列传第二 文惠太子 
　　文惠太子长懋，字云乔，世祖长子也。世祖年未弱冠而生太子，为太祖所爱。姿容丰润，小字白泽。宋元徽末，随世祖在郢。世祖还镇盆城拒沈攸之，使太子劳接将帅，亲侍军旅。除秘书郎，不拜。授辅国将军，迁晋熙王抚军主簿。事宁，世祖遣太子还都。太祖方创霸业，心存嫡嗣，谓太子曰：“汝还，吾事办矣。”处之府东斋，令通文武宾客。敕荀伯玉曰：“我出行日，城中军悉受长懋节度。我虽不行，内外直防及诸门甲兵，悉令长懋时时履行。”转秘书丞，以与宣帝讳同，不就，改除中书郎，迁黄门侍郎，未拜。升明三年，太祖将受禅，世祖已还京师，以襄阳兵马重镇，不欲处他族，出太子为持节、都督雍梁二州、郢州之竟陵、司州之随郡军事、左中郎将、宁蛮校尉、雍州刺史。 
　　建元元年，封南郡王，邑二千户。江左未有嫡皇孙封王，始自此也。进号征虏将军。先是，梁州刺史范柏年诱降晋寿亡命李乌奴，讨平氐贼杨城、苏道炽等，颇著威名。沈攸之事起，柏年遣将阴广宗领军出魏兴声援京师，而候望形势。事平，朝廷遣王玄邈代之。乌奴劝柏年据汉中不受命，柏年计未决，玄邈已至，柏年迟回魏兴不肯下。太子虑其为变，乃遣说柏年，许启为府长史，柏年乃进襄阳，因执诛之。柏年，梓潼人，徙居华阳，世为土豪，知名州里。宋泰始中，氐寇断晋寿道，柏年以仓部郎假节领数百人慰劳通路，自益州道报命。除晋寿太守。讨平氐贼，遂为梁州。柏年强立，善言事，以应对为宋明帝所知。既被诛，巴西太守柳弘称启太祖，敕答曰：“柏年幸可不尔，为之恨恨！”时襄阳有盗发古冢者，相传云是楚王冢，大获宝物玉屐、玉屏风、竹简书、青丝编。简广数分，长二尺，皮节如新。盗以把火自照，后人有得十余简，以示抚军王僧虔，僧虔云是科斗书《考工记》，《周官》所阙文也。是时州遣按验，颇得遗物，故有同异之论。会北虏南侵，上虑当出樊、沔。二年，征为侍中、中军将军，置府，镇石头。 
　　穆妃薨，成服日，车驾出临丧，朝议疑太子应出门迎。左仆射王俭曰：“寻《礼记·服问》‘君所主夫人妻、太子、嫡妇’，言国君为此三人为主丧也。今鸾舆临降，自以主丧而至，虽因事抚慰，义不在吊，南郡以下不应出门奉迎。但尊极所临，礼有变革，权去杖绖，移立户外，足表情敬，无烦止哭。皇太子既一宫之主，自应以车驾幸宫，依常奉候。既当成服之日，吉凶不容相干，宜以衰帻行事。望拜止哭，率由旧章。尊驾不以临吊，奉迎则惟常体，求之情礼，如为可安。”解侍中。上以太子哀疾，不宜居石头山障，移镇西州。四年，迁使持节、都督南徐兖二州诸军事、征北将军、南徐州刺史。世祖即位，为皇太子。 
　　初，太祖好《左氏春秋》，太子承旨讽诵，以为口实。即正位东储，善立名尚，礼接文士，畜养武人，皆亲近左右，布在省闼。永明三年，于崇正殿讲《孝经》，少傅王俭以擿句令太子仆周颙撰为义疏。 
