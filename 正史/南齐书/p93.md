<!-- { "loadSidebar": true } -->
　　宏既经古洛，是岁下伪诏尚书思慎曰：“夫覆载垂化，必由四气运其功，曦曜望舒，亦须五星助其晖。仰惟圣母，睿识自天，业高旷古，将稽详典范，日新皇度。不图罪逆招祸，奄丁穷罚，追惟罔极，永无逮及。思遵先旨，敕造明堂之样。卿所制体含六合，事越中古，理圆义备，可轨之千载。信是应世之材，先固之器也。群臣瞻见模样，莫不佥然欲速造，朕以寡昧，亦思造盛礼。卿可即于今岁停宫城之作，营建此构。兴皇代之奇制，远成先志，近副朕怀。”又诏公卿参定刑律。又诏罢臈前傩，唯年一傩。又诏：“季冬朝贺，典无成文，以袴褶事非礼敬之谓，若置寒朝服，徒成烦浊，自今罢小岁贺，岁初一贺。”又诏：“王爵非庶姓所僭，伯号是五等常秩。烈祖之胄，仍本王爵，其余王皆为公，公转为侯，侯即为伯，子男如旧。虽名易于本，而品不异昔。公第一品，侯第二品，伯第三品，子第四品，男第五品。 
　　十年，上遣司徒参军萧琛、范云北使。宏西郊，即前祠天坛处也。宏与伪公卿从二十余骑戎服绕坛，宏一周，公卿七匝，谓之蹋坛。明日，复戎服登坛祠天，宏又绕三匝，公卿七匝，谓之绕天。以绳相交络，纽木枝枨，覆以青缯，形制平圆，下容百人坐，谓之为伞，一云“百子帐”也。于此下宴息。次祠庙及布政明堂，皆引朝廷使人观视。每使至，宏亲相应接，申以言义。甚重齐人，常谓其臣下曰：“江南多好臣。”伪侍臣李元凯对曰：“江南多好臣，岁一易主；江北无好臣，而百年一主。”宏大惭，出元凯为雍州长史，俄召复职。 
　　世祖初，治白下，谓人曰：“我欲以此城为上顿处。”后于石头造露车三千乘，欲步道取彭城，形迹颇著。先是八年北使颜幼明、刘思敩反命，伪南部尚书李思冲曰：“二国之和，义在庇民。如闻南朝大造舟车，欲侵淮、泗，推心相期，何应如此？”幼明曰：“主上方弘大信于天下，不失臣妾。既与辑和，何容二三其德？疆场之言，差不足信。且朝廷若必赫怒，使守在外，亦不近相淮濆。”思冲曰：“我国之强，经略淮东，何患不荡海东岳，政存于信誓耳。且和好既结，岂可复有不信？昔华元、子反，战伐之际，尚能以诚相告，此意良慕也。”幼明曰：“卿未有子反之急，讵求登床之请？” 
　　是后宏亦欲南侵徐、豫，于淮、泗间大积马刍。十一年，遣露布并上书，称当南寇。世祖发扬、徐州民丁，广设召募。北地人支酉聚数千人，于长安城北西山起义。遣使告梁州刺史阴智伯。秦州人王度人起义应酉，攻获伪刺史刘藻，秦、雍间七州民皆响震，众至十万，各自保壁，望朝廷救其兵。宏遣弟伪河南王干、尚书卢阳乌击秦、雍义军，干大败。酉迎战，进至咸阳北浊谷，围伪司空长洛王缪老生，合战，又大破之，老生走还长安。梁州刺史阴智伯遣军主席德仁、张弘林等数千人应接酉等，进向长安，所至皆靡。 
　　会世祖崩，宏闻关中危急，乃称闻丧退师。太和十七年八月，使持节、安南大将军、都督徐青齐三州诸军事、南中郎将、徐州刺史、广陵侯府长史、带淮阳太守鹿树生移齐兖州府长史府：“奉被行所尚书符腾诏：皇师电举，摇旆南指，誓清江祲，志廓衡霭。以去月下旬，济次河洛。前使人邢峦等至，审知彼有大艾。以《春秋》之义，闻丧寝伐。爰敕有司，辍銮止轫，休马华阳，戢戈嵩北。便肇经周制，光宅中区，永皇基于无穷，恢盛业乎万祀。宸居重正，鸿化增新，四海承休，莫不铭庆。故以往示如律令。”并遣使吊国讳。遣伪大将杨大眼、张聪明等数万人攻酉，酉、广等并见杀。 
　　隆昌元年，遣司徒参军刘敩、车骑参军沈宏报使至北。宏称字玄览。其夏，虏平北将军鲁直清率众降，以为督洛州军事，领平戎校尉、征虏将军、洛州刺史。是岁，宏徙都洛阳，改姓元氏。初，匈奴女名托跋，妻李陵，胡俗以母名为姓，故虏为李陵之后，虏甚讳之，有言其是陵后者，辄见杀，至是乃改姓焉。 
　　宏闻高宗践阼非正，既新移都，兼欲大示威力，是冬，自率大众分寇豫、徐、司、梁四州。遣伪荆州刺史薛真度、尚书郗祁阿婆出南阳，向沙堨，筑垒开沟，为南阳太守房伯玉、新野太守刘思忌所破。 
　　建武二年春，高宗遣镇南将军王广之出司州，右仆射沈文季出豫州，左卫将军崔慧景出徐州。宏自率众至寿阳，军中有黑毡行殿，容二十人坐，辇边皆三郎曷刺真，槊多白真毦，铁骑为群，前后相接。步军皆乌盾槊，缀接以黑虾蟆幡。牛车及驴、骆驼载军资妓女，三十许万人。不攻城，登八公山，赋诗而去。别围钟离城，徐州刺史萧惠休、辅国将军申希祖拒守，出兵奋击，宏众败，多赴淮死。乃分军据邵阳州，栅断水路，夹筑二城。右卫将军萧坦之遣军主裴叔业攻二城，拔之。惠休又募人出烧虏攻城车，虏力竭不能克。 
　　王奂之诛，子肃奔虏，宏以为镇南将军、南豫州刺史。遣肃与刘昶号二十万众，围义阳。司州刺史萧诞拒战，虏筑围堑栅三重，烧居民净尽，并力攻城，城中负盾而立。王广之都督救援，虏遣三万余人逆攻太子右率萧季敞于下梁，季敞战不利。司州城内告急，王广之遣军主黄门侍郎梁王间道先进，与太子右率萧诔、辅国将军徐玄庆、荆州军主鲁休烈据贤首山，出虏不备。城内见援军至，萧诞遣长史王伯瑜及军主崔恭祖出攻虏栅，因风放火，梁王等众军自外击之，昶、肃弃围引退，追击破之。 
　　辅国将军桓和出西阴平，伪鲁郡公郯城戍主带莫楼、伪东海太守江道僧设伏路侧，和与合战，大败之。青、徐民降者百余家。青、冀二州刺史王洪范遣军主崔延攻虏纪城，并拔之。宏先又遣伪尚书卢阳乌、华州刺史韦灵智攻赭阳城，北襄城太守成公期拒守。虏攻城百余日，设以钩冲，不舍昼夜，期所杀伤数千人。台又遣军主垣历生、蔡道贵救援，阳乌等退，官军追击破之。夏，虏又攻司州栎城二戍，戍主魏僧岷、朱僧起拒败之。 
　　伪安南将军、梁州刺史魏郡王元英十万余人通斜谷，寇南郑。梁州刺史萧懿遣军主姜山安、赵超宗等数军万余人，分据角弩、白马、沮水拒战，大败。英进围南郑，土山冲车，昼夜不息。懿率东从兵二千余人固守拒战，随手摧却。英攻城自春至夏六十余日不下，死伤甚众，军牛粮尽，捣曲为食，畜菜叶直千钱。懿先遣军主韩嵩等征獠，回军援州城，至黄牛川，为虏所破。懿遣氐人杨元秀还仇池，说氐起兵断虏运道，氐即举众攻破虏历城、崿兰、骆谷、仇池、平洛、苏勒六戍。伪尚书北梁州刺史辛黑末战死。英遣军副仇池公杨灵珍据泥公山，武兴城主杨集始遣弟集朗与归国氐杨馥之及义军主徐曜甫迎战于黄亘，大败奔归。时梁州土豪范凝、梁季群于家请英设会，伏兵欲杀英，事觉，英执季群杀之，凝窜走。英退保浊水，闻氐众盛，与杨灵珍复俱退入斜谷，会天大雨，军马含渍，截竹煮米，于马上持炬炊而食，英至下辨，灵珍弟婆罗阿卜珍反，袭击，英众散，射中英颊。伪陵江将军悦杨生领铁骑死战救之，得免。梁、汉平。武都太守杜灵瑗、奋武将军望法憘、宁朔将军望法泰、州治中皇甫耽并拒虏战死。追赠灵瑗、法憘羽林监，法泰积射将军。 
　　时伪洛州刺史贾异寇甲口，为上洛太守李静所破。三年，虏又攻司州栎城，为戍主魏僧岷所拒破。秋，虏遣军袭涟口，东海太守郑延祉弃西城走，东城犹固守，台遣冠军将军兖州刺史徐玄庆救援，虏引退，延祉伏罪。 
　　初，伪太后冯氏兄昌黎王冯莎二女，大冯美而有疾，为尼；小冯为宏皇后，生伪太子询。后大冯疾差，宏纳为昭仪。宏初徙都，询意不乐，思归桑乾。宏制衣冠与之，询窃毁裂，解发为编服左衽。大冯有宠，日夜谗询。宏出邺城马射，询因是欲叛北归，密选宫中御马三千匹置河阴渚。皇后闻之，召执询，驰使告宏，宏徙询无鼻城，在河桥北二里，寻杀之，以庶人礼葬。立大冯为皇后，便立伪太子恪，是岁，伪太和二十年也。 
　　伪征北将军恒州刺史钜鹿公伏鹿孤贺鹿浑守桑乾，宏从叔平阳王安寿戍怀栅，在桑乾西北。浑非宏任用中国人，与伪定州刺史冯翊公目邻、安乐公托跋阿干儿谋立安寿，分据河北。期久不遂，安寿惧，告宏。杀浑等数百人，任安寿如故。 
　　先是伪荆州刺史薛真度、尚书郄祁阿婆为房伯玉所破，宏怒，以南阳小郡，誓取灭之。四年，自率军向雍州。宏先至南阳，房伯玉婴城拒守。宏从数万骑，罩黄伞，去城一里。遣伪中书舍人公孙云谓伯玉曰：“我今荡一六合，与先行异。先行冬去春还，不为停久；今誓不有所克，终不还北，停此或三五年。卿此城是我六龙之首，无容不先攻取。远一年，中不过百日，近不过一月，非为难殄。若不改迷，当斩卿首，枭之军门。阖城无贰，幸可改祸为福。但卿有三罪，今令卿知。卿先事武帝，蒙在左右，不能尽节前主，而尽节今主，此是一罪。前岁遣偏师薛真度暂来此，卿遂破伤，此是二罪。武帝之胤悉被诛戮，初无报效，而反为今主尽节，违天害理，此是三罪。不可容恕，听卿三思，勿令阖城受苦。”伯玉遣军副乐稚柔答曰：“承欲见攻围，期于必克，卑微常人，得抗大威，真可谓获其死所。先蒙武帝采拔，赐预左右，犬马知恩，宁容无感。但隆昌、延兴，昏悖违常，圣明纂业，家国不殊。此则进不负心，退不愧幽。前岁薛真度导诱边氓，遂见陵突，既荷国恩，聊尔扑扫。回已而言，应略此责。”宏引军向城南寺前顿止，从东南角沟桥上过，伯玉先遣勇士数人著斑衣虎头帽，从伏窦下忽出，宏人马惊退，杀数人，宏呼善射将原灵度射之，应弦而倒。宏乃过。宏时大举南寇，伪咸阳王元憘、彭城王元勰、常侍王元嵩、宝掌王元丽、广陵侯元燮、都督大将军刘昶、王肃、杨大眼、奚康生、长孙稚等三十六军，前后相继，众号百万。其诸王军朱色鼓，公侯绿色鼓，伯子男黑色鼓，并有鼙角，吹唇沸地。 
