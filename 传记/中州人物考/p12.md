<!-- { "loadSidebar": true } -->
　　文炳字夣石郑州人幼以名节自励事亲以孝闻中天启丁卯举人崇祯戊辰进士寿阳榆次两为县尹皆以循良着闻擢礼科给事中抗论不回转蒲州道再转副使分守兾宁道甲申二月流贼满太原炳调度拒守书夜不懈贼百法力攻城上矢石俱尽万莫能支炳乃北向拜曰臣力竭矣城陷被执贼知其清正欲官之炳仗义挺身惟求速死强以食以手挥于地贼怒刼之以兵炳引颈就之士民拥门保救贼劝谕再三不忍加害炳骂愈厉贼知其志不可夺乃杀之炳坦然曰成仁取义吾事毕矣妻赵氏妾李氏俱投井死仆戴守经为收殓三尸子兆夣尚幼为贼携去其弟文灿追营寻获晋士民念炳德俱义助归里炳居乡多懿行尝输粟救荒全活亿万人他如焚劵助丧捐金修城约束宗藩调停地方利弊一一皆实心任之后以众论公举崇祀乡贤
　　野史氏曰夣石立身居官未得尽悉然当贼焰方张而孤城自守惟有仗节死义以报君父此间不容髪之会也君子而不仁多因此处不断

　　赵布政建极

　　建极号石帆永宁县人万厯已未进士官山西布政逆闯陷太原公抗节骂贼碎首刃下疏内称其节烈如此

　　冯庠生奋庸

　　奋庸宜阳县庠生赋性醇谨闻张信民倡道渑池即负笈率妻子徃游随设科于正学书院训诂诸生渑庠生半出其门及冦陷渑池为贼所执奋庸以大义责之贼怒命之屈膝奋庸大骂贼遂裂尸至死骂不絶口一门被害所著有观灯说格物图说行于世

　　靳光禄谦吉

　　谦吉字羲箴卢氏人万厯戊午举人崇祯癸酉流贼陷卢氏谦吉被执令之跪挺身不屈骂不絶口贼怒杀之卒年三十八抚按以节闻于朝下诏优恤南渡赠光禄寺丞
　　野史氏曰公之死人谓其为孝廉也不妨稍为圆通我正谓其为孝亷也岂容不爱节义子曰志士仁人有杀身以成仁无求生以害仁其斯人之徒与

　　李举人毓梁

　　毓梁字石林孟县人崇祯壬午举人逆闯陷京师毓梁闻之即誓死以殉会伪官持檄促之北上拜辞其母遂自缢而死吊者皆恸其母宋谈笑自若以为得死所也人髙其义为建祠
　　野史氏曰贞女未字闭门待聘惟父母之命是从如强有力者胁而嫁之贞女不愿也与其委顺而失身何如殒身以矢志余于诸君之死或慷慨或从容其迹不同而较然不欺其志则一焉石林母犹慨然以成子之志滂母比隆视侃母以功名成其子者尤难矣

　　贺副使仲轼

　　仲轼字景瞻获嘉人父盛瑞进士歴叅议为膳部郎以清直着轼少而近痴嗜读无他好幼有羸疾盛瑞忧之居宿于外三年絶荤酒疾得瘳癸卯举于乡庚戌成进士筮仕醴泉令以艰归服除补青浦醴故刁悍轼严之以法分校闱中称得士青浦有投献之弊轼下令田归绅士役仍本人弊遂除为海忠介瑞新祠宇礼敬隐逸士陈继儒任诸要人右庚申升刑部主事先是盛瑞修干清坤宁两宫以节省塞漏巵杜请托竟中以考功法轼上疏据实辨得明迁戸部出守鎭江漕使以船不敷欲分派诸运船弁借口恐有沉溺公曰该弁恐妨私货耳下令有任洒派余米即行更领漕使如其言无敢作梗者先是黔中用兵募鎭弁有能运饷至黔酬以卫印指挥戴天锡往竣而卫弁悬印不让出令者置不问公力争曰天下事遇难苦则愚者职其劳遇安逸则狡者享其利才知之士所以吞声而天下事卒至不可收拾宁直为戴弁地耶上官竟不能夺丹阳姜志礼以忤魏党罢归部札为赵南星招尾后止书姜志礼三字院道檄令提勘轼曰姜系四品京堂不奉旨谁敢擅提竟不问院道以利害严驳轼曰择祸莫若守正之不移丁丑升陕西西宁道为珰贤私人所衔劾有负厂臣急公之意镌级不果行癸酉复起轼武德道御史袁化中死逆珰久未塟公捐金为襄其事流冦猖獗烈宗避殿撤乐圣语谆谆轼读而垂涕作道约谕所属文武将吏人人感动及旋里行李萧然居家课弟侄軰不独在举子业辛巳蝗旱施榖百石全活者数百人居继母艰闭门著书翻驳古今成案独伸胸臆所欲言甲申二月冦氛相逼所在纳欵轼不时画几案上曰人臣大节难亏读书贵有实用伪官到县要轼入城公将帖掷地大怒曰贼敢见我乎谓弟侄曰道二仁与不仁而已矣出此入彼一生功力在此吾今得死所后至巨栢庄具衣冠向北拜阙继登茔辞祖考复立侄行素之子为嗣孙题壁曰土崩瓦解到处成风亘古及今未闻此事予幼承父训忠孝传家国家一旦有急不以死报何以对吾皇何以对吾祖考即登楼取酒与弟侄谈笑自若复书今日方知贺景瞻促弟侄下楼扃其户遂自缢东间北向妻恭人王氏西向妾李氏张氏王氏俱缢于西以次东向是日天忽书晦烈风折木伐屋歴三日夜颜色如生伪官亦惊叹罗拜卒年六十五岁所著有栢园初草冬官纪事春秋归义八卦等集共八十四卷
　　野史氏曰余尝叙列迩来忠臣殒身于魏珰者若而人自杨涟左光斗而下一一可指数也甲申天子死社稷致命遂志者若而人范景文倪元璐而下一一可指数也然杨左诸公被逮下狱范倪诸公国破君亡义不容茍生势无可逃遁只有一死以报君父而已矣若公者既身在林泉微箕靖献于身前夷齐稿骸于事后亦无不可乃矢志就义妻妾同殉急遽不违礼殆与刘宗周同一科是可谓善处死者总之仗节殉义之臣须具一知中之愚仁中之过方得淋漓足色彼仁柔者悠忽不断知巧者规避多端一瞬失之终身莫赎从来坐此咎者正自不少公策死之道可谓仁至义尽矣

　　庐江王【附长子翊檭】

　　王分封怀庆庐江王逆闯破怀庆贼欲令王降王公服端坐大骂曰吾天朝藩王岂降汝逆贼乎不屈死之长子翊檭被逆贼执之北上甲申三月过定兴县之故城店题自赞附乡之耆老遂絶粒前途死之赞云国祚頺倾父子遭刼一死怀阳一死冀北义闗忠孝夫复何说望阙瞻云泪流襟血天道如此善恶难别孤魂不散侍君父侧骨无人收肝肠痛裂史官有知标我苦节
　　野史氏曰世子手书得之许生藏之已十四年矣屡入山屡入水此纸幸存而世子之忠孝大节昭如星日余来蘓门闻庐江王殉义甚烈而世子复有父风父子亦贤矣哉特表而出之

　　刘文正理顺

　　理顺号湛露■〈木巳〉县人弥月而孤母育教甫成童而孝弟肫肫宗族乡党咸嘉尚之弱冠举于乡清修自励不逐时趋屡困公交车戚友有目其寒者有嗤其老者皆置不较亦有指囷分宅如昔人哀王孙者则识其惠偿其直平仲久敬之谊盖无忝焉思以一身维系风化纲纪人伦且诲子学贵为第一流人以为吾受困者在病吾得力者正在病周程张朱今知所从事矣但云博一第非所愿也甲戌成进士殿试第一除翰林修撰与刘宗周金铉陈龙正作知已交司起居注管理六曹章奏纂修大明会典及程子武经七书他人故事而已理顺则悉心讨论俾为后日法继登经筵启沃独任多所指陈又遵旨条列俱蒙嘉纳至侍讲青宫虽对少主倍为庄毅典试闽中与呉公甘来声气孚合一榜称得人后癸未同考礼闱甲申同日殉难丽泽之益如此知制诰时不事丽辞专以矜重端庄为体一日上欲勉励阁臣阁臣不便撰勅命制诰者为之理顺所撰规戒甚至雅称上意遂颁示之是时闯贼盘踞已久理顺习知其势渐薫灼且知建帜拥旄者不肯实心办贼徒将无数金钱为功罪格每切向当事者言而柄非已撡乃叹曰天下事不可为矣吾其与国同休乎甲申三月中旬帝且欲死社稷同乡诸僚佥商进止理顺正色告曰国存与存国亡与亡古之制也无可商量处乃括俸金并旅邸费共得百五十金送城上作犒军需命家僮掘坑数尺为覆柩地十九日寅时整衣冠入朝期急叩帝作背城一战而贼已入城矣归寓有门人傅翰林往谒问所向理顺曰既及吾门尚辨得一字无庸多言也送傅出杜门整冠带袍笏拜谢君亲继配万安人妾李氏各就缢一子尚幼嘱家僮善视乃自讃云成仁取义孔孟所传文信践之吾何不然既占科名岂肯茍全三忠祠里无愧前贤字字端楷其神不乱又云他日来取吾骸恐沿途有刼发者可暴吾柩示之遂缢死后果为贼发三年矣颜色如生理顺生平积徳难以尽述学足济时惜未柄用耳尝曰吾愿在一日维一日纲常盖不惭形影不愧屋漏数百年来大有闗于气运也赠正詹事谥文正
　　野史氏曰公之自讃有云文信践之吾何不然盖明以信国自况余亦谓公于信国事有合焉信国以状元死宋之亡公亦以状元死明之亡乃信国柄用独晚议犹谓其志大才踈惟以衣帯数语留正气于人间若公固心小而才足以有为者未尝一日得展布其所学而视死如归临终赋诗与成仁取义之旨数百年同符其于信国何如也公之言曰我于周程张朱知所从事眞当代大儒也哉才识两合见危授命理学节义统体一身公之死眞不死矣

　　张忠武侯庆臻

　　庆臻号鳯华永城县人惠安伯甲申都城陷全家自焚死恤赠太师谥忠武进侯
　　野史氏曰余于甲申殉义诸公心钦惠安伯之烈节及读其前世叔晖公传乃知贻厥孙谋者其由来逺矣先軰种德后嗣立节此叚因縁断不系乎风水

　　李主事中正

　　中正卢氏人进士官兵部主事流冦破城慷慨死之

　　张治中讃

　　讃永宁人己酉举人为顺天府治中冦变被执不屈死其子太学生祚延同死

　　刘知县芳奕

　　芳奕洛阳人举人慷慨有大略仕昌乐知县归里流冦破城北向自尽

　　刘都督岱

　　岱陜州人神宗昭妃之弟官左都督冦陷京师岱阖门举火自焚男女百余口无一存者

　　来举人秉衡

　　秉衡洛阳人举于乡城破为伪将刘宗敏所执欲其易服收用衡不从遂以鐡火索加其颈死孀母刘妻呉并子同时被害

　　王庠生敏

　　敏光州人为州诸生崇祯乙亥冬流贼攻光州城陷敏与贼巷战死其子管举人亦骂贼死

　　胡庠生诠

　　诠光州生员城陷抱先人木主骂贼赴水死

　　龚庠生业焕

　　业焕光州人廪生城陷与贼巷战死州志列为义烈首

　　【附】元臣蔡子英

