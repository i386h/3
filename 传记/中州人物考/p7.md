<!-- { "loadSidebar": true } -->
　　健字希贤洛阳人父亮华州司训母白氏感异夣而生健骨相瓌伟稍长嗜学无间昼夜尝与阎禹锡论学禹锡改容礼之谓人曰伊洛渊源且有人矣天顺四年进士授编修成化甲午进修撰升春坊丁酉进左庶子丙午升少詹事凡三任皆职辅导丁未孝宗録辅导功升礼部右侍郎兼学士入内阁叅预机务戊申改元弘治知经筵事辛亥进礼部尚书文渊阁大学士寻加少师兼太子太师自戊午以来孝庙御极已十余年益明习机务励精求治而健亦身任天下事凡进用大臣及政事臧否反复侃侃竭忠悃上未尝不嘉纳也健又引李东阳谢迁入同辅政上数御文华殿及平台召健等至则屏左右俾莫得闻但闻上数数称善而已乙丑上寝疾召健等至大内进御榻前执手歔欷令太子侍立具言军国重事命健等悉心匡辅健等皆泣受命莫能仰视详载秘史武宗即位健以顾命大臣翼新政举故事百度振肃海内晏然属逆瑾窃柄奸党盘据国事日非健率同官自劾上奏其畧曰陛下即位之初诏书一下天下延颈想望太平而朝令夕改迄无宁日非唯废格不行抑且变易殆尽建言者以为多言干事者以为生事累章执奏则谓之烦扰查革旧弊则谓之纷更忧在于民生国计则若罔闻知事渉于近幸贵戚则牢不可破以一二人之私恩坏百年之定制而不顾以一二人之邪说破满朝之公论而不恤臣等叨居重地徒拥虚衔或旨从中出畧不预闻或有所拟议经行改易似此之类不能备举不报健又率同官上奏政令十失极其剀切上付各该衙门查奏革之未几户部尚书韩文首倡九卿共劾刘瑾太监王岳范亨徐智共为内应健等助之独焦芳媚瑾以健不附已力攻健希入阁致上震怒传旨捕岳等系狱令刘瑾入司礼监瑾等先尝奏内阁纳贿行私欺压内官军职形于剧戏上已信之至是遂令健与谢迁自陈致仕又榜示天下指为朋党矫诏夺其官肃皇嗣位询谋遗老意欲召用而健年已九十矣乃降诏存问明年遣抚臣就其第致束帛饩羊上尊酒终时寿九十四赠太师谥文靖
　　野史氏曰健之论列所闗朝政国体如诏遣中官于武当山设像修醮因健等上疏已之诏建寺塔于朝阳门外因健等上疏罢之又罢撰真人杜永祺诰命及封号凡浮图异端蠧财惑众一切摈不得逞直曰我祖宗相传以治天下尧舜周孔之道而已庻几乎古之大臣以道事君者与至上问李夣阳言事若何辄对曰此狂妄小人耳亦未免失言其不为同乡徇情面亦当另有说如事在当从而必不从以示公则偏亦甚矣祁奚举子未尝有咎其私者春秋责备贤者之意

　　马端肃文升

　　升字负图钧州人生而颕异七岁读书日记数百言性介特寡言笑不尚华侈举止严重修髯伟貌望之知为异人景泰二年举进士授监察御史廵按晋楚所至有声升福建按察使乙酉擢南大理卿寻廵抚陜西时反贼满四甫平土达有反侧之意文升亲诣固原检其戸数谕以生生之乐释其惊疑众皆叩头俯伏曰誓不敢为乱遂奏给衣粮农具选丁壮千名随军皆乐从効死以报修茶政易畨马八千余以给士卒赈巩昌临洮饥民抚安流移绩甚着擢陜西总制兵务陈时政十事及御边三策甲午岷州番人叛率兵剿平之乙未擢兵部侍郎丙申八月满达勒竒木嘉色棱犯宣府甚急命文升整饬辽东边备九月抵边徧歴险要缮城堡利兵甲练军士选精壮敌知有备不复来犯丁酉二月诏回京上边务十五事戊戌边警勅文升复整饬辽东边务时太监汪直熖方炽谓徃抚可邀大功欲同徃佥言彼既有使入贡却又屠其家今若之何或言宜以大官酬之文升曰官不足以释忿且宋以李继迁为京官遂至西夏之患寻传旨着兵部侍郎马文升大通事詹升前去抚安已而奄人王英来谓喻汪意欲请与俱文升谢絶之即行汪深以为恨文升至抚顺谕以朝廷意各卫酋长累累皆至以牛布给慰之复加饬备以待反侧比文升至开原果数路入冦伏兵发斩首二百余级生获数十人及马器仗无筭边人且感且惧遣其长入京事遂平己亥辽抚陈钺至京原赂权珰汪直奏边人皆以文升禁不与农器交易故屡冦边诬其妄兴边衅激变敌人命定西侯蒋琬刑部尚书林聪同直往勘比至二人惮直竟勘如直言执文升下狱谪戌四川重庆卫癸卯奄直罪罢都御史李裕等疏文升寃始复官致仕寻命廵抚辽东丙午召为兵部尚书贵州都匀黒芮弗靖守臣倚内援请发云南川广兵剿之文升持不可奏差郎中御史各一员徃勘果无他虞忌者营内旨调南兵部戊申孝庙御极召为右都御史掌院事提督十二团营上在东宫知文升名感殊遇益自奋励知无不言上特倚重因水灾天鼓鸣地震具奏正心谨始以隆继述以弭灾变言极剀切复请选老成淳谨之士以资启沃不宜杂以浮薄之流恐亏盛德上嘉纳之文升留心边计奏处甘凉兵马粮糯以备外患北人和硕诡计日深乞命大臣总制大同宣府偏头闗及延绥便宜设防以星变乞致仕不允寻晋少传火筛入河套文升乞命朱晖等练兵以待且令各边谨斥堠修战具既而火筛引去改吏部尚书各王府荡制踰规疏选辅导以全宗室奉上面谕计察天下官员汰去不职者三千余员正徳改元太监王瑞以大婚礼欲用儒士七人篆刻番字文升不从瑞惭愤诬奏抗拒頼诸大臣力辩得白屡乞致仕章疏二十上乃允赐玺书褒之卒年八十五赠太傅谥端肃所著有西征石城东安东国兴复哈密三记及奏议若干卷
　　野史氏曰经济亦难言矣眞理学方有实经济夫子志在东周孟子欲以齐王圣人原以济世为心曲儒不能用世借独善以藏拙遂有厌薄功名狭小事业之念愚谓眞儒自有实用投之事则事办投之节则节见庻足以祛腐儒曲学之陋端肃事功不可冺而立朝风裁正不可及

　　李恭靖敏

　　敏字公勉襄城人也景泰五年进士授监察御史明习律法有名称尝按畿内力革宿弊以运饷蓟州者必由海口多遭覆溺敏建议别凿三河直抵蓟州以避海道军民便之成化初升浙江按察使寻以忧去读礼之暇屏居紫云山中生徒云从簦笈至不能容于是遂建书院取程朱许薛四子之书立为条约乃日与诸生讲习励勉期在躬行故久之襄许之间彬彬然多德艺之士服阕改湖广转山西布政使拜都察院左副都御史先是廵抚大同边人俟守墩军下取水辄肆戕害敏至伏擒之自是不敢犯又上御戎数事进兵部右侍郎已而卧病为言者所论遂乞归久之起为右副都御史廵抚保定改总督漕运召为户部尚书遇事不避有贵戚怙势者乞畿内入官隙地已有旨许敏执奏而止其余建白亦多中事理上甚重之复以疾乞归特命官属一人护行卒于内黄年六十七赠太子少保谥恭靖

　　许襄毅进【附子文简讃　恭襄论】

　　进字季升灵宝人成化丙戌进士授御史出按甘肃岷州土人利番人货潜相结姻遂因为冦进相险要设桥塞分兵防守谕令罢婚边乃宁按山东叅政某役闸夫修华阳宫为燕逰所费又巨进劾罢之革济宁诸闸滥役夫三千余人究治贪吏豪徒余望风奔息还京掌三法司事廵按辽东御史强珍劾幸阉汪直妄杀边人冒赏兵部阿附奏行直诬愬珍下诏狱进抗疏伸珍击直珍竟戍辽阳进夺俸数月道士以黄白术干湖总兵李经不售诬首经潜招叛军为乱直奏逮李氏百口至京已成狱宪皇恐寃之改命法官谳众皆惴避进发道士奸即日磔于市晋山东按察使监秋试有欲私贵臣子者进坚执不可东昌武人儿怀金与所厚生饮肆中是夜被杀且无首官坐生罪已诬服进察生不类凶人私计必酒人所为贫人得银必易物遍阅市肆酒人正以所得银易布一讯而得生得释晋佥都御史廵抚大同小王子欲窥边先以马千匹入贡进请帑金二万两浃恩而饬备计遂沮庚戌冦入塞列营三十里号六万进因事发谋马行系帚于尾尘翳障天烽火连日夜比觧去不亡一镞云劾奏鎭守中官石巗贪暴反被挤左官兖州知府甲寅晋陜西按察使乙夘甘凉边患孔棘大臣往治勿任以进为佥都御史廵抚甘肃初文皇招降哈密封托克托为忠顺王捍御番戎后与吐鲁番为仇谋杀哈密都督占据城阻塞诸番贡路哈宻遗夷覊住嘉峪边患几二纪进曰以夷攻夷古云良策遣辩士说齐勤罕东诸番宣布朝廷威德厚抚嘉峪遗夷俱愿効死进以总兵彭清将兵七千出嘉峪闗调诸番为声援入二千里攻哈宻故城克斩吐鲁畨数百级番首伊棱夜遁获胁从者八百人总兵刘宁欲尽戮之为竒功进曰此即吾赤子绥辑是务岂计攻伐邪令隶遗夷给牛种耕器吐蕃与夷其势孤西域遂定进副都御史诏廵抚陜西太监刘琅恃援恣横进数禁之一日同舟进责其恶琅不逊进奋拳撃之堕琅水中丁巳召为户部侍郎太原周文端公为司徒恊合大厘朝政不便者上章諌争裁抑后戚田业命勘河间戚氏庄田抗疏言实皆民间地令照旧管业不得行令兼佥都提调宣大军事贵臣子弟从军幸功者不乐造飞语降旨师老事抝勒令致仕自后羣臣荐章凡四十有八武皇即位起兵部左侍郎明年始诣阙进尚书疏劝武皇敏学止游师古仁圣君而戒彼荒淫者一京卫官以贿来求公堂杖数十权要请托辄报罢晋吏部尚书已加太子少保进直声乆着风裁日峻御史某满三考及部郎某某者奥援必觊京秩悉外补郎中某赂阉马永成乃斥守黎平郎中李达忤太宰出守夷方乃改杭郡工侍某同里闬托奄营求改吏部进对众语之曰君年尚未老秩亦不卑不为不贵乃托斯人速化乎逆瑾衔进日甚而辅臣畏其沮格所私积怒丛谗瑾谓进越选法矫旨令致仕又摘进推荐雍泰为谬削爵为民二子在翰林者调外任庚午八月卒于家年七十四九月瑾伏诛诏致仕已遣官营葬赠太子太保嘉靖五年席文襄复议谥襄毅子八人诗举人诰另有传讃论附后
