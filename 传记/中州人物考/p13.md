<!-- { "loadSidebar": true } -->
　　子英永宁人元进士以库库特穆尔荐授叅判累擢都督叅军及王师西征库库特穆尔军败子英单骑入终南有司绘形求之槛送京师至江濵亡去未几陜西又购得之械过洛阳遇信国公汤和不为礼和怒焚其须慑之终不屈其妻适寓洛欲与相见子英避不肯见至京上命释之授以官子英不受退而上书曰钦惟皇帝陛下乗时而起提三尺剑削平羣雄混一四海九夷八蛮莫不宾贡臣釡鱼漏网假息南山曩者见获河南拘送京师垂及渡江复得脱亡七年之久劳勤有司既违陛下又忤大臣揆之常情虽死不足以赎其罪而陛下以万乗之尊欲全匹夫之节不降天诛反疗其疾易其冠裳赐以酒馔授以名爵陛下之量包乎天地之外矣臣感恩无极非不欲竭犬马之力以报覆载之仁但以名义所在不敢改其初志自惟家本韦布遭值乱离撡戈行伍智识粗浅过蒙主将知荐仕至七命跃马食肉十有五年愧无尺寸之功以报国士之遇及国家板荡又复失节何面目见天下士所以宁死不敢有他志也盖臣之仕君犹女之适人一与之醮终身不改者冯道歴仕五代司马光曰不正之女中士羞以为家不正之人中君羞以为臣伟哉言乎管子又曰礼义廉耻国之四维四维不张国乃灭亡方今金城汤池兵极其精噐极其利府库充实米粟红腐国家之盛古未有也陛下犹以为未足于是兴学校明人伦褒死节奬忠义盖以为治天下之本莫大于礼义亷耻也夫以今天下之广人物之众既不以臣一人而加少又岂以臣一人而加多授臣以官何益于国舍臣不用何损于事陛下创业垂统正当提挈大经大法以昭示圣子神孙功臣烈士不宜以无礼义亷耻之俘馘而厕于维新之朝贤士大夫之列也臣自被获以来日夜所思惟追咎昔之不死以为今日惟死可以塞责陛下乃待臣以礼沭臣以恩臣固不敢卖死以市名然亦不敢全身以茍禄若察臣之愚全臣之志禁锢海南以终薤露之命则虽死于炎瘴亦受赐多矣奏入上命馆于仪曹忽一夜大哭不止人问之故子英曰思旧主耳语闻上知其志不可夺遂勅有司送其出塞
　　野史氏曰中州节义之士余最服膺子英但子英乃元之节士明代不得而有之附録于此一以见中州节义之多人而三百年中节义之报实髙皇崇重节义有以培之也

　　中州人物考卷三

　　●钦定四库全书

　　中州人物考卷四

　　容城孙竒逢 撰

　　○清直

　　孙尚书显

　　显信阳人父丧庐墓乡里称其孝洪武二十年以乡举授工科给事中峻洁明敏遇事能断后累官至工部尚书坐事谪戍云南遣人没其家止得水牛一只草屋数间使者旋报上嘉叹即召还复职显至中途卒

　　衡知府岳

　　岳字世瞻汝寜西平人其先世家随州人父通元季以武功累官百夫长典屯香山国初弃官归过西平道梗不通遂留家焉岳少以俊茂补弟子员中乡试遂升太学洪武三十年诏国子监选诸生通理道者赴詹事府议事六馆之士咸推岳徃敷陈时政切而不迂所司以闻擢广东潮州府同知约已惠民自常禄外馈遗一无取布衣蔬食不异寒士三十五年迁西安知府其清操善政如在潮时丁内艰去服阕改知庆阳民爱之如父母永乐十年入觐以言事忤旨谪戌交趾庆阳西安二郡民千余人诣阙请贳岳不报仁宗立下诏求贤御史袁锭运使何士英指挥范智交荐起岳南丰令禄薄不足自赡常于官舍种蔬自给家人或有愠色辄斥曰不犹愈于谪戌时耶正统四年秩满欲告归刑部侍郎何某疏荐擢桂林守在郡五年亷慎之操恺悌之政终始如一年踰七十致政景泰三年卒于家
　　野史氏曰公在庆阳时僚友诸妇常以公事会皆金钿绮绣公之内子荆■〈釒义〉布裙而已至今传为美谈呜呼亷吏不闻于世久矣硕鼠之刺城乌之謡在古且然况后世乎今之所为亷者垢衣敝履以欺人而后房姬媵极珠翠之丽亦岂真亷者哉若公者乃真亷吏也

　　齐都御史鲁

　　鲁嵩县人洪武初举进士授监察御史性梗介敢言尝因事进諌击落二齿鲁拾之谓上曰臣此二齿当送史馆上黙然自是益重之歴迁都御史

　　张知府鹏飞

　　鹏飞唐县人初名九万洪武二十一年以耆宿征诣京师奏对称旨遂赐今名字以九万授戸部郎中清勤淳谨一日入朝有同里人馈鸭卵者强其家人受之及鹏飞归笞其家人诣朝自劾上笑曰张郎中何乃至此赐钞二十贯以旌其亷寻升陜西平凉知府未之任卒

　　刘县丞干

　　干字孟桢修武人洪武二十六年举于乡授长洲县丞清修苦节民信爱之比卒邑人如失怙恃贫不能归民为买舟资送留衣冠葬于虎丘山侧立石表其上曰刘公墩岁时致祭焉

　　靳副使义

　　义字原醴淇县人洪武中以国子生授北平道监察御史永乐初出按北京纠治贪墨决疑狱滞讼皆得其情吏民畏服日恒蔬食毫髪无取于下时太子居守北京赐鱼米以旌其亷且语左右曰靳义可谓真御史也未几升胡广按察司副使首举正宪使吴公恱都指挥王玉奸赃之罪风纪肃然昭皇即位方欲征用会疾卒

　　古尚书朴

　　朴字文质陈州人也洪武中以乡贡隶五军断事司理刑遂奏家贫愿仕冀得禄养母太祖嘉之除工部营缮主事迎母就养京师居无几母殁官给舟归葬服阕改兵部歴升武选员外郎郎中遂进兵部右侍郎文皇即位转左侍郎上巡狩北京侍昭皇帝监国命署礼兵二部及詹事府事洪熙元年改通政使寻升户部尚书先是主事刘良素行不检朴考其绩下良叩上之左右求最考朴曰贪侈之人幸未觉落不改终败最考不可得也良遂诬奏朴他事既就逮文皇烛其诬竟释之他日吏部奏授良诰昭皇曰良素亡行又尝诬奏大臣若与诰即为善者怠矣屡请不许良后果以赇败朴在朝三十余年目郎署至六曹兢兢畏慎守身如处子所治职务退未尝语其家宣徳三年卒朱睦■〈木挈〉曰余闻古公尝寝疾杨文贞入视见所居萧然无它物几上惟自警编一帙此与韩魏公论语唾壶事颇类嗟乎世称古公亷信然哉信然哉

　　陈都御史棐

　　棐鄢陵人由进士任礼科给事中直谏敢言不避权贵因忤旨谪大名长垣丞升本县知县莅政寛平吏民畏服仅期年百废俱举政事日新歴升寜夏巡抚都御史卒于官

　　石尚书璞

　　璞字仲玉临漳人也永乐九年举于乡宣徳初授监察御史从上平汉有功迁江西副使按察使山西布政使璞刚介有治才所在著称在江西时民娶妇三日矣壻往拜其家壻先归妇后失之遍索不获妇翁讼壻杀女壻不胜搒掠自诬服云弃尸前塘中官使人求之果得尸狱成独璞疑曰杀其人而弃其尸非深怨者不如是也彼初婚方燕好胡乃尔尔出囚问曰尔辞信乎囚叩头曰信速死公之赐也屡问皆然璞计无所出乃斋沐夜焚香祝曰此狱闗纲常万一其妇与人私其夫既受污名又枉死于理安耶天其以梦觉我夜果梦人赠一麦字璞思曰两人夹一人也狱有归矣比明械囚首令待时行刑囚未出璞见一童子窃向门内窥璞令人召入曰尔羽客胡为至此得非尔师令尔侦某囚事乎童子大惊吐实果二道士素与妇通见匿之槁麦中江西人号曰断鬼石璞在山西其夫人与诸寮妻燕归愠曰彼皆金珠绮彩吾布裙袄甚不称布政妻也璞曰尔何座曰席首璞曰使吾墨干宪汝安得居此席且吾素不以妻子故宦彼金珠绮彩者后欲居汝席得乎明年其夫果有以墨罢者累进工部尚书正统十三年河决荥阳经漕濮至阳榖入漕河溃沙湾东堤入于海命璞治之河决口塞明年处州盗起命璞讨平之景泰初也先冦独石命璞兼大理寺卿徃御璞充饷勒兵修垣守险景皇使玺书曰尔勤善谋素为边人信故尔命事宁加太子太保改兵部尚书七年湖广苖叛民李珍魏县冲徃为用道之冦掠作谶文湖湘讹言沸腾民用大扰又命璞徃璞以计生得珍县冲槛送京师苗平还治部事数年致仕见乡人为县尉归者宴饮几上陈银卣前列金杯十余璞曰汝宦几年矣曰未满考也曰胡归乎曰刁民讼吾贪夺职璞曰嗟乎使吾治汝汝焉能归乡里哉拂衣出天顺四年睿皇召大学士李贤谓曰石璞纯臣也闻其尚健然贫为我以玺书召来璞至京上召见文华殿璞服青袍繋角带入上曰吾赐尔绯玉敝乎璞叩头曰臣平生以孤忠奋无结纳今臣自分填沟壑矣诏至臣自知亡他途必臣有罪当诛谴耳上笑是时璞微聩乃命掌南京都察院事成化初致仕归彰徳无宅第假太仆行署居之后竟不能治第既卒有司令其家纳金以行署长归之
　　野史曰石公居无宅第天子知其贫乡后学仰其高天下后世传颂之不衰彼甲第连云而腴田千顷者转盼尘迹耳较此真是云泥

　　王侍郎瀹

　　瀹字子清左使钝之子也弱冠举进士文皇以其少遣归卒业久之起授翰林庶吉士入文渊殿纂修永乐大典是年秋以外艰归服除时昭皇监国选经明行修之士授诸皇孙经于是吏部荐瀹引见昭皇问曰汝非王钝之子耶其学行吾所素知汝其勉之拜左春坊左司直郎赐衣一袭礼遇甚厚洪熙初封建亲王瀹遂为郑靖王左长史既就职靖王当祀不斋瀹谏不可王不恱宣徳四年王就国累月不视朔瀹又上书谏不听顷之拟荀卿成相篇撰十二章以献语尤激切而左右有不便者日又浸润由是与王不合上闻之移书让王王终不听六年召还改行在户部郎中睿皇即位拜瀹户部左侍郎廵抚浙江未几母卒上遣行人谕祭命瀹卒事起复瀹既辞弗获复如浙罢力役寛赋敛举亷能莅事五年督运京饷一千余万石招抚流移五万余户狱讼不兴盗贼屏息两浙父老感而叹曰真先大夫布政子也会入觐王留摄部事明年春瀹以老乞归卒年七十四有退庵集六卷

　　耿清惠九畴

