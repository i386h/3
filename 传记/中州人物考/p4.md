<!-- { "loadSidebar": true } -->
　　坤字叔简以旧染之污也自号新吾寜陵人质稍钝读书不能成诵苦训诂家言乱之益不能解坤乃一切弃置黙坐澄心体认本旨乆之了悟入目即能不忘年十五读史读性理诸书欣然有会作夜气钞作拓良心诗嘉靖辛酉举于乡隆庆辛未成进士丁母忧万厯甲戌对策授襄垣令襄垣剧尚严明明年调大同大同贫尚抚字培植柔良裁抑豪横两地甚徳之先是襄垣土豪某被坤大创几毙去之日追数百里及之曰某蒙明公创诲因知悔悟今而后不复犯法矣知大同时有某以人命坐抵其姻王家屏系邻邑大绅向坤言之答曰狱已成不可及矣嗣家屏任吏部向寮友曰天下第一不受请托无如大同令也特疏荐坤戊寅升吏部主事故事新曹尚缄黙卑伏坤独峥峥不少退避在部十年七转郎署丁亥升山东济南道叅政己丑升山西按察使辛卯升陜西右布政壬辰升廵抚山西右佥都御史所至皆正已率属务致之行馈遗赎羡尽杜絶之尤加意蒙养孤茕无依者知天下将多事更严边防迄后有成法不废癸巳升恊理院事左佥都甲午升刑部右侍郎寻转左在京四年与董范之议朝鲜之议石门之议坚守一说屹屹不少动恶之者中以竒祸举朝为危坤一禀天日不惩始念戴士衡疏论刘道亨救之坤不辨引疾乞休疏凡五上予归家居遇邑疾苦辄身任之不少夺即多口弗恤也有自京师来者要津寄字云叶相公尝荐于上当为致谢坤曰宰相为国荐人公也若寄字致谢是以谢为求矣竟不问权珰某者差官赍书帛至坤曰大臣交结内侍律有明禁况素未识面乎原函璧回其守正不阿类如此家居四十年自奉俭约不置生产惟日与门弟子论讲不辍有负笈自千里来者咸称沙随夫子云坤尝谓六经简易明切诸儒因之聚讼而裂道深文而晦道拘泥而隘道遂失其旨六经者天地万物之史天地万物者六经之案也而总寄之圣人圣人之心道之府也圣人之身道之舆也圣人之言道之钥也天地以道铸圣人圣人以道铸天下又曰世道任自然圣人立世教而约之以当然礼法者维持世教之善物也国之存亡民之死生于是乎系巢由沮溺佛老庄列决礼法之防而溃之近有念不及民物学不本诚敬心不存惕厉忧勤拾瞿昙余唾开方便法门以自适其猖狂恣睢之意薄庸言庸行为土苴视三百三千为桎梏世教荡无畛域宜自吾儒经史外诸清竒髙远窈冥支诞之言悉付诸火又曰一身罪过都是我心承当五官百体无罪两间罪过都是我身承当天地万物无罪作呻吟语尝作道脉图推理欲生长极至之说以警世复为图以广之谓凶人之与众人其初非与圣人远也潜滋已久不觉自移故舜跖只争一念临终作返挽歌自饯自撰墓志铭自言性直不委婉严毅少温燠居官持法而清凉居家义胜而恩薄当事过激涵养功疎奉先人天理二字于膺堂不敢失坠遗命勿用风水阴阳家言所著有四礼翼家礼疑去伪斋集闺范安民实务交泰韵等书卒年八十三赠刑部尚书
　　野史氏曰余初向学知向公读去伪斋集慕而爱之悠然有当于心时公为少司冦家居天下冀其一出以奏平明之治而公竟不出公惟不出而天下益髙之公之学曰穷理尽性以至于命直接子思子舆之传有宋诸儒未之或先学至于是又何必憾其用不用哉

　　杨尚书东明

　　东明号晋庵虞城人万厯庚辰进士授礼科给事中请立东宫又请预教疏凡数十上转刑科万厯三十年河决大侵齐梁淮徐间东民绘流民图上之上恻然传示西宫中宫省览遂出帑银三十万往赈乙未分校礼闱称得士因抗疏左迁陜西布政司照磨泰昌御极晋大理光禄卿始建首善书院与邹元标冯从吾羽翼圣学后转南京通政使卒赠礼部尚书

　　杨知州涧

　　涧字述复商丘人万厯壬午举人师事杨公起元以正心为则与里中孝廉王国祯以道统自励初任兴化令捐祭田数百畆后守霸州时内监居霸者多扰害地方涧携印抵都谒司礼监痛陈其状司礼遂戒其下不得犯杨知州法致仕后霸乡老来讯问者尝数十人涕泣不忍去云
　　野史氏曰晋庵述复皆私淑新吾先生之学者也余尝问其乡之后进言其学有本源故附之

　　孟光禄化鲤

　　化鲤字叔龙新安人万厯庚辰进士初授户部榷河西务清白自操羡余悉捐而不受与诸士专明正学河西祀之奉命赈山东江南尽心区处活数万人擢吏部文选郎中秉公直谢请托仕路一清以建言与顾宪成邹元标同被谴倡道函闗阐明学术于曹端之后其言曰孔孟演虞廷之传又千余年而周程续之曰太极曰诚仁盖得一贯集义之学大宗旨此学不明即终身从事恐不免义袭冥行圣门四科必首德行颜不违仁尚矣其次若闵若冉孝敬自足取信至伯牛独以疾见惜而齐鲁论语六经举无片言只行可考乃俨然庙庭七十子且多让而坐下总归于躬行实践而圣人之道頼之愈久愈光鲤生平服行曹端为祀典尚格叅对盈廷卒无定议张栋以建国本被謪化鲤起之忤政府附籍时交章保留化鲤乗蹇而归筑书院川上倡明道学居仍先世不过数楹薄田数畆尝徒歩布袍一时从游百人学者称为云浦先生所著有尊闻録读易寱言春秋正旨诸儒要録理学功臣言行条文集诸书天启朝冢宰张问逹等题赠光禄寺卿崇祠乡贤
　　野史氏曰云浦之学从统宗处理会其魄力自大孔孟演虞廷之传周程续之太极诚仁便是一贯集义大宗旨只此数言尽之矣主脑不清文辞繁多终是曲儒

　　张知县信民

　　信民字孚若渑池人读洗心藏密之语自号洗心居士父泰性谦和喜宾客梦神人送玉麟而生信民端颕不类常儿四五岁时出见羣儿画地圆内方外为戏先生从旁正之曰天包乎地何尔尔乎识者已知其不凡七岁就外祖郭鳯池学禀乡之先軰曹端为学程作圣之志即基之矣十五游胶庠闻新安孟化鲤倡道函闗负笈从游毅然以斯道为己任主盟兴起陶铸后学反复忘倦时廵抚呉公聘信民纂修程邵诸书及化鲤卒信民恐学会落寞约王以悟于分陜龙兴寺学者如归寻以万厯朝选贡授陇西令下车剔蠧绥甿抚摩噢咻种种德政民庆更生焉陇西号为天水艰于取汲信民引阔羊河水入城地方至今永頼士鲜知学为之建社学社仓选师督教刋洛西三先生要言与训蒙要纂等书启廸多士而士风丕变未几以不避权贵谪西安藩司检校亦恬然安之与冯少墟订商问学日夜匪懈及诬诋白授怀仁令下车即访民大害如马头苦累银力包赔地粮欺隠三事一一斟酌兴除百废具举又刋四礼述等书行于世风俗翕然改观后以归养告休疏十上始得允怀民建祠从祀自信民始丁艰髯髪一夜如银杖而后起当是时秦晋之间以及汝颍睢阳之士相继而来问业者室不能容创正学会所五楹开示藴奥环门墙观听者数千人御史李日宣请信民至韶阳会礼数备至后过渑造庐以请恨相见之晚为建正学书院日与王以悟吕维祺等讲太极周易又建景运山堂以课多士天启之季学遭厉禁信民卜东山下建静室养晦其中崇祯御极御史呉李交辟请益又约结雒社会共推上座发明致中和之义闻者叹服即疏荐为成均主讲一日无疾忽端坐而逝寿七十有二所著有日钞理学彚粹剖疑讲学会觧月川年谱训蒙要纂四礼述一处録印正稿洗心録诸书

　　王叅政以悟

　　以悟字惺所灵寳人万厯间进士歴官山西叅政学术纯正敦尚躬行从学于孟化鲤之门于乡之先儒曹端备极笃信尝与张信民吕维祺诸人倡明师说于正学书院嗣会于分陜龙兴寺又会于甘棠学者如归其言曰自道学不明世往往薄躬行为无竒其上者溺情训诂借口翼道下者以文人援元虗要渺之说自列于儒林此皆吾道之蠧耳夫躬行岂易言哉终身体之而不能尽尧舜之犹病文之望道未见孔子之何有未能皆学之不能尽处又与信民论学诗云自昔由来说克艰立心只在危微间男儿事业叅天地合下先须透此闗又云终日纷纷何所求几人知向此中修孩提一念通天地翻弃宝山学比丘万厯丙午分考顺天乡试称得人鹿忠节善继出其门
　　野史氏曰圣贤事业圣贤学问总在躬行上取齐躬之不行而讲说徒繁何济于事惺所去月川二百年矣是眞能得其传者

　　吕忠节维祺

　　维祺字介孺新安人父心学有隠德以孝称里闬维祺为诸生时即毅然以圣贤自任登万厯癸丑进士授山东司理以孝弟感民民为之化擢吏部郎清馈遗谢嘱托当熹宗未正位人心弗定先请见于慈庆宫门抗疏调护圣躬近侍不许干预政事旋予假省亲八年家居立芝泉书院与张信民修明濓洛之学时天下方以讲学为讳逆珰衔之几中危祸推考功矫旨另用烈宗御极起玺卿转奉常上防微八事授南户部侍郎清核侵冒以百万计任五年余饷可支三年庾实不苦竭授南兵部尚书汰冗登勇兵实不滥复与多士立丰芑大社讲明正学未几以父病乞归集郡士立伊雒社以守先待后自责与王惺所张泰宇李虚齐王文苑孟守键许松麓刘澄逺诸人大会于正学书院讲太极周易发明致中和之义尝述象山之言人不可以无学犹鱼不可以无水赋人之形而不求尽乎人之道虚生浪死其在富贵者适足以播恶遗臭戊寅流冦诡抚当事者议安置河汶人心汹汹如沸维祺力为挽止冬十二月贼势猖獗寖窥河雒率家人分守北城罄家资劳军士辛巳正月十七日贼抵北城缒家丁杀十余贼次日西城忽溃诸子以无守土责为言维祺曰受国深恩与城存亡义无可逃况读圣贤书所学何事贼至被执曰非吕尚书耶稔知公善当谋出维祺艴然贼遂掖出城门贼首言曰吕尚书今日请兵明日议剿何逼人太甚维祺厉声骂曰恨无兵马杀汝狗彘事至此止有一死贼令之跪骂愈厉北向拜阙西向拜父母与福藩同被害观者皆相视流涕维祺尝言一生精神结聚在孝经二十年潜玩躬行未尝少怠每论孔曾相传得力于战兢十二字故曾子易箦示门人曰吾知免夫非谓免于毁伤盖战兢之心死而后已曾疏进孝经请颁学宫所著有孝经本义或问大全存古篇明德堂集奏疏音韵日月灯行世尝作石隠先生传以自况学者称豫石先生弟维祮选贡为乐平县知县家居城破死之赠按察司佥事
　　野史氏曰予于伯顺蓬玄得悉豫石之人盖忠义而潜心于理学者也其介然自守不附逆珰人所共知至为魏南乐所取士絶不少徇更为人所难能尝谓古人居身处世亦顾所谓浩然之气常存天地耳得失荣辱显晦生死非能为人加损所遇有幸有不幸也乃竟以节死噫公非蹈白刃之士适值城破大臣无茍免之理蹈白刅而成仁取义正所以履中庸耳中州学者称二吕先生与宁陵足当并峙

　　中州人物考卷一

　　●钦定四库全书

　　中州人物考卷二

　　容城孙竒逢 撰

　　○经济

　　开尚书济

