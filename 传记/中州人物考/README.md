<!-- { "loadSidebar": true } -->
  《四库全书 中州人物考》　　（明清）孙竒逢 撰
　　钦定四库全书

　　史部七

　　中州人物考

　　传记类三

　　总録之属

　　提要

　　臣等谨案中州人物考八卷国朝孙奇逢撰奇逢字启泰一字锺元容城人前明万厯庚子举人入国朝年八十余乃卒是编乃其移居河南苏门山时所作备载中州人物分为七科一理学二经济三忠节四清直五方正六武功七隠逸而文士不与焉盖意在黜华藻励实行也所録皆明人惟忠节之末附元蔡子英一人人各为传赞多者连数纸少或仅一行云无征者则不详不以详略为褒贬也后一卷曰补遗曰续补不复以七科标目盖不欲入之七科中故托词于补续云尔然犹与七科一例虽布衣亦以公称最后有名无传者三十四人则直书其名矣其赞恕于常人而责备于贤者颇为不茍惟张玉传赞最为纰缪考玉以元枢宻知院叛而归明而奇逢以为善择主是唐六臣奉玺归梁皆善择主也玉后辅佐燕王称兵犯顺殁于铁铉济南之战而奇逢以为得死所是李日月助李希烈陨身锋镝亦得死所也且蔡子英义不忘元间闗出塞卒归故主奇逢既列之忠节而复奨玉之叛乱不自相矛盾乎至薛瑄本河津人李梦阳本庆阳人牵合归之中州又其末节矣奇逢虽以布衣终而当时实负重望汤斌至北面称弟子其所论著颇为世所传诵非他郡邑传记无足轻重者比故存其书而具论之俾读是编者知其瑕瑜不相掩焉

　　乾隆四十三年六月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●钦定四库全书

　　中州人物考卷一

　　容城孙竒逢 撰

　　○理学

　　曹靖修端

　　端字正夫渑池人永乐戊子举于乡学者称为月川先生天资颕异造诣笃实教人务躬行实践日事著述寒暑不辍坐下足两砖处皆穿其专静如此事父母最孝及遭丧五味不入口寝苫枕块始终不易既塟庐墓六年不用浮屠巫觋尝诣县上书请毁滛祀年荒劝赈存活甚众父好善信佛及闻端言圣贤之道即从之于是作夜行烛一书与父诵之其言曰佛氏以空为性非天命之性人受之中老子以虚为道非率性之道人由之路其言甚精为霍州学正十余年士子皆服从其教郡人亦皆薫陶而化方岳重职不敢以属礼待至其郡必敬谒之凡考校诸庠生必请端主其去取后以忧去起复改蒲州学正再踰年端考绩京师蒲诸生走诣阙争留上以霍疏先上得允又六年竟终于霍一郡人罢市巷哭童子亦悲泣其德化感人如此后谥靖修有四书详说太极图通书西铭释文孝经述觧性理文集儒家宗统谱家规辑畧存疑録等书薛文清赞曰质纯气清理明心定笃信好古距邪闲正有徳有言以淑后人羙哉君子光辉日新正德中大司马彭泽称端为本朝理学之冠又举从祀孔子庙庭
　　野史氏曰月川倡理学于永宣之际以太极为立本而求至乎圣人之道以叅天地惟此心而谓心非血气两言者濓洛遗旨也或但称实学而不察其宗要亦未为定论尝取濓溪作拙赋以见意因以拙巢名其读书之室薛文清为之记新安孟化鲤又为月川祠记文集散失今止得其太极图说觧序可见其大端矣

　　薛文清瑄

　　瑄字德温号敬轩原籍山西河津人祖仲义通经史值元乱教授乡里不求仕进父贞洪武初领乡荐为眞定元氏教谕寻改鄢陵母齐氏夣紫衣人谒见而生瑄初诞肌肤如水晶瓶五脏皆见家人怪之欲不举祖闻其啼声曰非常儿也乃举育之自幼书史过目輙成诵端重不为儿嬉年十二时元儒魏范诸公以御史谪戍父延与讲论经史名理退谓人曰圣门有人矣结为小友不敢以师自居瑄自是厌科举之学慨然有求道志精思力践动必质诸书一有不合终夜反侧不寐永乐己亥从父司教鄢陵时例乏科贡职教者充戍父虑之强瑄应河内乡试遂中永乐庚子第一明年辛丑登进士第学士杨文贞士竒欲馆之训诸子瑄固辞居父丧服阕愿就教职会宣庙思得良宪臣振励风纪选擢云南道御史出监湖广银场一日时相三杨欲识其面令人要之晤瑄辞云职在纠劾无相见礼三杨嗟叹焉手録性理大全晨夜诵读潜思密玩值雪盈尺不辍有得秉烛疾书或通宵不寐正统改元初设提学宪臣吏部尚书郭公琎荐瑄提学山东瑄欣然就之曰此吾事也首以朱子白鹿洞学规开示学者每诲育生徒先力行而后文艺随其才器成就之诸生感慕呼曰薛夫子时中官王振用事问三杨吾乡谁可大用者皆荐瑄因召为大理寺右少卿寻转左三杨以用瑄出振意欲瑄一见振瑄正色曰安有受爵公朝拜官私门耶一日会议东阁公卿见振皆拜一人独立知为瑄也振连揖之自是衔瑄矣会有指挥某死振侄王山欲娶其妾其妻不可妾因诬妻毒杀其夫都察院问已诬服瑄为辨寃驳还至三都御史王文大怒承振风旨劾瑄受贿出人死请廷鞫振曰是固应死诏缚诣市杀之门人皆奔走哭瑄神色自若曰辩寃死亦何愧乎持周易读不辍瑄将刑振有老仆大哭厨下振问之对曰闻今日薛夫子将刑故也振闻而意觧有兵部侍郎王伟申救遂免瑄家居六年造诣益邃江陜弟子来学者百余人洛阳阎禹锡徒歩来学及别瑄送至里门告之曰以居敬穷理为要正统乙巳以给事程信等荐起为大理寺丞景泰初恳乞致仕学士江渊疏留之明年升南京大理寺卿守备中官兴安袁诚时无抗礼者瑄至安谓人曰此与王振作对头者何可屈耶午节馈扇瑄曰此朝廷礼不敢受又中官金英过南京公卿俱饯江上瑄独不往英至京言于众曰南京好官惟薛瑄耳御史刘孜荐瑄粹学饬躬进无所求退无所累君子之儒不宜闲逺乞召供馆阁之职上曰内阁本朕简任非人所得荐不允壬申秋召至京复为大理寺卿是岁年近七十复乞致仕不允英庙复位以礼部右侍郎兼翰林院学士入内阁一日召入便殿上方燕服瑄不入俟上易服乃见时有矜迎复功者瑄曰许鲁斋不陈伐宋谋凡事取必于智而不循天理之正非圣贤之学也寻命主考会试録首序以正学复性为言或请易曰平生所学惟此事竣转左侍郎曹石用事遂引疾致仕石亨来视疾曰先生既不留愿为先生请勅即家塾敷教且有以资飬瑄曰昔许鲁斋去元世祖赐勅书为教鲁斋悬之屋梁终不以示人若资其飬曷若不辞官耶亨叹息而去居家八年四方学者从游甚众瑄随其所寓图书箴规所在左右手不释卷凡辞受取与必揆诸义一毫不茍晚年玩心髙明黙契其妙有不言而悟者尝为诗曰七十六年无一事此心惟觉性天通所著读书録行于世河汾集藏于家忽遘疾衣冠危坐而逝时风雷大作白气上升天顺甲申六月十五日也年七十有六赠礼部尚书谥文清成化间国子监丞李绅弘治间兵科张九功俱请从祀隆庆辛未允议从祀孔庙
　　野史氏曰文清之学端亮严峻俗士不敢入邪说不得乱居然一代之宗

　　阎御史禹锡

　　禹锡字子与洛阳人负气自许不肯脂韦世俗亦不事边幅与物无忤童时颕敏读书日记万言长博极羣书纯孝九岁时哭其父几至灭性正统甲子年十九举于乡明年授昌黎训导丙寅以母丧徒歩归庐于墓终制有强暴见化白蚁出集之应有司以闻诏旌其闾既而闻河汾薛文清瑄讲明濂洛关闽学遂谢举业去洛从之游得其大指而归以考功员外郎纪振荐为开州训导遂以其所得为教四方从者日众学舍几不能容州之民无少长皆化之曰无取阎先生所刺也稍渉不义即相诫曰毋令阎先生知之正身饬行望者消释人以比司马端明之在洛云天顺丁丑时李贤王翱姚夔相继荐为国子学正寻升监丞诸生之事干谒者悉不得行不遂者或以贾怨癸未谪徽州府经歴诸生诣阙奏留者至再甲申升南京国子监助教复转监丞掌京卫武学事世禄子弟悉知读书由礼登科甲者相望而中外拥貂蝉握虎符号为儒将者亦多出其门四典文衡尤号得人乆之声望愈隆超拜御史提督畿内学校禹锡慨然有造就人才之志励名节敦士风抑词章之习明本原之学取周子太极图通书为士子讲明之一时人士皆粗知性理又疏场屋数十弊陈之皆赐施行时论称快焉世方仰其有为成化甲申无疾正衣冠而逝公卿大臣多惜之士子如失所怙恃宦游三十年清苦萧索如呉隠之毎去任囊无一钱如刘宠死之日家计如黔娄其文武门人及故属吏相与赙而殡之所著述甚富有自信集晦庵要语二程全集薛文清公读书録河汾诗文司马法呉子注觧孙子选注武学词范行于世
　　野史氏曰迩来学人有言许平仲其宋之朱元晦乎薛文清其今之许平仲乎公从游文清之门而正身饬行明习本原之学俾一时人士粗知性理此其所得之大旨可知已

　　白太仆良辅

　　良辅字尧佐洛阳人喜读性理诸书景泰二年进士初请业河东薛瑄瑄不许良辅乃置十脡肉为贽跽于门日昃不返肉色变而良辅貌愈恭瑄以其诚遂延置弟子之列居岁余卒受其业归拜监察御史按治晋阳秦中俱有名迹迁太仆寺丞寻转卿天顺中卒于家所著有太极觧律吕新书释义中庸肤见若干卷当疾革以书授毕亨毕亨传于洛其后言性学者多宗白氏

　　方教谕泰

　　泰字时盛新安人举于乡任邢台县教谕少读书即知向道及长教授生徒喻以中庸奥旨慕薛文清瑄之为人着续读书録三卷郑瑾辈皆以理学出其门

　　许庄敏诰

