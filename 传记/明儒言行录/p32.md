<!-- { "loadSidebar": true } -->
　　先生持身慕伊川法度斩然而难犯接人慕明道和气油然而可亲尝曰天生圣贤为世道计或裁成以制其过或辅相以补其不及孔子之扵传注唤醒聋聩所以引其不及者矣今世降风移学者泥扵闻见入耳出口沦胥以溺非制其过可乎故进而当行道也吾义所安不违道以干誉退而当明道也吾志所存亦不立异以求名所着有定山集为人潇然洒落望之知为徳人其学大要以黙志忘言为宗与献章相治甲寅先生被荐召用廵抚何公鉴躬诣劝驾先是冢宰王公恕軰起先生皆以部檄非特防也故先生曰吾被谪退处几三十年矣今特防不敢不行且丘琼台尝言引天下士夫背朝廷者防也吾当国必杀之丘今入阁矣不行罪可逭乎入京陛见大学士徐公溥语郎中邵寳曰定山亦我朝出色人当复翰林乃协舆情丘语人曰我不识所谓定山也徐公又语西涯李公曰定山君之故人君当注意我已致仕不能为朝廷荐贤矣李但唯唯西涯初见先生曰君今复能用大笔字作拜帖乎谒吏部三揖不跪冢宰耿公起延之以茶令四司送出部门先生曰第令不失已官职外物耳吏部题复行人司副西涯语吏部曰留都根本之地定山还当官此陞南京吏部验封司郎中到任十二日病风迁延野寺明年赴通政司告行自是屡告部不为题处越明年遇考察尚书倪公岳以老疾退之乃先生告去已改岁矣故白沙诗曰欲归不归何迟迟不是孤臣托疾时此是定山最高处江门渔父却能知【湛若水撰墓志】
　　定山诗初就少陵既而读刘静修诗酷爱之近得其数十篇横逸益不可当遂与二公相忘矣文章要为儒者余事古今人善鸣者未有不自闻道始观定山诗者当以此意求之【柴集】
　　陈白沙曰胡居仁执守甚坚洒落不如庄孔旸林缉熈气质甚平果决不如沈真卿惟洒落有壁立万仞之志惟果决有真金百链之刚它日造就担当斯道孔旸真卿而已【语要】
　　先生论诗文曰取乎内而忘乎外得之心而应之手如相马之神非牝非牡如斵轮之巧不疾不徐斯其至矣若夫优人之学孙叔敖抵掌谈笑得其形似者奚可哉【墓志】
　　天机满眼欲谁看到处逢人一语难此学平生真问我无琴自不须弹
　　妙极吾心果到时傍花随柳也无诗五经若谓真糟粕只恐人间未尽知
　　太极乾坤自古今许将图説到谁深白头万古翻公案惟有元公得我心
　　古今吾道最难精毎与空虗佛老争肯识一毫千里意人间直拜李延平【题静学卷四首】
　　斯道乾坤自古今濓溪主静独吾心孔顔乐处真何事愿与诸贤更一寻
　　举业经书也圣功人间道眼费圆融夜来睡醒罗浮梦月满秋江数十峯
　　陈白沙与罗一峯书曰孔旸承亲之命而仕不如此则逆亲之命以全已殆非所安尹和靖一日告伊川曰吾不复仕进矣伊川曰子有母在尹归以此意告其母云吾知汝以善养安知汝以禄养乎尹遂得不仕若孔旸之亲能如尹母则可以和靖责孔矣
　　白沙寄诗曰影响驱驰真自劳风流今古几人豪但闻司马衣裳古更见伊川防桶高岩径无风松子落翠屛终日白云交定山様子从来别诗变尧夫酒变陶公父感风疾僵卧者五年公扶侍不少离父没柴毁遂以疾不起时陈公甫涣然扵本心公与同趣毎言当扵经书传注外超然自得作活水溪云亭以见意




　　眀儒言行録卷五
<史部,传记类,总录之属,明儒言行录>
　　钦定四库全书
　　明儒言行録卷六
　　安化县知县沈佳撰
　　陈真晟
　　字晦徳改字剩夫福建镇海衞人
　　骨格髙耸神气肃清望之非尘埃中人年十七八即能自拔于俗专心儒业常至福州应试闻有司访察过严无待士礼走归自是不复事科举务为圣贤践履之学初读中庸为存养省察工夫觉无统绪继读大学始知为学次第乃以大学为据及读大学或问见朱子博采主敬诸说以补小学工夫始知敬者乃大学之基本也及求其所以为敬见程子以主一释敬以无适释主一始于敬字见得亲切实下工夫推寻此心之动静而务主于一静而主于一则静有所养而客念不复作矣动而主于一则动有所持而外诱不能夺矣尝曰大学诚意为铁门闗难过主一二字乃其玉钥匙也葢意有善恶若发于善而一以守之则所恶者退而听命矣【洛闽源流】又曰人于此学若真知之则行在其中矣盖以知之真则处善安循理乐其行甚顺然而气禀有偏胜嗜欲有偏重二者用事甚顺而易者反逆而难矣此圣门论学于博学审问慎思明辨之后又加以笃行也【闽学宗传】天顺二年用伊川故事诣阙上程朱正学纂要其书首采程氏学制次采朱子论说补正学工夫次作二图一着圣人心与天同运次着学者心法天之运次乃言立明师补正学辅皇储教本数事以终圗说之意书未上先防乞召见陈说不报及书上下礼部防议竟寝【儒林记】
　　既而家居读提学宪臣勅谕教条有主敬穷理修己治人崇正教廸正学敦尚孝弟忠信礼义廉耻等语喜曰此学校正教也然学校虽崇正教而科举不定正考虽有正教不行也因采勅谕中要语以程氏学制吕氏乡约朱子贡举私议作正教正考会通定考徳为六等考文为三等各有案例可据而行又纂长书告当道终不能推行其说走临川就正康斋货其家直得五金携兄子一人行戒之曰我死即瘗于道题曰闽南布衣陈某墓至江西张元祯止之宿扣其学大加称许曰无至临川为也遂归镇海卒年六十四【五朝理学名臣传】
　　后郡守彭桓立石官道傍题曰大明阙下两上书请补正学泉南布衣陈先生墓提学副使姚镆祀之乡贤祠布衣平日不为文字之学有杂稿藏于家名存稿云莆人虽多读书家自布衣为学而儒术始正自布衣与莆人李文学诸前辈讲行文公家礼而风俗始正【漳南人物志】
　　闽中陈剩夫者先生所知不幸去年秋间死矣其人虽未面然尝粗闻学术专一教人静坐此寻向上人也可惜可惜此学寥寥世间无人整顿得起士习日见頽靡殊可忧也【陈白沙与胡佥宪书】
　　问汝登曰布衣谓真知则行在其中知行合一之旨已萌芽于此矣【圣学宗传】
　　莆田又有布衣刘闵恭慎醇粹孝行髙古日无二粥身无完衣而处之如刘大夏徐贯每拜其门知府王弼称曰对刘君鄙吝自去词藻虽不逮其为人而徳宇道风人自难及治中尚书林俊荐闵以布衣入侍东宫报闻【郑端简名臣记】
　　闵家贫极力养母定省温凊疾不觧带以父与祖母二丧不克葬遂断酒肉逺房室训徒隣邑朔望则号哭于殡所如是者三年隣族怜之为助其塟母殁致毁丧祭悉遵古礼
　　刘念台曰陈剰夫先生谓大学诚意是铁门闗主一二字乃其玉钥匙也一者诚也主一敬也主一即慎独之说诚由敬入也剩夫恐人不识慎独义故以主一二字代之此老学有本领故立言谛当如此
　　何乔逺曰布衣不立门户不开讲堂卓然圣人之道躬修君子也
　　继真晟之后漳人有蔡烈嘉靖中诏举遗逸郡守以烈应诏以母老辞烈之言曰道固察天地端则始夫妇若屋漏无愧天地自位
　　周　瑛
　　字梁石福建莆田人成化己丑进士仕至四川布政使
　　先生与白沙为友后见其学以专静为功谓非圣人体用一贯之学其示学者曰瑛闻人心无外以为有外者非也圣人静有以立天下之大本动有以行天下之达道由体及用一以贯之有余为学皆由博以反约博者万殊也约者一本也求诸万殊而后一本可得一本既得则所谓万殊者亦可推此以贯之矣瑛请得以言功程次第葢始学之要以收放心为先务放心居敬是也居敬则心存聪明睿智皆由此出然后可以穷理所谓穷理者非谓静守此心而理自见也盖亦推之以极其至焉耳孟子曰万物皆备于我矣此言人心无外也不即物以穷理其能尽此心之体乎故自性情之微以及形骸之粗自食息之末以及纲常之大自六经之奥以及天地万物之广皆不可不求其理求其理谓求其自然与其当然又于自然当然求其所以然积累既多自然融会贯通而于一本者亦自得之矣一本固非学者所敢言然闻之中庸有曰喜怒哀乐之未发谓之中又曰上天之载无声无臭至矣此譬如谷种虽自块然而根苗花实皆聚于此又如鸡卵虽自浑然而羽毛嘴爪皆具于此及其发见于行事在圣人体用一贯在学者未免差互盖在己者有所拘蔽故所发不无偏重之殊在外者有所揺夺故所施不无迁就之异然而既见本源则于处善亦安循理亦乐至于患难事变虽以死易生亦甘心为之此圣学之大畧也今不务此乃块然静坐求毕体用之学吾见其难矣【题嘉鱼李氏义学记】
　　【佳】按翠渠先生与张古城何椒丘诸人皆能循绳蹈矩一守朱子之学者是时风醇俗朴士求实学与后世口谭东鲁心援西竺者大异矣惜其行事无可考见然讽读斯篇益深先民之懐也已
　　按先生题李氏义学记前序云承箕字世卿尝取乡第矣近游南海从陈白沙归遂居大崖山以老谓静极则心虚心虚则理见故视六经如土苴视形骸若仇敌视圣人所以立礼义之防若纒束捆缚欲撤去之白沙予友也名献章字公甫新会人也二十年前日相徃返瑛见其神清气完心地定莹徃徃以其静观天下之动窃以为古闭闗人也今世卿从白沙游不知其说果出白沙否果出白沙则吾当尽已之说不当祖述其说而申告之也云云
　　公久上春官不第益泛滥郡籍钩深探与新会陈公甫辽左贺克恭上下议论且相期以退隐为髙举成化五年进士知广徳州陞南礼部郎中出为抚州知府调知镇逺考满归省治初王恕为吏部即家起四川参政寻转右布政使丁母忧服阕公上疏奏乞致仕给事中杨廉吴世忠交荐其孝行吏部覆奏起用坚以引年乞致仕公知广徳时着祠山杂辨以戒民尚鬼着教民杂録令民塟祭循礼经母或溺杀子女为即时着经世管钥律吕管钥推明蔡氏邵氏学着字书管钥以讲六书守抚州兴水利着政本第输纳着政均自叙居官行已抑畏天命凡事有人不及知而暗合于天者杨廉载公理学名臣録而为之賛曰谄鬼有辨训民有録乡有保伍庠有教育事多善政不一而足公心古人意末叔越雪蜀日或以迂目邵蔡之书尘满简牍志在旁通求之颇笃
　　陈白沙曰周翠渠守广徳有声因记曩嵗周侯赠贺克恭诗云黄门仙客归辽左少室山人忆岭南我亦尘埃难久住木兰溪上浣青衫周侯后以进士留京寻守广徳仆以不能黙黙而窃喜周侯之有为益思周侯所以处于克恭与仆之间其始终去就可不可之权人盖未知之也又诗曰梁石终为广徳州木兰溪上水空流诗中徃昔三人共海上如今两鸟囚给事易为清净退山人真脱网罗愁如何皂葢不归去应为苍生未肯休先生致仕年五十七自叙履歴以授诸子曰我他日即弃子子无粉饰吾事以诬天下后世但谋塟我壶山之巅以此纳诸幽足矣其畧谓期年过四十始仕庶几观斯道大全而求见夫子所谓一者及领乡荐遂汨没仕途而初志始为所夺云其他诗文有水云稿金台稿金陵桐川稿临川稿若干卷藏于家初号蒙中子又号翠渠后因以名其集
　　周孟中
　　字时可江西庐陵人成化己丑进士仕至广西左布政使
　　成化乙酉领乡荐江西学使李公龄兴教白鹿洞书院聘以为师取程端蒙董铢所为学则并朱子洞学旧规严率诸生皆翕然知所向方来学甚众
