<!-- { "loadSidebar": true } -->
　　先生自序曰余才微而质鲁志复凡近早尝从事章句不过为利禄谋尔年几四十始慨然有志于道自谓茍能粗见大意亦庶几无负此生而官守拘牵加之多病工夫难得专一间尝若有所见矣既旬月或逾时又疑而未定如此者葢二十余年于鑚研体究之功亦可谓尽心焉耳矣近年以来乃为有以自信盖此理之在心目间由本而之末万象纷纭而不乱自末而归本一真湛寂而无余惟其无余是以至约乃知圣经所谓道心惟微者其本体诚如是也故人以为钦顺正道正学幸上尊礼风勉搢绅学士归于正防曰可迨疾病宴坐如平日遗笔书兢兢临渊履薄之语可以观所飬矣【邓潜谷理学传】
　　困知记三篇其于性情心意之蕴学问之原斤斤芒忽之间而皆出于苦思妙契之余顾其学不开门授徒有请益者则开示之是以世人竞趋王氏学【儒林记】
　　困知记要语
　　孔子教人莫非存心养性之事然未尝明言之也孟子则明言之矣夫心者人之神明性者人之生理理之所在谓之心心之所有谓之性不可混而为一也虞书曰人心惟危道心惟微论语曰从心所欲不逾矩又曰其心三月不为仁孟子曰君子所性仁义礼智根于心此心性之辨也二者初不相离而实不容相混精之又精乃见其真其或认心以为性真所谓差毫厘而谬千里者矣
　　系辞传曰无有逺近幽深遂知来物非天下之至精其孰能与于此通其变遂成天地之文极其数遂定天下之象非天下之至变其孰能与于此寂然不动感而遂通天下之故非天下之至神其孰能与于此夫易圣人之所以极深而研几也易道则然即天道也其在人也容有二乎是故至精者性也至变者情也至神者心也所贵乎存心者固将极其深研其几以无失乎性情之正也若徒有见乎至神者遂以为道在是矣而深之不能极而几之不能研欲通天下之志成天下之务有是理哉
　　道心性也人心情也心一也而两言之者动静之分体用之别也凡静以制动则吉动而迷复则凶惟精所以审其几也惟一所以存其诚也允执厥中从心所欲不逾矩也圣神之能事也
　　【佳】按先生又曰道心寂然不动者也至精之体不可见故微人心感而遂通者也至变之用不可测故危如此则道心发而为人心矣既属道心所感何危之有愚谓心可以分寂感不可以分道心人心也且以此而指体用尤有毫厘之差先生笃信程朱于性命源头尚似未合
　　乾道变化各正性命人犹物也我犹人也其理容有二乎然形质既具则其分不能不殊分殊故各私其身理一故皆备于我夫人心虚灵之体本无不该惟其蔽于有我之私是以明于近而暗于逺见其小而遗其大凡其所遗所暗皆不诚之本也然则知有未至欲意之诚其可得乎故大学之教必始于格物所以开其蔽也格物之格是通彻无间之意盖工夫至到则通彻无间物即我我即物浑然一致虽合字亦不必用矣
　　此理诚至易诚至简然易简而天下之理得乃成徳之事若夫学者之事则博学审问慎思明辨笃行废一不可循此五者以进所以求至于易简也茍厌夫问学之烦而欲径逹于易简之域是岂所谓易简者哉
　　自夫子賛易始以穷理为言理果何物也哉盖通天地亘古今无非一气而已气本一也而一动一静一徃一来一阖一辟一升一降循环无已积微而着由着复微为四时之温凉寒暑为万物之生长収藏为斯民之日用彛伦为人事之成败得失千条万绪纷纭胶轕而卒不可乱有莫知其所以然而然是即所谓理也初非别有一物依于气而立附于气以行也或者因易有太极一言乃疑隂阳之变易有一物主宰乎其间是不然易有太极明万殊之原于一本也因而推其生生之序明一本之散为万殊也斯固自然之机夫岂可以形迹求哉程伯子之言曰隂阳亦形而下者也而曰道者惟此语截得上下最分明元来只此是道要在人默而识之也朱子答柯国材一书有云一隂一阳徃来不息即是道之全体此语最为直截深有合于程伯子之言程朱之学可谓至矣然其心则固未尝自以为至也程叔子易传已成学者莫不传授或以为请则曰自量精力未衰尚觊有少进尔朱子年垂七十有于上靣犹隔一膜之叹盖诚有见乎义理之无穷于心容有所未慊者非谦辞也
　　性命之妙无出理一分殊四字简而尽约而无所不通初不假于牵合安排自确乎其不可易也盖人物之生受气之初其理惟一成形之后其分则殊其分之殊莫非自然之理其理之一当在分殊之中此所以为性命之妙也语其一故人皆可以为尧舜语其殊故上智与下愚不移圣人复起其必有取于吾言矣
　　天人一理而其分不同人生而静此理固在于人分则属乎天也感物而动此理固出乎天分则属乎人矣君子必慎其独其以此乎
　　格物致知学之始也克已复礼学之终也道本人所固有而人不能体之为一者盖物我相形则惟知有我而已有我之私日胜于是乎违道日逺物格则无物惟理之是见已克则无我惟理之是由沛然天理之流行此其所以为仁也
　　上天之载无声无臭不出乎人心动静之际人伦日用之间诗所谓昊天曰明及尔出王昊天曰旦及尔防衍即其义也君子敬而无失事天之道庶乎尽之若夫圣人纯亦不已则固与天为一矣
　　有志于道者必透得富贵功名两关然后可得而入不然则身在此道在彼重藩宻障以间乎其中其相去日益逺矣
　　古之立政也将以足民今之立政也惟以足国古之为政者将以化民今之为政者愚夫愚妇或从而议之何民之能化
　　忠告善道非惟友道当然人臣之进言于君其道亦无以易此故矫激二字所宜深戒夫矫则非忠激则未善欲求感格难矣
　　制度立然后可以阜俗而丰财今天下财用日窘风俗日敝皆由制度隳废而然也故自衣服饮食宫室舆马以至于冠婚丧祭必须贵贱有等上下有别则物无妄费而财可丰人无妄取而俗可阜此理之不易者天下大器也必以天下为度者始能运之才不足恃也虽有过人之才而未闻君子之道其器固易盈也勿盈则大以大运大不其裕乎
　　求放心只是初下手工夫尽心乃其极致中间要便是穷理穷理须有渐次至于尽心知性则一时俱了更无先后可言
　　动亦定静亦定性之本体然也动静之不常者心也圣人性之心即理理即心本体常自湛然了无动静之别常人所以胶胶扰扰曾无须防之定贴者心役于物而迷其性也夫事物虽多皆性分中所有茍能顺其理而应之亦自无事然而明有未烛诚有勿存平时既无所主则临事之际又恶知理之所在而顺之乎故必诚明两进工夫纯熟然后定性可得而言此学者之所当勉也
　　乐记人生而静天之性也感于物而动性之欲也一段义理精粹要非圣人不能言陆象山乃从而疑之过矣彼盖专以欲为恶也夫人之有欲固出于天盖有必然而不容己且有当然而不可易者于其所不容己者而皆合乎当然之则夫安徃而非善乎惟其恣情纵欲而不知反斯为恶尔先儒多以去人欲遏人欲为言盖皆所以防其流者不得不严但语意似乎偏重夫欲与喜怒哀乐皆性之所有者喜怒哀乐又可去乎
　　视聴思虑动作皆天也人但于其中要识得真与妄尔动以天之谓真动以人之谓妄天人本无二人只缘有此形体与天便隔一层除却形体浑是天也然形体如何除得但克去有我之私便是除也
　　静中有物者程子所谓亭亭当当直上直下之正理是也
　　理须就气上认取然认气为理便不是此处间不容发最为难言要在人善观而默识之只就气认理与认气为理两言明有分别若于此防不透多说亦无用也或问杨龟山易有太极莫便是道之所谓中否曰然若是则本无定体当处即是太极耶曰然两仪四象八卦如何自此生曰既有太极便有上下有上下便有左右前后有左右前后四方便有四维皆自然之理也龟山此段说词甚平易而理极分理直是看得透也然学者于此当知圣人所谓太极乃据易而言之盖就实体上指出此理以示人不是悬空立说须子细体认可也禅学毕竟浅若于吾道有见复取其说而详究之毫发无所逃矣
　　气之聚便是聚之理气之散便是散之理惟其有聚有散是乃所谓理也推之造化之消长事物之终始莫不皆然
　　心性至为难明谓之两物又非两物谓之一物又非一物除郤心即无性除却性即无心惟就一物中分剖得两物出来方可谓之知性学未至于知性天下之言未易知也
　　人呼吸之气即天地之气自形体而观若有内外之分其实一气之徃来尔程子云天人本无二不必言合即气即理皆然
　　理只是气之理当于气之转折处观之徃而来来而徃便是转折处也夫徃而不能不来来而不能不徃有莫知其所以然而然若有一物主宰乎其间而使之然者此理之所以名也易有太极此之谓也若于转折处看得分明自然头头皆合程子尝言天地间只有一个感应而已更有甚事夫徃者感则来者应来者感则徃者应一感一应循环无已理无徃而不存焉在天在人一也天道惟是至公故感应有常而不忒人情不能无私欲之累故感应易忒而靡常夫感应者气也如是而感则如是而应有不容以毫髪差者理也适当其可则吉反而去之则凶或过焉或不及焉则悔且吝故理无徃而不定也然此多是就感通处说须知此心虽寂然不动其冲和之气自为感应者未始有一息之停故所谓亭亭当当直上直下之正理自不容有须防之间此则天之所命而人物之所以为性者也愚故尝曰理须就气上认取然认气为理便不是此言殆不可易哉诸大儒言语文字岂无小小出入处只是大本大原上见得端的故能有以发明孔孟之微防使后学知所用力之方不为异説所迷惑
　　孟子曰孩提之童无不知爱其亲也及其长也无不知敬其兄也以此实良知良能之説其义甚明盖知能乃人心之妙用爱敬乃人心之天理也以其不待思虑而自知此故谓之良近时有以良知为天理者然则爱敬果何物乎
　　朱子尝言神亦形而下者又云神乃气之精英须曾实下工夫体究来方信此言确乎其不可易不然则误以神为形而上者有之矣黄直卿尝疑中庸论鬼神有诚之不可掩一语则是形而上者朱子答以只是实理处发见其义愈明
　　先天图最宜潜玩性命之理直是分明分隂分阳太极之体以立一隂一阳太极之用以行若玩得熟时便见得一本之散为万殊万殊之原于一本无非自然之妙圣贤千言万语无非发明此理有志于学者必须熟读精思将一个身心入在圣贤言语中翻来覆去体认穷究方防得道理出
　　元之大儒称许鲁斋吴草庐二人鲁斋始终尊信朱子其学行皆平正笃实遭逄世祖致位通显虽未得尽行其志然当其时而儒者之道不废虞伯生谓鲁斋实启之可谓有功于斯文矣草庐初年笃信朱子其进甚鋭晚年所见乃与陆象山合其出处一节自难例之鲁斋若夫一生惓惓焉羽翼圣经终老不倦其志亦可尚矣刘敬修天分甚髙学博才防议论英发当时推重殆与许鲁斋吴草庐等然以愚观之谓之有志于圣人之道则可谓其有得乎圣人之道恐未然也
　　规模寛大条理精详最为难得为学如此为政亦如此斯可谓真儒矣
　　成已成物便是感应之理理惟一尔得其理则物我俱成故曰合内外之道也
