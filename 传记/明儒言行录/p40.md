<!-- { "loadSidebar": true } -->
　　公尝言碑志盛而史矣唐诗盛而教亡矣启劄具而友滥矣表笺防而君志骄矣封诰俪而臣报轻矣贿币流而贽礼失矣举业专而经学浅矣登第易而全才难矣
　　又曰学者有二病积学未厚而用之遽养德未足而谈有余又曰贤士大夫始励节而终丧名且以乱邦其由四失乎急论议则畧己而伤人争名势则致饰而败友尚同党则崇欺而蔽主务欲速则开径而蠧事又曰学不至道乃行也道不法圣乃曲途也圣莫大于夫子道莫切于伦纪是故发诸孝弟主诸忠信出诸强恕比诸文行密其节大其规逺其止待其履定而后博诸先儒之言以尽参騐之详可矣【并松寤言】
　　浚川王公称公才识眀逹允负经济
　　嘉靖癸未盗王堂起山东转掠河南公守侍读大司马彭泽咨于公曰非边调兵不除公问贼中有边人乎曰无公曰贼持一刄能驱民从之朝廷赏罚眀重乃不如一贼之刼乎前中原及蜀盗咸用边军彼知内之弱而致轻今又资借之万一恃功恣求后难控御土兵未歴战气索而怯如调保定逹舍在前土兵在后总之一将古云习惯如自然既可平贼我兵亦练彭公如策奏行不月贼平眀年甲申秋大同变【师田论】
　　魏校
　　字子才南直昆山人治乙丑进士仕至太常寺卿
　　公为诸生时每朔朢春秋入谒孔子庙肃容瞻拜如亲承之举进士费宏一见以范仲淹期之正德初授南刑部主事累迁郎中自以少年筮仕人情物理或未晓畅每讯重狱虚己求教于前辈长者或反复思维寝食俱废有愬不平者虽甚喧聒必尽其辞直提牢省视囚人疾病饮食悉为调剂至会审监刑众皆盛服事毕宴饮公独澹服素食惨见顔面至其履法操正直己行志亡如也
　　九年召为兵部职方郎中称疾家居究心问学言今之学圣人者不求之人生而静之初而求之孩提知识之始不察性之欲与物之欲所以分而但主其转流之思念聼其言且圣人考其行实凡夫当将一切名利之心斩絶浄尽立志如天之崇循序用力跬歩皆在实地乃可至于圣人之道家居慕古简重不以事物经心尘凝满室处之泊然羸病杜门闻一善士亟疾求见为人貎恭色温而出处取舍审之至精执之至确
　　世宗即位首起广东副使提督学正先德行兴小学以教士聘翟宗鲁以为士师禁火塟斥滛词取曹溪故传衣鉢毁而焚之
　　按宗鲁博罗人砥励节行学必圣贤居处必敬行必古礼来学者必先収放心能改过而后教之公聘宗鲁居之省心亭一日问省心之义对曰闻省身矣不闻省心心一也省之无乃二乎
　　居一年丁外艰归以简绌科严请谒道絶粤人不无觖望归而粤人有为言官者劾公媒孽训士之短窜之戎籍然公德誉素孚莫能抑也服阕补江西兵备副使力辞既言官劾公者坐黜职改命督学河南祠伏羲于画卦台以蔡仲始封国依太公祭爽鸠之义而以世子死社稷书于春秋者配立经祠以祀子贡曹防漆雕开秦冉援汉梅福防请封孔子后为世博士守微子庙因嵗时省汤陵不果用居数月用桂蕚荐转大理寺少卿明年转国子监祭酒时张璁为相卿佐入谒多踧踖隅坐特公为上客既酬对亦心服之蕚仍荐公为经筵讲官以进讲敬眀乃罚章不合上防改用遂改太常寺添注少卿已陞本寺卿明年致仕归
　　公事父母至孝居丧动遵古礼友于兄弟与士大夫简牍徃来皆刻修责治之语其笃志圣贤真犹饥渇之于饮食也李梦阳过公论学公劝以沉潜深造梦阳因问平生病痛所在曰公才甚髙但虗志与防气害道之甚者也梦阳叹曰吾早见公二十年有此哉公仅一子一孙晚而连丧其答人慰唁之书言逹以破爱敬以易哀畏天以终身焉卒赠礼部侍郎諡恭简有司立祠祀之先生之学始得之余干胡敬斋大要以主静为功葆合冲和蓄极而发尝谓上天之载无声无臭惟潜龙为近之而与同时讲道者论终不相合【归震川文集】
　　对客终日端坐谈论不倦唐荆川曽与坐论一日不堪其困或问先生得无劳否曰想于谈论时自有得力处他日又问曰只要説得当
　　国朝诸儒魏庄渠似为着实常寄唐荆川书云公寛以居之矣所少者学以聚之问以辨之耳又寄吕泾野书云近来学者每有好名之病以好名之心聴过髙之论鲜不害道者欧阳崇一讷行敏言当以此意告之其言皆中病盖平时工力所到故以此告人【陆树声适国语録上同】陆文裕嗜古玩罗列一室中闻庄渠先生至访悉为撤去【见闻録】
　　黄太冲曰先生私淑于胡敬斋其宗防为天根之学从人生而静培养根基若自孩提知识后起则未免夹杂矣所谓天根即是主宰贯动静而一之者也敬斋言心无主宰静也不是工夫动也不是工夫此师门敬字口诀也第敬斋工夫分乎动静先生贯串总是一个不离本末作两段事则加宻矣聂双江归寂之防当是发端于先生者也先生言理自然无为岂有灵也气形而下莫能自主宰心则虚灵而能主宰理也气也心也歧而为三不知天地间祗有一气其升降徃来即理也人得之以为心亦气也气若不能自主宰何以春而必夏必秋必冬哉草木之荣枯寒暑之运行地理之刚柔象纬之顺逆人物之生化夫孰使之哉皆气之自为主宰也以其能主宰故名之曰理其间气之有过不及亦是理之当然无过不及便不成气矣气既能主宰而灵则理亦有灵矣若先生之言气之善恶无与于理理从而善之恶之理不特死物且闲物矣其在于人此虚灵者气也虚灵中之主宰即理也善固理矣即过不及而为恶亦是欲动情胜此理未尝不在其间故曰不为尧存不为桀亡以眀气之不能离于理也
　　先生讲学星溪之上从游者尝百人一日来溪上见天文四垂混混日星升沉云霞舒卷觉干端坤倪轩豁呈露其学大进自谓得之主静云【江南通志】
　　所着有体仁説大学指归六书精蕴遗书师説语録文集行世
　　论学书
　　存养省察工夫固学问根本亦须发大勇猛心方做得成就若全不曽发愤只平平做将去可知是做不成也孔门自曾子以至孟子气质皆偏于刚然其所以传圣人之道则皆得刚毅之力也文公谓世衰道微人欲横流不是刚毅的人亦立脚不住伊川言中心斯须不和不乐则鄙诈之心入之矣此与敬以直内同理谓敬为和乐固不可然敬须和乐只是心中无事也
　　天下之事若从愤世嫉邪起端未免偏于肃杀必也从太和中发出四时之气咸备而春生常为之主乃可合德造化也
　　大丈夫冻死则冻死饿死则饿死方能堂堂立天地间若开口告人贫要人怜我以小惠呴沫我得无贱丈夫平
　　人心元神昭昭灵灵収敛停蓄因其真机引而伸之触而长之自有无穷之妙若专内遗外日用间分本末作两段事如此仍是支离也
　　近体大学颇窥圣学之枢机至易至简説者自生烦难阳眀盖有激者故翻禅学公案推佛而附于儒被他説得大快易耸动人今为其学者大抵髙擡此心不在本位而于义利大界限反多依违
　　吾辈欲学圣人不求诸人生而静祗就孩提有知识后説起又不察性之欲与物欲则是以念念流转者为主陈元诚疑吾近日学问见得佛老与圣人同大为吾惧人心立极虽有间断处而好接头否则终日向学不免散而无统也
　　象山天资甚髙论学甚正凡所指示坦然如由大道而行但气质尚麤锻链未粹不免好刚使气过为抑扬之词反使人疑昔议其近于禅学此某之陋也
　　大抵人自未应事及乎应事以至事过总是此心又进一歩自未起念时及乎起念以至念息亦犹是也善用功则贯串做一个否则间断矣吾所谓立本是贯串动静工夫研几云者只就应事起念时更着精彩也道体浩浩无穷吾辈既为气质拘住若欲止据己见持守终恐规模窄狭岂能展拓得去古人所以亲师取友汲汲于讲学者非故泛滥于外也止欲广求天下义理而反之于身合天下之长以为一己之长集天下之善以为一己之善庶几规模濶大气质不得而限之冬气闭藏极于严宻故春生温厚之气充欝熏烝阴崖寒谷亦透学而勿主静何以养吾仁【体仁说下同】
　　涵养可以熟仁若天资和顺不足于刚毅可更于义上用功否曰阳之收敛处便是隂仁之断制处便是义静中一念萌动才渉自私自利便觉戾气发生自与和气相反不能遏之于微戾气一盛和气便都消铄尽了须重接续起来但觉才是物欲便与截断斩其根芽此便是精义工夫也
　　整齐严肃莫是先制于外否曰此正是由中而出吾心才欲检束四体便自竦然矣外既不敢妄动内亦不敢妄思交养之道也
　　木必有根然后千枝万叶可从而立水必有源然后千流万其出无穷人须存得此心有个主宰则万事可以次第而治
　　古人蕴蓄深厚故发越盛大今人容易漏泄于外何由厚积而逺施学者当深玩黙成气象
　　吾一呼一吸未尝不与大化通故一念善上帝必知之一念不善上帝必知之天命有善无恶故善则顺天恶则逆天畏天之至者常防未萌之恶
　　天地气化初极浑厚开盛则文眀久之渐以浇薄盛极则有衰也圣人生衰世常欲返朴还淳以囬造化故大林放问礼之本质是从里面渐发出来文是外面发得极盛圣人欲人常存得这些好意思在里面令深厚恳恻有余若只务外面好看却是作伪也
　　一理散为万事常存此心则全体浑然在此而又随事精察力行之则其用灿然各有着落
　　人君当眀乾坤易简之理天下之贤才岂能人人而知之耶君惟论一相相简大寮俾各自置其属人得举其所知而效之于上则无遗贤所谓干以易知也天下之政岂能事事而亲之耶君恭已于上委任于相相分任于百司而责其成功上好要而百事详所谓坤以简能也
　　众欲不行天理自见
　　徐问
　　字用中南武进人治壬戌进士官至南户部尙书
　　防静自饬学以紫阳为宗弱冠登进士除广平府教授召为刑部主事歴郎中值权幸纵横独持法屹不为动出知登州调临江以方略擒获大盗数百人防迁长芦运使以刺史转运使人多不乐公欣然受命曰吾将以薄躬清是官也居数月转广西参政累迁广东左布政适上遣中使采珠不中程御史欲下令责诸贾公曰珠池有禁不趣贾为盗耶事得寝
　　擢都御史抚贵州黔俗犷悍喜相毒噬爰建贵阳书院祀濂洛关闽诸贤集多士而训诲之黔俗渐归礼让以擒独山土酋防功赐玺书褒勉晋兵部右侍郎自谓于此道虽勤勤注念未有豁然氷释处因请告归栖迟芳茂山下杜门扫轨潜思力究凡十年起南京礼部侍郎迁南户部尚书甫数月复乞归
　　公登第四十八年家无长物田不满百又割以膳寡嫂其学以穷理致知为入门以敬义直方为实际以涤除习气还其本原为工夫恬退澹洁则其天性也所着有读书劄记山堂萃稿行于世卒谥庄裕学者称养斋先生
　　李中
　　字子庸江西吉水人正德甲戍进士官至副都御史
　　生有异质颖悟过人年十九拜同邑杨玉斋之门闻义利说始志于学一日见一峯文集手録归叹曰大丈夫不当如是耶
　　为刑部主事时武宗纵西僧出入禁内宦官居中用事先生忧之上防切諌有曰今日大权未収储位未建义子未革纪纲日弛风俗日坏小人日进君子日退士气日靡言路日闭名器日轻贿赂日行礼乐日废刑罚日滥民财日殚军政日敝天变于上地变于下此道之不明不行繇陛下之心惑于异端故也其他指斥忌讳语尚多上覧防震怒将杖之以当道救觧得免谪通衢驿丞辟爱梅亭读易其中【邓潜谷明书】
