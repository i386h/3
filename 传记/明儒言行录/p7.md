<!-- { "loadSidebar": true } -->
　　尝观山势髙峻直截即生物不畅茂其势奔赴溪谷合辏囘环者即其中草木畅茂葢髙峻直截者气散走难畜聚故生物之力薄囘环合辏者元气至此蓄积包藏者多故生物之力厚水亦然滩石峻即水急而鱼鳖不留渊潭深则鱼鳖之属聚焉以是而验之人其峭急浅露者必无所蓄积必不能容物作事则轻易而寡成寛缓深沈者则所蓄必多于物无所不容作事则安重有力而事必成善学者观于山水之间亦可以进徳矣气直是难养余克治用力久矣而忽有暴发者可不勉防二十年治一怒字尚未消磨得尽以是知克己最难余每夜就枕必思一日所行之事所行合理则恬然安寝或有不合即展转不能寐思有以更其失又虑始勤终怠也因笔録以自警性非特具于心者为是凡耳目口鼻手足动静之理皆是非特耳目口鼻手足动静之理为是凡天地万物之理皆是也故曰天下无性外之物而性无不在
　　欲淡则心清心清则理见
　　程子曰求言必自近易于近者非知言者也积累之久涵泳之深当别有所见湖南靖州读论语坐久假寐既觉神气清甚心体浩然若天地之广大葢欲少则气定心清理明其妙难以语人
　　圣贤千言万语皆说人身心上事能因其言以反求诸身心猛省而摆脱尽私累则身心皆天理而大可知矣圣人之所以为圣人以其公天地万物为一体屈伸消长进退存亡一由乎理之自然而不自私也老庄必欲外天地万物极其智术为巧免之计其自私也甚矣元人有以北有许衡南有呉澄并称者此非后学所敢轻议然即其书求其心考其行评其出处则二公之实可见矣
　　许鲁斋余诚实仰慕窃不自揆妄为之言曰其质粹其识髙其学纯其行笃其教人有序其条理精宻其规模广大其胸次洒落其志量毅又不为浮靡无益之言而有厌文从先进之意朱子之后一人而已
　　许鲁斋自谓学孔子观其去就从容而无所系累真仕止久速之气象也鲁斋不陈伐宋之谋其志大矣世祖虽不能尽行鲁斋之道然待之之心极诚接之之礼极厚自三代以下道学君子未有际遇之若此也
　　尝观周子二程子张子邵子皆与斯道之传者也而朱子作大学中庸序惟以二程子继孟氏之统而不及三子何邪葢三子各自为书或详于性命道徳象数之微有非后学造次所能窥测二程则表章大学中庸语孟述孔门教人之法使皆由此而进自洒扫应对孝弟忠信之常以渐及乎精义入神之妙循循有序人得而依据此朱子以二程子上继孔孟之统而不及三子欤然朱子于太极图通书则尊周子于西铭正防则述张子于见则主邵子又岂不以进修之序当谨守二程之法博学之功又当兼攷三子之书耶及朱子又集小学之书以为大学之基本注释四书以圣贤之渊微是则继二程之统者朱子也至许鲁斋专以小学四书为修已教人之法不尚文辞务敦实行是则继朱子之统者鲁斋也
　　四书集注章句或问皆朱子萃羣贤之言议而折衷以义理之权衡至广至大至精至宻发挥先圣贤之心殆无余蕴学者但当依朱子精思熟读循序渐进之法潜心体认而力行之自有所得切怪后人之于朱子之书之意尚不能遍观而尽识或辄逞已见妄有疵议或勦拾成说寓以新名新竒而掠著述之功多见其不知量也
　　四书当先以集注章句为主参之于或问如辑释诸书固多有发明处但语録或因人浅深而发或有未定之论诸儒又或各持所见间有与朱子异者若经文集注章句未通而汛观此则本义反为所隔使人将有望洋之叹若经文集章句或问既已贯通在已之权度既定然后兼考诸书则知所择矣
　　余少知王霸之名而不知其实近日方思得之葢谓之王者自一念一虑一心一身刑于妻子逹之家国天下无非仁义礼智之充周初无内外隠显逺近之间也程子所谓有天徳便可语王道天徳即仁义礼智之徳王道即是徳推之政事逹之家邦天下者是也谓之霸者形诸念虑身心者无非人欲之私施诸政事征伐者则假夫仁义之名其内外隠显逺近名实判然不相须矣此王覇诚伪之所以不同也欤
　　庄子曰嗜欲深者天机浅葢嗜欲昏乱此心则理无自而见故周子曰一者无欲也无欲其至矣
　　修徳行义之外当一听于天若计较利逹日夜思虑万端而所思虑者又未必遂徒自劳扰祗见其不知命也安往而非事安往而非道人臣当即所遇以为其事则道无不安矣茍不能安于所遇在此念彼则不能以道自处审矣
　　余在沅辰令一小童烧栗忽殻破声爆可畏葢热气在内不得出故奋裂而有声先儒论雷霆之理葢如此无欲非道入道自无欲始博文是明此理约礼是行此理
　　道本无名姑以万物万事必由是以行故强名之曰道耳
　　一故神太极也两故化隂阳也
　　不能感人皆诚之未至诚不能动人当责诸已学以静为本
　　常沈静则含蓄义理深而应事有力
　　少言沈黙最妙
　　厚重静定寛缓进徳之基
　　无欲则所行自简敬则中虚无物
　　处人之难处者正不必厉声色与之辩是非较长短惟谨于自修愈谦愈约彼将自服不服者妄人也又何较焉
　　涵养深则怒已即休而心不为之动矣
　　才舒放即当收敛才言语便思简黙
　　不可乗喜而多言不可乗快而易事
　　因喜而多言觉气流而志亦为动
　　常黙最妙已心既存而人自敬
　　轻言轻动之人不可以与深计易喜易怒者亦然闻事不喜不惊者可以当大事
　　不可因人曲为承顺而遂与之合惟以义相接则可以与之合事才入手便当思其发脱处事已往不追最妙人能于言动事为之间不敢轻忽而事事处置合宜则浩然之气自生矣
　　多言最使人心志流荡而气亦损少言不惟养得徳深又养得气完而梦寐亦安
　　尝乗快不觉多言至夜枕席不安葢神气为多言所损也此虽近于修养之说然养徳亦自谨言始
　　养之深则发之厚养之浅则发之薄观诸造化可见穷冬大寒天地闭塞而元气蓄藏既固至春则发逹充盛而不可遏若冬暖元气露泄则春亦生物不盛而疫疠作矣
　　矫轻警惰只当于心志言动上用力
　　安于故习则徳不新须是尽去旧习从新做起张子曰濯去旧见以来新意余在辰州五更忽念已徳所以不大进者正为旧习纒绕未能掉脱故为善而善未纯去恶而恶未尽自今当一刮旧习一言一行求合于道否则匪人矣
　　若胸中无物殊觉寛平快乐
　　一念之非即遏之一动之妄即改之
　　发奋诚心要做好人一切旧习定须截断
　　万起万灭之私乱吾心久矣今当悉皆扫去以全吾湛然之性
　　所见既明当自信不可因人所说如何而易吾之自信不可强语人以不及非惟不能入彼将易吾言矣笃志此道使天下之物不能尚其庶有进乎
　　势无两重之理此重则彼轻此轻则彼重故道义重则外物轻道义轻则外物重为学之士常使外物不能胜其道义则此日重彼日轻积久唯见道义而不复知有外物矣
　　常黙可以见道
　　徳进则言自简
　　斯须茍且即非敬矣心虚有内外合一之气象
　　仁只是此心之理与万物都相贯通故欣戚相闗而能爱才不贯通便相间隔只知有已不知有物欣戚不相闗而不能爱矣
　　工夫切要在夙夜饮食男女衣服动静语黙应事接物之间于此事事皆合天则则道不外是矣
　　元无亏欠元无止息一念之差心即放才觉其差而心即正斯须心不在而动即妄矣
　　念虑一毫杂妄即非仁便当克去
　　习举业者借经书之文以徼利逹而不知一言之可用诚所谓侮圣人之言也
　　人伦明则礼乐兴
　　人有斯须之不敬则怠慢之心生而非礼矣有斯须之不和则乖戾之心生而非乐矣故曰礼乐不可斯须去身
　　程子谓期月三年一世大国五年小国七年之皆当思其作为如何乃有益窃谓为学亦然读圣贤书于其一字一句皆当思其作为如何乃有益也
　　易揺而难定易昏而难明者人心也唯主敬则定而明主一则作事不差才二三则动作小事亦差矣况大事乎
　　须知已与物皆从隂阳造化中来则知天地万物一体矣
　　思无疆为学思索义理者当深体之葢义理深逺无穷茍思虑浅近则不足以造其蕴惟思虑无疆则可以得高深逺之防易曰惟深也故能通天下之志主一则气象清明二三则昏昧矣
　　读书不体贴向自家身心上做工夫虽尽读古今天下之书犹无益也将圣贤言语作一塲话说学者之通患自家一个身心尚不能整理更论甚政治
　　后人开口论天下事若指诸掌然自治空踈作事无本果能有成乎
　　有欲则人得而中之惟无欲彼无自而入
　　清心省事居官守身之要
　　洗心退藏于宻以约失之者鲜矣
　　虽数十年务学之功茍有一日之间则前功尽弃故曰为山九仞功亏一篑
　　徳性之学须要时时刻刻提撕警省则天理常存而人欲消熄茍有一息之间则人欲长而天理微矣
　　不察理之有无而泛读一切不经驳杂之书务以闻见该博取胜于人吾知其记愈多而心愈窒志愈荒而识愈昏矣如此读书非徒无益是又适所以为心术之害也
　　学至于心中无一物则有得矣
　　曰命曰性曰诚曰道曰理曰太极一也
　　谨言乃为学第一工夫言不谨而能存心者鲜矣一语妄发即有悔可不慎哉
　　余于坐立方向器用安顿之稍有不正即不乐必正而后已非作意为之亦其性然
　　为学于应事接物处尤当详审每日不问大事小事处置悉使合宜稍久则业广矣
　　无极而太极天地之性也太极动而生阳静而生隂气质之性也天地之性以不杂者言之故曰无极而太极○是也气质之性以不离者言之故曰太极动而生阳静而生隂□是也然无极而太极即隂阳中之太极隂阳中太极即无极而太极太极虽不杂乎隂阳天地之性气质之性一而二二而一者也
　　观太极中无一物则性善可知有不善者皆隂阳杂揉之渣滓也
　　不能知止则耳目无所加手足无所措知止则动静各当乎理
　　万物不能碍天之大万事不能碍心之虚
　　不力行只是学人说话
　　程朱之外诸儒性理杂论尤当大着眼力以辨其真是真非不可执以为先儒成说而悉从其言鲁斋谓其言有弥近理而大乱真者葢谓是也
　　程子作字甚敬曰只此是学葢事有大小理无大小大事谨而小事不谨则天理即欠缺间断故作字虽小事必敬者所以存天理也
　　作诗作文写字皆非本领工夫惟于身心上用力最要身心之功有余力游焉可也
　　求在外者未可必求在内者必可得未可必者一听于天必可得者当责之已人恻然慈良之心即天地蔼然生物之心
　　万金之富不以易吾一日读书之乐也
　　听言杂则与之俱化遂失其正故贵乎听徳惟聪若以太极在气先则是气有断絶而太极别为一悬空之物而能生夫气矣是岂动静无端隂阳无始之谓乎开卷即有与圣贤不相似处可不勉乎
　　若实见得虽生死犹不可异况取舎之间乎
　　懈意一生即为自弃
　　大丈夫心事当如青天白日使人得而见之可也心诚色温气和辞婉必能动人
　　无一毫加于本分之外乃知自矜自伐者皆妄也人只为拘于形体自小若能不为形气所拘则内外合一而不胜其大矣
　　凝定最有力
　　一息不可不涵养只在坐作动静语黙之间
