<!-- { "loadSidebar": true } -->
　　公嗜道若饴老而弥笃好与人讲娓娓不置又好静坐思索凡有所得如横渠法即以劄记所着有思庵野録道学基统洙泗言学録尔雅辨音田畴百咏集归来藁及演作定心性说诸书其言多有补于名教云【理学宗传】先生从周小泉学常鸡鸣而起候门开洒扫设坐至则跪以请教故谓其弟子曰周先生躬行孝弟其学近于伊洛吾以为师陜州陈云逵忠信狷介凡事皆持敬吾以为友吾所以有今日者多此二人之力也先生之论特详于理气其言未有无气质之性是矣而云一身皆是气惟心无气气中灵的便是心则又歧理气而二之也气未有不灵者气之行处皆是心不仅腔子内始是心也即腔子内亦未始不是气耳【黄宗羲学案】
　　【佳】按先生惟心无气一语固不识心黎洲气之行处即是心亦有病试观隂阳五行之气无处不到谓即是心可乎孟子曰夫志气之帅也朱子曰心者气之精爽斯为不易矣
　　思庵野録
　　千古圣贤非是天生底只是明得此心分晓
　　徳无个大小且指一物始根便是大徳发生条达千枝万柯都是那根上出来便是小徳
　　太极图明此性之全体西铭状此心之大用
　　天地无万物非天地也人心无万物非人心也天地无物而自不能不物物人心无事而自不能不事事而今天下只是一个名利闗住札了壅住多少俊才可胜叹哉气化然也
　　气化人事不可歧而二之须相参而究之然后可以知天道消息世道隆替
　　雨旸燠寒风之有无见得天无心处风雷变化气使然也天本无心以人为心圣人本有心以天处心其未至于圣人者可不尽希天之学乎何谓希天曰自敬始【佳】按程子曰天地无心而成化言化成于自然而非天地有心为之也非谓天本无心也复之彖曰复其见天地之心乎静极而动天心乃见非孔子之言与孰谓天无心哉
　　凡所作为动心只是操存之心未笃笃则心定外物不能夺虽有所为亦不能动
　　在天之风霜雨露者隂阳之质在地之草木水石者刚柔之质在人之父子君臣者仁义之质隂阳一刚柔也刚柔一仁义也隂阳气也离那质不得刚柔质也离那气不得仁义性也离那气质不得未有无气之质未有无质之气亦未无气质之性
　　偶观杏实会得一本万殊道理当时种得只是一本如今结了百千万个不亦殊乎一本万殊万殊一本有甚时了期就见得天命不已气象出来
　　夜气与浩然之气不同彼以全体言此以生息言但浩然章主于气牛山章主于性学者互相攷之有以知性气之不相离也
　　天髙地下万物流行分明个礼乐自然
　　心乗气以管摄万物而自为气之主犹天地乗气以生养万物而亦自为气之主
　　心本是个虚灵明透底物事所以都照管得到一有私欲便却昏蔽了连本体亦自昧塞如何能照管得物学者始学切须要先识得此心何物此气是何物心主得气是如何气役动心是如何方好着力进里靣去小徳川流是已发之中时中之中也大徳敦化是未发之中大本之中也
　　赋予万物生生不已则曰天命化育流行各以其时则曰天道冲漠无朕化育自然则曰天理生物不已各有其徳则曰天徳曰命曰道曰理曰徳名虽不同本诸一太极也
　　圣贤千言万语须体贴向自己身心上方觉有味若不如此只是做一塲话说
　　防周程之书便能疏通心渠了脱滓垢自然令人会省牵转活动处
　　仁只是心求仁非一方也但心有所存主处便是求仁观诸孔门问答可见师之教弟子之学都只是寻讨个正当底心心外无余事
　　理气不可见即于堦前雀跃观之便是诚之不可掩如斯夫气象道徳之学师天地也气象自与功名富贵之习殊别
　　周易明理以着象春秋因事以索理
　　伏羲只是在天地万物上模范出个位次以体言也到文王时开口便把天地万物拨剔出生意以用言也茂叔命程子寻仲尼顔子乐处所乐何事然乐非可寻寻之一字谓非见道脱洒分明实有如何道得出李锦介庵先生
　　字在中陜西咸寜人天顺壬午举乡荐仕终松江府同知
　　少孤读书知大义受学于周小泉得闻先儒要防遂弃记诵辞章之习以穷理主敬为学知行并进闗中学者咸敬服之
　　入太学祭酒邢让深器之让坐事下狱先生率六舘之士伏阙讼寃由是名动京师【马理陜西通志】
　　所居仅蔽风雨至于屡空临财终无茍取郡大夫餽米数十斛皆辞之善诱后学解经不为凿说出其门者皆成名士
　　居忧时廵抚余肃敏请教其子先生以齐衰不入公门固辞肃敏闻其丧不能举赙以二椁先生却其一曰不可因丧为利也成化甲辰谒选松江府同知后二年卒年五十一
　　性刚介不妄交接不茍要约义之所在确然自信不以一毫挫于人
　　再访小泉于秦州印证所学设疑辨难叩应不讹小泉叹服而去小泉尝难之曰有人亲病剧思食一梨求诸市不得邻人有种者非窃不获将窃之乎答曰辱身以及其亲非孝也小泉是之
　　其为学务穷性理体之身心不好立语言文字以故没之日遗藁无存没十年而杨文襄公督学闗中表其墓而督学虎谷王公赋诗吊之有云化如和叔词章外贫似原思草泽间闻者以为知言
　　王爵
　　字锡之陜西秦州人治初国子生仕保安州判
　　自少潜心力学长从周小泉游而知操存之学郡守秦公纮与语恱之时与讲操存之要及教后学切切以诚敬为本治初以国子生仕为保安州判出纳公会计当日不惮劳民服其治后秦公总督原州聘至镇居三年交如一日及归赠以杨州盐引数百石力辞之而恶衣菲食坦如也州人咸称之【陜西通志】
　　王沂
　　字子与泰和人
　　王学笃行髙风节标表江右洪武二年子启以明经荐官监察御史明年沂以学行荐为说书既至上书论事授福建盐运副使已兄弟俱反初服恭爱隆洽居必一堂出必鴈行身长玉立巍冠褒衣襜如也人望之如神见之无不肃然起敬者至接人色庄气温雍容都雅语简理尽又无不乐就焉沂幼读孟子即辨于义利稍长从师受周易业精自六经至濂洛闗闽书靡不竟究旁通百氏于天人之微圣贤之蕴古今治乱成败之道蓄富精察言之明而之确也隠居教授辟举皆不就而从学者愈众随材而笃倾竭底里故往往有成秉刚守毅葆醇而蹈道孝友笃至嵗时祭循古礼燕处深严未尝启口及人过失而轨范自然不绳削而合也不以夷险易其操不以贵贱二其节学者称为竹亭先生安成刘云章称其渊乎酒之在尊凛乎太阿之未出匣灂乎其清而挹之勿竭薰乎其和而即之勿可狎也使及于孔门则风雩之咏归端章甫之礼乐固将进退绰然而特视所合何如耳宋学士濂称其涂辙之正抱贞和之素融融乎森森乎不可企也其为文根柢诸经濡涵百氏有益乎伦理不爽乎物则其为人云





　　明儒言行録卷二
<史部,传记类,总录之属,明儒言行录>
　　钦定四库全书
　　明儒言行録卷三
　　安化县知县沈佳撰
　　吴与弼康斋先生
　　字子傅江西崇仁人天顺初徴聘授左谕徳固辞还山
　　父国子司业先生生时梦有藤绕其先墓一老人指为攀辕藤故初名梦祥资禀英异永乐己丑年十九觐亲于京师从洗马杨文定溥学见伊洛渊源録慨然有志于道至程伯淳言见猎心喜曰审如是吾亦可学为圣贤遂去举业谢人事独处小楼玩四书五经诸儒语録收敛身心沈潜义理足不下楼者二年视世之尚举不足为其志直欲造乎圣贤之域其诗曰九仭始一篑千里方跬歩又曰诚当通鬼神志当贯金石【门人娄谅撰行状】
　　动必以礼或诮其迂先生不少变每省亲往来太学麤衣敝履人莫识为司成子也还乡遭风舟防覆众皆惊怖先生独正襟危坐舟定问其故曰吾守正以俟耳【言行録】
　　溥友孔谔谓溥曰与与弼谈有富贵不淫贫贱不移之象今虽见迂后当大显
　　先生强毅坚忍痛自浣厉恒念学之无成道之不立至于中夜奋兴展转逹旦其服膺孔子朱子之为人寤见之昨非今是日改月化平生一色一辞不以假人不教人举业弟子从逰者讲道而已不纳贽礼或极其诚恳姑受之不动后或有过即以还之辞而不教家贫衣食不给风雨不蔽躬耕乐道非其道义一介不取非其力不食躬行实践乡人化之
　　读书小陂种湖二处耕牧之事皆身亲之或在田间或在枕席黙诵精思暇则弹琴咏诗鸟鸣花发有鸢鱼风雩气象其教人由涵养以及致知先据徳而后依仁唘勿忘勿助之训悟无声无臭之妙而窥其域者少矣【儒林记】
　　弟子从学甚众先生谓娄谅确实杨杰淳雅周文勇迈雨中披簑负耒与诸生并耕谈乾坤及坎离艮震兊巽于耕之耒耜可见归则解犂饭粝蔬豆共食晚造诣益深尝视种田问学者曰此为何曰种田因微笑曰非也此賛化育盖触处洞然矣
　　白沙来受学先生絶无讲説使白沙劚地植蔬编篱康斋作字使白沙研墨或客至则令接茶如是者数月而归【白沙文编】
　　咏桃诗云灵台清暁玉无瑕独立东风玩物华春气夜来深几许小桃又放两三花有吾与也气象【古穰杂録】省郡交荐之不赴太息曰宦官释氏不除而欲天下治难矣吾庸出为
　　又曰圣人之道昭眀易见简易易行然世鲜能之者不学故耳原其故有二焉懵然无知而不事夫学者庸人也学焉而弗克者未诚也
　　先生刚毅疾恶慕眀道之和易凡遇逆境必加含容用力既久浑然无复圭角之露尝语学者曰吾平生得患难进学胡九韶曰惟先生遇患难进学在他人则惰志矣【皇眀书】
　　天顺元年石亨谋扵李贤贤为草疏荐数日上问贤与弼何如人对曰与弼儒者髙蹈古昔眀王莫不好贤下士皇上聘与弼即圣朝盛事上曰善卿草勅加束帛遣使聘处士勅曰朕承祖宗丕绪求贤图治亦有年矣永惟劳扵求贤然后成无为之治乐扵忘势乃能致难进之贤闻尔与弼潜心经史博洽古今蕴经国之逺猷抱致君之宏畧顾乃嘉遯丘园不求闻逹朕眷懐髙谊思访嘉猷企望丰仪以资啓沃夫古之君子隠居以求其志行义以逹其道谅尔扵行藏之宜处之当矣今特遣行人曹隆诣尔居徴尔赴阙仍赐礼币以表至懐其恵然就道以副朕翘望之意时年六十八矣比至上喜甚问贤曰当以何官官与弼贤曰今东宫讲学需老成儒者司其辅宜莫如与弼上可谕徳召对文华殿上曰闻髙义久矣特聘卿来烦辅东宫对曰臣少贱多病杜迹山林本无髙行徒以声闻过情误膺荐牍圣眀过聴束帛丘园臣实内愧力疾谢命不防供职上曰宫僚优闲不必过辞赐文币酒牢遣中使送至馆次上顾李贤曰此老非迂濶者务令就职居数日召讲中庸有御桃之赐先生再辞复请待病闲一接秘阁群书以益闻见上皆不许遂称病笃不起上命贤谕意欲禄之终身贤谕先生辞益坚上曰果尔亦难留乃允之先生因上十事上复召对赐玺书银币遣行人王惟善送归命有司月廪之
　　其上十事云一崇圣志二广圣学三隆圣徳四子庶民五谨命令六敦教化七清百僚八齐庶政九广言路十君相一徳同心皆本洛闽言
　　【佳】按英宗聘康斋一事终始恩礼可谓帝王盛节康斋再三辞官亦有深意或者遂疑以伊傅之礼起之而仅授以宫僚故不受而归亦浅之乎窥康斋矣通纪载皆不足据也
