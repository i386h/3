<!-- { "loadSidebar": true } -->
　　授通奉大夫晋王府右傅上亲制手诏以孔孟喻之既侍王就国日以正大之学辅王后诸王府罢相傅改公为长史时公病王为造安车奏令致仕公退作存养省察图以进王掲诸座右以时观省居无何诏公举家还京师公条陈治道所急者凡十二事縂名曰万世太平治要防上嘉纳之以疾赐归卒于家所着有清节集清溪集老拙集拄笏集和陶诗传于世【本传】
　　公平生见道纯一不以贫富动心仕止进退一委于义命与人交坦坦夷夷时以春风和气目之【名贤録】
　　他日从登内城上从容问以比来好恶当否彦良对曰惟陛下公无私则好恶自当上曰善掲其语便殿七年有事圜丘词臣进祝文用予及我上谴之彦良进曰予小子履汤告于郊我将我享武歌于庙以古律今未足非也上称善久之曰卿动援经史屡闻献替上赐墨吏死彦良力谏如律不听复进曰三尺法当与天下守之上颔焉因使谳三府疑狱得原者若干人
　　上太平治要一曰法天道天不言而四时行百物生圣君位至尊而统六合必当仰法于天明如日月恩如雨露威如雷霆信如四时则百职效劳庶事自理若身兼庶务则君劳臣逸非所以法天也夫天道好生圣人亦好生好生之德洽于人心则人皆化为善而自不犯法矣孔子曰惟天为大惟尧则之此之谓也二曰广地利中原为天下腹心号膏腴之地因人力不至久致荒芜近虽令诸军屯种垦辟未广莫若于四方地瘠民贫户口众多之处令有司募民耕垦愿应者资以物力寛其徭赋使之乐于趋事又凡犯罪者亦谪之屯田使荒闲之地无不农桑三五年间中州富庶则财用丰足矣三曰顺人心天下以人心为本人心所在即天命所在故善治天下者必上承天命下顺人心民之所好好之民之所恶恶之葢人情莫不欲富寿安逸故三王生之而不伤养之而日厚节其力而不困君之于民既犹父母之于子则民之于君亦犹子之爱敬于父母矣三代之所以得人心者此也四曰养圣德夫聦明睿智之主文武仁孝之君乃天生圣德本无不备然万几之顷或相感触则意念之起如重翳之蔽白日故虽大圣必兢兢戒谨常加存养省察之功节其嗜欲惩其忿怒清明在躬气志如神则犹青天白日万物咸仰圣德加盛必得其夀此养之之道也五曰培国脉夫三代之歴祚延长者以仁义道德教化斯民不专尚刑罚故民得遂其生养之乐太和熏洽而天命眷顾之也秦隋则不然仁义不施专事苛刻力役不休故民不聊生而天不佑之矣今功成治定万邦悉臣当以三代有道之长为法秦隋之失为戒六曰开经筵自昔圣主贤臣治天下之大经大法具载六经垂法万世不可以不讲也讲之则理明而心正措诸政事无不得其当今当大兴文教之日宜择老成名儒于朔望视朝之际进讲经书一篇敷陈大义使上下耸听人人警省兴起善心深有补于治化也七曰精选举夫官得其人则庶务自理万民乐业选举之际不可不精审也六部十三布政司乃股肱重任岂可轻用而轻废哉必歴试其才能德量可当此者然后信任之至于提刑按察司与知府之职固不能尽知其人然亦不可轻任也宜令京官五品以上各举贤良方正一员知州知县于民最亲亦须选择宜令按察知府嵗贡亷勤淳厚一二员凡所举不问已仕未仕但得人则有赏举则有罚如此则人皆悉心求贤而无遗才矣若新进人才直当试以佐贰之职果有异能出众特加超擢则官得其人矣八曰审刑罚刑罚一事人命所系不可不审书曰与其杀不辜寕失不经钦哉钦哉惟刑之恤哉葢死者不可复生刑者不可复属苟不钦恤而详谳之则伤人必多伤人既多必损和气非所以善治也理刑之官必择其公平正大仁厚之人如汉之张释之于定国辈亲信而委任之则天下无寃民而致刑措之效矣九曰敦教化学校所以宣明教化长育人才非止训诂文词而已今大兴国学増广生贠教育之恩至矣然国学首善之地既选名儒以五经分教诸生必先徳行而后文艺抑浮华而尚淳笃且未可骤用以啓其奔竞之心当日就月将得以真修实践使成人有徳小子有造见风俗日厚人材辈出可为朝廷之用矣十曰驭夷狄驭之道守备为先薄伐次之开邉衅贪小利斯为下矣故曰天子有道守在四夷言以德懐之以威服之使四夷臣服各守其地此为最上者也若汉武隋是皆可以为鍳今海内既平车书混一蛮夷朝贡间有未顺当脩文德以来之遣信使以喻之彼将畏威懐德莫不率服矣北邉遗烬当选将练兵分屯镇守谨其隄防俟衅而殄平之未晚也十一曰搜才俊古之俊才或隠于耕钓版筑或起于商贾屠沽皆足以兴邦而名世非一端所取也故书曰立贤无方旁求俊乂今于秀才等项悉已举而用之若军伍谪戍农圃医卜或以防罪困于里闾者岂无其人宜令有司尽心求访果有材器出羣学识超众者则举荐之拔十得五可当千百人之用矣十二曰广咨访昔舜好问而好察迩言乐取诸人以为善故能以天下之善为已善而能周知天下之事足以开物成务使万民各得其所今万化统一正宜大开言路广访博询使常朝百官得闗轮对布政按察府州县官朝觐之时各令敷奏以言观其贤否凡时政得失民瘼利许诸人陈闻古有纳言之官专掌其事宜选学识髙明通逹治务者特授之以详择其可否则天下之善言无不至而内外百司罔敢怠逸各思尽其职矣【名臣经济録】
　　上尝出御制诗文示之即上前诵声朗然左右惊愕咸私戒之上知谓曰儒者事君正当诚意自然无事矫揉也
　　时给事中学等十七人讲学文华堂多恃宠不自修饰命公及修撰孔克表为之师各赐金三十两曰昔许鲁斋教弟子多为宰辅卿其勉之【朱平涵史槩】
　　【佳】按明初之学宋景濓出黄晋卿之门渊源考亭一传而为方文正孝孺宋以文学显方以忠烈着蕺山刘氏以理学正传归之当自有所见余考当时学行纯笃称大儒者必以桂公为首
　　梁寅石门先生
　　字孟敬江西新喻人国初徴士
　　贫而力学通六经之旨元末举于乡辟为集儒学训导以亲老辞隠居教授太祖平定四方徴天下名儒修礼乐新一代之制公就徴已六十余矣以礼律制分为三局公在礼局审讨精详诸儒推服之成赐金帛授官以老病辞许之结茆石门山四方士多从之学称为梁五经【宪章编】
　　或问之曰吾辈免乱离之祸享太平之福何以祝吾君公举手加额曰愿吾君恭已九重存心四海扩天理而遏人欲进君子而退小人【朱国祯开国臣传】
　　新昌有人士负气自豪筮仕得岩邑比行谒公请教公曰清愼勤乃居官三字符也子力行之复何言其人曰请天德王道之要防笑徐答曰言忠信行笃敬天德也不伤财不害民王道也其人退语人曰孟敬议论平平耳越三年其人以不检罢官归语人曰吾不敢复见石门先生【邓元锡理学传】
　　所着有周易叅义诗书演义周礼考注春秋考义宋元节要及石门集诸书行于世洪武二十三年卒年八十二
　　许存仁
　　存仁名元以字行浙江金华人洪武初官国子监祭酒大父谦学于金履祥得朱子之传世所称白云先生者也元末明太祖起兵幸金华访求其后召存仁未至而乗舆已还乃驿赴金陵一见与语大恱曰何相见之晚也拜京学教授仍命入傅皇太子及诸王乙巳九月始置国子学命为博士丙午五月上发濠梁省陵墓命从行八月奉命进讲经史极陈洪范休徴咎徴之应上恱呉元年四月上至白虎殿见诸子有读孟子者问曰孟子何言为要对曰劝国君以行王道施仁政省刑罚薄税敛乃其要也冬十月定国子学官制即擢为祭酒最见礼遇出入两宫且垂十年自稽古礼文之事至于人才进退时政张弛无不预议及设立教国子条例数十事皆见施行
　　浙江佥事程孔昭诬劾其过失诏勿治安置韶州后遇赦还寻卒其在韶即张文献公祠以居好事者绘为南华谪居图传之公恪守家教一宗紫阳非五经四书不读非濓洛闗闽之学不讲遭遇髙庙特简为一朝国子祭酒称首天下士翕然向风説者谓明初学脉之正实原于此
　　呉海
　　字朝宗福建闽县人
　　元季以学行著称见四方兵乱遂絶意仕进深自韬匿间与同志讲説经义更相倡酬一时名人如贡师防王翰林泉辈皆推畏友【史概】
　　明兴部使者欲荐之有司转相推毂力辞不就辟一室于家园隙地酣经耽史娱适其中因采摭古人孝子顺孙节妇烈女及兄弟之相友娣姒之相宜者附以感应祸福各为一卷以传布闾巷令小儿稚女诵而习之名曰命本録谓克培其本则司命者皆无权也又著书论杨墨佛老为六经之贼管商申韩为治道之贼遗事外传为史氏之贼支辞蔓説为文章之贼谓上之人亟宜取其书而禁絶之使天下晓然知正道之当趋岐径之当塞名曰书祸
　　平居喜闻过或有告之者立改其失因扁其客坐曰闻过轩又自号鲁斋志所愿学也为文严整雅奥咸有矩程而一归诸理后学咸宗仰之有闻过斋集行于世张美和
　　初名九韶以字行江西清江人国初荐起仕至翰林编修
　　从外祖聂先生学不待程督日必自课年十三即能诗合程度往师前进士余复卿于襄阳尽得诗礼之传省试不利隠居教授益攻苦于书无所不窥参互考订以穷其説来学者甚众随才造就各有所成元末盗起虽颠沛中读书授徒如常语学者先须读前哲格言以端其学术然后能不为邪説所惑乃选古大儒发明经传中语自天地鬼神人物性命继以异端异闻其凡五各为条目折衷以已意去取详明剖析精当呉草庐孙伯尚见之称赏题曰理学编【朱平涵开国臣传】
　　洪武初荐为本县教谕七年教成贡入太学铨用者多其弟子十年召至京赐衣一袭擢国子助教气貌严整将以笃实毎教诸生必端坐不言有所请问徐徐应答不过一二语义理明鬯人深服之十一年迁翰林编修十三年四月致仕太祖亲为文赐之曰朕闻古之贤士莫不脩已行仁为时君之用否则独善其身以终天年或著书立言传之永乆虽不显于当时而有功于后世以其德重而行纯学博而言信也今老成宿儒凋落无几独尔以衰暮之年日侍朕左右正欲询问古今典礼以沃朕心今尔不任周旋所以命卿归老卿之去矣朕将谁从于乎千载一遇古今之通言然全其始终者甚罕今卿善始善终不亦美乎公博学精择善于著书故宸翰及之
　　嗣后应考江西者二考福建者一二十四年典文礼部二十七年再典礼部会蜀藩之命不果至在蜀一年王深敬礼之无何复召校书翰林力勤虽蝇头细画皆出手笔书成辞归赐衣被各一袭丙子卒年八十三所着理学编八卷羣书备考十二卷元史节要十卷曽鲁
　　曾鲁字得之江西新淦人洪武初徴聘仕至礼部侍郎七嵗能暗诵九经一字勿遗礼部简正礼欲以神童举于朝其父止之稍长博极羣书自谓未要于至道述长书一通谒虞文靖集于临川虞公大恱曰昔程子与张敬夫年十六七慨然有志圣贤之道子能如是何让古人由是益潜心濓洛闗闽之学分别义理宻如蠺丝牛毛尤爱呉文正公所述书无论大小一一访获之玩绎未甞释手久之充然有得盘桓林泉以道自娱若终身焉
　　壬辰防乱乃集众卫乡里椎牛酾酒开陈顺逆祸福众皆惊服无敢犯非义者人号曰君子乡
