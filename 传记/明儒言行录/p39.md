<!-- { "loadSidebar": true } -->
　　武宗登极公上防曰臣以菲薄待罪使官伏观内外百官各有职守而史官独若无所事者朝参之余退安私室于国政分毫无补益月受俸钱日支廪给难逃尸素之讥每念及此不胜惶愧臣考古者王朝列国皆有史官掌记时事我祖宗设修撰编修检讨俾司纪録法古意也按太祖时刘基条答天象之问上悉以付史馆太宗时王直以庶子兼起居注凡圣政圣训之当书者皆録之以备纂述史官之职在国初犹未失也方今政治虽新伏望遵祖宗所已行修史职于久废敇令修撰编修检讨畨直史馆凡陛下之起居臣工之论列大政事之因革弛张大臣僚之升降拜罢皆令即时纪録止据事直言不须立论褒贬仍于纸尾书某官某人记藏之匮椟以待纂述史职既修国典斯备上则圣君贤臣嘉谋嘉猷不至有所遗落下则憸夫小人惧遗万世之讥亦有所惩戒不敢纵恣为恶公则明朝廷无虗设之官私则使人臣免素餐之愧事体甚便或谓馆阁之地所以储养异才不必责以职守臣窃谓养才之道当使之周知天下之务方可以备天下之用今用人于国家政事初不闻知虽欲练习其道无由若令史馆供职庶因纪録之间得练习政事之体他日任用不至踈脱是于修职之中实寓养才之意上命所司知之【国朝名臣言行録】公提学浙江丰采凝重威望凛然人不敢干以私至遇诸生恩意优厚如家人父子培养士气使得以正身逺罪或有株连保覆甚备僚长讽之曰士习浇漓此殆可以法驭难以恩结也公曰彼非吾子弟耶奈何以徒遇之若荡节逾检吾有法在耳多士感其德化相戒无敢犯有司者【名宦录】
　　公行已教人切近精实吕柟以比之圣门由赐
　　未冠博通经史至忘盥栉既为诸生即有志圣贤之学曰许文正薛文清二先生世未逺而居甚近忘所师法学其谓何
　　睦防传公曰何公守身之洁一介不取蹈道之坚百折不回圣门所为獧者也
　　崔后渠与公书曰别公十年学无一成但此心不敢有愧于防防耳世道日非人为荣利所迷能自立者殊鲜如公之立而不挫何可得耶
　　公笃遵古谊虽世局变推而公不受染逆瑾炽威羣僚入见有跪礼公独挺乎自立瑾大恚然止夺公官后起督浙学防致仕
　　张罗当国甚器重之举翊圣治期大用之始入京相晤辄面数张十三愆众为愕然【国琛集】
　　迁南京太常少卿时湛甘泉为祭酒郭杏东为司业先生力与修明古太学之法赠杏东有言曰古之君子何为而学也则当务之急固在身如何而修家如何而齐国如何而治天下如何而平细而言语威仪大而礼乐刑政此物之当格而不可后焉者也博学而审问慎思而明辨焉一旦卓有定见则所谓物格而知至矣由是而发之以诚主之以正然而身不修家不齐未之有也大学之道如是而已矣至究其本原为性命形于著述为文章固非二道特其缓急先后各有次第不可紊耳今之君子不察乎此刻意诗文则曰立言不朽此豪杰之所以名当时而传后世也留心性命则曰无极二五穷神知化此大儒之所以继徃圣而开来学也至有伪起复防径之学者则又曰理出于心存则万理备吾道一贯此圣人之极致也奚事外求噫为是论者皆天下毫杰之士也吾岂敢谓其不然哉特恐其修齐治平之道反有所略则所学非所用所用非所学于古人之道不免差矣又赠兵侍陈公序曰古称才难全才尤不易得唐虞之际命官九人固皆极天下之选也然而典礼典乐掌教掌刑皆乆于其职有终身不易者岂非以其才性各有所长职业各有所习兼全之难故也至于内总百揆出总六师土地山泽无所不掌惟禹益为然全才之不易得如此近日当道用人司钱糓者未久复改之典刑狱职风纪者未久复改之司民牧计资遇缺而迁初不问其所长所习无乃以全才待天下士子其意良厚矣所虑全才不可多得用违其长则王良操弧后羿执辔非惟无成且以败事是故不可不深长思也是时南有阳明北有函谷【灵宝许氏诰】以理学鸣天下而先生黙如独与关中吕泾野仪封王迋相书问印证日事二亲躬营菽水率其家之子姓及乡闾后生以修孝弟忠信非其义一介不取予瘠田茅屋取足优防两执亲丧皆哀毁濒死居常非渉日用躬行者絶不形于言门人有问太极隂阳之説者曰只以伏羲八卦横图竪而观之则易之所谓太极动静之所谓有常更易简可见而周子可无事于图矣有问律吕之説者曰只以舜典诗言志歌永言声依永律和声十二字而騐今俗乐之词曲及唱词曲时必吹竹弹丝相应与夫宫尺上工合四为板眼之遗法以求之至明白可见而蔡氏可无事于新书矣问一贯约礼曰儒者未得防夏之十一而议论即过顔曽以圣贤心法为初学口耳此道听涂説之最可恶者
　　门人娄枢王西星请梓文集先生曰圣贤之道昭在六籍如日星后学愧不能知而行之自宋以来儒者之论方苦太多此吾之所深惧也故惟均役粮二论家谱家训二篇儒学医学管见有切世务者门人得裒集之或谓先生真可谓铢视轩冕尘视金玉先生曰此后世儒者轻世傲物之论也金玉自是金玉如何尘视得轩冕自是轩冕如何铢视得此何异于老庄刍狗飘瓦门人曰如是孔子何以谓富贵如浮云曰不义而富且贵于我如浮云浮在不义不在富贵也
　　为南工部右侍郎奏革神帛堂各宫监机户夫匠料银嵗省以数万讣歴改工户礼三部再以病乞归又晋南院右都御史掌院事恳辞不就归家居十余年荐杨二十余防不出嘉靖癸卯九月夜半有星陨于郡城西流光如昼是夜卒年七十赐祭塟隆庆初用科臣张卤疏补谥文定赠尚书学者称栢轩先生
　　崔铣
　　字子钟一字仲鳬河南汝阳人治乙丑进士仕至南京礼部右侍郎
　　父陞四川参政歴官防慎恤民隠有古循吏风公少而慧特长嗜学举进士入翰林为编修潜心古学正德初阉瑾擅权卿位皆伏谒跪公遇之史馆门独长揖瑾怒谓张防曰翰林白面书生多轻薄如崔铣尤甚防孝宗实録成瑾矫防史官陞级调部属州县练政理改公南京騐封主事瑾诛复翰林时武宗颇以逸豫弃万几而时事大棘公大慼之奏记大学士李东阳劝其及时悟主救民荐贤理财强兵无徒驱猎翰墨十一年考满陞侍读明年请告归
　　嘉靖元年召修武宗实録眀年日讲陞南国子祭酒开诚善诱明教条正文体日衣冠坐东厢对诸生问难时大礼议起江南北大饥人相食公上疏略言近者主事张璁等以先后献议超迁蒋冕汪俊吕柟邹守益马眀衡等以上疏异议罢斥段续陈相薛蕙下狱仰惟皇上求备礼于本生至孝也然当详稽礼意大顺通情独任己意亦曷有极疏入罢归
　　擢南礼部右侍郎时王暐言句容朱家巷者皇祖故乡坟址具在请表扬公独持不可曰兴王之基难可臆断失实为罔事竟寝防病致仕卒赠尚书諡文敏公宏才博学好古能文素履皭然出处无玷【名臣记】
　　德间士厌明文沿宋习靡泛欲振起之宗秦汉之作而论学亦异说蠭起浚精于象数超顿于髙虗于是文敏乃独邃研于六经尤深于诗其论学反经刋诡通逹政体而清修介操及终老不渝【明书理学传】
　　先生谓至哉程纯公之学也经无故训所眀者意行无枝蔓所存者性仕不以能见谏不以直着让知而任咎忘已而絜众雠者賛其忠信顽者悦其德义约哉正公之学也释经不泥见竒不问敬合内外谓理性即命一天人也大都敷扬儒教平切易行可名宋之一经述程志述二程文略
　　谓朱文公性既髙眀济之沉毅邃探于浑沦细入于丝毛发道指诸掌辟邪如抉其肺肝然每读一篇辄心目开朗惑解而志奋也述晦庵文抄
　　退处相台者十年非圣贤之志不存非翼经之文不阅作楼储书取孝经四书易书诗春秋仪礼周礼小戴礼曰此本言也取程易传程志程文略曰此干言也取左传温公通鉴宋元纲目文章正宗陶诗选诗曰此支言也韵学与焉命之曰数卷楼省身履事凖古騐今乃劄记所眀发挥性术训订经史申正理驳陂见作士翼四篇谓三代而上井田封建其民固故道易行三代而下阡陌郡县其民散故道难成作政议十篇曰均田曰覈举曰重辅曰简侍曰省官曰师田曰本末曰修理曰订学曰通议制遵今道循古合诸人不激不随期之可久于易谓好竒者浚义于象流为凿而尚古之法又久失不传夫皇羲画卦文王周公系辞孔子作翼一也谓易道加详焉可矣因夫子之賛眀二圣之防传是者倡于王弼备于程子斯时宜而易之要也作周易余言又言诗大序微粹非卜子不能即小序犹之不可废也作诗解又有文苑春秋中説考松晤言诸着
　　其论春秋曰春秋以王律伯将以复书之政焉故知书与春秋之防可以裁世变议本末
　　其士翼论学曰天生烝民物必有则故学躬修九容行采九德心不强操而存守不径趋而约矣
　　常情闻毁则忧而思思则勉其善矣闻誉则喜喜则矜矜必放是毁益而誉损也学者不闻规过之直宁受毁可也无观善之朋宁逺誉可也
　　觉心之放即求也知我之病即药也矜己之是即非也妬人之长即短也
　　克己者犹御敌进而无却养德者如水渍物渐而不骤慎思者如渫井汲其泉而愈新辨疑者如解丝理其绪而自整
　　天道恒进故人心好上天运有常而人则躐等故思穷于微而行忽于疾徐辨彻乎宇宙而心荒于日用是以切己求要之为贵
　　其论经曰庄子称易以道隂阳未知易也夫易陈人道以前民用彖爻所象建侯行师利见括囊之岂空谈耶大人遇以立政细民得以决事君子精义而立道小人怵害而消恶所谓无有师保如临父母者也夫子系传乃推人道之原故及于隠赜韩愈称春秋谨严未尽春秋也春秋记人之善全人之耻诛人之意逹人之恭是故公薨于齐书塟夫人如齐讳故公孙阳州非自于臣齐仲孙来没其觇国意溢于言虑先于事夫日照雨润霆击霜折彼苍于穆之体何与焉又曰春秋立词谨严意实温厚若天育万物任其生成不骤不滞故以为性命之文【本传】
　　先生曰丽于形者皆不相通是故日月不润风霆不照山拘于峙川限于流惟人乃与地天参心为太极辅相裁成之妙出焉人乃自弃甘与禽伍而草腐者何与人须学也学须敬也学其植禾乎日培则日茂敬其栉发乎日理则日整故老学不如少愈于无闻譬之夕烛不若日胜于冥踬
　　未有亡基而作室者故圣门之道随事躬行积之久而成德躐斯道以徃踈矣不由跬歩而致千里其御风乗云者乎然世岂有斯理哉
　　中庸之教慎独者存性也
　　尧舜事业太虗中一浮云过目言所性不存焉然流于旷诞尧舜盖钦钦尔
　　人当平居亦知自反而不责人一旦闻谤讟之入怒激气涌忘其旧志肆其新忿必求报复而后已故曰学至于不责人尽矣盖功深而心平识定而量宏譬之千仞之渊岂石所能激而鸣乎
　　夫理无大小故学无精粗惟物是体乃心之存遗洒扫者非精也骤而务精义者亦粗也
　　巽一隂伏二阳之下巽斯入也学者思索义理必用巽心入其中长短轻重与相逶迤斯得之书所谓逊志彼性粗暴者反此故气质贵乎矫【俱先生要语抄】
　　公以议礼罢归临行不役官夫囊无江南一物携古书数箧而已公卿及诸生送者千余人从渡江者又数十人拜别涕下退处相台十年四方来学者教以研经饬行曰道在五伦学在治心功在慎独学者称曰后渠先生
