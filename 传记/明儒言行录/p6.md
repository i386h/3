<!-- { "loadSidebar": true } -->
　　命主会试録首序以正学复性为言或请易曰平生所学惟此
　　先生疾辞时石亨素敬公来视因曰即不留愿为先生请勅为家塾敷教且有以资养先生曰昔许鲁斋去元世祖赐勅书以教人鲁斋悬之屋梁终身不以示人若资其养曷若不辞官耶亨叹息而去【并圣学宗传】
　　南阳当国毎以书寄先生始终不答门人问之曰昔温公居洛吕申公当国屡以书起居温公不答某亦此意【名臣録】
　　晚年玩心髙明黙契其妙有不言而悟者【李文逹撰神道碑】先生刚方正大以圣贤为师处已接物不诡随不屈挠讲论经书穷究义理自一心一身推之至于万物万事然后约之以归于一其余子史百家靡不淹贯究竟至极尤防于性理之学周易太极图西铭近思録未尝释手常瞑目端坐思索有得欣然见于顔靣言动举止悉合矩度可为人法居家孝弟忠信对妻子如严宾及至接人和气可掬不语人以其所未至尝以程门教人居敬穷理接引后学晚年造诣髙明践履笃实益至纯熟其诗文平易冲澹浑成不假雕刻诚所谓布帛菽粟切于民生日用而不可缺者也【门人张鼎撰文集序】
　　先生崛起数百年之后心印濂洛神会洙泗学以复性为本言以明性为先其言曰六经四书性之一字括尽又曰孟子之后道不明只是性不明至论所传之事曰明此性行此性而已呜呼至矣尽矣若夫风雩之乐鸢鱼之咏每曰道理举目可见其独智自诣何如哉先生仕止久速充实光辉许鲁斋之后仅见而已其飘然脱洒无所顾虑虽刘静修鳯凰翔于千仞之气象又何尚焉是宜行已立朝磊落洁白终始无亏而立徳立言与天壤俱存也【门人阎禹锡撰读书録序】
　　先生自少即厌科举之学慨然有求道志学务力行尝曰圣人千言万语皆说人身心上事诚能因其言反求之身心摆脱私累则身心皆天理矣又曰某二十年治一恕字尚不能消磨方信克已之难【髙景逸撰文清公传】
　　力行好古进趋有程寤寐河洛以究舂陵歴外宪大棘之卿缧絏非罪复起而丞贰卿掌制以弼以承岂寳逺物而志可行乞年以退维道之祯【彭韶撰赞】
　　本朝理学实始于公求之于宋若濂溪翁惟得其欲考无从复性之教最为有功孔孟程朱平生所宗读书有録无理不穷太露天机豁我颛【杨廉撰赞】
　　刘念台曰薛文清随处体认天理之学
　　【佳】按先生微言尽在读书録学者精察熟玩当自得之
　　【佳】又曰窃谓朱子之学真西山得其正许鲁斋得其大薛敬轩得其纯愿学朱子者从是以入徳焉庶乎其不差矣
　　顾泾阳曰薛文清读书録似乎句句是现成的不曾使自家些子意思只句句从躬行心得中拈出来便句句是文清的
　　彭氏时曰先生心契乎性理之渊源行蹈乎圣贤之轨辙穷逹一心夷险一节真欲实践今之真儒也
　　嘉靖中科道雒遵马三乐等会议曰故礼部侍郎薛瑄钟河汾之霛秀接洙泗之正学以复性为本以敬为要穷理以扩其欲力行以践其实潜心孔孟寤寐程朱自许衡而下造诣未有或之先者也夷攷其平生刚方正直不畏强御清修苦节可质神明拳拳乎致君尧舜而不随世以就功名侃侃乎许身稷契而不因难以移厥志知行兼全表里无间诚昭代理学名臣之首出纯粹而无杂者也矧今士习渐流道贞日晦讲良知者以顿悟为妙而略居敬穷理之功论道体者以幻空为言而昧理一分殊之实非惟不足以明道而适所以病道也兹欲挽之于正惟在表章真儒使卓然知所崇尙庶乎彰懿行于将来振儒宗于百代大道昭明而正学丕着其于世教非小补云
　　先生劝开经筵讲学疏略云选公卿侍从文学之臣有学术纯正持已端方谋深虑逺才识超卓通达古今明练治体者一二十人使之更代入直皇上视朝之暇日御便殿即召各臣进讲其所读之书先大学论语孟子中庸兼讲尚书春秋诸史则资治通鉴纲目务要详细陈说圣贤修已治人之要恳切开告帝王端心出治之方以至唐虞三代汉唐宋以来人君行何道而天下治安为何事而天下乖乱与夫赏善罚恶之典任贤去邪之道莫不毕陈于前如此则劝讲之官庶可日修其职讲官之职既修而朝夕缉熙启沃之力亦有资于圣心圣徳日新于以修治道则正心以正朝廷正朝廷以正百官正百官以正万民而治道有修明之效此讲学有资于成大功戡大难宜急行之而不宜缓焉者也【文集】先生曰余昨自京师来湖南濒行僚友有诵唐人此乡多寳玉慎莫厌清贫之句余不忘其规戒之厚【先正要语】自幼书史目辄成诵端重不为儿嬉年十二元儒魏范诸公与讲论经史名理退谓人曰圣门有人矣先生自是厌科举之学慨然有求道志精思力践言动必质诸书一有不合终夜反侧不寐
　　耿氏曰闗中吕泾野记公祠述立朝风节详矣然公非直矫然以名节自树者读其书讽诵其绪言葢亦有原本矣公尝曰心中无物其大浩然无涯曰万物不能碍天之大万事不能碍心之虚曰无欲非道入道自无欲始寡欲者便无事心便澄然余惟先生之教以复性为宗尝曰格物只是格个性玩诸绪言诚亦知性者哉学不知性而浮慕先生风节鲜不为殉名钓奇者由有道者观之亦足羞矣世何赖焉
　　先生登第时学士杨文贞欲舘之训诸子先生固辞陞南京大理寺卿守备中官兴安袁诚时无抗礼者先生至安谓人曰此与王振作对头者何可屈耶午节馈扇先生曰此朝廷礼不敢受【并宗传】
　　罗整庵曰薛文清学识纯正践履笃实出处进退惟义之安其言虽间有可疑然察其所至少见有能及之者可谓君子儒矣【困知记下同】
　　【佳】按整庵所疑者气有聚散理无聚散之说
　　读书録有云韩魏公范文正诸公皆一片忠诚为国之心故其事业显著而名望孚动于天下后世之人以私意小智自持其身而欲事业名誉比儗前贤难矣哉其言甚当薛文清葢有此心非徒能为此言而已大扺能主忠信以为学则必有忠诚以事君事君之忠当素定于为学之日
　　门人洛阳阎禹锡白良辅咸寜张鼎其着也
　　孝宗初给事张九功言瑄尚真知尊躬行仕则体国学以明道濂洛之源流覃怀之步武惟陛下以孔子之道治天下辨真伪别纯驳俾人知所向臣谓瑄宜从祀庙庭诏祠瑄于乡九年给事杨廉言瑄所着读书録皆积年精思有益后学乞板置国学俾诸生摹印诵读赐乡祠额曰正学
　　先生以复性为宗濂洛为鹄所着读书録大概为太极图说西铭正防之义疏然多重复杂出未经删削葢惟体騐身心非欲成书也其谓理气无先后无无气之理亦无无理之气不可易矣
　　崔后渠曰先生之佐大理王振引之也当时若辞而不往岂不愈于抗而得祸与于忠肃有社稷之功其受害也先生固争之矣争不得即以此事而去尤为光明俊伟
　　门人白良辅曰太极之实不过乎中正仁义而已欲知先生之道者当观之太极可也
　　吕泾野曰先生今代儒之道学其一人乎先生之生也紫衣兆母齐之梦【母将就舘梦紫衣人来】啼声动祖义之卜【先生生有异质家人乃欲弃祖闻哭声止】五脏露如水晶其清透骨七嵗通乎论孟其智邻神年方垂髫参议欲请见而不往【谓李宗问】既婴法豸师保求识靣而不得【杨文贞士竒】道若可行虽卑官不屈义如难从于权势奚顾玉田谪戍皆元之耆儒也不敢以师自居称圣门之有人【先生方十五六随父在玉田诸御史谪者永嘉徐怀玉髙宻魏希文济南王素亨父请之教先生诸君皆以友处】金陵镇守皆时之巨珰也不敢以势自处虽却扇而不怒【太监兴安袁诚于端午送扇先生辞曰赐扇乃天子事不敢受】疏讲学以御侮敌既入而遽退【己巳之变】布恩信以抚苗檄方驰而蛮平【语贵州都帅】辨寃获咎逆师保而不悔惩奸伸法虽豪右之罔赦【在南京大理寺】或雪夜以抄经虽狱院而诵易【谓辨诬忤王文马顺王振】法若可伸于军妻之必辨既受爵于公朝不知私室之谢恩欲道与来学岂对科举之旁问称病出阁寜犯乎吉祥【谓诸公拜贺曹吉祥】慷慨就狱思比于刘球英庙易服以见若昔汲黯之必冠石亨请勅与归则必许衡之悬梁见几而行于醴酒不设之时【见石亨弄威福柄】得书而比于居洛不答之老【谓得李贤诸公书】守车轮户牖之志监银而黜贪墨一时轩【輗】耿【九畴】诸公不足以方其清也为菽粟布帛之文録读书而究性理一时刘【定之】李【贤】诸公不足以并其文也故蹇夏三杨勲矣人或议其节张【紞】许【观】刘【球】周【是修】节矣人或议其几呉【与弼】陈【献章】罗【伦】胡【居仁】有极髙明之学道中庸恐未同黄【福】李【时勉】王【竑】于【谦】有以身狥国之勇尽精微恐不逮若乃先生以力行为读书以明道为修辞清而不诡异而且同潜学孔顔抗志程朱老不殊壮困未改通许鲁斋之后未有见其能比者也故当其存时或曰今夫子【山东及四方士子称】或曰真铁汉【通政李锡称】或曰好官一人【太监金英称】或曰不愧往哲【冡宰何文渊称荐欲代己时方提学】或曰躬行实践【学士江渊称且荐入阁】或曰本朝理学一人【大学士李贤称】或曰学已至乎乐地【都御史张鼎称】其不平者止权贵耳及其既殁或曰今之真儒当入孔庙【给事中张九功奏】或曰明体适用此明大儒当入从祀【工部侍郎姚镆奏】或曰潜心理学可祀庙庭【布政许讃奏】或曰有功名教侑食庙庭无忝【冡宰乔宇序】其未祀者葢有待耳然则今日之举振頺风而警后世广徳意而显前哲岂为泰乎【重建薛文清公祠堂记】
　　门人王英曰先生之学造乎无极太极之妙先生之行谨乎难进易退之操
　　门人李防曰先生之怒也如雷迅风烈其过也如云消雾释刚毅絶肖伊川其气象亦之
　　先生书似文公体甚遒劲惜乎无存
　　读书録
　　横渠张子云心中所开即便劄记不思则还塞之矣余读书至心有所开处随即録之葢以备不思而还塞也若所见之是否则俟正于后之君子云河东薛瑄谨识元亨利贞天之四徳仁义礼智人之四徳天徳流行而不息者刚健而已人虽有是徳而不能无间断者由有私柔杂之也故贵乎自强不息统体一太极即万殊之一本各具一太极即一本之万殊统体者即大徳之敦化各具者即小徳之川流
　　人心有一息之怠便与天地之化不相似
　　天下无性外之物而性无不在故道不可离
　　天理无内外隠显之间故贵乎谨独独处不能谨而徒饰乎外伪也
　　为学之要莫切于动静动静合宜者便是天理不合宜者便是人欲
　　人心一息之顷不在天理便在人欲未有不在天理人欲而中立者也
　　吾于静峕亦颇识是理但动有与静违者由存养省察之不至也易传曰易变易也变易以从道也如人之一动一静皆变易也而动静之合乎理者即道也
　　少欲觉身轻
　　心中无一物其大浩然无涯
