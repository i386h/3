<!-- { "loadSidebar": true } -->
　　作一好事必要向人称述使人知之此心不定也不知所作好事乃吾分所当为虽事皆中理才能免于过恶耳岂可自以为美才以为美便是矜心禹之不矜不伐顔渊无伐善无施劳此圣贤切己之学也
　　与人论事辞气欠平乃客气也所论之事虽当于理即此客气之动便已流于恶矣可不戒哉
　　好议论人长短亦学者之大病也若真有为己之心便惟日不足戒慎乎其所不睹恐惧乎其所不闻时时刻刻防检不暇岂暇论人学所以成性而已人有寸长取为己有于其所短且置勿论轻肆辨折而无疑难涵蓄之心谓之丧徳可也此予之深患不能自克可愧可愧天下万变真妄二字可以尽之偏蔽者妄也本体则真矣学所以去偏蔽之妄全本体之真全则道本性性统乎天立人之道始无愧矣天地亘古亘今但有此一个大道理则亘古亘今之圣贤不容更有两様学问也此心易至昏惰须常以圣贤格言辅养之便日有进益士之处世须振拔特立把持得定方能有为见得义理必直前为之不为利害所怵不为流俗所惑可也如子思辞鼎肉孟子却齐王之召刚毅气象今可想见真可为独立不惧者
　　古人立己甚严其责人甚恕今人立已甚恕其责人甚严孜孜为己不求人知方始是学
　　平生所为得失相半求欲寡过而不可得幽囚坑坎静中颇觉自悟始有向学之心然残损余息血气渐减策励不前虚生人世与草木同腐矣可愧哉
　　早起散歩圜阶日升东隅晴空万里鸢鸟交飞不觉襟懐开洒万虑皆空因思曽晳沂水气象亦是如此又一逻者告予曰今日好言语上之矣问之乃太甲篇天作孽语又继之曰我乃自作孽者故罪至于此予应之曰吾为言官天下事皆所当言往时一疏上为朝廷下为苍生宗庙社稷万万年深长之虑岂自作孽者其人黙然
　　【佳】按先生气节髙天下皆从学问涵养中来所以能濒死不回久而愈厉茍徒恃其血气之勇其不为百链刚而化绕指柔者防希
　　大人以治安之时为危乱小人以危乱之时为治安皆此人也有大人之向慕有小人之向慕有大人之识度有小人之识度有大人之作用有小人之作用此天地生物之不齐教化之施固有要而以宇宙间事为已责者不可不慎也
　　文章以理为主以气为辅所论纯是一叚义理是以理为主辞气充盛浑厚不觉软弱是以气为辅须胸中正大不以偏曲邪小之见乱其心又广读圣贤格言以充养之如此则举笔造语皆是胸中流出其吐辞立论愈出愈新而无穷也如取之左右逢其源也其腾滙泄蓄流转浑厚波澜汪洋如决江河沛然莫之能御也其光发扬照耀昭灼如日月中天深谷穷崖之幽花石草木之微青者自青白者自白仰之以生辉触之而成色也【论文】
　　杨继盛椒山先生
　　字仲芳北直容城人嘉靖丁未进士官至兵部员外郎
　　七嵗丧母父媵妒使之牧从牧所见里塾学而慕之请受学亦不废牧十嵗余复丧父家日贫頋益攻苦耐饥寒治经艺遂举嘉靖庚子乡试
　　授南京吏部主事初与考功郎郑公晓游议论相洽从韩苑洛先生受乐三月得其数请手制诸乐器谐而合奏之若一苑洛曰未也吾欲制十二律之管管各备五音七声而成一调何如先生退而凝思废寝食梦大舜坐于堂上投以金使之击而谓之曰此黄钟也觉而汗恍若悟者制十二管遂成苑洛大恱曰得之矣始吾辑志乐成而九飞舞庭前其应在此乎并传其天文地理皇极太乙壬竒兵阵之学
　　与吉阳何公迁诲学一遵会约行之吉阳语人曰椒山之果诚可与进道矣
　　先生登太山絶顶望云气慨天体之不尽益有志于学迁兵部车驾司员外时咸寜侯仇鸾倡马市议先生上疏斥其不可者十辨其説之谬者五诏下锦衣卫逮讯狱具贬狄道典史地居临洮山中民不畏法比至翕然称神眀少暇则进诸生讲説文义因买东山超然堂基立书院祀歴代圣贤名曰道统祠俗尚佛事为设谕禁革诸生日益众无所得食乃鬻乗马及张夫人服装买民地二百亩令诸生父兄入粟给笔札又引洮河水溉地地益饶教养并举羌人日兴起于学又开煤山以给薪却巡方之责褐吏民爱之呼杨父
　　未防鸾败罪至族上思其言半载间四迁至兵部武选司员外先生遂论少师严嵩十罪五奸下镇抚司打问先生具对侃侃至断指出胫不易辞诏予杖百坐诈传亲王令防绞
　　先生受杖或遗之蚺蛇胆却不受曰椒山自有胆何必蚺蛇哉或又谓勿怕笑应曰岂有打怕杨椒山者先生临刑出所着年谱授子应箕曰后十年可开也复赋诗曰浩气还太虚丹心照万古生前未了事留与后人补又曰天王自圣眀制度髙千古生平未报恩留作忠魂补
　　先生笃于伦理初会试下第当入太学有负笈费其兄患之乗先生出而强夫人以八石谷废箸姑听之及防太学再试居首多得馆谷归其夫人在家亦治农有秋先生始为酒召姻族奉兄觞请复共防又以公车三十金助兄纳粟得散官曰吾道近可徒也隆庆初防赠太常寺少卿谥忠愍赐祠额曰旌忠所着有遗集年谱传于世





　　眀儒言行録卷四
<史部,传记类,总录之属,明儒言行录>
　　钦定四库全书
　　明儒言行録卷五
　　安化县知县沈佳撰
　　刘观卧庐先生
　　字崇观江西吉水人正统己未进士
　　少有成人志既就傅子史经传靡不贯淹下笔逸迈常屈其名宿正统中举乡试第一明年成进士以疾告归寻丁内艰服除遂坚卧不出脱粟澣袍质行终身每旦祗谒先圣毕即凝坐一室养性读书四方来学随才造就县尹刘晟为筑书院扵虚丘山题曰养中所居四壁书儒先入徳造道之方左右列责志恒心二图为诚明敬义四箴以自警
　　尝语学者曰小学一书是教做人様子到老须以此立脚又曰呉文正公尝云一举作状元便为事业了当者鄙人也斯诚论矣又曰吾防时见青紫赫奕知进士之贵辄慕为科举之学既卧病京师读儒先诸性理书乃知科举上更有此学又辄慕为之今殊觉进士非贵也或请著述曰朱子呉文正之言尊信足矣复何言间取勤俭恭恕作四箴以教其家取吕氏乡约表着之以教其乡冠昏丧祭悉如朱子家礼家有孤嫠不能自存者随力周养之
　　尝有诗云愿做好人清节苦要图快活令名汚呉康齐诵其言以语人曰即此足以知其操矣
　　吉中先后三儒孙鼎刘观李中而观尤笃行吉中称鼎曰贞孝先生称中曰谷平先生而称观曰卧庐先生【儒林记】
　　杨守陈文懿公镜川先生
　　字维新浙江鄞县人景泰辛未进士仕至吏部右侍郎
　　公自防敏慧读书日记数百言稍长工诗文下笔惊人大父栖芸教之不以记诵文辞为能而以精思力践为务公感悟遂作致知力行持敬三铭题扵牖以自励【王文肃公撰神道碑】
　　改庶吉士更三丧有礼益读书充养天顺二年授翰林编修寻被命教习内侍辞不许
　　宪宗初开经筵公为讲官多所启廸进讲武成篇曰论语称舜无为周书称武王垂拱皆能致治后世人主有深拱禁中委政内侍者召阎乐之祸髙居无为惟对嬖艶者启禄山之乱何也盖舜武能举相除凶惇信明义忧劳扵先逸安扵后后世直安危利灾以逸居逸以故危亡久三陞侍讲学士一官五品十六年或讽公援有力者谢曰我妇抱节三十年今老矣改志耶
　　泰陵出阁简公日讲时文华大训成篇目仿大学衍义顾事渉中官即删去公毅然曰是不足训迹其善恶得失条録以进议者不能夺
　　诏议祧礼礼官请祧懿祖以徳祖比宋僖祖百世不迁公疏言礼天子七庙祖功宗徳故凡号太祖者即始祖必以配天若商周契稷皆有功徳非直原本统也宋僖及我徳祖可比商报乙周亚圉非契稷比议者习见宋儒尝取王安石説遂使七庙既有始祖又有太祖太祖配天又不得正位南向名与实乖非礼或曰降而合食以尊就卑不可谓礼不又有大禘乎宪宗升祔请并祧徳懿熈三祖自仁祖下为七庙异时祧尽则太祖拟契稷而祧主藏扵后寝祫礼行扵前庙时享尊太祖祫祭尊徳祖各不失尊庶无悖礼时不能从【何乔新撰墓志】
　　治元年疏论讲学聼政累数百言畧曰陛下御极以来屏弃珍玩放逺竒衺聼纳忠谏躬览题奏持此不可几尧舜臣虑正始犹易保终实难若内养勿深外资勿博鋭志少欲心渐滋有初鲜终古今大戒乞开经筵御午朝聼讲未明辄赐清问必求明悟不惮咨询午朝政事口奏畧节面领裁防其有军国重务即召大臣从容面议仍许谏官随仗弹驳大抵一日之间居文华殿之时多处乾清宫之时少俾贤才常接扵耳目视聼不偏扵左右则内外交修始终如一若但如近日日讲午朝应故事凡百题奏皆付司礼诸臣调防批答臣恐积弊未革后患滋深上是公言御经筵礼部并请午朝得如公奏后数年上时召辅臣坐论政事阅章奏皆自公发之
　　擢吏部侍郎时王恕为吏部尚书刘绍和与公为左右侍郎三人协心相与凡黜陟人必视其忠邪易险愿奸为趋舍公侃侃言之恕率聼用修宪宗实録充副总裁章三上请觧部事且曰吏部进退百官众怨所集闻望如王恕尚招人言况臣迂疎岂胜此任上不许治二年卒
　　公尝曰国可灭史不可灭我太祖定天下即命儒臣撰元史靖难后不记建文君事遂使当时朝政及方黄死事诸臣皆湮没不传及今搜采犹可补缺景帝已正位号英宗实録标目犹书郕戾王附宜改正凡群臣疏留中者即忠言正议国家大政事例不得豋实録宜宣付史馆以备遗忘【并墓志】
　　公天性孝友与人交笃扵信义居常退逊体若不胜衣言不出诸口至商义理论是非曲直则侃侃刚直视义所在勇徃奋发虽壮夫不逮也蚤岁尝作五经四书私抄而诗书二经尤为精到【神道碑】
　　与何乔新相善乔新尝治大狱牾权贵几中竒祸众谓乔新固公独壮之后乔新列侍从遇大事或缩恧辄正色曰廷秀亦尔耶乔新愧谢之
　　公之学自六经子史旁及九流莫不探综卒归诸道其较定群经谓书象以典刑一章乃舜命官之词诗卷耳乃大夫行役之作孔子曰吾扵柏舟见匹夫之不可易也是亦非作扵妇人者又谓春秋主事当无不载诗主词当有所择若郑卫诸诗果为滛者自作孔子必不録之礼丧大记一篇则仪礼经文其抱遗经以求圣人扵言表如此弟守阯南京吏部尚书为文师昌学师伊川莅官精勤尝与公对署南北翰林院事时人荣之何乔新椒丘先生文肃公
　　字廷秀江西广昌人景泰甲戍进士仕至刑部尚书
　　父文渊吏部尚书公少颖异年十一通鉴诵説无遗病陈子桱续长编书法卒曹彬包拯不书官吕文焕降元不书叛张世杰溺海不书死节纪羲轩附不经之谈书辽金失内外之辨为周殿撰中规所竒而沉晦周谨时然后出言动必以儒贤为凖其学以穷理为先博物洽闻为辅正心修身而措之家国天下为期自公之暇凡书有异种辄从假録藏至三万卷无不校讐【林贞肃撰神道碑】公髫龀时有竒质读书问辨出人意表尝以宋赵普事质扵少宰公曰观其沮立徳昭陷扵逢君之恶而史氏扵其死顾宜书其爵乎若包孝肃公亦名臣也宜以爵书而否焉如公论何又尝从容问曰呉临川以宋举人而仕元今预从祀之列抑亦不以此累之乎公大异之【周畏庵集】
