<!-- { "loadSidebar": true } -->
　　先生之学逺宗孔孟近法程朱厌弃词章讲求义理葢将反求诸身而遂措之家国天下庶几圣贤之学与道其在今者犹在昔也壮已弹冠老方觧组栖栖于世汲汲于时非不欲行其学而莫或由己焉于是缀辑简编离合章句凡程朱及先正格言靡不殚心竭力探索不遗先生之志亦可悲夫【余子积祐祭文】
　　所着有劄记三卷奏议四卷家规一卷月湖文集六十卷所述有伊雒渊源録新増先天后天圗学考证太极图纂要分程氏遗书二程年表西铭旁通皇极经世启钥象山语洪范纂要礼乐书皇明名臣言行録等书其皇明理学名臣録论明儒者多宗之
　　王云凤
　　字应韶山西和顺人成化甲辰进士仕至副都御史
　　南京户部尚书佐之子自防端重有执举进士除礼部主事值宪宗勿豫礼部循故事举斋醮乃言于部尚书曰祈祷固臣子至情第行于佛老宫非礼若为坛于南郊隙地大臣率属祷于天三日则可时不能用土鲁番贡狮子公谓宜郤之尚书耿裕用其稿具奏得允歴郎中尚书倪岳因灾异疏政用所条四事曰惩斥邪慝禁给度牒停减斋醮议处宗室后度僧不止公具疏争侃侃千余言三上皆不报及防下减度僧数人谓其有回天之力治丁巳京城风霾逾旬疏陈修徳弭灾之道乞纳忠言罢左道斋醮中使传奉等事孝庙遂下诏求直言复代部堂条奏二十三事时中官李广与夀寕侯表里通恶怨彻中外人莫敢言公独上疏请斩之以弭灾变人为危之上知其名不之罪广怒数伺过失是年冬圣驾郊天防牲回诬以驾后骑马下锦衣狱谪知陜州比至问民疾苦兴除惟恐后有兄弟因瓮争讼则买瓮遗之于是兄弟感愧引咎归好毁僧尼寺以正风俗折太山庙以给学田礼贤讲学政声毕举
　　为陜西提学副使教学者读书自小学近思録始次及诸经史建楼于正学书院广收载籍以资诵覧分设四科曰求道曰读书曰学文曰治事取人首名节次文辞斥贪残奨正直禁止僧道师巫邪术尚严威不姑息士始不堪而终服其公所引进皆知名士【雍大记】
　　何景明曰予至闗中见达庵近山欹湖渼坡颂说戴公之徳康马吕段颂说杨王之政诸君子即三公时所就士虽先后际遇有时而三公风教由此彰矣
　　擢国子祭酒以十有七条约束诸生时逆瑾耑横恶其一无所餽欲搆以祸竟无所得养病归防改南通政未上起为副都御史廵抚宣府以便宜行事敌畏不敢轻入
　　家素贫先遭逆瑾诬赎称贷乡曲终其身不能偿山西廵按疏请凤之所居在和顺之虎谷因以为号初筮仕即清忠效官特立不惧居京师日无故足不蹑公卿门不赴无名饮宴独与虚斋为同年而师事之时谓人情所难
　　为学一宗程朱尝曰一息不敬便与天地不相似故居无惰容自少至老如一日又尝题杨震四知诗云若教暮夜无金馈方信先生待物诚吕泾野每喜读之以为得务本之意所着有小学章句博趣斋稿读四书私记诸书行于世
　　公与晋溪王公白岩乔公称晋中三杰说者谓公廉靖过晋溪刚方过白岩也
　　虎谷早逝可惜可惜使得立朝其视汲黯何媿哉【杨月湖复乔白岩书】
　　蔡元伟
　　字伯瞻福建晋江人嘉靖辛夘乡荐仕至抚州同知
　　总丱受学有孝弟称后见程端礼家塾日程皆宗晦翁教人之法叹曰学当如是即手抄服行慨然有求道之志非圣贤书不观非孝弟之志不存领乡荐不谒有司力耕为养既就罗田学谕即举业之中黙诱之圣贤之域擢徳安令一用节爱为本每退食取小学近思録伊洛渊源録本朝薛胡二子粹言掲观成诵不释手曰非曰忘之诚虑心官少放行事过差以此当严师良友期以自警耳
　　寻陞抚州同知有惠政署乐安崇仁邑谳狱御贼咸有方畧丁外艰归以泉中倭棘慕建宁有考亭遗风遂移居之
　　公学尚程朱而重躬行其所致力惟在饮食衣服男女起居动静语黙辞受取予之际其自治之勤或至检少懈过失复生辄抚膺泣下长跪自罚作日厯自识名考徳録而自序曰吾之考徳有二一则时常省克而时识之以自稽其理欲分数之多少一则随其学之有得心之有开即便劄记以验器识之髙下浅深以为进徳之助居常服膺晦翁之言以为世间事须臾变灭皆不足寘胸懐惟有穷理修身为究竟法頼天之灵幸有所知好学性生至老弥笃歴尝变故每自叹所遭之穷而此志终颠扑不破晚年闲静之中玩味益咏行以不息之功加以未死之年不有得于今必有得于古不有合于人必有合于天则所谓不知不愠之地或可防万一焉又有四书折衷易经聚正各若干卷














　　明儒言行録卷六
<史部,传记类,总录之属,明儒言行录>
　　钦定四库全书
　　明儒言行录卷七
　　安化县知县沈佳撰
　　罗钦顺
　　字允升江西泰和人治癸丑进士仕至吏部尚书
　　少即端重殊异年十四题其门有勉勉于仁义之语【神道碑】
　　陞南国子监司业此缺悬而不补垂七十年监规积弛士多放逸每遇差拨争论纷如公至谓放心宜収非管摄之严不可争风宜息非稽考之精予夺之公不可持此三者甚力始而怨谤交集终亦安之六舘肃如【名臣录】兰谿章公为祭酒深见信重事多咨公而行
　　正德戊辰以忤逆瑾落职为民瑾诛复职歴官吏部左侍郎摄篆先是会推吏部尚书公力举白岩乔公六科以同列尝有言独不附公谓众论所归徃复数四亦佥同大司马彭公泽初至奏留前任郎中某欲与同事数月时某已陞陜西参议公不从防諌以新政弹击在位者无虚日荐扬旧德公独不动声色别白忠邪条上之咸当人心诏所罢者有夤缘内监以求进者奏论其交通害政请付法司定罪竟沮之
　　石潭汪公谓公有不可御之勇有不可夺之节议论足以定国是典则足以范羣工闲斋汪公谓其坚定国是扶持善调剂甘辛一时公功为多天下隂受其赐朝廷倚以为重焉【言行録】
　　都御史席公自湖广驰防请起邃庵杨公总制三边众议如所请公曰邃庵旧相即起必以礼辞徃返须数月今边报孔亟李亚卿方在彼行事利害所系恐宜三思邃庵由是不果起公语所亲曰邃庵素知予予尊仰之但入京逾年物论借借今所言非惟事体当然亦欲以忠于知己耳陞南京吏部尚书防乞养亲归丁亥复起为礼部防改吏部尚书力辞不就家居二纪足迹不履城市惟己丑秋视季弟西野公病及丧才一再出公自幼不识禅学在京师遇一老僧访求心要遂为之搆思彻夜不寐一日揽衣将起恍然有悟流汗通体证之禅书皆合后取五经四书濓洛关闽语録读而玩之渐复有疑久之乃喟然曰昔两程子张子朱子早岁皆尝学禅皆究其底蕴及于吾道有得始大悟其非吾今乃知前所见者此心虚灵之妙而非性也遂研磨体騐于道心人心理气性命神化隂阳皆极其防奥尝曰自昔有志于道学者罔不尊信程朱近时以道学名者则泰然自处于程朱之上然究其所得乃程朱早年学焉而竟弃之者也夫勤一生以求道乃拾先贤所弃以自珍又从而议其后不亦误耶先生精思实践笃志不迁毅然以衞道为己任圣贤诸书未尝一日去手于禅学尤极探讨发其所以不同之故自唐以来排斥佛氏未有若是之明且悉者【髙景逸撰传】
　　每训诸子曰势位非一家物须要防得破又曰爱好人穷贪嚼不烂人以为确论仲子谒选未尝通书故旧濒行酌巵酒训之曰前程有分定惟安义命便是比授官有期欲图南方以便音问乞公一逹相知公复之曰数字本不惜但似乎信命欠确耳竟不之与惟作行诲授之而谆谆于忠信笃敬云【欧阳塾撰行状】
　　凡出处取与必欲印有成宪尝曰人立身居业必先打破义利关否则扰扰直到底其教人每以是致严官至尚书甘茹清素晚年居一楼数载以终【言行略】
　　尝曰久任自是良法陆宣公明于治体乃不甚以为然盖欲以救徳宗之偏广登延之路以济一时之用且于惇大之化或有小补尔议法者未可执为定论正德间愚尝建白此事而并及超迁之说大意以为超迁之説与久任之法相与流通超于前自可责其后之久超于后固无负其前之淹因它策忤用事者竟寝
　　又曰图治当先定规模乃有持循积累之地规模大则大成规模小则小成未见规模不定而能有成者也然其间病源所在不可不知秉德二三则规模不定用人二三则规模不定茍无其病于致治乎何有先生耆年而谢政天子屡虗端揆之位召之不拜著书三篇曰困知记摘似明真剔伪正实其曰思者心之用得乃性之理是曰立知能心之用爱敬天之理故曰良析心性以辨儒释合理气以一天人逹兹四者而羣言统矣洋洋哉其武夷之乎先生荘重方介言道动矩造士之严贰铨之定虽时相枘凿我矱无易势与利毁与誉不与焉故学者服其行而信其言【崔铣夀序】
　　公自志有曰平生于性命之理尝窃究心而未遑卒业于是谢絶尘绊静坐山阁风雨晦防不忘所事乃着困知记前后凡六卷所以继续垂微之绪明斥是之非盖无所不用其诚力之殚矣心之逺矣亦非有加于分外也
　　林次崖希元困知记序曰自古圣贤之言学也或以躬行实践为先识见言论次之故傅说告髙宗曰非知之艰行之惟艰子贡问君子子曰先行其言而后从之圣贤之重行也如此故世之论人物者亦惟是即其行履之优劣而为评品之髙下智识文辞勿与焉今世君子则惟智识文辞是尚而行实不论矣故听其言若伊周孔孟复出考其实则市人不如忧世君子道心之辨明然后大本可得而立大本诚立酬酢固当沛然是之谓易简而天下之理得山林暮景独学无朋虽自信则尔非有异同之论何由究极其归趣乎每遇病体稍适有所防绎辄书而记之积久成帙置之座间时一披阅以求所未至同志之士有过我者则出而讲之不有益于彼未必无益于我也虽然书不云乎非知之艰行之惟艰三复斯言愧惧交集名以困知著其实尔
　　按先生着困知记凢三续时年七十余矣
　　先生锐意营道老而不倦盖涵养纯至故心体融彻而羣言莫能掩也【黄芳记序】
　　先生学师程朱而深思力践不为空言则所自得者多矣明兴言理学独薛文清为称首其醇且正以公方之未知所先后也而深严缜宻殆于过之【陆粲困知记后防】公与弟钦德钦宗先后举进士时号罗氏三鳯又在具庆下则尤古今所罕有也【双溪杂记】
　　公父栗斋先生家居日三子者皆已鼎贵公礼部尚书钦德按察副使钦宗通政司通政其初辄迎养后乃更迭在告依依亲庭不欲舍去满门孝义海内贤之【杨防撰栗斋墓志】
　　崔铣张邦竒皆敬信尊事之都御史张岳疏请存问予未尝不于是三致叹焉予观先生自发身词林以至八座其行已居官如精金美玉人无得疵及退居即杜门惟以著书明道为事本分之外一无所预家人子弟守其家法钦钦一歩不敢肆其居家又如此且观其辞吏部一节真有凤翔千仭之意虽孟子之辞万钟何过焉可谓躬行君子矣视夫世之髙论濶谈者曰我孔孟我孔孟周程朱张要不屑为为声利束缚不能去贤不肖何如也噫当今人物舍先生吾谁与归百世之下使本朝史册然有光如先生者得几人哉是记所言咸于斯道有所发明乃若距诐放滛其志盖尤拳拳焉孟子曰冉牛闵子顔渊善言德行解者曰身有之故言之亲切而有味若先生者可不谓善言乎
