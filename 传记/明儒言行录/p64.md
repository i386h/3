<!-- { "loadSidebar": true } -->
　　答叶润山曰须知此理流行心目之间无用非体无体非用盖自其可见者而言则谓之用自其不可见者而言则谓之体非截然有两事也日用之间持而循之便是下学反身之地黙而成之即是穷神知化之机故知道者疏水曲肱与金革百万用则同是用体则同是体也
　　陈龙正曰进退取与之严文清而下念台刘先生独至矣其行谊无愧真儒其论学微有偏处
　　潜庵汤子曰先生之学至矣程朱以来体道之精未有过焉者也葢尝论之濂溪得孔孟之传其説太极图也曰圣人定之以仁义中正而主静立人极此中庸戒慎不睹恐惧不闻之防也而论者以为易流于禅吾谓不然记曰人生而静天之性也感于物而动性之欲也不能反躬天理灭矣人者天之性也性者天之理也天理非可以动静言主静亦不可以时位论泥主静之説而不得其义固易流于禅若昧主静之意而徒事于标末补缀则隐微多疚人品伪而事功无本此乡愿之伪学孔孟之所深拒也程子曰天理二字吾体騐得之又曰学者敬以直内为本朱子曰静者性之真也涵养中体出端倪则一一皆为巳物豫章延平师友相传皆是此意其曰穷理者亦穷天所与我之理也故可以尽性而至命博学审问慎思明辨皆其功也后人识其精意遂至沈溺训诂泛滥名物防于支离而无本王文成致良知之教返本归原以救末学之流然或语上而遗下偏重而失中门人以虚见承袭不知所以致知之方至龙溪四无之説出益洸洋恣肆纵横自恣儒之藩篱尽撤其流有甚焉者故髙忠宪顾端文以性善之説救之夫儒者于极重难返之际深忧大惧不得已补偏救固吾道之所赖以存学者先识孔孟之真体而力行之久之徐有见焉未尝不殊涂同归如顔曽为大宗而由赐师商各得圣人之一体若学力不实此心无主徒从语言文字之末妄分畛城根抵未立枝叶皆伪其所为不越功利词章之习而欲收廓清摧陷之功吾恐言愈多而道愈晦圣贤心传不见于天下后世也先生生文成之乡而与忠宪端文游其学以慎独为宗于天人理气静存动察辨之不厌其详而于以静存为要尝曰姚江之后流于老庄东林之后渐入申韩故择取中庸以复先儒之旧平生于寂寞凝一中发其聪明智虑通籍四十年敝帷穿榻萧然布素其立朝也秉义据经难进易退自曹郎以至总宪前后章数十上大约志在振肃纪纲敦崇防节重仁义而薄刑名更欲申明祖制寺人不得典兵预政廷杖诏狱悉当报罢宁人主见为迂濶而不敢贬道以从时宁与执政相龃龉而不敢容黙以阿世好其慎独之学以之自修者如是以之告君者如是以之勉寮友诲门弟子者亦如是遭际鼎革拜辞家庙絶粒空庵其从容坚定视生死犹日用饮食也观其语门人曰胷中浑无一事浩然与天地同流葢通微达性之学至是而始得所归宿焉植天经扶人纪固吾儒中庸之道非老佛之幻视君亲与乡愿伪学依违附和者所可假借吾愿学者捐成心去故智法先生为学之诚而得其用心之所在由是上溯濂洛关闽以达于孔孟则姚江梁溪皆可融防贯通而无疑矣【蕺山刘先生文録序】金　　忠节公
　　字伯玉南直武进人后籍顺天崇祯戊辰进士仕至主事
　　初授扬州教授教诸生先徳业而后文艺燕居言行皆有规格诸生凛凛事之转国子监博士陞工部主事命修理安定四门军器时中官张彛宪总理户工二部钱粮令建公署侍郎髙图罢去宪向诸司官索仪注公疏力请止之不报宪上任移檄令两部司官行谒见礼公极言监臣移檄非体臣委质圣朝自矢无玷断不敢匍匐刑余之庭致罹交结之条得防各官遇职事相关自当礼见其余不必通谒彛宪益衔之借騐放火器炸损诬参落职归闭门读书究心物理性命之学悉取五经四子书暨诸儒语録研思博览毛诗春秋周礼俱有解于易独有所窥与陈龙正及史可法朱子冯道徳经济互相劝勉贫约自甘所居不蔽风雨性至孝父病衣不解带者数月癸未起补兵部主事逆闯李自成已陷大同而宣府镇方有太监杜勋监视公疏言宣府京城之蔽宣府不救虑在京城抚臣朱子冯忠勇足恃恐受内臣掣肘请亟撤之不聴未防内监迎贼朱子冯殉难公拟抗疏请圣驾南迁以时迫不果贼至彰义门城下公易服拜母而哭曰儿职在皇城他非死所趋至御河贼已入公被朝服向阙拜跃入御河而死母章氏知公死曰孝哉铉也急正冠帔投井中死妾王氏从之仲弟镜求公尸得遗骨上网环可辨遂奉以归殓年三十有五生平弱不胜衣讷讷然如不出口笃志力行处困能亨在险能动而义之所在有千万人不可夺之志所谓学道之士欤有宋儒四子合刻行世殁后弟梓其遗集八卷
　　孙钟元曰孔子曰不得中行而与之必也狂狷乎葢狂狷者中行之神骨未有不狂不狷而得成为中行者也节义者理学之神骨未有不忠不孝而得成为理学者也但理学不以一节成名而时至事起则一节亦足以见全体余初于甲戌识公公被放里居时也公毎事思退尝云易三百八十四爻未闻有退凶者闭户十二年读书穷理甫起居即以致命遂志人遂以为节士不知理学忠节未始有二不穷理而甘蹈白刃者有之未有能穷理而不能致命遂志者也吾乡以理学忠节者二公与定兴之鹿氏鹿之学以子静阳明入门而未尝不尊程朱公之学守程朱而録中时推陆王此正见其学之大不専主一家言而直以孔孟为宗者也二公皆以躬行为主故学问皆从躬出而不从口出【理学宗传】
　　语録
　　言动便要济人利物静中中正和平之意为之根不得自沦枯寂
　　毎事思退易三百八十四爻未闻有退凶者干干不已惟进徳修业为然
　　周子曰动而无动静而无静神也余谓戒慎乎其所不睹恐惧乎其所不闻静而无静也庸言之信庸行之谨动而无动也然则戒慎恐惧也信谨也皆神之所为乎其即所谓天理乎
　　行于理不合现前且碍乌乎穷理乎事于义不徙一事且滞乌乎精义乎
　　凡读书须要讨实落受用处纂集众解求得博览之名此等病与好色好货之念争不相逺若夫玩物吾亦自觉之可恨可惜
　　力不可为处命不可逃处只得安之忧愁愤郁总是无益
　　当私欲萌动摆脱不得时正当用力提出良心自作主宰决不令为邪秽所胜方是工夫若宁静时説有工夫至私欲来时又任其恣肆便经三四十年也只是此等人中得甚用
　　事来我应皆分所当为此不可生厌弃心至于本无一事我心彊要生出事来殊为自苦此便是憧憧往来朋从尔思
　　大学只是要止于至善而工夫全在格物即至于平天下一格物而已是时时处处精察力行物格则沛然莫之能御矣今读一部大学曰知止知本格物之原也知先后格物之序也自明新民格物之体用也敬止格静中之物也为人君以下格动中之物也学修所以格物者也恂慓威仪格内外之物也没世不忘民不能忘格天下后世之物也无讼民畏格民之物也诚意章格心所发之物也正心格心之物也修身齐家格家之物也治国平天下格天下之物也至于各得其所宜谓物各止其所而天下之理得矣物格而天下平矣
　　一事不可放过一念不可放过一时不可放过勇猛精进处处见有善可迁有过可改方是主一工夫
　　孟氏教人再不出孝弟二字是学之至大至精处惟近溪勘得透彻无遗
　　仁义礼智之性犹种也心犹土也恻隐辞让羞恶是非之情犹土中之种所发生之枝也然滋培于土不是则气滞而不生涵养于种者不常则神散而不长湛然无一物时大用在中也宜存养而勿失万物各得其所时全体在外也宜省察而不差所谓一以贯之者也











　　明儒言行録卷十
<史部,传记类,总录之属,明儒言行录>
　　钦定四库全书
　　明儒言行録续编卷一
　　安化县知县沈佳编
　　宋　濂　潜溪先生文宪公
　　字景濂浙江浦江人国初以聘起仕至翰林学士承旨兼太子赞善
　　先生在姙七月生儿时苦多病六嵗入小学授李瀚防求一日而尽九嵗能诗呼爲神童稍长受业于闻人梦吉得春秋三传之防兼通五经时呉渊颖先生莱方内儒宗金华胡翰出其门致书招曰举子业不足溷景濓曷来同学古文词乎欣然从之未防悉得其阃奥呉旣辞去即代讲席乡先生柳文肃公贯黄文献公溍深礼重之叹曰吾乡得景濓斯文不乏矣莆田陈公旅称其文沉欝简严能兼二公之所长欧阳先生则曰非才具众美识迈千古安能与于斯遂以文名擅天下主于郑氏者且二十年而是时俗尚波靡独其乡犹传考亭东莱之学考亭一再传爲何王金许四先生称朱学滴沠心慕效之间因许氏门人究其说而又念东莱之传且坠每与人言深慨然叹思振其统盖志在圣贤读其书想见其人自任之重有不求人知而求天知者【朱平涵史槩】
　　至正己丑荐爲国史编修固辞防世乱益韬閟入小龙门山著书二十四篇曰龙门子凝道记又着孝经新说周礼集注等书刘诚意称其主圣经奴百氏游戏佛老譬犹饫梁肉而兼茹荼饮茗弥成其大
　　庚子上徴入见问世乱柰何对曰愿明公不嗜杀人上甚悦语必称先生除江南儒学提举授世子经壬寅召讲春秋左氏传公曰春秋孔子褒善贬恶之书遵而行之赏罚适中天下可定归省甲辰改起居注侍左右明年上论石公三畧且口释之公进曰尚书典谟帝王大经大法靡不毕具愿陛下留意讲明之以疾还家赐赠有加笺谢上书奉太子愿进德修业上悦
　　洪武二年徴总修元史除翰林学士知制诰兼修国史时甘露屡降召赐坐上执金杓炼汤于鼎以露投之手巵注而赐曰此和气所凝能愈疾故与卿共之因问灾祥之故对曰受命不于其天于其人休符不于其祥于其仁上侄文正得罪公乃婉言请全亲亲之谊从之上诏丞相李善长归江西军所掠牛于其民无牛者官给之勿取租丞相退上顾先生曰向所言事当乎对曰民富则君不至独贫民贫则君不能独富捐利于民实兴邦之要道也【言行録】
　　上尝祀方丘患心不宁先生进曰孟轲有曰飬心莫善于寡欲审能行之心安而身泰矣
