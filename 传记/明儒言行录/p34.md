<!-- { "loadSidebar": true } -->
　　【佳】按先生着四书蒙引易蒙引诸书以翼考亭守先人之轨范啓我后学厥功最钜其言易则师三山林玭传其学者则同邑陈琛故言易者皆推晋江云
　　寄李宗一书曰儒者致用尚欲经理一世康济羣生今吾数口之家生计常不办至数数仰资他人贻忧父母才之疎劣于此亦可自考虽然士之常也某亦尝有自觧之法即今卧处自题云命好徳不好王侯同腐草徳好命不好顔渊任穷天非敢以徳自居也用以自勗见贫之外又有所当念者尔【虗斋集】
　　公自箴有曰善爱其身者能以一生为万载之业或一日而遗数百年之休不知自爱者以其聪明际盛时操名器徒就一己之私而已所谓如入寳山空手回也分隂不惜学力不充当事临疑口耳无所归手足无所措
　　处今世亦自有许多当避嫌处不可便以圣贤自拟一介不取士当然耳一介不与未易言也
　　元城于不妄语三字力行七年而后成上蔡别伊川一年方只去得个矜字而明道少年之猎心犹不觉其跃然于十二年之后也故曰言之非难先行其言坚苦强忍作工夫古之人皆然温公谓诚自不妄语始信哉斯言也
　　欲为一世经纶手止熟数编要书枝叶徒繁根干萎空劳皓首作卑儒
　　格天之功兴于袵席溺身之悔误于词章
　　劝君莫着半私但着半私终无人不知劝君莫用半术但用半术终无人不识君不见巍巍温公律身严与人忠赤心质神明素行孚儿童
　　张净峰岳宻箴引曰虚斋先生学问葢已造于精微矣其修身自简之功又严切如此宻箴凢五十条某最爱此一条徃年守合浦尝大书于屏出入观省夫君子之不敢用私用术非恐人之知识而后不为也若小人则直谓可以欺人而无所畏尔先生此箴正所以深探小人心术隠微之病使之知其无益而或改也二者之病私尚易见而术之为祸尤烈自古挟术欺人至用以欺天下后世机械翕张居之不疑久则沿习成风人亦莫之怪矣洪水猛兽之灾何以异此读先生之箴者所当深切而豫防也
　　与黄徳馨书曰涉世甚难畜徳宜豫静之一字更须于动中騐之动而不失其静乃为得力反覆体騐又止是虚而已葢居常一念及静字犹觉有待于扫去烦嚣之意惟念个虚字则自觉安便目前纵有许多劳扰而里面条路原自分明无用多费力而亦自不至懈惰也且静亦须虚方是静本色不然形静而心骛于外或入于禅者何限人心本是万里之府惟虚则无障碍学问工夫大抵只是去其障碍而已
　　先生提学江西乞休与孙九峯交书曰某自辛酉嵗至今家食有肉不过一味又能吃白饭白汤时引二子同食令其可耐贫是故决意求退【虚斋集】
　　文荘以南吏部里居陆御史偁聘为山东考试官公曰京朝官有行非王命不可以疾力辞【寳善録】
　　罗整庵曰蔡介夫中庸蒙引论鬼神数叚极精其一生做穷理工夫且能力行斯葢儒林中之杰出者【困知记】先生曰天地万物本吾同体自夫人牿于有我而慢易骄放之心形则其与天地万物自见隔絶而为二惟实能尽此理于一身故其见天地人物无一之可忽无一之可傲则天地人物总在吾和气中矣今学者试思斯须之庄敬和乐自有上际下蟠之理左支右吾出门皆碍皆其不恭不逊之根未去也善乎杨敬仲之言曰尧未尝推而大之天地万物皆在尧一性中动之斯应分内故也【蒙引】
　　程先生每教人静坐李先生亦教人静坐騐喜怒哀乐未发前气象可以养心可以养气可以照万物而处之各得其宜实造化之机缄虚心涵泳切已体察八字要诀也
　　善言者自简善应者自足未有多言而不妄者也有道徳者不多言有信义者不多言有才徳者不多言惟细人狂人妄人乃多言耳
　　必使小人不忍以其所为而疑我之为之乃为信于人天之助人为善也至快至周畧无毫髪之或悭天之报人为恶也亦至信至宻畧无毫髪之或漏细考逺计之自见
　　公寝疾门人以粥进却曰吾欲自洁清卒【万厯中赐谥文荘赠礼部侍郎】
　　其学祖六经宗四书以宋四儒为嫡平生精力尽用于引二书阐精发蕴茧丝牛毛莫喻也亦时发独见学子请益所至坐恒满易义趣深到四方学宗师之曰虚斋说也不敢变时人为之语曰欲易明问蔡清【上俱邓潜谷理学传】
　　邓元锡曰余治蔡虚斋易四子防引书于章句注义可谓墨守矣乃其撰宻箴自省括钦钦焉岂孟子所谓详说反约者欤夫都国盛时卿大夫安安于先行质言如此
　　先生为南文选郎中一日心动乞终养至家两月而其父殁人谓孝感所致先生每遇亲忌痛哭流涕终日不御酒肉宗族内外有贫乏者恒赒恤之死而殡塟之抚其孤门人贫者亦常衣食之尝曰天地间物当与天地间人共之仕宦之入屡空而不暇自计【儒林记】
　　何乔逺曰虚斋身自力学而教人恒循举业以入曰不如是法堂前草深一丈矣其言曰宋儒之道至朱子始集大成朱子之学不明则圣贤之道不着故与其徒着四书防引易引诸书皆推原朱子之意常帷灯卧榻旁或夜分与诸生讲论寝后有得亟记疾书友善永贞林俊孙交杨防丁玑江朝东成间士大夫理学中辍永贞廉玑朝东与清皆崛起稀旷之后而清与廉尤为独得云
　　陈　琛
　　字思献福建晋江人正徳丁丑进士仕至江西提学佥事
　　先生资禀朗迈闭门独学不茍同于人师事虚斋蔡先生其为学先得大防宏濶流转初若不由阶序而其工夫细宻意味悠长逺非一经专门之士所能企及授南户部主事督税淮安严革私弛厉征之禁人称便焉廵漕欲有所干挠公曰正额不亏而多取赢余以为功吾不忍为也其人愧屈
　　调考功吏部以母老乞归养戊子廷臣屡荐征用辞又一年即家拜贵州按察司佥事提督学校寻改江西皆力辞
　　始虚斋先生以深防践履之学教人及门者能得其言语者有矣未必得其精防或能传其精防之意而于反躬履践又未必能如其所言至出处去就大节其能悉合于义无愧师门者先生一人而已【并张净峯岳撰墓志】
　　紫峰孝友天性造诣深醇饬躬砥行慕义彊仁有避世之深心而非玩世无道学之门户而有实学其高风逺韵殆将翺翔千仭之表【张岳撰祭文】
　　先生题静庵诗曰大道自圎融稍偏便作病仰防鸟云飞俯察鱼川泳俯仰物何多一一闗吾性即事厌纷纭实弃天之命逹人握其机静中观动定
　　蔡文庄初见公大加赏异语人曰吾甞以清源紫帽屹峙南北孕灵毓秀当有名世之士出乎其间陈子其人矣【陈紫峰传】
　　先生乞终养归足迹不入城府不通逹官贵人书问即所居旁辟一室朝夕偃仰其间静观天地万物消息之变以及世之兴衰治乱世态之炎凉向背或逌然发笑或喟然太息先生不以告人人亦莫能测也其兴趣所至时或纵行田间与农夫野叟谭叙风俗旧故桑麻节为乐发为诗歌徃徃自在脱洒超乎浮之外其论是非得失侃侃不阿与人交蔼然可亲愈久而愈不可厌所着四书浅说易理通典亦皆推明朱子之说学者宗之文集若干卷传于学者【志铭】
　　初正徳丁丑会试将掲晓考官尹编修襄持一卷语主考靳公以为造诣精深出举业蹊径之外宜置首选靳公曰信然必出陈白沙门下不然则蔡虚斋他人不能为此比折号乃虚斋弟子紫峰陈先生琛也是时先生传虚斋之学已有声诸考官皆服尹公为知人而先生声誉愈显士大夫无贵贱小大称理学者必曰陈紫峰张净峰称曰道宗先觉学异专门精诣洞观贯于本原钟鼎非豊菽水非贫求仁而得时哉屈伸【闽学宗传】
　　王慎中曰呜呼士敝于塲屋之业而固陋浮浅牿其心腑专一经以自业茫焉皓首尚不能通其义以傅于绳尺之文又乌知所谓圣人之学哉宿辈末生相寻以敝自虚斋蔡先生出乃知融释羣疑张主新意推明理性于字析句议之间以与前儒相统承夫所谓圣人之学者其骈拇于条画枝指于觧训要以详夫塲屋之业而其意则进乎此矣虚斋之学方显士犹鲜能习其传紫峰陈先生生稍后自以其意为前儒文公朱子之学未尝闻虗斋之说也一日虚斋得其文于故长史李木斋公所嗟异久之李曰此吾徒也虚斋瞿然曰吾乃得此人为友足矣不敢为之师也于是先生乃介李公禀学于虚斋虚斋曰吾所为发愤沉潜辛苦而仅得者以语人常不觧不意子皆已自得之今且尽以付子矣于是讲为师弟子虚斋得先生而其学益尊葢虚斋有托于先生而先生无所待于虚斋也先生之书布于四方家而有之学者治经求通于朱氏防先生之书如瞽者失相从禽无虞伥伥然不知所如徃士之专精自名所业以授生徒者徃徃为书其卑者望先生之外藩而不见其门其髙者不能以有加也故其为书矜名立号何啻千百皆灭没蔽塞小行而不广暂诵而辄废惟先生之书焯乎昭布大行而久存虽与世相可也呜呼可谓盛矣考功督学皆美官假令徊翔不去与牵挽而出当有美于是者穹阶峻秩当世有用人之柄者急欲得先生卑之以自诡得贤之名先生乃勇退而坚卧无几微迟回顾望意世竟不得而荣之葢为母太安人之养也笃于天性而不见有可懐之爵禄由其大以推其细则先生之学着于书者非茍能为言而已也家居却扫一室俯仰其间察见消长于草木葩卉荣悴开落之际景象委蛇与物共得一枝一叶照映阑楹人所同视而先生茂对之趣独逺矣时放于山砠水涯渔樵相问或寅縁原隰农圃滞谈彼各自为话言先生观感取倡黙有所乐不问其觧否也絶迹公门监司郡邑诸大夫兾睹其面为快注意倾下先生折简相报或报以一咏而已亦不尽报也由先生之大推之既无可懐之爵禄又乌有可羡之势利可畏之毁誉而舒心绰形以游于世宜其浩然自适而一无所累也先生在仕不久事功无所表见为刑部好在生人不喜于得情为户部谨于利邈不自污此皆砥行植节之士所能不足以论先生之大也昔由求言志千乘之国方六七十里之邦自课其用所以使民有勇而能足者可计嵗而见效何其确也若夫及春而制袷与六七童子五六成人为侣望沂而浴见雩而风此何为者然孔子喟然而深与者乃不在彼而在此其意可知也以先生之髙使与曽并时而生同门而学则铿然舍瑟之对曽不必异撰于先生而喟然之叹先生宜越由求而见赏矣【传】
　　先生之书其天趣极诣神机妙契在于言语文义之外而已至于言语文义所存字谨其训句详其义颛名一门粥粥然如恐涉他足而误涂径固与治塲屋者设为如是耳其超然心会离去形迹而遗防物累庶几所谓不枝叶于道而全其真者由是以推先生之大然则论先生者不徒有考于其书而读其书者尚当有以求先生也与
　　始丁丑榜得士吾郡最有名给事史笋江公于光佥事林次崖公希元中丞张净峯公岳与先生并以经学为海内巨工张公尤号为闳博而杰于文给事公淡于仕进与先生同趋好滞一官以卒佥事公喜事功龃龉于世迭起迭仆卒无所就中丞公方据荣显事功为一时絶出然林公悔其颠踬张公亦以酬俗成务为多忧而恨道之难行未尝不髙先生之决而慕其清也【王遵严慎中撰传】
