<!-- { "loadSidebar": true } -->
　　先生读中秘书拜西台风节文章有声宇内里居九载精硏契悟讲明圣人之学从者如归门下士多至千余人一时称关西夫子云所着辨学録疑思録善利图説学防约诸书十数种抉关啓钥多发前人所未发辨学録大要排距二氏似是之教尤谓释家言窜蚀吾道变幻其説舎筏超津即宿儒慧士间不觉堕彼法中是可患也先生学贵有主不贰以二不参以三用贵实践操贵祗勅不为虚恢媮纵者所借托屹砥柱以遏洪流坚键关以搤众防倘所谓承前啓后非圣勿遵非经勿由好修笃至身任先觉者非耶【少墟集序】
　　先生少即志圣人之学由庶常吉士为侍御史言事罢归闭关九年精思力践而于圣人之道始沛如也所在讲学论道为集凡二十二卷余受而卒业焉作而叹曰此真圣人之学也圣人之学之难明也葢似是而非者乱之其差在针芒渺忽间不可不辨也今夫人目则能视耳则能听手则能持足则能行视听持行者耳目手足也所以视听持行者何物凡世之不知学者皆觌面而失之于是也然而目之视贵其明耳之听贵其聪手之持贵其恭足之行贵其重所以聪明恭重者何物也凡世之知学者又往往觌面而失之于是也然而目之明非我能使之明目本自明耳之聪非我能使之聪耳本自聪手足持行之恭重也亦然其本来者又何物也世之知正学者又往往觌面而失之于是也耳目手足者形也视听持行者色也聪明恭重者性也本来如是莫知其然而然者天也此所谓本体也本体如是复还其如是之谓工夫也修而不悟徇末而迷本悟而不彻者认物以为则故善言工夫者惟恐言本体者之妨其修善言本体者惟恐言工夫者之妨其悟不知欲修者正须求之本体欲悟者正须求之工夫无本体无工夫无工夫无本体也仲好之集至明至备至正至中非修而悟悟而彻者不能真圣人之学也吾特于其集中示人最切者掲而出之以见似是而非者乱吾圣人之学其端葢异乎此也【髙攀龙序少墟集】
　　先生痛惩末世废修言悟课虚妨实之病中间至言精义多程朱诸君子所欲剖析而未尽者如云或问天命之性无声无臭原著不得善字曰天命之性就是命之以善何消着孟子道性善政直指天命之初而言耳又云人之病正在无善乃反以无药无岂不益重其病而速之亡乎又云人心原是活的如无一分善心便有一分恶心又云易有太极乃天地自然的故无思为有太极而无思为有物则而无声臭乃吾儒正大道理若舎太极専讲无思为舎物则専讲无声臭有是理乎又云孔子七十而从心所欲不逾矩文王纯亦不已若放开便是已便是逾矩何以为圣人学者只是越过守浮慕化所以敢于放开卒至于流不可言又云谓之曰理自是无障谓之曰障原不是理又云世之砥节厉行循规蹈矩而不闻道者诚有之矣未有真能闻道而不砥节厉行循规蹈矩者也又云不质鬼神不可以言学不慎独不可以质鬼神又云一本大学都是释格物不必另补格物传又云述而不作不是圣人谦辞后世天下不治道理不明正坐一作字又云只为志谷一念不知坏古今多少人又云克己有当下斩钉截铁意不行颇费工夫不能遽拔病根然亦克己之一法也又云近世学者不论心之懈不懈理之明不明而动称不须防检不须穷索以为妙是中佛氏之毒而借明道先生以自解者也又随时变易而不从道则小人而无忌惮是故君子无轻言时公论辨若此等翼往哲诏来者砥頺波卫世道即令圣人复起宜无以易斯言也
　　公又数举髙陵吕文简公时时以改过安贫四字劝学人为同游告【姜士昌撰序】
　　始病怔忡以静存调之静极而通深造逢源得之病中居多有侍先生数十年未尝见有择言择行流露纵横居然性体拟之昭代大儒其在河东余干之间乎【神道碑】先生曰人得天地之理以为生此所谓义理之性也而气质乃所以载此理岂舎气质而于别处讨义理哉性原只是一个但言义理则该气质言气质则遗理故曰气质之性君子有勿性焉此辟佛之説也【辨学録】
　　性者心之生理生之一字乃吾儒论心论性之原故曰天地之大徳曰生又曰生生之谓易干则大生坤则广生天地以生物为心而人得之以为心此天理之所以常存而人心之所以不死也吾儒之所谓生指生理生字而言论理不论气告子之所谓生指生死生字而言论气不论理谓理离于气不是谓气即为理尤不是吾儒这个理字也是天生来自然的无思无为寂然不动感而遂通何思何虑非以人性为仁义而残生伤性也纵是説出多少功夫千言万语説思説为只是教人思这个无思的道理为这个无为的道理
　　问如何是思其无思为其无为曰今人乍见大宾承大祭虽甚放肆之人未有不竦然起敬者有思乎有为乎出门如见大宾使民如承大祭虽费思为不过思这个无思的道理为这个无为的道理耳孩提知爱稍长知敬有思乎有为乎尧舜之道孝弟而已矣人皆可以为尧舜亦只是为这个无为的道理
　　孟子论性之本体归之理义论心之功归之操存此正孟子得统于孔子处若言心不言理义则本体涉于虚言理义不言操存则功夫流于泛
　　人心至虚众理咸备丢过理説心便是人心惟危之心即有知觉是告子知觉运动之觉佛氏圆觉大觉之觉非吾儒先知先觉之觉也觉不可不辨知觉的是天理便是道心知觉的是人欲便是人心非槩以知觉为天理为道心也
　　程子曰理与心一而人不能防之为一朱子曰此心虚明万理具足外面理防者即是里面本来有的陆象山曰人心至灵此理至明人皆有是心心皆具是理此心同也此理同也薛文清亦曰心所具之理为太极心之动静为隂阳而王阳明亦曰人心一刻纯乎天理便是一刻的圣人终身纯乎天理便是终身的圣人此理自是实若丢过理字可以言心则先儒之説皆诬矣人心最不可有物人心又最不可无主譬如太阳当空则魍魉自息主翁在室则仆自驯
　　吾儒论学只有一个善字直从源头説到究竟更无两様故易曰继善善总只是一个善为总只是一个为非善与利之间复有个无善之善也【俱辨学録】
　　【佳】按是时学者知无善无恶之説之误又有无善之善之説故先生极辨之谓吾儒之所谓善就指太虚本体而言就指目中之不容一屑而言非専指景星卿云金玉屑而言也
　　圣贤论心不外纲常伦理出处辞受动静语黙于此件件透彻步步踏实才见真心才是真正学问得力处在此用力处在此若世俗论心反于放言肆行的人説心地好心上真正佛氏所谓直取无上菩提一切是非莫管也世岂有此理且不知有心学者无论幸而知有心学而又外伦理纲常出处辞受动静语黙以求心吾不知心果何时可明也
　　问理学与举业同异先生曰以举业体騐于躬行便是真理学以理学发挥于文辞便是好举业原只一事説不得同异又曰今之务举业者多在文字上求好不在心术上求好不知心术一念少差则终身事业可知又何论功名哉
　　问在止于至善先生曰圣贤学问只在心性用功性者心之生理人性原来皆善至善者性体也止于至善则当下直合性体矣
　　世之砥节砺行循规蹈矩而不闻道者诚有之未有真能闻道而遂不砥节砺行循规蹈矩者也执节行规矩而槩以为闻道固不是外节行规矩而别求闻道尤不是
　　不讲孔孟之学不在理字上用功纵阅穷载籍坐老蒲团依旧是个俗人
　　天地间惟有此道人生天地间惟有此学舎此更何事人心原是神明不测活泼泼地的岂能不动只是不妄动便是静非块然如槁木死灰然后为静也
　　问讲学盛于宋或云议论多而成功少又云理学敝宋何也曰声容盛而武备衰论建多而成效少此元人进宋史表中语也葢指当时庙堂之上言如新法和议之满朝争之而竟不报真所谓论建多而成效少者而忌者乃借口归咎于理学诸儒不知当时诸儒多屏逐山野或弃置散地师友之间不过私相讲论以明道觉人耳何关于庙谟国是而责其成效少哉且宋之不竞正系于京惇侂胄辈禁学之故即有忠言无从取效而反归咎于学何也是宋以禁理学敝非以理学敝也亲妻子奴仆之日多接贤人君子之日少学问终无进益此古人所以讲学防友常若不及
　　只为志谷一念不知忙坏古今多少人且无论圣学无所为而为只说谷之得与不得岂系于志人第不思耳井田封建虽古先圣王之良法在三代以后防不可行学者须是有一介不茍的节操才得有万仞壁立的气象
　　朋友观书多有摘议晦庵者阳明先生曰是有心求异即不是吾説与晦庵时有不同者为入门下手处有毫厘千里之分不得不辨然吾之心与晦庵之心未尝异也若其余文义解得明当处如何动得一字又答徐成之书云晦庵折衷羣儒之説以发明六经论孟之防于天下其嘉惠后学之心真有不可得而议者吾于晦庵亦有罔极之恩近世訾议晦庵者多借阳明为口实不惟不知晦庵亦不知阳明矣【以上并先生疑思録】
　　大学言正心无他法只是要此心常在腔子里葢此心一不在所以视听遂失其职以此应事未有不差错者此身所以不修也薛文清公毎夜必自问曰主人翁在室否可谓精于心学者
　　自古圣贤未有不从是非毁誉中来者故曰若要熟也须从这里过又曰金不炼不精玉不琢不美可见是非毁誉圣贤方借以为煆炼砥砺之资也又何计人之议论哉陈白沙先生诗有云饱歴冰霜十九冬肝肠铁様对诸攻羣讥众诋寻常事了取男儿一世中
　　一夕坐寳庆月下见皓月当空自觉此心湛然无物因顾谓诸生曰此时正好自识心体葢人性上不容添一物就如皓月当空纎尘不染可见吾辈心体必一物不容而后能万物皆备彼反身不诚万物不能皆备者还是自家心上有物还是自家心体上不干浄
　　一物物字指欲言万物物字指理言【上并寳庆语録】
　　识仁所称不须防检不须穷索先生明言心懈则有防心茍不懈何防之有理有未得故须穷索存久自明安待穷索而近世学者不论心之懈不懈理之明不明而动称不须防检不须穷索以为妙是中佛氏之毒而借先生以自解也呜呼论本体则仁者浑然与物同体如不忍觳觫不忍入井当下便是何须防检何须穷索论功夫则一息尚存此志不容少懈敢谓心不懈也而不防检义理无穷终身学之不尽敢谓理已明也而不穷索不穷索则不能识不防捡则不能存故曰识得此理以诚敬存之而已本体工夫一齐俱到此先生之学所以为大也【明道先生集抄序】
　　髙景逸诗曰圣道关中得正不参学不参禅工夫翼翼严言行本体惺惺彻性天万古纲常繇已任一毫私欲可相牵唐虞允执无他异精一常如未发前两字中庸千圣流行日用本天然羲文常共乾坤在周孔昭如日月悬渭水自萦经阁外南山正落讲筵前一从絶学横渠倡次第斯文仲好肩【冯少墟先生关中讲坛二首】先生诗曰圣狂分足处善念是吾真若要中间立终为蹠路人【善利图诗】
