<!-- { "loadSidebar": true } -->
　　先生自幼頴异有大志七嵗学扵家塾言动如老成人【吾学编】
　　既而从康斋吴先生得心学之正退而益加充广慨然以古人自期以斯道自任以记诵词章为不足事专用心扵内其学以主忠信为本以求放心为要以圣学成始成终在扵敬因以敬名斋动静语黙出入起居常以敬为处家庭如在庙堂临妻孥如对賔客端荘凝重履绳蹈矩造次颠沛未尝少违隠微幽独之际则愈严愈宻故其诗曰谨独功深后防微意最先争交真在此要不愧皇天先生严毅清苦左绳右矩每日必立课程详书得失以自考终日竟夕孳孳不倦探典坟之蕴奥究事理之精微存诸心而履诸身明其体而逹其用见义勇为不择利害为趋舍排异端振流俗继圣贤之绪任纲常之责髙风伟节仪表江南【门人徐撰行状】
　　先生家居日以悦亲为事父病剧尝粪味苦疾果愈兄弟外归迓扵门外有疾躬调药家人化之笃宗族训子侄不倦执亲之丧水浆不入口哭踊每絶而方苏哀毁骨立非杖不防起三载不入寝室祠堂月朔之荐四时之祭及缌功之小悉遵古礼箪食瓢饮处之泰然或为之筹则应之曰以仁义润身以牙籖润屋足矣四方抠衣及门者众扵是筑书室曰礼吾曰南谷聚徒讲学语学则曰为已语治则曰王道又曰第一怕见得不真第二怕工夫间断多有质美者好髙入扵禅骋词失扵矜不知操存省察为何事安防造道徳之域隠然有自任意久之欲广闻见适闽歴浙入金陵从彭蠡而返至访求学问之士与上饶娄一斋永丰罗一峰南昌张东白相与丽泽会扵弋阳之峰余干之应天寺提学李龄钟城相继请主白鹿书院诸生又请讲学贵溪桐源书院淮王闻之请讲易于其府王欲梓其诗文先生辞曰尚需稍进着有居业録敬斋集成化甲辰三月十二日卒年五十一
　　万厯乙酉从祀孔庙
　　先生持已虽严待物甚恕其言学也则曰惟为已则从不差然后可以及人言治则曰惟王道防使万物各得其又曰一日克己复礼天下归仁此王道之本也其初家食稍有余邻里有假无不应比后不偿亦不之较不戚戚扵贫贱故其诗曰终日观书圣贤在目终日言谈不及利禄若使稊稗不生何愁五谷不熟【行状】先生隠居吾邑之梅溪少从松江郡守于君世衡受春秋为举子业知无得而稍厌之及闻聘君吴康斋先生讲义理之学于崇仁里第慨然徒歩往从之逰于是尽弃旧学一以求道为心归筑室于梅溪山中事亲讲学之外一意谢絶人事而人亦无知者会亲死哀毁逾节丧葬之仪悉依仿古典不茍卜兆为乡里刁儿阨不得已而讼之则墨其衰以入公门时丧礼久废独先生毅然行之识者知其为特立独行之士而不识者咸非笑之然搢绅间知有先生实自兹始而先生年盖三十余矣先生之学以穷理尽性至命为期谓非身心内外一主扵敬则亦无依据以为之地故特以敬名斋夷考其可知者虽在屋漏之中夫妇相对如賔即栉椸箧笥之微亦区别精严至老不相淆乱应接賔客深衣巾履终日俨然而性度寛和谈论亹亹人亦往往乐从之游先生以尧舜之道不外乎孝弟孔子之道不外乎忠恕而士之游情髙逺者非也故其为道必始扵卑近以渐造乎髙逺循循有序而方兴未艾之势实不容已焉虽其不幸老死林泉无以考其本末兼备之眀验然于斯理体认亲切一反求诸身心以得之吾邑自曹无妄先生后仅见斯人而已真可谓儒者之髙蹈今世之逸民而先生无求于世世亦不知有求于先生惜哉鹑衣箪食每有超然自得之趣一切权利纷华举不足以动其心至于佛老之説尤不取皆搜剔根蠧而深辟之先生五经皆通尤邃扵春秋自孟子没后独推尊二程朱子以为得其正传他不得与也先生之道真可垂诸竹帛以増一代道徳之光【张吉序居业録要语】
　　本朝正统景防间以理学为倡者河东薛敬轩其读书録亷年二十六七始得见之国初以来诸公著述求其粹然一出扵正未有先之者也近年乃得余干胡敬斋所为居业録其言精确简当亦粹然出扵正者读书録之外见惟此耳亷闻敬斋严毅清苦力行可畏其议论实由涵养体騐得非考索探讨致然读其书者其尚有以识此哉【杨文恪防撰居业録序】
　　门人余祐曰先生弱冠时奋志圣学往游康斋先生门退而藏修于家读书穷理存诸心者不以一时或息反诸身者不以一事或遗久之则知益精守益固养益裕而得益深矣居业録者先生道明徳立无可告语事有感扵外而无可施行故笔之扵册取易修辞立诚之义其间论圣贤徳业经传防趣学问工夫政教基本性命渊微不一而足至异端佛老之学尤深辩详辟惟恐其陷溺人心变乱士习盖亦有为而发故其辞繁而不杀焉【居业録序】
　　周瑛祭文畧曰君学之至兮虽浅深予未有知观君学之向兮得正路抑又何疑倘嵗月之延兮必日跻乎逺大痛夀命之勿永兮若深造而未艾谓力行之有功兮恶虚谈之无益竞内外以交修兮每得尺而守尺肆辩博以夸诞兮匪予拙之不防无实地以为据兮竟何学之有成頋天理之精粹兮寓人事之粗浅惟粗浅之既尽兮而精粹之乃见
　　【佳】曰先生笃守朱子之学教人専从小学近思録入纯修实诣不杂不偏河东夫子而后一人而已
　　黄太冲曰先生言治法寓兵未复且先行屯田賔兴不行且先荐举井田之法当以田为母区画有定数以人为子増减以受之设官之法正官命扵朝廷僚属大者荐闻小者自辟皆非迂儒言后有王者当取法者也
　　罗整庵曰胡敬斋大尹和靖皆是一敬字做成居业録中言敬最详盖谓身有之故言之亲切而有味也然亦尽穷理但似乎欠透
　　又曰敬斋力攻禅学盖有志于闲圣道者也但于禅学本末似乎未尝深究动以想像二字断之安得其心服耶【困知记】
　　【佳】按攻禅学者但当眀指其絶人伦壊天理与吾儒圣贤之中道背驰若深究其学则彼之辞善遁而在我知未精守未固鲜有不引而去故程子曰学者当如滛声美色以逺之韩昌黎氏曰人其人火其书庐其居眀先王之道以道之斯言至矣
　　先生复汪谦书曰学以眀道是以古昔圣贤恂栗戒惧存养扵未发之前使是道之体昭然于方寸之内精一谨独省察扵已发之际使是道之用流行扵日用事
　　物之间极其至与天地同其大造物同其功岂词章功利之可拟哉昔孔子之传顔曽思孟之学皆以此也及孟子没而失其传者千有余年周子发其端扵前程子遂扩而大之朱子又集而全之故吾道遂大眀扵宋焉西山真氏亦庶防乎此也元之鲁齐许氏虽其道徳之全未及扵宋观其行端慤务实亦非世儒训诂之可比也外此诸儒皆以考索为足以眀道注解为足以明道求其操存践履之实盖寡焉若双峯饶氏公迁朱氏已不免此弊其流至扵陈氏吴季子等则其害为尤甚某思与学者讲明而践行之刋落华浮一趋夲实庶有以革其但力学疎浅终不防遂也【敬斋集】
　　【佳】按自宋末训诂繁而性命之防微至先生时其已极此阳眀先生以有廓清之功也
　　又曰今之可忧者道术分裂教出多门人才聪眀便好髙喜妙脚根不曽地便要自髙大道理须自下学中朴实头做工夫积累之久自然贯通【寄张东白书下同】
　　又曰此道理与生俱生有一毫未尽便是欠缺了自家底故提警扶持全有赖扵吾兄窃观圣贤之教虽多不出扵存心处事存心以敬处事以义敬义立而徳不孤防来后人处事多是智计才识未尝有义以方外之实学此处见得分眀则王道伯术判然为二途而不混矣居业録要语
　　静中有物只是常有个操持主宰无空寂昏塞之患离内外别心迹此二本也盖心具众理众理悉具扵心心与理一也故天下事物之理虽在外统之在吾一心应事接物之迹虽在外实吾心之发见故圣人以一心之理应天下之事内外一致心迹无二异端虚无寂灭此理先絶扵内以何者而应天下之事哉由其専事乎内而遗其外不考诸迹而専求诸心厌弃事物之理専欲夲心之虚灵是分内外心迹为二夲矣
　　天下无道外之物故政刑文章皆须出于道
　　天髙地下万物散殊而礼制行矣流而不息合同而化而乐兴焉此礼乐之本意也圣人制作只是因其自然之理曷尝有一毫私意安排礼乐既成则以节民之欲感人之心成人之徳乃自然之功用故程子曰若逹便是尧舜气象
　　学不为已根本已失读书穷理皆非自己之物
　　孔子只教人去忠信笃敬上做放心自防收徳性自防养孟子説出求放心以示人人反无捉摸下工夫处故程子只説王敬
　　【佳】按孟子説操则存舍则亡即程子主敬意也又曰寡欲即周子主静意也求放心工夫孰切扵此
　　忠信笃敬是孔门第一等工夫非礼勿视聴言动也靠就这里做去熟处便是仁
　　事事存其当然之理而已无与焉便是王者事着些计较便是私吝心即流于伯矣
　　成已者必防成物自治者必治人
　　程子有笃恭而天下平气象
　　气之发用处即是神陈公甫説无动非神他只窥测至此不识里靣本体故认气为理
　　眀道天资髙本领纯粹其学自大本上流出扵细微处又精尽
　　孔门学者以求仁为要真是好是教他在最切要处求非但自己一身好与天地万物血脉便相贯通
　　不为尧存不为桀亡大行不加穷居不损须要识此人不防处事只是不曽穷理理眀天下无难处之事矣化民全要身修
　　有理而后有气有气则有象有数故理气象数皆可以知吉凶四者本一也
　　异端之道全是安排造作儒者只是顺其自然之理君子役物小人役扵物
　　言者心之声事者心之迹心正时言必不差事亦顺理程子曰未应不是先已应不是后盖未应之时此理全具扵寂然不动之中当此之时敬以操存之而未发之中天下之大本立焉已应之时此理发见扵感而遂通之际当此之时敬以省察之则发而中节之和而天下之逹道行焉未应体也静也已应动也用也体即用之所存用即体之发非有两事也固无先后之可言亦是动静无端隂阳无始之意
　　读书须着实理会做入书内里去皮肤上绰过不济事眀道行状云狡狯者献其诚暴慢者致其恭闻风者诚服觌徳者心醉其为政也道之而从动之而和不求物而物应未施信而民信此圣人境界上事声色之扵以化民末也
　　退藏扵宻只是其心湛然无事而众理具在也
　　涵养之道须深笃实方能制其飞扬之心消其麤厉之气主一工夫易施心易纯也
　　订顽立心便可语王道物我之私既去则天地之生意在我推而行之将无一物不得其不然则虽一匡天下不过出扵智计之私况祸败者乎
　　王道之外无坦途仁义之外无功利
　　程子天资髙其扵义理不用甚穷索只优防涵咏以得之虽曰反求诸六经然亦不甚费力自孔顔而下造精粹未有及之者
　　一本而万殊万殊而一本学者须从万殊上一一穷究
　　然后会扵一本若不扵万殊上体察而欲直探一本未有不入异端者
　　未发时仁义礼智之性浑然在中感而遂通之时恻隠羞恶辞让是非之情随应而出动静一理体用一源故未应不是先已应不是后
