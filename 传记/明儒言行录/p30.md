<!-- { "loadSidebar": true } -->
　　又曰先生见贤必亲闻善必録遇恶必摧存而知亡过而能裁随时变化有阖有开平生念虑所存其大者正君正朝廷正三纲正万民正四方皇皇之忧耿耿之忠则至死而勿頽贫贱而不为戚患难而不以回成化己丑之夏予遇先生扵南畿盍簪之欢忘形尔汝既三宿而后别去屡反顾而徘徊先生赠予南还之文予赠先生草亭之什既而各申其戒曰我不枉已公无凿坏孰谓先生去官而死曹溪之约勿遂丽泽之资何有而今复仰望扵何谁【石斋祭墓文】
　　邵二泉一峯书院记曰惟公天资刚毅守道不回而充之以博养之以正早贡扵乡已负重望及宪庙之初亲擢进士第一其所对防援古证今指切本要词严义正诵者起敬故程文未行而海内已録传之人之视公有汉董贤良之风焉既而入翰林为修撰未及数月即有扶持纲常之疏上忠扵君以及辅相新进儒臣能为天下大计逺虑如此固非寻常摘劾之比论者方之唐子方其事似同而义则逺矣至其改官南都时忌者已去以公之望少假岁月公卿可待而竟以疾归盖公之仕在行其道而不以位为荣王曽之志钱若水之节公实有之观扵其退而进者可知也呜呼道之在人有正大之体有曲成之用自圣人以下多患不能兼之盖其体不能协天下之一故其用不能周天下之殊即使幸有所成而正大者或病矣岂曲成之谓哉故观士扵今寜正大而有过毋寜曲成而无尤是则公之进言人曰太讦君子曰忠公之去位人曰太激君子曰介固非诬且过也虽然公之心如青天白日公之徳如髙山大川此天下之同称也而才艺勿与焉则世亦不可谓不知公矣寳自童年防扵庠序即知慕公及宦游中外知公为详诚有所谓愿为执鞭而不可得者则扵斯举亦乌能后哉
　　罗念庵一峯先生集序曰天地有义气太和乘以代其运阳春頼以敛其成震而为雷霆激而为风飚惨而为霜雪起而为山岳奔而为湍澜其凝扵物为坚金为完璞为后凋木其灵扵人为刚毅为直遂爲无侧颇得之而物欲忘言之而异端熄用之而群奸屏四夷寜而不用则为万世法孟子曰我善养吾浩然之气先立乎大则小者不能夺也呜呼若我罗文毅公其将庶几乎公名满天下童孺皆能道其行事至其所得虽学者不能尽识也死生之际大矣公家贫日中不能举火而对客谭学不倦得新衣遇道殣辄解以瘗而身无完裳今之处贫贱者未必皆困扵衣食者也困扵衣食而至扵冻且馁者益加少矣公冻馁几扵死亡而一无足以动其中他尚何有哉名位不能使之荣摈斥不能使之辱功能不能使之乐祸患不能使之忧言论不能使之惑意气不能使之改所谓浩然而刚大者性成然也非有事扵勉强者也吾独怪夫学者之为言也或病其癖或疑其矫纚纚乎聼之非不和且平也语其平生虽丝髪之防亦足以怵心而变色而犹自以为知道岂非世教之虑哉洪先自防闻公扵人辄有不获执鞭之叹且欲以身私淑之然止羡其难能耳固亦未知求所得也三二年来渐悔其谬扵是再读所谓一峯集者不牵章句不渉蹊径不执意象不事雕镵慨乎扵其辞沛乎扵其气而皎乎扵其光得之心出之言惴者惭鄙者惧然后乃知孟氏之学至公至明其言实天地义气之所发也而乌可以空文为呜呼公之所得不系集之有无与全否也有欲知吾之浩然者观扵是集将不为濯之清风苏蛰之迅霆也夫【明文竒赏】
　　按章枫山与先生论乡约书云乡约之行欲乡人皆入扵善其意甚美但朱吕之制有防劝有赏罚岂其智不及此盖赏罚天子之柄而有司者奉而行之居上治下其易行今不在其位而操其柄已非所宜况欲以是施之父兄宗族之间哉或有尊扵我者吾不得而赏罚焉则约必有沮而不行者矣可不虑其所终乎在比之九五王用三驱失前禽夫子以为舍逆取顺盖来者不拒去者不追不能必人以从我也凡入约者必其诚意感孚革心向化而后可有不能从则当聼其出约今欲假官府之权力邀强制以必人之从已殆非所谓显比之道也又闻族人有为盗者必亲置之死地此扵当代之典先王之制圣贤之事皆所未闻孔子曰古之为盗恶之而不杀也不先其教而一杀之是以罚行而善不及刑张而罚不省若孟子所谓不待教而诛者盖指杀人于货之盗而言耳如穿窬防窃而皆杀之则彼御人扵国门之外者将何法以加之乎礼曰公族其自死罪有司谳扵公公既三宥之矣而又使人追之曰虽然必赦之有司对曰无及也然后为之素服不举如其伦之丧亲哭之夫以朝廷之上法度所在其处宗族之死罪者若是而况扵手自杀之乎又况罪不应死者乎以是知圣贤之在乡党其所以处族人者殆有不然昔汉人有为盗者曰刑戮是甘乞不使王彦方知彦方遗布一端卒能化盗使之道不拾遗是不犹愈扵杀乎阳城居扵晋之鄙晋之鄙人熏其徳而善良者几千人温公与康节在洛里中后生皆畏廉耻欲行一事必曰无为不善恐司马端明邵先生知是皆君子之居乡有不约而自化者以先生名徳当不下扵诸公自身而家自家而乡久扵其道彼将自孚何用汲汲乎强人以从约重法以禁盗耶
　　陈白沙与先生书曰圣贤处事无所偏主惟是义如何随而应之无徃不中吾人学不到古人处毎有一事来斟酌不安便多差却随其气质刚者偏扵刚柔者偏扵柔毎事要高人一着做来毕竟未是盖縁不是义理发源来只要高去故差自常俗观之故相云泥若律以道均为未尽
　　先生曰凡治已必先治心心者舟之柁也欲正其舟而不正其柁可乎气质有偏则有病偏扵刚者病躁急病狭病粗疎因其病而克之可也躁急者克之以详缓狭者克之以寛容粗疎者克之以谨审然后可也然非心存焉则已熄而复然已抑而复长病证虽退病根尚在安在其为可也吾非刚者有刚者病尝试验之粗疎平时居多躁急狭则因怒而后见焉情之发也惟怒为难制方其来也突如焚如震如乘时而应之则有不胜其悔者矣必坚忍而力制之候其降伏静定而后徐而应焉则不中不逺其悔寡矣
　　【佳】按先生用功如此而犹有如枫山所防之失甚矣克己之难也又曰观白沙枫山二书先生得良友切磋之益如此
　　持守此心如过独木桥如御逸马如见大賔而对上帝使主心常存客气聼命则病根自除而病证不形如是用功方为第一流人也若徒务制其外而不从事扵其中譬操万斛之舟扵长江大河卒遇狂巨浪舍柁而惟篙橹是仗焉吾见其危矣【与谢元吉书】
　　非程朱书不必泛看盖无许多精力又恐惑人也柔克以刚伪克以诚怠克以勤慢克以敬须先正容体【告陈直夫】习俗之醉梦人非独一富贵也凡诗文之必扵工科名之必于得皆是也自今以徃必浄洗而痛决之不使乱吾之念虑一意从事圣贤之学研精义理检防身心必至扵成人而后已学诗文而至不过为诗人文人而已学科举而至不过为官人而已学吾道而至则可以为圣人则可以为贤人诗文科举之学固有工之而不至求之而不得者也若夫道在吾身岂有求之而不得者哉而世未有工而求之醉梦扵彼而不觉寤乎此也噫目之视耳之听手之持足之行吾圣贤也饥之食渇之饮冬之裘夏之葛宫室之居吾圣贤也喜怒好恶日用种种吾无不圣贤也独吾之心不可以圣贤哉所以为之不必删定述作如孔子之折群圣以埀宪万世也不过求诸吾心致谨扵动静语黙衣服饮食父子君臣夫妇长防朋友以至辞受取舍仕止久速无不合乎圣贤已行之成法而已岂有工之而不至求之而不得者哉【与刘素彬书】
　　君子不患扵无过而贵扵改过圣人亦人也过而改之至扵无过则吾亦圣贤而已
　　夫得深则诱小内重则外轻是以饱乎仁义不愿膏粱令闻广誉不愿衣绣顔囘陋巷原宪环堵夷齐饿扵西山闵损辞扵汶上皆有得乎此也近世大儒有下第者其言曰今秋幸不为考官所取得与弟侄研磨义理犹舍荆而逹康荘犹去野店而居安宅修道崇徳之君子固如是也今乃汲汲科举之得而以家贫为忧则其念虑之差与世之醉梦富贵何异又非特一语黙喜怒嚬之过而已若以家贫亲老未免此途以阶禄仕固圣贤之所不弃但不可豫以得失置胸中耳【与明三叔书】人之生也静感而后动生焉性静也天下之大本也情动也天下之逹道也心统性情妙动静之主也敬以居之养其静而制其动也子思子曰戒谨不覩恐惧不闻养其静也莫见乎隠莫显乎防制其动以养其静也能制其动动亦静静亦动动静一矣是故敬而后能静静而后能明明而后能诚诚则动静一而几扵圣矣故圣贤非性生由养静以至之不观扵水乎圣人之心由止水也防至而不乱善应而不藏主扵静以一其动也众人之心犹潢污也澄之久则止止则湛一而照万夫岂由外而得哉制扵动以养其静也程子曰静然后见万物皆有春意此之谓夫【静轩説】
　　子思子曰喜怒哀乐之未发谓之中中也者天下之大本也此心之不偏不倚中之体也周子曰中也者和也中节也天下之逹道也此事之无过不及中之用也中为大本者其体无不具中为逹道者其用无不遍夫是之谓大君子之学持静之本以存其虚防动之流以守其一虚则内有主而不出一则外有防而不入则物不交扵我矣物不交扵我则我之所以为我者非人也天也天人合一则天地自我而定万物自我而遂中自我而大矣岂有待扵外哉【大中书院记】
　　【佳】按非人也天也谓纯乎天理之流行而已
　　先生告门人曰反诸吾心自念虑之防逹事为之着无一不合圣贤已然之成法入自小学近思録始如广东陈公甫者其人也又曰君子视名誉为缰锁而巧扵取名者以为拙视金玉为砂砾而巧扵谋利者以为拙当舍生取义则视死如归而巧扵偷生者以为拙噫安得天下之人皆舍巧而趋拙哉【先正要语】
　　张浄峯岳撰书院记曰一峯先生初入仕即上疏数千言论大学士李公不当起复落职提举泉南市舶司未几召回守资南都即浩然弃归天下既闻其风而高之比归杜门讲学不以世事屑意而尤严其节扵辞受取舍之际俊伟明白必欲得其本心而后已故久之而天下益信服焉嘉靖己丑春按察副使万安郭公持平廵歴至泉以先生尝谪居扵是也而尸祝之典未举乃得城北丛祠一区请扵廵按御史聂公豹斥去滛昏之鬼率郡之人士奉先生神主而舍奠焉既又治其斋居讲堂下择士之有志者居之延乡进士王宣颛职其教夫以先生风烈之盛去之千百载闻其风者犹将低佪向慕不能自已而况神灵精爽睠临兹宇登降出入如将见之有不反身警惕求无愧扵先生之心者乎孟子曰无为其所不为无欲其所不欲如此而已矣而推其所为所欲之至扵穿窬同科夫士者之不为穿窬必矣孟子复云尔者几防审察之间一有未至其陷溺必至是尔是故人茍得其本心也虽嘑尔蹴尔之不受乞人行道之人之心与不受千驷万钟者无以异也如其茍焉以迁就扵功利而已则桓文之所以扶义而伯良平之所以挟术而谋亦何以异扵穿窬者哉此其得失必有能辨之者先生所以寜终其身困约而不肯少贬以狥流俗者其不以是欤
　　章枫山先生文懿公
　　字徳浙江兰谿人成化丙戌进士仕至礼部尚书
