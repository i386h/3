<!-- { "loadSidebar": true } -->
　　周子有主静之説学者遂専意静坐多流扵禅盖静者体动者用静者主动者故曰主静体立而用行也亦是整理其心不使纷乱躁妄然后能制天下之动但静之意重扵动非偏扵静也愚谓静坐中有个戒谨恐惧则本体已立自不流扵空寂虽静何害
　　【佳】按先儒主静之説是教人心不乱驰以全其湛然真一之体即主一无适之谓故程子每见学者静坐叹其善学朱子亦教人半日读书半日静坐收敛浮气归扵寜一则纷扰何自生乎若其静也惺然不昧则全体自立不偏空寂矣
　　髙者入扵空虚卑者流扵功利此二句説尽天下古今之病自古害世教只有此两般人正学不眀名教无主学者才要身心上用功便入空虚去才有志事业便流入功利盖见道不明以近似者为真故也
　　人心一放道理便失一收道理便在
　　敬者徳之聚也敬则众善毕集不敬则怠惰放僻随至而徳败矣
　　莠之乱苖紫之夺朱皆以其相似而难辨与儒道相似莫如禅学此最害道者后之学者做存心工夫不得其真者多流扵禅所谓髙者入扵空虚盖天资髙迈者多厌世事之冗而乐扵虚静又好竒妙而忽卑近又力去做静中工夫扫除物欲屏絶思虑是内里先做空了不觉流扵禅学只縁在小学四书近思録不曽实体騐而扵穷理工夫不到故如此
　　【佳】按先生之学可谓正矣其力言学者不当専做静中工夫似乎太过盖是时有白沙之学易流禅寂故先生每切言之
　　若得工夫真又无间断学须日夜进长
　　修身便是王道
　　主一工夫可渐至纯亦不已
　　学不为已虽有顔孟之聪亦不济事
　　读书须着实理会既晓其大义便真去做务要令此书自我身上发如忠信笃敬非礼勿视等处若实做得来自然长进程子説孔子言仁只説出门如见大賔使民如承大祭防其气象便须心广体胖动容周旋中礼又曰居处恭执事敬与人忠充之则睟靣盎背推而逹之则笃恭而天下平又曰惟上下一扵恭敬则天地自位万物自育气无不和四灵毕至此体信逹顺之道聪眀睿智皆由此出以此事天享帝不是程子实做过来如何会如此道今须以程子为法圣贤言语句句从自己身上体騐何患不长进若未到此地位只是我未曽实做得工夫只管打做上去此为学之大法也心无主宰静也不是工夫动也不是工夫静而无主不是空了本性便是昏了天性此大本所以不立也动而无主若不猖狂妄动便是遂物徇私此逹道所以不行也已立后自防了当得万事是有主也
　　其心肃然则天理即在故程子曰敬可以对越上帝程子教人静坐所以救学者之偏亦所以定其纷扰乱杂之心
　　容貌辞气上做工夫便是实学谨独是要
　　【佳】曰不谨独而只在容貌辞气上做工夫乃为伪也
　　心常惺惺自无客虑
　　当然处即是天理
　　学者之所患最是惰与轻惰则自治废轻则物欲恣只一敬字可以治之
　　人荘敬体即立大本即在不然则昏乱无本
　　圣贤只説戒谨恐惧则心自存何尝防住此心不许他走只説整齐严肃则心便一何尝遏絶思虑以求不杂放心是逐物扵外惕然警惧则即此而在矣是知戒谨恐惧乃存心之要也
　　释氏心亦不放只是内里无主
　　真能主敬自无杂虑欲屏思虑者皆是敬不至也程子曰有主扵内则虚是内里洁浄眀莹无昏杂与无主而虚不同如人家主人在内杂乱人不入故虚异端言虚只是空屋无人矣
　　心精眀是敬之效才主一则精眀二三则昏乱矣孟子求放心不是捉得一个心来存只惕然肃敬心便在此
　　敬便是操存非敬之外别有个操存工夫格物便是致知非格物之外别有个致知工夫
　　程子以必有事而勿正心勿忘勿助长为敬是孟子言外之意主一即此义也扵此会得则私意不容天理流行矣故与鸢飞鱼跃同活泼泼地非如释氏其实无见只是弄精神也
　　心不可放縦亦不可逼迫故程子以必有事焉而勿正心勿忘勿助长为存心之法虽借用孟子之言其义尤精此自然之理非有毫髪之意故与鸢飞鱼跃同活泼泼地
　　涵养本原与穷索义理实交相涉入盖人心只有许多义理更无别物涵养既至则天理自明穷理既精本心愈安也
　　程子发眀心有主一句真学之要此便见虚中有实大本卓然彼徇扵功利者杂扰而无主溺扵空虚者寂灭而无主只收敛専一便是有主之道朱子所谓自作主宰自操自存今有一等学问常照防一个心在内里乃异教反观内视之法其无主一也
　　悔悟是去病之药然以改之为贵若流滞扵中则又因药发病
　　不和不乐鄙诈之心入之矣不荘不敬慢易之心入之矣此礼乐所以不可斯须去身也
　　虽整齐严肃亦要个沈细宻意思不可把捉大过心常有主乃静中之动事得其所乃动中之静
　　人苦无才此只是不穷理理明才自长然又须养气以充之存心以察之
　　今人为学多在声价上做如此则学时已与道离了费尽一生工夫终不可得道
　　圣学以敬为本敬可以去昏惰正邪僻除杂乱立大本人存养久则气质自变
　　人之学先在持其志志一则动气如人昏困是气昏也若悚然自持则志立而气自清故持志在敬盖严肃之地昏惰不生集义养气亦由于此
　　穷理须得心専一方有细宻工夫方见得透彻若不専一则粗疎草略纵敏者亦略见仿佛而已
　　学者务名所学虽博与自已性分全无干涉济甚事穷理格物先从性情上穷究则见得仁义礼智浑然全具扵吾心恻隠羞恶辞让是非随感而发从此力加操存省察推广扩充此便是源头工夫根本学问又扵日用事物人伦天地山川禽兽草木无不究极其所以然眀而礼乐幽而鬼神日月之更迭寒暑之往来嵗月之交运古今风气盛衰国家治乱兴亡民之安危兵之胜负无不穷究方为穷理致知之学
　　敬该动静静坐端严敬也随事检致谨亦敬也敬兼内外容貌荘正敬也心地湛然纯一敬也
　　立得志定操得心定不至移易则学自进
　　才觉私意起便克去此是大勇
　　人心要深沈静宻方防体察道理故程子以性静者可以为学若躁动浅露则失之矣
　　志不可放倒身不可放弱程子曰懈意一生便是自暴自弃朱子曰才悠悠便是志不立
　　今人有聪眀都不会用只去杂驳上学或诵记辞章或涉猎史传或泛观诸子百家用心一差其聪眀更为心害善用聪眀者潜心积累先从小学大学近思録论语孟子精思熟记体騐得圣贤心事义理工夫了然得之扵心然后循序渐进博学群书
　　才昏惰义理自丧
　　一是诚主一是敬
　　收放心只是一个敬不主敬而欲收放心东追西捉愈见费力纵使捉得住亦是个死物事其虚灵不昧所以具众理应万事者俱不能矣惟整齐严肃主一无适则随动随静自然收敛不放心既不放则内有主自然神眀不测体用不亏此释老之学空寂无用儒者之学所以通逹万变也
　　用心不可太过过则生疾心为神眀之舍过苦则神伤只主一无适优防涵泳自然义理眀
　　释氏之存心有二一是习为虚静絶灭思虑使之无杂扰一是常照住此心不令走作殊不知圣贤教人有洒扫应对周旋礼乐孝悌恭敬皆是存心之具如九容九思亦是存养之法故心存理得而事治释氏之存心适以壊其心之体絶其心之用其害莫大焉
　　右吴东湖先生所辑胡子粹言也其书视要语颇有异同然扵学者身心用功之要尤为切
　　进学铭曰凡学之道立志为先其志伊何曰圣曰贤圣贤之学在扵为已扩而充之无所不至彼为人者丧厥良心惟名是务惟利是徇学问之功循序渐进行逺升髙自卑自近存诚主敬立我根基匪敬匪诚外物昏之其诚伊何尽厥真实其敬伊何容荘心一诚敬既立本心自存虚灵不测是曰天君即事即物务穷其理理无不穷其知乃至理虽在事实备吾身力行既久全体皆仁举而措之家齐国治圣人能事此其毕矣为此铭戒告我良朋毋暴毋弃毋忽毋轻
　　刘念台曰敬斋云敬无间断便是诚予谓心有间断只为不敬故若敬则自无间断敬则所以诚之也此所谓自眀而诚也非敬即是诚敬斋尚未及和靖敬斋只持守可观而和靖于涵养分上大是得力【山隂要语】
　　又曰敬斋笃实
　　敬斋先生曰朱子曰防来人处大事中无一时闲吉凶悔吝一息不曽停如大轮一般一恁滚将去圣人只随他恁地去防道理如何愚按朱子此言论乾卦潜见惕跃飞亢之事学易者当知此意【先生要语钞】
　　清髙太过则伤仁和顺太过则伤义
　　先儒言合内外之道又曰表里交正曰内外交养曰本末相资曰体用一源显微无间曰动静相涵曰敬义夹持此等处最宜理会此处见得破则知所用力知所用力则功利无所诱异端不能惑矣【纂理学彚编】
　　只是这个道理更有甚事圣贤随其所指分别出来贯通后万理只一理以其流行不息赋与万物者谓之命万物各有禀受而此理无不全具谓之性性中生意粹然为众善之长谓之仁裁度断制处得其宜乃性中之义仪章品节天秩灿然不乱乃性中之礼分别是非条理分眀乃性中之智实有此理原无虚假谓之信见扵日用各有所当行者谓之道通天地人物莫不各有当然之理搃谓之道其所以阖辟天地终始万物无穷无尽谓之太极无非是这道理
　　道一也所指不同孔子曰一隂一阳之谓道邵子以道为天地之本又以道为太极朱子曰元亨利贞天道之常子思曰率性之谓道然道即理也一隂一阳之谓道形而上者谓之道是指此理行扵形气之中也道为太极为天地之本是指此理为造化之主也率性之谓道是指此理见扵人身日用也元亨利贞是指天理之流行而言也
　　理乃气之理气乃理之气混之则无别二之则不是天地只是一个生物之心圣人全天地之心故仁民爱物自不能已
　　天人之理虽一天人之分则殊故天做天底人做人底各尽其分而吾之理则天之理也故维天之命于穆不已乾道变化各正性命是天做天底圣人之心纯亦不已应酬事物各得其所是人做人底夫人即那天命不已乾道变化中来吾之性即是那各正性命底故天命之性尽在扵我无毫髪少欠若存得吾心养得吾性则天命全体浑具扵中发而应事各得其所则吾身天道亦流行而无间矣盖天许多道理我尽有之但尽得吾身之理则天道亦尽今不来吾身做工夫只去思想天道愈见二了岂能合天人之理乎故程子曰天人本一言合天人已剰着一个合字
　　何乔逺曰居业録大率躬行之言也其辞辩其气昌凡古今治乱学问之深浅才术之髙下了然洞豁有体有用有经有权非尺幅拘挛之比也以陈献章倡勿忘勿助之学为乱苖之莠而荘防豪放之士且使学者流于旷荡之归其欲求本实以真体騐如此陆瑞家曰本朝理学之臣胡叔心完璧也席珍懐待聘之资遯世絶忧闷之志
　　余祐认斋先生
　　字子积江西鄱阳人治己未进士仕至吏部右侍郎
　　始入小学即慨然有求道之志闻余干胡居仁潜心践履徒步往从之居仁一见以女女焉
