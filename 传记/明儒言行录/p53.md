<!-- { "loadSidebar": true } -->
　　舎见在乍见皆有之几而另去黙坐以俟端倪此异学也其不至于外人伦遗物理者鲜矣
　　道理只是纲常伦理愚夫愚妇皆可能的乃是家常饭舎却见在职分只管推原道理起处此晚宋谈学之弊也
　　容城钟元孙氏曰西川要语一编最唤醒人又曰中州有两路学脉月川尺尺寸寸不失朱紫阳西川字字句句不失王阳明是皆深造而有得者非剽窃也孟化鲤　云浦
　　字叔龙河南新安人【阙】　　　进士仕至吏部文选郎中
　　儿时嗜读小学十三读易旁通经史随补诸生以古道自任闻西川尤先生倡道淑人往师事之读学小记曰濂雒真传其在是矣凡西川所言手自籍记寻贡入成均与孟我彊以道义相砥砺举乡试例同年具呈坊价公瞿然曰吾辈方将起家清仕路抑奔竞乃先行请托耶及偕计有司以故事征驿递路费皆峻却不受成进士授南户部主事时相欲致公为重终不往谒官户部榷河西务惟与士民讲上谕发明正学去之日士民肖像祀江干奉命赈江南山左饥全活无算两执亲防一准古礼起复补稽勲歴文选郎一意孤立虽贵要不少狥内外率侧目视防张可庵栋以都諌建言国本谪公疏起之遂忤上意调外寻以中外力救削籍归以恬淡古朴为里俗先所至人多化之公精神强毅每漏下五鼓即起课诸子弟夜分咿唔不倦所着有尊闻録读易寤言诸儒要録等书学者称云浦先生
　　孙钟元曰云浦之学从统宗理防其魄力自大
　　邓元锡　潜谷先生
　　字汝极江西南城人嘉靖中乡举以荐征翰林待诏
　　少事司训黄在川博览经史久之有志为己之学十五丧父哀毁如礼事嫡庶二母至孝家门凛肃十七仿古社仓法行之乡里里民耆而贫者妇节而寡者咸聴其贷不取息入其人死并以所贷为助塟资十九充邑诸生徧走其州之东西谒诸长者先生讲求学问久之领乡荐念母年高不赴防试杜门潜修邑令送行资为劝驾谢不受居三年母氏力促之道出吉州就学邹守益刘阳防有闽越冦复驰归侍养后遂坚执不出授徒讲学于天山
　　时心学盛行学重证觉九思九容四教六艺皆以为多公曰九容不修是无身也九思不慎是无心也及门者皆彬彬有造
　　居祖母及母丧一准古礼庐墓三年南城之人皆曰邓君吾邑孔子也所着有经绎函史诸书皆足阐衍圣贤荟萃古今范涞为南城令以与南昌布衣章潢安福举人刘元卿并荐万厯初祭酒赵用贤复以为言征诸京师辞疾不赴当道先后荐闻神宗以翰林待诏征之有司劝驾敦促就道竟卒途次学者私諡为文统先生张元汴
　　字子荩浙江山隂人隆庆辛未进士第一官至左谕徳
　　公总角时闻杨忠愍谏死遥为诔辞慷慨泣下父太仆公大竒之已闻王文成良知之説遂潜心理学下帷龙山之阳喟然叹曰圣贤学自有真曲士抱防蛙之见不务即心证性而猥踵其下风一何陋也
　　太仆公有滇难从吏讯公身掖之万里赴逮于滇己复驰如京白状当事者比有诏免太仆公官归越复驰如越履及门血缕缕灭趾天下闻而哀之
　　廷对赐第一授翰林修撰公廪廪期有以自树日聚徒讲求世务人才每抵掌论天下事不为首鼠两端万厯元年公请进讲列女传于两宫以修二南之化不报及奉旨教习内书堂公曰若曹星近皇位不可去可使习为善勃貂管苏非人乎乃取中鉴録自为条解又作训忠诸吟令歌之
　　丁亥起为左春坊左谕徳兼翰林侍读充日讲官每竭诚待对冀有所感孚初上覃恩公疏白父寃状请以及已者移太仆公忤防格不行公仰天泣曰吾不可以下见吾父矣武定之役吾父躬擐甲胄斩首千级口碑具在乃今幸事明主而不能为父洗沈寃长负君亲吾死为后葢居常念父建功不讐志以殁愿以身代父报国而卒且邀国恩报父竟以此郁郁致疾而卒
　　公平生雅志圣贤之学宗王文成然不空事口耳专务以实践为基尝曰知善知恶是良知为善去恶是格物近世学者徒剽文成之外郛耳又谓朱陆同源而末流乃歧之非是手摘考亭所论著与文成意符者彚集之题曰朱子摘编
　　公持操端介絶不喜媕阿事人初出江陵门下不随不激有以自守尝语同门曰某门人也皂囊白简之事当待他人乃若丧请留病请祷某即死勿为矣
　　天性孝友侍太仆公若安人疾汤药非口所尝勿进比卒栾栾柴瘠丧塟悉遵古礼尽革燕賔崇佛诸俗越人化之有异母弟二人公抚之恩义隆备居常饭脱粟衣浣补而赈施宗党若勿及葢公行谊力追古人其文章舂容尔雅粹然一出于正所着有绍兴府志山隂会稽县志云门志略诸书行世又有不二斋稿志学録读书诗考读史肤评大政记藏于家
　　【佳】曰阳明先生之学一传而后大抵略践履而言超悟以虚见为高妙乐放旷自然标立宗指混一儒释羣言乱淆圣涂榛塞诽毁洛闽莫可穷诘呜呼学以讲而明乃以説而晦是谁之过欤故于隆万以来诸儒采其践修纯实者数公若事口耳以自附于讲学之列者概勿録焉
　　邹南臯曰公自登第后所至求友汲汲皇皇闻一言当于心也拜而受之里民有疾痛也引而为己辜不难以其身为百姓请命公何心哉真以斯道为己任而任道者必以明明徳于天下为极致此公学之崖略也葢尝论谈学华亭时易谈学江陵时难华亭时右名理而以理学为窟宅朝登讲堂夕踞华要江陵时禁锢斥逐殆尽世且为波流且为芽靡公亭亭孤骞至冒江陵诮不辟易公勇矣或者以公未大行天下为憾不知古人不得志独行其道道无穷达也昔有大臣善鉴人者覩舒文节未第时曰子今之文毅既文节魁天下再过之问曰止此乎曰忠孝状元子小子耶假令起罗舒二先生与得意者论必不以彼易此先生为秀才时作赋吊杨忠愍登仕未几上书危言而扶掖太仆公﨑岖羊肠鸟道万余里两上书叩阍鸣太仆公寃心可剖血可枯命可捐以报亲九原即古忠孝何加焉先儒云学之为言孝也忠孝立百善从之先生之学其必传也无疑【同时尚论録】
　　许孚逺
　　字孟中浙江徳清人嘉靖壬戌进士仕至兵部左侍郎
　　少负大志既领乡荐复从归安唐一庵先生讲圣贤之学举进士授南虞衡主事调考功在南都三年日与诸同志倡明正学学者多从之【两浙名贤録】
　　调北考功而胡选郎汝桂者自附讲学时时引公欵语先是选君严重不轻与后进交一谈胡独乃尔诸僚皆惊以为必议流品各使人窃聴无所得满署为之侧目会冢宰杨襄毅雅不喜讲学又与胡选郎不合而诸讲学者亦少横台谏俱为之羽翼闾巷喧传谓将尽易置诸大臣襄毅心愤之比大计吏京官黜者科甲共四十一人而浙人几半公不平因移病归后三年新郑高文襄起掌吏部以与华亭有隙痛抑讲学起公考功即出为广东佥事时广有倭警而大盗李茂许俊美复助为声援公发十策大约以水陆夹攻为要务即身督军薄贼垒二魁大惧公卒使人谕降之使缚倭冦以自效又建善后十二策迄安堵以功移闽臬衔者复忌之以闽察谪两淮运司判官公遂拂衣归将终隐为启迪后学计因往见一庵先生请焉一庵曰我二十九建言归今七十四矣此四十六年中未尝一日忘起也惟枉己则不可耳今汝虽暂挫然前途自平坦但踏实地行何害公遂之官三年擢南太仆丞明年迁南文选郎中丁内艰服阕补车驾郎中是时江陵当轴公不少屈衔者出公南昌知府公明于经济之大体沈细有断事至必究极纤微而持之以荡平正直其守南昌也务廉谨而敦尚教化虽簿书旁午不废讲学二年以特荐迁陜西提学副使以身范训士考校肃然擢应天府丞防救都御史李材调外归累擢右通政进佥都御史巡抚福建时倭扰朝鲜廷议封贡公以为不可比至镇密募死士往侦而躬练兵储糗以俟已而悉得其诡谋并诸岛酋相雠杀状遂疏闻于朝谓发兵击之上策御之中策不可轻许封贡以启轻中国心朝议韪之卒罢封贡而倭患得息者用公中策也
　　防陞南兵部右侍郎时倭尚未平以公得要领遂改北兵左公在南都以闲曹日事讲学与杨礼部起元俱以部堂为领袖持论不同时议颇纷至是外计复借讲学造端谋去之公遂决意归居家不殖生产惟孜孜以讲学为务于近世学者独服膺阳明然所讲非良知派也时讲学多党公独不党守建昌时有讲学而负高名者公雅重之及以事嘱则谢不与交与李材布衣交且同年向以救之见中及戍闽所仍以开府礼见卫官公勿善也
　　生平质直不藻饰乏委曲事至立断身所行如所讲常以身验学遇人无厚薄咸吐诚磊落可喜葢自谓学所得如此【本传】
　　【佳】闻之叔朗思氏云山隂念台先生之学受之于先生云观其经济大略不枉己以狥人则所学之正可概见矣
　　先生有诗云信知性善为尧舜肯用权谋杂管商斯道若明如昼日世风何虑不陶唐【冯少墟疑思録】
　　刘念台曰先师许恭简公每于身经歴处体騐所学如曰今日遇交际颇能不设将迎见晚年絶色曰前此犹有染在遇拂意或动气既而曰较前时増减分数如何时为学者言如此慥慥君子哉【证人社约言】
　　按归安唐一庵枢字子正少即志圣贤之学师事南海湛甘泉举进士官比部以建言削籍归闭门讲学信从者众所着有木钟台集其论学以讨真心为的葢亦王湛之支流也
　　邹南臯曰自朱陆分驰步趋朱子者严闗楗饬藩篱人无得而间之而或病其随事格物未免弃内狥外之弊河津余干确守其説至新会陈氏悟自然之宗余姚王氏发良知之防大抵宗象山而王氏雄锋朗畅足以发抒其蕴于是学者尽宗新学顾其弊也乃至濶略躬行吾谓学无可见见之于行敬庵恪守先程方正笃实其不必与余姚合者乃其有功余姚也











　　明儒言行録卷八
<史部,传记类,总录之属,明儒言行录>
　　钦定四库全书
　　明儒言行録卷九
　　安化县知县沈佳撰
　　顾宪成
　　字叔时南直无锡人万厯庚辰进士仕至南光禄寺少卿
　　先生自防沉毅异常儿读韩昌黎讳辨毎遇父南野公讳辄避之师以告南野公因召语之曰昔韩咸安王教子毋讳忠今学之不可忘亦犹忠也汝奈何讳乎先生谨受教就读隣塾归必篝灯自课书其壁曰读得孔书方是乐纵居顔巷不为贫一日从师讲禘之説章先生请曰夫子既不知何以知知其説者之于天下如斯也惜或人未能再发夫子之蕴耳又一日师讲飬心章先生曰愚以为寡欲莫善于飬心心为主欲为役主强则百物退聴其聪颖多此【邹南臯撰墓志】
