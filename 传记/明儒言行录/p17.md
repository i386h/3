<!-- { "loadSidebar": true } -->
　　授南刑部主事转员外勲臣有争袭者公当署其案忤刘瑾意落职瑾诛以荐起知福州镇守内官市物不予直又以白金二百强府为市改机公入其金扵帑民以不予直诉者十百为羣公泣慰遣之将以闻于朝镇守惧稍戢会天旱镇守曰余知府自谓爱民必能动天可令独祷公斋戒出郊雨随应镇守愈惭隂遣人搆于厰卫曰不去余知府镇府不得伸手也既媒蘖无所得则谩为好言曰余知府好官我敢不敬之但好亦无庸慢我会迁山东按察副使丁父忧未上服除补山东整饬徐州兵备南京进贡内臣多挟商货索夫马价至数倍知州樊凖白公诘其私货入之诬逮锦衣狱谪南寜同知稍迁韶州知府投劾去嘉靖初陞河南按察使屡与抚按争可否当其辞气棘棘聴者至不能堪乃因考察横中之其劾章曰心慕乎古气失之偏公闻之曰偏则有之慕古吾岂敢也坐调广西累陞吏部右侍郎公自调广西后公论益眀当国者知公刚正可大用故未久屡迁吏侍报至而公已不及闻矣戊子嵗也年六十四公好善嫉恶出扵天性所交逰皆贤士大夫而与魏挍张岳尤善人有过不能忍常面斥之退无后言有攻过者欣然乐受人以是信重之推论当世正人必及公云公克念力行居恒言学岂在多言惟去其念虑之不诚不敬者使心地光眀笃实不患不至扵古人矣【眀书理学】时文成朱子晚年定论初出以朱子到底归于涵养先生谓文公论心学凡三变如存斋记所言心之为物不可以形体求不可以闻见得惟存之之久则日用之间若有见焉此则少年学禅见得昭昭灵灵意思及见延平尽悟其失后会南轩始闻五峰之学以察识端倪为最初下手处未免阙却平时涵养一节工夫别南轩诗惟应酬酢处特逹见本根答叔京书尾谓南轩入处精切皆谓此也后来自悟其失改定已发未发之论然后体用不偏动静交致其力功夫方得浑全此其终身定见也安得以其入门功夫谓之晚年哉先生之学墨守敬斋在狱中着性书三卷其言程朱教人拳拳以诚敬为入门其性书之作兼理气论性深辟性即理也之言盖分理是理气是气截然为二并朱子之意而失之有云气尝能辅理之美矣理岂不救气之衰乎整庵非之曰不谓理气交相为赐如此
　　陈献章白沙先生
　　字公甫广东新会人正统丁夘乡贡士授翰林检讨不仕
　　先生身长八尺目光如星右脸有七黒子如北斗状少頴悟絶人读书一览辄记尝读孟子至有天民者叹曰大丈夫行已当如是也
　　正统十二年举广东乡试明年会试中乙榜入国子监读书闻临川吴与弼讲伊洛之学遂从之逰既受业归足迹不至城市闭门读书彻夜不寝少困则以水沃其足久之乃叹曰夫学贵乎自得也自得之然后博之以典籍之言自我之言也否则典籍自典籍而我自我耳遂筑一台名曰阳春日静坐其中者数年【言行略】
　　【佳】按学扵古训乃有获以吾未有所得故求之典籍以圣贤为师而指迷开悟欲其自得之也今曰自得之然后博之以典籍其毋乃非先王之训也乎
　　成化三年复逰太学邢祭酒让试和杨山此日不再得诗曰能饥谋黍稷冒寒思植桑少年负竒气万丈摩青苍梦寐见古人慨然悲流光吾道有宗主千秋朱紫阳説敬不离口示我入徳方义利両途分析之极毫芒圣学信匪难要在用心臧善端日培养庶免物欲戕道徳乃膏腴文辞固粃糠俯仰天地间此身何昻藏胡能追逸驾但欲潄余芳特此木鑚柔其如磐石刚中夜搅衣起沈吟独彷徨圣途万里余髪短心苦长及此嵗未暮驱车适康荘行逺必自迩育徳贵含章迩来十六载灭迹声利塲闭门自探讨蜕俗如驱羊隠几一室内兀兀同坐忘那知颠沛中此志竟莫强譬如济巨川中道夺我航顾兹一身小所系乃纲常枢纽在方寸操舍决存亡胡为漫役役斲丧良可伤愿言各努力大海终回狂让得之惊叹飏言于朝谓真儒复出由是名动京师一时名士罗伦章懋荘昶周暎軰皆乐与之友荐绅谒
　　见考徳问业无虚日吏部侍郎尹旻贤之遣子从学辞不纳给事中贺钦抗疏辞官去执弟子礼肖先生像悬于别室有大事必咨焉罗伦改官南京修撰闻先生议论亦解官去
　　既归白沙絶意仕进心大业四方来学者日益众乃筑小庐山书屋以待学者虽中官缁流畨夷农贾无不得其欢心家故贫或货粟扵人佥事陶鲁以田遗之不受海北提举汪廷贞慕甚作懐沙亭以想像之江西布政使陈炜修复白鹿洞书院走书币聘为师谢不往自朝至夕与门人讲学或至漏下亹亹不少厌倦楚人李世卿来学留凡七越月别归先生语之曰子凌迈髙逺则有之优防自足无外慕防乎若忘在身忘身在事忘事在家忘家在天下忘天下未必能与我合也比与朝夕言名理凡天地间耳目所闻见古今上下载籍所存无所不语所未语者此心通塞往来之机生生化化之妙非见闻所及将待子深思而自得之非有爱扵言也世卿归登大崖山吟弄赤壁之风月予所未言者世卿终当自得之进士姜麟使贵州特取道如新会以师礼见出曰吾阅人多矣如先生者耳目口鼻人也所以视聴言动者殆非人也至京师有问之者曰白沙今之孟子也
　　十八年广东布政使彭韶荐扵朝曰国以仁贤为宝臣等自度才徳不及献章万万而未见用恐失社稷之宝请以起吴与弼故事起之巡抚朱英复疏荐召至京大臣尼之令就试吏部辞疾不赴越数日赴试至部复以疾骤发辞卒不就试时年五十六恳辞乞终养疏曰臣母以贫贱早寡俯仰无聊殷忧成病老而弥剧使臣逺客异乡臣母之忧臣日甚愈病愈忧愈忧愈病忧病相仍理难长久臣又以病躯忧老母年未暮而气则衰心有为而力不逮乞归养特授翰林检讨疏谢曰臣虽至愚亦知衔负恩徳图报称扵亲终疾愈之日不敢负朝廷待士之盛意不敢违臣子效用之初心归至南安知府张弼问出处对曰康斋以布衣为石亨所荐故不受职求观秘书冀得开悟主上惜时相不悟以为实然言之上令受职然后观书殊戾康斋意遂决去某以聴选监生荐又疏陈始终愿仕故不敢伪辞钓虚名或受或不受各有攸宜尔自后屡荐不起或劝之著述不答也
　　先生事母林氏甚谨朝夕不离侧或在外母有念先生辄心动亟归果然太夫人颇信浮屠法及病命以佛事祷先生从之既丁内艰服阕絶不衣锦绣人问之曰向者为亲娱耳【名臣録】
　　先生论治道必曰天下非诚不动非才不治必才与诚合而后治可化【理学彚编】
　　尝曰吾年二十七始发愤从吴聘君学扵古圣贤垂训之书葢无所不讲然未知入处比归白沙杜门不出専求所以用力之方既无师友指引惟日寻书册忘寝忘食如是者亦累年而卒未得焉扵是舍彼之防求吾之约惟在静坐久之然后见吾此心之体隠然呈露常若有物日用应酬随吾所欲如马之御衔勒也体认物理稽诸圣训各有头绪来歴如水之有源委也扵是涣然自信曰作圣之功其在兹乎林俊曰康斋之有白沙犹李挺之之有邵康节也始求之博久之曰杂矣又求之静久之曰偏矣杂佛老而超佛老其立志甚専向道甚勇涵养甚熟徳器粹完脱落清洒独超万物牢笼之外而寓言寄兴于风烟水月之间盖有舞雩陋巷之风焉【儒林记】
　　沈朗思曰隠然呈露常若有物是未见此心体也静中养出端倪此言极是有病
　　应嗣寅曰白沙全不从下学起不可法也
　　【佳】按先生之学极似邵子平生不事著述大都寓意扵诗究其所自得可谓安且成矣
　　尝梦拊石琴其音泠泠然见一伟人笑谓曰八音中惟石音为难谐今谐若是异日得道乎因别号石斋晚号石翁治十三年卒年七十有三万厯十三年从祀孔庙谥文恭
　　先生疾革知县佐某以医来门人进曰疾不可为也先生曰须尽朋友之情饮一匙而遣之
　　许敬庵曰或疑白沙诗教多禅家话头余观白沙先生作禅语耳其学自静中养出端倪所称亥子中间元神灏气之説盖近而不近禅得禅之精者王文成先生也【理学彚编】
　　胡敬斋曰陈公甫言静中养出端倪又言藏而后发是将此道理来安排作弄都不是顺其自然
　　又曰陈公甫亦窥见些道理本原因下面无循序工夫故遂成空见【居业録】
　　章枫山谓当时人物以陈白沙为天下第一流又谓白沙不免扵作诗写字之间
　　天下学者做诚未至动不得人惟白沙动得人【并枫山语録】先生访荘定山定山擕舟送之中有士人滑稽肆谈无忌定山怒不能忍防至厉声色先生则当谈时若不闻其声及既去若不识其人定山大服【镜人集】
　　先生素不与物竞隣人有侵其居地者扬言曰陈氏子我必辱之扵途及见不觉自失先生曰尺土地吾当为若让其人惭而去
　　尝买婢得邑人尹氏女既而知之叹曰良家子也命内人抚育如己女及笄择壻嫁之
　　友人荘昶病遗书求先生门人知医范规者往视范贫不能赴先生即偹行服食津遣与人交无死生炎凉之别都御史朱英柩归桂阳为文遣子不逺数千里设奠尚书彭韶御史袁道经歴张黻之殁也亦然吊胡荣母丧扵新喻祭吴与弼于崇仁罗伦墓于永丰访荘昶宅扵江浦尝慕先哲宋丞相崔菊坡之为人也迎其像为文祭扵家隅坐瞻仰若弟子之扵师者久之
　　先生始惧学者障扵言语事为之末也恒训之曰去耳目支离之用全虚圆不测之神其后惧学者沦扵虚无寂灭之偏也又恒训之曰不离乎日用而见鸢飞鱼跃之妙【门人张翊行状】
　　石翁先生诗曰从前欲洗安排障万古斯文防日星其本乎曰一笑功名卑管晏六经仁义沛江河其用乎曰时当可出寜须我道不虚行只在人其出处乎所谓吟咏性情而不累扵性情者乎【门人李承箕撰序】
　　先生澄莹开朗韵致极髙自防康斋而心学正友一峰而节概眀友定山而诗学又大进勾押烟霞陶写风月尧夫之襟度识量髙洪才虑深逺有道之风致而舂容懿醇轩特崭絶则又叔度之雅与子陵之风焉先生虽不用扵时而道风义槩起乡人而欲动天下广之风所以大异扵畴昔者谁之功天下之士稍知自立而不随风以靡者又谁之力与使逰濓洛闗闽得其微言奥防侣羣哲会数圣以肩项四子无疑也【见素集】
　　丘文荘公雅不喜陈白沙大学衍义中有一处讥议异学似乎为白沙发也然公之文学固足以名世而未有以深服白沙之心其卒也白沙祭之以文意殊不满此殆程子所谓克已最难者也【困知记】
　　临川聘君后江门广其静中见端倪百年无两贤致虚本自然此语无前心理两凑拍如马入辔鞯后来少解事阳眀堪后先用舍虽异门户能窥全辟彼子克家才力各有専去世非辽逺瞻望媿聫翩【罗念庵闲述诗】白沙先生人品最髙抱负殊伟言论脱洒善开发人使白沙见用扵时做出来必有精采何椒丘张古城胡敬斋章枫山谢方石皆以禅学称白沙何也夫名依实而立者也茍无其实人安得而名之诸君子多善白沙而名其学如此亦必有所据矣【罗整庵答湛甘泉书】
　　四端在我无时无处而不发见知皆扩而充之即是实地上工夫今乃欲扵静中养出端倪既一味静坐事物不交善端何縁发见遏伏之久或者忽然有见不过虚灵之光景耳【困知记】
　　念庵曰戒慎不睹恐惧不闻此圣门用功口诀也白沙先生曰戒慎恐惧所以防之而非以为害也此为矜持太拘迫者言乃救病之药不应遽拈平生不就自身切处用功而为多言所转垂老无成正当为戒
