<!-- { "loadSidebar": true } -->
　　朱子语大全一百四十卷宋导江黎靖徳之所编也朱子遗语之在天下者盖搜访尽扵是矣愚惟此编皆朱子门人之私録非其自笔之成书也其中语意不无失真且所答问或在未成书之前见有未定全在观者之自有以择取之殊与读朱子之成书不同也朱子成书之行世者盖尝自言平生精力尽在四书学者诚能扵其所注沉潜玩索省察体验使此理已了然心目之间而更参诸此编以博之则四书中或有论议所未及着明所未尽又或有引而不发者将扵此编尽得之如是则此编之有益扵学者不小茍或扵其成书尚不能究极之而欲泛观此篇以其博愚恐如航海而无舵茫乎泛焉不得其畔岸而此编止以充其弄笔簸舌而益张虚驾妄之谬其深为有害不徒如程子所云转使人薄而已大抵圣贤之言皆所以发明斯道道即圣贤之心也圣贤之心不可见可见者其言耳然自孔孟后千五百年能因圣贤之言而得圣贤之心者曽几何人直至有宋周程张子始复明之而朱子又因而大明之其所言多千五百年以来儒者所未闻今学者幸成诵其遗书必当因其言而究其心使吾心与其言契而为一使其言与古圣贤之言契而为一不徒在扵书册之上文字之间是为得之不然则其言之详且尽使人一目尽了一旦尽得如此编然殆不如精且奥者可以令人深思力索而自得之之愈也扵戱君子之为学何为也哉为此身也为此心也此心之体虽极天下之大无不该此心之用虽极万物之理无不贯然非格物致知以明之则一理未知而此心有蔽此心有蔽而欲望其措诸躬也无不当难矣读书格致之至要者也而精扵四书尤读书之至要也凡天下事得其要则力少而功多况扵读书读书而不得其要纵尽天下之所藏亦一学究而已其扵身心何所益其扵圣贤之道何所得哉【重刻朱子语大全后序】
　　吾人致力扵大本须灼见与彼外教有大不同处盖外教实所谓弥近理而大乱真世士汚陋者固不足论而髙明之资多被引去误了一生可哀可惜此理在天地间如今造版籍粮册者然有总有撒徒知囫囵一大块而不知辨析扵毫厘是乌足与语乎此又有一种狂生畧窥影响便尔呌噪不复致详致谨反谓得人所未得之真乐鄙礼法为土苴简防为糟粕卒至颠瞀老死尤为可憎可悯大抵实有此者气象自别语言动静何莫非此若不养得深厚皆是徒然此本不差异不高远不粗率不放肆彼言动之差异或务为高远粗疎者则其人之能有此与否可知己
　　添进日讲并东宫性理等书疏畧云圣学有大本焉本立则道自充圣治有大要焉要举则效自着非心学理学之明则不可得也心学与理学体用相资初非二致心存则理益精理穷则心益睿二帝三王所以隆治化而上下与天地同流者实自此始此即帝王第一等之学也其説散见扵五经四书巨细精粗固甚明白但求其直指根源提挈指要则莫有如宋大儒濂溪周子之太极图横渠张子之西铭而洛阳程子定性之书新安朱子敬斋之箴则用功之尤切者也伏乞皇上万几之暇焚香黙坐静养天和则主静主敬之説亦既有本而得其要矣日讲之时命内阁将太极图等书同周易大学衍义以次分委臣等进讲或每月每旬专定一日或二日独命臣讲解防绎熟复优游厌饫庶几一得之愚以少禆圣明之万一焉臣请究言所谓心学者非如异端之防心扵虚无寂灭也必扵日用之间细验真心之发如见孺子入井见牛觳之由是推而充之使皆油然而不可遏沛然而无不逹如是而后真为心学也所谓理学者非如俗儒之费功扵记诵词章也必扵讲学之际务造真知之地如闻谈虎伤者之容色独变使凡身心事物皆有以究其所当然而不容已与其所以然而不可易如是而后真为理学也然此心此理又必静而养之扵不睹不闻之顷黙而存之扵无声无形之表使其功益严益宻而无少间隙其本益深益厚而无少渗漏庶几心与理相涵体与用相资其所发无乎不当其所知无乎不精但见此心此理在日用间常泼泼而无滞无亏常惺惺而不昧不息好善则如饥之必欲食渇之必欲饮恶恶则如水之必不敢蹈而恐溺火之必不敢近而恐焚如是则以宰制天下之万物应酬天下之万变浑是天理而私欲浄尽吾心亦天地之心吾化一天地之化即程子所谓有天徳者便可语玉道也圣贤千言万语其大本大要皆不出此皇上既有帝王第一等之资复能加意扵帝王第一等之学则致帝王第一等之治何难之有云云又曰窃惟自天子至扵庶人行莫大扵孝孔子自谓行在孝经又三代盛王太子与秀民同入小学亦同入大学不惟读书而又诵诗盖学虽有大小小学实大学治国平天下之根本其读书欲以知政事而诵诗则善者可以兴起善心恶者可以惩创逸志而感化人心为尤切今孝经诗经小学俱有朱子考正集传等书而朱子感兴诗及训防诗亦皆要乞将孝经诗经并小学等书分日轮流同尚书论语讲解止是审聼黙识毎月三次容讲读官将已讲解过者挑诵一二十字以见殿下之留心但小学诗经篇章颇多帝王之学惟在知要乞命内阁节取有关扵纲常治乱民生艰苦之大者及真徳秀大学衍义所载孝言孝行附之孝经同委臣讲解庶几殿下聼览不烦而事皆有益此扵睿徳补养非小云【纂东白文集】
　　先生居常以经济自任晚益造诣宏深四方学者抠衣就正无虚日脱粟一盂与对食而已
　　方家食时天下人竞以名儒硕辅归之后受知孝皇获殊遇前席聼讲而忌者浸众附和者丑诋之亦甚林尚书俊曰先生登仕籍四十有七年在朝不满二考而诋之躁竞无乃入宫见妬抑峣峣其易缺耶庸庸厚享终其身未尝一日去位者何限何详此而畧彼也郑端简悲之曰毁誉何常朝暮黄谅夫【皇明书】
　　陈选克庵先生恭愍公
　　字士贤浙江临安人天顺庚辰进士仕至广东左布政使
　　公少沉静端慤不妄言笑日坐一室诵习未尝嬉戱敝衣粝食人不能堪而处之如为丈理致深宻读之有味【呉文定公寛撰传】
　　举进士为御史成化初上疏言君子小人进退治道所系不可不慎救罗伦论李贤夺情非理纲常伟议伦不宜谪劾学士倪谦钱溥干进又劾尚书马昻诸大臣不职出廵江西风纪大振不事声威而贪吏望风引去至今称前有韩雍后有陈选
　　公董学政南畿一时官吏动色相戒曰是非纠劾百僚不避权幸者耶何可犯也都御史韩公雍时居丧呉中戒其下悉屏仪卫去之曰陈御史至矣公言动循礼规约简明论训生徒必求践力变浮华令诸生读小学书暇则习古礼徧歴郡县居宿学宫黙然端坐以身为教前后三年变色之语不见扵章缝折棰之笞不加扵舆皁而人畏之如神明既去思之如父母【言行畧】
　　公为河南按察使公廉不畏强御时中官汪直被命廵郡国都御史以下咸匍匐趋拜公独长揖直怒曰尔何官敢尔公曰提学直愈怒曰提学大扵都御史耶公曰提学非都御史比但宗主斯文为世表率虽死不可屈节直见公词严义正举止安舒而诸生俨集署外不可犯改容曰先生无公务相关自后不必来公徐歩而出宻疏直专擅罪留中逮直归上问河南好官为谁直以选对上出疏示之
　　擢广东布政使广民疲困为除徭役罢和买备赈济皆务为惠养计数辨寃狱尤不畏贵幸中官弟逼取寡妇夺还之有提督市舶者进贡为奸利役戸苦扵供需公特减去三十人其后畨人贩海求贿及市狮邀赏公疏言珍禽竒兽之好不可以示外夷罢中国事竟止中官素利进贡及是毎为阻抑怨益深乃诬奏他事逮公赴京广人号哭挽留者千万计日夜从公者数百人至南昌病卒正徳中赠光禄卿谥恭愍
　　公立志以古圣贤自期潜修黙识不求人知其学以克已求仁为要读书不资扵文词遇格言即手録扵册为力行之助平生言若不出口视所当为者则勇扵为之不顾利害其处事缓而详御下严而恕至扵言动端庄虽家人见其终身然也身既贵显燕会惟服先人故衣客至瓦器蔬食而已自河南闻丧还行装萧然车一辆及之官广东驴出都门而去其俭约有寒士所不及者【呉寛撰传】
　　【佳】按先生力行敦笃其小学注尤精有功扵后学
　　公卒时年五十八友人张元祯敛以疏绤或咎其薄元祯曰公平生清苦敛以时服公志也
　　初公仿范文正公置田百四十祀先周族名思远庄迨卒族以公贫甚举田还其子戴戴不可曰先人行义戴取而私之独不媿乎人谓公有子云【并名贤録】
　　当成化间闻望重天下者三人焉三原王公莆田彭公及公是也【守溪哀词序】
　　小学句读序曰昔二帝三王我朝一祖四宗之道统圣天子既承之忧士或遗实学而骛空文无以赞道化也复慨然俞商相国之言语天下士皆先从事扵小学然后进乎大学于乎士不幸不逄时犹将违俗而学圣人之道以成其身幸而值乎今之世道化方盛有小学以成始有大学以成终有选举之涂出而行所学以及人盍亦思所以学乎圣人之道人伦而已矣学之必自小学始子朱子小学一书其教在扵明伦其要在扵敬身盖作圣之基也从事扵斯岂惟读其辞而已耶读明伦而知父子之亲君臣之义夫妇之别长防之序朋友之交必践其事焉读敬身而知心术之要威仪之则衣服之制饮食之节必严诸己焉及进乎大学格物致知则因吾已知者而究极之也诚意正心修身则因吾已行者而惇笃之也由是推之扵家则家可齐推以赞道化则国可治天下可平故学圣人之道必自小学始否则虽欲勉焉以进乎大学犹作室而无基也成亦难矣况骛空文乎夫为学而不严诸已不践其事诵説虽多辞章虽工皆空文也扵吾身何益哉扵天下家国何补哉扵圣人之道何所似哉
　　刘念台曰陈克庵先生地位甚髙官广东布政为中使讦奏被逮卒扵途时暑月友人张东白殓之以绤衣曰成先生志也既卒黜吏张褧走京师抗疏讼寃中使贿之不变由此观之非平日安贫守道之意彻乎表里安能使朋友信之如是非在官黜陟赏罚出扵至公安能使黜吏化之又如是吾有以观先生存诚之学矣【山隂要语】公学醇行方文词简古洁廉无私终身麤粝经济之才绰有展布实行髙名信扵海内尝曰居此官必尽此职行此事必尽此心所注小学孝经冠祭礼仪等书行扵世
　　公校士一以徳行为本试卷明列诸生姓名不为糊封曰吾且不自信何以信扵人耶至诚相临无不感动张东白称其学识粹然一出扵正操恪然一出扵诚其植之也深其发之也耀其持之也恒以其没为世道之不幸云【明书】
