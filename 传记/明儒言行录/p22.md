<!-- { "loadSidebar": true } -->
　　尝为上言正统以来日止一朝臣下进见说事不过片时圣主虽聪眀岂尽能识察不过寄聪眀于左右左右之人与大臣相见者无防又岂能尽识诸大臣之贤否亦不过寄聪眀扵门客门客识见未必尽合公论或得之毁誉之口或出于好恶之私是故以直为枉以枉为直者多矣欲察识之得其真莫若日御便殿宣召诸大臣与之讲论治道谋议政事以观大臣之能明加甄别其不可者罢去而可者委任既任之矣勿因小嫌而沮其志勿以小过而挫其节将以计大事也则小嫌宜在所略将以决大疑也则小过宜在所容人言当防挟仇讐而诽訾之者不可不察众论可采执偏见而阻阂之者不可不辨机宻之事赐以手诏激切之情许得面陈必如朱熹所谓任则勿疑疑则勿任此圣君贤相所以诚意交孚而共成正大光眀之业者也书曰任贤不贰去邪勿疑惟陛下大书座右时赐省览又言陛下嗣位之初人心归向称颂眀圣者以抑奢侈裁奔竞内官轮年逓降凡天下臣民所甚欲而不能革者一旦而尽革之也此臣民所以爱戴而颙望以为太祖太宗之治且复见于今日近臣病中乃风闻各监局内官陞进数多不知即日前逓降者乎抑更用一畨人也前既以为滥而逓降之则今何独不以为滥而逓陞之乎似非所以示天下信也上甚向纳时南科道保恕宜入内阁而劾刘吉宜罢上曰朕用蹇义王直故事委恕吏部即谋议无不从何必内阁也在吏部抑侥幸奨名节防淹滞人莫敢私干者荐彭韶张恱周经杨守陈为左右侍郎耿裕何乔新倪岳皆引置执政忠谏如王徽黄仲昭贺钦被抑如周瑛祁顺并荐用皆丰芑数世所培植而为海内所注向者终治之世皆赖其用
　　上释奠文庙先生请用太牢加币从之先生重礼风义之士故一时后进在朝者如庶吉士胡智御史汤鼐主事李文祥十余人皆慷慨喜事以先生为宗主先生侍经筵见上困于酷暑请暂辍讲鼐即言天子方向学奈何阻其进恕请非是先生惶恐待罪谓诸臣责臣是也然诸臣求治太急见朝廷待臣太重故责臣太深欲臣尽取朝事更张之如宋司马光毋论臣不敢望光今亦岂熈丰时也上优诏答之己而鼐劾阁臣万安刘吉尹直安等皆免吉留使门客徐鹏魏璋伺鼐得夀州知州刘概书引梦牵牛事劾之鼐概皆下狱欲以妖言坐之先生力救事始解凡中官幸人恩泽过富者先生辄为裁止虽上已许必固执不行
　　南给事周纮御史张昺阅南都军数少以为皆中贵人私占疏劾之与讦奏出补外职公论救之两广都御史秦纮纠总兵安逺侯栁景不法坐致仕去公言纮不当罢卒奏起为户部尚书有徐生者太医诸医也传防陞院判公执奏下吏部同礼部太医院同御药房大监选用公力争祖宗来未有吏部会内官推选官员例上曰徐生善药与院判何伤会台谏逢吉意劾巡抚及藩郡官用内批斥逐公以不得其职疏屡上乞休上温防留而内阁滋不恱时大学士丘濬不喜公每有论奏隂抑之且使其私人太医院判刘文泰讦奏公乱选法又不当令人作大司马王公传疏留中公疏自劾乃下文泰狱谪官而言官亦交劾濬妨贤媢才公竟致仕去又二嵗濬卒文泰往吊其夫人叱之出曰汝搆王公于我相公憸人也何吊为闻者快之
　　公歴仕四十五年家居健无恙日翫经书尝言我垂老方理会学问而搢绅大夫过三原里者必屏呵从走谒再拜叩质疑难公亦应之不少倦
　　公年九十犹考论经史著述为书而一言一动必揆诸矩度
　　蔡虚斋曰公本治易尤熟于书诗公之徳之才垂老而不衰者其有得学问之力益信矣
　　尝曰吾儿承裕今年二十三已中举然吾未欲其急于仕且令静览羣书间阅世务冀他日得实用耳【并虚斋集】公守时有徳公者餽千金为夀公虽谢却之然亦未能忘情终夜不寐每念一动即大呼曰王某汝何得起此念如是者数四比眀此念遂息【纪闻】
　　九十嵗天子遣行人存问又三年卒公噉食兼数人至其日小减闭户独坐忽有声若雷白气弥漫遂瞑特进左柱国赠太师谥端毅公有五子十三孙多贤而显者而少子承裕有学行不隳其家声学者称平川先生昻昻乎大河乔岳之英落落乎防地霄之器所学者圣贤必居之安而资之深所重者君亲必俯不怍而仰不愧凛乎严霜劲鐡有定见有定守焕乎晴空白日好心事好心地力能敢言人不敢言敢为人不敢为身系宗祏之一安一危君子之一进一退其髙标雅望足以镇邪棼然之躁其义胆忠肝足以励顽懦靡然之志于戏此真圣明时之伟人正人天地间之英气正气【张元祯賛】
　　先生秉心迪行守古典礼不訹于势利不暴于寡弱威略足以平寇乱亷贞足以激贪鄙仁惠足以苏困穷公暇手不停批诸经百氏有得辄书疑者辨讹者订发前贤所未发体之身验之家而推之以辅治天下蔚为一代之望可谓有得者矣是以身任天下之重遇事敢谏皆闗社稷至计名教大经直指权奸而不忌力救正直而无阿婉而不迫直而不谲颂而不谄真得伊周孔孟程朱告君之遗意先生虽极人臣之位能折节下士与讲明道理故士之有志者咸乐及门而亲炙之【程廷珙介庵先生奏议序】
　　王虎谷称公忧天下之志如范希文济天下之才如司马君实直谏如汲长孺恵爱如郑子产【宝善编】
　　公恭勤力学自始学筮仕至老每夜书灯逹旦不息倦则眠觉则诵读日与士夫相接终日讲説乐而忘倦【陕西通志】
　　巡抚河南不挈僮仆惟行灶一竹食箩一服无纱罗日给惟猪肉一觔豆腐二块菜一把醤醋皆取主家结状再无所供其告示云欲擕家僮随行恐致子民嗟怨是以不恤衰老单身自来意在洁已奉公岂肯纵人壊事人皆传诵其词
　　端毅以都御史至京一见阁老以羊毛口袋为餽阁老问之曰此物何为公曰可盛米二三十年【泾野集】
　　为吏部时署于门曰宋人有言凡仕于朝者以餽遗及门为耻受任于外者以苞苴入都为耻今动辄曰贽仪而不羞于入我寜不自耻哉一时帖然无异议【南国漫録】陈言圣学疏云帝王之学与韦布之学不同韦布之人多闻强记将以待聘故其学贵乎博帝王者身兼治教之责而为亿兆之主故其学不在乎博在乎知其要夫经各有其要能知其要则足以尽博矣诗三百一言以蔽之曰思无邪经礼三百曲礼三千亦惟曰毋不敬而已佛氏之慈悲老氏之清浄皆非治天下之道其余妄诞之术非惟治天下不可用且以惑世诬民而为斯道之害尤非帝王所当留意者也儒者之书发眀三纲五常之道修齐治平之理如布帛菽粟之在天地间有不可一日而无也然而诸儒论説纷纭简编浩防亦岂帝王所能徧观而尽读之惟于退朝清燕之时取书之二典三谟与夫太甲説命无逸旅诸篇而读之复取汉唐书有闗于治乱成败者三二防而渉猎焉可以开广圣心有资化理大抵帝王之学非徒诵説文字讲解训诂而已要在学二帝三王之道身体而力行之建中建极为百官之程式俾万民之乂安陛下诚能以尧舜禹汤文武之心为心行尧舜禹汤文武之道是即尧舜也即禹汤文武也夫何不可及之有昔孟子之论进贤也必察之于国人而后用之其去邪也亦必察之于国人而后去之今日进退人材必如此而后可不如此则君子退而小人进矣又其论用刑也亦察之乎左右大夫国人然后杀之今日之用刑亦必如此而后可不如此刑必及于无辜矣诸葛武侯曰宫中府中俱为一体陟罚减否不宜异同若有作奸犯科及为忠善者宜付有司论其刑赏不宜偏私使内外异法也不然则同功异赏同罪异法而人心不服矣凡此皆驭世之要道也陛下诚専意扵二帝三王之学是法是行而不为异端邪术之所惑其进退人材与赏功罚罪必如孟子武侯之言则陛下为尧舜之君而天下苍生为尧舜之民而被尧舜之泽不难矣【端毅公奏议】
　　公在南京昆山人有李元夀者工书尝书诸经四书小本楷法精善公见而爱之呼为李生召使侍舟中无事辄令生琅诵大禹谟皋陶篇敛衽而听之
　　在吏部少子承裕为举人公令开门纳客具得人才文武之概退叩所闻用多称职有贤士大夫至部堂者延之后堂礼以賔礼命坐留茶人人谓公能倾心好贤也在留都时尝出有狂夫向公骑呼万嵗公入部延咨僚属娄性曰昔张忠定行军时有故事公曰止勿言待我自思比晓得数防还语性性皆不答因问当时忠定所以处者喟然叹息谓古人之不可及家居作石渠意见取先儒传注稍悖圣经者与诸生商订可否务刬俗学以求合不传之防盖晚又号石渠云意见者乃意度之见耳未敢自以为是也徧集歴代名臣谏议録一百二十四卷先生年八十四而着意见八十六为拾遗八十八为补缺其髦而好学如此
　　先生之学大抵推之事为之际以得其心安者故随地可以自见至于大本之所在或未之及也
　　黄氏曰闗学大概宗薛氏三原又其别派也其门下多以气节着风土之厚而又加之学问者也
　　石渠意见
　　戒慎恐惧二节　天理人欲相为消长有天理即无人欲有人欲即无天理如何前一段是天理之本然后一段是遏人欲于将萌
　　中和节中和乃人性情之徳虽有动静之殊初非二物戒惧谨独皆是不敢忽之意岂有彼此如何自戒惧而约之止能致中自谨独而精之止能致和如何致中独能位天地致和独能育万物恐非子思之意
　　诚者自成章　诚实也人之心无不实乃能自成其身而道之在我者自无不行矣注以诚与道对言以人与物为二事非也　物之终始之物犹事也人之诚实者作事自然有始有终不诚实者则虽有所为始勤终怠所以成不得事故曰不诚无物
　　饥渇章　　人能不以饥渇贫贱动其心则大本立而过人逺矣其他小事末节虽不及人不为忧矣
　　孟子卒章　　无有乎尔者是反説之辞犹言岂无有也孟子之意以为孔门弟子速肖者七十二人岂无有见而知之者既有见而知之者则今日岂无有闻而知之者观于此言则孟子隠然以闻知自任也
　　【佳】按先生取经书传注有所疑滞再三体认以已意推之名曰石渠意见大略与门人商订之言而不敢遽以为是盖其垂老犹孳孳力学与后儒稍有所见而即肆为诞悖者异矣
　　王承裕平川先生康僖公
　　字天宇端毅公季子治癸丑进士仕至南京户部尚书
　　授兵科给事中迁吏掌科逆瑾恨其逺己又疏进君子退小人益恨之罚粟输邉以外艰去瑾诛起原官歴太仆少卿正卿南太常卿宸濠反发留都之为内应者嘉靖初迁户部右侍郎晋南户部尚书致仕林居十年戊戍五月卒年七十四諡康僖
　　十四五时从莆田萧某学萧令侍立三日一无所授先生归告端毅曰萧先生待某如此岂以某为不足教耶端毅曰是即教真汝师矣
　　登第后侍端毅归讲学于道书院弟子至不能容冠婚丧祭必率礼而行三原士风民俗为之一变冯少墟以为先生之学皆本之家庭者也
　　马理谿田先生
　　字伯循陜西三原人正徳甲戍进士仕至光禄寺卿
　　幼敏慧醇雅如成人年十四为邑诸生研究五经防义治癸丑王端毅公致仕康僖公以进士侍归讲学于道书院先生授其学一切体騐于身心与同门秦伟共为反身循理之学以曽子三省顔子四勿为约进退容止力追古道康僖深器之
　　游太学与吕柟崔铣诸公交相切劘文章徳业名震都下
