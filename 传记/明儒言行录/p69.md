<!-- { "loadSidebar": true } -->
　　自少颖敏七嵗能背诵五经及长博洽羣书永乐间以儒士荐至召入便殿奏对称防留侍阙廷洪熙元年侍讲学士沈度复荐讷经明行修授行在湖广道监察御史出廵浙江揆咨吏治赫然有声仁和邑庠有髙宗御书九经论孟碑多委布行路公拾凑全楷置之殿廊李公麟画圣贤像有秦桧爲记磨而削之表陆贽奏议修岳飞墓祠议论举措有前贤风继廵贵州恩威并行宣德五年陞南京右佥都御史寻陞左副都御史居防十余年敬慎亷直以老乞致仕宴劳遣之
　　公之学由博入约自体达用以行谊爲先至其爲文根柢羣经波澜迁固谈及浅学后进曰此韵府羣玉秀才无足道也着有思庵集小学集解性理羣书补注而所辑文章辨体鉴别精详正统中知县蒋忠言讷学行醇正著书立言深通治体宜徴赴禁宻以备顾问年八十余卒乡人以列于言偃祠追諡曰文恪
　　陈敬宗　澹庵先生文定公
　　字光世浙江慈溪人永乐甲申进士仕至国子祭酒
　　公由翰林拜南京祭酒美须髯容仪端整步履有定则望之者起敬当会食诸生稍有失仪者即待罪不轻容或有所禀严于对君之礼【古穣杂録】
　　公爲人矜严好礼乆居太学力以师道自任严立教条痛革旧习日励诸生进学成德是时瞽宗之政肃于朝廷戸部尚书关中杨鼎初发解于乡试礼部不第防乞入南监从公学其爲士大夫所重如此【名臣録】
　　澹庵陈公以南祭酒九载奏绩之京时中贵有柄国者势倾朝野素慕公人品欲致之门下适工部侍庐陵周公忱廵抚南圻时亦在京进见中贵知其与澹然公同年微露其意周公以其言达之公公曰敬宗忝爲人师表而求谒中贵他日无以见诸生中贵又遣人致防縀羊酒求书程子四箴公爲走笔书之而返还其礼币竟不徃见故爲祭酒十八年更不迁转于是士大夫益高其风节云【郊外农谈】
　　时泰和王公直爲冢宰欲以司寇之任转陞从容问曰老先生乆居司成将以司寇相转何如先生起揖曰某托公爲知己岂有与天下英才终日讲道论学而顾以桎梏之徒见辱何哉王公顿服卒寝之前辈风节岩岩有如此【客座新闻】
　　【佳】按王公于是乎失问矣朝廷任贤授爵亦顾其才何如耳岂有问其所欲而后加之哉先生正言以谢之是已
　　先生遇僚属诸生极严有怀忿而讼之者法司请逮理周文襄谓先生当具防申悉即爲属草未免有迁就之辞先生见之惊曰无乃诳君公笑曰在法惟奏事不实不果上事亦白【水东日记】
　　正统间王振擅权声势烜赫自刘忠愍公之死公卿大臣多出其门无不望尘趋拜恬不知媿岿然自重不爲所屈辱者魏文靖陈祭酒薛文清三数公而已【纪闻】杨士竒请闻过于先生先生直语焉士竒谢曰公真吾师也
　　先生师道卓立名重一时六馆士殆千人凡升堂听讲会馔仪矩整严时襄城伯李隆居守于先生最所敬重过其第必留宴宴或出家姬作乐谈笑竟日未尝一目之常以拇指搯中指自持虽酩酊言貌俨然若未尝饮者其检身之功如此【杂记】
　　公刚正介洁不见喜愠官太学二十余年诸生多位至卿贰公独乆不调时北监祭酒李时勉约束诸生身教亦严世称南陈北李景泰元年致仕公德望文章名闻朝野既退家居不轻出入别号澹庵居士有澹庵集十八卷行于时天顺元年卒年八十三
　　初与古亷李公同在翰林袁柳庄尝曳二人并列曰二公他日功名相埒时公仪貌魁梧而古亷颇短小闻者未之信后公以方严肃下古亷以公恕得士并着声太学
　　行方而严学优而粹势利纷如頺然无累抑抑德隅人望知畏词林重轻卜其进退师于国子身以爲诲朋来是乐不懈于位时有古亷于公作配【彭安公韶撰赞】古亷先生李时勉江西安福人永乐甲申进士仕至国子祭酒先生少负大志甫成童每自励曰顔曾希圣四勿三省长勤于学问穷性命道德之奥于书无所不读永乐十九年三殿灾求直言条上十五事未防谗搆下狱二嵗以学士杨荣荐复职洪熙改元公以时政违节乃上防谏上怒缚至便殿命武士扑之金瑵十八折其胁防死改御史上章复有规切语又下诏狱宣德元年上恨公言戆触仁考怒令缚时勉来朕面鞫必杀时勉已又令王指挥缚时勉斩西市王指挥岀端西旁门公已爲先辈使者缚入端东旁门门中相左王指挥至狱知公入亟走还公送西市公已得见上上顾怜时勉忠臣能直言立脱公桎梏复其官预修两朝实録书成陞侍讲学士正统初上御经筵命公兼经筵官每当进讲必尽诚敬冀有所感悟上亦爲之倾听闻者莫不称善以爲范淳夫其人也上至史馆撒赐金钱诸学士皆俛取公独正立上使前岀余钱赐之
　　先生爲祭酒崇亷耻抑竞奔别贤否一劝惩士习一变待诸生恩义兼尽贫不能婚病不能医死不能塟者节缩餐钱力爲赡给督诸生读书寝兴有常灯光达旦书声不絶王振恶先生守正搆以罪荷校国学门诸生石大用上章愿以身代哭号奔走阙下请赦公者数千人以故得解寻乞致仕去诸生走涕泣送观者塞途商贾爲罢市又明年闻北狩北面顿首号恸遣其孙骐诣阙上防言选将练兵奨忠节正名分数事温防襃谕卒年七十七谥文毅成化中赠礼部侍郎改諡忠文
　　忠义之事其道铿鍧百代而其基则系于飬非可以声音笑貌爲者飬盛则建天地质鬼神荣利当前而不瞬卒然临之而不惊不得其养始慷慨一事卒不能不堕其生平或矜持大闲不能不濶略细行故能让千乘见色豆羮能却万钟垂涎一介此庸人之所忽而智者之所察呜呼微矣予最有慨于李忠文公不拾金钱一事尝设处公之地未尝不慑于天威宠临不能不俯首以拜君赐也公斯举也有至意焉人君使臣以礼置金于地令诸臣拾之如婴儿之取搏黍非所以教臣礼人臣必有不辱之节而后人君有不容不加之礼公以礼期其君则必以忠致其身所谓荣利当前而不瞬卒然临之而不惊者非公耶元首可丧沟壑可老缨緌可脱公之谓矣昔武帝于黯不冠不见然内严惮之公虽袖手上取怀中金与之亦而见黯意公卒不得大用有由然矣长老传公归田角巾敝履委蛇田间樵不知公故祭酒家无担石又时时冩墨竹数本易粟呜呼今有之乎【邹南臯撰李忠文公祠堂记】
　　魏　骥　文靖公
　　字仲房浙江萧山人永乐中乡举官至南京吏部尚书
　　父希哲洪武中荐知上高县锄强扶弱德威并着公以乡贡士登永乐四年会试乙榜授松江府学训导尊严师道教而且爱学舍诸生有夜读者身擕茶粥往慰厉之满九载考诸生诣阙乞留复任三载召修永乐大典以吏部尚书师逵荐爲太常博士成祖曰刘履节九年御史先帝方授此官命从北征宣徳元年陞行在考功员外转南太常少正统三年召试行在吏部左侍郎逾年实授公爲人好分别是非或时面折人而当官亷勤只慎虽王振亦重之尝遇振于涂不避车贽振方帕而已居官舍苐擕一苍头他日帝御殿召问孰爲吏部侍郎公前对帝问公事从容陈奏帝慰是之被命往南京考察所赢俸金临行莫寄顿有里中同年子爲刑曹郎便送付之不复识钥郎请公怫然曰何待前辈之薄也郎有女壻从郎官如其轻重赝易之比归召工凿金金则赝公叹息而已工私公苍头曰向有某官舍人托我爲赝金无是耶苍头入告公曰毋泄宁亡金岂可失驩已郎出知郡谒公求教公曰君爲人练事治司空城旦书精审何郡足爲苐湏简勅舍中虽在至亲不可易忽郎居念公言已郎舍中人稍稍露女壻赝金事郎大惊及入觐如数偿公公骇不受曰金具在无易者公爲人长厚如此八年以老辞调礼部特改南吏部尚书己巳之变率诸司条陈讨贼防畿内瑞麦白之祥悉却勿奏天旱命恤刑有男子某呼寃法司以其年少欲缓之公曰阅狱辞巨憝也天旱正爲此何得姑息爲狱决而雨景泰元年至京引老请休大学士陈循公门生也诣公曰请需之亡何且以北冢宰处先生公曰君位辅臣当进贤爲天下奈何私我耶竟致仕去去乘小舫时阻于津关其子稍立仗舫头公曰借重此耶命去之居家二十年时首笠课田与佣畯杂处尝至郡城舫冲官舟官问之从人曰魏公也官不审公曰第应之曰魏骥尚不审公曰第应之曰萧山魏不言尚书也年九十八卒先十日大星陨其邻公就枕口占曰平生不作欺心事一灵光直上行遗书子完勿请营坟扰劳乡里既卒而复言辞不乱倏然就化是爲成化七年先是监察御史梁昉防骥有德有夀请如汉故事优礼之宪宗命礼部遣行人存问赐羊酒有司月给米三石勅未至公已卒有司请如例祭葬营坟之使来公有老妾趣完曰尔忘父言乎完诣阙辞免帝若曰老臣清俭身后尚尔遂许辞公朴不胜衣而好学不倦孝友刑家信义动众居官为良吏典教爲明师门生旧属多有显人达官自余方州学职不可胜数諡曰文靖
　　公汲汲成就人才务令以真知实践爲学人咸感激自奋
　　家居布袍糠食不别治生性好吟咏矢口适情不求雕饰自有隽永味既髦年事其兄教谕骐愈恭谨
　　按陈敬亭善杭州府志曰余闻之郑端简公曰太祖曰吾取士欲得经明行修博古通今文质得中名实相称者若文靖辈庶防近之行谊足以帅人文章足以华国问学足以明道才谞足以济务隐约足以徼时所谓先进于礼乐者非耶而今不得见之矣知言哉知言哉余道湘湖湘湖人谈公遗行多怀思者爲企慕乆之及过西湖积庆山之原瞻公先世坟墓皆荒废不治又增余慨矣【朱平涵史概】
　　夏　寅　止轩先生
　　字正夫直隶华亭人正统戊辰进士仕至山东右布政使
　　公防而岐嶷有巨人志日记数百言稍长益肆力于学擢进士初除南京吏部主事日取羣经及百家言读之乆之发爲文章渊闳奥宻脱去流俗自成一机杼声称蔚然由稽勲郎中拜江西按察副使专董学政崇实黜浮鉴别悉允复文信国祠葺白鹿洞书院修陶侃读书防以风励学者
　　陞浙江参政处州民有苦虐政走聚山谷者招之不听曰须夏参政来乃可公檄至即散还复业进山东右布政使敬简以容爱民节用有属以兴作者不听曰劳而不怨斯可
　　公平居以诸葛武侯范文正自期待留心当世闻朝廷政令善喜形于色或有他则不怿终日尝防论国家之势在离合合则安离则土崩今两京并建其势宜当合以制天下徐州地连山东饥馑无聊宜在赈恤临清乃南北咽喉或暂梗焉爲害不小宜选大臣有望实者镇守二邦训兵屯田示天下形势廷议是之出内金四万两赈徐州命都御史贾俊镇临清呉中旱饥公投书廵抚发粟二十万石粜十万石三呉并获以济他所论列若文庙礼乐之数正风俗立纪纲崇文化作人才之皆切于政本虽不尽用识者韪之平生诚心直道无党无援自筮仕爲郎二十年爲副使十六年未尝以淹屈降志【并华亭志】
　　尝语客曰君子有三惜此生不学一可惜也此日闲过二可惜也此身一败三可惜也闻者以爲名言【政监防】止轩先生读书数行并下每试诸生日暮纳卷毕则阅卷亦毕当晚衙入揖即一一别言之次早吏胥誊牍以出矣藻鉴人才多在骊黄牝牡之外【杨亷撰文集序】所着有纪行集备遗録政鉴东游録史咏等书后学称止轩先生
　　黄孔昭　文毅公
　　字世显浙江太平人天顺庚辰进士仕至南工部右侍郎
