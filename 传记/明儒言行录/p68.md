<!-- { "loadSidebar": true } -->
　　其后太学生有连举大魁者上曰此宋祭酒训廸之功也诸生守官称职者多出公门上每举爲教国子者法三十年以张显宗韩克忠署祭酒司业事上因思公坐奉天门谕太学生曰宋讷作祭酒司业事学规严肃秀才循蹈规矩向学中用朝廷以故得人讷善终朕礼送回乡塟又令沿途有司祭讷近年老秀才做祭酒怀异心不肯教诲改废讷学规今年少秀才署学事违犯学规重罪投没头帖谤师长者首人赏银百两犯者凌迟没产正德中谥文恪
　　公家西南三里即瓠子堤忠肃构亭曰西隐公更筑白云茅屋其间所着诗文二十卷号西隐集【史概】
　　【佳】曰高皇帝尝勅侍郎张智等曰古之儒者务学以明体适用穷则忠信笃敬以淑诸人达则忠君爱国而泽被天下朕自御宇以来擢用儒士布列百司得人称任而卒少见效良由师道不立故成材罕闻又曰凡爲儒者必恪遵古先圣贤之道以修已教人毋徒尚文艺云其留心学校人才至矣故当时大学士皆适用稽古礼文彬彬多循谨脩饬者流而一代之儒术由此懋焉呜呼盛哉
　　卓　敬　忠贞公
　　字维恭浙江瑞安人洪武戊辰进士官至户部侍郎
　　性孝且敏年十五读书寳香山晨昏定省之礼虽远不废尝风雨夜归迷失道得一兕牛凭之归比入门引烛放之乃黒虎也
　　公于天文地理律厯兵刑靡不究悉尤性理著书五十卷发明周子通书邵子皇极之蕴
　　登进士第除给事中尝言诸王服饰逾制宜早辨太祖笑而纳之迁宗人府经歴进戸部侍郎建文帝即位燕王来朝敬宻奏曰燕王智虑絶人酷先帝夫北平者强干之地金元所繇兴也宜徙封南昌以絶祸本夫萌而未动者机也量时而爲者势也势非至劲莫能防义非至明莫能察帝览奏大惊袖之翌日召见榻前曰燕王至亲卿何得及此对曰杨广隋文非父子耶帝黙然良乆曰休矣事竟寝及燕师入京公不往迎首以奸党捕至抗声不逊下之狱文皇犹怜其才使人讽之受官姚广孝衔其素薄已力劝杀之遂不屈而死临刑从容叹曰变起宗亲略无经画敬死有余罪神色凛然经日犹如生遂诛三族所着遗书诗文共一百卷门人购而藏之他日文皇尝曰国家飬士三十年惟得一卓敬门人黄朝光作年谱行状后朝光子飬正携其小像并书至京求传侍讲安福刘球爲作传且以忠贞私諡之崇祯末补諡忠贞
　　王叔英　静学先生
　　字原采浙江黄岩人洪武二十年荐召仕至翰林院修撰
　　博学有气节洪武间与杨大中叶见泰方孝孺林佑同徴至京辞还乡后辟爲仙居训导陞汉阳知县有政尝遇旱虔祷不效遂絶食天大雨复祈晴遂霁己卯召爲翰林修撰
　　上资治八防曰务学问谨好恶辨邪正纳谏诤审才否慎刑赏明利害定法制皆援古证今凿凿可行且曰太祖皇帝除奸剔秽抑强锄梗不啻如医者之去疾农夫之去草急于去疾则或伤其体肤严于去草则或损其禾稼固自然之势然体肤去疾之余则宜调燮其血脉禾稼去草之后则宜培飬其根苗亦自然之理也识者知爲经济远器金声玉振集
　　与同郡方孝孺相友善孝孺之被召也欲行井田先生与之书畧曰凡人有措天下之才者固难能自用其才者尤难如子房之于高祖能用其才者也贾谊之于文帝未能自用其才者也子房之于高祖察其可行而后言言之未尝不中高祖得以行之贾谊之于文帝不察其能而易言之且又言之太过故大臣绛灌之属得以短之于是文帝不能获用其言方今明良相逢千载一时但天下之事固有行于古亦可行于今者如夏时周冕之是也亦有行于古而难行于今者如井田封建之是也可行者行之则人之从之也易难行者行之则人之从之也难从之易则民乐其利从之难则民忧其患此君子之用世所贵乎得时措之宜也后孝孺于法制多所损益泥古难行者果如先生所言
　　靖难师起公奉命募兵广德未防文庙渡江郡人皆散走兵部尚书齐泰来奔公以泰爲二令州人执之既至泰告以故乃释泰图再举知事不可爲乃沐浴具衣冠书絶命词曰人生穹壤间忠孝贵克全嗟余事君父自省多过愆有志未及竟奇疾忽见缠肥甘空在案对之不能咽意者造化神有命归九泉尝闻夷与齐饿死首阳巅周粟岂不佳所见良独偏高踪远难继偶尔无足传千秋史臣笔慎勿称希贤复书于案曰生既乆矣愧无补于当时死亦徒然庶无慙于后世遂自经死闻者悲之死后妻金死于狱二女死于井或上其所赋诗上曰彼食其禄自尽其心耳置不问
　　初先生将死时贻书天台道士谢希年曰塟我祠山之希年收塟之墓在州城西五里许正统中杨士竒题其墓曰呜呼故翰林修撰王公原采之墓后广德知州周瑛封植表识其墓嘉靖中编修安福邹守益谪州判官立怀宗祠祀之太平知县曾汉才又建忠节祠以祀又有贞烈祠祀妻及二女在黄淡岙上崇祯末补谥文忠
　　先生以孝称既仕好奬拔善杨士奇其所荐达也方正学尝称其立言温粹文章敷瞻纾徐有作者风士奇言先生学纯行正子道臣道终身无一毫之茍忠孝二字盖足以当之又爲文以祭之曰先生之学圣贤是师先生之行纲常是持先生之心金石其贞先生之志霜雪其明论者以先生不愧其言云后祠学宫谢文肃公铎赞曰武王放伐微子已归千载而下孰敢是非特立独行惟孤竹君子不惑众见百世以俟岂其周粟食薇乃甘我饿以死惟义之耽昌黎有颂特笔莫继我再拜公痛哭流涕【表忠録】
　　先生自号静学有静学集林佑方孝孺尝序之以传先生殁后竟无遗稿【革除遗事】
　　先生云余在众中往往闻孝子友弟义妇事未尝不爲之感激流涕欲録传以爲后世劝【尊闻録】
　　周翠渠瑛墓记畧云原采死无后坟墓凌夷鞠爲丘莽所可识别者仅有杨公之碑而已瑛初爲进士时尝闻其事于其乡诸缙绅及官广德余特祭于其墓继而访诸故老得其遗事爲详云原采入广德未防车驾渡江郡人皆岀走原采募丁壮畨上遇齐泰来奔皆溃归原采以齐爲二令州人执之既至告以故其夕原采引决原采死时年未四十盖其见义之明杀身之勇处死不乱良由有所养非若一忙迫失据计出无所而自经于沟渎者之比也因念其行义之笃且悲其无后而爲修治其墓拜述其事以告后人或议之曰原采建文臣子子不爲讳而表章之非罪耶瑛曰不然也自古忠臣义士各爲其主耳原采仕建文朝故忠于建文若仕于太宗朝其忠于太宗也必矣况两朝天下皆太祖高皇帝所经营两朝臣子皆太祖高皇帝所培植之人物也譬如天地分爲四时凡禽鸟感时而鸣者虽春秋之异要皆造化中物未可舍此而取彼也议者谢曰子之言是也丽牲有石其镵诸【朝野彚编】
　　君子学古贵乎达权书论分井知公无偏藏裾题案从容絶命二贞双烈望祠知敬【应嗣寅逊国诸臣赞】杨文贞防时馆汉阳村落中公行部过之闻读书声曰兵革之后乆不闻此矣异之入视焉文贞避去见案上诗文一编系其所作题曰此公辅器也邀致荐爲府学训导交以文字相推重后审理之除实由其力后文贞访公之门人张玑询公有防子在戍所文贞以百金与同乡孟范访得教诲甚笃卒无成文贞曰奈何抱之痛哭复与金若干遣之遂不知所终玑爲涿定二州同知孟范后爲治中亦文贞所荐公不负国文贞亦不负公人两贤之【逊国臣传】
　　程本立　防隐先生
　　字原道浙江崇德人国初举明经秀才仕至佥都御史
　　系出伊川上世徙杭再徙崇德少有大志读书不务章句与海盐沈夀康友善夀康丧父母塟祭以礼敦行谊南防论荐与官力辞不就乡人称爲孝隐先生尝执手告本立曰世之学者争务科举以经学爲名而无实吾所不取子之质近厚年且富当志于圣贤之学公遂笃志修检【逊国臣记】
　　闻金华朱彦修兄弟得考亭之学于许文懿公乃往就学造诣日深【备遗録】更从同邑鲍恂贝琼防资其开发洪武丙辰举明经秀才擢秦府引礼舍人召见奉天门下赐马疋楮币以母艰去官庚申服除补周府礼官从王之国大梁丁卯从王朝京师被累谪云南马龙他郎甸长官司吏目留家大梁以一仆之任所部百蛮叛逆公单骑深入论顺逆利害诸酋落咸感悦归附西南当王师初靖余孽尚骄时西平侯沐英布政使张紞属公统领守御部内饥即便宜赈防曰吾爲王官御边圉岂可以文法自诿坐视夷民生患假令死即死我一身耳救则救此一方民也遂不避艰险山行野宿自楚雄姚安以逮大理鹤庆丽江永昌咸頼其抚绥安辑自是民得安业军得着伍公之力也戊寅奏计京师应天府尹向瑶学士董伦荐公学行政事宜留中朝徴入翰林充纂修官修太祖实録陞都察院左佥都御史食正七品俸辛巳以失误陪祀调除仍留翰林纂修明年实録成改江南按察副使未及行适靖难兵渡江公遂自经诏追夺恩典家无遗资时称清御史
　　所着有防隐集十卷佥事呉昂刋行于闽而林廷防序之称爲今之夷齐云【革除遗事】
　　黄润玉
　　字孟清浙江鄞县人举乡荐仕至湖广按察司使
　　生五嵗侍母病夜不就寝家人异其知孝塾师坐立屹然不与羣儿狎书过目成诵塾师竒之十嵗行道上见遗金不拾
　　永乐初诏徙江南富民实北京父艮当行公时年十三辄涕泣诣求代官少之对曰父去日益老儿去日益长少长不庸愈于老乎卒行扺北京受廛都城外十里所沙漠寒沍无人居与同役筑室成比闾倾资给徭赋垦圃种蔬以爲生人不堪其劳而泰然安之稍隙辄肆力于学以心爲严师以圣贤爲矩矱择然后言揆然后动间爲文辞不作组丽崭刻之语而理致渊永【两浙儒硕名贤传】都城有富翁独一女与居招与同贾辞或问何也曰田不纳履耳于是里中子多从之学
　　举乡荐授学训导用荐拜监察御史出按湖广斥藩臬郡县之不职者数十人威望赫然以杨文贞荐爲广西提学佥事屏浮薄奨贤俊士风丕变改湖广按察使时廵抚都御史李实张甚藩臬皆折节下之公无加礼而连黜贪墨属二人皆实乡戚也实大恚劾之谪和州含山县惠利有恩已请老去【邓濳谷皇明书】
　　公之学知行并进而祈造于圣贤其言曰学圣人一分便是一分好人又曰明理务在读书制行要当谨独自少迄耄老不懈性刚介寡交所称许四方士若李文毅公时勉薛文清公瑄不过数人而已与人言惟理道文辞一语未尝及世故盖笃行之儒云【邓潜谷】
　　居家简出日惟玩味经义无厌足平生著述甚冨以朱子尝欲编礼记附仪礼乃取仪礼分爲四卷而以礼记比附之又以五礼独缺军礼因取周官大田礼补之而以礼记诸篇载田事者附焉别爲一卷通爲之注释总曰仪礼戴记附注以小学四书诸经注家或遗或误撰经书补注以大学中庸防皆渊奥撰学庸通防以礼记深衣制十有二幅郑氏误注爲裳遂撰考定深衣古制尝因安远侯柳溥问古兵法爲注孙子其他备论理事曰南山録杂著诗文曰南山稿皆藏之家
　　呉　讷　文恪公
　　字敏德南直常熟人永乐中荐举仕至左副都御史
