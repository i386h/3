<!-- { "loadSidebar": true } -->
　　字晋庵河南虞城人万厯庚辰进士仕至刑部侍郎
　　为诸生时沈敦固絶无机械屹然有必为圣人之志授中书舍人遭父丧哀毁逾礼葬祭一遵紫阳家礼而衷以情理之安服阕补原官考选授礼科给事中神庙静摄君臣暌隔东宫未立公疏凡数十上癸巳河决大祲齐梁淮徐之间方数千里人相食疏请赈又绘为流民圗上之神宗恻然遂出帑银数十万往赈以分较礼闱中式人数不如例公争之为总裁洪都张相国所憾左迁陜西布政照磨领差归归而兴学讲道弟子执经问业者百余人与邹南皋冯少墟吕新吾孟我疆张阳和魏见泉杨复所往复疑义勿明勿措家居二十七载光庙御极以廷议起太常少卿陞光禄卿寻转南京通政使未行陞刑部侍郎平恕明允防有挟私谓决狱无防者引年乞休得旨归天啓甲子卒年七十有七【理学宗传】公毅然以斯道为己任其剖析性命微旨诣极超悟践履实地则宗法文清尤于二氏教辟之不遗余力晚年着性理辨疑兴学问答论性臆言山居功课等书范文贞景文赞曰论公之心则济世安民之心论公之志则继往开来之志论公之学则躬行实践之学论公之品则浑金璞玉之品进则奠安社稷退则泽被闾里真天民先觉间世真儒直接洙泗嫡并驾程邵诸子道全徳备仁至义尽优入圣域者矣
　　其论性臆言曰盈宇宙间只是一磈浑沦元气生天生地生人物万殊都是此气为之而此气灵妙自有条理便谓之理葢气犹水火而理则其寒热之性气犹姜桂而理则其辛辣之性浑是一物毫无分别夫惟理气一也则得气清者理自昭著人之所以为圣为贤者此也非理于清气之内也得气浊者理自昏暗人之所以为愚不肖者此也非理杀于浊气之内也此理气防非二物也正惟是禀气以生也于是有气质之性凡所称人心惟危也人生有欲也几善恶也恶亦是性也皆从气边言也葢气分隂阳中含五行不得不杂揉不得不偏胜此人性所以不皆善也然此气即所以为理也故又命之曰义理之性凡所称帝降之衷也民之秉彛也继善成性也道心惟微也皆指理边言也葢太极本体立二五根宗虽杂糅而本质自在纵偏胜而善根自存此人性所以无不善也葢气者理之质也理者气之灵也譬犹铜镜生明有时言明不得不两称之然铜生乎明明本于铜孰能分而为二哉
　　气质之性四字宋儒此论乃适得吾性之真体非但补前辈之所未发也葢盈天地间皆气质也即天地亦气质也五行亦隂阳也隂阳一太极也太极固亦气也特未落于质耳然则何以谓义理之性曰气质者义理之体段义理者气质之性情举一而二者自备不必兼举也且气质可以性名也谓其能为理义也否则块然之物耳恶得以性称之
　　问孟子道性善是専言义理之性乎曰世儒都是此见解葢曰専言义理则有善无恶兼言气质则有善有恶是义理至善而气质有不善也夫气质二五之所凝成也五行一隂阳隂阳一太极则二五原非不善之物惟是既云二五则错综分布自有偏胜杂糅之病于是气质有不纯然善者矣虽不纯然善而太极本体自在故见孺子入井而恻然遇嘑蹴之食而不屑气质清纯者固如此气质薄浊者未必不如此此人性所以皆善也孟子道性善就是道这个性从古圣贤论性就是只此一个如曰厥有恒性继善成性天命谓性皆是这一个性孟子云动心忍性性也有命焉则又明指气质为性葢性为气质所成而气质外无性则安得外气质以言性也自宋儒分为气质义理两途而性之说始晦【佳】按太极固亦气也特未落于质耳其论甚精周子明说隂阳一太极也可见太极亦是气但浑然不杂耳若说是理分明是理先气后这理着在何处如何生出气来譬之一株树太极是根本隂阳五行是其枝叶一本所生如何根本是一物枝叶又是一物可知理气之非二也明矣至先儒言义理之性原非外气质而为言晋庵以为一物分为两物而驳之亦未细审于程张之説矣畧有所见辄议宋儒便是明季讲学诸公通病也
　　章潢
　　字本清江西南昌人万厯中徴士
　　操履纯白学问渊深早失母事父尽孝待弟尽爱万厯壬辰聘主白鹿洞书院有为学次第八条以教学者时论儗之胡敬斋云与新城邓元锡安福刘元卿并号江右三士关中王之士敬访之结交而去南昌守臣范涞特疏荐以为徐穉之侣乞赐登擢上可其奏下诏徴焉
　　着有手録圗书编【阙】卷凡天文地理人事礼乐刑政边防河道以及兵机厯数巨细毕具又着大中本言周易象义春秋测义皆独抒心得学者称斗津先生尝曰学不本诸身心性命而只尚记诵博洽以相髙者无足论也然仲尼至圣犹韦编三絶好古敏求四教四科未尝废文学也故说命曰学于古训乃有获凡六经四书孰非古先圣贤之遗训乎近之谈学者弃往圣之典坟鄙宋儒之成宪一切私心自用游谈无根自任颖悟顿修标立宗门谓能使不识一字之凡夫立跻圣位不曰皋防以上何书可读则曰六经乃吾心之注脚而习其教者立异説侮圣言悖圣道殆不可救药矣
　　王述古
　　字信甫河南禹州人万厯己丑进士仕至山西右布政使
　　为刑部郎中值妖书狱起司冦受四明沈一贯指嘱令诬坐郭正域以及沈归徳公正色曰若是则分宜再见力持不可比防鞫无验立具疏送大理诸人刼之再四祸且不测卒不易原疏一字疏上事得寝未几又当楚藩之狱司冦以华越谋害亲王当论死郭正域主使宗室当如越罪公徐语之曰果尔便欲骈戮数十宗室楚宗闻之势必戕杀抚按大乱之起谁则为之司冦悟事得寝于后戕杀抚臣卒如所料
　　甲辰出知常州守正抑邪诸上官大珰率为敛屈而与武进薛元台无锡髙景逸共论学以艰归补保定晋山西副使兵备阳和奉旨防议代藩废长立幼事公言祖宗定法有嫡立嫡无嫡立长代王内助张氏不得进妾为妃次子鼎莎不得改庶为嫡且引嘉靖秦府事例虽已奉旨乞请旨改正汪中丞用其言代议遂定撦酋物故请封事起五路要赂无算不决者五年矣公力请循往例毫不増减且忠顺求婚兀慎摆腰等酋求赏其情更切欛柄在我可操可纵何故倒授于人时五路拥众城下不慑制府动色相加不慑同事者以贻悮边疆相坐亦不慑既而忠顺故卜酋款降人冯大梁以故亡去浮赏尽革诸使絶望乃帖然就封往年用抚赏八千余金今不及三百金叙功晋按察使再晋右布政防中朝门户相轧乙夘式士之録至有云以六经乱天下者公昌言排之坐是偃蹇除目卒于阳和
　　初好天文律厯之学后乃邃于道尝曰四时行百物生黙识之义也黙识章是圣人做不了事何有于我与尧舜犹病意同又曰孟子夜气是万古求仁时尝举六经子史疏于四书之下名曰屑考别着有易筌律筌厯筌等书
　　一言一动皆足垂世立教学者称中嵩先生【髙忠宪公撰行状】曹于汴
　　字自梁山西安邑人万厯壬辰进士仕至左都御史
　　为诸生时与盱眙冯应京以圣贤之学相磨砺讲求兵农钱赋边防水利之要订经世实用书成进士授淮安府推官擢给事中论奏皆天下大计万厯庚戍与髙阳孙承宗分试南宫所取多名士以吏垣掌内计佐太宰富平孙丕扬斥小人之渠率其党相与磨牙争之久之公与富平相继引去
　　泰昌元年以太常少卿起家屡迁都察院副都御史居宪府双藤倚戸外百僚肃然有頋太康之风迟重寡言人或以衰晚目之及东警薄都城谕劄日数十下条对商确不移漏刻诘奸警备旋至立应精强少年皆敛手叹服旋晋吏部左侍郎公薄嗜欲勇辞让进礼退义不失尺寸当推少宰时越关中冯恭定而用公小人借是两惎之公固让不可不旬月坚请去旋去逆阉之难作而东林之党祸烈矣戊辰崇改元召公为左都御史未几阁讼起公据法守经力为纠正久之以年老乞身庚午致仕归卒于家年七十有七
　　公为人孝弟忠信明允笃诚立朝务持大体论人务取大节主持名教爱惜善其天性然而于小人有所弹劾处分尝恻然如伤有一言可采寸长足録未尝不引而进之其或反唇相稽操戈入室惟引咎自责退而忘其谁某也万厯中党议播于庚戌而煽于辛亥二三小人飞谋钓谤以一网尽东南西北之君子公佐孙富平稍剪其勾萌撞其机牙而滋蔓溃决不可禁御卒至旋出旋退以公俯仰三十年雄倡雌和党同伐异以人国为孤注与党论为终始天下事遂不可问矣公之学唯仁与诚仁则无我好贤疾恶皆一体也何惜乎党议诚则无伪直内方外皆天则也何畏乎学禁公真有本之学哉【理学宗传】
　　先生答李赞宇书曰夫道无之非是无人勿足讲学以明道士农工贾皆学道之人渔牧耕读皆学道之事隆古无讲学之名其人皆学故无名也国家以文学取士天下学校无虑千百章缝之士无虑万亿葢令其日讲所谓时习所谓孝弟所谓性命仁义而以淑其身待天下之用也乃人心不古遂有口耳活套掇拾粉饰以为出身之媒师以是教上以是取恬不为异非其质矣而于立身行政毫无干涉于是君子厌薄其所为而聚徒讲道人遂以道学目之若以为另是一种岂不惑哉然讲学之中亦或有言然而行不然而借是以干贵人捷仕径者而其名为道学也是有口耳活套之实而更美其名人谁能甘之则羣起而相攻而讲者益寡道益晦矣大抵所学出于实则必闇然自修不论大节细行一一不肯放过虽力量不同未必尽无疵而不自文以误人也所学出于名则有张大其门面而于其生平未纯处亦曲为言说而谓其为道夫夷之隘不害其清惠之不恭不害其和然亦何必曰此隘此不恭正道之所在而陋孔子于下风乎罗近溪逢人问道透彻心体岂不可尚而濶畧处亦诚其病乃学者得其濶畧以为可便其私也而或多不羁诚有如止庵疏所谓贿赂干请任情执见等说是其坐女子于懐而乱之而犹侈然薄鲁男子不为也而可乎但今因止庵之疏而遂禁其讲是因噎而废食夫此学乃乾坤所由不毁何可一日废也似更当推广而俾千百学校亿万章缝无不讲以及农工商贾无不讲才是而其机则自上鼓之若得复辟召之典罗致四方道学仿程子学校之议布之天下以主道教于一切乡学社学之众渐次开发而申饬有位之士以兴学明道为先图其学则以躬行实践为主随其人之根基引之入道或直与天通或以人合天或直臻悟境或以修求悟夫天人合一修悟非二舍天而言人舍悟而言修则浅近时学者知皆及此然言天矣而人尚未尽言悟矣而修且未能世岂有能致中而不能致和能正心而不修身者哉则不可不戒也大扺果能合天则必益尽其人事果能真悟则必益尽其真修尧舜文王孔子何人也而兢兢业业望道未见徙义改过没齿以之也
　　髙景逸曰吾见贞予先生于长安中终日钦钦目明耳聪手恭足重叩其中空空而无适也可以证性矣夫性空言之则无朕也实证则有象也先生非其象乎故先生居乡孚乡立朝孚朝告君者足以定羣嚣明国是告友者足以明学术阐道奥见于咏歌者足以畅天机流性蕴所谓循是而动不违其则之道也此之谓性此之谓善
　　先生致政归设教宏运书院日讲天人性命之学当时称为明学贞予先生着有共发编仰节堂集行于世【解州志】
　　冯应京
　　字可大南直盱眙人万厯壬辰进士仕至湖广佥事
