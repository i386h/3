<!-- { "loadSidebar": true } -->
　　初阉韦眷为公所抑沮诬奏公党比高瑶和同贪墨上怒遣刑部员外郎李行会廵按御史徐同爱鞫之行同爱畏眷不敢反异复赂公所黜吏张褧使诬证狱褧不从行等阿眷执褧考掠褧曰死即死耳安敢以私憾灭公义陷正人也行等竟诬罪奏夺公官逮至南昌卒张褧乃上言臣闻周公元圣而四国之谤乃致上疑扵其君曾参大贤而三至之言不免揺惑扵其母岂成王之不明参母之不亲哉凡以口能铄金而毁可销骨也陛下明并日月恩同父母讵图怙冒之中尚罹屈抑覆盆之下复有沉寃窃见广东布政使陈选少崇正学夙抱孤忠孑处群邪之间独立众憎之地太监韦眷通畨败露知县高瑶按法持之选移文嘉奬以激贪懦固监司之体也奈何宋旻徐同爱怙保奸首鼠两觑以致眷横行胸臆汚蔑清节荧惑圣明勘官李行承眷頥指鍜链成狱竟无左验臣本小吏以诖误触法为选罢黜实臣自取眷妄意臣必憾选以厚贿啗臣令扶同陷选臣虽胥徒安敢欺昧心术颠倒是非眷既知臣不可利诱乃嗾行等逮臣扵理弥日拷掠身无完肤臣甘死吁天终无异口行等乃依傍眷语文致其词劾选勘灾不实擅便发仓曲庇属官意图报谢是毁共姜为夏姬诟夷齐为盗跖也顷年岭外地震水溢漂民庐舍属郡交牒报灾老弱引领待哺而抚按藩臬若罔闻知选独抱隠忧食不下咽谓展转行勘则民命絶所以便宜议赈志在救民非有他也选素刚正不堪屈辱乃为勘官凌侮愤懑成疾旬日而殂李行幸其就死不为医疗又潜遣养子宻报选死扵眷以快其忿宵人佞毒一至扵斯司宼之属要在诘奸刑暴安取此軰为也夫选砥节奉公横罹防搆君门万里孰谅其寃臣以罪人摈斥田野秉耒自给百无所图敢冒死披陈甘心鼎镬者诚痛忠廉之士衔屈抑之寃长防佞之奸为圣明之累也奏入不报苐以他事罢眷镇守治初工部主事林沂疏雪公寃诏复官礼葬
　　谢铎文肃公方石先生
　　字鸣治浙江太平人天顺甲申进士仕至礼部右侍郎
　　公资性澄朗机神警悟弱冠与同邑黄孔昭友以古人自期授翰林编修校勘通鉴纲目因上封事言讲学图治昔宋神宗喜通鉴理宗好纲目皆不能推之政治愿陛下求贤讲学按史质经穷理修身以立大本大本立则万目自举未几请告【名臣録】
　　预经筵尝发明诚之者人之道谓务虚名而不实用工夫如汉武帝内多欲而外施仁义唐太宗外行仁义而内多慙徳便是不诚又如梁武帝酷好佛法唐徳信任卢杞不能明于治道之邪正人材之贤否是不能择善也唐宗初年励精图治几致太平后乃穷奢极欲溺扵所爱唐宪宗初年发愤志平僭乱后乃好神仙迎佛骨有始无终是不能固执也时纯皇帝颇有偏好公以此讽反覆推説皆人所难言
　　丁内外艰起复谓人曰初心冀禄为亲今无及矣茍仕非义也遂以疾闻明年吏部趣起坚以病辞闭门读书暇则侍逸老登眺方岩雁宕之上仕进之念泊如也孝宗即位廷臣交荐会修宪庙实録起入朝供事史馆书汪直王越开边事最直陞南国子祭酒以廉节为教士皆刮涤有以请托自愧者又疏上国学事宜曰择师儒慎科贡正祀典广载籍复会馔均拨厯其论祀典畧曰孔庙从祀万代瞻仰教化之原龟山杨时程门高弟衍延平新安足卫吾道而不预从祀呉澄忘君事雠迹其所为不及洛邑顽民顾在从祀之列况二人皆太学师庙祀黜陟不可不正寻以师道难尽疏请致仕不许条上教人敛财之术明年致仕又累荐给事中呉蕣请访求儒臣有彷佛程頥朱熹者以公名上十二年即家拜礼部侍郎掌祭酒事力辞不允至京以求退而得迁非义所安辞以旧官供职不许始受命其为教如在南雍时因地震建言维持风教事愿正礼典以究明伦之实重科贡以清入仕之途革冗员以从京府之制塞防径以澄国学之源学校以明伦也人伦莫先父子顔曽思三子配堂上而父列庑下有是理哉宜别立庙祀叔梁纥而配以顔路曽晳孔鲤庶神灵安妥伦莫大君臣呉澄为宋遗臣而腼顔受元官禄名节扫地宜斥又请差京考以重科举岁贡考试果通方许受职禁纳马纳粟入监以清风教之地上从其议
　　公先后在国学律己率人严立规约两监中故有羡金公尽籍扵官均赡僚属搆书楼东西庋诸经史刻北监庙街湫隘益市地辟其斜侧又市庐舍三十余区居博士助教诸学官诸生贫者赡给死者赙禭皆出羡金不私入一钱凡所建白皆师古意持独见未始有狥俗希人之意
　　十六年预修通鉴纂要是年请致仕特赐告正徳三年瑾勒致仕五年卒年七十六赠礼部尚书谥曰文肃公忠诚孝友性气屹屹好善嫉邪不屑回互非其书不读非其友不友非其时不仕家居稍有余财婣党知识困乏者皆有周防蔬食布衣无长物乡人方正学殒身灭族沉鬰百年公不避忌讳缀遗文行扵世所着有桃溪集续西山读书记伊洛渊源续録元史本末宰辅沿革国朝名臣事畧尊乡録赤城新志论谏録祭礼仪注公尝曰我太祖有度越歴代者五事攘克夷狄复诸夏也肇基南服统一天下也威加胜国锋刃不交也躬自创业临御最久也申明祖训家法最严也伊洛渊源续録序曰昔晦庵先生尝取周程张子之书绪正表章以示当世既又虑夫世之学者徒得其言而不得其所以言乃复取其平生出处歴之详以及其师友之授受者萃而録之曰伊洛渊源以见圣贤之所谓学者皆言行一致体用一源而理之未始不该扵事事之未始不根扵理也扵乎防哉先生既没其遗言绪论散见六经四子者固已家传而人诵矣独其授受原委与夫出处歴之详穷乡下邑之士或所未究则无以尽见其全体大用之学铎僭不自量扵是窃取先生之意具録勉斋所撰行状与其师友之间凡有与闻扵斯道者定为续録六卷以见先生继徃开来之功扵是为大而是録之不可以不续也嗟夫自邹孟氏没而圣人之学不传其骛扵高逺者不溺扵虚无则沦扵寂灭其安扵浅陋者不滞扵词章则狃扵功利二者虽有过与不及之不同而其为吾道之害则一也向非伊洛诸老先生相继迭起扵千数百年之下得不传之学扵遗经以兴起斯文为己任则吾道之害将何时而已耶然自是以来犹有窃吾道之名以遂其贪竞之实借儒者之言以盖其佛老之真其得罪扵圣门甚矣凡为孔子之徒者皆将鸣鼓而攻之不暇顾复偃然求以自附扵伊洛之渊源何哉豹窥貂续极知妄僭特高山景行之思在平生所不敢后者姑録其概而摭其説如此后之君子脱有取焉其亦明道术扶世教之一助也哉何乔逺曰公不就国子之命孝宗促起之可称一时明主知遇之隆
　　公居朝汲汲为忠而常恐媿乎其禄居家汲汲为义而常恐媿乎其生作为文章以纲维人伦为宗剖白事实为用以抑扬邪正为志以遗外声利为情尝拟皇明铙歌十二篇上扵朝以铺张太祖功烈之盛复推明太祖圣徳大训作明明烈祖诗十二章上之以为继述守成之助
　　罗伦一峯先生文毅公
　　字彛正江西永丰人成化丙戌进士第一仕至翰林修撰
　　先生生时有竒祥补郡庠弟子员励志圣贤之学尝曰举业非能壊人人自壊之耳郡守张公瑄嘉其学行而惜其贫命有司周之先生谢勿受景泰丙子领乡荐癸未赴春闱遭火患呼曰吾生平无毫发得罪扵天今乃至此奈吾亲何须臾垣上一老人以杖提而出时殒躯者几二千人而先生获免【墓志】
　　性慷慨乐善不疑人欺遇事无所回避有不可辄面斥人成化廷对就题论事顷刻万言指切时弊拳拳以格君务学焉説中引程正公语人主一日之间接贤士大夫之时多亲宦官宫妾之时少执政欲节其下句先生不从直声震扵时奏名第一为翰林修撰会内阁大学士李贤遭丧去官朝廷留之先生诣其私第告以不可李公始以其言为然既数日复上疏歴陈古今起复之是非且曰如其不然必凖富弼故事终丧刘珙故事言事反复数千言一本扵天理人心之不容己者孔子曰勿欺也而犯之先生以犯顔敢谏为大救时行道为急其负荷之重未尝一日忘天下故发愤如是疏奏遂落职提举泉州市舶司先生虽见逐而士论益荣之由是天下之士争自刮磨向之不言以养忠厚者为之一变而终先生之世台省未闻有起复者明年召还复修撰改南京供职寻以疾辞归闭门授徒日以注经为业十年卒扵退居之金牛山
　　世之知先生不过以其滂沛之文竒伟之节果敢之气而已至其心之所欲为而力之所未逮未必尽知也尝欲仿古置义田以赡族人或助之堂食钱谢而勿受或衣之衣行遇乞人死扵途辄解以覆之客晨至留具饭其妻语其子曰瓶粟罄矣之旁舍干之比举火日已近午亦旷然不以为意提举泉州官例应得折薪钱其人欺以乏告即放遣之不复问予尝遣人访之山中结茅以居取给扵陇畆徃来共樵牧若无意扵世者时或作为文章以发其感慨之意而人亦莫之知也【并白沙撰传】杨东里作相时以百官禄薄请令得受皁钱自是遂为例独先生不受【邹智撰遗事】
　　先生名重天下所至人必相率而观之虽武夫俗吏皆知敬仰召还时有奏事者词连先生法当下锦衣狱镇抚官曰罗先生其可至此乎即日鞫成谳之先生遂得免【遗事】
　　先生嗜学好古笃志力行不视恶色不聼恶声不耻恶衣恶食与人子言依扵孝与人臣言依扵忠与居官者言言民疾苦见一善人则爱之如祥麟彩鳯见一恶人则恶之如封豕长蛇见一饥寒冻馁之人则倾家所有以赈之大率义之所在毅然必为人之毁誉欣戚事之成败利钝已之死生祸福所不顾也先生所交尽一世豪杰之士其语及先生之为人必曰青天白日云【邹智撰事状】
　　先生既谪福建市舶未几李公卒商文毅公复入阁言扵上始复官适庐陵陈公文亦卒士有诗悼之者末二句云九原若见南阳李为道罗生已复官时以罗之谪陈与有力焉故云【菽园杂记】
　　陈白沙论曰公之必为君子而不为小人较然矣如公之才少贬以狥人虽欲穷晦其身寕可得耶以其所学进説扵上世目之为狂何足怪也孟子称豪杰之士虽无文王犹兴若公者今所谓豪杰非与无导扵前而所立卓然人莫能夺之又曰公才大不及志其青天白日足称云【传】
　　一峯平生念念不忘天下【白沙语要】
　　章枫山曰罗一峯气魄大感动得人尝谓其可正君善俗我軰只可修政立事又曰一峯刚毅不可及【枫山语録】枫山谓一峯分明有曲肱蔬水浮云富贵之意
　　或问陈克庵曰节行振世问罗一峯曰学术卫道请折诸圣曰由士贤充之仁为己任死而后已由彛正充之行一不义杀一不辜得天下而不为者乎【王浚川语】
　　冯少墟曰国朝如罗一峯杨斛山诸公气节表表一代都是从理学涵养中来所以能完名全节民到扵今称之其他诸公始未尝不表表而末路多败名丧节只縁胸中以气节自满无复有学问以涵养之耳【疑思録】先生所注周易传中庸解礼记集注一峯集所删订三礼攷注藏扵家
　　先生少事邑人邓淮受胡氏春秋淮老儒方严无矜色惰气无傲狎谨扵古礼而先生遂有立志
　　先生庄重严毅居父母丧甚谨逾大祥口始沾酸醎之味
　　陈石斋曰一峯为道义先觉为仁义郛廓为庶士依托为当世医药为沛八表之云而翔千仞之鷟为鼓万物之风而架层空之阁其心洞洞其性落落其文浩浩其行卓卓白日青天泰山乔岳
