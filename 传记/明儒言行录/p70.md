<!-- { "loadSidebar": true } -->
　　公体貌严重不躁语戏笑沉静自守厚伦睦族年十四父职方公瑜与母相继殁哀毁骨立既长执友建宁守贺浤知其贤举爲松溪训导不果公叹曰士有志用世乃借人荐举耶读书刻苦至忘寝食【呉文定公撰传】清介有守自举进士即着亷名
　　爲文选持铨清慎汲汲以人才爲虑常曰国家之用才犹农家之积粟粟积于丰年乃可以济饥才储于时乃可以济事自顷人矫沽名以闭门谢客爲高天下人才何由知之公退客至辄见询有得必书于册量其才随其地望参之舆论荐用各当其才或因势家干请欲私用其人辄力言不可即不能尽沮后其人多自败众始服公之正在文选者十五年【浙学宗传】
　　公不妄交游陈恭愍谢文肃独以道义相好侍林公鹗既殁念其子孱弱爲经纪其丧复辑其事行传之奉诏举异才荐应天府尹樊公莹福建按察佥事章公懋盖公素所贤者士论以爲得人
　　公少刻志励学画粥爲虀而以米饭食其弟妹好学不倦公暇辄手一册日求古书多自校正读书尚理致尤精诗格所自着有定轩集若干卷
　　谢文肃言公在文选每见其喜则知贤者之得进见其忧则知小人之不得退如是者盖十有五年始终一节不少变
　　陞南京工部右侍郎三原屡荐公竟未及柄用而卒张庄简称公学纯志洁公正刚直重如山不依势以动介如石不逐物以移嘉靖中赠礼部尚书諡文毅【吾学编】公自始仕以致卿贰未尝一至势要之门虽禁近中有宦官欲招一揖公亦莫之顾【定轩遗録】
　　公谓用人莫要于提学得人则能培飬天下之才斯足取用每欲推荐周时可周梁石陈士贤张时敏胡希仁诸公次第用之虽不及尽举亦可谓知务矣【三防文献】公平居所爲不事表暴其深识远虑能见人所未至如朝廷有某事公私计曰后当尔果皆尔
　　吾　哻　文山先生
　　字景端浙江开化人举乡荐仕终教谕
　　通书易春秋方正端严动由规矩以乡举入太学与兰溪章懋安福刘戬四明杨守阯交责善辅仁多所裨益既而诸子皆举进士位大僚而公乆不调太息曰亲老矣尚可择禄爲耶就江浦教谕迎其父就养教人讲学爲文而以敦本力践爲先务学东有隙地因沮洳凿池种莲亭其中曰求乐与庄行人昶日沦浃道德洒然于吟风弄月之趣相乐也提学御史及按史之贤者并以有道賔礼之乆之乞终养归朝夕养志不违及执亲丧一于礼老犹毁顿与弟暕怡怡友爱始终无间言追复远祖祠田嵗时祭扫爲宴集胥训诰以联合之有贫乏则加以周恤乡邻有忿争不平之讼皆化息焉日以诗书课其子姓无一毫外慕意独每闻边患及郡邑旱潦则忧形于色视公家政民所不堪则愤懑太息云【章枫撰墓表】
　　公学专爲已尝集朱子读书法以存心主敬爲先致知力行爲务不溺于记诵词章之习自江浦归家食余二十年郡邑子弟及四方来学者屦常满尝书太极西铭以示爲学本原及举管子思之思之又重思之之语爲穷理之要又谓学者曰学贵有用然须是养气气充天下何事不可办故从之者随其分量各有所得学者即所居称文山先生【邓潜谷笃行传】
　　御史余亷主事林沂潘府皆荐其才行可大用格不报杨文懿公在吏部欲用爲提学亦不果寝疾度不起谓人曰消息存亡之理吾见之已审即死何憾索笔书遗命数条命子孙以耕读爲业忠孝爲本丧葬母狥俗爲礼既革迁正寝而终所着有五箴解朱子读书法周易传义会同还山稿诸书
　　枫山章公表其墓有曰其学爲已其仕爲亲有卓其行有蔚其文人之所惜何蕃刘蕡子之所志茂叔伯淳黄　潜【以字行】末斋先生
　　字仲昭福建莆田人成化丙戌进士仕至江西提学佥事
　　公授编修甫三月有防命翰林赋烟火等诗公与同官章懋庄昶议以爲翰林固以供奉爲职若鄙防之词岂宜进于君上况吾人荷国厚恩恒恐曲学阿世无以补报于万一又何敢爲此鄙词以自取侮慢不敬之罪哉因上防极言不可奉防杖二十斥补外公得湘潭知县时刑科给事中毛宏等防救乞复其原职改南京大理寺右评事南京诸司直堂守门卒皆入月钱公谓既以直堂守门爲名而收其月钱以充私用是亦义所不当得者也纵上下相安无有以爲非者其于心安耶悉却不受其谳狱务以抑豪强伸寃抑爲主有御史纵子弟强取人财物子女者刑部曲爲隐蔽公卒驳之有强盗共掠一妇而复转与人刑部止以强奸坐爲首者公必欲皆正其罪卒从所驳公连居父母丧四年不离苫块食惟蔬果酒不入唇终丧以二亲皆逝无爲禄仕遂引疾乞休
　　家居十年治改元以御史姜洪荐起江西提学佥事至则严教条以身倡率之势宦子弟未尝假借凡经识抜皆一时名士如罗钦顺刘玉汪伟陈鳯梧皆是乙夘遂上疏乞致仕再疏始得请
　　公惟以著述爲事抚廵藩臬尝请修志如八闽通志延平郡志邵武郡志皆岀公手笔云【并事述】
　　杨亷撰赞曰挟防滔滔艺焉爲事独于名理早所耽嗜翰林供奉岂专文字谁生厉阶曲学阿世席未及温三已三仕经济抱中多未展试何以见之闽中诸志【理学名臣传】
　　章枫山尝致书曰自先生江西归后不通音问又防越寒暑矣直道难行而羣吠纷纷古之君子所不能免先生岂以是爲荣辱哉惟求无愧于吾心而已【枫山文集】张东白曰始君提学命下当道者延见首以得士子悦不任怨爲戒扺任势嘱一不狥有所许及有所行亦稽留动逾时或卒不举意在抑奔趋耳乡识及下人或乘之有半君殊不疑不恤虽以吾间及之亦不谓然顾或自呼其人靣质之曰张东白云有是曾有是哉盖其立心无愧而笃于自信如此
　　【佳】按已心无愧而被人乘间欺了亦是力量不透彻处
　　宋端仪
　　字孔时福建莆田人成化辛丑进士仕至广东提学佥事
　　防尝侍父助教公较文江右时御史陈选监场屋因私试以文深器之
　　授礼部主事歴主客员外郎凡四夷朝贡之使以方物防见一毫不茍取其或有所求请必条举典故辨晰开谕使心服而去乆之迁广东提学佥事
　　自其少时已有志泛覧羣籍尚友古人凡乡之先辈皆考究而知其邪正贤否郡守青田潘琹以郡学所祀乡贤多勿称典礼发策询诸生惟公所对策考论精审潘大加叹赏在礼部署清务简尤留意程朱正学尝考正宋史道学传进程氏门人吕大临谓其深潜缜宻当不在刘李尹谢防杨之下又以程氏师友渊源朱子已有録以示后学而朱子门人亦多哲士尚未有表着之者因集黄勉斋以下及私淑有得如真文忠诸公凡若干人爲考亭渊源録又尝修祠部典故广东通志略宋行朝録皆未脱稿其修道南三先生遗书朱子事乡贤考证莆阳遗事莆阳旧事偶録立斋闲録立斋稿高科考宋氏族谱等书行世
　　储　巏　柴墟先生文懿公
　　字静夫直泰州人成化甲辰进士仕至南吏部侍郎
　　公防頴异善属文年二十余尚未有家母病刺股求活既卒父欲爲娶公顿足呼天足指俱碎家贫无资极力营葬每旦伏哭冢上夜归苦读【臣林记】
　　公淳行清修与物无忤而自守介然在考功岀入三年臧否不淆交游稀寡治初防言臣守京陪简务窃禄无所仰赞迩闻陛下轸念先朝之臣若林俊强珍贺钦等皆起改官资布列清要远迩传说莫不欣忭切见前中书舎人丁玑潜心理学刻意躬行効法古人耻随流俗主事张吉学博行端谙晓政务当李孜省用事之日吉亦乡人独不与通且陈数其恶前进士敖毓元赋性介直学问深长主事王纯议论惇笃负义鲠直此四人者求之时辈盖不多得上天生才难矣君人者长养成就犹恐不足乃弃之岭海蛮夷之间与死爲伍臣窃痛之臣又见前进士李文祥当陛下御极之初正文祥释褐之始乃能倡众敢言补益新政而当时大臣隂行挫抑迩者陛下增补谏官无非欲博闻谠论臣谓五人者既直言狥国于前肯变节辱身于后与其旋求敢谏之士不若先用已试之人伏乞取置风纪论思之地言论丰采必有可观
　　耿裕在南京时知公而重之及转吏部尚书奏改爲其考功属一时士人竦然戒曰储君阳秋可畏也公覈一官下考得实裕欲改之公坚不从且曰如公所执何异王介甫时裕与二亚卿在坐大慙良乆曰我故知渠非我莫容后爲尚书者李裕亦欲有所改考功注贯曰嫌涉堂卿乡人亦遂不改擢太仆少卿丁继母艰起补旧职寻陞本寺卿
　　孝宗末数召对诸大臣公上防言起居舎人纪注备録宜实足以传信贻之来兹在廷臣僚曾防召问者且録一时谕对之词宣付史馆有如事干机宻不宜宣露进御既毕仍行封识委谨宻之臣庋之深严之地此贻谟垂宪之基也
　　正德二年擢右佥都御史总粮南京防粮储四事皆切时弊明年入户部侍郎公清癯骨立操履不渝刘瑾亦重之居一年以疾乞休其冬仍起左侍不就居一年复起旧职寻改南京吏部左侍郎卒于官
　　公好贤惜才所交皆正人君子不善人不得一至其门与学士大夫语必及政事文章与家人言居常引贤孝贞烈故事否则端坐竟日而已爲文简古冲淡有晋唐之致平生须髪爪甲不敢弃遗没以殉敛其谨身慎行可推也初顾璘举进士邵寳语之曰子持身当以储公爲法自是璘尊事公公无子临卒时父八十在堂召璘与王韦属以后事举笔作国恩未报亲养未终八字泣数行下嘉靖初諡文懿
　　时李梦阳何景明等倡古文辞执政者嫉才欲摈斥之公以文章复古爲国家元气故于李何极其扶植得不倾陷
　　公性行淳谨风度详雅义色法言不可犯干博通古今自宋金元季及国初遗言故迹旁询博访歴歴能道欲采辑爲一书病未脱稿其言曰知古非难知今爲难通达国体者古难其人而况今乎其所述作托诸缣楮金石者皆公之余耳【邵二泉柴墟集序】
　　刘　玉　端毅公
　　字咸栗江西万安人治丙辰进士仕至刑部侍郎
　　授辉县知县力拯凋弊嵗饥请赈不待报发粟已而郡官阅廪民恐爲令累争先归粟擢御史因天变陈六事曰端治本清化原亲大臣励庶官择内侍攘外患武宗嘉之复防刘瑾等八党煽奸宜置之法而顾命大臣刘健谢迁当委任防入瑾大怒罚输粟四百余石旋逮诏狱阅四月释归瑾诛起爲河南督学佥事转福建提学副使敦本黜浮表扬靖难之节招降山海之冦迁大理寺少卿改南京佥都御史提督江防闻宁藩变传檄致词以舟师往援安庆濠寻就擒嘉靖改元以平濠功擢右副都御史晋刑部侍郎大狱事起下诏狱罢归卒于家
　　其学一主于诚尝味斋戒二字谓动静无间而诚乃可得故终身无浮词诡行居家孝友信让时靡间言在官一志奉公守正亷洁之操始终不渝所居仅蔽风雨博通羣籍长于天文地理至军谋师律仪章法制亦莫不详究其本末隆庆初赠尚书諡端毅着有防稿文集行于世
　　刘　瑞
　　字德符四川内江人治丙辰进士仕至南礼部侍郎
　　十嵗能诗文父时斆钟爱之爲作五清书舍期以圣贤之学
