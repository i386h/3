<!-- { "loadSidebar": true } -->
　　授吏部稽勲主事改文选与郎中不合引疾归居三年复仕与黄巩等谏南巡被杖未防复归授徒讲业乃设教于武安王祠藩臬为建嵯峨精舍以居生徒嘉靖三年复荐起率同官伏阙争大礼被杖复职歴考功郎中丙辰考察外官内阁冢宰各挟私忿欲去广东提学魏校河南学政萧鸣凤陜西提学唐龙先生曰三人者有数人物若欲去之请先去理由是获免既考察京官有附势三人辄首黜之人称为真考功分考会闱所取皆海内名士丁亥迁南通政复谢病归辛酉荐起光禄寺卿复谢病辛丑又荐起南光禄亡何引年致仕隠于商山书院又十年卒年八十二
　　先生居常言身可绌道不可绌行可则仕惟孔子能之下此惟当守经以故屡进屡退自其筮仕以致谢政无日不从事学问其学一以穷理居敬为主四方学徒转相授受自搢绅士子以至田夫野叟无不欣慕之虽四裔亦闻其名安南贡使至问曰逺闻马道学名所愿一见今何不在仕列髙丽使至亦问马主事为圣朝第一人宜加厚遇乞颁赐所为文使国人矜式其见重如此嘉靖乙夘十二月十二日闗中地大震而先生以是夜卒先是尝谓薛应旂曰值明夷之象为天地之否吾其不免先生善学易兼知数云学者称为谿田先生隆庆二年赠右副都御史赐祭塟追谥文荘所着有四书注疏周易賛义尚书疏义诗经删义周礼注解春秋修义及诗文集陜西通志行世
　　登第时以大学衍义为问先生对曰大学之书凡尧舜禹汤文武之道也传有克眀峻徳汤之盘铭尧舜帅天下以仁之语真氏所衍汉唐宋之事非大学本防也真氏所衍止于齐家不知治国平天下皆本于慎独工夫宋儒所造大率未精以此失问者之意故欲填首甲而降之
　　先生特好古礼仪时自习其节度至冠婚丧祭礼则取司马温公朱文公与大眀集礼用之居父丧与嫡生母之丧闗中传以为训而于进退出处持节尤髙陞南通政过河池驿见其丞貌黄伯固问之乃其弟叔开也时伯固已死先生然泣下作诗赠之云六年复见先生靣为过河池见叔开
　　先生师事王康僖又得泾野后渠以为之友墨守主敬穷理之传尝谓见可行之仕惟孔子可以当之学圣人者当自量力故每出不一二年即归归必十数年而后起绰绰然于进退之间后渠称其爱道甚于爱官真不虚也【学案】
　　卓彼马光禄声望髙山斗弱冠崇理学平川称畏友立朝无多日强半在亩富贵与功名视之如敝帚垂老学逾虚一步不肯茍吁嗟如先生百代名难朽【冯少墟闗中四先生咏】
　　吕柟泾野先生文简公
　　字仲木陜西髙陵人正徳戊辰进士仕至南礼部右侍郎
　　公资性頴悟始就傅习幼仪即中髙选竒之曰此大器也少即志圣贤之学危坐荘诵祁寒酷暑不越户枢己受学孙行人昻充然有得为提学杨一清王云凤所知既举乡贡就业大学与三原马伯循秦世观榆次冦子惇安阳张仲修崔仲鳬林县马敬臣辍举业而讲理学习古冠婚士相见礼孙行人殁为之服衰拜送吊客【续藏书】
　　邑人髙朝用为户部郎时过简讨王九思曰吾邑有顔子子知之乎孝庙賔天诸生哭临具礼耳公独大哭出涕羣众指目为迂正徳三年举会试廷对第一知者皆愕然欢喜曰此真状元矣刘瑾以乡人致贺公峻却之任修撰翰林二年操介清苦门絶遗餽西夏搆乱公请上入宫御经筵亲政事庶祸本潜消宗社可保瑾恶其言因夙不通问欲中以祸引疾归瑾使校尉尾之至真定无所得返公在翰林与何瑭最善至是相继去杜门力田养亲若终身焉父或因小失责次子梓公跪而同受责父怒旋解
　　瑾诛荐起旧职上勤学疏谓文王缉熈敬止咸和万民斯享台沼之乐元顺帝废学纵欲太祖一举而取之可为深戒或让其过直公曰昔贾山借秦为喻文帝尚能用之况主上资度逺过汉文乾清宫灾应诏言六事其一曰逐日临朝听政其二曰还处宫寝预图储贰其三曰郊社禘尝钦承祗肃其四曰日朝两宫承顔顺志其五曰遣去义子畨僧邉军其六曰取回天下镇守内臣又累疏劝上举直错枉不报复引疾归归值父病昼夜视汤药歩履不能声既一年须髩尽斑父卒痛哭呕血葬时雨甚徒跣擗踊蹈蹋泥泞中道路环观有泣下者葬己庐中门外旦夕哭其居丧时自成服奠葬以至祥禫斟酌损益各有仪注公自少窘匮及贵前后居家十年读书守道一无所营镇守太监廖铠赙以金币立却之客有托交防以三百金求书者公峻拒之曰人心如青天白日奈何以禽兽相视也客惭而退服阕当道交荐值世宗即位起入史馆纂修武宗实録上御经筵当进讲适仁祖淳皇后忌辰口奏宜存黪服之礼罢酒馔之赐朝论韪之复疏请寻温圣学以为新政之助必克已慎独上对天心亲贤逺防下通众志大礼议起意见与时不合亡何奉诏修省复以十三事上言自劾皆格心责难之论上曰此大臣宰相职柟忤慢乃引为已咎下狱考讯寻谪解州判官会解守卒摄州事恤茕独减丁役劝农桑筑隄以防盐池开渠以兴水利讲读教令行吕氏乡约及文公家礼察孝弟节义者标题其门求子夏后训诸学宫建司马温公祠正首阳夷齐墓订云长闗公集迎其母躬孝养为百姓先逺方学者日众择民间俊秀子弟习小学之节歌风雅之诗川中道不拾遗行不相忤居三年御史卢焕等累荐称其为王佐才陞南吏部考功郎中濒行士民接踵跪送哭声震野既渡河干犹闻不絶相与立祠生祀之寻擢南尚宝卿吴楚东南士来受业者冠履错防时张相国应诏道出南都有醵礼为贺者公托以官卑俸薄拒之陞南太常少卿太庙灾上疏乞罢不许
　　乙未陞国子祭酒躬行率人勤于训迪每有条约动遵古谊贵防子弟稍不率者即绳之以法有以敷教在寛规者对曰寛非纵肆乃日刮月劘而不责效于旦暮间云耳然曰敬敷则曷尝不严古称师严道尊道尊而民敬学今人材不古内则祭酒外则提学率多因循姑息而不知人才日下公立教皆躬行以率之以正心修身忠君孝亲为本间取礼仪及为诗乐图谱令诸生讲肄疾者问而医之丧者吊赙之死者哭而归其榇徳行著称者掲于教榜核实奨之一切请托斩絶不行又言之吏部谪一监丞两防六堂诸属罔不清慎奏减歴日以通淹滞申饬监规五事请之上皆报可人称自宋陈吴章四祭酒以师道自立者吕先生也御史张景荐公徳行文章可谓一代硕儒当今师表擢南礼部右侍郎上欲视山陵于承天屡疏劝止不报既以表贺圣节赴京值奉天殿灾上疏乞休许之
　　公立身与人仁信自将为礼部侍郎时霍韬为尚书故与夏言相恶尝榜言过于衢公讽韬曰此告于天子者公以语路人可乎言谈韬短公曰公位宰相容天下之贤何所不可夏霍虽不相能赖公稍解然夏疑公党霍霍亦疑公党夏公终不白较尝过府太守太守子读书楼上太守令止之曰恐伤气当微诵既戒左右时进食扶掖之上下公谓太守曰公爱子至矣愿推此心以安百姓又过一府太守饯之郊席近养济院公送馔院中曰以公佳肴共之无告
　　同诸公卿谒孝陵众将着绯公曰望墓生哀宜青衣角带众从之署吏部荐文武士可备将相之选者数人寮长霍走简敛祭张故相公峻拒且云一变而为正人有何不可其亢直敢言如此
　　公凝厚方面濶辅微须轮耳海口两目炯炯有光虽官三品履仕途三十余年座止图书室无媵妾家无长物平生不以私事干人亦不受人私干端严恪毅门人从之数十年未尝见其偷语惰容所在四方士就而问学公教之以诚寜近毋逺寜粗毋精自日用情变伦教物理推而逺之天道皇王之大一以身体力行为宗御史有劾湛若水伪学者公曰圣王在上贤宰相在下岂可使眀时有伪学之禁问王守仁之学公曰讲其学而行非勿信可也不讲其学而行是信之可也又曰学而行之讲知行之不合无损也学而不行讲知行之合无益也问朱陆之学公曰初时同法尧舜同师孔孟虽入门路径微有不同而究竟本原其致一也
　　在官次父书至再拜使者受而跪读之其他亲友有书受读亦各有仪闻期功丧必为位哭奠壬寅七月朔卒年六十四卒之夕有大星陨华隂髙陵人为之罢市四方及解梁门人闻者皆为位而哭讣闻上为辍朝赐谕祭谥文简陜西提学谢少南与郡守李文升祀之正学书院海内人士无论识不识皆曰闗西夫子吕仲木所着有四书因问易说翼书说要诗说序春秋说志礼问内外篇史约小学释寒暑经图解史馆献纳宋四子抄释南省奏稿泾野诗文集
　　何乔逺曰懐庆安阳昆山髙陵进贤三原武城嘉靖间称笃行君子而髙陵粹然矣溪田马理曰吕先生之学醇如许文正而著述惟盛贞如薛文清而知新则多文简一日与诸生讲毕复言曰今日聚讲不觉于舜顔发得过多讲时初非此意但好善之心自不容己才说着舜顔此心就觉濶大故言词重复【宝善编】
　　公所学醇正不以王阳眀为是陈白沙为髙其曰所谓格物者随时随处格如伏羲亦尝观鸟兽之文但逺取诸物必近取诸身若离却己身格做甚又谓白沙軰论乐只在推开事去为乐充其流弊便是晋人之风则志端识正可概见矣【世宗实録】
　　公事君行己皆秉古人之道始终不渝经书子史博读详玩并有发挥门人环向请益耳听口授无倦容无择言
　　冯少墟从吾曰泾野先生平日教人惟以甘贫改过为言或者疑其浅余曰先生之学盖得之顔子者也箪瓢陋巷不改其乐非甘贫乎有不善未尝不知知之未尝复行非改过乎故曰屡空曰不贰过圣贤之学大抵如此以此而疑其浅也则佛老深矣【疑思録】
　　又曰泾野先生教人于动处求静真得夫子告顔渊非礼勿视听言动意【少墟订士编】
　　又曰泾野先生海内学者所宗为山斗语録所载言言皆自躬行心得中流出最透悟最精实真可与西铭正并不朽者其有功斯道不浅【少墟撰先生语録序】
　　髙景逸曰薛文清吕泾野二先生语録中无甚透悟语后人或浅视之岂知其大正在此他自幼未尝一毫有染只平平常常脚踏实地做去彻始彻终无一差错既不迷何必言悟耶【髙子遗书】
　　泾野访蔡石冈蔡送至郊外别墅有盘餐曰此自己之馔尔非可以奉客公曰公亦尚有人己之分乎蔡不觉大笑【泾野集】
　　公与邹谦之康徳涵交邹论学辄相閧康流连声伎志调不同而往来厚善没身无间
　　尝曰学道之名亦不消畏避人知才有避人知的心便是与好名之心相近
　　洊雷震而群隂解君子恐惧修省而众欲退皆以震自治也【易説】
