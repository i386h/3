<!-- { "loadSidebar": true } -->
　　谢文肃赞曰我台之学考亭是师逮于愚庵实闻而知愚庵之子是曰正学益扩而宏上泝伊洛如麐在薮如星在辰旁观一世絶离伦心实希圣自视欿然盘铭书绅杂诫惓惓家人有箴宗仪有纪谓道之行莫先于此学以气充磅礴四行孰顾孰忌祸福死生歴宋迄元士气益下有复古初不在作者
　　【佳】按史称愚庵先生敦儒行元末隐居教授国初仕至济宁太守爲政务先德化晚年进修益力昼所爲夜必白之于天俯仰无愧怍宋景濓谓其学问得诸考亭宜其生有正学先生也
　　欲向西风酹一尊乾坤何处着英魂百年事过风前烛千古名留海上村香火半龛谁地主孙枝一叶是君恩夕阳满地伤心涙付与江流自吐吞【谢文肃公过侯城诗】蔡虚斋曰使正学先生当日得行其志伊周格天之业疑亦不远痛言及此真使人有追憾天地之心
　　【佳】按太祖神谋睿防制作三十年规模宏远继之以譲帝仁心爲质先生从容宻勿申明祖宪确守成画开寛大之恩需垂裳之治仁渐义摩效伊周格天之业则三代之盛不难致也惜乎求治太锐纷更定制违时措之宜卒致大业不终岂可尽诿天命哉
　　文庙实録是三杨诸公手笔于方孝孺等直着其抗命之迹可也乃曰孝孺叩头乞哀上命执之下于狱呜呼是何心哉议者专罪杨文贞恐未必尽岀文贞手【弇州别集】彭恵安公有哀江南诗曰后来奸佞儒巧言自粉饰叩头乞余生无乃非直笔
　　尝闻宋景濓先生过佛寺方公实从先生见佛拜参公不爲礼或以爲请先生曰后来未到老夫田地故耳【水东日记】
　　何司徒曰孝孺平生杰然必爲君子也贱文章而贵道德耻刑法而尊教化虑无不发明圣训敷陈王道当是时天下皆以孟轲韩愈复生亦自以遭遇时君当世无二奋然谓三代仁义礼乐爲必可师井田必可兴闾必可比刑必可措何其勇也哉自待如彼其高遇主如彼其信所着深虑治要官政民政诸篇诚救时之良药惜乎好古太坚求治太锐欲以一人之身挽回数千年之世道狭小前人纷更高皇帝之制夫先王之道仁义礼乐莫大乎亲亲在廷诸臣可以得建文君者宜莫孝孺若也于此操纵可以少纾而刻削太骤坐生萧墙之祸谋及行间割地而始穷又何踈耶【佳按此不可议先生也藩封大广而不即定制自高皇帝之世已然叶居升死而无敢陈言矣以文皇之雄武坐拥强籓所谓削亦反不削亦反者也于先生乎何尤】抑天之所废虽有善者无如之何哉建文君既亡斩衰昼夜哭触犯严威刑七日乃亡宗族亲戚朋友坐诛者千有余人古今成仁之祸烈未如此也呜呼文皇英武宏达求士如饥渴令孝孺与三杨蹇夏诸人树勲当时固将列彜鼎勒景钟又令稍掩刚懻以存堂陛之词亦可及身而止死者垤于市矣犹然轰雷霆赴水火如枕席其心有所必然也孝孺死浙东之仕于朝者以身殉建文君独多于天下故夫行有劝而德有风孔子曰志士仁人其斯人欤其斯人欤【史槩】
　　王绅曰天之生斯民也又必生圣贤爲之依归以裁其有余以补其不足必使闇者资之明懦者借之强然后天地位而万物育也然而伊周孔孟之徒不世岀者非天之恶生圣贤也盖圣贤者灵和纯粹之气之所钟实未易逢茍生矣则将行道于当世垂训于方来虽其一身之微其功已被万世之远矣夫当世之后有读伊周孔孟之书而慕效之者可不谓之豪杰之士乎虽然圣贤任道之心虽一而行道之势则不同伊尹周公得志而见于功业孔子孟子不得时而托于空言其事虽殊要其归则一也后之学者不察其心而离于二心专功业者则诋立言者爲空文务立言则谓必借是以明道传习之乆而弊愈甚于乎世有不惑于众人而致力行之功者其殆有志于圣贤者欤天台方君希直负精纯之资修端洁之行考其学术皆非流俗所可及其言功业则以伊周爲准语道德则以孔孟爲宗会其通而不泥于一志乎大而不局于小实有志于圣贤者也嗟乎圣贤之不作久矣斯道之微若晨星之在太空光彩不耀者数千百年至宋诸大儒岀始续其不传之绪而继之然后学者有所宗师今去宋又二三百年矣斯道之晦亦乆矣天之闵斯民而望后人者亦甚矣方君以岀之才如此其意必有在矣而君又乌可不自力也绅不敏幸忝同门之列于君之志窃有与闻焉故特着其说于文稿之首王仲缙逊志斋集序
　　林佑曰流而不可止者势也习而不可变者俗也与势俱往与俗同波者众也知势俗之所趋而能确然以圣贤自守不浸淫于其中者君子也非惟不爲势俗之所浸淫而吾一言一行之所达天下之势皆随以定天下之俗皆随以化譬若烈风震雷鼓撼上下无大不摧无幽不入虽有强梗自挠亦馁焉委靡于其下此非圣贤豪杰之士不能当周之末孔子之徒已没杨墨之说盛行于天下孟子慨然于布衣中修明仁义之道而杨墨之说以废孟子以来更歴秦汉既遭坑焚之祸天下学者不见全经而老佛之徒唱爲私说鼓舞天下天下之人皆相与师而尊之曰此当今之圣人也使三纲沦而九法斁其害有甚于杨墨者虽以韩文公之雄才竟不能爲天下变至宋程朱诸子者出一扫陋习顿回天下于大道之中天下之人幡然而改曰吾道固在是也然后老佛之说爲无用呜呼当其肆爲邪说乘吾道之无人戕贼其间根蟠枝散固植人心漫不可拔天非生程朱于天下则天下之人终日昧昧如瞽者之宵行何由覩青天而见白日也哉故曰能定天下之势化天下之俗非圣贤豪杰之士不能也有如云之舟方能适无涯之海有乌获之力方能负千钧之重有天下之才方能剖天下之事才不足于天下而欲剖天下之事犹乘小舟以适海驱孱夫以负重不待识者皆知其不可也是故不患天下之势不我定天下之俗不我化惟患我无盖天下之学耳彼郭林宗王导之徒屑屑衣冠之间犹能使天下之人效之况吾佩服圣贤之学而谓天下之势不我定天下之俗不我变哉惜乎当今之学者则异于是但闻前朝之故习窃成说爲文辞杂老佛爲博学志气污下议论卑浅龊龊然无复有大人君子之态吾友方君希直奋然而起曰是岂足以爲学不以伊周之心事其君贼其君者也不以孔孟之学爲学贼其身者也发言持论一本于至理合乎大道自程朱以来未始见也天下有志之士莫不高其言论将尽弃其所学而从之呜呼岂非豪杰之所用心也哉常叹世生豪杰之士不多见而于吾希直见之又岂非吾之愿也哉希直之文吾评之矣譬若春气方至真液之色充满广宇飞潜动植之物各有生意天下之人莫不信之此特其一事耳要其大者不在此也虽然文所以达志也不观其文何以知其志之所存余故又序其文云
　　【佳】按佑字公辅临海人元乱不仕洪武初爲中书舎人与希直交莫逆后进春坊大学士命辅导皇太孙以事谪中都教授寻挂冠归闻希直族诛爲位哭于家永乐戊子岛夷讧海上台被其毒监司闻佑才请爲闾里计不得辞勉起视兵督郡子弟平之上以此知佑遣使召不赴令武士械至京师犹冀加録用对云罪人逃死已乆借令可仕当与方孝孺同朝矣上大怒命曳岀劓之后人辑其遗文乡人陈龙山复爲之传佑节始着
　　王　袆　华川先生忠文公
　　字子充浙江义乌人国初以聘起累官翰林待制奉使云南死节
　　防秀爽竒敏及长长身山立有伟度习古学师事黄文献溍时溍爲文章宗工天下所师仰然性介特愼许可见公所业独深器之即属以斯文之任至元戊子爲书七八千言上之时宰嫌其切直格不以闻临川危素济南张起岩等屡荐不报时有齐琦者明数学推言天人兴衰甚騐见公叹曰子充异代人物也公亦知世道终不可爲乃归隐青岩山中著书深自晦匿若将有所待者戊戌太祖取婺或以名闻遣使徴之公幡然喜曰吾闻大乱极而圣人出齐琦之言良足徴乎即诣行在上见大喜署中书省掾商畧机务上每称子充而不名间与论文章称善因命采故实爲四言诗授太子【郑濓溪行状】辛丑进平江西颂上览颂喜曰吾固知浙东有二儒卿与宋濓耳学问之博不如濓才思之雄濓不如卿癸卯授江南儒学提举司校理外艰服阕除侍礼郎兼引进使时当创国之初礼制多所裁定迁起居注丙午出同知南昌公披榛莽建府署抚疮残集徙散收廪贤士搜除奸蠧经理废坏郡得安集赐黄金带以宠劳之丁未召议即位礼忤防降漳州通判
　　上防言臣闻自古帝王定天下成大业必祈天永命以爲万世无疆之计所以祈之者在乎人君修德而已君德既修则天眷自不能已者书曰皇天无亲惟德是辅此之谓也人君修德之要有二忠厚以存心寛大以立政二者君德之大端也昔周家以忠厚开国故能垂八百年之基汉室以寛大爲政故能传四百载之业简册所载不可诬也钦惟陛下负不世出之姿奋大有为之志艰难十年大业已成周之文武汉之高光盖无让焉臣窃闻之人君莫先于法天道莫急于顺人心夫上天以生物爲心故春夏以长飬之秋冬以收藏之皆所以生物也其间雷霆霜雪有时而搏击焉有时而肃杀焉然皆暂而不常向使雷霆霜雪无时而不有焉则上天生物之心息矣人君体上天生物之心故一动一静之间务合乎天不然则天必示之变异以警戒之人君诚能修德则岂不足以当天意而成天眷哉此臣所以愿陛下之法天道也夫民恃君以爲生故人君视民之休戚必若已之休戚以君民同一体耳古者藏富于民言取之有节也取之有节则民生遂而得其所陛下近发德音减茶课免军需蠲边郡之租税民生咸悦防得以遂其有生之乐然今浙西既平租税日广科敛之当减犹有可议者此臣所以愿陛下之顺人心也法天道顺人心则存于心者自然忠厚施于政者自然广大祈天永命之道不越此矣【名臣经济録】
　　洪武二年召修元史爲总裁官徴逸士汪克寛胡翰宋僖陶凯陈基赵增曾鲁高启赵汸张文海徐尊生黄箎傅恕王锜傅着谢惩十六人爲纂修官开局天界寺公史事擅长裁烦剔秽力任笔削书成拜翰林待制同知制诰兼国史院编修官
　　公与宋濓同爲总裁笔削之劳一无所委一日在史局渴甚谓宋公曰得昨上所赐梨浆吾渇济矣中官窃闻之言于上即命赍赐之
　　三年预教大本堂公经明理达善开导每召对殿庭必赐坐从容宴语未乆奉使土畨寻召还五年以翰林待制奉诏谕云南六月至谕梁王曰皇上聪明神圣隆启大业作君万邦皆天命人心之所归尔宜亟奉版图归职方即身名全不然天讨旦夕且至不听馆之别室然以公名儒雅敬之数日又谕曰朝廷轸念云南黎庶不欲殱于锋刃故令使臣开谕曾不闻元纲解纽诸雄割据天兵四征不五六年天下大定今王自度谋勇悍锐孰愈诚谅兵土利广孰愈中国度德比义孰愈天朝推亡固存孰愈天命天之所废谁能兴之天之所与谁能御之今以区区一隅之地逆天犯顺与天下抗爲此谋者不亦误乎梁王骇服有降意即爲改馆会元遣使托克托至云南觇梁王有二心欲廹杀我使以固其意梁王持两可不决匿公民间托克托侦知之质诸王王出公与托克托相见托克托欲屈公公骂曰天讫汝元命我朝实代之汝如爝火余烬尚欲与日月争光耶我将命远来岂爲汝屈有死而已顾梁王曰汝朝杀我大兵夕至矣六年十二月竟被害瘗地藏寺北年五十二子绅字仲缙博学能文洪武二十九年走云南求父遗骸不得述滇南恸哭记建文时爲国子博士请防典諡文节成化中加赠翰林学士諡忠文
