<!-- { "loadSidebar": true } -->
　　丁亥五月命兼都察院左都御史征思田六月疏辞不允将适广为私嘱于客座曰但愿温恭直谅之友来此讲学论道示以孝友谦和之行徳业相劝过失相规以教训我子弟使无陷于非僻不愿狂懆惰慢之徒来此博奕饮酒长傲饰非导以骄奢淫荡之事诱以货利贪黩之谋防顽无耻扇惑鼓动以益我子弟之不肖呜呼由前之説是谓良士由后之説是谓凶人我子弟茍逺良士而近凶人是谓逆子戒之戒之九月发越中先一日晚客散门人钱徳洪王畿立庭下先生复移席天泉桥上徳洪举舟中与畿论为学宗防畿言先生所説知善知恶是良知为善去恶是格物恐未是究竟话头心既是无善无恶意亦是无善无恶知亦是无善无恶物亦是无善无恶若説意有善有恶毕竟心亦未是无善无恶洪以为心体原来无善无恶今习染既久觉心体上见有善恶在为善去恶正是复那本体功夫若见得本体如此只説无功夫可用恐只是见耳敢问孰是先生喜曰正要二君有此一问汝中须用徳洪功夫徳洪须透汝中本体二君相取为益吾学更无遗念矣徳洪请问先生曰太虚之中日月星辰风雨露雷隂霾曀气何物不有又何一物得为太虚之障人心本体亦复如是太虚无形一过而化亦何费纤毫气力徳洪功夫须要如此畿请问先生曰汝中见得此意只好黙黙自修不可执以接人上根之人世亦难遇一悟本体即见功夫物我内外一齐尽透此颜子明道不敢承当岂可轻易望人二君已后与学者言务要依我四句宗防无善无恶是心之体有善有恶是意之动知善知恶是良知为善去恶是格物以是自修直跻圣位以此接人更无差失畿曰本体透后于此四句宗防何如先生曰此彻上彻下语自初学以至圣人只此功夫初学用此循循有入虽至圣人穷究无尽尧舜精一功夫亦只如此先生又重嘱曰我年来立教亦更几番今始立此四句人心自有知识以来已为习俗所染今不教他在良知上实用为善去恶功夫只去悬空想个本体一切事为俱不着实此病痛不是小小不可不早説破
　　应嗣寅曰使先生当日立教之説若曰至善者心之体感物而动出于善或出于恶者意也知善知恶是良知存善去恶者复吾心体也则为善去恶便是究竟也今乃以无善为心体则固不必为善矣而又曰知善知恶是良知为善去恶是格物则为善尚未是心体王畿之説有自来矣然则先生宗防在无善无恶心之体一句已自不是何也朱子曰所谓性善者无恶之名又曰人才见説仁义礼智四者为性之体便疑实有此四块之物磊块其间皆是错看了也然则无恶即是善况性中既具仁义礼智不可谓无善矣性中具有仁义礼智只是未发故不见其迹夫未发宜皆无善恶之可名然圣人不説性无善者葢有故如桃仁杏仁谷种稗子莫非未发之性而圣人专重谷种谓其有中气也虽未发而其所具之气已自不同于物矣儒释之分正在于此人性物性之分亦在于此葢成性者止如草木之成核善者核中之生气有心体而无善是空谷也所谓荑稗之种也及其发也必无继之之善矣有善有恶意之动知善知恶是良知此二句説得至为善去恶是格物此一句竟不是葢为善去恶而在内诚意之功为善去恶而在外则修身之功也只为人不知孰为善恶故教之以格物而仍教之以致知在为善去恶何异説梦况修身在外可以言为善去恶诚意在内但可谓之闲邪存其诚并不可言为也此先生立教之误至王畿言意亦是无善无恶不知其动者何念乃不可谓善又不可谓恶也知亦是无善无恶只是懵懂不识是非物亦是无善无恶则善恶在物吾安得以为有以为无更可嗤也反不如説心意知物皆归无有为禅家本色也【性理大中】
　　【佳】按先生之教始裂于龙谿故念庵罗子屡斥其失殆四无有以误之欤至立三教合一之説而隂诋程朱为异端万厯中年羣然崇尚浸淫入于制艺非有泾阳景逸诸儒力挽之则斯道之晦蚀可胜叹哉是以君子贵慎于立言也
　　至吉安大会士友于螺川诸生偕旧游三百余人迎入驿中先生曰尧舜生知安行的圣人犹兢兢业业用困勉工夫吾侪以困勉资质而悠悠荡荡坐享生知安行的成功岂不误己哉又曰良知之妙真是周流六虚变动不居若假以文过饰非为害大矣临别嘱曰工夫只是简易真切愈真切愈简易愈简易愈真切
　　先生至梧州先是岑猛叛两广猛死田州其党卢苏王受搆众复叛攻陷思恩提督都御史姚镆发四省兵讨之久勿克朝议用张璁桂萼荐起先生代镆先生至任开示恩信尽撤调集防守之兵谕以朝廷遣大臣处勘开尔等更生之路尔等果能诚心投顺当贷尔死苏受等自缚来归先生薄示惩杖谕以今日宥尔一死者朝廷天地好生之仁必杖尔示罚者我等人臣执法之义于是众皆叩头悦服悉遣归农思田平先生为文勒石兴学校设防安抚逾年班师先生又以断藤峡及八寨诸贼盘据反侧久毒岭表乃因讨思田归兵宻与领兵官约束分道袭之而檄苏受等兵相犄角立功以报左右夹翼诛获剧贼三千有竒悉定其地捷奏至遣行人冯恩赍勅奬赐疏谢时阁臣桂萼素忌先生言先生挟诈专兵先生亦病十月疏请告移卧舟次将自梧道广侍命于韶雍之间十一月丁卯卒于南安时推官周积疾问遗言先生微哂曰此心光明亦复何言问何所嘱先生曰他无所念平生学问方才见得数分未能与吾党共成之为可恨耳遂逝时年五十七八年二月丧至越是时朝中议先生学术有防迩来士子邪説皆其倡导爵防赠諡诸典不行且下诏禁先生学术隆庆元年赠新建諡文成照旧世袭万厯十二年从祀孔庙先生天资超絶少喜任侠长好辞章仙释既而以斯道自任以圣人为必可至平生无一时一念不在于学经歴危变益信良知真足以忘患难出生死故晚年时时举以示人曰吾此学从百死千难中得来岂可易説或言以公气节文章政事勲业足葢一世只除却讲学一事便是完人先生答曰某但愿从事讲学不愿其他人谓先生豪杰之才圣贤之学云所着有阳明集居夷集五经臆説大学古本旁注及门人所记传习録所纂则言行于世
　　先生生时祖母岑梦神人衣绯玉云中鼔吹送儿授之因命名曰云五嵗不言有僧过之曰好个孩儿可惜道破遂改今名即能言
　　十一嵗祖竹轩公携先生北上过金山寺对客赋诗曰金山一大如拳打破维扬水厎天醉倚妙髙台上月玉箫吹彻洞龙眠客大惊异复命赋蔽月山房随口应曰山近月逺月觉小便道此山大于月若人有眼大如天还见山小月更濶十五嵗出游居庸三闗询诸夷种落与备御策逐骑射欲上书于朝父龙山公斥之为狂乃止
　　初学书法先生后读明道书曰吾作字甚敬非是要字好即此是学既非要字好又何学也乃知古人随时随事只在心上学此精明字好亦在其中矣与学者论格物多举此为证
　　辛酉以刑部主事审録江北游九华山宿化城寺是时道者蔡蓬头善谈仙先生以礼请问蔡曰汝礼虽隆终不忘官相一笑而别闻地藏洞有异人坐卧松毛不火食歴险访之异人方熟睡先生坐傍抚其足顷之醒视曰路险何得至此因论曰周茂叔程明道是儒家两个好秀才
　　先生托迹投江附估船遯遇风飘至闽境夜奔山径叩寺求宿不纳趋野庙倚香案卧葢虎穴也夜半虎绕廊哮吼不入及旦僧见先生无恙异之邀至寺则前铁柱宫所晤道士在焉因与商逺遁计道士曰子有亲在不可因为筮得明夷遂决策返先生与黄绾论学绾自言有志未实用功先生曰人患无志不患无功
　　在滁州日与门人遨游琅琊瀼泉间环龙潭而坐者常数百人歌声振山谷后陞南鸿胪卿滁阳诸友送至乌衣不能别以诗促之归曰掘地见泉水随处无勿得何必驱驰为千里逺相即君不见尧羮与舜墙又不见孔与蹠对面不相识逆旅主人多殷懃出门转盻成路人先生平湖广横水桶冈诸寇酋长谢志珊就擒问曰汝何策得众若此志珊曰亦不容易平生见世上魁杰好汉多方招致断不轻易放过先生退语门人曰吾侪一生求友当如此矣
　　征三浰以书示薛侃曰即日抵龙南明日入巢四路并进贼有必破之势矣破山中贼易破心中贼难区区剪除鼠窃何足为异若诸贤扫荡心腹之寇以收廓清平定之功此大丈夫不世之伟绩也
　　勤王时邹守益趋见曰闻宸濠诱旧贼叶芳兵攻吉安矣先生曰芳必不叛曰彼从濠望封拜可寻常计乎先生黙然良久曰天下尽反我辈固当如是一时胸中利害如洗
　　方先生初入南昌时日坐都院后堂对士友论学洞开中门令见前后报至登堂遣之时有言文定焚须及兵前却状者众咸失色先生徐起如侧席遣牌斩其前却者还坐复理前语论学徐闻濠擒众咸色喜先生愀然曰濠虽擒苐恐伤死者众耳亦复论学如常
　　刘念台曰学者或云于静中见得道理如此而动时又复忙乱或云于动时颇近于道而静中又复纷扰症虽二见其实一病也动静二字不能打合如何言学阳明先生在军中一面与门人讲学一面应酬军务纤毫不乱此时动静一乎二乎【山隂语要】
　　先生在钱塘遇太监张永极言江西遭祸乱民困已极不堪六师扰永然之乃曰吾出为羣小在君侧欲左右调防圣躬耳非为功来也先生功吾自知之劳锦衣止五金锦衣怒不纳次日来辞先生执其手曰我在正徳初下锦衣狱甚久未见轻财重义有如公者昨薄物出区区意只求备礼闻公不纳令我惶愧我无他长止善作文字他日当为表章令锦衣知有公也复再拜其人竟不能出他语而别
　　霍韬过论大学辄持旧见先生曰若传习书史考正古今以广吾见闻则可若欲以是求得入圣门路譬之采摘枝叶以缀本根而欲通其血脉葢亦难矣
　　【佳】按先生论格物非是其论入圣不在采摘枝叶广博见闻则笃论也为学而不身体力行徒资诵説先生之所弃哉
