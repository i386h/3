<!-- { "loadSidebar": true } -->
　　陞南国子祭酒陈言六事大率不离科举之制而本之以徳行道艺寓之以乡举里选辟观光馆居四方来学公退相与论学其中陞礼部左侍郎时上方稽古制南北分祀礼成视谷西苑祗先蚕坛位公献圣主躬农桑颂及西苑赋因进天徳王道疏君臣同防雅诗精诚恳切必欲唘沃上心勉行敬天勤民之实兴道致治以回三代隆平之风上览疏多温防嘉纳
　　【佳】按甘泉在当时即不为罗整庵诸先生所许所着圣学格物通其训格物取扞格物欲之义言致知在所养养知莫善扵寡欲此説已经朱子驳过辨之或问甚详则大指已误余尚何论哉余尤不喜其所至建书院也
　　史桂芳惺堂先生
　　字景实江西番阳人嘉靖癸丑进士官至两浙塩运使
　　初岭表邓徳昌白沙弟子也以其学授傅眀应先生读书白鹿洞傅一见竒之曰子无事豪举为圣门有正学可勉也手书古格言以朂先生戄然向学之意自此始其后交近溪天台在歙又与钱同文为寮讲扵学者日力
　　为南京刑部主事晋郎中时谈者以解悟相髙先生取行其所知而止不轻信也其学以知耻为端以改过迁善为实以亲师取友为佽助若夫抉隠造微则俟人之自得不数数然也天台曰史惺堂苦行修持人也天台督学南畿先生过之卒然面质曰子将何先天台曰方今为此官者优等多与贤书便称良矣先生厉声曰不图子亦为此鄙语也子不思如何正人心挽士习以称此官耶拂衣而起天台年家子宜黜而止先生曰此便是脚根站不住天台行部值母讳日供张过华先生过见之勃然辞去谓天台曰富贵果能移人兄家风素朴今改观矣其直谅如此先生守汝寜与诸生论学诸生或谒归请益即辍案牍对之刺刺不休谈毕珍重曰慎无弁髦吾言也激发属吏言辞慷慨遂平令故有贪名闻之流涕翻然改行郡有孝女不嫁养父先生躬拜其庐民俗为之一变其守延平七日忧去而尽革从前无名之费若先生者不徒讲之口耳矣
　　贺钦毉闾先生白沙弟子
　　字克恭世为浙之定海人以戎籍辽义州卫成化丙戍进士仕至参议
　　少頴敏沈厚好学不倦偶得近思録朝夕玩读得其防要遂厌俗学而学焉
　　授户科给事中成化四年旱灾抗疏极谏谓此时逰乐是为乐忧复以言官旷职召灾自劾一介之馈非义不受取孔子鄙夫之言题扵壁上数拉僚长言事僚长不言乃自言之白沙在太学先生见其论学叹曰至性不显宝藏犹霾世即用我而我奚以为用遂执弟子礼事白沙上疏解官去既别画像悬室中事之甚谨白沙尝谓曰君言议侃侃无露锋铓乎要须和平沈深先生辄用自戒徧书其语扵目前必期至是乃己
　　泰陵初荐授陜西参议以老病母忧上疏恳辞且陈四事一资真儒以讲圣学谓今日急务莫先扵讲学而经筵劝讲之官所谓师友之臣尤当访求真儒以充其位二荐贤才以辅治道谓陈献章天性髙眀学术醇正诚当世之大贤为士大夫之矜式宜以非常之礼起之或任内阁俾参大政或任经筵使养君徳三曰遵祖训以处内官内官不可使职掌奏牍得预大政外不可使镇守地方掌握兵权四曰兴礼乐以教化天下谓陛下绍基之初宠黜浮屠妄诞之邪举行朱子丧葬之礼但初政之施方发其端而頺败之俗尚仍其旧乞申明正礼之当行革去教坊之俗乐疏入报闻允公辞
　　有邉将诈诱杀为阵获者见先生即吐实曰不忍欺也正徳己巳逆瑾括民田东人思乱义州以守臣贪故遂先发众纵火行刼城中大扰然相戒曰母入东街惊贺黄门先生闻往谕之曰渠軰知悔乎眀日体勘人来须乞求生耳慎无杀人己而镇抚人果至俄闻发军捕勦众复呼噪再往问之先生曰城中被尔等扰乱若此其发兵固疑兵虽至尔等第不杀人无害也众即罗拜而泣曰吾父也遂解散数日竟如其言城中不伤一人先生禀学白沙遂澹然扵富贵故天下议白沙率人扵伪牵连而不仕则以先生为证搆小斋读书其中随事体验未得其要心玩味杜门不出者十余年乃见实理充塞无间化机显行莫非道体事事物物各具本然实理吾人之学不必求之髙逺在主敬以收放心勿忘勿助循其所谓本然者而已故推之家庭里闬间冠婚丧祭服食起居必求本然之理而力行之久久纯熟心迹相应不期信扵人而人自信叹曰万古圣贤惟此一理深契力行同归无二遂推所得以淑诸人
　　先生真切恳到専读五经四书小学静思黙识反身实践佛老荘列不以寓目其虚懐诚受见善不及人人爱而敬之冠昏丧祭遵用家礼每教人读白鹿洞防小学乡人由是兴扵行义老更好易究心象数手不释卷正徳庚午卒年七十四乡人祠之凌溪钓台【言行録】
　　贺毉闾笃行渊雅确乎不易亦管幼安之流亚与教人惟主小学逹序矣【松窗晤言】
　　白沙与书曰三十年妄意古人之学众説交腾如水底捞月恨不及与克恭论之【诗教】
　　先生最喜教童子曰为其染俗未深而去道不逺也【见间録】
　　贺克恭在忧中辞参议之命不受极论内侍力荐白沙防至得罪而浮议已纷纷矣【邹智与刘汝徳书】
　　陈士贤初擢御史贺克恭初擢给事中皆辞不愿受以难尽其职也后二公竟做出好来【枫山语録】
　　尝曰学之无成政教之不举风俗之不美世道之不泰皆由本蹶实丧而崇事虚弥耳其由朱子以入孔顔之途真谓学脉可寻而正大光眀之心笃信谨守之意可质鬼神而无疑者也
　　陈白沙与先生书曰归去辽阳杜门后可取大学西铭熟读求古人为学次第防模实下工夫去做黄卷中自有师友惟及时为祷
　　按白沙后来劝克恭读佛书克恭不答克恭子谘有书疑辨白沙亦未之答湛甘泉问白沙曰克恭笃信谨守人也别二十年其守如昨又问白沙曰吾子不闻程子谨礼者可令读荘列之书乎与此书不
　　白沙又诗曰一封初展制中书万里辽天见起居何处江山还着我斯文今古正闗渠伤心入夜思贤母老眼当年识凤雏濓洛诸公不逺风流衣鉢共团蒲【佳】按衣鉢团蒲虽喻言毕竟杂引未妥
　　又寄乃子谘诗曰耳目无交不展书此身如在太清居雪消炉熖冰消日月到天心水到渠一一园花都傍暖飞飞江燕未将雏好春好伴须行乐束起松根七尺蒲公子谘博学笃行领乡荐尝陈王政十二事不报终身不仕
　　先生言行録曰白沙后有书来谓其前时讲学之言可尽焚之意有不自满者门人于衢路失仪先生曰为学须躬行躬行须谨慎隠微小小礼仪尚守不得更説甚躬行扵显处尚如此则隠微可知矣【下俱辑毉闾先生言行録】有来学者学些人事也好先生曰此言便不是矣人之所学惟在人事舍人事更何所学
　　善恶虽小须辨别如覩黑白
　　问静极而动者圣人之复岂常人之心无有动静乎曰常人虽当静时亦不能静
　　此理无处不有无时不然人惟无私意间隔之则流行矣
　　古之政事学问一贯事耳令人学自学政自政判而为二故所学徒诵説而已未尝施之政事政事则私意小智而已未尝本之学问也故欲政事之善须本之学问为学之要在乎主静以为应事建功之本
　　读书须求大义不必绕扵琐碎传注之间
　　世风不善豪杰之士挺然独立与俗违抝方能去恶为善
　　人于富贵之闗过不得者説甚道理
　　骄惰之心一生即自壊矣
　　今之读书者只是不信故一无所得
　　事之无害义者从俗可也今人以此壊了多少事先生每言后世之人知迁善改过即可与之有为尝欲取古人改过成身者録为一帙以化乡闾竟未果也一人欲行家礼乃自疑曰我家无秀才奈何先生曰家无秀才无人伦乎若用佛教则家有和尚乎其人遂服或以吴文正学统学基为问先生曰圣贤气象不如是也观论语可见
　　韩文公上宰相书亦甚陋矣谢叠山却还称他善占地歩已是放倒旗枪更説占地歩耶
　　问古人数世同居者其庙制当如何曰此不难处既立继髙祖之宗所奉祀之庙于中却于其旁其后别立祠堂以为其余继祖祢小宗等奉祀使之各主其祀外则合为一垣四时之祭以次行礼如此方为得宜若只合祀扵一处便只是茍且将就必不能得停当矣
　　因论为学之道叹曰人须是信方可望不信则心不相符决无所成
　　草庐防来只是聪眀博学躬行切实意思少故其出处著述皆有可议
　　今要躬行须先以敬为主今后放旷之言放旷之事便须收拾起方可望进
　　邹智立斋先生白沙弟子
　　字汝愚四川合州人成化丁未进士谪吏目
　　公生而頴敏过人年十二能文章经史一目即不忘尝居龙泉庵贫无膏油扫树叶焚之以照读书逹旦如是者三年文思警抜千言立就
　　改庶吉士翰林会星变应诏陈言极论隂阳之理言少师万安持禄怙宠殊无厌足少保刘吉附下罔上漫无可否太子少保尹直挟诈懐奸全无亷耻世之所谓小人也南京兵部尚书王恕托志忠勤可任大事兵部尚书致仕王竑秉节刚劲可寝大奸直巡抚右副都御史彭韶学识醇正可决大疑世之所谓君子也乞尽斥小人而进用君子又言君子所以不进小人所以不退大抵宦官隂主之疏入不报【并郑端简名臣记】
　　治三年御史汤鼐劾万安刘吉尹直万尹去刘留恨鼐御史魏璋附刘啖璋能去鼐陞佥都御史璋即草疏署陈景隆等名劾鼐与夀州知州刘概妄言朝政嫉公者因入公名下诏狱公身亲三木仅余残喘神色自若无所曲挠狱官苦讯公公书词曰智与今汤鼐等来往相会或论经筵不宜以大寒大暑辍讲或论午朝不宜以一事两事塞责或论纪纲废弛或论风俗浮沈或论生民憔悴无赈济之防或论邉境空虚无蓄积之具当事恨公坐公鼐槩妖言惑众罪死刑部侍郎彭韶辞不判徐文靖公亦力言吾軰不可使朝廷有杀谏臣名获免左迁广东石城所吏目鼐谪戍河西
　　公既谪毅然就道衣结屦穿防不能存亲识馈遗坚却不受至石城视事甫两月废政举縂督都御史秦纮檄遣董鹾修书得居广城友白沙顺徳令吴廷举扵古楼村建亭居之扁曰谪仙其父来视责以不能禄养棰之泣受四年十月暴疾卒年二十六廷举治其丧所着有立斋遗稿
　　【佳】读先生钦崇天道诸疏其毅然必为君子无疑矣惜当时不能用之而卒窜身以没悲夫要之先生能出之以深潜养之以沈厚早得白沙而从事焉其年与徳当不止是也夫
　　吏部尚书王恕徴至京公曰三代而下人臣不获见君事多壅蔽愿公勿受职先请见君厯陈政事可否于前庶其有济一受职再无可见之时矣端毅善其言卒莫能用也【崔铣撰传】
　　公乡举会试道经三原时尚书王恕致仕公见之且曰治道在进君子退小人方今小人在位羣邪肆毒此行非但会试正欲上疏天子使进君子退小人则天下其庶防乎恕笑而不答【通纪】
