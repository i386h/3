<!-- { "loadSidebar": true } -->
　　紫峰先生曰造化清灵粹美之气始发西北而渐盛于东南如水之行自髙而下大江以南之地荆楚吴越髙于瓯闽而广南百粤又处吾闽越之下故自广以来闽中人物之盛比江浙为差缓而广之人物则迨今日而始骎骎入闽昔士谓南士不可作相信然则范文正李忠定张曲江诸贤皆宜屏居闲散而大儒如周濓溪朱晦庵真西山辈亦皆不堪经纶调爕之任乎何地无贤惟贤则皆可用岐南北而二之者不知元气潜移黙转槩执秦汉以前之风气论吾江南人也然博学寡要多文少实本根微而枝叶盛迩来南方之士大抵居多葢气之所至钟为英雄豪或不得已焉而时出其道徳才能之余以成文章豪杰相望挺生而文章之美亦不容以一二数脍炙当时煇煌后世中才之士得于见闻窃其余而遗其本慕其华采绚烂之可以彷佛而不知其无本之不可以传加以科举抡选此外无复他途故乡里子弟稍供笔砚即轩然老大视其父兄师长若不足为恭而有司之无识者又从而惊以为竒而进宠之以盛满其浮气而玷累其成材其或资之近道才之可用而木讷焉不能以文自见则皆寻常视之无一为之出者此风俗之所以不淳而时士之有益于用若布帛菽粟之可以御寒济饥者亦甚寡葢教之失道作之无术举南北而皆病也岂特南方为然余每静思窃叹谓或得国之柄决不可颛用程文设科宜责有司以实徳异才之荐计其所荐之真伪多寡以当绩之有无而为之黜陟汉唐以来时人文士间或有善饬躬有功及物则为选録其诗文之美者而广行之浮侈如司马长卿失节如杨子云阿比如栁子厚偏执己见流毒生民如王介甫凡若此辈悉取其书火之勿传使天下后世知空言无实之不可恃而人不皆尚言末俗其有瘳乎【赠恕轩迁从化教谕序】
　　赵　逯
　　字子重东平人
　　少力学苦励举乡试讲易于蔡祭酒清蔡治朱子易有精诣得逯大说之尽出所明于是蔡易北行东平矣母丧毁瘁执礼后试礼部不利弃去不复就林居二十年探造化生敛之騐伦纪贯综之实核古今迕合之变考艺文兴衰之故充然自得发为文蔚如也逯博覧多通尤好性理家言在本朝独好薛氏録曰三日不读心过滋矣州太守聘修州志黜仙释崇义烈他无征实者不録或槖金帛有请太息曰吾容有邪徳耶此物奚宜至哉少议论踔厉好面折人过晚更和粹不以己长格人所交皆一世士与少傅藁城石公珤最厚善石当国不通问崔子曰山东古圣人乡士蹈道而遗声利固性成者哉【明书】
　　王　宣
　　晋江人
　　受业蔡清之门掇乡科初试不第遂以养亲为志终身不复应举为人廓落豪迈俯视一世仰观千古精研前圣之遗洞贯百家之旨意欲伐前人之芜秽掲六籍于日星林希元称其高明之资不沦于卑汚自得之学不滞于章句絶俗之行不混于尘俗而荐之朝【何乔逺儒林记】林希元
　　字茂贞福建同安人正徳丁丑进士仕至广东按察佥事
　　授南大理评事世庙登极上君道急务者六曰务正学亲正人用旧臣清言路急交修持久大而朝廷大政在息内臣机务罢其镇守上嘉纳之其后天下镇守内臣悉罢世庙中兴美政公启之也
　　迁寺正与堂官陈琳执议刑狱防泗州判泗大饥发内帑赈济公悉心推行有啸聚九百人单车徃谕皆觧散适廵按御史待公稍倨公即弃官归后方公献夫霍公韬荐之起为寺正陞广东按察佥事奏屯盐欵要及荒政丛言上可之通行天下改督学政申明勅谕卧碑刋学约以教士署按察剧冦王基作乱率兵指授方畧讨平之
　　特简南大理寺丞上王政疏为目二十有一自守令农桑以讫理财用人皆切当世之务三载改北
　　嘉靖十三年大同军叛杀主帅闭城门公上疏请诛之以正国法而朝议从抚定居一年辽东兵又告变窘辱廵抚吕经公言徃者大同之变朝廷过为姑息以故悍卒咸生轻侮一有触发攘臂而动夫都御史天子重臣庸下卒敢施囚是无朝廷也闻差去官校亦复被系本兵大臣因循不振致其益骄此不忠之大者疏入上责公狂妄谪知钦州钦接壤安南民俗杂夷公拊循之会上有征安南之命公熟究其国中虚实人情向背慨然以兴复祖宗已弃疆土为己责六上疏而大臣为国家图安靖苐受其欵然斯凛等四峒故钦州地夷久据以公故纳还陞广东按察佥事备兵海北甫期疲困顿蘓竟坐安南用兵事拾遗罢官
　　佳按谈兵固儒者事然圣人不得已而用之虑出万全慎之至也次崖雅好事功一知州六上疏以此罢官非不幸也
　　公读书刻苦研理释文束髪以来即慨然志当世一人仕路执其所学用之经济直以唐虞三代可追太祖开天治国之谟必可循其书缕缕爱君念民而不知君相一时未易以旧章泥者迹其陪推特简向用有机即循黙不言可致尊位而公竟伸其志再谪不悔晚防订诸儒所定大学格物致知之说附以己见曰更正大学经传定本并所着四书易经二存疑上之朝且乞敇礼部改正颁行奉旨削籍为民然至今存疑二书学者尊尚不废【闽学宗传】
　　【佳】按乞礼部颁行所著书大失古人传经之旨几于妄矣
　　公上新政八要疏一曰务正学以隆治道臣惟天下之治本于道道本于学二帝三王之治本于学故其治不可及汉唐宋之治不本于学故其治不古若汉武帝表章六经唐太宗游心翰墨宋太祖手不释卷不可谓不学但不可谓帝王之学精一执中之传建中建极之旨此二帝三王之学所以致时雍风动之本也彼有是乎陛下万几之暇不离经籍中外皆知陛下留心于学但未知所学者何事耳二帝三王之学何尝逺于人哉只在日用所常行者耳求之六经子史以寓目于公私邪正得失之鉴求之儒臣讲论士民献纳以究极夫是非得失之归求之平旦之气以验好与人相近之实求之中夜以思以计一日之间云为得失之多寡所求不同其要归于精之一之以求此中此极而已陛下又当优防以体之毋用神太劳惧其疲敝而难久也洒落以开之毋拘束太严惧其困苦而难堪也敬慎以本之毋用意太易惧其粗疎而难入也操之必有要进之必以序积之欲其久养之欲其深必使静与天俱动与天防则帝王之道在我而吾之治可接武尧舜并驾商周回视汉唐宋之粗治小康不足言矣臣观后世人主莫不知学为美事人臣亦莫不以学劝其君未有见称如成王之学有缉熈于光明者何哉一则天资不美一则立志不坚故心虽知好之而力不足以副也陛下有冠古絶伦之资虽成王有所不及但未知圣志之坚否何如耳有陛下之天资而又坚其志由是勉勉循循而致尧舜禹汤也不难矣
　　上荒政丛言言救荒有二难曰得人难审户难有三便曰极贫民便赈米次贫民便赈钱稍贫民便赈贷有六急曰垂死贫民急饘粥疾病贫民急医药起病贫民急汤水既死贫民急墓瘗遗弃小儿急救养轻重系囚急寛恤有三权曰借官钱以粜籴兴工作以助赈贷牛种以通变有六禁曰禁侵渔禁攘盗禁遏粜禁抑价禁宰牛禁度僧有三戒曰戒迟缓戒拘文戒遣使上以其切于救民皆从之
　　杨　廉
　　字方震江西丰城人成化丁未进士仕至南京礼部尚书
　　父崇永州知府受业于胡九韶为呉与弼髙弟公渐濡其学蔚为儒者初选庶吉士移疾家居治三年授南户科给事中益留心世务凡民隐吏治兵政赋役以至星厯等学莫不究论会管后湖黄册滦州知州某请抄册以便清军行户部许之公驳言祖宗旧制藏册严宻为谋逺矣阅日悬长军民户籍无敢紊乱诚后湖为证也若发外抄誊人得测知脱军作民且纷然众人服其识体以忧去服阕补刑科给事中因地震劾奏大臣首荐张元祯吴寛李东阳王鏊刘戬宜备日讲复请优礼吏部尚书王恕叙复杨茂元盛应期之因事获谴者荐引知名士如周瑛周孟中王鸿儒张吉王云凤刘元刘大夏谢铎林俊曹璘等可备任使屡疏时政邉务多见采行未几求便养改南兵科给事中陞南光禄少卿书张天谟监司竹监举家不食笋十二字于屏入贺千秋节上言辅导皇太子须留意学庸语孟之书慎选宫僚日与游处庶可得傅徳保身之助正徳初陞南太仆少卿环涤诸生执经门下为剖判同异开引指归谨尚亷耻敦崇风化莫不感服复以忧归服阕补南通政七年陞顺天府尹手书公移簿曰尔不居常病州县取民无制不恤民隐每羡周恂如韩永熈立法之善今日当局试看何如在事病罢行幸私屏息皆前尹所未为者十年陞南礼部侍郎上书言太祖太宗祖功宗徳百世不祧太庙之祭宜行古春犆之礼闻车驾将南廵上言廵狩之典唯唐虞可行自夏以后太康有距河之厄昭王有胶舟之变秦皇召博浪之击隋炀起厥突之谋皇明祖训谓帝王居处当常懐警备内官及带刀人贠不可太逺如元英宗遇夜被害为左右太逺圣祖防患周宻一至于此何况耀三军列七萃驰驱于千万里之途者哉及驾幸邸有旨令百官戎服以朝公奏请如常朝仪更请谒大庙
　　嘉靖初元陞南礼部尚书取大学衍义撮其切要进之经筵大礼之议不行八疏乞休许之给驿廪归且赐勅谕曰卿才行老成誉望素着委任方乞休甚力其归頥顺神保和茂跻夀考著书乐道润色太平公感激泣下居二年卒年七十四赠太子少傅谥文恪公留心伊洛之学居敬穷理老而不懈才智干局综世达务其文章言议推理明法足以决疑定是为人清约严重就之则言温气和爱人好士出于诚意著述甚富而所辑国朝文臣及理学诸臣言行録尤行于世
　　公夙有志识求道甚恳百家之籍无所不覧而一以六经为的凡词说之出于诸君子者笃信而固守之精思而力践之及其学成行尊遂为多士之所矜式士无遐迩皆知有杨月湖先生闻其名而不获见者未尝不以为私恨也【罗整庵撰文集序】
　　先生家世豊城自其尊人永州太守得豫章理学之传至先生益昌大遂拟危科读中秘书拜官清要论事侃侃无所规回一时推重以为得体逮迁秩太仆出典文衡职业弥励中外属望先生方且恬然自居如韦布时未尝少置有无于其间公余辄肆于学而心事如青天白日故其所作冲淡简逺而理道自寓焉岂规规于世俗欣然自荣其为文而欲以夸示于人者哉【月湖集】公之学门户自程朱渊源自六经权衡百代低昻汉唐故其发之诗文凿凿乎程朱之矩度【徐咸名臣録续集】
　　先生笃好程朱之书老而勿懈自修诸身施诸政以至文词书札冠履衣裳之细必取法焉或羣言之淆众理之族人莫适从也先生辄举二夫子之言曰程朱云云吾不知其他【并遗论】
　　先生复余子积论理气书有曰论一则不徒理一而气亦一也论万则不徒气万而理亦万也真足以发明其不相离者【彭汝实序】
　　先生自賛给事中小像畧云长犹工科举之文久乃知义理之学其立志也求之古人可以谓之迟所愧乎修于己者既不免于缺畧而治乎人者复未见于设施自今以徃必痛加策励而后可以庶几也
　　公学问可拟古醇儒事业可拟古名臣徳性可拟古君子长者求之当世鲜有比论【呉东湖序】
　　圣学澌尽儒响中絶赘说纷纷道术为裂公如横渠出入诸家粤有防防敛实于华归我紫阳遵信不惑精思力行恍然有得醇深之学坚定之守直卿正传季通老友皇明理学文清最真逺追旁绍我公其人穆穆道容优优宦绩暮景伊甜收敛以寂【林见素祭文】
　　我明受命世道俱升康斋敬斋理学以鸣公之生也适此嘉防涵养玩索骎骎美大徳性既融问学扩充勲业所及天下帡幪【梓溪集】
