<!-- { "loadSidebar": true } -->
　　为秀才时不妄交人布衣蔬食蔑如也公孤介严冷执法确然不可移积忤袁锦衣伺之无其隙大僚大奏谳大制作皆出其手副宪八闽擒豪强捕海盗减矿课罢牛租控险设县表儒贤政绩卓伟不琐屑簿书长臬河南诸贪残吏强援莫敢问者尽镌暴坐法去出钧州杀人寃狱岁饥故事赈至秋公令连赈麦实乃已前后安辑南阳赈荆襄一再赈山西全活不可胜计南阳招回复业十四万人附籍六万余戸北人入邉设伏灰沟桥斩获甚众召为刑部侍郎小王子又入边杀边将畿辅震惊紫荆居庸尤急公徃经畧练兵立险为必捣老营之计小王子闻而遁播州扬友谋宣抚遂谋夺宣慰诬有反状公徃讯具得其奸奏诛其党数人革官削印而迁友保寜其他疏还留守夺民芦洲革官校私驾帖禁京师异服异言録罪囚第徭役行贱籴经猷注措皆翊正国是赞画太平之大端
　　公初第进士奉使淮西巢令阎徽以尝师其先公赠以白金文绮公却之徽曰吾以寿吾师非赠君也曰子以寿吾父因他人致之则可因吾致之则不可卒不受在闽时典市舶内臣死镇守太监分其余赀遗三司公独力辞之不获则受而输扵公帑及观察扵汴都指挥武成徳公尝荐阃职赆以犀带银器数事公曰我知君君何不知我成惭而退及致仕日杨宣慰遣使致金银为寿并献文梓可为棺者公一无所纳或言可受公曰戒之在得正在今日【謇斋缀録】
　　国朝父子尚书何为盛识者拟之范之文正忠宣治初与王恕彭绍马文升张悦并系时望称大老尝两得疾景皇帝命医诊视遣中官赐酒米蔬肴虽禄世二品常守儒素义利界畛截不可犯平生气节友彭惠安文学友丘文庄以为知己而声色澹然【神道碑】
　　先生自初仕即自誓不营利不阿权贵不以爱憎为赏罚守其誓终身性刚介寡与歴官皆久而后迁【门人蔡清撰传】掌刑曹属吏畏其严明拒絶请托或脇以祸福皆不顾所着有周礼集注宋元史臆见椒丘集诸书
　　殁后有司请谥谓其仕也有功有烈处也有徳有言信道之笃既无愧扵薛瑄著述之多实可配乎丘濬特赠太子少傅谥文肃
　　廵抚都御史林俊言乔新敭歴中外终始全徳致仕十有余年足迹不入城府声色货利素不婴心著书立言老尤造妙可与故刑部尚书彭韶并谥为文
　　椒丘先生与罗一峯书曰近得陈公甫二书仆寻绎数日深喜公甫玩心髙明非俗儒所及斯道之传有望矣但书中所言有不能无疑者夫道之难言也尚矣中庸曰天命之谓性率性之谓道则所谓道者不外乎性命非窈防昏黙之谓也又曰君子尊徳性而道问学是所以入道者不外扵存心致知非有甚髙难行之事也自濂洛关闽诸大儒继作其扵道之全体大用与凡所以入道之方发明详且尽矣儒者世守之毋庸异説今公甫之书云夫道至近而神至无而动又曰虚其本也致虚所以立本也得非老庄虚无之教乎又曰不须广览前言徒乱心目得非子静不必读书之説与又曰僻处作室静处用工则学道者必如仙翁释子絶离伦乃可以得道与至扵林缉熈之书曰终日静坐杜门面壁无乃禅家之意欤又曰端黙逾月从此得些光景无乃佛氏顿悟之説与凡此数説参诸濂洛闗闽之书诚为可骇不知公甫何为而然也岂所谓智者过之耶彭韶惠安公
　　字鳯仪福建莆田人天顺丁丑进士仕至刑部尚书
　　公除刑部主事改署员外郎有张岐者自外台擢右佥都御史协管院事公以其人非才力论其不可而愿朝廷収召王竑李秉叶盛以伸公论疏入诏狱宥复职外戚周遵请田命公徃勘公至其地环视周匝径归奏曰田本民有地有高下旱则资污下以补高仰潦则资高仰以禆污下安有空闲可以别给复诏狱得释【并宋端仪撰行状】
　　陞四川按察司副使所至黜奸蠧卹民隐剖决疑狱甚多録朱门问答有及时政名曰政训以自儆廉而不激明而不苛蜀人畏而懐之【林俊撰神道碑】
　　为广东布政使荐陈献章劾镇守太监顾恒非礼贡献又劾市舶太监韦眷矫称进奉辄乱旧章又劾太监梁芳弟镇抚梁海私采禽鸟等物进贡官民俱罹其害芳怒且中伤公会公应诏陈言条上渐不克终四事忤防调贵州未几吏部尚书尹旻荐公大臣器上故知公名遂陞副都御史廵抚江南督粮储公简静明法禁吏不敢犯
　　孝庙初以荐召为刑部侍郎廵视浙西劾罢不职守臣寻勅公整理盐法公绘灶戸晒淋熬负折阅朋偿之苦节为八图以献召入为吏部左侍郎与太宰王公恕协心铨裁人不敢妄干以私治三年彗星见天津公上厚根本减役钱正近侍慎官爵四事其正近侍曰内臣出入左右言语轻重能为祸福人所畏惮令军马钱粮等尽付其手凡有章奏无不先允而后下扵该部该部承而行之不复审处是失政体也及至有犯多从寛宥是失刑威耗财妄费不惟不禁而反助之第宅逾制服食求竒于斯极矣惟大公至正以服其心克明克勤以折其气上法祖宗干刚独防褒良善而亲忠贤远佞媚而斥奢纵事务归扵所司威福必由已出终篇又言朝廷一日万几安能劳心周溥愿执其要自今午朝惟议经邦急务就扵御前公同计议内阁辅臣亦在彼同详论可否事体既定就行口奏取防奉行如此不惟世事日熟扵圣明耳目而群臣高下邪正亦自可见上嘉纳之
　　陞刑部尚书公掌刑宪务眀慎而以忠恕为本尝言刑以弼教使之畏威远罪导之以善耳遇有骨肉相残者辄忧行扵色曰是吾之刑罚不足以止奸也谨扵守法而亦尝有法外之意【行状】
　　安远侯柳景总兵两广两广廵抚秦纮发其奸赃钜万景有挟欲破法且挤纮公竟抵景法禠其爵景赃入八百两忽降蠲防公言景赃十未及一即蠲他日遂可营复爵位爵位既复又可营求出镇公在部二年请致仕卒赠太子少保谥惠安
　　公孝友温恭廉明直谅寡欲清心始终无玷仪状歉然不啻寒士至法理所在义色昌词人不可夺所着有国朝名臣録赞莆阳文献志政志文集百余卷
　　公天资粹美涵养深厚其学以儒为宗务清明其心以求圣贤气象终日端坐非繙阅经史则省察性情处已待人一扵诚敬暮年名徳益尊而其自处退然如无所有处乡里终始欲以质俭起頺风进修之功老而不倦未卒前数月犹简所知云抵家半载邨居寡学所存所行一故吾而已何由可善其后而减宿咎哉【宋端仪撰行状】林俊褒异旧臣疏畧曰臣闻何乔新与彭韶先为刑部属官并负盛名积官俱至尚书韶忠亮懿醇乔新贞方恭慎又各儒术精究吏事熟谙得古人之深以同任天下之重当时言完名纯徳文学政事节概皆属心焉韶学有经纬道适中和危言峻行廉问贞风今谥不副行乞如叶盛呉讷魏骥等谥不报
　　【佳】曰孝宗初年从吾先生与王介庵何椒丘数公并以硕徳伟望为大臣致隆平之治行义逹道非本之学者粹乎
　　公上渐不克终疏云初年废立中宫特诏天下正家之礼严矣近间诸镇守内臣贡献方物扵皇妃或加中宫上又褒荣其家几与前朝后家等此正家未终也初年内侍近臣进用希简防防之意深矣近増以万计利源兵柄多付其手违禁犯科辄宥勿罪所请辄从此防防未终也初年罢天下贡献俭约之徳着矣兹复诏镇守内外等官献方物此持俭未终也初年保傅六卿未尝轻授用人之慎至矣近公卿无故辄加保傅寺监诸司多以高官兼掌及其致仕滥予恩泽此用人之道未终也
　　张元祯东白先生
　　字廷祥江西南昌人天顺庚辰进士仕至吏部左侍郎
　　公生而灵异五岁出语惊人寜献王闻其名召见之命为韵语响应无穷有心定万事定之句王惊曰异哉斯童他日必为国家伟器都御史韩雍得其文竒之以为有千里长江之
　　公为编修屡建言宪宗初即位上疏劝行三年丧又上疏言治道大本原曰讲学曰用人曰厚风化行此三者则庶政毕举未几与时宰议不合乃乞归养病家居二十余年益沉潜性理之学玩心高明廷臣交荐其学际天人当今鲜伦宜大用皆不起
　　治初召修宪宗实録进春坊左赞善上疏劝行王道反覆几万言实録成陞南京翰林院侍讲学士既又乞归养母家居者又九年修大明会典召为副总裁陞翰林学士侍经筵日讲时孝宗雅意向公特为低几就聼之修歴代通鉴纂要又召为副总裁改太常寺卿兼学士仍侍经筵日讲上疏劝经筵讲太极图以及西铭诸性理书东宫讲孝经小学孝宗欣然嘉纳亟索太极图观曰天生斯人以开朕也且将大用竟不果【王文恪撰神道碑】公少侍父疾吁天请代丧礼尚古事母色养遇二弟有恩尝建一庄岁置租二百石以济族党以四百石贷乡民有司为给帖书籍其扵书务博渉力探经传頥隠多所独得一时谈学者数人各树门戸而公屹然中立作易诗春秋语要四书集要太极图説要纲目近思録家语解要皆未脱稿为诗文始务竒崛勇脱蹊径晚就平实论议掲掲尤深嫉恶至不可近及再被召益寛厚虽后进寒士亦与抗礼顾或为贬抑要其中容有所见贤者之不可测者固如此【李东阳撰墓志铭】
　　公癯然纎弱崖岸孤贞刚果之气不可屈好面折人过交陈选罗伦陈献章皆以道学称相与规切学者称东白先生
　　公入翰林未几即归卧林下不起名高一时天下士想望其风采晚年以纂修再出遂为时軰所忌故论者以为不若章徳晚节坚志不出之为云【国朝理学名臣传纂】先生进所着太极论上寘怀中时出展诵凡数日乃已圣性好学如此【皇明纪畧】
　　今日士大夫晓逹天下国家事惟张廷祥【枫山语録】
　　陈白沙曰罗先生杜门广昌张内翰会讲西山克恭辟书斋扵后圃静坐其皆不以病废学者乎
　　先生曰此道人多扵动处失之故君子用力扵动时较之静时尤志其动而已有所向者扵是不有所持鲜不竟为物胜故必卓然自持做得主定如师行有律纵旁突衡冲坚不可撼如砥柱有根纵川翻海立屹不可揺若是然后为善抑此非主扵敬不能盖心主一身而敬又作主扵心者敬立则群邪自无间可投而志不中挠茍为不敬则中失所主虽鋭意以前而乘虚瞰隙攻夺之者纷纷犹之孤军被围扵旷荡之野壁垒不完士气不作将不成禽者几希又如帆漏舟扵奔流骇浪中未有不樯倾柁折而沉以覆者或曰然则敬若何用功曰程子云主一若何主一曰程子云只整齐严肃则心便一心一时若何曰谢上蔡云常惺惺常惺惺时若何曰尹和靖云心中更着不得毫发事用力扵是始则生久乃熟不可放下须习习则熟熟则志不待持凡有动自无能夺者矣【持志轩记】
　　仁之道大矣公不足以尽之而谓公非仁不可爱不足以尽之而谓爱非仁不可盖仁有小大有浅深有生熟大而罔不该深而莫可测熟而无所勉仁矣然一念之萌公且爱焉亦仁也一言之宣公且爱焉亦仁也一行之力公且爱焉亦仁也仁岂有间扵小大扵深浅扵生熟也哉譬诸千红万紫固春也而一葩一蕋独非春欤千歧万派固水也而一涓一勺独非水欤千门万戸固宫室也而一扉一牖独非宫室欤君子扵是乎有以识仁之为道焉【仁轩记】
