<!-- { "loadSidebar": true } -->
　　寻思千能百巧都不济事只无欲是髙处
　　徳惟明为先书称尧曰钦明舜曰文明禹曰明明汤曰克明文王曰若日月之照临皆言明也
　　论性不论气不备有二说专论性不论气则性亦无安泊处此不备也专论性不论气则虽知性之本善而不知气质有清浊之殊此不备也论气不论性不明亦有二说如告子以知觉运动之气为性而不知性之为理此不明也如论气质有清浊之殊而不知性之本善此不明也二之则不是葢理气虽不相杂亦不相离天下无无气之理亦无无理之气气外无性性外无气是不可二之也若分而二是有无气之性无性之气矣故曰二之则不是
　　尽心工夫全在知性知天上葢性即理而天即理之所从出人能知性知天则天下之理无不明而此心之理无不贯茍不知性知天则一理不通而心即有碍又何以极其广大无穷之量乎是以知尽心工夫全在知性知天上
　　费是隠之流行处隠是费之存主处体用一源显微无间如隂阳五行流行发生万物费也而其所以化生之机不可见者隠也
　　俯仰天地无穷知斯道之大觉四海之小矣
　　凡大小有形之物皆自理气至微至妙中生出来以至于成形而着张子曰其来也几微易简其至也广大坚固
　　知止所包者广就身言之如心之止徳目之止明耳之止聪手之止恭足之止重之皆是就物言之如子之止孝父之止慈君之止仁臣之止敬兄之止友弟之止恭之皆是葢止者止于事物当然之则则即至善之所在知止则定静安虑得相次而见矣
　　大而人伦小而言动皆理之当然才有有为之心虽所行合理亦是人欲
　　物格是知逐事逐物各为一理知至是知万物万事通为一理
　　天道流行命也命赋于人性也性与心俱生者也性体无为人心有觉故心统性情
　　阎禹锡薛文清弟子
　　字子与洛阳人正统甲子乡荐仕至监察御史
　　年十九举乡书明年授昌黎训导母丧庐墓诏旌于门闻薛文清讲学往从之游补开州训导遂以所受于文清者授其弟子人多化之天顺丁丑内阁李文达贤荐为国子学正转监丞干谒不行谪徽州府经歴寻复南京国子助教监丞超陞御史提督畿内学政励士以原本之学讲明太极图说通书使文清之学不失其者先生之力也成化丙申卒所着有自信集或问先生与白良辅于文清文清曰洛阳似此两人也难得但恐后来立脚不定往别处走观先生所立虽未知其所得深浅亦不负文清之所戒矣【河东学案】
　　所着有自信集所纂述有晦庵要语二程全集薛文清读书録河汾诗文等编行于世
　　张鼎字大器陜之咸寜人成化丙戌进士授刑部主事歴陞户部右侍郎治乙夘卒年六十五少从父任之蒲州得及薛文清之门终身恪守师说不敢少有逾越文清殁后其文集散漫不传先生搜辑较正凡数年得成书
　　出知太原府除豪黠有循良声按察河南振肃纪纲奸贪敛迹治初擢廵抚保定时盗贼充斥行旅戒严乃筑墙植树自内丘达京师由是境内肃清【陜西通志】
　　所着有仕学日记自在诗文蠧斋博稿行于世
　　张杰字立夫号黙斋鳯翔人正统辛酉乡荐授赵城训导以讲学为事文清过赵城先生以所得质之文清为之证明由是其学益深丁外艰丧塟悉以礼屏去浮屠法乡人化之服阕遂以养母不出母丧毕为责躬诗曰年纪四十四此理未真知昼夜不勤勉迁延到几时无复有仕进意其工夫以涵养须用敬进学在致知二语为的用五经教授名重一时称黙斋先生当道聘摄城固学事先生以乡党从游颇众不能逺涉他方辞之容思坚赠诗圣贤心学真堪学何用奔驰此外寻先生荅诗亦有今宵忘寝论收心之句学者争诵焉有劝先生著书者曰吾年未艾犹可进也俟有得为之未晚成化壬辰卒年五十二
　　先生笃于孝友御子弟一以礼法内外斩斩甞自题曰读孔孟书学孔孟事知有未真行有未至惟日孳孳以求无负也其勤励若此
　　李防山西安邑人景泰丙子举人授清水县学教谕恭勤博覧尝从学薛文清公而徳行粹白时人多以理学师之
　　段坚容思先生
　　字可久陜西兰州人景泰甲戌进士仕至南阳知府
　　年十四为诸生见陈缑山明伦堂上铭羣居慎口独坐防心慨然有学圣之志于是动作不茍正统甲子领乡荐已已英宗北狩应诏诣阙上书不报自齐鲁以至吴越寻访学问之人得阎禹锡白良辅以泝文清之防逾年而归学益有得登进士第归而读书越五年出知福山县以诵变其风俗谓天下无不可化之人无不可变之俗六载而治行欝然可观李文达荐之擢知莱州府以忧去补南阳府建志学书院与人士讲习濂洛之书其童防则授以小学家礼祀烈女迸巫尼凡风教之事无不尽心八年而后归成化甲辰卒年六十六【陜西通志】有容思集栢轩语録先生为政尚教化先礼后刑诸属吏不法者立按论民或良或奸相宜训治识王尚书鸿儒张贡士景纯于微贱中躬劝之学后皆成名儒女缨而殉夫死者二人自往祠祭民翕然向理南阳俗美至于今【皇明书】
　　尝言学者主敬以致知格物知吾之心即天地之心吾之理即天地之理吾身可以参賛者在此其形于自得者诗云风清云净雨初晴南亩东阡防杖行幽鸟似知行乐意緑杨烟外两三声先生虽未尝及文清之门而郡人陈祥賛之曰文清之统惟公是廓则固私淑而有得者也
　　先生尝被酒杖一囚醒而忘其故是后饮即不笞王鸿儒凝斋先生文庄公
　　字学河南南阳人成化丁未进士仕至南京户部尚书
　　公聪悟天成书过目成诵作字端劲有古法里人有为府史者尝致公佐书府中知府坚见公书竒而问之史对曰里中王生书也坚即召见曰子风神清彻岂尘埃中人即留读书府中续食授衣遣入郡学为诸生提学副使陈选异其文曰此经世之文非直举子业也成化癸夘发解河南第一筮仕南户部主事
　　治九年佥事提学山西十五年进副使提学在晋九载以陶养为本以文艺为末抑浮崇雅先行检而后词华品藻髙下毫髪不爽又好靣诲人每生徒请益因材开发终日不倦士子翕然归之【石珤撰墓志】
　　泰陵励治思贤尝与刘大夏论人材曰藩臬中如王鸿儒他日可大用大夏对曰此人才学不易得诚如圣谕正徳初致仕已已起国子祭酒不数月忧去服除改南户部侍郎召入吏部以甄防人物为己任尝曰惟诚与直能济国事趋名者亦趋利于社稷生民无益也时吏部尚书陆完有才名与宸濠通公亟称夏忠靖王忠肃二公贤可师法完意不恱未几完果败
　　十四年陞南户部尚书宸濠反武宗南廵勤劳王事疽发背卒
　　公于书无所不读大要以穷理致用为主虽一字之异同亦必求其原而审其义之所安故其所得宏博奥衍交发互益其于六经沛如也
　　凡祖宗设政用人及先辈立朝行已歴歴能言至论时务决成败可否通窒如探囊指掌至诚待物和而有礼不问人私人亦不敢以私问也先生闿朗光大大言无支浮目所真觌步必之是时边武得权政门颇杂先生癙忧饮泣虽在贵显如困葛藟受严却介之义荐絶养交之私上下逺近咸称为君子
　　凝斋笔语
　　乾道变化者五月一隂生乾道变矣六月二隂生乾道再变矣至十月则乾道变极阳尽而纯隂以成坤卦所谓化也此正秋冬之时百谷草木各正性命保合太和干之利贞也
　　防谦行之谦也鸣谦言之谦也
　　六十四卦者八卦之蕴也八卦者两仪之蕴也两仪者太极之蕴也
　　下武自三后言之也三后在天武王在下故曰下武卫武公诸候也其诗乃见于雅葢为王卿士时也
　　左氏隠三年四月郑祭足帅师取温之麦按夏四月正麦熟之时故曰取温之麦若依赵氏谓时月皆改则此当为夏之二月岂可取麦者乎罍尊阳也在阼牺尊隂也在西堂上以阳为主县鼓阳也在西应鼓隂也在东堂下以隂为主也
　　孟子之学明在于事亲事长而幽极于知性知天上下本末一以贯之此所以为醇乎醇之儒也彼庄老者幽明二致首尾衡决世儒方且尊以为圣哲岂知道之论乎
　　孙夏峰曰司马实范希文理学之宗也议者谓其功业太盛而不得与李延平胡叔心等同列浚川王子生平之学不笃守先哲以梏自得之识故语议焕发多出人意表而时亦以文章气节归之夫文章气节皆自学问中来乌可録其末而遗其本至谓周元公主静而遗动谓孟子善是性而恶亦是性窃自谓不谬于尼山或亦自任之过也
　　周桂【一作蕙】小泉先生
　　字廷芳秦州人为临洮卫军士戌兰州
　　年十二听人讲大学首章奋然感动闻段可久集诸儒论学时往听焉可久朂以圣贤可学而至教示方途遂究通五经笃信力行存省真纯发言不妄见者称曰濂洛闗闽君子也诸儒初犹与坐讲既为畏友遂为逺迩道宗西安李锦薛敬之咸信重之
　　又受学于安邑李防防举贤书教谕文清之门人也恭顺侯吴瑾镇陜是为本军总兵延公训子累请不赴曰本军见役死不敢避若欲训子礼无往教始令子就学后移居其州之小泉深衣幅巾动必以礼成纪之人熏化其徳而可久时时过访之迨老以父云游四方访求不遇卒逆旅舎而遗风余韵犹在陇西间【佳按其时论廷芳之于可久始若张横渠之于范仲淹后若朱紫阳之于蔡元定也】
　　肃藩乐人郑安郑寜皆乞除乐籍从周先生读书其感人如此成化戊子容思至小泉访之不遇留诗而去小泉泉水隔烟萝一濯冠缨一浩歌细细静涵洙泗脉源源动鼓洛川波风埃些子无由入寒玉一清更多老我未除尘俗病欲烦洗雪起沈疴白云封鎻万山林卜筑幽居深更深养道不干轩冕贵读书探取圣贤心何为有大如天地须信无穷自古今欲鼓遗音絶后闗闽濂洛待君寻
　　门人甚众薛敬之王爵最着
　　薛敬之思庵先生
　　字显思陜西渭南人贡士仕至金华府同知
　　生有异状长大防伟须髯修美左膊有文字黒入肤内五嵗即喜读书居止不同流俗乡人以道学呼之成化丙戌贡入太学时白沙亦在太学一时相与并称闻父母相继殁徒跣奔时大雪盈尺日行泥泞中不知避母嗜韭母殁终身不食韭丙午谒选山西应州知州劝民耕绩时循田野察无力者给以牛种及不能婚者皆助之又兼积蔬粟不三四嵗粟至四万余石干蔬数万余斤年饥民免流亡逋而归者三百余家皆与衣食补葺其屋庐与居乂立义塜以瘗流民之死于道路者南山有虎患仿昌黎之鳄鱼为文祭之旬日间虎死萧家寨平地暴水涌出几至沈陷亦为文祭告水即下泄声如雷鸣尤雅重学校数至学舎为诸生言孔孟防意人始知身心性命之学奏课第一治丙辰陞金华府同知东南学者如陈聪辈数十人皆抠衣门墙居二年致仕正徳戊辰卒年七十四【吕文简公撰墓志】
