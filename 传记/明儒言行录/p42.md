<!-- { "loadSidebar": true } -->
　　公长身玉立毅渊黙读书过目成诵终身不忘自丘索坟典以及子史百家莫不贯串精彻隐赜一时巨儒皆出其下忠信孝友之行得之天性
　　学以程朱为宗尊信传注出入以度尝作学则首以存养之要继以动作礼义威仪之节而求端于未发以为之本曰心才静即觉清眀学须静多于动至动而未始不静庶矣
　　为行人过浙度江与阳明论明德亲民之防阳明曰明德之功只在亲民后人分为两事非也公矍然曰戒慎谨独俱是未与民亲工夫如公言又须立一亲民之本以补之阳明不能屈揖而去之其与聂双江书辨王氏浑沦笼侗之非欲其逐一体认知行体用之理排之甚力
　　其文章气象宏裕谨防墨根抵道要不规规于作者町畦而平正通逹得于考亭为深所着有小山稿圣贤正传恭敬大训载道集皆有禆世教藏于家










　　明儒言行録卷七
<史部,传记类,总录之属,明儒言行录>
　　钦定四库全书
　　明儒言行録卷八
　　安化县知县沈佳撰
　　王守仁　阳明先生文成公
　　字伯安浙江余姚人治己未进士仕至南京兵部尚书封新建伯
　　父华为南吏部尚书公生有异禀年十一随任之京师即以能诗称少颇不羁问塾师何为第一等事师言读书登第耳先生中不然曰此未为第一事其为圣贤乎戊申年十七归越过广信谒娄一斋谅谅故游呉聘君康斋门者为语圣人必可学而至遂深契之先生和易善谑自是常端坐省言同业者未信先生正色曰吾昔放逸今知过当改也【年谱】
　　壬子年二十一举乡试是年欲为朱子格物之学不得其方取亭前竹格之七日不得劳思致疾而止两试不第曰世以不得第为耻吾以不得第动心为耻丁巳在京师学兵法之塞外观山川习射骑
　　二十七嵗自念辞章艺能不足以通至道求师友于天下又不一遇心特惶惑一日读晦翁上光宗疏谓读书在循序致精乃悔前日探讨虽博而未尝循序以致精宜无所得又循其序思得渐渍洽浃然物理吾心终若判而为二也沈郁既久旧疾复作闻道士谈养生遂有遗世入山之志
　　次年举进士时有星变下诏求言疏陈边务八事授刑部主事辛酉奉命审録江北多所平反壬戌复命京中旧游多尚声名学古诗先生叹曰吾焉能以有限之精神为无用之虚文也告病归越筑室阳明洞中行导引术遂先知久之悟曰此弄精神非道也又屏去思遗弃世累念祖母与龙山公在因循未决久之叹曰此念生于孩提此念可去是灭性矣于是复思用世往来南屏诸刹有僧称三年不语不视先生以术喝之起视问其家有母在问曰起念否对曰不能不起先生即指爱亲本性谕之僧泣涕即去
　　甲子聘主山东乡试有佛老害道由于圣学不明之问识拔多名士九月改兵部主事时学者溺于辞章记诵不复知有身心之学先生首倡言之使人先立必为圣人之志年三十四乃专志授徒讲学与甘泉湛若水共以倡明圣学为事
　　丙寅正徳初元奄瑾窃柄南京科道戴铣薄彦徽等以谏忤旨逮系诏狱先生首抗疏救之谓君仁则臣直铣等以言为责如其善宜嘉纳即不善亦宜包容以开忠谠之路幸寝前旨俾各供职足以扩大公无我之仁明改过不吝之勇他语侵瑾瑾衔之下狱廷杖四十既絶复苏谪贵州龙驿丞至钱塘瑾使人随侦惧不免托言投江而轻舟自海至闽入武夷山中有险夷原不滞胸中何异浮云过太空之诗归逾年始赴龙场驿龙在贵州西北万山丛棘蛇虺蛊瘴之与居夷人鴃舌语不可通旧无室屋始教之范土架木以居从者皆病自析薪取水作糜饲之又百方慰解有同旅行者父子主仆皆病死先生为文瘗之时瑾憾未已先生自计得失荣辱不以闗心惟生死一事未免在虑为石椁自誓日夜端居澄黙以俟命
　　应嗣寅曰从古圣贤得力皆在悬崖断索之际
　　因思圣人处此更有何道忽中夜悟格物致知之旨不觉呼跃从者皆惊始知圣人之道五性自足向之求理于事物误也乃以黙记五经之言皆以此意贯之着五经臆説时年三十六
　　应嗣寅曰人茍悉心内求莫不有所开悟但其所悟未必竟彻圣人之道耳以先生为无所悟则不可谓悟而无误亦不可
　　居久夷人亦日来亲狎共伐木为搆龙冈书院及寅賔堂何陋轩君子亭玩易窝居之水西安宣慰餽米肉给使令既久重以金帛鞍马俱辞不受朝廷议设衞于西水既置城已而中止驿传尚存安恶据其腹心欲去之以问先生遗书止之且申朝廷威信令甲议遂寝又宋氏有酋叛先生讽安讨平之民赖以宁己巳督学席书与先生往复有合遂与毛宪副修葺书院率贡阳诸生以师礼事之始论知行合一
　　后徐爱问今人已知父当孝兄当弟矣乃不能孝弟知与行分明是两事先生曰此被私欲隔断耳非本体也圣贤教人知行正是要人复本体故大学指出真知行以示人曰如好好色如恶恶臭夫见好色属知好好色属行只见色时已是好矣非见后而始立心去好也闻恶臭属知恶恶臭属行只闻臭时已是恶矣非闻后而始立心去恶也又如称某人知孝某人知弟必其人已曽行孝行弟方可称他知孝知弟此便是知行之本体爱曰古人分知行为二恐是要人用功有分晓否先生曰此正失却古人宗旨某尝説知是行之主意行实知之工夫知是行之始行实知之成已可理会矣古人立言所以分知行为二者缘世间有一种人懵懵然任意去做全不解思维省察是之谓防行妄作所以必説知而后行无谬又有一种人茫茫然悬空去思索全不肯着实躬行是之谓揣摹影响所以必説行而后知始真此是古人不得已之教若见得时一言足矣今人却以为必先知然后能行且讲习讨论以求知俟知得真时方去行故遂终身不行亦遂终身不知某今説知行合一使学者求本体庶无支离决裂之病
　　应嗣寅曰先生之时见讲习讨论者多力行者少故説知行合一其实重在行于今之时舎利禄所在未有肯讲习讨论者间有一二不求利禄者便谓吾性自足何必求学于古人何必求问于今人只守虚灵之本体草记先儒之语録则圣学精微永无知日为今之説必当知行并进原先生之意只以常觉为主説知行为一方得吃紧昔邵子诗曰圣人吃紧些儿事明道曰道理平铺着何用如此易文言説君子学以聚之问以辨之先着一句寛以居之而后曰仁以行之正谓一吃紧了便探讨不得必致先生沈郁致疾之患矣
　　庚午陞庐陵知县为政不事威刑惟以开导人心为本莅任首询里役有讼者不即听稽国初旧制慎选里正三老坐申明亭使之委曲劝论有涕泣悔过而归者在县七阅月遗告示十有六大抵慰父老使教子弟毋令荡僻城中失火因使辟火巷定水次兑运絶镇守横征杜神会之借办立保甲以弭盗清驿递以延賔旅寄书常徳诸生曰前在寺中所云静坐非欲坐禅入定也葢因吾辈平日为事物纷拏未知为己欲以此补小学收放心一段功夫耳
　　陞南刑部主事与黄绾应良论学言学者欲为圣人必须廓清心体使纤翳不留真性始见方有操持涵养之地又曰好易恶难便流入禅释去也
　　钱徳洪曰先生立教皆经实践故所言恳笃若此自揭良知宗旨后吾党人觉领悟太易认虚见为真得无复向里着己之功矣故吾党頴悟捷速者往往多无成甚可忧也
　　辛未调吏部验封主事歴吏部文选员外郎先生送湛若水序略曰顔子没而圣人之学亡曽子唯一贯之旨传之孟轲絶又二千余年而周程续自是而言益详道益晦孟子患杨墨周程之际释老大行今世学者皆知尊孔孟贱杨墨摈释老圣人之道若大明于世然吾从而求之扬墨释老彼于圣人之道异然犹有自得也而世之学者章绘句琢以夸俗诡心色取相餙以伪谓圣人之道劳苦无功非复人之所可为而徒取辩于言辞之间古之人有终身不能究者今吾皆能言其略自以为若是亦足矣而圣人之学遂废则今之所大患者岂非记诵辞章之习而弊之所从来无亦言之太详析之太精之过与某防不学问陷溺于邪僻者二十年而始究心于老释赖天之灵因有所觉始乃沿周程之説求之而若有得焉顾一二同志之外莫予翼也岌岌乎仆而复兴晚得友于甘泉湛子而后吾之志益坚毅然若不可遏则余之资于甘泉多矣三月陞考功郎中进南太仆少卿甲戌陞南鸿胪卿从游日众先生曰吾年来欲惩末俗之卑汚引接学者多就高明一路以救时弊今见学者渐有流入空虚为脱落新奇之论吾已悔之矣故南畿论学只教学者以存天理去人欲为省察克治实功
