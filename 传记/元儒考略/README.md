<!-- { "loadSidebar": true } -->
元儒考略 明 冯从吾


　　
　　
　　钦定四库全书
　　
　　史部七
　　
　　元儒考畧
　　
　　传记类三
　　
　　总録之属
　　
　　提要
　　
　　臣等谨案元儒考畧四卷明冯从吾撰从吾字仲好长安人万厯已丑进士改庶吉士又改御史以上疏言事廷杖厯迁左副都御史以争红丸挺击事乞归起工部尚书以疾辞后竟削夺及奄党败诏复官谥恭定事迹具明史本传是编乃集元代诸儒事实各为小传大抵以元史儒学传为主而旁采志乗附益之中有大书特传者亦有细书附传者皆据其学术之髙下以为进退体例颇为丛碎又名姓往往乖斘如欧阳元别号圭斋今乃竟题作欧阳圭既以号作名又删去一字校雠亦未免太疎然宋儒好附门墙于渊源最悉明儒喜争同异于宗派尤详语録学案动辄灾梨不啻汗牛充栋惟元儒笃实不甚近名故讲学之书传世者絶少亦无汇合诸家勒为一帙以着相传之系者从吾掇拾残剰补辑此编以畧见一代儒林之梗槩存之亦足资考证物有以少见珍者此之谓欤
　　
　　乾隆四十七年三月恭校上
　　
　　总纂官 臣纪昀 臣陆锡熊 臣孙士毅
　　
　　总校官 臣陆费墀
　　
　　●钦定四库全书
　　
　　元儒考畧卷一
　　
　　（明）冯从吾 撰
　　
　　赵复字仁甫徳安人元太宗命太子阔出征徳安俘得复时姚枢以行台郎中同行中书省杨惟中从军枢奉命搜访人才见复与语大悦之复以九族俱残不欲生因与枢诀枢恐自裁留帐中共宿既觉月色皓然惟寝衣在遽驰马周号积尸间无有也行至水际见复已披发徒跣仰天而号欲投水而未入枢晓以徒死无益汝存则子孙或可以传绪百世随吾而北可必无他复强从之先是南北道絶载籍不相通洛闽之学惟行于南北方之士惟崇眉山苏氏之学至是复以所记程朱诸书尽録以付枢惟中闻复议论始嗜其学乃与枢谋建太极书院立周子祠以二程张杨游朱六君子配食选取遗书八千余卷请复讲授其中复以周程而后其书广博学者未能贯通乃原羲农尧舜所以继天立极孔曾颜孟所以垂世立教周程张朱氏所以发明绍续者作传道图而以书目条列于后别着伊洛发挥以标其宗旨朱子门人散在四方则以见诸登载与得诸传闻者共五十有三人作师友图以寓私淑之志又取伊尹颜渊言行作希贤录使学者知所向慕然后求端用力之方备矣枢既退隠苏门乃即复传其学由是许衡郝经刘因皆得其书而尊信之北方知有程朱之学自复始复为人乐易耿介以儒学见重于世虽燕居不忘故土世祖在潜邸尝召见问曰我欲取宋卿可导之乎对曰宋吾父母国也未有引他人以伐吾父母者世祖恱因不强之仕元好问南归复赠之言以博溺心末丧本为戒以自修读易求文王孔子之用心为勉其爱人以徳若此竟不受官而终学者称为江汉先生元史入儒学传
　　
　　姚枢字公茂号雪斋柳城人后迁洛阳元初以杨惟中荐为燕京行台郎中从军徳安诏枢搜访人才得名儒赵复从复得覩程朱理学之书时伊噜斡齐行台惟事货赂以枢幕长分及之枢一切拒絶因弃官隐于苏门垦荒田数百亩诛茅为屋置私庙于室中堂龛鲁司寇容傍列周程张邵司马六君子像读书鸣琴其间以道学自任许衡窦黙咸从游师友渊源倡明斯道若将终身世祖在潜邸遣召之待以客礼询及治道枢为书数千言首陈二帝三王之道尝从世祖征大理枢陈宋太祖遣曹彬取南唐不杀一人事世祖嘉纳之诸凡内修外攘之政悉委任焉官至昭文馆大学士翰林承旨卒赠太师谥文献枢为人含弘仁恕未尝疑人欺已有负其徳亦不留怨忧患之来不见颜色有来即谋必反复告之子炜字显夫号诚斋官至平章政事元史有传
　　
　　许衡字平仲号鲁斋懐之河内人八岁从塾师问读书欲何为师曰取科第耳曰如斯而已乎师大竒之稍长嗜学益笃遭世乱且贫无书闻人有善本即往求观夜思昼诵一言一行必质之书尝暑中过河阳渇甚道旁有梨众争取啖衡独危坐树下自若或问之曰非其有而取之非义也人曰世乱此无主曰梨无主吾心独无主乎转鲁留魏与窦黙友善自是出入经传泛滥释老下至医卜诸子百家兵刑货殖水利筭数之类靡不研究所至学者翕然师之既还怀会姚枢讲学苏门衡同黙往从之始获读程朱诸书遂幡然大悟还谓学者曰昔所授受殊孟浪也今始闻进学之序矣取向来简帙悉焚之使无大小皆自小学入尝与子书曰小学四书吾敬信如神明能明此他书虽不治可也已而移家苏门依枢以便诵习枢被召衡独处慨然以斯道为己任尝曰纲常不可一日亡于天下茍在上者无以任之则下之责也凡丧祭嫁娶必征古礼以倡俗从学者益众家贫躬耕处之泰然歌诵之声闻戸外如出金石世祖出王秦中以枢荐召提学京兆风化大行世祖南征还怀比即位召衡于家上问所学以学孔子对寻请归已复召为太子太保衡力辞改国子祭酒谢病归未几徐左丞召议事中书省请归又未几召定朝仪官制复请归后召以集贤大学士守国子祭酒衡曰此吾事也乃请征其弟子王梓刘季伟韩思永耶律有尚吕端善姚燧高凝白栋苏郁姚炖孙安刘安中十二人为伴读夹辅熏陶由是人人自得尊师敬业下至童子亦知三纲五常为生人之道敎成以改葬亲丧归后又召以国子祭酒领太史院事同王恂杨恭懿等定厯厯成以病归卒于家年七十三追封魏国公谥文正蒲人王楫年踰六十衰绖赴葬司宾者辞曰门人衰礼与楫曰吾师也术艺之师欤宾主之师欤吾犹惧乎报之无从吾将以愧夫王通之门人耳其感人如此衡之学一以朱子之言为法真知实践超然自得其立朝屡召屡辞归问伐宋终不对未尝少贬所学以徇世诚朱子之后一人而已所著有小学大义读易私言孟子标题四箴说中庸说语录等书皇庆初诏从祀孔子庙庭元史有传
　　
　　窦黙字子声初名杰字汉卿肥乡人幼读书毅然有立志会世乱避地蔡州遇名医授以针术又走徳安孝感令谢宪子以伊洛性理之书授之黙自以为昔未尝学而学自此始寻北归隠居大名与许衡友善闻姚枢讲学苏门黙同衡往从之朝暮讲习至忘寝食继还肥乡以经术教授世祖在潜邸闻其贤遣召之黙变姓名以自晦使者俾其友人往见而微服踵其后不得已乃拜命问治道首以三纲五常诚意正心为言久之请南还及世祖即位召问欲求如唐魏征者用之乃荐许衡史天泽累官昭文馆大学士卒赠太师封魏国公谥文正黙为人乐易平居未尝评品人物与人居温然儒者也至论国家大计面折廷诤人谓汲黯无以过之帝尝谓侍臣曰朕求贤三十年惟得窦汉卿及李俊民二人子履官至集贤大学士元史有传
　　
　　晁国章字（阙）高平人性聪敏邃于理学避金不仕教导生徒从游者众士论归美方古逸民　山西通志
　　
　　耶律有尚字伯强辽东丹王十世孙祖父官东平因家焉有尚资识絶人笃志于学受业许衡称高第弟子其学邃于性理而以诚为本仪容辞令动中规矩识与不识莫不服其为有道之君子至元中衡为祭酒奏以门人十二人为伴读有尚其一也比衡告归上以有尚等为助敎嗣领其学事久之拜监察御史不赴除秘书监丞出知蓟州裕宗在东宫召为詹事院长史寻改国子司业晋祭酒儒风为之丕振以亲老辞归后屡召屡辞累官昭文馆大学士兼祭酒力请致任有尚前后五居国学其立敎以义理为本而省察必真切以恭敬为先而践履必端悫凡文辞小技足以破裂圣人之大道者皆屏黜之是以诸生知趋正学崇正道以经术为尊以躬行为务悉为成徳达材之士大抵其敎法一遵衡之旧而勤谨有加焉身为学者师表者数十年海内宗之犹如昔之宗衡云卒年八十六谥文正元史有传
　　
　　姚燧字端甫平州柳城人燧三岁而孤育于世父枢枢隐居苏门督敎燧甚急杨奂驰书止之曰燧令器也长自有分尔何以急为且许醮以女年十三从许衡游至元中衡为国子祭酒奏召弟子十二人为伴读燧自太原驿致馆下累官翰林学士承旨燧之学有得于衡以穷理致知反躬实践为事为世名儒为文闳肆该洽有西汉风时高丽国王求燧诗文燧靳不与至奉旨乃与之王赠谢币帛金玉名画五十篚盛陈致燧燧实时分散诸属官及吏胥侍从金银付翰林院为公用器皿燧一无所取人问之燧曰彼藩邦小国惟以货利为重吾能轻之使知大朝不以是为意其器识豪迈过人类如此然颇恃才轻视赵孟俯元明善辈故君子以是少之所著有国统离合表若干卷牧庵集五十卷元史有传
　　
　　吕戜字伯充先河内人金末随父佑徙家闗中戜从许衡学衡为祭酒举戜为伴读辅成敎养戜功为多至元间为四川行院都事劝主帅李徳辉不杀巴人感徳立祠祀之知华州劝农兴学俱有成效累官翰林侍读学士致仕卒追封东平郡公谥文穆大徳中河东闗陇地震月余戜与萧■〈奭斗〉各设问答数千言以究其理居父忧丧葬一仿古礼衡贻书称其信道力行为杨元甫之亚云元史有传
　　
　　刘宣字（阙）潞州人徙太原沈毅清介有经世志尝从许衡讲明理学累官吏部尚书时伐交址再征日本宣上疏谏累迁行台御史中丞节操为世所重卒谥忠宪　一统志
　　
　　李俊民字用章泽州人得河南程氏传受之学金承安中举进士第一应奉翰林文字未几弃官不仕以所学敎授乡里从之者甚盛至有不逺千里而来者金渡南迁隐于嵩山自号鹤鸣后徙怀州俄复隐于西山既而变起仓猝人服其先知俊民在河南时隐士荆先生者授以邵雍皇极数时之知数者无出刘秉忠之右亦自以为弗及也世祖在潜藩以安车召之延访无虚日遽乞还山世祖重违其意遣中贵人护送之又尝令张仲一问以祯祥及即位其言皆验而俊民已死赐谥庄静先生元史有传
　　
　　张特立字文举东明人金泰和中进士累官监察御史坐言宰执罢归田里特立通程氏易教授生徒金亡不仕元世祖在潜邸受王印首传旨谕特立曰前监察御史张特立养素邱园易代如一今年几七十研究圣经宜锡嘉名以光潜徳可特赐号曰中庸先生又名其读书之堂曰丽泽已又降玺书谕特立曰白首穷经诲人不倦无过不及学者宗之昔已赐嘉名今复谕意岁癸丑特立卒年七十五中统初诏曰中庸先生学有渊源行无瑕玷虽经丧乱不改故常未遂邱园之贲俄兴窀穸之悲可复赐前号以彰宠数特立所著书有易集说厯年系事记元史入隐逸传
　　
　　李冶字仁卿栾城人金末进士知钧州金亡不仕流落忻崞间聚书环堵人所不堪冶处之裕如也元世祖在潜邸闻其贤遣使召之且曰素闻仁卿学优才赡潜徳不耀久欲一见其勿他辞既至问今之人材冶以赵复郝经等为对又问天下当何以治之冶对有法度则治按名责实则治进君子退小人则治世祖嘉纳之晚家元氏买田封龙山下学徒益众及世祖即位复聘之欲处以清要冶以老病恳求还山至元二年再以学士召就职朞月以老病辞去卒于家年八十八所著有敬斋文集四十卷壁书藂削十二卷泛说四十卷古今难四十卷测圆镜海十二卷益古衍疑三十卷元史有传
　　
