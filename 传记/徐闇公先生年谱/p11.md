<!-- { "loadSidebar": true } -->
　　徐都御史传鄞县全祖望（绍衣）

　　徐都御史孚远，字闇公，明南直隶松江府华亭县人；太师文贞公之族孙，而达斋侍郎裔也。崇祯壬午贡士。方明之季，社事最盛于江左，而松江几社以经济见。夏公彝仲、陈公卧子、何公悫人与公，又社中言经济者之杰也。

　　时寇祸亟，颇求健儿侠客，联络部署，欲为勤王之备。陈公任绍兴府推官，公引东阳许都见之，使之召募义勇，西行杀贼。又令何公上疏荐之。而东阳激变之事起，陈公心知都无他，乃许以不死，招降之。大吏持不可，竟杀都。既杀而何公疏下，已召之。

　　公贻陈、何二公书曰：彼以吾故降耳。今负之矣！故陈公虽以功迁给事，而力辞不赴。

　　马、阮乱南都，尤恶几社诸公；乃杜门不出。南都既亡，夏公起兵，公赞之。闽中授福州推官。已而以张公肯堂荐，晋兵科给事中。闽事不支，浮海入浙，而浙亦亡。钱忠介公方自浙奔闽，相见于永嘉，恸哭。忠介复拉公同行。会监国至，再出师。公周旋诸义旅间，欲令协和共事。而悍帅如郑彩、周瑞之徒，不听公劝。忠介以早去。时诸军方下福宁，围长乐，忠介望其成功，不用公言。公复返浙东，入蛟关，结寨于定海之柴楼。已而郑彩弟兄累畔换，忠介贻书于公，服其先见，卒以忧死。然公虽告忠介以引身，而其栖栖海上，卒亦不能自割。特其来往风波之间，善于自全，则知有过人者。监国自长垣至舟山，公入朝，从之。时宁、绍、台诸府俱有山寨，以为舟山接应。柴楼最与舟山声息相近，以劝输充贡赋。海滨避地之士多往依焉。迁左佥都御史。辛卯，从亡入闽。时岛上诸军尽隶延平，衣冠之避地者亦多。延平之少也，以肄业入南监，尝欲学诗于公。及闻公至，亲迎之。公以忠义为镞厉，延平听之，娓娓竟夕。凡有大事，谘而后行。

　　戊戌，滇中遣漳平伯周金汤间行至海上，晋诸勋爵，迁公左副都御史。是冬，随金汤入觐，失道入安南。安南国王要以臣礼，公大骂之。或曰：且将以公为相，公愈骂。国王叹曰：此忠臣也！厚资遣之，卒以完节还。公归，有「交行诗集」。明年，延平入白下，不克，寻入台湾。延平寻卒，公无复望，饰中待尽。未几，卒于台湾。闽中自无余开国以来，台湾不入版图。及郑氏启疆，老成耆德之士，皆以避地往归之，而公以江左社盟祭酒，为之领袖，台人争从之游。公自叹曰：司马相如入夜郎教盛览，此平世之事也；而吾以亡国之大夫当之，伤何如矣！至今台人语及公，辄加额曰：伟人也！

　　公一子。郑氏内附，扶柩南还。未几，其子饿死。故公海外集佚不传。呜呼！明季海外诸公流离穷岛，不食周粟以死，盖又古来殉难之一变局也。几社殉难者四：夏、陈、何三公也死于二十年之前，公死于二十年之后，九原相见，不害其为白首同归也。

　　蛟门方修县志，以公有柴楼山寨之避，来访公事。先赠公曾预公山寨中，知之最详，予乃序次而传之。

　　书鲒埼亭集徐闇公传后鄞县黄定文（仲友）

　　徐闇公，壬午举人。与吴易举兵太湖，至泖淀，军败，子度辽死焉。闇公脱身奔闽，唐王授天兴府推官（唐王以福州为天兴府），推兵科给事。闽溃，入浙，结寨定海之柴楼，为鲁王舟山声援，升右佥都御史。辛卯，舟山破，从亡至鹭门。鲁王上表于滇。戊戌，桂王遣其臣周金汤至海上，迁闇公左副都。是冬，随金汤入觐。道经安南，要以臣礼，不屈。回舟误入一线沙，得东风始出，仅而得还，仍居岛中。时郑成功于鲁王修寓公之礼，从亡者皆依焉。成功初在南京国学，尝欲学诗于闇公，以是尤敬礼。如是者，几及十年。其后，入台湾。壬寅，成功卒，鲁王亦以是冬殁。闇公屏居山谷，与其后妻戴氏伐薪煨芋，仅而得存。后辗转入潮州山中，居一年，以乙巳五月卒，年六十七。戴氏者，从亡总兵戴某女也。与闇公善，谓闇公文弱，风涛戎马，难以自全，而其女有文武才，以妻闇公。戴戎公握刀上阵，艰危奔走，卒赖其力以免。闇公卒于潮，戴上书州守，乞负骨归葬，许之。乃与其仲子永贞扶榇归松江，与闇公前妻姚同志相守以死。至今松江人传其戎服遗像。

　　右见姜孺山松江诗钞（按通行本「松江诗钞」无闇公事迹），诗与谢山先生所作「闇公志」多不合。孺山称其海外诗有「钓璜堂集」。闽中林霍序又有「海外几社集」，鄞陈士东与焉。其流离海外以至转死潮州，皆见于诗。而其过安南，则有「交行集」，又有与安南西定王书，言我朝使至贵国皆宾主礼，某忝居九列，恭承王命，不得行拜礼，惟贵国商定，使某不获罪朝廷，贻讥天下；是尤公硁硁大节，而志未及，且称其卒于台湾，似未见闇公诸集也。

　　明封光禄大夫柱国少师都御史徐公神道碑华亭姜皋（小枚）

　　叙曰：五色星陨，补天之石奚灵？九点烟荒，回日之戈尚壮。盖宛暍冻寒之不易也，致忱于一归焉；太行王屋之可迁也，希功于再造焉。勃苏必复，鹤踦而赋无衣；公信安归，鹿乳而歌不食。恫矜疾颷之下、坚定颓澜之中，张英风于古今、树伟义于世宙，见之于东海公矣。

　　公讳孚远，字闇公，自号复斋，松江华亭人也。缥缃族誉，柱石门华。曾伯祖阶，官至太师，谥文贞；夙推元宰，实去巨奸。曾祖陟，刑部侍郎，具明允之称。祖琳，楚雄知府，着经干之略。父尔遂，二品荫生，文行自将，高居不仕。公琼庭擢秀，玉干播馨。对孔雀于觹年，辨驺牙于冠岁。崔愍抄八千番纸，张华读二十乘书；举凡西丁东乙之藏、月角星眉之奥，邮询考异，契益参同，无不列宿蟠胸，众波纵吻。是以经通毛、郑，一家传花萼之编；文合马、班，六子结枌榆之社。

　　崇祯壬申，共周太学立勋、杜职方麟征、夏考功允彝、陈黄门子龙、彭孝廉宾，着几社文选。而且明今昔于金匮、究得失于铜川，大恉三通，繁称六典；文粹作于姚铉，时事问于崔琳。戊寅，偕陈黄门辑「明经世文编」五百十二卷。壬午，始举北闱。一时辇毂巨卿、林泉宿老，均谓黄心洽道，详征庆云。伫见赤手奠功，洒作霖雨，子仪为安危所系，仲淹已忧乐相关。

　　未几，天门道穷，地轴柱折。舞瞿雉于阊阖，游麋鹿于长洲。歌腾易水之风，泪下新亭之雨。公分在草莽，心悲稷苗；有烈士许国之衷，作匹夫湛身之气。南都立，陈黄门疏荐，募练防江。却月之陈七百，跆籍水犀；习流之卒二千，振廞海鹘。乙酉六月，与陈黄门军于湖泖，号振武营。刘超君子之屯，自偕义故；路应乡兵之集，亦杂厮舆。犄角孤城，亦知张巡乏食；搤吭大泽，不妨周处无援。志殷报韩，谊坚从鼓。卒使断指可掬，莫济荀伯之舟；破卵不完，先绝孔融之冑。八月兵败，公子世威殉焉。公乃麻冠宵遯，草屩间行。夏馥难追，过湼阳而变姓；林甫亦瘁，趋灵武而从亡。

　　当是时，欧冶池边，尚完带砺；无诸城上，是森戈矛。江东托乎李升，岭南同乎萧勃。公至，黄公道周奏为天兴司李。蔗洲草创，解治棼丝；榕甸科防，匪艰错节。丙戌六月，张公肯堂荐授兵科给事中，招兵海上。聚山河之子弟，似藉陵波；志弓矢之姓名，兼称飞雪。铁帘及格，铜角成团；遂率以下漳、泉，五日而定。闻祖逖之恢复，应若风行；向孙策以归降，从者云集。功擢佥都御史。

　　八月闽溃，浮海至浙。孰知富陵军败，刘贾先亡；即墨车回，田单亦走。杜鹃是拜，已荒蜀国之山；精卫何心，祗望沧溟之浪。因结寨于定海之柴楼。天荆地棘，螳斧独撑；世絮身萍，鲎帆不落。痛崖山之尚驻，洵鲁国之后降。遥为声援，乃甘栖泊。己丑，监国入舟山。跋扈一军，业除黄祖；借筹三杰，爰相留侯。公亦志恪勤王，沮授之说袁绍；义殷助国，韩滉之饷李晟。陆已慑乎茅棚，水亦联乎杉板。迁左副都御史。

　　辛卯，再亡至闽。时则周东迁而依郑，唐西狩而相畋。盖有横海将军，闭门节度。独屯汧陇，马超不逐腾归；为定广韶，刘隐知迎薛至。徒属五百，田横之岛可居；男女数千，徐市之洲且据。于是永嘉流寓、京洛衣冠，都为王桀之依荆，曷异韦庄之入蜀。若张公煌言、曾公樱、沈公宸佺等，皆在于是。公以部党旧齿、宗匠盛名，非吴质之游于南皮，有应劭之甘于北面。儒术若卢植，皇甫许其起兵；名德惟李膺，景毅自言师事。遂乃同居军帐，亦联卿班；期励新勋，言敦昔款。李诉之敬裴度，能屈櫜鞬；王猛之在符坚，恒商樽俎。凡有大事，相谘而行。

　　戊戌，桂藩遣周公金汤至海上，晋公光录大夫柱国少师都御史，监郑延平军。既锲金符，爰颁竹册。似魏师之宜制，遥授辛毗；讵楚国之过疆，须问高郁。

　　是冬，偕黄公忠、张公自新泛海浮滇，效凫臣而漂泊，指鱼路而荒茫。曾渊子奔至碙州，非云述职；皮光业贡由静海，必出假涂。失道抵安南，与之争礼，不得达而还。舟艰落漈，讵着龙工；路入鸣沙，难通雉译。元方乏息风之道，子卿抱啮雪之忱。口伐自庸，郑众不拜；身危仅免，冯熙得归。着有「交行摘稿」，可观其略也。

　　辛丑，来居台湾。楚邱卫营，会稽越保；境匪半壁，心冀一成。壬寅五月延平死，鲁藩亦以是冬卒。莫熏丹穴，孰测黄旗。畴为火井之窥，已绝冰桥之渡。公乃窜迹荒谷，屏居奥溪。跋涉郁洲，邴根矩之操尚；流离鄠杜，挚仲洽之生平。蜀士谈刘姓之天，宋人觅赵家之土。遯巴洲而奚恨，谯元绣衣；徙辽海而何依，管宁皁帽。又转入潮州之饶平。林阻幽异，文父建成之山，泉石穷荒，表圣王官之谷。拾橡自给，对泣牛衣，种瓜聊栖，更佣马磨。久之而卒，年六十七，国朝康熙四年也。故交吴越，适来建牙；同学宋均，于焉作守。为之经纪其丧，俾以归殡。四贤叔向，爰题赵岐之铭；五人茅容，乃送王琳之榇。

　　阅十五年己未仲冬，嗣孙某奉葬于娄县四十一保鹤塘泾之原。眠牛壤吉，下马陵成，姚、戴两夫人祔焉。姚夫人敦范绛纱，着媺彤管；乙酉遇兵，投水而死。媛姜留代，益部之狱终逃；马义守贞，汉水之波自没。继配戴夫人，胡芳将种，李秀戎装。霸陵一山，德曜愿偕隐去；交州万里，献英竟护丧归。惟义烈之均昭，宜风徽之远播。

