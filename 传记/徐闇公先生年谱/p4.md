<!-- { "loadSidebar": true } -->
　　五月，清豫王兵至南京，明福王奔太平，忻城伯赵之龙、魏国公徐允爵、大学士王铎、礼部尚书钱谦益等迎降。广昌伯刘良佐兵次上新河，亦降于清，遂自太平擒福王至南京自效（「通鉴辑览」、「明通鉴」、「金陵通纪」）。

　　六月，行薙发令。先生指发而誓曰；此即苏武之节矣。我宁全发而死，必不去发而生。从容就义，非难事也，但今天下大势，犹父母之病危难无生理，为子者岂有先死而不顾者乎？倘我高皇帝有一线可延，我惟竭力至死而已（王澐「东海先生传」）！与卧子、彝仲等起兵，逐安抚使洪恩炳，推故兵部侍郎沈云升（犹龙）主城守。

　　乙酉五月，大兵南下，松守姚序之弃官去，华亭令张大年举城降。豫府在金陵，命参将洪恩炳为安抚使，与大年偕来。恩炳骄蹇入郡坐堂皇，命大年匍匐谒见，郡人颇议之。时吏部考功司主事兵科给事中陈子龙方以国亡谋奔海外，而群忠义之，愤于安抚者日以民之怨难为言。举人徐孚远好奇计，与子龙善。诸生张密者，故尝佐何刚练水师，好言兵；子龙内弟也。两人日夜以义声说子龙。子龙谋于允彝。允彝曰：是不可为也，而义不可已也，姑听之。孚远闻大喜，即部署诸喜事少年，得数百人。起兵有日矣，而副总兵吴志葵适以吴淞兵至，遂率舟师由黄浦抵城下，至则洪已去，张大年逃。志葵入，尽取府县库藏，劫诸缙绅助饷，燔烧图籍，收漕艘，谋挟之归海。允彝等持不可。其将鲁之玙曰：今有万人之众，幸有余粮，进足以观变，何乃退也？志葵不得已，议进师。而城守有常寿宁者，郡人，素无赖，以世职谄事志葵，漫言城守事。志葵令以便宜从事，而身与之玙尽率所部由泖淀趋苏州。时故兵部侍郎沈犹龙在籍，寿宁以书索饷。犹龙曰：若以起义劫我家耶？我亦且起义！召子龙、孚远等议事，推犹龙主城守而废寿宁（见「松江府志」）。

　　陈子龙自订「年谱」：闰六月，各郡义兵起，予亦从同郡诸公后奔走戎索。而所召募多市人，又饷无所办。兵虽众，固知其不堪，而义不前止。

　　七月，清贝勒勒克德浑拜平南大将军，代豫王守南京。土国宝为江宁巡抚，移驻苏州（「金陵续通纪」）。

　　是月，明唐王聿键下诏亲征。先是，唐王以闰六月二十七日即帝位于福州城内南安伯府，以七月一日为隆武元年。改福建省为福京，福州府为天兴府。封郑芝龙为平虏侯，进巡抚都御史张肯堂为吏部尚书。至是下诏，择八月亲征。寻诏封芝龙子森为忠孝伯，赐姓名朱成功（东南纪事）。浙东诸将奉鲁王监国于绍兴（「鲁春秋」、「海东逸史」）。

　　八月初三日，清兵破松江，犹龙死之。初六日，败吴志葵军于黄浦，彝仲赴水死；先生奔太湖，入吴日生（易）军。

　　「明史」沈犹龙传：闰六月，吴淞总兵吴志葵自海入江，结水寨于泖湖。会总兵官黄蜚拥千艘自无锡至，与合。犹龙乃偕里人李待问、章简等募壮士数千人守城，与二将相犄角。八月，城破，犹龙出走，中矢死。待问、简俱被杀。

　　杨陆荣「殷顽录」：南都破，子龙集众起事，结营泖湖间，军号振武。沈犹龙守松江，子龙不与城守。王师围松江，子龙与吴志葵结营自固，不敢援。

　　「松江府志」：初六日，蜚与志葵始连营归海，大兵邀之黄浦，蜚等大败，俱被获。允彝闻之曰：谋人之军者，师败则死之；遂赴水死。

　　洙按：张穆亭林年谱记此事，谓志葵为允彝之门人，他书无之。洙又按：朱明镐「小山杂着」：是役，李成栋破松江，屠四、五万人。

　　二十五日，吴日生军败于长白荡，先生长子世威殉焉。

　　「明末忠烈纪实」：吴易字日生，吴江人。与孙兆奎等起兵。时邑城已失，乃以水师千余人屯长白荡。八月二十四日，出战于塘口，获舟二十艘。次日大雨，为大兵所败，易孑身走，父承绪、妻沈氏及女皆溺死，一军尽覆。

　　王澐「东海先生传」：先生与夏考功、陈黄门谋勤王，事不克，入于湖。湖中遇兵，与家相失，姚氏赴水免，长子度辽殉焉。

　　「松江府志」：孚远与吴江举人吴易举兵太湖，世威亦在营。乙酉八月二十五日，大雨，为吴圣兆所败，一军尽覆，世威死之。

　　杜登春诗：徐生美白晰，昂然七尺躯。握槊上楼船，战没在须臾。书生慷慨志，一死良不虚。束发数友生，懆烈君先驱。

　　钱澄之「孙武公传」：乙酉秋，予过云间，遇君于黄祯臻中丞舟次，陈、徐二君俱在。未数日，三吴兵散，予泛宅汾湖，将与仲驭由震泽入新安，武公与复斋至，遂联舟行。又「哭仲驭文」：此至震泽，风月甚佳，桥畔闻吹箫之声，市上无谈兵之事。弟与闇公、克咸怀刺登岸，兄同吴子鉴在解带维舟，羽箭突如，戈船猬集。又「先妻方氏行略」：芦衢兵溃，仲驭将入新安，取道震泽。其夜月甚明，桥上人吹箫度曲如故。次早，予偕诸子孥舟往问新安讯，未及里许，闻河中炮声甚急。回遇吴鉴在赤脚流血，挥予速转曰：死矣。问谁死？曰：仲驭死矣。子舟已焚，妻子已赴水矣。予犹前行，望见烧船烟焰不可近，乃返，同诸子投宿八都沈圣符宅。又「祭先生文」：震泽之难，仲驭陨命。繄我与兄，罹祸更惨。兄惟孺人得全，我留一子不死。满眼骨肉，枕籍波涛。行路伤心，举市酸鼻。人非木石，何以为情？犹记遇难之夕，投宿沈圣符之听轩，鉴在、克咸，同栖一榻。明月忽敛，苦雨凄然。中夜陡寒，牛衣共寝。弟扶病起立，徘徊达晓，兄枕吾儿以寝，儿抱兄足以泣。兄虽吞声无语，彻夜涕零。诘朝收爱子于江湄，归老妻于闾里，挥手长号，有血无泪。于是先生自信州奔赴唐王行在，诏除天兴司李。

　　林霍「间公先生传」：先生航海入闽，道信州，晋谒黄道周。公一见如旧识，又为疏荐于朝。时福州改为天兴，先生为天兴司李，断狱平正。

　　钱澄之「寄黄石斋书」：展转奔闽，冀得望见左右，初不知旌节之在关外也。十月尽，抵行在。既蒙与徐生孚远、鸣时、吴生德操同登荐牍。二徐业已授官，生与德操特请俟乡试，奉旨下部试用。计其资格，当得吏职。然在朝同人，不以一官为先生喜，皆以得大贤之荐争相羡也。又祭先生文：追赴行在，漳浦夫子奇兄之节，悯弟之痴，并登荐章，均授司李。维时十月，兄补天兴（洙按：钱澄之有「同鉴在、蕴修集闇公司李署诗」）。

　　王澐「东海先生传」：先生间道徒跣，涉江踰岭，奔赴行在。时同郡张公鲵渊在闽，见之惊喜，为具汤沐，治衣冠，奏闻行在，诏除福京司李。忠勤辛苦，不避艰难（按先生以漳浦疏荐，除司李；次年以鲵渊荐，擢兵科给事中。王传误）。是年秋，先生继母赵儒人卒（年六十一）。冬，在闽娶戴氏。

　　黄定文「东井文钞」：戴氏者，从亡总兵戴某女也。与闇公善，谓闇公文弱，风涛戎马，难以自全，而其女有文武才，以妻闇公。戴戎装握刀上程，艰危奔走，即赖其力以免。今松江人传其戎服遗像。

　　是年，安南黎氏使阮仁政等求封于唐王（「大越史记」）。

　　隆武二年（鲁监国元年、顺治三年）丙戌（一六四六），四十八岁。

　　正月，上水师合战之议。诏晋兵科给事中，从大学士张肯堂由海道募舟师北征；为郑芝龙所沮，不成行。

　　全祖望「华亭张公神道碑」：丙戌正月，公累疏请兵，诏加公少保兼户部工部尚书，总制北征。虽奉旨赐剑，抚镇以下许便宜从事，而不过空言。时公孙茂滋家居，方遣汝应元归省之，而吴淞兵起，夏文忠公允彝、陈公子龙为之魁。应元者，雄俊人也；以公命，奉茂滋发家财助军。闽中授应元御旗牌总兵官，已而兵败。徐公孚远浮海赴公，而茂滋亦与应元至，为公言吴淞虽事不克，而败卒犹保聚相观望；倘有招之者，可一呼而集。公乃请王自亲征由浙东，而己以舟师由海道抵吴淞，招诸军为犄角；所谓水师之议也。曹文忠公学佺力赞之，谓徼天之幸，在此一举；乃捐饷一万以速其行，且言当乘风疾发。公请以徐公孚远、朱公永佑、赵公玉成参其军，皆故吴淞诸军领袖也。周公之夔则故苏推官，旧与东林有隙，至是家居起兵，报国甚勇，且熟于海道，故公亦用之，而以平海将军周鹤芝为前军、定洋将军辛一根为中军、楼船将军林习为后军。诏晋公大学士。行有日矣，芝龙密疏止之（洙按：「海东逸史」张肯堂传记此事，谓芝龙密疏止肯堂行，而以私人郭必昌代为总制。按是年二月钱澄之自赣州与先生书有云：大札至，知改垣衔，从张大司马朱选君等由海道出募舟师，以图吴会，此固今日制胜之第一策。洙又按：钱氏此书又有云：已知朝廷失驾驭之策，郑氏决不肯出师，亦决不容上出闽。均见「藏山阁文存」）。

　　附隆武二年敕：皇帝敕谕兵科给事中徐孚远：时值多难，四方同仇。即今三吴起义如云，政宜乘风鼓枻，壮彼声援；故周宣六月兴师，良非得已。尔孚远夙负才名，兼饶经济，兹特晋科衔，仍舁敕命。尔监督楼船水师，尚念国难未除，各宜枕戈以待。督率将士，鼓锐奋剿，毋致刻懈隙疏，使虏或伺其便。其卫所官军，务须按籍稽察，悉汰老弱，严禁影冒虚糜。师过之处，申明纪律，不许擅取民间一草一木。楼橹东下，期会王师，则虏氛不足平，而澄清可立俟矣。论功行赏，自有殊恩。诏格具存，朕心如日。特敕。隆武二年六月□□日。（洙按：「王澐传」及「全氏碑」，均以先生升给事中载之六月，盖沿此敕而误。考钱澄之二月致先生书，已知先生晋垣衔。盖正月晋兵科，而六月付敕书。及六月再命肯堂督师，仍令先生从行耳。又按：明自万历以来，均以虏属之蒙古各族，而称建州为奴，其后或称为辽。其斥清太祖、太宗，无不曰奴酋。毛文龙之官衔，则为平辽总兵。俺答、黄台吉诸部始称曰虏。甚至封大炮为平辽、靖虏大将军。辽之与虏，截然为二。「皇明通纪」诸书可证者甚多。至宏光以后，乃并称清为虏者，盖江南及唐、桂二王之交涉仅有一清，而其时内外蒙几已全听满洲之命令，唐、桂二王之敕谕遂以虏氛、胡焰言之，而「奴」、「酋」二字乃绝迹于宏光以后之书矣。凡兹沿革，亦读史者所宜知者，今特附着于此）。

　　三月，黄道周殉节金陵，先生闻讣恸哭。钱澄之出为延平司李，与先生别，遂不复见。

