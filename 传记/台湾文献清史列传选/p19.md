<!-- { "loadSidebar": true } -->

　　十八年，贼党日构隙，赀且匮，饟运不继；岳州贼乏食，伪总兵陈华、李超、王度冲等率人众、舟舰降。应麟收残卒，挟辎重走长沙；长沙贼众震恐，亦弃城遁，华容、安乡、湘潭、衡山各归顺。顺承郡王自荆州渡江，贼之在虎渡上游镇荆山者皆溃走。伪将军洪福分剿松滋、松江、宜都、石门、慈利、沣州，进取常德，贼纵火焚庐舍、舟舰遁，伪巡抚李益阳、伪按察陈宝钥、伪总兵黄志功降。简亲王克衡州，入城驻守；降伪官百余，取祁阳、耒阳及宝庆府。时吴国贵踞武冈、吴应麟踞辰州、胡国柱踞辰龙关；将军穆占复永明、江华、东安、道州、永州，伪将军柯铎降。安亲王自衡州克新宁，复武冈；国贵以二万众据枫木岭迎战大败，中炮死。世琮亦败于广西，负重伤窜死，伪将军郭义偕伪官数十人降。十九年正月，勇略将军赵良栋破贼成都、奋威将军王进宝破贼保宁，伪将军王屏藩、陈君极自杀，吴之茂就擒；建威将军吴丹克重庆，杨来嘉降。三月，贝勒察尼复辰龙关，克辰州、沅州，杨宝荫、崔世禄降，吴应麟、胡国柱走贵阳；世璠令国柱偕王会、高起隆、夏国相掠四川，陷泸州、叙州及永宁县。上命吴丹、赵良栋于黔、蜀要路增兵御贼，相机进取；简亲王定广西，安亲王、顺承郡王贝勒察尼还京。以贝子彰泰代为定远平寇大将军、蔡毓荣为绥远将军，授方略，同将军穆占、总督董卫国由沅州进征。十月，克复镇远府，伪将军张足法等败走，遂下平越、趋贵阳；世璠偕应麟奔云南，伪侍郎郭昌同文武伪官二百人降。十一月，大兵复遵义、安顺、石阡、都匀、思南等府，败贼于永宁州。追剿至公鸡背铁索桥，贼焚桥遁；土司龙天祜、沙起龙、李廷试各率属助战，筑盘江浮桥以济师，伪将军李本深降。二十年正月，伪总兵高起隆、夏国相、王会、王永清拥众二万余屯平远西南山，伪将军线緎、巴养元、郑旺、李继业拥众万余据盘江西坡；大兵分道进，土司安胜祖等相助协剿，贼败溃，王会降，斩伪巡抚张维坚，普安，平远，黔西、大定诸府州并复。征南大将军赉塔奉诏自广西进云南，连败伪将军张足法、何继祖、詹养、王有功于石门坎、新城所、黄草坝诸隘，遂抵曲靖府。二月，会彰泰、蔡毓荣军于嵩明州，分队进；世璠勒步、骑万余列象阵离城三十里拒战。自卯至酉，大兵五合五胜，进薄城，阵斩伪将军胡国柄、刘起龙及伪总兵九人。贼众自相蹂躏，死者枕藉；降临安、永顺、姚安诸路伪总兵及平远败窜之高起隆，伪东平公张国柱自大理来降。世璠以围急，趣马宝、胡国柱、夏国相自蜀赴援；将军赵良栋与都统希福、提督桑峨等分路邀击，宝由寻甸携妻子至楚雄、聚贼屯乌木山溃败，同养元、郑旺、李继业赴姚安降。胡国柱由丽江、鹤庆入云龙州，穷蹙自缢死。国相败走广西，总兵李国梁、土司侬朋合围于西板桥；国相度不能脱，与王永清、江义等乞降。十月，彰泰、赉塔、蔡毓荣、赵良栋合攻云南城，围之数重；伪将军何进忠、林天擎、线緎、黄明谋擒世璠及壮图以献，世璠、壮图皆自杀，进忠等率属迎降。穆占与都统马齐先入城，籍贼党属，擒光琛及其子学潜、从子学范磔军门；戮世璠尸，函首驰献阙下：云南、贵州、四川、湖广诸省悉平。十二月，恩赦天下；诏曰：『朕蚤夜孜孜，勤求化理；期于兵革寝息，海宇乂安。不意逆贼吴三桂负国深恩，倡为变乱；阴结奸党，同恶相援。滇、黔、闽、浙、楚、蜀、关陇、两粤、豫章之间，所在驿骚，肆骋痡毒。吴三桂僭称伪号，逆焰弥滋，负罪尤甚。朕躬行天讨，分命六师剿抚并施、德威互济；或絷殒于阙下、或骈戮于师中，擒剿诛锄，以次收服。乃吴三桂既膺神殛，逆孙吴世璠犹复鸱张；踞六诏之一隅，延残喘以拒命。朕惟贼患一日不除，则民生一日不靖；策励将士，屡趣师期。于是虎旅协心，进迫城下；贼众计穷势蹙，通款军门，凶渠授首。师克之日，市肆不扰，边境晏如。捷书既至，上慰郊庙社稷之灵、下抒中外臣民之愤；神人胥悦，遐迩腾欢。念自变乱以来，军民荼苦，如在水火：披坚执锐，卒岁靡宁；行赍居送，千都相望。被兵之地，既罹于锋刃；供亿之众，复困于征输。朕悯恤民艰，不忍加赋；间施权宜之令，用济征缮之需。意在除残，事非获已；而身处宫寝之内、外廑闾阎之依，夜寐夙兴，旰食不暇：惄焉思治，八载于兹。今群逆削平，疆宇底定；悉翦历年之蟊贼，永消异日之隐忧。用是荡涤烦苛，维新庶政；大沛宽和之泽，冀臻熙皞之风。诞告天下，咸使闻知』。谕议政王大臣曰：「曩者平南王尚可喜奏请回籍，朕与阁臣面议，图海言「断不可迁移」，莫洛、米思翰、苏拜、明珠、塞克德等言「应迁移」，其余并未言迁移、吴三桂必致反叛也。议事之人，至今尚多；试问当日曾有言「吴三桂必反」者否？及一闻叛乱，多有退而非毁，谓「迁移所致」。若彼时朕诿过于议撤者尽行诛戮，则含冤泉壤矣。朕自少时以三藩势焰日炽，不可不撤；岂因三桂反叛，遂诿过于人耶！今逆贼虽已削平，而疮痍尚未全复；宜恤兵、养民、宣化以致太平也』。又谕曰：『陷贼之人，有曾为大吏、腼颜从逆受伪职者；名节弃灭，大玷人臣之谊。惟归顺之后，功可抵罪，量予留任；余悉罢黜』。法司以「云南械系逆属按律议辟」入奏，诏如议。凡助逆肆恶、势迫始降之高起隆、张国柱、巴养元、郑旺、李继业等皆弃市，妻女、财产籍入官；马宝、夏国相、李本深、王永清、江义皆磔死，亲属坐斩。悬世璠首于市；析三桂骸骨，传示天下。

　　乾隆四十五年，馆臣进唐、桂二王本末，未载三桂擒由榔事；谕曰：『「通鉴辑览」附录之载唐王、桂王，所以匹于宋之帝昺、帝昺，以示万世之实录也。馆臣以吴三桂为叛臣，不书其擒桂王由榔事，而以属之爱星阿。夫爱星阿固为定西将军领兵，而三桂彼时实为平西大将军，且立意殄灭由榔；「三患二难」之议，发自三桂。即后之进兵，檄缅甸、驱李定国、降白文选，皆出自三桂之筹划；其功固不可泯也。然其筹划，岂实为我国家哉！彼时已具欲据滇、黔而有之之心，由榔、定国、白文选在，伊岂能据之哉！且自古权奸，无时无之，亦无地无之。三桂之必欲灭由榔，实犹近日之阿睦尔撒纳之必欲灭达瓦齐；达瓦齐在，而阿睦尔撒纳必不能据准噶尔：则彼之为我宣力，皆所以自为也。今昔相形，三桂之奸计毕露，又何不可功则功之而罪则罪之乎！其依「国史」三桂传尽载其入缅事，莫删。昔许子将之相曹操，两言撮其要，而操亦喜。适所举二人，颇甚类之，亦在用之而已矣；又在先觉之，俾毋出我范围而已矣』。

　　－－见原书卷八十「逆臣传」。

　　耿精忠

　　耿精忠，汉军正黄旗人；靖南王继茂长子。幼随父镇所；顺治十一年，继茂遣入侍。世祖章皇帝念继茂南征有功，授精忠一等子爵；尚肃亲王豪格女，封和硕额驸。

　　康熙二年，继茂请令精忠赴闽学军事，圣祖仁皇帝允之。十年，继茂疾，奏以精忠代理藩事；寻卒，诏精忠袭父爵。

