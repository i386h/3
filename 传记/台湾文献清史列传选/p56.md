<!-- { "loadSidebar": true } -->
　　十三年，日本国寻衅琉球，窥我台湾，泊兵船于厦门。四月，上命葆桢渡台巡视，兼办各国通商事务。葆桢具疏会同闽浙总督李鹤年等言：『会议洋务者，非一味畏葸，祇图有日置身事外，不恤贻患将来；即一味高谈，谓义愤快心，不妨孤注之一掷：于国家深远之计，均无当焉。臣谨以管见所及陈之：一曰联外交。倭奴狡谲非常；其称兵也，西人斥其非，彼则以「商诸中国，业经见许」对。中国据理诘之，则互相推诿，闪烁其词。西人虽疑其奸，终无从遽发其覆。臣等拟将迭次洋船遭风各案，摘要照会各国领事；其不候照覆、即举兵入境并与生番开仗各情形，亦分次照会公评曲直。日本举动，西人纤悉必知之。如其怵于公论，敛兵而退，上也；否则，辗转时日，我得集备设防，其鬼蜮端倪亦可随时探悉。一曰储利器。议者咸谓「日本迥非西洋之比」；然有明中叶全盛之时，萃俞、戚、谭、刘之将才，竭苏、浙、闽、粤之兵力，狼噬豕突数十年而后定，不可谓非劲敌。其陆战，虽西人亦惮之。台湾与之邻壤，形胜扼要、物产富饶，彼既利欲熏心，未必甘为理屈；而所以敢于鸱张者，则又窥中国器械之未精，兼恃美国暗中之资助。其已抵台南各船，均非中国新船之敌；而该国尚有铁甲船二号虽非完璧，而以摧寻常轮船，则绰绰有余。彼有而我无之，水师气为之夺；则两号铁甲船，不容不购也。海疆守口之利，莫若水雷。中国虽能自制，而力量单薄，不足以破巨舰；则水雷不能不购也。陆路之利，莫如洋枪。操演则宜用前膛，临敌莫便于后膛；闽局虽有之，而不足于用。添募陆师，则各种洋枪并其合膛之子，不能不多购也。水路之利，在轮船、巨炮。船无煤炭，与无船同；炮无子药，与无炮同。则洋煤、洋火药、合膛之开花弹以及火龙、火箭之类，不能不多购也。明知所费不赀，必有议其不量力者；然备则或可不用，不备则必启戎心。乘兵衅未开之时，尚可为牖户绸缪之计；迟则无及矣。一曰储人材。闽省陆勇寥寥，因台北查办匪徒，巳调两营东渡；其分防马尾、厦门及上游三营，均不可动。水师除轮船外，亦无可量移者。若待弁兵厚集，诚恐稽期。见在「福星」、「长胜」、「海东云」三船已在台湾，「扬武」在台归添子药又即日赴台；「靖远」在厦门，「振威」经臣鹤年派令赍折赴沪，浙江之「伏波」、山东之「飞云」、天津之「万年清」、「济安」、「永保」均调而未归。闻广东之「安澜」，即日可到；到时当饬其装足子药、煤炭，臣葆桢即乘之东行。并咨调提臣罗大春即日赴台，与臣葆桢及镇、道会筹一切。此时消除萌蘖，须得折冲樽俎之才。查有籍隶广东之前署台湾道黎兆棠，胆识兼伟、洞悉洋情，威惠在台，民怀吏畏；臣葆桢谨飞函赴粤调之前来，并以共事日久，深相倚仗之。吏部主事梁鸣谦等诸文士，随臣葆桢东渡，以期集思广益，毋失机宜。一曰通消息。台洋之险，甲诸海疆。从前文报，恒累月不通；有轮船后，乃按月可达。然至飓风大作时，虽轮船亦为所阻。欲消息常通，断不可无电线。计由福州陆路至厦门、由厦门水路至台湾－－水路之费较多、陆路之费较省，合之不及造一轮船之资；瞬息可通，事至不虞仓卒矣』。疏入，均从之。时台地额兵多不可用，葆桢赴台后，倭兵登岸设营，社番伺隙待动。葆桢据理责之；晓谕诸社、宣布皇仁，番族悉遵约束，倭人气夺。随修城垣、筑炮垒、练营勇、备器械，不先开衅端，而无一不为可战计；众心益安，倭人亦如约撤兵，遂筹善后。十二月，与帮办台湾事宜福建布政使潘霨疏请福建巡抚移驻台湾、北路增设府县；略言：『洋务稍松，即善后不容稍缓。惟台地之所谓善后，即台地之所谓创始也。善后难，以创始为善后则尤难。臣等曩为海防孔亟，一面抚番、一面开路，以绝彼族觊觎之心，以消目前肘腋之患；固未遑为经久之谋。数月以来，南北诸路缒幽凿险、斩棘披荆虽各着成效，卑南、奇莱各处虽分列军屯，祇有端倪，尚无纲纪。台地延袤千有余里，官吏所治只滨海平原三分之一，余即番社耳。国家并育番黎，但令薄输土贡，永禁侵陵；意至厚也。而奸民、积匪久已越界潜踪，驱番占地而成窟穴：则有官未开而民先开者。入山既深，人迹罕到；野番穴处，涵育孳生：则有番已开而民未开者。迭巘外包、平埔中扩，鹿豕游窜，草木蒙茸；地广番稀，弃而弗处：则有民未开而番亦未开者。是但言开山，而山之不同已若此。生番种类数十，大概有三：牡丹等社恃其悍暴，劫杀为生，暋不畏死；若是者，曰「凶番」。卑南、埔里一带居近汉民，略通人性；若是者，曰「良番」。台北阿史等社雕题剺面，向不外通，屯聚无常，种落难悉，猎人如兽，虽社番亦惧之；若是者，曰「王字凶番」。是但言抚番，而番之不同又若此。夫务开山而不先抚番，则开山无从下手；欲抚番而不先开山，则抚番仍属空谈。今欲开山，则曰屯兵卫、曰刊林木、曰焚草莱、曰通水道、曰定壤则、曰招垦户、曰给牛种、曰立村堡、曰设隘碉、曰致工商、曰设官吏、曰建城郭、曰设邮驿、曰置廨署；此数者，孰非开山之后必须递办者！今欲抚番，则曰选土目、曰查番户、曰定番业、曰通语言、曰禁仇杀、曰教耕稼、曰修道途、曰给茶盐、曰易冠服、曰设番学、曰变风俗；此数者，又孰非抚番之时必须并行者！虽然，此第言后山耳；其繁重已若此。山前之入版图也百有余年，一切规制何尝具备！就目前之积弊而论，班兵之惰窳也，蠹役之盘踞也，土匪之横恣也，民俗之慆淫也，海防、陆守之俱虚也，械斗、扎厝之迭见也：学术之不明，庠序以容豪猾；禁令之不守，烟赌以为饔飧。官斯土者，非无振作有为、正己率属之员，始苦于事权之牵制、继苦于毁誉之溷淆；救过不遑，计功何自！使不力加整顿、一洗浮浇，但以目下山前之规模、推而为他日山后之风气，虽多一新辟之区，适多一藏奸之薮；臣等窃以为未可也。尝综前、后山之幅员计之，可建郡者三、可建县者有十数，固非一府所能辖。欲别建一省，又苦器局之未成；而闽省向需台米接济、台饷由省城转输，彼此相依，不能离而为二。环海口岸，处处宜防；洋族教堂，渐渐分布。居民向有漳籍、泉籍、粤籍之分，番族又有生番、熟番、屯番之异；气类既殊，抚驭匪易。况以创始之事为善后之谋，徒静镇之非宜，欲循例而无自。使臣持节，可暂而不可常。欲责效于崇朝，兵民有五日京兆之见；倘逾时而久驻，文武有两姑为妇之难。臣等再四思维，宜仿江苏巡抚分驻苏州之例，移福建巡抚驻台，而后一举而数善备。何以言之？镇、道虽有专责，事必禀承督、抚而行；重洋远隔，文报稽延，率意径行，又嫌专擅。若驻巡抚，则有事可以立断：其便一。镇治兵、道治民，本两相辅也，转两相妨。职分不相统摄，意见不免参差；上各有所疑，下各有所恃。不贤者以为推卸地步，其贤者亦时时存形迹于其间。驻巡抚，则统属文武，权归一尊；镇、道不敢不各修所职：其便二。镇、道有节制文武之责，而无遴选文武之权；文官之贪廉、武弁之勇怯，督、抚所闻与镇、道所见时或互异。驻台，则不时采访而耳目能周，黜陟可以立定：其便三。城社之巨奸、民间之冤抑，见闻亲切，法令易行；公道速伸，人心帖服：其便四。台民烟瘾本多，台兵为甚；海疆营制久坏，台兵为尤。良以弁兵由督、抚、提、镇抽取而来，各有恃其本帅之见！镇将设法羁縻，祇求其不生意外之事：是以比户窝赌，如贾之于市、农之于田。有巡抚，则考察无所瞻徇，训练乃有实际：其便五。福建地瘠民贫，州县率多亏累，恒视台地为调剂之区；不肖者骫法取盈，往往不免。有巡抚以临之，贪黩之风得以渐戢：其便六。向来台员不得志于镇、道，及其内渡，每造蜚语中伤之；镇、道或时为所挟。有巡抚，则此技悉穷：其便七。台民游惰可恶，而戆直实可怜。所以常闻蠢动者，始由官以吏役为爪牙、吏役以民为鱼肉；继则民以官为仇雠，词讼不清而械斗、扎厝之端起，奸宄得志而竖旗聚众之势成。有巡抚，则能豫拔乱本而塞祸源：其便八。况开地伊始，地势殊异；成法难拘，可以因心裁酌：其便九。新建郡邑、骤立营堡，无地不需人才；丞倅、将领，可以随时札调：其便十。设官分职，有宜经久者、有属权宜者；随事增革，不至廪食之虚糜：其便十有一。开煤、炼铁，有第资民力者、有宜参用洋机者；就近察勘，可以择地而兴利：其便十有二。夫台地向称饶沃，久为异族所垂涎；今虽外患暂平，旁人仍眈眈虎视。未雨绸缪之计，正在斯时。而山前、山后其当变革者、当创建者，非十数年不可成功；而化番为民，尤非渐渍优柔，不能浑然无间。与其苟且仓皇、徒滋流弊，不如先得一主持大局者，事事得以纲举目张，为我国家亿万年之计。况年来洋务日密，偏重在于东南。台湾海外孤悬，七省以为门户；其关系非轻。欲固地险，在得民心；欲得民心，先修吏治、营政。而整顿吏治、营政之权，操之督、抚；总督兼辖浙江，移驻不如巡抚之便。臣等明知地属封疆、事关更制，非部民属吏所应越陈；而夙夜深思，为台民计、为闽省计、为沿海筹防计，有不得不出于此者』。上悉如所请。十二月，台事粗定，乃内渡。未几，狮头社凶番狙杀游击王开俊；光绪元年正月，又东渡讨平之。故例：禁内地民人偷渡，台民私入番者治罪；葆桢奏准尽弛旧禁，以广招徕。 

