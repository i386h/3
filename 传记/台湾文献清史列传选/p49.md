<!-- { "loadSidebar": true } -->
　　光绪元年，移驻西宁。二十一年二月，卒。遣疏入，谕曰：『已故遇缺题奏提督、前任总兵刘明镫，于咸丰同治年间随同左宗棠转战江、浙、陕、甘等省，迭克名城，卓著功绩。着准其照军营立功后病故例，赐恤；生平战功事迹，并着宣付史馆立传：以彰劳勚』。寻赐祭葬。

　　－－见原书卷六十「新办大臣传」（四）。

　　英桂

　　英桂，赫舍哩氏；满洲正蓝旗人，原隶包衣。道光元年翻译举人，考取内阁中书。四年，充军机章京。七年，因回疆底定，军机奖叙，遇有中书缺出即补。八年正月，补官。二月，充方略馆收掌官。十一月，升侍读。十二年，充国史馆提调官。

　　十四年二月，京察一等，记名以道、府用。十月，授山东青州府知府。十六年，兼护登莱青道。十八年，因前护道篆失察潍县教匪马刚滋事，降一级调用，仍留山东以同知差遣。二十年，补莱州府同知；旋署青州府知府。二十一年，丁母忧，回旗。二十二年三月，百日孝满，回原衙门行走。十月，奉旨外用。二十五年，授四川叙州府知府。二十六年，升山东登莱青道。二十七年，御史王东槐奏参山东地方官玩纵盗贼，查办得实；下部议革英桂职。上加恩，改为革职留任。二十九年，署兖沂曹济道。因抢护黄河险工，下部议叙。三十年，因歼获洋盗出力，赏戴花翎。

　　咸丰二年四月，擢山西按察使；寻署布政使。十月，调山东按察使。三年三月，总办兖州粮台。八月，署布政使。九月，超擢河南巡抚。时粤匪窜扰湖北，河南戒严；英桂驰抵南阳筹防，因疏言『南阳接壤荆、襄，须择要防御。臣原调兵勇一时未能会齐，先派南阳总兵柏山调集弁兵千名赴新野驻扎；并严催原调兵勇克期赶到，分布唐县、邓州两路』。报闻。十一月，请裁布政使衙门都事一缺；下部议行。四年正月，粤匪由直隶独流败窜河间，英桂奏请带兵赴河北严防。嗣侦知湖北贼船千余集汉口、安徽六安州为贼窜踞，均与豫省毗连；仍请暂驻汝宁，督防南路。谕曰：『汝能随机应变，不致拘泥，甚是。楚省尤关紧要，着迅速探听武昌信息驰奏』。三月，因湖北德安、应山相继失守，英桂饬柏山带兵驰往堵剿；并饬臬司林扬祖带勇前赴归德，会同已革两广总督徐广缙、两江总督牛鉴互为应援。又以兵力不敷，请敕西安将军舒伦保赴归德防守。五月，奏劾柏山欺朦巧饰，请革职。均从之。十二月，以捐输军饷，下部优叙。五年正月，密县土匪张大鳌等滋事，英桂派员擒斩之。四月，因河南应运漕粮逾限未到、复因协甘兵饷欠解过多，下部议处。五月，奏「匪捻攻陷息县、光山两城，旋即收复，并擒获捻首易添富等，伏莽肃清」；优诏嘉奖。七月，因兰阳汛黄水漫口，自请议处；得旨宽免。旋筹银五万两，派员分路抚恤灾民。十月，复奉旨：『发内帑银三万两，交英桂体察情形，妥为筹办』。先是，卫辉府属有联庄会匪藉团练为名，聚众抗官；至是，奏言：『已将首犯拏获，余匪敛迹。究其致乱之由，绿有教职、汛弁从中庇护，挟制印官，以致刁徒积恶日甚。请将教职左鹏程等分别革职撤任』。寻奉谕曰：『前因河南正额钱榖之外，有河工加价一款，甚为民累；降旨加恩蠲免。兹据英桂奏：「河北三府自解散联庄会，除暴安良，闾阎乐业；交纳钱粮，亦日有起色」。可见小民具有天良；如果各州县勤恤民隐，原不难革薄从忠。见在抗粮首恶各犯业经按律惩治，着该抚督饬所属晓谕愚民：所有从前被胁之人既悔罪安分，概行免究。如尚有愍不畏法、阳奉阴违者，亦不得不严行查办。或有不肖官吏浮收勒派、罔恤民艰，并着该抚严参惩处』。时捻首张落刑窜踞雉河集一带，上命英桂驰赴归德督办三省军务，所有江苏、安徽兵勇及湖南提督武隆额一军悉归节制。六年二月，张落刑窜至归德府之榖熟集，英桂饬总兵邱联恩等迎击；败之，杀贼无算。未几，官兵败于蔡道口东，贼偪府城；英桂自请严议。上加恩改为交部议处；寻命已革都察院左副都御史袁甲三会同英桂剿办。时贼分股回窜皖境，归德之围暂解；旋又以大股来犯，官军合力破之，毁其垒，毙捻首苏添幅、伪军师刘鳌，并歼张落刑之侄张海。捷闻，得旨嘉奖。八月，贼复踞雉河，分窜涡河；英桂督军击败之。时上以英桂督办三省剿匪事宜，未能躬履行间、出境调度，以致匪踪回窜，日久无功；下部议革职，命暂行留任。七年，贼踞三河尖，官军连战皆捷；追至颍上，复大败之。八年正月，拏获教匪首逆陈汰安并其党王庭贞等，置之法。三月，因病请假回省。八月，调补山西巡抚。

　　十年正月，因前在河南巡抚任欠解京饷为数甚巨，降二级留任。八月，外人犯顺，京师戒严；英桂带兵入卫。十月，回任。十一月，因户部奏参山西等省欠解京饷延不报解，降三品顶戴，仍下部议处。十二月，丁父忧，赏假百日，回京穿孝。十一年二月，山西欠饷解清，赏还二品顶戴。四月，假满回任。十一月，疏言：『晋省蒲、解、绛、潞、泽、辽、平七府州与豫、秦接壤之处，其间山口错杂，河岸纷歧；每遇邻氛告警，仓卒征调，辗转需时。及贼踪远去，又须撤令归营，往返驰驱，疲于奔命；而州县供应之费，亦属不赀。莫若裁腹地之有余，补沿边之不足，为一劳永逸之计。共拟添专营三处，专汛五处，改汛为营两处，酌裁大同镇马步守兵三千名、太原镇西路各营六百名；所设将弁，即在大同、太原两镇事简营分移裁添改，统归太原镇考核』。报闻。同治元年三月，因山西应解京饷均能无误，下部优叙。时甘肃回匪攻陷惠安堡，偪近宁夏花马池；英桂因疏言：『晋省自设防以来，频年征调，致大同镇标兵仅余二千余名。该镇回民居多，际此陕、甘逆回滋扰，北则口外各厅、东则河保一带均虞煽惑。请旨饬令副都统德楞额移师山右、驻扎大同，以备不虞』。从之。十一月，上命荆州将军多隆阿督办陕西军务。时钦差大臣胜保革职拏问，多隆阿代领其众，多所裁撤；其部将宋景诗复叛。英桂疏言：『胜保旧部虽多乌合降众，亦有久经战阵之士。多隆阿谓日久无功，难期得力，因而撤遣；然操之未免过急。计到营旬日，遣归七起。深恐各勇穷无所归，乘机为乱；不独宋景诗一队为可虑也。前读谕旨：胜保将士如能随同立功，仍准一体保奏。见西安营中尚有胜保旧部，尤须妥为布置。臣与多隆阿函札往来，意见并无不合；惟察其办事，果勇有余，精细似尚未足。请饬湖广总督官文择明干稳练、素与多隆阿意气相投大员二人参赞陕西军务，以期同心协力，迅奏肤功』。报闻。

　　二年十月，擢福州将军。十二月，入觐，赐紫禁城骑马。三年正月，因前在山西倡捐京仓米价银两，下部优叙。二月，谕曰：『英桂系贝子载容包衣人，见经补放福州将军；着加恩抬入正蓝旗满洲』。四月，复以前在巡抚任内审转太榖县民妇员杜氏谋产诬节一案失实，部议降一级调用；上加恩改为降四级留任。六月，抵将军任。五年正月，以捐备兵糈，下部优叙。八月，兼署闽浙总督。六年六月，遵旨酌拨福州驻防官兵移往杭州。十二月，复兼署闽浙总督。七年，实授闽浙总督，兼理福州将军印务。八年，兼署福建巡抚。九年三月，复兼署福建巡抚。先是，天津通商大臣崇厚咨称：『天津见立机器总局制造军火，需用硫磺；令商人卢璧山前赴台湾采买』。英桂奏言：『查淡水厅之芝兰堡金包里等处磺山，地处屯社；内则偪近生番，外则沿海口岸处处可通。经委员查勘并采访舆论，佥谓窒碍良多。旦见在台地情形，更非昔比；一经弛禁，于军火未必有济，转恐别启隐忧。请照旧禁封』。得旨俞允。五月，英桂七十生辰，御书「建节延祺」扁额及文绮等件赐之。九月，会同总理船政大臣沈葆桢奏请酌保水师人才，以资训练；又疏言：『水师之强弱，以船炮为宗；船炮之巧拙，以算学为本。西洋船炮日新月异，愈出愈奇；实则由厘毫丝忽积算而来，算精一分则巧逾十倍。我圣祖仁皇帝天亶聪明，机务余闲，旁及象数；当时儒臣梅文鼎等亲承圣训，类能与西人上下其议论。知中华之心思材力，必不逊美于西洋也。拟请特开算学一科，使家有其书，人自为学』。疏入，部议未行。

　　十年，入觐，授内大臣。十一年四月，兼镶红旗汉军都统。六月，授兵部尚书。七月，管理理藩院事务。十二月，充经筵讲官。十二年三月，命承修普陀峪万年吉地工程。八月，署正白旗汉军都统。十三年三月，兼署正红旗蒙古都统。六月，兼署刑部尚书。七月，充崇文门正监督、总管内务府大臣。八月，调吏部尚书兼步军统领。九月，充覆核朝审大臣。十一月，兼署兵部尚书。十二月，奉皇太后懿旨，恭理穆宗毅皇帝丧仪；调正红旗满洲都统。光绪元年正月，以吏部尚书协办大学士。二月，充实录馆总裁。

　　三月，管理户部三库事务。九月，管理文渊阁事务。二年，署正黄旗满洲都统。三年二月，署镶白旗汉军都统，授体仁阁大学士。四月，充翻译会试正考官。

　　四年正月，因病奏请开缺，赏假两个月。假满，因病仍未痊，复请开缺；命以大学士致仕，赏食全俸。十一月，因乡举重逢，赏加太子少保衔，准预己卯科乡试鹿鸣筵宴，迭奉恩赏神糕暨葛纱等件。五年，卒。遗疏入，谕曰：『致仕大学士英桂，恪慎持躬，老成练达。受先朝知遇之隆，由中书历膺外任，洊陟封圻，督办三省军务。朕御极后，晋擢纶扉；扬历中外，懋着勤劳。前因微痾，赏假调理。嗣因固请开缺，准予致仕，并赏食全俸。兹闻溘逝，悼惜殊深！着赏给陀罗经被，派贝勒载治带领侍卫十员即日前往奠醊。加恩晋赠太子太保衔，照大学士例赐恤，入祀贤良祠。任内一切处分，悉予开复。应得恤典，该衙门察例具奏。伊孙恩钊，着以员外郎用；曾孙鋆惠，着以主事用：以示笃念耆臣至意』。寻赐祭葬，予谥「文勤」。十一月，「穆宗毅皇帝实录」、「圣训」庆成，赐祭一坛。

　　子多龄，候选道；崇龄，礼部郎中。孙恩济，兵部候补员外郎；恩通，户部候补员外郎；恩培，员外郎；恩钊，恩赏员外郎。曾孙鋆惠，恩赏主事；文惠，荫生。

　　－－见原书卷五十二「大臣画一传档后编」（八）。

　　文煜

