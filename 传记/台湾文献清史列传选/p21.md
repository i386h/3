<!-- { "loadSidebar": true } -->
　　十九年四月，精忠疏请入觐；得旨以马九玉为福州将军，辖藩下兵。八月，昭忠、聚忠并疏劾精忠。精忠至，上允王大臣等所请，以前此留中诸疏下法司勘问。精忠辨：『归顺后，绝无叛志』；法司以鸿弼等首词可按，且有昭忠、聚忠劾奏，精忠应革王爵，与其子显祚及曾养性、白显忠等俱磔死，家口籍没。上命系精忠，俟鸿弼等及逆党俱至京再核议以奏。寻遣聚忠赴福州，以「罪不株连」晓谕藩属，并迁精忠家属归旗。是年，之信为藩属首悖逆，伏诛。明年十月，大兵平云南，三桂孙世璠及其党俱殄灭；诏撤旧隶精忠藩下官职之在浙、闽者还京，九玉亦解任归旗。给事中姚祖顼、御史孙必振交章言三桂宜戮尸，精忠及逆党罪状应按律拟磔；上询廷臣，欲予宽减。大学士明珠奏言：『精忠罪，较之信尤为重大。之信不过纵酒行凶，口出妄言；精忠负恩谋反，且与安亲王书多狂悖语，情无可贷。当敕法司明正典刑』。于是精忠与曾养性、白显忠、江元勋、刘进忠、徐文耀、王世瑜、王振邦、蒋得■〈车宏〉并磔于市，悬首示众；显祚及祖宏勋、司定猷、黄国瑞、林芳孙、廖廷云、李似桂、夏季旺、吕应斗、陈仪、陈斌、武灏、沈伟、郭景汾、罗万里等咸伏诛，籍其家。

　　－－见原书卷八十「逆臣传」。

　　尚可喜

　　尚可喜，辽东人。父学礼，明东江游击，战殁于楼子山。

　　崇祯初，可喜为广鹿岛副将。值皮岛兵乱，总兵黄龙不能制，可喜率兵入皮岛，斩乱者；龙镇岛如故。及龙以旅顺之战死，沈世魁代。部校王庭瑞、袁安邦等构可喜，诬以罪；世魁檄可喜赴皮岛。舟发广鹿，风大作，不克进。世魁檄愈急，可喜心疑；侦得其情，叹曰：『吾家世捐驱报国，娼嫉者反欲挤之死地耶』？遂还据广鹿，遣部校卢可用、金玉奎赴我朝纳款；时天聪七年十二月也。上遣使，赍貂皮赉之。八年正月，可喜举兵略定长山、石城二邑，擒明副将二，合众数千户，携军器、辎重航海来归；命安辑于海城，赡给糗粮、牲畜，并以我兵征旅顺时所获可喜亲党二十七人与之。四月，诏至盛京，赐敕印，授总兵，军营纛旗以皂镶白，号「天助兵」。寻从征明，由宣化入边；至代州，俘获甚众。崇德元年四月，封智顺王。十二月，从征朝鲜。明年，朝鲜降，可喜乘其战舰取明皮岛，斩世魁；赉蟒服、金银、带币。有家僮讦其私得人户、金帛、牲畜，法司以奏；谕曰：『此岂王自得，必散于众兵耳；其勿讯』！三年，从征明锦州，屡攻台堡，更番驻牧，遇敌辄败之。七年，锦州下，赐所俘及降户。可喜奏请以部众归隶汉军，于是隶镶蓝旗。八年，随郑亲王济尔哈朗征明，取中后所、前屯卫。

　　顺治元年四月，随睿亲王多尔衮入山海关，击败流贼李自成；追至望都，斩贼将榖可成等。十月，上御皇极门，宴赉之。寻随英亲王阿济格讨流贼，出边趋绥德。二年二月，英亲王驻师米脂。时自成兄子锦踞延安，可喜议令诸军分攻旁邑，断贼援应；独简精兵攻克延安城，锦窜遁。会豫亲王多铎已破潼关、定西安，可喜奉诏与英亲王追剿自成；分兵攻克郧阳、荆州、襄阳诸郡，降贼将王光恩、苗时化等。复与英亲王合兵下九江，闻自成窜死九宫山，乃班师；赐朝服、良马，还镇海城。

　　三年八月，同恭顺王孔有德、怀顺王耿仲明征湖南。自成之窜死也，李锦与其党郝摇旗、王进才等拥众数十万，走长沙、常德降于明桂王朱由榔，分据湖南郡邑。可喜至岳州，击走摇旗于道州；有德、仲明分克衡州，击败锦。至长沙，击败进才；复攻取桂阳、宝庆、武冈诸郡邑，湖南底定。五年九月，凯旋；赉黑狐紫貂冠服、彩帛、鞍马、黄金二百两、白金二千两。

　　六年五月，改封平南王，赐金册、金印，统将士征广东，携家驻守。时广东尚附由榔，可喜至南雄，破其城，斩守将杨杰等三十余员、兵数千。七年正月，克韶州府及清远县，桂王总兵吴六奇等迎降。二月，师次广州，守者于城外密布炮台、城西树木城，浚河三道通海；路泥淖，我兵不能攻击，深壕筑垒困之。值暑雨郁蒸，弓矢解胶，久相持；招降其红旗水师总兵梁标相及党千余，增造战船，别募水师二千参列，以供调遣。

　　桂王总督杜永和、国公陈邦傅、伯马宝等纠众万余迎战，败者再；复招降其总兵郝尚久、黄应杰于潮州、惠州，分遣将士守其地。十月，江西诸路兵赴调者踵至，可喜令军士舍骑徒行，步泥淖、冒矢石奋战，毁其城，据城西楼堞；以炮击城西北隅，城圯，军士毕登，斩守将范承恩及兵民万余，追剿余众至海滨，溺死者无算。奏捷，得旨嘉奖。八年，遣总兵许尔显、徐成功克肇庆、罗定、高州、雷州。时流贼张献忠遗党孙可望、李定国降由榔，自贵州、云南侵广西。九年，桂林、梧州、南宁、平乐、浔州、横州俱为定国所陷，东犯化州、吴川；可喜遣兵赴援，同提督线国安、总兵全节以次恢复。十一年，定国以万余众扰高州、雷州、广州，薄肇庆；可喜统兵至三水县，闻定国围新会，结营山巅，设伏沿江要隘，自率精锐合靖南将军朱玛喇所部禁旅涉险进攻；定国弗能抗，引众遁；伏兵邀击之，斩杀过半。复遣副都统毕力克图等追剿至横州，所过郡邑悉复。十三年，赐敕记功，岁增藩俸千两。是时粤地皆隶版图，而土贼间作，且遥结「海贼」郑成功为海滨郡邑患。十七年，伪将军邓耀入踞海康；可喜发兵剿之，耀遁走交趾。伪寨长萧国隆既降很叛，纠其党洪彪、周祥、方泰、陈期新等分据恩平、开平、阳春、阳江之山寨，劫掠广州、肇庆；可喜遣兵剿平山寨，擒斩彪、祥、泰、期新及贼众千余；国隆穷蹙，投水死。有周玉者，番禺蜑户也，党甚众；其缯船数百，三帆八棹，冲浪若飞。玉纠之习水战，助「海寇」；可喜募从征，署玉为游击。十八年，议迁沿海居民于内地，俾避寇扰；大吏令尽撤缯船泊港■〈氵义〉，迁其孥于城邑。玉遂纠党为乱，自称「恢粤将军」，以林辅邦为军师；所至焚掠，残破顺德县。可喜发兵剿之，斩级二千余，擒玉及辅邦，余党谭琳高、黄明初等窜据东涌海岛；可喜檄水师进剿，琳高就擒，乱乃定。康熙三年，碣石总兵苏利叛；可喜统兵征讨，战于海丰，阵斩之，歼贼众数千，复碣石卫城。叙功，复加岁俸千两。四年三月，谕曰：『近闻广东人民为王属下兵丁扰害，失其生理；此皆将领不体王意，或倚为王亲戚，以小民易欺，惟图利己，恣行不法之故。自今务严加约束，以副委任』。十年，疏称有疾，请令长子之信代理军事；诏如所请。

　　十二年三月，疏请以两佐领甲兵及藩属孤寡老幼自随，归老辽东海城；奉旨：『览奏具见恭谨，能知大体朕心，深为喜悦』！疏下户、兵二部议，令率诸子藩属十五佐领悉移归。十一月，逆藩吴三桂反；诏停撤藩，仍留镇。三桂以逆书诱叛，可喜执其使，以逆书呈奏。十三年三月，逆藩耿精忠据福建反；广西将军孙延龄亦叛，踞桂林。可喜获延龄檄，有「三藩并变」之语；上疏言：『臣与耿精忠为婚姻，今精忠反，不能不踧踖于中；惟捐躯矢志，竭力保固岭南，以表臣始终之诚』。又言：『吴三桂遣贼兵二万屯黄沙河，若与孙延龄兵联合，势益猖獗；请就近移师，同臣剿贼』。谕曰：『王累朝旧勋，性笃忠贞，朕心久已洞悉。览奏披沥悃忱，深为可嘉！其益殚心进剿，以副倚任』。命大军之驻江西者，分遣会剿。四月，潮州总兵刘进忠叛附精忠；可喜令次子都统之孝讨之。疏言：『臣众子中，惟之孝堪继臣职。至军机事宜，虽衰老，尚能指挥调度，不致有误封疆』。十月，谕曰：「王为国抒忠，厥功懋着。当兹军兴之际，督、提、抚、镇以下俱听王节制，文武官员听选补奏闻；一切调遣兵马及招抚事宜，亦听王酌行』。十四年正月，封可喜平南亲王，之孝授平南大将军。是时简亲王喇布统师江西，因三桂、精忠结连为寇，未能以重兵达粤，粤东之连州、惠州、博罗、河源、长宁、龙门、增城、从化土贼蠢动；可喜发兵征剿，屡奏捷。刘进忠求援于「海贼」郑锦，遣贼万余助之，势猖獗；叛镇祖泽清陷高州，引广西贼众连陷雷州及德庆、开建、电白诸邑。可喜连章告急，诏趣简亲王遣兵速进。十五年正月，复言：『臣病日剧，臣子之孝出兵潮州，恐省城或有不测；请遣威望大臣驻镇』！疏入，谕曰：『王实心为国，计虑周详。朕与王，情同父子、谊若手足；览疏未竟，朕心恻然！但王驻镇日久，措置咸宜，军民依赖；若必遣大臣，恐事未周知。王可于诸子中择才略素著者，遣赴潮州理军务；大将军尚之孝回省城，侍王左右，捍卫封守。王其加意调护，以慰朕念』。谕未及至粤，三桂驱贼逼肇庆，诱之信从逆。可喜卧疾弗能制，愤甚，自缢；左右解之苏，遂不起。十月，卒。

　　十六年，之信归顺，迎大军入粤，袭父爵；之孝还京。敕部议可喜恤典，谥「敬」。二十年五月，谕廷臣曰：『尚可喜当阖城皆叛，矢志不移。临殁，犹被服太宗文皇帝所赐朝衣，言死后必葬于海城，魂魄有知，仍事先帝。其忠诚之心，始终无二。今尚之孝往迎骸骨，俟至都门，即以奏闻』。九月，榇至丁字沽，遣内大臣、学士、侍卫各一员往奠；谕曰：『王素笃忠贞；人尽如王，天下安得有事！朕又念王至老怀诚，克殚忠荩，殊伤悼之！赐白金八千两，葬海城，文碑墓道」。之信寻论罪，除爵，家属俱归旗。诏以可喜昔年海城田宅赐其第七子之隆，设佐领二，以其一为可喜守墓。之隆官至领侍卫内大臣（之信、之孝各有传）。

　　－－见原书卷七十八「贰臣传」（甲）。

　　尚之信

　　尚之信，汉军镶蓝旗人；平南王可喜长子。幼随父镇所；年十九，可喜遣入侍。世祖章皇帝念可喜功多，授之信秩与公爵同。

