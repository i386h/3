<!-- { "loadSidebar": true } -->
　　十年闰五月，卒。遗疏入，谕曰：『前任两江总督李宗羲，由州县洊擢封圻，勤劳素着。前因患病，准予开缺调理。兹闻溘逝，悼惜殊深！李宗羲，着照总督例赐恤。任内一切处分，悉予开复。应得恤典，该衙门察例具奏』。寻赐祭葬。十一年，兵部尚书彭玉麟奏言：『宗羲由知县洊擢封圻，所在着声。请举其卓卓者言之：署两淮盐运使时，淮南盐艘乱后改道泰兴，河浅难运；宗羲于瓜洲之东别浚新河一千五百余丈，沿河筑坝、坝内浚塘曰新河塘。于是旧河可屯小船、沿江可建仓栈，外江停泊盐艘，永无风涛之险：至今商民赖之。为江宁藩司时，大难初平，宗羲创招垦法，以安残黎；图籍无存，请无论民卫丁漕，按各县科则酌中折征钱文以应正供、助军需：民皆以为便。清水潭决口，筹款办工赈活三十余万人。淮军剿捻，北行督办后路粮台；岁给饷需四百余万，大功以成。巡抚山西时，回逆方炽，晋省屏蔽畿疆，关系綦重；宗羲添募勇丁五千，择要扼扎。冰桥凝结时，回匪三次抢渡；均力击却之。及总督两江，以其俗尚华靡，黜浮崇实，力挽浇风。讲求海防，广置船炮；以苏、松门户吴淞为最要，长江关键江阴为最先，镇江之焦山、象山、江宁之乌龙山均为长江险要之区，酌于各处创建炮台，至今遂为重镇：其行政之可称者如此。黄河石庄户决口，山东大吏以防范诿诸下游。宗羲言「自克宣防之方，不外审地形、顺水性，未有上游决口不堵而下游能防范者」；力疏争之，卒如其议而河患以塞。洋人以吴淞涨沙晓渎，总署议行挑穵。宗羲上书极言不可，逐层辩论，实关海防形势。水利大局；事得不行：其遇事之有执如此。宗羲内行纯笃，已故豫抚严树森曾以其孝行特荐于朝。从事军中，每遇保荐，辄辞不与；大府以介之推目之。尝以卓荐，分发湖北差遣委用；宗羲力请回皖不能得，大吏委令代理荆州府事，力辞之。时兵燹之余，鄂粗完善，皖则糜烂已极；或谓「既改官湖北，即任荆州何害」！宗羲则谓「先以皖员乞病，不仕则已，仕则必仍归皖。不得曰鄂安而皖危、鄂肥而皖瘠也；荆州虽善地，于心能安乎」！其制行之不苟如此。臣考之舆论、质所见闻，略得其真。窃谓宗羲节概置之古名臣中，殆可无愧！请将宗羲历官政绩事实宣付史馆立传』。诏如所请。

　　子本方，举人、花翎兵部郎中。

　　－－见原书卷五十四「大臣画一传档后编」（十）。

　　文祥

　　文祥，瓜尔佳氏；盛京正红旗满洲人。道光二十五年进士，以主事用，分工部。二十九年，补官。咸丰四年，升员外郎。五年五月，以巡防出力，加知府衔，赏戴花翎。六月，验收海运漕粮叙功，加道衔。十月，升郎中。十一月，以襄办孝静康慈皇后丧仪，赏三品顶戴。六年，京察一等，记名以道、府用；因亲老，乞留京供职。七年二月，授太仆寺少卿。十二月，擢詹事府詹事。八年正月，充日讲起居注官。三月，署刑部左侍郎；寻迁内阁学士兼礼部侍郎衔。四月，署镶黄旗汉军副都统。五月，命在军机大臣上学习行走。六月，补礼部右侍郎。七月，充署经筵讲官。八月，署户部右侍郎兼管钱法堂事务。十月，恭送仁宗睿皇帝圣容、「宣宗成皇帝实录」、「圣训」诣盛京供奉尊藏，下部议叙；寻赐紫禁城骑马。十二月，调吏部右侍郎。九年二月，授镶红旗蒙古副都统，充前引大臣。三月，充会试知贡举。八月，复署户部右侍郎兼管钱法堂事务。十月，命在军机大臣上行走，调工部右侍郎兼管钱法堂事务；寻调镶蓝旗满洲副都统。十一月，调户部左侍郎兼管三库事务。十年正月，上三旬万寿，赏加一级。三月，署工部右侍郎兼管钱法堂事务，充对引大臣。五月，充朝考阅卷大臣，授左翼总兵。

　　时英、法二国犯顺，入天津海口；钦差大臣科尔沁亲主僧格林沁退驻通州。七月，上降亲统六师朱谕；适僧格林沁密疏请幸木兰，命王大臣会议。文祥以「通州地异澶渊、人无寇准，非万全之道；木兰又无险可扼，我能至，彼亦能至」。与大学士贾桢等力持不可。文祥复独请召对，再三吁留。退偕军机大臣吏部左侍郎匡源、署吏部右侍郎杜翰具疏极言利害，请罢木兰之议，尽撤所调车马；并请上特降谕旨，宣示中外。八月，上幸木兰，留署步军统领。九月，圆明园火，土匪肆扰；命署圆明园八旗包衣、三旗印钥，调兵严捕，仍随恭亲王辨抚局。文祥虑事繁难兼顾，辞步军统领；允之。洋兵退，疏请定期回銮，以安人心。十月，署正蓝旗护军统领。通商条约既定，上以文祥出入敌营、备历艰险，于洋人非分之求，侃侃直言、折之以理使心服；下部优叙。十二月，偕恭亲王等通筹洋务全局，奏言：『洋人之强悍，萌于嘉庆年间；迨江宁换约，鸱张弥甚。至本年直入京城，要挟狂悖，夷祸之烈极矣。论者引历代夷患为前车之鉴，专意用剿。然揆时度势，各国以英为强悍、俄为叵测，而法、美从而阴附之。窃谓大沽未败以前，其时可剿而亦可抚；大沽既败而后，其势能抚而不能剿。至洋人入城，战守一无足恃，则剿亦害、抚亦害。就两者轻重论之，不得不权宜以救目前之急。自换约以后，洋人退回天津，纷纷南驶，而所请尚执条约为据。是洋人并不利我土地、人民，犹可以信义笼络，驯服其性；似与前代之事稍异。方今捻炽于北、发炽于南，饷竭兵疲；洋人乘我虚弱，而为其所制。如不胜其忿而与之为雠，则有旦夕之变；若忘其为害而全不设备，则贻子孙之忧。古人有言：「以和好为权宜，以战守为实事」；洵笃论也。今日之势，发、捻交乘，心腹之害也。俄国壤地相接，有蚕食上国之志；肘腋之忧也。英国志在通商，暴虐无人理；不为限制，则无以自文：肢体之患也。故灭发、捻为先，治俄次之，治英又次之。惟有隐消其鸷疾之气，而未可遽张以挞发之威。倘天心悔祸、贼匪渐平，则以皇上之圣明，臣等竭其颛蒙之力，必能有所补救。若就目前之计，按照条约不使稍有侵越，外效信睦而隐示羁縻；数年间，即偶有要求，尚不遽为大害。因拟善后章程六条：一、京师总理各国事务衙门，以王大臣领之，军机大臣兼领其事，选章京满、汉各八人轮直。俟军务定，各国事简，仍归军机处办理，以符旧制。一、分设南北口岸大臣。牛庄、天津、登州三口，暂设办理通商大臣，驻天津。五口钦差大臣旧隶两江总督，新增内江、闽、广口岸，事益繁；曾国藩方在军，仍暂令薜焕署理，驻上海。吉林、黑龙江边境，俄人越界侵占，久匿不报；令将军等履勘以闻。一、天津关税，以三口通商大臣主之；牛庄仍归山海关监督，听通商大臣统辖。新立通州口岸，应派员专理。镇江、九江、汉口、琼州、潮州、台湾、淡水诸口岸，由各督、抚会上海钦差大臣遴员司其事。俄国新议行货之库伦、喀什噶尔、张家口并旧通商之恰克图、塔尔巴哈台等处，定约为乌苏里、绥芬河各所不纳税；请下伊犁将军各大臣监督，悉心榷课，核实备用。并以洋税扣归二成，请酌给官吏办公经费。一、各省办理外国事件，将军、督、抚互相知照，以免歧误。一、广东、上海各择通外国语言、文字者二人来京，仿俄罗斯馆教习例，选八旗子弟年十三、四以下者学习。两年后，考其勤惰，有成者优奖。一、各海口内外商情并外国新闻纸，按月咨报总理各国事务衙门备核』。均如所议行。复密疏请练八旗兵丁，略言：『制敌在乎自强，自强必先练兵。比者抚局虽成，而国威未振；宜亟图振兴，使彼顺则可以相安、逆则可以有备。况发、捻交乘，尤宜速图剿办；内患能除，外侮自绝。请筹款添置火器营枪炮，给八旗丁演习；选闲散余丁别立营伍，专习技艺、抬枪。并请敕僧格林沁举知兵将弁一人来京，督率训练』。上韪之，遂立神机营。文祥又奏言：『自办理抚局以来，于外省军情见闻渐少；而深维大局，忧心如焚。窃谓今之患，外有四夷，内有发、捻；兵疲饷竭，在在为难。然洋人桀骜，竭力抚绥，尚不至遽有变局。而发逆蹂躏东南数省，仅恃有淮、扬一线之隔；捻匪则出没三省间，蔓延徐、宿，近更扰及山东金乡、鱼台一带，僧格林沁军有羊山集之挫。比虽小胜，然匪踪飘忽，直隶一带空虚。僧格林沁兵行，后路尚形单薄；胜保所部，多未经行阵。抚局既定而未敢遽撤者，一以弹压土匪、一以防东省之匪阑入直境，藉此为僧格林沁后路策应也。夫僧格林沁与士卒同甘苦，并能调度一切机宜；然其势亦孤立无援。胜保勇敢有余，而审慎不足；且同为统兵大臣，未肯相下。是僧格林沁军必得良将劲卒赞助援应，方无意外之失。良将一时难得；窃忆前任副都统富明阿、西宁镇总兵成明从军江北，素号得力，因养伤回旗；如病痊，请特旨录用，或发僧格林沁军营领队击贼、或留京师训练旗兵。并请命各统兵大臣选带队得力者保奏存记，酌量调遣，用资御侮。再，湖南巡抚骆秉章近因石逆回窜，暂缓赴川；而川省贼势益张，文武皆不知兵。伏思前任云贵总督张亮基谋略素优，以病开缺；因滇事棘手，托词引退。若移之川省，或能展其才猷；且川省安，滇省亦易就理。又前任江西九江道沈葆桢、湖北候补知县刘蓉，均才堪大用；请敕胡林翼察其能任何任，奏恳破格录用』。上嘉纳焉。

　　十一年二月，授右翼前锋统领。三月，署镶黄旗满洲都统；寻充总理各国事务大臣。七月，充崇文门副监督。文宗显皇帝升遐、穆宗毅皇帝御极，文祥请解枢务；命仍在军机大臣上行走。十月，偕王大臣等奏请两宫皇太后垂帘听政，并议章程、礼节；寻充实录馆副总裁。十二月，充经筵讲官，管理神机营事务。同治元年正月，迁都察院左都御史、正白旗蒙古都统。二月，管理国子监事务。三月，署工部尚书，管理火药局；命恭理丧仪。四月，充总管内务府大臣。五月，署镶白旗满洲都统。六月，署兵部尚书，充拔贡朝考阅卷大臣。七月，管理向导处事务。闰八月，授工部尚书，兼署兵部尚书。九月，恭送文宗显皇帝、孝德显皇后梓宫奉移山陵礼成，赏加三级。二年四月，充朝考阅卷大臣。十二月，管理理藩院事务。初，江苏、浙江省城克复，上屡欲加恩枢臣，均再三辞；上重违其意。三年六月，江宁复，首逆就殄；七月，捷至，谕「枢臣同心辅治，宜予优奖」；文祥仍固辞。上鉴其诚，赏太子太保衔、侄凯肇员外郎。寻署正黄旗汉军都统。十月，充阅兵大臣。

