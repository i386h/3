<!-- { "loadSidebar": true } -->
　　是年九月，之信赐死广州，永祥、士选优叙擢用；世雄以不先举发，坐杖流。上复传谕宜昌阿曰：『尚之信虽经犯法，其妻子不可凌辱，应遣人护送还京。向闻广东有大市、小市之利，经藩下人霸占；可会同巡抚详察，仍归民间。其藩下所收私税，每岁不下数百万；当尽充国赋，以佐军需。又各省商贩欲倚藩下投入者甚多，应察出，各复其旧」。寻命改隶藩下十五佐领于汉军，驻广东；别设将军、副都统辖之。之信亲属，俱归旗。

　　－－见原书卷八十「逆臣传」。

　　尚之孝

　　尚之孝，汉军镶蓝旗人；尚可喜次子。幼随父于镇所；康熙十三年，任藩下都统。值逆藩吴三桂、耿精忠反，潮州总兵刘进忠应之，踞城叛；可喜令之孝率兵讨进忠。先是，可喜欲以长子之信袭其平南王爵；至是，恶之信酗酒、嗜杀，因疏陈之孝「律己端慎、驭下宽厚」，堪嗣职。圣祖仁皇帝命之孝袭封平南王，之孝畏之信，启巡抚刘秉衡为之奏辞；部议令可喜如旧理事，俟贼平，以之孝袭。时普宁为进忠党刘斌所踞，知县段藻佯附贼，潜遣人请兵，约为内应；之孝诱斌出城迎战，藻闭门绝贼，我兵奋击败贼，斌窜走，之孝复普宁。进征潮州，进忠纠众抗拒；我兵三战皆捷，阵斩伪副将陈琏及贼兵千余，又攻克东津、笔架山、洗马桥贼营。

　　十四年，诏授之孝平南大将军。之孝围潮州岁余，进忠求援于「海敌」郑锦，锦遣伪总统刘国轩引贼万余助进忠；我兵战失利，之孝退驻惠州。

　　十五年，可喜以疾剧入奏，上命之孝还广州视疾，代理藩务。之孝未闻命，之信已降三桂，胁之孝撤兵弃惠州；之孝弗与抗，解兵柄，侍可喜疾。及可喜卒，仍闲居广州。十六年，之信归顺，袭父爵；之孝还京，命列内大臣。之孝疏言：『臣诣阙待罪，分当诛戮，乃蒙恩宽宥；愿募兵三千，备军械，剿贼自效』。廷议如所请，俟募兵数足，分为三营，设将校、给以俸禄，赴简亲王喇布军供调遣；于是诏授之孝宣义将军。

　　十七年，之孝率兵至江西；时三桂余党犹分踞吉安、赣州山寨，之孝与总兵许盛会师进剿，多斩获。十八年，招降伪总兵林兴隆、伪副将王国赞等二十余员、兵六千余。伪将军杨一豹、江机由广信寇掠建宁、邵武，之孝奉诏赴福建会剿；师至汀州，一豹等降于康亲王杰书军，之孝还江西。

　　十九年，江西平；命之孝还京，以所募兵留充江西绿旗营伍。是年九月，之信以悖逆赐死广州，法司议之孝应连坐；诏免之，仍随内大臣班入直。二十年五月，请迎其父骸骨于广州，归葬海城；得旨俞允。二十二年，议政大臣等追论之孝当之信叛时不能讨贼；迩者藉词葬父，久留海城，又奏请欲守陵寝，计图宴逸：应革职衔，与其子弟并籍入内务府。诏从宽，止削其职。

　　三十五年正月，卒；年五十有七。

　　子崇坦，官至镶红旗汉军副都统。

　　－－见原书卷五「大臣画一传档正编」（二）。

　　曾养性（刘秉政）

　　曾养性，奉天人。初从耿继茂征广东，隶靖南王藩下，累官副都统。继茂移藩福建，养性从破「海贼」于厦门。

　　康熙十一年，授藩下左翼总兵官。十三年三月，耿精忠反，巡抚刘秉政从逆；精忠以养性为伪都督，连陷福宁诸州县。养性率贼万余犯浙江之平阳，游击司定猷缚总兵蔡朝佐迎降，遂据平阳。五月，潜师渡飞云江，攻瑞安不下，转踰桐岭；游击魏万侯迎战败死，养性进屯温州城外西山。六月，温州镇总兵祖宏勋通贼，巡道陈丹赤、永嘉县知县马琾遇害；养性入据城，伪加宏勋威远将军。聚众十万，趋台州；过乐清，攻破之。长驱下天台、仙居及绍兴之嵊县，布伪札、宁海、象山、新昌、余姚土寇蜂起；养性伪授鲁朝全为总兵、褚楚白都督，使踞大岚山，扰绍兴、宁波；养性分遣贼犯金华，自犯黄岩。九月，黄岩陷，总兵阿尔泰从贼。十月，养性偕伪都督周列等率贼二万余自常山犯衢州，将军赉塔、总督李之芳分路奋击，大破之；十一月，复犯衢州，仍败之。十二月，养性偕伪总兵徐尚朝等率马步贼三万、土寇二万攻金华，副都统玛哈达、总兵陈世凯迎战于积道山，破其木城，杀贼二万余；养性退据天台。十四年三月，养性率伪总兵八人、骑六千、步卒数万南至长石岭、北至三江延袤数十里连屯二十五营，复遣贼将朱飞熊率水师万余、舟三百余艘泊小梁山下。四月，将军傅喇哈进击之，斩飞熊；养性退据茂平岭，扼险抗拒。五月，巡道许宏勋、绍兴协都司王得福剿大岚山贼，招降楚白，斩朝全；养性失援。八月，傅喇哈自土木岭间道济师，出茂平岭背，贼惊溃；乘胜趋黄岩，养性弃营，据城拒守。傅喇哈进围其城，养性夜突围，走温州；余贼以城降。乘胜复乐清，从柟溪沿山至青田渡江，向温州，养性遣贼迎战于上塘；转战至线障，遇伏横击之，贼首尾不相顾，溃走。养性乃浚温州城河，坼民居、增战具，固守不下；傅喇哈围之。十五年二月，夜犯大营。傅喇哈先营山上，令诸军谨守；及曙，分兵下山奋击，阵斩伪都督孙可得、伪总兵李节等，贼大败。追至将军桥及灰桥，扼其归路；贼尽堕水中，斩首二万余。养性堕马，浮水逃入城困守，不能复出。

　　九月，养性闻大兵入福建，精忠降；势迫无所归。十月朔，率众以城降。十二月，自温州率兵至福州，仍为藩下总兵官。耿聚忠疏劾精忠，并劾养性；旋随精忠还京。二十一年正月，养性磔死，宏勋、定猷并伏诛。

　　秉政，汉军正红旗人。初为直隶鸡泽知县；顺治九年行取，授云南道监察御史。十五年，迁太仆寺少卿。十六年，转左通政；寻擢宁夏巡抚。康熙四年，裁缺；五年，补福建巡抚。附精忠同谋逆，后从精忠出降。逮赴京，道病死；籍其家。

　　－－见原书卷八十「逆臣传」。

　　刘进忠

　　刘进忠，辽东辽阳人。初为明总兵马得功部校；本朝顺治二年，随得功在芜湖迎降。旋从剿福建「海敌」，洊擢靖南王藩下右路镇标副将。康熙三年，迁随征福建中路总兵官。六年，改广东水师左路；寻调广西左江。八年，复调广东潮州。

　　十三年四月，进忠潜通耿精忠，拥兵叛。先是，进忠闻滇、闽有变，遂萌异志；遣其心腹杨希震赴福州纳款，献潮州地，并请假将军印以号召。续顺公沈瑞驻潮知其谋，游击李成功、张善继亦密约共图进忠。至是，沈瑞起兵，巷战兵败，成功等被杀；精忠使漳浦镇总兵官刘炎统兵至，势益张。进忠授宁粤将军伪职，并执瑞及副都统邓光明官兵家属，驱入福建，拘于漳浦。七月，逆党陈奠据程乡；八月，刘斌据普宁：先后为都统尚之孝等所败，复其城。方之孝兵抵潮，进忠窥其移营，辄趦众出犯；之孝败之于新享，分兵克东津、笔架山、洗马桥诸隘。巡抚刘秉权、总兵王国栋亦攻毁潮州城南凰凤州木城，斩伪都督金汉臣，合围潮州。十四年，「海敌」郑锦扰漳、泉，拔之；与精忠有隙，闽、粤路梗。进忠因再用希震策，纳款于锦。锦遣伪总统刘国轩引贼肆掠，伪授进忠伯爵；之孝与战不利，退守惠州。十五年，精忠降，进忠仍拥众观望。

　　十六年三月，福建既定，康亲王杰书奏以将军玛哈达、都统赉塔统兵同精忠进取潮州；进忠穷迫，归顺。上命宥进忠罪，仍为潮州镇总兵官，随大兵进剿；寻授征逆将军。六月，疏言：『臣以辽东武人，历擢潮镇；曷敢一旦背叛，自取灭门。实由续顺公部下都统邓光明等见臣训练，顿生诽谤；乃约游击李成功、张善继率两路兵马钞臣前后，炮矢如雨。臣仓卒应变，亦站队堵御。死亡之际，不暇择人；走险求救，苟延岁月。及闻康亲王奉命到闽，私幸得瞻天日，故差员远输诚款。虽屡经郑之调遣，臣皆按兵不动。抑且漳、泉兵食全资惠、潮，臣随严禁接运；所以漳、泉之众，不战自馁。今幸邀圣明赦愆复职，又加臣为征逆将军，仍带伯衔；可谓荣出非分！自今以往，臣之性命、身家，均为皇上再造。若不据实陈情，是臣既误于前、又复隐讳于后，殆必归诚之心未坚、报效之志未切，臣虽万死不足赎矣』。疏入，报闻。六月，进忠以康亲王杰书招抚文檄潜通吴三桂，召兵自救；为尚之信侦获。上闻，谕曰：『刘进忠中怀诡谲，非实意归诚；可檄康亲王密为之备』。寻又命调其标兵剿贼，移进忠福州。

　　十七年，命来京，其标员率兵赴广西效用。十九年，精忠为部下徐鸿弼举发罪状，事涉进忠，有与「进忠密谈，结为心腹」语；下廷议。逮问得实，诏与精忠同磔于市。

　　－－见原书卷八十「逆臣传」。

　　张国柱（杨遇明、杨富、蔡禄、杨来嘉、王永清）

　　张国柱，奉天铁岭人；明副将。本朝顺治二年，自海道率兵来降。五年二月，授都督佥事，充湖广随征左路总兵官。六年二月，予三等轻车都尉世职。八年闰二月，续顺公沈永忠遣国柱同护军统领马进功剿湖南贼有功，旋从平南王尚可喜复广东郡县。琼州土寇窃发据城，国柱渡海复其城。「海寇」郑成功遣黄梧犯琼州，击破之。十二月，偕总兵南一魁败李定国于南宁，定国走安隆；经略洪承畴令国柱留镇广西。七年（？）十月，授云南永顺镇总兵官。时吴三桂剿李定国于木邦，虑蛮暮、猛密二土司为定国煽惑，令国柱以兵三千屯南甸；未几，定国死。康熙二年十二月，擢云南提督。三年六月，加太子太保。四年四月，迤东土酋王耀祖反，众至数万；国柱发兵讨之。六月，三桂疏言：『土酋王耀祖窥臣远征水西，窃据新兴，僭号「大庆」，谋犯省城；分遣贼党陷易门、宁州、嶍峨，攻昆阳、江川、通海、宜良、弥勒、石屏及临安府城。提督张国柱等调兵分路剿捕，所向克捷』。五年正月，三桂复疏言：『云南诸土酋禄昌贤等作乱，臣同国柱等分兵进剿，平贼寨数十，擒昌贤及其党王翔、张长寿、李成林、李世蕃、李日森、沈应麟、龙元庆、侬得功等，悉诛之；远近蛮猓闻风慑伏，滇南大定』。得旨嘉奖。六年，三桂疏称目疾，乞解总管任；国柱素党三桂，疏留之。

