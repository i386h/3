<!-- { "loadSidebar": true } -->
　　十一年正月，檄调援浙。时粤匪陷江山，肆掠大溪滩一带；文察冒雨搏战，胜之。即督队攻城，毁城外贼垒；移营双塔底及乌木山，先击败诱战贼，并尽杀西山援贼。攀城而登，贼惊，夺门出；伏发，歼焉，遂克江山。是役文察以孤军二千困重围，卒能以少胜多，转败为功。捷闻，以副将尽先补用，赏换「乌讷思齐」巴图鲁名号。四月，福建汀州及连城陷，文察奉调回闽。五月，破贼金鸡岭；声言由亨子堡攻连城，自率小队伏江防一带，令勇首廖得全赴堡诱敌。贼倾巢迎战，连城贼出助之，得全战且走；贼追之，不虞伏兵之猝起也，骇窜，多自践死者。立拔连城；乘胜攻汀州，克之。庆端上其功，命以总兵记名简放。六月，沙县土匪为乱，官军往剿，失利；七月，文察驰至再战，平之。时粤匪自皖南窜浙江，分陷金、衢、严各郡县，众数十万；杭州将军瑞昌疏调文察入浙。文察所统台勇仅存五百余，派员赴台添募，未能速进；十二月，杭州陷，有旨令文察与前皖南道李元度分道援杭州。未几，杭州贼自去。同治元年正月，庆端檄文察率所部由处州一路进，兼顾处、衢。适衢州被围，文察星夜驰援，围解；进拔常山，方进兵，闻讣丁忧。庆端以文察有谋勇，疏请留营带兵；允之。二月，杭州复陷，龙游、遂安、寿昌聚贼愈多，处州、松阳、遂昌踞匪偪闽省西路之浦城、松溪、政和及北路寿宁各州县；文察与参将林文明进军龙泉，署浙江按察使张铨庆出松溪为文察后路策应。四月，处州贼分股聚松阳之大港头，文察派队袭其后；别遣兵由云和之五都夜劫贼营，贼弃垒遁碧湖。军还龙泉，会民团克遂昌；贼并聚松阳，其蔓延云和、景宁者，复击走之。文察以一军当三面剧贼，庆端恐其失机，令步步为营，妥筹战守；文察与总兵曾玉明合军进规处州郡县。是时两江总督曾国藩以查办闽浙总督庆端各款，疏称『闽中健将，文察为最；克复邵武、汀州，皆独力打仗，不避艰险』。上嘉文察勇敢善战，谕庆端妥为调遣。六月，松阳贼络绎于汤溪、武义间；文察与副将曾元福等三路进剿，毁二十余垒，斩馘千余。既又设伏，令曾元福假作民团诱贼出，殪三、四百人。七月，补四川建昌镇总兵。时处州贼势已衰，大股屯金华境上；命文察规复处州、直捣金华，联络衢郡楚军声势，以为恢复全浙计。寻攻松阳，七十余日未下；远道转运，饷不时至。文察勉以忠义，饥卒皆奋。适碧湖贼数千运军实以济松阳，文察驰扼南坑，出不意，击败之，随拔附近各垒；进攻旧市，设左右伏破之。乘胜与松阳、遂昌民团夜袭松阳，复其城。闰八月，自松阳历碧湖、苏埠口、太坪、兰埠抵处州，五战皆捷。与各军合攻郡城，贼坚守，炮石雨下；文察与总兵秦如虎攻愈急，贼穷，乘间由东、北二门遁，追斩无算，并克缙云。得旨：加提督衔，仍下部优叙。十一月，移军武义之李村，前军小挫；文察驰至，贼始退。十二月，贼分股踞王村、徐村、岭下阳街，来扑李村；文察横陈其师于贼中，贼溃而复至，文察戒各营俟贼近濠，乃击。如是者十余次，最后乃伺其归，开壁逐之，平岭下阳逆垒；王村、徐村贼遁入城。是月，调福建福宁镇总兵。二年二月，克武义。由是，浦江、义乌贼悉奔渡江。既而绍兴及萧山各匪俱窜徽州，浙东肃清；文察仍军武义。

　　六月，闽浙总督左宗棠以文察廉朴勇敢，奏署福建陆路提督。八月，嘉义不靖；左宗棠疏言：『台湾一郡远隔重洋，居民多系泉、漳及广东占籍。每村辄筑土围、栽植栗竹，根柢盘固，有碉堡之固而无修筑之劳；枪炮、弹丸不能飞入，纵火不能延烧。以故恃险、恃富，易肇乱萌。文察籍隶台湾内山，素称能战；请饬酌带本标得力弁兵数百名渡台号召旧部，并统领各军刻期攻剿，以靖海疆』。诏如所请。寻令署理福建水师提督，责令迅速渡台剿匪。十月，上以文察已携陆路提督印信赴台，命毋庸兼署水师提督。十二月，抵台；驰赴嘉义，偕护理水师提督曾元福议进兵。时逆首林戆晟、戴万生等踞彰化及斗六地方，南北间阻，上下百余里皆贼藩篱；文察促曾元福进军石龟溪，亲督游击白瑛等攻斗六。侦知彰化贼以分援斗六，势颇张惶；即驰告台湾镇总兵曾玉明等迅捣彰化，克之。先是，文察甫入台境，宣示朝廷威德，谕以从违祸福；抵嘉义后，派员绅赴各乡开诚劝导。数日间，缚献股匪乞免罪者二百数十庄，逆势瓦解。及彰化既复，各逆皆趋斗六，枭贼陈哑狗等踞大突等庄；文察偕曾元福攻拔助逆之三十余庄，直薄斗六土城。贼固垒死守，以附近之小溪洲、鸭母寮等三十余庄为声援；文察分军十队，令参将关镇国、游击白瑛、许忠标等约期分出，以大炮击之。各逆局散势分，不能策应；密令军中扬言彰化贼复起，将分兵往剿。次日，拔队行；此夜，偃旗帜，伏蔗林。其留守之关镇国等数营皆积薪近舍，及晚火起，官军于烟焰中诡作奔窜声及惊惶溃毙状。斗六贼千余来犯，蔗林伏兵潜出其后、曾元福等迎击于前，贼首尾不相顾；官军乘势突入土城，大队继进，斩馘无数，擒伪军师锺合和及逆首蔡四正等，遂拔斗六。戴万生先期奔彰化，与林戆晟煽胁各庄，无敢薙发；文察移师彰化申谕之，又运粮赈粜，以安民心。三年正月，复破樵溪口等数十庄，擒逆首林传等二十余人，戮之。戴逆窜张厝庄，联目宜山、红毛社等匪巢四十余，负隅抗拒；文察檄兵团连毁其五巢，谕贼党擒万生至，诛之。而林赣晟踞四块厝老巢，外列层楼、内置大炮，树密径险，攻之不下；乃四围筑炮台环击之，犹不下。因觅敢死者五人，夜潜入贼垒，塞其炮门；迟明，各军鼓噪进，用火攻。贼惊窜，林戆晟伏诛。四月，左宗棠奏调文察内渡剿贼。五月，彰化逸贼复结党围县城，文察一战解之。七月，台湾道丁曰健劾文察家居五十余日、顿兵不出，扎营彰城，兵勇骚扰，绅民怨恨；谕敕左宗棠等确勘。八月，疏言：『文察以余匪复炽，诿过于地方官文武意见不合，互相攻讦；文察回内山，至今亦未内渡。请先行交部议处』。十月，文察驰抵福州。巡抚徐宗干疏称：『文察赴调延缓，实因夏、秋每多飓暴，重洋阻滞；见已星赴邵武、汀州一带，相机堵剿。应请敕部免议』。从之。

　　文察之内渡也，仅带旧勇二百人，请增兵于徐宗干。兵未集而江西败匪窜云际关，逼近闽疆，即日拔队趋邵武。寻漳州陷，宗干檄文察回扼泉州龙岩州境；文察以州属之漳平、宁洋与永春、大田、永安路路可通，虑贼乘虚内窜，分队取道安溪，赴宁洋。宗干复促文察统领全部由同安规取漳州；于是沿途调募兵勇。至十一月，驻军洋洲，距漳州三十里；贼已西陷武平、永定，南窜平和、云霄，北扰南靖、龙岩，所在披猖矣。文察派游击许忠标扼南路，以守备林向日率舟师泊湘桥应之；游击林崇春扼东路，已革副将惠寿等驻赤岭、万松关应之；守备黄益龙协守安溪，调厦勇赴漳平以御北窜。十二月，惠寿营先陷，文察退屯玉洲。寻出队响水桥，获小胜，立营万松关。贼先出数千人来拒，击走之；旋大股数万至，文察督勇奋击，鏖战五时，贼围愈密，寡不敌众。文察跃马挥刀，手刃数贼，突围不能出；中枪，没于阵。左宗棠疏言：『文察此次内渡，仓猝调集，兵将两不相习；前檄令力保泉、厦，并未敢责以规复漳州。旋闻其已进万松关，距漳郡仅二十余里；复檄其深沟固垒，勿浪战求胜，俟浙军到后协力并规乃为稳着。不料其急于趋战，致有此失』。徐宗干疏言：『文察壮年英勇，节次在闽、浙各处带兵剿匪出力，身先士卒，所向有功。今寡不敌众，血战捐躯，实堪悯惜』！谕曰：『署福建陆路提督林文察前在浙江、福建等处带兵剿匪，所向有功。此次进攻漳州踞匪，该逆率众来扑，官军奋勇击退；该署提督手刃多贼，猝因中枪阵亡，实堪悯恻！提督衔署福建陆路提督福宁镇总兵林文察，着交部照提督例从优议恤』。寻赐恤如例，赠太子少保衔，予谥「刚愍」；赏骑都尉世职兼一云骑尉，袭次完时以恩骑尉世袭罔替。

　　光绪四年，漳州绅土呈请建立专祠；奉旨允准。十五年，慈禧端佑康颐昭豫庄诚皇太后归政，悯念亮节孤忠诸臣，各赐祭一坛；文察与焉。十六年，福建台湾巡抚刘铭传以文察功在桑梓，请于本籍台湾省城建立专祠，由地方官春、秋致祭；允之。

　　子朝栋，兵部郎中、二品顶带候选道。

　　－－见原书卷五十一「大臣画一传档后编」（七）。

　　刘明镫

　　刘明镫，湖南永定人。咸丰十年，由武举赴襄办两江军务四品京堂左宗棠军营，随同剿贼；攻克江西德兴及安徽婺源等县有功，保千总并加守备衔。时逆酋李世贤率众窜江西乐平，明镫拔营进剿，擒斩悍贼甚众；建德、德兴股匪不能支，大破之。诏以都司尽先补用，并赏戴花翎。同治元年，攻克浙江开化、遂安、江山及衢州府城，诏以参将留浙江补用。二年，统带新左三营；又克复汤溪、龙游、兰溪、金华，斩逆目俈天豫、谨天豫，拔难民数千。十二月，乘胜进攻余杭克之，迁副将；武康、德清、石门窜贼以次荡平。闽浙总督左宗棠上其功，得旨：交军机处存记，遇有闽浙总兵缺出，请旨简放。三年，湖州之贼分窜衢、严，意图复逞；明镫率所部会同黄少春各军出蜀口，扼要兜剿。复追击逆首洪幅瑱于昌化，毙悍贼万余，斩贼目莫桂先、李士贵等于阵；赏加提督衔。

　　四年三月，补授福建福宁镇总兵。四月，统领五营由福建兴、泉赴安溪边界，相机进剿。七月，驰抵武坪，进攻下■〈氵覇〉，击汪逆海洋于广东镇平县，克之。会简桂林、赖长立等营驻军西洋市，偪攻嘉应州；城贼负嵎自固，不能制。明镫疾督队直前，并力合剿，遂复其城；赏加「斐凌阿」巴图鲁勇号。

　　五年，调补台湾镇总兵，并带楚军新左营。

　　九年正月，回籍募勇，赴甘肃援剿回寇。八月，行抵平凉大营，与寇战于静宁、秦安、清水，连败之。即以得胜之师进攻狄道、渭源，贼望风遁去，河州金积堡逸匪及岷州溃卒皆就抚；诏以提督遇缺题奏。十一年，派委统领安西各军。十二年正月，克复巴燕戎城，交部优叙。三月，进规循化，攻破上四工、下四工、卞勤等处，穷回乞抚，尽缴军器、马匹。四月，又收复迪化。十三年，关内肃清，仍带安西中营驻防碾伯。

