<!-- { "loadSidebar": true } -->
　　八年，卒。遗疏入，谕曰：『总督衔前福建巡抚丁日昌，由知县洊擢封圻。在江苏巡抚任内，整顿地方，尚有政绩。旋任福建巡抚，因病准其开缺，回籍调理。兹闻溘逝，轸惜殊深！加恩着照巡抚例赐恤。任内一切处分，悉予开复。应得恤典，该衙门察例具奏』。寻赐祭葬。

　　－－见原书卷五十五「大臣画一传档后编」（十一）。

　　刘步蟾

　　刘步蟾，福建侯官人。同治六年，由文童选入福建船政学堂，学习英国语言、文字并测量、驾驶等艺；屡列优等，奖八品顶戴。十年，学成，隶「建威」兵船；历往南、北洋及新嘉坡、马六甲、槟榔屿各岛，练习风涛沙线。十二年，船政大臣沈葆桢奏奖五品顶戴。光绪元年二月，派往欧洲学习枪炮、水雷等艺，益臻精密。保以守备留闽尽先补用，并加都司衔；诏如所请。寻以步蟾曾在台湾踏勘番社，测量海口，详绘地图；沈葆桢追叙前劳，请以都司补用。

　　五年，北洋大臣李鸿章以步蟾颖迈英俊、学有心得，保奏擢游击，并赏戴花翎。以定购快船驾驶回华，赏加副将衔。十一年十月，帮带「定远」铁舰回华，晋参将，并赏加总兵衔。十二年，充「定远」铁舰管带。十四年，以出洋接带四快船回华，叙功以副将尽先补用，并赏「强勇」巴图鲁名号。北洋新设海军右翼总兵，诏以刘步蟾补授。

　　二十年八月，从海军提督丁汝昌御日人于奉天大东沟；步蟾督同将士血战三时之久，击沈日船三艘。经北洋大臣、直隶总督李鸿章奏闻，诏以提督记名简放，并赏换「格洪额」巴图鲁名号。二十一年正月，日人犯山东威海卫，步蟾督率炮船迎击，毙敌甚伙；卒以奋不顾身，中炮死之。事闻，谕曰：『海军右翼总兵刘步蟾见危授命，忠烈可嘉！着照提督例，从优议恤』。寻赐恤如例，赏骑都尉世职；袭次完时，以恩骑尉世袭罔替。

　　－－见原书卷六十「新办大臣传」（四）。

　　袁保恒

　　袁保恒，河南项城人。父甲三，漕运总督（自有传）。

　　保恒道光三十年进士，改翰林院庶吉士；咸丰二年，散馆，授编修。三年，请假，送亲回籍。寻赴安徽，随甲三行营剿贼。五年，上允甲三请，留保恒于军。六年，捻匪张落刑窜踞颍上，甲三统豫军防颍州府城；保恒督队，毙贼甚众。七年，钦差大臣胜保奏言：『保恒随甲三军解亳州围，拔白龙王庙、寺儿集、雉河集贼垒，奋不顾身，所向克捷。甲三引嫌，未为请奖。本年进攻三圩，保恒在炮台昼夜督战，不少却，实为始终奋勇；请予鼓励』。得旨赏侍讲衔、花翎。八年十月，安徽怀远捻匪李大嬉纠众图北犯，迭为官军所创，窜孙家寨；官军马队由铜山追贼南下，保恒率步兵由潘家屯、杨庄一路会剿，擒斩数十，夺其辎重。十一月，统宿营兵勇取道永城，迎剿捻酋孙葵心、刘狗等。贼旋自陈州扑周家口北岸，保恒督马队驰至鹿邑，与大军会；追贼八昼夜，及于太和，大破之，河南肃清。赏「伊勒」图鲁名号；上批答甲三疏，有「汝子奋勇冲锋，甚属可嘉」之谕。

　　九年正月，随甲三奉召回京。七月，充文渊阁校理。八月，充顺天乡试同考官。甲三以漕运总督，再出视师；十年三月，命保恒仍赴军营听差遣。六月，督马步队会西路师偪攻定远，累捷。帮办军务穆腾阿移文甲三，欲上其功；甲三婉辞不可，乃疏言：『世受国恩，捐糜难报。冲锋冒镝，皆分所当为。且臣子年力富强，必使盘根错节，藉增试力，方克成有用才；不敢与将士争爵赏之荣也』。上谕甲三：『嗣后该员着有功绩，亦应实叙，不必引嫌』。十一年九月，叛练苗沛霖围寿州，其党张士端等踞怀远，筑垒涡河口以阻官军；保恒统精锐五千人攻之，破其垒。十月，邀击怀远叛练，擒斩颇多。十二月，会攻定远，克之；命遇翰、詹应升缺出，开列在前。

　　同治元年五月，擢翰林院侍讲。八月，转侍读。闰八月，迁詹事府右春坊右庶子。时甲三病笃，得请解职；诏安徽巡抚李续宜领其军，保恒仍留营。寻丁继母忧，归。二年四月，河南巡抚张之万调保恒赴汝宁军，上可其奏。既因陈州接壤安徽，贼氛尚炽；命甲三督饬保恒联络围练防剿。七月，甲三卒。上悼惜，赐恤有加；诏「保恒服阕后，以翰林院侍讲学士即补」。时皖北初平，保恒以江、淮之民轻死好乱，宜有以善其后、策久安也；疏宜次第举行者八条：『一、僧格林沁不宜轻离皖北，待伏莽净尽，人心大定，然后撤防。一、皖民不知畏官，宜慎选守令，假以事权；僧格林沁总其成而不侵其官，使得自行其威信。一、皖北地势辽阔，宜增置城治，使官民日近，政教易施、奸慝易诘。一、江、淮之民读书明理者少，平日以重然诺、轻生死为义；宜广设义学，以化犷悍之习、革斗很之风。一、淮南北自粤、捻各贼蹂躏之后，逆产、绝产纵横千余里，有主之田不及半；宜查勘归官，募民屯垦。方五百里可得田二十余万顷，每顷养八口之家、出屯兵一名，可得强兵二十余万；设屯卫之官综理而训练之，以资镇守备征调。不费一饷而坐收富强之效，万世之利、中原之福也。一、宜整顿两淮盐务，以济兵勇粮饷，为屯田经费。一、近日勇多兵少，兵粮轻而勇粮重。兵有定额、勇无定额，宜裁勇增兵。一勇之费可养二兵，即兵额倍平时犹较养勇为省。将领滑软，则尽拔带勇之得力者破格而补营官；老弱不齐，则尽拔练勇精壮者随时而补额兵。况事定后，兵可归伍而勇难遣散；此尤不可不深虑而豫为之地也。一、河南归德镇距省会及徐州镇皆三百余里，而距寿春镇独远，寿春距南阳镇尤远，非所以资控制也。宜于临淮添设一镇，而移寿春镇于颍、霍以控淮河上游，使稍近南阳；再移归德镇于蒙、亳之间，以制其要害。更设提督统辖之，使毋分畛域』。时江苏巡抚李鸿章借外兵克复苏州省城，保恒因奏言：『外人贪而无亲，垂涎财赋之区，欲坐收其利；非真能敌忾效顺也。请密饬诸臣筹处置之法，严夷、夏之防』。又密陈提督李世忠骄恣难制，请寄谕僧格林沁、曾国藩等谋裁抑之。三年，保恒以前所条屯田议未即行，再疏力言「兴屯不可缓，请躬诣京师与廷臣面议」。上以不候督、抚覆奏，辄以「未见施行」为词，责其自信过深，不谙体制；下部议处。四年正月，部议降一级，以鸿胪寺少卿补。寻服阕。

　　先是，前任顺天府尹蒋琦龄上「中兴十二策」，称保恒娴武备；十一月，户部尚书罗惇衍疏论人材，亦以保恒「在军久，武事谙练；请擢用」。七年正月，捻匪窜畿辅；四月，诏责湖广总督李鸿章等灭贼。保恒以皖、豫各军半甲三旧部，习同甘苦，自请效力戎行，以竟父志；得旨：发往李鸿章军营差遣委用。六月，大军败贼于商河，贼首张总愚率众东走；保恒带小队出德平义渡口，擒骑贼数十。诸军毕会，偪贼于徒骇河，尽歼其众；捻匪平。捷入，上以保恒冒暑督队，追念甲三功，嘉保恒能勉承父志，开复降调处分，仍以翰林院侍讲学士补用，予三品衔。八月，命赴陕甘总督左宗棠军营听候委用。九月，补官。八年，命筦西征粮台，得专折奏事。十一年五月，擢詹事府少詹事。十二年，请假省亲；旋因肃州克复，赏头品顶戴。

　　十三年二月，升内阁学士兼礼部侍郎衔。八月，大军出关，诏左宗棠督转饷，以保恒为帮办；进驻肃州。九月，擢户部左侍郎兼管三库事务。十月，慈禧端佑康颐皇太后四旬万寿，赐保恒祖母郭氏扁额、如意、文绮。

　　光绪元年三月，奉召回京。八月，兼署吏部右侍郎。二年四月，调刑部左侍郎。九月，充顺天武乡试正考官。十二月，疏言：『台湾僻处海澨，物产丰饶、民番偪处，非专驻大臣，镇以兵威、孚以德意，举民风、吏治、营制、乡团事事整顿，未易为功。若以福建巡抚半岁驻台，恐闽中全省之政务，道里县隔而转就抛荒；台湾甫定之规模，去住无常而终为具文。请改福建巡抚驻台湾，而以总督办福建全省事，各专责成』。疏入，下部议行。

