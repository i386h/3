<!-- { "loadSidebar": true } -->
　　九年，转户科掌印给事中，稽察富新仓。二月，奏参前山西布政使方大湜以来京听候简用之员，绕道不前、饰词托病，违旨任情；请下部惩处，从之。又以广东守令贪庸乘谬，讳盗殃民；劾罢高州府知府锺秀、茂名县知县王之澍。三月，充会试内帘监试官。七月，已革总兵陈国瑞在戍病故，承修胪陈功绩，代乞恩施；诏开复原官，战绩宣付史馆。八月，以外患日深，请敕百官廷议以定国是；略曰：『法人窥我无能，肆意蚕食；取南定、取河内，长驱入越。朝廷绝无处置、关外之师逡巡而不敢进者数月。惟越之督臣刘义以孤军血战，幸而胜之；不然，越之北境已为法人有矣。昨者道路传言，法人袭居顺化，阮氏以降，国都以覆；闻刘所将精锐不过二、三千人，久暴露于外，粮尽援绝，其势不支，越之全境必折而入于法。越已入法，则因越地、用越人开矿、制器、练军、积榖，较欧洲数万里之调拨，难易迥殊；数年之间，必别开衅端为得寸入尺之计，则滇、粤之边防益亟而祸无既日矣。所谓「一日纵敌，数世之患」；不知诸臣果有何法以善其后也！伏见祖宗朝凡有大事，必须延议以博采群言。前者俄人踞地要求，疆臣有弃地徐图之议；赖我皇上圣明，广集廷议，虽无甚裨补而盟约卒底于成。今越南之变，迫于俄境而大于琉球。伏乞特诏百官廷议，各陈所见；若言无可采，则决之宸断：庶浮议息而国是定矣』。仓场侍郎游百川奉命查检黄河，力持分水之说；欲开徒骇、马颊，导河北行。承修疏言：『该侍郎所议，劳费无益，且直以邻国为壑。得旨：着游百川回任，以陈士杰代之。又以故知府马绳武素行卑污，滥膺祀典；奏罢之。十一月，以广东吏沿积弊，奏陈八事：一、查事委员，宜禁受贿；一、流寓土著，宜禁服官；一、劣幕盘踞，宜严稽核；一、贪更苛罚，宜严开脱；一、讳匿劫盗，宜援案纠参；一、械斗杀伤，宜严处分；一、捕拏盗匪，宜禁焚屋；一、官员庇赌，宜申禁令。复极论知府刘溎年、方功惠、知县卢乐成、徐殿兰、胡鉴、王序贤、通判陈嵩寿暨抚幕沈彬、宋华廷诸员赃污酷虐状，先后得旨诘责、降黜有差。十年二月，法越事亟，边防兵溃；首劾唐炯、徐延旭失律丧师，赵沃、黄桂兰拥众坐视，宜正军律。复论『沿边之患，广西急于云南；沿海之患，广东急于他省。宜命张树声统军出驻南宁、彭玉麟总督两广，激励提督方耀、总兵郑绍忠、邓安邦各员使皆奋勉效命，则边、海防各得其任矣』。三月，朝廷以边事日棘，斥退旧辅，别简枢臣；复奉懿旨：军机处要事，会同醇亲王商办。承修疏论『国家之用亲藩，与大臣异。大臣有过，罢斥之已耳；亲藩则国同休戚，有过必裁抑之、典成之，毋使终于废弃而后安。恭亲王辅政多年，久资倚畀；请皇太后俯念亲贤、深维国计，用醇亲王之忠诚以肩其巨，用恭亲王之谙练以理其烦：于共和夹辅之道，不无裨益』。四月，督臣李鸿章电奏：法国水师总兵福禄诺令税务司德璀琳面呈信函，请将越事从中和解。承修联合台谏，极言和议难恃；请诘问李鸿章此议能否确有把握？仍严谕沿海各督、抚力筹战守，免堕奸谋。旋偕国子监司业潘衍桐密陈间敌之策曰：『法人国事皆出议院，兵饷皆由商贷。越南之役，因添招大富浪夷兵及漆甲鬼兵，数为刘义之军所挫，伤夷过半；该兵日索赔费，法人力不暇给：其困敝一也。法总统刚必得乘普、法之乱，骤握大权，国人不服；调兵筹饷，动拂商情。若坚持数月，彼内变立起：其困敝二也。法人前据嘉定六省，今又增数省；疆土日辟，备多力分，日虞我师之至：其困敝三也。越南暑湿，秋夏之交瘴疠骤发；彼军远来，卒不服习，死亡必多：其困敝四也。法人数败之后，以重利饵沿海粤民，使为前敌。自去年十月法商人心涣散，饷源匮乏，延不支发；兵士愤极思乱：其困敝五也。有此五敝，宜其和之速且易矣。朝廷若遽许其和，彼得以其暇日修守战、制器械，为后日攻取要求之计；所谓「养虎贻患」，可为寒心！闻此次法人所恃以破刘军者，两广沿海边界客民。客民最为法人所畏，亦易为法人所诱；与其去之以资敌，何若用之以攻敌！为今之计，惟有主缓和之议，以破其狡诈之情；用反间之谋，以断其招徕之路。云南昭通镇总兵何雄辉，籍隶广东，谙熟边徼要害，与客民言语相通；乞敕何雄辉径赴两粤边界，专招客民数营，或为外援、或潜往敌营以为内应，我军驻边界者复遥为应援。一俟机缘，立时举发。如此，则战固可胜、和亦无伤，诚今日釜底抽薪之奇计也』。时边军屡挫，朝廷择将，以唐仁廉调署广西提督；承修谓津海为畿疆门户，奏请仍留唐仁廉驻守北塘，以固根本。

　　五月，授内阁侍读学士。六月，复言：『山西失守、北宁溃散，法人遂有轻量中国之心。迨见我遣将增兵、军心稍振，法又以和饵我。朝廷既许之，法仍虑我边军未撤，牵掣于西，未遑于东；于是有谅山一役，藉词背约。而马建忠、李凤苞、赫德诸人潜结勾通，挟制朝廷、恐吓总署，遽下撤兵之诏；使法人无西顾之忧，遂敢悉其精锐尽力于东，为索兵费之举。今宜电谕张树声统率淮军由东路进逼海防，别令何雄辉招募客民为奇兵，由钦、廉小路进；王德榜统湘军由中路进攻北宁，而令唐景崧率所部为前锋；岑毓英率刘永福出保胜，由西路进。部署既定，一有决裂，即谕令疾驰出关：此乃以攻为守之策』。会法人借口争衅，攻占鸡笼；枢臣议战、议和，游疑莫决。承修再陈三策曰：『法之所长在水战，我之所长在陆战。今法人攻据鸡笼，舍舟登陆，实为弃长用短；且彼所恃，西贡、东京之援耳。我若以三路之师急攻越南，彼将自救不暇；不出旬日，必将求成于我。然后我以重兵屯越，使彼内有所忌；而后沿海之祸可纾，即沿海之兵可减：此为上策。其次，则分兵为守；敌来则战，敌去不追。然备多力分，彼以数千之众缀吾十万之师，旷日特久，师老财匮，利害与吾共之：此中策也。若以饷绌运阻为虞，不敢言战；敌人得窥此意，以战胁我、以和饵我，不折一兵，使我坐输八十兆之巨款，彼得藉以经营越南、蚕食滇粤，其祸可胜言哉！是谓下策、是谓无策』。

　　七月，补鸿胪寺卿。疏称：『近者法人因要挟未遂，率其兵舰直犯马尾。若舍舟登陆、弃其所长，乘势进攻福州；我以长门、马尾各路之师扼其归路，俟兵四集，可聚而歼也。窃意法人必不出此，不过扬威海上，调其西贡、东京之兵希图再举耳。朝廷前者谕令滇、粤进兵以为牵掣，实目前第一要着。但进兵宜速，事权宜一。请特诏唐景崧速为召募成军，迅即出关与刘永福并力攻取，军中事宜许其专折陈奏；更奖励王德榜军，令同时并举，为刘军犄角：则规复可期矣』。八月，命在总理各国事务衙门行走；疏辞，不许。九月，以征南诸军将帅不和，多怀顾望；疏请特简一威望素重之大臣如彭玉麟等督办两省征南军务，以一事权。复奏保刑部主事扬秀实、举人知县黄遵宪，均得旨录用。十一月，疏言：『闻鸡笼失后，台湾巡抚刘铭传知为李彤恩所误，愧悔莫追，竟成心疾；章、曹诸将无所禀承，台防危急。请旨电敕杨岳斌迅速渡台，察看刘铭传：如精神识略足巩全台，即令其迅复鸡笼，以赎前过；倘病状属实，则应先解其兵柄，俾令静养，冀效将来。一面按问李彤恩挟怨失机罪状，一面严敕曹、章各军克期进取，不得迟回，致生他变』。自法、越事起，承修陈说兵事，章凡十三上；皆留览，多见采纳。十二月，左中允樊恭煦因言事降黜；承修疏乞宽免，奉严旨切责，下部议处。寻议以降三级调用，加恩改为革职留任。

