<!-- { "loadSidebar": true } -->
　　上国通经，知时务。凡当世之急务、乡里之利病，旁咨博访，多有建白。时楚、蜀用兵，疏言六事：曰正罪名以申国法、尚谋议以筹胜算、设统帅以一兵权、添士卒以壮军威、杜冒滥以收实用、妥招抚以净贼根。上览奏，趣令更立法纪；军政始肃。闽南奸民结党通兵役，号「天地会」；蔓延他郡，肆钞掠。有司匿不闻；复疏请敕大吏密察掩捕。获其渠，余党解散；一方遂安。台湾噶玛兰居淡水厅之北，屡为海贼蔡牵、朱濆所觊觎；上国疏请收抚其地。上令督、抚议，寻见施行。惟巡视南城时，以所辖六门郭外辽阔、多歧径，奸慝易溷，因请分村落、定坊户以便稽察，汰亢役、设乡约以资讲谕，参用保甲法而通变之；吏议格不行。后十余年逆贼林清构煽，营窟适在近郊；时服其先见。生平质直好学，不蹈脂韦，好面规人过。治经，不苟同于人。古文「尚书」自阎若璩疏证出，同时毛奇龄「冤词」、朱鹤龄「埤传」仍以孔安国传为真本；自后学者尊信阎氏无异词。上国着「古文尚书条辨」八卷，力攻阎氏；惟语多嫉激，世鲜好之。大兴翁方纲序其书谓：『古文诸篇皆圣贤之言，有裨于人国家、有资于学者，不宜轻议。阎氏多嫉激语，故梁子亦嫉激以敌之。此非梁子之过，阎氏之过也』。然上国之学不尽同于奇龄，有驳「毛氏大学证文」一卷。他着又有「数目通典」十卷、「闽海人文」五卷、「山左、山右、辽渖、粤西游记」四卷、「九山诗文集」十二卷。

　　－－见原书卷六十八「儒林传」（下一）。

　　温承惠

　　温承惠，山西太榖人。乾隆四十二年，拔贡；朝考一等，以六部七品小京官用，签分吏部。拔贡用京官，自是始。四十五年，以失察书吏舞弊，部议降调；捐复留部。五十二年正月，补主事。九月，迁员外部。五十四年四月，迁郎中。十一月，授陕西督粮道。五十五年，丁母忧。五十八年，服阕，补陕西延榆绥道。

　　嘉庆二年二月，川、陕、楚三省军兴，巡抚秦承恩奏派承惠于兴汉一路团练防堵。三月，丁父忧；奏留军营。九月，加按察使衔，赏戴花翎。十月，仍摄延榆绥道事。会川、楚窜匪犯平利、安康，承惠多方遏截，屡有斩获；得旨嘉奖，下部优叙。方贼之扰平利城东也，承惠恐其北窜，驰往布置。适山水暴涨，承惠坠水，遇救得免；仍驰赴险溢扼之，贼不能北，遂获捷。奏入，上特廑念，降旨垂询焉。四年，服阕，谕曰：『温承惠堵御，奋勉可嘉！着以按察使衔，补授延榆绥道』。五年正月，擢按察使。承惠奏曰：『贼扰陕境，已历数年；各路军营兵数，核之原额不及十分之五。贼东西奔窜牵缀官兵，官运粮饷往往不及，领兵大员不得不驻兵待饷；贼得乘间远逸。请益兵，以资剿补。至川、楚、陕三省边境绵长，派兵分守各卡，断无如许兵力；莫如聚归一处，扼适中之地，探贼所至，即取道邀击。如此以逸待劳，声势联络，贼既不能深入，自可痛加剿除。其领兵大臣，请饬各分省带兵，以专责成。至索伦、吉林兵最为得力，数年来进山马力多疲，请饬邻省协拨健马，豫备更替乘骑』。疏入，命经略大臣额勒登保等筹酌具奏。二月，有川匪窜入安康，承惠驰往迎击，擒贼数百，歼贼首王金柱。巡抚台布上其功，上深嘉之。贼逼洵阳，承惠由汉江东下，闻安康亦有贼扰，即驰往南北岸分布迎截，复击其半渡贼奔溃；乃夜赴洵阳。先后歼擒数百，救出难民；拨仓粮散给，民心大定。得旨褒奖，下部优叙。四月，楚匪窜近平利，承惠于黄花河等处击毙数百人，生擒数十人。六月，升布政使。时川匪屡入陕窥楚，承惠御止，数有斩获。六年六月，叙修筑堡寨暨捐购兵勇衣履功，承惠与焉。十一月，谕额勒登保曰：『贼匪思趋楚境，看来温承惠在陕祇能防堵，究不能跟踪追击』。又谕总督长麟曰：『温承惠虽在平利、安康驻扎，贼至则带兵堵御，贼去则安坐；且文员亦未必能临阵杀贼。着酌量是否必需伊驻守？若无须该员，即令其回省办事』。七年正月，长麟覆奏：『承惠在安康、平利一带防堵为时最久，颇为熟悉。请仍留协剿』。二月，偕总兵喜明败贼于平利。八月，随巡抚陆有仁筹运粮饷，捐廉置官兵衣履；上嘉之。十二月，大功底定，下部优叙。

　　八年，调河南布政使。九年，衡工大坝合龙，下部议叙。十年，擢江西巡抚。以先年倡修伊洛旧渠广溉田亩并捐买渠田，下部议叙。

　　十一年二月，调福建巡抚。会台湾军兴，三月，承惠抵五虎门，台湾贼已退。先是，承惠奏请拨江西米石以备军糈；至是，遂请停拨。四月，抵厦门，将前所檄调军装、粮饷，悉行文停止；上韪之。五月，兼署闽浙总督。请添设大同安梭船六十只，以资缉捕；奉旨俞允。时各海口水、米禁严，贼复窜入鹿耳门。承惠飞移提督李长庚会剿；调各将弁分带兵船，檄总兵许松年统率至海坛竿塘一带，扼要截剿。具疏以闻，谕曰：『与朕旨若合符节，所见可嘉』！六月，奏言：『滨海奸民通盗接济，于泉州、兴化、漳州、福州、福宁各属口岸分派员弁巡查。三沙为盗首蔡牵生长之区，旧派兵三百名防守，尚形单弱；另委大员、添兵驻札防范，以专责成』。上深然之。

