<!-- { "loadSidebar": true } -->

　　光绪元年，叩谒穆宗毅皇帝梓宫，仍恳回籍义亲；谕曰：『杨岳斌于水师一切事宜，最为熟悉。着前赴长江一带，每年与彭玉麟往来巡阅，将各营水师认真整顿；并准其会衔奏事。该前督巡阅之余，随时回籍省亲，仍可藉修子职也』。二年，赐剿平粤匪、捻匪「方略」各一部。三年，巡阅毕，遵旨绘呈长江江防全图；谕曰：『长江地方要紧，该前督巡查一切悉臻周妥，洵堪嘉尚！所绘图幅详明，尤见实心办事。着随时周历，以副委任。图留览』。四年，以父病，奏请开去巡阅差使；得旨：『暂缓巡阅』。旋遵父母命，捐助山西、直隶、河南、陕西等省赈银五千两；上嘉之。五年三月，再恳开去差使，诏如所请。八月，丁父忧。六年，呈请湖南巡抚奏建楚军水师昭忠祠，列入祀典。

　　九年，法人构衅，沿海戒严；诏令岳斌会办福建海防事宜。十年正月，岳斌以母老病重辞，上原之；令俟母病稍愈，即遵前旨赴闽。七月，谕湖广总督卞宝第曰：『战局已开，军情万紧。杨岳斌深谙兵机，当移孝作忠，力图报称。着传知克日成军，出膺重任』。岳斌于是再出视师。九月，命迅往江南帮办军务，与曾国荃随时会筹战守。寻谕曰：『法兵见在基隆，台北府城万紧。着派杨岳斌帮办左宗棠军务，迅赴福建驻扎漳、泉一带，联络绅勇设计渡台，迅图逐法之策』。岳斌疏报募勇成军，并请在长沙添募，合成三十营；上不许，饬即将所选十二营迅速赴援。十月，奏言兵事：一、简练京外制兵，分扼险要；一、团练海上民兵，合力防卫；一、豫筹屯粮，以充军实；一、重防陆地，以出奇制胜；一、量移机器局，以免疏失。上韪之。是月，恭逢皇太后五旬万寿，上以岳斌奉诏治军、不遑将母，赏其母御书「教忠衍庆」扁额一方、大缎二匹；寻又加赏紫檀三镶如意一柄、大卷江缎袍褂料二匹。十二月，军至泉州。时法兵以轮船扼我渡台海道；十一年正月，岳斌率所部由秀涂口夜渡埤南。二月，驻军台湾，筹布台南防务；联络绅民，数日间集团勇万余人，排日操演，严为之备。驰抵淡水，与巡抚刘铭传所部进薄基隆，互相犄角。法人久不得逞，旋乞和。八月，班师；仍请回籍养亲，允之。

　　十二年，紫光阁图像，录其长江战功最著者数事。十三年，丁母忧。岳斌在籍捐修文庙、书院，筹添干、凤、永、保乡试号舍，建节孝祠；再遇岁歉，出家资运榖米平粜，全活颇众。

　　十六年，卒于家。遗疏入，谕曰：『前任陕甘总督杨岳斌，忠勇性成，勋劳卓著。咸丰初年，随同前大学士曾国藩剿办发逆，创立师船由湖北、江西、安徽直薄江宁，肃清江面数千里；厥功甚伟。同治三年，克复江宁省城，蒙穆宗毅皇帝眷念勋勤，赏给一等轻车都尉，并赏加太子少保衔；复由福建提督简授陕甘总督。嗣因亲老，准其回籍终养。朕御极后，命巡阅长江水师。上年服阕后，奏准在籍养病。方冀调理就痊，长资倚畀；兹闻溘逝，轸惜殊深！杨岳斌着追赠太子太保，照总督例赐恤。任内一切处分，悉予开复。应得恤典，该衙门察例具奏。加恩予谥「勇悫」，并于立功省分建立专祠。其生平战功事迹，宣付史馆立传。伊子附生杨溍仪，着赏给举人，准其一体会试。伊孙候选县丞杨镇荣，着以知县用；杨道瀼，俟及岁时由吏部带领引见：用示笃念盖臣至意』。寻赐葬祭。十七年，两江总督刘坤一以岳斌功德在民，请于安徽采石矶地方建立专祠，以彰荩绩而顺舆情；允之。

　　子正仪；花翎二品顶戴、福建候补道；懋仪，江苏候补道；溍仪，恩赏举人。孙镇荣，以知县用。

　　－－见原书卷五十四「大臣画一传档后编」（十）。

　　张之洞

　　张之洞，直隶南皮人。同治二年，一甲三名进士，授职编修。五年，大考二等。六年，充浙江乡试副考官；旋命提督湖北学政。十一年，以襄办大婚典礼，赏加侍读衔。

　　十二年，充四川乡试副考官；旋授学政。四川地处西陬，寇氛甫靖，士未知学；之洞会商前总督吴棠，奏设尊经书院，择郡邑之秀者肄业其中，聘名儒督课之；一切章程，手自订定。着「輶轩语」、「书目答问」，示蜀士以读书之法。光绪二年，奏陈川省试场积弊，因上整顿八策，请敕部核议。十二月，充文渊阁校理。五年，晋国子司业。四月，以吏部主事吴可读奏「预定大统之归」，懿旨敕廷臣妥议具奏；之洞疏称：『穆宗毅皇帝立嗣，继嗣即是继统。此出于两宫皇太后之意，合乎天下臣民之心，而为皇上所深愿；乃可读于所不必虑者而过虑，于所当虑者而未及深虑。穆宗继嗣之语，屡奉懿旨：「人君子孙，凡言继嗣，即指缵承大统而言；继统、继嗣，毫无区别」。其分为两事，乃明代张璁、桂粤谬说；高宗纯皇帝钦定「仪礼义疏」，已辞而辟之。矧今懿旨申命再三：「设有迷妄小人舞文翻案，廷臣皆得执简而争」。不必虑者，一也。所举宋太宗背太祖、明景帝背英宗，然德昭非太宗子、见深非景帝子也。若皇上以皇子嗣穆宗，名为先朝之继体，实则今日之麟振；有何嫌疑！有何吝惜！以皇上之仁孝，受两宫皇太后之殊恩，起自宗支，付之神器；必不忍负穆宗。不必虑者，二也。赵普、黄■〈王厷〉之辈，诚难保其必无。然明世宗紊大统而昵私亲，以兴献已殁；使其尚在，必能以礼自处，少加裁制。今醇亲王天性最厚，忠直恪公；他日如有妄进异言者，必能出一语以救正。不必虑者，三也。至请明降懿旨「将来大统仍归穆宗嗣子」，意则无以易矣，辞未尽善也。缘前奉懿旨：「皇帝生有皇子，即承继穆宗为嗣」。倘参以该主事之说，是一生而已定为后之义，即一生而已定大宝之归。将类建储，有违家法。未及虑者，一也。前代谗构夺嫡，流弊巳多。今被以绍统之高名，重以承继之形迹；较之寻常主器，尤易生嫌。未及虑者，二也。天位授受，简在帝心。帝尧多男，非止一索；圣意所属，知在何人！此时早定，岂不太骤！未及虑者，三也。伏读此次懿旨「即是此意」四字，言简意赅，至坚至确；天下万世，谁敢不遵！顾圣意宜遵，家法亦宜守。今日之事，约有二说：浅之为穆宗计，则但如诸臣之议，并请一浑涵懿旨，略谓屡次懿旨俱已赅括皇上孝友性成，必能处置尽善，似无所妨矣。然「生即承继，即是此意」一语，字字当遵。托诸文辞，可避一建储之名；见诸事实，俨成一建储之局。他日诞皇子、命承继，廷臣中或援祖训以争，则继嗣之事且中止；是此日以恐类建储而承统之名不能定，异日又以恐类建储而承继之旨不能宣，乃令皇上转多难处。故深之为穆宗计，即为宗社计。惟有因承统者以为承嗣一法，不必遽定何人承继；将来缵大统者，即承继穆宗为嗣。此则本乎圣意、合乎家法，皇上处此，亦不至碍难伏请两宫圣裁，即以此意明降懿旨。皇上亲政之初，循览慈训、感恻天怀，自必仰体圣意再颁谕旨，祇告郊庙、宣示万方，则固已昭于天壤、坚于金石矣』。又片奏：『此次懿旨中「即是此意」一语，乃此议紧要关键。诸臣心知其意，而苦于恐涉建储，不敢发挥；故不便述此四字之文而专驳吴可读之折。以为如此，便可不类建储。岂知圣意已经宣扬，若不善为会通，乘此时画一长策，究其时势必类于建储而后已。且懿旨上言「预定」、下言「即是」，语意相连。今不疏解分明，恐迂儒以文害辞，误疑两宫有游移之意；更恐异日谗佞附会，藉此议为翻案之端。一言之微，语病甚大。伏望两宫圣裁，权衡至当，再降懿旨；愚臣不胜愿望』！五月，以四川东乡重案定拟未协，因以「请旨核议」入奏；并极陈川省赋敛太重，民力困竭。且以此案起于苛敛诬叛，力请诛署东乡知县孙定扬。七月，以星变、地震，奏请修省以弭灾变，而陈其要曰纳直言、肃臣职、厚民生、谨河防。八月，擢詹事府左春坊左中允。九月，晋司经局洗马。

