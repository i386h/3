<!-- { "loadSidebar": true } -->
板桥最穷最苦，貌又寝陋，故长不合于时；然发愤自雄，不与人争，而自以心竞。四十外乃薄有名，所谓诸生曰『万盈四十乃知名』也。其名之所到，辄渐加而不渐淡，只有中有汁浆耳。庄生谓：『鹏怒而飞，其翼若垂天之云。』古人又云：『草木怒生』，然则万事万物何可无怒耶？板桥书法以汉八分杂入楷行草，以颜鲁公《座位稿》为行款，亦是怒不同人之意。乾隆庚辰秋日，为柳村刘三兄书此十二页。」
是年，板桥于汪氏文园又作《板桥自序》，对自己之生平学行加以自省。
文曰：「板桥居士读书求精不求多，非不多也，唯精乃能运多，徒多徒烂耳。少陵七律、五律、七古、五古、排律皆绝妙，一首可值千金。板桥无不细读，而尤爱七古，盖其性之所嗜，偏重在此。《曹将军丹青引》、《渼陂行》、《瘦马行》、《兵车行》、《哀王孙》、《洗马兵》、《缚鸡行》、《赠毕四曜》，此其最者；其余不过三四十首，并前后《打鱼歌》，尽在其中矣。是《左传》、是《史记》、似《庄子》、《离骚》，而六朝香艳，亦时用之以为奴隶。大哉杜诗，其无所不包括乎！
七律诗《秋兴》八首、《诸将》五首、《咏怀古迹》五首，皆由此而推之，五律诗《秦州杂诗》二十首、《咏物》三十余首、《达行在所》三首，皆由此而推之；
五言古诗前后《出塞》、《新婚别》、《垂老别》、《无家别》、《北征》、《彭衙行》，以及排律之《经昭陵》、《重经昭陵》、《别严贾二阁老》、《别高岑》，皆由此而推之。立志不分，乃疑于神。
板桥平生无不知己，无一知己。其诗文字画每为人爱，求索无休时，略不遂意，则怫然而去。故今日好，为弟兄，明日便成陌路。
紫琼崖主人极爱惜板桥，尝折简相招，自作骈体五百字以通意，使易十六祖式、傅雯凯亭持来。至则袒而割肉以相奉，且曰：『昔太白御手调羹，今板桥亲王割肉，后先之际，何多让焉！』
板桥游历山水虽不多，亦不少；读书虽不多，亦不少；结交天下通人名士虽不多，亦不少。初极贫，后亦稍稍富贵；富贵后亦稍稍贫。故其诗文中无所不有。
陋轩诗最善说穷苦，惜其山水不多，接交不广，华贵一无所有。所谓一家言，未可谓天下才也。板桥诗如《七歌》，如《孤儿行》，如《姑恶》，如《逃荒行》、《还家行》，试取以与陋轩同读，或亦不甚相让；其它山水、禽鱼、城郭、宫室、人物之茂美，亦颇有自铸伟词者。而又有长短句及家书，皆世所脍炙，待百年而论定，正不知鹿死谁手。
乾隆庚辰，郑燮克柔甫自叙于汪氏之文园，与《刘柳村册子》合观之，亦足以知其梗概。
叹老嗟卑，是一身一家之事；忧国忧民，是天地万物之事。虽圣帝明王在上，无所可忧，而往古来今，何一不在胸次？叹老嗟卑，迷花顾曲，偶一寓意可耳，何谆谆也！燮又记。」
秋，作《兰竹石图横幅》并题识。
题识曰：「画兰之法，三枝五叶；画石之法，丛三聚五。皆起手法，非为兰竹一道仅仅如此，遂了其生平学问也。古之善画者，大都以造物为师。天之所生，即吾之所画，总需一块元气团结而成。此幅虽小景，要是山脚下洞穴旁之兰，不是盆中磊石凑栽之花，谓其气整故尔。聊作二十八字以系于后：『敢云我画竟无师，亦有开蒙上学时。画到天机流露处，无今无古寸心知。』　乾隆庚辰秋，板桥郑燮。」
乾隆二十六年辛巳　一七六一　六九岁
四月二十日，与江春、杭世骏诸人游扬州铁佛寺，各得字分赋。
四月，作《兰竹石图册页》并题识。
题识曰：「兰花质性太清幽，卖与人间不自由。好把竹枝兼石块，故交相伴免春愁。」
七月七日，作《墨竹通屏》并题识。
题识曰：「画大幅竹，人以为难，吾以为易。每月只画一竿，至完至足，须五、七日画五、七竿，皆离立完好。然后以淡竹、小竹、碎竹经纬其间。或疏或密，或浓或淡，或长或短，或肥或瘦，随意缓急，便构成大局矣。昔萧相国何造未央宫，先立东阙、北阙、前殿、武库、太仓，然后以别殿、内殿、寝殿、宫室、左右廊庑、东西永巷以经纬之，便尔千门万户，总是先立其大者，则其小者易易耳。一丘之壑之经营，小草小花之渲染，亦有难处；大起造，大挥写，亦有易处，要在其人之意境何如耳。　板桥郑燮画并题。乾隆辛巳七夕雨中成此。」
是年，罗聘妻方婉仪三十初度，板桥为作《石壁丛兰轴》。
其款识曰：「板桥道人没分晓，满幅画兰画不了。兰子兰孙百辈多，累尔夫妻直到老。　乾隆辛巳，为两峰罗四兄尊嫂方夫人三十初度。郑燮草稿。」
乾隆二十七年壬午　一七六二　七十岁
春日，于扬州寓斋写赠同学兄六源《兰竹石图轴》，以见志。
题识曰：「老夫自任是青山，颇长春风竹与兰。君正虚心素心客，岩阿相借又何难！乾隆壬午春日，扬州寓斋写赠六源同学兄，并题二十八字见志。板桥道人郑燮。」
初夏，作《墨竹四屏条》并题识。
其一曰：「琼条玉线才开碧，凤尾鸾翎已扫空。自是书窗借青翠，砚池茶碗色如葱。乾隆壬午初夏，板桥郑燮。」
其二曰：「秋风昨夜窗前到，竹叶相敲石有声。及至晓来浓露湿，又疑昨夜未秋清。板桥。」
其三曰：「细细的叶，疏疏的节。雪压不垂，风吹不折。板桥郑燮。」
其四曰：「老老苍苍竹一竿，长年风雨不知寒。好教真节青云去，任尔时人仰面看。板桥郑燮。」
小春月（十月），作《兰竹图轴》并题识。
题识曰：「昔人画竹者称文与可、苏子瞻、梅道人。画兰者无闻。近世陈古白、吾家所南先生，始以画兰称，又不工于竹。惟清湘大涤子山水、花卉、人物、翎毛无不擅长，而兰竹尤妙绝冠时。盖以竹干叶皆青翠，兰花叶亦然，色相似也；兰有幽芳，竹有劲节，德相似也；竹历寒暑而不凋，兰发四时而有蕊，寿相似也。清湘之意，深得花竹情理。余故彷佛其意。又闻有明三百年，文人皆善兰竹，今不概见，不识何故？乾隆二十七年，岁在壬午小春月，板桥郑燮。」
作《竹石堂幅》并题识。
题识曰：「竹也瘦，石也瘦，不讲雄豪，只求纤秀，七十老人尚留得少年气候。板桥郑燮。」
作《兰竹石图轴》并题识。
题识曰：「石多于兰，兰多于竹，无紫无红，惟青惟绿，是为君子之谷。乾隆壬午，板桥郑燮画并题。」
作《兰竹石四屏条》并题识。
其《竹石》曰：「记得为官种竹枝，泰山脚下峄山陲。应知尔日新篁发，定有清风忆我时。　乾隆壬午，板桥郑燮。」
其《兰竹石》曰：「四时不谢之兰，百节长青之竹。万古不变之石，千秋不变之人。写三物与大君子为四美也。板桥。」
是年，乾隆帝第三次南巡。
是年，卢见曾告休，两淮盐运都转由赵之璧接任。
乾隆二十八年癸未　一七六三　七十一岁
三月三日，举行红桥修禊，板桥与袁枚于修禊席间初遇，互有诗句赠答。
四月五日，应卢见曾之邀，与杭世骏、金农诸人泛舟红桥，赋诗唱和。
《和卢雅雨红桥泛舟》：「今年春色是何心，才见阳和又带阴。柳线碧从烟外染，桃花红向雨中深。笙歌婉转随游舫，灯火参差出远林。佳境佳辰拚一醉，任他杯酒渍衣襟。」
八月，为尚宾老人作《论书法横幅》。
其言曰：「苏学士用宣城诸葛齐锋笔作字，疏疏密密，无不如意，后至惠州儋耳，囊中笔罄，乃用三钱鸡毛笔，心手俱不相应，亦苦矣。余不喜湖毫，多用画家羊毛着色，尤以泰州邓氏羊毫散笔为贵，婉转飞动，乍沉乍浮，无不如意，其亦宣城诸葛之齐锋乎？予何敢妄拟东坡，而用笔作书皆爱肥不爱瘦，亦坡之意也。　乾隆癸未秋八月，郑板桥书付尚宾老人藏之。」
作《墨竹图横幅》并题识。
题识曰：「吾邑善画竹者，以禹鸿胪为最，而渔庄尚友次之。禹竹称于上都，渔庄之名遍于湘楚，皆童而习之，老而入妙。予不逮二公远甚。今年七十有一，不学他技，不宗一家，学之五十年之辍，亦非首而已也。翔高老长兄四十初度，索予写竹为寿，且曰：『宁乱毋整，当使天趣淋漓，烟云满幅。』此真知画意者也。予既出机轴，亦复远追禹、尚二公遗笔。是不独郑竹，并可谓之尚竹、禹竹，合是三家，以为华封人之三祝，有何不可？乾隆二十八年岁在癸未，板桥道人郑燮画并题。」
作行书七言联。
联曰：「操存正固称完璞，陶铸含弘若浑金。乾隆癸未，板桥郑燮。」
乾隆二十九年甲申　一七六四　七十二岁
秋杪，于兴化杏花楼作《竹石图轴》并题识，论画竹之法。
题识曰：「画竹之法，不贵拘泥成局，要在会心人得神，所以梅道人能超最上乘也。盖竹之体，瘦劲孤高，枝枝傲雪，节节干霄，有似乎士君子豪气凌云，是（其）生也；依于石而不囿于石，是其节也；落于色相而不滞于梗概，是其品也。竹其有知，必能谓余为解人；石如有灵，亦当为余首肯。甲申秋杪，归自邗江，居杏花楼。对雨独酌，醉后研墨拈管，挥此一幅，留赠主人。板桥。」
作《行书条幅》寄赠友人郭芸亭。
言曰：「春风潍水足相思，宝马雕鞍丽日迟。隔岸桃花三十里，鸳鸯庙接柳郎祠。　乾隆甲申书寄芸亭年学兄。板桥郑燮。」
作《墨竹图轴》并题识。
题识曰：「画有在纸中者，有在纸外者。此番竹竿多于竹叶，其摇风弄雨，含露吐雾者，皆隐跃于纸外乎？然纸中如抽碧玉，如削青琅玕，风来戛击之声，铿然而文，铿然而亮，亦足以散怀而破寂。纸中之画，正复清于纸外也。乾隆甲申，七十二老人板桥郑燮写此。」
为茂林作《兰竹石图轴》并题识。
题识曰：「揭天揭地之文，震电惊雷之字，呵神骂鬼之谈，无古无今之画，固不在寻常蹊径中也。未画之前，不立一格；既画以后，不留一格。乾隆甲申为茂林年学兄哂正。板桥郑燮。」
作《墨竹图轴》并题识。
题识曰：「乾隆甲申。掷去乌纱不做官，归来江上钓鱼竿。问渠钓具从何买，笔底新篁万尺宽。宜纶年学兄正画，板桥郑燮。」
是年，金农去世。
十一月，召令重修《大清一统志》。
乾隆三十年乙酉　一七六五　七十三岁
春，书十一言对联。
联曰：「百尺高梧撑得起一轮月色；数椽矮屋锁不住五夜书声。　乾隆乙酉重，板桥老道人郑燮。」
四月，作《竹石图横幅》，以志晚景自得自乐之情状。
