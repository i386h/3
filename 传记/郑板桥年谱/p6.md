<!-- { "loadSidebar": true } -->
《金桧门诗存》卷三，《题郑板桥赠兰竹画》：「画兰不多三五茎，画竹不多三五干。纸宽墨润腕力余，更添古石三五片。微香馥馥清影摇，满堂观者增欣羡。齐东有竹却少兰，玉版尊师唯悟半。板桥家法所南翁，心花无根舒烂漫。平生妙墨懒收拾，偶欲追寻从友案。胸中事即对人言，与弟家书刊共看。颠字怪剧游嬉，叵耐折腰趋下县。西范东潍十载宽，自怜天鉴超忧患。同心知我称石交，为拂古瓦摅柔翰。别久争讶鬓霜盈，逢稀似类优昙现。径题长句画中间，如使两人长对面。」
正月，乾隆帝南巡。
是年，继上年「经学特科」，再取陈祖范、吴鼎、梁锡玙、顾栋高四人。
乾隆十七年壬申　一七五二　六十岁
正月初一，作《城隍庙碑草稿自跋》，论为文之意。
文曰：「板桥居士作《城隍庙碑草稿》初就，赵君六吉即剪贴成册，可谓刻划无盐唐突西子矣。是碑不足观，而作文之意无非欲写人情，所欲言而未能说，此实在眼前，实出意外，是千古作文第一诀。若抄经摘史，窃柳偷苏，成何笔手？乾隆十七年元日，板桥道人郑燮又记。」
四月四日，题宋拓《圣教序》。
五月，作《城隍庙碑记》。
秋，作《兰竹石图》并题识。
题识曰：「世间盆盎空栽植，唯有青山是我家。画入悬崖孤绝处，兰花竹叶两相迟。乾隆壬申九秋，板桥居士郑燮写于北海。」
十月二十五日，自作六十寿联。
联曰：「常如作客，何问康宁，但使囊有余钱，瓮有余酿，釜有余粮，取数叶赏心旧纸，放浪吟哦，兴要阔，皮要顽，五官灵动胜千官，过到六旬犹少。
定欲成仙，空生烦恼，只令耳无俗声，眼无俗物，胸无俗事，将几枝随意新花，纵横穿插，睡得迟，起得早，一日清闲似两月，算来百岁已多。」
是年底，卸任。
按：板桥去官之因，众说不一，莫衷一是。或言以婪罢，或言以忤大吏罢，或言乞休归，或言以病罢，或言乞病归，或言老病归等。要之，官场容不得板桥，板桥亦不适应官场。其虽曾孜孜于求学仕进，一度踌躇满志；然一入官场，则处处碰壁，难以一展其「致君泽民」之夙志宏愿。其「狂」、「怪」之性情怎么也难以融入理想与现实碰撞的两难窘境。归老田园，寄迹山水，实乃板桥不得已之无奈抉择，亦是其悟得「难得胡涂」之真谛的人生归宿。
乾隆十八年癸酉　一七五三　六十一岁
正月，作《隶书扇面》以言志。
题曰：「老困乌纱十二年，游鱼此日纵深渊。春风荡荡春城阔，闲逐儿童放纸鸢。买山无力买船居，多载芳醪少载书。夜半酒酣江月上，美人纤手炙鲈鱼。乾隆癸酉太簇之月，板桥郑燮罢官作二首。」
春日，离潍去官日，百姓痛哭挽留。板桥别潍县绅士民，为作竹图并题识。
《予告归里画竹别潍县绅士民》：「乌纱掷去不为官，囊橐萧萧两袖寒。写取一枝清瘦竹，秋风江上作渔竿。」
《小豆棚》卷一六：「当其去潍县之日，止用驴子三头：其一板桥自乘，垫以铺陈；其一驮两书夹板，上横担阮弦一具；其一则小皂隶而娈童者骑以前导。板桥则风帽毡衣，出大堂揖新令尹，据鞍而告之曰：『我郑燮以婪败，今日归装若是其轻而且简，诸君子力踞清流，雅操相尚，行见上游器重，指顾莺迁，倘异日去潍之际，其无忘郑大之泊也。』言罢跨蹇郎当以行。」
板桥返扬，宴请诸友，李啸村葂赠板桥以「三绝诗书画，一官归去来」，众人叹为工妙。
《楹联丛话》卷一二：「板桥解组归田日，有李啸村者，赠之以联。板桥方宴客，曰：『啸村韵士，必有佳语。』先观其出联云：『三绝诗书画。』板桥曰：『此难对。昔契丹使者以三才天地人属语，东坡对以四诗风雅颂，称为绝对。吾辈且共思之，限对就而后食。』久之不属，启视之，则『一官归去来』也，感叹其工妙。」
张维屏《松轩随笔》称：「板桥大令有三绝：曰画、曰诗、曰书。三绝之中有三真：曰真气、曰真意、曰真趣。」
三月十五日，作《雨后新篁图屏风》并题识，志其作画得自然之妙蕴。
题识曰：「余家有茅屋二间，南面种竹。夏日新篁初放，绿荫照人，置一小榻其中，甚凉适也。秋冬之际，取围屏骨子，断去两头，横安以为窗棂，用匀薄洁白之纸糊之。风和日暖，冻蝇出触窗纸上，冬冬作小鼓声。于是一片竹影零乱，岂非天然图画乎！凡吾画竹，无所师承，多得于纸窗粉壁日光月影中耳。爰为数首以当竹歌：『雷停雨止斜阳出，一片新篁旋剪裁。影落碧纱窗子上，便拈毫素写将来』；『二十年前载酒瓶，春风倚醉竹西亭。而今再种扬州竹，依旧淮南一片青。』乾隆十八年春三月之望，板桥郑燮画并题。」
是年，罗聘与方婉仪喜结良缘。
卢见曾再任两淮盐运都转，自此联署九载。
程南陂重建扬州竹西亭，春暮宴集诸友人吟酬。
乾隆十九年甲戌　一七五四　六十二岁
春，游杭州；又应孙升、李堂之邀游湖州诸名胜。
《与墨弟书》有云：「掖县教谕孙升任乌程知县，与我旧不相合，杭州太守为之和解，前憾尽释。而湖州太守李公讳堂者，壬戌进士，久知我名，硬夺杭守字画。孙乌程是其下属，欲逢迎之，强拉入湖州作一月游。其供给甚盛，姑且游诸名山以自适。第一是过钱塘江，探禹穴，游兰亭，往来山阴道上，是平生快举，而吼山尤妙，待归来一一言之。华灿且留住数日，我于端午后必回。」
六月十八日，作《竹石图》并题识。
题识曰：「竹少石多，竹小石大，直是以石为君，聊复以数片叶点缀之耳。画竹何须千万枝，两三片叶峭撑持。千秋不改嵩衡岳，不靠青山却靠谁？　乾隆十九年六月十八日雨中，板桥道人郑燮画并题。」
重九日，作《竹石图轴》并题识，提出画之意在「活」。
题识曰：「昔东坡居士作枯木竹石，使有枯木石而无竹，则黯然无色矣。余作竹作石，固无取于枯木也。意在画竹，则竹为主，以石辅之。今石反大于竹、多于竹；又出于格外也。不泥古法，不执己见，惟在活而已矣。　乾隆甲戌重九日，板桥郑燮画。」
九月二十九日，与汪堂、药根上人等十余友人聚于百尺楼，分韵赋诗。
十月，作《墨兰图轴》并题识，表明自己作兰不拘泥于某一家。
题识曰：「予作兰有年，大率以陈古白先生为法。及来扬州，见石涛和尚墨花，横绝一时，心善之而弗学，谓其过纵，与之自不同路。又见颜君尊五笔极活，墨极秀，不求异奇，自有一种新气。又有友人陈松亭，秀劲拔俗，矫然自名其家，遂欲仿之。兹所飘擎，其在颜、陈之间乎？然要不知似不似也。　乾隆甲戌十月，板桥郑燮画并记。」
乾隆二十年乙亥　一七五五　六十三岁
是年，与友人李、李方膺合作《三友图》，板桥为题。
其题曰：「复堂奇笔画老松，晴江干墨插梅兄。板桥学写风来竹，图成三友祝何翁。」
是年，李定居扬州，以「觯」代「」。
是年，马曰管（字秋玉，号嶰谷）去世。
五月，清廷禁满人与汉人唱和及较论同年行辈往来。
乾隆二十一年丙子　一七五六　六十四岁
二月三日，作《九畹兰花》并题识，以志与黄慎、王文治等人「一桌会」以百钱为永日欢之盛谊。
题识曰：「乾隆二十一年二月三日，予作一桌会，八人同席，各携百钱以为永日欢。座中三老人、五少年：白门程绵庄、七闽黄瘿瓢与燮为三老人；丹徒李御萝、王文治梦楼、燕京于文浚石乡、全椒金兆燕棕亭、杭州张宾鹤仲谋为五少年。午后济南朱文震青雷又至，遂为九人会。因画《九畹兰花》以纪其盛。诗曰：『天上文星与酒星，一时欢聚竹西亭；何劳芍药夸金带，自是千秋九畹青。』座上以绵庄为最长，故奉上程先生携去。」（按：程绵庄，名廷祚，字启生，绵庄其号，又号青溪居士。黄瘿瓢，名慎。）
四月十四日，作《兰竹石轴》于移情书屋，并题识。
题识曰：「古人云：『吾入芝兰之室，久而忘其香。』夫芝兰入室，室则美矣，芝兰弗乐也。我愿处深山古涧之间，有芝不采，有兰不掇，各适其天，各全其性。乃为诗曰：『高峰峻壁见芝兰，竹影遮斜几片寒。便以乾坤为巨室，老夫高枕卧其间。』乾隆丙子孟夏之月十有四日坐移情书屋午饭清茶后写为文翁老学老长兄正画，板桥居士郑燮。」
秋，作《六分半书五言诗轴》。
诗曰：「酒罄君莫沽，壶倾我当发。城市多嚣尘，还山弄明月。我虽不善书，知书莫如我。苟能得其意，窃谓不学乎？」
是年，作《露竹新晴图轴》并题识，阐发画竹之意蕴。
题识曰：「客舍新晴，晨起看竹，露浮叶上，日在梢头，胸中勃勃，遂有画意。其实胸中之竹，并不是眼中之竹也。因而磨墨展纸运笔，又是一格，其实手中之竹，又不是意中之竹也。步步变相，莫可端倪，其天机流露，有莫知其然而然者，独画云乎哉？乾隆丙子，板桥郑燮画并题。」
乾隆二十二年丁丑　一七五七　六十五岁
正月二十三日，作《行书书目横披》。
三月三日，卢见曾主持红桥修禊盛事，板桥预其会，有《和雅雨山人红桥修禊》、《再和卢雅雨》诗各四首，以纪其盛。
《和雅雨山人红桥修禊》：「一线莎堤一叶舟，柳浓莺脆恣淹留。雨晴芍药弥江县，水长秦淮似蒋州。薄幸春光容易老，迁延诗债几时酬？使君高唱凌颜谢，独立吴山顶上头。　年来修禊让今年，太液昆池在眼前。回起楼台回水曲，直铺金翠到山巅。花因露重留蝴蝶，笛怕春归恋画船。多谢西南新月挂，一钩清影暗中圆。　十里亭池一水通，俨开银钥日华东。逶迤碧草长杨道，静悄朱帘上苑风。天净有云皆锦绣，树深无雨亦溟蒙。甘泉羽猎应须赋，雅什先排禊帖中。草头初日露华明，已有游船歌板声。词客关河千里至，使君风度百年清。青山骏马旌旗队，翠袖香车绣画城。十二红楼都倚醉，夜归疑听景阳更。」
七月，作《兰竹石图轴》并题识。
题识曰：「世人只晓爱兰花，市买盆栽气味差。明月清风白云窟，青山是我外婆家。　乾隆丁丑秋七月，板桥道人郑燮画并题。先构石，次写兰，次衬竹，此画之层次也。石不点苔，惧其浊吾画也。燮又题。」
八月，作《兰石图轴》并题识。
