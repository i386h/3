<!-- { "loadSidebar": true } -->
题识曰：「余种兰数十盆，三春告暮，皆有憔悴思归之色。因植于太湖石、黄石之间，山之阴，石之缝，既以避日、就燥，对吾堂亦不恶也。来年忽发箭数十，挺然，其香味直上，透而远，乃知物亦各有本性。且系以诗云：『兰花本是山中草，还向山中种此花。尘世纷纷植盆盎，不如留与伴烟霞。山上兰花乱如蓬，叶暖花酣气候浓。出谷送香非不远，那能送到俗尘中！』此假山耳，尚如此，况真山乎？余画此幅，叶肥而劲，花皆出叶，盖山中之兰，而非盆中之兰也。丁丑秋八月，板桥郑燮。」
是年，与阔别二十多年的友人织文在高邮相会，流连之余，作《行书赠织文轴》以志其谊。
文曰：「织文世兄，别去二十余年。余在山左，常念之；君在江南，亦常想至吾山左。虽不果厥志，而两心相照，无一刻忘也。乾隆丁丑，来高邮，方图买舟过访，而织文已荡桨而至，叩余寓斋。邀归村落，流连数十日，以偿廿年饥渴。织文极能诗，而谬爱拙作，辄能诵数十篇。不辞老丑，更录近草十数纸，为屏风帖以请教。昔太宗屏风摘古人嘉言懿行，而余自写其诗词，无知自大，真有愧古人，亦曰从主人之意耳。书毕系以诗：『杭州只有金农好，宦海长从李游。每到高山奇绝处，思君同倚树边楼。』板桥老人郑燮。」
春，李作《三友图轴》。
是年，罗聘拜金农为师。
正月，乾隆帝第二次南巡。
乾隆二十三年戊寅　一七五八　六十六岁
正月二十九日，作《与柳斋书》。
书曰：「佳政满矣，流及旁邑，况本邑乎？燮在下风，拜沾余泽，欣慰之怀非笔舌所能述也。古人一行作吏，诗文笔墨束之高阁，非大才鲜克兼之。足下惠泽满人间，而新诗妙染，纷纭几席，其论文尤清瘦而腴。陈孟公书启、苏子瞻竹石，风流其复见乎？昨在贵治，曲荷周旋，沃领大教。界河船中一会，未罄雅谈，至今耿耿。燮一岁之中，居家者不过二三月，其余则东西南北而已。非尽为贫而出，盖山川风月，诗酒朋侪，性之所嗜，不可暂离耳。老弟屡过敝邑，未展一饭之留，深为歉仄。令兄先生及诸侄、诸年侄，首春清吉，最切怀思，殊深一念之想也。学愚兄郑燮顿首柳斋老弟执事。乾隆着雍摄提格太簇之月窈九日行。」
二月，为高凤翰题写墓碑。
三月二日，为友人肃公作《双松图轴》并题识。
四月，作《竹图》并题识。
题识曰：「昨游江上，见修竹数千株，其中有茅屋，有棋声，有茶烟飘扬而出，心窃乐之。次日过访其家，见琴书几席，净好无尘，作一片豆绿色，盖竹光相射故也。静坐许久，从竹缝中向外而窥，见青山大江、风帆渔艇，又有苇洲，有耕犁，有馌妇，有二小儿戏于沙上，犬立岸傍，如相守者，直是小李将军画意，悬挂于竹枝竹叶间也。由外望内，是一种境地；由中望外，又是一种境地。学者诚能八面玲珑，千古文章之道，不出于是，岂独画乎？　乾隆戊寅清和月，板桥郑燮画竹后又记。」
秋杪，作《行书自遣诗轴》以写怀。
诗曰：「啬彼丰兹信不移，我于困顿已无辞。束狂入世犹嫌放，学拙论文尚厌奇。看月何妨人去尽，对花只恨酒来迟。笑他缣素求书辈，又要先生烂醉时。　乾隆戊寅秋杪，板桥郑燮。」
是年，作《真州杂诗八首并及左右江县》及《真州八首属和纷纷皆可喜不辞老丑再迭前韵》诗。
《真州杂诗八首并及左右江县》：「春风十里送啼莺，山色江光翠满城。曲岸红薇明涧水，矮窗白纸出书声。衙斋种豆官无事，刀笔题诗吏有名。昨夜村灯鱼藕市，青醇酒见人情。村中布谷县中啼，桑柘低檐麦隆齐。新笋来泥未洗，江鱼买得酒还携。山花雨足皆含笑，絮袄春深欲换绨。何限农家辛苦事，渐看儿女满町畦。寒衣新熨折参差，一笑裘毛落许时。脾土渐衰唯食粥，风情不减尚填词。雪中松树文山庙，雨后桃花浣女祠。最爱卷帘高阁上，楚江晴碧晚烟迟。月白潮生野水潺，上游千里控荆蛮。洗淘赤壁无遗燎，溶漾金陵有剩山。烟里戍旗秋露湿，沙边战舰夕阳闲。真州漫笑弹丸地，从古英雄尽往还。吴越咽喉铁瓮城，隔江相望晓烟横。高樯迥与山排列，浊浪喧同海斗争。卷去芦花浑雪意，飘来鼓角尽秋声。中原万里无烽燧，扶仗衰翁未见兵。南国枫凋结绮楼，雷塘北去蓼花秋。染成红泪胭脂湿，蘸破新霜草木愁。两地干戈才转瞬，一般成败莫回头。后庭遗曲江边唱，又听隋家《清夜游》。行过青山又一山，黄将军墓兀其间。悬崖断处孤松出，骇浪崩时血泪还。江上诸藩皆逆类，枢中一老复颓颜。抵天只手终何益，远去心枯事总艰。何事秋风只杜门，护花长怕晓霜痕。挂冠盛世才原拙，卖字他乡道岂尊？山雨乍晴如洗沐，江烟一起又黄昏。惟君诗兴清豪在，唤醒东南旅客魂。」
二女儿适袁氏，板桥为其作《兰竹石图轴》并题。
题曰：「官罢囊空两袖寒，聊凭卖画佐朝餐。最惭无隐奁钱薄，赠尔春风几笔兰。乾隆戊寅，板桥老人为二女适袁氏者作。」
诗人陶元藻（一七一六～一八○一）客扬州，板桥、金农等与之每月联吟唱和。
五月，知遇之友慎郡王允禧去世。
乾隆二十四年己卯　一七五九　六十七岁
七月十九日，又题《宋拓圣教序》。
其中论用墨、用笔之法曰：「用墨之妙，当观墨迹，其浓淡燥湿，如火如花。用笔之妙，当观石刻，其弱者强之，肥者瘦之，镌手亦大有力。新碑不如旧碑，取其退火气。然三四百年后，过于剥落，亦无取焉。郑燮又记。」
作《兰竹石图横幅》并题识。
题识曰：「近处香微远处赊，随风飘渺透烟霞。青山翠竹方为伴，洗尽凡心看此花。画兰画竹已多年，竖抹横拖近自然。更向云中画山石，令人如望藐姑仙。乾隆己卯，板桥郑燮画并题。」
是年，为摆脱他人索书索画之烦恼，从友人拙公和尚之议，自定书画《润格》，开一先例。
《润格》：「大幅六两，中幅四两，小幅二两，条幅、对联一两，扇子、斗方五钱。凡送礼物食物，总不如白银为妙：公之所送，未必弟之所好也。送现银则中心喜乐，书画皆佳。礼物既属纠缠，赊欠尤为赖账。年老体倦，亦不能陪诸君子作无益语言也。画竹多于买竹钱，纸高六尺价三千。任渠话旧论交接，只当秋风过耳边。乾隆己卯，拙公和尚属书谢客。板桥郑燮。」
是年，为唐君欣若《集唐诗》撰序，畅发对集唐诗的见解。
《集唐诗序》称：「集唐诗，则必读唐诗，而且多读唐诗。自李、杜、王、孟、高、岑而外，极幽极冷之诗，一旦火热，使得翻阅于明窗净几之间，此亦天地间一大快事也。读唐诗，则必钻其穴，剖其精，抉其髓，而后能集之。使我之心，即入乎唐人之心，而又使唐人之心，即为我之心。常觉千古之名流高士，俨聚一堂，此又天地间一大快事也。集唐之难，不得参差错落，谬托于古；必须五七言律，字字对仗精工，而又流利通适。往往有六句七句，独欠一句，左对右对，皆不得妥；三月两月，搔首搔耳，而其句不成。及一触忽然得之，如获异宝，如释滞疾，此又天地间一大快事也。有时集句已成，颇自得意，而亦少有未安。良朋好友猝至，指之曰：某句未妥。则心病一挑，不能藏匿。而又有一友从旁曰：以某句对之，何如？顿觉天衣无缝，如铸成的，如树上结的，如圣叹之有龂山相资相助，皆得并传于世，此又天地间一大快事也。唐君欣若，自能诗，而又好集唐诗。集之久，而己诗俱废。盖以专一而得神奇者也。夫唐人之诗，旧诗也，读之千古长新，得君之集而更新，满纸皆陆离斑驳。今人之诗，新诗也，但党满纸皆陈饭土羹。与为彼之作，正不如君之集也。问序于愚，愚何能序唐君之甘苦阅历，约略言之，非为唐君言之，为后之学诗学文者言之也。　乾隆己卯，板桥郑燮撰。」
乾隆二十五年庚辰　一七六○　六十八岁
五月，客居通州，寓于保培基之井谷园。
五月十三日，为李方膺《墨梅卷》作题，表达自己对画梅的看法。
题曰：「兰竹画，人人所为，不得好。梅花，举世所不为，更不得好。惟俗工俗僧为之，每见其几段大炭，撑拄吾目，其恶秽欲呕也。晴江李四哥独为于举世不为之时，以难见奇，以孤见实，故其画梅，为天下先。日则凝视，夜则构思，身忘于衣，口忘于味，然后领梅之神，达梅之性，挹梅之韵，吐梅之情，梅亦俯首就范，入其剪裁刻划之中而不能出。夫所谓剪裁者，绝不剪裁，乃真剪裁也。所谓刻划者，绝不刻划，乃真刻划也。岂止神行人画，天复有莫知其然而然者，问之晴江，亦不自知，亦不能告人也。愚来通州，得睹此卷，精神焕发，兴致淋漓。此卷新枝古干，夹杂飞舞，令人莫得寻其起落。吾欲坐卧其下，作十日工课而后去耳。　乾隆二十五年五月十三日，板桥郑燮漫题。」
七月七日，与汪之珩诸人共度七夕于汪氏之文园。
秋日，为刘柳村三作《刘柳村册子》于汪氏文园，叙己之生平经历。
文曰：「板桥自京师落拓而归，作《四时行乐歌》，又作《道情》十首。四十举于乡，四十四岁成进士，五十岁为范县令，乃刻拙集，是时为乾隆七年也。
《道情》十首，作于雍正七年，改削十四年，而后梓而问世。传至京师，幼女招歌首唱之，老僧起林又唱之，诸贵亦颇传颂，与词刻并行。
拙集诗词二种，都人士皆曰：『诗不如词。』扬州人亦曰：『词好于诗。』即我亦不敢辩也。
游西湖，谒杭州太守吴公作哲，出纸二幅，索书画。一画竹，一写字。湖州太守李公堂见而讶之曰：『公何得有此？』遂攫之而去。吴曰：『是不难得，是人现在此，公至南屏静寺访之，吾先令人作介绍可也。』次日，泛舟相访，置酒湖上为欢；醉后，
即唱予《道情》以相娱乐。云：『十年前得之临清王知州处，即爱慕至今，不知今日得会于此！』遂邀至湖，游苕溪、霅溪、卞山、白雀，而道场山尤胜也。府署亭池馆榭甚佳，皆吾扬吴听翁先生所修葺。……高丽国索拙书，其相李艮来投刺，高尺二寸，阔五寸，厚半寸如金版玉片，可击扑人。今存枝上村文思上人家，盖天宁寺西院也。……板桥貌寝，既不见重于时，又为忌者所阻，不得入试。愈愤怒，愈迫窘，愈敛厉，愈微细，遂作《渔父》一首，倍其调为双迭，亦自立门户之意也。
