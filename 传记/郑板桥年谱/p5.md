<!-- { "loadSidebar": true } -->
华岩题识曰：「乾隆丙寅秋九，同人集□于梦飞桐华庵斋中。清话之余，野鸟相逢，秋色争妍，得此佳趣□对景画之，时颜叟补石，许大写菊，梦飞曰：『此幅似未毕乃事也，得板桥墨竹则可矣。』俄顷，童子报曰：『郑先生来也。』相见揖让，更写竹数个。」
是年，山东大饥，板桥大兴修筑，招远近饥民赴工就食；令邑中大户开厂煮粥轮饲之；责积粟者平价出售。开仓赈贷，饥民得以活者无数。
《重修兴化县志》卷八：「调潍县，岁荒，人相食。燮开仓赈贷，或阻之，燮曰：『此何时？俟辗转申报，民无孑遗矣。有谴我任之。』发谷若干石，令民县领券借给，活万余人。上宪嘉其能。秋又歉，捐廉代输，去之日，悉取券焚之。」
有感于潍县饥民外出逃生的惨相，赋《逃荒行》以纪其悲状。
约此时画竹呈包大中丞括，并题诗其上。
题诗曰：「衙斋卧听萧萧竹，疑是民间疾苦声。些小吾曹州县吏，一枝一叶总关情。」
乾隆十二年丁卯　一七四七　五十五岁
秋，调济南参加乡试事，于锁院作《行书扬州杂记卷》，记与饶五姑娘之浪漫情缘等事；又作有《济南试院奉和宫詹德大主师枉赠之作讳保》、《和学使者于殿元枉赠之作讳敏中》等诗，与德保、于敏中相唱和。
秋，与汪士慎、李、李方膺合作《花卉图轴》。
板桥题《花卉图轴》诗曰：「梅花抱冬心，月季有正色。俯视石菖蒲，清浅茁寒碧。佛手喻画禅，弹指现妙迹。共玩此窗中，聊为一笑适。　乾隆丁卯秋日，士慎画梅，复堂补佛手、石菖蒲，晴江添月季，余作诗于上。」
是年春，潍县旱，大饥。自五月十八日后，连雨两月，造成潦灾。
三月，殿版《十三经注疏》、《二十一史》刻成。
六月，命校刊《通典》、《通志》、《文献通考》，并命编《续文献通考》。
乾隆十三年戊辰　一七四八　五十六岁
二月，乾隆帝出巡山东，板桥随行泰山，为书画史，治顿所，卧泰山顶四十余日。为此，板桥镌有一印曰「乾隆东封书画史」，以志其荣遇。
三月，协理高斌主持山东放赈事宜。
秋，倡修潍城，首修城工六十尺，作有《乾隆修城记》以纪其事。
九月，作《与江宾谷江禹九书》，论文章风格。
是年，作有《潍县署中寄舍弟墨第一书》、《潍县署中与舍弟墨第二书》。
乾隆十四年己巳　一七四九　五十七岁
春，潍县饥。
三月，潍县城工修讫，作《潍县永禁烟行经纪碑文》。
五月，与御史沈廷芳诸人游郭氏园，沈廷芳作《过潍县郑令板桥进士招同朱天门孝廉家房仲兄纳凉郭氏园》诗赠板桥；沈心作《留别郑板桥》诗。
作《潍县寄舍弟墨第三书》，叮嘱堂弟墨悉心培育子为人厚道之意；又作有《潍县寄舍弟墨第四书》、《潍县署中与舍弟第五书》、《与四弟书》。
饶氏生子六岁，病殇于兴化。
秋，大熟，难民陆续还乡，板桥作《还家行》以纪其事。
为载臣作《自咏》诗。
诗曰：「潍县三年范五年，山东老吏我居先。一阶未进真藏拙，只字无求幸免嫌。春雨长堤行麦陇，秋风古庙问瓜田。村农留醉归来晚，灯火千家望不眠。　载臣先生政，板桥弟郑燮。」
误闻金农去世，服缌麻设位而哭。
约于此时，作《潍县竹枝词》。
是年，重订《家书》十六通、《诗钞》、《词钞》，手写付梓；作《十六通家书小引》，序《后刻诗》、《词钞》。
《十六通家书小引》：「板桥诗文，最不喜求人作叙。求之王公大人，既以借光为可耻；求之湖海名流，必至含讥带讪，遭其荼毒而无可如何，总不如不叙为得也。几篇家信，原算不得文章，有些好处，大家看看；如无好处，糊窗糊壁，覆瓿覆盎而已，何以叙为！乾隆己巳，郑燮自题。」
《后刻诗序》：「古人以文章经世，吾辈所为，风月花酒而已。逐光景，慕颜色，嗟困穷，伤老大，虽刳形去皮，搜精抉髓，不过一骚坛词客尔，何与于社稷生民之计，三百篇之旨哉？屡欲烧去，平生吟弄，不忍弃之。况一行作吏，此事又束之高阁。姑更定前稿，复刻数十首于后，此后更不作矣。板桥又题。
板桥诗刻止于此矣，死后如有托名翻板，将平日无聊应酬之作，改窜烂入，吾必为厉鬼以击其脑！」
是年，作《行书板桥自叙》，论次生平志向所在。
其言曰：「板桥居士，姓郑氏，名燮，扬州兴化人。兴化有三郑氏：其一为铁郑，其一为糖郑，其一为板桥郑。居士自喜其名，故天下咸称为郑板桥云。板桥外王父汪氏，名翊文，奇才博学，隐居不仕。生女一人，端严聪慧特绝，即板桥之母也。板桥文学性分，得外家气居多。父立庵先生，以文章品行为士先，教授生徒数百辈，皆成就。板桥幼随其父学，无他师也。幼时殊无异人处，少长，虽长大，貌寝陋，人咸易之。又好大言，自负太过，漫骂无择。诸先辈皆侧目，戒勿与往来。然读书能自刻苦，自愤激，自竖立，不苟同俗，深自屈曲委蛇，由浅入深，由卑及高，由尔达远，以赴古人之奥区，以自畅其性情才力之所不尽。人咸谓板桥读书善记，不知非善记，乃善诵耳。板桥每读一书，必千百遍。舟中、马上、被底，或当食忘匕箸，或对答不听其语，并自忘其所语，皆记书默诵也。书有弗记者乎？
平生不治经学，爱读史书以及诗文词集，传奇说簿之类，靡不览究。有时说经，亦爱其斑驳陆离，五色炫烂。以文章之法论经，非《六经》本根也。
酷嗜山水。又好色，尤多余桃口齿，及椒风弄儿之戏。然自知老且丑，此辈利吾金币来耳。有一言干与外政，即叱去之，未尝为所迷惑。好山水，未能远迹，其所经历，亦不尽游趣。乾隆十三年，大驾东征，燮为书画史，治顿所，卧泰山绝顶四十余日，亦足豪矣。
所刻《诗钞》、《词钞》、《道情十首》、《与舍弟书十六通》行于世。善书法，自号『六分半书』。又以余闲作为兰竹，凡王公大人、卿士大夫、骚人词伯、山中老僧、黄冠炼客，得其一片纸，只字书，皆珍惜藏庋。然板桥从不借诸人以为名。惟同邑李复堂相友善。复堂起家孝廉，以画事为内廷供奉。康熙朝，名噪京师及江淮湖海，无不望慕叹羡。是时板桥方应童子试，无所知名；后二十年，以诗词文字与之比并齐声。索画者，必曰复堂；索诗字文者，必曰板桥。且愧且幸，得与前贤埒也。李以滕县令罢去。板桥康熙秀才，雍正壬子举人，乾隆丙辰进士。初为范县令，继调潍县。乾隆己巳，时年五十有七。」
是年，清廷召举经学之士。
乾隆十五年庚午　一七五○　五十八岁
二月十日，作《文昌祠记》。
《记》有云：「心何为闷塞而肥？文何为通套而陋？行何为修饰而欺？又何为没利而肆？帝君其许我乎？潍邑诸绅士，皆修文洁行而后致力以祀神者，自不与龌龊辈相比数。本县甚嘉此举，故爱之望之，而亦谆切以警之，是为民父母之心也。　乾隆十五年岁在庚午二月初十日杏苑花繁之际，板桥郑燮书。」
夏，作《行书诗三首条幅》。
诗曰：「晴丝寸尺挽韶光，百舌无声燕子忙。红日屋头槐影暗，微风扇里麦花香。收尽狂飙卷尽云，一竿晴日晓光新。柳魂花魄都无恙，依旧商量作好春。淮南二十四桥月，马上时时梦见之。想得扬州醉年少，正围红袖写乌丝。乾隆庚午夏日，板桥老人郑燮书。」
秋，与李合作《蕉竹图》。
是年，缀附记于《板桥自叙》后。
其言曰：「板桥诗文，自出己意，理必归于圣贤，文必归于日用。或有自云高古而几唐宋者，板桥辄呵恶之，曰：『吾文若传，便是清诗清文；若不传，将并不能为清诗清文也。何必侈言前古哉！』明清两朝，以制艺取士，虽有奇才异能，必从此出，乃为正途。其理愈求而愈精，其法愈求而愈密。鞭心入微，才力与学力俱无可恃，庶几弹丸脱手时乎？若漫不经心，置身甲乙榜之外，辄曰：『我是古学』，天下人未必许之，只合自许而已。老不得志，仰借于人，有何得意？
贾、董、匡、刘之作，引绳墨，切事情。至若韩信登坛之对，孔明隆中之语，则又切之切者也。理学之执持纲纪，只合闲时用着，忙时用不着。板桥《十六通家书》，绝不谈天说地，而日用家常，颇有言近指远之处。
板桥非闭户读书者，长游于古松、荒寺、平沙、远水、峭壁、墟墓之间，然无之非读书也。求精求当，当则粗者皆精，不当则精者皆粗。思之，思之，鬼神通之。板桥又记，时年已五十八矣。」
是年，清廷举行「经学特科」。
乾隆十六年辛未　一七五一　五十九岁
二月十五日，海水溢，板桥至潍县北边禹王台勘灾。
九月十九日，作六分半书「难得胡涂」匾额。
「难得胡涂」：「聪明难，胡涂难，由聪明而转入胡涂更难。放一着，退一步，当下心安，非图后来福报也。乾隆辛未秋九月十九日，板桥。」
钱泳《履园丛话》有云：「郑板桥尝书四字于座右，曰：『难得胡涂』，此极聪明人语也。余谓胡涂人难得聪明，聪明人又难得胡涂，须要于聪明中带一点胡涂，方为处世守身之道。若一味聪明，便生荆棘，必招怨尤，反不如胡涂之为妙用也。」
秋，作《竹图轴》。
题识曰：「一两三枝竹竿，四五六片竹叶。自然淡淡疏疏，何必重重迭迭？乾隆辛未秋，板桥居士郑燮。」
秋，作《梅兰竹菊四屏条》以言怀。
其《菊》曰：「进又无能退又难，宦途局蹐不堪看。吾家颇有东篱菊，归去秋风耐岁寒。　板桥郑燮。」
十一月，书旧作二四首《潍县竹枝词》。
是年，板桥归老田园之志愈益强烈，《思归行》诗、《思归》、《思家》词呈露出其此时的心绪。
《唐多令?思归》曰：「绝塞雁行天，东吴鸭嘴船，走词场三十余年。少不如人今老矣，双白鬓，有谁怜？官舍冷无烟，江南薄有田，买青山不用青钱。茅屋数间犹好在，秋水外，夕阳边。」
《满江红?思家》曰：「我梦扬州，便想到扬州梦我。第一是隋堤绿柳，不堪烟锁。潮打三更瓜步月，雨荒十里红桥火。更红鲜冷淡不成圆，樱桃颗。　何日向，江村躲；何日上，江楼卧。有诗人某某，酒人个个。花径不无新点缀，沙鸥颇有闲功课。将白头供作折腰人，将毋左？」
金德瑛为《题郑板桥赠兰竹画》诗，推扬板桥作画之妙。
