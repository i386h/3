<!-- { "loadSidebar": true } -->
　　昔三代之王也贤圣之君商为多敷政出令不拂民欲惇徳行化以固民心虽纣之暴而民未厌商也故文王抑畏以全至徳孔子曰三分天下有其二以服事殷岂不大哉至武王不忍天下之乱而卒废之虽违商而周者十室而八然商之余民睠念先王之旧泽执义以自守虽谆复喻之嚚乎其不肯顺从也而周卒不敢以刑罚驱之不惟不敢亦其心有所愧而不忍故惟遵商之旧政以渐服其心歴三世而后帖然从周推此之时稚者已壮壮者已老老者已死耆旧强壮之民卒不肯从而从之者皆生长于周之民也可不谓义乎然犹见称顽民则周人之言也于商义矣伯夷叔齐孔子以义而许之而商民之事亦详见于书夷齐是则商民不非矣夫夷齐非以一死为足以存商明君臣之义者虽有圣者不可易也商民非以不肯顺从为足以拒周顾先王之徳泽有以使之而弗克自已也夫义者立人之大节而爱生惮死人之情也其不以此而易彼者诚知所处矣由商而降惟东汉之治惇节义尚亷退有商之遗风故其亡也义士亦畧如之然亦可以为流涕也已若夫王蠋申包胥之伦皆非有所激而兴故特行其志而从之者不众也然使夫人气沮而胆禠则其功效岂小哉嗟夫商逺矣其民之姓氏不得详也故序存之而传夷齐以为义士首于东汉之士加详焉其他特起者附之庶乎其闻风而兴者岂徒备观览而已哉
　　谋臣传序
　　昔尧舜之际专尚徳化三代之王以仁政伯国以谋战国以力治乱之不同所从来异矣由汉迄今有国家者始兼而用之然徳化之与仁义皆人主之躬行者也至于排难解纷则岂可不以谋而力焉用哉此权智之士所以为贵也虽然权智可贵矣行之以谲则事以辨亦或以否否必不可以继也君子行权于用智以理若庖丁之解牛是以智不劳而事迎解功已成而无后患盖五常之用智为难仁义礼信过则近厚过于智贼矣故凡列国之防士皆行穿窬而衣人之衣以自齿于编氓者也此不足论论汉以来智而不贼者然亦无几故身名俱全惟张子房他皆不逮已要以排难解纷故不得而举少之虽然事固有幸不幸遇左马之笔则片谋可长声迹烜灼史笔中絶虽有竒谋至计类鬱而弗耀余甚慨焉故将章列其行事以备谋国者之览廼取太史迁之所尝载者若张陈之徒标于巻首其他删次论列惟意之从合而曰谋臣传其竒可资以集事其贼可以戒不为无取云耳
　　辨士传序
　　古者兵兴使在其间夫使也者所以通两国之情释仇而约易恨而欢者也彼古人之用兵非以为得己也使而不失辞两国之民实頼之顾亦何恶哉孔子曰诵诗三百使于四方不能专对虽多亦奚以为盖曲尽人情者莫如诗达乎诗而使则道之以义开之以理广譬而约喻用能曲尽人情事无有不集者矣然则古者之使本乎曲尽人情纷挐之辨不贵也及至列国之际强弱之相形众寡之相倾一时鲜亷寡耻之徒往乎其间摇吻鼓舌刼之以势诱之以利怒之以其所甚辱趣之以其所甚欲捭阖而钳制之以茍一时之成事者此无异于白昼而攫者也盖其原起于鬼谷子而成于仪秦当是时也相师成风其习已胶而不可解世之所谓有道之士若孟荀庄周其立言论事犹时有辨士之风要其归以正是以无讥焉汉兴郦陆侯随辈皆以辨闻然嗜利无耻不闻道理之习亦少衰矣以比古之肤使诚为有间至其辨析利害切见事情彼乌可废哉由数子以降士之肆伟辨以济人之事者不可胜数厥迹之着阙然有愧史氏之罪也故余録其可采者为辨士传又为叙古今使者之所以异而首之俾奉命以行者有攷焉
　　英豪録序
　　今天子即位之初金再侵边君忧臣劳兵民死之而财用匮焉距靖康之祸于是四十载矣虽其中间尝息于和而养安之患滋大踵而为之患犹昔也起而决之则又惮乎力之不足嗟乎事势之极其难处非一日也蔡谟有言创业之事茍非上圣必由英豪今上既圣矣而英豪之士阙乎未有闻也余甚惑焉夫天下有大变功名之机也抚其机而不有人以制之岂大变终已不得平此非天意也顾天实生之而人不知所用耳彼英豪者非即人以求用者也寜不用死耳而少贬焉不可也故饥寒廹于身视天下犹吾事也见易于庸人谓强敌吾勦也信口而言惟意之为礼法之不可羁也死生祸福之不能惧也一有事焉君子小人一见而得其情是非利害之间一言而决理繁剧则庖丁之解牛也处危疑则匠石之刈鼻也盖其才智过人者逺矣然而旅出旅处而混于不可知之间媢之者谓狂而实狂者又偶似之将特自标树则夫虚张以求贾者又得而误之矣此英豪之所以困而不达而谓无人焉者非也抑余闻之昔人有以千金求千里马者不得则以五百金买其骨焉不逾期而千里至者三何则趋其所好人之情也不得于生者见其骨犹贵之可谓诚于好矣生者之思奋故也故余备录古之英豪之行事以当千里马之骨诚想其遗风以求之今未必不有得也顾其诚好不耳盖晋武帝称安得诸葛亮者而与之共治正使九原可作盍亦思所以用之凡所以区区于此者夫岂徒哉
　　中兴遗传序
　　初龙可伯康防京师辈饮市肆方呌呼大噱赵九龄次张旁行过之雅与伯康不相识俄追止次张牵其臂廹与共饮次张父时守官河东方以疾闻次张以实告伯康曰母苦乃翁疾行瘳矣子可人意者为我姑少留次张不得已从之箕踞笑歌诙谐纵谑旁若无人次张固已心异一日行城外过麻村观大阅之所伯康勃然曰子亦喜射乎次张曰颇亦好之而不能精也伯康曰姑试之次张从旁取弓挟矢十发而贴中者六七次张心颇自喜伯康拾矢而射一发中的矢矢相属十发无一差者次张惊曰子射至此乎伯康曰此亦何足道千军万马头目转动不常意之所指犹望必中况此定的又何怪乎次张吐其舌不能収俄指其地而谓次张曰后三年此间皆敌人子姑识之火龙骑日飞雪满天此京城破日之兆因吁嘻长叹不能自禁后三年京城失守其言皆騐中原流离伯康自是不复见矣岂丧乱之际或死于兵抑有所奋而不能成也次张毎念其人言则叹惜绍兴初韩世忠拒敌于淮西力颇不敌次张献言乞决淮西之水以灌敌营朝廷易其言而不之信已而金师咸退世忠力请留战金人使谓曰闻南朝决水以灌我营我岂能落人计中次张言虽不用犹足以攻敌人之心者类如此次张尝为李丞相所辟得承务郎督府罢次张亦径归大驾南渡次张侨居阳羡故将岳飞尝丞相军中次张识其人于行伍言之丞相给帖补军校后为统制遇大驾廵永嘉与诸将徬徨江上莫知所适又乏粮将谋抄掠次张闻而径往説飞移军阳羡州给之食飞得无他而州境頼焉人有言次张生平干丞相者丞相喜欲用之后有譛者曰此人心志不可保使其得志必为曹操丞相疑沮而止次张度时不用屏居不出竟死昔参政周公葵屡为余言其人且曰我尝荐之朝廷诸公皆诘我子端人正士胡为喜言此等狂生我因告之曰吾侪平生谈王道説诗书一日得用从容庙朝执持纪纲可也至于排难解纷仓卒万变此等殆不可少吾侪既不能办而恶他人之能办是诬天下以无事而期国事之必不成也是乌可哉　尝大周公之言异二生之为人而惜其屈尝欲传其事而不能详因叹曰世之豪杰倜傥之士沉没于困穷不能自奋以为世用欲用而卒沮于疑忌如二生者寜有限哉然自古乱离战争之际往往竒才辈出崭然有赴功名之防如建炎绍兴之间诚亦不少虽或屈而不用用而不大大或不终未四十年已有不能道其姓字者记事之文可少乎哉自是始欲纂集异闻为中兴遗传然犹恨闻见单寡欲从先生故老详求其事故先为之纂例而以渐足之其一曰大臣若李纲宗泽吕頥浩赵鼎张浚其二曰大将若种师道岳飞韩世忠吴玠吴璘其三曰死节若李若水孙溥刘韐霍安国杨邦乂其四曰死事若种师中王禀张叔夜何防刘现徐徽言其五曰能臣若陈则程昌禹郑刚中其六曰能将若曲端姚端王胜刘光世刘鋭其七曰直士若陈东欧阳澈吴若其八曰侠士若王友张所刘位其九曰辨士若邵公序祝子权汪若海其十曰义勇若孙韩葛进石头其十一曰羣盗若李胜杨进丁进其十二曰贼臣若徐秉哲王时雍范琼合十二门而分传之摠目曰中兴遗传聊以发其行事而致我之意然其端则起于惜二生之失其传故序首及之昔司马子长周游四方纂集旧闻为史记一百三十篇其文驰骋万变使观者壮心骇目顾予何人岂能使人喜观吾文如子长哉方将旁求广集以备史氏之缺遗云耳
　　二烈女传
　　烈女杜氏永康大姓女也生而端庄且丽宣和庚子冬妖腊起所在啸聚相剽杀里有悍贼辈谒杜氏门大言曰以女遗我即不肯今族汝矣其家惊泣欲与则不忍不与祸且及言于女女曰无恐以一女易一家曷为不可待我浴而出趣具汤其家以告贼相与懽笑以俟既浴取镜抺朱粉具衫衣尽饰俄登几而立系帛于梁而圏其下度不容冠抽之笼其首整髪复冠廼死其家遑遽号噭贼闻亦惊舍去于乎学士大夫遭难不屈者万或一见焉而谓女子能之乎方杜氏之不屈以死犹未足难也独其从容处死而不乱无异乎子路之结缨是其难也不可及已陈子曰余世家永康去杜氏不十里许余虽不及目其事大父母屡为予言如此虽古之烈女何以进焉余既传其事以示余友应仲寔仲寔因谓余言宣和辛丑官分军捕贼所过乘势抄掠道永康将之缙云及境富民陈氏二女并为执植其刄于旁曰从我从我妇之否者死长女不为动掠髪伸颈请受刄官军斫之决女竟污焉后有谂之曰若独不能为姊所为乎次女惨然连言曰难难世之喜斥人者毎曰儿女态陈杜之态亦児女乎人之落患难而儿女者事已即纵辞自解昻然有徳色视陈氏次女已愧他又何説仲寔得之胡先生经仲二君谨言君子也余是以志之巩丰字仲至号栗斋上世自郓州须城县渡江即所寓土断为婺之武义人以太学上舍对防髙第教授汉阳军次授江东提刑司干办公事母防免又授浙东避本路改干办福建帅司公事以格知临安县久之提辖左藏库奉祠卒公尝从朱子问学声实着甚诸公间而陆沉冗调以终时论嗟惜叶水心志墓三致意焉尤工于诗多至三千余首今东平集二十七巻又有耳目志若干巻
　　炊熟日有怆松楸
　　小楼吹断玉笙哀春半余寒去复来五岁一浇坟上土望江心折刺桐开














　　敬乡録巻九
　　钦定四库全书
　　敬乡録巻十
　　元　吴师道　撰
　　何恪字茂恭义乌人绍兴庚辰进士调官主吉之永新簿迁徽州録事参军未赴纂恢复二十防欲以进于朝与诸公议不合而归未几卒龙川陈先生谓邑士之称雄者四人喻叔竒何茂恭陈徳先喻季直是也龙川未显时茂恭竒其才以其兄恢茂宏之女妻之故其集中屡致此意尝评其人山峙玉立地负海涵目空四海独能举意一世豪杰其文竒壮精致反覆开阖而卒能自阐其意云
　　孝子顔氏墓碑
