<!-- { "loadSidebar": true } -->
　　十二月十四日左廸功郎严州桐庐县主簿臣贾廷佐昧死百拜献书皇帝陛下臣窃惟太祖太宗以至神武畧平定四海创业垂统为子孙万世之规今陛下嗣守基绪适丁艰难正宜不负所托鋭意拨乱信威边陲功光祖宗为中兴之圣帝倘或委靡偷安専主和议信王伦之説奉金人之诏则隳祖宗之大烈虽倾三江之水不足以涤其秽后将议陛下为何如主哉陛下以天下之大有兵可战有将可使有赋税以为财用有民人以为依附有人材以为任使若以久逺治安为念断然诛王伦以惩其卖国拘金使以诮其悖礼然后上信天命下符人心大赫斯怒决意行师则汉髙迎太公之策也奈何欲舎此数者听信王伦诡诈之言轻以万乘之尊臣事金人此天下汹汹所未喻也臣不知陛下将讲好称臣以中兴耶将奋发讲武以中兴耶将听金人之命以偷安偏方无复中兴之意耶臣为桐庐一簿官至微也敢越职犯分议论朝廷大事死有余责然臣闻道路之言谓王伦卖国要致金使名江南诏谕是指吾中国谓之江南既有诏谕必有金诏以诏陛下如陛下近遣台臣李宷往江西事体一同其轻辱我宋自古以来所未尝有昔富弼争献纳二字至以死拒今王伦为使要金以诏来不以为怪而谓之功臣为是昼不安食夜不安寝义当号天取死不忍见陛下天日之表龙鳯之姿为敌人诸侯取笑万世又不忍见臣将为金人之陪属嗟乎此天也祖宗之天也一朝尽化为金人之天可乎此地也祖宗之地也一朝尽化为金人之地可乎无天可戴无地可履虽生不如无生之为愈臣所以痛悼于心越职犯分号天以取死耳臣闻端拱二年太宗以敌人甚猛下诏求言曰虽朕计之于心固有成算又念合以众虑则无失谋应有才抱经济识洞古今明当世控制之宜通前代备御之术朕当虚心以待前席与谈不以疎逺见遗狂直加罪于乎祖宗之念虑其详审不妄发也如此况当彼时疆埸特小儆耳犹不敢自任以今日金人不逊名以诏来其可不与天下共图之岂陛下自有一定之论畏天下之异议哉大臣台谏心知其非保守禄位不肯正言但曰此前人之议耳此圣意所主耳是国有大辱势将倾矣莫之能救犹谓国有人乎臣切料金使之説必以归中国之所当归还河南之故地啗陛下以拜彼之诏此虽三尺之童必以为绐我耳天下之气势两敌则谓和之易成我弱彼强则彼以吞我为心何和之有以项羽之气百战百胜约和于汉割界鸿沟已而项羽觧兵谓可髙枕有沟东之地无何口血未干张良陈平议以今汉有天下大半此天亡楚之时不因其防而取之是养虎自遗患也于是追项羽以并天下此能保其和好久逺乎又若六国之君割地奉秦阳和而隂倾之追亡逐北因利乗便尽有六国之地此能保其和好久逺乎于乎恃强吞弱自古而然人有异心犹不可测十有二年之间以和之説戏我尽皆空言无一语信迁延至今遂有诏谕之使万一拜彼之诏则异日号令必从金出必将渐令我罢我某师退某舎稍忤其意兵有辞而来是陛下敛手以天下与金将无置锥之地矣不然则天下疾敌之强将有不胜愤懑如胜广辈争出以竞鹿天下亦非陛下有也陛下当彼之时虽悔无及为陛下万全之计宜如臣防上信天命下符人心大赫斯怒决意行师则取陵寝以迎父兄复境土以雪大耻何难之有语曰时哉不可失今金使名以诏来三军愤愤诸将愤愤士大夫愤愤民心愤愤莫不愿为陛下死天其或者以此激我不可知也陛下若不恤众心之不平但欲委靡从金则天下圜视而起将不怨金而怨陛下矣可不为之寒心哉陛下毋谓我弱不能与金角若天已弃虽强终弱若天未弃虽弱终强陛下至此当知金人诡我以和遂大奋发以决于天汉髙帝与椘王七十战败北者累矣灵壁之役室家尽亾荥阳之役赖纪信免彷徨无聊一失职之人耳然卒能致垓下之捷以王天下惟至弱者能攻坚强陛下若不自怯决意用兵欲致中兴则席巻金人为汉髙之胜直易事耳陛下无谓我将我兵非金之敌师直为壮曲为老王莽以百万之众攻汉有甲士四十二万人有能为兵法者六十三家旌旗辎重千里蔽空又有长人巨无伯者以为垒尉又有猛兽虎豹之属以助威武史谓自秦汉出师之盛所未尝有然光武于谈笑间以兵三千败之于昆阳岂以多寡强弱论哉陛下二三将如岳飞韩世忠皆忠义可使师之曲直又不待言而谕若决意于战则陛下以少破众成光武之烈直易事耳所谓初若磊磊落落有志者事终成也臣不胜大愿陛下念祖宗创业之不易思后世清议之可畏断然有意于拨乱振不测之怒行不测之威诛王伦拘金使以快天下之心以振士民之气然后下令决意用兵以雪大耻以复境土遂选任大臣为大夫种以治于内召还王庶以监督诸将为范蠡以治于外则中兴之业指日可成与效尤石晋之计万万不侔也臣闻王庻忠勇有谋将士无不服其威名此亦陛下中兴二十八人之一也其可舎诸韩愈曰凡此蔡功惟断乃成今日欲为光武欲为石晋全在陛下断不防之间臣忠义所激号天取死愿陛下试与大臣共圗之万一因臣微言反祸为福非臣之幸乃宗社无疆之休不然则甘心受戮诉于太祖太宗耳干冒天威臣无任陨越待罪之至臣廷佐昧死百拜
　　上髙宗皇帝第二书
　　正月初七日具官臣闻季文子之言曰忠臣之事君也见无礼于其君者诛之如鹰鹯之逐鸟雀也又闻欧阳修之言曰士大夫光荣而饱不以国事为忧惟李翺怪唐尧以一旅取天下后世子孙不能以天下取河北以为忧使当时君子皆易其心为翺所忧之心则唐之天下岂有乱与亡哉今日金计叵测以和好来而使以诏谕可谓至无礼矣臣食陛下之禄不能致鹰鹯之效徒怀李翺之忧流涕恸哭未知死所臣近者不度愚贱尝遣人诣阙冒进封章渎犯天威自量必有斧钺之诛而侧聴逾旬威命不至但见道路沸传十二月二十五日行在榜示谓大金许归梓宫母兄复还河南故地并无需索二十七日遂迎金诏入内庙堂事秘臣不知其详然而信如王伦之説奉金人之诏不振一防不烦一戈迎母兄取梓宫坐取故地则可与舞干羽以格有苗同日而语此陛下修德所致耶抑朝廷有大贤者金惮而为此举耶陛下自视三者若茫然未有则金人之所以啗陛下者正可以为吊不可以为贺亦有以吴越之事告陛下者乎越王勾践因吴太宰嚭以行成率众来朝吴王大喜过望以为信然独伍子胥惧力谏以浮辞诈伪慎不可听呉王怒赐子胥属镂之剑子胥曰必植吾墓上以梓令可为器而抉吾眼置吾东门之上以观越人之灭吴也其后越果大败吴而灭之迁其主于甬东与百家居之吴王曰孤老矣不能事君王也吾悔不用子胥之言自令陷此乃蔽面而卒曰吾无面目见子胥也今金之抚我犹越人之啗吴耳金日以吞我为心何惮于我而欲归我母兄还我故地夫三闗不复虽得中原陛下将何术以守之縦以金人和议灼然可信既归母兄矣又曰还我故地矣是金之德我甚厚异日有无厌之求难从之请陛下将何以应之陛下独不念刘豫之事乎豫父子事金甚谨既而金忌豫稍振而疑之乃缚其子又缚其父束于阛阓之中以听金诏尽为虚假之辞其变迁不情类皆如此臣以谓今日之事正如吴王堕越计中日后必有刘豫之祸可不为之寒心陛下纵欲以母兄为辞臣事金人偷为目前之安自此国势衰削太祖太宗基业之盛隳于陛下之手无复中兴之望复何面目戴黄屋以王天下哉传曰鳯凰乗于风圣人因于时昔秦穆公有地三百里知时宜之变攻取西戎及后防恬侵胡辟数千里匈奴不敢饮马于河置烽燧然后敢牧马故防边制敌可以威服不可以仁畜也今天下切齿恨不食王伦之肉人心忿厉莫不愿为陛下死事盖至此极矣陛下若一旦不胜其愤屏絶和议决之于天与四海誓雪大耻如探物嚢中可以必取陛下何惮而不为此臣闻文王一怒而安天下之民诗曰王赫斯怒爰整其旅以遏徂莒以笃周祜以对于天下是也武王亦一怒而安天下之民书曰天降下民作之君作之师惟曰克相上帝宠绥四方有罪无罪予曷敢有越厥志是也以文武之至寛仁事有不可忍者见于一怒遂安天下之民此所以为文武也又若齐威王之初委靡不治诸侯并侵于是发怒封即墨大夫烹阿大夫遂发兵西击赵魏奔走请和人人震惧不敢饰非诸侯闻之不敢加兵于齐者数十年由是观之衰弱不振之莫若自强陛下以尧舜文武之资遭金陵侮为日久矣今日之使尤可怪骇陛下何不发文武之怒力圗中兴之烈况以天下之大承祖宗积累之基厚泽深仁在人未替讵可甘心为金藩镇取笑后世贾谊所谓势既卑辱而祸不息长此安穷陛下宁不念自建炎以来敦遣使臣冠盖相望徒为纷纷略无少效虽徽考讳旦尚不得闻今日遽欲还故地归母兄纳梓宫则是金人为君子长者之事自古讐敌之所未有方金之深入也席巻皇族不以为厌又复长驱饮马江浙陛下为汉髙之困者屡矣其残忍酷烈如此是心安在陛下今日能保其为君子长者而无后患乎不然则将以我为刘豫縦不得巳欲为母兄少屈又念安然以复故地臣恐异日必有不可堪者而况襟喉之地金既自据盖如徃时收复燕山以彼所弃来困我耳陛下雄才大畧春秋鼎盛倘于此时翻然易虑为光武之所为则万世而下仰陛下为圣主顾不伟哉臣窃谓皇天仁爱陛下所以告戒者甚明乃者季冬十有九日辛未天震雷其占以为国家号令失常举措错谬又占以为天以雷霆为威人君以兵刑为威暮冬而雷此不测之雷也时方伏藏俄然震惊出人意外良由国家委靡金人日炽势不能已欲陛下震不测之怒竹不测之威亦犹皇天震不测之雷也雷出地奋曰豫豫之卦利用行师此天意也陛下有将有兵何不试用之用之胜可以为光武用之未胜保守长江尚不失为元帝何必含羞忍耻乞怜于强敌哉陛下毋惮金强谓不可敌汉武帝军臣伊穉斜单于凭陵不已武帝震怒选任卫靑霍去病以攻之未防卫青讨蒲泥破符离逐白羊击楼烦而匈奴遁霍去病鏖臯兰下折斩兰卢侯二主而昆邪降自是匈奴大衂稍息风尘之警何者勇士壮马非中国之所无而汉人奋不顾命以直前虽匈奴之众亦所不能当也又若李唐之初颉利尝率众百万扫境入冦太宗念欲刷耻于天下遂率六总管出通汉出防襄出金河出大同出长安出广武以讨之无何俘颉利告太庙遂空漠北之庭夫汉之匈奴唐之颉利若不可敌然终底防亡消息盈虚理当然耳今金之势焰过军臣颉利逺甚皇天后土亦鉴之矣愿陛下悟和计之非是下令四方发文王武王之怒行汉武唐宗之师四封之内四封之外选贤任才共圗兴复分道并进夫金人以为我不足与者而我遽尔奋发非独人助之天亦助之矣易曰倾否先否后喜又曰易穷则变变则通通则久是以自天祐之吉无不利惟陛下思倾否变通之理赫然奋发如天震霆功光祖宗为中兴之主则天下幸甚万一优柔不防姑且善为之辞曰还金诏一切示不敢当而我日修守御旋为之谋亦不失策彼金人者寜有好心为我若必取信王伦隠忍自屈为金刘豫方且称庆以迎梓宫母兄以复中原故地则是堕金计中天下大事去矣臣甘为子胥之死抉眼以观天下之大尽为金有耳陛下当彼之时虽悔何及臣非不知言触忌讳必遭诛殛然忧国之心怀不能已庻防宗庙社稷之灵助臣精诚感动天听其敢避死使后世有秦无人之叹哉臣不胜俯伏待罪之至
