<!-- { "loadSidebar": true } -->
　　黙成先生名字官位畧见前文集十五巻朱子为序中云自宣和时为博士不肯托昏富贵之家尝论斥大臣蒙蔽之奸及为馆职又不肯游蔡京父子间使淮南又不肯与中官同席靖康召对因论时宰何防康恪不可用恐误国事以是谪去不旋踵而言果验建炎初召为右司谏首论乱臣逆党当置重典及当时用事之奸邪大为汪黄所忌书三日左迁去今绍兴入为都司又忤时相以归复为左史直前奏云今日所行当务合于大公至正之道勿以私意曲徇人情言甚切直服丧还朝以廷叱奏事官忤防去自后秦桧擅朝废不起平生廉介出入三朝前后在官不过八百六十余日所居仅庇风郭外并无尺寸田经界法独以邱墓之寄输帛数尺清苦贫约处之超然未尝少屈于桧其子熺暴起鼎贵势倾内外亦未尝与通问也若公之清明直谅确然无欲真可谓刚毅近仁者矣朱子于公称重极至今节取其槩如此按公尝受教于山杨文靖亦喜从释子游往来北山诸寺游歴题咏遗迹尚多有之又尝见其遗像风神如仙称其胸次之胜至今人目其后为清潘家云
　　郑亨仲作亭面西山名可友以书来求诗为赋一首
　　君不见子猷嗜好与俗殊种竹不可一日无又不见谪仙清狂世絶伦举杯邀月独相亲风流二子去已逺尘埃那复闻髙人郑侯未遇身更闲躬畊自乐岩谷间开亭容膝日寄傲坐友嶕峣崷崪之西山西山苍翠如堆玉松奏笙竽云作屋澄鲜爽气日夕佳不学时情易翻覆田文唾面良可翟公署门真小儿悠悠权利悲一世乐哉此友谁能知郑公与我论心久年少相从今白首对山勿着絶交书要须招我成三友
　　夜坐闻竹声示侄
　　室明有灯夜暗天无月趺坐依蒲团竹声助清絶初疑小雨至萧萧俄复歇忽然变轩昂风湍散岩穴聼久耳根静万虑皆荧彻尘凡不待扫境妙心自洁竒哉不二门欲倩维摩説
　　和季成弟中秋不见月
　　经年等待中秋月一夕隂云扫不开髙树时惊踈雨过空山那复故人来梦回时忆霓裳戏老去愁闻水调哀与子相逢长得醉何须佳节始衔杯
　　朱教授见寄七言二首戏用其韵
　　贤哉蘧瑗晚知非此道吾今亦庶防嚢乏一钱聊自哂家无三径不妨归冥鸿久已离矰缴野马由来见靮鞿溪上月明船正穏有时簮绂换蓑衣
　　等闲长啸倚孤松云破天邉见碧峯架上残书犹可读屏中储粟不堪舂生涯幸有千年秀身世何须万户封僧榻寄眠无一事觉来深省听晨钟
　　仆读沈约传怒其缓颊卖国发上冲冠然古今人每壮其东阳八咏文辞未有少之者因次卿登楼新什輙效立春体制和且摅所懐云
　　隠侯文治知何用千古端羞堕泪碑国危忍助神鼎覆身免犹嗟鞶带移登覧寒烟萦逺目凄凉夕照谢髙榱伤心徃事君须赋恐有遒人来采诗
　　夏日
　　四月天气初郁蒸碧桐照空门巷清何人觧助隠君乐为我唤取黄鹂鸣
　　扫地焚香避湿蒸睡余茶熟碾声清风来梧竹僛僛舞雨过阶除防防鸣
　　错落星河天未明太虚涵露气全清东方隐约生光耀便觉林间宿鸟惊
　　娟娟踈竹拂云长门巷无尘气自凉多病无情如嚼蜡卧防风篆博山香
　　夜与仲严叔倚季成三弟同坐闻笛各赋一絶
　　西北干戈拨不开今宵闻笛更清哀髙堂亲老髪垂白与子买船归去来
　　法清晚歩分韵得夕字
　　有生能防何避乱不谋夕聫翩二三子晚歩縦所适田野无人声牛羊断归迹时有墟曲中寒烟袅修碧雝雝南飞雁北信杳难覔不知二圣君然泪沾臆小臣直虮虱持颠顾何力残腊行当除青阳来已逼衰骸分填壑公辈宜强食
　　矫斋记
　　君子知强为善而已矣遑恤其他而世之忌人修者无以盖之则羣聚哗笑目之曰矫特立独行之士固不为变而中人惧其加已也徃徃妩媚软熟不敢出一善言行一善行卒至于无所忌惮为小人之归而后已予自出仕见士大夫习以成风败坏天下人材不可胜数心甚惮之中庸曰君子和而不流强哉矫中立而不倚强哉矫凡四言之不以为烦考之六经未尝若是之谆谆者也是矫者君子之所务而众人之所忌古人以为训而今人以为病也近世老师宿儒为中庸传者以十数未尝以断然发明子思此意尤可叹也夫均是人也性近而习逺所以相逺正在矫与不矫耳情动于中物诱于外择之不精执之不固鲜有不丧于物者讵可一日不用力于矫耶视听矫之言动矫之一切维礼之行义之由道之适久则若性自然矣故勉强行之与安而行之者成功则一予谓中庸一言之曰矫二言之曰勉强皆圣人忠恕进学者之道也吾宗伯益端雅而尚志求予名所居之斋因榜之曰矫盖予韦子思之训今老矣俯仰乐之而无愧故以勉子子其懋哉
　　静胜斋记
　　凡人自平旦而起目视耳听手持足奔其心念之所经营杂然无一息暂止及夜而安身可以休矣又有梦焉飞沉坠得防悲懽与夫恐怖之事徃徃失声而泚汗如是汨没至老死而不悟者天下皆是也故常为静者之所怜悯曹君用晦异时与予同乡校逰上庠今余二十年矣属过予言曰昔诚有意于功名官既不偶乃得更儒冠为武此世事之不可必而甚可笑者也频年不喜事事寄傲僧庐辟斋于西庑以自适幸为名之且子一人之身也方其膏车秣马驰逐乎通都大邑何所见而其心如此是必有静于中而胜于外者矣然予观醉者颠迷错乱既醒而病病而悔且言曰终吾之身饮誓弗入于口忽一旦尊爼设于前歌舞在其侧又欣欣起而从之不独亡其身之戒反醒者以为妄人子惩于前既已静矣其益进此道视醉者以为鉴哉
　　答雷公达书
　　谕以聚书饮酒为乐此吾人之习气也然酒不可多饮大率此物入口则昏过量则病圣人于书独作诰一篇易六十四卦终以濡首为戒礼使人饮酒终日而不得醉盖祸患多生于此既作郡尤宜节慎也老而读书不须务博当研味圣贤立言指归以洗心砺行则老而益精明士人至晚年倒行而逆施之者十常八九正为不觧读书尔仆自喻为昏镜喻书为摩镜药当用此药揩摩尘垢使之通明莹彻而后已若积药镜上不施揩摩之功反为镜之累故知托儒为奸如张禹孔光之徒曽不若愚夫愚妇也公以谓如何万里通书不敢效常人作谀言以孤逺意此狂友故态也幸一笑纳之
　　君子有三戒説
　　孔子曰君子有三戒少之时血气未定戒之在色及其壮也血气方刚戒之在鬭及其老也血气既衰戒之在得予谓此言如大医生之治病其鍼砭足以起死人而肉白骨但方其病时不遇此鍼虽遇之而不受者滔滔皆是也予少出见纷华而悦及壮好胜多忿色鬬二病纒痼余二十年莫觉觉莫知朋友莫予告也今老矣二病不药而去独志得之心早夜炽然非问舍求田则忧子孙而虑妻妾曰如是则可安吾身也如是则可以适吾意也嵗得货财若干则可以足吾用度得谷粟若干则可以饱吾宗族官当择优厚之地禄当为畜积之资横心所念莫非惟得之从呜呼诚可哀也已夫夜之所梦多昼之所为也临事而不惧皆平昔之所习也今志得之心不戒如是脱遇有可得者能辨礼义而受之乎其贪冒无耻为小人之归必矣乃知得之一字痛鍼老者之膏肓非圣人不能言也予既犯其二戒幸而未死尚可奉其一以周旋自今以始当以德之不修学之不讲闻义不能徙不善不能改为忧其余流行坎止一切付于自然得正而毙焉斯已矣失之东隅收之桑榆尚庻防其无愧焉
　　潘时字德鄜受教于仲父中书公以公任为登仕郎李庄简公光之子壻也初调袁州分宜簿次监临安府造船塲提辖杂买塲知兴化军除提举浙西茶盐平江库钱失漏守诬富室取偿公檄罢之守怨构以他事坐削一官趋江西未行又趋江东劾池守赵粹中不法坐斥起提举湖北茶盐改南路提防刑狱有盗杀人而诬指贾人者白其寃出之除知广州兼主管广南东路经畧安抚司公事捕杀大恶梁氏兄弟号四彪者改知潭州安抚湖南进直显谟阁知太平州未上除尚书左司郎中辞不受以疾卒累官中大夫金华县开国男德鄜逰张宣公吕成公间晚学弥笃前后居官咸着风节当时号精吏道而科断持平大小适宜者无出其右以尝与朱子雅契遣子友端等従游故朱子为墓志云孙履孙字坦翁亦朱子门人仕至奉议郎通判江陵府
　　郑氏北野园记
　　大凡逰观必有偏胜之患江山之胜得于雄伟而陵危骛逺游者病焉园林之胜得于盛丽而防奥繁杂观者局焉茍其二者咸无缺焉是逰观之最郑氏北野距城六七里依秀江为园将至其所必舎车马扶杖由小径南入数十歩先至所谓悠然亭者则旷如豁如竒观竞出大江横其前叠嶂距其外堆螺染黛互相映发如欲排闼而左右前后嘉花美木防数百夲皆郑氏手自封植髙下错杂若列绮绣自亭下再折而东行二十歩又得二小亭其一聚怪石为嵁岩面焉榜曰拟岘其一隠竹间竹四合可一亩余寂寥萧踈无复纎芥翠隂茂宻风寒凄人榜曰緑雾其余小轩曲楹松竹门皆幽防静深清絶异甚郑煮茗相延徘徊竟日井邑之声暂絶于耳使人心舒意爽浩然有隠居之兴郑有和扁之术而不务于货茍贫者以病告虽无资必得良药益善视之人以是无亲踈咸爱之如昆弟其乐善好施未见其倦又喜儒书通内典幸一二日无病者及门则逰宴乎此以自休息余观近世以艺术自丰其家者且老必终日困顿惟利之役甚者至于忘寝与食其有知足不辱若郑者乎其有积而能散若郑者乎余爱其地又乐其人乃为之记郑拜首曰吾愿也请刻于石郑名居仁义夫其字云绍兴二十五年春三月壬子书
　　敬乡録巻二
　　钦定四库全书
　　敬乡録巻三
　　元　呉师道　辑
　　钱遹字徳循浦江人中熈寜丙辰进士第五人任洪州推官累迁殿中侍御史中丞以丰稷论调提举湖北常平崇寜初召为都官员外郎殿中侍御史劾曽布罢之而蔡京遂相阅两月进中丞转户部侍郎兼侍读逾年以枢宻直学士知颍昌府言者防其罪黜为滁州稍复显谟阁待制直学士徙宣州复为吏部尚书言者又疏其罪以待制知秀州又夺待制久之还故职改述古殿直学士朝散大夫工部尚书文安郡开国侯宣和辛丑奉祠家居睦冦犯兰谿公集众趋之遇于灵泉寺力战冒阵死赠大中大夫梅尚书执礼铭墓识其详挥麈録方务德闻见手记云遹为侍御史有长子之丧闻曽布失眷亟上弹章既施行焉后谒告寻迁中丞执法吴伯举天用当制其词云思謇謇以匪躬遂呱呱而弗子未防击呉罢郑亨仲云腊冦犯浦江境遹具衣冠迎拜道左对巨魁痛毁时政以幸茍免防谓遹受朝廷爵秩之厚如此乃敢首为讪上之言亟命其徒杀之亨仲在浦江目覩其事汪彦章诏防中作遹传亦甚诋之
　　秋宵
　　南怜灯火冷三叹愁夜永北里歌未终巳惊初日红不知昼夜谁拘管一等秋宵有长短
　　东山椒湖记
