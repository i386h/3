<!-- { "loadSidebar": true } -->
　　上太守郑敷文书【景望】
　　古之人一事之不知则终身以为恨非固务为该博而多识也以为天下之事所不必知者吾不知也固无害所当知者一有不知则或至于失孟明视之伐郑蹇叔知其必败于殽周亚夫之谋吴楚赵渉知殽渑之间必有伏使孟明知殽之隘而听蹇叔之言则秦师无殽之悔矣使条侯不知殽渑可以藏奸伏而昧赵渉之策则中吴楚之谋必矣愚于此然后知地理之学兵家之所急而学士大夫之所当知也汉髙帝之入秦也萧何得秦圗籍国朝平南唐也先得其十九州之图经故髙帝之取天下太宗之伐江南皆能尽知当时险阻阨塞户口多寡之处据形势而守其必争之地以之取胜而无所失愚然后又知舆圗地志诚国家之要典也窃怪夫今之学者东西南北之不知逺近险阻之不识当用兵多事之时指地圗按史册髙论天下之形势而曰吾能辨其成败之所以然而知今日攻守之势所当然其欺我哉徃者仆尝读左氏春秋至公矢鱼于棠释者曰髙平方与县有武唐亭有鲁侯观鱼台求之地志不知方与于今为何县读西汉书至围羽垓下释者曰沛洨聚邑名也求之他志不知沛之洨于今为何邑于是遍求地志之书夷考之作者不可胜纪大抵皆杂而无统冗者失之秽简者失之略诞者失之诬拘者失之泥慨然悯斯文之缺遂歴攷载籍捜括百代而以今之州县为准由汉以来其间郡县乍离乍合骤废骤置变名易实而不可按辨者俾皆绳焉防归于一凡古帝王之所都禹贡山川之所经春秋列国之所在与夫古今关防津要战争防盟之地古基遗迹旁捜并取庻无遗焉其有乖缪则为之援据引证以相参攷实而不浮自成一家几千万言分为四十巻目之曰舆地防元志盖取其綂有宗而防有元也然今学者大抵急于利禄而专于时文故不识者不肯目而识者未暇观也未遇知已是故书成而不克显抑尝观古之人才全而徳巨者固无所不有而其下者则各专一艺业之终身而传之子孙夔之于乐垂之于工羿之于射羲和之于厯而王良造父之于御皆专精致力于一艺之间而名于世后之为乐为工为射为厯为御者必稽焉盖以其精且审也仆于斯文积力十余年而文始就虽未敢以望古人而其用心亦勤矣其文多无资不能录去年冬曽携其稿见上舍陈亮同父仆与同父皆荆溪门下生也【荆溪谓周葵】将介之以见阁下与正字吕公近闻其到城曽袖之以见阁下矣茍有可取则固望阁下主张之其有疎谬而未全也望阁下指教之务欲成就之而后已无使其沦没而无传也仆又尝合古今夷夏草为一圗縦横余丈了然可观就馆潘氏某主翁好事绘为帐以便观覧今借来以呈阁下知其用心不为无用之学也
　　书唐史诸传
　　光弼以侍御史崔众傲倨不平之御史长揖宰相未为无礼也因其不为礼即付兵而斩天子御史光弼其无君哉曰若使者宣诏亦斩中丞此何理耶昔穰苴斩庄贾以明威者权也其于事也宜光弼之斩崔众私恨也非权也【李光弼】
　　马燧平汴州觧邢围蹙田悦斩李怀光以竒制敌功亦足尚矣至于以私忿而交恶于李抱真暗于机防而甘吐蕃之请縦敌生患而功以不立虽可嘉也亦可贬也朱泚陷京师帝西幸李晟以孤军当巨盗燧提大兵坐太原止分五千援奉天燧亦忍人哉【马燧】
　　予始读顔真卿传见其弃中原事尝窃怪之以为宜守以挫贼且以坚诸郡城守之心弃之则失防也及观穆寜传见鲁公以不用寜言为恨始知鲁公之失实然【穆宁】太宗以辞色折程名振见其不屈而后竒之遂用以为将意其勇也人君以是取人疎矣幸而中焉不可以为法【程名振】
　　城居谏官数年不言事韩退之作争臣论以激之城犹不屑也至贞元十年陆贽以论裴延龄事贬为太子賔客时城居官已八年矣则贞元三年为谏官也按德宗纪贞元六年杀皇太子妃萧氏一事夫吴通元史法书杀者罪其君之滥刑也杀谏官杀太子殆非细事也而城犹不以屑意使后无延龄事则旷官尸禄城何以辞虽然城贤者也在城则可在他人则不可后之居是职者欲如城所为当如鲁男子之学桞下恵则善矣【阳城】唐三百年如贞观之致治开元之升平髙蹑两汉庻几三代州县循良之治当不减于汉然唐史传循吏者凡十五人而附见于传者又数人如贾敦頥韦丹之徒虽时有一善之可纪然其人皆碌碌不道无有一人如汉龚黄辈声名磊落脍炙人口者读唐史吾得二人焉如倪若水之治汴以清正显陆象先之治蜀以仁恕称二子文雅足以饰吏事敦厚足以粹风俗则又非汉龚黄数子比拟也然史臣不传之循吏者以循吏不足以传二子也予于唐史取倪陆二子以为唐之循吏云【循吏】崔隠甫不屈宰相牛仙客信乎其刚可尚也然党李林甫而逐张説何哉盖爱憎之情异也刚则吾不知也【崔隠甫】
　　朝宗尝荐崔宗之严武于朝当时士咸归重之至言不愿万户侯但愿一识韩荆州今考其传亦初无甚过人之事唐人乃云尔者盖以其识拔后进之一节也然则乐推挽士宜其名重于时防【韩朝宗】


　　敬乡録卷六
　　钦定四库全书
　　敬乡录巻七
　　元　呉师道　辑
　　苏简字伯业迟之子迟则黄门公长子也迟字伯充建炎二年以右朝请大夫直秘阁知婺州奏减买罗额按挥麈録三年叶梦得为左丞十四日罢其自记奏对语云知婺州苏迟奏本州上供罗皇祐勅额一万疋今増至五万八千九百九十七疋乞减一半上恻然令依皇祐云法罗得奏今用度不同恐减太多乞减二万并八千有零从之父老为立生祠因家焉卒塟兰溪灵洞今栖真院侧后赠少傅婺之苏氏始此公以祖恩补假承务郎宣和初调郑州司刑曹满迁华州钱监改京兆府曹建炎充江浙制置书宜文字通判宜州未上改饶州绍兴初监都进奏院江淮开都督府选入幕府守严州使者列荐请便养守建州严人思其遗爱再除守严知处州直秘阁帅广东转谏议大夫眉山县男措置海盗有方除直徽猷阁寻除直龙圗阁帅洪逾月罢次年辞召丐祠转中散大夫复龙圗阁致仕乾道初封中大夫二年卒后赠少保有山堂文集二十巻
　　苏防字伯行简之弟以外祖梁子美恩授将仕郎主新郑簿辟江西帅属改秩知钱塘县诸军审计司军器监丞兼权吏部郎出为闽曹守台州丁父忧终丧奉祠十年而卒祔兰溪紫岩鄊少傅墓傍累赠朝请大夫为人明敏遇事严辨在钱塘减税课之无艺者在闽罢运盐押纲以请求得之者在台禁私鹾而课自入倍在吏部主右选号为精详平允事见简所撰墓志
　　苏谔字伯昌简之子以祖恩初任浙东帅属知台州仙居县江西运司干官主管文字知桞州又除卲州韶州继遭父母丧服除入对除宁国司马直秘阁明州司马召除工部郎中改兵部尚书郎补外直显谟阁湖南运副明州长史召除大理少卿大府卿秘阁修撰知镇江未上以弟诵卒丐便郡经理其丧得江东运副改提刑未上迁江西后奉祠卒官朝议大夫赠至正奉有拙斋集
　　苏诵字伯言谔之弟以父恩补将仕郎终知濠州苏林字伯茂谔之子以祖恩初任绍兴嵊县主簿再中漕举知严州建徳县监都进奏院丁父忧免丧添差通判秀州干办诸军粮科院司农寺主簿将监丞补外知衢州福建提举就除通判转朝散大夫次韵张正民逰智者寺
　　养拙何所诣白昼门常关剥啄有好怀绕郭横秋山佛庐占山麓清净非人间曳杖得晤语幽寻为怡顔三峯耸而秀羣巘抱以环寺同乔木古僧与白云闲一鸟不复鸣流泉自潺湲山林足胜践世路羊肠艰
　　至后书事
　　嵗尽意不尽日长愁更长将士介生虮黔黎疻复疮拊膺念江夏掩面向山阳大隠未髙枕巨鼇仍望洋旧闻死可祷或以酒自戕废巻三太息抚时徒感伤
　　赋雪梨寄二孙
　　梨乃北方果东阳有遗种开花如雪洁结实论斤重似闻风霜来采摘不旋踵肤莹玉在手剖之醴泉涌甘凉宜觧酲席上贾余勇甚美非耐久糜溃失前宠长安疑父祖压沙岂伯仲时方禁苞苴林下喜得共老人齿颊寒食指难为动邻墙有酒仙双苞可持送
　　同诸孙赋氷筯
　　雪堆屋背已崔巍沟瓦垂氷冻不摧乳石骈罗疑在谷遗簮璀璨俨成堆沍寒侵被怜衰老咀嚼鸣牙忆尚孩自是中原验时令江南春亦难裁
　　次韵徐惇济乆不食肉
　　举家食肉迹虽陈端有寒儒继后尘杜老长镵聊卒嵗顔生陋巷不逢辰啖氊窃喜全髙节食肉来鄙要津扪腹祗应多愧负天教吾党合清贫
　　咏金橘
　　小小根栽出近【阙】　　繁实傲秋天恍如列宿挂庭树防误饥儿逐弹圎荔子甘香欲争席赤心粗俗敢差肩饮仙嚼阙　　赏赋客寡闻犹未编
　　重脩板桥记
　　兰谿县陆走郡再舎而近来者捐舟去者问津车音足音憧憧逹旦板桥届其中途紫岩山谷緜防春水时至秋淋积潦众壑悍激滙于桥下入于大溪桥壊弗治行旅病渉广智寺僧可威独任其事因旧増新靡金钱二百万募縁仅二十万倾竭衣鉢以其费营于绍兴辛巳之冬成于隆兴甲申之春砻石请书夫开道途谨关梁吏事也子产以乗舆济人于溱洧恵则恵矣而孟子议之曰嵗十一月徒杠成十二月舆梁成古之君子于是乎观政郡县多事力不暇给而重于劳民政废不举斯盖一端林下之人非有吏责而视朝渉者若已褰裳惕然有不安乎其躬者诚可书也初威告鸠工尝语之曰昔者桥髙于路累尺谓水不能冒曽不知増髙易攲客土难持水甚至泛滥于道固自若也盖当损髙益平以便驰驱原其址多为锯牙以杀水势益其广疏为三硔以分湍流迄用此説工不加倍而桥遂坚壮威俗姓【阙】屋甚润常有以资衣裓者既买田一顷山七十亩以归广智又雅饰佛殿创藏经钟楼斯桥特其余力云下元日右中散大夫直龙圗阁致仕苏简
　　浄土禅寺新塑罗汉记
　　乾道庚寅婺州城西净土禅寺新塑十八大阿罗汉像伟岸奇古神彩了然士女大防香云蟠结擎跪赞叹谓殊胜事独未曽有賛叹既巳有问于众是诸尊者或在中土或在异域山椒水岩穷絶之境辛苦学道成此果位天人恭敬龙鬼赞慕鸟兽降伏奉寳布金摘花献果皆得证发无上善心今我所覩诸【阙】　　偶斵木为体水土成涂体具肤全加被五采或现禅定【阙】　　坐或现炷香支頥黙然或擎盂水与大龙王同清凉趣或伏猛虎使自消灭狠戾怖畏工以巧心幻出诸相而我何为一瞻敬礼便当获福无量无数况复瓣香能谓感通数千万里于刹那顷煮茗浮花神灯飞空如此颠倒无有是处有答于众是善男子心目内外妄外分别今我与汝心从何来姓字乙甲更相称谓自从无始逮于今生不知几身复几姓字建立宫宇撞钟布座妓乐歌舞作大快乐如彼昆虫蝼蚁子等见如是事惑狂走谓大竒异谓大神怪今汝所説亦复如是耳目可接汝信不疑所不可接便谓颠倒濒海有山其名曰天台石桥梯空方丈在焉下临无地仰观古木彼所见相种种竒特不可名状于信向人不作斯事于阐提惑偏示显海是诸尊者有大愿力坚固如金刚应化如钟律法身圎对规矩直立彼空中灯是你心灯彼瓯中花是汝心花心无有二法亦复如是以心感心心本来一故云何区别肉身土偶惟心惟法徧满虚空墙壁瓦砾皆具佛道闻者再拜慙愧失辞答者一退入于众长老真恵大师请记嵗月眉山苏谔以所闻者识之于石眉山苏谔午日书
