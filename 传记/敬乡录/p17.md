<!-- { "loadSidebar": true } -->
　　永嘉林侯元仲宰义乌下车未遑他事访顔孝子之墓曰邑由孝子名长吏宜致敬焉即束带趋驾出邑之东四里展拜墓下礼容甚肃见二塜累然蔽丛棘中狐兎交迹樵苏不禁侯愀然易色曰何以底民孝哉越明年政成将去又部刺史列其治状上于朝侯于是证图牒尽反民所侵茔地缭以崇墉石壮其趾甓覆其上严扄钥以限薪樵畜蹂莳松槚数十百株表顔孝子墓四大字于道周过者必式之庀工于乾道丙戌秋七月旦阅月而就廼二千里走书禾川谂予曰子枌榆也为我碑其上庶俾后人明吾心无替封植则顔氏墟墓永有托且以善百里俗予观汉承秦风俗大壊之后未易遽还于古自嬴政狃祖昭以子迁废其母家习于见闻不为异卒身受其报死廵幸胡亥兄弟起相屠至于鲍鱼杂腐胔载輼辌遗臭亿龄刘季固英主忍分羮语后失母道不哀其子逮太宗时号为黎民醇厚讯贾生言则徳色借鉏谇语取帚其遗风故在也孝子以匹夫有至性独不移于习俗亲塟自负其土感乌衔泥来助咮吻为之伤因名县曰乌伤其后或曰乌孝或曰义乌皆必本于孝子故邑眎他县曽无一奸民謼乱萑蒲繄孝子立其闲也且自古至富贵人丘陇虽锢南山彻九原亡不破者而孝子阡由汉迄今数千百年巍然独存佳令君又从而旌防之则闻其风者孰不知劝哉侯忠孝人也御太夫人官吾邑其政严而不残者时出于喜平反之一笑也既帅之以身又属之以孝子类非俗吏之所能为也予既为记其实且系之辞曰
　　由汉迄今千余春锢铜斮漆知几坟陵谷变迁不可寻顔氏有所岿然存孝肉顺骨世所尊马鬛蓬颗几何分乌兮无知犹能驯肯有襟裾忘其亲因以名县淑吾民为之长者【阙】益敦一木抔土或见侵曽禽不如何足云
　　防黄槐卿题太平楼乐府
　　一时之诎亿载之信其利害逺近之相去不待明者而后见然其勇武不足者亦不能待也方秦氏忌人之短已既传重议以箝天下之口而且以利啗人使告往往牀第燕私之语无不发露一可媒糵言者或至杀身湛族而告者遂有其富贵然秦氏死肉未寒是非乃定凡异时以言罪者类物色旌崇之而告者犬彘不食其余矣则诎信之长短何如哉予友黄槐卿有胆畧之士也当秦氏侧目磨牙以择忠肉义骨之际独不为威惕成长短句以摩其须其仇因挟为竒货以控之且二十年矣防秦氏下世遂不及发其脱于虎口者幸也凡前日黄氏之宗姻旧逰皆幸其发之后得免于祸已而复惜其不假手于仇及秦氏在时发之槐卿虽暂阨茍未至于死迨今其名日甚矣予则未敢以为然夫贵槐卿此言者以其处韦布而不忘君耳使果计其幸不幸之迟速而言之则言虽忠而意何取焉然曩时仇固得其迹屡欲发而不发仇今岂能终抑之哉槐卿之言不患其不白也南湖何恪茂恭父防
　　西园记
　　道乌伤而西多平畴沃野亡名谿山赢十五里少南有湖堤孔道曰南湖四山墙立一水蜿蜒贯之清而不映山秀而不颇可舟可园可屋而居凡濒湖而居者举何氏也余居之西林樾静深源泉随之而委其地视他山颇夷而多土宜果蔬葩绕以藩垣柴荆截水为限曰西园入门巨竹耸其颠修杨沿其堤短花细草夹径行可百歩有堂曰林堂枕冈面湖峻岭对峙如列屏障而乱峯叠巘又出其背倒影湖中翠光浮动浅则荷芰菰茨离披而去望之不尽深则白波际天防风过之怒涛奔放惊鳞跋刺助为竒壮水鸟族居飞鸣上下云烟开敛晴雨晦明四时朝暮变态不齐而所遇皆可乐尤于雪月为宜其东有亭曰湖隂以湖水出其南也西曰横爽以南岭横其前也其去堂堦五六十歩堂后有二室左所见惟竹曰竹屋右香草被其砌曰兰坡从二室阶磩而登有屋四楹为宴寝之地曰复斋斋之西壁尽伐櫺槛依山升降而畦之艺以杞菊上有老松数百株皆合抱杉楠枫楮错植其间无筭也苍藤碧萝樛结树杪石出林中嵌空竒怪繇石罅环行媻姗而上仅七十丈至絶顶因其峻培而亭之曰招隠围以岩花花自地而升犹不及于栏楯江海数十株耀白于青林中天寒木脱心舒目爽所见甚逺径东三十歩有曰杉亭椽槛皆杉木而不斵径二十歩有曰栢亭悉栢为之其郁烈不歇二亭皆可下瞰苍波渺茫渔舟上下鸥鹭去来于乔木脩篁之外亘亭之北山益深竹树隂翳余草不植亘溪皆檐卜约行百余歩有堂屹然聚书数千巻曰读书堂前甓池以引山溜有鱼数十尾行池可见环池皆取草木之宜隂者树之幽防閴寂人迹所不及惟青树萃蔓之所见松声鸟语之所闻也稍东木奴百树亭于其中曰景陆少折而北有亭岿然立于丛薄翳条之间级而登之遐瞩旁睇遥岑隠见肤寸数百里云黄葛仙之峯俱在望焉曰余青并墙逶迤而去有别圃曰壶中穴墉以出其下絶八十丈竒海棠翼之柯叶防络如行龛洞屋于其坳曰野堂堂后益树以海棠数十百株花时明艳绮绾绣错有泉侧出石岸澄盈咫循途堕湖中潨然有声前为三栏尽植芍药栏下杂他花卉毎种不过三本识其名物而已湖岸多木芙蓉山水至是益平逺堂外有地数十畆其平如掌梅杏梨柰橘柚各植以类而坞列之支径旁午络以诸花其西有坡垅崛起数丈其高又二十尺为台而屋其上前有两峯屹立曰两峯亭凡圃中之胜可一目而尽也降亭趋松径出湖上絶湖底南山循湖而堤遥见隔岸亭榭参差出没于松竹之末堤上有二亭西曰清华以其含水木之滋也东曰浸山以其从西园而望山与水平若出于水中也水激岸断畧约过之有巨石出水际可坐而钓遵南转山腹而北至其麓有枯梅二离立积莽中下有两怪石如卧虎又数歩得石坎昌阳封其限堮水冽而甘冬夏不枯并梅临水结茒三间云气出入牖中曰云巢敞其前楹剪木之前枝以见水鸟皆眎其背风起木末万窍皆和猿声鹤唳以助凄惋自是而南则翳塞峭絶不可通也余观林泉之乐非仕者所能有虽有亦不能久也有且久其隐者乎然余非隐者也未能无意于当世之事使果不可以有为则亦终于隐而已而造物者以是畀我厚矣余日读书堂中间有得处足以自娱倦则棹舟散防徜徉于两峯间一泉一石一草一木皆为吾真有也客至具果蔬于山取鱼鼈于湖去者不留留者径醉亦何必仕哉且今之仕者皆入而不能出往往以官为家而视其官家为传舍一日去官则皇皇无所之而患失之心重若余之迂岂能必合于世哉故于其出者毎为太早计茍得是以老则将益防治其园池而赋之姑摭其凡而为之记
　　永新县脩学记
　　永新故有学占县治之左岁月多栋桴蠧挠将压瓦腐塈落墄夷甃阙像貎防昧学徒散逸阅三嵗令熟视逡廵揆不可撑又重改营逮濮阳马侯淙来一日祗谒庙下顾瞻喟然叹曰饰学宫教秀民此下车政也我碌碌为簿书钱糓倥偬故未遑今终更才四月使果不及新斯宫而去吾则不无负于邑人邑人达而贤者闻而谂其乡大姓曰是故吾结髪所游老且导吾后进焉茍学遂废不嗣以坠教基不惟令君之责亦吾属之羞于是可动以义者二十人因争出力木陶瓦凿石辇土既具乃以乾道丙戌夏六月庀工一撤而新之凡为屋五十楹重门夹庑而殿次讲堂直庐列肄舍两翼庖湢库庾合以序为绘塑精严服器整饬不侈不陋各中法程秋八月上丁释奠于新宫以落其成百里之士聿来观礼礼成以长少坐堂上下邑簿南湖何恪揖而进曰诸君知今日学之易于昔欤其亦知所自幸也欤自周之衰塾庠序学之制隳人自为学虽两汉盛际亦不过建学于首善之地至郡邑之有学则系长史之良唐常定三等生员数而教养之法卒不立借不幸出僻絶贫陋之乡虽有聪明朴茂之资未易以学也非若今日里令甲薄海内外俱立黉舍以幸多士虽今荒郡过县毕置教官谕长増弟子员室庐既禀图史资用一物以上悉给之官就学者如归令佐守贰咸主学士又以部刺史提举之诸君学于此时岂不为易且幸耶然自五六十载以来士之守所闻而施于用者顾不如昔人若何耶殆又病在乎学之过易也大抵学之难则识之也坚而其行也亦不茍学之易则识之也不固逮行已忘之矣故今之学者类知学为科举而已科举外则无所用学诸君可知学之幸而无忽于学之易稍能用意于科举之外以事其难则一二父兄之不爱费以乐从佳令君之敦明昭代立学之至意与余抗顔之言及诸君所自处者为防佥曰唯唯愿托先生之文以记不获辞其记后日戊寅也
　　仰山庙记
　　江西之俗禨鬼病却医药不御惟巫史禳禬是信不爱费死且弗寤故一草木之妖一狐枭之祥往往尸而祝之既久祈不騐始觉其故不足以惊动祸福人輙斥不祝所过頺祠僵像无一堠地无之至若庙貎岿然而能奔走数百里之地享存若不及是必其神有大功徳于此土受其报事为无怍也仰山二王按图牒肇于晋永嘉中降于宜春仰山之下袁人即其所祠之逺近因以地号其神歴唐五季庙食不絶逮我宋受命悉主百神遇国有大庆必加封锡今爵为八字王庙殿额孚惠境有水旱螟螣疾疫兵火祷之輙应故民戴神赐永永无穷已自大江以西家有其像饮食必祭昔唐韩退之行行笃道自信讳怪神不语其守袁也尝以不雨祷于祠下有祈报二文见集中则神之威灵并孚于世尚矣濮阳马侯淙来宰永新顺民之愿致民之敬度地于邑东之十里石角山之隂峦阜拱揖而禾水委其水形势灵杰宜为神之所降依因凿山为址立屋四十楹以掲防妥灵寝殿言言门庑翼翼像貎祠器咸中法程经始于隆兴甲申某月甲子落成于某月甲子于是父老合辞以请于邑簿南湖何恪愿托文以记余既为记其起卒且依楚辞作迎神以遗之俾歌以祀神而并刻诸石记在乾道丙戌夏六月望其辞曰
　　神之庐兮獭潭之湄神之灵兮无不之禾中委兮山中峙专栖神兮山之趾夀宫突兀兮灵旗旖旎氓要神兮下随神去来兮风马堵田兮莫石阁之下眎氓防兮戾止奚瞻彼兮释此驱疠疫兮时雨赐投钩铩兮耕桑侑洞箫兮奠清酤亘千万禩兮福兹土
　　讷斋记
　　多言近躁讷近禁嘿槩诸中道均过也通于道者其言如饥饱之于食不可欠余也何给讷之过哉必不得已而过则寜讷无给盖讷之去重厚为不逺于吾道未甚病也以其近仁义而敏于行焉耳虽然喋喋防给如啬夫利口反覆如息夫躬辈则给固不如讷使托于讷者如孔光之不言温树周仁之不泄秘戏讷亦何足多哉否则言事曽不能出口而所立甚伟若周绛侯口吃于剧谈嘿而好深沉之思若扬子云者为防矣然揆之无择于语嘿而语嘿当物者又不知相去防也番阳胡侯犹能接前辈能自强于古人事嗜学喜持论殆不能休以其绪余施于官者良可观第病于莫能容忍人有不可其意輙面数之以是为人忌宦防多不偶其外舅程公榜其所居曰讷斋正以砭其病也余谓古人能立身于无过之地者类知于其所不及者勉过者矫今人则一切讳之所以滋不古人如也今侯顿挫亦乆矣更事且熟矣不患不讷讷且富贵矣余惧侯之既富贵当可言而犹守之以讷则非侯外舅名斋之意也大抵矫过者敝极于返徃徃知强矫于彼而不悟頋过于此者栁子厚赋佩韦葢知矫夫刚急耳岂自料其过乃终在于脂韦哉则公之矫于言者似难胶于讷矣余因为通讷之説以遗之使归而镌诸石以记为实乾道丙戌四月十二日侯名璪字元质程公讳瑀字采伯余何恪茂恭父也
　　隠斋记
