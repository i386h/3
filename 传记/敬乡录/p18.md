<!-- { "loadSidebar": true } -->
　　张侯湛九江名家子也其风流醖借余前人典型余来官禾川逮寮侯者犹四阅月以余之迂所至寡与侯独原我甚余亦乐为侯倾惜其遽终更去也临分侯语余曰吾世家徳化有先人之敝庐在凡士大夫由蜀汉来者舟衔轴车连轸日过吾门吾嬾与事接翛然一室闭门却扫颇自适也今归即偃仰其下矣尝榜曰隠斋子盍为我记之余笑曰才谞如侯冝颉颃以取世资隠非所以名斋也侯亦顾予冁然曰吾固非敢必隠然亦吾志尔子毋诘我必记焉廼已余遂不敢诘不能辞因坐侯以议其将诸称隐者非必去朝市裂冠裳岩栖穴处山衣藿食猿狖之与居鹿豕之与逰然后为隐凡能栘世族日所驰骛以为不足防意于一物以自休类足以隠名如昔人或隠于卜或隠于贾或隠于屠钓俱不害其为隠虽吏亦可以隠称也然士多胶于出处进退之际躁者不知隠隠者又固而不通防轩冕桎梏则泉石膏肓巳故酷遗绵上之草木者未免于怼痛想华亭之唳鹤者葢伤于见晚要必垂老起商山定汉家父子纷圆如园绮报韩仇竟亟托辟糓以引去如留侯则几于通矣使果以是隠庸何伤且侯以盛年一出为吏遽能获于上官而同列不忌徳于细民而巨室无怨望挟此以逰于世无患不合患诸公要人争欲出我门下侯于此当知有所择母一于进则不坠侯之门户矣于名斋亦一助也侯颔之且曰得此以记吾斋足矣余因书以授之
　　祭灶斋记
　　簿之秩下丞令而列尉上其权则逺出尉下自簿书程督勾核外于县事一不得以可否且檄传于部郡刺史仆仆道途无寜日故所至令丞尉治多葺而簿或寓于老佛氏之屋就有之亦卑阨老腐不治亦其势然也永新为吉之支邑在大江之极西介于湖湘岭峤之间去今行都二千里省七百里郡且二百里以僻絶气习固陋甚不特官室庐为然矧簿又冷官其治之卑阨老腐抑固其势也以予之迂且介既力不足以与世之名智能据津要者逐则耽华屋之念不存逾壮四上而卒就下科以进流落于此日与林蛮洞蜑处殆又其势所宜得也然予去其家千有七百里襆被就寸廪单特孑立至所托之庐复蠧挠将压几亡以御其寒暑风雨余固不欲厉民以自便而新之然亦非敢视之蘧庐因即听事之西偏汛治一室柱倾易腐级圮覆漏去壁而使之虚明纵横才丈余书数十百巻围之长物一不置以为退食之地休吏即偃仰啸歌其下遇其意到理得则怡然忘其为羇旅牢愁寜复知天壤间有所谓土坚木好髙明之观者哉榜之曰祭灶用汉孙寳是也寳之学不能淳病在好激以诡利为此事偶与吾説合大抵君子之仕无崇卑必有以也卿相而不以行道所不屑抱关击柝而以贫未病也然既居其职则不可以不安不安而进则躁退则怼留则茍躁怼茍三者类非君子之所由也余因镌诸石以自儆云
　　宜斋记
　　子何子榜所居之斋曰宜有客睇而诘曰宜谓何将櫺槛明旷宜展卷乎庭宇防宻宜逺嚣乎可瑟可奕宜适意乎有图有刻宜寓目乎搘枕隐几眠坐适时宜寄傲而养恬乎仆笑而应曰凡子之所谓宜者岂仆之所宜哉仆毎痛伯仲间两尽其所宜今昔所难且以舜为兄固宜矣而有象之弟以旦为弟固宜矣而有鲜之兄虽圣贤犹不免于不幸矧中下乎故若两龚之节二陆之文元季之名徳与夫共被易衣推财争死之事虽简牍浩茫汗牛充栋所载可屈指数而布粟不容豆箕相煎之诮无世无之可谓难矣吾家二兄弟虽节未龚文未陆名徳未陈所幸父母俱存义方时日对古人黄巻中而尚友之吾兄所以待仆者既友爱矣而仆亦不敢不恭此得孟轲氏三乐之一若今闾巷言同气者方其孩提嬉戏肴核分咀不见斯须念或感啼真若肉骨自然莫可间一旦爱夺长舌猜忌不相能虽亲在堂而鼎异餁槖私储所争才锥刀手足为仇敌至有限阈不逾连甍不过纵斧相瘉且不顾遇急难往往束手旁观甚者隂挤而窃幸呜呼此殆不禽兽草木如也吾兄弟不移于习俗如前数子致美之懿非曰等之窃有意焉因取诗人宜兄弟之义名斋以自乐客嘿然良久曰斯名固宜矣子之兄弟其践之无徒言无徒言客去因援笔而志诸壁时绍兴己巳冬至日也
　　送余端蒙序
　　世儒类喜能吏而吾儒鄙之大率能吏若办事而多流于苛刻儒者以迟钝不失于惠慈然能吏最易以得名因取要官职故吾儒守道不坚者或利而从之所以循良之治蔑如也昔班孟坚序西都循吏谓汉武时外事夷人致中国之凋敝吏少能以治化称者惟董公孙倪三人皆儒者故居官可纪盖吾儒之政自有门庭不以时而迁就也夫仲舒之学视汉羣儒则已醇矣若寛辈时名为儒耳且犹知此则知今之去儒而吏者殆不寛若也虽然读古人之书而官于今日之州县亦难乎其有声矣有能未尽忘其书之用且无失名誉者亦千百而一二也番阳余公儒之醇者也其为吉水邑钜事伙吏赈俗犷雅号不易治公一切用其平日之所学者以临之卒能行教化于法令之着诚笃于钩钜之外匪亟匪徐不茹不吐而事亦隂以集似有古之为邑者气象虽比更一二守好用世吏子孙新进年少专励强壮蜂起而公屹然不动如山惟知守吾学而巳彼上官故所不悦久而亦自知之因剡章共荐于朝得倅长沙既受代士民皆重其去为之嗟咨涕洟相与祠于学宫以永其遗爱焉夫观人之政必于其去之日去而人共快之犹恨其不早则其政不问可知矣去而人共思之犹惜其不留其为政亦不问可知矣若吾宗汉大司空其所居无赫赫之名去后常见思此真儒者之政也公其得之矣凡士大夫以诗祖公之行者无虑数十百篇佥以仆与公尤加厚且使序其梗槩云
　　送喻叔竒丞鄱阳序
　　士叹知己之难遇微难乎知己之遇也难遇足以知已者耳至寳横弃道侧不必待卞和过而后收之虽牧防之愚见必惊其光彩之异且知欲取攘玩矣若过而不顾者非狂则盲也然世岂尽狂与盲者耶特以忌心之不去焉耳毎恠世之翘翘然以自树立者多见毁于异巳夫其所以毁之者岂真不知而毁之哉惟知其最贤于已忌心一萌势不得不出于毁也彼忌我异巳而毁我不相为谋然又有实不悦巳而谬为恭敬有实厚我近之则顾以污巳此皆所谓不足以知已者夫既不足以知已则吾讵可轻受其知哉宜其于世愈落落而难合也芗山喻公名世人也学志于古而仕必欲行其学用是学益成名益逺而仕益困然公安之而不恤也得丞鄱阳待三年之次而始上视羣飞刺天则公为回翔甚矣然守乃侍御王公于今号为有道之士士皆乐其知而侍御之所以知公者甚严而公非可以伪得而私干也乃独与公深相知人徒知公于侍御为同舍生又为同年进士故相知初不知公之所以受知于侍御者正不在于同舍同年也葢侍御之同舍同年岂惟公而已哉然相知特深于他同舍同年者则必自有以相知也夫丞之职最冷而秩介于令簿尉之间上下偪于令簿尉然昔为之者以无甚吏责也今则又有常平泉布之责矣以公处之则为非其地仆与公有连雅相好方仆仆从江外数千里来而公遽东去然不敢为儿女感者诚乐公是行遇足以知已者尔吾君茍不先一州而后天下则侍御必无久留鄱阳侍御归则公亦归矣仆虽不识侍御然以公之知我侍御亦当知我见侍御幸为我一出此序
　　永新县主簿题名记
　　永新非壮邑簿非热官即县官可知居者之于世何如也治故有屋数楹陋甚又无石识居者名氏巳去则不复访其为谁余既因其陋而粗加葺焉使粗可居且砻诸壁以题居者名氏题盖始于余俾继余者嗣书不絶凡府寺之碑题名第书其名秩姓字到罢之日月而巳若其人之贤否政之媺恶类不书矧簿职簿书外无可书故今吏部选必以初解褐人者未欲骤责之以吏道所难姑薄假之禄使习于为吏尔然既去更数十百年之逺邑人睹其名氏有犹思之者有骂之而不置者则所谓人之贤否政之媺恶终不可冺也簿又任之滥觞尤不可忽乾道丙戌腊月旦南湖何恪记
　　陈炳字徳先乾道二年进士【阙】　　　　龙川称其人学一世不足以当其意其文清深劲防要不可少云
　　宗忠简公画像赞
　　诸葛孔明平生勲业仅与魏吴鼎峙而君子毎以伊吕姐豆之献疑者多矣予尝语人曰偏师一出而三郡响应留屯渭上则军民安堵者此其胸中凛三代规模矣忠简宗公名在国史事业在天下当靖康建炎间厮孩童能道其出处公吾里人也其故居去予家无百步世或知其大者而其为人之详则余实亲得之父兄公久连蹇塲屋初似无意功名四十余年始以进士末科在选调为州县小官将二十年晚倅登州黄冠师以侠犯禁同官相愕眙事好语谢遣之公曰何至是独摄取杖其背诉之朝谪监镇江酒久之敌侵边得知磁州磁正遭困攻危甚守城具百无一有公大开门以计谲之敌宵遁后守留鐍京师以忠义激奋将士两河豪杰投诚聴命至以一押字得兵二十万皆愿效死力麾下自州县脱谲籍才二年遂为当世社稷大臣公状貎朴竒瞳子黑白了然髯疎而劲磔磔猬立常语子弟曰人谁不死等死耳有补于国吾荣多矣其忠壮葢天性毎出兵必屈指计胜期喜诵左氏春秋少尝尽以左氏事缀粘壁间以便朝夕观览为文章直冩其肺腑无饰辞其亡也两河复危矣予毎评公直孔明伯仲不独其心相似迹亦偶类虽然孔明何如人哉其子兵部尝出公画像示予慕不能舍去谁不知敬公像独于予心有感也为之赞曰
　　平生孔明称慕莫及像见忠简懦夫有立横流砥柱万里长城欲夺空拳以植危倾猛将敛手气指目使谁知此公亦韦布士
　　巢湖神母庙碑
　　巢湖或曰焦湖幅员三百里北流底于合肥东薄居巢南汇大江以入于海而西控濡须其支溢于泌为三百六十有竒涛波昼夜无时葢其底镜平无洼凹以阨威故微风亦搏击纵臾平地数丈烟氛相防漫不见畔岸柁篙无所施巧檝夫类拱手惟所之然四面皆可以帆无定所真若黙有主宰稍黬黮不防往往济登才咫尺复帆其舟浩防直入无际故往来人一委其可否于神而神母实尸之神魏皇初间隠于巫湖故巢邑其陷也或血于石龟之口神既豫告于人不之信择地之特髙者走焉地陷而神独免故人神之于湖之滨予闻之土人或水澈清阡陌阶甃厯厯可数所谓特髙之地即今之姥山岌然湖心居民数十家皆龙氏他姓莫得居焉神亦龙氏也尝归其故家归则香气芬馥相唇齿有独山焉两山出没虚无间皆无草木崖根翌裂舟多碎于其下环湖庙不可指计而莫盛于中庙巨石凿空鬭水而堤殿庭焕俨础柱突兀赫然金碧危出霄汉其西口庙新落成而东口则近厄于原燎多寳寺之下亦庙焉磴危趾髙负抱幽林予得檄督纲维堧乌合贾舟敝腐不坚纲蔽亏奸偷不时病于呵防八月既望分泊东岸江淮禨鬼福祸呶纷弥日翳隂大风不休愳不克济私祷于神主程有期讫定无虞愿碑其事以答神贶既得吉鸡鸣解舟帆樯蔽天霁光澄明烟端云倪莫辨东西清颷披拂乌散后先忽合复离閴无人声移夘逹申隠见横青犯险径前若骥着鞭顷刻岸西吏卒懽呼相衔舳舻鲜缆于河曽不淹旬万斛登厫大振军声毕事告还复道祠下居人左右劳讯相欣予曰神益灵矣敢谢稽首退问祝者送迎神未尝有诗实为阙文既与碑又诗以遗之神今庙额灵恵始封累八字云
