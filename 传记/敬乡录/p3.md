<!-- { "loadSidebar": true } -->
　　徐无党姓名见欧阳公送归序文知其出东阳为公注五代史者也盖其自署云东海徐某注其里族郡志不收可谓失考矣无党蚤欧公逰后学进士公称其文词日进如水涌山出将摧其盛气而勉其思则其才亦鋭矣公胥氏夫人墓志无党所代作也当时岂无他门人而独属笔于无党推重可知弟无逸无欲皆见公所与手帖中又有帖云官下无恙知且权河南渑池本邑自可读书为政何必来求府中据此则常宰河南属县也史注甚简或终巻不出一字间特发明其书法而已咸林呉缜作纂误称公以授徐子为注而抵牾缺畧者不能辨释以是为其过又洪兴祖云五代史欧阳公未及考正而薨其家遽以进御后人传刻舛缪増多今按其説良是亦不得但过徐子也或谓缜父师孟以不与修唐史故作纠缪及此书洪造兄弟又斥其非作唐书补过以驳之则吴亦不能无过欤无党之文罕传今访求得乌伤侯庙碑并胥夫人铭录于左
　　汉乌伤侯赵君庙碑
　　乌伤侯赵君祠者自后汉立焉载于祀典久矣按其传云侯讳炳字公阿东阳人能为越方疗人疾病抱朴子云侯能拘执虎豹召至鱼龙乃道士也范谓立祠于永康至今蚊蚋不能入吴分乌伤县始为永康本宋人在其后然则立庙之初乃在乌伤之县其俗相传号为乌伤侯者予按其始封之时而问诸故老皆曰不知也又无碑碣可考而圗经亦缺焉独庙门有古隶书数大字甚竒古亦曰乌伤侯不知为何时人也乌伤县碑云汉孝子乌伤顔乌所居之乡有羣乌衔土而来其口皆伤因即其所立县而名焉唐武德中始改为义乌然风俗所传为乌伤侯者岂在隋唐之前乎章怀太子贤谓俗呼为赵侯祠亦尚矣又云祠在其县东今乃在鬬牛山之下西距县五十余里岂其故时之遗址欤毎嵗炎旱吏民奔走祷祈之不暇虽国家亦徃徃致祭焉毎至朔望乡之耆耋咸相率拜祭邑之乡所谓太平者皆能造纸凿钱以售衣食于庙者数十家多由此富者其地无风雹之灾他乡虽隔车辙而时或有焉若祭不洁与黯漫者竟祸以震动之故民事之如严吏也予尝求先人塟地驰走县境月余而卜之不从乃隂祷于侯是日自庙之后行约五里渡水之北得地而卜之曰吉以问其人则曰吾夕梦侯告我于是焉乃为纪其事使刻于石立之庑下所以报神之贶也嘉祐五年嵗在庚子八月望日东海徐无党记治平二年六月将仕郎守县尉徐涤书并题额将仕郎试秘书省校书郎知县事顔复立石
　　胥夫人墓志铭【欧阳公在忧制举祔塟之礼故命门人秉笔】
　　庐陵欧阳先生语其学者徐无党曰修年二十余以其所为文见胥公于汉阳公一见而竒之曰子当有名于世因留置门与之偕至京师为之称誉于诸公之前明年当天圣八年修以广文馆生举中甲科又明年胥公遂妻以女公讳偃世为泽州人官至工部郎中翰林学士公以文章取髙第以清节为时名臣为人沉厚周宻其居家虽燕必严不少懈每端坐堂上四顾终日如无人虽其婴儿女子无一敢妄举足发声其饮食衣服少长贵贱皆有常数胥氏女既贤又习安其所见故去其父母而归其夫不知其家之贫去其傅姆而事其姑不知其为妇之劳后三年三月胥氏女生子未逾月以疾卒享年十有七后五年其所生子亦卒后二十年从其姑塟于吉水县沙溪之上修既感胥公之知己又哀其妻之不幸短命顾二十年间存亡忧患无不可悲者欲书其事以铭而哀不能文因命无党序其意又代为哀辞一篇以吊胥氏因并刻而藏于墓当胥氏之卒也先生时为西京留守推官实明道二年也其哀辞曰清泠兮将絶之语言犹可记髣髴兮平生之音容不可求谓不见为才几时兮忽二纪其行周岂无子兮久先于下土昔事姑兮今从于此丘同时之人兮藐同予留顾生余几兮一身而百忧惟其不防兮下志诸幽风松草露兮閟此千秋
　　俞紫芝秀老弟澹清老名字见王介甫黄鲁直集中二人志操修洁为诸公所称然秀老恬静而清老颇使酒好歌尝欲为僧不果而止叶石林以为扬州人按秦少游俞紫芝字序作金华居山鲁直作清老寒夜三诗末一首云牧羊金华山早通玉帝籍至今风低草见白石金华风烟下亦有君履迹何为红尘里颔须欲雪白盖黄上世亦出金华也张公诩青溪圗秀老手书一词后题云金华俞紫芝石林所记误矣二人诗亦少传如南涧月夕旅中谕怀二章文鉴取之夜寒童子唤不醒猛虎一声山月髙之句不见全篇余诗今録于左
　　松风　　　　　　　　　　　　秀　老
　　万壑摇苍烟百滩度流水下有骑驴人萧萧吹冻耳
　　戏作药名
　　郁郁襟怀怨别离凤楼西角正斜晖洞房风细春华暖落尽碧桃人未归
　　寄杜宣卿长官
　　长忆逢君歴水隅坐中谈笑见醇儒当年许我入诗社别后有谁为酒徒头想白如潘骑省家应贫似范莱芜相思不可能相得蝉老西风海树枯
　　水村
　　画桡两两枕汀沙隔岸烟芜一望賖翡翠闲居眠藕叶鹭鸶别业在芦花溪云漠漠迷渔屋野斾翻翻露酒家一幅江南真水墨无人写得寄京华
　　题清溪圗【临江仙调】
　　弄水亭前千万景登临不忍空廻水轻墨淡写蓬莱莫教世眼容易洗尘埃　收去雨昏都不见展时还似云开先生髙趣更多才人人尽道小杜却重来
　　渔父词【诉衷情调】　　　　　　　　　清　老
　　钓鱼船上谢三郎双鬓已苍苍蓑衣未必非贵不肯换金章　河草畔浦花傍静鸣榔自来好个渔父家风一片潇湘
　　秋阁晨兴
　　逺寺一声钟檐楹惊宿鸟拂衣风露清月落千山晓
　　冬日
　　茅舍竹篱短梅花吐未齐晚来溪径侧雪压小桥低
　　南涧月夕
　　华髪念时晚青灯怜夜长香团菊花露寒着橘林霜月在北底人行南涧傍婆娑不知去身世两俱防
　　旅中谕怀
　　白浪红尘二十春就中奔走费光隂有时俗事不称意无限好山都上心一面琴为方外友数篇诗当槖中金防须将尔同归去家在碧溪烟树深
　　潘祖仁
　　七进
　　奕方作真游子赋相酧答意若慕古人作者念其无所依仿戯为七进以示之
　　嵗在荒落月纪中吕竹隠老人昼卧于家怆悢郁悒眊矒寂嘿沉吟増欷寤寐太息儿曹忧之聚而谋曰翁之戚甚矣盍相与寛之于是推次序列捜意属词长跪稽首造于燕私
　　奕奉觞进曰窃闻夫子若不释然今视玉体无恙也而戚见顔间夫忧能伤人耗气损肤悒然不乐无以为娱孺子不敏荐夀可乎老人曰汝将何以语我哉食味所御必以其乡宜城之酹美闻四方色若沆瀣味若琼浆盛以黄金之注酌以白玉之觞濡唇沥齿酷烈芬芳虽夏禹恶防酒姬公诰妺邦咸歆馨而吻燥悔初论之不详愚闻惟酒可以防忧请得与翁甞之老人曰酒之为祸大矣吾不愿也
　　珉以盘进曰玩好所荐当以其家有美芍药自洛之涯方春閟艳既夏敷葩朱朱白白掩日韬霞于是东方作矣朝露未干摘以纎手贮以金盘璀璨焕烂清芬若兰桃李不敢矜其艳色芙蓉失志而摧残此亦天下之丽观也可为公发一笑之懽乎老人曰物之为累深矣吾不愿也
　　京操匕进曰客有西来自彼河湄遗我双鲤纎鳞细鬐挥刀纷纭脍如缕丝芼以秋橙渍以醇醯吉甫尝其防否张翰视其调胹不必三牲六禽五鼎八味举筯大嚼云飞雪落可以頥神飬精蠲疴去瘼为翁计之莫如此乐老人曰味之为毒厚矣吾不愿也
　　方奉瓯进曰世有美荈产夫瓯闽厥色底贡贵于上春其始至也天子先尝之而后颁于六宫旁及四隣遗缄余篚暨乃庻臣则有翔龙之品宻云之珍负不方寸价兼百金隠以金椎碾如玉尘荐以建安之盏烹以山之泉蟹眼始泛浪华已翻可以析酲可以除烦可以轻身可以延年刘伶尝之而削酒徳之颂武皇啜之而弃承露之盘此故髙人之所宜耽也老人曰茶之为功薄矣吾不愿也
　　竒奉奕局进曰万事之间忧来无端敬效薄技请为翁懽夫分疆画界先王所以正封域也设白置黑君子所以辨贤愚也合伍相耦有成周藏兵之制焉克敌禁暴得三代用师之法焉深谋逺虑批亢虚伊吕之智不能逾也觧鬬溃围应变出竒贲育之勇无所施也方其踵进争先摧锋直前胜负未决怒膺拂然虽疾雷破山而恬若无响飘风震海而晏如不闻樵夫于是烂其斧柯牧奴于是防其羊羣况直纤芥眇小恻怆酸辛者哉翁又乐此其何惮云老人曰围棊击剑又自形少或有之壮夫不为也
　　亮以博具进曰日云暮矣孺子须矣今我不乐祗自癯矣博虽小道亦可娱矣夫喑呜叱咤则怯者靡矣左拏右攫则悭者忌也成枭呼卢吁可喜也一掷百万了不计也俄无而有倐富而贫振臂而一呼则剧孟失色冯陵大叫则刘毅丧精夷甫不得轻其阿堵首阳于是丧其清明固可以破难舒之惨开易结之颦矣请翁强起临之翁曰不有博奕者乎为之犹贤乎已吾又惫甚所不愿也
　　于是幼子育进曰羣儿之説皆非也夫厌湫隘之意者必乐髙明之宇苦烦暑之酷者必喜清泠之风夫子无事终日不怡是有隠忧者耶而儿曺邀之以酒浆玩之以戏剧是犹汨泥而濯土也祗以増其汗漫尔盍亦雅言静乐娱夫子乎请荐其巨丽也惟南有竹焉夫子之所种也其下有屋焉夫子之所庐也聚书其中夫子之所储也明窗浄几夫子之朝夕燕坐而起居也六经愔愔足以醉夫子之心不必麴糵之昏惑也诸子百家摛英掞华足以悦夫子之目不必草木之妖艳也饱其德足以实夫子之腹岂若鳞介之腥羶也哉味其辞足以涤夫子之虑岂若芽蘖之漓苦哉探春秋览战国考论秦汉逮及隋唐有安有危有败有成其于奕孰多积万巻于胸中聚千古于目下王侯将相由此出也其于博孰富诸子曾不是察宜夫子之厌闻而倦听之也盍亦强徃游乎于是老人释然而笑曰有是哉吾子育也俄而起既起而病良已
　　师道尝作潘氏七进圗记曰七进者画金华潘氏父子也竹隠老人名祖仁字亨父子奕女珉次子京方竒亮育七人首画一竹床老人衣冠卧文簟上右手支頥左手抚膝熏炉麈尾置傍草履陈下六子一女环侍次画奕举觞进一袒裼右提酒壶左持其格次画二女御踵行次人背面捧盘中芍药前人以右手扶盘花隠其手女珉在后自持花一枝重台特起异于盘中者次画京拱而行从以竹枝贯双鱼于盘置刀一带叶橙一醯噐一捧以献次画茶具陈列供事者数人一童跪地垂手持碾困睡或撚纸触其鼻防醒欲方坐瓦具上以瓯授附于炉者将瀹茶也次画竒导行一老奴左襁负棊局右手挈篮中二圆器贮子者也次画亮捧五木以趋次画竹间一室帘牖明整几格积羣书育迎立以请竹风萧然老人举两手整巾而行六子暨童仆八人导从前进后盖竹隠自为文云昼卧于家怆恨郁悒儿曹思有以娱之推次序列各持一物属词以进自酒而下至于博老人皆却之最后防子请至竹间室观所储书于是释然广也予既从潘氏借观録其文因畧记画之次第并附六人者之官位名字而窃论黙成公之渊源焉使世之未见是图者于是有孜焉尊贤尚徳之心悚然而生顾不美欤
