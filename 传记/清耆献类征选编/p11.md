<!-- { "loadSidebar": true } -->
　　己亥，海兵炽京口，郡营将叛，自星源啸聚屯溪。郡闻贼警猝至，当事苍黄，遣儒官慰谕，贼焰益张；乡民望风奔窜，弥山堙榖。君与族父老曰：『贼志在剽掠；无赖乌合，罕谙行伍。吾乡须内固众心、外严守御，坚壁以待，勿为懦者所惑。贼即犯此，击之必败。且祖宗祠寝室庐，与俱存亡；去之非义』。诸父老姑应且疑，然料郡兵旦夕必至。已而贼侦监司驻郡，寂然作壁上观；遂乘夜长驱篁南，劈砦而入，大肆焚卤，御敌者悉遁。君犹伏矢炮，设险狭巷；家人环泣促行，君叱之而不顾。方族孽与君有夙怨者，悍为贼伥；必得君而甘心焉，君始见获；而遇害之惨，有不忍言者。篁南千室数百年之储粟，君死而与之俱尽矣。使当事能壮君之义，亟应声援，藉君力以遏贼锋，而郡之西鄙屠毒，尚可衰止。呜呼！君之存亡，阖闾之安危且系之矣。
　　君究心经术，淹洽群籍，日手一编；不屑以雕虫小技，屈首咿吾，窃荣当世。而吐言挥翰，流迸音藻，老生夙儒对之神闇。至于倔强性成，显者要人欲以声势相撼，如干将、镆■〈金耶〉之不可犯；寒素相得，则虚怀倾倒，解襦割毡所不惜。独其夙负胆干，勇于任事，疏待匪人；豺狼在腋，而君每豢之如犬豕，卒至祸罹叵测，不获行其胸臆。倘命与才偶，志显于时，鲁连田畴之事，固君所优为也。若夫生平受用风雅豪华，一身兼有；而义风仁泽，流入里党，难更仆数。迄今父老谈及韶石君乙酉、己亥之事，皆相顾陨涕。
　　予交君二十年，无闲谊寂；曾几何时？而元龙之气，化为苌弘之血！兹得于白云灭没处，解剑吮笔而为君传，所谓「延陵十字之碑，永作千斛之价」，君足当之；尚以俟夫作者！
　　论曰：己亥江上之事，东南震动；歙为山邑，贼仓卒起，上游当事持鼠首以观，莫敢撄锋。君以布衣，毅然奋臂，与封豕长蛇偪争。此三户之土，遂及于难；是君之死于寝，犹然死于公也。夫以布衣而死，公不无有越俎之嫌；故时论讳之。只以俟夫后之南史蹟君碧葬，特书而凭吊焉，以慰君之魂魄。悲夫！
　　——右「传」，许楚撰。
　　--录自「国朝耆献类征初编」卷三百三十七（「忠义」七）。
　　陈慎（许立达等）
　　陈慎，直隶文安人。顺治十年，由贡生，授江南崇明知县。
　　时明鲁王朱以海据金门岛，遣其将张名振自海道窥崇明；慎练乡勇坚守。副将梁化凤自苏州来援，侦名振踞平洋沙，■〈氵义〉港多淖，不利进攻；慎令民户输门扇一、草束一、夜填路。化凤出其不意击之，慎率乡勇为应，斩五百级，沈其船七；名振败走。化凤旋擢总兵，移镇崇明；偕慎筑文成坝，联合平洋沙，守始固。
　　十六年六月，「海寇」郑成功及鲁王旧臣张煌言连■〈舟宗〉入犯，谋取崇明为巢穴；煌言曰：『崇明已设重兵，宜以偏师缀之；而径趋金陵』。成功遂突入海门，登瓜洲、断横江铁索，陷镇江，围江宁。总督郎廷佐严守御；会贵州凯旋兵至，入城同守。成功并力攻，不能下，乃分扰旁县，犯江浦；驻守把总崔应选闻警先遁，知县许立达、典史蒋上达分门防御。「海寇」梯城入，执立达、上达至舟；胁降不屈，俱投水死。浦口都司吴应昌，调防谭家洲；陷阵殁。原任寿春营把总张育才，战于滁之乌衣镇；被创卒。七月，犯天长县，奸民韦乐宇纳之；知县王辛引佩刀自裁被救，复怀印自经死。时沿江州、县多残破，烽火达安庆，寇焰益张。化凤闻江宁急，委城守于慎，自率师赴援；偕廷佐合击，大破成功于江宁，遂复镇江；煌言窜。化凤之赴援也，寇觇崇明虚，攻益亟。慎督士民坚守，相持四昼夜，城旋圮旋葺；慎语其众曰：『贼欺我城孤民寡，有轻我心，可破也』。乘间简乡勇出击，化凤亦遣兵还救，斩获无算，围解。慎积劳，呕血卒。
　　立达，湖广通山人；莅江浦，有政声。辛，顺天宛平人，顺治六年进士；居官九载，勤于抚字。应昌，江南通州人，顺治九年武进士；由徐州守备，擢都司。廷佐请治沿江州、县失陷城池罪，为慎等请恤。诏赠慎布政司右参议，予祭二坛；辛、立达赠按察司副使，各廕一子入监；应昌，赠云骑尉，子宗起袭；育才，恤银六十两；上达，赠主簿。
　　——右「国史馆本传」。
　　--录自「国朝耆献类征初编」卷三百三十七（「忠义」七）。
　　伊勒图（巴拜等）
　　伊勒图，满洲正蓝旗人；姓纳喇。以世袭佐领，授护军参领。
　　先是，大兵克舟山，明鲁王朱以海遁海岛。大兵凯旋，徙舟山居民于内地，隳其城。未几，鲁王故将陈六御、阮思复踞舟山，与郑成功通声援。顺治十三年，宁海大将军伊尔德剿之，伊勒图及护军校巴拜、沙克习、叟色、骁骑校傅纳、署护军校绥哈、巴图礼从。十四年，会师于宁波海口，伊尔德以巴拜、沙克习、叟色、傅纳、巴图礼属前队，伊勒图、绥哈属二队。六御遣其党张洪德列海船拒战于横水洋，巴拜先登，为洪德戕；叟色，中炮殁；沙克习、巴图礼、傅纳左右冲击，均殁于阵。伊勒图、绥哈奋勇继进，大军乘之，擒洪德，进薄舟山，斩六御、思，舟山平。
　　十七年，伊勒图、绥哈从安南将军达素剿郑成功于厦门，成功遣其党分据险隘，以贼船六百余来犯；分路击之。署参领纳海、护军校夏穆达偕伊勒图击贼于城堡嶴，炮碎其船；夏穆达、纳海复沿岸追袭，俱中创殁。伊勒图中流矢，复手戮一人，为贼所戕。绥哈战于盖峙山，阵亡。二等侍卫查克丹、队长琉住击贼于浦澄嶴，夺船二；贼益众，查克丹、琉住奋击不退，俱战殁。
　　明年，达素还京，上其事。诏赠伊勒图骑都尉，子禅布袭；巴拜，蒙古正蓝旗人，姓卓巴鲁忒；赠云骑尉，弟巴图袭。沙克习，满洲镶红旗人，姓瓜勒佳；赠云骑尉，子安锡袭。叟色，蒙古镶蓝旗人，姓巴林；赠云骑尉，弟昂阿海袭。傅纳，满洲正黄旗人；赠云骑尉，从子索拜袭。巴图礼，蒙古正蓝旗人，姓巴岳图；赠云骑尉，廕无考。绥哈，镶黄旗包衣，姓完颜；赠云骑尉，子特舜袭。纳海，满洲镶黄旗人；赠骑都尉，袭无考。夏穆达，满洲镶黄旗人，姓奇塔喇；赠云骑尉，子常孙袭。查克丹，满洲正蓝旗人，姓伊尔根觉罗；赠、廕无考。琉住，满洲镶白旗人，姓富察；赠云骑尉，弟春拜袭。
　　——右「国史馆本传」。
　　--录自「国朝耆献类征初编」卷三百三十七（「忠义」七）。
　　佟济（赫虎等）
　　佟济，满洲镶白旗人；姓富察。初任佐领；从大兵征明，克锦州松山。后随睿亲王多尔衮入山海关，屡立战功。
　　顺治十五年，擢前锋参领。十六年，「海寇」郑成功犯江宁，命内大臣达素为安南将军率师赴剿，佟济与一等侍卫赫虎、二等侍卫纳岱、三等侍卫海色、达喇马、纳青、前锋侍卫鄂尔吉纳、副参领满都护、二等轻车都尉雍贵、郭汝龙、三等轻车都尉金州、骑都尉觉罗满丕、噶布喇、云骑尉傅进忠，古兰泰、赫达色、空衔前锋侍卫董安、长史靉图及张彦洪并从征。至则，贼已败遁入海，退据厦门，侵扰内地。十七年五月，达素率师进剿，由同安出海。成功自引兵十余万登陆来犯洪义坝，满丕率本旗兵步战，连败之；古兰泰、靉图亦击败贼将吴英兵四千余人。满丕追贼至海澄，中炮死。进至厦门，贼列战舰六百余；佟济率舟师奋击，斩伪参将林登，夺其舰，获伪印一。时海岛贼蚁集，我兵左右冲击，贼不退；赫虎、纳岱、海色、达喇马、古兰泰、靉图、纳青、鄂尔吉纳、满都护、金州、傅进忠、赫达色，俱受创死。达素以贼多聚盖峙山，分兵遣佟济等往剿；贼据险施枪炮，佟济与噶布喇、董安、张彦洪均阵亡。时贼围罗源县，达素遣雍贵、郭汝龙往援；途遇贼，力战死。
　　事闻，议恤。诏赠佟济骑都尉，以次子穆什欣袭；后以孙福敏官都察院左都御史时遇恩诏，赠如其官。赫虎姓张佳、纳岱姓毕鲁，俱满洲镶白旗人；赠云骑尉，赫虎子奇留袭、纳岱子硕色袭。海色姓赫舍里、达喇马姓无考，俱满洲正红旗人；赠云骑尉，海色子图尔法袭、达喇马子登德袭。纳青，姓纳喇，满洲镶白旗人；赠云骑尉，以其叔额宜图袭。鄂尔吉纳，满洲镶红旗人，姓伊尔根觉罗；赠云骑尉，袭无考。满都护，满洲正蓝旗人，姓扎拉里；赠骑都尉，子玛尔汉袭。雍贵，满洲正黄旗人，姓瓜勒佳；赠一等轻车都尉，子赫色袭。郭汝龙，正黄旗汉军；赠一等轻车都尉，子朝政袭。金州，满洲镶蓝旗人，姓舒穆禄；赠二等轻车都尉，侄叶库纳袭。觉罗满丕，满洲正黄旗人；赠云骑尉，侄乌纳纯袭。噶布喇，满洲镶白旗人，姓富察；赠二等轻车都尉，子噶林袭。傅进忠，镶黄旗汉军；赠骑都尉，以兄子天佑袭。古兰泰，蒙古正蓝旗人，姓苏默尔；赠三等轻车都尉，以兄洛代袭。赫达色，满洲正蓝旗人，姓伊尔根觉罗；赠骑都尉，以弟卓克锡袭。董安，满洲正蓝旗人，姓他塔喇；赠云骑尉，子托多理袭。靉图，满洲正蓝旗人，姓纳喇；赠骑都尉，子勒布袭。张彦洪，正黄旗汉军；赠轻车都尉，官、袭俱无考。
　　——右「国史馆本传」。
　　——录自「国朝耆献类征初编」卷三百三十七（「忠义」七）。
　　鄂勒布（鄂满等）
　　鄂勒布，满洲正白旗人；姓噶努。崇德九年，以前锋校随征明锦州，有功。顺治元年，从入关；旋偕亲军校鄂满、护军校尚机图、达度护驻防荆州。泸溪贼王嘉、郭甲作乱，尚机图、达度护及护军校玛喇奇从大军击，败之。
　　十六年，「海寇」郑成功入犯，破瓜洲，饶骑校巴哈里战殁；成功遂陷镇江、围江宁，骁骑校阿哈尼从御贼港口，殁于阵。上命内大臣达素为安南将军，率师赴剿，鄂勒布、鄂满、达度护，玛喇奇及前锋校瑚星阿、护军校巴兰、三等侍卫噶赖、王府典仪贝屯、护军参领多穆星阿等并从；至则贼已败遁入海，据厦门，侵扰内地。
