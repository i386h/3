<!-- { "loadSidebar": true } -->
　　十五年，转兵科。楚中用兵，江南、浙江等省协济军储不以时至；命岳言：『疆场之事，樵苏后爨，师不宿饱；况可久延岁月！协饷就外拨支，终非通计；不如使江、浙各新旧正杂钱粮尽解京师，别拨淮、浙盐课及户、工二部关税额银如期解充楚饷，庶资饱腾。又见户部题称「十三年正月，拨江南赃罚银十五万两解交闽省；至今二载，所完尚不及三分之一」。今海岛未靖，固山提兵驻劄，而海澄公黄梧增兵四千、总兵苏明亦增兵一千；臣愚谓闽饷亦宜与楚饷一体更张，庶不致以土饭尘羹馁三军之锐气，贻国家之深忧也』。命岳每言国事，辄以屯田为急。至是，又疏请复军屯卫官曰：『臣见今日小丑未尽，用兵未休。有事之地，师行粮食费固不赀；无事之地，郡邑镇兵亦需刍饷。是以阃外日苦无米之炊，司农计绌点金之术。不得已，取闾左编氓而催科之，追穷夙昔；取二、三有司而考成之，算及锱铢：官心惶惑，民心怨咨。举朝臣工，惟以督责为效忠、以参罚为尽职；但顾目前之计，而无百世之规。臣恐就今悉索财赋，当兹军兴旁午之时，求足目前，尚未易言；况民穷势变，所伏隐忧，又有在意计之外者。然则久安长治之策，不可不亟讲也。盖富强之法，莫如兵屯。古人行之，无不一效；今人言之，无一肯行。臣于十三年五月「敬陈经国远图疏」已议格矣。大抵发议之际，莫敢担荷，必委之各省督、抚察报；督、抚询之将帅，将帅乐责饷于官而不乐责耕于士，咸报「不便」。人各怀自便心耳，安得有忧国奉公其人者！此兵屯之议所以屡陈而卒不举也。今臣且亦未望诸臣以兵屯，窃谓前明军卫屯田之制不可不清、官不可不复也。当洪武中，养兵百万，不费民间一钱者，恃有军屯耳。今天下各卫所，不具在乎？各卫所食田之军，不具在乎？一举而清之，国家可崇朝而得数百万之饷、可崇朝而得数百万之兵；臣请备言之。自我朝定鼎以来，胜国指挥千、百户等官悉落职，不袭官。既落职，军独拥田，此于理为不甚安矣。又有典兑于乡绅富民之家者，揆之国法，益复谬舛。虽曰今日屯田，已派入民田纳粮；其实，在胜国时屯以养军，亦未尝不输粮于官也。胜国食屯之军，有百万军之用：今日食屯之军，竟不得一卒之用：岂不重可惜哉？臣案天下屯田，皆地极丰美，岁足登收。请按籍而稽，其见属旧军管掌者，报名于官，官给新帖；人有限田，岁时操练以备战守。无漕之地，专御封疆；有漕之地，更番运漕。其有绝户无人或有人而典兑于富民乡绅之家者，令其自首，以归于官；官选经制之兵，以补受屯之军。亦人有限田，岁时操练，与旧为伍。如此，经制之兵不必处处皆设，按屯之数可以得兵；养兵之费不必仰给司农，按屯之数可以得饷：饷何患不足、兵何患不强！臣又观今日漕事之坏，皆由旗军无世职之官统之；故军熟而官生，军猾而官懦。今既清屯田，必复设指挥千、百户等官，以天朝劳久功多之臣膺其任，世其子孙。无漕之地，专固封疆；有漕之地，即使领运。官有长子孙之心，必有护桑梓之念；而债帅虐民之患息。军有世管之官，即安受约束之条；而奸猾偷盗之弊亡：此臣所以因清屯而请设官也。今皇威远播，革面来归者鳞集麇至；皇上加意招徕，大者加五等、次者为高官，此曹感激天恩，谅无反侧！而朝作寇于兹土、夕拜官于本方，向来被害之家，两情未能相忘；似应处置得宜，方为尽善。臣愚以为果复设指挥千、百户等官，不妨以新附之弁，择其功高行淑者亦膺是任；量易其地，勿在本省。俟立功勳，一体世袭。彼欲为子孙计长久，必复益励忠贞，克终令德。此臣所以因请设官而并及安置归命之人也。凡人之情，难与虑始，易于乐成。且旧屯多入有力之家，一旦议清，必拂众情；而设立卫所官事属创始，尤动非常之惧。自非皇上明烛万里、虑周千年，独断力行；恐惟臣沥血之苦心，竟付纸上之空言。臣区区愚忠，愿为国家计久安长治之策；斋戒数日，然后拜疏。伏维皇上留意垂察』！滇南岁饷军九百万有奇，总括一省夏税、秋粮、盐课、矿商、鱼牛税共正杂银止十六万有奇，命岳忧国计日绌，疏言：『九百万两者，天下正赋，其数尚不及此。以尽天下之正赋，而奉一隅之滇南；以九百万之金，而营十六万金之地；竭百姓之脂膏，以事边兵：则国必虚。国虚民怨，天下之患不在云南之余寇，臣恐枯木槁竿皆可为梗、萧墙尽伏戎矣。臣愚闻云南余寇，比者遁入孟艮。彼处土夷，各有世守。外兵入其土地，暂可勉强供亿；久之必怀吝惜，又久之必生疑忌。国家但能爱养遗黎、招徕流离，仁声远播，必有系其颈而来归者；可无俟张皇兴师，穷荒搏战！然臣度今之议者，必曰「余寇未尽，未可安枕。八旗禁旅，必不可撤；六万绿旗，必不可裁」：臣言必不屑用也。臣思其次，则留八旗之禁旅，足六万之土兵；而急议兵屯，以纡国用。古者赵充国服羌，且战且耕；诸葛亮伐魏，且耕且战。此二臣者，岂有大异于人？不过视国如家，鞠躬尽瘁，则经济自生耳。忆臣入垣，首议兵屯；而封疆诸臣，覆疏难之：前事遂寝。——岂有能毅然为朝廷力行此事者。无已，臣复思其次。按云南，原有旧屯计一万一千一百七十一顷零，科粮三十八万九千九百九十二石零，皆见有原种之军。今当敕下巡抚，令其责成原军换帖领种，永为世业。军既领田，即为我兵；籍其丁壮，复成劲旅。如军故丁绝，招人代垦。愿为军者，即给新帖，许为世业；不愿为军者，即为官佃，岁纳官租。兵燹之后，牛耕种绝，宜暂发抚臣二十万金，听其买牛、办种，借给军民。牛孳、种收，经年销算；二十万金必无亏损，又可以收复三十八万九千九百九十二石之旧额。不惟此也，官收额内、军余额外米粟既登，价值自贱；邀天之庇，每粟一石价可三金，则视今年之每石十二金者已省朝廷饷费四分之三矣；况贱于此者乎！惟是催征之官宜责成本府州、县，令其征收或本、或折，仍照前明万历则例；一切滥加，悉为蠲除：庶人乐急公、野无旷土。屯事之成，此其一。又当严禁主客兵丁，勿扰屯军、屯民。迩来骄兵悍将，自不肯耕，以扰耕人；则胆张眉动，牙开爪攫。即见熟者，犹去其乡；况新辟者，谁不弃土！必使抚臣得行其法，然后耕人得保其业。屯事之成，此又其一。至于民地荒芜既多，其有主者，给以牛种，量收本色，仍课正供；其无主者，一体募人耕耨，收其西成。屯事之成，此又其一。黔国世镇云南，各府置有庄田，不载有司册籍；宜访沐府经管旧员，令其开报，熟者收其籽粒，荒者一体募人耕种。屯事之成，此又其一。臣惟平西王一意办寇、抚臣袁懋功一意办屯，庶几兵食兼足，不至竭天下之物力以奉一隅，以酿祸患。今时届仲冬，转眼改岁；臣恐及今不行，则明年之计虚。事在旦夕，难可迟缓也』。世祖下其奏；诏发银十万两，如所议施行焉。命岳又请设官清丈荒熟地亩曰：『今日事势最可虑者，莫大于财用之不充。谨按各省除荒之数，岁缩银五百五十万两有奇。而荒地河南、山东为多，二省册籍不清，尤甚他省；间有以熟作荒者，亦有以荒作熟者。以熟作荒，即除荒之地是也；田则连阡累陌，册则水流草堙。豪强收不税之租，公家丧惟正之镪；如是者病国。以荒作熟者，则兴屯之籍是也；荒田既已不垦，乃取里中而均派之。每田一顷，令加一、二十亩不等。于是设虚册、编假丁，上下相蒙，以欺朝廷；而直以熟作荒者，反不能清察。于是官报兴屯之数，以博一日之功名；民受抑勒之害，竟酿他年之逋欠：如是者病民——而究以病国。夫朝廷日议搜括、议节省，蒿目维艰；而空抛此就地生财数百万金钱以饱豪右之腹，岂不痛哉！大约各省以熟作荒，居其八、九；以荒作熟，居其一、二。而河南之弊，甚于山东。去岁奉旨令抚、按选廉干官履亩稽核，而各抚、按委掷故纸，奉行无状。伏乞皇上慎选御史台中清正骨鲠、不畏强御者二人，督察二省田地，不理刑名、不考贪廉，惟严率诸州、县履亩清丈，编造鱼麟图册；勿为限期，以尽其才。丈册既缴，不时亲自行丈，按图覆核；有昬髦聋聩不能履亩者，奏罢之。有因仍前弊蔽隐怀欺者，奏请拟罪；有轻重不均、卖富摊贫及骚扰里甲、派取供应者，奏请重治。料竣事之后，就此二省能为国家增百万金钱；而包屯罔上之弊，亦以一清。其余各省，察其除荒多者如例均丈。此足国宜民之大道也』。疏奏，天子嘉其意，诏俞所请；而命岳已请假归，因复集清丈事宜曰发田赋丈册及丈地成规、造鱼鳞册、给关防、定举劾与官民更始、明州县之界、分荒熟之实、严丈后之罚、悬代丈之赏、立虚丈之禁科派之禁、省驺从之烦供亿之费，凡十余条上之。
　　命岳既归，闽中海寇方炽、沿海诸军日事经略；命岳乃询访贼中曲折情状。还朝，献四事：一曰审长短之形，明布置之法；二曰知接济之途与物；三曰收难民之心以破贼讹，用反间之术以携贼心；四曰芟除土贼以孤贼党，安插投诚以消隐患。朝廷釆之，颇见施行。浙江右布政使员尽患居官不廉慎，吏部奏迁广东左布政使，制下矣；命岳劾其贪秽不职，请为粤东残黎驱除大憝。世祖褒叹久之，曰：『非王命岳，莫敢言之』！
　　圣祖嗣位，奉使广东，却尚藩赠金；粤人以为吴隐之复生也。迁刑科都给事中。疏言：『粤东之北隅有南澳者，居闽、广之交；前明设副将，弹压其地。我朝定鼎以来，未入版图；为贼党陈豹所据，与厦门声息响应，相为掎角。粤中接济，则以南澳为传舍；贼舟入粤，则以南澳为邮亭。粤中大兵欲持厦门，则又以南澳为藩篱。故在贼为要害之地，在我为门户之虞也。客夏万禄等以铜山投诚，厦门王庭之兵捣其南、南澳陈豹之兵蹙其北，常山首尾之形大可见矣。故厦门灭，南澳势不能以孤立；南澳撤，则厦门势亦不能以独存：则南澳不可以不图也。比年以来，我师数窥厦门，而未尝一议南澳；陈豹之安心弛备，亦已久矣。此可以轻舟奇兵出其不意而袭取，甚易易也。又，陈豹年近六十，锐气销灭；若用得其人开陈利害，许以爵赏，招之使来，或即翻然改图，亦未可知也。伏乞皇上敕下平藩：密议剿、抚二策孰优？临时应变机宜如何？要以卧榻之侧不容鼾睡，必当置陈豹于庑下。清南澳之窟穴，则厦门之贼失其左右手；扫清妖氛，在此一时矣』。又以肇、高、雷、琼诸部兵饥譁且叛，疏请速议处置；当世服其剀切。朝议欲裁天下教官，以其俸禄佐兵饷；命岳抗疏力争，乃止。
