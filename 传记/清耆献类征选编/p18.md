<!-- { "loadSidebar": true } -->
　　寻擢江苏布政使。十二年，丁继母忧；总督麻勒吉、巡抚玛祜奏：『天颜廉明勤敏，清理积年逋赋，剔除那移诸弊，以条款纷如，尚未报竣；请令在任守制』。部议从之。十三年正月，天颜入观；疏言：『江南田地钱粮，有隐占、诡寄诸弊。臣莅任后，饬各州、县通计田额，均分里甲；每甲若干，编有定数，以均赋役。又因科则不等，所刊由单，小民未尽通晓；应立征收截票之法，计每户实征钱粮分作十限，于开征日预给限票，俾民自知应输若干，依限完纳截票。其逾限未截者，按数催比，吏不欺而民不扰。第恐日久奉行不力，乞谕部议行；以期永遵。又，狱囚无亲属馈食者，请月给米三斗』。疏下部议，并着为令。十五年七月，擢江宁巡抚。十一月，疏进钱粮交代册；上谕曰：『苏、松等处钱粮浩繁，向来那垫混淆；慕天颜为布政使后，实心任事，竭力清厘，有裨国计。据奏交代贮库银两，甚多款项清楚，深为可嘉。嗣后布政使交代时，应以此为式』。十六年三月，以节减驿站钱粮，加兵部侍郎，留任。旧例：有司侵盗公帑，限一年完纳；逾限者遣戍，财产入官。天颜疏请于发遣前完纳者，仍贳其罪。又言：『各省狱囚，有因逸犯株连、本无罪名而待质已三年者，请即于秋审时汇核开释』。皆得旨允行。是时，大将军贝勒尚善讨逆藩吴三桂于湖广，请以乌船济师；天颜奉诏督造四十艘，遣送岳州。下部议叙，应加三级；得旨：『慕天颜自简任巡抚以来实心任事，勤劳茂着；深为可嘉！着从优加太子少保、兵部尚书，仍兼都察院右副都御史，授为从一品』。十七年，诏举博学鸿儒，天颜荐进士黄与坚、教谕汪楫等；并得旨召试，与坚授编修、楫授检讨。十九年，疏言：『江南上年苦旱，今夏霪雨连绵，河流四溢；惟附近之吴淞江、刘河诸州县既溢旋消，幸不重困。宜兴东南赖震泽转泄，西北全无出水之路，故受灾倍于他邑。若常熟、武进、江阴、金坛等县出水要口在在湮塞，遂致积雨成壑。先择其工易费简者，次第劝民疏浚。惟常熟之白茆港为长洲、崑山、无锡诸水东北出海要道，武进之孟渎河为丹阳以东、宜兴、金坛以北诸水归江要道，请动帑疏浚，兼可寓赈于工』。诏允所请。于是浚白茆港自常熟支塘至海口四十三里、浚孟续河自武进奔牛镇至江口四十八里，各建闸以时启闭，费帑银九万有奇。初，天颜任布政使时，议浚刘河、吴淞江淤道：巡抚玛祜奏行之。又自疏请减浮粮，除版荒坍没公占田地额赋；部议令确勘版荒坍没，许豁除。二十年，疏请募民垦版荒，六年后起科；部议如所请。时守、令那移官帑，相率徇隐。有镇江知府高德贵，承前任亏帑数万两，阅久未尽补。既调扬州府，以他事劾罢，旋病殁；天颜檄追草豆减直银七千余两于家属。京口防御高腾龙，德贵族弟也；商之参领马崇骏，以天颜「浮冒奏销」诸款讦于将军杨凤翔、副都统张元勳，置弗理。总督阿席熙旋劾崇骏、腾龙婪取事，上命兵部郎中图尔宸、刑部郎中钟有德会天颜鞫勘。崇骏、腾龙遣人叩阍，讼天颜奏销浮冒，恶其讦告，构陷罪款，唆总督劾奏；诏图尔宸、钟有德质讯。定谳，下部核议：『崇骏、腾龙婪取事实，论绞；天颜浮销草豆价因户部核减七千余两，诿罪于无产可抵之已故知府高德贵，降三级调用，仍赔银』。得旨如议。先是，嘉定知县陆陇其以才力不及，部议降调；由天颜疏劾之。左都御史魏象枢摘其疏中「操守称级一尘，德有余而才不足」语，谓『今之有司，惟守与德为难耳。既知其才与德矣，何不即留之以长养百姓！请严饬督、抚大破积习，勿使廉吏灰心、贪风日长』。会有诏举清廉官，象枢遂举陇其。至是，天颜将去任，疏述『军兴以来征发络绎，应时立办。遇连岁灾荒，竭蹙抚循。自谓夙夜冰兢，精白乃心；不意突遭诬讦！幸蒙睿慈盐宥，不加严谴，仅予降调，感泣无已』。上曰：『慕天颜自任巡抚以来，未闻有清廉之名；疏内称「夙夜冰兢，精白乃心」，殊为不合！着严饬行』。
　　二十三年二月，起为湖北巡抚；谕之曰：『尔前任巡抚，未能洁己率属，曾经申饬；今宜痛改前非，廉谨自持，以副任使之意』。九月，调贵州巡抚。
　　二十六年三月，擢漕运总督。十二月，疏言：『京口至瓜洲漕船往来，风涛最险。宜仿民间渡生船式，官设十船导引护防』。部议以非例，不准；上曰：『朕南巡时，见京口、瓜洲往来人众，备船过渡，裨益良多。其如所请行』。天颜又疏列江南、江西累年未完漕项银米数，请恩贳；得旨：『尽免康熙十七年以前积逋』。二十七年正月，疏言：『皇上特发帑金浚下河海口消积水，以救灾黎，甚大惠也。又以治河事宜奉行尚未尽善，命臣与督、抚诸臣会同殚心料理。乃去年八月河臣靳辅先具改图之疏，请筑高家堰重堤束水以出清口，复欲分泄黄河入海。臣与督臣董讷、抚臣田雯咸谓宜修旧堤，尽塞减水坝，疏畅清口，合黄刷沙归海为要策。迨廷议再上，圣明洞照，特命尚书佛伦、熊一潇、科臣达奇纳、赵吉士会同勘议。臣极言重堤必不可恃，惟修筑高家堰坚厚，即可闭塞减水各坝，永杜水患。又以黄水挟沙而行，今从毛城铺等处浸入诸湖；若年深月久，浊流淤沙，势必垫高洪泽湖底。故毛城铺闸坝，断宜堵塞。时佛伦欲从臣言定议，而科臣赵吉士谓必须靳辅担承，始可定稿。辅言「修筑高家堰，非十年之力不可成功」；佛伦乃有「高家堰险处再筑月堤」之议。臣维高家堰障遏全淮，前人修筑，着有成效；何独今日不能加筑完固！况重堤既估四十万两，月堤势必再估二、三十万；以如许经费，岂不能并力坚筑旧堤！乃故难其说，而待十年之久！既若下河海口各工因水乡低洼，时借宣泄，重论仍浚白驹、丁溪二处，已定稿矣；忽改议尽停。佛伦等携稿至，前途不知所改又奚若！至屯田一事，靳辅疏称「额外新淤河湖滩地，招民屯垦，多丈占民间熟田』；督、抚二臣业已疏劾。当勘河之日，沿途百姓又纷纷诉告，故佛伦亦谓「必当停止」；而于疏稿中「民田作为屯田」及「屯官苦累小民」句各为窜改，则又瞻顾河臣者也。谨据实密陈』。得旨：『九卿、詹事、科道严察议奏』。会靳辅已为御史郭琇、陆祖修等交章劾罢，靳辅亦劾天颜「与见治下河之侍郎孙在丰儿女姻亲，欲其建功，故坚阻上流筑堤」；事下九卿质问：在丰降用，天颜革职。初，靳辅议凿中河，谓「闭塞支河之日，使骆马湖水汇流中河，漕运永无阻滞」；天颜则谓「中河不久即淤，徒费无益」。至是工竣，上遣学士开音布、侍卫马武往阅。还奏：『天颜禁止堵塞支河口，于已进中河之漕船，勒令退回』。上以天颜有意阻挠，下法司逮勘。天颜反覆申辨，副都御史噶尔图诘天颜诉辞先后互异及素与曾治下河之直隶巡抚于成龙书往来商议河工状；成龙削加衔，天颜坐奏事、上书不以实，拟杖徒。上曰：『慕天颜前任江宁巡抚造送乌船曾经效力，从宽免罪』。
　　三十五年，卒；年七十有三。
　　——右「国史馆本传」。
　　——录自「国朝耆献类征初编」卷一百五十六（「疆臣」八）。
　　李思忠（子塞白理）
　　李思忠，先世居铁岭；父如梴，明宁远伯成梁之从侄也。初官太原同知；后罢归，寓居抚顺。我太祖高皇帝天命三年，大兵克抚顺，思忠来归。明年，师克开原铁岭，如梴家居，与弟如梓及子一忠、存忠俱死焉。六年，太祖定辽阳，敕思忠收集其族人之流亡者。思忠招徕人户，并复故业；上深嘉之，授佐领，予骑都尉世职。寻以擒获间谍功，晋世职至三等轻车都尉。天聪三年，太宗文皇帝亲统大兵征明，取遵化；命思忠与参领英固勒岱等留守。既而明将谢尚忠等来攻城，思忠开门出战敌兵，三进三却。时大安口、三屯营等十一城既降复叛，明监军道张春等合步骑犯滦州，贝勒阿敏等怯不赴援，滦州失守，士卒奔溃；阿敏大惊，并檄遵化守将等弃城东归。值遵化军中火器营猝为敌火箭所焚，众心惊惧；思忠戒无轻动，结阵出城，招明官之降者四人以行，身自为殿。及出关，无一亡失者。既归，上命议阿敏等弃城罪；以思忠为偏裨、非能主其事而贷之。五年，随都统楞格哩等征明南海岛。未至，遇明兵，战于茨榆坨；擒十一人，获战舰五。敌复率众来夺，思忠迎战，炮伤额、不为动，仍奋击败之；晋世职为一等轻车都尉。九年，考察户口，思忠所辖之沙河堡郎寨增丁百十有三，晋爵三等男。寻奉命驻守盖州城。崇德二年，疏言：『辽阳各城，今悉调丁夫修筑；而盖州又复颓圮，部议丁夫不足，应调余丁供役。查盖州城地处边陲，军士防守摩宁，其余丁仅堪耕种。今若弃农就役，不过用土补苴，而城工不坚、岁功亦废；不若就应修处所勤加巡视守护，俟各城蒇工，再集丁夫造砖修筑，则城垣永固而人得及时尽力农事』。得旨：『如所请行』。七年，以汉军分隶八旗，思忠隶正黄旗。世祖章皇帝顺治元年，随豫亲王多铎征流贼李自成，破潼关；随征江南，克扬州，招抚江北得十州县。三年二月，奉命为西安驻防副都统。三月，擢陕西提督。七年、八年，三遇恩诏，晋爵一等男兼一云骑尉。十一年，以年老致仕。十四年七月，卒；赐祭葬如例。子六人。次子廕祖，别有传。
　　第三子显祖，袭爵；世祖赐名塞白理，授二等侍卫，任参领。圣祖仁皇帝御极，擢随征江南左路总兵官。康熙六年，迁广东水师提督。八年，改浙江提督；招降「海贼」郑锦之伪宁远将军林伯馨、都督施轰等。十三年，逆藩耿精忠反，塞白理疏言：『耿逆交通三桂、结连郑寇，沿海所在贼■〈舟宗〉，皆可扬帆直入。江南之崇明孤悬海外，尤为可虞。又黄岩围困日久，请援孔亟；海宁、象山、新昌、余姚四县贼众蜂起，恐寇拒宁海断我饷道。请速援台州，护守宁波』。疏入，并奉敕授方略，调兵防御。寻随贝子傅喇塔击走贼将曾养性等于台州。十四年九月，卒于军；年四十有三。赐祭葬如例，祀浙江名宦祠。子李俊，袭爵。
　　——右「国史馆本传」。
　　--录自「国朝耆献类征初编」卷二百六十六（「将帅」六）。
　　黄梧（兄子芳世、芳泰）
　　黄梧，福建平和人。明亡，「海贼」郑成功加以伪总兵职，令率众守海澄。
