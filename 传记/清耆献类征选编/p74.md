<!-- { "loadSidebar": true } -->
　　旋升广东提督。先是，南澳守备潘成龙追贼被害，公至则广张逻缉，果获二贼于潮阳；讯之具服。因得其党辈姓名、居址，掩捕之，无漏网。时海丰亦获两盗，所供扳悉以行第、绰号，捕捉风影，株累平人；公移文告督、抚曰：『正盗已得矣，此诬也』；尽释之。粤之山海俱为盗薮，曲江、英德以剽掠闻；公亲率骑步，巡察山峒。时总督赵公宏灿方遣参将李世邦捕贼于英德，贼据险力拒；公访其出入径路，遣游击徐进才从后蹑之，贼进退苍黄，歼于阵、搜于山，靖其根株，韶人以宁。
　　福建水师提督、威略将军吴公英卒，公曰：『此先将军树勳故地也；上以我名将子，必将用我』！令家人戒装以俟；命下，果然。公至闽，则先约饬子弟、僮仆，毋陵犯枌梓；躬领五营兵船出港口外，以襄壮阵法练之。乃简精锐、汰羸弱，以家赀增鸟枪一千、鍪铠三千，艨艟旗帜为之改色。厦门及澎湖、台湾战船，奏定各编字号；队伍不杂，号令严明。于厦门海滨要地，增筑炮台、造营房，措置周密。时海禁方严，公请前去人得附回舟及番舶以返；获归者数千人。
　　康熙六十年夏，知台湾有虐政，闾里胥怨，无赖者乘间大譁，拥朱一贵妄称遗裔以惑众，潮人杜君英亦率潮之奸人以倡乱，势骤张；遂据府城，建伪号。公闻报，曰：『澎湖为台湾门户，吾当往扼其吭；俟诸军集而进』。乃谓家人曰：『今日，无以家为也』！尽出其家财以赏士；且开召募之科，凡无赖敢死者、善没水者、能攀岸缘壁为窃者，皆厚赀钩致之。公始至，自造哨船二十只；及是，皆以配军士，器械胥具。闻总督觉罗公满保将至厦，公曰：『重地有托，吾可以行矣』。乃告于襄壮公庙曰：『台湾公所定，天子命儿继世为帅；今不速平，生负国恩、死无以见先人于地下，亏忠与孝，陨其家声。惟公英灵，尚默相之』！禡牙祭海，遂载旆东指。抵澎湖登岸，营新城下，散粮以食澎人。每日，遣小舟四出哨逻。获一舟，有陷贼把总吴良、贼将刘好称逃归，愿以齎檄招降自效；公曰：『来而求往，必觇者也』。醉之酒，诱其言，果觇者也；械而致诸厦。嗣知上淡水守备陈策尚据一隅，孤军自守；亟遣游击张駥往，助为声势。乃搜军实、练士卒，上疏告师期。命洪选、洪就驾小舟先发，树青、白两旗于南北港，以为标识；命守备林亮等为左先锋、游击林秀等为右先锋，俱以劲兵相续而进。公自将当其中，申军令：毋犯民间一草木，毋阻降者。帆樯蔽海而东，风微浪偃；六月丙午，抵鹿耳外洋。贼屯聚炮台，据险立籧篨、列炮拒守；小舟先至，南北港两旗既竖，左右先锋竞进，南澳总兵官蓝廷珍继之，炮声震海。公登敌楼，伐鼓趣战；炮中其火药桶，火大发，贼遂遁。时海水骤涨八尺余，大小船越沙线并帆而入；乘胜长驱，夺安平镇，焚贼舟数十。遂遣兵扼鲲身，公总大军泊港内。丁未，贼众四千犯安平，林秀等勒兵二鲲身击之；公驾小舟，率诸将傍岸横击，贼大败。鲲身者，海沙也，不可凿井；甘泉忽涌，军中以济。己酉，贼八千复犯安平；参将王万化拒于四鲲身，击却之。庚戌，遣林亮等由西港仔进；辛亥，蓝廷珍暨王万化继之。遣游击朱文、谢希贤等由盐埕、大井头诸路进，遣林秀及功加左都督林崇由七鲲身冲濑口，并指府城。公自帅大军，吹螺响炮，山鸣海涌，兵士奋勇登岸，水陆交攻；贼大溃，遂复府城，朱一贵遁走。西港仔诸路之兵破贼五千于苏厝甲，会军城下，驻营北教场；抚安居人，拜疏告捷。先是，总督牵于群议，定三路进兵之计；公曰：『吾思之熟矣！南路之打狗在台湾正南，此时南风正盛，不可泊也；北路之清风隙离府百有余里，挽饷维艰。贼之大众尽在中路，度其啸聚乌合之众，非官军敌也。直捣鹿耳门，破之必矣；成功且速』。果七日而奏捷云。遣林秀等追朱一贵，众尚数千，力战败之；一贵逃匿荒野。遣王万化等平定南路，复凤山；遣朱文复诸罗，通北淡水之路。时诸将穷追朱一贵，公曰：『兵革之后，人情未定；大军所至，村落惊惶。计其釜底游魂，重赏购募，必有缚而至者；使民安衽席，而罪魁斯得，不亦善乎』！未几，贼党杨旭果絷朱一贵、张阿山、翁飞虎、王玉全以献，诸贼渠次第就擒；再疏告全郡悉平。时旧弁多殉难，营戍空缺。乃分遣行间诸将署各营事，分兵布置汛守；宣播朝廷德意，蠲除弊政，台人歌舞相庆。前后两疏上，圣祖大悦，命从优议叙，赐黄带、东珠帽、五爪龙袍、四团龙外套；均异数也。驰疏者三人，俱授把总，银各五十两。
　　公自行师以来，日夜筹画，未尝一夕安寝。八月甲戌夜二鼓，暴雨猛风揭瓦飞幕，至于海中之舟悉飘上岸；公彻夜立风雨中以镇军心，不恤泥泞跪拜，为兵民请命。黎明，风雨乃止。自是得疾，头痛不可忍。兵民奔走祷祈，靡神不告；皆愿减己算以延公年。病源已深，九月癸卯，薨；小大哀号，如失慈父。遗疏闻，圣祖为之震悼；恤典从厚，赠太子少保。叙功疏上，恭遇皇上缵登大宝，赐諡「勇果」，给全葬，予祭；世袭一等阿达哈哈番。
　　公和易谦雅，敬爱士大夫；竟日铃阁缓带，从容治军事之外，即席觞咏，丰度悠然。及乎东征之日，修器械、备糗粮，不动声息而军需毕具。临阵安闲，谋定而后动；故举出万全，有古名将之风格也。
　　赞曰：自古勳臣之子，世济其美；若李西平、曹武惠尚矣！然揆后嗣之绩业，犹未匹先人也。公绍襄壮公提督水师，皆力战于鲸波之中，绥靖绝岛。襄壮公克澎湖而台湾自服，公据澎湖以攻复台湾，难易之势均也。襄壮公平海卫水涌于废井，公亦鲲身沸于积沙；襄壮公之攻澎湖潮涨多四尺，公之入鹿耳亦潮涨入尺余。皆自六月十有六日、至二十有二日七日而功成，而癸亥、辛丑两岁六月皆有闰，相去四十年间。天时、人事，若合符节。乌虖异哉！继厥家声，相映于云台麟阁之上，无媿色矣！
　　——右「家传」，陈万策撰。
　　--以上录自「国朝耆献类征初编」卷二百七十六（「将帅」十六）。
　　蓝廷珍
　　蓝廷珍，福建漳浦人。由行伍，于康熙三十四年拔补浙江定海镇标右营把总；明年，迁中营千总。三十九年，迁温州镇标右营守备；四十五年，迁左营游击。哨巡，屡擒洋贼。
　　五十七年八月，擢福建澎湖副将。寻授南澳总兵。六十年四月，台湾奸民朱一贵聚众倡乱于凤山县之姜园，攻陷台湾府治，总兵欧阳凯、副将许云等遇害。廷珍奉总督满保令，赴澎湖与提督施世骠合师鹿耳门进，败贼于安平镇，由西港仔登岸击贼众，克复府治，分剿南、北二路贼匪；一贵遁诸罗，为沟尾庄民杨旭等计擒之，官兵搜获余党殆尽。叙功，予廷珍三等轻车都尉世职。
　　雍正元年，擢福建水师提督，赐花翎。以廷珍居心忠赤，人才、度量俱无可议；惟操守未优，屡加训诫。二年，入觐；谕令赴马兰峪叩谒圣祖仁皇帝景陵。回京，召对；赏赉稠叠。四年，谕曰：『尔所短者，惟砥砺清操耳。近闻尔陛见回任时，实力悛改，顿非前比；朕甚嘉悦！勉之』。七年二月，赐御书「福」字并食品。廷珍具疏谢恩，谕曰：『尔近日声名较前更好，但有人论尔颇存亲戚瓜葛之私、乡井照愿之念；即此亦当改易』。十一月，卒；遗疏入，得旨：『蓝廷珍自简任福建水师提督以来，整顿营伍、训练士卒，于海疆事务熟练。向年平定台湾，着有劳绩。前闻患病，特遣御医星往调治；令闻溘逝，深为轸恻！已降旨赏银二千两，以为丧事之资。其应得恤典，察例具奏。』寻议加赠太子少保，予祭葬，说「襄毅」。子日宠，袭三等轻车都尉世职；卒，子元枚袭，见官江南提督。
　　——右「国史馆本传」。
　　康熙间，漳浦蓝公廷珍官福建水师提督；公孙元枚由世职起家，乾隆中官福建陆路提督。廷珍平朱一贵、元枚与剿林爽文，祖孙皆立功台湾。殁后，皆赐諡「襄毅」；闽人至今称「大襄毅公」、「小襄毅公」
　　——右「纪闻」，陈康祺撰。
　　--以上录自「国朝耆献类征初编」卷二百八十二（「将帅」二十二）。
　　武进陞
　　武进陞，江南江宁人。初冒姓张，由行伍，署浙江瑞安右营把总。康熙六十年，檄赴福建从征台湾贼朱一贵。
　　雍正二年四月，补温州镇标中营千总。九月，擢守备。三年，闽浙总督满保疏荐；引见，授三等侍卫，在怡亲王处行走。四年正月，授江宁游击。四月，复姓武。九月，擢宁国营参将；旋署江南提督中营副将。十年，授福建漳州镇总兵。十三年，改复山西宁乡原籍。
　　乾隆元年，调广东琼州镇总兵。三年五月，奏『琼州民常至安南国贸易，私诱番仔男女至内地贩卖；应饬地方禁止』。廷议从之。七年，擢广东提督。
