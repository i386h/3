<!-- { "loadSidebar": true } -->
　　二十一年，擢两广总督。广东素号殷富，且僻远；有司多削民自润。公正己率属，馈献无所受，贪风为之顿息。粤多盗，公编设营哨，互相巡警；复招盗魁置之麾下，使捕盗自赎，盗患亦止。花山贼者盘踞山榖，时出侵掠；公设法招抚，散其党。广西贼崔玉枝等潜伏郁林、陆川为害，公遣兵剿除之，而抚百姓之胁从者。疏请安插迁界贫民，给以牛种，使开垦荒田。沿海渔户旧有税，所司多额外之征，民苦甚；公疏请蠲免，竟罢之。海边展界之役，上命尚书杜公、学士石公与公巡历抚辑；公筹画周详，使兵民各得其所，二公深叹服焉。
　　公为国重臣，方駸駸向用；既而奏「请拨钱本设鑪鼓铸」一疏，遽被劾降调。公至京，召见畅春园，慰问备至；旋命以副都统用，上意盖未已于用公也。及噶尔丹跳梁塞外，命公以副都统镇大同右卫。三十四年，以都统希公所题草价不敷，复降三级。是岁，随驾北征；明年，奉命戍边。
　　戊寅二月，以积劳成疾，卒于潼城；年六十七。
　　公事父母孝。在无锡日，参政公从楚归，便道视公；时当岁首，邑中以故事张镫，士大夫延参政公饮；公侍饮，趋走唯诺，如在家庭。参政公醉，躬为挈裘束带，扶掖登车：观者叹羡。与两弟友爱无间。少弟季茂君性豪迈，有所需，辄取之公；公应之无倦色。与人交，输写心腹。慷慨急难；有背负之者，不校也。好为诗，沈雄峭拔，如其为人。巡海时，与杜公唱和诗最工。书学颜尚书、杨少师；当其得意，揎袖挥洒，旁若无人。暇日辄与营将校射，发必命中。庐儿厩卒，恩意浃洽；人人得其欢心。公能饮，然非对客不饮。或剧谈极论移日分夜，客皆踦倚假寐，公整襟危坐，如昧爽盥頮时。素嗜金石文字，游览所至，残碑断石搜罗靡遗。尝撰「无锡县志」，未竟而迁官；后令续成之。余与修纂之事，多取公旧稿也。仕宦四十余年，位制府，所得俸钱尽以养战士、遗亲戚故旧；而居无一椽、囊无赢金。忆公谢两广事还京师，余与遇于瓜洲，脱粟枯鱼，酸寒相对；余叹曰：『公贫乃至此乎』！明日与别，公喜见眉宇，告余曰：『适有饷米数十石者，不忧馁矣』！嗟乎！此不可以观公乎？考公之生平，以忠荩报朝廷、以孝友敦伦理、以真实待友朋、以仁厚治民、以威严驭吏、以诚心鼓励将士、以敢死率先行阵、以老谋指授方略、以机权笼驾狙诈；公固一代伟人也。或以暮年沦落、身亡塞外为公惜；不知公一生报国之志，至此始毕，夫何憾哉！
　　公娶韩氏、李氏，皆赠一品夫人；又娶孔氏、陈氏、李氏。子三人：秉直，陕西环县知县；秉正，四川淇雅县知事；秉权。女二人。孙一人，淑曾。嫁娶皆名族。谨状。
　　——右「行状」，秦松龄撰。
　　康熙中，先良王奉命南征，一时奇才异能之士，皆经拔擢。吴留村兴祚父大圭，绍兴人；明末时，负贩辽东，先烈王收为幕客，掌会计之事、任头等护卫，邸中皆呼为「蛮宰」。公以乙榜知无锡县，有惠政。因与上官忤，罢官；落拓江、淮间。适遇良王南征，公杖策进谒；王大喜，立授同知劄付。命攻紫琅山，下之；王即承制，授太守。时吴逆将韩大任败走吉安，拥众数万，犯汀州；闽中大震。公启王曰：『此可折简而招也』！因轻裘，率数骑趋大任军，叩其垒；大任延入，公长揖毕，仰天大哭。惊问其故；公曰：『吾来，生吊将军也，安得不哭！将军所以威行海内者，以吴王待将军如心腹之重故也。今托以专阃，深信不疑，数年之间未建咫尺之功，屡为官兵所败，铤而走险，突入闽南；康王拥告捷之师、挟久逸之众，破将军如摧枯拉圬耳。将军兵败身辱，孤骑南下，吴王杀之如机上肉耳；是其死期已近，安得不使仆预为吊也』！大任迟回久之，曰：『然则归降康王若何』？公曰：『祚之来，为王使，以迓将军之师；请公解甲归朝，效命大邦，可保终身之令名也』！大任悟，乃率众降；良王大喜曰：『公此行，何异汾阳之见回纥也』！
　　公历任至两广总督，同姚制府取金门、厦门有功。郑氏既降，其将蓝理曾受明鲁王「将军」封号，率三千据掳岛不降；公说以大义，理乃受命。时纳兰相公明珠与公不睦，乃不增理标下粮饷；皆公以私财蓄之。理感激用命，擒海贼无算。公又奏通洋舶，立十三行诸番商贾；粤东至今赖以丰庶焉。其后以事去官，降副都统。仁皇帝北征噶尔丹，命公转饷。公素知塞外山川，因命运卒走捷径，先达军中；时御营已绝粮数日，上大喜，谓理密亲王曰：『吾父子有济矣』！因询运粮官名，近臣以公对；上曰：『究竟旧臣，其材可恃也』！后卒。
　　公既感良王恩，岁时修僚属礼甚恭。王建邸时，奉旨命天下督、抚佽助；公毫无献纳，王怪之。及邸造成，公适进帘、榻、古玩诸物价逾万金，设之庭寝，无不合度；盖公预令人丈量而制办者也。王意释然。虽小节，其敏捷也如此。
　　——右「录」，宗室昭槤撰。
　　——以上录自「国朝耆献类征初编」卷一百五十三（「疆臣」五）。
　　姚启圣
　　姚启圣，浙江会稽人；顺治十六年，附族人籍隶镶红旗汉军。由康熙二年举人，授广东香山知县。八年，以擅开海禁，罢任。
　　十三年，逆藩耿精忠据福建叛，遣贼众陷浙江温州府城及台、处二府属县，圣祖仁皇帝命康亲王杰书统帅进讨；启圣捐资募兵赴军前效力，委署诸暨县，同守备黄河清剿平紫琅山土贼。十四年正月，康亲主疏陈启圣劳积，得旨授浙江温处道；随都统拉哈达剿平松阳、宣平二县。十五年八月，同副都统沃申、总兵陈世凯剿贼石塘，焚其木城，斩获甚众；乘胜复云和县。十月，康亲王进征福建，耿精忠降；寻以启圣为福建布政使。时「海贼」郑锦踞漳、泉、兴化，大军进剿；启圣筹备甲胄、弓矢及战马，以备军用。十七年五月，总督郎廷佐奏：『启圣自携兵千余，令其子姚仪统领随大军剿贼，屡着捷功；其缮兵、购马、制械先后用银五万余两，皆出己赀』。得旨嘉奖。
　　寻擢福建总督。值贼陷海澄、长泰、同安、惠安、平和等县，启圣条上十疏：一、请调福宁镇兵会同八旗兵及浙江提标兵剿贼泉州，调衢州赣州、潮州三路兵剿贼漳州；一、酌给投诚官兵俸饷，以安反侧；一、愿自捐粮米，增募督标兵五千；一、荐举浙江贤能文武官二十员，请令赴闽调遣；一、增价籴榖一万石、米五千石，贮备军食；一、分兵防守要路，设站运饷；一、请复设漳浦、同安两镇总兵官；一、闽省经制兵旧有五万一千七百余名，请增设一万八千名，俟贼平裁撤；一、严禁营兵以厮役冒占兵额；一、申明临阵胜败官赏罚格，以振军心。疏下议政王大臣等详议：惟衢、赣、潮三路兵皆在要地，未便调闽；又既增督标兵，毋庸再广通省经制额；余并如所请行。七月，启圣同海澄公黄芳泰遣兵由永福进复平和及漳平二县。九月，贼帅刘国轩等犯漳州，启圣同将军赉塔、都统沃申等率兵进剿，大破贼于蜈蚣山，复长泰县。叙功，晋正一品阶。复遣其子仪率兵抵同安，贼弃城遁，追斩伪副将林钦等。十月，启圣同副都统吉勒塔布、提督杨捷等败刘国轩于江东桥，又败之于潮沟。十八年正月，刘国轩纠党吴淑、何佑等踞郭塘、欧溪头，欲断江东桥以犯长泰；启圣同赉塔、杨捷及巡抚吴兴祚等遣兵邀击，大破之，先后招降伪官四百余员、贼兵一万四千余名。五月，刘国轩、吴淑等率贼万余谋夺江东桥、榴山寨；启圣同赉塔、石调声击败之，至太平桥、潮沟，杀贼千余。十九年二月，同赉塔、杨捷、石调声等督兵攻复海澄县。时提督万正色先克海坛，启圣同赉塔及总兵赵得寿、黄大来等分兵七路并进，破贼十九寨；又别遣将弁乘潮渡海，克取金门、厦门，招降伪将军朱大贵、杨彪等。是年秋，恢复长泰等县。叙功，晋兵部尚书、太子太保。
