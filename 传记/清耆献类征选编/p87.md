<!-- { "loadSidebar": true } -->
　　六年，授文渊阁大学士。七年三月，充玉牒馆副总裁。六月，教习庶吉士。八月，疏言：『江南淮、徐、凤、泗等处被灾，特命部臣周学健往会督臣德沛办理。查黄、淮泛涨，皆有分泄故道以达江海；挑浚宣泄，又有成案可稽。请敕河臣星夜疏浚，引导异涨归江、归海』。又请令该督、抚遴选干员经理抚恤，并令久任。十一月，谕曰：『今岁江南叠被水灾，河防水利甚关紧要，深为悬念。大学士陈世倌屡次陈奏，朕见其有中肯綮者，必有以成底绩之功。着即驰驿前往，会同周学健等查勘办理』。寻奏水势高下情形，必须亲勘；请带测量人员同往。从之。十二月，同周学健等奏积水消涸情形并办理事宜；谕曰：『朕将谓大学士陈世倌别有奇谋硕画，且临去时曾奏于岁内可使积水全消。览奏，仍俟明年二、三月间，且所办理原不过就高斌、周学健所办理之规模而润色之；又何必劳此一番往返乎』！九年正月，给假回籍；请开缺，上不允。四月，奏言：『臣出都，道经山东，闻有剧盗田猪头等屡劫州县署及库，又沛县巨窝姚干等豢盗有年；见均就获。因各省俱有劫案关讯待质，臣以为此等大盗，但数案审实，即应题请正法；若因彼此关讯、连年不结，恐有疏虞。请敕山东巡抚喀尔吉善等就案速结，毋使巨盗久稽显戮』。上韪其言。十月，假满还职。
　　十年，加太子太保。十三年九月，命紫禁城内骑马。十一月，以错拟票签，谕曰：『云南巡抚图尔炳阿续参赵州知州樊广德亏空一本，例应抚参督审。今内阁所拟票签，仍交该抚审拟；经朕看出查询，始据改正，且请交部察议。夫察议者，不过降罚了事而已。然以五人在阁，似此向有定例之事，竟至办理错误；使朕万几之烦，尚须审详至此，于心何忍，岂不有愧！张廷玉、来保、陈大受均在军机处行走，尚有交办事件，或系一时疏忽；陈世倌、史贻直，着交部严查议奏』。寻议革职；得旨：『陈世倌自补授大学士以来，无参赞之能，多卑琐之节；纶扉重地，实不称职。着照部议革职』。又谕曰：『朕前降旨谓陈世倌多卑琐之节，并非泛论。即如伊乃浙人，而私置产兖州，冀分孔氏余润；岂大臣所为！今即革职，着谕山东巡抚不许伊在兖州居住』。十五年八月，来京恭祝万寿；赏还原衔，令回籍。
　　十六年三月，命仍来京入阁办事。九月，兼管礼部事。十七年，充会试正考官。十九年，再充会试正考官；策问黄河下流。谕曰：『策问时务，用觇士子学识；主试官不当以己见立说。上年顺天乡试，问黄河北行故道；今春会试，问黄河下流：皆孙嘉淦、陈世倌一己私见，究亦空言无补！若以此为去取，将启士子窥探、迎合、附和之弊；其渐尤不可长。嗣后有似此者，必治其罪』。二十二年，以老病乞解任；谕曰：『大学士陈世倌虽年近八旬，而精力未甚衰迈；简任纶扉，历有年所。今以老病奏请解任回籍，情词恳切。大臣中齿宿望高、宣力久任，番番黄发为班联表率，诚熙朝盛事；然老倦而思故乡，亦常情所有。果其以衰老陈情者，朕自曲加体恤，俾得荣归乡里，以资颐养；初未尝强为羁留。如张廷玉之年力既衰，朕即允其归田；迨后辗转获咎，乃其自取，实非朕初意所及料也。且陈世倌奏内既称为其生母修改坟茔，此亦人子未竟之责，自宜及身而为之。着照所请，准其回籍。见任汉大学士原有二人，不必开缺另补，听其自为酌量：如一、二年后精神清健，仍可来京办事，以昭优念老臣之意』。寻命加太子太傅。二十三年二月陛辞，御制诗章赐之；诗曰：『夙夜勤劳言行醇，多言黄阁赞丝纶；陈情无那俞孔纬，食禄应教例郑均。自是江湖忧未释，原非桑梓隐而沦。老成归告能无惜，皇祖朝臣有几人』！赐银五千两，命在家食俸。
　　世倌未及行，病；四月，卒。谕曰：『大学士陈世倌老成端谨，学行兼优；简任纶扉，勤劳懋着。前因衰老乞休，情词恳挚。业允其所请，复降旨优加锡赉，并赋诗以宠其行，俾得荣归故里，颐养天和；俟一、二年后精力未衰，仍来京供职，永承恩眷。旋闻抱痾邸第，特遣御医诊视，时命大臣存问，冀其速痊，得遂归田之愿。乃闻溘逝，朕心深为轸悼！着再加恩赏内库银一千两经理丧事，派散秩大臣一员带领侍卫十员前往奠醊。应得恤典，仍着该部察例具奏』。寻赐祭葬如例，諡「文勤」。
　　——右「国史馆本传」。
　　--录自「国朝耆献类征初编」卷十六（「宰辅」十六）。
　　卢焯
　　卢焯，汉军镶黄旗人。四世祖国志，以军功，赐二等轻车都尉，授世管佐领。康熙六十年，焯由监生，援例选授直隶武邑县知县。雍正六年，解饷入都，世宗宪皇帝特赐召对，即选安徽亳州直隶州知州。七年，授山东东昌府知府。九年，擢督粮道。寻调河南南汝道；十年，授按察使。十一年，迁布政使。
　　十二年，擢福建巡抚，赏戴花翎。十三年，疏言：『福建乡试，向例台湾另编字号，额中一名。今台属五学人文日盛，请将「台」字号加中一名』。从之。十月，奏临河被水州、县勘不成灾；谕曰：『被水各属虽不成灾，仍须加意赈恤，毋使小民失所。此等赈恤事件，务须一有水旱，立即赈恤，然后民得实惠。若待奏报后俟朕批谕，然后奉行，则无及矣。朕之此谕，亦所以戒尔等于将来也』。乾隆元年二月，奏『闽省同知、通判额征屯粮，其地坐落各州县兼有隔府、隔州、隔省者。请将福州等处屯田查明坐落州、县，有田归民耕而仍列故军老户者，即令更正的名，分归州县征收』。下部议行。又奏：『州、县养廉，宜按年全支，以资办公』。上是之。三月，奏『闽省寺田，向系四分租给僧、六分租归官。僧人应收之租，官为代征；僧人应纳之粮，向佃追比，佃深受其累。请将租榖、征粮，全归僧收僧纳，每亩征银二钱』。从之。五月，奏清丈建阳地亩；谕曰：『汝奏总是虚词，若云「查丈无累于民而且有益」，则民之愿查丈，吾从未之闻也。若云「查丈非为加赋」，则官赔公费之用，何为而有此举？即云「民待查丈豁除」，则民何以反畏查丈如水火哉？总之，汝初为加赋起见，今又以豁除掩非，一存观望之心，所谓「无一而可」。此案朕不必批如何办理，其与总督郝玉麟秉公同办可也』。十一月，奏『邵武县之永安所屯田，每亩征米四斗三升五合有奇；霞浦县之福宁卫屯田，每亩征米三斗三升有奇。又，每亩征修仓银一分三厘，粮额实为过重。请照中则屯田例，每亩征米二斗。其多征之米并福宁卫应征修仓银两，概予豁免』。二年四月，奏『闽省山海之区，溪流暴涨，坍塌靡常；产去粮存，不免赔累。今据闽县、侯官等县造报：额缺田地共五百四十三顷四十亩有奇；无征银米，从前或官为垫完、或按户赔输。请自乾隆二年为始，均予豁免』。闰九月，奏『闽省不知蚕绩，近加劝导，并移拨浙江湖州蚕民十户到闽，教以育蚕缫丝之法，着有成效。所有来闽之各蚕户，请量给田亩养赡』。三年三月，奏『闽省城河，潮沙易壅。雍正十三年，奏请开浚，从未议修，仅设犁船四只，日久朽坏。请另造小船四只，每船水手二名，每年修船一次；其修造及工食等费，俱于存公银内开销』。又奏：『闽清、上杭、武平三县解省兵米，请照福州之例，折收银两给兵』。五月，奏『泉州府属同安县铺递厦门公文，凡浙省、闽省兴化泉州二府，由康方等铺接递，曲折迟滞。请照武职塘汛之例，于下尾等处设立塘汛，程途径直近速』。七月，奏『闽省船厂分修金门左、右营战船，向例于金门海塘镇标各游击内选派一员监督；其漳厂分修水师提标五营、南澳镇标左营、铜山营战船，即派水师提标中营参将监督。今水师提标中、左二营战船既经改归厦门，请将泉厂承修之船就近归水师提标中营参将监督、漳厂承修之船就近归水师提标左营游击监督』。八月，奏『闽省纳粟捐监事宜，请就各府、厅、州、县大小酌定榖石，分别捐贮。惟台湾一府素称产榖之区，仓贮充裕，毋庸议捐。所有台湾生俊情愿报捐者，令取具本籍供结送司，转饬泉防厅收纳。其驻防旗人及在闽年久已经入籍者，亦惟一体捐纳』。又奏：『遵旨查明田少丁多之平和、永安、清流三县额征丁银，共一万一千四百八十两有奇；应照乾隆二年该省南平县之例，每田银一两匀征二钱，计减免银七千两有奇』。俱如所请行。
