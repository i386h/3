<!-- { "loadSidebar": true } -->
　　公性简约，不念睚眦。初至衢，即免属县供器用。及为大府使他邦，饮冰弥洁，绝不苛责；一几榻、一殽核，诸事草草皆弗问，无论苞苴。在甘肃，至出己赀贸食物；传闻遍都中。衢属西安县知县许某病故，颇有亏；为称贷以偿。时将赴升任，新令某多所抑勒，因之艰旅费，拮据而行。后陈臬于浙，某犹令是邑，虑公之嗛前事也，意殊窘；郊迎，欲托术为解，终不得间。或言状；公笑曰：『是以小人之腹，度君子之心矣』！遇之坦然；闻者莫不服大度。然公虽遇属吏以宽，而关国家利病者实未肯稍假如。初至江苏，为清厘事，松江府知府孔某、常州府知府蒋某舆论未协，即请旨撤回，以防徇隐；常熟县知县明某交代案内任意那移，即拟罪杖流：惟不为表暴、不为翕翕热。故在任声光或不耀，既去乃益思。凡所莅，率年丰；江苏、贵州两省奏报年成摺，可覆按也。由江苏内转，是秋吴门即大旱，民相传语云：『福星去，我辈遽受此苦』！厥后柩发贵阳，城内外焚香跪送者数十里不绝；虽苗人亦然。呜呼！此可以观得民心之效矣。公最笃友爱，于同祖弟无异视；尝缩俸置祭田百亩，不以累昆季。平生不为章句学，而于经、史能贯穿大意；遇近人诟宋儒者，必加斥。公余兀坐，手一编；勘注丹黄，皆不苟。随地购书，藏者数万卷。为诗文，顷刻成；馆课赋及五、七言帖体，工细之思、流动之气，为辈流所服。尝与重华宫茶宴，联句者再；与行围，属车者再。赓和宸章，词朗韵谐，造次无假手。两抚任骈体谢摺，亦必亲定稿；间以繁冗，命代拟，犹多改削。其余行役、怀古见诸吟咏，不自收拾，辄为人携去；故存者颇少。
　　公生乾隆辛巳六月十二日，于嘉庆己卯三月二十八日考终贵州抚署，年五十有九。配胡氏，先十年卒。子四：长廷魁，戊辰科举人；次廷黼，廪贡生；三廷烺，贡生：皆胡出。四菊龄，侧室张出。女六，并适士族。谨状。
　　——右「行状」，朱珔撰。
　　--录自「国朝耆献类征初编」卷一百九十四（「疆臣」四十六）。
　　韩崶
　　韩崶，江苏元和人。乾隆四十二年拔贡，朝考一等，以七品小京官用，分刑部；拔贡用京官，自是科始。四十八年，升主事。五十一年，迁员外郎。五十三年，升郎中。五十四年，京察一等。十月，截取繁缺知府，选授河南彰德府知府。寻升广东高廉兵备道；五十六年，兼摄高州府篆。五十七年，失察吴川县知县沈峻庇纵私盐，降三级调用。旋丁母忧。六十年服阕，奏留刑部以主事用。嘉庆元年，补主事。二年，迁员外郎。
　　四年，升郎中。六年，京察一等，授湖南岳常澧道。七年，迁按察使。八年八月，兼署布政使。
　　十一月，调福建按察使。寻以署布政使任内违例，调署湘潭县令。又迟运绥靖兵米暨耒阳命犯委检迟延，降四级留任。九年四月，入觐；六月，抵任。十月，署布政使。十年，洋匪蔡牵扰台湾，土盗朱濆等同时劫掠洋面；崶筹备剿捕，禁奸民接济盗船水米、火药。
　　寻升湖南布政使。十一年四月，以署福建布政使管宝福局时未将缺铜筹备，年终率行结报；降一级留任。五月，护理湖南巡抚。
　　十月，授刑部右侍郎。十二年正月，转左侍郎。二月，偕吏部侍郎玉麟谳安徽寿州狱。旋命改道荆州，鞫将军积拉堪交结知府等事。会南河有徙河改道之议，命顺道诣勘。崶议修筑减坝，仍由云梯关入海；从之。十二月，署户部右侍郎，兼管钱法堂事。以任湖南藩司时失察书吏冒领库银，革职留任。十三年六月，偕吏部尚书邹炳泰赴河间鞫生员夏允中唆讼等狱。是月，刑部会同宗人府审宗室敏学逞殴事；奏入，上以有心为敏学开脱，谕曰：『韩崶虽未在京，但伊前此屡经奏及此事；察其词意，亦欲从轻完结。并闻刑部事务，皆伊先行核定。朕简用六部尚书、侍郎，理宜和衷共济，遇事虚心商搉；何得一人主持，致启专擅之渐！韩崶着降补广东按察使』。十月，护理巡抚；十二月，实授。
　　十四年正月，兼署两广总督。时朱濆盗船窜粤之长山尾洋面，土盗张保仔等又于佛堂门洋面游奕；崶檄各镇合力兜剿，歼濆及余党无算。二月，疏陈控制事宜，请自伽思兰炮台迤南一带加筑女墙二百余丈，并于前山寨添设专营、莲花茎加筑关闸石垣、新涌山口添建炮台一座、蕉门填堵海口；皆得旨允行。三月，密陈粤东洋面情形，略言：『沿海村落随处可达外洋，贼匪易生窥伺；必先固内，而后御外。凡属扼要炮台，宜多拨弁兵严固防守；并令沿海地方衿耆董率丁壮互相扞护，各守段落、自卫身家，较为得力』。上以「良法美意，全在有治人」勖勉之。五月，条议华夷交易章程：『一、外夷兵船，应停泊外洋，以肃边防。一、澳内华夷，宜分别稽查。一、各国夷商，止准暂留司事之人经理货帐；余饬依期归国，不许在澳逗留。一、夷船引水人等，宜责令澳门同知给发牌照。一、夷商买办人等，宜责成地方官慎选承充，随时查察。一、夷船起货时，责令洋行按股交易，不准奸夷私自分拨』。下军机大臣等议行其五。又请酌量平粜仓榖，以济民食；允之。十五年二月，以上年广东秋谳失出；部议降调；上特宽之。时张保仔率众二万余人投诚；六月，擒巨寇乌石二等诛之，余盗东海霸等悉降，海洋一律肃清。奏入，赏戴花翎，下部议叙；并赏烟壶及黄辫大小荷包。八月，会议分船巡缉洋面章程，请别统巡、总巡、分巡会哨名目，以均劳逸而专责成；校阅巡洋兵丁，以船之大小配兵之多寡，宽给口粮以示体恤。上如所请行。十六年正月，复署两广总督。三月，奏『粤东滨海环山，产米无多；请免其纳税，以通商贩、裕民食』。十月，奏『潮州俗好械斗，额设官役不敷缉捕；而营员于民案向无协缉之责，是以获凶甚难。请嗣后令文员会营协拏』。又以潮州距省较远，请将军流以下罪犯就近解赴巡道覆核。皆允之。十七年正月，闽匪复窜澄海外洋，崶获盗崔明等诛之；饬镇将实力巡缉，并绝其逃入越南之路。上甚是之。三月，疏言：『惩治悍俗章程，请如四川例：罪人初犯，械系之，限一年改行；积两限如故，即治以棍徒屡次滋扰律』。如所请行。十八年四月，以内河陆路叠获积匪，下部议叙。六月，疏言：『粤省常平仓榖旧亏一百三十万九千余石，设法弥补；请以十年为限』。上允所请。
　　十月，入觐；迁刑部尚书。十一月，鞫林清等逆案；上谕曰：『此次堂司各官昼夜研鞫，不辞劳瘁，能将紧要逆情逐一究出；韩崶着赏给貂皮褂一件，以示鼓励』。十九年，崶父韩是升年八十，赏假三月，归为寿；并赐御书扁额、珍物。假满还京，兼署兵部尚书。二十年，以刑部积压本章，革花翎、降二品顶带，仍革职留任。二十一年三月，因前任福建布政使滥借养廉，降二级留任。九月，以秋审所拟改缓、改实均各允协，赏还头品顶带，仍戴花翎。十一月，丁父忧。二十四年三月服阕，命以一品衔署刑部右侍郎。闰四月，补刑部尚书。五月，以查办黑龙江官犯将不应列入之门领李德润等未经扣除，降二级留任。八月，因疏防在监官犯自缢，革职留任。十一月，命紫禁城骑马。二十五年，承审兵部遗失行在印信日久未得确供，降二品顶带，革花翎。旋讯明失于上年秋围途次，论典守不慎及含混接收各官罪如律，复一品顶带及花翎。道光元年，以德胜门城上失落木植，查讯多日不能究出正贼；降三级留任。二年三月，酌改犯妇实发定例四条，议行其二。六月，条议查办煤窑锅火章程。三年，筹议募充杵作章程、酌增捉人勒赎条例。四年正月，酌议粤省打单匪犯治罪专条：皆从之。五月，以拟流官犯侯际清贿求赎罪事觉，词连崶；革职待质。闰七月，讯明定谳；谕曰：『此案侯际清以拟流官犯，在刑部呈请赎罪；韩崶在部最久，于刑名尤为谙练，乃办理奏稿时既核其情节较重，仍以可否准赎双请，殊属取巧含混！据托津等讯明，韩崶实无听嘱受贿事。惟失察官吏舞弊及嗣子知情、亲戚撞骗，且案内获咎司员恩德等皆系保列一等之人、盛思道又系韩崶于上年滥行保留，种种昏愦；即照托津等所议，从重发往军台，本属咎所应得。姑念韩崶年近七十，着从宽免其发遣，加恩在万年吉地工程处效力赎罪』。五年八月，赏三品顶带，署刑部右侍郎；寻赏加二品顶带。
　　六年，因病奏请回籍。十四年，卒。子箴，议叙道衔。
　　——右「国史馆本传」。
　　——录自「国朝耆献类征初编」卷一百三（「卿贰」六十三）。
　　邱良功
　　邱良功，福建同安人。乾隆六十年，由行伍屡随总兵李南馨出洋巡缉获盗多名，拔补外委。嘉庆二年，在祥芝洋先登盗船，获匪三十余名；迁把总。五年，擢千总；迁人师提督中军守备。八年九月，擢左营游击。十一月，总督玉德以良功奋勇出力、保奏堪胜参将之任；十二月，迁烽火营参将。九年八月，逆匪蔡牵在洋拒捕，戕伤总兵胡振声；良功以失于防护，革顶带。寻复还。
