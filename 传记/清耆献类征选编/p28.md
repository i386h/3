<!-- { "loadSidebar": true } -->
　　三十三年正月，提督顺天学政。四月，闻母丧；得旨：『提督顺天学政，关系紧要：李光地特行简用，着在任守制』。光地疏言：『苫块余生，重荷圣恩之厚、圣知之深，敢不以残喘自效。顾虫蚁微情，乞给假治丧；往返九月，于本年十二月抵任，并日夜之力，岁、科两试可以看阅周详，报竣无误』。御史沈恺曾、杨敬儒交章论劾：一言：『光地诚以君命为重，当于三年考毕之后，回籍终制。乃闻其请假九月，即使星夜奔驰，将来岁、科两试势必潦草塞责；况九月以后，亲丧未远，遂忍绦帐锦衣、谈笑论文乎』？一言：『皇上作人念殷，故暂为行权计。然皇上不妨行权，在大臣必当守经。为光地者哀吁再三，圣意未有不俯允者；乃竟以治丧九月为请！方今王道荡平，属在武臣，尚许回籍守制；况敦「诗」、说「礼」之大臣，岂可腼颜充位』，是日，命光地仍遵前旨行。翌日，给事中彭鹏劾之曰：『光地闵罹母丧，宜哀痛沥情，得请乃已。然后圣主择人取士之心，以光地固辞而弥见；光地为子奔丧之孝，得圣主俞允而益彰。忽以三年之通丧，请为九月之给假；于礼则悖、于情则乖、于词则不顺！圣德含容，不忍明斥其罪。臣以为宜留者一，不可留者十。光地由翰林骤跻学士、侍郎，原因蜡丸封表上达宸聪；完节常经，独蒙异数。正当借此教育士类，使真才辈出，仰答主恩。而有母讣至，奉旨留任，盖报称之心切而哀痛之情微：其宜留者此耳。臣以为不可留者何？伏读上谕十六章，首曰「敦孝弟以重人伦，督学风化之表也」。不乞守制而请给假，非所以体上谕「教孝」意也：此光地之不可留者，一也。臣前任三河知县，恭逢太皇后梓宫经临，伏见校尉换班、圣躬护祖，天颜哀瘠；至今追慕真诚，亘古仁孝，臣民皆当则傚：此光地之不可留者，二也。光地与臣同乡，臣踽踽凉凉，岁一、二至；独闻其母讣，即刻趋吊。听其号泣，惨若婴儿，想彼肝肠寸寸断矣；勉强衡文，必多恍惚：此光地之不可留者，三也。先遭闽变，颇矢忠贞。未闻不孝而能忠者也；请假九月之疏出，天下皆议其后、并叹其先：此光地之不可留者，四也。弗请守制，清议沸腾，有绝不赴吊者。以谈理讲道如光地，为珪为璋，倏忽瓦裂：此光地之不可留者，五也。光地疏称荷圣知之深，残喘自效；请假九个月，不误学差。佥谓「九月大功服」，谈言微刺：此光地之不可留者，六也。定例：生童匿丧应试，褫革严处。万一犯者起而诘曰：「侍郎衰絰何至此」！光地何词以对：此光地之不可留者，七也。学校所以教天下之为臣思忠、为子思孝，故登其堂曰「明伦」。光地以不祥之身俨然而登，奈桥门环视何！此光地之不可留者，八也。本年正月，皇上面谕诸臣，于礼义廉耻、难进易退，三申意焉；试问光地今日礼乎义乎？进退难易之谓何！悖圣训而失本心：此光地之不可留者，九也。度光地之心，必曰「君命也，谊何敢辞」！臣闻宋臣富弼母丧，五起之，固辞；且曰：「起复金革之变礼，不可施于平世」。仁宗许之。「纲目」大书，以垂训后世。又宋孝宗起复刘珙，六疏固辞。「发明」曰：「纲目」书「固辞」，予之也」。我皇上尧、舜比隆，教孝、教忠，必无有辞之而弗允者矣：此光地之不可留者，十也。数日之内，长安道上无不指光地为贪位而忘亲、司文而丧行，大损其生平。是在皇上神其用、重其罚，加之意而已』。疏入，传旨询问。鹏又疏言：『皇上令光地在任守制，或以此试光地耳。光地深文厚貌，道仁道义、言忠言孝，一式诸此；而生平心术、品行，若犀燃、镜照而无遁形。皇上所以留之之意，臣鹏愚戆，不能知。使光地而亦不知贪恋苟且，而姑为此给假九月之请；外以欺人，则为丧心。若光地而早已自知诡随狡诈，而姑为此给假九月之请；内以欺己，则为挟术。夫为人子而甘于丧心、为人臣而敢于挟术，两者均罪；光地必居一焉。以此赴任不可，以此回籍尤不可。盖回籍，则母死有知，恨其不诚，当必阴厄；而赴任，则士生至性，愤其衔恤，谁甘面从！嗟乎！光地当闻命而绝不一辞，则忍于留矣；皇上即罚其忍，使之在京守制，以动其市朝若挞之羞。光地忘通丧而假易以暂，则安于久矣；皇上即罚其安，使之离任终丧，以为道学败露之耻。臣与光地家居各郡，然皆闽产也；今若此人人切齿，桑梓汗颜！伏乞皇上察光地患得、患失之情，破光地若去、若就之局，不许赴任、不许回籍。「春秋」诛心，如臣所请。万一光地依然督学，则光地得售其术；故哀其辞曰：「九月且弗获命，况三年乎」！而蚩蚩者亦曰：「是欲终之而不可得也」。下售其术、上受其名，臣鹏实拊膺疾首。前疏光地「十不可留」，如稍有涉私，是责光地以不孝，而先自蹈于不忠。所以跪听传旨，一一沥鸣，以头抢地呜咽而不能自已也』。疏入，与前疏下九卿议；令光地解任，不准回籍，在京守制。三十五年，服阕；仍命任顺天学政。三十六年，授工部左侍郎，留任学政。
