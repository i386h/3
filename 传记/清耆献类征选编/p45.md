<!-- { "loadSidebar": true } -->
　　其先后死海寇之难者：整仪尉拉萨礼，以顺治十一年从定远将军世子济渡征成功，与护军校尼玛喇战殁于厦门。康熙十三年，郑锦结逆藩耿精忠围漳州，参领阿纳、护军校鄂莫克图，噶尔玛皆战死。十四年，费扬武以二等侍卫击锦；至海澄，被执不屈死。十五年，康亲王杰书奉命定福建，参领纳穆护、佐领阿布善、前锋校富喀皆从征，阵殁。时伪总统许耀等犯福州，杰书遣将军喇哈达、赉塔等分兵击贼；署参领伊立布、骁骑校倭赫攻国轩于海澄，二等侍卫拜思虎朗败耀于镇锋山，护军校伊色克图攻锦于盖峙山，皆阵殁。十六年，骑都尉海三岱、骁骑校塔喀布、护军校巴希泰以舟师攻锦，阵殁于厦门；署骁骑校倭赫击国轩，阵殁于泉州，佐领萨尔泰陈殁于海澄。十七年，佐领海度亦以战海澄死。同死者，佐领和忒、云骑尉沙尔虎达、七品官海达礼；皆从康亲王杰书剿寇者也。相继死者，又有希富、彦拜，皆护军校。希富尝从征云南，随定西将军爱星阿至缅甸有功；是年，击国轩于弯腰树，死之。彦拜尝从喇哈达战捷于泉州；旋以追贼，死于祖山头。同死弯腰树者，护军参领古禄锡；同死祖山头者，四品典仪赛住、骁骑校哈鼐。从喇哈达、赉塔救泉州者，署护军校海什尼；泉州围解，海什尼以伤重殁。次年，海什尼之孙观音保，亦战死于侯官。贼退据厦门，三等侍卫塞勒以追剿阵亡。十八年，佐领西特库、尼雅韩剿国轩，俱战死于海澄；护军校习岱击锦，战死于厦门。十九年，前锋校卦塞战死于海澄。
　　先后议恤，拉萨礼、尼玛喇，俱云骑尉；鄂莫克图，骑都尉；噶尔玛、纳穆护、阿布善、伊立布、倭赫，俱云骑尉；拜思虎朗，骑都尉；伊色克图，云骑尉；海三岱，三等轻车都尉；塔喀布、巴希泰、萨尔泰，俱云骑尉；海度，骑都尉兼一云骑尉；和忒，云骑尉；沙尔虎达，骑都尉；海达礼、希富，俱云骑尉；彦拜，骑都尉；古禄锡，云骑尉；赛住，骑都尉；哈鼐，云骑尉；海什尼，骑都尉；观音保，云骑尉；塞勒、西特库、尼雅韩、习岱、卦塞，俱云骑尉。
　　拉萨礼、尼玛喇，俱满洲正白旗人；尼玛喇，子乌尔敦袭。阿纳、噶尔玛，俱蒙古正红旗人。鄂莫克图，满洲正蓝旗人，姓瓜勒佳；弟新布袭。费扬武、纳穆护，俱蒙古镶黄旗人；纳穆护，从子噶布拉袭。阿布善，满洲正蓝旗人，姓扎拉里；子倭楞格袭。富喀，满洲镶黄旗人。伊立布，满洲正蓝旗人，姓褚库尔；子雅松阿袭。倭赫，满洲镶黄旗人。拜思虎朗，镶白旗包衣，姓博尔济金；从子多尔济袭。伊色克图，满洲镶白旗人，姓兀扎拉；子留柱袭。海三岱，蒙古镶蓝旗人，姓波尔和罗；子特勒逊袭。塔喀布、巴希泰，俱满洲正蓝旗人；巴希泰，子额尔济图袭。倭赫，满洲正蓝旗人，姓纳喇。萨尔泰，满洲镶白旗人，姓索绰罗；子傅岱袭。海度，满洲镶白旗人，姓舒舒觉罗；子长生保袭。和忒，蒙古正白旗人，姓扣恳；子扣思海袭。沙尔虎达，满洲镶红旗人，姓瓜勒佳；孙额尔特袭。海达礼，满洲正蓝旗人，姓伊尔根觉罗；子海翰袭。希富，满洲镶蓝旗人，姓赫舍皇；从弟五十七袭。彦拜，正白旗包衣，姓瓜勒佳；子常绶袭。古禄锡，满洲正黄旗人，姓巴岳特；子贵周袭。赛住，满洲正蓝旗人，姓伊尔根觉罗；子齐格袭。哈鼐，满洲正蓝旗人，姓伊拉里；子万达礼袭。海什尼，满洲正黄旗人，姓白；子喀青阿袭。塞勒，满洲正蓝旗人，姓□；子虎司袭。西特库，满洲正白旗人，姓瓜勒佳；子佟阿袭。尼雅韩，满洲正蓝旗人，姓索绰络；子常寿袭。习岱，镶白旗包衣。卦塞，满洲镶蓝旗人，姓赫舍里；子武通宝袭。阿纳、费扬武、富喀，满洲正蓝旗之倭赫，赠无考。拉萨礼、噶尔玛，满洲镶黄旗之倭赫。塔喀布、观音保、习岱，袭无考。
　　——右「国史馆本传」。
　　——录自「国朝耆献类征初编」卷三百四十四（「忠义」十四）。
　　戴玑（子鏻）
　　戴公讳玑，字利衡，号紫杓；福建长泰人。父封奉直大夫，讳；好义乐施。虽家世通显，而布衣徒步澹如也。
　　公与弟璐孪生，有异征。少力学，厌时文熟烂之习。为文原本理要，涵演贯通；赫然有声诸生间。弱冠，领乡荐。顺治己丑，成进士，授户部云南司主事；出纳惟慎。辛卯，分校京闱，所得多知名士。榷关淮安，持大体，不尚苛细；商旅便之。调吏部验封司主事，廉静自持，人莫敢干以私；权贵有忌之者。
　　例转湖广按察司佥事，整饬上江防道。时滇、黔未入版图，军书绎骚。公按部遍履山川，得其厄塞要害，乃自岳州至嘉鱼立七汛，蠲俸造哨船，募兵巡逻，萑苻无警。洞庭湖盗贼出没，粮艘贾帆时多不虞；公复设三汛，申明法令，湖湘晏然。洪文襄公经略五省，统兵剿西山，羽檄旁午；公咄嗟立应，军需无误，而民不知兵。文襄公深器之，曰：『此韩、范俦也』！寻迁陕西布政司右参议、分守西宁道；楚民号泣攀辕，至遮道不得行。而封公讣音适至，公徒跣奔丧，哀毁尽礼。服阕，补广西右江道，驻柳州。先是，东阑土酋韦兆熊、土目龙苗、黄周等构乱日久，公宣布德意，不旋踵投戈请命。嗣值大酋唐应元之乱，斩渠魁梁邦杰以殉；猺獞诸蛮畏怀德威，顽梗尽化。柳堡屯田，寄佃于民；既输军租，复应民役：编户苦之。公为申请督、抚具奏，获免。复修葺文庙及罗池、司户二贤祠，柳人蒸蒸向学，远近德之。公官辙所至，多值缮兵庀饷猺獞交杂之地，而宽猛相济、先恩后威，无赫赫之名而能使反侧归心；盖具本于学者深，非权术以就功名者比也。
　　会有裁并监司之令，因解任。归，杜门却扫，足迹罕至郡城；课督诸子，教以忠孝大义。甲寅，耿精忠反，台湾贼据海澄；有言于公者曰：『盍一见乎？可以免难』。公正色曰：『生平读圣贤书，所学何事』！叱去。乙卯夏，贼围漳州；时次子鏻为海澄公裨将，守东门。贼劫公至城下，使招鏻降；公厉声大呼：『儿努力坚守，勿以老人为念』！贼怒，牵之而去。城破，鏻巷战死，阖门为俘；公曰：『鏻儿死王事，吾无憾矣』！丁巳二月，大兵复漳州，贼遁去；公与子鐦等乘闇扶携山，而元配黄恭人并诸幼子为贼执赴台湾。人以公且不能堪，而公壮志不少挫也。戊午六月，「海寇」复犯澄邑及长泰，公再被执；渠帅曰：『崛强老，犹在乎？今日顺则生，不顺则死』。公慷慨曰：『吾年七十余，死固其所也』。曰：『如诸儿何』？公曰：『儿曹死生有命，吾头可断、志不可夺』！目直上视，气勃勃不可御。贼本无意杀公，幽之密室。历年余，终不屈；朝夕诵文信公「正气歌」以自壮。一日，顾谓子铣曰：『吾久辱，不死何为』？遂不食。数日后，病甚；肃衣冠，命铣扶掖，北向再拜曰：『臣死，命也！当为厉鬼以杀贼』。因慷慨悲歌，大书「惟忠惟孝，可以服人」数字，呕血数升而死＿＿时康熙十八年六月望日也；年七十有四。逾年，耿逆伏诛，台湾相继归附；子鏻以殉难，赠都司佥书。
　　其孙法，以别驾谒选至京，叙公行事闻于朝；而睢阳同年生汤斌为之传。
　　赞曰：公扬历中外，所至具有声绩。年七十余，已去官；而父子先后殉寇难，可不谓贤欤？公先世中丞公，当明嘉靖时，治河、抚军，名业烂然；司马公，于万历间平岑溪、府江诸蛮，功最着：载在史册，班班可考。他如太仆之刚直、方伯之清介，皆有足多者。而公父子以死事着勳名节义，岂独甲于闽南哉！
　　——右「传」，汤斌撰。
　　——录自「国朝耆献类征初编」卷三百四十四（「忠义」十四）。
　　迈图
　　迈图，满洲正白旗人；姓佟佳氏。父乌进，世居哈达；国初来归，任典仪。
　　迈图初任二等侍卫；顺治五年，从征山东，破贼首蒋静刚于锯齿牙山岩。十五年，隧信郡王多尼征明桂王朱由榔。至贵州，连破其将李成蛟于凉水井、李定国于双河口；定国走鲁噶立寨，复击破之。
　　康熙十三年，逆藩耿精忠叛，迈图随康亲王杰书征之，授行营总兵。十四年，大军自仙居趋黄岩。至半山岭，伪都督刘秉仁纠众万余拒；迈图偕副都统吉勒塔布等奋击，斩贼三十余。十五年，克建阳县关厢，败伪总兵王姓三千余众。
　　十六年正月，「海逆」郑锦伪总督赵得胜、伪将军何佑等拥众四万据兴化，于城西北太平山屯营二十六，伏贼万余于白茅山为援。迈图随宁海将军拉哈达先攻其伏，贼败；追至太平山，尽破其营，斩得胜于阵，复兴化。佑退踞泉州；二月，进击，拔之，贼败遁。
　　十七年，随平南将军赉塔击郑逆伪将军刘国轩、吴淑等于蜈蚣山，拔其营七；复长泰县。二十五年正月，授正白旗蒙古副都统兼佐领。五月，叙功，授云骑尉。
　　二十九年六月，署前锋统领。八月，随裕亲王福全剿厄鲁特噶尔丹于乌兰布通，阵殁。部议给祭葬如例；特命加祭一次，諡「忠毅」。子玛喇，袭云骑尉。三十年，追叙迈图功，加世职为三等轻车都尉。
　　——右「国史馆本传」。
　　--录自「国朝耆献类征初编」卷三百四十五（「忠义」十五）。
　　李兆庆
　　李公讳兆庆，字赖甫；闽之安溪人。初号渔叔；追思父念次公之德也，更自号惟念，故世称「惟念先生」云。
　　公兄弟四人，并力学着声；而公尤魁梧多奇节。为文不假绳尺，奥淹闳博。屡试，辄高等。明季闽海弗靖，甲族、富室畏缩伏草间，往往不能自保。公独聚宗党，择山中高阜，鸠工筑室百堵，守御具备。巨寇突至，连日夜攻之，卒不得志而去。公复设立教条，乡里兢兢奉约束，远近赖以保全者甚众。乡人有沦于贼者，倾赀赎之；初不问其识与不识也。岁乙未，家陷于贼。仲兄雅称武健，持矛薄贼垒门，竟全其家属而归；人服其才且勇，谓亦公素德足以感之云。
　　乱定，归旧居，楗户却扫。藏书数簏幸无恙，诠次点定；课子弟诵读，声琅然达丙夜。
　　今学士，其长公也。辛丑，贡于乡。甲辰，自京师还里，修宗祠，定春秋祭期。远祖坟墓久湮没荆榛间，殆不可考；公按谱牒、征邻翁，搜而得之者，凡四焉。更修辑家乘，访求先世问答遗文。凡所以为祖考计久远者，靡不殚力从事：盖其诚孝如此。
　　庚戌，学士成进士，读中秘书；遇覃恩，封公如其官。癸丑，请假归。未几，滇、黔告变，八闽相继逆命，阻绝声教者三年，学士抗不屈。王师南下，间关遣使，具蜡丸密陈道里险易、进取机宜状；卒成恢复之功者，学士禀公之教多也。上以学士忠贞懋着，特晋秩，命入都陛见；公促使叱驭。而学士念公年老，迟回久之，不得已后行；至福州而公卒。
