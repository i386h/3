<!-- { "loadSidebar": true } -->
　　明年，擢左都御史。时有红本已发科钞，辅政大臣鳌拜取回改批；溥奏言：『本章既经批红发钞，不便更改』。鳌拜欲罪溥，上特旨嘉奖溥所言是；谕辅政大臣：『此后当益加详慎批发』八年三月，溥因江南有捕役诬良、非刑毙命事，请旨严定失察官员处分例。又疏言：『皇上轸念民生穷困，令臣等各陈所见。臣以为欲民安居乐业，一在省刑：省刑者，非谓犯罪而姑宽之也。古者罪人不拏。今一事牵连证佐或数人、或数十人，往往本犯尚未审明，而被累致死者已多；又或迟至七、八年仍不结案，虽有部限、屡请宽期，遂至力穑供税之人抛家失业，甚可悯恻！乞敕部严饬，以后除叛逆外，不得提究多人，牵累无益证佐。若督、抚屡请宽限者，治以才力不及之罪。一在薄税：薄税者，非谓应纳而姑免之也。古人云：「二月卖新丝，五月粜新榖」；言征收之急也。百姓之财，不过取之田亩；今则正月已开征矣，旧岁之逋甫偿、新岁之田未种，钱粮从何办纳？有司不能设法劝输，或用重刑以惩；真有目不忍睹、耳不忍闻者。请敕部酌议，自后征赋缓待夏、秋；仍无亏于国课，有益于民生』。疏下户、刑二部议。刑部议：『凡强盗、人命重情，依限一年速结，不得牵累无辜。督、抚及承审问官如有隐漏及迟延者，并议处』。户部议：『春季兵饷不能待至夏、秋，宜仍旧例』。得旨：『钱粮夏、秋征收，本当允行。但国用尚在不敷，俟充足时，户部奏请更定』。八月，户部书役陈一魁用部印行文冒领直隶清苑等县地丁、钱粮事发，溥疏言：『钱粮者，百姓之脂膏也；其已输在官，则朝廷之帑藏也。若任胥役侵盗，职掌谓何！请严定所司处分，惩前毖后』。又言：『藩王、将军、督、抚、提、镇购买马匹，以资战守，事属相同。今平南王尚可喜、靖南王耿继茂、续顺公沈永忠独牒户部，请免其所买马匹之税；臣思若许沾恩免税，似应一例遵行。若国课所关，可喜等不应独邀异数。且恐有匪人借买马之名，漏税作弊。请照顺治十六年定例，概行收税，以昭画一』。皆下部议行。九年，擢刑部尚书。
　　十年二月，授文华殿大学士。十一年五月，疏言：『直隶、山东、河南、山西、陕西二麦皆登，秋禾并茂；民间榖价，每斗不过值银三、四分。当此丰稔之时，宜广为积贮，以备荒年。至陕西近边处所，更宜多积，以实军储。又见连年河决未塞，所需夫役及柳枝甚众；请及此丰登，将沿河州、县宽免租税，责令种柳，庶人无弃力而不时之需亦豫』。部议：下各督、抚议行之。是年，荐起原任光禄寺丞魏象枢、兵部主事成性；俱得旨以科道起用。十二年，充会试正考官；又充重修「太宗文皇帝实录」总裁官。十七年，诏举博学鸿儒，溥同大学士李霨、杜立德合荐原任布政使法若真、副使道曹溶、参议道施闰章、进士沈珩、叶舒崇、中书曹禾、陈玉璂、知县米汉雯，并得旨召试；施闰章授侍讲，沈珩、曹禾、米汉雯俱授编修。是年，疏言：『向者逆贼狂逞，圣主宵旰不暇，臣何敢为自便之计。今四方渐次平定，盛德大业与日俱新；臣已衰朽，乞赐罢归』。上慰留之。十八年，充会试正考官。
　　二十一年六月，复乞休；得旨：『卿辅弼重臣，端敏练达；简任机务、宣力有年，勤劳素着，倚毗方殷。览奏以年迈请休，情词恳切；准以原官致仕，驰驿回籍。遣官护送，以示眷怀』。八月，溥将归，疏言：『臣远辞阙下，敬抒愚悃。伏见皇上扫除遗孽、廓清四海，无念不思安全百姓；日未出而求衣，臣下章奏无不披览，劳百倍于臣下。尚望皇上静以宜民，宽以敷政；凡事非万不得已者，勿为劳费。如旗人远出筹备糗粮，半由借贷；祈皇上曲加体恤。外省讦告事，非督、抚所能审者，则遣官；其余勿遣，以省骚扰。台湾小丑，不数年必自戕灭；勿轻遽进剿。盐课、关税，借诸商，实出诸民；近者山海关、潼关蒙皇上停罢部差，人情莫不感悦。其凤阳及湖口，亦祈特涣德音，并删去盐、关二差溢额议叙之例，休养闾阎，扶植元气』。上嘉纳之。寻谕讲官牛纽、陈廷敬曰：『大学士冯溥请老归里，特赐诗一章、「适志东山」篆章一方，墨刻一册。尔等传谕朕意：朕闻山东之仕于朝者，大小固结，彼此援引；凡有涉于己私之事，不顾国家，往往造为议论，彼倡此和，务使有济于私而后已。又闻其居乡多扰害地方，朕皆审知其弊。冯溥久在禁密之地，归里后可教训子孙，务为安静，副朕优礼之意』。是年冬，「太宗文皇帝实录」告成，加太子太傅，赐银币、鞍马。
　　三十年十二月，卒于家；年八十有三。遗疏上，赐祭葬如「典礼」，諡「文毅」。
　　——右「国史馆本传」。
　　——录自「国朝耆献类征初编」卷之三（「宰辅」三）。
　　吴兴祚
　　吴兴祚，汉军正红旗人。顺治七年，以贡生授江西萍乡知县；再任山西大宁知县。十八年，迁沂州知州。寻以驿务迟误，降调。
　　康熙二年，补江南无锡县知县。十三年八月，迁行人司行人；仍留任。十四年四月，漕运总督帅颜保疏陈兴祚莅任后清厘钱粮、代输前任历年逋赋，积弊一清；又招徕流民复业、捐给牛种，升科四千二百余亩；又立法征漕，仓场肃清，尽除折勒之弊：列疏保题。吏部以吴兴祚有「本任未完漕项停升」之例，议驳；奉旨：『吴兴祚准照该督所荐行』。
　　十五年，升福建按察使。时逆藩耿精忠降，命仍留靖南王爵，率所属官兵进剿「海寇」。逆贼朱统錩，先是受耿精忠「敉远将军」伪印；闻精忠降，遂自称宜春王，盘踞贵溪，为江、浙、闽三省大患。兴祚抵任，轻骑至光泽，招抚伪都督陈隆、施廷宇等。统錩窜入江浒山，兴祚计令投诚之伪总兵蔡淑佯回贼营为内应，随遣陈隆率所部导大军直捣贼穴，败朱统錩子朱义潜、侄朱义质，贼势大蹙；伪总兵冯珩等缚朱统錩以献，获其伪「敉远将军」银印，降伪官一百八员、兵九千余。十七年正月，擢福建巡抚。时「海贼」郑锦以台湾为窟穴、厦门为门户，分遣其伪帅刘国轩等窥伺漳、泉、兴三府。兴祚始受事，漳、泉属县相继告陷，泉州被困日久；七月，兴祚率标兵由兴化陆路进剿。抵仙游县，伪总兵黄球等拥众数千，结连沿山土贼万余屯踞白鸽岭；兴祚分兵三道，自当中路，与贼遇。自辰至酉，贼殊死战，不退；我兵从旁奋击，遂夺取白鸽岭关口，斩级六百余，堕岸溺水死者无算，贼大溃。复追败于岭头湾，克复永春县城；遂遣兵分左右翼进剿，再复德化县城。贼帅刘国轩闻风遁去，寻仍以巨舰数百出没于赤屿、黄崎诸处。兴祚遣发水师总兵林贤等扬帆出海，游击王祚昌、徐德济、通判陈君翼、同知陈子威等乘风前进，千总陈春、张景咸等以火箭飞射，三路夹攻；贼大溃，焚沈贼船六十余、擒斩贼众六千余，焚溺死者不可胜计。兴祚谓欲绝「海寇」，全藉水师；疏请增募水师二万。诏从所请。七月，兴祚遣驿传道王国泰等招降伪总兵蔡冲琱、林忠等三百八十五员、兵丁万二千五百余人，招回岛民男妇一千二百人，得其伪关防、劄谕、印记无算；获船六十有七，分拨水师营。是年叙功，晋秩一品。十九年正月，兴祚疏言：『郑逆盘踞厦门，沿海数千里受其荼毒。臣自去冬新造战船工竣，水师提督万正色分配将士由闽安镇驾出大洋操演；惟是旧存大小船艘修理工毕，江南炮手齐集，即行配驾相机进剿。若过二月，风汛转南，我师反在下风，难以制胜。今郑逆悉调贼兵厚集海坛，距我驻师之地咫尺相对；恐贼船一得顺风，肆出侵犯，我师必抽回内港以避其锋，沿海各汛更滋扰累。莫若乘风势利便，先攻海坛，毁贼门户；并水陆夹攻，以分贼势。今议以水师攻取海坛；臣统标兵赴同安，会同总督、将军调度陆兵配驾八桨船，由海仓、松屿、浔尾、石浔分路进取厦门』。疏下王大臣会议，如所请行。于是，兴祚自泉州港会同宁海将军拉哈达、总兵王英等赴同安，进取厦门。贼将分踞■〈氵丙〉洲、浔尾二处要口，兴祚发红衣炮攻克之，直趋厦门，斩溺无算。贼大败溃散，遂克厦门；复遣兵取金门，余贼悉窜台湾。兴祚因请留澳民防守，蠲免荒田粮、减关税课；提督万正色亦疏请于海澄、厦门等十四处设镇分防。上命兵部侍郎温岱前往，会同详阅定议。温岱至闽，姚启圣与言克复海坛时，正色与伪总督朱天贵密约投诚，然后进兵，并无杀贼攻克之处。温岱回京，兵部据其言入奏；上谕曰：『进剿「海贼」一事，吴兴祚、万正色会同定议，志靖海氛；不俟荷兰舟师乘机进取，正色水师先行出洋，兴祚率陆兵声援驱除，海逆迅奏肤功，不得以朱天贵密约投诚，谓冒滥军功；仍即与议叙』。二十年四月，予骑都尉又一云骑尉世职。时「海贼」郑锦死，奉诏乘机规定澎湖、台湾；以原任右都督施琅熟悉海寇情形，充水师提督，克期进师。施琅疏称：『巡抚吴兴祚决意进兵，臣职领水师，理应独任，且未奉「督、抚同进」之旨』。奉诏：『吴兴祚有刑名、钱粮之任，不必进剿』。
