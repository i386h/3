<!-- { "loadSidebar": true } -->
　　二十六年正月，总督杨廷璋劾提督马龙图那用存营公项银；命解龙图任，交廷璋会同士功严审定拟。五月，会奏：『严鞫龙图，借用公项银已于委员盘查时归补；应照「知人欲告而自首」例减罪二等，拟杖徒』。谕曰：『此案马龙图于未经查参之前，预为弥补，据实检举；谓之自首，尚属有因。今闻败露，始多方攒凑抵项，且将登记数簿扯毁焚烧，另造私册掩饰，则于「先侵后吐」之外，又增一舞文之弊矣。此而谓之自首，凡前此所办侵贪重案历历可数，谁非于发觉后冀图那补卸罪者！何不皆以自首贷之，有如此失出之理乎？方朕御极之初，此种伎俩尚不肯为其所愚。今临御二十六年，办理案件，一切情伪知之熟矣；乃欲以三尺之童不能售其欺者，竟敢于朕前尝试，将视朕为何如主乎？从来外省参案，例称「督参抚审」；此案立意，必且出自吴士功，而该督杨廷璋遂因而附和之耳。独不思博虚名而弛法纪，朕岂能置之不问者！吴士功纵不自惜，杨廷璋又何为自以身命殉之乎？此案断无两人同声之理，究系先出何人之意？着该督、抚据实明白回奏』。寻覆奏：『定案系杨廷璋主稿；而「督参抚审」，吴士功实为主政，有往来商榷原札可核』。谕曰：『吴士功身为巡抚，以提督大员营私舞弊，此何等重案！乃敢妄逞伎俩，欲从中高下其手；且明目张胆，冀于朕前直售其欺：居心尚可问乎？即据札内所称「幕友援引例文」云云，欲杨廷璋酌定之处，尤堪骇异！杨廷璋、吴士功为封疆大臣，即马龙图亦提督大臣，岂有二人胸中竟无定见，悉借幕友主张！此语岂可腼颜告之同官、奏之君父者？其曲意斡旋，不问可知。况原审内有「事前弥补」之说；朕核参将姚应梦供内「该犯定媳送聘，借银五百两，曾于养廉项下扣清」；此项银两于未经奏参之前，预为弥补，尚可自称「事前」。至买办燕窝等银一千余两，俱系盘查时攒凑抵项，且扯毁数簿以私册掩饰；其为事败假捏，更何待言！如此而犹欲以自首脱罪，有是理乎？朕临御二十六年，历事不少；人之情伪，素所洞悉。吴士功本系张廷玉用人，其生平貌为直戆而城府甚深，亦众所共晓。第以其人尚小有才，且历外任年久；巡抚缺出，一时不得其人，因而擢用。乃伊一得志，又以闽省去京稍远，即肆无忌惮。即如伊向因与张廷玉甚厚，未免有得罪史贻直之处；今又与史奕昂修好，以冀解释前恨：则其人之居心邪正，亦从可知矣。朕本欲为之隐恶扬善，而伊乃敢显为此揽权尝试之计；此而付之不问，朕又将何以用人！吴士功着革职，发往巴里坤，自备资斧效力赎罪』。二十七年四月，谕曰：『据杨廷璋、德福奏：「查闽县民杨魁等假控伪宝敕书承袭世职一案，先经呈投抚标效力」。原任巡抚吴士功为抚臣，敕书既经目验，何以懵然不省；抚署内又岂无档案可以查核？一任恶犯玩弄若此！其所司，果何事耶？着传谕巴里坤办事大臣永宁等面诘吴士功，令其据实奏覆；并令自揣应得处分，即行赎罪自效』。五月，永宁等覆奏：『士功称罪无可逭，年已就衰，情愿捐银赎罪，交直隶藩库修理城工』。谕曰：『吴士功历任大员，身罹罪谴；若于斥退之后，即得优游事外，则虚糜廪禄、不思奋勉者转自以为得计。且此辈历任所得养廉，无非国帑民膏；捐资赎罪，情法亦属允协。豫省见有应修城工，即系伊桑梓之地；此项赎罪银两，即交与河南巡抚胡宝瑔收存藩库，以为办理城工费用。吴士功，着加恩准其回籍』。
　　三十年九月，故。子玉纶，官至兵部右侍郎；以曾任福建学政声名平常，降授检讨。
　　——右「国史馆本传」。
　　——录自「国朝耆献类征初编」卷一百七十四（「疆臣」二十六）。
　　杨廷璋
　　杨廷璋，汉军镶黄旗人；世袭佐领。雍正七年，由笔帖式授工部主事；迁员外郎中。十一年，迁广西桂林府知府。乾隆二年，迁左江道。十五年，擢按察使。二十年，迁湖南布政使。
　　二十一年，擢浙江巡抚。二十二年，上南巡，赐以诗曰：『监司经久任，自是悉民情；要以能倡率，宁惟贵洁清！艰难九年蓄，生聚五方盈。饥溺吾心切，勤哉抚恤诚』！谕曰：『西湖之水，海宁一带田亩藉以灌溉。今闻沿湖多有占垦，将来湖身日渐壅塞，海邑田亩有涸竭之虞；于水利民生，均有未便。除已经开垦成熟者免其清出外，嗣后不许再行侵占』。廷璋寻奏：『此项田地，多碍水道；若仍准留，恐日渐淤塞。请概令开扼归湖，照苏堤式沿岸栽柳，以防侵占；根株盘结，亦可固堤』。上嘉之。二十三年三月，奏请仁和、钱塘、萧山三县江塘照海塘例，以土十丈为准，按段编号立石；仁、钱二县江塘除民房堤岸外，余二十余里照海塘例，每二里设堡夫一，建堡分防。从之，九月，谕曰：『户部据杨廷璋咨：梁诗正见在丁忧，应否仍在家食俸？因为具奏请旨，甚属非体！见任官员遇有事故，尚即停俸；在家食俸者，自不待言。此非为节省，乃教孝之大经也。国家优眷臣工，特昭异数；梁诗正曾以尚书协办大学士，岂每岁必需较此俸入者！料梁诗正身为大臣，其见处苫块中，必不至鄙陋见小若此。杨廷璋或据地方官之请，辄为咨部；则不惟不知大臣养廉之义，且独不为梁诗正稍留地步耶？杨廷璋不免有心徇情，着交部察议』。寻议降三级，留任。二十四年三月，奏言：『台州府属太平县黄岩场沿海未垦沙涂彻底清查，于适中地立界；迤南者归灶、迤北者归民，筑塘试种。户以百亩为率，分限起科，可得腴产十万亩』。得旨嘉奖。
