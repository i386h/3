<!-- { "loadSidebar": true } -->
　　先生学醇论高，含咀诸经，精洽贯串；「三礼」之学，尤为专家。雍正初，以乙科官内阁中书舍人。居二年，出为福州府海防同知。以经术缘饰吏治，侃侃不阿。暹罗国初入贡，世宗皇帝嘉其向化，诏以三品服宠其陪臣；其返也，行台欲循朝臣三品出使恭请圣安例。先生争曰：『督、抚持旄钺，为天子殿海邦，当示外夷以威重；向陪臣请圣安，非礼也』。事遂寝。夷使以晋秩自倨，欲以属礼接郡守；先生折之曰：『「春秋」之义，王人虽微，序诸侯上；使者秩虽高，犹陪臣也。天朝自有制度』！夷使为悚屈。琉球国贡琉璜还，必稍挟中土物以归；关吏持之急。先生引「周礼」「环人送迎，门关无讥」及野庐氏「第禁不时不物」为请；关使谢之。其居官，引经持正多类此。久之，以疾致仕。今上初元，用大臣荐，修「三礼」；总裁诸公询纂修之要，先生曰：『「周礼」、「仪礼」多为后人参杂，宜识其真伪；「礼记」出于汉儒，多与古不合，当辨其是非。注疏舛缪者，经有明据，则证以经；无，则集众说而折衷之：庶皆有伦、有要矣』。诸公颇韪其言；然体例先定，无遑正也。在馆凡十年，用力最深。其分辑诸图，请发秘府所藏诸儒「礼图」得七十余家，详审同异，多所订正。书成，得晋一级。寻归，教授于崇文书院，以经学课士。乾隆二十年八月二十日卒，年七十有四。所着「三礼疑义」、「仪礼章句」、「曲台小录」、「东壁书庄集」凡若干卷。
　　先生讳廷华；中林，其字也。先世自休宁迁海盐，今为钱塘人。曾祖文、祖榖，皆不仕；父昌龄，赠如先生官。妣许氏、张氏，赠宜人。娶沈氏、继娶金氏，封宜人。子三：可驯，副榜贡生，先卒；寿祺，举人，待次知县；寿平，举人，保安州学正。女一，适国子生陈启洙。孙六：嘉榖，县学生；嘉会、嘉定、崇典、嘉师、崇礼。孙女二。余初识先生父子也，于其姻沈椒园所，谈论相合；虽未获尽读先生所著书，然知其为质直好义之君子也。乃分符疾罢，礼馆十年皓首穷经，矻矻不倦，先生之遇亦蹇矣。然著书满家，归老湖山，啸歌自得，视董、申诸公未为不幸。区区青紫及当世名，又何足为先生轻重哉！寿祺将以某年月日葬先生于某所，奉其外舅椒园之状来请铭。铭曰：「六经」初厄秦火燔，汉更利禄汨其原；「诗」、「礼」发塚笑漆园，或饰六艺文奸言。折角五鹿乘朱轓，「三经」新义奠璵璠；断烂朝报谁更繙，「三礼」聚讼尤争諠。伟哉先生理丝棼，欲从九派探崑仑；继公崇义图纷纭，大手笔定如断轮。「五礼」秩秩肃骏奔，十年礼局宁邅迍！拂衣一笑西湖滨，遗经独抱贻后昆；经师、循吏传八闽，千秋万岁此铭存。
　　——右「墓志铭」，陈黄中撰。
　　——录自「国朝耆献类征初编」卷二百五十二（「僚佐」）四。
　　王作梅
　　抱瓮老人，姓王氏，名作梅，字岩公；号二瞻，盖取「陟岵屺，瞻父母」之义。抱瓮老人，其晚年别号也。世居河内。由康熙己丑进士，初任江南合肥令；以诏举治行有声，行取部曹。旋缘福建台湾新变，特旨改授海防同知。（雍正）三年，加正四品，仍留原任。后告终养归，未抵家而父卒，仅得养母五年；终天抱恨，誓不复出。
　　计自十三补诸生，十五食廪饩，二十拔入成均，二十一登贤书，三十一成进士，四十而入仕，五十而挂冠：此其阅历之大略也。
　　生平不能作一句欺人之语，亦不能受分文非义之财。闻善，未尝不喜；疾恶，自知其隘。恤民如己病，忧时如杞人。岂有所为而然，盖中有不可强者矣：此其志行之大略也。
　　与人以直道相期，而暗于知止。又举动多疏阔，徒慕汲长孺；盖次公之为人，而不知其不可及，且不知其过戆而未蹈道也。以是动多龃龉，患与谤丛；爱之者逾国士，而恶之者如仇仇。晚年，虽痛自惩悔，而学致荒落，德终无加焉。止办能谢绝人事、抱膝杜门耳：此其交游之大略也。
　　幼承庭训，于古今文源流派别，颇少有得；而不欲以文名。酷爱「两汉」诸循吏传，而屡任繁剧，地与愿违；虽在官颇遏心力，而不欲以廉能名。尝太息谓人曰：『文字之坏，坏于「雅俗共赏」一言；吏治之坏，坏于「名实双收」一言』。妄以为近时确论。而自伤命坐磨蠍，恐名根未除，增致悔吝；故读书以自情失业，作吏以未老投簪。其甘苦之故，止自喻之，当不直有识者一哂也。笃信乎圣贤之言，谓『经传所载，的然俱切于日用，无只字欺人；但患不能体认耳』。居家不用释、老，凡二氏之说近理而能乱直者，颇能抉摘其是非。家世忠厚，恒语子弟『毋习为浮薄，以伤累世醇谨之遗』；又尝谓『治生之道，惟农事为善』。盖农取之于地者也，尽其利不为贪、尽其治不为巧。恒心恒产，相终始焉。其他无一可者，以其弃信而害义也。
　　嗟乎！吾之生平，殆亦略尽于此矣。昔先考妣之葬也，圹记皆不肖自为之，不敢嫁名显者以重予罪。今老矣！自恨学问、行义，无所成就。以不愧先人于九原，第撮其大略，缮为二纸。一将来砻诸砖石，纳之圹中；一留家塾，以示子孙：存吾面目之本然而已。其生卒岁月，俟儿辈续记之，勿庸计也。
　　——右自撰「志」。
　　余曩撰「圹记」，时年未七十。后以吾乡多谋桔槔之利，易世后开渠穿井，虑未能免，遂不欲纳诸圹中；此稿久置废簏无问矣。自七十九、八十两年，夜患不寐；私维当年作吏，虽此中可信无他，而或过于操切。既有余殃，难免为后人之累；因取从前旧事于卧间，细加点勘。
　　忆少时读书，笃信古人「火烈鲜死」之语；故两任剧地，事丛民玩，于笞杖诚少所纵舍。然纵流以上诸关钦部宪件减从轻典者，十且八、九矣。故作吏九年，从未杖毙一犯、瘐死一囚。余历任正署，俱置有日记堂簿，可按察稽也。讼牒有牵涉妇女者，必曲为省释，以养廉耻。虽犯奸，不笞下体，止批颊代之；而押令叩首于节妇蔡金氏、贞女丁杨氏之门。盖蔡、丁乃余力请特题旌表者，亦云愧、亦云劝也。又南中折卖奴仆、质当妇女，习为故然；故略、当之风，无地无之。而庐、凤之间，强媒、强孀出门歌唱，久成恶习。余痛加整饬，又通详两院遍行上下江，一时顿为肃清。计前后关提完聚之案，在江南者几二十、在海外者四十余。高安相国朱公尝过肥邑，见余禁约，大为激赏。嗟呼！后之莅此土者，若监余之心嗣申而明之，其有裨于民生、风俗岂浅鲜哉！
　　康熙丁酉，河南宜阳民变，当事请剿捕已越二载，且屠一巨镇矣。余谒选入都，适特旨命韩城大司寇张公往视师，得便宜行事。张公，余己丑礼闱总裁师也；召余计方略。余谢『乡村书生不知兵；但河南安有乱民，皆有司过听胥役驱之耳。闻用兵以来，百姓怨其郡守及河北镇左营将兵者刺骨；若先易置此二人而开诚喻以顺逆，自当帖然矣』。公极为首肯，遂驰渡河，严饬按兵无妄动，而易置其文武之不职者；不两月，而乱悉定。计始终未戮一人，首恶惟远戍黑龙江而已。
　　雍正甲辰，朝议广漕河，尽取怀之丹水以入运。仪封宗伯张公总督仓场，主其议；溧阳史公时为少宰，赞成之。以前怀庆守方公有贤声，俾董其事。余时有台湾之命，濒行矣；适遇方公于途次，问其事。余曰：『丹水，寻常不过一线耳；公所知也。然秋、夏之交，汹涌弥漫辄里许。今筑石堤障其南，此里许者安归乎？怀距运河数百里，所济能几何？水一发，则沿河上下数十村之民皆为鱼矣！廪舍、田畴、坟墓，无论也。覃怀为公过化旧地，不可不留意』。方公然余言，而约偕至仪封所，力言之；事得寝。
　　其他桑梓诸事，如广沁堤但取土于堤内，开广济渠但复其深、广之旧，一切蠲目尽归诸民，而官无问焉；则民不惊而事易集。漕粮之征运、仓榖之出纳，虽时有末识，当事者率以为老先生常谈，褎如也。总之，事无难易，广听虽磐石如转圜、塞聪则万牛皆回首；盖如斯矣。
　　此余二年以来，午夜扪心，勉期乎自反之三者。其间时逾四纪、案叠数千，士民有口、乡里有耳；耿耿此衷，天日临之，岂能欺哉！然区区之志，亦良苦矣。姑蝉联记此以质问人；知我、罪我，不敢计也。
　　——右自撰「志续」。
　　——以上录自「国朝耆献类征初编」卷二百五十一（「僚佐」三）。
　　宜兆熊
　　宜兆熊，汉军正白旗人。曾祖永贵，安徽巡抚；以军功，授三等男。祖思孝，副都统；父廷辅，袭世爵。
　　兆熊初袭三等男；康熙二十五年，追叙廷辅征云南功，晋二等男，仍以兆熊袭。四十年，补佐领。四十一年，授参领。五十七年正月，迁镶白旗汉军副都统。十月，授正蓝旗汉军都统。六十一年，调镶白旗汉军都统。
　　寻命署福州将军；雍正元年二月，实授。兆熊疏言：『臣抵任年余，练兵整械。查驻防四旗及臣标两营所用盘枪，皆系三段续成，久必坏；又子母炮只十八位。见捐造盘枪千九百六十一杆子母炮二位，以资操演』。上以捐赀过多，谕曰：『向后、四旗、两营若有应行捐造军器，不必捐赀，宜动公项为之』。二年，疏言：『驻防满洲汉军协领与在京八旗参领均三品，嗣后在京副都统缺出，请将协领与参领一体较俸开列』。得旨：『此奏甚为公当。朕即位以来，外省副都统缺出，多用驻防协镇等补授。内外皆朕臣工，惟拔其优者用之耳』。寻御书「世有令德」额赐之；谕曰：『福州驻防兵丁，风俗甚劣；自尔到任后，颇觉更易，朕实嘉之。其益加约束，务令全善』。
　　三年七月，命署浙闽总督。四年正月，疏言：『台湾南、北两路，番社甚多。其为害于凤山、诸罗者，则山猪毛等社；于彰化，则水沙连等社。山猪毛社前获凶犯四名，稍知畏惧。至水沙连社，半载间焚杀叠见，抚之不可，势不得不示以兵威。但宜以番攻番，择各社通事、土官勇壮者数人为导，率番社直扫巢穴，而以汛兵驻山口壮声势』。疏入，报可。寻因春雨涨发，请俟夏令进剿。九月，授湖广总督。嗣继任浙闽总督高其倬檄台厦道吴昌祚协同参将何勉等率弁兵、番壮分路裹粮剿捕，首恶骨宗等二十名就擒，分别正法，各社相继归诚。兆熊陛见，谕曰：『昨见宜兆熊精神力量甚觉勉强，楚督节制两省文武，任钜事繁，统辖非易。且又一字不识；但操守尚优，心术亦正蔼然，有忠爱之诚为可取耳』。
