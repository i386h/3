<!-- { "loadSidebar": true } -->
　　六年，署台湾协中营游击。时台湾匪徒纠众械斗，乘势焚掠；得彰奉檄赴彰化县属许广坪，率领兵练合力搜捕，擒盗渠黄斗并党匪多名。事平叙功，上嘉其奋勇，赏戴花翎。七年，超升金门镇标左营游击。十一年五月，迁烽火营参将。六月，调水师提标中军参将。
　　七月，擢广东顺德协副将。十二年四月，署碣石镇总兵。十二月，两广总督卢坤以得彰奋勇刚直、嫺熟海疆，疏请署理琼州镇总兵印务；上从之。十三年三月，擒获越南巨盗陈嘉海，按治如律。十二月，补福建海坛镇总兵。十四年二月，闽浙总督程祖洛奏请调温州镇总兵；允之。七月，两广总督卢坤奏言：『广东毗连洋夷，绵亘数十里，洪涛浩渺，岛屿纷罗。得彰巡洋缉匪，不遗余力；不特本省内外洋情形皆得其详，即夷洋山岛形势，亦了如指掌。海疆重地，非有缓急足恃之员，难资得力；吁请仍留广东，以胜阃寄』。疏入，得旨：『海防紧要；广东琼州镇总兵官，即以谢得彰补授』。
　　十五年，卒。
　　——右「国史馆本传」。
　　——录自「国朝耆献类征初编」卷三百二十一（「将帅」六十一）。
　　谢金銮
　　侯官谢先生，讳金銮，字退榖；举人，官教谕。忠信笃敬，身体力行。平时教人，以「四子书」为纲、「五经」为辅，而力除空虚自守、偏执冥行之弊。
　　其复郑六亭书曰：『夏间接诵来函，备承教益。中秋复接手教，谦冲之怀，溢于言表。甚矣！阁下之笃志于学也。仆早岁蹉跎，中年潦倒；世事鹿鹿，因循无所成就。方未冠时，即喜读宋儒书，悦心性之语；比长，交陈耻斋先生，与语吻合，遂壹志于是。如所谓言诚、言敬、言主静、言慎独，存养、求放心者，以为大本在是也，而竭力求之。实则于古今事变、日用常存之道，一无所窥；徒用力于空虚之中而不自知。其躐等以至颠倒瞶乱，竟成心疾。如是者凡十六、七年，终不受其实益。年三十一，无可如何，始宽心读书，涉猎于「诗」、「书」、「易」、「周官」、「礼记」；更数年，乃大悟前此之非计。其初，自少年来居学斋，与童子均其功课；每日一本「四书」，未尝间断，至参以经籍。久之，觉有实效；日用行持间，自省得于「四书」者为多。盖学者不志于圣贤则已；苟志于圣贤，未有能脱「四书」者。「论语」一部，此吾夫子之所以教人者；在「四书」中尤为切实。计吾夫子生平之所以教人者，一曰忠信、一曰好学；二者尽之矣。盖忠信，则以日用实行为凭，而无虚空高远之说；好学，则极伦常变态之迹，而无信己执一之求。故弟子大书特书曰：『子以四教，文行忠信』。言夫子之所教者，如此而已。又曰：『十室之邑，必有忠信』。如某者焉，不如某之好学；然则好学之事，讵不尤重欤！仆之所敬慕阁下，赋质忠信，殊绝于人也。兹诵来札，几有必察迩言，沛然若决江河之意；是阁下于学问，已得其大要也。斯道之望，将有属矣。夫学以「六经」为大端，孔子之所谓「文」也。学者以「四子书」为纲、以「六经」为辅，力讲求焉；有得于心，以之治己有术、以之治人有术。是之谓经术，为其可施于实用，而非训诂、钞录者比也。此孔子所谓「博学于文」也。国家太平日久，士子力学者多。康熙间，士大夫喜言心性之学；吾闽如李厚庵、蔡梁村、雷翠庭，其著者也。要其所执持以示后生者，亦一时风气之所趋耳。然其时忠信笃学者，已有如胡东樵其人。乾隆间，经学大盛：顾其间分际，亦自不同。如顾复初、任荆溪、方望溪，其所求者皆有济于实用；非明于古、闇于今，徒事章句训解已也。此数子者，博通注疏而有所领悟折衷；使学者可以修诸身而见诸用，庶乎孔门之功臣矣。后有作者，则不然：喜搜求古书，以为新博；愈古愈废之说，则以为愈佳。将谓唐不如晋、晋不如汉、东汉又不如西汉；宋以下，则鄙夷弗屑已矣。其于圣人之经也，不求其端、不讯其末，惟以钞袭旧说为尊古、以论辨折衷为武断；学虽博，以语修己致用之方，则无术焉。此第谓之经学，则可不足以语经术也。若胡、顾、任、方四家，则可谓经术也已。仆于古经，诚无所窥；然苟得余年，则将卒业于四氏之书焉。故凡仆之言经学当时之所弃也，所以然者，欲不谬于力行、忠信之旨已矣。阁下抱忠信之质，有志于力行；而以伦常为急务。夫急力行、重伦常二者，皆忠信之事也。然而求诸孔子教人之旨，则所尤重者学而所尤先者文。盖圣贤之学，二伦常尽之；阁下前书之言是也。然伦常之理，至切至近、至平至易，而即至颐至隐、至繁至艰；不可以一时浅易之说概诸古今，亦不可以一己境遇之偏概诸天下。古今千简万牍，圣贤千言万语不能尽其情者，凡此力行之事，即凡此伦常之事也。故以伦常之故，而有力行；以力行之故，而有学问。博学于文者，所以致其知以为力行者也。夫知者，明于目也；行者，健于足也。未有目无见而足能行者！自古言学，亦未有以行先于知者！一部「大学」功夫，致知、格物已居其大半。诚意为生死关头，然意之不诚，咎在知之未致；其门径昭然矣。然其道至广而博，故贵实而不贵浮、贵切而不贵泛。仆语本朝经术，必以顾、胡、任、方四子为先者，意在斯已。大约士凡不喜读书、不事讲求，而空言力行、空言伦纪、空言心性与夫存诚慎独、主静存养者，不堕于空虚自守，则必偏执冥行，语此失彼，有体无用。否则，泛枝滥叶、扬秕簸糠，或者等身着作，铭椠四驰；或者寸解戋戋，孤镫自守。凡兹所事，虽一生辛勤，皆不足以入圣人之道。何以验之？观于其行则弗信、试之实用则茫然也。吾辈向学已晚、读书已迟，仆所愿与阁下共谋读书之法者，意在以「四子书」为宗，不以「四子书」为作文之具；而以为伦常日用所资，切实以求：则广之自通「六经」，约之无非实行。称此以往则近之，可为文行兼修之儒；渐而积之，必有体用合一之日：此圣贤之正轨也。若曰吾但以实行伦常为要，经学、文学皆不足恃；则所谓伦常、日用者，别有简易之一途，而「六经」不必存也：岂理也哉！与阁下交已十余年，中间多以世故文字相往复；未有一日之暇，从容论学者。兹以来书语及，故陈其崖略；唯高明有以教之』！
　　其再复郑六亭书曰：『曩者仆以来教有经术之言，谬为论说；而独有取于顾、胡、任、方四家者，盖以四子之于读经皆汲汲于伦常日用，而非训诂、钞录者也。然读书之法，又有当言者。古来书惟「易」、「诗」、「书」为孔子所手定，与「大学」、「中庸」、「论语」、「孟子」数者为极纯粹耳。自后诸儒着述，则不能无偏弊之处。卜子夏、左邱明亲受业于孔子，其言尚有疵谬；况其下者乎！任荆溪之学「易」也，苦志力求，至于血气散乱、神思丧失，昏不知人，七日乃苏；此足见其由探索而有获，而少脱然自得之趣者也。又此公生平读书，必欲融会众家，无所遗弃；故「洗心」首卷图说太繁，而「五十学易」之解不无牵强，此其所偏也。若其卦爻注说独能征求象数，使学者知圣人之立言，字字有所根据；而穷极事变，无一不切于伦常日用：此其所以为难也。昔程传以理训「易」，朱子归诸卜筮，其旨尤该。然「易」之为书，原本象数者也；善说「易」者，必当不离于象数。惜乎！古书沦亡，难于引据；任氏所征，皆不失其正，大足为本义之助。故仆谓学「易」者，必有取乎此也。读「洗心」者，于其首卷图说且姑置之；必言图说，则又当读胡东樵「易图明辨」，胜于任氏多矣。至于「礼记」一书，杂取群儒之着述，各有篇段。任氏以朱子有「大学」章句，遂取「礼记」而窜易编次之，甚至「郊特牲」一篇全逸，题名散附于他段；责以变乱古经之咎，复何辞焉！但任氏之意，实师朱子「仪礼经传通解」自为成书，汇分简帙，使修己力行之君子易于贯通焉。至其解义，则穿穴注疏，自悟指归，上契前圣之心源；所谓「天理烂熟」者，岂依门傍户者所可比哉！学者观其梳剔之明而得其会通之妙，则乱丝之治，条理井然；还考原文，照然自在：岂以任氏而弃古哉！「春秋」，所以正伦常也；左氏记其事实，其功大矣。至其义例，则三传皆私己见；胡氏又从而强辨之。数千年来，夫子本经不明于世，至今日而意理始可求也；顾氏之功岂少哉！胡东樵「禹贡」与梅定九「天文」并称绝学，今与顾氏「地理表」合而读之，中原扼要形势，了然于胸；岂非致用之一大端！与方望溪之释「周官」，辄谓王莽、刘歆有所增窜，疑其所可疑而悟其所难悟；微灵皋，孰能之？四君子之读经，皆圣人致知、格物之法；大有功于伦常者也。夫读书之益人也，如五榖、三牲之致其养焉。然五榖有芒榖，而三牲有皮毛；善食者饱焉而气体以充、精力以富，芒壳、皮毛不知其所以弃也。任氏「周易」之病，仅在图说序言；今揭其所短而攻之而弃其所长，是犹见皮毛而恶三牲、指芒壳而訾五榖也。要之，近世君子多言经学；其能读四君子之书者，少矣。阁下以忠信为本、以伦常日用为重，能不致力于是哉！前书繁芜而意有未尽，故复陈之』。
　　其作「退谷自警文」曰：『退谷尝读「易」之「系辞」矣，其曰蓍之德圆而神，卦之德方以智；六爻之义易以贡，圣人以此洗心退藏于密。曰：异哉！以圣人之德如彼，而其所以自处者如此。故夫子曰：「假我数年，卒以学「易」，可以无大过矣」。意在斯乎！意在斯乎！是故康节先生称老子得「易」之体，张子房得「易」之用；虽其言之驳，而其旨可思矣。要惟上达之事，小子未之敢测；则且痛自刻责，书以自警也。曰：天下之理，进常不足而退常有余。故进而见者，不如退而藏；进而言者，不如退而默；进而求诸人，不如退而求诸己。汝能见人之善，胡不退而自修；汝能见人之恶，胡不退而自省！汝有诲人之言，不如退而自诲；汝有责人之事，不如退而自责。爱人不亲，汝则退而反其所爱；治人不治，汝则退而反其所治。忿懥未可任，汝盍退以平其气；是非未可定，汝曷退以思其详！汝行既疏，惟退可以寡悔；汝言既易，惟退可以寡尤。汝自见其长，盍退而察焉日：其实有之耶？其益求所进也；汝自悔其罪，盍退而念焉曰：其勿忘矣，其奚以再蹈也！吁嗟乎！喜好欢忻，惟退则见其所蔽；功名富贵，惟退则见其无聊。责有所归，汝速退以自量；道莫吾知，汝姑退以自娱。且夫虚而能容者，莫若榖。深而难测者，榖也；响而斯应者，榖也。皎皎白驹，在彼空榖；其贤之所处乎』！
