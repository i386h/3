<!-- { "loadSidebar": true } -->
　　四月，赏赉官兵，勉以大义；命将至江山援剿，复与将军、巡抚、提督议，决计趋衢州。又念从征将士有内顾之忧，议于满汉绿旗官兵额俸饷银之外，不论随征、守汛，加赏一月额俸饷银。咸以奏销为虑；公曰：『以朝廷钱粮赉朝廷将士，俾出死力扞卫封疆，情理允协；且揆之时事，人情汹汹，小有怨望，缓急难用。今日之举，吾身任之；惟期有济公事，遑顾其他』！
　　五月，亲统本标、杭协、江南提标官兵共一千五百自杭赴衢。奉上谕：一应军机，同平南将军赉塔商酌而行。时巡抚及绅士俱以省城为控制重地，不欲公去；公曰：『吾奉旨督兵，岂敢坐误机会！若上游失守，不但全浙动摇，江、淮以南皆震惊矣』！遂行。舟次富阳，一卒与卖菜佣竞，立缚鞭之；百姓观者咸欢跃。自是军中悚息，所至秋毫无犯（「年谱」）。
　　时伪将军马九玉、曾养性等出仙霞关陷常山、江山、开化，温州总兵祖宏勳反，应贼；台、严、绍兴、金华诸属县土贼四起，据城为寇。贼遂陷处州，分兵寇徽州及江西诸州县。七月，贼兵数万犯衢州。时大兵分路拒贼，在衢者仅三千余人；公督战益力，无不一以当百。或曰：『封疆大臣，乃亲蹈不测之险耶』！公曰：『将军有死之心，壮士无生之气，然后可以破敌。我若贪生，谁不惜死』！闻者叹服。翌日，进兵压贼垒。贼气慑，不敢出；一夕，拔寨遁（「二林居集」「年谱」）。
　　军中获贼营间谍；公诘之曰：『吾军中有与尔营交通者乎』？曰：『有』。问为谁？言「刘姓」，不知名。公默意必某也，呼至讯之；果供有提塘刘君能与贼通，漏泄军情机密。立置君能于法，敌间遂绝（「年谱」）。
　　马九玉既遁，我兵搜获居民六十余人，军吏议置之法；公曰：『此是「守土勿去」之百姓，即不肯从贼之百姓；亟宜招徕完聚。朝廷用兵，救民水火，正救此等之民也』。尽释之（「年谱」）。
　　「请禁旗营抢掳给还难民子女启」言：『官兵伐罪救民，应将难民子女未掳带者，启请禁止；已掳带者，查给还民；远携贩卖者，稽察杜绝。今查真正贼寇，始而用兵负固，既则投戈乞降；其妻子乃安然无悉。而所抢掳者，皆贼至不能自脱、贼去不肯相随，穷苦难民之妻子也。是地方虽复，有土无人；不但朝廷财赋无出，即见在粮糈乏人供运，亦恐有误军机。且百姓既遭抢掳，无家室系念，必致铤而走险，反得遂逆贼狡谋，煽诱愚民，以增贼寇；关系非浅。职思大兵进取，固须鼓励士气，尤须收拾人心。此被贼蹂躏之百姓，皆朝廷赤子——亦即亲王赤子；王急欲平贼，总为急欲安民。请颁令谕通行给还，并严禁各旗营官兵抢掳』（「文襄别录」）！
　　时陆地诸寇渐平，而海氛方炽；伪总督朱天贵等设五镇于各汛洋面，乘风入犯内地。公饬诸将分兵防御，败之庙岭湖，复败之温州。进剿江西余贼于玉山子午口，败之；复败之八仙洞，毁其巢。十九年，疏请练战船，与福建水师入海会剿。寻败贼于孝顺洋，斩二千余人，降伪官百八十人、兵二千余人（「二林居集」、「年谱」）。
　　贼平，论功加三级，进兵部侍郎，再加兵部尚书。……我师复温、台、处时，旗将多掠难民为奴婢。公屡启请给还，不能得；乃倡僚属并募诸富人各捐金赎之。至十八年春，地震求言；复上疏极论其事。言『户口者，朝廷之户口；民人者，国家之民人。岂可抢带归旗，没为奴婢，以致父失其子、夫失其妻；老弱唬号，骨肉离散，呼天饮泣，取赎无赀！诚足上干天和，致生灾异。请敕各旗营各还所掠，以回天变而顺人心』（「二林居集」）！
　　公自为「定乱记」云：『余统制两浙，不数月而西藩有矫制之变；次年春，耿竖复构乱。将士久不亲兵革，又以师单，惮于行阵；余毅然曰：「臣子以身许国，义无息偃：非膺危险以扞封疆，则设官何为也」！随饬将弁曰：「成败利钝，自有定数。处之安地，而未必不死；试之危地，而未必不生。汝等受朝廷豢养有年，奋绩正在此际；况将在谋不在战、兵在勇不在多，逞我军威，殄此乌合，直卷箨耶！彼众我寡，何畏也」！用是陈师江浒，驻节柯城；身亲甲胄、冒矢石，为将士先。每战俘戮甚多，贼乃怖威，退守河西以自固。衢为浙之西鄙，士马屯于郊而转饷千里，事机起于远而决策一心；因思行间擐甲枕戈、不辞冒镝冲锋之险，亲加慰劳，每念欷歔。故戮力疆场者，计功题叙，毋稍偏徇，惟一与将士推心置腹焉。盖予物以诚，物莫敢欺；示人以公，人莫敢私。此将弁无不精白乃心，矢怀克敌；从无自作不典，以千军纪者也。嗣将军与余商进取之策；余曰：「贼毒流于众、饷匮于中，内难交讧，其势自溃。为今日计者，不难制胜于未取之先，而难得心于既取之后。倘大军既入，玉石不分，肆其诛掠，是盗之虐也。兵贵威之以武，感之以仁。况禁掠，则民喜离汤火而携箪以迎；纵掠，则民欲保妻女而坚壁以守：得失之势了如也」。将军曰：「善」。余曰：「未也！夫禁人之取者，先在丰其所予；惩人之贪者，先在谋其不乏。故军前将士，当厚赉以周其困、溢格以济其艰。若陷身锋刃，于请恤之外，廉其家口，予之廪给」。余如犒赏诸费，月以千百计，悉取之家；虽拮据以应，弗惜也。迨亲王自婺临衢，余即面启漏夜进师，且请宏「不杀」之仁、严肆掠之禁、宽被胁之诛。于是遣军分道击剿，东由大溪入山，以断其饷道；西渡河入常山，以绝其应援。两日而复诸邑，夺三关；盖蓄之锐而用之神耳。但残疆初定，哀中榖而叹仳离者，在在见告；虽转粟赈济，羸瘵未可骤起。然民之所苦者，寇耳；寇退，则绥辑无难也。呜呼！寇之退，岂易言哉。方余孤军就道，贼焰方张，舆情未固，势非不危；则境可得安乎？及经营几务，日昃不食、漏尽不寝，身非不劳；然不劳，则民可得息乎？捐资劳士、鬻产佐公，力难继矣；然非是，无以作三军之气也。赏罚不滥、请谒不行，志云介矣；然非是，无以服百执之心也。若夫禁洗掠、宽胁从，令甲原自煌然；然非时勤宣谕，亦安必人人檩之罔悖哉』！
　　公麾下由偏裨起家至提督、总兵者，二十余人；如吴英、陈世凯、李荣、鲍虎、王廷梅、薛受益、李华、李承恩、林宗、刘泽深、林宝、赵得寿、马化龙、詹六奇、蒋懋勳、刘诏、武荣、陈梦阳等，皆由公鼓励忠勇，以故人人感激，累着战功，各以勳名显。
　　三藩并叛，广东至丁巳年始平、云南至辛酉年始平？惟耿逆在丙辰年独先底定；则公拥固衢州，扼要制胜之力也（「年谱」）。
　　——右「政学录」，陆言辑。
　　--以上录自「国朝耆献类征初编」卷五（「宰辅」五）。
　　苏钠海
　　苏纳海，满洲正白旗人；姓他塔喇氏，岱图库哈里之曾孙也。初为睿亲王多尔衮护卫；世祖章皇帝顺治三年正月，授弘文院学士，命随肃亲王豪格讨流贼张献忠。十一月，献忠灭，王令苏纳海先还奏捷。六年，随英亲王阿济格讨大同叛镇姜镶；伪总兵杨振威等斩镶首以献，王亦令苏纳海驰奏；上即命往军中宣恩谕，仍随英亲王还京。
　　七年，以繙译「三国志」告成，赉鞍马、银币。两遇恩诏，授世职骑都尉兼一云骑尉。寻以甄别各官、滥邀世职，削云骑尉。九年正月，诏重修「太宗文皇帝实录」，充副总裁。十一月，盛京总管叶克舒奏获朝鲜国越界采薓人，命苏纳海同副都统瑚沙携其人往朝鲜，敕国王李淏会鞫。明年三月，还京；以淏陪臣至，齎表谢罪、附贡方物。是年，擢吏部右侍郎。十一年，同尚书巴哈纳、侍郎额尔德等分赈畿辅。十二年，兼任镶红旗满洲副都统。十三年，户部援恩诏敕免员外郎朱世德亏缺河西务额税，世德官如故，吏部亦弗置议；得旨诘问，乃以世德应褫职逮讯覆奏。部臣坐瞻徇，降革有差；苏纳海罢任、革世职。逾月，上以苏纳海旧在内院练习院务，起授国史院学士；寻充经筵讲官，迁礼部左侍郎。十六年，加太子少保。
　　十七年，擢工部尚书；旋调兵部。是时，「海贼」郑成功踞台湾，四出劫掠；有言濒海居民，宜移之内地者。苏纳海同侍郎宜理布奉命赴江南、浙江、福建，会勘定议。
　　圣祖仁皇帝即位，擢国史院大学士。康熙二年，兼管户部尚书事。五年，辅政大臣鳌拜、苏克萨哈有隙，鳌拜因己隶镶黄旗、苏克萨哈隶正白旗，欲以正白旗屯庄改拨镶黄旗，则别圈民地给正白旗，使旗人诉请以牒户部；苏纳海持不可，谓『旗人安业已久，民地曾奉谕不许再圈，宜罢议』。鳌拜衔之；寻矫旨遣贝子温齐等履勘，旋以镶黄旗地不堪耕种疏闻，遂遣苏纳海会同直隶总督朱昌祚、巡抚王登联经理其事。昌祚、登联交章言『两旗人轻重肥瘠，相持不决；而旗地待换、民地待圈，所在荒废不耕，农人环诉失业。请停止圈换之命』。苏纳海亦以屯地难于丈量，候明诏进止。鳌拜遂擅坐苏纳海藐视上命、迟误拨地，械付刑部议罪；部议「律无正条，应鞭百、籍没家产」。上览疏，知鳌拜以苏纳海始终不阿，欲置之死地；召四辅臣询问。鳌拜极言情罪重大，索尼、遏必隆附和之，独苏克萨哈不对；上仍以部议不按律文，弗允。鳌拜出，竟矫旨即予处绞。六年，上亲政，以鳌拜罪恶众着，命逮治；于是议政王大臣等列状入奏，因及诬陷苏纳海事。鳌拜既伏罪，上谕部臣曰：『朕阅处分苏纳海原案，由鳌拜等以拨地迟延，遽行逮问，多端文致诬陷，不按律文，任意处死，冤枉可悯！宜予恩恤』。于是赐祭葬如例，諡曰「襄愍」。以其子瓦尔达为三等侍卫。
　　——右「国史馆本传」。
　　——录自「国朝耆献类征初编」卷之九（「宰辅九」）。
　　李光地
　　李光地，福建安溪人。康熙九年进士，改庶吉士，授编修。十二年，充会试同考官。寻以省亲，乞假归。
