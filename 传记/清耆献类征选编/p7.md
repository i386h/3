<!-- { "loadSidebar": true } -->
　　康熙十四年，明桂王遣使自云南航海晋封郑成功延平郡王、招讨大将军。成功分所部为七十二镇，设六官理事，假明永历号便宜卦拜，遂议大举入寇；戈船之士十七万，以五万习水战、五万习骑射、五万习步击、以万人来往策应，又以铁人万，披铁甲、绘朱碧彪文，峙阵前，专斫马足，矢铳不能入。时张名振已死，张煌言代领其军，为向导。抵浙，陷温州、台州；师次羊山，飓发，碎巨舰数十，乃旋师。嗣闻王师三路攻永历于云、贵，乃大举内犯江南，以图牵制；十六年六月，由崇明入江。时苏松提督驻松江、江宁提督驻福山，分守要害；圌山及谭家洲皆设大炮，金、焦二山皆铁锁横江。煌言屡却不前，令人泅水断铁索，遂乘风潮，以十七舟径进，沿江木城俱溃。破瓜洲，获提督管效忠；围镇江，五路叠垒而阵，周麾传炮，声沸江水；攻北固山，士卒皆下马死战。官兵退入城，成功军逐之而入，遂陷镇江，属邑皆下。部将甘辉请取杨州，断山东之师；据京口，断两浙之漕：严扼咽喉，号召各郡，南畿可不战自困。成功不听。七月，直薄金陵，谒孝陵；而煌言别领所部，由芜湖进取徽、宁诸路。时江宁重兵移征云、贵，大半西上，城内守备空虚；松江提马进宝（改名逢知）不赴援，阴通于寇，拥兵观望。成功移檄远近，太平、宁国、池州、徽州、广德、无为、和州等四府三州二十四县望风纳款，维扬、常、苏旦夕待变；东南大震，军报阻绝。世祖幸南苑，集六师，议亲征；两江总督郎廷佐佯使人通款，以缓其攻。成功信之，按兵仪凤门外，依山为营，连亘数里；巡抚蒋国柱、崇明总兵梁化凤皆赴援。化凤登高望敌，见敌营不整，樵苏四出，军士浮后湖而嬉；乃率劲骑五百，夜出神策门，先捣白土山，破其一营以作士气。次日，大出师，由仪凤、钟阜二门以三路攻其前，而骑兵绕出山后夹攻；成功令甘辉守营，而自出江上调舟师。诸营见山上麾盖不动，不敢退；又未奉号令，不暇相救：遂大溃，甘辉被执死。化凤复遣兵烧海艘五百余，成功遂以余舰扬帆出海；攻崇明，不下。冬十月，还岛。而煌言军遇我征贵州凯旋兵浮江下，亦战败，走徽、宁山中，出钱塘入海。
　　是役也，梁化凤首功，诏先图其形以进。十七年，擢苏松提督。十八年，裁江安庐凤提督，以化凤为江南全省提督。
　　——右「记」，魏源撰。
　　——以上录自「国朝耆献类征初编」卷二百六十九（「将帅」九）。
　　刘之源
　　刘之源，汉军镶黄旗人。太宗文皇帝天聪九年三月，授参领。崇德五年五月，从上征明锦州。距城东五里，以红衣炮攻克其台；复列炮城北，攻克晾马台，击毙六人，降其卒十三人。是年，镶黄旗汉军都统马光远因疾解任，以之源代之。六年八月，随睿亲王多尔衮围松山，以炮攻克近城四台，斩守备二、都司一、擒副将王希贤、参将崔定国、都司杨重镇等。明兵寻自松山遁高桥迤南王台；之源率前队兵攻克之，多斩馘。七年四月，随郑亲王济尔哈朗围塔山。列炮城西，击毁城垣二十余丈，歼其守城兵众，进克杏山城北一台；复击毁杏山城，城中人惊惧，悉降。叙功，予二等轻车都尉世职。时分设八旗汉军都统，授之源镶黄旗汉军都统。八年十月，随郑亲王攻明中后所，拔其城；斩游击吴良弼，都司王国安等。进征前屯卫，复以炮攻克其城。叙功，晋一等轻车都尉世职。
　　世祖章皇帝顺治元年，大兵定燕京，命之源同都统李国翰剿平畿南余贼。时流贼李自成遁陕西，伪伯陈永福等窃据太原；之源同都统叶臣等攻克其城。又同都统巴哈纳自汾州剿贼；至平阳，斩馘四千余，山西州、县悉就招抚。师还，得优赉。二年，随顺承郡王勒克德浑征流贼；至湖广，同李国翰歼贼应山县。时伪总兵马进忠降而复叛，之源同都统金砺击败之武昌，夺贼艘六十余；复追败余党于湖北。明年，叙功，加一等云骑尉。
　　五年，命为定南将军，率左翼汉军随郑亲王征湖广。六年，进攻湘潭，明总督何腾蛟分兵三队出城拒敌；我军分击，大败之，克其城，生擒腾蛟。乘夜率兵追剿马进忠，平明薄其营，奋力冲击，遂克宝庆，并破南山坡九营；阵斩总兵马有志，胡进玉等，进忠仅以身免。又破贼渠袁宗第营于洪江。驻师沅州，伪总兵王永强来犯；之源败之于便水驿，斩伪副将三人、贼众七百余级。累遇恩诏，晋世职至一等男又一云骑尉。
　　八年，同都统金砺驻防杭州。时伪大学士张肯堂、伪荡湖侯阮进、伪定西侯张名振等拥明鲁王朱以海踞舟山，之源与总督陈锦、总兵田雄会师进剿，由宁波之定关出海；阮进集战舰以拒我师，败之于横水洋，生擒进。复分兵击剿，三战皆捷，遂至舟山之螺头门。肯堂集城中兵六千坚守十余日，我兵用云梯破城，肯堂及伪尚书李向中、吴钟峦、伪侍郎朱永佑等纵火自焚死。名振拥鲁王遁三盘岛，之源遣总兵马进宝等率兵追克之，焚其积聚；复败之于沙埕，收各■〈山奥〉户口八千五百余，悉令归农。因与陈锦、金砺奏设陆兵一千为中营，水兵二千为左、右营、驻守舟山；增设弁备，统以副将。叙功，晋三等子世袭罔替。
　　十六年八月，授镇海大将军，驻防镇江。疏言：『京口要地，百川汇流；所以通江南半壁之财赋，挽运北输。近因「海贼」郑成功狡逞，纠逆党联■〈舟宗〉入江来犯，几至横截运道。臣思贼之所长在水，宜先练习水师，以资防御。夫防海之策有三：出海会哨，勿使入江；上策也。循塘拒敌，勿使登陆；中策也。列阵备兵，勿使近城；斯下矣。顾水师必先儹造船只，今炮火器具、水手舵工百无一备，何以御贼！乞敕总督郎廷佐速为制备』。下兵部速议行之。十七年七月，疏陈三事：『一、沿海民向有双桅沙船，一名「捕鱼」，亦名「立功」。自明时因引倭人入寇，久经饬禁；至今未尽革除。奸民多夤绿汛官，买口私出。因臣申严海禁，始开报船户花名，投营效力。此等船只，造作坚固；其人皆熟于洋面水道。若徒许令投营，不为安插得所，日久必仍贩载禁货出洋；或且为海贼耳。目今令京口水师造船二百，招募水手舵工八千余名，一时正难精当。莫若悉将两项船只，查验堪用者，量给价值，各船户照例给以粮饷；既可省鸠庀制造之费，亦可杜私通海逆之弊。一、汛防向设战船，分散各营。船式低小，猝遇海贼大艘，势难向抵。臣思京口水师既造船只，旌旗舳舻焕然改色，江南亦有沙号各船备用；则此等小船，除狼山、福山、吴淞各口酌留数号以备传递哨探之用，其余不必概行修补，以省无益之费。一、边海汛地紧要，凡炮台、烽墩、桥路宜修葺高广，预备不虞。臣已屡饬沿海州、县，至今玩误不行。请敕督、抚严行申饬』。疏下兵部，并从其言；诏江南督、抚、提、镇实心奉行，无得因循怠玩。是年，缉获「海贼」郑成功所遣伪兵部黄征明，得交结苏松提督马逢知及逢知受贿关通状；奏入，特命刑部侍郎尼满赴江南会同之源审拟。事俱实，逢知伏诛。圣祖仁皇帝康熙元年十二月，招降伪肇敏将军陈文达、伪总兵罗永德等。
　　三年四月，以疾乞休；召还京，仍任都统。四年七月，复乞休；得旨：『刘之源自太宗时委任，勤劳年久；着以原衔加太子太保致仕』。旋以其子副都统刘光代为都统。八年，内大臣鳌拜获罪，拘禁之源与光，并坐党附，革职任，拟立斩、籍没；上命从宽俱免死。之源寻卒。二十年，妻胡氏叩阍，诉之源功可抵罪；诏复原衔，并予三等子爵，以光袭。
　　——右「国史馆本传」。
　　——录自「国朝耆献类征初编」卷二百六十九（「将帅」九）。
　　王国光（子永誉）
　　王国光，汉军正红旗人。先是，为满洲姓完颜氏。父王一屏，初为明千总。太祖高皇帝天命四年征明，取开原城；一屏率所属来归，赐人口、马驼、银币，授佐领。太宗文皇帝天聪八年，予三等轻车都尉世职。
　　国光，初任佐领兼户部理事官。崇德七年，袭父职；擢正红旗汉军副都统兼户部参政。八年，随郑亲王尔济哈朗征明，攻克前屯卫、中后所二城。世祖章皇帝顺治元年，叙功，晋世职二等轻车都尉。是年，改六部参政曰侍郎，国光仍任户部侍郎兼副都统。
　　三年，随定西大将军和洛辉御贼西安，国光率兵击却之；又击败贼党欧文炳等，以云梯拔其寨，获马骡、器械无算。五年，考满，晋一等轻车都尉。是年十月，迁本旗都统。六年，随英亲王阿济格征大同叛镇姜镶，攻克左卫、朔州、汾州、太榖四城。八年正月，叙功，晋三等男。寻遇恩诏，加一等男。四月，河间佐领硕尔对讦告给饷不均等事，户部诸臣降革有差；国光以前任侍郎，降一等轻车都尉。九年，遇恩诏，加一云骑尉。十年正月，上以前此户部诸臣处分过重，令核议宽减，复国光一等男。二月，随定远大将军贝勒屯齐征湖广，击败伪晋王李定国于永州；又败伪秦王孙可望于岔路口，多所斩获。
　　十二年，「海贼」郑成功、张名振等合犯浙江，国光同宁海大将军伊尔德率师往征之；败贼于舟山。
　　十三年二月，授两广总督，踢蟒服、鞍马；并谕奖其才品优长、足胜委任，加太子太保。十五年，大兵三路分剿明桂王朱由榔，征南将军卓卜特由广西柳州、庆远一路进征；国光疏言：『大兵取道柳、庆，恐黔、滇诸贼由西宁来犯；因遣参将张荣、周贵率兵赴梧、浔等处协力堵御』。疏入，报闻。六月，以疾解任，还京。
　　十八年，圣祖仁皇帝御极，授镇海将军，统兵驻防潮州。康熙三年，同平南王尚可喜会师剿碣石叛镇苏利。至海丰，侦贼设伏要路，欲夺我大炮；随分兵击败其众，遂进师镫笼山。苏利乘我军未及成列，率众万余突来搏战；我军左右夹击，贼众溃遁。追薄碣石卫城，四面环攻，拔之；擒斩苏利及伪总兵陈英、伪副将李慧等。余党窜匿各寨，国光督兵由惠来分剿，连破贼寨；伪总兵陈义、郑盛率众扼险拒抗，我兵奋勇掩击。郑盛势穷，自缢死；陈义中创，仅以身免。
　　四年，因病乞休；温旨慰留之。明年，诏率所属还京，仍任本旗都统。八年，以老致仕。九年正月，卒；赐祭葬如「典礼」，諡「襄壮」。
