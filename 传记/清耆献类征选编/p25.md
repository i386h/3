<!-- { "loadSidebar": true } -->
　　秋八月，大将军康亲王抵衢州，军声益振。公启亲王，乘夜发兵。诸将衔枚疾走，直取大溪滩，断贼粮道：马九玉大惊，退走仙霞。先是，我师已由常山破三关据之，降伪守将金应虎。疏报大捷，飞檄宣布天子伐罪吊民之意。亲王遂统大军入闽；濒行，公启曰：『王但严饬诸军勿掳掠子女、玉帛，即长驱入福州，兵不血刃矣』。当是时，马九玉虽溃走，而伪将军程凤、伪总兵官汪文生、周立尚踞广信，祝茂华等屯玉山；雄倡雌和，徽、饶诸郡实繁有徒。公疏请，亟敕江南、江西会师合剿；于是降江西伪官四百余员、贼兵一万四千余人，文生及处州伪总兵官冯公辅全师自归。时江西伪将次第就抚，而伪总兵官马鹏据德兴之白沙关，跳梁怙恶，尚逆颜行；公遣武荣攻白沙，连焚木城六，斩获无算。鹏走德兴，又遣蒋懋勳以偏师蹴之，破贼栅十三，生擒马鹏；数其罪，斩首以徇。程凤病且死，解散贼众十五万，属其妻率伪官三百四十八员、兵三万一千二百余诣军门降；铅山伪总兵官林尔瞻亦率其下伪官百余员、兵二万四千来降。子午口、八仙洞、前村诸路会剿之师，相继报捷。于是，浙东、江西贼悉平。论功，加二十九等，进兵部左侍郎，再加兵部尚书。遂上疏请蠲被兵地方钱粮；其略曰：『金、衢、严、处、温、台诸郡悉已恢复，百万生灵获出汤火。但陷贼三载，家赀尽于拷掠、田庐化为邱墟；未绝残黎，复遭疫疠。臣惟国家讨逆靖乱，总为急救生民。今地方复归版图，凡此鸠形鹄面之孑遗，皆异日办赋输粮之赤子；若不乘此万死一生之际延其残喘，必致将来有土无人。伏祈大沛皇恩，将康熙十五年、十六年一切钱粮概行蠲免；仍照垦荒之法分给牛种，宽以三年之限照例起科，以昭大信于天下』。疏四上，得请。因奏请牵复衢、处、温、台诸郡考成，降黜有司；请恤殉节诸臣、阵亡将士。是时陆寇以次削平，而海寇乘间出没闽、浙濒海诸郡，窥伺内地；伪总督朱天贵设五镇相犄角，以挠我师。公遣别将击贼于象山庙岭湖，斩获五百级。贼犯温州，又大破之，詹天枢斩伪副将麦仁以降；前后招降文武伪官六千二百余员、伪兵一十六万五千五百余人。
　　公之在军中也，诸将爱之如父兄、敬之如神明。光明洞达，推赤心置人腹；信赏必罚，皎如青天白日：是以将士感奋用命，所向有功。戏下偏裨积功至大将者，李荣、陈世凯、吴英、王廷梅、鲍虎、李华、薛受益、陈梦阳、李承恩、詹六奇、刘诏、武荣、蒋懋勳等，多至数十人。逮今二十年，述公逸事，往往感激流涕：则公至诚动物之效，有不可掩者也。
　　十八年三月，上疏乞骸骨；不允。七月，以地震求言；公疏陈四书，首请给还难民子女。其略曰：『臣惟灾异示警，必民间有至痛、至惨之事，哀号莫诉；而后天心为之感动，地道因之不宁。今日第一疾苦，无如被掳难民一事。浙东自遭闽变，温、台、处诸府偪近闽疆，罹祸尤剧。其时祖宏勳内叛，提督赛白理统兵至温，旋即退回，以致地方沦陷，非百姓之罪也。又宁海将军固山贝子傅喇塔自台进剿，贼皆败遁回温，所在人民各安故土，不肯从贼；朝廷用兵救民水火，正救此等水火之民耳，不意各旗营将恢复地方之后，男女尽为俘掳；父失其子、夫失其妇，老幼啼号，不可胜计。地方虽复，有土无民；臣不禁抚膺流涕。此等情形，实足上干天和，致生灾沴。夫户口者，朝廷之户口；人民者，皇上之人民。岂可抢掠归旗，没为奴婢』云云。
　　是时耿精忠既降，而「海寇」方踞台湾、澎湖。公疏请操练战船，又疏请福建水师会剿海洋诸寇。孝顺洋大捷，阵斩二千余级，伪将军刘天福、伪都督苏亮率伪官百六十员来降；乃疏请改复枫岭营浙、闽分辖旧制。
　　二十年秋八月，奉诏班师，归杭州。公以康熙十三年五月至衢州，至是九年；鼓励三军，大小一百四十余战，屹然为东南长城。贼不败跬步踰钱塘、窥吴会者，以公决计扼衢之力也。
　　十月，召为兵部尚书。初，公之出也，年始踰五十；至是还朝，须发尽白，天子为之动容，公乡士大夫莫不相顾叹息。迁吏部尚书。以病，上疏乞骸骨；上命御医视疾，赐尚方药物，存问不绝。居顷之，再疏乞休；不允。公之再入也，正色立朝，始终一节；中朝倚以为重。寻进文华殿大学士，兼吏部尚书。明年，得旨致仕。又明年春，上南巡；公迎驾于德州，慰劳甚至，赐食物、法酒。
　　家居七年，以康熙三十三年冬十一月属疾，薨于里第。讣闻，天子震悼，下部议恤典；遣官致祭，赐諡「文襄」。
　　公刚正沈毅，风采高峻、器量闳远，望之如洪河、乔岳；而行己事上，一本至诚。在言路，为真御史；在台端，为真中丞。及开制府、镇岩疆，以身任天下之重，不动声色，使东南数千里危而复安；非大勇、大智、大忠，其孰能与于此！古称社稷臣，公之谓已。
　　公生以天启壬戌八月十八日、卒以康熙甲戌十一月初二日，年七十有三。元配胡，累赠一品夫人；继配张，累封一品夫人。子男子四人：钟麟，潮州府知府，升按察司副使；攀麟，候选行人司司副；容麟，岁贡生；宜麟，候选通判。子女子二人，适王尔梅、冯云勷。孙十五人：寿澄、寿淳、寿泓、寿溥、寿滋、寿浵、寿沪、寿湜、寿潢、寿沅、寿湘、寿演、寿潮、寿淞、寿泂。曾孙二人：本笃、本厚。
　　以康熙三十六年（丁丑）秋九月初五日，大葬于东原之赐阡。不佞忝公姻娅，又与公同朝最久；故桓碑之文，不可以不敏辞。铭曰：帝受景命临万方，觚竹日下皆来享；地大人众牙蘖萌，始自六诏及闽疆。仙霞屹屹为越鄣，烽火昼举连钱塘，妇子襁负思走藏。公剑及寝屦窒皇，介马而驰越涛江；身扼太末当贼冲，旌旗猎猎车彭彭。申严军令声雷硠，壮士愤怒思疆场，宝刀夜鸣马腾骧。蛾贼十万纷披猖，如火燎原水决防；登坛誓师肃戎行，竞挽强弓射天狼。短兵相接战裹创，身当矢石踞胡床。太白昼见寒有芒，鼓声动地士气张。贼败而走走且僵，遂夺三关临海东；狡童肉袒何仓黄，偏师贾勇驰豫章。短狐绥绥恩跳踉，斩其渠凶宥胁从。天狗灭迹消欃枪，功成九载缺斧斨；九罭之鱼鳟与鲂，公归衮衣兼绣裳。越人心悲何时忘，还朝谒帝鬓已霜。天之喉舌惟汝臧，遂进纶扉坐庙堂；角巾东第还故乡，功在社稷铭太常。神骑箕尾归天阊，东园■〈示心〉器赐黄肠。天禄辟邪郁相望，公神耿耿在帝旁；太乙灵旗俨飞扬，公骑麒麟下大荒。
　　——右「神道碑铭」，王士祯撰。
　　李文襄公之芳，号邺园；武定州人。顺治丁亥进士，铨注金华府推官。
　　莅职五年，擢刑部主事，晋郎中；时六部裁启心郎，总理十四司覆奏事。戊戌，遴监察御史。己亥，巡按山西。再浃季，康熙初，巡两浙盐。之芳莅台凡十年有奇，封事如慎重票拟、甄别督抚、严核郡守，其要者也。
　　庚戌八月内升，支四品俸；仍掌河南道事。壬子，超擢左副都御史。疏陈文法太密，等于束湿；缉盗无术，累及失主：吏治、民生胥病。识者韪之。冬，擢吏部侍郎。
　　癸丑夏，命以兵部侍郎总督浙江军务。莅职裁二月而滇变作；甲寅春，请亟增额兵资剿御。匝月闽告变，亟檄诸路将卒分守要害，遣副将王廷梅、薛受益力堵仙霞关；又请调江南满、汉官兵驻界，且发江西重兵守铅山、玉山以壮声援。因会疏恳给官兵行粮，获允。是时，贼锐卒聚湖清口；五月，偕平南将军赖塔帅满兵千、绿旗兵二千暨募健勇五百，亟由杭趋衢。七月，贼兵数万攻衢；之芳进击于阬西，飞炮声震地，流丸如雨。左右请少避；之芳曰：『今日之事，兵胜吾生、兵败吾死』！将卒乃前奋击，贼始却。是时，温、处、金、严隶邑胥煽乱，之芳招降伪将韩斌、王得功，擒贼首汪盘、缪国英，郡邑少戢。乙卯夏，议直捣仙霞关为摧坚制胜之策，议政议令条上进取机宜。之芳言：『进取之路，不在金、处而在三衢。今逆劲卒悉萃于此；此贼一破，则诸贼心皆骇乱迸散。虽伪将马九玉、朱怀德等抗拒阿西大溪滩，而江山、常山间有间道可袭；我军进击，使贼首尾受敌，河西孤垒奚能独完！故谓击之便』。时和硕康亲王师驻金华，力请莅衢。八月，合师克大溪滩，复江山县。马九玉蕲别取道夺仙霞关，而诸营业受之芳檄，亟据关口夹击；贼将金应虎势蹙迎降，王师始获入闽。闽平而山榖多余孽，复请江南、江西协剿。浃岁，浙以东暨徽、饶、广信诸郡胥获底定。晋秩兵部尚书，加正一品。之芳复疏言：『金、衢、严、温、处五郡被贼蹂躏，非亟予蠲豁，则旧逋既缺、新逋复积；虽日黜一宜奚益！请豁十六年以前额赋』！获允。作糜赈饥民，册书一百二十二万有奇；而陷贼来归者，胥力区画之，流移浸复。之芳以文臣躬擐甲胄，大小一百四十战有奇，招降文武伪官六千二百有奇、贼兵一十六万五千五百有奇。叙录，裁加三级。久之，追论温州擒斩逆贼暨大溪滩、曹平关破贼功，乃授拖沙喇哈番，袭一次。
　　壬戌秋，还驻杭。冬，召为兵部尚书。甲子，晋吏部。时议胥停捐例注职；之芳曰：『其若大信何』！议遂定。丙寅秋，命以吏部尚书入为文华殿大学士，办机务。丁卯春，致政归。
　　甲戌冬十一月二日，疾卒；年七十有三。諡『文襄」。
　　论曰：国朝阁臣获諡「文襄」者，由洪南安后，至之芳而再见。其视杨、桂、高诸公勳猷烂着，且当度越之矣。
　　——右「传」，储大文撰。
　　总兵马进宝驻金华，性骄纵；部兵抑买民物，官吏缄口莫敢问。公绳以法，民乃得安。后进宝以不轨，伏诛（「年谱」）。
　　是年（康熙十二年）冬，吴三桂据云南反。明年春，饬所属严海备，疏请增设督、提二标及诸镇、协营兵。嗣耿精忠亦据福州反；三月报至，公与将军图喇会议，令副都统吴申、提督石调声统满汉兵一千，副将王廷梅统督标兵一千赴衢州扼仙霞、常山两路；调金、严、绍、嘉、湖五营兵二千三百赴衢协防。其温、处及沿海诸要害，饬诸将集重兵为备。疏请敕江南满、汉兵集界上资声援，调江西重兵守铅山、玉山以堵贼；并请速发大兵，克期援剿。上命都统赉塔为平南将军，统兵至；副都统喇哈达领江宁兵赴杭，代图喇。公因请给官兵行粮、马匹，设援剿三营，申严军令；散家财，募士五百以益兵（「二林居集」）。
