<!-- { "loadSidebar": true } -->
　　十八年，正色以追叙恢复阳平关功，加衔左都督。时康亲王杰书征福建，逆藩耿精忠降；而「海贼」郑锦犹踞金门、厦门，陷海澄。正色自以闽人素悉海上情形，陈水陆战守机宜；言『闽地负山枕海，贼踪出没无常。今宜择官兵习于陆路者分布要害，使贼不得登岸；精于水战者率战舰自万安镇诸处顺流攻击，直抵金门，塞海澄以断其归路。贼自厦门来援者，则从金门掩击。更请敕文武诸臣蠲除沿海边地杂派差役，使民安居乐业，不致穷而投贼。又设法招抚，善为安置，则投诚日多、贼党日散』。疏入，诏曰：『万正色剿寇洞庭，着有劳绩。今岳州、长沙诸处悉经恢复，无烦水师；且万正色闽人，稔知水性。兹剿灭海寇之际，从优加太子少保，调为福建水师总兵，率所部官兵克期速赴闽中。至日，即以所条奏事宜与大将军康亲王等会议酌行』。是年，擢水师提督。时议调船荷兰国进取厦门，正色疏言：『荷兰船迟速莫必，转盼二、三月间南风一作，即难前进。今新旧鸟船俱集，臣与抚臣吴兴祚决计进讨；臣率水师直攻海坛，兴祚率陆兵为声援』。上是之。十九年正月，正色进征海坛，分前锋为六队，亲统巨舰继之，又以轻舟绕出其左右并力夹攻，以炮击沈战舰，溺水死者三千余人；遂取海坛。伪将军朱天贵等遁南日、湄州诸澳，正色追蹑至平海澳，天贵闻风遁崇武；正色自平海南下，贼迎战。正色率兵掩击，大败之，斩伪总兵吴丙、伪副将林勳等。会将军拉哈达、总督姚启圣、巡抚吴兴祚、提督杨捷等并力夹攻，遂取厦门；天贵来降，郑锦窜台湾。三月，正色疏言：『海岛澄清，实借风潮利顺。相传莆田县林愿之女自宋时肇显灵异，明永乐中建庙龙江，封为天妃，列在「祀典」。迩者臣率舟师渡海，虔申祷告。方征崇武时，贼恃南风扬帆直偪；忽风从西发，我师欢呼奋进，遂以败贼。是固国家之福，亦由明神默佑。乞赐敕封，以隆昭报』。疏下部议：如永乐七年封天妃故事，遣礼部官祭告。四月，正色疏请分兵镇守滨海要地；上命兵部侍郎温岱前往会议。寻诏铜山、厦门诸处，量设总兵以下等官，留水师二万人分镇之。初，海坛既克，有旨下部议叙。温岱至福州，总督姚启圣与言：海坛之役，正色先遣人与朱天贵密约投诚，乃进兵取彼空地，无攻击殪贼之事。及温岱还京，兵部奏「正色冒功，不应议叙」；上曰：『万正色志靖海氛，不俟荷兰国船，领水师先行出洋驱逐海逆，克奏肤功；遵前旨议叙』。于是，部议予骑都尉世职。二十年六月，改福建陆路提督。二十五年，调云南提督。
　　二十六年十月，鹤庆总兵王珍劾正色纵幕客、家人借军政造册名，索各营将弁银数千两；正色亦劾珍侵挪捐造甲胄银二千余两，诏正色与珍驰驿至京质问。云南总督范承勳复劾正色婪取财贿、侵蚀兵粮诸款；上遣侍郎多奇傅拉塔往云南察取众证。下部定谳：王珍侵挪事辨释，别以诬良为盗，拟徒收赎；正色纳贿侵蚀事鞫实，论绞。得旨：『万正色久历行阵，劳绩甚多；从宽免死。着革去提督，仍留世职』。
　　三十年四月，卒。子吉祥，袭职。
　　——右「国史馆本传」。
　　--录自「国朝耆献类征初编」卷二百七十四（「将帅」十四）。
　　施琅
　　施琅，福建晋江人；初为明总兵郑芝龙部下左冲锋。世祖章皇帝顺治三年十一月，大军定福建，琅随郑芝龙投诚；遂随大军征广东，剿平顺德、东莞、三水、新宁等县。郑芝龙归京师，其子成功窜踞海岛，屡诱琅助以剽掠，琅不从；其父大宣、弟显及子一、侄一，皆为成功戕害。
　　十三年，琅随定远大将军世子济度击败郑成功贼众于福州，授同安副将；寻迁总兵官，仍驻同安。圣祖仁皇帝康熙元年，擢水师提督。时郑成功已死，其子锦纠众窥伺海澄；二年八月，琅遣守备汪明等剿击贼船于海门，斩贼将林维，获其船及器械。十月，靖南王耿继茂、总督李率泰等攻克厦门，贼众乘船遁；琅率所募荷兰国夹板船邀击之，毙贼千余，乘胜克浯屿、金门二岛。叙功，加右都督。三年，加授靖海将军。七年，琅密陈『郑逆负嵎海上，虽戢翼敛迹、未敢突犯，而沿海不宁；朝廷两次招抚，尚梗顽如故。若恣其生聚，是养痈也；宜急剿之』！疏上，召至京，面询方略；琅言『贼兵不满数万、战船不过数百，郑锦智勇俱无，各伪镇亦皆碌碌。若先取澎湖以扼其吭，贼势立绌；倘复负固，则重师泊台湾港口，而别以奇兵分袭南路打狗港及北路文港、海翁堀，贼分则力薄、合则势蹙，台湾计日可平』。事下部议，以「风涛莫测，难以制胜」寝其奏。于是裁水师提督；授琅内大臣，隶镶黄旗汉军。
　　二十年七月，内阁学士李光地奏：『郑锦已死，子克塽幼，部下争权；征之必克』。因荐琅素习海上情形；上遂授琅福建水师提督，加太子太保，谕之曰：『海寇一日不靖，则民生一日不宁。尔当相机进取，以副委任』！琅至军，疏言『贼船久泊澎湖，悉力固守；冬春之际，飓风时发，我舟骤难过洋。臣现在练习水师；又遣间谍通臣旧时部曲，使为内应。一俟风便，可获全胜』。二十一年四月，给事中孙蕙疏言：『征台湾宜缓』。七月，彗星见，诏臣工指陈时务；户部尚书梁清标谓『天下太平，凡事不宜开端，当以安静为主』。上因命暂停进剿台湾。九月，琅疏言：『臣于水师营中，已简精兵二万余、战船三百，足破灭海寇。请令督、抚趣办粮饷给臣军，而独任臣以讨贼；无拘时日，但遇风利，即可进兵』。诏如所请行。琅旋复请调陆路官兵随征；并从之。时郑克塽虽仍其祖父伪爵称延平王，凡事皆决之伪武平侯刘国轩、伪忠诚伯冯锡范；共恃海道险阻，致书总督姚启圣，言『克塽愿称臣入贡，不薙发登岸，如琉球、高丽例』。启圣以奏，上不许，趣琅进师。二十二年六月，琅由铜山攻克花屿、猫屿、草屿，乘南风进泊八罩。国轩据澎湖，凡缘岸可登处筑短墙、置腰铳，环二十余里为壁垒。琅遣署游击蓝理以鸟船进攻，贼船乘潮四合，琅乘楼船冲突贼阵，流矢伤目，以帕渍血，督战益力；总兵吴英继之，斩贼将及贼兵三千余人，克虎井、桶盘二屿。旋以百船分别东西，遣总兵陈蟒、魏明、董义、康玉率兵东指鸡笼屿四角山、西指牛心湾，以分贼势；琅自督五十六船分八队，以八十船继后，扬帆直捣。贼悉众来拒，我师联络齐进，总兵林贤、朱天贵突入贼阵，八队踊跃奋呼、东西两路夹攻，波涛腾沸；自辰至申，焚贼船百余、毙贼将及兵卒万余人，遂取澎湖。国轩乘小船遁归台湾，与克塽及冯锡范等皆震慴无措；乃遣使乞降。琅为奏请，上许之。八月，琅统兵自澎湖入鹿耳门，至台湾；克塽率其属薙发迎于水次，缴伪延平王金印，台湾平。上谕吏、兵二部曰：『向来海寇窜踞台湾，出没岛屿、窜伺内地，扰害生民；虽屡经剿、抚，余孽犹存，沿海地方烽烟时警。迩者滇、黔底定，逆贼削平；惟海外一隅，尚梗王化。爽以进剿方略咨询，廷议咸谓海洋险远、风涛莫测，驰驱制胜，难计万全。朕念海氛不靖，则沿海兵民弗获休息；特简施琅为福建水师提督，前往相度机宜，整兵进征。施琅忠勇性存、韬钤夙裕，兼能洞悉海外形势，力任克期可奏荡平；遂训练水师、整顿战舰，扬帆冒险直抵澎湖。鏖战立功，大败贼众；克取要地，立奏肤功。余众溃遁台湾，慑服兵威，乞降请命；已经纳土登岸，听侯安插。自明朝以来，逋诛贼寇，始克殄除；濒海远疆，自兹宁谧。此皆施琅矢心报国，大展壮猷，筹画周详、布置允当，建兹伟伐；宜霈殊恩。施琅着加授靖海将军，封为靖海侯，世袭罔替；以示酬庸』。遣侍卫豑御用袍及诸服物赐之。琅疏言：『臣蒙特简，征剿海贼；受命之初，窃意藉此可雪父弟子侄仇恨。迨审量贼中情形，要当服其心；又不敢因私仇而致多伤生命。幸仗圣主威德，克成厥功。且大海风涛，尤赖各镇臣吴英、林贤等及协营将弁同心鏖战；臣又何敢贪为己力！兹荷恩加授靖海将军，为荣已极。乃锡封侯爵，世袭罔替；则不惟分所难当，深恐武夫福薄，弗克庇及子孙。前此在内大臣之列，蒙赐戴翎；自离阙下，梦想时萦。伏乞皇上收回靖海侯世袭之成命，仍恩赐戴翎，俾有生之年虽远在万里，犹如侍从班行，日觐天颜，臣颜足矣』。疏上，谕勿辞，余下部议。部臣言：『在外将军、提镇，无议准给翎之例』。上特旨赐戴孔雀翎，遣侍郎苏拜往福建与督、抚及琅议善后计。
