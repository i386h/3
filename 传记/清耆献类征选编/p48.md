<!-- { "loadSidebar": true } -->
　　二十一年正月，擢两广总督。兴祚履任，疏言：『粤民受逆藩数十年之害，利在锱铢；如盐埠一项，额课一十四万有奇。此盖千百商民凑合资本行运，逆藩以盐为利薮，强占盐田、场埠，盐课无出，商民并累：此粤民受困之一端也。广属渡税三百八十余处，逆藩兵卒罗踞津口，重加税钱，又不许增船分载；往往人多载重，渡民被溺：此又粤民受困之一端也。粤货至境，旧有落地税名。逆藩创立税总店，铜、锡、铁、木之属已纳税者，重加税敛；下至鸡豚、蔬果，一概截抽：此又粤民受困之一端也。渔课旧额，通省五千四百余两；藩役委官重敛，苛征税银钜万：此又粤民受困之一端也。至市舶一项，原与民无害；奸徒沈上达乘禁海之日、番舶不至，勾结亡命私造大船，出洋为市。令廷议许番舶自来在香山澳与商民陆地贸易，内地之民既不出洋，仍与海禁无害；然照旧抽税，以资国用。伏读恩诏有云：「逆贼盘踞地方，横征税课；该督、抚查明，悉行除免」。粤东一省，如盐埠、渡税、总店、渔课四项，或应豁免，宜听部议施行』。奉旨：悉行除免。二十二年，又疏请分驻广东两镇官兵：左镇统陆兵一千、水兵二千，驻劄广州，分防要汛；右镇统陆兵三千，驻劄韶州，居中调度，分防连、阳、英、清各要汛』。事下兵部。又疏奏：『旧例广西南、太、思三府俱食廉盐，郁林等府俱食高盐；折运良便。后因盐田尽迁，改销梧引。今高、廉二府盐田既复，请仍旧例改食高盐；路近价贱，有便于民』。部议：如所请行。又奏请广州沿海地亩招民耕种；上谕曰：『前因「海寇」未靖，故令迁界。今若令民耕种、采捕，甚有益于沿海之民。浙、闽等省，亦宜有之。尔部遣大臣一员前往展界，宜限期详阅确议，毋误来春耕作之期』。二十五年，疏论『潮州水师官兵，向裁归潮镇水师统辖。今开洋贸易，恐宵小潜踪；应以澄海协达濠营水汛官兵改归南澳水师镇统辖。其南澳与碣石海汛相近，令互相联络，以密稽防』。部议允行。初，两粤钱法不行，兴祚疏请拨铜设鑪鼓铸；二十八年六月，给事中钱晋锡、御史王君诏疏劾兴祚鼓铸浮冒。部议降三级调用；奉特旨：『吴兴祚效力行间，悉知军务；着以副都统用』。
　　三十一年十二月，奉命以副都统镇大同右卫。三十四年六月，兵部疏劾右卫将军希福等不收八旗拨送马匹以致虚糜钱粮，议希福革职、吴兴祚降三级调用；从之。时上亲征噶尔丹，兴祚奉旨于沙克所坐台。
　　三十六年，奉旨复原官。明年二月，以病卒。孙吴奕会，袭职骑都尉又一云骑尉世职。
　　——右「国史馆本传」。
　　康熙三十七年二月十八日，留村吴公卒于潼城。其幼子秉权寓书于父友秦松龄曰：『先大夫以王事驰驱，殒躯塞外。秉权生也晚，不能详知先大夫生平政绩；惟先生交最久，知先大夫之深者惟先生，敢以不朽为托』。余读之潸然流涕，念与公相知三十余年，固不敢以不文辞。然志传之文，当请于当世钜公名贤，非余所任。谨排次其历官、行事以为公状，庶他日论定者有考焉。
　　公讳兴祚，字伯成，号留村。其先浙江绍兴府山阴人，会祖某、祖某始占籍辽东清河卫。考执忠，入国朝为正红旗人；官至湖广布政司参政。三世皆以公，赠如公官。妣孟氏，赠一品夫人；实生公。
　　公少颖异，于经、史诸书广记博览，悉通其义蕴。年十八，以贡生授江西萍乡县知县。未几，金声桓叛，郡县被贼者有司皆得罪，而萍乡以守御有备独全。故公始被吏议，卒还职；补山西大宁县知县。在大宁六年，抚按交章荐，迁山东沂州知州。会白莲教党啸聚为患，公开诚谕以祸福，立解散。越二年，以驿递诖误，降补江南无锡县知县。县当南北孔道，苦供亿；前官亏帑金八万五千有奇，公抵任而官之罢而不得归者三人、役之在狱者三十余人。公慨然力为补苴请豁，官得归、役皆出狱，佥曰「吴公生我」！无锡田亩久不清丈，移甲换乙，飞诡隐匿之弊百出，讼日繁；公为就号丈田、因田绘图，旁书四至、疆界井然，散给田主，民以不争。县四百十四图，其中最称烦苦者六；轮役者或至破家。公以县入官田千余亩，令粮里公买为役费，官为雇募充役，六图之害遂除。康熙八、九年间，水旱荐臻，民饥；公立分赈法。每乡设粥厂，每厂设司赈二人，以乡之耆老为之；凡家有余粟者各以其力助，公亲周历稽其勤惰。如是数月，全活者数千人。苏州驻防兵回旗，民惧扰；公请令箭于都统，单骑往来弹压，兵有取民只鸡者立笞之，以是兵过而民不知。无何，耿逆告变，禁旅络绎南下；一切军需犒赉，公先期储偫，不以累百姓。一日，蓉湖水溢官塘，没数十丈；而大兵适至，马不得行。公于塘之两旁，每数丈树竹为标，马行标中如坦途；又标悬一镫，以备宵济。其能仓卒应变如此。待士最有恩，而课之甚严。其屡试所识拔，多名士。待搢绅有礼，而以私干者不稍徇。催科不用鞭扑，而民输将恐后。其听断，或一日决数十事。发言盈庭，纷纠盘错；觽解玦决，片语辄了。宿猾老吏，皆敛手咋舌。
　　康熙十五年冬，天子以闽海初定，思得文武兼济之臣以绥辑之，特擢公为福建按察使。公在无锡凡十有三年，一迁行人、再丁内外艰、又以失察洋匪罢职，俱以百姓呼吁、督抚保留，得不去。而洋匪之狱，邑中士民数千人奔控阙下；上知公才可大用，以县令超数阶而为宪长。朱统錩者，自云前明宗室，居西山罗汉洞，招纳亡叛；督、抚忧之。公至，以剿抚自任；推布诚信，招降其伪将冯珩等，生絷统右于山寨，焚其巢、抚其余众。
　　十七年五月，擢右佥都御史，巡抚福建。是时「海贼」郑锦势猖獗，以台湾为窟穴而踞厦门为门户，分遣伪帅刘国轩等窥伺漳、兴、泉三郡。公始受事，而漳、泉属县相继陷，泉州被围；公亲督兵从兴化陆路进，令总兵林贤等率水师由闽安镇出海，同趋泉州。八月，公至仙游县，贼众数千屯踞白鸽岭；公分兵为三路，自当其中，与贼战；自辰至酉，贼不退；左，右两路兵突出夹击，贼大溃；复追败之于岭头湾，复永春县。越三日，再复德化县；而大将军康亲王所遣都统、提督官兵亦至，泉州围遂解。贼虽解围去，而巨舰数百出没赤澳、黄崎诸处；公所遣总兵林贤等从定海出击，复大捷。公谓欲剿绝「海寇」，必藉水师；乃疏请募水师曰：『海逆蹂躏漳、泉，赖皇上天威，驱剿逃遁，已出泉州于汤火；但贼复踞同安、长泰一带，偪犯漳南。虽见在调兵征讨，但我师由陆进发，跋涉疲劳；逆贼乘潮飘忽，片帆千里，劳逸势悬，自漳侵泉、复犯他郡。是官兵有终岁之驱驰，沿海无一朝之宁谧。臣展转思维，非厚集惯战水师、多备船只，断不能捣其巢穴、绝其根株。臣前捐募水兵，委授劄总兵林贤等统率出海，初欲分贼兵势以解泉围；而一战生擒伪镇、焚获巨舰、俘斩无数，此水师破贼之明效也。但兵力微薄，未易轻取厦门。臣前疏请募兵二万，部议以督臣所增经制兵充额；夫督臣所请，原为陆汛而设，非有乘风破浪之用。方此财力匮乏之时，臣非不为国家节省计，而专以增兵请；盖臣所以增目前之小需者，正欲省源源之大费。逆贼一日不除，则用兵一日不息；用兵一日不息，则月费动计十数万，统计一年不下百余万。倘蒙皇上准募二万惯战水兵，动费不过二、三十万；捣平贼穴、廓清海甸，大兵即可班师，百余万之饷可省』。奏入，上从之。十月，公自泉提师赴漳，以贼兵屯聚观音山、弯腰树也；自是与贼垒隔水对。旋克复江东桥、通漳，泉路。公见贼势已蹙，遂率轻骑由漳浦、云霄、诏安直抵分水关广东潮州府界，尽迁界外居民于内地；复偕总督姚公亲历要隘，安营防守，而贼之粮道绝矣。十八年正月，公自漳还会城，简精锐；公营伍严操演、利器械，焦心劳思，夜以继日。训机既具，俟水师提督万公至而付之。十九年正月，疏请乘机进剿曰：『顷接兵部咨文，钦奉上谕：经议政王、贝勒大臣会议，谓剿贼事关重大，应俟荷兰船只到闽，然后进剿；令臣等详商妥确具题。臣恭绎之下，仰见睿谟周密，虑出万全。臣等虽志在灭寇，安敢轻举妄动！但荷兰船只春季夏初必不能到，今修理大小战船俱已完工、江南炮手亦先后到闽；臣复亲到定海审察情形，自提臣而下各营将弁及官兵二万八千有余、乡勇澳民三千余人，莫不鼓舞踊跃，求早杀贼立功。臣见人心奋励如此，固知贼亡不终日矣。提臣因与臣熟筹：今将士可用，制胜有具；必待荷兰船到，早亦在五、六月间，坐俟半年，虚糜粮饷。又时过二月，风汛转南；我师反在下风，难以取胜。目今郑逆悉调贼兵厚集海坛，距我驻师之地相去咫尺。若至三、四月贼得顺风，必肆出侵犯；设我将船抽回内港以避其锋，则人情渐馁、贼势益张，沿边各汛更滋扰害。莫若乘风势之便利、将卒之勇锐，先攻海坛；一得海坛，则贼之门户已隳、贼气已沮，进取金门、厦门，可不劳余力。犹恐贼全力驻海坛，未易克举；必须水陆夹攻，以分贼势。今拟提臣万正色率水师攻海坛；臣统标兵疾赴同安，会同督臣姚启圣、提臣杨捷调度陆兵，配驾八桨船由海仓、松屿、浔尾、石浔分路取厦门。倘仰仗天威，一举而灭数十年之逋寇：此臣与诸臣之愿也』。疏既上，公统帅行至福清，总督姚公请公暂驻福清海岸为水师声援。公留驻旬日，鼓励将士；旋自定海扬帆直抵海坛大战，贼不能支，遂克海坛，再克湄洲、平海诸澳。贼聚船三百余只，坚踞崇武澳；公亲营海岸，断贼汲道，相拒三日，复夺崇武，乘胜夺泉州港。公与宁海将军喇公会师，直趋同安港口。贼固守■〈氵丙〉洲、浔尾炮城，以保咽喉；公遣人入寨宣谕伪将以城降，遂克■〈氵丙〉洲、浔尾。随分兵径渡厦门，我师奋勇先登，贼溃；遂克厦门，再取金门。公以解泉州围功，晋兵部尚书；以恢复厦门功，授拜他喇布勒哈番、又一拖沙喇哈番。盖上知公深，而公之功亦伟矣。公自平厦门后，请安插投诚人、请留澳民防海、请蠲荒田粮租、请减关课；凡所以绥边境、安民生为善后之策者，最周且至。二十年进取台湾，部议留公在省督理军饷；公虽不在行间，而克敌致胜皆公所练水师也。
