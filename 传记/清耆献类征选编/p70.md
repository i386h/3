<!-- { "loadSidebar": true } -->
　　先是，璸奏请入觐，上允之。十二月，调璸福建巡抚；谕廷臣曰：『朕昨召陈璸入见，细察其举动、言语，实系清官。以海滨务农之人，非世家大族、又无门生故旧，而天下之人莫不知「清」；非有实行，岂能如此！而其才尚能办事，国家得此等人，实为祥瑞。允宜从优表异，以鼓励清操』。五十五年四月，疏言：『臣赴任时至建阳县，有考亭书院，为先贤朱子晚年卜居故址；城外朱子祠，曾奉御赐扁额、对联悬挂前堂，而祠宇湫隘、用木板为墙壁，宜易以砖石，与书院并改造轩爽。谨同督臣满保捐费，委员鸠工』。又疏言：『朱子生于尤溪县郭外南溪之地，向亦建有专祠；请赐扁额』！疏并报可，赐「文山毓哲」扁额于南溪祠。七月，疏言：『防海贼之法，与防山贼不同；山贼之啸聚有所，而海贼之出没靡常也。台湾、厦门之防海贼，又与沿海各边不同；沿海边贼之患在突犯内境，而台湾海贼之患在剽掠海中也。夫啸聚有所，则在我或攻之以出其不意、或困之以待其自毙、或招之以诱其出降，而山贼可平。其在海中，不必连■〈舟宗〉结队，攻之无可攻；以劫掠为生，三五游行，遇见孤艇一口鲸吞，又有数日之粮，困之不能困；非二、三十年前海贼有头目、有旗帜、有巢穴可比，招之无可招。自厦门出港、自台汛鹿耳门出港，同为商船；迨至洋中，而某商船忽被劫矣，劫商船者即其同出港之商船。某船有某客、有某货物并若干银钱，港内探听既真；本船引线有人，一至洋中，直如取诸其怀之易。故于台、厦防海贼，必定会哨之期、申护送之令、取连环之保。今提标水师有五营、澎湖水师有二营、台协水师有三营，各设有经制哨船；莫若三处各立本船旗帜，大书「某营哨船」字样于其上，每月会哨一次，彼此交旗为验。如由西路而去者，提标水哨至澎湖交旗、澎湖水哨至台协交旗，俱送台湾镇验准；由东路而来者，台协水哨至澎湖交旗、澎湖水哨至厦门交旗，俱送提督验准。某月若无哨旗交验，即察取派定某营官职名；某月海洋报有失事，即察取巡哨官职名：则会哨之法行矣。由厦门至澎湖，有七更水程；由澎湖至台湾，有四更水程：载在「舆志」。以五十里为一更，不过五百里之程余；故风信顺利，即二、三日可到。今商船不宜零星放行，无论自厦去者、自台来者，候风信顺利，齐放二、三十船出港；台、厦两汛各拨哨船三、四护送至澎湖交代，各取「某日护送某商船、至某汛出港、至某汛出无疏虞」甘结带回原汛，按月汇送督、抚衙门。如无印信甘结，即以官船职名申报：则护送之法行矣。商船二、三十同出港时，把口官逐一点明各船货物、搭客及器械填单，取各船连环保结。若洋中遇贼，必首尾相救；如不救，即以通同行劫究论：则连环保之法行矣。臣因商船被劫几无虚日，不胜惭惶，俯竭愚虑』。疏下部议；以「防海已有定例，璸所奏繁琐难行」议覆。上是璸所奏，下九卿再议；俱如所请行。是年冬，总督满保入觐，璸暂兼摄闽浙总督。奏请以闽省收捐榖石应交巡抚公费银一万五千两拨充公饷，部议如所请；上曰：『前督、抚等奏以公费银两充拨兵饷，朕皆未允；间有谕令买榖预备散赈者。因系伊等应用之银，非正项钱粮；若准其充饷，恐日后竟同正项，不肖之人又于此外侵蚀索取矣』。下大学士会同九卿再议，令璸遇本省应用之处拨给。寻璸又以巡抚任一年支取司库余平项下银六千五百余两为赏兵给役公用列奏；谕以『前旨甚明，非动用正项钱粮例应奏销者，毋琐屑具题』。五十六年二月，疏荐惠安知县田广运、永春知县陈璘、漳浦知县汪绅文、南平和县李丕煜、清流知县林甲、泰宁知县范廷谔、南靖知县靳树畹、平和知县郭廷彩、长汀知县张文炜、大田知县曹建标、福安知县严德泳、武平知县寿运焻等十二员催科能寓抚字，不用重戥、不加火耗，无那移亏空；起解钱粮，岁内全完。恳恩破格奖励』！上日：『此奏甚善。征收钱粮惟少加火耗，百姓易于输纳，钱粮断不至欠缺也。田广运等俱下部议叙』。五十七年正月，疏言：『前臣以广东雷州府东洋塘堤岸每为海潮泛溢、侵损民田，奏请修筑；部行两广总督杨琳勘估，需费五千三百余两。窃思东洋塘界连海康、遂溪二县，堤岸辽阔，工程浩大；非五千三百余金可修筑坚完。臣生长斯地，深知海潮之患。仰请圣恩，允以见贮司库之臣衙门公费银一万五千余两内动支五千两，解交粤省督臣转发添买木料、砖石，则费多工固，堤岸可得久远。臣与桑梓小民，均沐圣恩浩荡于无既矣』。得旨：『如所请』。
　　八月，以病剧，乞回籍调理；上慰留之。十月，卒于官；年六十有三。遗疏言：『闽省捐榖项下应交臣衙门公费及余平银二项，除支用外，见存司库银一万三千四百余两；应令接印抚臣委员解京充西师之费，以尽臣未尽之心』。得旨：『陈璸将伊应得银一万三千余两奏请充为兵费，内一万两可存藩库以充兵饷，其余三千零即赏给陈璸之子』。又谕大学士等曰：『陈璸居官甚优，操守极清。朕亦见有清官；然如伊者，朕实未见。即从古清官，亦未必有如伊者。前在台湾道任内所应得银三万两，俱于修理炮台等公事动用；署总督印务应得银两，亦未分毫入己。来京陛见时，曾奏称「贪取一钱，即与百千万金无异。人所以贪取者，皆因艰于用度。臣初任知县，便不至穷苦；即一钱不取，衣食亦能充足」等语。今观其居官，实能践所奏之言，诚清廉中之卓绝者。似此不加表扬赐恤，何以示劝！着追授礼部尚书，凡祭葬、立碑、与諡，皆照尚书例；并廕一子入监读书：以示朕优礼清廉大臣之意』。寻赐諡「清端」。广东巡抚杨宗仁以璸长子居隆、次子居诚并举人候选，请廕孙陈子温；部议从之。世宗宪皇帝雍正八年，入祀贤良祠。今上乾隆六年十月，恩赐其孙陈子良举人。十三年七月，以原廕之陈子温未仕而故，允部议补廕璸之孙陈子恭，授刑部员外郎；寻迁郎中，出任知府。
　　——右「国史馆本传」。
　　陈璸，字文焕；广东海康人。康熙甲戌进士，授福建古田令；以才能，调台湾，有惠政。擢刑部主事，历兵部郎中、督学四川。未满任，即调台厦道。盖闽抚张伯行廉其贤，破格请之；圣祖特从所请也。道臣兼理学校，璸至则以兴化易俗为先：鼎新学宫、建朱子专祠于学之右，示诸生以正学；海澨蒸然向化。性清介简静，私居常御布素，食无兼味；所属惮之，墨吏皆为敛戢。
　　居五年，超擢湖南巡抚。寻改福建，益励清节。为治举大纲，不尚烦苛。璸始为张伯行所知，其后遂与齐名，称天下清官。其抚闽，与伯行相后先。伯行清慎；璸更简易，案无留牍，闽人尤安之。
　　居三年，卒于官；赠礼部尚书，赐祭葬，諡「清端」。
　　初，雷郡之东有洋田万顷，堤岸水闸为海潮冲激，日就圯坏；璸常忧之。及官巡抚，疏请修筑；海、遂二邑皆蒙其利。
　　——右「国史贤良小传」。
　　公讳璸，姓陈氏；字文焕，一字眉川；海康人。世族单寒，祖、父皆潜德弗耀。公始以进士起家，历官都察院右佥都御史，巡抚湖南、福建；追授礼部尚书，赐諡「清端」，诏入贤良祠。
　　公少贫，茹苦力学。年十九，补郡学生。丁内、外艰，毁家庀丧葬；生计日索，饘粥时不继。然试辄冠军，以故从学者众。得束修羊，稍赢辄分赡亲故；虽日不举火，勿恤也。回翔诸生间久，始以年例贡成均。又四年，登贤书；明年甲戌，成进士。初，雷阳创立义馆，当事延公掌其教；多所成就。释褐归，诸生复邀公讲学其中。里居五年，足迹未尝及公门；于人世苞苴，无丝粟染。每谓贪不在多，得一、二非分钱，便如千百万。后尝举此入对，实未仕时律身如此。
　　谒选，得福之古田令。古田穴山而居，丁田淆错，赋役轻重敧，民逋逃转徙；黠悍者，或啸聚山林。奸吏蘖牙其间，狙诈喜事，挟持短长；莅斯土者，率坐累去。公襥被之官，即条具八事，请于大吏行之；而赋平役均，民以苏息。报最，调台湾；复陈便宜十二事，以兴学广教为首务。时台邑归化，骁悍不训；公任事五年，而民知礼让。已入为刑曹郎，转兵曹；分校礼闱，称得士。寻奉命视四川学政，以崇德厉学为文章根本。校课之余，留心民瘼，作「金川六要论」上之行省。未及代，调巡台、厦。台故旧治，即请革官庄、除酷吏、恤番民。鼎新学宫，而建紫阳祠于侧，示人以格致、诚正之学；海外如邹、鲁。时抚闽者为仪封张公，相倚如左右手；闽人至今乐道之。前后在台八年，遂巡抚湖南；以监司膺节钺，盖旷典也。明年，移节福建。三载报绩，称治行第一（事具史传）。卒，年六十有三。雷郡东有洋田万顷，为海康、遂溪错壤；堤岸一十七处，海潮冲啮几尽，潮水漫溢田庐，民失业。公尝告诸当事，倡议捐修，无应者；及为闽抚，乃奏请兴筑焉。
　　公自筮仕古田至为巡抚二十二年，孑身于外，未尝延致幕客；父子旷隔数千里，不能具舟车通往来；傔从一、二人，官厨惟进瓜蔬：皆人情所万不堪者。而公恬然处之，终其身；非卓有定力者，能然欤？圣祖尝目为「苦行老僧」；又谓『从古清官，未有如璸者』。亮哉，圣主之知人也。公居家孝友，在族党间徇恂谨子弟率，又似绝无奇特者：其盛德君子也夫！
　　——右「家传」，顾镇撰。
　　陈璸，字文焕，号眉川；海康人。幼颖异好学，为人清介简重。
　　康熙癸酉登贤书；甲戌，成进士。己卯，授福建古田县知县；殚心抚字，一主一仆相随。凡弊政陋规，概行革除；而钱粮案件，皆只身经理。未满三年，调台湾令；禁革水丁旧例，渡海贫民感之。内迁部曹。己丑会试分校，称得人；遂授四川学政。矢公矢慎，凡生童试卷，皆手自披阅。不二年，调福建台厦道；以闽抚张伯行荐也。台虽居海外而皇风遐畅，文教日兴；璸因鼎新学宫，建宋儒朱子祠于学之右，示台以格致、诚正之学。凡所甄拔，蔚有文采。恭刊圣祖仁皇帝训饬士子文、勤宣圣谕，海外烝烝向化矣。居五年，命巡抚湖南。五十四年陛见，圣祖目以「苦行老僧」，称为「国家祥瑞」，宠锡御制诗章及书籍、貂裘等物。命巡抚福建，闽人闻而踊跃。璸抚闽三年，一切章奏、政务，从无假手于人。其自奉淡薄，官厨惟进瓜菜；清风苦节，祖前弥励。整纲饬纪，吏畏民怀，颂声溢于道路。
