<!-- { "loadSidebar": true } -->
　　七月，调两广总督。九月，兼管粤海关。五十一年正月，京察，得旨：『富勒浑宣力封疆，克称厥职；交部议叙』。部议加一级，抵前降一级。二月，奏『南海县江浦司巡检员缺，所辖地方较广；内有九江一处可通外洋，奸匪易于出没。请添设主簿一员，定为在外选调之缺。其雷州府司狱事简，应请裁汰；而以三江司巡检改归部选，以符定例』。议行。寻奏广东藩库正杂钱粮收支银数及应拨、应留各款数目；谕曰：『此皆刻板文书，竟难凭信。富勒浑前在闽浙总督任内，曾经具奏浙省各属仓库亏缺、分限弥补；迄今逾限尚未补完，已派钦差大臣前往彻底查办。富勒浑前在闽浙时所办何事，实属咎无可辞！应俟结案时另行办理外，该督此时尚复何颜奏广东之仓库无亏！即着传旨严行申饬。广东各属尚未闻有亏缺，该督若不于此时及早实力清查、俾归实贮，仅循例以一奏塞责，将来或派人员查出，则该督之获罪更重，朕不能屡为之曲贷也』。三月，奏『粤省仓榖多有亏缺，自清查弥补以来，通省所缺不及十分之一；见勒限弥补，汇总题报』。谕曰：『浙省见有亏空，已差人往查。汝在彼所司何事？则此奏亦不可信矣。着与孙士毅严办为是。朕实不愿屡兴大狱，若外省气习不改，激朕不得不办，则朕亦非不能办之主也。慎之』！是月，粤海关监督穆腾额来京陛见，上询以富勒浑操守；奏言：『未敢深信』。旋命军机大臣询问，穆腾额以「富勒浑家人招摇生事」对；降旨密令抚臣孙士毅据实查奏。四月，孙士毅奏：『富勒浑家人殷士俊捐纳府经职衔，招摇舞弊；并搜截积存银一万六千余两、金六百六十余两。又据殷士俊供：诓骗陈通炤花银六百圆；又与商人张敬立结交往来，得受过花银二百圆』。谕曰：『富勒浑久任督、抚，乃不能约束家人，以致在外招摇滋事；且富勒浑到任甫经数月，何至家人积有金银如此之多！是必其从前在福建任内即有招摇婪索之事；富勒浑身非木石，岂得诿为不知！若该督、抚等簠簋不饬，及至败露，不过一、二长随认罪，即可将就了事，更何以饬吏治而儆官邪！况殷士俊以微贱长随，公然捐纳职员，竟系跟随富勒浑以后事；伊主岂毫无闻见，任其捐职，不一过问耶？此事系孙士毅查出具奏，若仅令原参审办，恐无以服中外之心；见已派尚书舒常前赴广东会同孙士毅秉公查审。至富勒浑不能约束家人，自难保无染指；岂可复留总督之任！富勒浑着解任候质，并命江苏织造四德、臬司长麟将殷士俊原籍常熟家产严密查奏』。嗣奏：『查出该犯见存并借出银二万两、田六百三十余亩、房屋三所，并起出殷士俊之子殷孝基捐监部照一张』。谕曰：『殷士俊以微贱长随，拥赀数万；且父子朦混捐纳，滥膺顶带。其一切赀财，俱系跟随富勒浑为长随后所得；若富勒浑果无知情故纵、听其乞恩浸润之事，则其伎俩止如部中书办诈骗招摇，地方官吏见其久而不灵，断不肯多给银钱，岂能积赀累万！盖若各部书役遇有案件，往往设计骗撞，所得无多；亦断不能颠倒是非，作奸骫法。计其家私积千百者，容或有之；断无积累巨万之事。且朕日理万几，在朕前使令之总管太监、奏事太监辈如伊等欲婪索银钱，必须积压外省文报奏摺，或于朕前揣探意旨，假作威福，方能婪得厚赀；今之总管、奏事太监等不过藉每月钱粮养家糊口，其家赀之至多者或不过千金，从无与中外官吏结交、招摇之事。朕为天下主，尚不肯宽假近侍任拥厚赀。乃殷士俊不过跟随总督之长随，积赀竟如许之多，必系平日属员中有托其营求升调，富勒浑曲意听从；或勒索不遂，富勒浑即不假辞色。该犯有所恃而不恐，始敢恣意勒索；而属员中因其夤缘有效、触忤蒙愆，相率送给银钱。是以数年来拥赀巨万，父子俱捐纳顶带官职。且该犯于富勒浑在藩司任始行跟随，及为工部尚书，伊即辞去；至四十四年富勒浑复为湖广总督，伊又跟随前往。反覆狡狯，昧尽天良，富勒浑何所取而受其愚弄，一心委任耶！核其情节，较之从前安宁家人李忠更属可恶。若谓富勒浑于该犯如此婪索，竟同木偶毫无闻知，夫谁信之！此即童稚尚不可欺，安能逃朕之洞鉴乎！即此一节，富勒浑之罪已不可逭。富勒浑着革职。若此时孙士毅已另行审出别项情节，即发交阿桂等办理。孙士毅接奉此旨，即派委妥干道、府大员将富勒浑解赴浙江，交与阿桂等秉公质讯审办。至富勒浑到粤未久，殷士俊所得银钱必系在闽、浙地方勒索者居多；着阿桂等就近彻底查究。再，昨广东左翼镇总兵施国麟来京陛见，朕面加询问，复令军机大臣详讯，据称「富勒浑纵容家人，及家人李姓狂妄滋事」等语，并将原讯奏片一并发交阿桂等阅看，归案质审。并另旨令舒常毋庸前赴广东，即赴浙江会同阿桂等审办』。寻孙士毅讯出：『富勒浑自闽赴粤时殷士俊得过署泉州通判郑一桂金叶五十两，李世荣勒索粤省沿途州县花银一千七八百圆、浙江州县银一千三百余两；此外，殷士俊另有人薓四两、李世荣交埠商沈釆山生息银一千两。又，富勒浑派令各口岸书役缴银一万九千六百余两，系殷、李二犯陆续交收署内。至四月钦奉严查之谕，始将此项归公，交监督衙门贮库；有富勒浑朱标印札可证』。谕曰：『今春舒常回，亦于途次召对，询以各省督、抚声名：舒常即称「富勒浑操守平常」，朕犹疑信兼半。及穆腾额来行在陛见，朕经面讯富勒浑居官办事若何？伊止言「见在总督中操守可信者，惟李世杰、萨载而已；至于富勒浑之操守，未敢深信」。因令军机大臣详加细间，方将伊家人长随在外居住、招摇生事情节说出，而于如何受赃舞弊之处亦无指实；始密谕孙士毅据实查奏。即今春孙士毅来京陛见时，亦从未奏及富勒浑声名操守平常也。嗣据孙士毅遵旨查奏富勒浑实有纵容家人殷士俊等在外招摇滋事之处，朕犹以富勒浑不过身同木偶，失于约束不严，未必有知情染指之事；俟讯明定案后，将富勒浑予以薄惩，将来尚欲令其戴罪自赎，更换福康安陕甘之任，亦不疑其有贪婪侵隐款迹也。今据孙士毅节次查奏，则富勒浑与殷士俊等关通贪婪，赃迹累累；其操守果不可问矣。前已降旨将富勒浑革职，令孙士毅讯问确实，解往浙省交阿桂等归案审办。乃富勒浑心疑舒常、孙士毅等有心倾陷，传旨讯问时疑怒交作，其忿戾之气形于辞色；且于事已发觉，将勒派各口岸银一万九千余两交监督衙门解京，以掩饰其先侵后吐之迹。富勒浑受朕深恩，种种情节，殊出情理之外！此皆由富勒浑辜恩昧良，天夺其魄；是以颠倒错乱，自速其罪至于此极！朕亦不能为之曲贷也』。嗣阿桂等鞫实奏入，富勒浑依拟应斩，监候秋后处决；殷士俊、李世荣即处绞。十月，谕曰：『向来督、抚大臣中营私骫法婪索者，惟王亶望奇贪殃民，是以即行正法。其余因其曾为大臣，只赐令自尽，不忍肆诸市朝；而其中情罪可原、本可不至予勾者，亦必先期降旨免其绑赴市曹，不令与众囚为伍。此朕明罚敕法中，仍寓养耻之道也。富勒浑于督、抚中资格较深、历练亦久，以为将胜任陕甘总督者尚无出其右；及孙士毅节次查奏，事已败露，富勒浑身为大臣，理应安分待罪，听候质讯。乃敢咆哮剖辩，并云「我若得罪，合省官员无一得免者」；此何言耶！是富勒浑之罪由自取，自不顾颜面；朕尚为存其颜面乎！然究念其非卖官鬻爵，贪黩不法；且历任封疆，宣力有年，尚知奋勉；而当金川用兵时，督办粮运亦有微劳。是以从宽免其勾决，仍牢固监禁，令其待罪囹圄，愧悔思过。嗣后各省督、抚务宜整躬洁己，严肃驭下，以前事为戒；设有不知儆惧，仍蹈覆辙，一经败露，必执法重惩，毋谓宽典可以幸邀、朕恩可以长恃也』！
　　五十二年正月，谕曰：『原任总督富勒浑获咎甚重，是以将伊严加治罪；念其年近老迈、且出力多年，着加恩释放，使之在家闭门思过』。五十三年四月，因闽浙总督任内失察总兵柴大纪贪劣营私各款，复奉旨拏交刑部；旋经审明徇庇属实，拟绞监候。十二月，谕曰：『富勒浑前在闽浙总督任内失察台湾吏治废弛及柴大纪骫法营私各款，是以拏交刑部治罪；昨朝审勾到时，念台湾远隔重洋，且富勒浑曾经饬查、未据该道等禀报，其未经参办尚有可原，业经从宽免勾。富勒浑着加恩释放，令其家居闭门思过，自知感愧』。五十四年二月，署闽浙总督福康安奏：『罗源营贼匪突入营房，抢去小炮二尊及鸟枪、腰刀等件』；谕曰：『总由富勒浑从前在彼因循废弛，漫无查察所致。前已加恩释放，今观营伍玩误至此，皆彼玩忽所致；若仍任其在家安居，何以示儆！富勒浑着发往伊犁效力赎罪；自备资斧，即于明日起程前往，不准给予驿马，以为贻误封疆者戒』。五十五年十一月，奉旨加恩释回。六十年九月，发往热河。寻谕曰：『富勒浑在闽浙总督任内收受相沿陋规，其咎虽重，念其年老，着加恩释回』。
　　十月，来京；十一月，卒。子内阁侍读查隆额，五十一年因富勒浑案拏交刑部；寻发往乌鲁木齐。五十五年，回京；洊任兵部员外郎，卒。
　　——右「国史馆本传」。
　　——录自「国朝耆献类征初编」卷一百八十四（「疆臣」三十六）。
　　杨魁
　　杨魁，汉军正黄旗人。曾祖廷耀，山东巡抚；祖馝，仕至四川巡抚，缘事降光禄寺少卿。
　　魁由监生捐通判，于乾隆十九年借补昭文县知县；调江宁县知县。二十四年，迁江宁府管粮同知。三十年，擢镇江府知府；寻调扬州府知府。三十三年七月，调常州府。先是，两淮盐政尤拔世奏两淮预行提引、商人交息，前任盐政营私侵蚀等弊，命江苏巡抚彰宝严讯；并以高恒、普福久任盐务，肆行染指，其高恒任内办事之顾蓼怀分别查究。彰宝等奏：讯顾蓼怀代购货物银两，自交高恒收。寻解京，军机大臣覆讯；蓼怀供：『经手银十五万两，俱系代商办物；知府杨魁等承审勒供，缴高恒收』。谕曰：『承审各官固不容其代为掩饰，亦岂容其妄生事端！杨魁等必欲授意勒供，致实事反成虚捏；是诚何心！杨魁等着解任质讯』。九月，军机大臣奏：『高恒令顾蓼怀向各商陆续支银制物，非高恒尽行侵用，亦非商人托办；顾蓼怀妄供，已并案问拟。杨魁讯无偪勒，但不细诘，殊属粗忽；应交部察议』。上以杨魁等承审此案既无刑偪情形，不论其小过，免议。寻迁松太道。三十六年，迁安徽按察使。三十七年，擢布政使。四十年，调江西布政使。
