<!-- { "loadSidebar": true } -->
　　四十六年三月，圣祖仁皇帝南巡至苏州，谕从臣曰：『朕访知张伯行居官甚清，最不易得』。又谕曰：『张伯行为人笃实，即置之行间，亦非退缩者』。遂擢福建巡抚。十二月，疏请蠲免台湾、凤山、诸罗三县旱荒田地额赋；又以闽省米价日昂，请发帑银五万两委官往湖广、江西、广东买米平粜。四十七年五月，疏言：『福建人才众多，前奉恩诏：乙酉科乡试于旧额七十四名外，增十名。今戊子科乡试在迩，士子咸冀长荷皇仁，以暂增者为定额』。疏并下部议，从之。四十八年十二月，请调四川学道陈璸为台湾道；得旨如所请。是月，伯行调任江苏巡抚。四十九年二月，疏言：『去岁淮安、扬、徐三府属十四州县卫，夏秋连遇水淹，蒙恩发帑赈济；延至今春，仍多乏食穷民。请加赈至麦熟』。得旨俞允。时布政使宜思恭为总督噶礼劾罢，陈鹏年以苏州知府署布政使，请循前任督、抚、司、道公议，分扣阖属官俸役食，抵补司库亏空三十四万余两；伯行以闻。越十日，又疏言：『前因署布政使陈鹏年察出帑项空悬，为数甚多；而俸工抵补，又非臣所敢自专。节次商之督臣噶礼，总期库帑有着，即可不烦圣心。因以会稿送督臣画题；守候七日，传谕令役先回，会稿随后来。臣以为已无别议，不敢迟缓；翌日，拜发前疏。兹督臣委官齎回前稿，未曾画题，谓尚需斟酌；则臣前疏已发』。疏入，上令原审宜思恭之尚书张鹏翮等察审；谕廷臣曰：『览张伯行此疏，与噶礼不和可知。为人臣者当以国事为重，协心办理；因不和而致公事两相矛盾，可乎？朕综理几务垂五十年，凡事无不经历，未尝令一人得逞其私。此疏但批「知道了」置之』。寻伯行以衰病乞罢；得旨：『张伯行操守廉洁，立志不移；朕所深悉。江苏重地，正资料理，不得以衰病辞』。十月，张鹏翮还奏：『亏空银两，前任巡抚于准与宜思恭应赔十六万；其余，以俸工抵补』。上谕廷臣曰：『江南亏空钱粮，两次命张鹏翮察审；朕意地方虽有不肖之官，未必侵蚀至数十万两。前朕南巡时，凡沿途所有悉出内帑，未尝丝毫取诸官民；督、抚等不遵朕旨，肆意那用，以致亏空。朕若不言，内外诸臣谁敢言者！彼时任事之人，今离任者已多；若责之新任官赔补，朕心实有不忍』。又谕曰：『朕之巡幸，原以为民；即用帑百万，亦所当然。着将朕谕旨全行钞录，令督、抚察明南巡时所用数目大略具奏』。五十年五月，谕户部曰：『张伯行奏：江苏等府、州、县无着钱粮十万八千两有奇。此项钱粮，朕知之甚悉，系地方官因公动用，未敢申明之项。若着落后任官赔补，必致科派，扰害百姓。其原议俸工扣抵之数，着全行豁免』。十月，疏言：『江南辛卯乡闱榜发后，议论纷纷。九月二十四日，有数百人抬拥财神入学宫，谓因科场不公。臣未敢隐匿』。时正考官左必蕃亦疏言：『出闱后，舆论喧传吴泌、程光奎二名平日不通文理』。上命张鹏翮会同督、抚察审。五十一年正月，伯行请罢会审；疏言：『乡试前，风闻总督通同监临提调揽卖举人；迨后取中不公，正考官左必蕃疏中有「或发督臣严审」语。又风闻总督欲索银五十万两，保全无事。及扬州会审，既得副考官赵晋与程光奎交通关节实情，旋得安徽布政使马逸姿书役家人为吴泌行贿供证，督臣震怒，辄令夹胫钳口。尚书张鹏翮因其子张懋诚见任安徽怀宁知县，恐遭陷害；亦瞻顾掣肘。总缘督臣权势赫奕，莫敢撄其锋。臣不敢顾念身家，虽言出祸随，亦所不惜。况逢圣明在上，督臣虽甚残险，未必能加害无辜；亦何惮而不言。仰祈敕令解任，一并发审；俾舞弊之人失所凭藉，承审之官亦无瞻顾，庶真情得出矣』。伯行既上疏，遂移牒噶礼暂停会审。噶礼亦疏劾伯行：『前冬泊船上海，阻臣出洋；恨臣不从，迁怒船埠张元隆，陷以通贼，牵连监毙：罪一。上海知县许士贞诬良为盗，伯行因与同窗好友，始终袒护；淹禁无辜，久不省释：罪二。臣严饬所属力行保甲，稽察匪类；伯行与陈鹏年扬言臣查富户，竟寝不行：罪三。苏松道臧大受所属被盗七，案皆捏称大受因公出境，徇私作弊：罪四。苏松粮船迟误，奉旨明白回奏；伯行饰词欺诳：罪五。刑部行提戴名世案内作「南山集」序之进士方苞，系伯行好友；竟不差一官、一役提拏。且「南山集」版，方苞收藏苏州书肆，印行三千余部；伯行并不追问：罪六。命盗案件，苏、松最繁。伯行专以卖书、著书为事，性多猜忌，心更糊涂；混行翻驳，不能清理；滥收词状，拖累株连：罪七』。上命俱解任，下张鹏翮及总漕赫寿察审。寻奏：『赵晋与吴泌、程光奎贿通关节，拟罪如律。葛礼劾伯行不能清理案件是实，余皆督、抚衔会题咨旧事。方苞由伯行遣员料理「南山集」刻版，系在江宁起出。噶礼苛刻，应降一级留任。伯行劾噶礼揽卖举人，索银五十万两事全虚；应革职赎徒』。上切责张鹏翮、赫寿掩饬和解，命尚书穆和伦、张廷枢再往严审。九月，覆奏噶礼无罪；『伯行畏缩不出洋，反诬陷船埠张元隆通盗，又诬奏督臣；应革职』。九卿等议如所议；上曰：『张伯行居官清正，天下之人无不尽知；但才不如守。噶礼虽才具有余，而性喜生事，未闻有清正之名。朕于满、汉诸臣，毫无异视，一以公正处之。噶礼屡次具摺参张伯行，朕以张伯行操守为天下清官第一，断不可参；手批不准。此所议是非颠倒，着九卿、詹事、科道会同矢公据实再议』。翌日，召九卿等入；谕曰：『张伯行居官清廉，其家亦殷实，人所共知。噶礼操守，朕不能信；若无张伯行，则江南地方必受其睃削一半矣。此互参一案，初次遣官往审，为噶礼所制，不能审出；及再遣往审，与前无异。尔等能体朕保全清官之意，使为正人者无所疑惧，则海宇长享升平之福矣』。遂命革噶礼职，伯行复原任。十二月，疏言：『东南漕运，定例冬兑冬开。正月以内过淮，实藉回空船依期到次受兑，方可督押开帮。自前任总漕桑额题请展限二月以内过淮，虽冬兑冬开之例原未更易，而淮限一宽，官民率皆缓视，因循自误。且民间粮米冬月收获已毕，催输便易；稍有迟延，米多粜卖，输纳无措，不得不受敲扑。又运河之水，沿塘田亩赖以灌溉；必俟重运过完，方敢开放。今各省粮船有迟至五、六月始过淮者，抵通不克如期，回空势不能早。请自五十二年为始，江南重运仍照原限，勒令正月内过淮；并请敕仓场督臣于所给回空限单内，刊入定限时日，令沿河州县注明入境、出境之期，至淮申缴漕臣察验。到淮之后，漕臣另给抵次限单，亦令沿河州县注明入境、出境日期，各船抵次不得出十一月，申缴臣衙门察验。若回空如期到次而不能督催开兑及在淮以南迁延者，议处巡抚及县、卫各官；其在淮以北至通州重运及回空迟延违限者，责成总漕、仓场劾处沿途各官。凡运丁违例多带货物者，依定例惩治：自不致迟误矣』。疏下部议，以事关漕运，应令总漕及两江总督会同定议；上特准照伯行所请行。五十二年正月，疏荐福建布政使李发甲、台湾道陈璸、前任国子监祭酒余正健堪任江苏布政使；疏至，已有旨擢用湖北按察使牟钦元，下部知之。五十三年三月，疏言：『洋面商船、渔船与盗船同行，难于识别。请令商、渔各船各刻「某省某州县第几号船户」，各给腰牌刻年月、姓名、籍贯；巡哨军船亦如之：庶便稽察』。疏下部议行。五月，疏劾布政使牟钦元藏匿通洋匪棍张令涛，请旨革职着追。张令涛者，噶礼所奏伯行拖毙之船埠张元隆，即其弟也。时部檄搜缉海贼郑尽心余党，崇明镇弁穷诘一船人照不符，得张元隆为之关通领照状，以报伯行。又上海县民顾协一赴诉张令涛占踞房屋，谓其旧为噶礼幕客，今匿牟钦元署中；有水寨数处，窝藏海贼。伯行捕治张令涛，因奏劾牟钦元。得旨：『革牟钦元职，下总督赫寿察审』。赫寿奏：『顾协一所控张令涛与海贼合伙，无证据；牟钦元署中，亦无张令涛』。上复命张鹏翮及副都御史阿锡鼐至江南审理。鹏翮等奏：『张元隆、张令涛皆良民，伯行捏造无影之事，诳称海中有贼；请革职审理』。上责鹏翮等不能尽心审明原委，令再详审；并命伯行明白回奏。五十四年四月，伯行疏言：『臣为绥靖海洋起见，急欲杜渐防微。张元隆虽报身故，而金多党众，造船出洋，人人可以冒名、处处皆能领照；久经审供题明在案。至张令涛一犯，原据顾协一首告；若通洋不实，顾协一例应坐诬。乃牟钦元庇匿张令涛，致悬案莫结。且张令涛之在藩幕，系其子张二所供；纵非通洋，亦系豪恶。臣为地方大吏，焉能置之不究！今惟静候审讯』。五月，鹏翮等请旨革职解任审理；从之。七月，奏『顾协一、张令涛已就控争屋产事定谳，牟钦元应复职。伯行因前在上海坐漏船、怀恨船埠，诬陷良民，诳奏海贼甚多，挟诈欺公，妄生异议；应斩』。法司议如所拟，上命免罪来京。十一月，命南书房行走。十二月，署仓场侍郎。五十五年闰三月，同仓场侍郎荆山、副都御史阿锡鼐等奉诏监视顺天、永平二府属赈济。五十六年八月，充顺天乡试正考官。五十九年十二月，授户部右侍郎，管钱法仍兼管仓场。六十年二月，充会试副考官。十月，乞假省母。十二月，来京；命陈奏武陟县决口情形堵筑事宜，下所司知之。
　　世宗宪皇帝雍正元年九月，擢礼部尚书，赐「礼乐名臣」扁额。二年四月，命赴阙里祭崇圣祠；复乞假省母。越一月，还京。先是，由户部迁礼部，命仍管捐纳军需事。至是，诏陕西运粮至巴里坤悉作正项报销，停止户部与陕西捐例；谕嘉伯行与尚书田从典两年以来办理清正，下部议叙，各加二级。
　　三年二月，卒于官；年七十有五。遗疏入，得旨：『张伯行效力年久，持躬孤介；简任秩宗，恪勤供职。忽闻病逝，朕心深为轸恻！着加太子太保；于恤典外加祭一次，以示优恤旧臣至意』。遣大臣侍卫奠茶、酒，又命部寺汉堂官、科道等官于谕祭日齐集，出殡日往送；赐諡曰「清恪」。
　　子师载，以雍正元年伯行任户部侍郎，恩旨视一品例廕员外郎；官至河道总督。
　　——右「国史馆本传」。
　　——录自「国朝耆献类征初编」卷六十一（「卿贰」二十一）。
　　范时崇
　　范时崇，汉军镶黄旗人；大学士文程孙、福建总督承谟子也。
