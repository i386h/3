<!-- { "loadSidebar": true } -->
　　嘉庆元年，敬以富阳县知县饷贵州平苗军。五月丁巳，次益阳，有大星殒于西南，声隆隆然。癸亥，次武陵，一骑自西南来，白衣冠；闻嘉勇贝子薨。庚午，次桃源，同饷军者裘乌程世麟曰：『吾属在浙，贝子方平林爽文凯旋，自三衢方舟下严陵江。舟设重楼，陈百戏，中流鼓吹竞作；从官舟衔，舳舻并两岸疾下。顷之，有譁于从官舟者，乃一巴图鲁与都司饮，争酒佐。贝子出坐亲鞫之，色甚和；贝子曰：「汝二人何功」？叩颡曰：「花翎，通诸罗道赐；比旋役，各进一官」。贝子曰：「今天子神圣，军以功返；汝二人不知谨，亏朝廷体邪！然重惩汝，非优功盛恉也」。目左右曰：「花翎不称，去之」！二人叩颡下，卒不问所坐何事』。方绍兴应逵曰：『吾闻文武事贝子，贝子必优以官；顷有府经历三年至同知、试用知县五年至分守道者』。钟慈谿德溥曰：『吾乡人尝事贝子，官亦分守道矣。往岁贝子舆夫与守备争，殴之伤额；乡人杖舆夫四十。贝子曰：「若忘富贵所自邪？何躏我也」！乡人惧，数月不敢见』。语有闲，敬告之曰：『吾闻之张皋文、张皋文闻之副都御史方葆岩先生维甸；先生曰：「贝子援诸罗时，壮勇公海兰察前行；行约百里，贝子督师夜继进。大雨，天黑如覆盘；遇土山，驻军山顶。贝子中坐，随军官围贝子坐；外亲军、外正军，皆围坐。贼游兵近山，践泥泞过，火炬千万；贼自炬中上窥，山黝黑无所见，疑有军，发铳炮击之。贝子令曰：「无出声，无动」！久之，贼过尽；雨霁，天益明。壮勇公已入诸罗城，捷使至军，始起行，无一伤；视铳炮子历落入山腹也」。先生又曰：「贝子征卫藏，有隘道几一里，贼屯军守隘北甚严；大军屯隘南三十里许。贝子调军伏隘东西，而以前军分五军攻隘，迭退迭进；战一日，盖数十胜负。贝子在大军中，前军军报沓至，不动。及二更，前军大败，退不止；贼遂前军出隘南。忽铳炮声大震，火炬尽爇，照耀如白画；东西伏军皆起，贼惊退，相蹂躏。我军蹙之入隘，贝子急上马，万骑齐足，顷刻至隘口；前军伏军已过隘，闻贝子至，勇气百倍。大军乘势合攻，遂夷贼屯，追奔五十里而后止」』。
　　——右「纪言」，恽敬撰。
　　福文襄王康安荷父庇廕，威行海内；上亦推心待之，毫无掣肘。台湾之役，福戚宗室恒瑞以逗遛失机，上命入京质讯。福以戚故，故缓其行；乃于战阵时首列瑞功，以希免罪。上谕福云：『使恒瑞果将材，何以汝未至时并未睹其专战？而一旦勇健若此，岂以戚畹而袒庇乎？朕深为汝惜也』！福文襄承命之下，战栗失色，花翎动摇竟日。
　　本朝罕有异姓封王者。国初，孔有德、尚可喜、耿仲明以泛海来归，封孔为定南王、耿为靖南王、尚为平南王；吴三桂以请兵功，封平西王；扬古利以世臣故，追赠武勳王；孙可望来归，封义王；黄芳度以殉节，赠忠武王：然皆不世其爵。惟福康安以征苗薨于军，特赠嘉勇郡王；其子德麟见袭贝勒，盖旷典也。
　　——右「录」，宗室昭槤撰。
　　——以上录自「国朝耆献类征初编」卷三十四（「宰辅」三十四）。
　　常青
　　常青，佟佳氏；满洲正蓝旗人，江西巡抚安图子。乾隆六年，由宁良郡王府亲军，充三等护卫。十年，迁头等护卫。十四年，擢长史。十八年，授德州城守尉。二十一年，授镶红旗蒙古副都统；调盛京熊岳副都统。二十四年，调西安副都统。二十六年，调察哈尔副都统；以审办护军朋楚克劄布毙妻案迟延未结，部议降二级留任。三十一年，调归化城副都统。三十四年正月，将隐匿盗马贼犯之骁骑校三济题补佐领，部议降二级调用；得旨：『改为革职留任』。寻以失察库银被窃，部议革任；谕宽免，仍注册。十二月，授正蓝旗满洲副都统。三十年，调察哈尔都统。三十九年，误拏王启云为山东逆犯王伦党，奉旨严饬。四十七年，授杭州将军。
　　四十九年，调福州将军。五十一年六月，署闽浙总督。七月，奏：『查究泉州府知府郑一桂供：前督臣富勒浑调任两广过泉，曾备金叶交富勒浑家人殷士俊馈送』。谕曰：『郑一桂馈送富勒浑金叶，时富勒浑已离闽浙总督之任，乃犹如此逢迎馈送，则在任时必有通同交结、纳贿营私，不止郑一桂一人馈送之事；不可不彻底查办，以成信谳。此时常青见署总督，当以雅德为戒；属员有无似此馈送款迹，即据实严查覆奏，毋得少涉瞻徇，致有不实不尽』。闰七月，奏查出富勒浑家人李世荣需索站规；谕钦差大学士公阿桂归案办理。八月，奏：『诸罗县捐贡杨光勳与弟监生杨功宽因争家产启衅，纠党立会，欲图械斗泄忿；经知县董启埏会营访拏，复率众持械，夺回就获匪犯张烈。见据台湾道永福拏获首犯杨光勳等并余犯五十三名，饬臬司李永祺前往会办』。谕曰：『台地远隔重洋，非内地可比。此等匪犯，尤属不可轻纵；必须按名拏获，速正刑诛。勿使蔓延疏脱，方为妥善』。十月，实授闽浙总督。十二月，奏：『龙溪、南靖二县界之狮头山有匪徒陈荐纠党潜匿，不时出山抢劫。经漳州镇、道督兵役搜捕，尽获之；解省严究置法』。得旨褒嘉。
　　是月，彰化县匪徒林爽文滋事。常青奏：『据署淡防厅程峻等禀报彰化城陷，知县俞峻死之。臣飞咨水师提臣黄仕简领兵由鹿耳门进；派副将丁雄朝等带兵听海坛镇总兵郝壮猷调遣，由闽安出口，至淡水进；都司马元勳领陆路提标兵，赴鹿仔港堵御。臣往驻泉州，会陆路提臣任承恩居中调度，委金门总兵罗英笈赴厦门弹压』。谕曰：『台湾地隔重洋，民刁俗悍，屡次滋事。今有彰化县贼匪林爽文等纠众骚扰，杀害官长、攻陷城池，尤为罪大恶极；不可不痛加歼戮，以示惩创。贼匪■〈麻外骨内〉乌合，黄仕简到彼，督率该镇、道尽力堵剿，无难立就扑灭。但恐余党四散窜逸或偷越内渡，常青、任承恩见驻蚶江一带，着严饬沿海口岸地方文武员弁实力巡防，最为紧要。常青、徐嗣曾等总须不动声色，妥协办理。若因外洋遇有此等案件，该督、抚纷纷调遣，迹涉张皇，致内地民人心生疑骇，殊有关系；该督、抚务宜处以镇定也』。又奏：『据侦探守备林云登禀：贼匪已到竹堑地方，北路一带悉被占踞；郡城急须保护，见在任承恩统兵由鹿耳门进』。谕曰：『此等奸民纠众滋事，一经黄仕简到彼，自必望风溃散。任承恩本不应前往；今既已渡台，亦不须拘泥回任。常青仍只须驻劄蚶江、厦门一带，调度策应；此时总以静镇为要』。五十二年正月，奏：『贼陷诸罗，经台湾镇总兵柴大纪堵剿。林爽文系漳州人，匪徒率隶漳籍，难保无内外勾连情事。臣惟豫设机宜，倍加严重；并与漳州毘连之广东潮州等境，移会两广督臣防范。一面督催渡台官兵，协力进剿』。谕曰：『常青此次所奏派兵剿捕各事宜，较前稍有主见，略知镇定。但摺内称「逆首林爽文系漳州人，其附从之人率皆籍隶漳属，其中难保无内外勾连情事」等语；此等匪徒纠众滋事，无论何处人民，从贼者即系伙党，自应按名骈戮。若漳、泉民人乡勇果能应募拒贼、出力堵御防守，即系良民；自应加以奖赏。不应豫存歧视，稍露形迹，转致漳民心生惶惑，恐别滋事端』又奏：『鹿耳门为台地咽喉，须厚集兵力，庶可近护郡城、远赴攻剿。见添派督、抚二标兵千，檄原任闽安协副将徐鼎士带领；又调福宁镇各营兵千，檄游击延山带领：由鹿耳门进，交黄仕简调度』。上以其过于张皇，饬之。寻谕曰：『台湾奸民林爽文等纠众滋事一案，该督常青于剿捕逆匪一切调度、堵御机宜，办理尚属镇静。见在水、陆两提督业经渡台会剿，该匪自无难立时扑灭；惟是海疆重地，将来善后事宜均须妥协筹办。常青系初任总督，恐未能料理裕如。李侍尧着调补闽浙总督，常青着调补湖广总督；俟李侍尧到闽接印后，常青即来京请训，再行赴任』。常青奏：『台湾守备陈邦光带领义民由鹿仔港抵彰，贼出抵御，邦光击败之，擒伪帅杨振国等，歼贼百余；随入城护卫受困兵民，同回鹿仔港固守，并将杨振国解泉听审』。报闻。旋奏：讯明杨振国等情节，解京审办。谕曰：『所获匪犯，朕意本欲令其解京。今该督于获犯审明后即请解京审办并镇静办理各事宜，皆与朕意适合。不意常青竟能如此，实属可嘉！此时该督惟应督率弁兵悉心调度，以期迅速蒇事，朕必加恩嘉奖；更不必以调任萦心，稍存疑畏，转致剿捕无益』。时黄仕简、任承恩先后渡台，分南、北两路进剿；常青督饬内地各海口严查，以防窜逸。谕曰：『常青于办理善后事宜，自不如李侍尧之谙练；而督率搜捕，则常青为优者。李侍尧抵闽后，即驻劄蚶江；常青即亲自渡台，督同黄仕简统领官弁将窜入山内贼党尽数搜捕，务尽根株，仍不得因追捕贼匪，或致扰动生番，方为妥善』。又谕曰：『常青已调任湖广总督，今以钦差前往督办，一切题升、调补若专候本省总督李侍尧办理，则所统将弁等见常青不能专主，或心中以为即奋勉出力、亦不能即邀拔擢，未免稍生懈怠。着传谕常青：见在台湾将弁被贼戕害，多有悬缺未补者；常青到彼，即应于剿贼弁兵内核其实在出力者，官则酌予升擢、兵则拔补千把，一面具奏、一面知会李侍尧，俾有事权，以便策励将士』。是日，柴大纪等奏请添兵；谕曰：『常青到台湾后，务须察看情形；如果必须增添兵力，即一面具奏、一面咨会李侍尧于附近各营再拨二三千名速渡台湾，俾资策应』。时侍尧奏调粤兵四千，一由厦门赴鹿耳门、一由蚶江赴鹿仔港。谕曰：『常青处所有之兵，尚未免单薄。着传谕李待尧：如粤兵尚未分路配渡，即檄令全赴鹿耳门，直抵台湾府城；俾常青处兵力壮盛，足资调遣。如业经分路配渡前进，着常青于粤兵将抵鹿仔港者亦即调来，合为一处；常青亲带勇往将弁径赴大里杙贼巢，鼓励弁兵务将首恶林爽文一鼓擒获，其余贼众不难扑灭净尽。』
