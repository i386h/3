<!-- { "loadSidebar": true } -->
　　五十四年十一月，擢福建浙江总督。五十六年十二月，疏言：『鹿耳门为台湾咽喉、澎湖为厦门藩卫、安平镇为水师三营重地及海洋各岸口分别极冲、次冲，修筑墩台，择地建造营房，巡防分守』。又言：『海船出入，宜取船户、澳甲保结，限以人数；并禁渔船私载米粮、军器。其台湾商船往来，令毋径趋大洋，悉赴厦门给照验行。除泊港贸易货物照例纳税外，其往江南、浙江贸易者，仍在江、浙海关纳税，免其重征』。五十七年四月，疏言：『福建驻防兵孳生众多，有壮丁未得披甲者二千余名；请挑选拨补绿旗各标营缺食粮』。又言：『淡水鸡笼山为台湾北界，三面滨海；西南夷舶往琉球、日本者，皆望北山为准的。且澳港深阔，可泊巨舰百余。内为肩豆门，沃野百里，番社众多。请增置淡水营，设官驻防，以扼台湾之尾』。五十九年五月，同浙江巡抚朱轼疏陈修筑海塘大事：一、海宁县老盐仓北岸石塘，自蒲尔兜至姚家堰凡筑堤一千三百四十丈；一、石塘高二丈，每丈累石十层，塘外聚涨沙拥护堤根；一、开中、小亹淤沙，使复江海故道；一、筑上虞县下盖山石塘一千七百九十丈，防南岸潮患；一、调委经理各官，以专责成；一、江海潮神加增封号，令有司春秋致祭。诸疏俱下部议行。六十年四月，奸民朱一贵自称「明裔」，伪号「中兴王下大元帅」，聚众倡乱于凤山县之姜园地，遂陷台湾府治；总兵欧阳凯、副将许云、参将罗万仓、游击游崇功等率兵剿贼，并遇害。五月丁卯，满保奏闻；檄调水陆兵俱赴澎湖，发运省仓及上游州、县各仓榖数万石济军食，自率标兵至厦门。六月丙午，提督施世骠与南澳总兵蓝廷珍进征鹿耳门，败贼于安平镇；壬子，克复台湾府治。乙卯，满保于厦门奉到上颁招抚台湾众民朱笔谕旨曰：『朕思尔等俱系内地之民，非贼寇可比。或为饥寒所迫、或为不肖官员刻剥，遂致一二匪类倡诱众人杀害官兵，情知罪不能免，乃妄行强抗；其实，与众何涉。今日遽行征剿，朕心大有不忍；故谕总督满保，令其暂停进兵。尔等若即就抚，自原谅尔等之罪；倘执迷不悟，则遣大兵围剿，俱成灰烬矣。台湾只一海岛，四面货物俱不能到；本地所产不敷所用，止赖闽省钱粮养生。前海贼占据六十余年，犹且剿服，不遗余孽；今匪类数人，亦何能为耶！谕旨到时，即将困迫情由诉明，改恶归正，仍皆朕之赤子。朕知此事非尔等本愿，必有不得已苦情；意谓与其坐以待毙，不如苟且偷生，因而肆行掳掠。原其致此之罪，俱在不肖官员。尔等俱系朕历年赡养良民，朕不忍剿除，故暂停进兵。若总督、提督、总兵官统领大兵围剿，尔等安能支持！此旨一到，谅必就抚；毋得执迷不悟，妄自取死』！于是，满保令兴泉道陶范率都司、守备等官往台湾传宣上旨。闰六月丙寅，诸罗县沟尾庄民人杨旭等密约壮丁六百余人佯与贼附，宰牲结盟，诱朱一贵等夜饮达旦；俟醉卧，收藏其斗械，四面合围，生擒朱一贵及其党十二人献施世骠军前。世骠与满保先后入奏，槛送朱一贵等至京，磔诛于市。满保疏言：『贼匪蠢动时，惟淡水营守备陈策鼓励兵民坚守汛地，擒杀乱民范景文，以待大兵进援；协同剿抚，实为奋力效忠』。上遂擢陈策为台湾总兵官。又疏言：『前者三月间，凤山县民在槟榔林地方演剧群饮，知府王珍纵役需索，妄拏多人；朱一贵乘机倡乱，于四月十九日树旗聚众。台厦道梁文煊及所属官员一无备御，退回澎湖；应革职提问。其戴罪效力之游击张彦贤等，应解任审拟』。得旨：如所请行。八月，以台湾飓风大作入奏；谕曰：『台湾地方官平日但知肥己，刻剥小民，激变人心；及大兵进剿，杀戮之气上干天和，台飓陡发，倒塌房屋、淹没船只、伤损人民：此皆不肖有司贪残所致也。宜令速行赈恤，以慰兆民』。世宗宪皇帝雍正元年八月，兵部议台湾阵亡总兵欧阳凯、副将许云等予加赠廕恤，征剿有功之提督施世骠、总兵蓝廷珍等予世职叙录有差。满保为封疆大吏，致匪类窃发，失陷城池；其闻变即赴厦门，调度有方：应以功抵罪。得旨：『满保虽有失陷地方之罪，但一闻事发，即亲往厦门抚慰众心，遵依皇考指示调遣官兵，七日之内克复台湾；着兼兵部尚书职衔』。先是，上杭县奸民温上贵往台湾从朱一贵，得伪元帅札付及木刻伪印；仍还上杭，将煽诱其乡人从贼。闻朱一贵伏诛，遂窜江西潜结棚匪数百人，谋掠万载县城；知县施昭庭调集乡勇同营汛官兵剿捕，击毙三百余人，生擒温上贵与其党十数人，并正法。于是大学士白潢、尚书张廷玉各条奏禁戢棚匪策，敕所在督、抚详议。满保疏言：『闽、浙两省棚民以种麻、种靛、种烟、造纸、烧炭、煽铁等项为业，奸良不一。令地邻出保结、五棚长连环互结：若有为匪不法之事、踪迹可疑之人而弗首报者，依律连坐；则不敢容隐。州、县官于农隙时遍履各棚稽察，如始勤终怠、约束不严，即劾罢之。浙江之鄞县、奉化等二十七县，福建之闽县、龙岩等四十州县皆有棚民；宜如沿海州、县例，于通省内拣选才守兼优之员题请调补，则治法与治人咸收实效矣』。疏下部议：以福建通计六十州、县无棚民而又非沿海者仅十三县，难供四十七州县之选补；其约束事宜及浙江二十七州县拣补，应如所奏行。议上，得旨：『嗣后凡有棚民之闽省州、县，吏部将所出之缺于进呈月官履历时具奏，朕于月官内拣选发往』。
　　二年十一月，上谕大学士等曰：『凡督、抚大吏任封疆之寄，其所陈奏皆有关国计民生；故于本章之外，准用奏摺。以本章所不能尽者，则奏摺可以详陈；而朕谕旨所不能尽者，亦可于奏摺中详悉批示，以定行止。此皆机密紧要之事，不可轻泄。是以朕将内制皮匣发于诸臣，令其封锁奏达；盖取坚固慎密，他人不敢私开也。去年初行时，诸臣尚皆敬慎；近闻闽浙总督满保、山西巡抚诺岷等皆有信托之人在京，私看奏摺及朕所批密旨。朕待谱臣推心置腹，事事至诚，言无不尽。诸臣正当仰体朕怀，谨慎周密；凡有奏摺，据理敷陈，候朕裁夺。何必委托其子弟、亲戚探听消息，必致泄露密旨，藉生种种情弊。此皆由诸臣不能自信，又不能信朕；其存心如此，则密奏又何益乎！嗣后停其奏摺；有事只照例具本。其余督、抚大吏奏摺，若有子弟、亲朋在京私开者，一经发觉，朕必将私开之人正法，督、抚等照溺职例革职；决不宽贷』。满保寻疏言：『奏摺不能慎密，臣罪实无可逭。蒙恩不即罢斥，仍任海疆重寄；遇有紧要之事，必得具摺奏请圣训，方可料理无误』。得旨：『满保既知过，恳切奏请，准照常摺奏』。
　　三年九月，卒于官。遗疏言：『新任巡抚毛文铨未至，总督印信不便远送，谨交福州将军宜兆熊署理；并留解任巡抚黄国材暂缓起程，如旧办事』。得旨：『满保向来居官虽无廉介之称，然才干优长，尽心办事；整饬营伍、经理海疆，实为称职。昔年台湾一事，虽不能消弭于未然，而能于七日之内即行克复，功过足以相抵。朕即位以来，时加教诲；满保亦知奋励，矢志廉洁。及至抱病沈笃之际，尚能留心地方，将黄国材留闽以待新任巡抚，并将总督印务交与将军宜兆熊；其办理俱属得体。今闻溘逝，朕心深为轸恻！下部察例议恤』。时尚书隆科多获罪，法司鞫讯其家人，得满保馈金三百状；及礼部议恤疏入，上留中久之，始发出。谕曰：『满保居官贤否，众论不一；是以赐恤之典，朕未即定。今细加访察，知其居官甚属平常。于吏治民生，毫无裨益；但谄媚隆科多、年羹尧而已。不必赐恤、予諡』。
　　——右「国史馆本传」。
　　台湾奸民朱一贵作乱——康熙六十年五月癸亥，群贼立一贵为伪王，连破府、县。庚午，总督觉罗满保发三山，疾趋三日；壬申，抵泉之涂岭。接南澳镇总兵蓝廷珍禀函，喜其所见与己吻合，必成功。时阴雨连旬，乘竹篼子从数骑行泥淖中；所过，人莫知为制府者。乙亥，至厦门。初，厦岛居民闻台变仓猝，疑贼且长驱澎、厦；而泉、漳山僻，无赖嚣嚣偶语，四处有揭竿啸聚之谋。居郡邑者，携眷属遁深山；居乡村者，入郡邑：岌岌乎动矣。又闻各路征兵，恐所至骚扰，米价腾贵；市里惊惶。及总督至厦，从容镇静，民乃晏然。召募丁壮，籍游手皆隶军中；伏莽萌芽，潜消净尽。所征各镇、协、标、营兵，多从海舟赴厦；陆行至者，亦处之舟中。人给银米、蔬菜有加，严令肃伍；船止许一人登岸买办，所需悉依民价。故虽大师云集，而街巷寂然，不见兵革。未几；所檄移诸路运载米石数万俱至，米价顿平，民益欢庆忘乱；屈指台郡可复也。
　　台中群贼互争雄长，当内地总督过涂岭之日，正朱一贵、杜君英海外吞并之时。淡水营守备陈策遣队目赴厦请救，则满保已先于涂次移咨巡抚吕犹龙就省拨兵赁船从闽安直向淡水；及至厦，复以十艘配兵五百名令守备李燕等带领救淡。吕犹龙自省调发援淡之兵船亦至厦，满保遣弁齎令箭带领，并会诸路官兵星赴淡水应援。二十有七日丁亥，廷珍单骑到厦，所部舟师继至；满保大喜，与定平台方略，委令总统征台水陆大军会提督施世骠于澎湖，克期进剿。祭江誓神，满保躬造海滨送之。六月朔日，楼船出厦门港；庚子，到澎湖，会提督施世骠分定调遣。军火、器械、米盐、蔬菜一切军需，皆满保自厦整备，靡有欠缺。所用商船，俱发价雇募；向义不受直者，量给外委、守备、千把总衔劄以鼓励之。复虑大兵进剿，澎岛单虚；檄召金门镇总兵黄蜚英统兵协同副将罗光干等防守澎湖。其余继至者，皆令赴施世骠、蓝廷珍军前从征。台变逃回右营游击周应龙等，满保将按军法；应龙等皆请死于敌、立功赎罪，亦令弁管押征台。闰六月朔日庚申，捷报至厦门，满保檄廷珍署理台湾镇总兵。台郡既平，世骠、廷珍分遣大兵扩清南北二路。五月甲子，沟尾庄民杨旭诱擒一贵，槛送厦门。先是，南路贼首杜君英与一贵构衅战败，走猫儿干、半线上下，剽掠蹂躏，久处山中；闻其党陈福寿就抚，遂出。越三日，其子会三亦就抚：盖九月中旬十数日间事也。提督施世骠以九月望日癸卯卒于军，满保檄委廷珍署理提督。十月甲戌，遣解君英等至厦；满保奉旨解赴京师，一贵等凌迟处死，君英父子、福寿等以就抚从宽斩于市，余皆就地正法。十二月，广东提督姚堂调任福建水师提督，署提督蓝廷珍克期班师。满保以地方初定，檄廷珍以南澳镇仍统征兵，暂留弹压。
