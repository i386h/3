<!-- { "loadSidebar": true } -->
　　圣祖仁皇帝康熙元年，甄别直省督、抚，国祚以「过多功少」解任。十三年，逆藩吴三桂反，国祚请出征效力；起为江西提督，驻九江。寻以贼犯江西，上谕副都统根特率南昌驻防兵赴袁州，国祚率兵移驻南昌。时逆藩耿精忠叛应吴三桂，遣贼党犯江西，陷广信府及建昌；国祚同定南将军希尔根、平寇将军哈尔哈齐率兵征剿。伪都督易明自建昌率贼万余迎战，大兵分道击败，追剿七十余里，遂复抚州，国祚同哈尔哈齐驻守。易明复纠贼万余来犯，国祚同前锋统领沙纳哈、署护军统领瓦岱等奋击之，歼贼四千有奇。十四年，大将军安亲王岳乐以赵国祚久历行间，熟悉军务；疏请随征。上允之。十五年，进兵长沙，吴逆合众来犯；国祚击却之。寻以茶陵新复，亟需重兵，诏国祚移兵驻茶陵；安亲王疏言：『长沙要地，贼锋难遏；国祚未可遽离』。遂仍留驻守。十八年，长沙贼平，随安亲王赴宝庆，败贼于紫阳河。贼将吴国贵踞武冈，闻大兵至，率众二万余扼双井保隘口拒战；国祚同建义将军林兴珠大败之，国贵中炮死，余众宵遁。追至武冈州，贼弃城远窜。国祚寻以创发，乞休；允还京致仕。
　　二十七年九月，卒；年八十。赐祭葬如「典礼」，諡「敏壮」。
　　子玥，袭职。三十四年，由广东驻防协领，授镶红旗汉军副都统。三十五年，上亲征噶尔丹，命玥率本旗火器营以从。三十八年，任京口右翼副都统。四十四年，擢正红旗汉军都统。四十七年二月，卒；赐祭葬如例。玥所袭父职，部议减去恩诏晋加者，改为骑都尉；以玥之子世昂袭。上念赵国祚当征剿吴逆时着有劳绩，命仍袭三等轻车都尉。
　　——右「国史馆本传」。
　　——录自「国朝耆献类征初编」卷二百七十四（「将帅」十四）。
　　刘方至（吴梦鼎等）
　　刘方至，山东掖县人。顺治元年恩贡生；二年十一月，选浙江绍兴府推官。时明鲁王朱以海据绍兴，方至从总督张存仁于杭州佐调兵食。三年，鲁王遁入海，方至始莅任。时山寇多遥奉鲁王封号，犯兰谿，署知县吴梦鼎死之——梦鼎，钱塘人。山寇攻泰顺，县人曾三凤率乡兵邀击，与弟三重、三益并为所杀。惟绍兴以方至善守御，寇不敢猝发。五年，总督陈锦檄方至署上虞县。鲁王据舟山，分遣所署侍郎王翊、李长祥扰内地；方至闻警，即偕驻防千总孔大有御之西汇嘴，且请援师。锦方剿「海寇」于福建，援未至；长祥以海舶乘潮入曹娥江，薄上虞。方至婴城守，而王翊自大岚山突破城，方至、大有俱战殁。锦疏言：『舟山余孽连■〈舟宗〉偪绍郡、躏上虞，方至等以众寡不敌，殉节死；非失陷城池者比』。诏赠方至按察司佥事，廕其子涵之国子监学录——涵之仕至绍兴府知府；大有恤银八十两。
　　自鲁王漂窜海外，浙东州、县多被扰。其所署侍郎张煌言久踞海岛；十四年，围台州，知县刘登龙、守备郑之文并以殉节死——登龙，奉天人，由监生授黄岩知县；之文，江南休宁人，以武进仕任宁台海防道中军守备。煌言以巨舰泊台州外洋，守将马信为内应，台州遂陷；知府齐维藩、临海知县黎岳詹俱降。之文率众巷战，力不敌，奔还署，令家属皆自尽；语未讫，追者缚去，诱降不从，被杀。遂犯黄岩，汛弁王戎议降；登龙叱之曰：『三尺土，尚可守！汝谋叛，我当与城俱亡耳』。戎执登龙迎降；絷于舟，胁以刃，不屈；缚投于江。十五年，赠登龙按察司佥事，廕一子入监；之文赐祭葬，廕一子骑都尉。
　　--右「国史馆本传」。
　　——录自「国朝耆献类征初编」卷三百三十四（「忠义」四）。
　　喀尔塔喇（子赫特赫）
　　喀尔塔喇，满洲镶白旗人；姓章佳氏，世居费雅朗阿。父图尔坤欢詹，当太祖高皇帝时，率子五人及百余户来归；授佐领，使辖之。既卒，喀尔塔喇仍其任。太宗文皇帝崇德三年，任护军参领。随豫亲王多铎征明宁远，将入边，截击敌兵，生擒六人；及还，遇敌兵，又连败之。六年，大军围明锦州，城内兵出犯镶黄旗所守壕堑，左翼护军俱退避壕内，喀尔塔喇及参领达木布等坐罪，应论死；上命从宽罚锾。
　　世祖章皇帝顺治元年四月，大军入山海关击流贼李自成；喀尔塔喇率本旗兵败贼骑，追至望都，尽歼其后队。旋随都统巴哈纳等下河南怀庆，击败贼兵；进定山西，破贼于黄河渡口，追至榆林。二年，自成遁走湖广；喀尔塔喇随护军参领鳌拜攻安陆府，克之。复率兵追剿，连破贼营，获船六十余。
　　五年，江西总兵金声桓以南昌叛，上命征南大将军谭泰往讨之；大军至童子渡，贼据水为阵，喀尔塔喇夺其舟梁，击败贼众。分兵趋饶州，遇伪副将三人率众三千迎战；喀尔塔喇同参领巴朗等击败之，乘胜攻克饶州城。进征南昌，甫驻营，贼众来犯；喀尔塔喇奋击挫贼。既而大军掘壕围城，喀尔塔喇驻守江岸，贼以船运粮入城；喀尔塔喇屡率众邀击，获船八，又纵火焚其船七百余。六年正月，大军合攻城北路；喀尔塔喇同参领艮泰别率兵于城南树云梯，破城。凯旋，得优赉。
　　九年八月，擢护军统领。时流贼张献忠余党孙可望、李定国等寇掠湖南，上命敬谨亲王尼堪统师进剿；喀尔塔喇领护军以随。十一月，大军至衡州，击败贼众；我军乘胜疾趋，遇贼伏，喀尔塔喇力战，殁于阵。先是，叙平流贼功，予喀尔塔喇云骑尉世职；嗣叙平金声桓功并三遇恩诏，洊晋一等轻车都尉。及是，议恤，晋三等男，赐祭葬如「典礼」，諡「忠壮」，立碑墓道。
　　子赫特赫，袭。十六年，任参领。随大军征「海贼」郑成功于福建，击败伪总兵黄昌等。寻率舟师进攻厦门，殁于阵。议恤，予骑都尉世职，以其兄赫伸袭；弟格尔德，袭三等男。
　　——右「国史馆本传」。
　　——录自「国朝耆献类征初编」卷三百三十六（「忠义」六）。
　　熊应龙（子天琳、刘国泰等）
　　熊应龙，四川酆都人。顺治初年，任浙江温州盘石卫水师游击。
　　十五年十月，「海寇」郑成功联■〈舟宗〉二千由泥嶴山曹田窥温州；十一月朔，突至盘石卫登岸，迫卫城。应龙方请兵于外，适台州游击王有进来援，合主客兵得二千三百，更番出战者三。贼来愈多，乃议婴城守，以待外援；有进守北门、东门，应龙守西门、南门。次日，贼布长围攻之，应龙用炮轰毙骑四；往来督战，无少懈。又次日，贼夜半树云梯攻东门，应龙率千总尹士奉、把总蒋元与战，毙贼三百，获其械及火箭、喷筒；贼惊却。初五夜，贼潜运柴草填河，攻北门；有进不能御，应龙驰助之，贼始退。初六日，贼以大炮击城西北隅，圮者二丈；应龙急运土石塞之。其夜，贼密布云梯，四面攻；我兵矢石并发，继以长斧，毙贼无数。初七日，贼侦应龙在北门，突于西门毁垛口数十，施喷筒、火箭，腾涌入；应龙趋赴，众寡不敌，遂被执。应龙御贼凡七昼夜，贼欲降之；卒不屈。妻陈氏、妾缪氏，先自缢。初八日，贼遂杀应龙及其幼子二，暴尸于南门，缚其长子天琦、次子天琳而去；琦、琳皆中道逃归。有进士奉元，并重伤；为贼所掳。绍兴协左营把总刘国泰、右营把总郭应邦、山西营把总李时育俱以应援力竭，死之。事闻，应龙赠副将，给云骑尉世职。
　　子天琳，袭；食俸温州卫。康熙十五年，耿逆伪将曾养性攻温州，康亲王杰书遣贝子傅喇塔率兵往御，大破之；天琳力战；殁于阵。赠游击，子煌袭世职；迁至广东三江口副将。
　　国泰、应邦、时育，籍无考。
　　——右「国史馆本传」。
　　——录自「国朝耆献类征初编」卷三百三十七（「忠义」七）。
　　李柱国（李一元等）
　　李柱国，河南人。顺治十五年，任浙江台州协左营都司。
　　十六年，「海贼」郑成功犯台州太平县，柱国与金华标都司李一元奉檄防守。闰三月，贼二百余乘夜雨缘城入。柱国宿城上，惊起；单身步战，至署始骑。贼大至，力竭死之；一元亦巷战殁。台协标百总董士鳌率步兵二十余冲锋杀贼，亦阵亡。
　　时海氛剿未靖；十七年，杭州贼渠张阔嘴、沈公起等因大兵会剿势急，遁入嘉兴、湖州接攘地，句连苏、松逃兵及土寇陈彪等乘潮聚散，横行湖、泖间。七月，突犯崇德县之芝村；嘉兴协标守备郑钰赴崇德进剿，侦言贼数百屯聚五杭泾及霞代村，钰不俟兵集，即轻骑抵贼巢。贼以火枪、藤牌拒战，钰兵寡，为贼冲散；惟亲丁数人从，奋力转战，殁于阵。把总王标闻钰单师出，亟赴援。贼初匿空屋中，标至，贼三百余持弓箭、枪牌从屋中出；标力斗，遇害。
　　十八年，浙江有白头贼入新城县肆劫。典史洪有度率众抵御，贼败遁；追至子母岭，贼窜山榖间，乘夜出，围之数匝，遇害。其妻闻之，亦不食死。
　　先后议恤，柱国、一元赐祭葬，钰廕云骑尉，余恤如例。
　　钰，顺天大兴人；有度，山西人；余籍无考。
　　——右「国史馆本传」。
　　--录自「国朝耆献类征初编」卷三百三十七（「忠义」七）。
　　拜察（索丹等）
　　拜察，蒙古正蓝旗人；姓巴鲁特，世居喀尔沁。崇德三年，以骑都尉随贝勒杜度征明真定府；用云梯攻饶阳县，以第三人登城，拔之。七年，复随贝勒阿巴泰征明，以步战败明马、步军于浑河岸。
　　顺治二年，随靖远大将军英亲王阿济格追李自成余党，歼之于安陆。
　　三年，随征南大将军贝勒博洛征福建，明唐王朱聿键遣兵来拒；拜察一败之于泉州，再败之于安溪。累功至三等男。
　　十二年，从征湖广。孙可望遣其将刘文秀攻常德，拜察设伏败之；晋二等男。
　　十五年，征云南。明桂王朱由榔遣其将李成蛟屯凉水井、李定国屯双河口，拜察与前锋侍卫索丹、参领曹丹、护军校色勒、荪塔、简泰进剿；拜察率本旗前锋兵与成蛟遇，首陷阵，七战皆捷，索丹以创重殁。定国引全军据双河口，以兵千，用绳系胫，列阵死战；拜察与曹丹、色勒、简泰奋勇剿杀，定国大败，撤寨遁归。色勒受伤，阵亡。十六年，大兵克云南，由榔奔腾越；大兵追剿，渡潞江，简泰与守兵战，中枪殁。参领尼堪受重伤，后以伤发卒。护军校库尔库德，阵亡。定国设伏于距潞江三十里之磨盘山，官兵侦知之，分兵先蹂其伏；拜察、曹丹、荪塔与护军参领石汉、佐领巴陵、护军校雅思哈、讷勒、屯代俱力战，阵亡。曹丹受重伤，旋卒。
