<!-- { "loadSidebar": true } -->
许彬字道中山东寜阳人永乐乙未进士选庶吉士授检讨宣徳中秩满转修撰正统己巳曹鼐推举提督四夷馆九月升大理少卿寻迁太常卿景泰庚午议遣近臣奉迎圣驾于沙漠彬毅然请行曰主辱臣死分也八月辛酉额森为土台设座于上率众膜拜奉辞太上皇进良马貂皮遣得知院等护送至野狐岭仍遣五百骑送至宣府彬谒见太上命写罪已诏勑谕文武羣臣仍遣彬祭土木阵亡官军英庙复辟迁礼部侍郎兼学士入文渊阁叅知政事尝荐王竑治河果有成绩及石亨専横憾岳正忤巳并及于彬调南京礼部未几出为陜西叅政亨败乃复其官卒赠礼部尚书廖道南曰予观天顺日录及袁彬李实杨善纪行记乃知许道中之大节亦不可诬也夫晋之懐愍宋之徽钦銮舆奔播于龙沙衮藻蒙尘于狼胥良以中国诸臣狃于细节闇于遐览拘于琐务暗于逺图未有若我朝英庙之全福而诸臣建策逺出晋宋之上如许道中者词林中之翘楚也赞曰龙庭荒漠六飞回翔虎闗严閟万乗趋跄伟哉志士捐生为国捧日以还赫赫业业推贤让能绰焉有容立名不朽于乎道中
文渊阁学士阶礼部右侍郎薛瑄
薛瑄字徳温山西河津人曽祖常祖仲义皆通经教授乡里父贞领乡荐为真定元氏教谕再调玉田母齐氏梦一紫衣人入谒遂生瑄于学舍初生肌如水晶五臓皆露祖仲义闻其啼声曰必异人也洪武己卯父贞改除马湖吏目瑄撰平云南赋黔国见而竒之永乐己亥父贞复除鄢陵教谕庚子瑄发觧河南明年辛丑登进士宣徳戊申授监察御史差监湖广银场手录性理大全潜心诵读深有所得着读书录正统纪元擢山东佥事提督学政首以朱子白鹿洞规开示学者讲明理性多所造就杨文真公荐之入为大理少卿撰大理箴以自警时太监王振专柄锦衣指挥马顺附之会有百户病死其妾诬妻杀其夫瑄白其寃都御史王文譛之于王振振怒嗾言官劾之诏逮之狱处以大辟兵部侍郎王伟申救除名放归正统己巳给事中陈信荐起为大理寺丞命督饷贵州户部侍郎江渊荐之升南京大理卿苏州有饥民火富室之庐者王文复往按其事坐以谋逆连及五百余家瑄又白其寃文谓人曰瑄崛强犹昔瑄曰辨寃获咎又何憾焉既而执之愈力頼以平反者甚众天顺初都御史杨善荐之特召为礼部侍郎兼学士入内阁一日英宗御便殿召瑄入语移时谆谆启沃皆有闗于圣学君徳者是科命主考会试瑄以复性为问得刘定之为省元时曹石冒功乱政瑄曰君子见几而作寜俟终日耶即上疏乞休卒年七十六子四人孙祺举进士李文达公铭其墓曰昔有王氏鸣道河汾流风余韵以启休闻乃若薛公不以自足濓洛闗闽意向甚笃稽其出仕实始为亲敡厯中外进学日新学既日新道亦有得身体力行至无少息操履坚定外物不移中心自固夫岂有私富贵利达患难贫贱随处而安曷有歆羡成就后学大小不遗由粗而精以随其质嗟今之人无公所好公今已矣谁臻其奥廖道南曰予幼诵读书録以为程朱语录之后即有此书及观国史乃见刘文安公定议谓瑄直躬慕古谈道淑徒进不附丽退不慕恋允为一代名臣然论其于朱熹之学未若黄干辅广之亲承微言金履祥许谦之推衍绪论推之从祀似亦为过也彭韶赞曰力行好古进趋有程寤寐河洛以究舂陵敡厯中外大棘之卿缧绁非罪复起而丞贰卿掌制以弼以承岂宝逺物而志可行乞年以退惟道之桢
文渊阁学士兼右春坊大学士吕原
吕原字逢原浙江秀水人父嗣芳为万泉教官卒于任原孤贫假馆养母郡守黄懋举充邑庠生正统辛酉乡荐第一明年进士及第授编修癸亥预修五伦书赐寳镪丁卯被选进学东阁侍经筵景泰初遣祭于蜀归充经筵讲官转侍讲壬寅迁右中允兼侍讲是秋进侍讲学士兼中允癸卯预修厯代君鉴录主考顺天乡试乙巳预修寰宇通志明年擢右春坊大学士仍兼侍讲天顺初改通政司左叅议兼侍讲主考会试时徐有贞既黜薛瑄请老乃特用李贤并召原与岳正入内阁命原兼学士总裁一统志成有金带玉杯之赐壬午守制归躬视母茔哀毁踰节期年卒年四十五赠礼部侍郎谥文懿子■〈常上心下〉为太常卿廖道南曰予观杨文懿公诔原之文有曰繄檇李之锺秀兮挺硕人其颀颀植仁义以为本兮横百行以为枝刘文安公挽原有曰君子非始之难而终之难若公之终孝不忘于其亲则无愧于其君矣盖叹逢原之学所从来者逺矣及国史所载谓其为人寛厚不立崖岸事母抚孤克尽孝友其在内阁多所禆益郡志亦称其内端外和与物无竞程篁墩文葺遗事谓居官二十年家无田宅为学务实践不事多言盖皆实录也赞曰檇李之域龙渊是名嘉禾之秀虎观有人惟陆宣公为唐内相惟吕逢原为明人望文懿所诔文安所哀于乎已矣上烛中台
文渊阁学士赠礼部尚书王一寜
王一寜字（原阙）浙江仙居人十三能诗父峻任国子监丞一寜从侍时仁宗在春宫闻其善抚琴召见命赋银河诗嘉之俾就国子监读书永乐戊戌举进士授吏部稽勲主事于文华殿供事秩满改修撰曹鼐荐教庶吉士万安等预修宣庙实录成转侍讲两命为京闱考官正统戊辰迁礼部右侍郎景泰初勑往湖广督理军饷明年召还转本部左侍郎兼翰林院学士命入内阁预机务以中官王诚軰尝受业报其私恩也壬申易储进太子少师仍兼旧职寻卒于官赠太子太保礼部尚书谥文通廖道南曰古之豪杰之起也固不拘其类后世则不然乃若王伾王叔文李训郑注之俦或以他伎进卒败其身而动摇宗社故曰君子未尝不欲仕也又恶不由其道王君始由狎客射策甲科终由佞幸丝纶秘阁君子奚取焉亦以寓劝戒焉尔赞曰天台窈窕赤城霞标鴈荡摩云龙湫喷霄允矣王君夙颕埀髫皷琴潜邸校艺京寮卒阶崇秩徳音奚昭
文渊阁学士阶户部尚书萧镃
萧镃字孟勤江西泰和人宣徳丁未进士选庶吉士授编修正统初预修宣庙实录转侍读未几升祭酒勤于训士矩度整肃尝欲乞归监丞鲍相合师生三千余人慰留如阳城景泰辛未召入文渊阁兼学士寻擢户部侍郎命议易储事镃曰无易树子霸者所禁况天朝乎不听加镃太子少师因天变上疏论时政甚切修寰宇通志充总裁官书成陟户部尚书加太子太师仍兼学士廖道南论曰予观邱文庄赞辞谓镃苍然古色渊然徳光进有所施舍可以藏知镃为可人也及读国史称镃言动温雅性多猜忌遇事亦多退避方景泰易储时则显言以争及加官秩则又腼颜以受是遵何徳哉赞曰文江之源灵气鬰蟠仁山之麓英又挺生杰哉孟勤幼抱巨志继践金华徘徊廊宁时政有疏秘省有书力争易储徳也不孤
文渊阁大学士陈文
陈文字安简其先湖广茶陵人有名兰孙者其仲子钦徙居江西之庐陵文幼警敏甫弱冠即魁多士正统丙辰进士及第授编修癸亥被选东阁进学士己巳秩满转侍讲景泰庚午主考顺天乡试以髙文毅公荐补云南右布政转广东左布政天顺改元召旋拜詹事癸未迁礼部侍郎兼学士入内阁甲申改吏部左侍郎与李文达彭文宪同心辅政成化乙酉陟礼部尚书总裁英庙实録加太子少保文渊阁大学士卒年六十四赠荣禄大夫少傅谥荘靖官其子璋为中书舍人廖道南曰予观刘文安所著陈庄靖传邱文庄所撰哀辞咸谓文出厯外藩入长宫端受密命赞化权谟谋毗益眷注日隆及观郡志亦称为一时之能臣而国史小传则寥寥数语于乎若人者吾奚得而名状之哉赞曰文达之才如崇通变文宪之介如璟守正荘靖于时同心辅政无言无争惟寜惟静出厯二藩入践三台周旋曲折亦已焉哉
文渊阁学士阶兵部尚书尹直
尹直字正言江西泰和人景泰甲戌进士选庶吉士授编修转侍读直上言典章制度必大备于文明之朝著述纂修当不废于承平之世我祖宗神功圣徳虽登于秘史其仪文法制未载于全书虽有诸司职掌然遗畧尚多更革不一欲示永久曷粹大成乃若通鉴纲目起自周威烈王迄于五季兹宜续修以成巨典上是其言寻进侍讲学士上言灾异修省三十二事转吏部侍郎兼学士入内阁加太子少保兵部尚书兼学士主考会试得程楷为第一是科得人最多如蒋冕费宏刘眷毛纪时江右李孜省用事乡宦多附诬之直密与通但其斥中使李毅之诬辨御史吴珍之寃人又称之卒谥文和廖道南曰予读直所撰琐缀录力诋吴与弼之为人及诸胜已者悉加媒孽心窃疑之既而读国史状直之心如其所撰者不爽也赞曰大江之西吉水之滨英才迭出多为名臣直负修能屡有启沃论史有疏琐缀有录显斥与弼潜附孜省国史如丹洞烛幽隐
文渊阁学士阶礼部尚书彭华
彭华字彦实江西安福人景泰甲戌会试第一选庶吉士授编修天顺中以多支廪饩坐除名頼大学士李贤救免成化初转侍读充经筵日讲官进侍读学士预修宋元纲目成升学士文华大训成迁詹事兼学士丁未升吏部左侍郎仍兼学士入内阁寻加太子少保礼部尚书先是江右李孜省以小吏致位卿佐华私附之又与大学士万安结为心腹以故肆谗投间亟亟若狂如尚书李秉王恕马文升秦纮侍郎邢让祭酒陈鉴与其同乡刘宣罗璟相继斥逐华之力居多未几舆疾归卒谥文思廖道南曰予观吉安志谓华才识超迈望重一时及读国史累千百言皆极其丑诋又谓罗伦之逐张元祯之劾皆原于华予不敢尽信姑存其著者赞曰汉之广受咸事储皇宋之郊祁并擅文场乃若二彭盍簮玉堂文宪何狷文思何狂既昧介石犹惭复隍彤管纪之云胡不臧
文渊阁学士赠礼部尚书刘定之
