<!-- { "loadSidebar": true } -->
王僎字（原阙）河南祥符人元末为国子助教洪武初征为修撰四年开科取士僎与典试又命于大本堂授吴王经迁待制后以子弘为龙江逓运官忤丞相胡惟庸寘之于理惟庸败僎来京授徒上忽问僎安在左右告以其故召见慰劳甚至赐以绮帛仍给舟还于家
修撰孔克表
孔克表字正夫浙江平阳人孔子五十五代孙也至正戊子进士洪武六年正月征为修撰克表长身美髯学笃而不窳尤精于诸史所著有通鉴纲目附释宋濂穪其书世不可无视穿凿性命簸弄词章者不侔故一时士林穪为巨擘云
修撰刘泰
刘泰字（原阙）山东淄川人洪武间为修撰上亲勑曰朕闻孔子之谕孝也逰必有方斯可为孝矣朕昨与卿逰东苑询及卿家事卿对以宗族甚蕃遭兵渐减独老母在别无侍养卿云至此朕心惕然吁哀哀父母生我劬劳今朕虽君天下育万民二亲已逝恨不生今于朕有戚戚焉若欲迎亲就养或弃职往侍朕勿拘焉
修撰赵新
赵新字彦铭浙江乐清人洪武初任本庠训导出知开封府入为国子助教陟山西右布政使复改修撰上赐勑曰士之所以能立以保其终者有三品焉上才之士志髙量大其所为无所不可中才之士谨守成法不失其忠然不至于为恶此皆足以保其身者也惟卿质真无伪渉猎书史始为国子助教能举其职及迁山西布政使虽无所设施而持身廉洁朕以卿本儒者而才不及中人不宜任以政务授翰林院修撰既而见卿年老多疾特令致仕卿其保厥终始以副朕怀所著有四书说约行素稿
修撰李叔允
李叔允字（原阙）河南钧州人洪武三年任国子博士洪武六年纂修昭鍳録同事者则秦王傅文原吉助教朱复録事蒋子杰吕宗盛杜环张云翀吴从善王镛宋善也书成叔允擢修撰及修洪武正韵亦与有力焉廖道南曰国初设国史修撰诸职盖以拟宋制云而朱善为大学士朱夣炎为大宗伯此其最显者也观孔克表所著潞州学记所养正矣而王僎之直刘泰之孝赵新李叔允之博雅皆有可取焉又有迮原霖者未知其为迮雨否也吾于吊唐肃文见之矣赞曰仲雅不羣博而能精王僎克直而忱而恂克表圣裔存性之贞刘泰孝养情感丹宸彦铭叔允华国之文懋绩编摩不贰其心
修撰达噜与权
达鲁与权其先朔人后居河南永宁仕元为河南北道佥事以故官入朝洪武六年为秦府纪善改监察御史上疏言尧舜禹汤文武相承为道统孔子颜曽思孟相传为道学宜崇祀典七年八月复上疏言王者立始祖之庙又推始祖所自出之帝祀之于庙故曰禘祭今受命已七年矣而禘祭未举甚为匪彛也上皆纳之先是出为广西佥事未之任复召回至八年三月擢为修撰降典籍转应奉致仕自称洛上翁上亲为说辨之文多不载又有莽苏尔伊克玛哈穆特西域人也能通华夷译语善测天文上命为编修特勑劳之廖道南曰天地无弃物王者重絶人信斯语也古之刖者守门瞽者司乐宫者守宫各全其生也而寄象鞮译无弗设焉与权达噜不犹是乎特着莽苏于编修者附莽苏也外之也赞曰圣人用人造化成物小大各偹罔不充足元之孽臣号曰达噜亦有莽苏为我供役秉政中华日际月域他山之石可以攻玉
起居注熊鼎
熊鼎字伯颕江西临川人元至正七年乡举为龙溪书院山长遇兵乱陈友谅屡强之仕不就王师驻鄱阳大将军邓愈闻其名请与相见鼎母黎氏乃言曰闻江表有真主儿可速徃矣上至南康召至军门与语大悦欲授以事鼎以母老辞乃留置幕府叅赞军事丙午征至京师授徳清县丞吴元年为中书博士改太常博士编集经史事类成迁起居注七月乙亥上御戟门命选乐舞生召学士朱升范常阅试上亲击石磬学士不能辨以宫为征上诘之鼎曰八音之中石最难和故书曰于予击石拊石百兽率舞上曰石音固难和然必以人声为主人声既和即八音和矣因命乐舞生舞歌一曲上曰古者作乐以和民声格神人而与天地同其和近世儒者鲜知音律之学欲乐和顾不难哉鼎曰乐音不在外求实在人君一心君心和则天地之气亦和天地之气和则乐无不和矣时耿忠奏广信郡县茶税不实上命御史徃亷其事鼎諌曰朝廷新布大信于四方柰何肆赦之后复征细务是亵国威也又欲征浙西粮输京师鼎复曰国家都金陵以浙西为根本农作方兴而据困之民害深矣上雅重其言凡创制更革之典鼎预闻洪武元年六月以鼎为浙江佥事寻调山东陟副使三年封建诸王以鼎为晋王傅会有事方丘鼎当导驾既斋宿习射苑中上命近臣俱射鼎一发中鹄上喜酌湩饮以赐四年故元四大王出没为冦居民震恐上以鼎不能弭冦左迁大同知事五年复授晋府叅军七月召为刑部主事八年西戎多尔济巴勒率部落内附上以鼎老成歴事岐宁卫经歴赐金帛以行鼎宻疏论之上遣使慰劳赐以裘帽已而遣中使赵成召之还行次西凉打班驿巴勒叛酋约噶拥鼎还鼎切责以大义遂及赵成与知事杜实俱被害鼎时年五十五上闻悼惜遣使葬之黄羊川仍以禄给其家廖道南曰予读宋学士撰鼎父万初及其母黎氏铭心窃贤之及观国史述鼎死难凄恻牢落又不知涕之无从也然而论乐之和本于君心呜呼鼎之学亦正矣宋濂铭畧曰启国之初俊才如云其心之真允惟熊君帝谓相臣鼎也可恃不负吾民宁负吾子既入授经复出治戎狐裘毳衣惟帝念功封论边事其策甚伟欲召用君君则道死
编修苏伯衡
苏伯衡字平仲其先蜀人文定公裔子迟守婺遂居金华伯衡幼警敏絶伦肆力古人洪武初征为国子学録擢编修与刘基宋濂魏观胡翰相友善基曰平仲著作语粹而气逹不凡而意不诡盖其明于理而昌于气也濂曰平仲辞精博而不麄涩敷膄而不以绮缛其视鲁弓郜鼎均也翰曰平仲托物以造端比事以寓意縁情以见义明于国家之体逹于人情之变其出盖无穷也伯衡在史馆多所著述及纂修元史成宋濂举以自代伯衡以瞶辞归上赐之绮帛给道里费周之复起为处州府学教授遂居平阳有文集十五巻
编修王廉
王廉字熈阳浙江青田人洪武初为编修二年正月安南国王陈日煃令陪臣同时敏上表穪臣上嘉其意遣侍讲学士张以宁典簿牛谅往谕仍锡以玺书金印未及境而日煃卒以宁乃留诏即次于洱江先遣牛谅之其国嗣君曰日■〈坚，火代土〉复令陪臣杜舜卿来告哀上素服御西苑之幄殿亲制奠章命廉充祭吊使同考功主事林唐臣往既至其境日■〈坚，火代土〉出迎于郊议授受礼往返数四不能决廉厉声诃之乃奉御制于彩舆迎入寿光殿别设日煃灵位于殿前使者南向宣之日■〈坚，火代土〉率羣臣再拜俛伏以听成礼而还既归述所撰歌诗曰南征録宋濂序之穪其措辞和而不流激而弗怒雅而不凡可谓能专对者矣使旋擢工部贠外郎不拜改渑池丞所著有迂论数十册
编修张美和
张美和名九韶以字行江西临江人十三能诗词元至正间隠居教授洪武初辟为清江教谕转国子助教擢编修美和善著书奏对称旨后以疾致仕上亲赐勑曰古之至贤之士修己行仁以为时君之用否则独善其身以终天年或著书立言传之永乆虽不显于当时而光于后世尔美和笃信至善不易其守侍朕左右日与同逰询问典礼以沃朕心柰何年高不能自强不忍任以周旋从卿归老于戱千载一遇古今通言卿善始终不亦美乎廖道南曰予观南征録慨然兴叹嘉熙阳之不辱也及读理学类编乃见其义精而语确美和所得者深矣赞曰炎荒绵邈桂海梧山厥土霾瘴厥途间关允矣熈阳事不避难大江渺茫匡庐彭蠡其道云逺其室伊迩诚哉美和著书逹理
编修髙启
髙启字季廸蘓州长洲人少孤力学工于诗词时张士诚据蘓有叅政饶介者喜延士启方弱冠介见大竒之待以上宾启不之荅乃隠于松江之青丘洪武三年初修元史征启与儒士汪克寛胡翰宋喜陶凯陈基曽鲁颜増赵汸张文海徐尊生黄箎傅恕王锜傅着谢徽充纂修之任书成擢启编修命教勲臣子弟徽字玄懿与启同乡启尝梦与徽承召问予告身后上御阙楼召启与徽敷对详明雅穪简注命启为户部侍郎徽为吏部郎中果如梦所感启辞以少未更事遂与徽俱归赐金帛有差启复居青丘先是蒲圻魏观署史局启与交惬及观守蘓聘启至学宫延访郡中利病多所裨益观罹于祸遂连坐启君子悼之启身长八尺有文武才博羣典为文汪洋浩瀚神嘘鬼吸靡有痕迹其为诗也波起云涌颷号电掣直超脱元宋而上宗盛唐近代诗人未之能及惜其传之不多尔所传有鳬藻缶鸣二集廖道南曰予观苏平仲集善叙事理郁而文质而不俚核而不夸及观高季廸集天趣飘逸莫可羁勒严沧浪所谓诗有别才非关学也诗有别趣非关理也其然岂其然乎赞曰金华之派平仲是传琼芝灿烂玉树聨绵姑蘓之英季廸为最震泽攸潴洞庭攸会平仲之文季廸之诗刘宋而下彼如何其
编修朱濓
朱濂字伯清浙江义乌人洪武三年续修元史乃征濂与儒士赵埙朱右贝琼王彛张孟兼髙巽志李懋李汶张宣张简杜寅殷弼俞同俱充纂修书成擢编修俾授楚王经濂自幼酷嗜考亭之学其见于辞章资为讲觧悉祖述之既而引年归浦阳察阴阳鬼神之奥验性命心情之藴乃即朱子精语编为理学纂言宋濂为之序穪其所见端确所得粹凝嘉恵后学功亦至矣仕终楚府长史
编修傅藻
傅藻字伯长浙江义乌人洪武五年以儒学敎谕征授编修寻改应奉为东宫文学十一年五月皇太子御文华殿命侍臣讲读春秋乃曰诸国之事杂见于二百四十二年间艰于考索乃命藻曹分类聚先周以尊天王次鲁以崇望国次齐晋以表主盟次宋卫蔡陈以原列爵而楚而吴而越则列之于末缮为三十巻进呈上览之喜赐名曰春秋本末是举也校之者典籍刘仲质助教储惟徳稽之者中书舍人朱孟辨宋璲桂慎铸印副使詹希元序之者宋濂也后藻出为武昌知府有恵政终河南按察使
编修孙作
孙作字大雅一字次和常州江阴人自曽祖澄川四传至作家学克彰洪武六年丞相李善长等奏修日厯乃征作与儒士徐一夔黄■〈日上永下〉陈孟旸俱充纂修书成擢作编修作自陈外补授太平府教授复召为助教明年分教中都又明年还成均又明年陟司业著书号东家子宋濂为作东家子传今传有沧螺集
编修张宣
张宣字藻仲其先清河人徙居常州之江阴父端为元江浙枢宻院都事宣十歳善属文读书经目不忘洪武三年与髙启等被征同修元史上亲书其名擢为编修宣为人爽闿润宻而文思浩雄宋濂为撰族谱所著有春秋传义廖道南曰予始逰南廱乃见朱伯清所撰理学纂言于司成鲁公铎及傅伯长所撰春秋本末于司成汪公伟而孙大雅之沧螺张藻仲之传义犹未之见也诸儒夙际皇运弘阐贲文用心亦以勤矣赞曰义乌多贤乃有伯清辞章尔雅玉阙瑶京伯长超越万人之杰沉潜三传乃着本末次和藻仲处于江阴擢颕扬芒辉赫儒林
编修王琏
