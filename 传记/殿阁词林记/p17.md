<!-- { "loadSidebar": true } -->
汪谐字伯谐浙江仁和人举京闱乡试被革归复举浙江乡试天顺庚辰登进士改庶吉士授编修预修英庙实録成化丁亥转修撰秩满迁右谕徳修宋元纲目成升右庶子侍东宫讲读孝宗登极进少詹事兼侍讲学士修宪庙实録充副总裁官弘治辛亥陟礼部侍郎兼学士请老许之卒赠礼部尚书谐仪度整洁深中简言虑事周悉晚益慎密子登中书舍人举太常卿李文正公铭其墓曰惟浙东西山清水竒文献之邦兮公在累朝史局经闱校文场兮为名侍臣为能史官主司之良兮穹阶显曹涣号下颁表幽堂兮廖道南曰予初筮仕时乃见谐之二子登举皆翩翩贵公子也其婉顺脂韦如其父云赞曰惟彼钱塘右海左湖海色沆瀣湖光郁纾彼美人兮清扬且都登台践斗具有吁谟
学士晋吏部尚书倪岳
倪岳字舜咨应天上元人文僖公谦之子也谦初祀北岳祷于神其母姚氏感异梦生岳岳生而体貌丰伟目光炯然望之如神天顺甲申登进士改庶吉士授编修预修英庙实録转侍读充经筵讲官丁亥修文华大训成进学士甲辰充东宫讲读官丙午擢礼部侍郎弘治癸亥陟礼部尚书加太子少保仪文制度多所拟定如革滛祠正神号禁斋醮絶畨僧却西域诸疏详尽四方灾异必以上闻其大者如皇储冠婚之礼太庙祧祔之仪皆出其议未几改南京礼部尚书再改南京兵部参赞机务上言安边五事一曰重将权一统制二曰増城堡广斥堠三曰募民壮去客兵四曰明赏罚严间谍五曰实屯兵复漕运又上七事一曰讲学二曰修徳三曰敬天四曰法祖五曰节宗室六曰汰冗贠七曰辟异端上皆嘉纳之召入为吏部尚书加太子少保卒赠光禄大夫少保谥文毅官其从子霦为中书舍人岳有文武才畧在吏部铨选进退各当其才或言别白太过终当召怨则曰吾知冢宰之职当如是耳事当廷议片言裁决天下皆仰其风采李文正公铭曰公官北都派出锺阜若麟凤在薮踵接科第继践台斗若玉在昆圃为文章宗为经济手若锦在织若钟应扣庭充庙荐若商彝周卣暨掌天曹为百僚首若镜在悬鉴物妍丑若锄在田务拔稂莠拒捍强御镇定纷纠若虎豹在山藜藿为守若驾轻载重驱疾以走茍非其才踣者十九古亦有言君子大受旗常竹帛公且不朽廖道南曰先大夫五洪公以弘治癸丑举进士时李文正公主试事倪文毅公知贡举及甲寅诞夕乃梦二公至庭命名授诰以故闻文毅之事为详于乎安得起公于九京而与之筹国也哉赞曰钟山雄峙万峰绵焉大江回绕百川环焉桓桓文毅岳降贤焉明明勲业史局传焉眇于小子夙兆先焉严训如在奉周旋焉
学士晋礼部尚书傅瀚
傅瀚字曰川江西新喻人天顺甲申进士选庶吉士授检讨成化间转修撰皇太子出阁命兼司经局校书迁左谕徳兼检讨充经筵讲官弘治纪元擢太常少卿兼侍读预修宪庙实録成进太常卿兼侍读学士赐告归省还擢礼部侍郎兼学士掌詹事府事仍直日讲预修回典充副总裁官陟礼部尚书率诸曹疏陈三十余事不报初瀚嗾同乡监生江瑢诬奏大学士刘健李东阳既而恐谋泄遂嫁其祸于詹事程敏政大学士谢迁尚书王华咸中诬之及敏政死瀚代之家人惊见怪异瀚忧悸成疾卒赠太子太保谥文穆子为庶吉士授监察御史廖道南曰予读国史于瀚极其訾议谓敏政之死瀚实构之及观西涯所撰墓铭则又奬与无间词何也岂其实有之与将诬之也赞曰豫章之郡盘龙缈绵五星奠位二峰柱天三刘博雅三孔仁贤彼哉曰川何独不然阙
学士晋礼部尚书李杰
李杰字世贤苏州常熟人成化丙戌进士选庶吉士授编修转侍讲乙巳充东宫讲读官进侍读学士弘治初迁左庶子仍兼前职辛亥升南京国子祭酒守制服阕改太常卿兼侍读学士掌院事庚申擢礼部侍郎正徳纪元预修孝庙实録充副总裁大学士焦芳擅窜国史杰亦末如之何书成陟南京礼部尚书丁卯调礼部时逆瑾用事晋府镇国将军表槏赂瑾求封为郡王杰持正不与瑾衔之竟以是去廖道南曰瑾之炳国虐熖薫灼一时附丽奔走惟翰苑居多杰乃不辱其身不挫其志亦可尚也赞曰汉之五侯唐之八闗若趋炎海若倚氷山杰也人杰挂冠苏门迹虽往矣神则犹存
侍读学士晋礼部尚书张升
张升字启昭江西南城人成化己丑进士第一授修撰侍皇太子于东宫充讲读官迁左赞善转右谕徳孝宗登极进左庶子兼侍读疑大学士刘吉抑已因天变劾奏万安尹直相继罢去独刘吉尚留深结科道昏暮欵门柔佞取悦无所不至贵戚万喜依凭宫壸凶熖熏灼吉与缔姻请托公府赂入私门亟宜斥谴如汉策免三公以应灾异可也疏上御史魏璋等阿吉意交章论之坐左迁南京工部员外郎会吉去召还复职升少詹事兼侍读学士寻擢礼部侍郎陟尚书时崔志端以乐舞生为同官升毎裁抑之御史杨仪之子从礼曹游偶遇升挞之仪遂劾升言官争相论列致仕加太子太保逆瑾时复起为尚书为晋藩事忤瑾意夺加官卒赠太子太傅谥文僖廖道南曰予观南城志谓升宦业益懋凡考祀典择贤才禁奢靡重名器省供应可身任者次第行之及考国史则又力诋其状如此岂名实不相副耶赞曰南城二史启昭景鸣启昭媕婀景鸣峥嵘揆之古昔曽巩李觏二贤往矣谁其克绍
侍讲学士晋工部尚书董越
董越字尚矩江西宁都人成化己丑进士及第授编修转侍读甲辰选侍东宫讲读充经筵讲官弘治改元迁右庶子兼侍讲孝宗登极诏使朝鲜宣布徳意却其馈遗有赋以纪其国俗预修宪庙实録升太常少卿兼侍讲学士充日讲官寻擢南京礼部侍郎陟工部尚书卒赠太子少保谥文僖越修眉长身博洽善议论成化末诸执政大臣不相能其门客各有所厚独越出入诸公之门皆得其欢心议者以是少之子天锡仕至大理卿李文正公铭其墓曰谓成之艰殊若易然东隅桑榆惟公有焉谓寿之艰而不其然坦途摧车抑又谁愆亏盈益谦天道则有裁培倾覆人所自取数勿或值理则可守其所未竟以遗厥后廖道南曰予观宁都志称越清介端谨馆阁推重然读文正公之词似若有憾焉而史亦不之褒也赞曰金精凌云山祗储祯虔化澄清水若鸠灵乃诞董君为国重臣胡然而然国史有评
侍读学士拜礼部侍郎费誾
费誾字廷言镇江丹徒人成化己丑礼部会试第一选庶吉士授编修丙申充经筵官丁酉迁国子司业丁未转左谕徳仍理司业事戊午升祭酒孝庙初开经筵充讲官车驾视学赐坐讲彝伦堂褒谕宴赉士林荣之及直日讲改少詹事兼侍读修宪庙实録成进詹事兼侍读学士越月擢礼部侍郎卒年五十有八誾长身伟貌论议亹出临事通变慷慨且恭谨自持人恒以公辅期之其在国学最久士子多所造就倪文僖公撰神道碑曰江东有木梗与章根蟠厚地摩青苍匠石睥睨喜欲狂万牛必致归明堂轮囷磅礴登岩廊巍然屹立时之望风雨侵陵蠧且伤用之未久嗟沦亡廖道南曰夫太上立徳其次立功其次立言史称誾恭谨近于有徳者而议论亹亹又何能言也岂所谓三者无一于是耶赞曰大江东来趋于丹徒两峰水殿三茅天都峨峨费君幼有壮图侃侃誾誾雄葢万夫
礼部尚书兼学士呉寛
呉寛字原博苏州长洲人初以贡入太学督学御史陈选惜其才令就试登应天魁选成化壬辰会试廷试皆第一授修撰秩满迁右谕徳充东宫讲读官寛上疏劝讲圣学无分寒暑孝宗嘉纳进左庶子兼待读预修宪庙实録成升少詹事兼侍读学士寻擢吏部侍郎守制服阕召入典诰勅修会典充副总裁书成陟礼部尚书兼学士仍典诰勅孝肃太皇太后祔庙诏议其礼寛独引周姜嫄事请别庙奉享或议呉澄不当从祀寛谓有益经学议上俱从之卒赠太子太保谥文定官其子奭为中书舍人李文正公铭其墓曰维世有望间不容伪上有廷论下则舆议逺且贱者惟彼奴隶彼懵不知孰强而致其所自致匪爵匪位矧其兼之功讵云易惟王不朽公亦有二有徳有言功则未既廖道南曰予观呉志谓寛静重醇实自少至老人不见其过不为慷慨激烈之行亦未尝碌碌茍随既而观国史称寛行履高洁志操纯正势利所在退避若懦葢其所得者深矣赞曰人有恒言老成典刑士林蓍蔡策府权衡惟匏庵公耆徳硕人沉浑确实有典有文文正有铭文定有评书之琬琰无愧名臣
侍讲学士拜兵部尚书杨守址
杨守址字维立文懿公守陈之弟也成化戊戌进士及第授编修秩满转南京侍读弘治纪元预修宪庙实録充经筵官辛亥迁左谕徳乙夘进侍讲学士戊午侍皇太子于东宫寻擢南京吏部右侍郎庚申摄南京兵部事因灾异疏陈时政辛酉摄南京国子监事恤生徒清吏弊人咸称之壬戌考绩入京预修会典充副总裁书成转左侍郎加尚书致仕卒赠太子少保守址性耿直为诸生时上书论救祭酒陈鉴邢譲司业张业有何蕃石大用之风从兄守随为工部尚书守陈为吏部侍郎从弟守隅为布政使从子茂元为刑部侍郎茂仁为按察使一门贵盛当时莫与俪云李文正公铭其墓曰四明山高东甬长二川交流汇其旁中结灵秀成文章前有一楼后二杨文懿多闻天下望公也奋翼相低昂天子置之白玉堂两都官重登岩廊五色共补山龙裳政皆弗竟文则昌终如莫邪会干将廖道南曰予读碧川文稿其论天下事若指诸掌略无依阿腆■〈月忍〉而耿直孤抗葢其得于家庭者多矣赞曰谠言不讳国是惟贤直气不回士节则坚金紫盈门图书满筵谁珥彤管愿续青编
侍读学士晋南京兵部尚书张澯
张澯字仲湜广西全州人成化戊戌进士选庶吉士授编修弘治己酉转侍讲戊午充东宫讲读官辛酉主考顺天乡试己丑进侍读学士武宗登极升学士迁国子监祭酒正徳丁丑擢礼部侍郎己巳陟南京礼部尚书辛未改南京户部又改吏部时储位久虚澯率同侪请建太子言甚剀切甲戌改南京兵部参赞机务条陈八事又奏革守备厅冗官凡百推用不容请托人皆服其公乙亥致仕加太子少傅卒澯性刚褊与人多不合其在户部清查逺年逋赋论者谓刘瑾方事督责而澯多附之及瑾诞日以金寿星为献澯后及详辨未可知也石文隐公铭其墓曰奕奕留都大江为池不有虎臣孰张王师公总机务惟善是力望之岩岩千仞其壁固我藩篱人莫敢窥汲也难惑范乎可欺三军易夺万夫吾往是谓理胜非以力强人曰惟公有统驭才公在经筵天日可回人曰惟公以严尽职公在冑监养士以徳抱直而行积信以施违道干誉公亦咄之公虽云亡有不朽存湘山峨峨以固其源廖道南曰予师石文隐公刚介士少许可而于澯极其称誉非有所试耶赞曰桂林之浒湘水清漪星崖风洞幽真所栖竹所金川后先挺竒人之轩轾莫敢我欺
学士晋南京礼部尚书江澜
江澜字文澜浙江仁和人成化戊戌进士选庶吉士授编修弘治戊申预修宪庙实録转侍读甲寅充经筵讲官是冬册封荆王乙卯典应天乡试丙辰简侍东宫讲读拜文币金带之赐庚申擢侍读学士预修会典壬戌进学士预修通鉴纂要甲子典顺天乡试乙丑迁少詹事兼学士丙寅预修孝庙实録充副总裁寻转吏部侍郎值逆瑾用事张彩骤握铨柄憾澜不附己改陟南京礼部尚书祗肃禋祀祷雨辄应未几卒瑾败赠太子少保谥文昭所著有铨曹春亭东川瀛州诸藳廖道南曰予尝友东川之子司空景熙太史景孚俱负隽才抱竒气不少下人及考其诰词则又称其持重老成小心恭谨夫固有不可及者矣赞曰谦谦君子大猷允升温温恭人大雅不羣缅懐幽姿幸觏厥子令闻懋昭有孚神理
侍读学士拜礼部侍郎马廷用
