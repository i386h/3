<!-- { "loadSidebar": true } -->
祖宗时凡国家礼乐制度皆命本院儒臣议而行之洪武元年二月壬寅朔中书省臣及学士陶安等进郊社宗庙议曰圜丘曰方丘曰宗庙曰社稷各具沿革安等奏天子大社必受风雨霜露以达天地之气若亡国之社则屋之不受天阳也今于坛创屋非宜若祭而遇风雨则于斋宫望祭上是之又定宗庙祭享之礼安与侍讲学士朱升待制詹同等歴考秦汉以下庙皆同堂异室四时皆合祭今四庙时享宜仿之上命春特祭于三时合祭如古制至二年三月戊戌朱升等奉勑撰斋戒文大祀四日戒三日斋凡七日中祀三日戒二日斋凡五日上命凡祭天地社稷宗庙山川等神是为生灵祈福下令百官一体斋戒若自有所祷者不下令八月定大祀受誓戒九月乙巳诏以司中司命司民司禄及寿星五神为中祀命翰林院撰文七年六月乙卯上以大祀终献毕方行分献于礼未当命宋濓詹同议以若行初献礼奠玉帛将毕分献官行初献礼亚献终献皆如之八月辛酉监察御史达鲁与权请行禘祭事下礼部太常寺翰林院议以为虞夏商周四代世系明白其始所从出可得而推故禘礼可行自汉以来世系无考莫能考其始祖所自出当时所谓禘祭不过合巳祧之主序昭穆而祭之乃古之大祫非禘也宋神宗尝曰禘者所以审谛祖之所自出是则莫知祖之所自出禘礼不可行也八年十一月乙丑诏翰林院考定大祀登坛脱舄之礼学士乐韶鳯奏祭日大驾临坛入幕次脱舄升坛执事等官皆脱舄于外以次升坛供事协律郎乐舞生依前跣韈就位祭毕降坛纳舄从之正月合祀天地于南郊诏儒臣纪其事九年五月乙丑将有事于方丘适有晋王妃之丧上命宋濂考古制以闻对曰郊社之礼国之大事圣人所重虽有三年之丧亦不敢废示有尊也二十五年六月懿文皇太子丧时享在迩命翰林院礼部议之学士刘三吾等奏王制三年不祭惟天地社稷不敢以卑废尊宋真宗居丧易月服除之明年遂享太庙祀天地服衮冕车辂仪物音乐縁神事者不废其卤簿鼓吹诸乐皆备而不作兹议天地社稷先师厯代帝王等神宜如宋制惟太庙先祖灵神所在国既有丧而时享用乐恐神不乐听宜备而不作从之已而上自以己意定郊庙礼庶吉士觧缙尝上疏言六经残缺莫甚礼乐宜正礼经祀天宜复扫地之规尊祖宜偹七庙之制上嘉其识先是洪武二年八月诏天下郡邑举素志髙洁博通今古练达时宜之士年四十以上者礼送至京纂修礼书二十年十月谕礼部集诸儒臣稽考臣僚尊卑礼仪旧制重加删订凡二十六条行之改元之初即定释奠先师仲春仲秋二上丁日降香遣官祭于国学又诏定亲征遣将诸军礼及太岁风云雷雨岳镇山川城隍诸神祭礼其冠礼皇太子冠翰林院撰祝文祝辞因定天子冠礼寻定皇太子亲王及士庶婚礼俱本院偕中书省臣议上其王国礼乐及合祀山川之仪则本院礼部与王府官议上遂命燕齐祭东海齐鲁祭东岳东镇秦蜀祭西海晋祭北海礼孝慈皇后丧专诏本院定议以闻成穆贵妃薨诏本院稽古定制令父母俱斩衰三年子为庶母服朞月书成颁行曰孝慈録又考议陵寝朔望节序之祭及祭前代忠臣用便服行服等节今见于大明集礼洪武礼制等书虽损益古今之宜然皆出自圣意众莫能违也虽敢言如觧缙上亦未尝以其异己而罪之夫以异己者为罪则必以合者为功以合者为功则是礼乐自臣下出也嘉靖九年正月十四日今上大诏廷臣问圜丘方泽礼臣道南奏曰迩者伏蒙皇上颁赐勑谕询以天地宗庙社稷之重及日月太岁诸神从祀之宜臣愚曷足以知此中庸曰非天子不议礼不制度不考文又曰君子之道本诸身征诸庶民考诸三王而不缪建诸天地而不悖质诸鬼神而无疑百世以俟圣人而不惑是故知礼乐之情者能作识礼乐之文者能述大人举礼乐天地将为昭焉臣愚以为三代而上大道为公礼载诸经而典则明备三代而下大道既隐礼载诸史而议论纷纭自非天子建中和之极圣人通幽明之故安能折羣言之淆乱以嘉典礼之会通也哉谨按周礼大宗伯掌建邦之天神人鬼地祗之礼小宗伯兆五帝于四郊四望四类亦如之兆山川丘陵坟衍各因其方盖以辨方经野叙神奠位法天地髙卑之象顺阴阳刚柔之义也其礼器则有曰苍璧礼天黄琮礼地有曰四圭有邸以祀天旅上帝两圭有邸以祀地旅四望其乐舞则有曰奏黄锺歌大吕舞云门以祀天神奏太蔟歌应锺舞咸池以祭地祗有曰圜锺为宫黄锺为角太蔟为征姑洗为羽靁鼓靁鼗孤竹之管云和之琴瑟冬日至于地上之圜丘奏之函锺为宫太蔟为角姑洗为征南吕为羽灵鼓灵鼗孙竹之管空桑之琴瑟夏日至于泽中之方丘奏之此周人祀天地之遗典也祭法曰燔柴于泰坛祭天也瘗埋于泰折祭地也礼器曰为髙必因丘陵为下必因川泽因天事天因地事地王制曰天子祭天地诸侯祭社稷又曰惟祭天地社稷为越绋而行事又曰祭天地之牛角茧栗则其义亦明矣然亦有专言祀天者曰禋祀昊天上帝曰王祀昊天上帝则大裘而冕曰郊之祭也迎长日之至也兆于南郊就阳位也曰祭之日王被衮以象天盖天者羣物之祖举其尊而言也而天固无不覆也有兼言祀社者曰祭帝于郊所以定天位也祀社于国所以列地利也曰郊以眀天道也社以神地道也曰礼行于郊而百神受职焉礼行于社而百货可极焉盖古封国立社举其重而言也而地固无不载也夫天地之道贞观者也日月之道贞明者也法象莫大乎天地悬象着明莫大乎日月变通莫大乎四时是故君后所以承天地配日月而顺四时者也若以为祀不可分郊不宜贰祭统何以故天子躬耕于南郊王后亲蚕于北郊也月令又何以故孟春迎气于东郊孟夏则于南郊孟秋迎气于西郊孟冬则于北郊也祭义又何以故祭日于东于坛于王宫祭月于西于坎于夜明也孔子系易曰天尊地卑乾坤定矣卑髙以陈贵贱位矣岂日月兆于东西迎气耕蚕分于南北天地之位独混而无别乎若易言享帝而不言享祗则帝大而尊而各有取象诗歌昊天而不歌后土则地卑而谦而不敢专功知此则虞之类于上帝商之告于上天神后周之郊用牛二春秋鲁人之僣祈榖之郊先儒固自有明辨矣臣故曰三代而上大道为公而典则明备也汉郊祀志载秦祠四畤八神汉髙因之増为五畤武帝祀太乙于甘泉后土于汾阴成帝从匡衡之议立南北郊厥后王莽创为天地合精夫妇同牢之说而始合祭矣光武中兴虽兆南北郊然合祭亦未之有改焉者也唐六典正月祀天祈榖于圜丘夏至祭皇地祗于方丘俱以髙祖配孟夏大雩于圜丘孟冬祭神州地祗于方丘以太宗配至武后亲享南郊而复合祭矣玄宗中兴虽从张说之议以祀后土而亦未为得也宋史志南郊初有四祀太宗始创坛北郊以祀地神宗因陈襄之议复南北郊及南渡以后而礼文寖废矣夫汉之议从匡衡者五十人从许嘉者八人宋之议从陈襄者四十人从苏轼者五人不有大儒君子孰从而正之程頥曰元佑议行北郊只为五月天子不可服大裘殊不知郊天郊地礼制自不同报本之祭惟各从其类朱熹曰周礼有圜丘方泽之说后人却说社是后土看来自有方泽之祭此皆不满于宋议者也夫天道也父道也君道也地道也母道也臣道也天道至尊而无对者也地道无成而代有终者也汉之废礼也自王莽始也莽以臣贼君无臣道者也唐之废礼也自武曌始也曌以阴干阳无母道者也宋人之争礼也则又介乎汉唐之间者也臣故曰三代而下大道既隠而议论纷纭也恭惟我太祖髙皇帝开国之初大召名儒博综古典首制礼乐二局沿考制度数年于呉元年建圜丘于钟山之阳以祀昊天上帝建方丘于钟山之阴以祀后土皇祗至洪武元年二月壬寅朔圣祖勑礼部翰林院太常寺诸儒臣曰自昔圣帝明王之有天下莫严于祭祀故当有事内必致其诚敬外必备其仪文所以交神明也朕诞膺天命统一海宇首崇祀事顾草创之初典礼未备其何以交神明致灵贶今有国大祀曰圜丘曰方丘曰宗庙曰社稷其各具沿革以进于是丞相李善长傅瓛等礼部尚书陶凯等学士陶安等上议以为宜复古制祀天圜丘以大明夜明星辰太岁诸神从祀祀地方丘以五岳五镇四海四渎诸神从祀而宗庙社稷亦各有议今载诸圣祖洪武实録者足征也其圜丘方丘乐章俱圣祖自撰今载诸御制文集者足征也其图制之详礼仪之备今载诸圣祖存心録及大明集礼祭祀礼仪者足征也当时诸臣如宋濓则有天降膏露颂及观心亭记所以纪事天之明也刘基则有方丘颂所以纪事地之察也至洪武十年圣祖感斋居阴雨之应览京房灾异之说即旧址为坛合祀于一覆以大祀殿十二年始合祭焉上复更撰祀文乐章今载于御制文集夫前之分祭者酌万世帝王之道礼本太始者也是先王之制也圣祖因之而未尝自制焉者也后之合祭者感一时灾异之应礼縁人情者也是后世之制也圣祖亦因之而未尝自制焉者也厥后儒臣觧缙奏云配天宜复扫地之规尊祖宜备七庙之制而圣祖弗加之罪者意亦可识矣太祖迁都于北当时儒臣未有建白以复圣祖初制之旧宜今日厪我皇上之诏谕也礼乐百年而后兴讵不信哉宗庙之制国初立四亲庙德祖玄皇帝庙居中懿祖居东第一庙熈祖居西第一庙仁祖居东第二庙昭穆有定位禘祫有定时视商家七庙周家九庙之制其揆一也至九年十月乙卯改建太庙同汉人同堂异室之制时享岁祫则设累朝帝后之衣冠于神座而祀之于是乎始以功臣配享矣洪熈间复増以姚广孝等配享夫古者人臣配享惟伊尹见于盘庚之篇周礼凡有功者书于太常尝于太烝不过岁一从享而已汉祭功臣不于庙而于庭曹魏始以荀攸配享而唐宋遂相沿袭矣夫德必若伊尹亲必若周公而后可矧其它乎今九庙已用同堂异室之制累朝帝后临之在上一气流通而功臣配享殊无降杀恐非古先圣王尊尊亲亲之道也至于社稷之制皇上改之是矣昔之议者漫不之考以勾龙共工氏子也郑玄注疏以为共工乃太皥后神农前以水土名官者其子勾龙能平水土非四凶中共工也圣谕又云日月赞上帝以成化工止岁致一祭不得专诚以享臣按礼郊特牲郊之祭大报天而主日配以月玉藻朝日于东门之外周礼大宗伯兆日于东郊兆月于西郊祭法王宫祭日夜明祭月祭义祭日于坛祭月于坎以别幽明以制上下祭日于东祭月于西以别外内以端其位觐礼拜日于东门之外反祀方明礼日于南门之外礼月于北门之外天子大采朝日祖识地徳故于春分祀之少采夕月纠虔天刑故于秋分祀之国初诸儒已有定议我圣祖亦有朝日夕月之文臣复何辞礼又曰有其举之莫敢废也今之大祀殿穹窿閟侐髙广洞达崇坛罗列密树阴森祖宗所创立上帝所栖止者已百数十年于兹矣古人思其人尚爱其树而不忍伐岂敢云毁以伤在天之灵按古者明堂之制正在南离之地大戴礼曰明堂近郊韩诗传曰明堂在南方七里之郊淳于豋曰明堂在国之阳三里之外七里之内其为说多同孟子亦曰夫明堂者王者之堂王欲行王政则勿毁之夫周人郊祀后稷以配天宗祀文王于明堂以配上帝郊而曰天所以尊之也明堂而曰帝所以亲之也天也帝也其礼一也今之大祀殿正以仿古者明堂之制也曰昊天上帝正所以亲之也而未备夫尊之之典也皇上法古帝王必欲行之臣岂敢妄言以干成典抑岂敢不言以孤明诏宜法圣祖南畿初制于今之南天门外别兆圜丘以祀天尊圣祖以配之以法周人尊后稷之礼兆方丘于北郊以祀皇地祗以法周人祀地之礼而又宗祀太祖成祖于大祀殿以法周人宗祀明堂之礼兆大明于东郊兆夜明于西郊以法周人朝日夕月之礼増太庙大禘之祭正太祖南向之位移功臣配享于两庑庶尊尊有等而天地之大义不踰亲亲有统而累朝帝后之大礼无间然矣夫举大事者必动大众动大众者必费出不赀今水旱虫蝗海内告沴边疆盗贼边圉窃发民力竭矣民财罄矣皇上慎重典礼轸惜民隐或发内帑之财不至于敛民财或藉工匠营缮之力不至于劳民力可也夫安循守者惮改更信耳目者疑心志议礼之家名为聚讼此书生常态尔如昔者羣臣之议礼也其心固无他也特其见有不同故也臣恐今之羣臣之议礼也犹夫昔也其心亦无他也特其见有不同故也皇上昭宣祖制之重叅酌众议之公于议之同者不必以为功于议之不同者不必以为罪则人心和于下天心和于上祖宗列圣监于前子孙干亿绵于后亿万载无疆之休端在是矣
