<!-- { "loadSidebar": true } -->
　　先生以关外虏夷索赏无厌，若不增赏，即多作歹窃犯关塞，实因将领调度失宜，战守无策，损己威而张虏势；乃于三月二十八日，乘虏酋伯彦、王喇、张免等俱在喜峰关口外之时，示以先声，乃阳以采木为名，阴寓扬兵之实，率兵千名，为更其衣服，整其器械，分为百队，各手利器，整队出关，旗帜鲜明，队伍严密，凛若赴敌，遂举号笛麾之而南，兵士鱼贯而登南山，复麾之而北，教之以尾为首，以奇为正之法，明赏罚，示以节制之威；于是驻牧豪帅来观者，皆心折拜服，不敢如旧之恣肆矣。禀上，戚总理批云：「大作用，虏破胆矣」（据「扬兵关外禀帖」）。

　　秋，林儒及二子至汉庄，而先生之母独留连江故宅。

　　「妻子再至塞上至喜」诗：『去年相送潞河秋，忽报移家到塞头；天外自惊羁旅客，雨中顿改别离愁。坐尝海物思江国，更把乡书讯旧游。独有北堂慈母在，白云回首望悠悠』！

　　时戚公修筑古□紧要边墙敌台及潮河大桥等工程成（万历六年至八年秋所筑）。朝庭遣兵部郎中费尧年同巡按刘先国勘得规模宏大，筹划详明，高坚壮丽，完固如式。部议谓此工与寻常边工不同，戚公得荫一子为锦衣卫百户，先生因在潮河任时，亦身预其役，得奉旨赏银并嘉奖云：「修筑有劳，金汤永恃」。

　　是年十二月，俺答死，长子黄台吉袭封顺义王，更名乞庆哈（采「全边略记」卷二）。万历十年壬午（一五八三），先生四十二岁。

　　春，喜峰口外虏阿只孛赖于潘家口外捕去射拨军人，先生乃上书戚总理，自请出关征剿，以遏跳梁。

　　「上戚总理议讨属夷呈」：『照得蓟镇属夷，最为骄横，嘉靖庚戌而后，岁岁侵犯。本府（谓戚公）经略以来，一十五年，虏尘屏息，朝廷无北顾之忧，已昭昭在人耳目矣。今有阿只孛赖，乃小小丑类耳，部落不过三百余骑，乃敢跳梁放肆，屡来为贼：八年来犯青山，杀我士卒；九年又犯擦崖，幸而未入；今又于潘家口外，拿射拨军，此其罪恶贯盈，深为可愤！卑职日夜拊心顿足，愿身亲讨之。窃计口外道路，皆尖哨所熟知者，彼可以来，我独不可往乎？闻阿只孛赖聚牧之处，去潘家口八、九十里耳，剿之何难？又闻俺达（即俺答）物故，属夷头目俱已西行，此机不可失也。本月二十二日，松棚杨参将巡边至龙井，卑职就而与言，见其忠愤激烈，愿以身报。伏乞本府张主牌行杨参将，会同卑职计议出兵，暂辍工程，一意谋虏。闻自潘家口至虏所居，道路甚窄，便于步兵；卑职请选骁勇之士五百以当先锋，再召守台南兵二百、松棚马兵三百，已为足用，不过一夜一日至其账房，凡阿只孛赖部落男妇尽行诛杀，牲畜账房尽行焚绝。此堂堂正正之兵，诸夷闻之，皆胆落矣；雪数年之愤，申蓟镇之威，岂非其盛事乎？乘此春和，委宜出塞，伏乞即行杨参将会同卑职，限以两月完事，孰敢不尽心乎？且借此小试，行道之端，则云中上谷之事可举矣』。

　　时青把都侄哈不慎既受赏于上谷，而又从长昂寇蓟辽（「全边略记」卷一），先生乃上书于总督梁梦龙言战守之策。书上，得梁公荐语云：「识达古今，忠廉尤为可敬；才兼文武，恬静独遭时流」。

　　「上大司马梁公揭」：『窃惟卑职，自为诸生，有志天下大计，及投笔从戎，辄以云中上谷为忧。时谭（纶）、王（一鹗）二大司马在事，卑职上书多言俺答那吉之情状，谓宜借抚绥以示羁縻，修战守以备实用；二大司马壮之。于是有潮河之役（谓委为潮提调也）。今闻俺答物故，边境皇皇，卑职以为不足虑也。盖黄台吉衰老，枭雄之心已颓，又其兵为诸子所分（谓那吉等），内相戕贼，何暇为变。那吉曾荷国恩，使之生还，又封其祖（隆庆五年事），彼虽犬羊，亦知所感戴矣。使台吉辈守旧盟而不渝，约部曲而不乱，则与之承袭可也。如少有陆梁，妄生希冀，则绝其贡市，罢其王爵，彼将悔祸而屈服矣。如或狼贪无厌，侵掠边境，则专责沿边将帅，极力备御，乘机捣巢，务挫其锐志，折其奸心，彼亦将悔祸而屈服矣。又或放肆无忌，潜谋大举，则令将出师，为犁庭扫穴之计可也。盖我兵出塞，俱有敌忾之心，而虏骇不备，不过鸟举而兽窜耳。此永乐而后，一奇功也。恩台洞达边情，算无遗策；戚总理训练节制，足当大将之任；不及此时而成旷古之烈，又何待也。卑职日夜鼓励士卒，激以忠义，亦思效奔走之微劳，垂功名于竹帛耳。语曰：刍荛之言，圣人择焉。卑职位分轻微，安敢妄论时事，实以蒙破格之知，苟有管窥，皆当披沥，故敢布其区区之愚』。

　　先是，先生以本营民兵子弟习见操演行阵，往往揭竿为戈、画地为营作兵戏；乃乘机利导之，与以器械旗豉，教之坐作跪起，俨然有法，自张一军。于是鼓舞人心，皆相率而修武事，实开今世童军之先河矣。时值汤泉（在遵化北）会操，于是先生乃上「幼兵赴操禀帖」于戚总理曰：

　　本营幼兵，蒙春初重赏，益欢欣鼓舞。今有四旗十二队，并旗豉手巡视等共一百六十余名，俨然成营。号令分明，坐止如法，且武艺习熟，皆一人而通数技，凡道路商贾，观之无不称叹。若军与兵观之，则自愧以为不如也。不过五六年，当能报效，庶几有南兵之风矣。令闻汤泉大操，咸乐从其父兄而往，卑职悯其幼弱，而嘉其志气，伏乞批示，或在汤泉，或在本营候阅，未敢擅定』。戚总理批：「仰同来汤泉何如」！

　　操后，有「谢敖按院赏幼兵文」云：

　　本营幼兵，操演行伍，蒙本院重赏，人心益有鼓舞，皆相率而修武事矣。十年之后，当为精兵，执役以捍疆圉，戮力以报朝庭，实本院之赐。……且北人性质至愚，而体貌木强，教之武艺，则筋骨难调，教之阵法，则聪明不逮；故官旗费于讲解，士卒苦于扞格。兹童而习之，少而诲人，耳目手足与阵法武艺相忘，用之以战，或可冀挞伐之效也。……（「蓟门兵事」下）。

　　六月二十日，张公居正卒，享年五十八岁。公秉政十六年，鞠躬尽瘁，综核名实，故南北守御，均能付托得人。将帅能为国效力者，皆公之量其才、专其责，湔其瑕、励其志，励之以爵禄，假之以事权，使为将者能从容措置，虽下至偏裨，亦皆假重事权，故十余年间，边事熙宁，匕鬯不惊者，公之力也（参宋学洙着「张文忠公遗事」及楚宝本传）。

　　九月朔日，闻潘碧梧先生讣，先生乃设位哭于汉庄署中。

　　「祭碧梧潘先生文」：『今年春得苏长公书，始为位而哭。嗟乎嗟乎，人生几何，乃一别十三年而卒不能求终教耶』。……

　　又「哭碧梧潘师」诗：『昔年相送春花发，此日相思秋叶飞；天地人亡空梦寐，祇余遗草泪沾衣』！

　　冬十月，阅视都给事周邦杰阅兵蓟镇，并巡视边城工事毕，为题「虏众内附，边政大修，以永保治安事」以闻，部覆，奉旨：该镇修举边务，劳绩可嘉，戚公得荫世袭百户（戚谱）；先生亦得荐语云：「遴才欧越，迈迹幽燕，弃旧学而机悟韬钤：抚新军而恩覃醪纩」；奉旨赏银（旧谱）。先生乃作谢书云：

　　恭唯明台，奉天子命阅视蓟辽，车驾所临，军容尽变。兹者复命猥以微名，厕之荐剡之列，且其词甚都，第之所以伏地而叹，愿捐躯而不辞也。念第本以书生，滥芋关塞，惟恐职业之未尽，不问毁誉之何如。凡百攸为信心，而动立捐忿之节，绝请托之私，故闾阎虽稍相习，而忌未必不结于同寅；士卒虽颇向风，而情未必不忤于当路。况知交素鲜，莫为先容，得免斥劾，已为幸矣，敢望荐乎；又敢望词之都乎！感恩非难，知己为难，知已非难，上下之知为难。今明台见察于骊黄之外，独加以品题之语，无怪乎盐车之乘，仰首顿足而悲鸣也。古谓千里马常有，伯乐不常有，以今视之，岂其然哉！感激心切，莫能自喻，因横槊赋曰：「一从投笔绝交游，岂谓孙阳忽见收，太古韬钤犹未悟，三军醪纩尚难周。风云有志天边战，金鹊何以关内侯，千载遭逢良不偶，夜深长啸拂吴钩」。鄙俚不文，用见微悃，惟明台教之，幸甚。

　　先是于七月二十日，有制府吴兑表弟（旧谱作妻弟）周楷者，以书及礼帖托先生为之配卖青布五千余疋于军士，布每疋值银一钱以上，索价二钱以上；先生以若徇其情，则剥军士以奉贵势也，因辞其布，而璧其仪。原差领书而去，有怏怏色。先生乃作密启致总理戚公，叙其经过，书中有云：『……第自到任以来，求托卖布物者不知其几，皆严以拒之，此心自誓，宁得罪于上司，不获罪于士卒。兹见罪于军门必矣，然不敢避也。官职去留，所关甚小，操守得失，所关甚大。第虽至愚，知所择矣』。

　　足见先生之不畏权势，操守有素也。然是年十一月，终以此去官。陈我渡公作书询之，先生乃作书叙其原委：

　　奉答小司空我渡陈公：『第之所以去官，明台欲知其故乎？微罪而行，古人所贵，恃在知己，不敢不言。今年七月内有周楷者，自称军门表弟，将布五千疋托第散与兵士，扣月粮为价，第不敢徇。随禀之总府，后军门闻知将楷递解回籍，因此移怒，牢不可破。敖御史复命嘱之论劾，御史以公论不从，竟置之奖；周阅科复命，又嘱之论劾，阅科细询各推官、知县凡八人，皆为矢天鸣冤，遂反厕之首荐之列。故兹军门迁转，自行论斥耳。且阅科之荐在一月之前，军门之劾在一月之后，旬日之间，贤否异状，明台可以察其故也。第实不佞，阅报之日，中心甚安。盖官职虽去，人品自在，况归山林与二三同志且耕且读，足以自老。大丈夫要当磊磊落落，遇时则振翮云霄，不遇则曳尾泥涂，随其所居，无不夷坦，安能枉己从人，依权媚势，即封万里侯，佩金印如斗，于心独无愧乎！明台闻望久彰，不久必秉枢衡，第处江湖，拭目以观太平之盛矣。临当远别，曷任驰情。

　　又答友人袁有贤书云：

　　鄙人志在青山，今得遂矣，喜甚快甚！不宁鄙人，妻儿尤踊跃自喜，何者？皆无所利于官故也。明春南归，与二三子者修春风沂水之乐，明不加不损之旨，于此生足矣，更何外慕？近与郭伯子书云：所谓当世伟男子者，非谓有顺无逆，有利无害，谓顺逆利害不动于中耳。若以倘来之去留为悲喜，非孔子所谓鄙夫欤！足下青年壮志，尚须透此一关（「蓟门兵事」下）。

