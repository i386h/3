<!-- { "loadSidebar": true } -->
    赵佛母者，赵之中牟宰佛之母也。佛以中牟叛。赵之法，以城叛者，身死家收。佛之母将论，自言曰：“我死不当。”士长问其故，母曰：“为我通于主君，乃言；不通，则老妇死而已。”士长为之言于襄子，襄子出，问其故，母曰：“不得见主君则不言。”于是襄子见而问之曰：“不当死何也？”母曰：“妾之当死亦何也？”襄子曰：“而子反。”母曰：“子反，母何为当死？”襄子曰：“母不能教子，故使至于反，母何为不当死也？”母曰：“吁，以主君杀妾为有说也，乃以母无教邪！妾之职尽久矣，此乃在于主君。妾闻子少而慢者，母之罪也。长而不能使者，父之罪也。今妾之子少而不慢，长又能使，妾何负哉！妾闻之，子少则为子，长则为友，夫死从子，妾能为君长子，君自择以为臣，妾之子与在论中，此君之臣，非妾之子。君有暴臣，妾无暴子，是以言妾无罪也。襄子曰：“善，夫佛之反，寡人之罪也。”遂释之。君子曰：“佛之母，一言而发襄子之意，使行不迁怒之德，以免其身。”诗云：“既见君子，我心写兮。”此之谓也。
    颂曰：佛既叛，其母任理，将就于论，自言襄子。陈列母职，子长在君，襄子说之，遂释不论。
    △齐威虞姬
    虞姬者，名娟之，齐威王之姬也。威王即位，九年不治，委政大臣，诸侯并侵之。其佞臣周破胡专权擅势，嫉贤妒能，即墨大夫贤，而日毁之，阿大夫不肖，反日誉之。虞姬谓王曰：“破胡，谗谀之臣也，不可不退。齐有北郭先生者，贤明有道，可置左右。”破胡闻之，乃恶虞姬曰：“其幼弱在于闾巷之时，尝与北郭先生通。”王疑之，乃闭虞姬于九层之台，而使有司即穷验问，破胡赂执事者，使竟其罪，执事者诬其辞而上之，王视其辞，不合于意，乃召虞姬而自问焉，虞姬对曰：“妾娟之幸得蒙先人之遗体，生于天壤之闲，去蓬庐之下，侍明王之燕，泥附王着，荐床蔽席，供执埽除，掌奉汤沐，至今十余年矣。之心，冀幸补一言，而为邪臣所挤，湮于百重之下，不意大王乃复见而与之语。妾闻玉石坠泥不为污，柳下覆寒，女不为乱。积之于素雅，故不见疑也。经瓜田不蹑履，过李园不正冠，妾不避，此罪一也。既陷难中，有司受赂，听用邪人，卒见覆冒，不能自明。妾闻寡妇哭城，城为之崩。亡士叹市，市为之罢。诚信发内，感动城市。妾之冤明于白日，虽独号于九层之内，而众人莫为豪厘，此妾之罪二也。既有污名，而加此二罪，义固不可以生。所以生者，为莫白妾之污名也。且自古有之，伯奇放野，申生被患。孝顺至明，反以为残。妾既当死，不复重陈，然愿戒大王，群臣为邪，破胡最甚。王不执政，国殆危矣。于是王大寤，出虞姬，显之于朝市，封即墨大夫以万户，烹阿大夫与周破胡。遂起兵收故侵地，齐国震惧，人知烹阿大夫，不敢饰非，务尽其职，齐国大治。君子谓虞姬好善。诗云：“既见君子，我心则降。”此之谓也。
    颂曰：齐国惰政，不治九年，虞姬讥刺，反害其身。姬列其事，上指皇天，威王觉寤，卒距强秦。
    △齐钟离春
    钟离春者，齐无盐邑之女，宣王之正后也。其为人极丑无双，臼头，深目，长壮，大节，鼻，结喉，肥项，少发，折腰，出胸，皮肤若漆。行年四十，无所容入，嫁不雠，流弃莫执。于是乃拂拭短褐，自诣宣王，谓谒者曰：“妾齐之不雠女也。闻君王之圣德，愿备后宫之埽除，顿首司马门外，唯王幸许之。”谒者以闻，宣王方置酒于渐台，左右闻之，莫不掩口大笑曰：“此天下强颜女子也，岂不异哉！”于是宣王乃召见之，谓曰：“昔者先王为寡人娶妃匹，皆已备有列位矣。今夫人不容于乡里布衣，而欲干万乘之主，亦有何奇能哉？”钟离春对曰：“无有。特窃慕大王之美义耳。”王曰：“虽然，何善？”良久曰：“窃尝善隐。”宣王曰：“隐固寡人之所愿也，试一行之。”言未卒，忽然不见。宣王大惊，立发隐书而读之，退而推之，又未能得。明日，又更召而问之，不以隐对，但扬目衔齿，举手拊膝，曰：“殆哉殆哉！”如此者四。宣王曰：“愿遂闻命。”钟离春对曰：“今大王之君国也，西有衡秦之患，南有强楚之雠，外有二国之难。内聚奸臣，众人不附。春秋四十，壮男不立，不务众子而务众妇。尊所好，忽所恃。一旦山陵崩弛，社稷不定，此一殆也。渐台五重，黄金白玉，琅笼疏翡翠珠玑，幕络连饰，万民罢极，此二殆也。贤者匿于山林，谄谀强于左右，邪伪立于本朝，谏者不得通入，此三殆也。饮酒沈湎，以夜继昼，女乐俳优，纵横大笑。外不修诸侯之礼，内不秉国家之治，此四殆也。故曰殆哉殆哉。”于是宣王喟然而叹曰：“痛乎无盐君之言！乃今一闻。”于是拆渐台，罢女乐，退谄谀，去雕琢，选兵马，实府库，四辟公门，招进直言，延及侧陋。卜择吉日，立太子，进慈母，拜无盐君为后。而齐国大安者，丑女之力也。君子谓钟离春正而有辞。诗云：“既见君子，我心则喜。”此之谓也。
    颂曰：无盐之女，干说齐宣，分别四殆，称国乱烦。宣王从之，四辟公门，遂立太子，拜无盐君。
    △齐宿瘤女
    宿瘤女者，齐东郭采桑之女，闵王之后也。项有大瘤，故号曰宿瘤。初，闵王出游，至东郭，百姓尽观，宿瘤女采桑如故，王怪之，召问曰：“寡人出游，车骑甚众，百姓无少长皆弃事来观，汝采桑道旁，曾不一视，何也？”对曰：“妾受父母教采桑，不受教观大王。”王曰：“此奇女也，惜哉宿瘤！”女曰：“婢妾之职，属之不二，予之不忘，中心谓何，宿瘤何伤？”王大悦之曰：“此贤女也。”命后车载之，女曰：“赖大王之力，父母在内，使妾不受父母之教，而随大王，是奔女也，大王又安用之？”王大惭，曰：“寡人失之。”又曰：“贞女一礼不备，虽死不从。”于是王遣归，使使者加金百镒，往聘迎之，父母惊惶，欲洗沐，加衣裳，女曰：“如是见王，则变容更服，不见识也，请死不往。”于是如故，随使者，闵王归见诸夫人，告曰：“今日出游，得一圣女，今至斥汝属矣。”诸夫人皆怪之，盛服而卫，迟其至也，宿瘤，骇，宫中诸夫人皆掩口而笑，左右失貌，不能自止，王大惭曰：“且无笑不饰耳。夫饰与不饰，固相去十百也。”女曰：“夫饰与不饰，相去千万，尚不足言，何独十百也！”王曰：“何以言之？”对曰：“性相近，习相远也。昔者尧舜桀纣，俱天子也。尧舜自饰以仁义，虽为天子，安于节俭，茅茨不翦，采椽不斫，后宫衣不重采，食不重味。至今数千岁，天下归善焉。桀纣不自饰以仁义，习为苛文，造为高台深池，后宫蹈绮，弄珠玉，意非有餍时也。身死国亡，为天下笑，至今千余岁，天下归恶焉。由是观之，饰与不饰，相去千万，尚不足言，何独十百也。”于是诸夫人皆大惭，闵王大感，立瘤女以为后。出令卑宫室，填池泽，损膳减乐，后宫不得重采。期月之间，化行邻国，诸侯朝之，侵三晋，惧秦楚，立帝号。闵王至于此也，宿瘤女有力焉。及女死之后，燕遂屠齐，闵王逃亡，而弑死于外。君子谓宿瘤女通而有礼。诗云：“菁菁者莪，在彼中阿，既见君子，乐且有仪。”此之谓也。
    颂曰：齐女宿瘤，东郭采桑，闵王出游，不为变常。王召与语，谏辞甚明，卒升后位，名声光荣。
    △齐孤逐女
    孤逐女者，齐即墨之女，齐相之妻也。初，逐女孤无父母，状甚丑，三逐于乡，五逐于里，过时无所容。齐相妇死，逐女造襄王之门，而见谒者曰：“妾三逐于乡，五逐于里，孤无父母，摈弃于野，无所容止，愿当君王之盛颜，尽其愚辞。”左右复于王，王辍食吐哺而起。左右曰：“三逐于乡者，不忠也；五逐于里者，少礼也。不忠少礼之人，王何为遽？”王曰：“子不识也。夫牛鸣而马不应，非不闻牛声也，异类故也。此人必有与人异者矣。遂见与之语三日。始一日，曰：“大王知国之柱乎？”王曰：“不知也。”逐女曰：“柱，相国是也。夫柱不正则栋不安，栋不安则榱堕，则屋几覆矣。王则栋矣，庶民榱也，国家屋也。夫屋坚与不坚，在乎柱。国家安与不安，在乎相。今大王既有明知，而国相不可不审也。”王曰：“诺。”其二日，王曰：“吾国相奚若？”对曰：“王之国相，比目之鱼也，外比内比，然后能成其事，就其功。”王曰：“何谓也？”逐女对曰：“明其左右，贤其妻子，是外比内比也。”其三日，王曰：“吾相其可易乎？”逐女对曰：“中才也，求之未可得也。如有过之者，何为不可也？今则未有。妾闻明王之用人也，推一而用之。故楚用虞邱子，而得孙叔敖；燕用郭隗，而得乐毅。大王诚能厉之，则此可用矣。”王曰：“吾用之柰何？”逐女对曰：“昔者齐桓公尊九九之人，而有道之士归之。越王敬螳螂之怒，而勇士死之。叶公好龙，而龙为暴下。物之所征，固不须顷。”王曰：“善。”遂尊相，敬而事之，以逐女妻之。居三日，四方之士多归于齐，而国以治。诗云：“既见君子，并坐鼓瑟。”此之谓也。
    颂曰：齐逐孤女，造襄王门，女虽五逐，王犹见焉。谈国之政，亦甚有文，与语三日，遂配相君。
    △楚处庄侄
