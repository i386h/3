<!-- { "loadSidebar": true } -->
　　臣等前后陈奏，缕尽利害机宜，伏冀圣恩备赐详览。今闻少诚病甚，计必不取，则淮西事势，与河北不同，须别除人，今正得便。何者？淮西不与诸贼邻接，四面尽是国家镇兵，势力孤危，援助悬绝，重立赏罚，必易指麾。若万一不从，则可议征罚，镇兵足用，事力自丰。臣所以愿舍镇、冀难致之谋，就申、蔡易成之计。倘若河北四面命将，不可淮西两处用兵。人既不堪其劳，财又不给其费，人情一阻，时事难量。脱镇、冀难兵，事未如意，蔡州有变，势可兴师，南北之役俱兴，财力之用不足。倘事不得已，即须赦承宗，则恩德虚施，威令顿废。不如早赐处分，已收镇、冀之心，用赴机宜，必获申、蔡之利。时固难得，事在不疑。伏望圣恩，俯赐裁断。 

　　○论内库钱帛 

　　宪宗即位后，因德宗府库，而性俭约节用，四方进奉，并破刘辟、李锜没入，及于頔、王锷进献，钱帛盈益，充积内藏。学士李绛尝从容谏曰： 

　　臣闻王者积之于人，霸者积之于国，寻常之君，积于府库。陛下以超迈英姿，嗣膺宝历，蛮夷纳贡，山泽效珍，固当事冠百王，德垂万代，行可书之事，成不讳之朝。今内藏积财，来者必纳，唯顾进入之数，不问聚敛之由。方镇皆裒刻于人，以进献为号，因缘奸盗，半入私家，百姓积怨，兆人兴谤，殆非今日圣政所宜行也。又钱是通流之货，居之则物以腾踊；帛是衣著之物，贮之则岁转损烂。此皆出于人力，匪从天生，积难得之财，成无用之弊，圣心所宜留念。伏乞天慈量恩泽颁赐之所要，校制作移用之所费，三倍已外，悉付所司。倘经用者有余，即租税宽于外以令疲人苏息，内以表圣政光昭，存之策书，足示后嗣。 

　　上喟然曰：“朕岂不知积财货为不急之务，受进献非至圣之事？顾祖宗理化之所，法令赏罚不行。今两河州郡之殷，是中夏贡赋之地，四五十郡，国力不及，朝觐久废，征讨未加。又河湟郡县，没于蕃丑，列置烽堠，逼近郊圻。朕方欲练智勇之将，刷祖宗之耻，恶所用不征于人？储蓄之由，盖因于此。朕所以身衣浣濯，不妄破用；亲戚赐予，才表诚意而已。且汉明帝尝云：‘我为天下守财尔，岂得妄用耶？’诚哉是言！卿当深悉此怀。” 

　　○论量放旱损百姓租税 

　　学士奏曰： 

　　伏以圣慈忧旱，务在恤人，将欲赦其流亡，无如减其租税，则下怀感悦，上动阴阳。昨正月中所降德音，量放江淮去年钱米。臣闻所放数内，已有征纳，纵未纳者，又多流亡。旱损州县，至今矜放钱米甚少，百姓未经丰熟，复纳今年差科，疲羸之中，征迫不及，人力困苦，却在今年。伏望天慈，更赐优恤，其江淮先旱损处，作分数更量放今年租税。当饥馑之际，承雨露之恩，感动人心，无甚于此。辄极愚款，上渎宸严。 

　　宣：“依奏施行。” 

　　○请拣放后宫人 

　　学士奏： 

　　伏以圣哲之君，抚驭之要，必顺人情以作事，感天意以致和，从古以来，其道由此。陛下励精求理，损己推诚，风动四方，事贞百度，作范来代，掩美前王。后宫之中，人数不少，离别之苦，颇感人心，怨旷之思，有干和气。伏冀酌量所要，矜放其余，使其亲戚如初，复得宫掖省费。上以表大德如天之施，下以成群生遂性之乐，道映青史，化洽皇风。敢竭涓尘，庶裨万一，如蒙圣恩允许，便请入德音。 

　　后亦更论减放。 

　　○论德音事 

　　学士奏： 

　　今日奉宣圣旨如前。臣等伏以时旱稍久，圣虑时深，思降德音，除人疾苦。比来方镇，过有进奉，因此聚敛，恣为剥害，遂使百姓积怨愁之气，陛下有纳进之名。臣虽频奏，已蒙宽纳，今特有处分，使载在德音，实王政之大猷，为时事之切务，上符天意，下感人心。和气既通，甘泽必应。其合进奉外尚虑方镇私有聚敛者，但德音严加约束，如有违越，令在必行，仍令御史台及出使郎官、御史察访闻奏。比来制敕虽下，多至因循不守，患在赏罚不立，不患朝廷不知，圣心不移，下谁敢犯？其岭南风俗，百姓多卖买，不得驱掠百姓为口，禁止条约，犯者依前令有司纠察闻奏。横贼扰乱，皆由于此，今有敕处分，足以感动其心。 

　　上并依所奏施行。 

　　○贺德音状 

　　伏以圣恩缘时稍愆旱，特发德音，诚意忧勤，每事节俭，停罢进奉，降免囚徒，厩马宫人，既从减省，私率公债，又悉蠲除，戒长吏之贪求，禁远人之驱掠，大革时弊，特出圣怀，下感人心，上符天意，实帝皇之盛事，为史策之辉光。斯则唐尧虞舜之明，未过于此；贞观开元之盛，复睹于今。鼓舞亿兆之欢心，丕降至诚之德意。泽以周地，阴阳之候自和；德既动天，云雨之施何远？臣等叨居近地，获奉圣时，感汴忻欢，实倍常品。 

　　○谢宣慰状 

　　今日中使某至，奉宣圣旨，恩私俯降，抃跃难胜。伏以恩泽所覃，积弊尽去，事关圣政，感极人心。臣等职忝禁闱，喜倍常分，奉章陈贺，未尽恳诚，曲蒙圣慈，更赐宣劳，感恩承命，荣幸实深。 

　　○又谢宣慰状 

　　今日中使某至，奉宣圣旨，“以阴阳差序，时雨愆期，朕每事增修，冀感和气，卿等悉心奉上，副朕忧勤。今有甘泽，与卿等同慰”者。臣伏以时雨既降，百姓欢欣，圣念猥加，特赐宣谕，喜戴交集，抃舞失图。臣闻唯天无私，去人不远，与圣合德，有感必通，福应之际，其犹影响。陛下以自春以来，阳候稍亢，虑成旱暵，妨此农功，忧勤之诚，既形造次，惕厉之志，不忘寝兴。爰降德音，大修政本，过自克责，勤求阙遗，绝贡献以字黎元，务减省以崇简易，去当今之甚弊，行历代之所难，发自宸衷，晓示天下。人心既感，和气自通，曾未浃旬，遂降膏雨，公私畅茂，动植生荣，麰麦可望于丰盈，耕耒不愆于节候，康衢士庶，鼓舞欢呼，感荷皇恩，致此甘泽。则知忧先于事，故能无忧；事至而忧，事故罕救。此虽古先哲后，修己备灾，引六事以责躬，念一物之失所，感应遄速，岂过于斯？臣等职忝禁闱，亲承密命，无裨万一，喜遇圣明，理之当者无不行，政之失者无不革，累积盛美，将致升平，感抃欣荣，实倍常品。 

　　○谢密赐宣劳状 

　　奉宣密旨，以臣所论奏事，颇切时要，特赐慰劳者。臣伏蒙奖擢，致于近密，苟有所见，即合启陈，敢望圣明照临，皆赐俯察，载降宣谕，曲示恩施，荣感交深，兢跼无地。臣所陈之事，非止一端，实政理之源，系安危之切。冀望重于所忽，防于至微，则亿兆生灵，同庆仁寿。臣无任云云。 

　　○论许遂振进奉请驿递送至上都状 

　　元和五年，宣令许遂振，诏允依来奏乘驿递进奉者。学士奏曰： 

　　伏以本置馆驿，祗缘使命。有司所支食料减刻，已恐不充，今若进奉货财，悉令馆驿递送，岂唯馆驿不济，实虑州县难堪。且财货数多，差夫递送，便须防援，转益劳烦。伏恐人力凋残，物议喧谤。况馆驿所破，并是官钱，虚有省脚之名，实致扰人之弊，倘若有利无害，承前久合行之；脱若诸道悉然，即是制度紊乱。事伤圣政，不敢不言。伏望与遂振诏中处分，且依旧例，庶望公私通济，事体合宜。其诏草未撰，伏望圣旨。 

　　宣：“依。” 

　　○论不召对疏 

　　上逾月不召对，而学士李绛等上疏曰： 

　　学非稽古，才昧济时，陛下过听，不以臣等愚懵无取，误置于严密之地。职居肘腋，任切腹心，宠食太官之珍，荣通禁门之籍。縻躯致命，讵报雨露之恩？殉节忘家，宁酬天地之德？所以继献章疏，冀增日月之辉；妄进恳诚，希添海岳之广。而不量力分，触冒危机，徒竭公尽忠，忤犯严旨，虽死不悔，当职所宜。臣以谓忠臣不避罪以匡君，正士不违患以污道。所贵上裨万一，仰酬顾遇，实臣等之心也；不顾忌讳，合置严谴，此又臣等之分也。一月已来，未蒙赐召，咫尺之地，无申就日之诚，跬步之间，莫获回天之顾，兢惕无地，惭惶失图。臣闻管仲对齐桓公云：“大臣持禄不敢谏，小臣畏罪不敢言，下情不通，此害霸之甚也。”臣等不言度日，饱食过时，既无切谏之尤，复道如何？伏惟陛下以社稷宗庙为心，以四海万姓为虑，询访道理，开纳直言，知好问而自通，以博闻而自广。是天下之幸，岂臣等之幸耶！ 

　　上览疏，令宣谕曰：“朕近者以方暑事繁，所以不得召对卿等，即宜明日二三殿对来。” 

　　○延州事宜 

　　延州所管皆新蕃人。比来部落扰动，多因官吏贪克，失于思信，务于诛求，致控制无方，威惠不及。塞门要地，切在镇安。自朝廷初除延荣领延州，众情咸以为未当其选，今沙陀等果有不安，抚驭之间，必有所失，恐日久转弊，须务远图。伏望圣恩，令别择才识相当者充刺史，辞对之日，赐其诫敕。冀种落怀附，皇风宣畅，俯接京畿，使知典法。谨具奏闻，伏惟圣旨。 

　　宣：“依奏。”遂除浑镐为刺史。 

　　○论简勘杨凭家产状 

　　学士李绛奏曰： 

　　伏以杨凭犯赃，宪司推勘，举正朝典，肃清人心，此盖理之宜然，法度之当尔。臣但不知杨凭所犯轻重，若所坐只缘赃污，法令且有明文，合待推勘事终后，征赃定罪。今所与宗儒诏，令一物已上，具数闻奏。即宗儒受诏之日，便合勘责家资，远近流传，有似簿录。簿录家产，皆是逆人，至犯赃不合同例。伏以圣恩再三，立法度必归至公。事体之间，贵于允当，臣苟有所见，不敢不陈。 

　　宣：“依，不用与宗儒诏命。” 

　　●卷五 

　　○宪宗出游畋猎中罢 

　　上因暇，欲近畋猎。行至蓬莱池西，谓左右曰：“李绛尝谏我畋猎，云亏损政事。今虽不远，近出苑中，必有章疏上陈，不如且休。”遂却罢归，其思理从谏，如是之至也。 

　　○论王锷加平章事 

