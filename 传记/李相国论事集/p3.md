<!-- { "loadSidebar": true } -->
　　陛下兴圣怀，发德音，追帝皇之高风，绍祖宗之丕烈，思延钓筑之士，想致唐虞之化，非臣凡近愚昧，所宜获承圣言而祗应清问也。臣闻圣人与天地合德，日月合明，思发于志，故《易》曰：“出其言善，千里之外应之，况其迩者乎？”又曰：“先天而天弗违，后天而奉天时。天且不违，而况于人乎？”昔周成王泣启金縢，皇天为之反风；宋景公诚发德言，妖星为之退舍。天人相应，今古同时。《记》曰：“川泽通气，山川出云，嗜欲将至，有开必先。”言圣灵相通，有感而应也。今陛下以上圣之资，抚易化之运，积励精思理之志，求希代济时之贤，感于诚怀，劳于梦想，言出于口，行加于人。神祗将必效灵，才彦固当接武，岂惟殷宗求于傅说，周文获于渭滨。愿言必从，志诚斯感，惟圣人为能之。 

　　抑臣又闻，政必观其实不观其文，信其行不信其言，若欲天下副陛下之诚，从陛下之化，自非圣躬行之，以导其下，则无繇而致。未有表正而影不直，声鸣而响不答也。今陛下以常士之礼，而待拔俗之贤，以九品之禄，而望超代之器，是犹垂蜗蚓之饵，以钓吞舟之鳞，设弓弋之■〈矢敫〉，以罗垂天之翼，固不可得而致也。昔文王养老而伯夷、太公出，昭王礼士而邹衍、乐毅至，故以身先之，以诚致之，未有不应者也。陛下诚能正身励己，尊道贵德，亲信端士，远弃邪佞，尽忠进直者奖之，希合从谀者斥之。与大臣言，敬而信之，不使小人参其事；与贤士游，观而礼之，不令不肖者构其隟。唯义所比，不论亲疏，唯仁是行，不论贵贱。去冗官无益于时者，则禄及才能矣；出宫女之希御幸者，则时无怨旷矣；简繁数之仪，则礼得其节矣；除靡慢之奏，则乐得其和矣；将帅廉，则士卒勇矣；官师公，则治化洽矣；法令行，则下不违矣；教化笃，则俗必迁矣。如此，则圣问周达，德声遐宣，可使金石孚变，鸟兽率舞，而况于人乎？则必贤哲慕义，英彦赴响，伊尹必负鼎而来，吕望必投钓而起，由余必弃戎而委质，宁戚必舍牛而效用。三杰成功于高祖，四七展才于光武，龙吟则山云起，虎啸则谷风生，自然之应也。然后陛下坐明堂，朝群后，兴教化，作礼乐，正风俗，厚人伦，远比尧舜兴崇，近与祖宗合德，时臻至理，代称中兴，则向者圣念所思，睿心企及，何远之有哉！唯陛下勤行之尔，若言之不至，无至也，伏惟陛下念之，伏惟陛下勤之而已。 

　　上曰：“美哉斯言！朕当书之于绅。”因有进止。检自古明君贤臣、乱君邪臣事迹，造屏风焉。 

　　○造屏风事 

　　元和四年，敕学士，令“检自古明君贤臣、乱君佞臣事迹，作屏风三合，其图画美恶，题写其事。朕施于便殿，坐卧观阅，用为鉴诫，以自省察。”学士李绛、崔群、钱徽、韦宏景、白居易等，检讨事迹，如文王得吕望以兴，齐桓公任管仲以霸，齐宣王诛阿大夫，京房对汉元帝，周幽王嬖褒姒以为身祸，秦二世惑赵高以亡天下，陈后主方事弋猎，遂以亡国，朱异劝梁武帝纳侯景，台城遂陷，如此之类，都五十余事，造屏风三合。具列其事进入，并以状称贺。上大悦，乃令中使将出中书，以示宰臣。百僚上章贺。即日张于便殿，朝士省阅，顾左右中人，指示曰：“汝等大须作意，不得有如此之事。” 

　　○进历代君臣事迹五十余状 

　　元和四年奏： 

　　臣等先奉进止，令检寻历代至国朝已来，圣帝明皇，忠臣义士，君臣合体，事迹可观者，检五十条进呈，欲于御坐置屏风观览者。伏以自古圣王，皆忧勤庶政，未尝不取鉴于前代，致理于当时。昔太宗亦命魏征等博采历代事迹，撰《群书政要》，置在坐侧，常自省阅，书于国史，著为不刊。今陛下以天纵圣姿，日慎一日，精求道理，容纳直言，犹更参验古今，鉴试美恶，朝夕观览，取则而行，诚烈祖之用心，必致贞观之盛理。臣等谨依撰录，都五十条，贤愚成败，勒为两卷，随状进上。其《群书政要》，是太宗亲览之书，其中事迹周备。伏望德政日新，成不讳之朝，致无为之化。 

　　○批答宰相等贺忠谏屏风 

　　朕以负荷至大，愒厉每深，常所忧勤，岂敢暇逸？虽卿等竭忠献替，荩臣之救既多；而朕亦追想圣明，谏诤之规是渴。所以列其事迹，文以丹青，嘉乎匪躬，凛然在目。庶以发挥寡昧，辨察正邪，置之坐隅，所期于外奖示诸卿等，但表于中怀，咏之清风，企以从政，岂惟斯美，得在前人？卿等道极致君，才周济物，弼违义激于金石，成务功格于神祗，事合公忠，言形将顺。周省陈叙，诚览诚明。所贺知悉。 

　　○论裴均进银器状 

　　元和二年春德音：天下方镇因缘进献，裒刻百姓，赋敛烦重，外以进奉为名，内以货财为事，遂有痛哀之诏，断方镇非时进奉。其夏季，襄阳节度使裴均，素交给内官，恃其援助，遂进银盆之类万余两，宪宗因事繁，误纳于内，学士李绛等论奏云： 

　　陛下圣明之德，超迈百王，英特之姿，跨越千古，察百役之繁猥，愍万世之愁苦，念杼轴之积弊，知奸臣之徇私，外以进入为名，内以贿遗为计，厚敛于下，半入其家。所以特降鸿恩，大拯颓俗，罢方镇不时之贡，禁天下无艺之费，苏息下民，革除宿敝。颁宣之日，遐迩毕臻，感恩涕泣，仰德歌舞，更相谓曰：“不图今日，复睹圣时。”利泽布于四海，德施周于万类，家吟户咏，气舒目明。才及数月，今自废罢，受纳裴均所进银器。天下之人，皆谓诏书不信，必谓陛下以财货为先此人，非益于圣德也。且裴均行不繇道，奸以事君，固违制书，敢进银器，此是试陛下之意，若不容纳，必知英主不可以利啗，则须恭守典宪，遵朝廷，若为受领，则知圣怀必可以财动，因此厚敛于下，此不忠不诚之大罪也。倘陛下以裴均位当藩镇，官极崇显，未能行法，以惩奸人，伏望以制书令度支收纳，即不违敕文，又免入内库，无亏圣政，以示外方。 

　　上览疏惊曰：“我事繁，都不记得，许令受纳，是我误也。所进是赦书未到前发来，裴均特赦其过。依卿所奏，便送纳度支收管。”其日，遂令中使押领银器于中书。宣示宰臣，云：“裴均违敕，进此银器，缘其赦书未到前已在道路，所以特赦其过，并令送纳度支，所宜知悉。”宰臣惊悦，进状称贺，中外皆喜上之从谏求理焉。 

　　●卷二 

　　○学士谢状 

　　臣绛等今日伏蒙圣恩召对，特赐延纳，过有奖谕。又奉宣圣旨：“卿守职尽忠，常如今日，朕何忧天下不理？”又复见襄阳进奉，出付所司，安国寺铸圣容处又罢临幸者。亲奉德音，旋蒙宣谕，目睹盛事，心感皇明，喜戴交并，抃舞失次。伏以陛下忧勤庶政，推以至公，容纳直言，事惟求当；臣等恭守职分，自合罄竭愚衷。岂望天眷绸缪，特加奖谕，感恩激切，倍百常情。至于慎守德音，出外方之献，严重清跸，罢近寺之游，此皆发自宸衷，卓然光大，足以动四方之听，感万国之心。臣等职在禁闱，时逢昌运，以欣以忭，意不能宣。 

　　○论柳公绰事 

　　御史中丞柳公绰与宰臣不协，为所阴中。宪宗因对学士李绛，忽云：“柳公绰逐突台中，公事不理。我与一远郡刺史，以励后人，何如？”绛遂奏曰：“自柳公绰为中丞，公议皆云称职。性素强直，不依附于人。众传掌权之人有忌者，辄欲去之。望圣意审详根繇。” 

　　上大悦曰：“诚如此，且任之。如有阙败，去之如何？” 

　　○论裴武事 

　　京兆少尹裴武，衔命使镇州，令谕王承宗割德、棣两州归朝廷，武飞表上言，一如朝廷意旨。遂除承宗所署德州刺史薛昌朝为德棣节度，令中使赍旌节授之。而魏博田季安得飞报，先知之，遽报承宗，言昌朝与朝廷通，遂星夜追昌朝德棣州节度。及旌节至魏州，又为季安留连，得为宴乐，停七八日，而昌朝寻已追到镇州，朝命遂不行。比及武使回，事宜与先上表参差，并有人谮伤武，云使回宿宰相裴洎宅，迟明方见。 

　　宪宗大怒，乃召学士李绛，因顾问，奏对毕，上颜色甚震怒，曰：“裴武罔我，苟求脱于贼中，上言不实，令我制除薛昌朝，今果不受，又使回未见，先宿裴洎宅。须左除岭南远处。”绛因奏言： 

　　裴武甚谙练时事，往陷在河中李怀光贼中，事迹可称，今所衔命，不合绝有乖错。大抵贼多变诈，难得实情。以臣愚虑思度，王承宗恐国家必有征讨，请割德、棣两州，且得安全，尚有四州之地，亦足保其富贵，求安之计，必是此心。然邻道魏博、东平、范阳，与王承宗势同事等，恐他时亦为朝廷所割。必是为邻国所构，兼以利害鼓动之，不得守其初心，此必然之理也。伏望且寻访之。裴武所上表，只得上承宗初时意，便且奏来，后又恐邻境胁制诱动，遂有后变，计裴武不敢不尽其心。陛下择裴武使凶逆悖乱之邦，一不如意，便有贬责，臣恐今后奉使贼中，无复得诚实。其后奉使者皆以武为诫，依阿可否之间，必曰：“其言及表章则如此，其深心则臣不可保，不可显言是非，陈列事状。”若朝廷不得实状，别处置，或有乖错，非国家所利也。若受贼中财赂，言说不实，则须重责，以惩奸欺。又言先于裴洎宅宿，裴武久为朝官，谙制度，裴洎身为宰相，特授恩私，若其未见而便宿宰相家，固无此理，昧劣如此，两人犹不敢至是，况皆是详陈时事之人。计必无此事，必有构伤裴洎、裴武，陛下不可不察。 

　　上良久曰：“诚有此理，事合从宽，更不用问。”武得守其位。 

　　○论郑絪事 

　　上御浴堂北廊，召学士李绛对。顾问毕，上曰：“有一事甚异，朕比来未能言之。郑絪身为宰相，事朕不尽心。朕与宰相商量，欲诏卢从史却归潞府，续追入朝。郑絪辄漏泄我意，先报从史，令其陈奏潞府无粮，三军且请山东就粮。为人臣，岂合有此事耶？故事合如何处置？”绛对曰：“若实有此事，虽以诛族，于陛下未足塞责。”复曰：“陛下从何得之？计郑絪必不自泄，从史不自言，陛下先知，何以得之？” 

