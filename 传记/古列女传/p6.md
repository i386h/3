<!-- { "loadSidebar": true } -->
　　其邻人妇从之游，谓曰：“何啸之悲也？子欲嫁耶？吾为子求偶。”漆室女曰：“嗟乎！始吾以子为有知，今无识也。吾岂为不嫁不乐而悲哉！吾忧鲁君老，太子幼。”邻妇笑曰：“此乃鲁大夫之忧，妇人何与焉！”漆室女曰：“不然，非子所知也。昔晋客舍吾家，系马园中。马佚驰走，践吾葵，使我终岁不食葵。邻人女奔随人亡，其家倩吾兄行追之。逢霖水出，溺流而死。令吾终身无兄。吾闻河润九里，渐洳三百步。今鲁君老悖，太子少愚，二伪日起。夫鲁国有患者，君臣父子皆被其辱，祸及众庶，妇人独安所避乎！吾甚忧之。子乃曰妇人无与者，何哉！”邻妇谢曰：“子之所虑，非妾所及。”
　　三年，鲁果乱，齐楚攻之，鲁连有寇。男子战斗，妇人转输不得休息。君子曰：“远矣漆室女之思也！”诗云：“知我者，谓我心忧，不知我者，谓我何求。”此之谓也。
　　颂曰：漆室之女，计虑甚妙，维鲁且乱，倚柱而啸，君子嗣幼，愚悖奸生，鲁果扰乱，齐伐其城。
　　卷三之十四　魏曲沃负
　　曲沃负者，魏大夫如耳母也。秦立魏公子政为魏太子，魏哀王使使者为太子纳妃而美，王将自纳焉。曲沃负谓其子如耳曰：“王乱于无别，汝胡不匡之？方今战国强者为雄，义者显焉。今魏不能强，王又无义，何以持国乎！王中人也，不知其为祸耳。汝不言，则魏必有祸矣。有祸，必及吾家。汝言以尽忠，忠以除祸，不可失也。”
　　如耳未遇闲，会使于齐，负因款王门而上书曰：“曲沃之老妇也，心有所怀，愿以闻于王。”王召入。负曰：“妾闻男女之别，国之大节也。妇人脆于志，窳于心，不可以邪开也。是故必十五而笄，二十而嫁，早成其号谥，所以就之也。聘则为妻，奔则为妾，所以开善遏淫也。节成，然后许嫁，亲迎，然后随从，贞女之义也。今大王为太子求妃，而自纳之于后宫，此毁贞女之行而乱男女之别也。自古圣王必正妃匹妃。匹正则兴，不正则乱。夏之兴也以涂山，亡也以末喜。殷之兴也以有莘，亡也以妲己。周之兴也以太姒，亡也以褒姒。周之康王夫人，晏出朝关雎起兴，思得淑女以配君子。夫雎鸠之鸟，犹未尝见乘居而匹处也。夫男女之盛，合之以礼，则父子生焉，君臣成焉，故为万物始。君臣、父子、夫妇三者，天下之大纲纪也。三者治则治，乱则乱。今大王乱人道之始，弃纲纪之务。敌国五六，南有从楚，西有横秦，而魏国居其间，可谓仅存矣。王不忧此而从乱无别，父子同女妾，恐大王之国政危矣。”王曰：“然，寡人不知也。”遂与太子妃，而赐负粟三十锺，如耳还而爵之。
　　王勤行自修，劳来国家，而齐楚强秦不敢加兵焉。君子谓魏负知礼。诗云：“敬之敬之，天维显思。”此之谓也。
　　颂曰：魏负聪达，非刺哀王，王子纳妃，礼别不明，负报王门，陈列纪纲，王改自修，卒无敌兵。
　　卷三之十五　赵将括母
　　赵将马服君赵奢之妻，赵括之母也。秦攻赵，孝成王使括代廉颇为将。将行，括母上书言于王曰：“括不可使将。”王曰：“何以？”曰：“始妾事其父，父时为将，身所奉饭者以十数，所友者以百数。大王及宗室所赐币者，尽以与军吏士大夫。受命之日，不问家事。今括一旦为将，东向而朝军吏，吏无敢仰视之者。王所赐金帛，归尽臧之。乃日视便利田宅可买者。王以为若其父乎？父子不同，执心各异。愿勿遣。”王曰：“母置之，吾计已决矣。”括母曰：“王终遣之，即有不称，妾得无随乎？”王曰：“不也。”
　　括既行，代廉颇。三十余日，赵兵果败，括死军覆。王以括母先言，故卒不加诛。君子谓括母为仁智。诗曰：“老夫灌灌，小子蹻蹻，匪我言耄，尔用忧谑。”此之谓也。
　　颂曰：孝成用括，代颇距秦，括母献书，知其覆军，愿止不得，请罪止身，括死长平，妻子得存。
　　卷四　贞顺传
　　卷四之一　召南申女
　　召南申女者，申人之女也。既许嫁于酆，夫家礼不备而欲迎之，女与其人言：“以为夫妇者，人伦之始也，不可不正。传曰：‘正其本，则万物理。失之豪厘，差之千里。’是以本立而道生，源治而流清。故嫁娶者，所以传重承业，继续先祖，为宗庙主也。夫家轻礼违制，不可以行。”遂不肯往。夫家讼之于理，致之于狱。女终以一物不具，一礼不备，守节持义，必死不往，而作诗曰：“虽速我狱，室家不足。”言夫家之礼不备足也。君子以为得妇道之仪，故举而扬之，传而法之，以绝无礼之求，防淫欲之行焉。又曰：“虽速我讼，亦不女从。”此之谓也。
　　颂曰：召南申女，贞一修容，夫礼不备，终不肯从，要以必死，遂至狱讼，作诗明意，后世称诵。
　　卷四之二　宋恭伯姬
　　伯姬者，鲁宣公之女，成公之妹也。其母曰缪姜，嫁伯姬于宋恭公。恭公不亲迎，伯姬迫于父母之命而行。既入宋，三月庙见，当行夫妇之道。伯姬以恭公不亲迎，故不肯听命。宋人告鲁，鲁使大夫季文子于宋，致命于伯姬。还，复命。公享之，缪姜出于房，再拜曰：“大夫勤劳于远道，辱送小子，不忘先君以及后嗣，使下而有知，先君犹有望也。敢再拜大夫之辱。”
　　伯姬既嫁于恭公十年，恭公卒，伯姬寡。至景公时，伯姬尝遇夜失火，左右曰：“夫人少避火。”伯姬曰：“妇人之义，保傅不来，夜不下堂，待保傅来也。”保母至矣，傅母未至也。左右又曰：“夫人少避火。”伯姬曰：“妇人之义，傅母不至，夜不可下堂，越义求生，不如守义而死。”遂逮于火而死。春秋详录其事，为贤伯姬，以为妇人以贞为行者也。伯姬之妇道尽矣。当此之时，诸侯闻之，莫不悼痛，以为死者不可以生，财物犹可复，故相与聚会于澶渊，偿宋之所丧。春秋善之。君子曰：“礼，妇人不得傅母，夜不下堂，行必以烛。伯姬之谓也。”诗云：“淑慎尔止，不愆于仪。”伯姬可谓不失仪矣。
　　颂曰：伯姬心专，守礼一意，宫夜失火，保傅不备，逮火而死，厥心靡悔，春秋贤之，详录其事。
　　卷四之三　卫宣夫人
　　夫人者，齐侯之女也。嫁于卫，至城门而卫君死。保母曰：“可以还矣。”女不听，遂入，持三年之丧。
　　毕，弟立，请曰：“卫小国也，不容二庖，愿请同庖。”终不听。卫君使人愬于齐兄弟，齐兄弟皆欲与君，使人告女，女终不听，乃作诗曰：“我心匪石，不可转也。我心匪席，不可卷也。”厄穷而不闵，劳辱而不苟，然后能自致也，言不失也。然后可以济难矣。诗曰：“威仪棣棣，不可选也。”言其左右无贤臣皆顺其君之意也。君子美其贞壹，故举而列之于诗也。
　　颂曰：齐女嫁卫，厥至城门，公薨不返，遂入三年，后君欲同，女终不浑，作诗讥刺，卒守死君。
　　卷四之四　蔡人之妻
　　蔡人之妻者，宋人之女也。既嫁于蔡，而夫有恶疾。其母将改嫁之，女曰：“夫不幸，乃妾之不幸也，奈何去之？适人之道，壹与之醮，终身不改。不幸遇恶疾，不改其意。且夫采采芣苡之草，虽其臭恶，犹始于捋采之，终于怀撷之，浸以益亲，况于夫妇之道乎！彼无大故，又不遣妾，何以得去？”终不听其母，乃作芣苡卫之诗。君子曰：“宋女之意甚贞而壹也。”
　　颂曰：宋女专悫，持心不愿，夫有恶疾，意犹一精，母劝去归，作诗不听，后人美之，以为顺贞。
　　卷四之五　黎庄夫人
　　黎庄夫人者，卫侯之女，黎庄公之夫人也。既往而不同欲，所务者异，未尝得见，甚不得意。其傅母闵夫人贤，公反不纳，怜其失意，又恐其已见遣，而不以时去，谓夫人曰：“夫妇之道，有义则合，无义则去。今不得意，胡不去乎？”乃作诗曰：“式微式微，胡不归？”夫人曰：“妇人之道，壹而已矣。彼虽不吾以，吾何可以离于妇道乎！”乃作诗曰：“微君之故，胡为乎中路？”终执贞壹，不违妇道，以俟君命。君子故序之以编诗。
　　颂曰：黎庄夫人，执行不衰，庄公不偶，行节及乖，傅母劝去，作诗式微，夫人守壹，终不肯归。
　　卷四之六　齐孝孟姬
　　孟姬者，华氏之长女，齐孝公之夫人也。好礼贞壹，过时不嫁。齐中求之，礼不备，终不往。蹑男席，语不及外。远别避嫌，齐中莫能备礼求焉。齐国称其贞。
　　孝公闻之，乃修礼亲迎于华氏之室。父母送孟姬不下堂，母醮房之中，结其衿缡，诫之曰：“必敬必戒，无违宫事。”父诫之东阶之上曰：“必夙兴夜寐，无违命。其有大妨于王命者，亦勿从也。诸母诫之两阶之间，曰：“敬之敬之，必终父母之命。夙夜无怠，尔之衿缡。父母之言谓何。”姑姊妹诫之门内，曰：“夙夜无愆。尔之衿鞶，无忘父母之言。”孝公亲迎孟姬于其父母，三顾而出。亲迎之绥，自御轮三，曲顾姬与。遂纳于宫。三月庙见，而后行夫妇之道。
　　既居久之，公游于琅邪，华孟姬从，车奔，姬堕车碎，孝公使驷马立车载姬以归，姬使侍御者舒帷以自障蔽，而使傅母应使者曰：“妾闻妃后踰阈，必乘安车。辎軿下堂，必从傅母。保阿进退，则鸣玉环佩。内饰则结纽绸缪，野处则帷裳拥蔽。所以正心壹意，自敛制也。今立车无軿，非所敢受命也。野处无卫，非所敢久居也。三者失礼多矣。夫无礼而生，不若早死。使者驰以告公，更取安车。比其反也，则自缢矣，傅母救之不绝，傅母曰：“使者至，辎軿已具。”姬氏苏，然后乘而归。君子谓孟姬好礼。礼，妇人出必辎軿，衣服绸缪。既嫁，归问女昆弟，不问男昆弟。所以远别也。诗曰：“彼君子女，绸直如发。”此之谓也。
　　颂曰：孟姬好礼，执节甚公，避嫌远别，终不冶容，载不并乘，非礼不从，君子嘉焉，自古寡同。
　　卷四之七　息君夫人
　　夫人者，息君之夫人也。楚伐息，破之。虏其君，使守门。将妻其夫人，而纳之于宫。楚王出游，夫人遂出见息君，谓之曰：“人生要一死而已，何至自苦！妾无须臾而忘君也，终不以身更贰醮。生离于地上，岂如死归于地下哉！”乃作诗曰：“谷则异室，死则同穴。谓予不信，有如皦日。”息君止之，夫人不听，遂自杀，息君亦自杀，同日俱死。楚王贤其夫人，守节有义，乃以诸侯之礼合而葬之。君子谓夫人说于行善，故序之于诗。夫义动君子，利动小人。息君夫人不为利动矣。诗云：“德音莫违，及尔同死。”此之谓也。
　　颂曰：楚虏息君，纳其适妃，夫人持固，弥久不衰，作诗同穴，思故志新，遂死不顾，列于贞贤。
　　卷四之八　齐杞梁妻
