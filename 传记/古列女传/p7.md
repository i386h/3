<!-- { "loadSidebar": true } -->
　　齐杞梁殖之妻也。庄公袭莒，殖战而死。庄公归，遇其妻，使使者吊之于路。杞梁妻曰：“今殖有罪，君何辱命焉。若令殖免于罪，则贱妾有先人之弊庐在下，妾不得与郊吊。”于是庄公乃还车诣其室，成礼然后去。
　　杞梁之妻无子，内外皆无五属之亲。既无所归，乃枕其夫之尸于城下而哭，内諴动人，道路过者莫不为之挥涕，十日，而城为之崩。既葬，曰：“吾何归矣？夫妇人必有所倚者也。父在则倚父，夫在则倚夫，子在则倚子。今吾上则无父，中则无夫，下则无子。内无所依，以见吾诚。外无所倚，以立吾节。吾岂能更二哉！亦死而已。”遂赴淄水而死。君子谓杞梁之妻贞而知礼。诗云：“我心伤悲，聊与子同归。”此之谓也。
　　颂曰：杞梁战死，其妻收丧，齐庄道吊，避不敢当，哭夫于城，城为之崩，自以无亲，赴淄而薨。
　　卷四之九　楚平伯嬴
　　伯嬴者，秦穆公之女，楚平王之夫人，昭王之母也。当昭王时，楚与吴为伯莒之战。吴胜楚，遂入至郢。昭王亡，吴王阖闾尽妻其后宫。次至伯嬴，伯嬴持刃曰：“妾闻：天子者，天下之表也。公侯者，一国之仪也。天子失制则天下乱，诸侯失节则其国危。夫妇之道，固人伦之始，王教之端。是以明王之制，使男女不亲授，坐不同席，食不共器，殊椸枷，异巾栉，所以施之也。若诸侯外淫者绝，卿大夫外淫者放，士庶人外淫者宫割。夫然者，以为仁失可复以义，义失可复以礼。男女之丧，乱亡兴焉。夫造乱亡之端，公侯之所绝，天子之所诛也。今君王弃仪表之行，纵乱亡之欲，犯诛绝之事，何以行令训民！且妾闻，生而辱，不若死而荣。若使君王弃其仪表，则无以临国。妾有淫端，则无以生世。壹举而两辱，妾以死守之，不敢承命。且凡所欲妾者，为乐也。近妾而死，何乐之有？如先杀妾，又何益于君王？”于是吴王惭，遂退舍。伯嬴与其保阿闭永巷之门，皆不释兵。三旬，秦救至，昭王乃复矣。君子谓伯嬴勇而精壹。诗曰：“莫莫葛累，施于条枚，岂弟君子，求福不回。”此之谓也。
　　颂曰：阖闾胜楚，入厥宫室，尽妻后宫，莫不战栗，伯嬴自守，坚固专一，君子美之，以为有节。
　　卷四之十　楚昭贞姜
　　贞姜者，齐侯之女，楚昭王之夫人也。王出游，留夫人渐台之上而去。王闻江水大至，使使者迎夫人，忘持其符，使者至，请夫人出，夫人曰：“王与宫人约令，召宫人必以符。今使者不持符，妾不敢从使者行。”使者曰：“今水方大至，还而取符，则恐后矣。”夫人曰：“妾闻之：贞女之义不犯约，勇者不畏死，守一节而已。妾知从使者必生，留必死。然弃约越义而求生，不若留而死耳。”于是使者反取符，则水大至，台崩，夫人流而死。王曰：“嗟夫！守义死节，不为苟生，处约持信，以成其贞。”乃号之曰贞姜。君子谓贞姜有妇节。诗云：“淑人君子，其仪不忒。”此之谓也。
　　颂曰：楚昭出游，留姜渐台，江水大至，无符不来，夫人守节，流死不疑，君子序焉，上配伯姬。
　　卷四之十一　楚白贞姬
　　贞姬者，楚白公胜之妻也。白公死，其妻纺绩不嫁。吴王闻其美且有行，使大夫持金百镒、白璧一双以聘焉，以辎軿三十乘迎之，将以为夫人。
　　大夫致币，白妻辞之曰：“白公生之时，妾幸得充后宫，执箕帚，掌衣履，拂枕席，托为妃匹。白公不幸而死，妾愿守其坟墓，以终天年。今王赐金璧之聘。夫人之位，非愚妾之所闻也。且夫弃义从欲者，污也。见利忘死者，贪也。夫贪污之人，王何以为哉！妾闻之：‘忠臣不借人以力，贞女不假人以色。’岂独事生若此哉，于死者亦然。妾既不仁，不能从死，今又去而嫁，不亦太甚乎！”遂辞聘而不行。吴王贤其守节有义，号曰贞姬。楚君子谓贞姬廉洁而诚信。夫任重而道远，仁以为己任，不亦重乎！死而后已，不亦远乎！诗云：“彼美孟姜，德音不忘。”此之谓也。
　　颂曰：白公之妻，守寡纺绩，吴王美之，聘以金璧，妻操固行，虽死不易，君子大之，美其嘉绩。
　　卷四之十二　卫宗二顺
　　卫宗二顺者，卫宗室灵王之夫人及其傅妾也。秦灭卫君乃，封灵王世家，使奉其祀。灵王死，夫人无子而守寡，傅妾有子。傅妾事夫人八年不衰，供养愈谨。夫人谓傅妾曰：“孺子养我甚谨。子奉祀而妾事我，我不聊也。且吾闻主君之母不妾事人。今我无子，于礼，斥绌之人也，而得留以尽其节，是我幸也。今又烦孺子不改故节，我甚内惭。吾愿出居外，以时相见，我甚便之。”傅妾泣而对曰：“夫人欲使灵氏受三不祥耶！不幸早终，是一不祥也。夫人无子而婢妾有子，是二不祥也。夫人欲出居外，使婢子居内，是三不祥也。妾闻忠臣事君无怠倦时，孝子养亲患无日也。妾岂敢以小贵之故变妾之节哉！供养固妾之职也。夫人又何勤乎！”夫人曰：“无子之人而辱主君之母，虽子欲尔，众人谓我不知礼也。吾终愿居外而已。”傅妾退而谓其子曰：“吾闻君子处顺，奉上下之仪，修先古之礼，此顺道也。今夫人难我，将欲居外，使我居内，此逆也。处逆而生，岂若守顺而死哉！”遂欲自杀。其子泣而止之，不听。夫人闻之惧，遂许傅妾留，终年供养不衰。君子曰：“二女相让，亦诚君子。可谓行成于内，而名立于后世矣。”诗云：“我心匪石，不可转也。”此之谓也。
　　颂曰：卫宗二顺，执行咸固，妾子虽代，供养如故，主妇惭让，请求出舍，终不肯听，礼甚闲暇。
　　卷四之十三　鲁寡陶婴
　　陶婴者，鲁陶门之女也。少寡，养幼孤，无强昆弟，纺绩为产。鲁人或闻其义，将求焉。
　　婴闻之，恐不得免，作歌，明己之不更二也。其歌曰：“黄鹄之早寡兮，七年不双。鹓鵛独宿兮，不与众同。夜半悲鸣兮，想其故雄。天命早寡兮，独宿何伤。寡妇念此兮，泣下数行。呜呼哉兮，死者不可忘。飞鸟尚然兮，况于贞良。虽有贤雄兮，终不重行。”鲁人闻之曰：“斯女不可得已。”遂不敢复求。婴寡，终身不改。君子谓陶婴贞壹而思。诗云：“心之忧兮，我歌且谣。”此之谓也。
　　颂曰：陶婴少寡，纺绩养子，或欲取焉，乃自修理，作歌自明，求者乃止，君子称扬，以为女纪。
　　卷四之十四　梁寡高行
　　高行者，梁之寡妇也。其为人荣于色而美于行。夫死早，寡不嫁。梁贵人多争欲娶之者，不能得。梁王闻之，使相聘焉。高行曰：“妾夫不幸早死，先狗马填沟壑，妾守养其幼孤，曾不得专意。贵人多求妾者，幸而得免，今王又重之。妾闻：‘妇人之义，一往而不改，以全贞信之节。’今忘死而趋生，是不信也。见贵而忘贱，是不贞也。弃义而从利，无以为人。”乃援镜持刃以割其鼻曰：“妾已刑矣。所以不死者，不忍幼弱之重孤也。王之求妾者，以其色也。今刑余之人，殆可释矣。”于是相以报，王大其义，高其行，乃复其身，尊其号曰高行。君子谓高行节礼专精。诗云：“谓予不信，有如皎日。”此之谓也。
　　颂曰：高行处梁，贞专精纯，不贪行贵，务在一信，不受梁娉，劓鼻刑身，君子高之，显示后人。
　　卷四之十五　陈寡孝妇
　　孝妇者，陈之少寡妇也。年十六而嫁，未有子。其夫当行戍，夫且行时，属孝妇曰：“我生死未可知。幸有老母，无他兄弟，借吾不还，汝肯养吾母乎？”妇应曰：“诺。”
　　夫果死不还。妇养姑不衰，慈爱愈固。纺绩以为家业，终无嫁意。居丧三年，其父母哀其年少无子而早寡也，将取而嫁之，孝妇曰：“妾闻之：‘信者人之干也，义者行之节也。’妾幸得离襁褓，受严命而事夫。夫且行时，属妾以其老母，既许诺之。夫受人之托，岂可弃哉！弃托不信，背死不义，不可也。”母曰：“吾怜汝少年早寡也。”孝妇曰：“妾闻：‘宁载于义而死，不载于地而生。’且夫养人老母而不能卒，许人以诺而不能信，将何以立于世！夫为人妇，固养其舅姑者也。夫不幸先死，不得尽为人子之礼。今又使妾去之，莫养老母。是明夫之不肖而着妾之不孝。不孝不信且无义，何以生哉！”因欲自杀，其父母惧而不敢嫁也，遂使养其姑二十八年。姑死葬之，终奉祭祀。淮阳太守以闻，汉孝文皇帝高其义，贵其信，美其行，使使者赐之黄金四十斤，复之终身，号曰孝妇。君子谓孝妇备于妇道。诗云：“匪直也人，秉心塞渊。”此之谓也。
　　颂曰：孝妇处陈，夫死无子，妣将嫁之，终不听母，专心养姑，一醮不改，圣王嘉之，号曰孝妇。
　　卷五　节义传
　　卷五之一　鲁孝义保
　　孝义保者，鲁孝公称之保母，臧氏之寡也。初，孝公父武公与其二子长子括、中子戏朝周宣王，宣王立戏为鲁太子。武公薨，戏立，是为懿公。
　　孝公时号公子称，最少。义保与其子俱入宫，养公子称。括之子伯御与鲁人作乱，攻杀懿公而自立。求公子称于宫，将杀之。义保闻伯御将杀称，乃衣其子以称之衣，卧于称之处，伯御杀之，义保遂抱称以出，遇称舅鲁大夫于外，舅问称死乎，义保曰：“不死，在此。”舅曰：“何以得免？”义保曰：“以吾子代之。”义保遂以逃。十一年，鲁大夫皆知称之在保，于是请周天子杀伯御立称，是为孝公。鲁人高之。论语曰：“可以托六尺之孤。”其义保之谓也。
　　颂曰：伯御作乱，由鲁宫起，孝公乳保，臧氏之母，逃匿孝公，易以其子，保母若斯，亦诚足恃。
　　卷五之二　楚成郑瞀
