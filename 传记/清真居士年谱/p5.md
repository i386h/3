<!-- { "loadSidebar": true } -->
　　草窗浩然斋雅谈云宣和中李师师以善歌称时邦彦为太学生游其家佑陵临幸仓皇避去赋少年游词所谓并刀如水吴盐胜雪者盖纪此夕事也未几李被宣唤歌于上前遂与解褐按强焕叙言元佑癸酉春公为溧水邑长是其作宰已在哲宗朝癸酉属元佑八年距宣和前廿余年且宋史称其元丰中献汴都赋召为太学正安所谓宣和中始为太学生其诬一也雅谈又云朝廷赐酺师师又歌大酺六丑二解上顾教坊使袁绹问之绹曰此起居舍人新知潞州周邦彦作也上意将留行且以近多祥瑞将使播之乐章命蔡元长叩之邦彦云某老矣颇悔少作按宋史文苑传言邦【脱彦字】 仕至徽猷阁待制出知顺昌府徙处州卒未尝称其知潞州玉田词源云崇宁立大晟府命美成诸人讨论古音八十四调之声稍传美成复增慢曲引近或为三犯四犯之曲依月律进之其曲遂繁是其六丑犯六调之曲当在提举大晟时所制既非少作且未尝以老辞信而有证其诬二也雅谈又云起居郎张果廉知邦彦尝于亲王席上作小词赠舞鬟即望江南歌席上无赖是横波一阕为蔡道其事上知之由是得罪按此又与前记师师事相反岂出于一人之词一时之事而一官荣落以词始终且佑陵既于宣幸之坊伎闻歌词而赏音讵以藩邸之舞鬟因赠词而株累时主爱才必不出此其诬三也余书如鹤林玉露引杨东山言道藏经蝶交粉退蜂交黄退而误以为美成词蝶粉蜂黄出典且斥其以退为褪之谬墨庄漫录谓今人家闺房遇春秋社日不作组紃谓之忌作引美成秋蕊香闻知社日停针线之句为证又西湖游览志称其以顾曲名堂独载意难忘一曲率评其词格类此词苑丛谭又记其为溧水令主簿之室有色而慧每款洽于尊席之间世所传风流子盖所寓意至妄谓其词中新渌待月皆簿厅亭轩之名又载邦彦在师师家闻道君至匿床下道君自携新橙一颗云是江南初进遂与诣谑邦彦悉闻之隐括成少年游因师师歌以直对道君大怒因加迁谪押出国门越日复幸闻歌其兰陵王留别词乃大喜复召邦彦为大晟乐正凡此皆小说家附会或出之好事忌名故作讪笑等诸无稽倘史传所谓邦彦疏隽少检不为州里推重者此欤苕溪渔隐谓小词纪事率多舛误岂复可信洵知言也 
　　周草窗浩然斋雅谈纪清真居士遗事大鹤山人为之分条析理足破千古之惑惟惜于传误之源尚未溯及袁绹对徽宗曰此起居舍人新知潞州周邦彦作按宋史文苑传逾年乃知隆德府按唐潞州宋太平兴国初改昭德军节度建中靖国元年改隆德军崇宁三年升为隆德府金复曰潞州元初曰隆德府太宗三年复为潞州草窗于元初撰雅言称隆德曰潞州本无不可作袁绹对则谬极宋史东都事略均未言为起居舍人乃不于此纠而正之但曰未知潞州抑何疏欤甚矣考订之不易言也 
　　陈鹄耆旧续闻云美成至汴主角妓李师师家为赋洛阳春师师欲委身而未能也一夕徽宗幸师师家美成仓卒不能出匿复壁间遂制少年游以纪其事徽宗知而谴发之师师饯送美成复作兰陵王咏柳词有长亭路年去岁来应折柔条过千尺之句师师归而歌之闻于徽宗即留为大晟府待制雅谈为太学生游师师家一段即出于此草窗熟掌故知游太学与提举大晟相去年月甚远于是化一为三以圆旧说别出将留行以祥瑞播之乐章即留为大晟之说也作望江南词得罪即作少年游词知而谴发之说也所纪虽出于附会然据张果为蔡京道赠舞鬟事已足证知清真虽继蔡攸提举大晟集中有送蔡翛客傅国华使高丽词而非蔡党则甚明也考续闻此则不但为雅谈所本徐釚词苑丛谭邦彦在师师家一条亦移录此文增携橙一颗以实本事知大晟府无待制易以乐正岂知此语续闻因由进徽猷阁待制提举大晟府而误雅谈又云宣和中朝廷赐酺李师师歌大酺六丑二解上顾教坊使袁绹问六丑之义莫能对召邦彦问之对曰此犯六调皆声之美者然绝难歌清真曾受命与大晟诸人讨论音调增慢曲引近为三犯四犯之谱召问六丑之义理所当然雅谈又云帅师歌大酺六丑二解袁绹对曰新知潞州周邦彦作上意将留行数语此则因清真兼议礼局检讨以直龙图阁知河中府使留毕礼书一事以乐易礼混为一谈雅谈又云以近多祥瑞将使播之乐章命蔡元长叩之此则又以蔡京荐晁次膺应制赋并蒂芙蓉词牵合为一能改斋漫录政和癸巳大晟乐府告成蔡元长荐晁次膺赴阙下会禁中嘉莲生进并蒂芙蓉词称旨充大晟协律直斋书录解题晁端礼次膺熙宁六年进士两为县令忤上官坐保田事中以危法废徙晚乃以承事郎为大晟协律三阅月而卒其从侄说之志其墓花庵绝妙词选晁次膺宣和间充大晟府协律郎黄河清慢应制作铁围山丛谈宣和初雅乐新成八音告备有曲名黄河清慢者音调极韶美续资治通鉴宣和元年十二月岚州黄河清晁次膺官协律郎作黄河清慢为宣和元年无疑能改斋漫录谓为政和癸巳亦误由此各节愈足证明宣和中召问六丑义及意将留行以祥瑞播之乐章合并数说混为一谈之所以然也 
　　按清真居士元丰初游京师元丰七年以太学外舍生献赋命为太学正政和二年知隆德府五年徙明州六年召为秘书监其于元丰初年入京安能主李师师家宣和中久官秘监岂可谓之太学生续闻竟称之于前雅谈又述之于后况考生平仕履在官四十年无灾无难乃一则曰因词谴发一则曰因词得罪推求其故索解不得考宋史李邦彦传始悟一切葛藤俱从此起 
　　宋史李邦彦字士美怀州人父浦银工也邦彦喜从进士游河东举人入京者必道怀访邦彦有所营置浦亦罢工与为之且复资给其行由是邦彦声誉奕奕入补太学生大观二年上舍及第授秘书省校书郎试符宝郎邦彦俊爽美风姿为文敏而工然生长闾阎习猥鄙事应对便捷善讴谑能蹴鞠每缀街巿俚语为辞曲人争传之自号李浪子言者劾其游纵无检罢符宝郎复为校书郎俄以吏部员外郎领议礼局出知河阳召为起居郎邦彦善事中人争荐誉之累迁中书舍人翰林学士承旨宣和三年拜尚书右丞五年转左丞浦死赠龙图阁直学士谥曰宣简邦彦起复与王黼不协乃阴结蔡攸梁师成等谗黼罢之明年拜少宰无所建明惟阿顺趋謟充位而已都人目为浪子宰相徽宗内禅命为龙德宫使升太宰知众议不与外患日逼抗疏丐宫祠金人既薄都城李纲种师道罢邦彦坚主割地之议太学生陈东数百人伏宣德门上书言邦彦及白时中张邦昌赵野王孝迪蔡懋李梲之徒为社稷之贼请斥之邦彦退朝群指而大诟且欲殴之邦彦疾驰得免乃以特进观文殿学士充太一宫使不旬日吴敏为请复起为太宰人皆骇愕言者交论之出知邓州遂请持余服提举亳州明道宫建炎初以主和误国责建武军节度副使浔州安置方蔡京王黼用事附丽者多援引入政府若余深薛昂吴敏王安中赵野史皆逸其事因附著于此云幽兰居士孟元老东京梦华录京瓦伎艺崇观以来在京瓦肆伎艺张廷叟孟子书主张小唱李师师徐婆惜封宜奴孙三四等诚其角者传曰李邦彦大观二年上舍及第又曰美风姿习猥鄙事善讴谑能蹴鞠其游京师太学之日正师师香国称尊之时舍角妓之家谁能为主此即续闻至汴主角妓李师师家雅谈为太学生游李师师家二说之所由起也 
　　宋史本纪宣和元年十二月帝数微行正字曹辅上书极论之编管郴州曹辅传自政和后帝多微行乘小轿子数内臣导从置行幸局局中以帝出日谓之有排当次日未还则传旨称疮痍不坐朝始民间犹未知及蔡京谢表有轻车小辇七赐临幸自是邸报闻之四方臣僚阿顺莫敢言辅上疏传曰邦彦善事中人争荐誉之邦彦奋其驱驰利禄之心挟其奔竞尘土之技既善事中人与梁师成等倾王黼焉有不趋附于宣幸坊妓师师门下以求特达之知乎此即续闻一夕徽宗幸师师家仓卒不能出雅谈佑陵临幸仓皇避去之说所由来也其迁中书舍人翰林承旨中人荐誉之力固多师师歌其俚语新词相助亦当不乏按政和七年二月徽宗幸上清宝箓宫命林灵素讲道经时杂以捷给嘲诙以资媟笑听讲道经既喜嘲诙角妓度曲歌街巿俚语之词必更足资媟笑此又足为师师歌邦彦俚词之一证也两书所载皆清真词曰少年游曰兰陵王曰望江南盖李邦彦词南渡已后不传事既以周易李不得不借周词以实其说传曰以吏部员外郎领议礼局出知河阳府召为起居郎迁中书舍人按清真由议礼局出知河中未赴又知隆德未曾官起居郎中书舍人此又袁绹起居舍人新知潞州二语之所本也 
　　传曰言者劾其游纵无检罢符宝郎复为校书郎俄以吏部员外郎领议礼局此即续闻所谓徽宗知作少年游词而谴发之闻兰陵王词留为大晟待制之说所从出也罢符宝郎即雅言得罪之说也言者即起居郎张果也无检即作小词赠舞鬟也又按清真居士与浪子宰相名同字不同者不过一字为太学生同为校书郎同为员外郎同兼议礼局检讨官出为太守同相同如此之多糾纷乃不可理张冠李戴遂误周郎八百年来一成而不可易兹幸葛藤斩断不觉辞多惟大鹤山人墓木已拱无从印可思之怆然莲子居词话云本事词张子野为汴妓李师师特制新调直题曰师师令由此观之游李师师家又有先于清真者也考吴兴志子野卒于熙宁十年年八十九距政和重和宣和又三十余年是不及见师师何由而为是言乎乃好事者率意附会并忘子野年几何矣 
　　大鹤山人郑文焯校记
