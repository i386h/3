<!-- { "loadSidebar": true } -->
东林列传 清 陈鼎


钦定四库全书

史部七

东林列传

传记类三

总録之属

提要

臣等谨案东林列传二十四卷国朝陈鼎撰鼎江阴人明万厯间无锡顾宪成与髙攀龙重修宋杨时东林书院讲学其中欲以主持清议为己任一时声气蔓延趋附者几遍天下互相标榜自立门戸而流品亦遂糅杂而不可问天启中魏忠贤乱政附阉诸人因东林以起党狱一时诛斥殆尽籍其名颁示天下至崇祯初既定逆案始大加收録死者追恤生者擢用而魏崔余党尚在竞思翻案议论纠纷小人之反复其间者又各借东林之名以张其气焰是非蠭起水火交争彼此报复迄明亡而后已是编所载一百八十余人盖即本于东林党人榜及沈?温体仁等雷平蝇蚋诸録以节义炳著者彚载于前余亦分传并列胪叙事迹颇详其中硕士端人固所不乏而依草附木者实繁有徒其流品混淆非但难语于宋之道学诸儒亦未可拟于汉之党锢而树帜分朋干挠时政其患卒隠中于国家足知党论一开贻害必有不可胜言者此书仿龚颐正元佑党籍传之例各加纪述于诸人之姓名履贯无不本末粲然俾读者论世知人得以辨别贤奸而推原其致弊之所以然其亦可为炯鉴矣

乾隆四十三年三月恭校上

总纂官 （臣）纪昀 （臣）陆锡熊 （臣）孙士毅

总校官 （臣）陆费墀

●东林列传原序

前朝梁溪诸君子讲学东林埀五十年天下靡然从之皆尚气节重名义及国亡帝后殉社稷公卿百职以及士庶人百工技艺妇人女子皆知捐躯效节杀身成仁讲学之功效在五十余年之后亡国有光于明为烈余惧史之失传也乃囊笔奔走海内舟车所通足迹皆至计二十余年廉访死难死事忠臣义士得四千六百余人节妇烈女在外摭其事实作忠烈传六十余卷稿成欲上之史馆携诣京师寓崇文门夜为偷儿胠去仅存姓名录五卷盖目录也自慰忠义犹得藉以不泯每思先梓以传于世柰贫故勿能焉慨自东林讲学以来风气顿回贤良迭出柰崔魏煽祸逆珰炽虐继之逆案诸奸扬灰播烬反指东林为邪为党终之悊愍两朝斩艾放逐殆无虚日至于国亡之后学者竟以东林为祸窟缄口结舌不敢道焉或有耆老齿及者后生小子辄摇首顿足其畏也若洪水猛兽决逸而来逃死不暇局势之变乃至于此余也深为太息今春寓梁溪惠山倪高士祠绎行笈乱稿得若干人皆东林诸贤也因竆愁羇旅中编东林列传二十四卷呜呼前朝待士之隆越三代其得士之报亦越三代矣然非东林诸君子讲明圣学阐发义理激扬廉耻乌能视国如家视君如父趋义如流视死如归踵相接而肩相摩耶呜呼非讲学之成效欤有何可畏哉然是传忠烈中五十之一耳若观殉难诸贤姓名录则知有明忠烈之盛轶汉晋而超唐宋远矣呜呼学之不可不讲也江阴陈鼎识

●凡例

一东林书院本在无锡城东弓河上宋政和间杨龟山先生从京洛南旋侨寓于此与诸贤讲学十有八年之所也歴南宋元明久已倾废至正德嘉靖间邑先达邵二泉乞休居乡在城南别建东林书院祀龟山及诸贤于内与门人华云等讲学于中故列传首龟山次从游之罗仲素喻子才尤延之李兀德蒋良贵胡德辉六君子次即列二泉以其为东林发轫之贤也

一东林书院自宋至明久湮故址至万厯中乡先生顾泾阳昆季罢官归求弓河故址与同里高景逸重复兴起而龟山之讲堂遂还旧观四方学者始集故是传首列泾阳昆季次即景逸起于万厯止于崇祯至于本朝人物以俟后之君子

一是传皆本七录及东林党人榜并熹宗实录七录者曰天鉴曰雷平曰同志曰薙稗曰点将曰蝇蚋曰蝗蝻七录所载或百余人或二三百人或多至五百余人党人榜者逆珰魏忠贤于天启五年十二月乙亥朔矫旨颁示天下禁锢东林诸君子生者削籍死者追夺或逮问追赃之文告也又有前锋及后劲二榜皆载清流姓名余则按其姓氏稽其仕籍或趋其里居叩其父老询其子孙或考之记闻核之志述采之史传国册诸书而为编次其或姓名虽载七录生平无所建白未遭逆害并有人品不甚端者概不入

一七录所载不尽东林人也雷平录或谓出于沈?本欲耸上尽逐诸贤以罢去而辍蝇蚋录则出于温体仁薙稗录或谓出于陈演或曰出自杨维垣有孙党昆党秦党楚党齐党赵党邹党东林党浙党之目点将录则出于魏广微蝗蝻录则出于阮大铖又有续点将录续蝇蚋录则并七录而尽归东林矣或曰续蝇蚋录及蝗蝻录乃复社诸君子也计二千二百五十五人惟两陜滇中无人七录所载有与东林毫无干涉者以睚眦私忿而并入焉彼旣以为东林而害之余即以为东林而进之

一东林弓河书院毁于逆珰髙景逸顾庸庵两先生移建于锡城东门内更名道南终崇祯朝讲学甚盛从游者益众主席者亦不一其人而其分则为复社又分而为几社数千人然讲者聴者或无功业于世或鲜道德于身徒事口舌讲论诵说乃或偶踵东林之门或偶聴讲于东林或出些微少资于东林或假肄业于东林以博科第或附影射于东林以求名髙或执役服于东林以志求食或入乡贤名宦不可得而借足于东林或甘阿势求荣以趋承而邀福于东林者究之圣贤之学性命之理茫然不知曰我东林也我祖我父东林也居然欲附于大贤之列国人皆曰不可谅诸君死而有知自亦以为不可余固以为不可也槩不入

一是传不分朝代及科第先后总以死难死节诸君子行状相类者彚集于前余则因其比而列之则死殁之先后岁月之叅差概不能一

一是传七录及党人榜所载者或前是而后非或始君子而终小人或言伯夷而行盗跖盖棺之后论其人品则或死有余辜诛之不足者或并非清流而逆珰诬为清流言行皆不足取法者概严不入

一是传名教所闗流为二氏者即属东林亦严摈之或先从二氏而卒归儒者则进之如熊开元姜采方以智辈本清流人物也及其老而为僧故不入如章如金等幼本黄冠及长归儒又从事理学故进之

一是传启祯两朝事大都备十之七八矣若删去一二则东林始末不彰焉且死节诸君子炳若日星岂可湮没况有闗于东林者乎故不敢遽去也读者幸谅之

一是传实有清流人物或至其籍问其子孙则飘零异地询之父老则凋谢无存搜之载纪又乏其著述考之史传竟无其故事故无从立传惟附于诸君子传中而已如曹于汴郑三俊等皆清流人物也俱不得其事实倘有见闻确者请示我以便续入集中

一是传史家体也每多慷慨激烈之言牢骚不平之语怨天尤人之句然不如是则无以示劝惩慰幽愤矣非若理学家言一味温厚和平牖人于中庸之道也若饤饾先生指为激烈斥为怨尤则请先读二十一史知史家体裁而后可也

●钦定四库全书

东林列传卷一

江阴陈鼎 撰

○宋

杨时传（本宋史）

