<!-- { "loadSidebar": true } -->
周顺昌字景文吴县人万厯癸丑进士授福州府推官时税监高宷横敛虐民激变刼廵抚匿私署为质民情汹汹不测顺昌仗义抗宷众始解散上闻撤宷归顺昌以清直得最擢吏部主事谢絶请托人不敢干以私请假还里葺旧居数椽读书其中顺昌素与珰忤天启甲子忠贤窃政罗织忠良顺昌每阅邸报輙发愤叹息适嘉善魏大中被逮过吴顺昌独徃欵语累日临别涕泗许女字其孙买舟远送校尉呵止之顺昌张目叱曰若不知世间有不畏死男子耶若曹归语而忠贤吾卽故吏部周顺昌也御史倪文焕诇得之诬劾顺昌贪横归道潞河舟重漏发白金浮露矫旨削夺顺昌曰求仁得仁正吾今日事吾何憾哉继而内臣李实疏叅缇骑至知县陈文瑞其门人也怀牒诣顺昌泣下顺昌曰吾办逮久矣此特意中事毋效楚囚对泣颜色不变令请顺昌入治装举家号恸顺昌笑曰无事乱人怀也顾案上有素榜徐曰此龙树庵僧属我书者我向许之今日不了亦一负心事乃题小云栖三字后识年月投笔而起改囚服出门顺昌居乡素有名士民哀愤聚以万计爇香呼寃声彻十余里拥抚按车请疏留议日中不决旗尉素骄横掷银铛厉声曰东厂拿人鼠辈何敢尔于是颜佩韦等大呼曰吾等谓天子诏耳东厂何得逮官卽前奋击尉毙一人余俱踰墙走脱顺昌曰是益重吾罪也知府冦愼委曲调护士民乃安或有劝顺昌自裁者顺昌叹曰予小臣也岂敢引大臣不辱之义乎固知此行必死死见高皇帝请殛元凶以肃清朝廷此愿毕矣乃间行赴诏狱拷掠惨毒抗詈不屈许显纯搥其齿尽落顺昌噀血溅其面詈益厉因触石碎首其夜为狱卒颜紫所害崇祯元年赠太常寺卿谥忠介而叅顺昌之倪文焕都人所传百叩御史也家居维扬白昼见五人严装仗剑容状甚厉驰入中堂已而旌旗卫从数十人导尊官来登座冠服俨然文焕大惧率妻孥叩头祈哀庭下石井栏自起舞空中良久坠地声如霹雳乃腾空去亡何文焕以党逆伏诛顺昌之逮也有友朱祖文朱陛宣皆能周旋患难以及于死称二朱先生

祖文字完天世袭蘓州卫指挥读书为诸生幼孤母守节未旌祖文恒痛念之顺昌先未识祖文因文震孟言其母苦节顺昌闻而怜之慨然白当事题表部牒下郡祖文始知感泣誓为顺昌死及顺昌被逮祖文度此行必无全理愿相随视其后事遂诣同宿公廨中夜从容谓顺昌曰公洒然就道良善然事未可知脱有缓急谁可告者吾当先徃为地顺昌首肯良久曰徐银台如珂肝胆如雪必能相济顾侍御宗孟新入台中意气不薄可与计事此外则定兴之鹿善继吴桥之范景文热肠急难皆可告者祖文遂别去先走都下比顺昌未至有中以灭门事者如珂力辩而解至槖饘之事宗孟已先为之所矣已而悬赇数千祖文私幸旦夕告完或得缓死百计丐贷都门不足则走定兴定兴不足则走吴桥单骑冐暑间关千余里逗留数十日捃摭稍就而顺昌已毙狱矣毕命之日祖文夜宿野店有声魂然至京微服僻处侦察动静每一感恸闻者凄恻竟以劳悴愤懑发病死

陛宣字德升万厯壬子举人少无师以父焘为师无一刻离膝下四上公交车试毕不待发榜亟驰归乙丑之后途中心动扺家母病遽卒陛宣摧痛不已至丁卯秋父病几殆陛宣竟谢北上逾年父殁毁瘠不支当顺昌被逮时亲故多避匿陛宣念少同学又同乡举晨夕省视依依不去左右迨开读之变逆党使人侦视徃来状人或为之危陛宣怡然自若仅而获免殁后门人私谥孝介姚希孟曰天生孝介以配忠介作谥议崇祯甲戌御史祁彪佳特疏表章赠翰林院待诏祀金乡书院

五人者蘓州府颜佩韦杨念如马杰沈扬周文元五义民也当天启丙寅魏阉以缇骑逮周吏部顺昌大索金钱拘吏部宿县署一时贤士大夫率先倡义敛赀以送民之号泣请命者不下数千人校尉李国本因举械撃诸号泣之民中有一人急持提械之尉而捽之者颜佩韦也四人遂跃出执尉问此旨从何出尉曰实魏上公命于是五人共言击持伪旨者一尉捽梁上惊堕而死卽李国本也是日又逮浙江黄侍御尊素来姑蘓驿需折夫马百金五人复至驿殴之毁其舟五人谋曰我辈■〈扌弃〉死为国除害合以千众下武林杀税使焚其府然后自囚请死虽寸磔有余快佩韦曰不可吾侪小人死何足惜吴中贤士大夫尚多倘置我辈而反借此以倾诸贤是我辈累之也于是止中丞毛一鹭逢珰意令御史搜捕渠魁五人挺身自投曰渠魁胁从皆我也无妄波及御史大笑曰尔陷吏部死官大人小我为吏部死百姓小人大犹豫再三竟拟大辟处决不敢违中丞也五人临刑时意气自若谈笑以死断头置城上数月颜色不变有贤士大夫发金购五人之脰而函之卒与尸合后二年珰授首乃毁其半塘之生祠以为五人墓爰立碑曰五人之墓五人民也不曰民而曰人众词也书人以其义故人之也此春秋之书法也题碑者谁冏卿吴黙也作碑记者谁太史张溥也

外史氏曰吾闻廓园先生被逮之日雷电交作大雨如注平地水深三四尺士民匍匐水中泣送者以万计蓼洲先生之逮则举国若狂而五人冐死以逞中朝闻之皆失色噫天怒于上矣人怨于下矣而崔魏乃竟怡然不畏耶

顾大章传（弟大韶）

顾大章字伯钦常熟人与弟大韶孪生并负异才大章通经术谙掌故慨然有经世志万厯三十五年举进士授泉州府推官移病免归改常州府儒学教授时朝士各持门戸相指摘大章慨然曰党议已成须有以解之昔贾彪不入顾厨之目西行以解其难吾忍坐视耶补国子监博士广文官冷非世所指名棋酒谑浪与朝士相周旋天启二年典试广西还朝值叶向高与刘一燝微嫌大章及缪昌期卒善解之迁刑部主事歴员外郎明习法律手批口决多老吏所不及时辽渖相继陷台省搜捕奸细弃市无虚日繋二百余人饥寒瘐死存者五十余大章请于尚书王纪曰以一身易五十人命犹甘之况一官乎卽日论谳罪二人余皆移大理纵遣纪叹息善之于是原叅台省皆不悦杜茂者故隶登莱廵抚陶朗先麾下以冒饷逃匿僧舍为逻卒所获兵部尚书张鹤鸣行边劾茂与佟卜年约李永芳谋叛狱已具矣纪以问大章大章曰招谓卜年令河间茂匿廨舍三月偕卜年二仆徃来永芳所具有本末顾不知二仆姓名何也夫谋反大事同行数千里岂有不询姓名者茂之诬服无疑纪曰善然则何以处卜年大章曰卜年虽非叛然与佟养眞同族坐叛族流三千里可也未几纪去官侍郎杨东明署事谓卜年实首恶每岁令人拜金世宗墓当伏诛大章曰此语何从闻之东明曰闻之人言大章曰刑部奏事有审得某人云云无闻得某人云云也东明大惊方进奏急止之已而又欲坐卜年死大章争之曰律反族不同谋不同居者止期亲论斩余不坐东明作色曰谋反夷三族宁论朞亲大章曰公所言者汉法员外所执者大明律也从容检律以进东明黙然惭愧而止后卜年竟以夜半内传促死狱中至今寃之当广宁之失也经畧熊廷弼与廵抚王化贞议战守不合致败至是并逮下狱大章时已调礼部王纪重其才留之属以大狱大章谓诛心则廷弼虽末减论事则化贞实罪魁两人不当同科时以为允杨涟等皆主之大章意葢惜廷弼之才议贳之以责后效然卒定廷弼辟者大章也会王纪疏攻魏忠贤珰党谓疏出大章手思有以陷之御史杨维垣遂劾大章受廷弼赂为营脱大章疏辩曰当时会鞫者二十八人各出已见始议定辟臣何尝释廷弼哉廷弼行贿应行于释罪之人不应行于定辟之人反复论辩甚悉遂引疾归羣小憾之次骨嗾忠贤兴大狱谋杀杨涟左光斗魏大中等逮汪文言下狱以其言为征拷掠无所得聚而谋曰经抚之狱顾大章引八议议熊廷弼廷弼楚人也大章杨左之党也以鬻狱坐顾以关通坐杨左则一网尽矣大章时已出为陜西按察使副使矫旨逮系与涟等六人并下鎭抚狱五人先后拷死移大章刑部拟罪大章慷慨对簿曰某奉旨送法司据招定罪岂容复辩辩则抗旨不辩则欺本心欺法司且欺天下后世亦欺皇上也不抗即欺无一而可且五人者旣死矣借大章以实五人之招是大章旣自诬服又代五人诬服何以见五人地下乎明公能雪此案万代瞻仰不然有鎭抚司原案在复何言法司环坐愕眙莫敢异同也已而复移送北司大章叹曰汪文言犹能为贯高我独不能乎吾不可再辱矣乃呼酒与弟诀别趣和药饮之不死雉经而卒初六人下狱狱中神祠木忽生黄芝视之六瓣也狱卒以贺大章叹曰芝瑞物也而困于狱吾六人其以此终乎卒之前数日手指重伤援笔作自叙笔记诀别书凡数千言酒酣慨然曰自唐虞至今纔四千年吾年五十已得八十分之一不可谓不寿虽凶终不犹愈于死牖下乎又为偶语曰故作风波翻世道长留日月照人心曰此他日祠联也愍皇帝卽位戮逆珰更定先朝爰书白其寃赠太仆寺少卿大章性豪迈欲入解党祸卒婴其难至今人犹哀之初大章死之夕大风雷雨如注逆珰外舍及广微寓宅瓦俱飘尽树木尽拔去郭城外三十里椅桌随之室内为之一空其妻妾被衣立雨中隐隐望见旌旗羽葢金牌灯火如按察副使状者行其屋上而广微曰我为宰相内倚魏公如天之德何妖鬼之为祟乃尔耶奸恶之不畏天如此

大韶字仲恭与兄大章孪生连袂出游人不能辨其少长大章举进士死珰难大韶以理学名老于诸生头蓬不栉衣垢不澣潦倒折拉每引镜自诧曰顾仲恭乃如许少治诗义竟陵锺惺称为有明第一长益肆力于学六经诸史百家内典之书靡不研极其论诗谓诗有齐韩鲁三传毛传出而三家废郑笺多与毛异唐宋诸儒多与毛郑异朱子尽扫毛郑槪以郑卫为淫风世儒谓其不会小序之意如伐木鸳鸯诸章是也今欲刋定一书当用毛传为主毛必不可通然后用郑郑必不可通然后用朱毛郑朱皆不可通然后网罗羣说而以己意衷之其论礼记谓自宋以前为礼经之学者惟知郑注孔疏无所是非宣和间三代器物间出学者援以证汉人之谬而陈氏集说出焉未有集说以前学者之患在于疑而不能明旣有集说以后学者之患又在于明而不能疑不可不深维而自得也其论周礼则地官之原隰臝物小司徒之上中下地以及乡师乡老州长之名秩春官大宗伯之天产地产春官之世妇夏官马质之旬内外司爟之出火内火冬官之量豆毡案以及匠人营国皆援经据传考古征今以订补注疏之阙而小戴记多正又作五帝世系辩正蘓明允太玄论驳蘓辙洪范五事说辩李翱五木经纵横浩汗不下数万言又谓太玄可以不作欲追废桓谭张衡于千载之上大韶旣自负才敏杰然有志于当世衰老病废发为文章以自慰嘉定程孟阳称之曰李文饶之流也尝作竹籖传又作虱赋嘻笑谑浪刺讥时政晚年焚弃其稿自定二十二篇为最善云

外史氏曰尘客先生文章道义理学气节固已表表人世母烦致论也至其不再辱而自经则皎然合乎道矣仲恭隐居著书不栉不沐而至老死推其心亦可悲也已

东林列传卷三

●钦定四库全书

东林列传卷四

江阴陈鼎 撰

○明

缪昌期李应升列传

