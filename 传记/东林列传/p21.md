<!-- { "loadSidebar": true } -->
汪伟字叔度一字长源南直江宁人其先籍本徽州为诸生时即有胆识当东林诸贤被逮人情汹汹皆闭戸不敢出伟策蹇直抵无锡赁舟河下慰劳诸君子北上人或危之伟曰好男子不于此时此处求死平生所学者何愧我一书生耳不得附骥尾为恨又何畏哉崇祯元年成进士授慈溪知县邑有虎灾无能获者伟斋宿祷于神明日即得之剖其腹有乳虎五患遂息十一年思陵择知推治行卓絶者入翰林擢授检讨十六年闯献连破荆襄兵锋复及淮上伟知时事不可为欲保金陵以固根本乃上江防绸缪疏首言布置谓金陵城周百二十里从无守法贼自北而来则淮为之防自上而下则九江为之防故御淮即所以御江守九江即所以守金陵也宜驻重臣于武昌建督抚于九江并分设兵部侍郎于太平采石浦口以备非常次言用人谓守江责督抚守城宜责京兆留都首重清议清议所归即人望所属宜择久任地方威望素着如台諌詹兆恒叶树声郭维经成勇等旧抚如袁继咸方孔照者以备督抚京兆之选又言兵非旧额额兵亏而饷不减水战需船船坏而费难稽当清厘额饷以土著卫所之官舍余丁择壮勇者补伍整练兵舫以助声援或有不足盐课漕艘可以暂借江广料解权改折色凡条奏千余言其后九江开阃太平建牙皆缘其议也明春贼戈犯阙伟语阁臣事急矣宜遣大僚分守畿辅八郡一切得便宜行事而都中城守文臣自阁臣以下武臣自公侯以下各率子弟分汛严防城中百姓家自为守统以绅士而京军分番廵徼以待勤王之集魏藻徳曰大僚守畿辅辞尊居卑舍危就安谁肯为者伟曰此何等时犹较尊卑计安危耶请以一剧郡见委得身先之藻徳哂其早计未几而眞定叛兵縳抚臣送贼伟闻泣曰事至此乎作书寄同里陆给事朗曰闯贼袭据眞定奸人布满都城外解丝粟不至诸臣无一可以支危亡者如圣主何窃恨平时误国之人终日言门戸而不顾朝廷之门戸终日言声气而不顾穷民之声气今日当何处伸其狂喙耶时贼已临城守城军尚枵腹司饷官犹索常例不时给伟帅同乡出赀市饼饵以供城西守者他城各效之乃得食十八日召亲知各赠以金与之诀顾继室耿善抚幼子耿泣曰君不以雍氏待我乎伟瞿然曰若此能成吾志矣十九日昧爽耿以幼子属其弟因衣其新制衵衣上下固缝引刃自刭不殊复投缳乃絶时年二十三伟欣然起拊耿曰眞成吾志矣移其尸于堂乃援笔书壁曰崇祯十七年三月十九日城陷翰林院检讨东宫日讲官汪伟同继室耿氏死节作书贻子勉以忠孝乃自经于堂福王立赠伟正詹予谥我朝顺治十年赐谥文毅立祠江宁同死者则王家彦吴麟征孟兆祥及子章明刘理顺等王家彦字尊五福建莆田人天启壬戌进士与范景文金铉辈为金石交时为戎政侍郎守安定门督战甚力亡何内官降贼迎贼入被执不屈大骂贼怒杀之城楼火焚其尸南都福王立赠太子少保兵部尚书谥忠端吴麟征字圣生号磊斋浙江海盐人天启壬戌进士逆珰向使人招之不赴时官太常寺少卿城破即自经死赠兵部右侍郎谥忠节孟兆祥字允吉号肖形交河籍泽州人天启壬戌进士居官亷洁自持日与子章明讲濓洛之学时为刑部侍郎妻吕氏子章明癸未进士子妇王氏同死兆祥赠刑部尚书谥忠贞章明赠河南道御史谥节愍刘理顺字复礼号湛陆杞县人幼与吕维祺结洛社之会有志于圣贤跬步不茍乡党有刘夫子之称甲戌成进士歴官左春坊右中允妻万氏妾李氏全家死者十八人赠正詹事谥文正妻赠淑人妾赠孺人

外史氏曰甲申当天地否塞阴阳混沌之时诸君子能以皎皎之身归之君父不为贼污呜呼此诗书礼义之教深也

吴甘来传

吴甘来字和受号苇庵江西新昌人崇祯戊辰进士为外吏以循卓著入为尸科都给事中以敢言称倪元璐素重之与黄道周诸君子相往来时奸人有道学之禁专攻东林甘来请复东林书院召被斥诸贤言辞侃侃温体仁沈一贯恶之曰不杀吴甘来无以息党祸也甲申三月城陷作书与兄泰来曰弟不死无以事君兄若死无以养亲古人亲在兄弟同难必存其一者此也使皇上在则逊国程济土木袁彬皆可为也否则求真人于白水起斟鄩于有仍是弟虽死犹生也兄努力之遂沐浴冠带北向再拜者五南向再拜者四赋絶命诗一章曰到底谁贻四海忧疾雷悄悄破城头君臣义命乾坤晓狐鼠干戈风雨秋极目山河空洒泪伤心离乱此生休悬知今日难为继惟取忠魂万古留取佩带自经死南都福王立赠太常卿谥忠节

外史氏曰先生以皎皎之躯为东林诸君子之后劲直言敢谏震动一时天下闻风而兴起者多矣及社稷亡天子身殉乃从容授命读其所与兄书眷眷君国虽死不忘可谓忠矣

王章许直成徳合传

王章字汉臣号芳洲武进人少孤母教育之崇祯元年成进士授诸暨知县章善饮祖帐归少暮母辄诃跪予杖曰朝廷以百里授酒人乎章伏地不敢仰视自是罢饮酒治暨有恵政期月恩信大洽乃与士大夫日讲忠孝节义之学宗程朱之正脉浙中从阳明之学者悉反正而归之寻调繁鄞县暨民立帜约拒鄞之来迎者于境曰令我令也尔何为鄞民亦哗曰令我令也尔何为濒行自县至枫桥六十里壶酒豆肩不絶吏民哭相向倪元璐为文纪其事美之治鄞入觐卓异考天下第一复任凡九年再奏绩授工部营缮司主事时帝明察知考选失当亲策诸臣于廷章魁杰疎眉朗音帝数目属之擢陜西道监察御史章感泣益务风节谏止宫操连疏告江南旱劾内臣冐功权贵皆夺气会甘肃巡按差满岩疆悬西北又数罹兵凶人惮不前题注章章曰嘻东西南北惟君命疾驰叱驭入关陟嘉峪抵天山按部不到地悉身经道鎭请设兵卫却之劾巡抚侵饷剥民弛边政庄浪冦警闻巡抚急征兵章曰无庸此属贪而易縻且饥驱故为乱不如抚之亲策马入其帐谕降羣罗拜近卫洪化番者僧也而徤讼其寺建自成祖歴年久富盛诸将利其赀乘机请殱之移文会章章曰彼隶于我即我人以天子法吏不能平其狱而戕盈城之命是贼也持不可遣河西厅解之两河旱章为文檄城隍曰御史奉命西巡枉受一钱戕一人致干天泽神殛御史毋虐吾民尔神血食兹土不能请上帝苏此一方当奏天子易尔位焚檄即大澍雨士民创云雷阁以志异按甘肃二年疏百八十上及入补河南道御史巡视京营时崇祯十七年之二月也按籍京营额军十一万竒章喜曰兵至十万尚可为戎衣入军点阅半鬼箓余冐伍者皆惫甚尸行无生气矢钩刀缺闻礟声掩耳马未驰辄堕章顿足曰国家养将士三百年至此吾属已矣悲乎如国事何急请召甘肃贫番数千可掣贼后不报附书族子南奔曰此臣章毕命时矣亡何贼破眞定京师大震章与给事中光时亨守阜成门毎三堞得一军章自三月三日登陴阅十日遂寓舍沐浴易新衣冠家人骇曰人故衣敝衣公何新为章不应十八日贼破彰义门章手发二礟贼少却须臾各门礟声絶时亨青衣而前曰贼入矣公守此待死乎章叱之大声呼将士入卫因策骑前贼骑将逻城突至连呼下马时亨仓皇下长跽乞降章操鞭棰不顾叱曰吾视军御史谁敢止吾马者贼槊章股遂堕章骂曰逆贼无天勤王兵且至我死尔辈不旋踵矣贼怒攒槊刺杀章抵暮家人觅章尸犹一手据地坐张口怒目勃勃如叱贼状云光时亨者故悻悻方贼急时帝将南征令太子监国时亨沮之曰岂欲为灵武故事耶廷臣不敢发至是拜贼马首寻伏诛章妻姜在籍闻章死一恸立殒次子之栻死闽亦甚烈与章同死者吏部员外郎许直兵部郎中成徳也直字若鲁又字一箴号桂玉南直如皋人甲戌进士素以理学自任城陷闻帝崩作絶命词四絶云率土皆臣自圣明狂氛何事敢縦横驱除若得桓纠力一斩元凶尽洗兵君国深雠惨古今么么逆竖逼相寻微躯自恨无兵柄杀贼徒殷报主心掷笔飜然辞世行老亲稚子隔幽明丹心未雪生前恨青简空留死后名在天灵爽念高皇开辟当年垂裕长愿侍君王端谒帝哀祈重使国威扬遂投缳死赠太仆卿谥忠节徳字符修号立升懐柔籍霍州人辛未进士与黄道周倪元璐最善闻帝殉社稷携鸡酒至东华门哭奠梓宫大呼皇帝触阶而死母张闻之叹曰为子死忠为母当死义死而得正斯已矣遂入室自经妻霍及妹俱缢死甥李成龙亦死先是懐柔陷徳父文桂骂贼死徳妹及徳二妾童氏萧氏俱缢死前妻刘氏与一女因徳昔年建言廷杖遣戍而死于道赠光禄卿谥忠毅

外史氏曰当此之时大官大禄者多迎降贼马首恐后三先生视死如归直为乾坤増色矣

赵譔陈良谟陈纯徳俞志虞彭管顾鋐合传

赵譔字鎭所云南昆明人天启四年举于乡除贵州龙泉知县崇祯十五年以御土冦功行取明年授四川道监察御史巡视中城获贼谍诛之贼破京师譔为所获械之譔嗔目大骂贼刀杖齐下死于白帽胡衕同时以御史而死节者四川道御史陈良谟福建道御史陈纯徳贵州道御史俞志虞及譔而四良谟初名天工字士亮号宾日鄞县人辛未进士以大理府推官入为御史巡按四川城陷自缢妾时氏年十七归良谟方百余日欲遣归母家时执不可严妆与良谟同尽纯徳字静生号滋园湖广零陵人庚辰进士是年二甲出身者俱蒙恩召对即授翰林院科道官纯徳以奏对详明称旨授御史十六年命督学顺天闻警归京师亦自缢福王立南都俱赠太仆寺少卿谥恭节志虞字华邻浙江新昌人崇祯甲戌进士居官以侃直闻城破整衣冠北向再拜自经于厅事贼至其家俨然垂绅正笏据座如生搜其室仅脱粟数斗而已贼太息而去福王立南都赠太仆寺少卿谥节愍同时死者又有彭管顾鋐管字予白四川永川人甲戌进士官工科给事中城陷贼迫之降不屈大骂曰我为朝廷诤臣不能未雨绸缪致贼奴猖獗攻陷神京抚躬自问无力剿絶贼辈肯降贼乎即自刭鋐兵科给事中字青城成都人丁丑进士城陷自杀俱赠太仆少卿谥节愍

外史氏曰天地反复之时诸君子于扰攘中能从容以扶名教非其平生素渐孔孟之道深得程朱之学者乌能若此哉自汪伟而至顾鋐十五人皆出于温体仁杨维垣雷平蝇蚋二録大书曰此东林之余孽也不去之何以清朝廷孰知临大节而不可夺者皆此辈余孽耶嗟乎紫之夺朱郑之乱雅犹可也至小人逞利口以覆邦家其祸可胜道哉

周鳯翔传

