<!-- { "loadSidebar": true } -->
外史氏曰厯泰启祯之间廷臣所称东林君子者知有君臣大义同道一心而已安有所谓门户之见者哉迨小人挟邪说以攻造门户之名加之不欲使其吐气究其祸之始者江陵先兆其萌蘖而后则沈一贯之忮沈鲤命其私人康丕扬钱梦皋等立帜以攻其后朱赓王锡爵沈■〈氵隺〉温体仁周延儒陈演辈皆奉其衣钵而直至国亡徳辉先生在廷侃侃为公家也孰知奸人遂以门戸谗之俾明主竟惛然莫宗亦以为门户不可不破也于是斥逐之放流之而不容清流一日安于其位卒致冦满天下廊庙无人覆其宗社而止焉噫小人之心何心哉

孙玮传

孙玮字以贞陜西渭南人登万厯五年进士由行人考选给事中以母病不候旨竟归降桃源县主簿累迁至保定巡抚严法令剔蠧弊节浮费广储蓄摧强扶弱民赖以安时滹沱水溢从隶劝玮乘船以避玮不可择署中稍髙处居之曰水至此惟有死耳水仅及床足而止众服其持重迁兵部侍郎转户部总督仓场升兵部尙书管左都御史事玮清亷不受馈遗督仓管察皆有声誉又性忠纯敢直言极谏会星变因上疏其略曰陛下有绥惠之仁而奉行者无爱民之实政陛下有综核之智而任事者无体国之实心如吏治清矣而阘茸庸流龌龊小辈未尽汰也财用节矣而冗食积蠧冒赏积奸未尽革也苞苴风息而营谋干进者尙多驿传费省而克剥取媚者犹众北边称贡矣而边民之困于饥寒者无投石超距之欢广冦称平矣而生灵之毙于干戈者有玉石俱焚之惨蠲租之诏屡下而以掊克为能者竭泽而渔钦恤之命屡颁而以搏击为事者向隅而泣诸若此类上干天和惟陛下猛力回心朝干夕惕仍敕谕各衙门崇尙本实洗涤旧染大臣怀翼翼小心之忠小臣持蹇蹇匪躬之节所谓应天以实不以文者在此疏入报闻会应天巡按荆养乔与督学御史熊廷弼相讦朝议欲独罢养乔玮按法两斥之楚人之论纷起累疏乞归至二十四疏温旨慰留是年七月出城待命十月乃允归天启元年起南京吏部尙书明年改北刑部未任再升北吏部尙书仍掌左都御史事时朝政渐乱阉寺擅权屡以母老乞归不允寻卒于官方玮未卒之前一日效古人尸谏遗疏上陈谓今天灾迭见民不聊生内而城社可忧外而牖户未固法纪凌迟人心瓦解陛下欲图治平莫如固结人心欲固结人心莫如汲用善类如辅臣刘一燝宪臣邹元标尚书周嘉谟王纪孙慎行盛以弘锺羽正侍郎曹于汴词臣文震孟科臣侯震旸台臣江秉谦寺臣满朝荐部臣徐大相等并老成丰度蹇谔英姿而匏落林泉跧伏草野陛下若听臣言渐次简擢必能任昭徳塞违之责效拾遗补阙之长振饬纪纲提醒聋瞶以为陛下收拾人心尤望陛下寡欲以保圣躬勤学以进主徳优容以广言路明断以揽大权天意可回民志可定疏入上竟不报赠太保未几魏忠贤用事斥为东林党人矫旨削夺为民玮声色货利一无所嗜当官守法务在锄抑强梗不为琐屑科条居常恂讷寡言及当大谋议众相视莫敢发独守经据古片言取决而于取予去就尤严两辞冡宰坚请投闲以名分定储皇之位盖老成正直君子也崇祯初复原官谥庄毅

外史氏曰余稽汉制御史大夫与丞相位埒也其可屈指者周昌之强项贡禹之清直薛广徳之敢言尙矣先生不必尽有之而持躬束行从容养重进而议于朝廷退而议于草野者又何多逊也迹其尸谏一疏勤勤恳恳呜呼古大臣所谓以人事君者先生其庶几乎

李继贞传

李继贞字征尹太仓人万厯癸丑进士授大名府推官举卓异升工部主事调兵部副山东典试发策以汉唐阍寺为问时魏珰焰方炽指谤讪调官寻革职崇祯元年起补武选司改职方严法纪絶赇赂债帅不得通馈遗有营刺者抑之造御览册先战功次列督抚荐因召对具言武臣难知状又言边事弊在有查点无训练上顾曰惟尔稍有执对曰臣无寸长惟苞苴情面自分断絶上善之四年延绥大饥继贞上疏请赈曰皇上以数十万金钱而活数十万生灵福泽莫大焉活数十万生灵而农桑复业所获赋税不止数十万金钱也利益莫大焉彼地斗米银四钱发银不如发粟之有济宜先发四五万金用董搏霄人运之法就近籴粟输至军前更敕直省援纳事例及赎锾俱输粟入边酌量脚价低昂其直使输者稍有饶益则输必多可以抚饥可以赏功而依贼之民必散贼不就降必就缚耳会延抚洪承畴秦帅杜文焕请撤王承恩还镇继贞疏覆不独王承恩宜还镇延绥即杨骐亦当还镇固原不独二将宜还镇其部下兵亦宜随之西还使之杀贼贼平乃许归秦中抚镇既得西来兵将之助勇气自倍贼当消沮而后可剿抚并用抚非抚贼抚我饥民之从贼者已从贼者虽多犹有限未从贼而势必从贼者无限当此斗米四钱之日慈父不能有其子而能禁其束手就毙乎宜如神庙四十四年特遣御史赈荒东省之法必得三十万石之粟以往尽心赈济贼就抚者给以耕种推诚安揷如此则民之己化为贼者还化为民而将化为贼者永不为贼贼势渐孤必有斩元恶以献者疏入上乃令王承恩还镇遣御史吴甡以十万金往赈而藩王以下捐助五万金粟麦二万石然所救不及十之一七月因遣杨嘉谟还镇继贞再疏争之曰前赈臣携十万金往度一金一人止可活十万人而斗米七钱亦止可活五十日耳皇上宜敕赈臣回奏十万金果足乎不则当早沛恩膏虽内帑不宜惜也继贞尝语人曰贼初起得十万金便可济吾争之经年始见从今贼势己十倍于前非三十万石不可主上以国用匮乏慎惜金钱虽下手诏命专使所赍止此如以杯水救车薪庸有济乎后卒如其言五年登莱兵变总督议主抚仍以官兵驻登城继贞持不可请调闗外兵解登围乱乃定继贞在部乆边事益练习先几料得失了如指掌权幸以请托不遂嗾论之解任亡何起补尙宝司卿旋改北五月转顺天府丞甫十日特升兵部左侍郎都察院右佥都御史抚天津津故水陆冲岁给辽闗永蓟饷一百二十余万石继贞作三运接次无后期率僚佐练军实开屯田五万一千顷岁收榖数万斛城中地泻卤相地凿渠井得给饮军民大安旧制辽饷中米豆一顷每岁召卖于各州县陆运至辽垫解等费十倍本色饷司叶廷桂侵牟不可算继贞绳以法遂结厂卫阴中之会刘应国兵失利诡言津登兵后期论罢已上念继贞不置即家拜兵部右侍郎疾亟具疏辞复下南京操江巡抚之命命下继贞已卒天下惜之继贞负干畧以孤立得主知三黜三起居家逺权势萧然若寒士所著有津门草雪虹阁集

外史氏曰当先生之忤珰也几有诏狱之祸矣尝自怀鸩毒以俟缇骑曰吾不能若杨左堪敲朴也幸而熹宗即崩不然殃及之矣至其经济非当时诸臣可及奈何权幸之不容遂使三仕三黜不得大展徒为天下所惜耳

张三谟传

张三谟字纬典平定人性至孝母殁庐墓三年哀痛无虚日郡邑旌为孝子弱冠举于乡即负笈往师髙邑赵南星南星一见语人曰张子正人也馆于家者十年讲学论道昼夜不辍天启二年成进士授行人时南星为冡宰魏党方齮龁之人莫敢近三谟独比屋往来不少避凡三使秦楚汝阳得免祸崇祯元年选授御史首上疏排逆党评隲诸臣品行劾李鲁生去之因旱陈言极论杨维垣议论邪遁张朴张讷表里为奸奉旨勘议又疏言治乱大闗在辅弼台谏各得其职阁臣尽心辅导票拟一切务以成就君徳符合舆论或有所失许言官不时争执惟当就事论事固不得为轻浮诋毁之言以伤大臣之体亦不得凡因小言辄求引去务秉虚公以成休容之风上深是之二年巡按福建海冦李之奇就擒与有功焉差竣掌道不快于三谟欲出之上曰张三谟才守可原他无错着回道管事明年丁父艰七年服阕补原官上目击时艰一疏忧国事将坏欲图共挽其责首辅温体仁尤切上嘉纳之或语体仁曰张御史一疏公不第当认过且当下拜不当嗛之也体仁佯怿之会冡宰缺上召诸臣面举吏部侍郎张捷乃举吕纯如吏科卢兆龙同科道诸臣合奏纯如名在逆案不可用捷力言其贤且为讼寃三谟复奏廷推冡宰甚重即果事非逆案亦论昭雪何与廷推纯如生平贤否姑且勿论业己身负重累何以服人捷再三奏倘有不效臣甘认罪三谟言天下事岂堪尝试捷语遂塞退复补牍争之事得寝八年巡按顺永保河九年掌河南道热审平反甚多有宝钞活羊之赐御史詹尔选直言触上怒下狱命三谟看议从轻忤旨降行人司正十一年升光禄寺丞寻迁大理寺丞署印务上罪司冦刘之凤欲置大辟三谟议当戍上驳之或曰何为寛人危己朝廷之法从朝廷而已三谟作色曰尔知法为朝廷之法不知法为天下万世之法乎执议如初上怒镌三级十二年进少卿明年升顺天府尹大理寺卿十五年内阁谢升得罪严旨议处台省新进阿首辅意欲置之死三谟独曰圣怒即不可逭但故相薛国观赐死未乆不一年而杀两相臣如国体何于是悉从末减不数月有枚卜之典三谟与房可壮宋玫与焉阁臣陈演以旧憾衘可壮阴激上怒遂与冡宰李日宣掌科章正宸掌道张煊同逮下狱南北言官交章申救放归卒于家

外史氏曰思陵之朝忠直之臣如纬典先生者亦多也皆置不用而用温体仁陈演辈謟谀之徒者是何肺肝耶邦之倾覆不亦宜乎

毛士龙李守俊列传

毛士龙字禹门宜兴人万厯癸丑进士授杭州府推官以贤能着擢刑科给事中过同里何士晋寓适杨涟至士龙从未识涟避屏后闻涟语慷慨激烈知其非庸人也即往拜定交自是毎事与杨左相左右羣小嫉之内官刘朝以盗宫下狱时魏忠贤用事朝夤缘内宣士龙严为指叅旨中寝既而朝以阁援得脱典禁兵嗾忠贤害士龙适苏有五人击杀缇骑之变忠贤惧乃变计离其籍而杀之先戍士龙于平阳随而逮之士龙乃挈妻子潜遁深山中珰败乃免崇祯登极得复其官

李守俊字念敬由进士授髙要令两入秋闱皆称得人以治行擢户部主事司榷九江未及期而课足即放闗通舶免其税商人徳之为立祠以祀焉歴官至司道天启五年迁广西布政时天下藩司皆为逆珰建祠守俊耻不赴任珰使御史田景新劾守俊党髙攀龙削夺听勘崇祯改元补广西布政召对改湖广左布政卒于官榇过九江父老相率携鸡酒泣奠曰放闗一事目中不可复覩矣

外史氏曰禹门先生与汉之张俭其行径何异哉嗟乎汉与明之亡也以用宦寺而逐清流同一轨焉奈何后世君王信任宦官甘之如石蜜而忘其毒甚于虺蛇也耶念敬先生放关一事脍炙人口至今商民追思不置万厯崇祯间用宦官司榷天下元气剥削尽矣盖关税一重则百货俱昂凡民间日用布帛菽粟无不倍价而细民重困咸思为盗此中原所以涂炭也元耶律楚材柄国济益甚多至税课长贰悉用士人尝语人曰不读书人见小而贪利罔知亷耻俾司钱榖必至刼掠平民者矣及其卒悉更其所用者曰类人类人者同类之人也斥士人为异路异路者不同道者也一切财赋盐榷之司士人不得望见焉而平章省路津要之官所用非人交相徇庇上下征利直至民穷财尽人人思乱而朝廷不知卒亡天下而后已嗟乎元与明用小人与民争利而亡又同一轨也

蒋允仪传

