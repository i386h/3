<!-- { "loadSidebar": true } -->
桢固字屏君景瑗族子也少负气喜谈兵留心民事举崇祯七年进士授开封府推官桢固与族父景瑗皆以是官起家又皆在河南其声名亦相埒人尤异之时流贼剽掠往来无常村民扶携奔走数十里不得至城邑多及于难因议筑西闗城处之间以事经南阳汝宁河南诸府皆量其地宜城者劝民加筑且出俸金助之既成民呼为卫公城又举城守事宜十三则奏记上官上官竒其材有警檄桢固与谋即戎服据鞍一日夜行数百里按视城垒修备御所过扼塞险易悉识之以故贼不能犯崇祯十四年用卓异征召对中左门力言今天下民穷半以兵半以歳诸臣惟戮力剿冦冦平则无杀掠之惨则时和时和则年丰年丰则用足是故平冦为足国第一要务擢云南道监察御史首劾中枢玩冦谓中州为腹心重地河以南四藩封鼎建焉天下之物力萃于此天下之安危系于此若腹心不守将四方震动自河洛告陷已坏西方半臂所恃者宛洛扼西南之险为大梁作障而南阳又报陷矣闯曹踞陈项几三月围襄破叶势必及宛此时抚臣居何地保督居何地禁旅居何地鎭臣居何地独不能一为唐藩地乎此时督中州者丁启睿也援中州者杨文岳也鎭中州者陈永福也此辈终能了剿冦之局否若犹未也则亟议更启睿受事未久朝气堪策若永福者万不能千里长驱臣恐以守汴者误汴并误全省也文岳于冦陷南阳高卧杞邑察中州形势贼自商雒入必犯嵩阌则汝州为要地自郧襄入必犯南阳则襄城为要地自颍和入必犯沈丘自英霍入必犯固始襄城则陈州为要地若分额兵万人为两营一驻襄城以应南阳一驻陈州以应汝宁冦至夹城而阵静可示犄角动可圗牵制是即所以为守汴计也不然顾汴则失洛阳顾汝则失南阳臣实忧之其明年出巡按畿南真定等郡数请蠲逋赋恤饥馑又请正骄兵悍帅之罪请革津辽米豆及俵马之害又数檄沿河诸州县安辑河南民避冦至者凡全活数十万人事闻再留巡按一年十七年春李自成陷河东诸郡渐逼京师李建泰督师御之上命凌駉与桢固监其军割京营兵三百人隶之桢固行至眞定闻昌平失守焚十二陵享殿欲还军救援有旨命固守良乡涿州既而京师陷疾趋保定挟一叅将行至大石桥遇贼数万骑与战射伤贼帅贼少却已复益兵围之桢固突围出跃入井水浅不得死为贼所执初贼伪相牛金星故中州举人嗛桢固理汴时发其恶幽桢固于狱欲杀之会自成兵败西奔脱走入五台山作絶命词而死

胤文字祥趾亦景瑗族子也崇祯四年进士授翰林院庶吉士歴编修司业中允左谕徳侍讲经筵时流冦四起海内骚动胤文方在里居十六年冬自成破西安全省瓦解胤文星夜赴京师恸哭言西土之危将延社稷次第上五疏备陈御冦方畧且请捐家所有以助军需上召见胤文哭陈剿冦之谋请召诸将翼卫王室有诏褒之既而京师陷微服匿民间自成钩索得之备加惨刑不屈已又乘间南奔督师大学士史可法开府扬州疏荐以左春坊左谕徳兼兵科给事中监兴平伯高杰军西讨杰疏荐吴甡郑三俊金光辰姜采熊开元金声沈正宗等胤文继奏曰臣尝叹国家败坏皆由在廷臣子全不务实昔年东林逆党胜负相争高者以有用之精神供无益之口卑者以立党排陷之威为纳贿招权之藉而其实东林多君子逆党尽小人既相攻击君子多败小人多胜此中着眼底里便知天启朝足以鉴之矣惟朝廷明断于上大臣虚懐于下略其所短取其所长则裨益时艰非浅也既而许定国袭杀杰于雎州又命以兵部右侍郎总督杰所部兵经略开归军务再兼徐扬巡抚我兵下扬州大学士史可法知府任民育总兵刘肇基原任兵部侍郎张伯鲸死之胤文与监纪主事何刚同赴水死

外史氏曰天下事至崇祯末即周孔亦难于措手矣先生一门忠烈义不苟全得东林气节多矣于此可以见讲学之功也

徐标传

徐标字鹤洲山东济宁人天启五年进士以忤珰故出知信阳州歴官鳯阳兵备崇祯十五年冬边警告急保定巡抚革任擢标右佥都御史代焉明年陛见赐银币归任愍皇帝念畿民罹兵燹之苦欲得其详十二月复召见标询之标曰臣自江淮来数千里见城陷者固荡然一空即完城亦仅余四壁物力已尽蹂躏无余蓬蒿塞途鸡犬音絶道途间曽未见一耕者成何世界陛下有几土地几人民何以致治帝欷歔泣下曰诸臣不实心任事以至于此皆朕之罪也标因陈车战垦田事帝善之十七年正月贼已陷秦晋渐及畿辅加标兵部右侍郎总督畿南山东河北军务仍巡抚保定贼窥真定标统兵力守先是眞定知府丘茂华闻警送其家出城潜与贼通标执茂华下狱茂华夜与叛弁谢嘉福合谋遂杀标牒所属州县待贼数日后贼始以数骑来据眞定随直捣宣府入居庸矣福王南渡赠标尚书

外史氏曰先生当人心涣尽之时而欲思赤手以回天意盖亦难矣乃犹有奸人阴为助虐宜乎事不成而身先死也悲夫

蔡懋徳传

蔡懋徳字维立号云怡苏州昆山人七歳读大学便立志学为圣贤长能文雅不欲以文名日读先儒语録得王文成书叹曰圣学渊源在是吾今知所宗矣万厯已未成进士授杭州府推官有治行升礼部主事时魏忠贤用事建祠京师礼部尚书率诸曹谒贺懋徳与同官翁鸿业中道托疾归及三殿告成忠贤受上赏廷臣皆进级有差辄具掲吏部辞之言不敢无功受赏随乞封光泽王差礼毕归里筑室奉母题所居曰不随室以见志崇祯改元诛忠贤起官江西按察司副使视学政先是在礼曹于文成之学有所得至是颁拔本塞源论于学宫而一本于程朱立书院礼请邹泸水万恒麓辈主之已则时莅讲席与诸生往复辩难着管见臆测数千言尝登白鹿洞讲孝经大义听者感动咸谓鹅湖一会以后再见今日寻备兵嘉湖擒大盗有功盗平廷臣交章荐之以为知兵丁艰服阕补井陉道甫三月改调宁前时关外势甚危即日夕训励将士识应时盛于偏裨中又与将军祖大寿相劝勉时时称说忠孝大义以感动之边人大安而山东河南北直忽陷名城数十遂转济南道进山东按察司河南右布政使所在以亷能着寻赍表入京师遵谕陈言极言天下变乱日深戡定亟需经济而经济不本圣贤大道则见小欲速终不足以拨乱反治惟皇上精研大学一书以明徳建皇极则揆文奋武何难焉又言自儒者正学不明执一自是多偏党而不归于大中至正天下祸乱实原于此上甚嘉之乃命廵抚山西特赐召对上谓孝经小学务遵旨颁行以励风俗对曰学无大小皆有裨治化然今日反乱为治当从大学提纲挈领最为易简上是其言赐馔及银币恩宠有加至山西榜于门曰愿闻已过求达民情于三立祠为讲会聘名儒傅山等主之又立干城社以招竒谋异勇之士于是定哗兵讨叛冦三晋安堵如故壬午九月京师以边警戒严征天下兵入援懋徳即日誓众屇行而奉旨命防龙固乃于千五百里地扼关隘设烽台布置严整匹马不入境未几贼陷河南寻入关三秦皆陷遂至西安掠榆林晋中所属平阳汾州皆大震乃属巡按御史汪宗友守太原独提羸师三千日夜往来拒贼河上一败贼于大庆渡再败之于风陵渡又败之于吉乡渡相拒者四阅月太原告急宗友以书促之归卫晋王乃亲引千人驰入太原甫归宗友出走而贼遂从平阳渡河而北矣贼遣伪使诱降輙枭贼使首竿之以令众而以死封疆自责贼怒悉其众五十万抵城下会城下瘗礟以待贼至适营其上乃夜募壮士发礟殱贼众无筭贼益怒挥众攻城越二日城遂陷懋徳先草遗疏懐之至是授赞画知县贾士璋而身督麾下巷战久之知势不能支麾下士欲刦之以走不可径下骑徒行入三立祠登堂北向叩首呼曰臣力竭矣敢一死以报皇上复再拜祠中诸大儒木主讫解腰带自缢于祠之东梁从死者自中军副总兵应时盛以下凡若干人南渡后诏予祭葬建祠谥忠襄凡所官处皆祀名宦

外史氏曰先生为学以致知格物为根要以至诚为归宿以知及仁守庄莅礼动为阶级以发愤疑问深造自得为工夫故其临大节而从容闲暇也呜呼俾先生而不克成其事业者殆有天焉

朱之冯传

朱之冯字徳止号勉斋顺天大兴人为诸生时即见知于杨涟左光斗中天启乙丑进士授戸部主事榷河西务却羡金辞魏珰殿工不悦斥为东林党欲杀之不果乃谪理问迁行人司副刑部主事员外郎郎中升浙江佥事清军山东叅议赍表入京顿家属于济南俄城陷母妻自杀母死以正月二日自是毎元旦后守母位啜粥饮水过十五日盖痛母露骸半月方葬也庐墓三年服阕补山西叅政壬午应诏陈利弊十二月升右佥都御史巡抚宣府严核将士劾庸懦补虚伍时坐明伦堂召诸生讲学以激发忠义镇兵哗辱饷司之冯出即抚定诛首恶七人寻推晋督秦督不果甲申春贼氛渐偪所至皆迎降兵部主事金铉上疏谓宣府京师屏蔽请亟撤内监掣肘专任之冯忠勇必足办也不报二月太原宁武大同相继陷巡抚蔡懋徳卫景瑗总兵周遇吉兵备朱家仕皆死之人心大震之冯率文武绅士设太祖位于城楼恸哭誓以死守谕军民毋听贼诱终淫掠汝前降者可鉴也督标兵御贼炮矢相加两书夜内监杜勲王承胤开南门迎贼入之冯转炮向内击贼已大至左右拥之行叱曰离此一步非死所遂易公服登北城楼缢死诸生姚时中者笃知大节仪范修整知监镇有二心叹曰以死勤事者独朱中丞耳吾当从其后亦死之之冯豫具遗疏劝收人心培节义收人心在爱民力爱民力在拔亷官又作书与金铉别且戒子弟当读经世书吕新吾呻吟语不可不读疏上二日而都城陷之冯死时甲申三月十一日也福王时谥忠壮

外史氏曰冦犯山西破城郭下郡邑朝廷亲信内臣辄八驺迎降而先生独慨然与城俱殉以报国家数百年养士之隆可谓不愧理学科名矣

东林列传卷七

●钦定四库全书

东林列传卷八

江阴陈鼎 撰

○明

范景文传

范景文字梦章号质公北直吴桥人万厯癸丑进士当逆珰煽焰时景文请告林下凡东林诸君子遭逆陷害景文家去京师甚近无不使人阴为周全或走书当事力为排解如周顺昌悬赇追比景文变产资之不足则遍告同志以为助及为执政庄烈皇帝恶臣下各持门戸言官多廷杖窜逐景文从容救解以此诸贤得不死者甚多所荐皆东林贤士奈同政者俱小人多掣肘居私室必浩叹长吁忧簇于眉无日开也甲申二月入阁冦逼召对平台景文对曰聨络人心坚守待援此臣所知他非敢议上曰君死社稷朕志已定卿言是也三月十八日贼攻彰义门太监已谋内应迎贼矣景文值宿内阁十九日早方诣中左门请见而宫人仓皇出走问之曰王太监随驾南行矣遂趋朝房贼骑充斥家人劝易服归寓瞷驾为去就景文曰驾出不与闻今将安归绐之出朝房遂自经家人复入而释之景文曰此非为我也因至五显庙草遗疏毕旋赋诗有翠华迷草路淮水涨烟澌之句盖误宫人之言以驾出必幸金陵呼一家人随至驯象所望阙再拜遥拜先陇顾家人曰翌晨收我遂投双塔寺旁龙象庵古井中死年五十九妻某氏先缢死福王立南都赠太傅谥文贞我朝赐谥文忠

外史氏曰先生当国命垂絶之时而拜相縦有经天纬地之才亦无如之何矣然而见危授命杀身成仁可谓能担荷万古纲常千秋名教者矣

倪元璐传

