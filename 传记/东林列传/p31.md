<!-- { "loadSidebar": true } -->
冯从吾字仲好号少墟长安人好濂洛之学尝受业于许孚远居父母忧哀毁尽礼中万厯十七年进士改庶吉士授山西道御史巡视中城不通奄人谒见上怠于政事抗章言皇上郊庙不亲朝讲不御章奏多留中不发诸臣言之谆谆皇上聴之藐藐屡请飨祀而遣官如故屡请朝讲而静摄如故屡请批发而留中如故岂在廷诸臣无一言当上心耶皇上试观戊子以前四裔效顺海不扬波天下何等景象也是励精之效既如彼庚寅以后南倭报警北冦渝盟天变人妖迭出迭至天下又何等景象也是静摄之患又如此失今不图长此安竆况今当朝觐之期万方毕集咸欲一覩清光而竟不可得则必相疑而议不曰皇上困于曲蘖之乡而欢饮长夜必曰倦于窈窕之娱而晏眠终日虽近颁勅谕谓圣体违和或可借此自掩不知鼓钟于宫声闻于外天下人心岂可得而欺哉况皇上每晚必饮每饮必醉每醉必怒左右一言稍违即毙杖下如此则既非静摄又废朝政纵谕旨森严恐不足服天下而信后世也愿皇上勿以天变为不足畏勿以人言为不足恤勿以目前之晏安为可恃勿以将来之危乱为可忽天下幸甚疏入上大怒欲廷杖之会皇后长秋节阁臣救解得免大计外吏命从吾司侦逻苞苴絶迹都给事胡汝宁者执政私人也特疏论之汝宁遂斥外请告归起故官巡长芦盐政洁己惠商盐政大饬二十四年春上怒南北言官凡科道掌印者尽斥为民从吾预焉自是杜门不出日取先正格言体验身心造诣益邃光宗践祚起尚宝司卿进太仆少卿改大理同定熊廷弼王化贞之狱歴佥都副都御史恊理院事廷议三案罪谓李可灼以至尊尝试而许其引疾当国何心至梃击之狱与发奸诸臣为难者即奸人也羣小恶之时台长为邹元标相与建首善书院集同志讲学其中益为小人所恶给事朱童蒙郭允厚郭兴治遂相继疏诋从吾上言宋之不竞以禁讲之故非以讲之故也我二祖表章六经天子经筵讲学皇太子出阁讲学讲学为令甲臣子望君以讲学而已则不讲是欺君也倘皇上问讲官诸臣望朕讲学不知诸臣亦讲学否将何以置对先臣王守仁当干戈倥偬之际不废讲学卒能成功此臣等所以不惜毁誉而为此也遂屡疏乞归又二年起为南京右都御史未赴改工部尚书力辞予致仕旣而魏忠贤益炽乃削其籍同邑王绍徽为冡宰素与从吾不协使巡抚乔应甲窘辱之不胜愤郁而卒崇祯改元复其官赐谥恭定从吾为学全在本原处透澈未发处得力而于日用常行必事事检勘以求合其本体故所造光明纯粹卓然为一代大儒所著有辩学录疑思录闗中书院语录及少墟集行于世首善书院者建于天启初年叶向髙为记董其昌书之后为魏忠贤搥碎其碑向髙记略曰吾闻邹先生之学深叅黙证以透性为宗以生生不息为用观其意趣所指似欲并禅机玄旨而包括之为一家冯先生之学反躬实践以性善为主以居敬穷理为程其识力所至又若欲举二氏之学而尽驱之教外者向髙微意盖不满于元标云

外史氏曰余游长安与其孙交好得拜先生遗像魁梧竒伟燕颔虎头俨然望而畏之也及读其所著书则委曲宛转以发明先贤之藴又恂恂然如孱弱书生焉嗟乎天欲亡明乃生逆珰以戕贼之使不得一展其所学伤哉

王纪传

王纪字惟理山西芮城人丰采凝峻万厯十七年进士推官池州以廉办闻入为礼部主事歴迁仪制郎中与顾宪成为石交十九年册立东宫有日矣以金册未就欲另改期廷臣迭请册立帝皆不悦纪又特疏请之不报然守正据典礼凡宫府仪制皆慎别长幼有羽翼东宫之力朝士倚重是岁十月皇太子立明年纪升光禄少卿寻引疾去久之起补原官主试河南覩宦途溷浊以由君子观之一节命题为求富贵利达者作痛砭时贵丑之甚恨然纪不恤也转太常少卿提督四译馆升佥都御史巡抚保定四十三年加副都歴户部左侍郎升尚书入督仓场歴官中外皆着清望天启二年改刑部尚书会议三案纪愤怀忠鲠嫉诸用事者甚严谓丽人之蛊惑崔文升之凉剂李可灼之红丸同一机轴旧辅方从哲独秉国钧惯结奥援止知有贵妃不知有君父罪更在沈一贯上当先帝哀劳过甚已成笃疾可灼红丸再进从哲实主使之故有回籍之温纶有银币之厚赉由前而观从哲过信可灼有妄用药之罪由后而观从哲曲庇可灼有不讨贼之罪为法受恶百喙奚辞故不逮可灼无以服天下不逮文升无以服可灼不削夺从哲官阶禄荫无以泄天地神人之愤议出人为竦然会客魏擅权内外通呼吸刑部郎徐大化党邪害正攻给事中周朝瑞纪劾罢之谓朝瑞持径尺批逆鳞天下所称朝阳凤也大化诚抱孤愤为朝廷击贼今有人于此巧能移夺人主之视聴力能颠倒天下之是非交结权党诛锄正士诚今日之蔡京也何不明目张胆出袖中弹文相击乃与严气正性之朝瑞相寻干戈耶纪意所弹射盖大学士沈■〈氵隺〉也御史杨维垣疏令指名纪遂上疏直斥沈■〈氵隺〉引宋蔡京为比以为京■〈氵隺〉生不同时而事实相类其结附魏进忠与京之契合童贯同乞哀董羽宸与京之恳欵陈瓘同要盟死友邵辅忠孙■〈术上灬下〉与京之固结吴居厚王汉之何异罢逐顾命元臣刘一燝周嘉谟与安置吕大防苏轼何异降斥持正言官江秉谦熊德阳侯震旸与贬谪常安民任伯雨何异尤可异者贿交妇寺窃弄威权中旨频传而上不悟朝柄阴握而下不疑此又京迷国罔上旷百世若合符节者也宋史昌言击蔡京者大中丞石公弱大司徒陈显臣叨为司冦耿耿孤忠义难缄嘿乞斥奸辅以谢公论并罢臣以谢言官臣虽伏草莽死无恨客魏闻之忿甚哭愬帝前会佟卜年刘一瓛等下狱指为边疆奸细帝怒欲立讯诛之纪不肯附和坐违慢忤旨■〈氵隺〉遂劾纪二大罪内批削籍纪旣负清直声大学士叶向髙等合疏力救言法者天下之平也天子不自断而与执法之臣共之期平允而服人心也王纪身为大臣谳决迟回无所逃罪诚以此事重大而佐证未有淑问未备殆求其情罪允协众论佥同彰朝廷雷电之明若敢曲庇叛人臣等百口可保也不听向髙再疏独救又不听纪与夫人骑二驴幞被以归朝论大哗修撰文震孟上疏白纪言纪策蹇出都人谓快于驰驿破帽蒙头人谓荣于蟒玉遂并斥震孟去嗣后阉党煽祸罗织无虚日会纪卒人皆吐舌曰使王尚书在必不免矣崇祯元年复官赠少保荫一子谥庄毅

外史氏曰嗟乎明欲亡矣以惟理先生惊天地泣鬼神之言即刻木为君者亦当点首也柰何竟不能动其忍心耶哀哉人犯必死之疾虽使岐伯复生终难疗矣

沈思孝吴弘济列传

沈思孝字纯父嘉兴人也七岁授尚书端介如老成人隆庆元年年二十六举于乡明年成进士又三年谒选吏部故事进士踰三年者得谢有司为京朝官时髙拱署部事见思孝器重之使所知谕之曰暂淹曹郎为台省地思孝辞乃授番禺知县时殷正茂总制两广檄富人与外国市而权其子母又欲开海口诸山以供税思孝皆持不可正茂不能难仍荐之思孝方以卓异召将授给事中而同官间之于制府阴中之仅授刑部云南司主事万厯五年冬张居正以父丧夺情思孝与同部员外郎艾穆共疏争之诏杖思孝八十谪戍广东神电卫滨死者数矣十一年居正死思孝等皆复官先时同上疏杖谪者艾穆而外翰林吴中行赵用贤进士邹元标也五人以同患难故相与友善思孝寻晋尚宝司丞十二年至京师升光禄寺少卿时御史李植江东之羊可立以追劾张居正及攻冯保徐爵为居正党所侧目又以帝卜寿宫植东之等争大峪山非吉地语侵执政而用贤中行蹇谔自喜执政亦弗善也思孝甫入都即有以执政意说其委蛇者思孝谢之曰某非以一死博富贵者也会御史丁此吕以谪发科场事为吏部尚书杨巍所劾诸人数争之阁部大臣积不能平遂明攻植与东之而指摘中行用贤等思孝忿曰江陵虽殁余氛犹炽耶时王锡爵新入朝植东之等颇推戴焉锡爵拒不纳更上八不平之疏以攻之锡爵亦致书思孝且语其人曰若主与我同仇何如吴赵二子耶思孝复书曰宁负相公不敢卖友负国以故凡保江陵子弟及保大峪山者皆不署名于是当路皆恶之思孝初以光禄晋太常寺少卿提督四译馆升顺天府府尹向用矣坐是改南京太仆寺卿以提调保勘冒籍为科臣唐尧钦所劾寔借事以倾之也吏部议调思孝应天府尹执政以改南不改官夺选司俸会御史房寰妄劾南京都御史海瑞再疏争胜进士顾允成彭遵古诸寿贤上疏直瑞而劾寰言为寰甚易为瑞甚难诏以出位言事罪允成等褫其冠带思孝疏推瑞之贤且救允成遵古等而极诋房寰之贪秽请复遵古等冠带依资序用以除壅蔽之习反依违之风疏上以怨望切责之谢病归十九年陆光祖为吏部尚书乃起南京光禄寺卿寻升都察院右佥都御史巡抚陜西时宁夏哱拜父子与刘东明许朝等叛诏思孝移驻下马闗为总督魏学曾声援思孝言逆贼勾虏诸部响应陜兵调遣无余欲募浙兵五千宣大骑兵五千以资防御乞发内帑以供饷并请宥故都御史李材罪赴行间诏发太仆寺马价银十万两及库贮济边银五万两令思孝就近募兵而罢李材勿遣思孝勇于任事顾与魏学曾不相下给事中侯庆远劾其舍门户而守堂奥议以南人未习边事调抚河南思孝辞不往曰臣不能三秦岂能中州帝雅知思孝寻升大理寺卿时内官郝金以诈传懿旨下狱金内官张诚私人刑部薄其罪思孝驳正诛之帝喜寻晋工部左侍郎陜西织造羊绒思孝疏请减十之四陜人赖焉未几升右都御史兼兵部右侍郎协理京营戎政时吏部推举以思孝贰李桢而帝用思孝有疑其藉内援者给事杨东明劾之思孝再抗疏辞温旨弗许时孙丕扬为吏部尚书方大计羣吏叅政丁此吕在黜中思孝以此吕为御史有抗直声力争之不得给事中邹廷彦复继杨东明劾之帝怒谪东明夺廷彦俸会御史赵文炳劾文选郎中蒋时馨纳贿时馨疑思孝嗾之遂讦思孝求少宰不得乃结江东之刘应秋等命李三才以欵授御史帝怒时馨削其籍孙丕扬亦以思孝之争此吕也乞归帝慰留丕扬命逮此吕亦不罪思孝也寻阁臣赵志皋等亦称此吕才名自负廓落不羁贪污未必肯为伸思孝议帝复命思孝侍经筵南给事中祝世禄请去思孝以安丕扬时论嗤之御史俞价等复劾思孝为卢杞工部员外岳元声疏争之帝皆不报时丕扬思孝皆杜门不出志皋等言二臣皆贤者所争亦皆公心请上宣谕令卽出视事并谕言官郎署勿互相排击从之二十四年干清宫灾思孝请行皇太子冠礼为回天第一事复奏日本封贡事谓亟宜修战守之备并论志皋石星主封误国皆与时议不合盖刚肠自任负气肮脏其天性也丕扬寻以乞休允放思孝亦得请归诏驰驿去病痊起用居家七年卒思孝晚结主知及去国复得温旨由是忌者益甚一去不复出矣然思孝品望素定一时正人皆推之陆光祖谓邹元标曰吾郡清撡洁行沈纯父朱汝虞两人独纯父嫉恶过严汝虞名廷益嘉善人官通政陈有年亦曰纯父虽刚然玉也世柰何以石攻玉顾宪成允成髙攀龙邹元标皆善思孝宪成屡致书当事讼其贤且为辩诬思孝卒元标为志其墓重惜其不大用也惟以争丁此吕忤丕扬秦人重怒之遂成洛蜀之势其后辛亥京察之前御史史记事大乱将作疏犹以思孝为戎首谓其与顾天埈合谋翻局以锦衣卫刘承禧伪书为口实宪臣攀龙力辩之而思孝亦以是岁卒矣万歴四十一年赐祭二坛天启中赠太子少保子士龙士皋士龙举乡试思孝同里同时以建言削籍有声者为御史吴弘济

