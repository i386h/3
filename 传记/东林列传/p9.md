<!-- { "loadSidebar": true } -->
缪昌期字当时先为常熟人后徙江阴自诸生至乡举皆困场屋而文名籍甚万厯四十一年成进士年五十矣大学士叶向高主试以宿望选翰林院庶吉士是时常熟令杨涟以考选候补与徃来密称石交方昌期之未入都也无锡顾宪成高攀龙辟讲堂于东林庵昌期私谓人曰诸君有意立名党锢道学之禁殆将合矣旣登朝而羣小攻东林甚急还观其所为皆附时相走私门恶清流清议为己害昌期虽未心许东林而恶攻者滋甚徃徃盱衡扼腕形于颜色朝论遂以东林目之昌期亦弗顾也四十三年五月梃击事起廵城御史刘廷元阿后宫以风癫蔽其狱提牢主事王之宷抉摘主谋御史刘光复主廷元议疏攻省垣之右提牢者有无贪首功视为奇货等议昌期愤甚语人曰一御史以风癫二字出脱乱臣贼子一御史以奇货元功抹杀忠臣义士而主风癫者切齿嗾工科给事中刘文炳论劾昌期移疾归明年内计羣小欲逞志于昌期掌院学士刘一燝力持之而止归里七年熹宗初补原官主湖广省试以赵高仇士良发策语触忌者明年升左春坊左赞善册封建德王又二年升左谕德先是逆阉横杀光庙伴读王安逐首辅刘一燝而叶向高召至昌期于叶师生也又相善迎谓曰内传不可奉顾命大臣不可逐公三朝老臣当以去就争之力遏其渐无令中人手滑向高迂其言颔之而已赵南星为冢宰素重昌期时高攀龙杨涟左光斗等澄汰流品辨别邪正昌期每预其议朝右皆侧目方杨涟二十四罪疏之未上也昌期谓光斗曰内无张永外无杨一清一不中而国家从之可侥幸乎涟与光斗不听佥疑草稿出于昌期疏入外廷尚倚向高为助一日向高言于内阁曰此竖在君侧小心一旦去之不易得昌期勃然曰谁为此言者可斩也向高色变而起号于人曰西溪杀我西溪昌期号也又广宁陷昌期欲有所争于向高语未合昌期诧曰果尔公非削国之相即亡国之相矣向高气结几晕絶向高名寛大而不能受昌期之好尽言亦过戅矣自是口语籍籍流闻大内与草奏之说相应而祸不可解矣旣而向高去韩爌为首辅亦雅意向之然忠贤衔之切矣未几爌亦去正人次第削夺当涟出都门昌期持具徃送会推掌南翰林院忠贤遣小珰至阁厉声曰缪昌期仍留之送客遂罢归旣而珰矫旨削籍旋逮问方被逮时妻子不得诀别县令岑之豹促令就道昌期曰早知此矣与应山同事应与应山同祸应山谓杨涟也逮至下鎭抚狱许显纯叱曰你系江南第一才子何为与杨涟同谋昌期曰杨涟职司风纪某系词臣平素交好同谋是实且某旣为词臣是是非非应得执笔为皇上谋为二祖十宗谋死无悔也草疏是实显纯厉声拷掠惨毒备至死之夕状甚秘外人莫得知敛之日十指堕落捧掬置两袖中葢逆珰以草奏故属狱吏加梏拲焉其它苦毒又可知也卒年六十五崇祯初复原官赠詹事府詹事兼翰林院侍读学士予祭葬谥文贞

李应升字仲达号次见江阴人生而颕敏出就外傅过目不忘习戴记师命其自解柝疑剖微宿儒不及万厯丙辰成进士谒选授江西南康司理应升律己清严公庭如水出其绪余陶铸多士紫阳白鹿洞书院久废应升为兴复之立馆舍招集人士旬有小会月有大会会期亲诣洞宿与诸生质疑问难推明紫阳之教一时从游学者千里应之其成名于世者指不胜屈寻擢福建道御史时邹元标孙玮高攀龙后先总宪雅与应升善应升又善章奏凡属国家大政必就商确有大奏议必托代草应升望重西台为宵小所忌每入朝上殿中涓为之侧目会逆珰擅权应升草疏十六事欲上矣为杨涟所先故继杨而劾珰者应升也万燝廷杖应升徃朝房视之又上疏申救人甚为之危魏广微骄恣失仪应升出袖中弹文持论侃侃读者吐舌以为祸且不测初拟廷杖一百赖首辅韩爌救免仅夺俸二奸衔恨必欲杀之有工部主事曹钦程者以贪着察处时欲夤縁速化应升条陈疏中言墨吏破甑如鹰思攫欲着为定例勿复转民牧以防其肆虐钦程遂恨入骨而无其因迨攀龙叅崔呈秀疏实出应升手呈秀侦知赴席暮夜候谒长跪求解应升不为动于是钦程迎合呈秀疏论应升其畧云应升专为东林护法疏中屡作含沙隠语以排挤正人惟急援其东林大教主高攀龙骤躐要津冀得藉以为所欲为于是号召其党黄尊素等俱为论贤不论资俸之说显背明旨俾攀龙不数月之亚卿而忽跻总宪重地疏上得旨夺职应升归足不入城筑落落斋闭戸静修絶不与闻外事适闻魏大中被逮泣告亲友转贷百金赠之复与高攀龙书云学问之途茫茫望洋古人云不得于朝则山林而已今山林席地恐复相煎见六君子之惨酷不免恻恻废箸心如悬旌矣未几罗织周起元一案缇骑到常应升慷慨就道士民执香送者以万计儿童妇女闻之无不流涕至京下鎭抚狱拷掠备至大呼二祖列宗以死崇祯初赠太仆寺卿福王立谥忠毅初应升父鹏翀与吴县洞庭山人朱凤翔字古庭者为莫逆交应升以其盛德奉为执友及应升被逮凤翔卽破产挥千金尾舟北上为之百计斡旋奈珰焰正炽祸几不测凤翔勿顾也狱中一切为之措置及应升死家道中落凤翔卽割其原置江阴田两顷予之其好义如此吴人至今诵焉

外史氏曰西溪先生戆于汲长孺而文章过之长孺见容于汉武而西溪见杀于逆珰此汉之所以兴而明之所以亡也仲达先生立朝侃侃致小人侧目欲杀之者不独崔魏也嗟乎先生之死生关乎国家之存亡者也天旣生崔魏以亡明矣而先生必欲存之是逆天矣天可逆乎此其所以见杀也噫

周宗建黄尊素列传

周宗建字季侯吴江人万厯四十一年进士授武康知县改调仁和以卓异擢监察御史天启改元夏四月京师大雨雹于是魏忠贤用事宗建疏谓四月正阳之月京房易传当燠而雹害正不诛兹谓养贼近见朝廷处分章奏始于害正之渐遂纠忠贤目不识丁衷怀叵测为祸国家大可寒心疏入会天子方御请筵讲甫竟忠贤恚甚摘疏中语指示阁臣问此何等语也叶向高从容曰言官也何可深究忠贤色稍解始得免及奉圣夫人之再入宫也给事中侯震旸力諌不听宗建复疏争语尤危切有诏夺俸三月忠贤故与客氏比益憾宗建不释阴与私人戸科给事中郭巩谋逐宗建巩引其党借内察欲尽逐东林诸臣乃窜宗建姓名其中宗建闻而叹曰网罗旣成祸不逺矣吾固不惜死遂上疏并纠巩大略谓数月以来熊德阳江秉谦斥矣侯震旸及王纪满朝荐又斥矣邹元标冯从吾及文震孟又斥矣今且欲并孙愼行盛以弘而逐之摘瓜抱蔓正人重足举朝各爱一死无敢为陛下言者故巩横行愈甚奸谋愈深旣有忠贤为之指撝有客氏为之操纵有刘朝等为之爪牙而外复有巩等蛾附蝇集内外交通驱除善类天下事尚忍道哉因请诛忠贤巩甚力忠贤恚且惧乃率刘朝等环泣帝前且乞自髠欲以激帝怒帝果责宗建回奏宗建申请不为屈拟予廷杖复以向高救诏改夺俸一年至是凡再夺俸矣客谓宗建盍少休乎宗建奋曰幸不死杖下此上恩也上实生我其敢不以死报于是忠贤将遣刘朝分率内操诸中官廵视榆林各边以犒军为名议旣定克期降诏宗建亟陈内官典兵有三不可九害状且曰汉中常侍之窃政也遂致黄巾之祸唐北司之擅权也遂驯藩鎭之祸宋童贯之频年用兵也遂酿五国城之祸本朝王振刘瑾亦然皆已事明鉴不可不深虑而预防也疏入不报然其事竟寝已宗建巡按湖广丁外艰归是时忠贤益恣横无所忌其党亦日炽都御史杨涟左光斗辈交章讼于朝凡所指摘必援宗建前疏忠贤由是益追憾工部主事曹钦程诬劾赃罪旣得旨削籍寻复与周起元等俱被逮下诏狱前后坐赃银万三千余两搒掠无虚日宗建偃卧不能出声鎭抚官许显纯诟曰若尚能说魏公不识丁字否出片纸付狱吏宗建遂死狱中是岁六年六月也明年庄烈帝卽位以廷臣言命赠太仆寺卿予特祠福王时追谥忠端崇祯时我师薄京师狥地至迁安曩宗建所纠郭巩者其县人也方以忠贤党被斥怨望上大帅书求内附我师退语颇闻上庄烈皇帝大怒逮至论死

