<!-- { "loadSidebar": true } -->
姜逢元字仲讱会稽人登万厯进士官翰林进中允而其弟一洪亦成进士父镜临卒遗言曰吾家数世皆名臣汝辈当正身立朝以勉继先烈固也特慎勿植党二子唯唯故当崔魏时逢元一洪皆自言非党人而其实东林羽翼也既而逢元进国子司业充讲官科臣杨所修建言宜纂定要典仿世宗朝明伦大典故事而崔呈秀矫旨开馆敇大学士顾秉谦以下二十三人分总裁纂修誊录收掌而以逢元非党人可用列逢元副总裁官例总裁官入馆据上座举笔判诸馆务逢元举笔忽长叹众愕然问故逢元视所举笔示众曰吾持此有年矣今欲用之而有违于心吾敢违吾心以用此物哉遂掷笔而出自是不复入馆先是逢元为讲官讲虞书退有后言大声曰后言非他谓既退而小人间之则有言言小人之得持其后也御史赵南星曾用其语入疏中忠贤衔之至是矫旨谓呈身门户革职崇祯元年起詹事仍充经筵日讲官寻自礼部侍郎进礼部尙书时礼部所掌宗藩最多积弊凡请婚请封诸事自郡府至亲王各有赂逢元除之会唐王雠杀其从父请面陈越关入都都人恐羣以宗藩事责逢元逢元私启阁密处之遂慑伏去逢元枚卜举第一再举又第一凡九枚卜终不用而逢元亦乆厌曰吾得正身立朝以不坠先烈足矣他非所有也遂乞去请终养疏十六上后上亲御门出诸章奏召廷臣给笔札各试票拟次日传逢元及陈子壮文震孟张至发以下九人吏部录年貎履歴上之上已用逢元而内侍沮之曰孰有讲官如逢元倔强者复止至九年致仕逢元少时梦斗魁赠诗中有金殿簮花字自谓殿试必第一既而不验至是将去会皇太子行冠礼逢元充三加官簮花殿中逢元乃叹曰然则吾之终此官岂人事哉

外史氏曰闻之富贵在天则富贵者天实主之也于时之天亦竒矣所主之富贵俱畀蠧国害民之奸者何耶呜呼醉耶愦耶熟睡耶错畀之耶左右窃柄耶吾安得梯云而问之

练国事传

练国事字君豫永城人以进士授沛县知县调繁山阳天启初举江北卓异第一擢御史时山东妖冦叛巡抚赵彦不能制国事上疏劾其迁延畏避失事机识者壮之会阁部孙承宗行边国事上疏请定应举事宜而废庸抚阎鸣泰当是时边务乆弛承宗以辅臣秉钺将士不相习而事权中制毅然誓尽瘁援枹鼓出闗指麾部署义不反顾时中朝罕持之者人以是多国事之力也寻差巡漕明年事竣报命未几被论削籍先是魏忠贤以取冬衣辱尙书锺羽正国事疏论之坐是罢去崇祯元年诏起掌京畿道明年迁太仆寺少卿督山西饷又明年以佥都御史巡抚陜西时流冦方炽帝锐意用兵山陜各斩贼献俘国事在行间与有力七年晋冦败逸入陜西受降己而贼复叛帝怒逮国事谪戍广西陜西人李遇知等疏救不报后遇知任吏部尙书为国事称寃云督臣陈奇瑜主抚与国事相左得罪非其辜诏复冠带家居逆总兵刘超者国事里人也诏援汝汴归里雠杀乡御史魏景琦等数十人怒马趋国事庭欲胁为乱国事曰恶少以睚眦杀人罪及身耳将军国之大帅而冒反迹朝廷一赫怒而族赤矣将军宜守顺上书陈寃状听生死于朝廷超惧稍稍禁屠掠谋依总督马士英为解免会巡抚王汉奉密诏讨之国事启北门以应贼觉掩袭大溃杀汉国事履虎尾日夜键一室读书或诮之国事曰此于生死际须定力胜之吾力恐不及正赖书卷助我耳士英受诏讨贼总兵黄得功并抵城下国事密书与士英令许超降而擒之超故有复贵阳功士英贵阳人徳之单骑出见士英明日举全军出东门得功斩其党张献策合战羣贼尽殪俘超士英于是重国事及士英擅权诛锄东林党人几尽而国事得宴然司马之堂者以此也

外史氏曰当逆珰炎赫时而先生放胆捋其虎髭几不免于虎口及刘超之叛又复履其虎尾矣至于士英虎咥清流先生宴然坐于虎颏之下而不遭其咀嚼岂非得读书镇静之功耶所谓以定力胜之者非耶

东林列传卷十八

●钦定四库全书

东林列传卷十九

江阴陈鼎 撰

○明

杨时乔传

杨时乔字宜迁江西上饶人弱冠举进士授工部主事抽分杭州先是榷闗税者以增入为能取商浮故额时乔相天时丰歉为经度地宜深涸为纪顺人情愿恶为规曲尽其方无几时课皆足又恐法不经乆乃献议于朝请税银止据日收数尽行起解不得拘泥以前数取盈庶上不病国下不病民朝议韪之遂着为南闗榷事书垂永乆升礼部员外郎迁尙宝司丞以病归万厯十四年起南京太仆寺丞转尚宝司再以病归二十年补原官歴通政时留都异学繁兴故叅政罗汝芳作俑其徒推为圣人建祠祀之时乔抗疏曰佛氏之学其说主戒律轮回因果慈悲福田利益粗浅仅惑庸众自单传直指一入则贤知髙明者信之然犹自为一说不与儒者混为一途自汝芳借孔子言仁孝言人心倡言人心见性成佛髙谈渺论曰吾学直捷不烦修为曰吾道广大无所障碍谓传注为支离谓经书为糟粕谓躬行实践为腐迂谓人伦物理为幻妄谓纪纲法度为桎梏谓礼义亷耻为虚伪惟一了此心市金可攫处子可搂荡检踰闲皆为率性总为无伤反道乱徳取俗伤化此正古人所必辟者而新学小生转益信从立祠聚众祸将何极乞敇所司拆毁散遣以彰明风教诏从之歴吏部右侍郎三十二年尙书李戴致仕署部事时乔栖止铨署尽絶请托会大察京官阁臣沈一贯移书欲留钱梦皋等其余党中珰皆有所庇左都御史温纯不从梦皋等取中旨留用反攻纯吏部员外贺灿然忽疏叅纯并梦皋等谓吏科共事察典且为台长温纯惜藉非铨臣夹持吏垣力争台长得行一意得毋尽废公而行私乎时乔驳之曰臣与纯同事一体私则皆私如谓果由于纯是徇私固私也臣徇纯私尤私也徇私为人臣大恶如有之其应斥尤在纯上至夹持之说臣实不知所夹持者何事适以重臣同事二心之罪臣始事仓卒未能先几和调后事因循未能力图镇定以致羣伦喧嚣事局未竣职掌谓何乞并罢臣以为不恭任事者之戒不报当是时辅臣弄权言路纵肆尙頼时乔力持之不为所挠又请复开行取又立疏壅之法简汰顽钝署部事五年号为清平时省垣竞进皆自拟正升闰升重内轻外时乔谓今日越法易后日守格难誓不徇情坏法自某始故升补必要于例又特疏请用诖误官范镌等一百十人迁谪官邹元标等一百九十人以疾请告不允卒于官箧无寸丝至不能殓四司佽助之以毕大事时乔天性淡泊乆处田亩歴官强半家居至少宰方从事于官犹不携家蔬食缊袍清苦甚于寒畯造诣刚方不为势要所夺赠吏部尙书谥端洁殁后天启间魏逆用事以时乔曾荐元标等乃列党人榜中追夺赠谥至崇祯改元乃复

外史氏曰当清流之阨于奸辅举朝一空矣非先生为之置辩朝廷其孰知之哉读其荐剡曰门户之见彼奸佞借之以倾正人耳在朝廷不可以门户而不辨其贤不肖也夫讲学诸臣所以明伦纪也非所以树党而害朝政也纵曰树党亦君子之党矣必无害于国家也乌可不明辨而槩以党人目之乎其言恺切如此而沈一贯欲害同辅立党以攻一时贤者斥逐殆尽继之者遂承其衣钵大咥诸贤乃有讲学之攻而清流受祸矣惜乎先生年不副徳卒使诸贤沦落无尽殆有天意存焉

邹维琏传

邹维琏字徳辉江西新昌人万厯三十五年进士初授延平推官孤介有大节一刺不通巡抚袁一骥尝以私怨罗织下属维琏多所匡救不肯枉法献谀监司又欲为一骥立生祠维琏立阻之以是得抗倨声乆不调凡八年始行取至京师不赴权贵人或招之维琏曰宁失台省不可失吾节也待命阙下又二年始除南京职方主事值辽事急条上时政格不行已进员外郎以忧去天启三年起补职方郎中即上疏请去债帅之弊言边帅结纳津要皆乞贷于素封之家而责偿于卒伍坏武备而裂封疆病实在此臣谓中外荐典寜简无滥宁崇实效无采虚誉则举刺公而将帅不敢营荐居间絶而将帅不能求迁庶不至剥军以偿债则军法可行虚冒可杜侥幸去而真才劝疆场其有起色乎疏入报可时有宋明时者自言能役神兵讨贼刑部主事谭谦益荐之于朝将大用维琏复抗疏言将帅必求得人左道不可破贼乞敕当事诸臣鉴古酌今毋惑神说以贻天下后世笑吏部尙书赵南星见其疏深嘉之南星素知维琏清方有为及为冡宰欲大饬铨政请于朝得就近调补司官上许之于是南星移维琏于稽勲司踰月复改考功故事铨司无一省两人者时南昌吴羽文已为考功主事人多以非例责维琏谓当引去而给事傅櫆已潜通魏忠贤故因事罗织东林首欲攻维琏以撼南星又日迫羽文使行羽文遂杜门求去不许维琏亦求去南星恚上言司官不为用请旨诘责以尊朝廷维琏乃入视事会左副都御史杨涟劾忠贤二十四大罪魏大中继之诸台省部寺弹章叠上忠贤初亦窘甚傅櫆阳上疏自明不附忠贤而实阴构忠贤趣成汪文言之狱忠贤以有外助遂矫旨责涟沽直罚魏大中俸并责诸臣渎扰廷臣骇然咸惴惴危惧维琏乃上疏曰臣观今日天下亦脊脊多事矣全恃君侧肃清朝政修明庶可支将倾之厦奈何有厂监魏忠贤积恶内廷又增腹心一大患也忠贤罪状罄竹莫书宪臣杨涟首发其恶读者感愤至于泣下臣谓讨贼之典当不踰日乃皇上护庇忠贤惟恐伤之且有督过杨涟沽直之旨皇上岂真是非舛误而轻祖宗天下于一掷乎夫从古大恶大奸每借小忠小信以献媚及其罪恶既盈惨祸立见歴观往代明验昭然今忠贤罪状已彰即不请死于皇上之前亦宜亟辞厂务移住闲宅以示天下悔过之意或可保其天年不当再听奸人布置挺而走险以求必胜不然天怒人怨皇上即不肯割忠贤天下倘有代为割弃者忠贤万死不足惜其如国事何哉臣愿皇上焕发优诏奬励直臣下忠贤法司定罪或赦而不诛亦令谢事庶人言可息宗社可保矣疏入忠贤复矫旨切责维琏既非言官亦来渎扰维琏知势不可为乃告病张讷遂希忠贤旨疏劾维琏削夺为民寻下狱谪戍贵州崇祯初忠贤败起南太仆少卿五年由佥都御史巡抚福建维琏至闽疆察吏安民御倭弭盗竭力匡救时艰至废寝食然与政府不合谓其党东林也明年值红夷之乱攻闽之霜山维琏檄郑芝龙急击之芝龙以粤冦未靖自引兵至福宁与战后期不至而红夷复操大艘突入中左焚我战舰官军多死伤者维琏乃还福州趣发饷给漳泉募战士犒有功授诸将方畧以陆兵截岭道布水兵阻诸港乘小舟出奇击贼诸将皆奋芝龙自福宁来亦誓死战斩获无算贼遂弃中左入大洋维琏因上疏劾芝龙纵夷之罪芝龙方有内援上先入其言下部议维琏罪亡何贼复犯石湾海澄同安诸处维琏皆击走之先后捷上复自劾不能平贼为芝龙所误而吏议已下竟夺维琏官是时维琏方大集舟师自漳州调发诸军至铜山与贼遇苦战凡八昼夜大败之生擒酋长数十人焚其舟舰器械畧尽捷闻上命止论将士功维琏破贼班师还福州始知罢官因上疏自明不报遂解组归乆之卒维琏抚闽三年山剿海战颇有成算大有功于闽乃为政府以门户谗抑中外惜之

