<!-- { "loadSidebar": true } -->
倪元璐字玉汝浙江上虞人生而颕异弱冠举于乡天启二年成进士选翰林院庶吉士寻授编修与少詹事黄道周同名时逆珰魏忠贤用事献媚者至以忠贤享瞽宗配食孔子七年元璐典试江西独以皜皜乎不可尚已命题逆珰恚甚会愍皇帝御极而珰败故免海内益以此重之珰既磔死余党犹踞要津欲禁锢林下诸贤乃力攻东林又创为孙党赵党熊党邹党之目以一网清流元璐愤甚抗章极论首为上别白言之其疏曰臣闻持世不平则阴阳之战起论人失实则举错之道乖臣见在廷章奏凡攻崔魏者必与东林并称邪党夫以东林为邪党将复以何名加诸崔魏崔魏而既邪党矣向之首劾忠贤直弹呈秀者又邪党乎哉夫东林天下之才薮也其所宗者大都树高明之帜而或绳人过刻持论太深谓非中行则可谓非狂獧则不可其所援引者即不无非类要可指数而尽耳中实有谢华膴其若脱置黜陟于不闻泊然无营君子者也今曰邪党则无不邪党矣且天下之议论宁涉假借而必不可不归于名义士之行已宁存矫激而必不可不凖诸亷隅自后之君子以假借矫激深咎前人于是五虎五彪之徒起而背叛名义毁裂亷隅夫颂徳不已必将劝进生祠不已必且呼嵩而人犹且寛之曰无可奈何不得不然耳充此不得不然之心将何所不至哉议者能以忠厚之心曲原此辈而独持已甚之论苛责吾徒亦已悖矣末复言韩爌文震孟当用书院当复疏奏上未纳而逆党御史杨维垣力诋之元璐复疏曰臣前疏所陈正为台臣杨维垣而发也陛下明旨一则曰天下为公再则曰化异为同三则曰分别门戸已非治征而维垣必曰孙党赵党熊党邹党陛下于韩爌则曰清忠有执于文震孟则曰起用而维垣必曰爌非贤震孟不良陛下事事公虚而维垣言言我见臣为维垣效忠告者大不图维垣以臣为谬也维垣谓臣盛称东林盖以东林之推李三才而缓熊廷弼也亦知东林中有首叅二十四罪之杨涟及戍拟崔呈秀之高攀龙乎且魏忠贤之穷凶极恶而维垣犹称之曰厂臣公厂臣不爱钱厂臣为国为民况五虎五彪律当处斩而法司初拟止于削夺不几骄儿护之维垣身系言官不闻驳正又何尤于推三才寛廷弼者乎而以臣为谬臣不受也维垣又谓臣盛称韩爌夫爌昭然抵触逆珰抗疏婴祸之迹而加以关说罔利莫须有之言已非笃论矣即廷弼一事爌条旨仅免一枭未尝赦之也廷弼行贿之说逆珰造此以杀杨左诸人耳谓移宫一案无从蔑以受赇于是改为封疆四出追比此天下所共知维垣奈何尚守是说乎至于不附红丸及孙慎行君子之论臣言原非矛盾盖慎行清望较之王之寀不侔议虽深刻不失春秋书赵盾之法夫董狐不为沽直赵盾亦未尝贬贤而以臣为谬臣不受也维垣又谓臣盛称文震孟夫震孟臣不更论即如王纪清正着闻以叅沈■〈氵隺〉忤珰而谴斥震孟以荐纪削夺均之得罪于逆珰者也至于破帽策蹇傲蟒玉驰驿之人此何可讥夫刑赏出于朝廷而荣辱因之当时则忠贤之刑赏已耳维垣亦思数年来破帽策蹇之辈较之超阶躐级者谁为荣辱抑宫保横玉之刘诏何如桎梏抵罪之耿如杞自此意不明于是乎相率为颂徳生祠呼公呼父而不顾可胜叹哉而维垣以臣为谬臣不受也维垣又谓臣盛称邹元标夫元标之为人前则峭直后则寛和若诋之为婪取多藏则犹之称厂臣不要钱云耳臣虽斩首穴胸不敢闻命也故谓都门非聚讲之所则可谓元标讲学有他意必不可谓聚讲之徒不尽端人也可谓聚讲或有邪谋必不可且逆党当日所以驱逐讲学诸人而拆毁书院者其意正以箝学士大夫之口而恣其无所不为自元标以伪学见逐而逆珰以眞儒自命学宫之席俨然揖让宣尼使讲学诸人而在岂至此哉而以臣为谬臣不受也维垣又力诋臣矫激假借两言夫臣正为今之诋眞狂獧为假名义者言之也当崔魏之世人皆任真率性为颂徳生祠呼公呼父使有一人矫激假借而不颂不祠不公不父岂不赖此人哉维垣以至抑扬之词为一成之论而谓臣大谬臣益不受也维垣又谓必小人待其恶稔乃攻而去之臣以为非计也必待小人恶稔其坏天下事不知凡几杀天下正人不知凡几虽攻而去之不已晚乎即如崔魏之恶稔久矣使不遇圣明谁攻而去之哉维垣始终以为无可奈何为附珰者解嘲设或崔呈秀一人舞蹈称臣于珰诸臣亦无可奈何而舞蹈称臣焉又令逆珰以兵刼诸臣使为叛逆诸臣亦无可奈何而即从叛逆可乎维垣又言今日之忠直不当以崔魏为对案夫品节贞邪试之于崔魏而定矣有东林之人为崔魏所恨必欲杀之逐之者正人也有攻东林之人虽为崔魏所惜而劲节不阿或逐或夺者亦正人也以崔魏定邪正譬之以镜别妍媸维垣奈何不取法于此乎总之东林之取憎于逆珰独深受祸独酷在今日当曲原其被抑之苦不当毛举其纎悉之瑕而徒欲与逆党以首功代逆珰而分谤斯亦不善立论者矣人才不可不惜我见不可不除众郁不可不宣众议不可不集魏忠贤之余论崔呈秀之故智不可奉以为经守之不失愿维垣之熟计之也疏入报可海内传颂以为名言已又上毁三朝要典疏其略曰臣观梃击红丸移宫三案起于清流而要典一书成于逆竖其议固可兼行而其书则当速毁盖当事起议与盈庭互讼主梃击者力护东宫争梃击者计安神祖主红丸者仗义之言争红丸者原情之论主移宫者弭变于几先争移宫者持平于事后六者各有其是不可偏非总在逆珰未用之先羣小未升之日虽甚水火不害埙篪此一局也既而杨涟二十四罪之疏发魏广微此辈门戸之说兴于是逆珰杀人则借三案羣小求富贵则又借三案经此二借而三案之面目全非矣故凡推慈归孝于先皇正其颂徳称功于义父又一局也网已宻而犹疑有遗鳞势极重而或忧其翻局于是崔魏诸奸乃始创立私编标名要典以之批根今日则众正之党碑以之免死他年即上公之鐡劵又一局也由此而观三案者天下之公议要典者魏氏之私书三案自三案要典自要典今为金石不刋之论者诚未深思若夫翻即纷嚣改亦多事如臣所见惟有毁之而已书奏从之时已迁侍讲再转左春坊右中允七年上初重武闱始廷对行传胪礼榜已放上疑考官不公逮系在事诸臣尽斥其中式者命元璐副左庶子方逢年为主考再试毕元璐独疏救被系诸臣上亦不罪明年补日讲官时上已罢韩爌刘鸿训而相周延儒温体仁体仁数以朋党挤羣臣会黄道周救罪相钱龙锡斥外元璐疏请以己官代道周又请召还府尹刘宗周以此益为当事所枘凿又上制虚制实疏以讥切时政其论端政本有曰勿以大猷付之悠忽勿以琐务示其周详恩怨不横其胸好恶必循人性毋徒伤元气而情面仍存毋浮慕精明而丛脞实甚凡侃言必有深意毋一笔抹杀以遏羣谋凡至理必有定归毋双票游移以尝上意毋以意见雠独立之士毋以声颜拒来告之人其论伸公议又曰吏部左侍郎张捷舞智保奸致激羣论凡彼死灰竭计惟幸家国多凶所以向者盛传勾敌之谋已而即有边才之荐不观袁弘勋以讼杨贾裭勘潘国桢以荐刘诏承刑何独于今众恶必察且昔年逆案之定圣意本以弭争故如邓英持正尚云违旨镌官岂以张捷背公终听腼颜就列体仁辈深衔之而上独重其言悬之御榻以备省览八年流贼犯祖陵上下诏罪已元璐复上蠲七年以前逋赋及改折东南杂解疏上皆允行升国子祭酒复祖制贡士积分之法体仁知上意向元璐力谋所以去之乃授意勲臣刘孔昭借冒封典劾元璐礼部尚书姜逢元工部侍郎刘宗周等疏争之体仁竟拟旨削元璐籍上改冠带闲住家居七年特起兵部右侍郎兼翰林院侍读学士以母老辞有旨敦促时京师戒严元璐长跪告母曰自琼州公以来再世禄食今天子有急奈何其母裂所衣襦示之曰为尔毡也岂曰无衣元璐乃毁家召募得数十人及其弟瓒率家徒佐之可数百人趋淮上问淮使者觅盐徒为助无有应者乃身率十骑持满夹趋冲险出济北十余日达京师上闻之甚喜曰固知是吾倪讲官也即日召见条奏守御之策悉备随以刘超就擒叙功荫一子锦衣卫指挥佥事当是时上注意元璐甚切行且旦夕入阁而陈演欲攘首揆乘延儒视师构成其罪又虑元璐大用乃入告曰天下不治由兵农不合今廷臣可任者惟倪元璐冯元飙耳使元璐为大司农元飙为大司马彼此叅合不日可治上心然之即日以元璐为戸部尚书兼翰林院学士与元飙分部治事五日之间三承召对元璐以浙人例不为戸部辞不许召对中左门谕曰朕知卿久矣勉为朕任劳又曰古帝王致治不过数人周四友汉三杰高皇帝用刘基宋濓亦一二人耳朕专倚卿可坐致太平元璐念太平非司农可致固辞又不允因进曰皇上必欲用臣敢陈三言一期与兵部通盘合筭先准饷以权兵因准兵以权饷被兵之区饷不可问败军之垒兵亦销亡彼此相权则数清而用足此实做也一小生小节无益于数须求一举而可得数十百万又必有利于国无戕于民者锐意讲求以圗有济此大做也一谓陛下以尧舜之心孔孟之术而责治于司农特命儒臣讲官为之岂宜或出于掊克权宜之策臣愿以仁义为根本礼乐为权衡茍政有厉民者臣必为民请命蠲所必蠲赈所必赈总奉陛下安民一言以彰圣学于天下此实做也语未毕上叹曰卿眞学问之言根本之计元璐既退首定差规抑奔竸荐保举诸生蒋臣为本部司务以任综核先是军兴正赋之外有边饷有新饷有练饷条目繁而胥吏易以为奸元璐请并三为一官民便之又请尽罢催饷科部差员及侍郎专以歳计责成抚按又仿宋朱熹义仓旧法而反其五累以备凶荒时当极弊之后尽力补苴而度支终绌乃请以军籍余丁输粟改民籍免其勾捕可得千万民亦乐从上不听保定巡抚徐标请复开中之法元璐奏先于都城开引十万亦未及行会西人汤若望以开矿造钞迎上意而陈演与中官力主之又周延儒吴昌时赃银各巨万朱大典赎锾四十万上命中官王坤与给事中韩如愈马嘉植满朝荐衔勅催解元璐皆危言激论请收成命上为罢遣坤余如故造钞之役复遣中官采桑穰于三吴元璐又与阁臣蒋徳璟交章争之乃止在部凡十阅月事关利害无不力持皆此类也而噂沓者日甚陈演授意阁臣魏藻徳宻谗于上曰元璐素工文词钱谷非其所知宜撤还讲幄十七年二月诏解部务以原官专直日讲元璐笑曰此吾志也一日进讲生财有大道上疑其讽刺辄诘曰今国用匮绌至矣生之者众为之者疾何所措手对曰陛下圣明不妨经权互用臣儒生止知因民之情藏富于国耳上不怿而罢元璐不慑亦不引谢明日上谕阁臣曰故事讲筵有问难而无诘责畴昔之言是吾过也方元璐初直讲时敷陈详雅上无不前席倾听尝讲尚书说命值体仁侍侧语讥其徇私背公上拂然抵书尽几端卬首上视元璐抒辞益朗顷之上卒俯就案霁容听受焉其忠愤为上所容纳又如此当流贼之起也惟事剽掠攻陷城邑辄弃之而去议者忧其飘忽难制元璐独曰此犹流水其害不蓄倘令雄踞大都按兵四出本计一定不可复御矣已而李自成据襄阳进取唐邓规略大河以南将北渡张献忠自安庐西入蕲黄窥武昌以为声援元璐谓二贼当离之使不相及乃可专力以圗自成自成授首取献忠直易事耳又大帅左良玉以縦掠荆楚心懐两端宜薄诛往咎厚责成功于是与枢臣元飙合谋白上命鳯督及淮皖郑豫诸抚臣画疆自守以遏贼为功进秦督孙传庭尚书督师率诸将分道南下剿自成命左良玉沿江左右伺便进击以是传庭抜宝丰唐郏进逼襄城而良玉亦收复承天及荆襄诸属县会传庭乘雨出闗为贼所乘诸军尽溃传庭死自成乘胜长驱遂陷潼关事闻元璐抚膺大恸曰嗟乎垂成之绩隳于一旦天下事安忍复言犹请手诏秦晋二王如能任杀贼即假以大将权如逊不知兵使悉输所有给战士毋赍盗云诏未逹而西安已陷自成遂有全秦举兵向阙及上命李建泰出师复申河防三议又陈救时三策惜乎其无及也贼至宣府绕出真定急请太子抚军而南如宋康王故事不聴请以六十金募一士得五百敢死可以溃围召勤王师章上未发而城陷元璐闻贼入束带稽首北谢天子南向别母毕命酒酹所悬关忠义像前酌尽数巵出就厅事援笔题案上曰南都尚可为死吾分也勿以衣衾敛暴吾尸以志吾痛遂缢死南都立国赠太保吏部尚书谥文正我朝诏恤明季殉难忠臣二十人元璐为首谕祭易谥文贞赐地七十亩命有司春秋致祀元璐才髙而常若不足士有尺寸之长极意推扬必使上达尤精于易与黄道周角立成家而通权达变过之所著有倪易应本代言奏牍讲编枢计奏疏若干卷
