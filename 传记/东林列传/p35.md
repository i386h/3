<!-- { "loadSidebar": true } -->
孙丕扬字叔孝陜西富平人举嘉靖三十五年进士授行人擢浙江道监察御史出视居庸闗复巡按顺天景王之国中官倚势为奸沿途绎骚用术箝制之暴珰屏迹严嵩子世蕃伏法诏丕扬徃籍其家再巡按庐凤淮扬奏释无辜藩王于髙墙势豪杀人莫敢谁何一讯得其情悯其无子令娶狱中生子后竟致法焉人服其丰采莫敢犯也隆庆元年引疾归再起原官掌河南道主朝觐考察再掌京畿道刷卷时大学士髙拱复起当国专而横疏纠之拱怒拟旨切责时丕扬已迁大理右丞矣给事中程文摘其巡按顺天时事诬以罪回籍听勘丕扬慷慨语曰世无百年不死之宰相亦无一日不白之是非何须乃尔罗织然希拱意竟夺官万厯元年起原官寻以右佥都御史巡抚保定齮龁丕扬者时犹为井陉兵偹局蹐无以自容丕扬笑曰无恐有善政吾仍荐汝其人感激自奋后竟荐之丕扬以拱故濒死然见拱所行大政未尝不心折与诸属吏言称髙先生而不字也其虚平若此居官严厉雷动风行郡长吏惴惴畏法争为亷洁以自售居任三年増紫荆闗沿边砖楼三百六十座石墙一千九百余里以功升右副都御史先是张居正欲使丕扬为大珰冯保建坊丕扬曰内官有何功德因峻拒之由是忤居正意给事中陈三谟劾之有旨南京别衙门用旋丁父忧家居十年起应天府尹南都风俗华靡诸曹郎侈为宴会闻丕扬至皆减驺从屏音乐人以方之杨绾寻升大理寺卿歴户部左右侍郎以不合于时力求南转升南京都察院右都御史中途引疾归十九年冬起刑部尚书甫之官即请清理天下寃狱又上约束郡县省刑疏是岁减天下系囚之三刘东旸哱拜作乱上入蜚语逮治总督尚书魏学曽丕扬力辩其诬又奏减左通政穆来辅兵备随府等罪又白庆府受害之由与庆妃死节之苦公论韪之内珰项龙杀人惧罪逃入大内丕扬曰我所司者法也朝廷不得而移法自上立乃自上失可乎遂特捕龙上降旨委曲命以龙侄为首丕扬仍戍龙不少假借上闻亦叹曰孙丕扬忠臣二十一年冬改都察院左都御史上不视朝台章陵替丕扬上疏厘正台规其略曰天下之澄清治法与治人而已御史者分任澄清之人都御史者总持澄清之法者也故四方体綂欲正宜首革台班之因循以为天下先百僚法纪欲齐宜先厘台规之参差以为百僚倡臣不敢逺举如今掌河南道御史风纪总会也相习为乍长乍更矣巡按御史省直具瞻也相习为重内轻外矣巡视御史畿内首善也相习为季易月昜矣欲望澄清畴其任之臣旧台臣也犹能记忆旧章大约掌道之任使宜专巡按之旧贯宜仍巡视之责成宜久三者行使在内者不敢以养望循资之地传舍其职业而不讲在外者皆知为耳目民社之托拮挶其心力而不辞则十三道之体正而后可以正人十三道之法齐而后可以齐众其于澄清吏治可渐覩矣时上向用之意专丕扬又髙自标置不茍言笑诸御史入谒莫不洒然变色易容者明年秋陈有年罢遂改吏部尚书先是大选外官竞为请托丕扬创为掣籖之法分籖为四隅东北则北京山东为主而以河南之汝彰归南京之庐凤淮扬附之东南则南京浙江福建江西广东为主而以广西之梧州平乐桂林附之西北则陜西山西为主而以河南之怀庆开封河南南阳湖广之郧阳附之西南则以湖广四川云南贵州为主而广西之桞州南宁庆逺浔州太平附之至于起复调简地僻缺孤或人浮于缺又借附近之地以通籖法之穷者为令吏部之有掣籖自丕扬始也又申会推之法上曰用人卿职也自今以后科道官职司弹劾不得会举若列卿推举不当者即与纠正毋狥私罔丕扬受命益得行其志无所屈挠明年外计人服其公初沈思道廹欲佐铨阁臣张位复怂惥之丕扬不应于是大拂张沈意嗾御史赵文炳论劾文选郎蒋时馨觊以撼丕扬丕扬疏争又御史丁此吕向以建言得名左迁山东叅政在任不职有掲其罪于丕扬者按籍黜之而此吕之党恶丕扬丕扬以原掲进上大怒逮此吕付诏狱戍边于是江右官于朝者恶丕扬沈思孝浙人也素持论与丕扬左浙人亦恶丕扬张位与此吕同邑庇其乡人亦恶丕扬于是恚曰恶我者位主之也乃抗章求去并纠位弄权结党上右位而绌丕扬遂以太子少保引疾归林居十四年复起为太子太保吏部尚书年已八十矣白首出山天下想望丰采然性少容过于戅直入朝首荐吕坤为都御史不报以去就争亦不报时内外缺官丕扬受事两月推上数十人皆留中乃具疏言臣以八十之年岂复营求富贵感陛下知遇欲尽忠万一今朝署俱空叩阍无路国家亦安所用臣乞仍赐放还以遂首丘之愿大学士叶向髙亦代为请上报曰铨臣公清端亮董率百僚国家多事岂可引疾求去补官诸疏当即检发丕扬复起视事时部所推选既不能即邀上旨而诸臣候命动淹岁时曹事尽废乃以便宜使外吏俸深者尽署诸曹借俸办事中外称便上闻亦不罪也万厯三十九年大计京官丕扬主察佐之者吏部左侍郎兼翰林学士掌院事王图都察院左副都御史许弘纲吏科都给事中曹于汴掌河南道御史汤兆京等当是时宣浙结党相攻东林有必不并立之势攻东林则以顾宪成李三才王图为首攻之者金明时秦聚奎王绍徽刘国缙也方察典未举史纪事有大乱将作直发羣奸逆谋一疏已为党人侧目及察事既行御史金明时居官不职意逃察典特疏攻图及其子淑抃而誉丕扬与王国以间之于是于汴兆京投掲吏部谓明时要挟丕扬遽闻于上然所谓要挟者不过前疏所云未尝诬丕扬也秦聚奎有舍死报国之疏为明时称寃力攻秦人举朝大哗弘纲意主调停众又谓其首鼠两端失大臣体及明时疏三上再犯御讳削籍聚奎闲住而丕扬所黜汤宾尹徐大化刘国缙张嘉言皆赃私显著王绍徽乔应甲乐和声等以党魁皆出为外吏于是攻东林与秦人者并起为难迨察典毕而王图去丕扬与弘纲累疏乞归不听明年二月丕扬挂冠径去叶向髙力言于上乃降温旨驰驿回籍丕扬去而羣奸用事丁巳之察东林尽逐国事愈不可为矣四十二年丕扬卒年八十三踰四年给祭葬赠太保天启二年谥恭介既魏忠贤指为东林党人削其籍崇祯初诏复之

外史氏曰叔孝先生以老成持重之贤立于朝廷众小虽欲戕贼忠良犹有所惮也及先生去而小人炽矣于是攻东林逐东林杀东林者无虚日而国事大坏廊庙空虚矣悲哉余读山左王氏村颕録载丁此吕叅政山东时多不法丕扬去之人皆称快考此吕居言路时颇称伉直其党不察反恶先生辅臣张位又以此吕故从而忮之以故宣浙党人散谤载道遂成市虎然先生实清流之主宰也

冯琦传

冯琦字用韫山东临朐县人幼颕异絶伦嗜学甚苦尝翳灯帷中黙诵竟夜凡古今掌故经济事宜无不通其条贯年十九登万厯五年进士改庶吉士授编修直史馆纂修大明会典寻编纂六曹章奏兼起居注会典成升侍讲掌文臣诰敇以尔雅重一时寻补日讲官故事经筵多献替之言日讲衍其义耳琦与交河余继登私计谓上久不御讲讲臣无所献其忠乃援古谊傅时政冀有所感动升左春坊左谕德二十年升少詹掌翰林院事年未四十请假归三王并封议起移书大学士王锡爵谓长不可为而嫡可为万一册妃为后则嫡庶难伦引世宗方皇后事为证锡爵悟以三误自劾事乃寝明年假满补原官再升礼部右侍郎时矿税事方殷而灾异叠见太白太阴同见于午又狄道县山崩平地涌大小山五座琦乃劝上谨天戒悯人穷以保治安畧曰自矿使出而百姓之苦更甚于兵税使出而百姓之苦更甚于矿皇上欲爱民而彼专欲害民皇上欲通商而彼专欲困商皇上戒勿信拨置而拨置愈多皇上责其不许骚扰而骚扰愈甚皇上之心但欲裕国不欲病民羣小之心必先瘠民方能肥已天心仁爱明示咎征诚欲皇上翻然改悟坐弥祸乱乃礼部修省之章未蒙批发而奸民搜括之奏又见允行即所云遍解天下无碍官银无碍云者不过支剰羡余近日征调太繁正额钱粮尚多拖欠羡余支剰何从得之此令一出不但指有碍为无碍亦将指无银为有银必将正项公银半充进献及至公用无措又派民间库藏虚空闾阎凋敝又如仇世亨奏徐鼐掘坟亦当先下抚按核勘虚实先正其掘坟之罪而后以物入官未有罪状未白而先入货财者也片纸朝入严旨夕传此风一倡谁不效尤臣等方欲陈奏而髙时夏戴君恩之奏又得旨矣五日之内搜取天下公私金银已百万奸内生奸例外成例臣等前日犹望其日减今日乃患其日増不致民穷财尽酿成大乱不止疏入不报以病归旋丁父忧起补原官纂修起居注改吏部右侍郎兼官如故转左侍郎主外计人服其公又辩魏允贞之诬每月掲官俸最深者于壁以次推补即才地不同就一月中低昻前后者不得踰营求之门遂杜琦在吏部知无不言其请而得报者如増浮躁之条与降调郎中王允光议处饶州通判沈榜及请建储行冠婚礼他如救顾宪成赵南星荐邹元标冯从吾等诸疏即不得报而事因以正者多也又如中使诬抚臣魏允贞髙寀妄荐陈性学为巡抚皆和悦而诤亾何文选郎以推钦降官触上怒琦摄太宰具疏谢罪乞令该司落职供事上报可十年以来圣怒发而复霁吏部之得请者仅此是年升礼部尚书时册立诏下期廹司设传经费不给琦曰今日礼为重不可与争会其弟冯瑗辇辽饷四万出都即追回给司设而册礼成圣躬不宁谕停矿税已复欲必行琦与同列合奏谓圣躬由病而复安臣等所同喜也圣德已光而复晦臣等所共惜也臣愿省思虑以养神平喜怒以养性尽罢矿税布恩惠于天下以养福又奏皇上御极三十余载青宫与朱邸同开太子与四王并冠此古帝王难并之完福也惟天为能降福人主受天之福无可酬答惟有一将一享必躬必亲乃所谓报耳乞亲行郊祀于以受天祉祜陜西黄河竭琦请修省尽撤矿税召回中使又言今天下最为民害者辽东髙淮淮上陈増广东李凤陜西梁永云南杨荣五人之恶皆不减陈奉乞照奉例将五人撤回其原管事务并就近内臣亷慎者理之又中使邢隆请给闗防勅书琦奏一事辄用一印恐印文愈多稽查愈难适以召奸窦而滋扰也执奏甚力上不能难至以御前牙闗防给之秦王由中尉继国綂令甲惟嫡子得袭余子当仍中尉王以嫡久未生请先封庶长子郡王以待嫡琦执谓此滥觞不可启屡奉旨趍议报终持不上又士子艺文诡异不经臣下章奏冗滥无法乃疏正文体不得杂用释氏语章疏不得妄引浮词诏从之宁夏卒讧琦语征西诸将无苦攻城无轻决水苟善用间贼当自溃卒如其言寻病笃十六疏乞休不允卒于官遗疏发章奏补缺官孚羣臣收人心而又终之曰前代欲为尧舜者在累积其所不足陛下欲为尧舜者在克治其所有余陛下奈何惮一日之发愤不以成一世之业立万世之名乎疏奏上为哀悼赠太子少保谥文敏琦操守清正不自炫耀有清畏人知之意持论最为和平忌矫激殁后至天启朝逆珰魏忠贤肆虐谓其专与中官为怼削籍追夺入东林榜中昭示天下崇祯改元乃复其赠谥所著有通鉴分解经济类编两朝大政纪及北海集四十六卷

