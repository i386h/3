<!-- { "loadSidebar": true } -->
外史氏曰尝稽之史册凡国家好利及用佥人族类未有不亡者也他朝姑置勿论如元之末年所用多非读书人罔然不知亷耻为何物其问人讨钱各有名目下属始叅曰见面钱无事白要曰撒花钱逢节索贡曰追节钱上元曰花灯钱端阳曰蒲粽钱中秋曰月饼钱重阳曰萸糕钱冬至曰馄饨钱除夕曰压岁钱每事需索曰常例钱出巡而经其道曰过山钱下郡县曰长夫钱初到任曰垫衙钱勾追曰赍发钱狱讼曰公事钱坐衙审断曰铺堂钱吏胥需索曰东道钱轿马钱舟楫钱饭食钱供应钱开手曰纸笔钱管家曰幇衬钱转桶曰利市钱觅得钱多曰得手除得缺美曰好地分补得职肥曰好窝子漫不知忠君爱国之为何事盖此辈既不读书而性又最贪末年多用之故坏也至于明末则用内官如矿使税使监军之类出则惟钱是索诚如先生所言朝廷欲爱民而彼专欲害民欲通商而彼专欲困商戒勿拨置而拨置愈多不许骚扰而騒扰愈甚也有天下者其思之哉慎之哉戒之哉毋惑乎小人而好利也

东林列传卷十五


●钦定四库全书

东林列传卷十六

江阴陈鼎 撰

○明

王图传

王图字则之其先太原阳曲人徙耀州举万厯十四年进士选翰林院庶吉士授检讨在史馆颀然以公辅自待时秦人布满九列而图兄弟尤矫厉特起与东林相倡和南北党部之萌从此起矣图守检讨十五年沈一贯当国有妖书之狱图少尝及其门援引古谊极言规諌一贯弗善也久之升右春坊右中允掌南院还坊充东宫讲官以右庶子掌坊事又四年升詹事府少詹事久之以吏部右侍郎掌翰林院前后服官自宫坊歴亚卿皆不出詹翰资望最深万厯中年党论滋起王家屏沈鲤之后资地相偪谓可绍二人而大拜者咸屈指郭正域刘曰寜并图而三正域逐曰寜逝物望渐属于图而小人之侧目滋甚当是时孙丕扬为冡宰秦人也图又秦人羣小忌而谋间之三十九年京察羣小造为假书以撼丕扬谓福清当逐富平耀州继之秦脉渐盛于是纷争遂起又顾宪成驰书救淮抚李三才或嗾丕扬发单谘访廷辩淮抚是非以为钩党之计图诧曰秦人与东林一网尽矣亟言于丕扬止之羣小知其所由解皆恚恨移而攻图图又与祭酒汤宾尹隙御史金明时素不职欲逃察典飞章首攻图图抗疏辩而刘国缙继之郑维芳又继之秦聚奎且言今天下大势惟有秦人而已更无皇上也论今天下人情惟有趋附秦人而已不知有皇上也祖宗二百年来考察大典本凭以黜幽也而秦人借以发抒私忿皇上五十余年培植之太宰本托以程材也而秦党借以压伏人言又云王图因明时锄破其入相之路衔之刺骨至今而明目张胆扶同排陷夫沈一贯虽阳施阴设犹有惮天下公议之意图则并此心而无之矣图杜门求去上不许仍令主计事宾尹竟以不谨罢刘国缙徐大化张嘉言亦罢乔应甲王绍徽乐和声外调明时聚奎落职诸附汤见黜者聚族而求逞于图图求退益坚言者持之益急乃抗疏别白极论宾尹所以被察与绍徽等所以媒孽之故移疾出国门求去疏前后二十上姑令给假又三年始以病子告丁巳内计羣小用事以拾遗中图当时主察诸人并罢而前局尽翻矣泰昌元年光宗以讲读旧劳荫一子天启二年起原官四年升礼部尚书兼翰林院学士协理詹事府事逆阉难作削籍家居七年卒兄国万厯五年进士官至兵部右侍郎巡抚保定子淑汴万厯三十五年进士初授寳坻知县即金明时所纠纵子纳贿养交者也官至户部山西清吏司郎中再坐图罢官削籍崇祯初诣阙讼父寃复原官赠太子太保谥文肃

外史氏曰万厯朝之小人何其多也不知祖宗何罪于天而天生此林林总总之奸邪以败其国耶彼小人者丧其廉耻腐其肺肝惟知有富贵利禄而不顾朝廷宗庙社稷罔惜忠良身家性命毒于虎狼矣则之先生方以公忠尽国而虎狼辈必欲除之而后快嗟乎先生至今墓草犹香白骨尚生而攻先生者天下后世无不唾之骂之徒遗臭于千古已耳

李三才传

李三才字道甫陜西临潼人后移家畿南之张家湾举万厯二年进士少负志节与南乐魏允贞长垣李化龙以名世相期许允贞为御史抗论阁臣张四维申时行不当以甲第私其子蹈故相张居正覆辙严旨谪官三才以户部郎论救亦降东昌府推官自此声名籍甚其在山东治尚威严擒捕大猾根株必尽二十年后民犹思之累迁督学卿贰二十七年秋以佥都御史总督漕运巡抚淮扬再加户部尚书是时朝政日弛朋党角立播州朝鲜次第用兵矿税四出黄河决萧家口三才独厉风裁以声名自髙因上疏曰明主不好利而忘国忠臣不先身而后君盖利有大小义有缓急辨之早也臣自束髪登朝正陛下临御之始郊庙必亲朝讲不辍用人未必贤而必才行政未必平而必勤庶官思奋百度具修国有余粟民有余食亦一时之盛也自火酉内讧而国费侈矣哱拜外叛而国用匮矣然此犹内事也不得不应之兵也未几而日本之役兴矣谓朝鲜贡献邑也蜃齿势也为屯兵鸭緑以为声援可也为收复王京因而奏捷可也为危亡不保即郡县之亦可也计不出此驱袵席之赤子勤瘴海之外夷夺有限之储胥填无用之絶壑劳师百万费财百万士民愁苦海内绎骚于中国何益哉如曰彼我卫也不救非以为仁乃实不足为卫矣如曰彼亡我邻倭也不救非以自保今九邉尽邻敌矣如曰彼夙志忠顺也取之非以为义然不能禁敌之不取也此失计之一矣未几而播酋难作矣杨应龙之杀妻也此土酋之常耳土酋之事中国不治也计不出此欲绳以法始而议剿继而议抚无何又剿无何又抚朝更夕改二三其政彼习见我如斯也睨然有轻中国之心而狡焉肆跳梁之志陷我城池戮我军民刦我职官夺我疆界于是六郡之师以临之虽天赞其决旋即殄灭而杀伤糜费亦略相当其终之剿是也其初之抚则非也劳师百万费财亦百万何故哉此失计之二矣乃天不厌祸兹者黄河又决非细故也非逺忧也国家安危天下治乱从此始也盖治之而不必复其故也则泇河恐终不足恃漕运终不可济京师万众仰屋待哺即使化沙磔为南金变瓦石为和玉民不能食也治之而必复其故也则百万之费数十万之夫将焉取之取于民而民不堪也取于官而官无应也兴大役动大众自古奸人资也所谓挑动黄河天下反也此一役国家之安危治乱也夫前之失计如彼今之大患如此即今太仓无二年之蓄九边有终岁之饥小民皮骨饱于豺狼四海脂膏填于帑藏拯溺救焚出民水火转危为安易乱为治无如前日奉传圣谕矣故矿税旋复臣不必言弊政当罢建言终斥臣不必言忠良当收无辜复繋刑法当改臣不必言盖圣心原无不照圣旨原无不周故不避忌讳不顾利害歴陈国家所以受病之势与所以致乱之机如此陛下试思之无聊之民尚可当此矿税否用人之日尚可弃此忠贤否积怨之众尚可终此滥及否穆然深思毅然猛断前所传谕务在必行啬在一念利在天下屈在一时伸在万世旰食宵衣侧身修行郊庙必亲朝讲必复尽祛近日之弊一还当年之美此犹救时良策尚得其半者也不报先是中人出筦矿税横行恣睢陈増在淮尤无状三才直以气凌之见则汗必沾背凡各税官无状者令死囚攀为同盗捕而捶杀之移牒于増増莫敢谁何已又尽发其奸入告且曰陛下爱珠玉民亦爱温饱陛下忧万世人亦恋妻孥陛下欲黄金髙北斗之积而不使百姓糠粃充升斗之储陛下欲为子孙千万年之计而不使百姓有一朝夕之谋试观徃籍如此政令而不乱者未之有也及至于乱珠玉不啻粪土积累散于一朝悖入悖出失众失国每诵斯言心寒魄散可畏也疏入又不报复上万民涂炭已极疏亦留中乃自劾求去上竟允之时三十九年二月也一时南北台谏交章保留御史史学迁疏尤切至比其才于管仲皆不报三才有姿貌威容敢言负气淮扬为南北冲宾客所过倾心结纳莫不争赴其庭牢笼驾驭中朝举动朝发夕闻上终用其言罢去陈增东南胥得安枕功髙名重颇见汰色时论欲以外僚直内阁如祖宗朝故事忌者疑为推戴三才于是工部主事邵辅忠给事中刘时俊御史徐兆魁乔应甲等劾其赃私数百万出死力相攻击三才盛气陈辩不自引去而顾宪成自林居遗书阁部力为洗雪于是言者又乗间弁攻东林物论纠纒飞章钩党倾动朝野从此南北党论不可复解而门户之祸移于国家矣方王锡爵之再召也密疏言上于章奏一槩留中不过鄙夷之如禽鸟之音不以入耳然臣下以此愈嚣疑鬼疑神甚非国体其疏甚秘而三才钩得之谓锡爵以台省为禽鸟故言者攻锡爵不遗余力又性豪华疑不为清流所喜而结客满天下宪成之前誉言日至信其才真足办国家矣或言宪成过淮上三才燕之常蔬而已厥明盛陈百味宪成骇问对曰皆偶然耳昨偶乏故寥寥今偶有卽罗列以此不疑其奢其操纵类如此三才旣留又以人言求去疏凡十五上不报请移徐州候代又不报遂登舟俟命始许之归而置双鹤书院讲学其中家近畿南不乏奥援声誉翕集轮蹄过从填溢街陌御史孙居相复荐之党人虞其复用嗾刘光复李征仪聂心汤等纠其用皇木侵官地削籍待勘于是三才遗书政府曰某与相公同里同学从无怨言不知何故必欲置仆于死地仆平生傲骨不喜媚人使今日可附相公何如始进之初附江陵以取通显也当江陵秉政权倾人主威福不下分宜某以一新进士位不过一主事又非有言责也忠愤所激弹劾奸佞如视腐鼠全不知有权相全不知有功名亦全不知有刀锯鼎镬识见所至自行吾是而已岂有四十余年砥砺一旦尽失之欤某自分必死何望有今日惟是胆大欺君之票拟试问相公清夜扪心安耶否耶尝慨杞林甫之徒非不赫赫一时未几而灰飞烟灭身死名辱徒贻万世唾骂耳竟何益哉一时富贵可慕也千万人指视亦可畏也一人私愤可泄也士大夫清议又可惧也一日行事可忽也史官直书天下后世公论更可虞也敢以书告天启元年廷臣多荐三才下廷臣博议侍郎王德完力阻之而止二年辽事起枢辅孙承宗荐为经略诏起南京戸部尚书未任而卒三才所同志者宪成为东林人望称为名臣允贞抚晋有声以子广微附奄隤其家声化龙用治河平播功晋宫保以功名终三才独遭弹射不得枋用亦以党人之故云

外史氏曰道甫先生豪杰而有圣贤之资者也当其在位时所行之事雷轰电掣雨注风飙令人有不可测者至于律身以廉居心以正不染簠簋不蹈邪径所用吏皆才能之士其属员于常俸外多资以金使之不贪结纳赠遗以千百计盖其善货殖能运算获息甚阜而人多归之惜乎为宵小所忌假令予以大位勘乱治平未必非管乐之流焉余故曰豪杰而有圣贤之资者也

陈于廷传（子贞达　贞慧）

