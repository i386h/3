<!-- { "loadSidebar": true } -->
外史氏曰余读明卿先生传则知熹宗即位之始李选侍作恶于内也甚矣九卿公疏科道单疏宁皆无影响之词耶贾继春之疏上而帝大怒矣岂亦伪者耶况上谕凿凿而奸相周延儒造此莫须有之言诬为出于思陵之口竟指三案皆非则亦深可痛恨矣夫熹宗登极才十六龄于时思陵未十龄耳又安能忆伊昔之是非而喋喋告之延儒耶此延儒谓人言不足信也抹杀满朝忠义以自为解嘲耳若曰余前日以赃罢者人言之妄耳余何罪焉云尔

刘鸿训传

刘鸿训字默承山东长山人生数岁有疾已殆一道者见之色动以两指探户枢尘丸之一投而愈人咸怪之长为文能抒写胷臆挥笔数千百言万厯己酉举于乡癸丑成进士选翰林院庶吉士下帷诵读如诸生时叶向髙时目属焉尝笑抚其床语之曰以此俟子丙辰授编修己未分授礼闱明年秋二帝相继升遐宫庭多议执政大臣嗫嚅不肯言鸿训特诣直庐以担当勉之朝论推许天启元年赐一品服充朝鲜正使赍两朝诏往谕鸿训宣国威徳国王以下皆肃然时辽阳已陷朝鲜为造二舟从海道还遭风舟败鸿训跳水中适值浅沙扶载他小舟浮沈海波者三日夜又几溺忽有小鸟金色集帆上得达登岸报命三年升右春坊右中允四年升左谕徳以艰归六年即家晋少詹事兼侍读学士忤逆阉削夺归思陵即位既诛忠贤时辅相在位者多阉党帝欲更置新叅以勷始政廷推十人鸿训与焉帝仿古枚卜事特召吏部尙书房壮丽左都御史曹思诚吏科都给事中魏照乘掌河南道御史安伸等入内廷帝焚香告天置诸臣名金瓶中探之先得钱龙锡李标来宗道杨景辰再得周道登及鸿训名凡六人有诏进礼部尙书兼东阁大学士遣行人至里门召之崇祯元年二月入直时国讨虽伸而羣氛未靖在直者倡执中之说以相持鸿训性伉爽遇事敢任特为帝分别黑白奏之而一二宵小先附珰珰败复劾附珰诸人以冀解免者至是为台省所纠鸿训奋笔票拟言其阴阳闪铄次第削夺御史袁弘勲佥人也以报复叅鸿训且以要典之毁为鸿训罪锦衣张道浚羣和之鸿训从容具掲云诸臣叅论杨维垣贾继春等疏同官偶属臣票拟臣从田间来不知此中大有机阱但据疏票闻未敢瞻顾至要典一书海内忠臣义士吞声饮血已乆臣实不敢谓此书为不刋之典掲入帝遣鸿胪至鸿训邸宣谕而台省邓英刘斯琜等交章劾弘勲夺职异论始沮夏五月召对平台鸿训以民生之困由吏治茍且请以乆任为第一义因荐南户部尙书毕自严善治赋兵部尙书王在晋善练兵帝皆纳用六月宗道景辰以人言去鸿训与龙锡标道登同加太子太保晋文渊阁当是时羽书纷至帝责在廷诸臣言状鸿训为帝言为治当有次第毋蹈欲速之弊帝意为解鸿训仪观秀发髯长尺有奇音吐琅琅中律吕毎言事帝必霁颜受之而旁观者不能无侧目会帝召诘给事韩一良疏恶一良语反复欲停都宪之授鸿训言王言当惜不宜惜一官又闗门以脱巾告帝意责计臣而鸿训请发帑三十万以示不测恩皆失帝指惠安伯张庆臻者奉勅总督京营故事知京营者不得问巡丁而庆臻勅书独有兼管捕营字提督郑其心以侵职论之其增之者不知何人也人咸云中书田佳璧受庆臻贿阁臣标等纠之云从来勅稿皆相缘旧本中书缮写送臣等阅过进呈前总督京营惠安伯张庆臻勅有増入巡军字系中书田佳璧未经呈明朦胧添入乞赐推问御史吴玉给事中张鼎延遂纠鸿训及尙书在晋俱受贿有据帝赫怒下鸿训狱谕吏部曰鸿训身为大臣防维尽裂受贿擅增勅书事证的确犹屡疏誓辩欺罔支吾然事由兵部仍谓王在晋苖思顺无赃其谁信之且大同失事重大隐不以闻及平台召对甘心欺藐并张庆臻田佳璧俱着九卿科道依律会议于是大学士李标等掲云适见皇上发一臣同官鸿训会议一本御史虽专指鸿训而臣等抚心自问实四人同体之事鸿训与臣等俱以皇上龙飞之初从沦落废置中拔简纶扉躬承眷顾置身霄汉此等荣遇岂区区千金万金可以相易者臣等与鸿训乆处疎略直率则有之其欲尧舜吾君与臣等实有同心今乃议论交谪剖陈无地愿皇上采羣议以尽事中之公论沛特恩以全事外之国体则臣等幸甚而礼部尙书何如宠亦为帝言辅臣重任受贿大罪鸿训受上知深且其人自有本末不宜有此反复与诸臣争殿上帝怒终不解会议者再乃命谪戍代州而革在晋思顺职庆臻夺俸三年佳璧论如律或云鸿训在政府议事有所不可輙言曰皇上终是中主阉寺因而浸润谓鸿训以昏君目上从中谗构百端至是必欲置之极典赖羣臣力救得谪戍去七年卒于戍所卒时有大声发于空中人以为异福王称制江南乃复原官

外史氏曰嗟乎当思陵御极之初既诛巨憝尽屏诸阉委心大臣冀成中兴之业故命相之始焚香告天举行枚卜得钱机山及先生等六人何郑重也迨乎先生以敇书得罪而机山亦以东江之故几与袁崇焕骈首西市帝始有轻视诸臣之心以为是皆不足信而阉宦得以中之矣卒至交结壅蔽糜烂讧溃帝终不悟以至于亡究其初则诸臣不能精白一心矢公矢慎有以启之疑也先生之获罪实关兴亡之大机故详着于篇以为世鉴

钱龙锡传

钱龙锡字稚文号机山南直华亭人万厯丁未进士选翰林院庶吉士授编修歴升春坊谕徳詹事府少詹掌南院事礼部侍郎天启中魏忠贤乱政削夺去官思陵即位既诛忠贤以金瓶贮诸臣名字焚香告天得李标刘鸿训及龙锡等六人皆以礼部尙书东阁大学士入阁办事崇祯元年六月加太子太保晋文渊阁其秋召起旧辅韩爌入为首揆时方定附逆诸臣案帝以委之爌与龙锡爌为人端而厚龙锡则谦而和初仅列四五十人以请帝不然之再令穷治爌龙锡又以数十人呈帝怒其不称旨命分称颂赞导速化三类且云忠贤一人在内亦何能为茍非外庭逢迎岂遽至此翼日召阁臣入指黄袱所褁红本示之曰此皆媚珰实迹也爌等知帝意甚坚乃网罗无遗而逆案遂定龙锡故江南物望所推一时主持议论又皆出其门下士姚希孟邪党争为侧目不能不睚眦于龙锡矣先是袁崇焕召起为辽东经略时龙锡叩以方略崇焕云当从东江做起东江者谓岛帅毛文龙也龙锡曰公舍实地而问海道何居且毛帅亦未必可赖崇焕曰可则用之不可则有以处之耳龙锡未及置对而崇焕别去二年五月崇焕行边至双岛诱文龙至以饷金十万犒其师自与文龙登舟相视山海形势即舟中斩之上疏数其十二罪当死而言臣出京时已商之于辅臣钱龙锡矣当是时文龙拥兵自擅有跋扈声崇焕一旦除之颇以为当即当宁亦不以为罪也其冬大安口失事兵锋直指阙下人有言崇焕之杀文龙阴为主款地者帝为浮言所惑遂下崇焕于狱御史髙捷史■〈范上土下〉袁弘勲者杨维垣私人也以疏叅刘鸿训为公论所不容褫职时票旨属龙锡恨之会鸿训以改敇得罪去冡臣王永光乃为三人请复官捷■〈范上土下〉先得请相与合谋欲借崇焕以报文龙因即崇焕所云与辅臣相商一语捷疏纠龙锡指为同谋意欲罗织多人以快私愤龙锡上疏辩人有劝龙锡者言明主可与忠言当于辩疏中激切言捷等朋比之谋庶上悟而大狱可缓龙锡不能从遂致仕去明年八月既诛崇焕遂追逮龙锡言其背公徇私崇焕主款疏语已露龙锡终不奏明若不重罪何以惩后下狱论辟而并谪戍科道官毛羽健毛九叶王应斗三人时思陵方任法以督责臣下在廷咸惴惴不自保即深知龙锡之寃无敢颂言者四年正月右中允黄道周起自田间乃上疏云臣窃观比来逮系旧辅钱龙锡拲梏锒铛树簿法庭抢首狱吏羣臣相视默无一言此自书传以来所未经见也尙古不具论秦汉而下宰相有犯坐请室不过数日自非大逆或裁或原人主未尝不为引痛也今累辅所坐昏庸疎率为罪督攀援耳督臣受剑制阃外忘亲忘君偾事误国虽磔裂莫赎阁臣坐纶扉遥度边事不知能否成败浪浪叩头此于鬼薪城旦奚加乎先辅臣张居正当以边功得荫锦衣坚辞不受曰吾身未尝至疆场而受上赏即一旦有败何所逃诛臣疑其言以为不忠由今而观未谬于先见也凡疆场事最难言胜负何尝一彼一此今阁臣以边事坐诛后之阁臣必顾盼踟蹰不敢任边事又令边臣得以瑕隙卸阁臣后之边臣有事必摭阁臣只语单词为质则是使纶扉之内割边墙为殊域也自古宰相生值明时无大故而伏斧锧者惟汉刘屈牦及先朝夏言耳汉武决意北伐心疑丞相阻广利之师故一旦破法而戮屈牦世宗决意弃河套心疑开衅挠玄修之事故一旦破法而诛夏氏今东疆之图未有定算恢复之计上下持疑而独断然快意于一累辅累辅既无敛碁引杯之致廷臣又无蹙刍齿马之嫌遂使三台溺灰于贯城斗柄销光于理势毎见衣冠相语以目天下人心衰飒如此谁复为担安攘之略者乎今巷议恣谬谓杀累辅为毛文龙报雠朝廷自为人神摅愤何尝计一故弁然物情既如此则边将必骄边将志骄则阁臣权绌故杀一阁臣为毛文龙报雠犹可为刘兴治树帜则不可借一阁臣为边臣今日示前车则可为政府异日开后阱则不可且自陛下御极以来辅臣负重谴者九人矣一代之间宁有几宰辅当尧舜盛时岳牧举鲧贻祸滔天浮沈九载放殛之余未闻岳牧系缧烦皋陶之听也陛下即欲威柄独运操纵海宇亦何必囹圄愤盈孤卿骈首令四方传者咸谓天朝狱吏甚贵士绅甚贱乎书奏帝谓龙锡罪案原与文龙无涉何称代为报雠本朝不设丞相疏内援引不伦至弃河套挠玄修岂臣子所宜言且称夏氏是为何语着回话道周再疏言恐边臣借口阁臣则帷幄之猷不壮故因边计而引东江因东江而及毛帅因阁臣而引误事之宰相思古宰相无遥制之实而收遥制之功今阁臣无宰相之名常受宰相之祸有此两意滞于胷中故仓卒属笔奉旨责其支饰降级调用然帝意亦渐解矣至五月因天旱修省科臣刘斯琜又有疏请宥始释龙锡于狱谪戍定海卫在戍十二年再经肆赦皆不得释福王南渡称号乃得复官存问卒于家外史氏曰吾闻故老云岛帅毛文龙虽当一面足以制敌然往往纵兵淫杀焚掠以为富沿海一带受害者数百万家朝野人人痛恨谓其有跋扈意则恶之深而众恶皆归之辞也袁崇焕受敌国行间之言诱而斩之天下称快然斩不以其罪也故有浮言之谮朝廷卒诛崇焕以正专擅可矣而株及机山先生则过焉嗟乎此犹逆珰之遗祸而东林之余殃也夫

姜逢元传

