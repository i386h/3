<!-- { "loadSidebar": true } -->
李邦华字孟闇一字懋明江西吉水人少读史至诸葛亮颜真卿文天祥诸传慨然流涕同邑邹元标一见竒之邦华遂从讲学万厯三十一年同父廷谏举于乡明年成进士知泾县事实行常平社仓保甲诸法擢山东道御史首论用人非祖制条上十议时众正沦替吕坤邹元标顾宪成皆被逐而王绍徽徐兆魁等犹目侧东林诸贤为朋党邦华发愤抗疏分别邪正引蔓批根先后罗列明如指掌福王之国需赡田满四万顷邦华曰如此则之国无日矣疏言时势所不能祖制所不可而皇贵妃顾恋母子郑国泰窃弄威福臣不能为解也且引旧辅王家屏尝沮三王并封之议封还诏旨今首辅叶向高何无片言执奏语皆戅激福王卒就国他日向高早朝遇之举炬熟视曰今日始识李御史不敢忘君谠论出按浙江矢志澄清谓巡方在安民安民在去贪吏故事按臣供亿取给赎锾不足则预征之州县邦华曰狱未成而坐赃非所以训亷也悉蠲罢之即所荐举无敢馈谢者会大旱请赈未报可先出官钱市米活民无算中官织造为杭病数请停遣以有司领其事卒坐刚直忤时以例迁山东副使不赴天启初起兵备副使分守易州明年升光禄寺少卿旋用边才荐升右佥都御史巡抚天津妖贼围景州急邦华方到官猝用竒兵斩俘四千人全景武诸州县进俸一级时辽事戒严行间言东征辄心悸邦华树帜选鋭卒出关令曰愿者立帜下否则听去初仅有赴者久之军中相语有不立帜下者不得为李公帐下儿乃争立帜下邦华复请募兵治战守具置营房军市使兵不离伍训练以时一年而津兵可用累赐蟒服金币后先加俸三级召为兵部右侍郎会杨涟疏斥魏忠贤二十四罪忠贤及魏广微等衔东林诸臣大兴党狱斥清流殆尽而邦华一人仅存枢辅孙承宗督师行边请入见言事广微遽指为邦华所召将不利于君侧忠贤大恐矫旨趋还鎭明日御史李蕃并劾邦华于是邦华亟请归养去旋削籍崇祯改元殛阉党诏起工部右侍郎总督河道寻改兵部协理京营戎政进本部尚书京营自于谦后法尽坏老弱与空籍半之而董戎政者率勲臣子弟与中官相倚三备兵营冐占尤多皆莫敢问邦华汰虚核实省太仓二十四万石又补实军四千余人马四百匹营务稍振而勲戚中贵衔之者众亡何遵化失守邦华厉兵树垒请列营近郊为犄角而羣言交沮反坐以废弛军政罢去出都时勋贵又使所汰军哗掠于途营务由此复坏越二载帝御经筵言及李邦华办许多实事乃被人言叹息久之十二年特起南京兵部尚书参赞机务建议守江东不如守江北守下流不如守上流宜于滁和全椒间驻兵屯田以固门戸池阳间遣大臣开府采石置哨太平水陆兼制以固咽喉又请徐州设总督宿重兵通南北为神京应援不果行而治兵简将营伍一新以父忧归十五年服除起南京都察院右都御史具疏力辞又改北左都御史掌院事邦华之忧归也自谓忠勤结主知而数为小人中挠不复希柄用既闻畿辅事急辞冢墓与家人诀曰此非臣子高卧时也行抵湖口始闻后命而国事不可为矣大帅左良玉溃兵东下刦掠横甚留都文武无人色邦华停舟檄告良玉曰顷者义旅云集讨逆勤王麾下不以此时枕戈砺剑与疾同雠而所过杀掠江流中梗负君恩而受恶名为千古戮笑智者所不出也其即日严戢部曲捩舵回船勿过皖江一步以实流言某当为麾下济此饥军否则义旗回指不得以玉帛相见矣良玉捧檄心折于是邦华飞骑告安庆巡抚发库银十五万饷军众乃大定翌日邦华亲诣其营宣谕诸将士良玉乃申军令斩淫杀者四人以殉还所掠漕盐艘五百男妇四千余人勒兵还镇邦华力也既入朝跪奏良久帝为嘉叹数目之邦华励精执法与御史更定宪规摘斥贪墨四人为安攘计甲申三月贼破固关帝集羣臣问大计泣数行下邦华宻请帝居守以东宫抚军南京略曰向者志在灭贼今且求自守不可得矣兵饷匮于内侦探絶于外皇上为中国臣民社稷主则当为中国臣民死守勿去请急下罪已诏激发忠义召天下大臣宿将飞驰入援内帑所积尽发饷士天心悔祸人心拔起逆贼之首未必不可藁街致也所虑东南涣散收拾无人万一腹心祸起孝陵不免震惊考先朝成祖北征仁宗以东宫监国南都中外宴然臣见皇太子英武端凝宜急仿仁庙故事抚军南京简亲王大臣忠智威望者数人专敕辅弼军国大事便宜施行迫不可缓也疏入三日不报又请定永二王速分封东南鼎建藩服语皆愤切流涕帝袖之遶殿行且读且叹宻语阁臣陈演曰宪臣言是已而外廷误传南迁科臣光时亨諌止帝恚演语泄遂并寝其议当是时贼逼门庭道路梗塞监国分封不早为之圗而议行于危亡之顷又无强将重兵为之拥卫事无及矣邦华又言贼侦谍满京师多倚勋戚中官家为窟穴乞严勅勋贵觉察内外周防而中官守城千古覆辙不可不切虑也窃观在朝诸臣真正边才实难其选如袁继咸张国维路振飞差有方略堪御贼史可法饶忠胆南方当端委之疏上又不报三月十六日率诸御史登城城守中官拒以矢石痛哭而返明日贼破外城遂移宿文信国祠酹酒三揖曰邦华先生里人当国难无可报惟一死从先生地下耳因诵人生自古谁无死留取丹心照汗青之句是夜趋大内奏事不得入十九日城陷闻帝殉社稷朝服北面泣拜更青衣角带曰国事至此臣虽死当素服待罪且诫家人曰未知上所在勿殓吾尸遂自经死尸坐中堂颜如生越三日梓宫出东华门始殓腰带间有帛书赞曰堂堂丈夫圣贤为徒忠孝大节誓死靡渝遭国不造空负良谟临危授命庶无愧吾年七十一邦华家食时尝画策御九莲山冦兴复郡邑书院与贤士大夫讨论圣学士多兴起其出而服官霆奔岳立终以党人故旋起旋废多在林泉不得竟其用奏议杂文数十卷自题曰留丹集我朝顺治十二年赠太保吏部尚书谥忠肃赐祭葬立祠额曰旌忠子士开邑诸生与弟士国同舟赴郡士国溺死士开仰天大呼曰弟既死吾何独生一跃入水而逝崇祯末命建坊旌其孝友

外史氏曰悲哉先生愍皇帝之诸葛武侯也若使无小人排挤畀以大柄彼河北之贼可屈指而灭矣奈何以愍皇帝之贤竟为羣奸所蔽致先生不安其位而君臣卒与社稷俱亡甚矣小人之害国家也

凌义渠传

凌义渠字骏甫一字茗柯浙江乌程人少负令闻与同郡温璜受知于邑令马思理天启五年成进士除行人崇祯三年考选授礼科给事中为人美■〈髟上思下〉鬑鬑颀体秀眉翛然尘外与人言呐不出口至抗论国事则又侃如也崇祯中请复首善书院并东林被斥诸贤三河知县刘梦炜甫莅任失鞘银三千以责偿急自缢死义渠上疏言比年以来兵兴盗起法令滋章催科善者注上考钩索良者为能吏遂至以金钱殒命吏恐天下妄议朝廷之意重在金而不在官亦重在获金而不在获盗也词甚抗直帝特原之宜兴溧阳乱民焚掠巨室义渠又言国家所与立名分纪纲耳魏羽林军士纵火焚领军张彛第高欢以为天下事可知日者发奸之令方严告宻之门渐启藩国悍宗入京越奏里闾小故排闼声寃甚至仆竖可以侮家长下吏可以箝本官市侩可以持绅衿盗贼可以傲失主此春秋所谓六逆者也夫天下所以治者端恃此上下之分苟防维决裂无复界限即九重之上安所藉以提挈万灵役使羣动也哉歴礼科右戸科左给事中主山东乡试擢兵科都给事中义渠在省垣殚思竭虑诸凡冦敌情形抚鎭功罪东岛叛局西陲衅端目灼心衡口营手画先后所上疏洞中窽会而言流贼及岛事者人尤称之其言流贼也谓灭贼之明旨屡更而逆焰燎原如故率土之搜求既罄而师徒不竞如故就外之布置言之有能灼知贼情据实入告不事虚饰者乎有能慷慨枕戈灭此朝食誓不共戴者乎就内之调度言之有能袪拘牵之文法举事权而听阃外之操縦置小小利钝不问者乎有能排羣策而持一断实使阃外知所禀承不为游移者乎以争在呼吸之军机而既俟成命又俟部覆又俟部咨费时旷日比驰至行间而面目全非先着已不在手矣以信赏必罚之军政而歆以爵赏惧以显戮者无虚日繁多易亵积久生玩恐温文自此不灵严檄亦因之不震矣其言岛事也谓东岛孤悬海外十数年来保聚日众转饷甚艰向来一切仰给于鲜今鲜路阻絶何所得食不但外侮宜防亦且内溃堪虑居无何岛众果溃挟帅求抚义渠又言兵丁噪变屡闻主帅废置任意将踵唐藩镇故事请阳抚而阴用剿募死士以縳凶渠用反间以离叛党同恶必至相戕及新督奉旨出海则云殱渠散党宜速不宜迟速则可以图功迟则更酿他衅其后皆验时温体仁当国与义渠同里介然独立不为附和以例出为福建右叅政升湖广按察使苏松兵备山东右布政使南京光禄寺卿署应天府尹事十六年升大理寺卿明年三月乙巳冦犯都城丁未有旨召对趋赴长安门旦不启扉俄传城陷义渠还寓门人李评事以愍皇帝凶问告义渠矍立负墙哀号动地以首触柱血流被面李牵衣止之喻以留此身以有待义渠厉声曰吾与尔道义交当共相朂勉何为姑息哉挥出之据几端坐须髯怒张取生平所爱书籍焚之曰无污贼手次日具绯衣向阙拜复南向稽首作书与父点画端凝不苟阖戸自经死年五十二义渠天性清约读书论文外泊然无营任兵垣日九边大帅馈遗概不受或委曲旁致拒益峻初为给事当辛未试士上书愿以不变塞之学为诸士告以谨财用戒驰逐惜时日为事君之本居平闻爆竹声则慑爪甲护痛未尝剪及临大节奋不顾身如此在东省得士如王汉张令锡鲁友徐丕训皆殉难死与义渠同受知之温璜为徽州府推官亦死于难义渠所著有湘烟録使岷诗及奏议八卷

外史氏曰噫嘻痛哉当时执政者无一人如先生之识见也止知立门戸以邀利禄而不顾国家之门戸贼至卧榻之前而犹怡然者何耶有所恃也所恃者何叩头摇尾以求大用为卿为相为公为孤而已余读先生传不胜疾首而痛心焉呜呼悲哉噫崇祯之朝春秋所谓六逆世界也余闻之父老云奸宄以细故动辄叩阍家奴恃财赂官吏辄挞家长而断其出戸下吏往往以贿贻上司辄掲其炙诈市井小人衙门胥役或恃财货辄耻辱其绅衿民间失盗文武官吏勾摄络绎不报即以讳盗罪之痛挞重枷羁縻犴狴不破家不已父子兄弟构讼官吏受子弟之赃反辱其父兄于时民之怨气上干于天而大吏端拱堂宇勿为之直朝廷察察于上自谓英明贤材席不暇暖而贪墨百足把持久踞津要抚按去清亷而荐污浊以中官为腹心曰此吾一家人也必能为国孰知亡天下者乃即此辈耶呜呼有天下者愼毋以察察为明慎毋以家人同类为心腹而委任之至于身死国亡夷灭其子孙为天下万世笑也

汪伟王家彦吴麟征孟兆祥（子章明）刘理顺合传

