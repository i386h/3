<!-- { "loadSidebar": true } -->
邹元标字尔瞻江西吉水人万厯五年进士观政刑部首辅张居正父丧夺情抗疏指斥入朝门适翰林吴中行赵用贤以诤居正杖于廷血肉狼籍亟叹曰竒男子也出袖中疏上之略曰居正才虽有为学术则偏志虽不小忌刻过甚进贤不广自用太滥言路未通民隠未达用深刻之吏阻豪杰之才以居正而在京守制纲常以斁人心以坏安望其弼成帝学辅翼圣志哉居正且大言曰不顾旁人之谤议不恤匹夫之小节将以三年之丧为小节乎台省诸臣不言己为旷职又有御史曾士楚出疏保留省臣陈之谟效之朝廷为首善之地台省为公论所出持论至此可胜叹哉疏入杖八十谪贵州都匀卫徒跣就道数滨死抵戍所进匀士讲学从者日众巡按御史至卫阅兵必军装持戟杂伍中御史亟遣人谢对曰此君命也何谢为十年居正死荐起为吏科给事中元标疏陈五事一寡欲以正君心而圣德培一召对以决壅蔽而泰交成一肃宪纪以纠羣吏而贪墨去一崇儒术以端士习而风声树一选抚臣以广休养而百执事贤慷慨论列凡数千言帝嘉纳之朝士多急利禄廉耻寖微元标疏纠南户部尚书张士佩骤进礼部尚书徐学谟难退寻并罢去而所推荐耿定向罗汝芳许孚远等十余人皆名儒夙望举朝为之色动十二年春慈宁宫灾元标痛言修省有保圣躬开言路节财用拔幽滞寛罪宗放宫女六事忤旨朝士故扬言上怒欲杖杀邹给事元标令妻检曩所服布袍白蜡药云予筋骨虽病然精神尚可杖五六十若缇骑来即径去第毋令老母知之会大学士申时行数请曲贷谪南刑部照磨佥都御史石星告之曰公闻上语否上方御膳忽命撤减曰若不闻邹某数朕耶其见惮若此明年五月调北吏部验封主事请改南以便养母不许已而吏部尚书杨巍应诏陈言元标又为代草谓后宫多嬖宠近侍用事者十人号十俊即宣德朝之八党也请割袵席之爱严便嬖之禁省内廷供亿之烦减每岁赎锾十七万之数勅御史汰马快船诸弊皆人所不敢言者十八年升本司员外郎遽引疾归逾年檄赴官途中所见闻吏治民瘼胪列几万言如家人父子相告语又言明主不以言琐而忘采纳荩臣不以身远而忘谏规陛下初临御时年才十龄朝讲日亲山谷传中国圣人今圣龄方壮遽违前志臣窃痛之千金之子一日不出里闬臧获有跳梁之患百里之吏一日不坐堂皇吏胥有舞文之忧今万国万姓系陛下为安危一日不朝则堂陛情隔忠良谋阻国事有不可知矣愿陛下味孔氏一篑之训鉴孟子九仞之讥取魏征十渐之疏留神详览臣不胜大幸又闻太子天下之本重太子所以重宗社也今皇太子睿龄日増不知宫中保护有几覃吉辈窃谓宜出而与诸儒臣相亲也易称主器莫若长子故受之以震愿早册立以慰天下望是时元标忠鲠藉甚在廷内外推毂者数十人帝终以切谏怏怏不乐用而元标念母将八十又请改南遂左迁南刑部主事亦忻然迎养及考满赴部引疾复迁郎中值母忧归遂坚卧不起居南皋之野谈道著书学者称南皋先生林居垂三十年由是学益进光宗即位召起刑部未几熹宗立升大理寺卿进刑部右侍郎在道闻辽东不守叹曰三十年来惟争门户不问封疆祸见于今日矣请简用岳元声汪应蛟吴达可诸人而先定畿省勤王约寛山东畿辅辽饷以固根本旣至又陈拔茅阐幽振武保泰数事而归本于简俭和厚大约收拾人才调养元气为国家计财用为小民陈疾苦帝皆可其奏元标旣以清直立朝与赵南星髙攀龙并称类汉所称三君子者天下咸属目焉晚年风力逊始仕时科臣汪庆伯少之元标曰大臣老臣与言官自各有体安用呶呶作少年故态哉然于国家大利害则抗直如故李成梁子如桢骄恣杨镐丧师得罪旣佥议如法忽降中旨从寛元标谳如桢当死镐罪不当赦并斥诸内臣干宪纪帝为改容卒仍初议是时天下赋重辽饷尤急元标曰不可以一辽失天下心请蠲辽饷而以盐课鼓铸税契义助诸策为之补救东事未宁而黔苗复乱议者争言用兵元标曰患不专在苗兴师动众非良计也具陈其情状惟在处置得人节制有法正当以不治治之因盛述前抚臣郭子章安苗功盖元标在黔时尝读子章书观其壁垒间当日与安酋歃血盟处拊髀悲之故所论多切中又上书政府言其事天启元年冬迁左都御史条议计典在核实毋纵毋苛广宁之告溃也会议经抚罪多异辞元标曰王化贞弃广宁宵遁宜服上刑熊廷弼比杨镐多一逃比袁应泰欠一死均难逭罪时服其正论京察诸贤有以门户受锢者请追恤其旣死而亟录其遗贤或以衰迟难之元标痛惜老成曰今几案置一古器坐客改容于用人何独不然荐髙攀龙刘宗周等甚力光熹之间三案无信史礼部尚书孙慎行疏责首辅方从哲甚峻元标急韪其言疏曰乾坤所以不毁者赖有纲常纲常所以植立者恃有信史国史不书野史必载请亟定光宗实录表明公论乱臣贼子之胆可破也又请矜容愚直言天变时危宜亟下求言之诏作敢言之气今陛下卽位未二年数逐言官不急为赐环则士气不振将来政柄不知落何手矣其持议不阿类如此当是时客魏已阴用事惮元标方严犹逡巡不敢肆而元标所引用正类皆非佥人意尚书孙慎行王纪皆坐忤旨罢斥元标力救不聴亡何遂以讲学被谤矣元标之拜御史冯从吾为之副二人同志创首善书院讲学于京师给事朱童蒙攻之以为招摇门户盖奸党嗾攻正人意不在讲学也元标奏曰臣自少至老浮沈南北数十载独有此学患难死生未尝陨志昔隆庆间徐阶当国集诸计臣千余人讨论识仁定性二书未尝以此少阶相业今乃为末俗所讳人生百年自帖括青紫外一无所闻虽位极人臣虚生浪死耳旣不许京师讲会愿罢臣归田以究所志陛下经筵日讲为诸臣先毋以臣等阻千百世共学之心冯从吾亦屡疏乞与元标同罢阁臣叶向髙为之疏辩议留给事郭允厚郭兴治遂痛诋元标以二氏之学元标六疏乞罢乃加太子太保驰传归犹上书言边徼事荐朱燮等可用匡攘后吏部尚书赵南星犹会推起用不果召未几卒元标为人刚直无茍容通籍五十年晚登九列而前后在朝不满数载中间晦养陶泳临器含弘当居正之死羣喙交攻独无一言訾及人以为难殁后以珰祸削籍崇祯元年李邦华请恤赠太子太保吏部尚书谥忠介荫一子平生与海瑞善殁而同谥有存真愿学太平山房诸集初为吏部时迎母之官过彭泽舟夫不集厉声让县尉既而悔之曰此亦吾父母国也奈何以尉忘敬心卒好言谢过不遑云

赵南星字梦白直隶髙邑人九岁称神童二十一举于乡二十五成进士盖万厯二年也授汝宁府推官擢戸部主事张居正当国病京师竞为祷祀南星与顾宪成姜士昌独不往改吏部考功尚书杨巍欲纠御史丁此吕南星泄之于编修赵用贤给事中王士性巍嗛之引疾归再起文选上剖露良心疏所抨击者如左都御史吴时来左副都御史詹仰庇少詹事黄洪宪给事中唐尧钦御史蔡系周孙愈贤等皆众论不予者而给事中李春开媚众纠南星上不聴又引疾归尚书陆光祖将去特起南星田间调补考功郎中当是时继光祖而为尚书者孙鑨有执持属吏尽一时之选南星为考功主计静坐篝灯苦心叅酌有虫巢于耳茧成而不自觉援笔注考严于要津而寛于散秩遇一权势姓名奋腕乙之要津无所闗白即台省长预察事者亦不使知阁臣王锡爵赵志皋张位等尽丧其私人即志皋介弟亦中察典去说者以为数十年考功第一然执政衔之深矣台省又耻不与闻也转而拾遗吏部夺尚书俸镌南星秩调外已而削籍凡救南星者皆放斥有差南星之为吏部也屡起屡蹶家居三十年位不过郎署与刑部邹元标吏部顾宪成海内比为三君子如汉之窦武刘淑陈蕃焉光宗即位即家起太常少卿左通政寻转太常卿明年升工部右侍郎皆不拜奉诏切召乃就职甫一月即升左都御史明年佐主京察其所锄斥略与为考功时等亡何代张问达为吏部尚书谓京师交际殷烦士大夫朝气皆疲于酬应序午入署惙惙不支请以全力尽职业又廉巡抚之贤者与郡邑循吏皆久任铨司如考功文选亦不得仆仆更代官评报部不得循故事以卑冗寡援者塞责又往时八品官有例移封父母请下逮九品幕僚以下皆鼓舞称庆于是上再剖良心疏与三十年前奏自相喁答谓簠簋滥则弹压轻戒上官毋得受守令贡献又知从来典选者竿牍盈笥台省至桀傲遇铨郎多磬折耳语严饬诸司毋循一切请托有挟而求者廷白其事有给事中代赀郎求盐运司即注赀郎为王官出给事外藩左都御史孙玮卒用髙攀龙代之不以门墙引嫌佐之者杨涟左光斗给事中则魏大中御史则袁化中等求而弗得者皆恨又故事铨曹重行辈序若鱼贯若以副郎入躐郎中上即不服南星以清望调兵部邹维琏于考功时江右铨司吴羽文犹在事一省两铨尤为创见又不与江右台省谋于是陈良训章允儒等以非例责维琏而傅櫆已潜通魏忠贤首攻维琏以撼南星而难端作矣会杨涟二十四大罪疏亦以是时上先是忠贤亦知南星为人望当其为总宪时于上前亟称美之一日嘱其甥傅应星来执贽南星麾去又尝同坐弘政门选通叅南星正色语曰主上冲年内外臣子各努力为善忠贤黙然怒形于色又魏广微者其父允贞南星同好也素以通家子畜之不少假借乃广微以同姓严事忠贤幸致揆地而南星待之益峻每叹曰见泉无子见泉者允贞号也他日广微三至求见门者曰休矣将脱帻而寝广微怒曰摈我耶人可摈官不可摈也恨刺骨与忠贤比而啮南星及都御史髙攀龙发崔呈秀贪秽状南星议戍之呈秀仓皇走忠贤叩头请命言不去南星我两人未知死所及推晋抚谢应祥广微抵掌曰得之矣以攀龙为南星门生大中为应祥门生也嗾御史陈九畴劾之而广微呈秀合计献忠贤逐选郎夏嘉遇都给事中魏大中而南星亦乞骸行矣旣而攀龙以南星门生去首辅韩爌以救南星去一时名贤削夺者踵趾相望日必数人逾年而国遂空诸小人乃取南星素所显斥及诸正人抨击去者分布要地作逆阉爪牙首用傅櫆等之言起大狱罗织海内杀杨左诸人惟南星行抚按鞫讯当事者藉是効首功辱南星于庭子清衡外甥王锺龎受棰罢荷校两月观者雨泣坐赃一万五千两罄产不完十之一士大夫阴助之经讯之日投牒者数千人寃声沸内外特与远戌时南星年已七十六法当赎忠贤矫旨不许而逆党赵兴邦卢承钦梁梦环张讷辈劾奏无虚日指为元凶南星戍代州清衡戍庄浪锺龎戍永昌相去万里将行妻冯氏一恸而死清衡母李氏忧死清衡子方七岁以家难怖死南星慨然不以介怀坐短辕携残书一箧自随执锺龎手仰天祝曰汝两人往戍所宜闭户读书彼苍不终愦愦也至代僦小楼以居颜曰吉祥又扫土室颜曰味蘗作汉髙曹操等七论又为韵语以约汉以下事闻人足音墐戸不敢应晋藩遣使存问亦不答崇祯初肆赦抚臣牟志夔逆党也故留滞不听归终殒戍所明年诏复原官赠太子太保谥忠毅

外史氏曰当明之际君子济济在朝使无奸相之内构逆珰之中孽俾诸正人各展其学亦足以为治也岂至覆亡哉奈何旣坏之奸回复乱之逆恶诛戮贤良戕贼方正不至夷灭沦丧而不止此岂天道使然欤余读南皋梦白两先生传不禁涕泗滂沱而伤心也

冯从吾传

