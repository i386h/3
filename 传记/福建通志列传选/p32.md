<!-- { "loadSidebar": true } -->
　　辛丑夏四月，台湾朱一贵之乱，窃踞全郡。邑令汪某方属鼎元团练乡勇，而族兄廷珍以南澳总兵统帅平台，要与偕行；出入风涛戎马间，羽檄纷驰，下笔千万言立就，七日而贼平。所条画荦荦大者：搜罗汉门、小石门、大湖、崇爻诸山以清南、北、中路之余孽，擒捕竹仔脚、三林港之逸贼，抚壆甲之流民。凡经营岁余，而全台以宁。至于论罗汉门、阿猴林、槟榔林、郎峤之不可弃，南、北路文武之驻扎要害，官兵营汛之添设更置，台镇之必不可移驻澎湖，哨船换班兵丁，舵缭斗椗各兵之必不可换，剀切详明；总督满保多采其议。

　　雍正元年，以优贡贡太学。二年，北游。三年，校书内廷，分修大清一统志，巨公宗匠共推有良史才。献所为青海平定雅三篇、临廱颂、日月合璧五星连珠颂、清河颂各一篇，一时声噪辇下。六年冬，以大学士朱轼荐引见，条奏经理台湾、河漕兼资海运、凤阳民俗土田、黔蜀疆城六事。世宗嘉之，顾谓朱轼曰：『朕观此人便用作道府，亦绰然有余』。授广东普宁县知县；随降旨黔、蜀督抚会议，以四川遵义府属改隶贵州，用鼎元所奏也。

　　普宁界潮阳、揭阳之间，故多盗，潮、揭尤盗薮。潮属频年大饥，或潜械清昼杀人而攫其金，飞檐穿壁，夜入人室。鼎元下车，严为教约。有王士毅者，盗尸诬告；鼎元廉得其实，反坐之及其主谋之讼师王爵亭、陈伟度。一邑称神，诸盗亦稍敛迹。逾月，摄潮阳。比岁大饥，水陆汛凡五营脱巾而呼，相望于道；询之，则县不给兵食半载矣。邑故多逋赋，豪绅、劣衿、宪役、吏书尤甚，图差缘为奸利，急则结党空堂走东山以挟令。时宪檄借运程乡镇平仓米三千石给兵，鼎元曰：『此非计也！旷时日。且还运补仓，养于何出？天下岂有不完粮之邑哉』！揭榜通衢：『潮邑素号海滨邹鲁，士大夫明礼义、重廉耻。迩岁饥馑，急公者鲜，乃出无可如何。今年有秋，岂可仍居顽户抗欠之名！又五营兵丁皆同乡共井，非亲即故；汝等平日藉兵力自卫，宁忍坐视其颠连？且镇平小邑，尚能急公，有赢余贷给；岂潮阳而甘出其下？通例粮米每石加耗一斗，今特从宽减，凡纳本年者每石耗五升、旧欠耗三升，取足奏销之费。逋赋止问主名，虽父子兄弟析居，一无波累。本县与士民休戚相关，搢绅衿监宜率先完纳，以为民望给兵食。至于势豪棍蠹倘仍故习，或图差作奸侵蚀、哄堂挟制，固不足辱本县之纸墨鞭棰矣』。于是绅士争赴纳，十三都望风而趋，图差莫敢不奉法者。邑故有渔船四百，每船例四金，新令至必输金以易新照；鼎元峻却之，勒石于泊舟之步。妖女林妙贵者，自号为「后天教主」、其奸夫胡阿秋号「仙君」，建淫祠于邑之北关，书符咒水为人治病求嗣、又能使寡妇夜见其夫；煽党凡数百人，诸邑远近踵至。遣吏卒捕之，皆言妙贵有阴兵，恐摄己为害。鼎元亲诣擒之，庭鞫其状，具得所为求嗣见夫者，闻之齿冷。鼎元悉焚其供状、姓名，分别同恶二妖荷校于市，众共碎其首而毙之。籍其居，改建棉阳书院，祀周、程、张、朱五先生，与都人士讲学课文其中；作棉阳学准、立条约，以官租二百三十石捐为祭祀、师生膏火之费，正学兴焉。鼎元既严治盗，劫港截径、暮夜行窃，动辄见获。

　　盗多逸入他境，邑人皆贺。鼎元曰：『未也，是将有大焉者』。侦其窝，乃在百二十里潮、揭之交葫卢地，诸邑盗魁皆在，谋以众由钱澳夺舟出海，为首者十有八人。营弁议以舟师扼隘掩捕之，鼎元曰：『不可。调兵则事泄，贼惊且走。不烦兵也』。密檄普宁尉选丁壮，若为搜普盗者；兼程夜至葫卢地，围窝者宅，擒其首七人，出军械甚伙，十八人者以次俱获。先是，南澳镇檄普提洋盗二人。鼎元以出洋行劫，其党必多；而廉二人者皆非是，出之，更得洋面积盗四十三人姓名。吏曰：『此他邑盗也』。鼎元曰：『洋面商贾，非吾赤子乎？且是以邻国为壑也，吾弗忍』！分檄潮、揭诸邑勾致，悉按问如律。

　　邑故健讼，期辄千余楮，讼师如云。鼎元时巡境内，劝课农桑，召父老问所疾苦，具得其姓名。鼎元曰：『传语若辈，倘能改过，吾又何求』？有王元吉尸弃龙湫之野，其弟煌立以活杀赚和告其怨家杨姓。鼎元谛视煌立，心疑之，故设词惊其约保。乃言『此讼师李阿柳、肖邦棉及刑书郑阿二合谋吓诈所为，然未知元吉作何身死也』。词内有曹阿左案盗。鼎元呼约保：『人命至重，今未得凶首。曹阿左不到，汝贿纵真凶，当以汝代矣』！约保大恐。翌日，鼎元自普旋验，夜过石埠、潭乡，老幼列炬罗拜于道。问『何为者』？曰：『我等素为盗所苦，今籍公无恙，故喜而来迎耳』。鼎元因问『远近尚有窃贼否』？曰：『无之』。一老者附耳言：『龙湫埔有恶贼五人，死其一，则今日所验之尸是已』。更言四人，则曹阿左其一也。质明，约保以阿左至。行窃拒捕，三人者俱在事，独元吉伤重身死，乡人移尸溪畔，而李、萧诸人因构煌立成此狱耳。

　　林军师、陈兴泰者，讼师之魁。有监生郑氏告吴阿万等杀伤田主、抢剥衣物而吴告郑霸海横抽、又使人赴各宪辕首告。鼎元鞫之，则吴词尽虚。鼎元款语谓吴：『若等两岁荒歉，田主不以情相恤，刻意取盈。若拒之过当，事甚小；汝乃加以霸海横抽，其罪甚大。若直穷到底，则汝自罹反坐，罪大于抗租。此讼师误汝，将奈何』！吴叩头谢：『军师言：我有奇计置欠租勿道，以霸海横抽遍控郡省县官，自不敢拘审。准则郑之家破；即不准，迁延时日，欠租事灰矣』。问『军师为谁』？曰：『林军师炯璧也』。鼎元遗役疾走其家，及其案头字迹悉取以来，则吴词在焉。军师乃慑服。

　　陈兴泰利匄者蔡阿灶屋地，族人陈兴觐先之。阿灶病死，兴泰呼其弟阿辰、阿完、阿尾饮食之，谓之曰：『我有奇计，汝央@S可得美棺衾，汝兄弟不忧乏食』。乃命三人者舁尸至兴觐门。兴觐大惊，而陈、蔡两姓集尸所，共斥其非。辰内恧，以兴泰所给米转给人舁瘗之。兴泰阴诱阿尾于家，以买地侥价、打死抑埋告兴觐具诉。未质而鼎元诣会城，兴泰率党窘辱兴觐百端，嗾阿尾复控于郡。鼎元归讯，呼阿辰、阿完至前曰：『事，我已尽知。汝二人前以兴泰所给米瘗汝兄，信有良心，当不至饿死。汝以实言，不累汝』！辰完尽吐其实。兴泰犹坚执并无藏养阿尾，兴觐乃诱阿辰、阿完养于家。鼎元曰：『此易办耳！伊兄弟同乞食庙中，阿辰、阿完面青黄，乃饿莩无食；阿尾面独红白如宿饱，非兴泰诱养而何』？左右皆惊，兴泰遂无复置辩。

　　乐舞生萧振纲衔旧怨，群殴诸生陈询益于道，而诬其包捐侥赖，以郑桐为证。桐称武生，鼎元望桐非端士，问曰：『汝武生之名即郑桐乎』？曰：『郑棉弦』。『然则汝小名郑阿桐乎』？曰：『阿福』。『然则郑桐何谓也』？曰：『字耳』，鼎元曰：『今人字皆以两，惟古人乃有一字之字；然则汝其古人乎』？曰：『实字奕桐』。鼎元拍案大怒曰：『汝讼棍也！佥名花押，岂有吝名字止书其半之理』？郑语塞。呼陈姓质之，果梅花乡讼师也。振纲父嘉福，亦诸生，老矣；呼之堂上，曰：『郑桐诡名巳首服矣。汝子行凶殴剥、假券欺官，乃盗贼光棍所为，应死。吾怜汝老，舐犊事非本心，以实告，当曲宥汝子』。皆叩头谢。

　　饿匄溺水死，有郑候秩之妻告肖邦武等五人殴迫落水。其子郑阿伯载尸以来，母子杖衰哀恸；左右验之，则尸已腐烂。鼎元心疑，勒令阿伯母子自行收殓，众皆骇愕。鼎元呼邦武五人：『若等知郑侯秩未死否』？皆曰：『不知』。『然则若等自甘偿命乎』？皆涕泣。鼎元曰：『无益也。侯秩旧充保正，纵盗殃民。今见我来，畏法，更逃遁行诈耳。潮之逋逃薮不过惠来、海丰、甲子所、碣石诸路，亦何难获』？越五日，邦武果于惠来获侯秩以归，观者如堵。陈氏、阿伯伏地请死，并获其造谋之讼师陈阿辰并治之；潮人以为死匄得妻子也。

　　鼎元治狱固严，然盗贼罪状未著者辄释之；大辟或竟日不食。讼师治其尤者，小犯则反复开导，戒以自新。至于翻李振川之成案、力争兵丁蔡高之非辜，雪刘公喜文实之冤诬、折林贤娘之长舌，人以为包孝肃复生。然性伉直，平反讼狱，数与上官忤，忌之者众。初，制抚以潮属数饥请于朝，拨省仓西榖贮各县备赈。惠潮道楼俨故为广州守，自请以存留榖价籴运，省劳费。运官船户挟势甚张，沿途盗卖，杂取扁谷糠秕和以水，各县吞声。鼎元尽得其实，置船户于狱。运官称楼道之命，请释之；鼎元以事经通详，不许。俨衔之，属藩臬诬六款、栽赃千余；所革渔船例金，其首也。渔人赍石刻鸣冤，弗省。奏上，奉旨革职；而俨旋升臬司，周内成狱。二邑士民奔走欷歔，挈榼提筐相望于道。惠来人王希五，年八十余，携米五升、鸡子十数枚为馈，拄杖行二百里，谒鼎元曰：『天乎！公乃至此』！涕泗交下。总督郝玉麟再讯，知其冤，贻书巡抚谋昭雪；诸公固持之。士民争投匦代价官负，例得回籍。适台湾诸番乱，王麟调督福建，知鼎元习台事，要与偕行；而鄂弥达代督两广，稔鼎元才，留之幕府。鼎元为玉麟条陈台湾十事。其冬，鄂具折申明被诬始末，特旨召见。奏对良久，命署广州府知府，赐御书谕训、诗文及貂皮、紫金锭、香珠等物；盖异数也。鼎元自以受殊遇；广州省会旗民杂沓、番舶出入纵横，而香山、澳门红夷筑城设炮台，居然天险，思所以调剂振刷之。乃抵任甫一月遽卒，年五十有四。同里蔡世远尝语人：『鹿洲开拓心胸、推倒豪杰，陈同甫一流人物也。然气盛，或不免于祸』。逮被劾落职，世远曰：『此非其验欤』！

