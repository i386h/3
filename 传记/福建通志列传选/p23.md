<!-- { "loadSidebar": true } -->
　　时福建耿精忠亦降，海贼郑锦犹据金门、厦门，陷海澄。正色自以闽人，素悉海上情形，陈水陆战守机宜，言『闽地负山枕海，贼出没无常。今宜择官兵习于陆路者分布要害，使贼不得登岸；水军自万安镇顺流直抵金门，塞海澄以断其归路。贼自厦门来援者，则从金门掩击。更请蠲除沿海边地杂派差役，使民安居乐业，不致穷而投贼，则闻风归命者必多，贼党自散』。疏入，特旨加太子太保，调福建总兵，擢水师提督。时议檄调荷兰国船到，然后进攻。正色疏言：『荷兰船迟速莫必，延至三、四月风信转南，我舟又当退泊闽安，老师费财，敌锋愈炽；不如集现存舟师，直取海坛。海坛为贼帅朱天贵所据已七年，破之则夺其所恃，厦门、金门自危，海澄闻风必溃』。上是正色言，遂移咨巡抚吴兴祚率陆路兵先据围头，而以林贤、黄镐、陈龙、杨嘉瑞为援剿四镇，领兵而南。时朱天贵有从叔丙坤在兴化，正色令赍书往招天贵而泄其言于海上，分前锋兵为二，声言鸟船由外洋进、赶缯小船由内洋进。天贵分兵堵御，正色自以所乘大船由浒屿门入。天贵急迎战，正色佯置天贵取他舟，诸伪将以天贵有异志，各怀观望。我师奋勇争进，击沈贼船十六，贼兵溺死者三千余人，天贵退据南日、湄洲诸澳。正色既克海坛，率将士乘锐追击，直至平海卫，与兴祚师会，天贵闻风遁去。正色虑其退据崇武，亟分将士为六队，乘风南下，击沈其舟十二，遂克崇武。人定后忽令各镇移泊，贼果来劫，不值。诘旦，复分兵为六队，先以两队乘上风，以两队从下风诱战，以两队冲其中。兄德耀亦率四镇兵至，斩伪总兵吴丙、伪副将林勋。时巡抚吴兴祚自祟武驰会，正色曰：『贼已窜料罗，则海澄、金门、厦门皆空虚，疾引兵由同安石浔渡师，可袭取之。吾邀其归路，数十年逋寇可立歼也』。翊日，陈昌、罗士珍等以海澄降。郑经知事不可为，率家属遁归台湾。正色分兵为三路，直捣料罗，遂至金门受降，朱天贵率伪镇来归。因疏言：『海岛澄清，实藉风潮顺利，乞赐敕封天妃以隆昭报』。下部议行，并遣礼部官祭告。复疏请复沿海边界以苏残黎，严边防以杜寇萌；自海坛、厦门、金门、海澄以至铜山、南澳，留水师三万分镇之。

　　初克海坛时，奉旨下部叙功。有言正色先与朱天贵密约投诚，乃进兵取其空地，无攻击殪贼之事；兵部据其言入奏。上曰：『正色志靖海氛，不俟荷兰国船，领水师先行出洋，驱除海逆，迅奏肤功。不得以朱天贵密约投诚，谓冒滥军功。仍即与议叙』。于是部议得予骑都尉世职。明年，改陆路提督。未几，移云南提督。总督范承勋劾以纳贿侵粮，夺官，仍留世职。卒于家。

　　正色胸有七痣，声如洪钟。八岁时，母病目，以舌舐之，遂愈。父以非罪系，请代得释。及贵，修洛阳桥、开八卦沟、建晋江会馆，人至今称之。幼习举子业，辍而学剑；及为大将，不废吟诵。子际璜、际璋、际瑞、际昌、际祥，以际祥袭职。孙布韩、元孙朝景。

　　际璋字以昭，从父平金、厦两岛，论功授左都督；辞，愿以吏事自见。除南汝佥事，迁开归道。理河北漕，定斗式、平量法，旗丁勒石纪之。累擢右江副使。以平獞功迁两广盐道，除滞征课，商与吏皆赖之。权按察司，定大狱。四十余，以疾卒于官（雍正旧志、道光旧志）。

　　林孺

　　林孺字世德，安溪人。膂力绝人为承恩伯周全斌所器。康熙三年，授千总。初驻延平，移驻湖广。吴三桂之乱，随师进讨。以习知水务，领舟师进洞庭湖。贼于湖口密布木桩以阻巨舰，孺乘小舟直进，拔之，克复岳州。

　　自楚移闽，随师克复海坛、金、厦等岛，又从攻澎湖。靖海侯施琅询以抚台之策，善之。及台平，琅留孺善后。一年，叙功授左都督，给拜他喇布勒哈番，敕世袭。累迁至福建海坛总兵，以老乞休。年七十二卒，赐祭葬。子天育袭（道光旧志）。

　　林皋

　　林皋字伯宏，惠安人。康熙初，从将军杨捷征海寇，破渐山、东埭、万人洞诸处。擢提标游击，又克复金、厦诸岛。贼余众犹保江东桥、湾要树等砦，总督姚启圣趣兵南下，皋率所部先攻刘国轩所筑十九砦，平之。加拖沙喇哈番，改芜湖游击。会征噶尔丹转饷有功，擢东兖参将。迁定广副将，招徕蛮苗，远近帖服。擢南澳总兵。年八十七卒。子士佐，袭拖沙喇哈番（道光旧志）。

　　周龙

　　周龙字伯规，霞浦（初为州地，升府后改隶，本属附郭）人。康熙初年，为故明郑氏将所掠，乘间说其党千余人，率以投诚。以功授定边守备，迁大同墙子路参将。旋擢郿城副将。郿迩陇、蜀，接褎斜山，寇时发，龙率师讨平之。龙治军，赏罚严明，士卒乐为用，故往辄有功（道光旧志）。

　　黄龙

　　黄龙字见侯，由永春迁居仙游。少贫，依族叔于光泽。值江机、杨一豹滋事，从总兵陈龙剿之，得贼所掠妇，悉资之归。又从征伪藩朱统锠于江西；巡抚吴兴祚壮之，拔置麾下。从复永春、德化，解泉州围，败海寇于江东，克金门、厦门、南日、海坛诸岛，授海州游击。历官至南澳总兵，致仕。爱仙游风土之胜，遂家焉。子文晖（道光旧志）。

　　郭新

　　郭新字曰民，同安人，少习韬略。康亲王入闽，授援剿右营守备，守金门。克复海坛、南日、平海、湄州、崇武、臭涂及金、厦等堡，所至不战而平。靖海侯施琅东征，以新为前驱，与刘国轩等战于澎湖，三十六屿一时俱下，全台遂平。叙功授左都督，世袭拜他喇布勒哈番。

　　时同里从攻厦、金两岛及平澎台者：吴楠字世乔，精晓水性，叙功加左都督，授春江副将，擢南澳总兵，未任卒；林庄雄以把总从征，议叙授左都督，兼拖沙喇哈番，以副将用。其平台有功者：刘执忠有勇略，总督姚启圣命赴淡水招抚，事平，授海澄营游击；魏平仪表奇伟，以功加左都督，授南澳游击及台湾南路参将，迁广西浔州副将；张正以功加左都督，世袭云骑尉，授金门镇游击；方刘进以功加左都督，授陕西固原镇副将；许忠以功授同安营游击，贡生林宗泰以功题补参议道，蒋嬉以功补苏松中营参将，方长生以功授都司；王良字遂侯，以功加左都督衔（道光旧志）。

　　骆俨

　　骆俨字温如，惠安人，寄籍邵武。康熙壬子，例得兼试武闱，遂举于乡。丙辰，成进士。值耿藩之变，赴兵部会试者惟俨一人。十七年，从提督万正色讨海寇，陈靖海三策。以平金、厦功加都督，授汀州游击，迁大同参将。从征噶尔丹，以功擢平远协副将。剿红苗、平三江，屡有功，晋楚雄总兵官。俨以书生入仕，能以贼攻贼，故所向有功。又立社学、建义仓，日延文士讲学。着有诗文集。卒于官，赐祭葬，荫一子为香山知县，历官常德府知府（道光旧志）。

　　饶元

　　饶元字君釆，一字干斋，顺昌人。康熙十三年，客游京师。闻耿精忠叛，走浙东军前献策，密图内应。康亲王授为义旅总兵，散财募士，得数千人。十四年四月，与逆将吴邦奇战于山场，斩首数百级。六月，与伪将军彭世勋战于天洛漈，斩首千余级。七月，与伪将军耿继善战于大竹，斩首三千余，生擒伪将王河甫。

　　十五年九月，康亲王、宁海将军统师入闽，耿逆降而海寇窃据凤山岭；宁海将军遣元同都统某协剿，败伪总统徐尧，擒伪总兵陈信。十一月，海寇复据邵武，延平、建宁皆骚动。都统某问曰：『海贼势大，以何策破之』？元曰：『贼众屯河南，我师在河北，若非分彼之势，难以取胜。冬月河水浅，应分兵三路：一从龙潭渡河，于贼营左十里列一阵。一从石壁溪口渡河，于贼营右八里列阵。贼闻我兵渡河，必分兵来拒。元请领中路兵同都统从新屯渡河，直指贼营，贼可擒也』。都统如其策，贼果大败，斩首万计，生擒伪总兵阮信等，恢复邵武府。都统领官兵从南路取汀州、漳州；元率义兵从北路取光泽县，直抵三关，招抚降官二十一、降兵一万二千，康亲王命元镇守江西、福建交界五府三关。十七年七月，海寇复登岸围泉州；康亲王檄元调义旅由永春进战于百角岭，斩首八百余，乘势取永春、南安，泉州围亦解。

　　二十二年，授直隶龙泉关参将。二十六年，迁四川夔州副将。时因亢旱，兵民乏食。元言于总督曰：『今各上官方急采买，官买一石米，民即少米一石。米价日腾，民将逃散。请拨宁夏五卫屯粮十万石递运西安，停止附近采买，使民有钱可市，不至远窜他乡』。总督不听；米价顿贵，饥民死亡枕藉。元又极陈利病，始拨宁夏米十四万石、料豆七万五千石递运西安，军民以安。九月，授都督同知兼镇洮岷边寨。宣谕各番土司，并赏犒有差，番皆悦服。

　　三十四年，西彝拨什兔儿祝囊王统蒙古番兵五千犯边，与土司杨汝松争地；元帅师却之。祝囊王遣宰相到营，元谕之曰：『番族已报朝廷，载入版图。尔今来争，即与朝廷争地。我奉简命镇守边疆，岂以土地与人』？祝囊知不可犯，次日退兵。先是，噶尔丹来侵，尚书图某奏称噶尔丹衰弱，宜速剿灭。疏上，明年拨西宁镇兵马，听元统领征剿。五月，战于召么多，噶尔丹大败，仅存千余骑北遁。次年，噶尔丹自杀。事闻，诏授都督同知，加荣禄大夫，追赠三代一品。

