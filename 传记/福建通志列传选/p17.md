<!-- { "loadSidebar": true } -->
　　康熙三十四年，仁皇帝亲征朔漠，请从军。涉瀚海，随大军逐北至四十三台乃回。未几，升临清副将。三年，为定海总兵官。时海氛已靖二十年，世骠曰：『太平不忘备豫，古之制也。况此地为浙海北门，大洋中保无窜伏耶』？乃帅弁兵至沈家门，以水操法，先用小舟亲教之进退攻击之方，然后用大舟至外洋分行而进，鸣鼓吹螺，以旗色为号令、炮声为威武，将士皆习熟勇敢。越数岁，果有海贼江仑剽于洋。世骠曰：『此积年巨盗，非我亲往不可得』。遂扬帆而出。遇之北洋，贼死命拒战。自晨至暮，家将奋力持火叉一跃而过，众军毕登，斩江仑于舟中，擒其徒党无遗。又遣施大英乘商舶以饵贼；贼追至，则旗揭鼓鸣，贼惊愕失措，尽举而俘之。自此，贼兵莫敢犯其界。闻江南洋面有贼舟出没，曰：『江浙，邻也；不可以疆界为辞』。复遣施大英往歼其魁党，焚其舟而返。

　　旋升广东提督。先是，南澳守备潘成龙追贼被害；世骠至，则广张逻缉，果获二贼于潮阳。讯之具服，因得其党辈姓名、居址，掩捕之无漏网。时海丰亦获两盗，所供攀悉以行第绰号，捕捉风影，株累平人。世骠移文告督、抚曰：『正盗已得矣，此诬也』。尽释之。粤之山海俱为盗薮，曲江、英德以剽掠闻，常亲率骑步巡察山峒。时总督赵宏灿方遣参将李世邦捕贼于英德，贼据险力拒；世骠访其出入径路，遣游击徐进才从后蹑之，贼进退苍黄，歼于阵。搜于山，靖其根株；韶人以宁。

　　福建水师提督威略将军吴英卒，世骠曰：『此先将军树勋故地也，上必将用我』。令家人戒装以俟。命下，果然。至则躬领五营兵船出港口外，以襄壮阵法练之。乃简精锐、汰羸弱，以家赀增鸟枪一千、鍪铠三千，艨艟旗帜为之改色。厦门及澎湖、台湾战船，奏定各编字号；队伍不杂，号令严明。于厦门海滨要地增筑炮台、造营房，措置周密。时海禁方严，世骠请前去人得附回舟及番船以返，获归者数千人。

　　康熙六十年夏，知台湾有虐政，闾里胥怨。无赖者乘间大哗，拥朱一贵妄称遗裔以惑众，潮人杜君英亦率潮之奸人以猖乱，势骤张，遂据府城，建伪号。世骠闻报曰：『寇势猖獗，六、七日全台俱陷，非小贼也。今台船数百艘逃入内地，脱有奸徒混迹，乘虚鼓煽，厦岛一摇不可制，咎将谁执？澎湖为台湾门户，吾当往扼其吭』。俟诸军集而进，乃谓家人曰：『今日无以为家也』。尽出其家财以赏士。且开召募之科，凡无赖敢死者、善没水者、能攀岸缘璧为窃者，皆厚赀钩致之。世骠始至，自造哨船二十只；及是，皆以配军士器械胥具。闻总督满保将至厦，世骠曰：『重地有托，吾可以行矣』。乃告于琅庙曰：『台湾，公所定。天子命儿继世为帅，今不速平，生负国恩、死无以见先人于地下，亏忠与孝，陨其家声。惟公英灵，尚默相之』！禡牙祭海，遂载旆东指。抵澎湖登岸，营新城下，散粮以食澎人。每日，遣小舟四出哨逻。获一舟，有陷贼把总吴良、贼将刘好称逃归，愿以赍檄招贼自效。世骠曰：『来而求往，必觇者也』。醉之酒，诱其言，果觇者也；械而致诸厦。嗣知上淡水守备陈策尚据一隅，孤军自守；亟遣游击张駥往，助为声势。乃搜军实、练士卒，上疏告师期。命洪选、洪就驾小舟先发，树青白两旗于南北港以为标识。命守备林亮等为左先锋、游击林秀等为右先锋，俱以劲兵相续而进。世骠自将当其中，申军令，毋犯民间一草木、毋阻降者。帆樯蔽海而东，风微浪偃，六月丙午抵鹿耳外洋。贼屯聚炮台，据险立籧篨，列炮拒守。小舟先至南北港，两旗既竖，左右先锋竞进，南澳总兵官蓝廷珍继之，炮声震海，世骠登敌楼伐鼓趣战。炮中其火药桶，火大发，贼遂遁。时海水骤涨八尺余，大小船越沙线并帆而入；乘胜长驱，夺安平镇，焚贼舟数十。遂遣兵扼鲲身，世骠总大军泊港内。丁未，贼众四千犯安平林秀等勒兵二鲲身击之；世骠驾小舟，率诸将傍岸横击，贼大败。鲲身者，海沙也，不可凿井，甘泉忽涌，军中以济。己酉，贼八千复犯安平，参将王万化拒于四鲲身，击却之。庚戌，遣林亮等由西港仔进。辛亥，蓝廷珍暨王万化继之。遣游击朱文、谢希贤等由监埕、大井头诸路进，遣林秀及左都督林崇由七鲲身冲濑口并指府城。世骠自帅大军，吹螺响炮，山鸣海涌，兵士奋勇登岸。水陆交战，贼大溃，遂复府城，朱一贵遁走西港仔。诸路之兵破贼五千于苏厝甲，会军城下，驻营北教场，抚安居人，拜疏告捷。

　　先是，总督牵于群议，定三路进兵之计。世骠曰：『吾思之熟矣。南路之打狗，在台湾正南，此时南风正盛，不可泊也；北路之清风隙，离府百有余里，挽饷维艰。贼之大众，尽在中路；度其啸聚乌合之众，非官军敌也。直捣鹿耳门，破之必矣』。果七日而奏捷。遣林秀等追朱一贵，众尚数千，力战败之；一贵逃匿荒野。遣王万化等平定南路，复凤山；遣朱文复诸罗，通北淡水之路。时诸将穷追朱一贵，世骠曰：『兵革之后，人情未定，大军所至，村落惊惶。计其釜底游魂，重赏购募，必有缚而至者。使民安衽席而罪魁斯得，不亦善乎』？未几，贼党杨旭果絷朱一贵、张阿山、翁飞虎、王玉全以献。诸贼渠次第就擒，再疏告全部悉平。时旧弁多殉难、营戍空缺，仍分遣行间诸将署各营事，分兵布置汛守。前后两疏上，圣祖大悦，命从优议叙；驰疏三人俱授把总，银各五十两。

　　世骠自行师以来，日夜筹划，未尝一夕安寝。八月甲戌夜二鼓，暴雨猛风，揭瓦飞幕；至于海中之舟，悉飘上岸。世骠彻夜立风雨中以镇军心，不恤泥泞跪拜为兵民请命。黎明，风雨乃止。自是得疾，头痛不可忍。九月癸卯，卒。遗疏言：『臣父琅昔日蒙恩葬闽，今臣骸骨愿得与父相依，并留臣幼子随臣妻守茔。近因剿贼，借藩库银一万两，容臣长子云南知府士冈、次子广东游击廷旉变产交完』。疏入，得旨所借藩库银一万两免其偿还；其安葬福建及妻子留住之处，并照所请行。赠太子少保，赐谥「勇果」，世袭一等阿达哈哈番，子廷莫袭。

　　世骠和易谦雅，敬爱士大夫。竟日铃阁，缓带从容；治军事之外，即席觞咏，丰度悠然。及乎东征之日，修器械、备糗粮，不动声息而军需毕具。临阵安闲，谋定而后动，有古名将之风。琅平海卫水涌于废井，世骠在鲲身水沸于积沙，琅攻澎湖潮涨多四尺，世骠入鹿耳亦潮涨八尺余，皆七日而功成；而癸亥、辛丑两岁六月皆有闰。相去四十年间，天时人事，若合符节焉（陈万策撰家传、国史本传、台湾志略）。

　　世騄字文绍。康熙十六年，海氛未靖，诣宁海将军喇哈达陈敌可取状，为向导克复漳州，授游击。随从父琅讨平澎台，擢涿州参将、张家口副将、延绥总兵。以内艰归，卒。

　　韬字文起，从世父琅军中十余年，着有劳绩。不乐仕进，好施与。同安大水，捐金买澳田分济被溺诸家。又设育婴堂，以收弃女；捐社仓榖，以备不虞。修造桥梁，自省抵漳州大小计百五十有奇。年七十六，无疾而逝。

　　韬子士岳，字伯干，以贡生授福清教谕，迁诸罗、凤山。秩满，除遂宁知县，擢知嵩明州。丁外艰，归。朱一贵陷台湾，世骠提督水师，知士岳晓畅军机，命督阵军前，屡着奇绩。论功，以按察副使用。行至福州，病卒（道光旧志）。

　　－－以上录自「福建列传」卷三十二。

　　戴玑

　　戴玑字利衡，号紫杓，长泰人。弱冠领乡荐，顺治己丑成进士。授户部云南司主事，出纳惟慎。辛卯，分较京闱，所得多知名士。榷关淮安，持大体，不尚苛细，商旅便之。调吏部验封司主事，廉静自持，人莫敢干以私，权贵有忌之者。例转湖广按察司佥事，整饬上江防道。时滇、黔未入版图，军书绎骚。玑按部遍履山川，得其扼塞要害；乃自岳州至嘉鱼立七汛，蠲奉造哨船，募兵巡逻，萑苻无警。洞庭湖盗贼出没，粮艘贾帆时多不虞；玑复设三汛，申明法令，湖湘宴然。洪承畴经略五省，统兵剿西山，羽檄旁午；玑咄嗟立应，军需无误而民不知兵。承畴深器之曰：『此韩范俦也』！寻迁陕西布政司右参议、分守西宁道，楚民号泣攀辕，至遮道不得行；而奔父丧归。服阕，补广西右江道，驻柳州。

　　先是，东阑土酋韦北熊、土目龙苗、黄周等构乱日久，玑宣布德意，不旋踵投戈请命。嗣值大酋唐应元之乱，斩渠魁梁邦杰以殉；猺獞诸蛮畏怀德威，顽梗尽化。柳堡屯田寄佃于民，既输军租，复应民役，编户苦之；玑为申请免其役。复修葺文庙及罗池司户二贤祠，柳人烝烝向学。会有裁并监司之令，因解任归。杜门却扫，足迹罕至郡城。课督诸子，教以忠孝大义。

　　甲寅，耿精忠反，郑成功据海澄；有言于玑者曰：『盍一见乎，可以免难』。玑正色叱去。乙卯夏，郑氏围漳州。时次子鏻为海澄公裨将，守东门；敌劫玑至城下，使招鏻降。玑厉声大呼：『儿努力坚守，勿以老人为念』！敌怒，牵之而去。城破，鏻巷战死，阖门为浮。玑曰：『鏻儿死王事，吾无憾矣』！

　　丁巳二月，清兵复漳州，玑与子锎等乘间扶携入山，而元配黄恭人并诸幼子为敌执。渠帅曰：『崛强老犹在乎？今日顺则生、不顺则死』。玑慷慨曰：『吾年七十余，死固其所也』！曰：『如诸儿何』？玑曰：『儿曹死生有命，吾头可断志不可夺』！目直上视，气勃勃不可御。幽之密室，历年余，终不屈；朝夕诵文信公正气歌以自壮。一日，顾谓子铣曰：『吾久辱不死，何为』？遂不食。因慷慨悲歌，呕血数升而死。时康熙十八年六月望日也，年七十有四。踰年，耿逆伏诛，台湾相继归附，子鏻以殉难赠都司佥书（汤子遗书、测海集）。

　　蔡而烷（子祚达、祚周）

　　蔡而烷字邦璧，漳浦人。顺治壬辰进士，授东昌府推官。折狱不设钩距，多所平反；郡中滞狱，悉予裁决。台使张翀荐之，有「明如秋月、肃若秋霜」之语。某知县失欢巡抚，阴属而烷参揭，坚持不可。巡抚怒曰：『若能从井救人乎』？而烷曰：『宁从井救人，不能杀人以媚人也』！遂谢病归。卒祀卿贤。子祚达、祚周。

