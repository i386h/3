<!-- { "loadSidebar": true } -->
　　四十四年冬，召拜文渊阁大学士。四十五年正月，入阁办事，历充会试正考官、殿试武殿试读卷官，国史馆、典训馆、方略馆、一统志馆总裁。仁庙潜心六艺，凡河洛象数之学，下逮濂洛关闽之书、旁及历数音声之理，靡不殚求研索。光地每承顾问，及奏进文字，皆发舒心得，抉奥探窔。至是，命修朱子全书、周易折中、性理精义，中有淆赜，光地往复陈请不勌，求底精醇。频言经学隆污，有关世运；由是分简廷臣修纂诗、书、春秋，别纂律吕正义，厘定韵学，皆命就光地正之。先后荐朱轼、杨名时、陆陇其、赵申乔、刘炎、文志鲸、冉觐祖、陈滨、徐用锡、魏廷珍、李绂、蔡世远、张昺、张瑗、梅文鼎、惠士奇、秦道然、王兰生、何焯、庄亨阳、刘谦，皆名臣硕学。其有遭污蒙垢，必别白之。江宁知府陈鹏年为总督阿山所劾，拟重辟。光地乘便言阿山勤敏，其犯清议，独劾陈鹏年一事耳。鹏年遂内召。两江总督噶礼与巡抚张伯行互纠，遣大臣往讯，狱久不决。仁庙忽罢噶礼，寻孥戳焉，复伯行官；光地实密赞之。桐城贡士方苞坐戴名世南山集论死。他日上言：『自汪霦死，无能古文者』！光地曰：『惟戴名世案内方苞能』。叩其次，即以名世对，闻者股栗。而苞因得释，且召入蒙养斋修纂群书；蔡世远以为有旋乾转坤之力。试翰林被黜者二十有四人，光地言文字不称与败检殊，乞从宽减，遂皆以原品休致。直隶巡抚患盗，请立十家连坐法。光地言：『盗踪诡秘，主家未必知情，况邻右乎？株连非善政也』。事以不行。徭人田舜年以僭越论斩，光地请遣大臣覆审，得舜年见诬状，罪诬者而赦舜年。闽贼陈五显因饥酿乱，既坐斩，余党及家属拟充发者千三百余人，光地奏赦之。云、贵诸臣请开银矿，光地言：『边黎贫匮，或得藉此资生。但矿徒聚之易，矿尽将何以散之』？旨不准行。三藩之变，听人入赀为生员，名曰「例生」，事平即止。至是，复欲开之。营进之徒，又议广开捐纳事例。光地独持不可，卒罢其议。朱子全书告成，仁庙以粹然孔、孟之传，命跻位四配。光地奏：『时世相后千有余载，位先十哲，前贤心有未安』。乃定列祀十哲之末。六旬庆典，将欲沛泽寰宇，普免直省丁粮。光地请分为三年轮蠲，未蠲之省拨解丁赋充蠲省吏禄兵饷，庶内帑不竭，恺泽环流。从之。

　　四十八年八月，以病疡旷直，具疏丐休，温谕慰留。五十二年六月，以久婴残疾，复申前请。仁庙终惜其去，予假二年，赐「谟明弼谐」匾额，赐饯、赐诗，命王公以下皆为和章，以宠其行。辞陛，密有陈请。以光地耳重，虑语泄，屡手书作答，并握手为别曰：『卿虽家居，政事有不便者当密以闻』。九月出京，道出铅山，谒鹅湖书院，为文纪之。次武夷，谒仁智堂，赋诗寄慕。十二月抵里，以丧母抑情守制，望乡变服，行奔丧礼于墓次。里居未及半岁，旋奉密谕趣还，疏请展限。以部召前为学政、后归休者概行派差，贤否无分，疏请分甄；于是刘谦、沈涵等皆蒙宽宥。立族里规约，课训子弟，约束乡族；狙狯失恃，奸盗屏息。修泉州府学、建安溪考亭书院，各纪以文。构榕阴书堂，族党门徒追随请业，多兴起者。

　　五十六年，旨下督、抚敦趣。二月，还朝。临发，申定乡约。六月，至京；时避暑驻跸热河，以三庚水潦，命俟处暑后来觐。七月，赴陛丐休，不许。十月，迎觐丐休，仍不许。十二月，遭孝惠章皇后大恤，群臣虑仁庙春秋年高，不任哀劳，凡诸丧礼乞从省节，未允。光地奏言：『汉儒郑康成尝论：国有大忧而君有疾者，使子执事。朱子据以议于朝。朱子平生谨礼，及老不任拜跪，亦惟坐视子孙行礼。乞稍抑圣情，遵古制』。从之。

　　五十七年四月，复丐休；命俟在告大学士王掞假还，当遂所请。五月，薨于位，年七十有七。驾在热河，降诏悯悼。遣恒亲王率内大臣侍卫奠茶酒，赐银千两。命尚书徐元梦护其丧，予祭葬，谥「文贞」；取遗书进览。榇归，复遣皇子临送。雍正元年，追赠太子太傅；十年，入祀贤良祠。

　　光地良登词垣，迄膺宰辅，以学术上结主知。其赴耿藩之召，议者谓有贰心；光地恐为门户之祸，不能无所委蛇。及得君既专，常闭门谢客，显然荐达无多人。由是众皆深怨，间被谗构其所荐举者以撼之；仁庙亦以光地好言道学，常为门生所诳，然不之罪也。母丧，不准回籍，在任守制，廷臣交章论劾。仁庙谕廷臣曰：『朕留他自有深意，说出便难包容』。盖忌之者辄造诽议朝政及非君不事、托语归省、殊不愿还蜚语以乱上听也。光地蒙难艰贞，心迹卒白，眷遇旋隆。每内阁奏事毕，独留光地南书房；或召入便殿，语移时始出。其有献纳，罕见章奏。国储未预，建议三次。有挟觊幸之私者，光地侃侃与辨，别疏以闻。仁庙叹曰『大臣中办事为我家计者，独此一老臣耳』！其时复有疏请建储，词不别白，被议褫职。仁庙顾光地曰：『请立国本，大臣分也。卿比年口奏屡矣，此何罪』？命置之。众乃知光地之造膝密陈，非一旦也。尝因侍班失调，疝疾剧发；遣侍臣省疾，传谕至有『义虽君臣，情同朋友』之语。旋擢徐元梦为内阁学士、免出辛者库、召杨名时入京、复文志鲸翰林，皆光地所引荐者。光地闻之，曰：『此皆上所以疗我疾也』。病为之减。

　　光地素性畏谨，至赴艰巨，则精神自断，卓然不摇。每于政府论事，众见喧腾；光地反复开譬，务尽事理，终无异同愤怫之色。或言有裨助，则舍己从之。每遇万寿，群下争进古玩，光地独以旧板名编，奏备乙览。仁庙尝谕廷臣曰：『光地讲求象数，知之真无有如朕者，知朕亦无过光地者』！尝承问鼎覆餗义，奏言：『易例以九四应初六者多凶，为居大位而昵匪人也；以九四承六五者亦多凶，为位近君而任刚德也。鼎四既犯二例又卦中三阳者，鼎腹至四，则腹满矣，物不自满，满则必覆。禄位固尔，功名亦然。即学问而有自满之心，德必退矣』。仁庙为悚容嘉许者久之。光地因覆奏：『甲寅之乱，臣梦三乌犯日，卒占太平之兆。自削平来，海宇乂安，然臣窃窥圣意犹以吏治未清、教养未备为念。欲使家给人康、风行化偃，则太平之象固愈进未艾也』。仁庙瞿然曰：『所为读书者，凡以此耳』。其以颂为规，言婉意至多类此。

　　又因扈跸南巡，乘间请曰：『府兵制坏，兵之耗费且千年矣。古制难复，请于群县之内参用民兵，给以半资；有事用之，无事归农。如此，费之省者以百万计矣。边海经制之兵，宜仿古屯田意，择所在余地，官予耕种；数熟之后，减其赀粮。如此，费之省者又百万计矣。官俸累杀，百僚几无以自给。窃以为俸以养廉，防官邪也。今乃仰恃宽仁之恩、借口禄薄之故，竞为需求，其不至卖法黩货者，即抗颜扬声以廉自负，亦非澄叙官方之道也。若参用民兵，兵费已省，则经费益充；因而量加百官之俸，使足自给，绝其需求之门，以杜其乱法干纪之渐，则庶绩咸熙矣』。又言：『礼乐不兴，千载梦梦。然今乐，犹古乐也。少时见优剧有为贞臣、孝子、义夫、顺妇、信友、悌弟之行者，当其慷慨凄激，悍卒、童孺莫不沾襟焉。然则即今优剧，文以贞义、孝顺、信悌之迹，亦足以感风俗而成治道。独其鄙俚不经于古者，为当立以厉禁耳。方今承平日久，礼乐可兴；钟黍、律吕难以遽议，若因民间之乐顺而导之，亦用力少而成功大者也』。仁庙皆然之；而重慎改作，未及施行。

　　其论河防并及漕运曰：『河性湍悍，惟引而泄之于洼处，勿事防束，使四平皆容水之区，则虽或泛滥，势将随涨随溢，不至骤满横决有一道崩冲之虞，河害自减；所谓不与水争地者是也。禹贡：「九泽既陂」。陂乃堤也。惟止水可堤。河而堤之，是汨陈之故智矣。然三百年来，不得不讲治河之方者，徒以济运也。考漕运之法，本色之输税几倍于折色，则其累在民；上运之日，文武接受，窦穴千孔，则其累在官。至旗丁之廪食、运员之禄糈以及漕艘之大修、小修，闸夫、浅夫之千里碁布，其累总于国。综计每运一石，无虑需银八、九两；益以治河之费，盖斤金不啻矣。若于畿甸之内，躧有泉源处所及洼下之乡广兴稻田，既可少杀北河水患，又可上供玉粒、下给吏俸。至各旗甲米，则量岁高下，就近采买杂粮以匀给之。如此，东南漕额渐次可省，每岁量漕以牣天庾，自可改用小艇直凌浅波，不必藉水于河。于是度河之势，引而泄之，一以损漕道岁挽之劳、一以免河防岁修之费，北收沟洫之大利、南减崩冲之甚灾，计莫便于此也』。

　　又言：『如今五百里以内，不许人官其地。近者有例，远者何独无例？牧令万里一官，苦不可言。其除授当以五百里以外、二千里以内为例』。又言：『铨部不能疏通，宜用明三年考察家居候升之例，即倍之六年，亦胜十五、六年尚滞一官。居位者困于下吏，待缺者久而弗迁。大官之能讲求治道为朝廷不可一日离者有几？宜听告休。其旅进退之具臣，亦当有进礼退义之例。则官方不滞，廉耻亦生』。

　　又言：『满洲生齿日繁，势不得不圈外地。百亩则失十人之业，千亩则百人、万顷则万人失业。此旗人与民人两敝之道也。莫如预定满兵应用若干，注籍若干，余听佃佣商贾；犯法与汉人同例，有司得而刑罚之。州县佐贰，汉军可做者、满洲亦可做，亦与汉人一例黜陡，不必拘聚京师。如此，广其营生之路、去其骄倨之资，生计渐广，人才亦出也』。

　　又言：『今吏员出身，不能终身望正印。自知无复远大，安得不一心图富，奸贪百出？若概用士人，勿以资格相限，必知自爱，以图进取矣』。

