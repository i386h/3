<!-- { "loadSidebar": true } -->
　　咸丰癸丑，粤寇破金陵，蔓延闽疆；侍郎王庆云奏请廷钰会办泉属团练。四月，漳洲会匪黄得美作乱，久据厦门；巡抚王懿德奏起剿贼。七月进兵，斩伪元帅黄潮，枭伪军师黄英暨通贼之武举黄逢日，乘势进攻，所向皆捷；赏给二品顶戴，督办同、厦军务。十月，克厦门，磔黄得美于市。事闻，授福建水师提督。次年，又赴海澄等处搜捕余匪，获逆属黄德人、旗首李燕及苏因、苏景、苏换、黄振、林闯、陈总、黄东、郭泰等诛之。丙辰，奉旨着来京另候简用，请假回籍。辛酉三月，江右发逆拦入闽省，督抚奏办厦门团练，未赴防。六月，以病卒于家，春秋七十。

　　廷钰将家子，而恂恂有儒者风。善诗文、工书画，又善鉴别古法帖真赝。所至常与诸名士论文赋诗，有小李太尉之目。丁酉入觐，乞调简缺。上顾谓『尔能文，必能坐镇岩疆』。不许。廷钰退镌「帝许能文」私章以志荣宠。然缮性忠诚，遇事有胆识。官江石时，永丰监生周贡芳以平粜激变，殴官焚署，势汹汹；廷钰驰往勘，至则尽撤兵卫，开诚晓谕，勒献首犯，反正者悉宥之。不旬日，反侧皆安，地方静谧若无事。壬辰大水，当事出示招赈，饥民麇集，多至四十余万，自沙井抵乐化连棚三十里，风云交加，道殣相望，有过章江城攫食者。粮既不继，而招之使来，无辞以谢；议发兵阻拒。廷钰力陈不可，锐身往谕，令散归，饥民涕泣听命。每棚酌给川资备民船送之，凡五日去尽，无一人留者。其才足应变如此。善补海盗。尝遣营弁汪忠豪招募水勇，得闽省渔户何达等二十三人用为眼线，降巨盗柯濆等五十九名，余匪皆遁。又于崇武洋击伪水元帅黄马义落水死。先后饬弁拏获积匪多至二、三百人，淹毙者无算。巨匪林俊余孽陈岁等攻扑泉城，廷钰发劲卒五百人，命子逢时星夜驰援，城围立解；不以事属陆营，稍分畛域。泉人至今德之。待民以慈惠为怀。权南赣时，赣民以贩私盐被系者，囹圄几满。廷钰密启江督，谓粤私只碍商私，无损官课；今概以法绳之，是驱民为盗也。且损商济民，于理无害。请仿王文成法，凡自梅岭肩盐来者悉勿问。于是盗案岁减半。治军严而有恩。金、厦七营兵粮，省放银、钞各半。是时钞贱，贯抵钱六十，兵皆觖望。廷钰请就厦门官钱局及关税项下拨银四千余两匀给兵食，余仍赴省请领；兵以为便。又以厦门甫经兵燹，非表扬忠义无以作士气，捐廉建昭忠祠以祀死事者；故兵弁皆乐为之用云。

　　所著七省海疆纪程、新编靖海论、行军纪律、美荫堂书画论跋、临各家帖砚铭，皆刊刻行世；其秋柯草堂文集、承恩堂奏稿、自治官书并诗集七种，未梓。子二十一人（马巷集）。

　　蓝元枚

　　蓝元枚字卜臣，号苌溪，漳浦人，廷珍之孙。幼聪敏，端重如成人。初袭轻车都尉职，发广东候补。历署肇庆、春江协副将，补海门参将，升龙门协副将，调澄海，皆能其职。用龙门任内拿获逃犯功，升金门镇总兵官，丁内艰。

　　服阕，补授崇明镇总兵官。乾隆四十七年，崇明大水，漂溺死者万计；元枚会同巡抚闵、布政使吴计议赈恤，昼夜巡视，全活甚众。辛丑、甲辰，纯皇帝南巡，两办大差。召见，命扈御舟行，为护卫。四十九年，授江南提督。上、下两江水陆七十余营，军政肃清，兵民辑睦。值岁大饥，严檄各营防缉盗贼，全省宴然。

　　五十一年，台匪林爽文倡乱，戕杀官民，攻陷城邑；台地一时无备，贼势甚张。泉州、厦门水陆二提督皆东渡，内地缺大员弹压，调元枚入闽。时元枚提督江南，驻松江府，闻命疾驰二千余里，未十日至福州。授福建陆路提督，旋调水师；复奉命为参赞大臣，提兵渡海驻鹿仔港。时前后皆贼营，弥布水陆；元枚亲督将士，旬日间力战数次，多有斩获。虑兵力不足，奏调漳兵二千。又密遣间谍，与贼伙谙悉者阴入贼巢，说诸胁从联诸村庄，给与小令旗，约以官兵一到，执此为内应。部署既定，方冀厚集兵力，刻期进发，未就而疾作；愤懑不自顾惜，力疾督战。病转剧，犹乘竹兜子指挥军士；病亟，诵杜工部「出师未捷身先死」二语，嘱诸将曰：『吾在军，即以征衣殓；死而有知也，必来杀贼』。言讫而逝。平日所至无赫赫名，而去后皆讴思不置。台讣至江南，官民为位而哭，互相吊唁。

　　当元枚之未渡台也，漳浦有林、吴二姓终年械斗，官不能治；元枚星驰至浦督缉。又土豪许姓欺凌弱族，藉命抢夺一空；元枚遣营员擒捕十数人，悉置之法。自是豪强敛迹，俗为一变。性嗜书，通文艺，经、史、子、集靡不究览。凡奏折、文移、书札往来，皆操笔立就，不假手他人。卒年五十有二（缉斋文集）。

　　案缉斋集不言予谥。道光通志作赠太子太保，谥「襄毅」，与其祖谥同。

　　王得禄

　　王德禄字玉峰，其先江西南城人。曾祖奇生以军伍死台湾朱一贵难，赐恩骑尉，遂为台湾诸罗人；诸罗后改名嘉义。得禄将家子，短小精悍，娴弓马、习兵略，为诸罗武生。世丰于财。属乾隆五十一年林爽文反，破诸罗；得禄散家财，募义勇五百人，从总镇柴大纪复诸罗，授军前把总。大小十九战，杀贼目二十余人；进千总。五十二年，郡王福康安统大军入台，得禄隶参赞海兰察麾下，屡立战功。琅峤得贼渠庄大田。台湾平，赏戴花翎，加五品衔。

　　六十年，内渡，充督标右营千总。从总督觉罗伍拉纳渡台，平陈周全并俘彰化贼首程文妙以归。

　　台湾无事，而海盗时警；嘉庆元年，奉檄出海先后击沈贼舟四，改水师。三年，获贼目于斧头澳洋、白犬洋、北关洋等处，擢南澳镇标左营水师守备。当是时，海巨盗蔡牵、朱濆等伪名号数十群起，而牵党又十数辈，分扰诸洋；浙抚阮元奏以福建水师提督李长庚为闽浙水师总统办贼。得禄奉长庚檄，历擒牵党翁吉等十六名于黑水外洋、陈高等九名于金乡洋，用炮轰毙著名贼目董沐等九十二名于竿塘下目洋。擢金门镇标右营游击，从总镇与贼战大嶝、蟳窟等洋，飞炮伤左肋，不顾；挥军士奋勇杀贼，生得贼目蔡协、方台等十六名。擢澎湖水师副将。

　　十年，至镇未三月，牵船突抵澎湖，逼岸将登；亟率弁兵用大炮轰退，杀伤无算，生得贼目王杉，牵驾小舟逸去。时长庚移浙江提督，以总统师屡挫牵于浙海青龙港、斗米洋，功最诸将。得禄是役复蹙之，牵势稍衰矣。是年冬，牵乃阴结陆地奸民屯洲仔尾，窥台湾府，用长围；奸民助之，复震。得禄得长庚符，倍道而进，至鹿耳门为贼沈舟塞隘，不得入；乃驾小艇，由大港趋安平，与长庚会。雇募澎湖船，合义勇三百人，五战皆捷，遂乘夜拢泊洲仔尾。十一年二月，长庚会师水陆夹击。得禄奉派督弁兵义勇先登迫贼巢，以火攻船烧其屯聚，火光烛天；贼首尾冲断，大败，退保北汕，功在顷刻矣。先是，长庚凿同安船沈塞鹿耳门，防贼逸；会东风作，潮骤涨一尺，舟悉浮去。牵夺门出，复逸。台湾围解，而得禄与长庚坐牵逸夺职。

　　已而牵瞰鹿耳门兵撤，复拥众逼府城。钦差将军赛冲阿适浮海至，令得禄带兵船十二、小澎船二十，由鹿耳门踹入贼阵，沈贼船十一，杀贼二千，生擒贼目林略、傅琛，获伪印刻「正大光明王」五字，炮械无算；牵自是不敢复窥台湾。诏复旧职，加总兵衔。是年十二月为真总兵，镇福宁。而长庚亦以是年四月大败牵于定海渔山洋，还职，与得禄并力。

　　十二年，奉长庚令，会同舟师进剿牵，牵党以次削平。还，移镇南澳。长庚与福宁、金门二镇南击牵，追及于广东黑水外洋，牵仅存三舟。长庚以浙江清军独当牵舟，几生得牵矣；忽风浪骤作，长庚仓卒中炮死，人皆痛失长庚而惜得禄不在军也。而大股贼朱濆出没鹿港、淡水洋，与牵相犄角。得禄方带兵船过台，至大鸡笼，见濆屯氛甚，即回师直指所屯，击毙七百人，生擒濆骁将林红，濆脱走台湾山后苏澳番界，追及之。以澳口狭，挥火攻船先进，毁其船，列兵澳口施大炮；自午至申，轰击死者无算，沈毁贼船六。濆乘夜跳去，为别将许松年炮毙。于是廷臣议代李长庚任者，佥曰莫如王得禄。

　　十三年正月，授浙江提督，领长庚水师，专剿蔡牵。寻移福建。

　　十四年五月，遇凤尾帮贼首陈汉于海坛外洋，歼之。七月，遇贼首阳阿豪于大岝外洋、温阿贰于乌坵外洋，皆生得；海氛稍静，顾独蔡牵在。得禄击楫曰：『不得牵，不返旆也』！八月，遇诸鱼山外洋。得禄自以身经百余战，仅两当蔡牵又垂获而遁，令众兵船专注牵舟。会邱提督良功以浙江水师至，相与戮力，望星光穷蹑，及之于黑水深洋，夹攻之。已逼牵船■〈舟皮〉边，尾楼皆触火毁，遂用所乘艨艟号「填海子」者犁沈之，牵落海死；二十余年巨寇遂平。论功封二等子，赏戴双眼花翎；良功亦得三等男封并世袭。

　　于时诸股贼尚有骆仔卢帮、深沪治帮、金门镇帮，并先后擒解，并获余党曾廷、李平、吴厚等。

　　以十六年七月朝京师。召见，问营伍水师甚悉。而闽浙海吴属、黄茂二帮续起。十七年二月，亲督舟师讨吴属于洋芝外洋，击其舟，桅断礁碎，属泅水遁；随剿茂，穷蹙逃琅峤南洋，为台湾镇道擒解。闽、浙二海肃清。

　　道光元年，移浙江提督。二年，旧伤发，奏请解任回籍，遂徙同安厦门家焉。

　　十二年九月，陈辨等倡乱嘉义，戕守令。得禄已乞身十年矣，闻变，喑鸣起曰：『某年十六从军，与平诸罗贼。今贼起故地，某虽老病，尚能为国杀贼』！遂率家骑从总督程祖洛、将军胡松额而东。时渠魁已为马提督济胜得，乃入山搜捕余党数十百人，全台宁谧。特旨加宫保，归老厦门（抑快轩文集、姚莹识小录）。

　　罗光照

　　罗光照字映寰，一字朗亭。先世居粤东饶平县。曾祖士鉁，康熙间应募征台湾，以功授左都督，袭骑都尉世职二次；入籍福建，遂为漳浦人。祖鸣淇，历官浙江温州游击。父若桐，例应袭职，不仕；以光照承袭，补闽安水师营都司。

