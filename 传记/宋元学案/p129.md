<!-- { "loadSidebar": true } -->
　　吕舍人《官箴》曰：予尝为泰州狱掾，颜夷仲以书劝予治狱次第，每一事写一幅相戒。如夏月取罪人，早间在西廊，晚间在东廊，以避日色之类。又如狱中遣人句追之类，必使之毕此事，不可更别遣人，恐其受赂已足，不肯毕事也。又如监司郡守严刻过当者，须平心定气，与之委曲详尽，使之相从而后已：如未肯从，再当如此详之，其不听者少矣。

　　◆青溪家学（欧、周四传。）

　　汪先生大经

　　汪大经，字淳夫，青溪先生从子也。能传其家学，又以溪堂谢氏为师。博学多闻，着《临川耆旧传》。

　　◆溪堂门人

　　汪先生大经（见上《青溪家学》。）
 卷二十四　上蔡学案（黄氏原本、全氏修定）
　　上蔡学案　（黄宗羲原本　　黄百家纂辑　　全祖望修定）

　　上蔡学案表

　　谢良佐　　　　　　　　　朱震（别为《汉上学案》。）

　　（明道、伊川门人。）　　曾恬

　　（安定、濂溪再传）　　　詹勉

　　（朱学、陆学之先。）　　郑毂

　　朱巽（别见《汉上学案》。）

　　谢袭

　　康渊　　　　毛友诚

　　（并上蔡续传。）李雄（别见《沧洲诸儒学案》。）

　　李（别见《沧洲诸儒学案》。）

　　游酢（别为《廌山学案》。）

　　胡安国（别为《武夷学案》。）

　　邹浩（别为《陈邹诸儒学案》。）

　　吕大忠（别为《吕范诸儒学案》。）

　　（并上蔡讲友。）

　　----

　　上蔡学案序录

　　祖望谨案：洛学之魁，皆推上蔡，晦翁谓其英特过于杨、游，盖上蔡之才高也。然其堕入葱岭处，决裂亦过于杨、游。或曰：是江民表之书误入《上蔡语录》中。述《上蔡学案》。（梓材案：是卷洲本有作《学案语略》，今移传后。）

　　◆二程门人（胡、周再传。）

　　监场谢上蔡先生良佐

　　谢良佐，字显道，寿春上蔡人。明道知扶沟事，先生往从之。明道谓人曰：「此秀才展拓得开，将来可望！」元丰八年登进士第，历仕州县。宰德安之应城，胡文定以典学使者行部，不敢问以职事，先修后进礼见。入门，见吏卒植立庭中，如土木偶人，肃然起敬，遂问学焉。建中靖国初，上殿召对，徽宗与之语，有意用之。先生退而曰：「上意不诚。」乃求监局，得西京竹木场。或谓建中年号与德宗同，不佳，先生云：「恐亦不免一播迁！」坐口语下狱，废为民。先生记问该赡，称引前史，至不差一字。凡事理会未透，其颡有泚，愤悱如此。与伊川别，一年复见，问其所进，曰：「但去得一『矜』字耳！」伊川曰：「何故﹖」曰：「黠检病痛，尽在此处。」伊川叹曰：「此所谓『切问而近思』者也。」有《论语说》行世。

　　宗羲案：程门高弟，予窃以上蔡为第一，《语录》尝累手录之。语者谓「道南」一派，三传而出朱子，集诸儒之大成，当等龟山于上蔡之上。不知一堂功力，岂因后人为轩轾！且朱子之言曰：「某少时妄志于学，颇藉先生之言以发其趣。则上蔡固朱子之先河也。

　　祖望谨案：谢、杨二公，谢得气刚，杨得气柔，故谢之言多踔厉风发，杨之言多优柔平缓，朱子已尝言之。而东发谓象山之学原于上蔡，盖陆亦得气之刚者也。洲先生天资最近乎此，故尤心折于谢。

　　语录

　　问：「孟子言『尽其心者知其性』，如何是尽其心﹖」曰：「昔有人问明道先生：『何如斯可谓之恕心﹖』先生曰：『充扩得去，则为恕心。』『如何是充扩得去底气象﹖』曰：『天地变化，草木蕃。』『充扩不去时如何﹖』曰：『天地闭，贤人隐。』察此，可以见尽不尽矣！」

　　心者何也﹖仁是已。仁者何也﹖活者为仁，死者为不仁。今人身体麻痹不知痛痒谓之不仁，桃杏之核可种而生者谓之仁，言有生之意。推此，仁可见矣。学佛者知此，谓之见性，遂以为了，故终归妄诞。圣门学者见此消息，必加功焉，故曰「虽不敏，请事斯语矣」，「雍虽不敏，请事斯语矣」。仁，操则存，舍则亡，故曾子曰「动容貌，正颜色，出辞气」。「出辞气」者，从此广大心中流出也。以私意发言，岂「出辞气」之谓哉！夫人一日间颜色容貌，试自点检，何尝正，何尝动，怠慢而已！若夫大而化之，出于自然，则「正」「动」「出」不足言矣！

　　仁者，天之理，非杜撰也。故哭死而哀，非为生也；经德不，非干禄也；言语必信，非正行也；天理当然而已矣。当然而为之，是为天之所为也。圣门学者，大要以克已为本。克己复礼，无私心焉，则天矣。孟子曰：「仁，人心也。尽其心者，知其性也。知其性，则知天矣！」

　　所谓有知识，须是穷物理。只如黄金，天下至宝，先须辨认得他体性，始得。不然，被人将石唤作黄金，辨认不过，便生疑惑，便执不定。故经曰：「物格而后知至，知至而后意诚。」所谓格物穷理，须认得天理，始得。所谓天理者，自然底道理，无毫发杜撰。今人乍见孺子将入于井，皆有怵惕恻隐之心。方乍见时，其心怵惕，即所谓天理也。要誉于乡党朋友，内交于孺子父母兄弟，恶其声而然，即人欲耳。天理与人欲相对，有一分人欲即灭却一分天理，有一分天理即胜得一分人欲。人欲纔肆，天理灭矣。任私用意，杜撰做事，所谓人欲肆矣。故庄子曰：「去智与故，循天之理。」若在圣人分上，即说「循」字不着。勿忘又勿助长，正当恁地时自家看取，天理见矣。所谓天者，理而已。只如视听动作，一切是天。天命有德，便五服五章，天讨有罪，便五刑五用，浑不是杜撰做作来。学者直须明天理为是自然底道理，移易不得。不然，诸子百家便人人自生出一般见解，欺诳众生。识得天理，然后能为天之所为。圣门学者为天之所为，故敢以天自处，佛氏却不敢恁地做大。明道尝曰：「吾学虽有所受，『天理』二字却是自家拈出来。」

　　（梓材谨案：原本此下有一条，并入《吕范诸儒学案》晋伯《附录》。）

　　今人学时，将章句横在肚里，怎生得脱﹖莫道章句，便将尧、舜横在肚里，也不得。

　　不迁怒，须是颜子始做得。假使高声一句，便是罪过。又曰：任意喜怒，都是人欲。须察见天理，涵养始得。

　　（梓材谨案：此下原有四条，移入本卷《曾天隐传》后。）

　　颜子欲要请事斯语，今资质万倍不如他，却便要一切扫除，怎生得！且如乍见孺子底心生出来，便是有自然底天理，怎生扫除得去﹖佛大概自是为私心。学佛者欲脱离生死，岂不是私！只如要度一切众生，亦是为自己发此心愿。且看那一个不拈香礼佛﹖儒者直是放得下，无许多事。

　　百家谨案：彼佛氏求心性于父母未生前，故须扫却恻隐等心，何必与他较资质。

　　（梓材谨案：此下二条，其一移入《附录》，其一移入《廌山学案》。）

　　问：「色欲想已去多时﹖」曰：「伊川则不绝，某则断此二十来年矣。所以断者，当初有为之心多。欲有为，则当强盛方胜任得，故断之。又用导引吐纳之术，非为长生如道家也，亦以助养吾浩然之气耳。气强，则胜事。然色、欲自别，当作两般理会。登徒子不好色，而有淫行。色出于心，去不得；淫出于气。」又问：「势利何如﹖曰：「　打透惘呕font color=red>，十余年矣。当初大段做工夫，拣难舍底弃却，后来渐渐轻。至今日于器物之类置之，只为合要用，却并无健羡底心。」

　　知命虽浅近，也要信得及，将来做田地，就上面下工夫。余初及第时，岁前梦入内廷，不见神宗，而太子涕泣。及释褐时，神宗晏驾，哲庙嗣位。如此等事，直不把来草草看却，万事真实有命，人力计较不得。吾平生未尝干人，在书局亦不谒执政，或劝之，吾对曰：「他安能陶铸我，自有命在！」若信不及，风吹草动，便生恐惧忧喜，枉做却闲工夫，枉用却闲心力。信得命及，便养得气不挫折。

　　谢子曰：「道，须是下学而上达，始得。不见古人就洒扫应对上做起﹖」曰：「洒扫应对上学，却是太琐屑，不展拓。」曰：「凡事不必须高远，且从小处看。只如将一金与人，与将天下与人，虽大小不同，其实一也。我若有轻物底心，将天下与人如一金与人相似；我若有吝底心，将一金与人如天下与人相似。又若行千尺台边，心便恐惧；行平地上，心却安稳。我若去得恐惧底心，虽履千仞之险，亦只与行平地上一般。只如洒扫，不着此心，怎洒扫得﹖应对不着此心，怎应对得﹖故曾子欲『动容貌，正颜色，出辞气』，为此。古人须要就洒扫应对上养取诚意出来。」

　　问：「求仁是如何下工夫﹖」曰：「如颜子视听言动上做亦得，如曾子容貌颜色辞气上做亦得。『出辞气』者，犹佛所谓从此心中流出。今人唱一喏，不从心中流出，便是不识痛痒。古人曰：『心不在焉，视而不见，听而不闻，食而不知其味。』不见，不闻，不知味，便是不仁，死汉不识痛痒了。又如仲弓『出门如见大宾，使民如承大祭』，但存得如见大宾、如承大祭底心在，便是识痛痒。」

　　近道莫如静。斋戒以神明其德，天下之至静也。心之穷物有尽，而天无尽，如之何包之﹖此理有言下悟者，有数年而悟者，有终身不悟者。

　　祖望谨案：此段语意虽佳，然亦近禅。

　　或问：「吕与叔向常患思虑纷扰，程夫子答以「心主于敬，则自然不纷扰」。何谓敬﹖」谢子曰：「事至应之，不与之往，非敬乎﹖万变而此常存，奚纷扰之有！夫子曰『事思敬』，正谓此耳。」

　　（梓材谨案：此下有一条，移入《明道学案》。）

　　动而不已，其神乎！滞而有，其鬼乎！往来不息，神也；摧仆归根，鬼也。致生之，故其鬼神；致死之，故其鬼不神。何也﹖人以为神则神，以为不神则不神矣。知死而致生之，不智，知死而致死之，不仁，圣人所以神明之也。

　　礼者，摄心之规矩。循理而天，则动作语默无非天也。内外如一，则视听言动无非我矣。

　　人不可与不胜己者处，钝滞了人。

