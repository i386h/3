<!-- { "loadSidebar": true } -->
　　吴猎，字德天，醴陵人也，学者称为畏斋先生，迁居善化。年二十三，见张宣公，称其宏裕疏畅，曰：「吾道知不孤矣。」先生谓圣贤教人莫先于求仁，乃以孔门问答及周、程以来诸儒凡言仁者，萃类疏析以请正，宣公是之。以进士主平南簿。宣公帅广西，檄摄静江教授。刘焞代宣公，辟为司属。李接作乱，连陷州县，先生以方略复郁林，言于焞曰：「有罪不诛，有劳不赏，师所以久不克也。」焞乃大会将士，录郁林之功，而诛南流尉等数人，一军皆用命，不踰时禽接，六州八县尽平。磔接于市，脍其心肝，以祭死事者。南流尉者，宰相王淮甥也。初，盗之起，焞责刑狱司佚捕，转运司分饷，二司惧且急，至是欲中先生以并中焞，且迎宰相意，乃劾先生。焞上疏争之。先生适以忧去，炖亦改镇湖北，刑、漕二司遂劾先生左迁，并及炖罢之，炖亦寻卒。先生服阕，上书为焞讼冤，言「六州之功，犯不测者四，为其难者六，且臣今不忍负刘焞，乃不负陛下也」。不报。先生时当赴溆浦令，以焞冤未白，不行。赵雄、林栗趣之，乃赴。明年，调桂阳军酒库监，赈荒有劳，赵雄荐之。绍熙四年，知无锡县，陈文节公止斋言其平李接之功，讼刘焞之义，桂阳荒政之勤，召赴都堂。寻召试馆职，先生对曰：「大义不明，而委兵民于交病之地，此今日所患也。靖康之祸，天地之大变，而古今之所无。使南渡以来，君臣上下，朝思夕勉，如句践之报吴，田单之复齐，则将必其将，兵必其兵，上无贿取幸得之门，下无虚籍冗费之敝，民力庶其有瘳。而绍兴以来，厄于权臣之和议，干道以来，格于几会之未集，驯至于今，又非前比，以偷安为和平，以不事事为安静，天经地义，陷溺而不知，竭州县之力，以养不耕不战之军，不惟不可用于外，亦未保其恬然于内也。」除秘书省正字。六月，召姜特立，先生率同列上封事，命随寝。秋九月，率三馆之士请过重华宫，不报。冬十月，与同列三上疏，不报。又自上疏谏，不报。又因庆节奏曰：「慈福有八十之太母，重华有垂白之二亲，不于此时问安上寿，何以慰二宫之心﹖」五年春，白宰相，乞召朱子、杨诚斋。夏四月，又率同列上封事，请过宫。又自上疏极言之，不报。时止斋亦以争过宫不从，求去，先生为书留之曰：「今天下安危之机，已判然可见，而未闻有叩头流血、牵裾折槛之士，方且曰『是不宜激，激则已甚』。公不于此时有所奋发，为士大夫倡，第洁身而去，不欲归过君父，身虽退，奚益﹖」止斋改容谢之。宁宗即位，迁校书郎。俄除御史。其冬，以灾异陈五事：一曰居丧次以答神人之心，二曰审最殿以徼宗社之福，三曰寝御札以专庙堂之责，四曰体干纲以强主德，五曰建皇极以正人心。是时韩侂冑已用事，累以御批行，故先生及之。有诏侍从台谏言事，先生请广之，百执事悉许尽言。上将移御大内，先生上疏略曰：「寿皇破汉、魏以来之薄俗，为高宗服三年之丧，陛下轻弃丧次，无以慰在天之灵。况大母春秋高，寿成又当大变之后，皆悲切而不自聊。今陛下在行宫，瞻前顾后，犹有凭恃，一旦舍之以去，两宫何以为怀﹖陛下即位以来，未见上皇，其闲必有几微曲折，非外庭小臣所能尽言者。陛下宜笃励精神，俟上皇和豫，徐为祗见之谋，何苦为是趣迫之举。而况行殿之次，三年之丧，所以祈天永命之意，实肇基立本乎此。」其后御札日盛，复上疏曰：「陛下临御未数月，今日出一纸去宰相，明日出一纸去谏臣，其它令由中出，不知其几。昨日以闻侍讲朱熹以御札畀祠禄，中外惶骇，谓事不出于中书，是谓乱政。熹当世老儒，清议所出，陛下无谓天下为一人私有，而用舍之间，轻易快意。」寻驳史浩谥，集议孝庙配享，先生谓：「艰难以来，首倡大义，不与贼俱生，不以成败利纯异其心者，张浚一人而已。孝宗皇帝规恢之念，一饭不忘。历考相臣，始终此念，足以上配孝宗在天之灵，亦惟张浚一人。」议不合。求去，外除江西运判。半载罢归。于是学禁正兴，先生入庆元党籍。五年，学禁稍弛，复官，奉祠。嘉泰三年，除广西运判，改知鄂州，寻以户部员外郎总领湖广、江西、京西财赋。时则有开边之议，金人谍知增戍。先生移书当路，请号召沿边忠义人以保疆场，刺军中子弟以补军实，增枣阳、信阳之戍以备冲突，分屯阳罗五关以捍武昌，杜越境诱窃以谨国隙，选试良家子以卫府库。且谓：「金惩绍兴末年之败，今其来必出荆、襄，宜有储峙。」乃并输湖南米于襄阳，得五十万石，刍豆倍且过之。又以湖北漕司和籴米三十万石，分输荆、郢、安、信四郡。又储银一百万两为军费，拔董逵、孟宗政、柴发等，其后皆为名将。而襄、安、郢之图，卒赖储峙之力，人心不摇。闰月，召赴行在奏事。寻除秘书少监，对言：「臣所闻于师友者，唯大义是究，未尝舍是而言他。今纵未能一举以大快神人之愤，亦宜简收人才，搜练军实，使一日有一日之积，一岁有一岁之功。其次招勇敢，葺险要，广召募，明间谍。光、鄂当经理，江、黄当增戍，于良家子中增爵赏，以募间探，择近臣授之节制，视前请加赡。」又言：「恢复之计，必先内后外，日积月累，使规模先全，异论不摇。侂冑方锐意克期用兵，弗善也。」乃以上流告饥，除秘阁修撰，知江陵，理赈贷事，辟黄公勉斋为司属。先生念金人万一窥襄阳，则荆州为天下剧，方高氏有国，尝以三海为水防，乃大发缗钱，首筑金銮、内湖、通济、保安四柜，以达于上海，而注之中海；拱辰、长林、药山、枣林四柜，以达于下海；又分高沙、东奖之流，由寸金堤外历南纪、楚望诸门，东汇于沙市为南海。又于赤湖城西南，遏走马湖、熨斗陂之水，西北注李公柜，水势四合，高可注而下，卑可限戎马，深可舟，浅不可揭。堤上有路，路端有隘，而堤穴以相灌注。其后金人东至竟陵，北窥荆门，而不敢窥江陵者以此。又请募茶商水手，调荆、岳、鼎、澧义勇防城。是冬，金人犯枣阳，先生谓枣失则郢重，郢重则荆危，请调兵援之。未报，金人已围襄阳、德安。乃以二千人援郢，以一千三百人会百顷，义勇千人援襄阳。有诏节制军马。金人迫竟陵，遣张荣以八百人援之。又招神马陂溃军得万人，以三千人援襄阳，以八百人援德安、。有诏除宝谟阁待制、京湖宣抚使。竟陵将魏友谅乞济师，以一千五百人应之。又遣章彦珍、金安世各将五百人驻龙涴滩。又使马瑾以一千四百人再援竟陵，遣应城将董逵、郝恩各将兵援郢，陈椅以四千人守荆门。张荣败死于竟陵，金人围郢，而吴曦反书至。会魏公鹤山罢官归，道出江陵，先生留为参议官，委以西事。募死士入郢，令王宗廉以死守，而调诸军分道夹击，始解郢州之围。乃督诸军自京山进援德安，而自黄陂约山砦诸军进解襄阳之围。始为西讨之计，以军扼秭归、巫山，立栅石门，控均、房之险，转夔、峡之粟，以待王师。又募得衢士赵师济，令往说夔州伪帅禄禧。于是宁宗除先生刑部侍郎，手诏付以西讨之事。而安丙诛曦，露布至夔州，亦诛禧。先生并上其功，请厚其赏。当事之殷，荆、湖人情岌岌，微先生支拄之。事且殆，宁宗乃复以手诏令先生谕蜀，且商善后之事。自夔趋沔，与安丙定议，区画分屯。首奏杨震仲死节，李好义有大功，皆应赐谥立祠，劾蒋介不忠。将归报，会除敷文阁直学士，即授四川安抚制置使兼知成都府。先生列上倡义之士十有五人，守节二十九人，去官二十三人，受伪命九人。又上人材五十二人，请养成之，以为异日用。又请蠲赋役，以幸蜀民。其略曰：「窃惟蜀之利病，莫甚于赋敛，姑以养兵言之。岁有二千万之供，取民百端，未易毛举。盐课之在建炎八十万缗，后改行引法，递增至四百万，今虽数数宽减，尚存二百余万缗。酒课之在建炎一百四十万缗，后改场店法，递增至六百九十余万，今宽减之余，尚存四百余万。茶产本无几，元丰、绍兴增倍以来，今二百余万缗。布估不过六州，天圣时，每疋给以本钱，建炎不给本钱，而疋二千，今一百三十七万缗，以至二百万缗。畸零之钱，与三十万缗激赏之绢，当时固云『军兴暂科，事已即罢』，其后取之自如，展转滋甚。异时养兵费二千万缗，今又增倍至五千万矣，不知何以为继。两界钱已五千万缗，今又添印五百万，且增一界又二千四万缗，不知子母何以相权。重以逆吴之变，总取之积，耗于妄赏，关外转输，焚毁殆尽。今平贼之后，诸军累资俱高，每岁俸给增添，何啻二百万缗。军兴之际，起夫运粮，固不可绝。地远者出夫庸，是亦权时之宜，然有令人寒心者。臣始至巫山，士民遮道，谓巫山科夫五百，每夫为钱八十缗。以鄙小之县，刀耕火种裁自给，而输缗四万，余可类推。方军事之殷，非财莫济，顾以蠲减之议为献，似不知时宜者。愿庙堂之上，明诏侍从郎省之臣，有恳恻爱民、备谙蜀事者，相与讨论，行下宣制总司，研穷节目，条列利病，凡无名之供，烦重之赋，一切蠲减，庶几与民更始，咸被实德。祈天永命，无越于斯。」时不能行。嘉定元年，至成都，祀周、程于学宫，配以朱、张，与士子讲正学。先生以蜀之楮币，旧号交子，随闰更易，曰兑界役，以二千五六百万为界，惟两界并行，今增印至八万缗，渐不可继，与宣抚使总领所共请，以帑金三万两，银一百五十万两，更自朝廷卖僧牒，收回增数。未报，而总领所忽下令于利州收兑，人情皇駴，先生截留九十三界新引五百万，就成都置局，且谕民以收兑不尽之数，行用如故，浮议遂止。然自是与饷臣不谐。有诏召赴行在，会羌人寇边，寻请降，先生谓「但须增戍防守」，而安丙必欲击之，反败，自是与丙亦不谐。次年东归，荆之士民夹道迎拜，像而祠之。先生叹曰：「吾昔守此，正南围未解，西祸又作，尝指天誓心，幸得济事。即幅巾归里，今又累年矣。」乃上疏请休，径归长沙，而台臣乘间论之，落职。寻奉祠。次年，卒，诏复学士，谥文定，恩恤如制。先生闻言必复，见义必为，勇不可夺，而未尝有盛气矜色。闻人之过曰：「此必非其本心也，盍徐察之。」有善不翅己出。其在荆南也，外而幕府十余人，内而士友十余人，宾客之往来不绝。每旦即出见投献利害者，以大紫袋贮之，归辄以示人曰：「又得一囊。」送之书院之士友，令参考之。又会通以幕府之议论。将晚，士友及幕府各以所见来告。初与和齐斟酌而求其当，然后从而行之。闲举酒一二觞，夜漏数行而后退，则以言语慰藉诸人，察其有无而周恤之。以是事无不知，知无不行。勉斋尝曰：「近日图维国事，善资于人，未有如吴公者也。」鹤山亦曰：「吴公之硕大宽深，山岳镇而江河流也。」（修。）
