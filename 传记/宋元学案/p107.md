<!-- { "loadSidebar": true } -->
　　井田至易行，但朝廷出一令，可以不笞一人而定。盖人无敢据土者。又须使民悦从，其多有田者，使不失其为富。借如大臣有据土千顷者，不过封与五十里之国，则已过其所有。其它随土多少与一官，使有租税人不失故物。治天下之术，必自此始。今以天下之土画分布，人受一方，养民之本也。后世不制其产，止使其力，又反以天子之贵专利，公自公，民自民，不相为计。「百姓足，君孰与不足﹖百姓不足，君孰与足﹖」其术自城起，首立四隅。一方正矣，又增一表，又治一方。如是，百里之地不日可定，何必毁民庐舍坟墓，但见表足矣。方既正，表自无用，待军赋与治沟洫者之田各有处所不可易，旁加损井地是也。百里之国，为方十里者百。十里为成，成出革车一乘，是百乘也。然开方计之，百里之国，南北、东西各三万步。一夫之田为方步者万。今聚南北一步之博而会东西三万步之长，则为方步者三万也，是三夫之田也。三三如九，则百里之地得九万夫也。革车一乘，甲士三人，步卒七十二人。以千乘计之，凡用七万五千人。今有九万夫，故百里之国亦可言千乘也。以地计之，足容车千乘。然取之不如是之尽，其取之亦什一之法也。其间有山陵林麓，不在数。

　　井田亦无他术，但先以天下之地布画定，使人受一方，则自是均。前日大有田产之家，虽以其田授民，然不得如分种、如租种矣，所得虽差少，然使之为田官以掌其民。使人既喻此意，人亦自从。虽少不愿，然悦者众而不悦者寡矣，又安能每每恤人情如此！其始虽分公田与之，及一二十年，犹须别立法。始则因命为田官，自后则是择贤。欲求古法，亦先须熟观文字，使上下之意通贯，大其胸怀以观之。井田卒归于封建，乃定。封建必有大功德者，然后可以封建。当未封建前，天下井邑当如何为治﹖必立田大夫治之。今既未可议封建，只使守令终身，亦可为也。所以必要封建者，天下之事，分得简则治之精，不简则不精，故圣人必以天下分之于人，则事无不治者。圣人立法，必计后世子孙。使周公当轴，虽揽天下之政，治之必精，后世安得如此！且为天下者，奚为纷纷必亲天下之事﹖今便封建不肖者，复逐之，有何害﹖岂有以天下之势，不能正一百里之国，使诸侯得以交结以乱天下﹖自非朝廷大不能治，安得如此﹖而后世乃谓秦不封建为得策，此不知圣人之意也。

　　《周礼》盟诅之属，必非周公之意。（以上《周礼》。）

　　管摄天下人心，收宗族，厚风俗，使人不忘本，须是明谱系世族与立宗子法。宗法不立，则人不知统系来处。古人亦鲜有不知来处者。宗子法废，后世尚谱牒，犹有遗风。谱牒又废，人家不知来处，无百年之家，骨肉无统，虽至亲，恩亦薄。

　　宗子之法废，则朝廷无世臣。今日大臣之家，且可方宗子法。朝廷有制，曾任两府，则宅舍不许分。（以上《宗法》。）

　　今之人自少见其父祖从仕，或见其乡闾仕者，其心正欲得利禄纵欲，于义理更不留意。有天生性美，则或能孝友廉节者。不美者，纵恶而已，性元不曾识磨砺。（《礼乐》。）

　　变化气质，孟子曰：「居移气，养移体」，况居天下之广居者乎！居仁由义，自然心和而体正。更要约时，但拂去旧日所为，使动作皆中礼，则气质自然全好。《礼》曰：「心广体胖。」心既弘大，则自然舒泰而乐也。若心但能弘大，不谨敬，则不立。若但能谨敬，而心不弘大，则入于隘。须宽而敬。大抵有诸中者，必形诸外，故君子心和则气和，心正则气正。其始也，固亦须矜持。古之为冠者，以重其首；为履，以重其足。至于盘盂几杖为铭，皆所以慎戒之。

　　学者有息时，一如木偶人，牵搐则动，舍之则息，一日而万生万死。学者有息时，亦与死无异，是心死也。身虽生，身亦物也，天下之物多矣。学者本以道为生，道息则死也，终是伪物，当以木偶人为譬以自戒。知息为大不善，因设恶譬如此，只欲不息。

　　欲事立，须是心立。立心不钦则怠堕，事无由立。

　　不知疑者，只是不便实作。既实作，则须有疑。必有不行处，是疑也。譬之通身会得一边，或理会一节未全，则须有疑，是问学处也。无，则只是未尝思虑来也。

　　人之气质美恶与贵贱夭寿之理，皆是所受定分。如气质恶者，学即能移。今人所以多为气所使而不得为贤者，盖为不知学。古之人在乡闾之中，其师长朋友日相教训，则自然贤者多。但学至于成性，则气无由胜。孟子谓「气壹则动志」，「动」犹言「移易」。若志壹，亦能动气。必学至于如天，则能成性。

　　多闻见，适足以长小人之气。君子庄敬日强，始则须拳拳服膺，出于牵勉。至于中礼，却从容。如此，方是为己之学。《乡党》说孔子之形色之谨，亦是敬。此皆变化气质之道也。

　　求心之始，如有所得，久思则茫然复失，何也﹖夫求心不得其要，钻研太甚，则惑。心之要，只是欲平旷。熟后无心如天，简易不已。今有心以求其虚，则是已起一心，无由得虚。切不得令心烦！求之太切，则反昏惑，孟子所谓「助长」也。孟子亦只言存养而已，此非可以聪明思虑，力所能致也。然而得博学于文以求义理，则亦动其心乎﹖夫思虑不违是心而已。「尺蠖之屈，以求伸也。龙蛇之蛰，以存身也。精义入神，以致用也。利用安身，以崇德也。」此交相养之道。夫屈者，所以求伸也；勤学，所以修身也；博文，所以崇德也。唯博文则可以力致。人平居又不可以全无思虑，须是考前言往行，观昔人制节，如此以行其事而已，故动焉而无不中理。（以上《气质》。）

　　（梓材谨案：洲原本所录《气质》八条，其一条移附天祺先生传后。）

　　尝谓文字若史书历过，见得无可取，则可放下。如此，则一日之力，可以了六七卷书。又学史不为为人。对人耻有所不知，意只在相胜。医书虽圣人存此，亦不须大段学，不会亦不甚害事，会得，不过惠及骨肉间，延得顷刻之生，决无长生之理。若穷理尽性，则自会得。如文集、文选之类，看得数篇，无所取，便可放下。如《道藏》、《释典》，不看亦无害。既如此，则无可得看，唯是有义理也。故唯《六经》则须着循环，能使昼夜不息，理会得六七年，则自无可得看。若义理则尽无穷，待自家长得一格，则又见得别。

　　今之性灭天理而穷人欲，今复反归其天理。古之学者便立天理。孔、孟而后，其心不传，如荀、扬皆不能知。

　　顾諟谨案：明道程子曰：「『天理』二字，是自家体贴出来。」先生亦拈天理，而曰「归」曰「立」，发明「自家体贴」之意，尤为吃紧。

　　学贵心悟，守旧无功。

　　为学大益，在自能变化气质。不尔，卒无所发明，不得见圣人之奥。故学者先须变化气质。变化气质与心虚相表里。

　　仁不得义则不行，不得礼则不立，不得智则不知，不得信则不能守。此致一之道也。

　　学不能推究事理，只是心粗。至如颜子未至于圣人处，犹是心粗。

　　读书少，则无由考校得义精。盖书以维持此心，一时放下，则一时德性有懈。读书则此心常在，不读书则终看义理不见。书须成诵，精思多在夜中或静坐得之，不记则思不起。但通贯得大原后，书亦易记。所以观书者，释己之疑，明己之未达。每见每知所益，则学进矣。于不疑处有疑，方是进矣。

　　常人教小童，亦可取益。绊己不出入，一益也；授人数次，已亦了此文义，二益也；对之必正衣冠，尊瞻视，三益也；常以因己而坏人之才为之忧，则不敢惰，四益也。

　　某观《中庸》义二十年，每观每有义，己长得一格。《六经》循环，年欲一观。观书以静为心，但只是物不入心。然人岂能长静，须以制其乱。（以上《义理》。）

　　书多阅而好忘者，只为理未精耳。理精，则须记了无去处也。仲尼「一以贯之」，盖只着一义理都贯却。学者但养心识明静，自然可见，死生存亡皆知所从来，胸中莹然无疑，止此理尔。孔子言「未知生，焉知死」，盖略言之。死之事，只生是也，更无别理。

　　既学而先有以功业为意者，于学便相害。既有意，必穿凿创意，作起事也。德未成而先以功业为事，是代大匠斲，希不伤手也。

　　戏谑直是大无益，届于无敬心。戏谑不已，不惟害事，志亦为气所流。不戏谑亦是持气之一端。善戏谑之事，虽不为，无伤。

　　正心之始，当以己心为严师，凡所动作，则知所惧。如此一二年间，守得牢固，则自然心正矣。（以上《学大原上》。）

　　刘蕺山曰：心为严师，以本无不正。故此绝顶话头。

　　慕学之始，犹闻都会纷华盛丽，未见其美而知其有美不疑，步步进则渐到，画则自弃也。观书解大义，非闻也，必以了悟为闻。

　　今人为学，如登山麓，方其迤逦之时，莫不阔步大走，及到峻峭之处，便止。须是要刚决果敢以进。

　　心清时常少，乱时常多。其清时即视明听聪，四体不待羁束而自然恭谨。其乱时反是。如此者何也﹖盖用心未熟，客虑多而常心少也，习俗之心未去而实心未全也。有时如失者，只为心生。若熟后，自不然。心不可劳，当存其大者，存之熟后，小者可略。

　　顾諟谨案：子刘子《吃紧三关》本，「实心未全也」，「全」字作「完」字，此下云：「人又要得刚，太柔则入于不立。亦有人生无喜怒者，则又要得刚。刚则守得定，不回，进道勇敢。载则比他人自是勇处多。」与此不同，存考。

　　人当平物我，合内外。如是以身鉴物，便偏见；以天理中鉴，则人与己皆见。犹持镜在此，但可鉴彼，于己莫能见也；以镜居中，则尽照。只为天理常在，身与物均见，则自不私。己亦是一物，人常脱去己身，则自明。然身与心常相随，无柰何！有此身，假以接物，则举措须要是。今见人意、我、固、必，以为当绝，于己乃不能绝，即是私己。是以大人正己而物正，须待自己者皆是着见于人，物自然而正。以诚而明者，既实而行之明也；明则民斯信矣。己未正而正人，便是有意、我、固、必。鉴己与物皆见，则自然心弘而公平。意、我、固、必，只为有身，便有此。至如恐惧、忧患、忿懥、好乐，亦只是为其身处。亦欲忘其身，贼害而不顾，只是两公平，不私于己，无适无莫，义之与比也。

