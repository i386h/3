<!-- { "loadSidebar": true } -->
　　徐凤，字子仪，浦城人。生四岁，知读书，七岁能属文，十四五阅古今书略，二十第进士，累得国子监书库官。始先生试博学宏辞，垂中矣，以一字疑而黜，及是再试，又以一事疑而黜，朝论杂然称诎。官至朝散大夫、秘书少监，直显谟阁，知赣州。嘉定十七年卒，年四十八。其教授温州，温多士，为东南最，而好訾议，难帖服。先生年甫二十余，浑然端且重，善开迪，不严而威，名卿大夫争遣子弟从之游，至他郡县士亦辐凑。更三太守，皆敬之。慈湖谓：「可与语道。」着有《内制》十卷、《十箴》一卷、《文集》二十卷。（参《真西山文集》。）

　　曹先生夙

　　曹夙，字叔达，余干人。见慈湖于县庠，闻其提唱，昼忘食，夜忘寝，旬有四五日而忽觉。

　　张先生渭

　　张先生汾（合传。）

　　张渭，字渭叔，张汾，字清叔，新昌人。渭叔少有俊誉，富户欲妻以女，笑不顾。师事吕大愚及慈湖，以伪学罢归。渭叔、清叔皆不远数百里问学，慈湖告之曰：「心之精神是谓圣，孟子『仁，人心也』。人心即道，故舜曰道心。日用平常之心即道，故圣人曰中庸。庸，常也。于平常而起意，始差始放逸。」渭叔领会无疑，及归而有觉。嘉定元年卒，年三十七。

　　里正孙先生明仲

　　孙明仲，富春人。慈湖为富阳簿，先生从学，闻「执事敬」一言，日夜从事，至右手运用，左手犹拱其专如此。如此者阅两旬。时召为里正，公移方急，而日出入阡陌，奔走应办，忧劳申苦则甚矣，而实未尝微动也。绍熙三年卒。

　　沈先生巩

　　沈巩，字符吉，嘉禾人也。学于慈湖，称上弟，与吴之叶元吉齐名。（补。）

　　征君许止斋先生孚

　　进士朱先生介（合传。）

　　布衣魏先生（合传。）

　　许孚，字□□，号止斋，昌国人也。与徐都曹恭先为同里。受业杨文元公，终身不仕。以孝义倡乡闾，屡征不赴。其时昌国儒者尚有朱进士介、魏布衣，皆为扬、袁之学者。（补。）

　　沈先生民献

　　沈民献，鄞县人，清遐居士文彪子。清遐尝别筑亭馆，招慈湖讲学其中，命先生执经问难于其间。（补。）

　　朝请刘宝山先生厚南

　　刘厚南，字子固，慈溪人，沈清遐也。与民献皆事慈湖。嘉定进士，授瑞安尉。邑濒海，多盗，先生政慈惠，盗遂息。慈湖出守温州，以其勤于奉职，奏之，累阶进秩，皆有能声。以国子博士召馆下，喜得师。会日食，诏求直言，上疏有云：「陛下自登大宝，今将二纪，凡惧灾罪己，导人使谏，不知几诏，叩阍投匦，应诏来谏，不知几疏，求言于今日，人未必不指为玩，献言于今日，人未必不视为常，惟因言以见于用，尊闻以行所知，斯为得之。」言极剀切，帝加奖谕，迁著作郎，转朝散大夫，知台州，转朝请大夫致仕卒。（参《宁波府志》。）

　　（云濠谨案：先生号宝山。见程抚州士龙所作行状。）

　　舒先生铣（别见《广平定川学案》。）

　　方先生溥

　　方溥，字成大，乐平人。慈湖有「诚确正直」之誉。（补。）

　　王先生子庸

　　王子庸，钱塘人。慈湖为浙西抚属，先生问学，自谓有疑。慈湖告以「不假更求，本无可疑。」先生曰：「非不知之，而疑自若也。」积十八九年，淑景扬辉，跃然如脱，从此不复疑矣。再见请益，慈湖曰：「云何﹖」先生曰：「意犹有所未尽。」慈湖曰：「习气之未易消释也。如此犹有未尽者，意也，先圣之所止绝也。止绝此意者，又意也，又先圣之所止绝也。即疑即意，何思何虑，纵心尽意，匪动匪止，孝于亲，友于兄弟，信于友，恂恂于乡里，自先圣曰：『吾无知也。』而某亦安得所知以告子庸也﹖」

　　主簿马先生朴

　　马先生应之（合传。）

　　马先生燮（合传。）

　　马朴，字季文，乐平人，主广昌簿；犹子应之，字定翁；子燮，字敬叔，俱受学于慈湖。许以「有得」。且曰：「武城宰得人矣。」敬叔尤得于持敬之说。

　　学官王先生琦

　　王琦，字表文，与余永之元发皆乐平人。慈湖称先生为直友，而永之亦有志者。先生为学官，永之亦以荐入仕。

　　舒先生益

　　舒益，字裕父，乐平人也。慈湖尝训之曰：「孔子且发愤忘食，况后学之昏。能无随物而迁，其日夜思省己过，兢兢而已。」其后慈湖称之，以为度越流辈。（补。）

　　县令洪先生简

　　洪简，字子斐，（云濠案：一作子裴。）乐平人，忠宣公皓曾孙也。以任子知茶陵县。慈湖先生称之曰：「子斐于道有觉，若在孔门曾父子之俦也。」（补。）

　　舒先生衍（别见《絜斋学案》。）

　　吴先生埙

　　吴先生垧（合传。）

　　吴埙，字仲和，乐平人。与弟垧，俱学于慈湖。尝曰：「埙敏，不踰月而至矣。垧踰年亦当知德。」垧字仲郊。（补。）

　　庶官余先生元发

　　余元发，字永之，乐平人也。学于慈湖。母卒，不能举葬。洪文敏公赠之《序》曰：「永之葬母求助，而于士夫不仁之栗，又以义不受，以故仆仆经年。予为之悲伤其意。昔李方叔亦以葬亲之故，乞怜于东坡。东坡以一马与之，且为立券曰：『如有好事能周君，肯捐二十万钱，则并券付之。』予老退无闲马，又不能虚立二十万券，坐视元发之急，叹息而已。」后以荐入仕。（补。）

　　学录锺了斋先生宏

　　锺宏，字远之，一字子虚，乐平人。慈湖为邑宰，从之游。嘉定进士，官太学录。（云濠案：《江西人物志》：「先生以进士主建德簿，再任贵溪丞，着惠政。同门袁蒙斋表诸朝，称其学有渊源，实得故阁学杨简之传。由两浙漕属入为太学录。供职甫一月，谒告省亲，累擢皆不起。」）所著有《论语约说》、《了斋缀■》。

　　县尉曹先生正

　　曹正，字性之，乐平人。锺宏称其「寂静弗忘，酬应非扰」。亦慈湖高弟也。官永明尉。（补。）

　　邵先生甲

　　邵甲，寿昌人也。慈湖弟子，尝与陈北溪论学不合。（补。）

　　（梓材谨案：谢山所补■底，载先生号顾斋。又言其门人曰郑棠，字景召，明初尚存。考《严陵志》，顾斋乃先生子大椿之号，郑为顾斋门人，为慈湖三传弟子，不得为

　　◆先生门人，故别载之。）

　　附录

　　北溪与之书曰：「贤者讲鬼神之事，偏执异端死而不亡之说，滞而不化，续出江西至言，乃知贤者病根所在，而于诸老先生之言，枉用许多工夫。」（补。）

　　王先生震

　　王震，严陵人。陈北溪称其九岁已能文，十二三已志道。又言其学渊源祖象山。北溪寓严陵郡学，先生欲往四明求师，北溪因作「谨所之」以赠之。（参《北溪文集》。）

　　附录

　　北溪与之书曰：「四明持敬苦行一节为可美，而学术议论只是一老禅伯，看之不破，宁无溃乱，极为良资美质痛惜。」（补。）

　　郑先生节夫（别见《岳麓诸儒学案》。）

　　顾先生平甫（别见《槐堂诸儒学案》。）

　　直言张荃翁先生端义

　　张端义，字正夫，郑州人也。居于吴，即朱长文乐圃故址。少读书，兼习技击。尝师项平斋于荆南。一时耆艾如慈湖、说斋、鹤山、菊坡、习庵皆从之游，而尤服膺其中表叶元吉，亦慈湖高弟也。爱作诗，兼工词。其《赋蜨》云：「不因花　退尽，必是梦残时。」极为时所传诵。书其圃曰「江湖旦过」，用浮屠家所谓旦过寮也。端平更化，应诏上第一书。次年，再应诏，上第二书。三年，明堂震，应诏上第三书。有诏龙州安置。执政谓：「诏以直言，罪以直言，非祖制。」得免。乃自笑曰：「故事，宰执、侍从用安置，庶官用居住，土子用听读，军将用自效，予小臣，而用大臣之法乎。」晚自号荃翁。所著有《荃翁集》，亡矣。又有杂记曰《贵耳集》，今存。顾其论真文忠公晚节不终，失民望，则有足与《黄氏日钞》相证明者，惜其亦惑于浮屠之言耳。（补。）

　　王先生晋老

　　王晋老，字子康，乐平人，枢密刚中孙也。以任子仕。从慈湖游。

　　州守何先生元寿

　　何元寿。（补。）

　　谢山《司马温公光州祠堂碑跋》曰：「宋绍定中，州守何元寿所建，节推叶佑之为之记。佑之乃慈湖先生门人也。元寿向但知其为吴产，而不知其渊源。及读佑之碑文，有云：『苏公焄蒿凄怆之论，固也。诗曰：「凫鹥在泾，公尸来燕来宁。」佑之因是诗悟中庸之旨，曰：「微之显，诚之不可揜也。」慈湖夫子叹以为千古不传之妙。夫子没，绝口不敢道者，五年于兹。何侯亦夫子之门人也，因公之祠，敢复诵之。』乃知元寿亦出慈湖之门。」

　　傅先生正夫

　　傅正夫，佚其名，建昌人，象山高弟，子渊之从子也。为慈湖门人。慈湖卒，将葬，先生不远千里，访真西山于粤山之麓，以铭为请。（参《真西山集》。）

　　（梓材谨案：先生有所录慈湖训语，西山跋云：「非正夫之心与先生之心通贯为一，岂能传之简牍，不失其真哉！然则先生之言，固有功于后学，而正夫所录，又有功于先生者也。」是先生为慈湖高弟。又絜斋先生训语，亦先生所录，而西山跋之，则先生又为絜斋弟子矣。《絜斋集》中，有赠先生书，勉其善学慈湖之学。絜斋又跋子渊兄弟行实，有子渊化行百里，不劳施为，自然感动，和父居官，率由此道。子野老于韦布，其子正夫亲炙慈湖，有得于中，气脉相续，无有间断云云。）

　　傅先生大原（附见《说斋学案》。）

　　薛玉成先生疑之

　　薛疑之，字季常，号玉成，永嘉人。薛氏世学盖三百年，先生学于慈湖，刊华据实，犹程以绪余。伪学禁兴，只手卫道。着《伊洛源流》，各为谱传。又以弓冶授其子云。（参《林霁山集》。）

　　（梓材谨案：先生平阳人。宋俞文豹《吹剑录外集》云：「永嘉玉成先生薛季常疑之作《伊洛源流谱》，自孔子、子思、颜、曾、孟子至濂溪周子以下，凡九十余传。庆元间，书始成，而学禁正严，楼攻媿题其端曰：『玉成以吾道方屯，恐数十年后，老成雕丧，后生小子，不知根柢，耳濡目染，日变而不复还，故作此书。』」《林霁山集》未言其名与字，即据《吹剑集》补之。）

　　隐君夏自然先生希贤

　　正字洪锦溪先生扬祖（并见《融堂门人》。）

　　钱诚甫先生槱（见下《融堂家学》。）

　　少师赵节斋与

