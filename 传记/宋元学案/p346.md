<!-- { "loadSidebar": true } -->
　　林梦英，字叔虎，一字子应，大父自闽清徙临川。先生与象山年相若，而笃信其学，遂师事之。登淳熙二年进士，授祁阳簿，再调衡州法曹，所至整饬严明，为部使者及郡守所知。每遇改官，五剡俱集。知武陵县，大修学宫教士。太守尝延至郡庠讲学，诲诸生曰：「今之士，涉猎以为博，组绘以为工，沦胥陷溺，本心日丧，何学之云。」闻者感发。通判靖州，讨平洞蛮。知武冈军，未上，退居城西金石台，建楼藏书，倘徉其间。薛叔似辟为安抚司参议官，甫六月，随司罢归。召除国子监丞，迁宗正丞，权工部郎，又迁秘书丞，权司封郎。奉祠归，年踰八十，学者称山房先生。（修。）

　　张先生孝直

　　张孝直，字英甫，临川人。性孝友，恬于利欲。师事象山，穷理最密。其于先儒经学，心有未安，虽伊洛诸儒议论，亦不肯为苟同。晚年与章节夫齐名，蔡介轩亦重之。（梓材案：蔡介轩疑是蔡久轩，传写之■。）卒年七十七，所著有《周易》、《诗》、《书》、《语》、《孟》、《中庸口义》五十余篇，又有《要言浑象原意》、《　杂诗》等藏于家。（修。）

　　隐君饶止翁先生延年

　　饶延年，字伯永，号止翁，崇仁彭原人，家临川。魁岸倜傥，初师文达公子寿。继师象山，尝称其开豁有力量。先生淹贯经学，旁究律历、方舆、技数之书，真西山极重之。隐居不仕。值岁歉，谷价翔涌，先生以钱米和籴，指天自誓：「谷价定于此矣。」捧斗概量，以米中钱数为准。时斗米百钱，而先生所得仅六十五，遂为定价，乡人德之。太守欲荐于朝，固辞而止。绍定三年，以避寇难卒于金陵。（云濠案：梨洲原本云：「明烛焚香，趺坐而逝，年八十一。」）讣至，太守为位于寺，哭之。魏华甫题其石曰：「有宋长者饶止翁之墓。」（修。）

　　司石邹南堂先生斌

　　邹斌，字俊甫，临川人。博记敏识。初受学于李德章。陆氏门墙之盛，自德章师文达公复斋始，而先生为德章高弟。寻得邓名世《春秋学》，尝应省试，士多未省汶阳田所由失，先生曰：「阳虎居郓，入于讙以叛，遄以奔丧，经不书，讳之也。」一日，见象山问平日何学，以求放心对，一语契合。鹅湖之会，先生从行。登嘉定四年进士，授德安司户。黄干守汉阳，贻书叩所学，答曰：「人能识《孟子》第一义，然后可以死见象山而不辱其门。」制使使经理三关，措置有方。初，开禧间，金犯应城，进士陆桂迎降之，邑免于屠，会宣司补官事觉，先生以《春秋》诛心之法定其罪。至决鱼湖讼，平汉阳狱，皆当人心。制使欲荐之，留于幕府，辞曰：「制使性刚，某亦性刚，恐不相容。」漕使吴柔胜命二子渊、潜往师之。丞耒阳武冈，有冤狱，辞连州县，先生勘契咸服，辜人称神明。袁蒙斋甫作象山书院，欲延先生主其事，以老病辞。端平更化，赵汝谈荐之，有旨都堂审察，不赴，除岳祠致仕。所居南堂，藏书万卷，陆子之门称多学者，秖先生一人而已。有《南堂■》，学者称南堂先生。（修。）

　　直阁赵先生师雍

　　赵先生师蒧（合传。）

　　赵师雍，字然道，黄岩人。淳熙十四年进士。（云濠案：《台州府志》：「然道官至朝议大夫、直宝章阁。」）与弟师蒧，字咏道，俱师陆子，亦兼学于朱子。先生尝言：「诸公伤于著书，而其心反有所蔽。」意指朱子。陆子闻而非之，以为「必其心先有蔽，而言之蔽因之，故敢于著书，岂可言因著书而反蔽其心」。陆子卒，先生致书朱子，言惜不及见两家论辩有所底止。朱子答之，有「敝帚千金」之语，盖亦讽之。先生兄师渊，字几道，即为朱子修《纲目》者。弟师夏，字致道，则朱子孙也。近作《考亭渊源录》者，目先生为叛徒。据先生之学，原是陆子分位多，然其于朱子，不过意见不尽合，今置之胡纮、傅伯寿之列，则缪矣。（修。）

　　包克堂先生扬

　　包先生约（合传。）

　　包先生逊（合传。）

　　包扬，字显道，号克堂，南城人。（云濠案：一作建阳人。）兄约，字详道，弟逊，字敏道，皆师象山。初，先生在南丰时，尝诋朱子，有「读书讲学，充塞仁义」之语。朱子以告象山，象山亦大骇，答以「此公好立虚论，须相见时，稍减其性」。后遗先生书，责其怪。及象山卒，先生率其生徒，诣朱子精舍中，执弟子礼。蔡季通之贬也，朱子将为经营，先生以福祸已定，不必徒加劳攘，朱子善之。然先生尝葺朱子语为四卷，今多载入《语类》中。其间有先生平日之言，托于朱子，如所载胡子知言一章，以书为溺志之大者。后黎靖德编朱子语，始削去之。象山尝曰：「某何尝教人不读书。」故一闻先生在南丰时之语，斥之不遗余力，而先生少时之见，埋藏八识田中，且欲以诬朱子，是真陆氏弟子之失传者，固宜后世之人直言文安师弟以读书为大禁也。敏道喜谭禅，见《刘后村集》。（修。）

　　宗羲案：包显道、详道、敏道同学于朱、陆，而趋向于陆者分数为多。

　　州守高先生商老

　　高商老，括苍人。登进士第，历官至抚州守。刻《象山集》并其兄《复斋集》于郡学。自言：「尝从象山游，颇自奋励。今老矣，学不加进，然而默识心通，岂欺我哉！」初，先生知宜兴县，时朱子社仓之法新奉诏施行，间有应者，莫能远也。先生实始为之，而治故渎，疏积水，以防水旱；新县中社稷之位，并作风雨雷师于其侧，以虔祀事；又修学宫，籍闲田，以为廪，斥长桥僦金以附益之。朱子皆为之记。又称其能教人从事于为己之学，而不汲汲乎夸多■靡之习，以追时好而取世资，盖亦深许其学也。先生守抚州时，尝辟黄干为清江令云。（修。）

　　通判孟先生涣

　　孟涣，字济父，自澶渊徙临川。淳熙二年进士，授徽州教授、淮西总所干官，知华容县，通判阳州，知荆门军，奏罢马梁、历口、新店三税务，蠲削浮征，人皆德之。再知饶州，除仓部员外郎，不赴。除广东提举，迁运判，调奏利民五事，皆见施行。官未满，乞纳禄奉祠卒。先生性孝友，执丧三年，虽有疾，不敢饮酒食肉；田庐逊诸弟；外舅芮氏无嗣，族人分其赀，留以待先生，先生曰：「此芮氏物，吾何与焉。」居官未尝饰厨传，以公清方正见称。先生少学于临汀杨方，又学文于莆田刘夙兄弟，长师象山。（补。）

　　李先生云

　　李云者，兴国人也，将家子。少时，欲合数百人为盗，一日，见象山，翻然自悔，遂请业焉。亦尝往见朱子，朱子以书告象山曰：「李子诚不易知向学，但亦渐觉好高。鄙意且欲其着实，看得目前道理事物分明，将来不失将家之旧，庶几有用。若便如此谈玄说妙，却恐多无所成，反坏其天性，气质却未必如乃翁，朴实头地，无有许多劳攘也。」先生复见用于毕再遇帐下，称良将。其家祠祀象山，以报其成就之恩。（补。）

　　军帅丰先生有俊

　　丰有俊，字宅之，鄞县人。学于象山。先生常游酒家，偶见小妓，疑其为故人女，累目之。酒罢，女入曰：「丰官人识妾否﹖」诘之，果故人女。先生曰：「子且需之。」先生与临安尹有契，明日以告之，曰：「吾仅有钱百千，从公更贷二百千，以为嫁费。」尹嘉其谊，即召入府，厚具嫁。尹即王宣子佐也。（补。）

　　谢山跋《丰宅之传》曰：「四明诸志俱不为丰吏部立传，秖《上虞志》有之，然不能具其颠末。吏部为槐堂高弟，而传不言其承学统。其赎孤女事，见《行营杂录》，而传不言其笃行。案后村《哭吏部》诗曰：『江表依公稍自强，讣闻朝野共凄凉。纛移北府兵皆散，笳返西州宅已荒。』又曰：『康时才业未全伸，晚建油幢白发新。畚土为城尘满面，握拳犹战胆通身。』则吏部由京朝官出守藩时，盖开禧、嘉定之间，江、淮方有兵事，而吏部盖有勋绩者也。其《梦吏部》诗曰：『老犹奋笔排和议，病尚登陴募败兵。天夺伟人关气数，时无好汉共功名。』又曰：『朝给赙钱方掩骨，家无余帛可为衾。』然则吏部之节壮矣，其廉又可知也。他日当博访其事，附之《宋史》。」

　　提举潘先生友文

　　潘友文，字文叔，金华人，德鄜畤之从子。象山称其「慈祥恳恻，一意师慕善人，服行善事」。嘉定中，官至提举福建常平茶盐公事。先生亦尝贻朱子书论学，有「不敢向外驰求，不作空言解会」之语，亦槐堂之教也。（补。）

　　张先生明之

　　张明之，字诚子，贵溪人，世居龙虎山中。父琬，为高宗扈从劳臣，先生其四子也。先生之母周氏，为陆氏中表兄弟，故先生从象山。先生有才气，象山尝贻书，谓其乡人有断断不可志禄勋之意，虽不必学为乡原，而迫切纠急之失，所当戒云。（补。）

　　进士周先生良

　　周良，字符忠，南城人。嘉定七年进士。其师象山最久，象山谓其「心志专诚，故与言者必有感动；行检严整，故与处者必有绝行」。应天山书院既成，象山《与彭兴宗书》曰：「世昌相信之意甚笃，鄙意每欲世昌降意与元忠讲切。元忠之学固未可谓便是，然其笃实躬行之日久，有非泛泛所能及者。其所长处，如某亦就而取决焉，世昌未易轻之也。」先生亦尝问学于朱子，所谓把持此心，一念忽生，则此心反为所引去者也。平时尤与罗枢密点善。（补。）

　　隐君董心斋先生德修

　　董德修，字仲修，乐安人也。三赴漕试不第，遂绝意仕进，曰：「吾族自有显庸者矣，何必入官！」隐居力学，终日静坐，潜心理窟，从之游者，多有成就，学者称曰心斋先生。（补。）

　　知州危骊塘先生稹

　　危稹，字逢吉，临川人。旧名科，淳熙进士，孝宗更名稹。历知潮州、漳州卒，学者称为骊塘先生。尝游陆子之门。陆子尝问学者曰：「有自信处否﹖」对曰：「只是信几个『子曰』。」陆子徐语之曰：「汉儒几杜撰『子曰』，足下信得过否﹖」学者不能对。问曰：「先生所信者若何﹖」曰：「九渊只是信此心。」骊塘叹曰：「学子所对所问亦佳，只是象山又高一着。此老极是机辩，然亦嫌其近于禅也。」（补。）

　　祖望谨案：骊塘此言，则晚年非纯为陆子者。

　　（梓材谨案：《万姓统谱》言：「先生以诗名著，历屯田郎官。上言国家治乱之故，忤用事者，出知漳州。后归与乡老为率真会。所著有《巽斋集》。蟾塘和，其弟也。」又案：谢山《札记》有骊塘说一条，今移入《龙川学案》。）

　　干办吴先生绍古

　　吴绍古，字子嗣，安仁人也。从象山游，任茶盐干办官。（补。）

