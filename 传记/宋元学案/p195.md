<!-- { "loadSidebar": true } -->
　　员外陈少南先生鹏飞

　　陈鹏飞，字少南，永嘉人也。绍兴十二年进士。自为布衣，以经术文词名当世，教学诸生数百人。其于经，不为章句新说，至君父人伦、世变风俗之际，必反复详至而趋于深厚。晚始得第。秦桧寓永嘉，其子学于先生，于是得召对，为太学博士，多所接纳，林光朝、范端臣辈由此出。时以高公息斋之为司业，与先生皆中兴师儒之首。改崇政殿说书，迁礼部员外郎，在资善堂赞读，仍兼说书。经筵论平王归仲子之赗，上问：「母以子贵，何也﹖」先生对毕，进曰：「舜、禹皆圣人，兴于微贱，其父母待之而后显，所以贵也。若失道与民，以忧其父母，则非所以为贵也。」上为悚然，而桧浸不说。先生每见桧，言：「荆襄可为都，以控接北方。今置郊祀坛、都驿亭，劳费甚矣。是忘中原以自佚！」桧益怒，乃以为礼部侍郎以临之。先生谓所下文案多不应法，盖年少未习政事，批其后还之，亦恨甚。先生讲筵多引尊君卑臣之义，崇抑予夺，有所讽，遂以御史疏罢，奉祠。高宗颇思先生，将召之。适彗星见，有自永嘉来者，桧问陈少南作何状，则对曰：「妖星，聚饮为乐耳！」乃除名，居惠州，徒步往。居四年，以瘴疾卒。所著有《陈博士书传》三十卷、《诗传》二十卷、（云濠案：《直斋书录解题》作《书解》、《诗解》，谢山《札记》亦然。）《管见集》十卷、《罗浮集》二卷。陈振孙曰：「观其《书》，绍兴十三年所叙，于《文侯之命》，其言：『骊山之祸，申侯启之，平王感申侯之立己而戍申，不知其德不足以偿怨。郑桓公死于难，而武公复娶于申。君臣如此，而望其振国耻，难矣！』呜呼，其得罪于桧，岂一端而已哉！」先生解《诗》，则以为《商颂》当阙，而《鲁颂》可废，深宁先生不以为然。予谓先生是说，盖亦取尊君抑臣之义，有为言之也。

　　◆得全家学邵程三传

　　知州赵先生谧

　　赵谧，字安卿，丞相元镇子也。永州太守。杨东山言：某初筮为零陵主簿，初参之时，客将传言：「待众官退，却请主簿。」客退，具冠裳，端立堂上。凡再请，某不动。三请，某解其意，遂庭趋，一揖上阶禀叙，逐一还他礼数。既毕，立问何日交割，禀以欲就某日，答曰：「可一面交割。」一揖径入，更不延坐。某退而抑郁成疾，以书白诚斋，欲弃官归。诚斋报曰：「此乃教诲吾子也。他日得力处，当在此。」某意犹未平。后涉历稍深，方知此公善教人，尚有前辈典型。（参《鹤林玉露》。）

　　◆得全门人

　　尚书王元龟先生大宝

　　王大宝，字符龟，海阳人。建炎初，廷试第二，差监登闻鼓院，奉祠。赵丰公谪潮，先生从之游，日讲《论语》。后知连州，张魏公先谪是州，即命其子敬夫从之学。改知袁州，召为国子司业。孝宗时迁礼部侍郎、谏议大夫，上疏劾宰相汤思退主和误国罪。改兵部侍郎，力乞祠。后召为礼部尚书。（参《姓谱》。）

　　◆紫岩家学（程、苏三传。）

　　宣公张南轩先生栻（别为《南轩学案》。）

　　端明张定叟先生枃

　　张枃，字定叟，（云濠案：先生名一作杓。）魏公次子，而南轩先生之弟也。以父恩授承奉郎，历广西经略司机宜、通判严州。年少已有能称，浙西使者荐所部吏而不及先生，孝宗特令再荐。召对，差知袁州。改知衢州。南轩之丧，无壮子，请祠以营葬事，主管玉局观。迁湖北提举常平，奏事，帝大喜，谕辅臣曰：「张浚有子如此！」改浙西督理荒政，苏、湖二州皆阙守，命兼摄焉。有执政姻党闭籴，先生首治之，帝奖其不畏强御，迁两浙转运判官。未几，以直徽猷阁升副使。改知临安府，奏除逋欠四万缗，米八百斛。进直龙图阁，都城浩穰，奸盗聚慝，先生分地警捕，夜户不闭。张师尹纳女掖庭供给使，恃以恣横，先生因事痛绳之，徙其家信州，其类帖伏。南郊礼成，赐五品服，权兵部侍郎，仍知临安，加赐三品服。修三，复六井。府治火，延及民居，上疏自劾，诏削二秩。累迁至户部侍郎。面对言事，迕时相意。高宗崩，以集英殿修撰知绍兴府，董山陵事。召还，为吏部侍郎。光宗即位，权刑部侍郎，复兼知临安府。绍熙元年，为刑部侍郎，仍为府尹。内侍毛伯益冒西湖茭地为亭，外戚有杀其仆者，狱具，夤缘宣谕求免，先生奏论如律。孝宗观湖，先生伏谒道左，孝宗止辇问劳，赐以酒炙。进焕章阁学士、知襄阳府。未几，进徽猷阁学士、知建康府。继复命还襄阳。宁宗嗣位，归正人陈应祥、忠义人党琪等谋袭均州，副都统冯湛间道疾驰以闻，先生不为动，徐部分掩捕。狱成，斩其为首者二人，尽释党与，反侧以安。升宝文阁学士、知平江府。未行，改知建康府。升龙图阁学士、知隆兴府，兼江西安抚使。奉新县旧有营田，募民耕之，亩赋米斗五升，钱六十，其后议请鬻之，始征两税和买，且加折变，民重为困，先生悉奏蠲之。进端明殿学士，复知建康府。以疾乞祠，卒。先生天分高爽，吏材敏给，遇事不凝滞，多随宜变通，所至以治辩称。南渡以来，论尹京者，以先生为首。次子忠恕。（参史传。）

　　祖望谨案：定叟力捄同甫。

　　◆紫岩门人

　　忠文王梅溪先生十朋

　　王十朋，字龟龄，乐清人。资颖悟，日诵数千言。及长，有文行，聚徒梅溪，受业者以百数。入太学，主司异其文。秦桧死，高宗亲政，策士，先生以「揽权」对，高宗嘉其经学淹通，议论醇正，擢为第一。学者争传诵其策，以拟古晁、董。上谓十朋乃朕亲擢，授绍兴府签判。既至，或以书生易之，先生裁决如神。时以四科求士，帅王师心谓先生兼身四者，以应诏，召为秘书郎，兼建王府小学教授。先是，教授入讲堂，居宾位，先生不可，皇孙特加礼，而位教授中坐。奏解杨存中兵权。除著作郎。三十一年正月，风雷雨雪交作，先生以为阳不胜阴之验，遗陈康伯书，冀以《春秋》灾异之说力陈于上，崇阳抑阴，以弭天变。迁大宗正丞，请祠归。孝宗受禅，起知严州。历除侍御史，论史丞相浩怀奸误国，植党盗权，忌言蔽贤，欺君讪上，上为出浩知绍兴府。及杨存中复用，出知饶州。丞相洪文惠适请故学基益其圃，先生曰：「先圣所居，十朋何敢予人！」移知夔州，饶民乞留不得，至断其桥。复知泉州。入为太子詹事，礼遇有加。累章告老，以龙图阁学士致仕，命下而卒，年六十，谥曰忠文。先生事亲孝，终丧不处内；友爱二弟，郊恩先奏其名，殁而二子犹布衣。书室扁曰「不欺」。每以诸葛武侯、颜平原、寇莱公、范文正、韩魏公自比。朱晦翁、张南轩雅敬之。时北方余学未衰，耆老尚多有，闻先生风声，皆服其行事，故绍兴末、干道初，士类常推先生为第一。先生之学，一出于正，自孔、孟而下，惟韩文公、欧阳公、司马公是师，故其文粹然。有《春秋》《尚书》《论语解》、《梅溪集》。子闻诗、闻礼，皆笃学自立。（参史传。）

　　（梓材谨案：先生尝为张魏公所荐，当以紫岩为受知师。其劾史忠定也，谢山谓其言稍过云。）

　　文节杨诚斋先生万里

　　杨万里，字廷秀，吉水人。中绍兴进士第，调永州零陵丞。时张魏公谪永，杜门谢客，先生三往不得见，以书力请始见之。魏公勉以正心诚意之学，先生服其教终身，乃名读书之室曰诚斋。魏公入相，荐之朝，除临安府教授。未赴，丁父忧。改知隆兴府奉新县，县以大治。以荐召为国子博士。南轩以论张说出守袁，先生抗言，公论伟之。迁太常博士，转将作少监，出知漳州，改常州，寻提举广东常平茶盐。盗沈师犯南粤，帅师平之，孝宗称之曰「仁者之勇」，遂有大用意，除提点刑狱。请于潮、惠二州筑外砦。俄以忧去。召为尚左郎。淳熙十二年五月，以地震应诏上书，累累数千言，请以选将备敌为事，又言：「天下事有本根，圣学高明，愿益思其所以为本根者。」东宫讲官阙，帝亲擢先生为侍读，宫僚以得端人贺。他日，读《陆宣公奏议》等书，皆随事规警，太子深敬之。王淮为相，一日问曰：「宰相先务者何事﹖」曰：「人才。」又问孰为才，即疏朱子以下六十人以献，淮次第擢用之。历枢密院检详官、右司郎中，迁左司郎中。十四年，夏旱，先生疏四事以献，言皆恳切。迁秘书少监。会高宗崩，孝宗欲行三年丧，创议事堂，命皇太子参决庶务，先生上疏力谏。高宗未葬，学士洪迈不俟集议，配飨独以吕颐浩等姓名上，先生上疏劾之，孝宗不悦，出知筠州。光宗立，召为秘书监。入对，言天下无形之祸，起于朋党，积于近习。会《孝宗日历》成，参政王蔺以故事俾先生序之，而宰臣属之礼部郎傅伯寿，先生以失职丐去，帝宣谕勉留。会进《孝宗圣政》，先生当奉进，孝宗犹不悦，出为江东转运副使。朝议欲行铁钱于江南，先生疏其不便，忤宰相意，改知赣州，不赴。除秘阁修撰，提举万寿宫，自是不复出矣。宁宗立，召赴行在，辞。升焕章阁待制。引年乞休致，进宝文阁待制，致仕。开禧初召，复辞。升宝谟阁学士。卒，年八十三，赠光禄大夫，谥曰文节。先生为人刚而褊，孝宗始爱其才，以问周文忠必大，文忠无善语，由此不见用。韩侂冑用事，欲网罗四方知名士相羽翼。尝筑南园，属先生为记，许以掖垣。先生曰：「官可弃，记不可作也。」侂冑恚，改命他人。卧家十五年，皆其柄国之日也。侂冑专僭日益甚，先生忧愤成疾。家人知其忧国也，凡邸报皆不以告。忽族子自外至，遽言侂冑用兵事，先生恸哭失声，亟呼纸，书曰：「韩侂冑专权无上，动兵残民，谋危社稷。吾头颅如许，报国无路，惟有孤愤！」又书十四言别妻子，笔落而逝。先生精于诗，尝着《易传》行于世。（云濠案：四库书目，《诚斋易传》二十卷。《诚斋集》一百三十三卷。）光宗尝为书「诚斋」二字，学者称诚斋先生。子长孺。（同上。）

　　（梓材谨案：先生诚斋集有胡忠简行状云：「万里与公同郡，尝从学，故自称门人。」则又在胡门矣。）

　　庸言

　　古之君子，道足以淑一身；及其足以淑万世，而不自知也。后之君子，言将以淑万世；及其不足以信一室，而不自知也。

　　《易》之道，损而不已必益，升而不已必困。吾未见处损而喜，处升而惧者也。

　　《旅》之六五独不取君义，程子谓君无旅也。流于汾，出居于郑，在干侯，孙于越，旅也。作《易》与说《易》者讳之耳。非讳也，不忍言也。

