<!-- { "loadSidebar": true } -->
　　嘉定十七年，诏尚书都省曰：「朕惟伊川先生绍明道学，为宋儒宗，虽屡被褒荣，而世禄弗及，未称崇奖儒先之意。可访求其后，特与录用。」德音传播，天下诵之。盖自伊川之被荐而入经筵，逮今百四十年矣。愚尝纲罗中天以来放失旧闻，编年著录，次第送官，因得窃考道学之废兴，乃天下安危、国家隆替之所关系，未尝不叹息痛恨于惇、京、桧、侂之际也。程子曰：「周公没，圣人之道不行。孟轲死，圣人之学不传。」一夫道即学，学即道，而程子异言之，何也﹖盖行义以达其道者，圣贤在上者之事也；学以致其道者，圣贤在下者之事也。舍道则非学，舍学则非道。故「学道爱人」，圣师以为训，倡明道学，先贤以自任，未尝岐为二焉。自数十年，不辛憸邪谗谄之小人立为「道学」之目，以废君子。而号为君子之徒者，亦未尝深知所谓道，所谓学也，则往往从而自讳之，可不叹哉！子曰：「道之将行也与﹖命也。道之将废也与﹖命也。」故今参取百四十年之间道学废兴之故，萃为一书，谓之《道命录》。盖以为天下安危、国家隆替之所关系者，天实为之，而非惇、京、桧、侂之徒所能与也。虽然，抑又有感者：元佑道学之兴废，＼系乎司马文正之存亡；绍兴道学之兴废，系乎赵忠之用舍；庆元道学之兴废，系乎赵忠定之去留。彼一时也，圣贤之道学，其为厄也已甚矣，而义理之在人心者，讫不可得而泯也。孟子曰：「圣人之于天道也，命也；有性焉，君子不谓命也。」故由孔子之言，则有天下国家者可以知所戒；由孟子之言，则修身守道者可以知所任。至若近世诸公，或先附后畔，或始疑终信。视其所以，则先附后畔皆出于一时利害之私，而始疑终信则由夫动心忍性，增益其所不能而致此也。又有或出或入之士，义利交战于中，而卒之依违俯仰，以求媚于世。盖所谓「焉能为有，焉能为无」者。必也，见善明，用心刚，而卓然不惑于生死祸福之际，于道学也，其庶几乎！

　　文节李贯之先生道传

　　李道传，字贯之，子思先生中子也。（云濠案：先生由隆州徙居吴兴。）先生少长，读河南程氏书，玩索义理，至忘寝食。虽处暗室，整襟危坐，肃如也。由进士第调蓬州教授。吴曦反，曦党以曦意胁先生，先生以义折之，弃官归。曦平，诏以先生抗节不挠，进官二等。嘉定时，累迁著作佐郎。首言：「人才之盛衰，系学术之明晦。今学禁虽除，而未尝明示天下以除之之意。愿下明诏，崇尚正义，取朱熹《论语》《孟子集注》、《中庸大学章句》、《或问》四书，颁之太学，仍请以周敦颐、邵雍、程颢、程颐、张载五人从祀孔子庙。」时执政有不乐道学者，语侵先生，先生不为动。以著作郎出知真州，提举江东常平。与漕臣真西山赈饥，穷冬风雪中，虽深村穷谷必至，赖以全活者甚众。摄宣州守，行朱子社仓法。入除兵部郎官，辞未就。李楠觇当路指意，乞授以节镇蜀，遂出知果州。至九江，得疾卒，年四十八，赐谥文节。先生与兄弟相视如师友，故其一家之学，言论操履，一归于正。自蜀来东南，虽不及登朱子之门，而访求所尝从学者与讲习，尽得遗书读之，笃于践履，气节卓然。于经史未有论著，曰：「学未至，不敢。」于诗文未尝苟作，曰：「学未至，不暇。」一日以疾谒告，真西山造焉，卧榻屏间，大书「唤起截断」四字，知其用功慎独如此。参史传。

　　（梓材谨案：魏鹤山为《虞先生刚简墓志》云：「为钤属，为华阳，又得与成都范文叔，季才、少才、少约、豫章李思永、延平张子真、汉嘉薛仲章、同郡程叔达、李微之、贯之、唐安宋正仲、汉嘉邓元卿相与切磋于义理之会。」是先生兄弟固二江诸子学侣也。）

　　（云濠谨案：谢山《奉临川帖子》云：「古人师弟之间相从不苟，故有展转私淑而不害其为弟子者。如胡文定之于大小程子，乃私淑之杨，谢诸公之学，又李文惠公之于朱子是也。」文惠当是文节，传写之■。《四川通志》作文靖。又案《宋史》，端州李尚书大性谥文惠，孝宗朝与陈止斋等以言事去，然未言其私淑朱子也。）

　　少保李成之先生性传

　　李性传，字成之，子思先生之季子。嘉定四年举进士，历干办行在诸军审计事。进对「有崇尚道学之名，未遇其实」，帝曰：「实者何在﹖」先生对曰：「在陛下格物致知，以为出治之本。」累迁起居舍人兼侍讲，疏请复古丧制。官至权参知政事，寻同知枢密院事，未几落职。后以资政殿大学士提举洞霄宫。宝佑二年，依旧职提举万寿观兼侍读。以观文殿学士致士。卒，赠少保。（参史传。）

　　◆秀岩门人（胡、周六传。）

　　签枢高耻堂先生斯得（别见《鹤山学案》。）

　　◆朱氏续传

　　长史朱白云先生右（别见《北山四先生学案》。）
 卷三十一　吕范诸儒学案（黄氏原本、全氏补定）
吕范诸儒学案　黄宗羲原本　黄百家纂辑　全祖望补定

　　吕范诸儒学案表

　　吕大忠　　　　　　马涓

　　（汲公兄。）　　　张瞻

　　吕大钧　　　　　　（子）义山

　　吕大临　　　　　　周行己

　　（并汲公弟。）　　许景衡（并为《周许诸儒学案》。）

　　沈躬行

　　谢天申（并见《周许诸儒学案》。）

　　苏■

　　（并横渠、明道、伊川门人。）

　　（安定、高平、濂溪再传。）

　　范育

　　游师雄　　　　　（子）仪

　　种师道

　　潘拯

　　李复

　　田腴　　　　　　　吕好问

　　吕切问（并见《荥阳学案》。）

　　邵清　　　　　　（子）整　　　　　　　苏大璋

　　（从子）景之（别见《刘胡诸儒学案》。）

　　张舜民

　　薛昌朝

　　（并横渠门人。）

　　（高平再传。）

　　吕范诸儒学案序录

　　祖望谨案：关学之盛，不下洛学，而再传何其寥寥也﹖亦由完颜之乱，儒术并为之中绝乎﹖《伊洛渊源录》略于关学，三吕之与苏氏，以其曾及程门而进之，余皆亡矣。予自范侍郎育而外，于《宋史》得游师雄、种师道，于《胡文定公语录》得潘拯，于《楼宣献公集》得李复，于《童蒙训》得田腴，于《闽书》得邵清，及读《晁景迂集》，又得张舜民，又于《伊洛渊源录注》中得薛昌朝，稍为关学补亡。述《吕范诸儒学案》。（梓材案：黄氏本以三吕及其门人别为《蓝田学案》，今从《序录》列《吕范诸儒学案》之首。）

　　◆张程门人（范、周再传。）

　　龙学吕晋伯先生大忠

　　吕大忠，字晋伯。其先汲郡人，祖太常博士通葬蓝田，遂家焉。父比部郎中蕡，六子五登科，先生其长也。皇佑中第进士，历知代州。辽使至代，设次，据主席，先生与之争，辽使屈，乃移次于长城城北。已而复使，求代北地，神宗将从之。时先生晋秘书丞，丁艰，议夺情副常卿刘忱报使，先生辞未行。忱已使回，辽使又至，召同忱入对。先生曰：「彼遗一使来，即与地五百里。若使魏王英弼来求关南，则如何﹖」神宗曰：「是何言也！」先生曰：「然则安可以代北启其侈心！」忱曰：「大忠之言，社稷至计，愿陛下熟思之。」执政知先生之不可夺也，先罢忱，先生遂乞终丧制。绍圣二年，加宝文阁直学士、知渭州，付以秦、渭之事。先生奏对，欲以计徐取横山，不求近功。既而锺传城安西，王文郁用事，章惇、曾布主之，先生议不合。绍述党祸起，降待制。弟汲公大防连遭贬谪，先生乞以所进官为量移，徙知同州。致仕。卒，复龙图直学。先生性刚毅质直，勇于有为。与其弟和叔大钧、与叔大临俱游于张、程之门伊川曰：「晋伯老而好学，理会直是到底。」横渠亦称先生「笃实而有光辉」。上蔡曰：「晋伯弟兄皆有见处。盖兄弟之既多且贵而皆贤者，吕氏也。」先生为从官，归见县令，必致桑梓之恭；待部吏如子弟；于学者多面折其短而乐于成人，虽汲公，未尝少假颜色也。尝坐堂上，汲公夫人拜庭下，二婢掖之，先生愠曰：「丞相夫人邪﹖吾但知二郎新妇耳。不病，何用人扶！」汲公为之媿谢。每劝汲公辞位以避满盈之祸云﹖

　　附录

　　《上蔡语录》曰：晋伯甚好学，初理会个仁字不透，吾因曰：「世人说仁，只管着爱上，怎生见得仁。只如『力行近乎仁』，力行关甚爱事，何故却近乎仁﹖」推此类具言之，晋伯因悟，曰：「公说仁字，正与尊宿门说禅一般。」

　　祖望谨案：慈溪黄氏曰：「上蔡儒其衣冠，而讲说如此！」

　　教授吕和叔先生大钧

　　吕大钧，字和叔，晋伯之弟。嘉佑二年进士，授秦州司理，监延州折博务，改知三原县。移巴西、侯官、泾阳，以父老，皆不赴。丁艰服除，以道未明，学未优，不复有仕进意。久之，大臣荐为王宫教授，寻监凤翔船务。元丰五年，卒。疾革，内外洒扫，冥然若思。久之，客至问安，交语未终而殁。先生为人刚质，常言：「始学，行其所知而已。道德性命之际，躬行久则自至焉。」横渠倡道于关中，寂寥无有和者。先生于横渠为同年友，心悦而好之，遂执弟子礼，于是学者靡然知所趋向。横渠之教，以礼为先，先生条为《乡约》，关中风俗为之一变。范侍郎育表其墓曰：「唯君明善志学，性之所得者尽之心，心之所知者践之身，可谓至诚敏德者矣！」子义山。

　　吕氏乡约

　　德业相励

　　德谓见善必行，闻过必改，能治其身，能治其家，能事父兄，能教子弟，能御僮仆，能肃政教，能事长上，能睦亲故，能择交游，能守廉介，能广施惠，能受寄托，能救患难，能导人为善，能规人过失，能为人谋事，能为众集事，能解■争，能决是非，能兴利除害，能居官举职。

　　业谓居家则事父兄，教子弟，待妻妾，在外则事长上，接明友，教后生，御僮仆。至于读书治田，营家济物，畏法令，谨租赋，如礼乐射御书数之类，皆可为之。非此之类，皆为无益。

　　右件德业，同约之人各自进修，互相劝勉。会集之日，相与推举其能者，书于籍，以警励其不能者。

　　过失相规

　　过失，谓犯义之过六，犯约之过四，不修之过五。

