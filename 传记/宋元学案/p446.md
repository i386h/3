<!-- { "loadSidebar": true } -->
　　晁补之，字无咎，巨野人，景迂先生说之从兄也。聪明强记，自幼即善属文，王安国一见奇之。十七岁从父端友官杭州倅，见钱塘山川风物之丽，着《七述》以谒州判苏文忠东坡。文忠先欲有所赋，读之叹曰：「吾可以阁笔矣！」又称其文博辩隽伟，绝人远甚，由是知名。举进士，试开封及礼部别院，皆第一。神宗阅其文曰：「是深于经术者，可革浮薄。」官北京国子监教授。元佑初，为太学正，李清臣荐堪馆阁，召试，累除著作佐郎。章惇当国，出知齐州，群盗敛。坐修《神宗实录》失实，降秩监处、信二州酒锐。徽宗立，复以著作召。晋国史编修、实录检讨官。党论起，为谏官管师仁所论，出知河中府，修河桥以便民，民画祠其像。徙湖州、密州、果州，遂主管鸿庆宫。还家，葺归来园，自号归来子，忘情仕进，慕陶靖节为人。大观末，出党籍，起知达州，改泗州，卒，年五十八。先生才气俊逸，嗜学不倦，文章温润典缛，其凌丽奇卓出于天得。尤精《楚辞》，论集屈、宋以来赋咏为《变离骚》等三书。安南用兵，着《罪言》一篇，大意欲择仁厚勇略吏为五官郡守，及修海上诸郡武备，议者以为通达世务云（参史传。云濠案：先生着有《鸡助集》七十卷。）

　　宣德秦太虚先生观

　　秦观，字少游，一字太虚，高邮人。少豪隽，慷慨溢于文词，举进士不中。强志盛气，喜读兵家书。尝介其诗于王荆公，荆公谓其清新似鲍、谢。又见东坡于徐，为赋黄楼，东坡谓有屈、宋才，勉以应举养亲，始登第，调定海主簿、蔡州教授。元佑初，东坡以贤良方正荐于朝，累除国史院编修。绍圣初，坐党籍，出判杭州。以御史刘拯论其增损《实录》，贬监处州酒税。使者承风望指，候伺过失，既而无所得，则以谒告写佛书为罪，削秩徙郴州，继编管横州，又徙雷州。徽宗立，复宣德郎，放还，至滕州，出游华光亭，为客道梦中长短句，索水饮，水至，笑视之而卒。先自作挽词，其语哀甚，读者悲之，年五十三，有文集四十卷。先生长于议论，文丽而思深。及死，东坡闻之，叹曰：「少游不幸死道路，哀哉！世岂复有斯人乎！」（同上。）

　　龙图张先生耒

　　张耒，字文潜，淮阴人。幼颖异，十三能为文，十七作《函关赋》，习传人口。游学于陈，学官苏颍滨爱之。东坡称其文汪洋冲澹，有一倡三叹之声。先生感切知己，因从之游。由进士历官太学录，以范忠宣荐，居三馆八年，顾义自守，泊如也。擢起居舍人。绍圣初，请郡，以直龙图阁知润州。坐党籍，徙宣州，谪监黄州酒税，徙复州。徽宗立，起判黄州，知兖州，召为太常少卿，甫数月，出知颍州、汝州。崇宁初，复坐党籍落职，主管明道宫。初，先生在颍，闻东坡讣，为举哀行服，言者以为言，遂贬房州别驾，安置于黄。五年，得自便，居陈州。先生仪观甚伟，有雄才，笔力绝健，于骚辞尤长。时二苏及黄鲁直、晁无咎辈相继殁，先生独存士人，就学者众。作文以理为主，尝着论云：「自《六经》以下，至于诸子百氏、骚人辩士论述，大抵皆将以为寓理之具也。」故学文之端，急于明理，如知文而不务理，求文之工，世未尝有也。」学者以为至言。作诗，晚年务平淡，效长庆体，而乐府得盛唐之髓。投闲困苦，口不言贫，晚节愈厉。监南岳庙，主管崇福宫。卒，年六十一。建炎初，赠集贤殿修撰。（同上。）

　　乡举李先生荐

　　李荐，字方叔，其先自郓徙华。先生六岁而孤，能自奋立，少长，以学问称乡里。谒苏文忠东坡于黄州，贽文求知。东坡谓其笔墨澜翻，有飞沙走石之势，拊其背曰：「子之才，万人敌也，抗之以高节，莫之能御矣。」先生再拜受教。家素贫，三世未葬，一夕，抚枕流涕曰：「吾忠孝焉是学而亲未葬，何以学为！」旦而别东坡，将客游四方，以蒇其事。东坡解衣为助，又作诗以劝风义者。于是，不数年，尽累世之丧二十余柩，归葬华山下，范蜀公为表墓以美之。益闭门读书，又数年，再见东坡，阅其所著，叹曰「张耒，秦观之流也。」乡举试礼部，东坡典贡举，遗之，赋诗以自责。吕汲公叹曰：「有司试艺，乃失此奇才邪！」东坡与范正献谋曰：「廌虽在山林，其文有锦衣玉食气，弃奇宝于路隅，昔人所叹，我曹得无意哉！」将同荐诸朝，未几，相继去国，不果。东坡卒，先生哭之恸，曰：「吾愧不能死知己，至于事师之勤，讵敢以生死为　间！」即走许、汝间，相地卜兆授其子，作文祭之曰：「皇天后土，鉴一生忠义之心；名山大川，还万古英灵之气。」词语奇壮，读者为悚。中年绝进取意，谓颍为人物渊薮，始定居长社，县令李佐及里人买宅处之。卒，年五十一。先生喜论古今治乱，条畅曲折，辩而中理。当喧溷仓卒间如不经意，睥睨而起，落笔如飞驰。元佑求言，上《忠谏书》、《忠厚论》，并献《兵鉴》二万言论西事。朝廷擒羌酋鬼章，将致法，先生深论利害，以为杀之无益，愿加宽大。盖先生经济博通，言达于行，不得仅以经生目之矣。（同上。）

　　宗丞王先生巩

　　王巩，字定国，莘县人。文正公旦之孙，工部尚书素之子也。长于诗，从东坡游。东坡守滁州，先生往访之，与客游泗水，登魋山，吹笛饮酒，乘月而归。东坡待之于黄楼上，谓先生曰：「李太白死，世无此乐三百年矣。」东坡得罪，先生亦窜宾州。数岁得还。后历宗正丞，每除官，辄为言者所议，故终不显。（同上。）

　　附录

　　（刘元城《谈录》曰：「王定国多识前言往行，乃服林灵素丹药，得疾焚死。」）

　　朝请李姑溪先生之仪

　　知州孙先生勰

　　孙先生勴（并见《高平学案》。）

　　待制蔡先生肇（别见《荆公新学略》。）

　　员外李先生格非

　　李格非，字文叔，济南人。其幼时，俊警异甚。有司方以诗赋取士，先生独用意经学，着《礼记说》至数十万言，遂登进士第。绍圣立局编元佑章奏，以为检讨，不就，戾执政意，通判广信军。召为校书郎，迁著作佐郎、礼部员外郎，提点京东刑狱，以党籍罢。卒。先生工于辞章，尝言：「文不可以苟作，诚不着焉，则不能工。」（参史传。）

　　（云濠谨案：先生尝以文章受知于东坡。娶王氏宣徽使拱辰孙女。女清照，自号易安居士，皆能文。并见《宋史》本传。）

　　◆颍滨家学

　　直阁苏先生迟

　　苏迟，字伯克，文定长子。建炎二年，以右朝请大夫直秘阁、知婺州。奏减税额，父老为立生祠，因家焉。卒葬兰溪灵洞。后赠少傅。婺之苏氏始此。（参《金华贤达传。》）

　　苏先生适

　　苏适。

　　苏先生逊

　　苏逊，颍滨之子。颍滨改定《春秋集解》，顾谓之曰：「『仰之弥高，钻之弥坚。瞻之在前，忽焉在后。』此孔子之不可及，而颜子之所太息也，而况于予哉！安知后世不复有能规予过者﹖其于昔之诸儒，或庶几焉耳。汝能传予说，使后生有闻焉者，千载之后，学傥在于是也。」（参《春秋集解自序》。）

　　◆颍滨门人

　　龙图张先生耒见上《东坡门人》。

　　◆家氏家学

　　知州家先生愿

　　家愿，字处厚，勤国之子。绍圣初，举进士。廷问力诋元佑之政，先生对策惟以守元佑已行者为言。任普州乐至令。元符初，应诏论时政凡万言。后入党籍，禁锢凡十年。大观中，始知双流县。高宗时，擢知阆州，移彭州。初，苏子由读先生策，谓异时当以直道闻，至是果验。（参《姓谱。》）

　　◆李氏家学

　　朝请李姑溪先生之仪（别见《高平学案》。）

　　◆忠敏家学

　　司户任先生象先

　　舍人任先生申先（合传。）

　　任象先，忠敏长子。登世科，又中词学兼茂举，有司启封，见为党人子，不奏名，调秦州户曹掾。闻父谪，弃官归养。王安中辟燕山宣抚幕，勉应之，道引疾还，终身不复仕。弟申先，以布衣特起至中书舍人。（参史传。）

　　◆少卿门人（老泉三传）

　　忠献张紫岩先生浚（别为《赵张诸儒学案》。）

　　◆晁氏门人

　　忠襄李先生植（父中行）。

　　李植，字符直，临淮人。幼明敏笃学，两举于乡。从父中行客东坡门，太史晁无咎见之曰：「此国士也。」以女妻焉。靖康初，高宗以康王开大元帅府。湖南向子諲转运京畿，时盗起，饷绝，使督犒师，卒以计达。高宗大悦，授承直郎。三上表劝进，为汪、黄所忌，出知湘阴县。历尚书户部员外郎。秦桧当国，丐祠奉亲，寓居长沙之醴陵，杜门不仕十九年。桧死，子諲以户部尚书居迩列，，语及龙飞旧事，识先生姓名，除户部郎中。帝曰：「朕故人也。」方有意大用，以母老，每辞，愿便养，除知桂阳军。丁母忧，归葬，哀毁庐墓，有白鹭朱草之祥。刘锜遗之书曰：「忠臣孝子，元直兼之矣。」干道二年，以江南东路转运使兼知建康府本路安抚使，以宝文阁学士致仕，还湘。时湖文定父子家南岳下，刘锜家湘潭，相与往还讲论，言及国事，必忧形于色，始终以和议为恨。年七十有六卒。有文集十卷，题曰《临淮集》，庐陵胡铨为之序。谥忠襄。（参史传。）

　　◆司户家学

　　庶官任先生尽言（附兄质言）。

　　任尽言，字符受，华亭人，象先之子。与兄质言同举进士。居下僚，论事慷慨。秦桧死，朝廷召汤鹏举为台官，先生授启贺之云：「每愧朱云之请剑，未闻林甫之斲棺。」上闻，始黜桧朋党，释赵丰公子沛罪。（参《姓谱》。）

　　（梓材谨案：先生盖自眉山徙华亭者，着有《小丑款》。）苏学余派

　　翰林李屏山先生纯甫（别为《屏山鸣道集说略》。）

　　◆舍人续传

　　宣献任斯庵先生希夷（别见《沧州诸儒学案》。）

　　◆颍滨续传

　　都事苏先生友龙（别见《北山四先生学案》。）
 卷一百　屏山鸣道集说略（全氏补本）
　　屏山鸣道集说略　（全祖望补本）

　　屏山鸣道集说略表

　　李纯甫　　　　　　　雷渊　　　　　　（子）膺

　　（王学、苏学余　　　宋九嘉

　　派。）　　　　　　　张

　　李经

　　王权

　　周嗣明　　　　王德元　　刘世安

　　（雷、宋同调。）　　　　　张居礼

　　郝守宁

　　赵秉文　　　　　　　张邦直

　　（屏山讲友。）

　　刘从益　　　　　　（子）祁　　　　郝经（别见《鲁斋学案》。）

　　（李、赵学侣。）　（子）郁

　　张邦直（见上《滏水门人》。）

