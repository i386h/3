<!-- { "loadSidebar": true } -->
　　谭知礼，字子立，长沙人。延康殿学士世绩之族子。生长市廛间，碌碌习举子业。胡文定公至衡山，先生往从之，居其精舍之旁，尽扫前日气习，抱《春秋》研其旨，余力治《资治通鉴》。文定卒，弟子多散去，先生亦归省其家，遽还衡山，居萧寺，与五峰兄弟不舍昼夜读书，以坏器盛粗饭菜羹，若将终身。谓五峰曰：「吾不得圣人之道，终身不归。」会其亲卒，先生奔丧，未及除服，亦卒，君子惜之。（补。）

　　谏院韩先生璜

　　韩璜，字叔夏，故颍川人忠宪公之后也，南渡后居衡山。累官广西提刑、知谏院。胡文定公来衡山，先生因从之讲学，而与致堂侍郎尤相善。致堂称其官广东，壁立无所污染，又尝荐之执政。及在言路，以忤秦桧出，筑室衡湘，致堂与向秘阁宣卿时相过从，称三友。北宋公相家之盛，莫如吕氏、韩氏，其子孙皆能以学统光大之。吕氏则荥阳学于伊川，紫微学于龟山、广平诸公之门，仁武、德元学于和靖，（梓材案：仁武，弸中字；德元，稽中字。）而韩氏则德全学于元城，先生学于武夷，咎学于和靖，东莱又咎之，佳话也。（补。）

　　侍郎李先生椿

　　李椿，字寿翁，永年人。累官潭州安抚使、敷文阁直学士、吏部侍郎。其尉衡山时，受业文定。尤深于《易》，作《周易观画》二卷。朱子尝铭其墓，谓其「逆知得失，不假蓍龟，不阿主好，不诡时誉，生平大节，不惟进退险夷一无可憾，而超然于死生之际」。魏鹤山曰：「侍郎拳拳于诸葛之出处，举一隅以明《易》之用，有非占毕陋儒所能识者。」余详《宋史》本传。先生深于《易》，顾其误信麻衣道者心法，则好奇之失也。（补。）

　　通守方困斋先生畴（别见《紫微学案》。）

　　提刑刘顺宁先生芮（别见《元城学案》。）

　　黎先生明（附师张昕。）

　　黎明，字才翁，长沙人也。以孝友信义著称。师事胡文定公。建炎之乱，文定避地荆门，先生为卜室庐，具器币，往迎之。胡氏之居南岳，实昉于此。先生少尝从学张御史昕，昕托其母，至是陷于贼，先生间关入贼所，取而归之。尝过郢州，李允文以京西提刑至郢，先生曰：「郢多招安之寇，而允文凶恶，其来必与为乱，不可久居。」即去之。后一月而难作。薛舍人徽言使湖南，高宗令访山林不仕贤者，以先生荐，命未下而卒。先生之古道，盖亦候无可之流，而湖湘学派之盛，则先生最有功焉。去今六百余年，莫能举其姓氏者。予从《薛常州集》、《魏秦公集》得其略，亦稍足以传矣。（补。）

　　通直向先生沈

　　向沈，字深之，知淮宁府谥忠毅子韶子也。故开封人，南渡后家衡山。忠毅死难，其家几无类，先生以逆妇于胡文定公家得免。先生痛心家国，日从文定讲明春秋复雠之说，而时方主和议，无路自申，积忧熏心，早衰多病，遂于禄仕泊如。事其叔父秘阁子忞如父。其监南岳庙也，湖南安抚刘昉尝以时宰意劾子忞，先生义不为昉属，遂引去。所生母李氏自淮宁相隔，历岁久远，迎养礼绝，追制服。言者以忠毅淮宁之节，当用其后人，尚书下符促召，先生叹曰：「时方多难，无辱其先人足矣。余非所愿也。」竟不往。前后凡五监南岳庙，以右通直郎致仕。初，朝议官忠毅后六人，先生以其一奏季弟鸿，其余悉以叔父子忞之命畀诸族人，其后叔父亦以郊恩先畀先生之子，而后其孙，世以为义门云。（补。）

　　通判向先生浯（别见《五峰学案》。）

　　大夫向先生涪

　　向涪，芗林之少子也。从文定。（补。）

　　（梓材谨案：楼攻媿跋《芗林家规》云：「芗林遗训，凛然如生，而三子俱贤。兴国及邵倅既遵行维持于前，贰车高寿，独殿诸公，保家之庐尤为深长，既闻于郡，又刻之石。」贰车当是先生。又案：朱子《向芗林文集后序》云：「始公之薨，而五峰先生胡公实状其行。后十余年，而端明学士汪公始铭诸幽。又后二十余年，而公之季子大夫公乃以公之《文集》三十卷者属某，使为之序。」又云：「大夫少以公命受学南阳胡文定公之门，今年七有六，谢事而老于家亦已十八年矣。」是可见先生之大概，时盖淳熙十二年云。

　　文定汪玉山先生应辰（别为《玉山学案》。）

　　太学杨先生训

　　杨训，字子中，湘潭人也。受学文定。尝问孝，文定曰：「谨言而慎行。一言之尤，一行之悔，是为不孝。」先生退而思曰：「吾从事于《新经》之教，以太学进士争能否于笔舌间者已二十年，岂有内省之功从事于言行者乎！」乃更诵《语》、《孟》、经史，稼穑致养，不汲汲于利禄。其在文定碧泉讲舍，求愈久而愈恭，称高弟。（补。）

　　清简闾丘先生昕

　　闾丘昕，字逢辰，丽水人也。累官吏部侍郎，谥清简。受业胡文定公门，故与明仲共着《二五君臣论》一卷，六十四卦各为之说。其大旨谓：以阳居阴而为九二，则臣有时而失之强；以阴居阳而为六五，则君有时而失之弱。盖作于绍兴时，意有所属也。张宣公为之序。（补。）

　　祖望谨案：此特侍郎因时讽谏之说耳。九二非必尽枋臣，六五非必尽孱主。绍兴之枋臣，宁复有阳德﹖盖穷阴剥庐之小人也！

　　彪先生虎臣（父约。附张所。）

　　彪虎臣，字汉明，湘潭人。父约，孝友浑厚，闻有言人过失者，则掩耳去之。先生以经术教授，学者争迎致。天性和易，而教尚方严，以不欺为本，以孝弟为先，以文艺为后。故从之者不徒务进取，有所畏而不为。青人张所早游京、洛，闻二三先生绪论，所至志访求人物，宣和中典教长沙，遣其就学，远近士子益依归焉，号为乡先生。卒，年七十五。子居正。胡文定之南渡熊、湘也，先生一见，有得于心，及其子长，遂命受业胡门云。（参《胡五峰集》。）

　　（梓材谨案：《一统志》谓先生尝从胡文定父子游，似未分晰。）

　　乐曲肱先生洪

　　乐洪，字德秀，衡山人也。从文定游。自号曲肱先生。所著有《周易卦气图》一卷，郭白云为之序。（补。）

　　教官徐先生时动

　　徐时动，字舜粼，丰城人也。胡文定高弟。绍兴进士，为虔州教官。改吉州，未及岁，移疾，遂不复仕。《着孟子说》十四卷、（云濠案：一本作四十。）《西江录》三卷、《师门答问》一卷。（补。）

　　祖望谨案：《胡文定公传家录》，曾吉甫、杨子中与先生共辑之。

　　（云濠谨案：《胡氏传家录》，曾、徐、杨三子所记文定答问语也。又文定次子和仲所录《庭训》亦详。）

　　通判王东谷先生枢

　　王枢，字致荣，丰城人也。学通群经，尤精《春秋》。少游胡文定公门。绍兴进士，参吉州军事。郡给军衣有滥恶者，众哗于庭，莫能制，先生正色折之，乃定。知瑞金县，改判岳州，所至每诣学宫，执经讲论。又改鼎州，茶寇络绎，道路不通，或欲焚山绝茶，或欲官自收鬻，先生定议，特为长短引之法，以便负贩，湖民赖之。卒官通判常德府。有《东谷集》。（补。）

　　◆向氏家学

　　通直向先生沈（见上《武夷门人》。）

　　◆叶氏门人

　　庄定黄先生祖舜

　　黄祖舜，字继道，福清人。宣和三年进士，累任至军器监丞。入对，言县令付铨曹察授，曷若要成郡守。出判泉州，将行，疏乞于科举外访求学行修明、孝友纯笃者，县荐之州，州延之学，以表率诸士。其尤异者，以名闻。留为仓部郎中，权刑部侍郎兼侍读。进《论语讲义》，词义明粹，下国子监梓行。寻知枢密院。金人侵淮，大将刘锜病不能军，诸将王权、刘汜退败，高宗欲诛之。先生曰：「败军罪实难赦，然刘锜有大功于国，若闻而愤死，得无快敌心乎﹖」帝嘉纳之。卒，谥庄定。所著《论语讲义》，朱子多引用之。其它《易》、《诗》、《礼说》及《历代史义》凡数万言。（参《道南源委》。）

　　祖望谨案：黄继道，《宋史》有传。其所著《论语说》，沈大廉尝引之，胡五峰先生又合二家审正之。此外有《易说》、《诗国风小雅说》、《礼记说》、《列代史议》、《黄庄定集》十五卷。

　　（梓材谨案：先生《论语说》，其为沈氏所引者三条，已见《周许诸儒学案》。）

　　论语说

　　乡人林德肤尝云：时人称季文子三思，夫子以为不然，曰如能再可矣，何望其三乎。如三家之强，文子殆未之思也。

　　祖望谨案：此条胡五峰取之。

　　先儒谓牛指仲弓之父，非也。斥父称子，岂圣人之意。言才德之不系于世类耳！

　　祖望谨案：此条胡五峰取之。

　　「君子义以为质」四语，似属立政言。若学者，则「敬以直内」乃其本。

　　胡五峰曰：圣人之言无所不通，但四事诚非敬以直内不可，不必专指立政也。

　　「君子不施其亲」，不私于亲也。

　　正简叶先生颙（附兄顗。）

　　叶颙，字子昂，仙游人。政、宣间与兄顗徒步入京师，并隶太学博士弟子员。金人入寇，顗力战死之。先生绍兴中进士，知常州，或劝其献羡余，当得美官，先生不可。后官至宰相，识大体，抑侥幸，服食、田宅不改其旧。卒，谥正简。（参《姓谱》。）

　　正献陈先生俊卿

　　陈俊卿，字应求，莆田人。绍兴中进士，累官侍御史，劾黜秦桧党，疏言张浚忠荩。历同知枢密院事，授右仆射，以用人为己任，奖廉退，抑奔竞。后以少师、魏国公致仕。卒，谥正献。先生孝友忠敬，得于天资。为人清严好礼，终日无惰容。虽疾病，见子孙必衣冠。胸怀坦然，遇人无少长，一以诚实。一言之出，终身可复。于外物澹然无所好，独喜观书史，疾病犹不释卷。其学一以圣贤为法，于浮屠、老子之说，未尝过而问也。（参《朱子文集》。）

　　尚书郑少融丙

　　郑丙，字少融，福州人。淳熙间吏部尚书。尝言「伪学」不宜信用。（参《道命录》。）

