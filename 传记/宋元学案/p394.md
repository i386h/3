<!-- { "loadSidebar": true } -->
　　必以身任道，静存动察，敬义夹持，知行并进，始可言学。不然，则不诚无物，虽勤无益也。朱子谕学者曰：「学者书不记熟，读可记，义不精细，思可精，惟有志不立，真是无着力处。只如今人贪利禄而不贪道义，要作贵人而不要作好人，皆是志不立之病。直须反复思量，究其病痛起处，勇猛奋跃，不复作此等人，一跃跃出，见得圣贤千言万语，都无一字不是实语，方始立得此志。就此积累工夫，迤逦向上去，大有事在，诸君勉旃，不是小事。」又如程子《四箴》、朱子《敬斋箴》、西山《夜气箴》当熟玩体察外，有天台南塘陈先生《夙兴夜寐箴》曰：「鸡鸣而寤，思虑渐驰，盍于其间，澹以整之。或省旧愆，或紬新得，次第条理，了然默识。本既立矣，昧爽乃兴，盥栉衣冠，端坐敛形。提掇此心，皦如出日，严肃整齐，虚明静一。乃启方册，对越圣贤，夫子在坐，颜、曾后先。圣师所言，亲切敬听，弟子问辨，反复参订。事至斯应，则验于为，明命赫然，常目在之。事应既已，我则如故，方寸湛然，凝神息虑。动静循环，惟心是监，静存动察，勿二勿三。读书之余，间以游泳，发舒精神，休养情性。日暮人倦，昏气易乘，斋庄正齐，振拔精神。夜久斯寝，齐手敛足，不作思维，心神归宿。养以夜气，贞则复元，念兹在兹，日夕干干。」昔金华鲁斋王先生以为，此《箴》甚切得受用，以教上蔡书院诸生，使之人写一本，置坐右。又云：「养以夜气，足以证西山之误。」

　　《大学章句》、《或问》毕。

　　次读《论语集注》。

　　次读《孟子集注》。

　　次读《中庸章句》、《或问》。

　　次钞读《论语或问》之合于《集注》者。

　　次钞读《孟子或问》之合于《集注》者。

　　次读本经。

　　治《周易》。钞法，一依《古易》十二篇。勿钞《彖传》、《象传》附每段经文之后。先手钞四圣经传正文，依《古易》读之。别用纸依次钞每段正文。次低正文一字，钞所主朱子《本义》。次低正文一字，钞所主程子《传》。其连解《彖传》、《象传》者，须截在《彖传》、《象传》正文后钞。次低正文一字，节钞所兼用古注疏。次低正文二字，附节钞陆氏《音义》，次节钞胡庭芳所附《朱子语录》、《文集》、何北山《启蒙》、《系辞发挥》、朱子孙鉴所集《易》遗说，去其重者。次低正文二字，节钞董氏所附《程子语录》、《文集》。次低正文三字，节钞胡庭芳所纂诸家解及胡云峰《易通》及诸说精确而有裨朱子《本义》者。其正文分段，以朱子《本义》为主。每段正文既钞诸说，仍空余纸，使可续钞。其读《易》纲领，及先儒诸图及说，钞于卷首，图在《启蒙》者，不可移。读法，其朱子《本义》、程子《传》所节古注疏，并依读《四书》例，尽填读经空眼簿如前法，须令先读《五赞》、《启蒙》及《发挥》，次《本义》毕，然后读程子《传》毕，然后读所节古注疏。其所附钞，亦玩读其所当读者，余止熟看参考。其程子《传》、古注疏与朱子《本义》训诂，指义同异，以玩索精熟为度。异者以异色笔批抹。每卦作一册。治《尚书》。钞法，先手钞全篇正文读之。别用纸钞正文一段。次低正文一字，钞所主蔡氏《传》。次低正文一字，节钞所兼用古注疏。次低正文二字，附节钞陆氏《音义》。次低正文二字，节钞朱子《语录》、《文集》之及此段者。次低正文三字，节钞金氏《表注》及董氏所纂诸儒之说，及诸说精确而有裨蔡氏《传》者。其正文分段，以蔡氏《传》为主。每段正文既钞诸说，仍空余纸，使可续钞。其《书序》及朱子所辩，附钞每篇之末。其读《书》纲领及先儒诸图，钞于首卷。读法，其蔡氏《传》及所节古注疏，并依读《四书》例，尽填读经空眼簿如前法。其所附钞，亦玩读其所当读者，余止熟看参考。须令先读蔡氏《传》毕，然后读古注疏，其古注疏与蔡氏传训诂，指义同异，以玩索精熟为度。异者以异色批抹。每篇作一册。治《诗》。钞法，先手钞《诗》全篇正文读之。别用纸钞《诗》正文一章，音义协音，并依朱子。次低正文一字，钞所主朱子《传》。次低正文一字，节钞所兼用古注疏。次低正文二字，附节钞陆氏《音义》。次低正文二字，节钞朱子《语录》、《文集》之及此章者。次低正文三字，节钞辅氏《童子问》，及鲁斋王氏《诗疑辩》，及诸说精确而有裨朱子《传》者。每段正文既钞诸说，仍空余纸，使可续钞。其《诗小序》及朱子所辩，附钞每篇之末。其读《诗》纲领及先儒诸图，钞于卷首。读法，其朱子《传》及所节古注疏，并依读《四书》例，尽填读经空眼簿如前法。其所附钞，亦玩读其所当读者，余止熟看参考。须令先读朱子《传》毕，然后读古注疏。其古注疏及朱子《传》训诂，指义同异，以玩索精熟为度。异者以异色笔批抹。每篇作一册。治《礼记》。钞法，先手钞每篇正文读之。别用纸钞正文一段。次低正文一字，节钞所用古注。次低正文一字，节钞疏。次低正文一字，附节钞陆氏《音义》。次低正文一字，节钞朱子《仪礼经传通解》之相关者。次节钞朱子《语录》、《文集》之及此段者。次低正文二字，节钞黄氏《日钞》、陈氏栎《详解》、卫氏《集解》精确而有裨正经古注疏者。其正文分段，以古注为主。每段正文既钞诸说，仍空余纸，使可续钞。盖治礼必先读《仪礼经》。其读《礼记》纲领及先儒诸图及杨氏《仪礼图》钞于首卷。读法，其所节古注并疏，依读《四书》例，尽填读经空眼簿如前法。其所附钞，亦玩读其所当读者，余止熟看参考。其古注疏之所以合于经与否，以玩索精熟为度。其未合者，以异色笔批抹。每篇作一册或二三册。治《春秋》。钞法，先手钞正经，每一年作一段读之。读全经毕，别用纸钞当年经文一段。次低经文一字，节钞所许用《三传》、胡氏《传》诸说之合于经之本义者。次低经文一字，节钞《三传》、胡氏《传》诸说之未合者。次低经文二字，附节钞陆氏《音义》。次低经文二字，钞程端学所著《辨疑》、《或问》。凡诸说之有裨正经、《三传》、胡氏《传》者、已详见成书。每段正文既钞诸说，仍空余纸，使可续钞。其读《春秋》纲领及先儒诸图钞于首卷。读法，凡所节《三传》、胡氏《传》，并依读《四书》例，尽填读经空眼簿如前法。其所附钞，亦玩读其所当读者，余止熟看参考。其《三传》、胡氏之所以合于经与否，以玩索精熟为度。其未合者，以异色笔批抹。每年作一卷，每公作一册或二三册。

　　前自十五岁读《四书经》、《注》、《或问》、本经传注、性理诸书，确守读书法六条，约用三四年之功，昼夜专治，无非为己之实学，而不以一毫计功谋利之心乱之，则敬义立，而存养省察之功密，学者终身之大本植矣。

　　《四书》、本经既明之后，自此日看史，仍五日内专分二日倍温玩索《四书经》、《注》、《或问》、本经传注，倍温诸经正文，夜间读看玩索温看性理书，并如前法。（为学之法，自合接续明经。今以其学文不可过迟，遂读史，次读韩文，次读《离骚》，次学作文，然后以序明诸经，览者详焉。）

　　看《通鉴》。看《通鉴》及参《纲目》，两汉以上参看《史记》、《汉书》，唐参《唐书》、范氏《唐鉴》。看取一卷或半卷，随宜增减，虽不必如读经之数，亦虚心反复熟看。至于一事之始末，一人之姓名、爵里、谥号、世系，皆当子细考求强记。又须分项详看，如当时君臣心德之明暗，治道之得失，纪纲之修废，制度之因革，国本之虚实，天命人心之离合，君子小人之进退，刑赏之当滥，国用之奢俭，税敛之轻重，兵力之强弱，外戚宦官之崇抑，民生之休戚，风俗之厚薄，外夷之叛服，如此等类，以项目写贴眼前，以备逐项思玩当时之得失。如当日所读项目无者，亦须通照前后思之，如我亲立其朝，身任其事，每事以我得于《四书》者照之，思其得失，合如何论断，合如何区处。有所得与合记者，用册随钞。然后参诸儒论断、管见、《纲目》、《凡例》、尹氏《发明》、金仁山《通鉴前编》、胡庭芳《古今通要》之类，以验学识之浅深。不可先看他人议论，如矮人看场无益。然亦不可先立主意，不虚心也。诸儒好议论亦须记。仍看《通鉴释文》，正其音读。看毕，又通三五日前者看一。一、分日倍温玩索《四书经》、《注》、《或问》、本经传注及诸经正文，夜间读看玩索温看性理书，并如前法。（《四书》既明，胸中已有权度，自此何书不可看！）

　　《通鉴》毕。

　　次读韩文。读韩文，先钞读西山《文章正宗》内韩文议论叙事两体华实兼者七十余篇，要认此两体分明后，最得力。正以朱子《考异》，表以所广谢迭山批点，自熟读一篇或两篇，亦须百成诵，缘一生靠此为作文骨子故也。既读之后，须反复详看。每篇先看主意，以识一篇之纲领，次看其序述抑扬、轻重、运意、转换、演证、开阖、关键、首腹、结末、详略、浅深、次序。既于大段中看篇法，又于大段中分小段看章法，又于章法中看句法，句法中看字法，则作者之心，不能逃矣。譬之于树，通看则繇根至表，干生枝，枝生华叶，大小次第相生而为树。又折一干一枝看，则又皆各自有枝干华叶，犹一树然，未尝毫发杂乱。此可以识文法矣。看他文皆当如此看，久之自会得法。今日学文能如此看，则他日作文能如此作，亦自能如此改矣。然又当知有法而无法，无法而有法。有法者，篇篇皆有法也；无法者，篇篇法各不同也。所以然者，如化工赋物，皆自然而然，非区区摹拟所致。有意于为文，已落第二义。在我经史熟，析理精，有学有识有才，又能集义以养气，是皆有以为文章之根本矣。不作则已，作则沛然矣。第以欲求其言语之工，不得不如此读看耳，非曰止步骤此而能作文也。果能如此工程读书，将见突过退之，何止肩之而已！且如朱子《或问》及集中文字，皆是用欧、曾法，试看欧、曾，曾有朱子议论否！此非妄言，若能如此读书，则是学天下第一等学，作天下第一等文，为天下第一等人，在我而已，未易与俗子言也。自此看他文，欲识文体有许多样耳。此至末事，一看足矣，不必读也。其学作文次第，详见于后。一、六日内分三日倍温玩索《四书经》、《注》、《或问》、本经传注、诸经正文及温看史，夜间读看玩索温看性理书，如前法。

　　韩文毕。

