<!-- { "loadSidebar": true } -->
　　陈烈，字季慈，侯官人也。学者称为季甫先生。天性介特，笃于孝友。年十四，继丧父母，水浆不入口者五日。自壮迨老，享奉如生事礼，寝兴晦朔未尝止。一日，梦中衰绖哭其亲于中庭，哀声震户外，家人闻之，而先生未寤也。尝语古灵曰：「烈今日纵得尊荣，父母不之见，何足为乐！」其无意于世矣。力学不群，平日端严，终日不言。虽御童仆，如对大宾。里有冠昏丧祭，请而后行。从学者数百。父兄训厥子弟者，必举其言行以规之。庆历初，应试不中选，遂不复赴礼部。或勉之仕，则曰：「伊尹守道，成汤三聘以币。吕望持诚，文王载之与归。今天子仁圣好贤，有汤、文之心，岂无有先觉如伊、吕者！」仁宗以大臣之荐，累诏之，不起。或问其故，曰：「吾学未成也。」自是交章论举，先生志不少易。古灵每谓人曰：「世多以季甫为洁身不仕之流，非也。盖其志孔、孟之道，不肯苟进而已。」嘉佑中，诏授本州岛教授，不拜。而福建提刑王陶奏先生「以妻林氏疾病丑瘦，遣归其家，十年不视。烈，贪诈人也。已行之命，乞赐削夺」。司马温公在谏院，上言：「臣素不识烈，不知其人果如何。惟见国家常患士人不修名检，故举烈以奖厉风俗。若烈平生操守出于诚实，虽有迂阔之行，不合中道，犹为守节之士，亦当保而全之。愿委公正官吏，通儒术、识大体者覆实。若止于夫妇不相安谐，则使之离绝而洗其过，庶复申眉于后。若复败乱名教，则严赐刑诛，并治举者之罪，以明至公。」于是陶奏不行。明年，欧阳公复荐其行，除国子直讲，竟不出。久之，诏许从其志，以宣德郎致仕。先是，古灵在台中举先生自代，称其道已造大贤之域。然先生行过拘，故终多以矫伪疑之者，皆王陶之流也。元佑初，复诏为本州岛教授，不受禄，敝衣粝食，处之裕如。稍有余，即以周贫乏者。七十六岁而卒。http://bbs.chens.org.cn/showtopic.aspTOPIC_ID=&Forum_ID=}
 卷六　士刘诸儒学案（全氏补本）
　　士刘诸儒学案（全祖望补本）

　　士刘诸儒学案表

　　士建中　　　　　赵狩（别见《泰山学案》。）

　　（私淑）李缊（别见《泰山学案》）

　　刘颜　　　　　　（子）庠

　　（附师高弁。）　曹起（附见《泰山学案》。）

　　（并泰山同调。）张洞（别见《泰山学案》。）

　　王开祖

　　丁昌期　　　　　（子）宽夫

　　（子）廉夫

　　（子）志夫

　　吴师仁　　　　　（弟）师礼

　　杨适　　　　　　王说（见下《鄞江家学》。）

　　杜醇

　　王致　　　　　　（从子）说　（子）珩　　（孙）勋　　（曾孙）正已

　　（从子）该　（子）瓘

　　周师厚　　　（子）锷（见上《西湖门人》。）

　　（子）铢

　　史简　　　　（子）韶（见上《西湖门人》。）

　　丰稷（别见《范吕诸儒学案》。）

　　袁毂（见下《西湖门人》。）

　　汪洙　　　（子）思温　（孙）大猷（别见《龟山学案》。）

　　姚孳

　　俞伟

　　陈摅

　　楼郁　　　　　　（子）常　　　　　　（玄孙）钥（别见《丘刘诸儒学案》。）

　　（并安定同调。）　丰稷（别见《范吕诸儒学案》。）

　　袁毂　　　　（子）灼　　（玄孙）燮（别为《絜斋学案》。）

　　罗适（别见《安定学案》。）

　　周锷

　　史诏　　　　　（孙）浩（别见《横浦学案》。）（曾孙）弥忠

　　（曾孙）弥巩

　　（曾孙）弥林（并见《慈湖学案》。）

　　舒亶

　　章望之

　　黄晞

　　（并古灵同调。）

　　侯可　　　　　　　　　　　　　　　　　（孙）仲良（别见《刘李诸儒学案》。）

　　申颜

　　（并关学之先。）

　　宇文之邵

　　（蜀学之先。）

　　----

　　士刘诸儒学案

　　祖望谨案：庆历之际，学统四起。齐、鲁则有士建中、刘颜夹辅泰山而兴。浙东则有明州杨、杜五子，永嘉之儒志、经行二子，浙西则有杭之吴存仁，皆与安定湖学相应。闽中又有章望之、黄晞，亦古灵一辈人也。关中之申、侯二子，实开横渠之先。蜀有宇文止止，实开范正献公之先。筚路蓝缕，用启山林，皆序录者所不当遗。述《士刘诸儒学案》。（梓材案：是卷《学案》亦谢山所特立。吴存仁当作师仁。）

　　◆泰山同调

　　评事士熙道先生建中

　　士建中，字熙道，郓州人也。（云濠案：谢山《札记》云：「大名府魏县人也。」）孙泰山讲学，先生同时而起，泰山之所推重者，先生为第一，而石徂徕其次也。泰山赠徂徕诗曰：「攘臂欲为万丈戈，力与熙道攻浮■。」又尝荐之范文正公。而徂徕高视一切，其所服膺，自泰山外，惟先生。其集中《与蔡副枢书》，荐之尤力。先生所著述，如《道论》以言帝王之道，《原福》以究祸福之本，《原鬼》以明鬼神之理，《随时解》以着守正背邪、遗近趋远之说，皆醇儒之言也。其后以进士授评事，宰魏。不知其官爵所止。（云濠案：《札记》云校书郎。）

　　祖望谨案：先生尝以泰山五十未娶，谋为之买田宅以置室，其古道可想。至于箴规徂徕，谓其未抵中道，尤切当其弊。是真伊洛以前躬行君子，而世无传者。祖望葺《学案》，聊为之补传，使不至泯泯焉。

　　主簿刘子望先生颜（附师高弁。）

　　刘颜，字子望，彭城人也。少孤，好古，学不专章句，师事高侍御弁。举进士第，以试秘书省校书郎知龙兴县，坐事免。久之，授徐州文学。居乡里，教授数十百人。采汉、唐奏议为《辅弼名对》，冯元、刘筠、钱易、蔡齐上其书，除任城主簿。岁饥，发大姓所积粟，活数千人。李文定迪知州、青州，皆辟为从事。卒。着《儒术通要》、《经济枢言》复数十篇。石徂徕见其书，叹曰：「恨不在弟子之列！」子庠。（参史传。）

　　◆安定同调

　　进士王儒志先生开祖

　　王开祖，字景山，永嘉人也。学者称为儒志先生。皇佑进士，不仁，杜门著书，从学常数百人。复以荐召试贤良方正，未赴而卒。先生见道最早，所著有《儒志编》，言：「《复》者，性之宅；《妄》者，诚之原。」又言：「学者离性而言情，奚情之不恶﹖」又曰：「使孔子用于当时，则《六经》之道反不如今之着。」又言：「由孟子以来，道学不明。今将述尧、舜之道，论文、武之治，杜淫邪之路，开皇极之门。吾畏天者也，岂得已哉！」其言如此。是时伊洛未出，安定、泰山、徂徕、古灵诸公甫起，而先生之言实遥与相应。永嘉后来问学之盛，盖始基之。惜其得年仅三十有二，未见其止，为何惜也。

　　儒志编

　　形容不欺刍木，幽晦不欺鬼神，言而不欺童昏，动而不欺愚懵。

　　凝目于鼻，游心于带，是制心者也，非治心者也。坐则见其存于室，行则见其立于舆，是治心者也，非养心者也　。

　　中夜息于幽室之中，吾心之清明者还矣。孝弟忠信，生乎此时。

　　舜与周公坐以待旦，急吾行而不忘也。

　　心动则气窒，心外虑则气昏耗。

　　情本于性则正，离于性则邪。

　　君子之道始于《复》，成于《泰》，极于《夬》。小人之道始于《姤》，成于《否》，极于《剥》。　　

　　君子之德，莫不原于诚。诚，则物之来也如鉴。

　　君子有天下之私，小人有一身之公。

　　胶柱不能求五音之和，方轮不能致千里之远。拘庸庸之论者无通变之略，持规规之见者无过人之功。

　　烛，秉之者莫若随之者见之明矣。奕，为之者不若睹之者之详也。人之智，长于人，短于己。求人之是非易，求己之是非难。李翱曰：「凡虑己事则不明，断他人事则必明。」己私而他人公也。言不行则言隐，知不行则知隐。

　　道之充者须时以用之，物之者须泽以养之。须时者养人，须泽者养于人，此君子、小人之分也。

　　丁经行先生昌期（附子宽夫、廉夫、志夫。）

　　丁昌期者，永嘉人也。学者称为经行先生。永嘉师道之立，始于儒志先生王氏；继之者为塘奥先生林氏，安定、古灵之再传也；而先生参之。其家世以笃行称，至先生，尤明经术，尝筑醉经堂以讲学。三子：宽夫，乡贡进士，廉夫，举八行；志夫，进士。兄弟好古清修，自相师友，各以所得质于其父，不为苟同，曰：「此理天下所共，不可为家庭有阿私也。」尤斥去浮屠之说，丧祭无不本古礼云。

　　宫教吴先生师仁

　　吴师仁，字坦求，钱塘人。陈古灵为郡守，以遗逸荐于朝。元佑初，召为太学正，迁博士。后充吴王宫教授，卒。先生履行醇正，器识高远，尝肄业太学，名闻缙绅。应举不第，退居田里，甘贫守道。每授学者以诚明义理之学，而不为异端之说，士习为之向风。（参《两浙名贤录》。）

　　（梓材谨案：谢山《学案序录》稿底及刊本并作「杭之吴存仁」。阅简策，古灵时杭之乡先生止有名师仁者，「存仁」之存当由笔误。）

　　助教杨大隐先生适

　　杨适，字安道，慈溪人。隐居大隐山。为人醇厚介特，议论辩博平正。人有善则称之，不善如未之闻。为学要行乎己，惟恐为人所知。毁誉荣辱不以动其心，人莫得而亲疏。盖自比仲元、叔度之流。乡人严惮之，相语不以名氏，而尊之曰大隐先生。衣食纔自给，非义之馈一介不取。躬耕养亲，族之贫者分赈之。邻盗其稼，人告之，先生愀然曰：「彼穷厄而求其生尔。勿治也！」盗闻之惭悔，其后无敢侮者。善言治道，究历代治乱之原。孙威敏公沔自谏官出案浙东、西刑狱，欲见先生，先生不肯见。先生之越时，范文正公守越，闻之，就见焉，舆致府中，澹焉无求，公益贤之。先生治经不守章句，黜浮屠、老子之说，歌诗卓越超迈，容仪甚伟，衣冠俨如。始友钱塘林逋，后与同郡王致、杜醇结交，后进莫不师之。退处四十年，德行益高，名闻京师。仁宗　诏求遗逸，太守鲍柯以名闻，赐以粟帛。太守钱公辅又荐之，授将仕郎、试太学助教，州遗从事致诏书袍笏，舆从迎之，先生辞不受，遁去。年七十有六。遗令篆石圹前曰「宋隐人之墓」。熙宁二年，荥阳张峋为文表之。（参《四明文献集》。）

　　学师杜石台先生醇

