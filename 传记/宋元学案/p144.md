<!-- { "loadSidebar": true } -->
　　八卦之时，天道纯全，故其名卦必备三才之义。曰乾坤震巽坎离艮兑为八卦之名，与八者之名所以总谓之卦者，凡九字，不可以常义肤浅训释。盖出于上古之言，文王、孔子能通之者也。虽因孔子以卦之才德言之，知为干健、坤顺、震动、巽入，终莫能究其义。而后世或谓「卦者挂也」，其言如此，岂能尽圣人之意哉！大抵《易》之为义易通，而卦之为义难得。卦也，画也，象也，盖自道而一变为画，因而成象，画、象具而成卦，使万世之下，复由卦以知象，由象以知画，由画以明道，此圣人之意也。然终莫知上古之时，卦为何训。乾坤八字出于包牺，卦之一字出于包牺之后圣人名之。其余五十六卦及《易》与元亨利贞，皆命于文王，凡六十一名，可以意义训释。其卦名或具三才，或在人物，或以道德，或寓时事，命名不同，皆可考而知。盖中古之言，后世之所通也。上古、中古之名，于是较然可见。则知包牺之画，八卦而已，而文王重卦，又何疑焉。包牺氏之前，有声而无画；包牺之时，有画无字，即干也；文王之时，画字具有，六十四卦之画即六十四卦之字；后世以易字明，故于画之下重字以明之。且包牺氏以天地人之三而其道一，故三画而成一卦。画有奇耦，故有乾坤：穷则尽变，故有六子。乾坤六子，包牺初不能加损益也。天以是示之，因以是明之耳。故包牺之画，得于天而明天；文王之重，得于人而明人。得于天者，亦知地道人道之一也，是以三奇为干而地道存焉，三耦为坤而天道存焉，一奇一耦终不可以成卦也。得于人者，知太极生天地，天地生人，有天而无地，人无得而生也，故以包牺之画在上为天，文王之重在下为地，天地设位而后圣人成能于其中。天有气，地有形，人得天之气以生，得地之形以成，必兼三才而两之，然后人因天地以生矣。此文王重卦之义也。揲蓍者分而为二以象两，然后挂一以象三，盖因于重卦之义。且包牺之画为天，天，君道也，故五之在人为君。文王之重为地，地，臣道也，故二之在人为臣。以上下二卦别而言之如此。合六爻而言之，则三、四皆人道也，是则谓中爻，《系辞》曰：「杂物撰德，辨是与非，则非其中爻不备。」故尽人事之变，以二、三四、五为主，初上终始之而已。然终始之亦位也，故曰「六位时成」，「六位成章」。（以上《卦》。）

　　包牺氏画卦之始，其画虽具三才，而卦之天地未判，无九六、六位之别。文王重卦之后，然后天地判而有九六，人道成而着六位，此周公明六爻之义也。何谓天地判而有九六﹖《系辞》曰：「天一，地二，天三，地四，天五。」此天地之生数也。合一、三、五为九，天数也。天本干，故干称九。合二、四为六，地数也。地本坤，故坤称六。此列六爻之后，圣人称九六之旨也。是以揲蓍之法，老阳三十有六，揲以四象而得九；老阴二十有四，揲以四象而得六。故九为干爻，三十六为干策；六为坤爻，二十四为坤策。此后世圣人衍九六之道也。包牺肇三才之微，独画天卦，方知三才为一道。故必文王重卦之后，天地上下二卦既具，而后九六可生焉。九六既生，而后大衍之法立。此圣人作《易》之序也。何谓人道成而着六位﹖一卦之象，虽备三才，而六画之后，圣人道在成能，欲用于天下万世，故舍天地而独明人道，是以六爻皆人位，其辞皆人事。故文王之治，同天之载，而周公之礼乐法度粲然具备者，尽人道也。此圣人着六爻之义也。《系辞》曰：「二多誉，四多惧。」「三多凶，五多功。」此后世圣人以人道明六爻之说也。是则有画而后可重，重而后有九六，有九六而后有六位，有六位而后可系辞，《彖》、《象》、《文言》。故方画重九六之际，皆统明三才；及六位系辞、《彖》、《象》之后，一以人道为主，人道至此而后明矣。此四圣成始成终之道也。然前乎周公，画卦之时，爻具于画，不复重见也。至周公列之于下而系以辞焉，《易》于是始备矣。而明其道传其教者，孔子也。故必一圣人画之，一圣人重之，一圣人列于爻，一圣人垂其教，则道无余蕴矣。使包牺重之，非包牺也，三王之道也。使文王爻之，非文王也，周公之道也。圣人随时之义，盖不然矣。故自太极之始，包牺象三才之道，文王尽三才之义，周公列三才之事，孔子着三才之教，皆随时之义也。然孔子之于文王，犹文王之于包牺也，周公特终文王之一事耳。故古人独称「三圣」者，以此。（《爻》。）

　　《系辞》曰：「《彖》者，言乎象者也。」又曰：「《彖》者，才也。」《干》之象，六奇是也；《干》之《彖》，言六奇之义也。《干》之才，大而健是也；《干》之《彖》，言大健之义也。故观乎《彖辞》，则一卦之义思过半矣。然先儒以文王《卦辞》为《彖辞》，盖以孔子不当自言「观乎《彖辞》则思过半」也。此大不然。孔子之《彖》，正论一卦之象及释文王之辞。非孔子之《彖》，则卦象与文王辞不可通矣。盖文王之辞，旨意深隐，出于忧患之言，虽使知者观之，岂能思过半哉﹖必观孔子《彖辞》，然后一卦之义有思过半之理。孔子作《彖》，本以垂法后世，欲学者先尽心于《彖》，然后可明重卦之象及通文王之辞。则「思过半」之言，乃孔子自明作《彖》之意，及示学文王《易》之要法也。（《彖》。）

　　《系辞》曰：「《易》者，象也。」又曰：「圣人立象以尽意。」盖以《易》之意不可得而尽，故有象以尽之也。意不可尽，徒玩其辞，皆空言耳，如是则不可以训天下后世，而作《易》之道绝也，此圣人立象之旨也。经曰：「见乃谓之象。」然则使斯道之可见者，无非象也。故象非一义，四圣人之象不同。卦之三画，包牺之象也；重之为六，文王之象也；次为六位刚柔，周公之象也；在《干》则自「天行健」至于「天德不可为首」，孔子之象也。三、六之象，以卦为主；六位刚柔之象，以爻为主；孔子之象，以辞为主。所主不同，其为尽意一也。故辞有不能尽者求之爻，爻有不能尽者求之卦，则《易》之意无余蕴矣。然则象也者，岂为天为地、为马为牛而已乎！天地牛马，有乾坤之象者也，非乾坤之象止于天地牛马而已也。故知《易》之为书，其意其辞皆由象出，未有忘象而知《易》者。如首腹马牛之类，或时可忘，此象之末者也。

　　欧阳文忠公言《彖》、《象》、《文言》杂入卦中者，自费氏始；王弼为注，亦用《彖》、《象》相杂之经。考《费氏传》曰：「徒以《彖》、《象》、《系辞》十篇、《文言》解说上下经。」观今之《易》，十篇未尝尽入卦中，则非费氏明矣。孔颖达言孔子《象辞》在六爻经辞之后，及王辅嗣以为《象》者本释经文，宜相附近，其义易了，故分爻之《象辞》各附其当爻下言之，犹如杜元凯注《左传》，分经之年与传相附。观此，则《小象》固已先在卦中，弼又杂之爻中也。其《彖》与《大象》、《文言》，终莫可考。（以上《象》。）

　　《易》有《彖》，所以明成卦之才；有《象》，所以尽作《易》之意。又为《文言》，所以释一卦之辞，然独着于《干》、《坤》二卦者，言辞在圣人，道之易明者也。学者考诸《彖》、《象》，智之可及也。孔子曰：「举一隅不以三隅反，则不复。」又谓：「赐也，告诸往而知来。」盖有不腃其言者，言之终不可尽。学者观《干》、《坤》二卦《文言》，触类而长之可也。（《文言》。）

　　包牺画卦，初无《系辞》；文王、孔子之言，皆《系辞》也。故孔子曰「系辞焉以断其吉凶」，「系辞焉以尽其言」，则卦爻之辞皆是也。今独以此上下二篇称《系辞》者，盖卦辞、爻辞，文王、周公之《系辞》也；此上下二篇，孔子之《系辞》也。又于《十翼》之中，独此二篇泛论大道，为诸卦之统要，与《彖》、《象》、《文言》之辞异，故独曰《系辞》，所以尊崇孔子之辞，与文王等也。观其言，广大而备，变通而神，思而精，皆《彖》、《象》、《文言》、《序卦》、《说卦》之所不能尽者，非圣人，孰能与于此哉！微此，则《易》道绝矣。

　　何氏谓上篇明，下篇明几；或以篇论《易》之大理，下篇论《易》之小理；孔颖达言上下无异义，直以编重大，是以分之。今观上篇，自「天尊地卑」至「存乎德行」，篇章相次，事理大小，皆有条理，不可紊乱。次章之言，皆前章所未尽。至「存乎德行」，则《易》道备矣。下篇复起其说，前后相次，复如上篇。是则初为二篇，非后人妄分也。

　　诸儒分章不一，孔颖达定以上篇十二章，下篇九章。然章有甚大甚小，有可分不可分者，似不止此二十一章。故有文意未断而章分，有才一二句而文意断、不相续者，岂能拘以二十一章也﹖

　　上篇所言，多《易》道之大者，与其精微神变之用。下篇多卦义，及上所未终，粗显之说，又不可不明之者。则上下二篇略有辨也。且上篇言「天尊地卑，乾坤定矣；卑高以陈，贵贱位矣」，以其有是言，故下篇可言「八卦成列，象在其中；因而重之，爻在其中」也。上篇言「干以易知，坤以简能」，至「易简而天下之理得」，以其有是言，故下篇可言「夫干确然示人易矣，夫坤隤然示人简矣」也。孔颖达谓：「『天地之道，贞观者也；日月之道，贞明者也』，此岂复为《易》之小事﹖」然贞观贞明，特引天地日月以明吉凶贞胜之辞，非在《易》之义，又不若「广大配天地，变通配四时，阴阳之义配日月，易简之善配至德」，为《易》之道也。观此数义，则二篇精粗，略可见矣。（以上《系辞》。）

　　《说卦》，论八卦之道德与其象义情性也。然则六十四卦亦有是乎﹖盖六十四卦各具于《文言》、《彖》、《象》、《杂卦》之中矣。至万物象类，如《履》之为虎，《渐》之为鸿，《中孚》之鸣鹤，《小过》之飞鸟，《井》之为井，《鼎》之为鼎，皆是也。其象不可尽言，故于是数卦略明之。《系辞》曰：「以言乎天地之间，则备矣。斯其所以难言也。故曰「书不尽言。」（《说卦》。）

