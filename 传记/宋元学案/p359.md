<!-- { "loadSidebar": true } -->
　　王万，字万里，蒲江人也。于鹤山魏文靖公为寮。笃学通经术，尤善《戴氏礼》，。鹤山每称之曰：「真吾徒也。」嘉定三年，省试第一。历仕太常博士。史弥远当国，应诏言三事。其一曰：厚风俗必本于明人伦。君臣也，父子也，夫妇也，昆弟也，朋友之交也，所以弥纶天地，扶植人极，使不为禽兽夷狄之归者，以有是伦也。人伦明于上，小民亲于下，俗之不厚，未之有也。《书》曰：「惟民生厚，因物有迁。违上所命，从厥攸好。」今天下风俗，可谓薄矣。化薄即厚，在陛下一转移之顷。陛下设廉耻以厉臣节，明听断以强主威，赫然如大明正中，万物毕照，而君臣之义立矣。以四海之欢心为孝，不以一己之服劳，念遗大投艰之托，思继志述事之重，而父子之恩隆矣。致严丧纪，不迩声色，俟三年终丧，求婚士族，礼备而后聘，而夫妇之道正矣。陛下之于兄弟，不幸而居人道之变，然友爱素深，神人所共知也，若垂念于死丧之戚，致厚于恤终之典，而兄弟之爱笃矣。日御经幄，亲近友臣，惟正人是亲，而朋友之化行矣。凡此五者，陛下既躬其厚，谁忍复趋于薄。二曰：尊朝廷在于聚贤才。汉梅福谓：「孝武时，淮南王安缘间而起，所以计虑不成者，以众贤聚于本朝也。孝成时，蜀郡山阳亡徒布衣，乃窥国家之隙，见间而起者，此皆轻量大臣，无所畏忌，国家之权轻，故匹夫欲与上争衡也。」贤才足为国轻重者如此。然所以聚之，则必有道。盖天地冲和之气，锺而为人，贤者尤其气之清也，利禄不能诱，威势不能压，惟虚心忘我，用其人而行其言，则贤者乐为吾用，自靖自献之恐后，宁复有迟回偃仰，召而不至，知而不言者﹖三曰：崇学校在于养士气。士者，国之元气，而天下之精神也。故可杀可贫而不可辱者，谓之士。京师者，首善之地也，太学者，贤士之关也，士聚其间，岂徒诵说词章，攫取声利而已哉！盖将讲明义理，涵养气质，以成其材，而待国家之用也。上之人宜婴以廉耻，不可恐以戮辱；宜闲以礼义，不可绳以刑辟。今朝廷并建长贰，所当专其职任，勿烦以他职。博士正录，不徒以课试为事，日进诸生，相与讲论经术，陈说古今，以作其气。如有佻达不检，则成规具在长贰，以次举而行之，谁曰不然。今乃郡吏得以绳之，下走得以辱之，殆非以章好示俗风厉四方也。世之论治者，鲜不以城郭甲兵、田野货财为有国之先务，而孟轲独以礼坏乐废为忧，非阔于事情也。而况揆诸今日之事，三边风寒，赤子露立，非无城郭不修之患；客强主弱，诲盗纳侮，非无兵甲不多之忧；兵荒之余，屯垦未就，非无田野不辟之虑；币轻物重，十室九空，非无货财不聚之叹，而臣区区惟前三者是急，亦曰人伦薄则世道废，贤才散则主势孤，士气索则邦家空匮，此孟轲所谓「上无礼，下无学，贼民兴，丧无日」者，臣之所为大惧也。时有济邸之狱，有蜀边之扰，有山阳之变，有郡吏卒系捕弟子员之辱，故先生及之。所引蜀郡山阳轻量大臣，尤切中时务，宰相已深恶之。其秋轮对，又上疏曰：「乃者中外之臣，指陈得失，愿忠于陛下，而在廷之臣，已过忧其沽激，逆虑其朋党。夫留班伏阁，封章叩匦，此在先朝常常见之。今以降诏求言，久而后应，尚曰沽激乎﹖内外小大之臣千数，言者无几，尚云朋党乎﹖今天下议论，大概有三，劝陛下崇孝道，厚天伦，笃意儒学，以养圣明之资，亲近正人，以杜邪佞之口，此爱君忧国之论也，其言必恳恻；愤主威之挠夺，伤国体之抢攘，疾贪暴如仇雠，恶佞谀如恶臭，此愤世嫉邪之论也，其言必激切；听其言，汪洋汗漫，察其意，避就回曲，此模棱两可论也，其言必依违。臣愿陛下以恳恻者施行之，激切者奖借之，依违者斥绝之，则朝廷之是非，即天下之是非也，何忧乎沽激﹖何虑乎朋党﹖」其二论蜀之利害，谓：「任捆寄者，闻命勇往，慨然以功名自任，然政令峻急，人情惶骇；任总饷者，承命算寄，奋然以了办自居，始谓不以累公上，今乃有七百万缗之请，既上欺朝廷，又苛取州县。陛下端拱穆清，亦知数千里外，有叹息愁恨之声矣乎﹖」时郑损制蜀，李景翱司蜀饷，故先生及之。理宗反复顾问，先生随事条析，理宗颔之，而宰相益怒。于是朱端常疏劾魏鹤山有不食周粟语，并及真希元与先生，一时君子皆去国。先生既忤柄臣，又忤蜀之大吏，人皆危之，而先生浩然归里，逍遥若将终身焉。又二年而起用，然不得入朝。再分符知绍兴府。史弥远殁，始有赴阙奏事之命，而先生卒矣。所著有《心铭》、《淡斋规约》。（补。）

　　祖望谨案：宋理宗朝有二王万，其一力排郑清之者，见《东发先生杜范传》。

　　教授程先生掌

　　程掌，字叔运，眉之丹棱人。绍定二年进士，授扬州观察推官，再调巴州教授。尝徒步杖策访魏鹤山于山中，曰：「尝见洪公咨夔于于潜，谒真公德秀于浦城，聿求当今名教宗主，观善而归。今见先生，志愿毕矣。」先生嗜关、洛之书，尤精《通鉴》。平生为人负气，不肯少屈，鹤山尝曰：「以子刚大之气，而加之直养无害之功，则行行之由，亦可为圣门之高弟矣。」其后先生自赞曰：「粗厉猛起，颇欠时中。强矫磨，晚果有功。」鹤山喜曰：「叔运进矣。」不幸早卒。

　　进士史传斋先生守道

　　史守道，字孟传，丹棱人。读书一览不忘，发之为文，援据详明，辞辩雄放。当时学者托周、程诸儒先语以自标榜，先生为诗曰：「但使躬行为孔、孟，何忧吾道不周、程。」每诵先儒语曰：「士不可多受恩，亦不可多受知。」故所依惟鹤山而已。后溪刘文节公、雁湖李文懿公皆恨相见之晚。考试有欲为之地者，谢不可。嘉定十三年，将入对，忽以疾卒。诏附刘渭榜，赐同进士出身，追授迪功郎。所著有《传斋集》十卷、《传斋有用之学》二十卷、《书略》十卷、《诗略》十卷、《周礼略》十卷、《春秋统会》十二卷、《国朝名贤年谱》十卷。

　　县尉蒋一斋先生公顺

　　蒋公顺，字成父，清湘人。研精义理之学，从鹤山游者七年，筑室湘源，命之曰一斋。税巽甫尝谓《易》上经似指体，下经似指用，先生云：「经之有上下，本谓造化互相终始，于《干》、《坤》体用皆不可分。如上经《坤》终于《复》，下经《干》终于《姤》；上经《坤》尽于《复》，又二卦而《干》尽，下经《干》尽于《姤》，又二卦而《坤》尽。《干》、《坤》之画，尽于《升》，遂继以《困》，则上下经不可分体用明矣。」此说甚精。鹤山亦云：「成父从子渠阳山中，所得甚多。」在别之杰幕，以解安丰之围补官，监施州静江税，再为沅州黔阳尉。辟桃源令，未赴而卒。

　　税先生与权

　　税与权，字巽甫，巴郡人。受业鹤山之门，精于经学。其所著《易学启蒙小传》，自序云：「文公以伏羲先天理数之原，特于《易学启蒙》而抉其秘，图象咸本诸邵氏。间与袁机仲谈后天《易》，则谓尝以卦画纵横反复求之，竟不得文王所以安排之意，是以畏惧，未敢妄为之说。与权曩从先师鹤山魏文靖公讲究邵氏诸书，乃于《观物篇》得《后天易上下经序卦图》，反复观之，皆成十有八卦，然后知《干》、《坤》、《坎》、《离》、《颐》、《中孚》、《大小过》不易之八卦为上下两篇之干，其互易五十六卦为上下两篇之用。自汉扬子云谓『文王重《易》，六爻互用，两卦十二爻』，而唐孔颖达亦谓『验六十四卦，二二相偶，非覆即变』，孔子取上下经名而序其相次之义，非邵氏此图，则后天之旨，千载不明矣。窃尝因此图推之，上下经皆为十八卦者，始终不出九数而已。九者，究也，万物盈牣于天地间者，究之象也，是故《易》以十八变而起卦，元以十八策而生日，大抵《易》六十四卦，不越《干》、《坤》奇耦之九画，而《干》、《坤》奇耦之画，又重为二九而穷，穷则变，故《革》在先天当十八，二九之究也，在后天当四十九，蓍数之极也，四十九而《革》去，故五十而《鼎》取新，开物于寅，帝出乎《震》，而循环无穷矣。盖天地五十有五之数，《河图》、《洛书》实互用之，先天则《河图》之九，而分左右，皆迭二九而周乎六十四，后天衍《洛书》之九，而分上下，亦合二九而总乎三十六，邵氏此图，岂非明羲、文之《易》，同中异，异中同也与﹖呜呼！孔子《杂卦传》专以反对而发后天《易》互用两卦十二爻之深旨也，学者潜玩《杂卦》，而参以子云、颖达之说，则于邵氏此图，信其为写出天地自然之法象矣。文公殆亦留斯义以俟后人耶﹖辄不自揆，敬述而申之曰《易学启蒙小传》。」（云濠案：《四库书目》，《易学启蒙小传》一卷，附《古经传》一卷。）先生又尝述鹤山讲《周礼》语为二卷，曰《周礼折衷》。（补）。

　　附录

　　史子翚曰：「巽甫以后天以《震》、《兑》为用，故孔子谓《归妹》天地之大义，予因谓《艮》、《巽》者，《震》、《兑》之反也，《震》东《兑》西，乃天地生成之方，日月出没之位，实备《干》、《坤》、《坎》、《离》而为下经之用，故《泰》之六五，亦曰『帝乙归妹』，以互体有《震》、《兑》耳。然则巽甫得于邵子者固深。虽然，巽甫谓《干》九能兼《坤》六，《坤》不能包《干》，予谓六之中有一三五焉，则九数固藏于六也，巽甫以为如何﹖」

　　帅幕滕先生处厚

