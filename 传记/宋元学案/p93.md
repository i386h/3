<!-- { "loadSidebar": true } -->
　　百家谨案：朱子云：「释、老书后来须看，不看无缘知他道理。」盖谓儒、释判然，吾本既立，恶能为累，即举其语，所以取之异也。乃茫昧者遂引以为儒、释浑同之左券。更有妄子，瞎摘盲取二程语录中之微近高浑者，并诬两先生尽属瞿昙之异学。此其蚍蜉撼树，本不足言，但叹世风之变幻日深，毫不识儒、释之根柢本是天渊隔绝，强取先儒，说同说异，妄加批驳，置方寸于岑楼者何多也！翁祖石曰：先生之在经筵，哲宗可谓敬信之甚矣。但进说于人君之前，自当择其大者。柳枝之谏，为哲宗所不悦，由是见疏。宜乎吕正献闻而叹息此言之太琐也。

　　宗羲案：明道、伊川大旨虽同，而其所以接人，伊川已大变其说，故朱子曰：「明道宏大，伊川亲切；。大程夫子当识其明快中和处，小程夫子当识其初年之严毅，晚年又济以宽平处。」是自周元公主静、立人极开宗；明道以静字稍偏，不若专主于敬，然亦唯恐以把持为敬，有伤于静，故时时提起。伊川则以敬字未尽，益之以穷理之说，而曰「涵养须用敬，进学在致知」，又曰「只守一个敬字，不知集义，却是都无事也」，然随曰「敬以直内，义以方外，合内外之道」，盖恐学者作两项工夫用也。舍敬无以为义，义是敬之着，敬是义之体，实非有二，自此旨一立，至朱子又加详焉。于是穷理、主敬，若水火相济，非是则只轮孤翼，有一偏之义矣。后之学者不得其要，从事于零星补凑，而支离之患生。故使明道而在，必不为此言也。两程子接人之异，学者不可不致审焉！

　　百家谨案：黄文洁公曰：「自孔、孟殁后，异端纷扰者千四百年，中闲唯董仲舒『正谊』『明道』二语与韩文公《原道》一篇，为得议论之正。逮二程得周子之传，然后有以穷极性命之根柢，发挥义理之精微。议者谓比汉、唐诸儒说得向上一层，愚谓岂特视汉、唐为然。风气日开，议论日精，濂、洛之言，虽孔、孟亦所未发。特推其旨要，不越于孔、孟云耳。」此评论之得当者。而唐一庵枢谓：「明道之学，一天人，合内外，已打成一片。而伊川居敬又要穷理，工夫似未合并，尚欠一格。」此但知先生「涵养须用敬，进学在致知」，而忘却先生「未有致知而不在敬者」之语，恐未是深知先生者也。盖语学至二程，诸儒之中更醇乎其醇矣。第大程质性高明，而先生从践履入，非圣人之书不观，其功在于密察边耳。至于大程之表《大学》、《中庸》，先生之《易传》，更足为万世经术斗杓也。

　　◆伊川讲友

　　文正司马涑水先生光（别为《涑水学案》。）

　　正献吕晦叔先生公着（别为《范吕诸儒学案》。）

　　少师韩持国先生维（别见《范吕诸儒学案》。）

　　◆伊川学侣

　　献公张横渠先生载（别为《横渠学案》。）

　　正字朱乐圃先生长文（别见《泰山学案》。）

　　正献范华阳先生祖禹（别为《华阳学案》。）

　　推官方先生元寀（父峻。）

　　方元寀，字道辅，莆田人。父峻，聚徒讲学，凿井舍傍，祷曰「愿子孙居官如此水。」初官润州，识程太中■。及卒，明道为作行状，范华阳祖禹为墓道碑。先生少与伊川游，书问往来，积数十帖，有曰：「经，所以载道也。诵其言，解其训诂，而不及道，乃无用之糟粕耳！觊足下由经以求道，勉之又勉。异日见卓尔有立于前，然后不知手之舞之，足之蹈之。」又曰：「足下非混俗之流，其志道之士。」朱子刻于白鹿书院，书其后曰：「伊川先生德盛言重，不轻与人，今其眷眷如此，则方公之贤可知也。」元佑三年以特科出身，终威武军节度推官。（参《道南源委》。）

　　◆伊川家学

　　知军程先生端中

　　程端中，字□□，伊川长子。举进士。南渡后徙家池州。建炎中知六安军事。金人攻六安，先生固守。城破，死之。池州都统制程全收其骨，葬于池。（参《一统志》。）

　　附录

　　序《伊川文集》曰：不肖孤既无以嗣闻斯道，姑用记其言，且又使侄昺编次其遗文，俾后之学者观其经术之通明，论议之纯一，谋滤之宏深，出处之完洁。虽于先生之道未能备见其纯全，亦将庶几焉！

　　县令程先生（别见《和靖学案》。）

　　◆伊川门人（胡、周再传。）

　　博士刘质夫先生绚

　　校书李端伯先生吁（并为《刘李诸儒学案》。）

　　侍讲吕原明先生希哲（别为《荥阳学案》。）

　　监场谢上蔡先生良佐（别为《上蔡学案》。）

　　文靖杨龟山先生时（别为《龟山学案》。）

　　文肃游廌山先生酢（别为《廌山学案》。）

　　龙学吕晋伯先生大忠

　　教授吕和叔先生大钧

　　正字吕蓝田先生大临（并为《吕范诸儒学案》。）

　　肃公尹和靖先生焞（别为《和靖学案》。）

　　提刑郭兼山先生忠孝（别为《兼山学案》。）

　　著作王福清先生苹（别为《震泽学案》。）

　　正字周浮沚先生行己

　　忠简许横塘先生景衡（并《为周许诸儒学案》。）

　　签判田先生述古（别见《安定学案》。）

　　修撰邵子文先生伯温（别见《百源学案》。）

　　秘监李章贡先生朴（别见《范吕诸儒学案》。）

　　龙图范元长先生冲（别见《华阳学案》。）

　　博士苏先生■（别见《吕范诸儒学案》。）

　　杨先生国宝（别见《王张诸儒学案》。）

　　清节萧三顾先生楚（别见《范许诸儒学案》。）

　　御史陈默堂先生渊（别为《默堂学案》。）

　　文质罗豫章先生从彦（别为《豫章学案》。）

　　太学杨先生迪（别见《龟山学案》。）

　　吕先生义山（别见《吕范诸儒学案》。）

　　（梓材谨案：程门弟子，自别见诸《学案》外，并见《刘李诸儒学案》、《周许诸儒学案》。）

　　◆伊川私淑

　　文定胡武夷先生安国（别为《武夷学案》。）

　　忠肃陈了斋先生瓘

　　忠公邹道乡先生浩（并为《陈邹诸儒学案》。）

　　学正赵先生霄

　　学录张草堂先生辉

　　上舍蒋先生元中

　　上舍蔡先生元康

　　潘先生安固（并见《周许诸儒学案》。）

　　观使刘屏山先生子翚（别见《刘胡诸儒学案》。）

　　教授罗先生靖

　　罗先生竦（并见《和靖学案》。）

　　◆方氏家学

　　正字方次云先生翥（别见《震泽学案》。）

　　县令方先生耒（别见《刘胡诸儒学案》。）

　　主簿方先生壬

　　方先生禾（并见《沧洲诸儒学案》。）

　　◆伊川续传

　　文献刘佚庵先生肃

　　刘肃，字太卿，号佚庵，洺州人。金兴定初，词赋进士。累官户部主事。金亡，依东平严实。元中统初，擢真定宣抚使。后商议中书省事，致仕。先生性舒缓，有执守。尝集诸家《易》说，曰《读易备忘》。后追封邢国公，谥文献。（参《姓谱》。）

　　判官张中庸先生特立

　　张特立，字文举，曹州东明人。初名永，避金卫绍王讳，易今名。登泰和三年进士第，授莱州节度判官，不赴，躬耕杞之韦城，谈经自乐。正大四年，以荐拜监察御史，屡劾权贵，左迁邳州军事判官。金亡，优游田里，日与门弟子讲学。世祖在潜邸，首传旨曰：「特立养素丘园，易代如一。今年几七十，研究圣经，诲人不倦，无过不及，学者宗之。宜锡嘉名，以光潜德，可赐号曰中庸先生。」既即位，复降尔书褒谕。卒，年七十五。素通《程氏易》，所著有《易集说》、《历年系事记》；（从黄氏补本录入。）

　　通判李蒙斋先生简

　　李简，字蒙斋，信都人。官泰安州通判。着《学易记》九卷。（同上。）

　　学易记序

　　伊川先生尝云：「学《易》者当看王辅嗣、胡翼之、王介甫三家文字，令通贯，然后却有用心处。时先生《易传》未出也，及温陵曾献之集《大易粹言》传于世，则学者知有所宗，而三家之说不无去取。岁壬寅，予挈家东平，时张中庸、刘佚庵二先生与王仲徽辈方聚诸家《易》集解而节取之，得厕讲席之末，前后数载，凡读六七过，其书始成。然人之所见不能尽同，其去取之间则亦不无稍异。大抵张与王意在省文，刘之设心务归一说，仆之所取宁失之多，以俟后来观者去取。仆居莱芜几二载，常时所读之《易》止有王辅嗣与《粹言》而已，诸家之说未见也。六百日之间，节取《粹言》凡三度。前贤之说，或中心有所不安，则思之，夜以继日，脱有所得，随即书之，以待他年读之，验其学之进否。比迁东平，积谬说百余条。及得胡安定、王荆公、南轩、晦庵、诚斋诸先生全书，及杨彬夫所集《五十家解》，单沨所集《三十家解》读之，谬说暗与前贤相合者十有二三，私心始颇自信。今卷中凡无名字者，以兼采诸人之意，合为一说，不能主名；亦或有区区管见，辄不自揆而厕于其间者。己未岁承乏倅泰安，山城事少，遂取向所集《学易记》重加去取，而付诸梓。获誉获谤，皆由此书，他日必有能辨之者，时中统建元庚申岁也。

　　（梓材谨案：张、李二先生并据黄氏补本增入。）

　　隐君赵江汉先生复（别见《鲁斋学案》。）
 卷十七　横渠学案（上）
　　横渠学案（上）　（黄宗羲原本　黄百家纂辑　全祖望次定）

　　横渠学案表

　　张载　　　　　　　　吕大忠

　　（父迪。）　　　　　吕大钧

　　（附焦寅）　　　　　吕大临

　　（高平门人。）　　　范育（并为《吕范诸儒学案》。）　　　　　

　　（又九人并见《吕范诸儒学案》。）

　　（私淑）晁说之（别为《景迂学案》。）

　　蔡发（附见《西山蔡氏学案》。）

　　（横渠续传。）

　　张戬

　　程颢（别为《明道学案》。）

　　程颐（别为《伊川学案》。）

　　吕希哲（别为《荥阳学案》。）

　　（并横渠学侣。）

　　吕大防（别见《范吕诸儒学案》。）

　　（横渠同调。）

　　横渠学案序录

　　祖望谨案：横渠先生勇于造道，其门户虽微有殊于伊洛，而大本则一也。其言天人之故，间有未当者，洲稍疏证焉，亦横渠之忠臣哉！述《横渠学案》。（梓材案：是卷慈溪郑氏二老阁亦有刊本，特其体例有未协处，为校正。）

　　◆高平门人

　　献公张横渠先生载（父迪。附焦寅）

