<!-- { "loadSidebar": true } -->
　　祖望谨案：明招学者，自成公下世，忠公继之，由是递传不替。其与岳麓之泽，并称克世。长沙之陷，岳麓诸生荷戈登陴，死者十九，惜乎姓名多无考。而明招诸生历元至明未绝，四百年文献之所寄也。述《丽泽诸儒学案》。（梓材案：东莱学派，二支最盛，一自徐文清再传而至黄文献、王忠文，一自王文宪再传而至柳文肃、宋文宪，皆兼朱学，为有明开一代学绪之盛，故谢山云「四百年文献之所寄」云。）

　　◆东莱门人（林、汪再传。）

　　主簿叶先生邽

　　叶邽，字子应，金华人。大冶主簿，受业吕成公之门。以所得于成公者授徐文清公侨。文清后为朱文公门人高弟，而于先生执弟子礼，没身不衰。（参《黄文献集》。）

　　（云濠谨案：《文献集》未举先生之字，其字子应，见吴正传所题徐文清手书杂■后，且称为乡先生云。）

　　军守楼迂斋先生昉

　　楼先生■（合传。）

　　楼昉，字旸叔，号迂斋，鄞县人。与弟■俱以文名。（云濠案：先生弟字季文。）从东莱于婺。尝以其学教授乡里，从游者数百人。李悦斋学士、王厚斋尚书，其高弟也。后守兴化军卒。

　　（梓材谨案：李悦斋为绍熙庚戌进士，厚斋尚书以嘉定癸未生，相去三十四年，且其父温州已是幼从迂斋，尚书未必再及楼门。王厚斋云云，当是王厚斋尚书之父之■脱耳。）

　　端献葛先生洪

　　葛洪，字容父，东阳人。从吕成公学。登进士第，历官为尚书员外郎。上书言：「今之将帅，非必奋不顾死，冒水火，蹈白刃，而后谓之忠也。第职思其忧谓之忠，公尔忘私谓之忠，纯实不欺谓之忠。乞严饬将帅，申儆军实。」累迁参知政事，封东阳郡公。援王素谏仁宗却王德用进女事，以止备嫔御，世多称之。卒，谥端献。杜清献范称其侃侃有大臣风。有奏议、杂着二十四卷。

　　文惠乔　孔山先生行简

　　乔行简，字寿朋，东阳人。学于吕成公之门。登绍熙进士，历宗正少卿、秘书监、权工部侍郎，兼国子司业，兼史院，兼侍讲。理宗即位，贻书丞相，请法孝宗行三年丧。应诏上书曰：「求贤、求言二诏之颁，果能确守初意，则人才振而治本立，国威张而奸宄销。臣窃观近事，似或不然。其所召者，非久无宦情决不肯来之人，则年已衰暮决不可来之人耳。彼风节素着、廉介有守者，论荐虽多，固未尝收拾而召之也。」端平二年，朝议收复三京，又上疏曰：「臣不忧出师之无功，而忧事力之不可继。有功而至于不可继，则其忧深矣。自古英君，必先治内而后治外。陛下视今日内治，其已举乎﹖其未举乎﹖」不听，师果败绩。进知枢密院事。后加少师、保宁军节度使、醴泉观使，封鲁国公。卒于家，年八十六，谥文惠。先生历练老成，识量宏远，居官无所不言。好荐士，多至显达。至于举钱时、吴如愚，又皆当时隐逸之贤者。所著有《周礼总说》、《孔山文集》。

　　正节李先生诚之

　　李诚之，字茂钦，东阳人。受学于东莱。释褐为饶州教授。历知蕲州。金人犯淮南，黄州不保，力战死之。先生尝谓真西山曰：「笃信好学，守死善道，吾辈八字箴也。」至是果不负所学。赠朝散大夫、秘阁修撰，封正节侯。

　　谢山《答诸生问思复堂集帖》曰：「西河谓宋儒讲学者，无一死节。夫宋儒死节多矣！蕲州死事，李诚之最，在理、度二朝忠臣之先，东莱之高弟也。欧阳巽斋为朱门世嫡，其弟子为文山，徐径畈为陆氏世嫡，其弟子为山，二公为宋之大忠，其生平未尝有语录行世，故莫知其为朱、陆之私淑者。文山尤不羁，留情声色，而孰知其远有源流也。是岂空疏之徒所得语此。况朱子后人有浚，南轩后人有唐，而赵良淳者，双峰之高弟也，许月卿者，鹤山之高弟也，其余如唐震、吕大圭之徒，不胜屈指，而曰无一死节，是梦中呓语也，潭州之陷，岳麓三舍诸生，荷戈登陴，死者尤多，史臣不能博访，附之《李芾传》后，今乃反见谤蔑于妄人，可为轩渠。」

　　忠简王浑尺先生介

　　王介，字符石，金华人。从朱文公与吕成公游。绍熙元年，廷对，陈时弊，光宗嘉其直，擢居第三人。历国子录。上久不朝重华宫，先生上疏极谏。孝宗崩，又力请过宫执丧，言甚激切，人叹其忠。宁宗立，以忤韩侂冑，坐劾奉祠。久之，累迁国子祭酒。会旱，诏求直言，先生手疏论时政，又言：「汉法，天地降灾，策免丞相，乞命史弥远终丧。」后以集英殿修撰知襄阳府、　京西安抚使。以疾奉祠卒，谥忠简。子埜，从真西山游。

　　（梓材谨案：《姑苏志》载：「先生为郡人，徙起居舍人，出知嘉兴府，又尹临安，改知庆元府。卒年五十六。」又言：「先生初学于吕东莱，徙居金华，娶郑侨女。侨实汪玉山应辰。故其问学有源委。」盖本真西山所作墓志。西山又言：「先生子埜，裒其平生所为诗文、奏议，外制、《春秋臆说》，《通鉴解》，标为《浑尺集》。」盖先生尝自号浑尺居士，取后山诗「虽有千丈清，不如一尺浑」意也。）

　　御史乔先生梦符

　　乔梦符，字世用，东阳人。尝从东莱学。淳熙二年进士，知歙县。有大逵当水冲，居民岁苦霖，先生为筑堤凿渠，人免水患，号乔公街。后除大理正，奉旨鞫郭倬狱于宿州，不畏权势，进监察御史。（参《金华先民传》。）

　　朝奉王定庵先生瀚

　　王瀚，字伯海，金华人，龟山弟子，师愈之子，而文宪公柏之父也。师吕成公，亦逮事朱文公。仕至朝奉郎，主管建昌军僊都观。（参《可言集考》。）

　　（梓材谨案：先生号定庵，金仁山题《鲁斋文集》目后云：「僊都公早从丽泽，又以通家子登沧洲之门。」《朱子别集》，《栖贤磨崖题名》有门人丁克，王翰、王翰盖即先生。翰、瀚古今字尔。）

　　县令王先生洽

　　王洽，字伯礼，金华人，待讲师愈之子。天资粹雅，操行洁修。尝知当涂县，真西山荐状言：「其为邑也，心乎爱人，用刑督赋，常有不得已之意，士民称诵，翕然一词」云。（参《真西山集》。）

　　（梓材谨案：《宋史》《道学》《王柏传》：「父瀚兄弟，皆及朱、吕之门。」是先生为东莱弟子之证。）

　　通判石先生范

　　石范，字宗卿，浦江人。从东莱游。以进士尉奉化，岁饥，贫民将为变，先生赈之，不诛一夫而定。迁知婺源县，有月椿钱二万，皆取之民，先生请蠲其十之二。俄权通判袁州，峒獠弄兵，袁当其冲，先生摄州事，练军旅，广储蓄，博访守御之策，峒獠不敢近。转通判泉州卒。（参《浦阳人物记》。）

　　侍郎朱先生质

　　朱质，字仲文，义乌人。受学于成公及唐说斋仲友。中绍熙进士第二人，累官至右正言、左司谏兼侍读，权吏部侍郎。着有《易说举要》。

　　知军叶南坡先生秀发

　　叶秀发，字茂叔，金华人。师事东莱。以进士为庆元府教授。着《论语讲义》以训诸弟子，一时巨儒皆相器重，愿与之交，而杨慈湖简问难尤详，谓得所启发。后知高邮军。

　　（云濠谨案：宋景濂为先生传，言：「其师事吕东莱、唐说斋，极深性理之学。以余为文，辄擢庆元丙辰进士第。弟子慕之，从其学者，岁至数百人。」又言：「其教授庆元时，与之交者，慈湖而外，则楼攻媿、史独善、楼迂斋、郑安晚、袁絜斋也。」又言：「学者尊之曰南坡先生。所著有《易说》、《周礼说》及《论语讲义》等书。」）

　　（梓材谨案：宋世叶秀发有二。其一仁和人，名时，字秀发，官龙图阁学士，谥文康。）

　　教授潘先生景宪

　　潘景宪，字叔度，金华人。九岁以童子贡京师。后入太学，益自刻厉，学官汪玉山、芮国器、王梅溪皆推重焉。隆兴元年进士，请为南岳祠官。秩满，力请太平教授。远次以归，始为浮屠说。既而学于东莱先生。与东莱同年而齿长，闻其论说行身探道之意，慨然感悟，遂弃所学学焉。父丧服除，不复仕，日游吕氏之门，诵诗读书，旁贯史氏，尤尽心于程《易》。朱晦翁子塾，其也。（参《朱子文集》。）

　　太学潘先生景愈

　　潘景愈，字叔昌，叔度之弟。尝为太学解魁。年三十余，甚有志趣。东莱称其有意务实。（参《东莱遗集》。）

　　潘先生景夔

　　潘先生景尹（合传。）

　　潘景夔、景尹，松阳人。其父朝散好谦，笃于教子，越数百里，遣从东莱游，且谋徙家于婺，以便其学。（同上。）

　　府判邹先生补之

　　邹补之，字公兖，开化人。受业朱、吕之门。淳熙初举进士，判江宁府。着有《春秋》《语》《孟注》、《兵书解》、《宋朝职略》等书。（参《浙江通志》。）

　　荐辟杜桥斋先生旟

　　杜旟，字伯高，金华人。登成公之门，同时陆务观、陈君举、叶正则、陈同甫咸称其文。淳熙、开禧间，两以制科荐。所著有桥斋集。（参《姓谱》。）

　　知州戚贞白先生如琥

　　戚如琥，字少白，金华人。从吕东莱游，笃于修齐之道。以进士授郴州教授，迁国子博士。出知台州，寻改袁州，政绩大着，甫受代而卒，门人私谥曰贞白先生。从兄如圭、如玉，皆从东莱游。（同上。）

　　（云濠谨案：《金华府志》载先生云：「其学务以修身齐家见诸实用，不为空言，东莱每叹异之。」）

　　县尉戚先生如圭

　　进士戚先生如玉（合传。）

　　戚如圭，金华人。以进士为嵊县尉。弟如玉，亦游太学。母周氏，晚时观书，辄能举大义。尝读《上蔡语录》，顾诸子曰：「既不为禄利，复不求人知，斯所谓问学者邪！」其期诸子如此。（参《东莱遗集》。）

　　（梓材谨案：黄文献志道一山长戚君墓言：「二先生连起进士干道、淳熙间。」）

　　推官夏先生明诚

　　夏明诚，字敬仲，金华人。其学本自吕东莱，而自负甚高。登庆元丙辰进士第三人，一为安庆推官，遂致仕。尝作《八咏楼赋序》，直斥沈休文为是楼之辱，吴礼部敬卿特称之。（百家《记》。）

　　朝请郑坦溪先生宗强

　　郑宗强，字南夫，金华人。游于东莱之门，讲贯理道，笃志根源。蔡久轩称其学业精深，履行纯笃。后以朝请大夫致仕。着有《坦溪集》行世。（参《金华府志》。）

　　教授汪先生淳

　　汪淳，金华人。受业东莱，励志于学。授吉州教授，讲学者咸归重焉。（参《浙江通志》。）

　　汪独善先生大度

　　汪约叟先生大章（合传。）

