<!-- { "loadSidebar": true } -->
　　张复，字明善，淳安人也。德性宏毅，尤精《春秋》之学，太守陋为学宫司训，学者称为书隐先生。所著有《春秋中的》一卷。时与吴朝阳、宋梦鼎、鲁道原齐名，曰「四先生」。（补。）

　　◆默斋续传

　　洪本一先生赜

　　洪赜，字君实，其后字本一，淳安人也。淳安自融堂为慈湖高弟，而先生之族祖梦炎亦登其门，故淳安之士，皆为慈湖之学。先生少肆力于群书，延佑中，慕太史公之所为，将北游燕、蓟，以求中原文献之盛，涉江抵维、扬，有感而止。归而游于杭、越之间。周仁荣、杜本、柯九思、张翥皆名士也，雅重先生。柯公为文宗所向用，以书招之，欲以国子助教处之。先生答曰：「严陵山水以子陵显，吾将买扁舟、荷草笠以追其躅。」至正十二年，平章以兵讨红巾于新安，将校欲自淳安以西即籴兵以树威。先生上谒，为陈胁从罔治之说，所以招徕人心。平章是之，欲留先生以自助。力辞不得，乃往，甫一日，竟以疾归。是冬，元帅退军新安，先生上书谓：「自新安至淳安，一却二百里，非古人退无疾走之谓。幸而寇不我追，若乘胜而来，我之退，何时已。」又说以单车克复新安之策，不能用也。先生为学，要于本领端厚，不使支离曲碎，破坏心术。尝语学者曰：「为学当以求仁为先。圣人言仁虽多，然皆因门弟子之问，随其浅深高下而答之，独『里仁为美』以下七章，皆夫子之所自言，门人以其序而记之。知记言之有序，则知求仁之有方矣。」其说甚长。其所著曰《庸言■》，诸经皆有考释。郑师山方游淳安，与先生善，自谓得往复讨论之功。其后再见于钱唐，师山已为朱子之学，渐不同矣。然师山铭先生之墓，则曰：「是天下之公言，不以此而废彼也。」（补。）

　　◆真志家学

　　全味道先生耆

　　全耆，鄞县人，本然长子，而真志先生之从子也。受学于真志，自署味道子。（补。）

　　◆本心家学

　　征君全遯翁先生彦

　　全彦，号遯翁，本心先生子也。本心传慈湖之学，以世其家。先生为洪武中征士，辞不就，而传其学于南山黄氏。南山尝曰：「吾幸识理趣于年者，皆吾师遯翁先生之教也。」（补。）

　　隐君全修斋先生整

　　全整，字修斋，本然、本心二先生族子也。少受业于二先生，修明慈湖之学，而受《诗》于丁鹤竿之门。有明草昧初开，士争趋风云之会，而先生独承先人之教，不乐仕进。其所居在剡源第五曲，曰三石草堂。永乐初，征修《永乐大典》不就。年八十余卒。所著有《三石山房集》四卷。（补。）

　　◆顾斋门人

　　郑先生棠

　　郑棠，字景召，邵顾斋门人。明初尚存。（补。）

　　◆节斋续传

　　隐君赵宝峰先生偕（别为《宝峰学案》。）

　　◆慈湖续传

　　征君杨小隐先生芮（附子伯纯、孙圭。）

　　杨芮，字大章，慈溪人，文元五世孙。文行素优，性尤坦易，好施，衣食仅自给，少有余，则分赈其贫者，非义不苟取与。元学士危素、御史余嘉宾交荐，不起。洪武初，有司特起之，以病不行。子伯纯，授南康都昌县丞。孙圭，知南阳郏县。世笃先训，不丧所守。（参《成化四明志》。）

　　（梓材谨案：先生号小隐。见鸟《乌春草文集》。）

　　（云濠谨案：《宝云堂集》有宝峰先生《送杨大章往江西诗》，因寻访先世杨文元公遗书云。）

　　◆大之门人（象山五传。）

　　隐君郑师山先生玉（别为《师山学案》。）

　　隐君赵东山先生汸（别见《草庐学案》。）

　　县尹汪遯斋先生汝懋

　　汪汝懋，字以敬，本歙人，后徙淳安。其父斗建，受业方蛟峰之门，而先生后游吴朝阳、夏大之、洪本一三君之门。以乡荐为推官，摄淳安县事。寻为定海县尹，以慈恕简静称，而折狱如神明，境内无冤。此县多虎，或入市郭为民害，先生斋戒祷之社，明日，居民见虎浮江去，尝宿南乡广严寺，夜闻虎声，衣冠起祷之，诘朝，有虎死山中。张承旨翥记其事。暇则与诸生讲学。在定海凡五年，以老病请致仕，不许。先生一夕扁舟宵遁，客于鄞之沈氏，因讲学焉。所著有《春秋大义》百卷、《深衣图考》三卷、《礼学幼范》四卷、《善行启蒙》四卷、《历代纪年》四卷、《山居四要》四卷、《遯斋■》三十卷。其弟子曰沈源、唐辕，皆鄞人。（补。）

　　◆朝阳门人

　　隐君郑师山先生玉（别为《师山学案》。）

　　县尹汪遯斋先生汝懋（见上《大之门人》。）

　　员外方愚泉先生道叡

　　方道叡，字以愚，淳安人也，蛟峰曾孙。受学朝阳之门。以《春秋》召，成至顺进士，授翰林编修，入史局。出为嘉兴推官，再调杭州判官，以归，寻除江西行省员外郎。明初，再召不出。所著有《春秋集释》十卷、《愚泉诗■》十卷、《文说》二卷、《诗说》一卷。（补。）

　　◆复翁门人

　　隐君郑师山先生玉（别为《师山学案》。）

　　◆本一门人

　　县尹汪遯斋先生汝懋（见上《大之门人》。）

　　◆遯翁门人

　　佥宪黄南山先生润玉（详见《明儒学案》。）

　　◆石坡续传

　　教授桂容斋先生同德

　　桂同德，慈溪人，石坡先生万荣四世孙。谨厚敦朴，笃信好学，闻于远迩，请益者无虚日。教授郡庠，以德行为本，恳恳言曰：「穷经穷史，固学者事，而入孝出弟，尤所当先。今日之孝，即他日之忠，忠孝两全，人道备矣。」故一时亲炙其教者，咸有成立。所著有《容斋集》。（参《两浙名贤录》。）

　　文裕桂清溪先生彦良（别见《宝峰学案》。）

　　桂古香先生

　　桂，字怀英，慈溪人。倜傥不群，诗书充　积。方正学慕其名，不远数百里而至。及与议论，惊服。既卒，学者尊之曰古香先生。（参《慈溪县志》。）

　　◆清遐续传

　　沈先生辉卿

　　沈辉卿，字明大，鄞县人，清遐居士五世孙，而民献之玄孙也。沈氏累世富饶，至先生而家益落，能削衣贬食，以度艰虞，俭设薄施，以致充裕。其子源，将从禄藩阃，先生斥之曰：「吾家以诗礼相传，弃儒而即吏，非吾志也。」立止之。（参《戴九灵集》。）

　　沈先生源（见下《遯斋门人》。）

　　◆遯斋门人

　　沈先生源

　　唐先生辕（合传。）

　　沈源，鄞县人，清遐居士六世孙，明大之子。唐辕，明大。皆事汪遯斋。（补。）

　　（梓材谨案：戴九灵志明大墓云：「使其子源与其唐辕受业于定海尹汪汝懋以敬之门，后又延致以敬于家，俾子若以卒业焉。」是先生之从遯斋非一时矣。又案：唐先生字伯度，句章人。尝率其弟轮，字仲规；毂，字叔直；辐，字季齐，学于戴九灵，九灵为作《唐氏四子字说》。其父复礼，以擅匿官鹾事被陷，执拘以归京师。伯度请代父梏，叔直又夺而代之。叔直抵京，近臣奏其非罪，免归，九灵又为作《唐二子传》。）
 卷七十五　絜斋学案（黄氏原本、全氏补定）
　　絜斋学案（黄宗羲原本　　黄百家纂辑　　全祖望补定）

　　絜斋学案表

　　袁燮　　　　　　　（子）肃

　　（东莱、复斋、象　（子）甫　　　　（孙）徯　　　（曾孙）裒

　　山门人。）

　　（白水、玉山、三　　　　　　　　　　洪扬祖（别见《慈湖学案》。）

　　山、芮氏、襄陵

　　再传。）　　　　　　　　　　　　　　陈宗礼

　　（元城、龟山、谯氏、武夷、紫微、横浦三传。）

　　真志道（别见《西山真氏学案》。）

　　（涑水、明道、伊　　朱元龙（别见《沧洲诸儒学案》。）

　　川、荥阳、了　　　　史弥忠

　　翁、廌山、和靖　　　史弥坚

　　四传。）　　　　　　史弥巩　　　　　　

　　史弥林

　　史守之

　　史定之（并见《慈湖学案》。）

　　胡谊

　　胡谦

　　朱震

　　徐愿

　　舒衍

　　孙枝（别见《沧洲诸儒学案》。）

　　朱介

　　魏

　　洪扬祖

　　傅正夫（并见《慈湖学案》。）

　　郑节夫（别见《岳麓诸儒学案》。）

　　邵叔谊（别见《槐堂诸儒学案》。）

　　袁韶　　　　　　　　　（曾孙）桷（别见《深宁学案》。）

　　（私淑）真德秀（别为《西山真氏学案》。）

　　刘宰（别见《岳麓诸儒学案》。）

　　陈傅良（别为《止斋学案》。）

　　舒璘

　　沈焕（并为《广平定川学案》。）

　　杨简（别为《慈湖学案》。）

　　赵师渊（别见《沧洲诸儒学案》。）

　　（并絜斋讲友。）

　　絜斋学案序录

　　祖望谨案：慈湖之与絜斋，不可连类而语。慈湖泛滥夹杂，而絜斋之言有绳矩，东发先我言之矣。述《絜斋学案》。（梓材案：絜斋学派，梨洲本亦附《金溪学案》，谢山始别为《絜斋学案》。又案：絜斋一作洁斋。洁，经典多作絜，省文尔。）

　　◆吕陆门人（汪、许再传。）

　　正献袁絜斋先生燮

