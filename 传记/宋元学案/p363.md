<!-- { "loadSidebar": true } -->
　　（梓材谨案：此二条，从《深宁学案》谢山所节录移入。深宁，盖私淑西山者也，故录其精语如是。）

　　黄文洁《两朝政要》曰：「理宗时，天下所素望其为相者，真德秀文行声独重。嘉定、宝、绍间，佥谓用则即日可太平。端平亲政，趋召至朝，正当世道安危升降之机，略无一语及之，乃阿时相郑清之，饰其轻举败事，谓为和、扁代庸医受责；又以清之开边建议，御阅卒以府库不足犒赏，事不可行，致前至诸军，质贷备衣装，无以偿，故哄，延及州兵皆哄，自是军政不复立。知贡举事，复以喧骂出院。除参政，未及拜，以疾终。（补。）

　　谢山《题真西山集》曰：「干、淳诸老之后，百口交推，以为正学大宗者，莫如西山。近临川李侍郎穆堂讥其『沈溺于二氏之学，梵语青辞，连轴接幅，垂老津津不倦，此岂有闻于圣人之道者』！愚尝详考其本末，而叹西山之过负重名，尚不止于此。两宋诸儒门庭径路，半出入于佛、老，然其立身行己则固有不媿于古人者，龟山、上蔡而后，横浦、玉山皆是也西山自得罪史弥远以出，晚节颇多惭德。其学术之醇疵，姑弗论可矣。。文洁笃行醇儒，固非轻诋人者，况其生平依归，左西江而右建安，而论是时之有宰相器者，独推袁蒙斋，而深惜西山之无实，则是非之公心也，其事又耳目所亲接，则非传闻失实也。《宋史》西山本传即出文洁之手，其后元人重修，虽讳其隳军知举之短，而于呵护郑清之一节，亦多微辞。然则端平之出，得非前此偶着风节，本无定力，老将知而耄及之邪﹖吾于是而致叹于保岁寒之难也。西山以博学宏辞起家，故辞命为最着，然其两制文字，凡遇嘉定以后宰执，多有伊、傅、周、召之誉，殆亦可以已而不已者与﹖或又言倪文节公纠弥远昆命元龟之制，弥远私人所据以自辩者，亦得之西山，虽西山未必以此求用于当时，然亦要可以已者耳。慈湖初见西山，因以其命讯日者，戒其须忘富贵利达之心。（梓材案：《西山集》《题慈湖行述》云：「嘉定初元，先生以秘书郎召，某备数馆职，始获从之游。」似西山尝为慈湖门人。然其辞为墓铭云：「铭于体为最重，述其道当最详，非门人高弟不可。」则又自外于及门矣。）由今观之，西山未能终身践此言也，然则其不能攘斥佛、老，固其宜耳。

　　◆西山讲友

　　文靖魏鹤山先生了翁（别为（《鹤山学案》。）

　　文定李宏斋先生燔

　　直阁张主一先生洽

　　通判李果斋先生方子（并为（《沧洲诸儒学案》。）

　　◆西山家学（刘、朱三传。）

　　监税真先生志道

　　真志道，字仁夫，西山之子也。尝请益于袁蒙斋甫，蒙斋请以小字字先生曰实之而因为之说以赠之。（参《袁蒙斋集》。）

　　（云濠谨案：先生尝监南剑州在城税务。见刘后村所状《西山行实》与鹤山所作神道碑。）

　　◆西山门人

　　签枢王潜斋先生埜

　　王埜，字子文，金华人。嘉定十二年进士，仕为潭属，真西山一见奇之，延致幕下，遂执弟子礼。西山授以辞学，先生曰：「所为学于先生者，义理之奥也。」西山益奇之。累官枢密院编修官兼检讨。淳佑初，为两浙转运判官，又以访察使出视江防。宝佑二年，拜端明殿学士、签书枢密院事。与宰相不合，罢。提举洞霄宫卒，赠特进。

　　（云濠案：先生为朱、吕弟子介之子，谢山《札记》所云：「真西山门人王潜斋，官端明。」盖即先生。西山为作《潜斋记》。）

　　庄敏马先生光祖

　　马光祖，字华父，东阳人。宝庆二年进士，主新喻簿。见真西山讲学，悦之，遂执弟子礼从焉。积升右曹郎官，历知处州、建康、临安。咸淳三年，拜参知政事。五年，进知枢密院事。以光禄大夫致仕，卒，谥庄敏。

　　龙图金先生文刚

　　金文刚，字子潜，休宁人。用遗恩补将仕郎，调潭州司户。时真西山帅潭，得先生，喜其端厚，由是受知，遂为真氏门人。历知奉新县通判、兴国军监左藏及封桩库，出知临江军、常德府，迁太府丞、浙江提举、将作监，进直龙图阁卒。先生庄重修洁，燕居如肃宾，官尤严明，求民利病为兢兢，老而制行尤笃。宝佑间，真、魏得罪去国，门人或更名他师，先生独音问不绝，举步出言，一以西山为准。

　　文介孔先生元龙

　　孔元龙，字季凯，衢州人，先圣五十世孙也。尚志笃学，从西山游。主余干簿，后为柯山精舍山长。以宣教郎致仕。年至九十，手不释卷。赠太子少师。所著有《柯山讲义》、《论语集说》、《鲁樵斐■》、《奏议丛壁》等书。

　　（云濠谨案：《阙里志》称先生卒之日，门弟子三百哭之，私谥曰文介。）

　　县尉吕先生良才

　　吕良才，字贤甫。从西山游。举淳佑进士，任潭州善化尉，改京秩，辞归。

　　吕先生敬伯

　　吕敬伯，从学于西山。西山称其有求道之志，因示以入道之要。佩服仁、诚、敬三字，终身不忘。

　　（梓材谨案：先生名中，初字仲甫。敬伯，西山所为改字也。）

　　知军江先生埙

　　江埙，字叔文，崇安人。嘉定元年进士，尉古田县，历武冈军司法参军、提点刑狱、检法官，知永平，通判靖州，知南平军而卒。先生从西山游最久，貌肃而气和，孜孜然惟讲学是崇。

　　刘先生炎

　　刘炎，字子宣，括苍人。西山序其《迩言》曰：「予读刘子《迩言》，屡废而叹。有问者曰：『刘子之言，常言也，子何叹之数乎﹖』予曰：『子以予为玩其文辞也邪﹖若惟文辞之玩而已，则刘子固常言也。夫孰知其有功于学者邪﹖』」

　　（梓材谨案：《学案》刘氏名炎者二，其一字潜夫，邵武人，晦翁门人。见《沧洲诸儒学案》。）

　　承旨陈公齐先生均

　　陈均，字子公，一字公齐，平阳人，（云濠案：一作永嘉人。）资政殿学士昉兄子。受学于西山。官江东提刑，改广东。猺寇犯边，漕臣方摄帅邀功，囚平民数十，先生曰：「治兵帅职，治刑吾职。」审核而纵之。被中伤去。起为江西提刑，兼知赣州，以慈祥介洁着。咸淳初，除检正。贾似道在西湖，欲以堂印自随，先生争之曰：「堂印无出城之理。」复坐免。寻以枢密都承旨、秘阁修撰致仕。（修。）

　　周敬齐先生天骏

　　周天骏，字子美，永丰人也。从西山游，称其质性浑厚，若在璞之玉。其学以持敬为主，西山字之曰敬斋。

　　忠愍徐先生元杰

　　徐元杰，字仁伯，上饶人。陈文蔚讲书铅山，为朱子门人，先生往师之。后师事西山。绍定五年，进士及第。官至工部侍郎。淳佑四年，史嵩之丁父忧，诏起复。先生适轮对，言：「大臣读圣贤书，畏天命，畏人言。士论所以凛凛者，实以陛下为四海纲常之主，大臣尤当身任道揆，扶翼纲常者也。自闻起复之命，凡有父母之心者莫不失声。兴言及此，非可使闻于邻国者也。」疏出，朝野传诵。帝亦察其孤忠，起复之命遂寝。明年，以暴疾卒。或以为嵩之毒之，太学生相继讼冤，台谏交疏论奏。诏付临安府逮医者及常所给使鞫治。狱迄无成，谥忠愍。

　　文定刘后村先生克庄（别见《艾轩学案》。）

　　朝请王臞轩先生迈

　　王迈，字实之，仙游人，号臞轩。从西山游。嘉定丁丑进士甲科。端平中，为秘书省正字，史嵩之将复相，极言嵩之奸憸刻薄，不可用。轮对，论：「君不可欺天，臣不可欺君，厚权臣而薄同气，此欺天之大者。」理宗为动容。出通判漳州。禋祀雷雨，应诏上言：「蘗致疾，妖冶伐性，道路忧疑，纲沦法斁，此天与宁考之所以怒也。陛下方册免三公，乃遥相崔与之，恐与之不至，政柄必他有所属。」于是言官李大同、蒋岘希意论之，补外。徙知邵武军。亢旱，应诏驿奏七事，以撤龙翔宫、立济王后为先。终朝请郎，赠司农少卿。（补。）

　　教授程先生掌（别见《鹤山学案》。）

　　熊竹谷先生庆冑

　　熊庆冑，字竹谷，建阳人。少受业于蔡节斋，后游西山之门，兼师刘垕。所著有《三礼通议》。（补。）

　　通判徐进斋先生几

　　徐几，字子与，号进斋，崇安人。通经，尤精于《易》。自朱、真后，理学之传，先生称得其妙。景定间，臣僚交荐，与何北山基同以布衣召，诏补迪功郎，添差建宁府教授，兼建安书院山长。有经义行世。（补。）

　　（梓材谨案：谢山修补稿又为先生一传云：「建安人，节斋蔡氏弟子也。崇政殿说书，通判建宁府。着有《易辑》。」是先生兼受真、蔡之学者。又案：谢山作《同谷三先生书院记》引或说云：「深宁之学，得之王氏埜、徐氏凤，王、徐得之西山真氏。」考《清容居士集》《陈教授墓志》云：「方宋文治时，立博学宏辞科。至吕成公、真文忠公阐正，学弥贵重。真传诸徐凤，徐凤传诸尚书王公应麟。」是或说所本。然秘书少监徐凤以嘉定十七年卒，深宁以前一年生，无师传之理，岂谓先生邪﹖

　　通直汤存斋先生千

　　郡守汤晦静先生巾

　　侍郎汤息庵先生中（并为《存斋晦静息庵学案》。）

　　◆忠愍同调

　　忠公刘先生汉弼

　　刘汉弼，字正甫，上虞人。成嘉定九年进士，累官侍御史。首论濮斗南、叶贲为时相史嵩之腹心，且言嵩之久擅国柄，愿听其终丧，亟选贤臣，早定相位。至论：「马光祖夺情，总赋淮南，乃嵩之预为引例之地，乞勒令追服，以补名教。」已感疾，遂卒，谥曰忠。先生之殁也，太学生蔡德润等上书讼冤，程公许着先生墓志，与徐元杰并称，其旨微矣。史称先生学明义利，律身严正，故不容于小人倾轧之世，至以微疾暴亡，是则可哀也已。弟子知名者曰陈策。（参史传。）

　　◆王徐门人（刘、朱四传。）

　　尚书王厚斋先生应麟（别为《深宁学案》。）

　　◆刘氏家学

　　司农刘先生汉传（别见《九峰学案》。）

　　◆刘氏门人

　　帅幕陈南墅先生策

　　陈策，字次贾，上虞人也。受业于刘忠公汉弼。累官帅幕。欲以经世自任而不遂。晚年自号南墅。陈本堂铭其墓。（补。）

　　◆西山续传

　　教授王梅浦先生天与（附子振。）

