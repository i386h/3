<!-- { "loadSidebar": true } -->
　　戚同文，字同文，（云濠案：一作「字文约」。）宋之楚丘人。世为儒。幼孤，祖母携育于外氏，奉养以孝闻。祖母卒，昼夜哀号，不食数日，乡里为之感动。始，闻邑人杨悫教授生徒，日过其学舍，因授《礼记》，随即成诵，日讽一卷。悫异而留之，不终岁，毕诵《五经》，悫即妻以女弟。自是弥益勤励读书，累年不解带。时晋末丧乱、，绝意禄仕。且思见混一，遂以「同文」为名字。悫尝勉之仕，先生曰：「长者不仕，同文亦不仕。」悫依将军赵直家，遇疾不起，以家事托先生，即为葬三世数丧。直复厚加礼待，为筑室聚徒，请益之人不远千里而至，登第者五十六人，宗　度、（云濠案：先生上蔡人，虞城主簿翼子。举进士，仕至京西转运使。）许骧、（云濠案：先生字允升，世家蓟州。父唐以行商卜居睢阳。先生与吕文穆公齐名，官至兵部侍郎。）陈象舆、高象先、（云濠案：先生仕至光禄大夫。）郭成范、（云濠案：先生最有文名，以司封员外郎致仕。）王砺、（云濠案：先生事母甚谨。太平兴国进士，官至屯田郎中。）滕涉（云濠案：先生为给事中。父知白，官河北转运使。）皆践台阁，而高平范文正公亦由之出。先生纯质尚信义。人有丧者，力拯济之。宗族闾里贫乏者，周给之。冬月多解衣裘与寒者。不积财，不营居室。或勉之，辄曰：「人生以有义为贵，焉用此为！」由是深为乡里推服。有不循孝悌者，先生必谕以善道，所与游，皆一时名士。乐闻人善，未尝言人短。与宗翼、张昉、滕知白为友。生平不至京师。长子维任随州书记，迎先生就养，卒于汉东，年七十三。好为诗，有《孟诸集》二十卷。杨徽之尝因使至郡，一见相善，多与酬唱。徽之尝云陶隐居号坚白先生，先生纯粹质直，以道义自富，遂与其门人追号正素先生。（参史传。）

　　谢山《庆历五先生书院记》曰：「有宋真、仁二宗之际，儒林之草昧也。当时濂、洛之徒方萌芽而未出，而睢阳戚氏在宋，泰山孙氏在齐，安定胡氏在吴，相与讲明正学，自拔于尘俗之中。（梓材案」袁絜斋为《四明教授厅壁续记》云：「国朝庠序之设，于寓内。自庆历始，其卓然为后学师表者，若南都之戚氏，泰山之孙氏，海陵之胡氏，徂徕之氏，集一时俊秀，相与讲学，涵养作成之功，亦既深矣。」是谢山所本。）亦会值贤者在朝，安阳韩忠献公、高平范文正公、乐安欧阳文忠公皆卓然有见于道之大概，左提右挈，于是学校于四方，师儒之道以立。而李挺之、邵古叟辈共以经术和之。说者以为濂、洛之前茅也。」又曰：「睢阳学统，至日而汤文正公发其光。则夫薪火之传，幸勿以世远而替矣。」又《答张征士问四大书院帖子》曰：「戚同文讲学睢阳，生徒即其居为肄业之地。祥符三年赐额，晏元献公延范希文掌教焉。」

　　◆睢阳所传

　　文正范希文先生仲淹

　　范仲淹，字希文，唐宰相履冰之后。其先邠州人，后徙江南道，遂为苏州吴县人。先生二岁而孤，母更适长山朱氏，从其姓，名说。少有志操。既长，知其世家，乃感泣辞母，去之应天府，依戚同文学，昼夜不息。冬月惫甚，以水沃面。食不给，至以糜粥继之。举进士第，为广德军司理参军，迎其母归养。还姓，更其名。迁大理寺丞，徙监楚州粮料院，母丧去官。服除，荐为秘阁校理。寻通判河中府，徙陈州。时方建太乙宫及洪福院，市材木陜西。先生言：「昭应、寿宁，天戒不远。宜罢修寺观，灭常岁市木之数，以蠲除积负。」事虽不行，仁宗以为忠。章献太后崩，召为右司谏。岁大蝗旱，江、淮、京东滋甚。先生出抚江、淮，所至开仓赈抚，且禁民淫祀。奏蠲庐、舒折役茶，江东丁口盐钱，且条上捄弊十事。会郭皇后废，争不能得，出知睦州。岁余，徙苏州。州大水，民田不得耕，先生疏五河，导太湖注之海，募人兴作。未就，寻徙明州，转运使奏留先生毕其役，许之。历转吏部员外郎、权知开封府。时吕夷简执政，进用者多出其门。先生上《百官图》指其次第，且言超格者不宜全委之宰相，夷简忌之。他日论建都之事，复与夷简不合，乃为四论以献，大抵讥切时政，且以张禹目之。夷简诉曰：「仲淹离间陛下君臣，所引用皆朋党也。」先生对益切，由是罢知饶州。岁余，徙润州，又徙越州。元昊反，召为天章阁待制、知永兴军，改陜西都转运使。会夏竦为陜西经略安抚、招讨使，进先生龙图阁直学士副之。夷简再入相，帝谕先生，使释前憾。先生顿首谢曰：「臣向论盖国家事，于夷简无憾也。」延州诸砦多失守，先生自请行，迁户部郎中兼知延州。累以边功进枢密直学士、右谏议大夫，开府泾州。先生为将，号令明白，爱抚士卒，诸羌来者推心接之，故贼亦不敢犯。元昊请和，召拜枢密副使。王举正懦默不任事，谏官欧阳修等言先生有相材，请代举正，遂改参知政事。固辞不拜，命为陜西宣抚使。未行，复除参知政事。会王伦寇淮南，帝开天章阁，召二府条对。先生上十事：一曰明黜陟，二曰抑侥幸，三曰精贡举，四曰择长官，五曰均公田，六曰厚农桑，七曰修武备，八曰推恩信，九曰重命令，十曰减徭役。所言切中时弊，帝悉釆用，着为令。初，先生以忤吕夷简，放逐者数年。士大夫持二人曲直，交指为朋党。及陜西用兵，天子以先生士望所属，超擢不次。及夷简罢，召还，倚以为治，中外想望其功业。而先生以天下为己任，裁削幸滥，考核官吏，侥幸者不便，于是谤毁稍行，而朋党之论浸闻上矣。会边陲有警，先生复请行边，乃以先生为河东、陜西宣抚使。麟州新罹大寇，言者多请弃之，先生为修故砦，招还流亡三千余户，蠲其税。比去，攻者益急，先生亦自请罢，乃以为资政殿学士、陜西四路宣抚使、知邠州。其在中书所施为，亦稍稍沮罢。以疾请邓州。进给事中，徙荆南，邓人遮使者请留，先生亦愿留邓，许之。寻徙杭州，再迁户部侍郎，徙青州。会病甚，请颍州，未至而卒，年六十四。赠兵部尚书，谥文正。既葬，帝亲书其碑曰「褒贤之碑」。先生泛通《六经》，尤长于《易》，学者多从质问，为执经讲解亡所倦。并推其俸以食四方游士，士多出其门下。尝自诵其志曰：「先天下之忧而忧，后天下之乐而乐。」感论国事，时至泣下。一时士大夫矫厉尚风节，自先生倡之。史传称先生内刚外和，泛爱乐善。好施予，置义庄里中，以赡族人，里巷之人皆乐道其名字。死之日，闻者莫不叹息。所著《丹阳集》若干卷，《奏议》若干卷。（云濠案：《丹阳集》二十卷，《奏议》十七卷。）子四：纯佑、纯仁、纯礼、纯粹。后从祀孔子庙庭。称「先儒范子」。（参史传。）

　　易义

　　《家人》阳正于外，阴正于内，阴阳正而男女得位，君子理家之时也。明乎其内，礼则着焉；顺乎其外，孝弟形焉。礼则着而家道正，孝弟形而家道成。圣人将成其国，必正其家。一人之家正，然后天下之家正。天下之家正，然后孝弟大兴焉，何不定之有！

　　《升》地中生木，其道上行，君子位以德升之时也。夫高以下为基，木始生于地中，其举远矣。圣人日跻其德而至于大宝，贤者日崇其业而至于公圭，以顺而升，物不距矣，故爻无凶咎。

　　艮止之道，必因时而存之。时不可进，斯止矣。高不可亢，斯止矣。位不可侵，斯止矣。欲不可纵，斯止矣。止得其时，何咎之有！故曰：「时止则止，时行则行。动静不失其时，其道光明。」非君子，其孰能与于此乎﹖

　　女生而知其嫁也，必渐而及时，然后有归焉。君子学而知其仕也，必渐而成德，然后有位焉。故升高必自下，陟遐必自迩。《干》阳渐进而至于在天，《坤》阴渐进而至于坚冰。天地不能踰，而况于人乎！

　　附录

　　晏殊留守南京，公遭母忧，晏分请掌府学。常宿学中，训督学者夜课。诸生读书寝食，皆立时刻。往往潜至斋舍诇之，见先寝者，诘之，其人亦妄对，则取书问之。其人不能对，乃罚之。出题使诸生作赋，必先自为之，欲知其难易及所当用意，亦使学者准以为法。由是从学者辐凑。（《记闻》。）

　　公为参知政事时，告诸子曰：吾贫时与汝母养吾亲，汝母躬执爨，而吾亲甘旨未尝充也。今而得厚禄，欲以养亲，亲不在矣，汝母亦已早世，吾所最恨者，忍令若曹享富贵之乐也﹖吾吴中宗族甚众，于吾固有亲疏，然吾祖宗视之，则均是子孙，固无亲疏也。苟祖宗之意无亲疏，则饥寒者吾安得不恤也﹖自祖宗来，积德百余年而始发于吾，得至大官。若独享富贵而不恤宗族，异日何以见祖宗于地下，今何颜入家庙乎﹖于是恩例俸赐，常均于族人，并置义田宅云。（《小学外篇》。）

　　钱君倚《义田记》曰：范文正公平生好施与，择其亲而贫、疏而贤者咸施之。方贵显时，置负郭常稔之田千亩，号曰义田，以养济群族之人。日有食，岁有衣，嫁、娶、婚、葬皆有赡。择族之长而贤者主其计而时其出纳焉。日食人一升，岁衣人一缣。嫁女者五十千，再嫁者三十千。娶妇者三十千，再娶者十五千。葬者如再嫁之数，幼者十千。族之聚者九十口，岁入给稻八百斛，以其所入，给其所聚，沛然有余而无穷。仕而家居俟代者与焉，仕而居官者罢其给。此其大较也。

　　吕紫微《童蒙训》曰：范子夷说，其祖作外任官时，与京中人书，戒其慎勿窃论曲直，取小名，受大祸，不比任言官也。相见正当论行己立身之事。

　　（梓材谨案：紫微每拳拳于范氏家学，故移其所称引者分录之。）

　　汪玉山与朱子书曰：范文正公一见横渠，奇之，授以《中庸》。若谓从学，则不可。

　　（梓材谨案：横渠之于高平，虽非从学，然论其学之所自，不能不追溯高平也。）

　　谢山《跋范文正公年谱》曰：公于贵后，以金帛酬朱氏抚育之恩，足矣。至回赠继父以太常博士，而以荫补朱氏子官，则于义未为当，不可以大贤而曲护之。

　　◆高平讲友

　　文昭胡安定先生瑗（别为《安定学案》。）

　　殿丞孙泰山先生复（别为《泰山学案》。）

　　元公周濂溪先生敦颐（别为《濂溪学案》。）

　　◆高平同调

　　忠献韩赣叟先生琦（附子忠彦。）

