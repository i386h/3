<!-- { "loadSidebar": true } -->
　　文，所以载道也。轮辕饰而人弗庸，徒饰也，况虚车乎！文辞，艺也；道德，实也。笃其实而艺者书之，美则爱，爱则传焉，贤者得以学而至之，是为教。故曰：「言之无文，行之不远。」然不贤者，虽父兄临之，师保勉之，不学也；强之，不从也。不知务道德而第以文辞为能者，艺焉而已。噫，弊也久矣！（《文辞》第二十八。）

　　不愤不启，不悱不发。举一隅不以三隅反，则不复也。子曰：「予欲无言。天何言哉！四时行焉，百物生焉。」然则圣人之蕴，微颜子殆不可见。发圣人之蕴，教万世无穷者，颜子也。圣同天，不亦深乎！常人有一闻知，恐人不速知其有也，急人知而名也，薄亦甚矣！（《圣蕴》第二十九。）

　　看来曾子之唯，不如颜子之愚。孔、颜天道，曾子人道。今且说颜子教万世在何处！

　　百家谨案：《通书》屡津津于颜子，盖慕颜子默体圣蕴，无些少表暴。元公之学近之。南轩张氏曰：「濂溪之学，举世不知。为南安狱掾日，惟程太中始知之。」可见无分毫矜夸。此方是朴实头下工夫人。嗟乎，学问一道，有诸内而矜夸者，然且不可。子刘子曰：「颜子死，分付后人曰法天尔。

　　人即是天。尔法尔天，不必更寻题目了。后来周子理会得。」

　　圣人之精，画卦以示；圣人之蕴，因卦以发。卦不画，圣人之精不可得而见；微卦，圣人之蕴殆不可悉得而闻。《易》何止《五经》之源，其天地鬼神之奥乎！（《精蕴》第在三十。）

　　君子干干不息于诚，然必惩忿窒欲、迁善改过而后至。干之用其善是，损益之大莫是过。圣人之旨深哉！吉凶悔吝生乎动。噫，吉一而已，动可不慎乎！（《干损益动》第三十一。）

　　圣学之要，只在慎独。独者，静之神，动之几也。动而无妄曰静，慎之至也。是之谓主静立极。○干干不息，其静有常。投间抵隙，多在动处。动返于吉，其静不漓。生而不匮，其出无方，其为不止，圣人原不曾动些子。学圣者宜如何﹖曰：慎动。

　　治天下有本，身之谓也。治天下有则，家之谓也。本必端；端本，诚心而已矣。则必善；善则，和亲而已矣。家难而天下易，家亲而天下疏也。家人离，必起于妇人，故《睽》次《家人》，以「二女同居，其志不同行」也。尧所以厘降二女于妫汭，舜可禅乎，吾兹试矣。是治天下观于家，治家观于身而已矣。身端，心诚之谓也。诚心，复其不善之动而已矣。不善之动，妄也；妄复则妄矣，妄则诚矣，故《妄》次《复》，而曰「先王以茂对时育万物」。深哉！（《家人睽复妄》第三十二。）

　　最勘得亲切。此为慎动。

　　百家谨案：《家人》、《睽》二卦，往来于巽离兑三女，足征家之离合废兴。《家人》长、中二女，长巽顺居上，中离明在下，水火相得，家之和也。《睽》中女离火猛烈，少女兑泽邪媚，火泽不相容，炎上润下相违，家之睽乖也。复，德之本也。惟复则妄，刚自外来而为主于内。妄字从亡，从女；女，古汝字也。言人之不诚者，是丧失其本心，亡乎汝矣。今妄，是得复还乎天之所命，故《彖传》言天之命。又卦震下干上，程子所谓「动以天，安有妄」乎！

　　君子以道充为贵：身安为富，故常泰，无不足，而铢视轩冕，尘视金玉。其重无加焉尔。（《富贵》第三十三。）

　　顾諟谨案：言寡尤，行寡悔，禄在其中矣，故曰「身安为富」。仁义忠信，乐

　　善不倦，此天爵也，故曰「道充为贵」。

　　圣人之道，入乎耳，存乎心，蕴之为德行，行之为事业。彼以文辞而已者，陋矣！（《陋》第三十四。）

　　至诚则动，动则变，变则化。故曰：「拟之而后言，议之而后动，拟议以成其变化。」（《拟议》第三十五。）

　　百家谨案：吾儒之学，以言动为枢机，惟恐有失。必兢兢业业，拟之而后言，议

　　之而后动。拟议之熟，极乎精义入神，而后可从心所欲，以造于至诚之天，以成变

　　化。故此章以《拟议》名篇。非如释氏一任无心，要用直须用，拟心即差者比也。

　　天以春生万物，止之以秋。物之生也，即成矣，不止则过焉，故得秋以成。圣人之法天，以政养万民，肃之以刑。民之盛也，欲动情胜，利害相攻，不止则贼灭无伦焉，故得刑以治。情伪微暧，其变千状，苟非中正明达果断者，不能治也。《讼卦》曰「利见大人」，以刚得中也。《噬嗑》曰「利用狱」，以动而明也。呜呼，天下之广，主刑者，民之司命也，任用可不慎乎！（《刑》第三十六。）

　　圣人之道，至公而已矣。或曰：「何谓也﹖」曰：「天地，至公而已矣。」（《公》第三十七。）

　　《春秋》，正王道，明大法也，孔子为后世王者而修也。乱臣贼子，诛死者于前，所以惧生者于后也。宜乎万世无穷，王祀夫子，报德报功之无尽焉。（《孔子上》第三十八。）

　　道德高厚，教化无穷，实与天地参而四时同，其惟孔子乎！（《孔子下》第三十九。）

　　童蒙求我，我正果行，如筮焉。筮，叩神也，再三则渎矣，渎则不告也。山下出泉，静而清也；汨则乱，乱不决也。慎哉，其惟时中乎！艮其背，背非见也；静则止，止非为也。为，不止矣。其道也深乎！（《蒙艮》第四十。）

　　百家谨案：《蒙》、《艮》二卦，义似不相连，《通书》以卒章者，思四十章中屡言师道，盖元公以师道自任，《蒙》以养正为圣功，而《艮》有始终成物之义，殆隐然欲以先觉觉后觉乎！○又案：朱文公曰：「周子《通书》本号《易通》，与《太极图说》并出，程氏以传于世，而其为说实相表里。大抵推一理、二气、五行之分合，以纲纪道体之精微；决道义、文辞、利禄之取舍，以振起俗学之卑陋。至论所以入德之方，经世之具，又皆亲切简要，不为空言。顾其宏纲大用，既非秦、汉以来诸儒所及；而其条理之密，意味之深，又非今世学者所能骤窥也。」东发黄文洁公曰：「周子《通书》、《诚上章》主天而言，故曰『诚者，圣人之本』，言天之诚即人之所得以为圣者也。《诚下章》主人而言，故曰『圣，诚而已矣』，言人之圣即所得于天之诚也。《诚几德章》言诚之得于天者皆自然，而几有善恶，要当察其几之动以全其诚，为我之德也。《圣章》言由诚而达于几，为圣人，其妙用尤在于感而遂通之神。盖诚者不动，几者动之初，神以感而遂通，则几之动也纯于善，此其为圣也。诚一而已，人之不能皆圣者，系于几之动，故《慎动》次之。动而得正为道，故《道》次之。得正为道，不沦于性质之偏者能之，而王者之师也，故《师次之。人必有耻则可教，而以闻过为幸，故《幸》次之。闻于人必思于己，故《思》次之。师以问之矣，思以思之矣，在力行而已，故《志学》次之。凡此十章，上穷性命之源，必以体天为学问之本。所以修己之功既广大而详密矣，推以治人则《顺化》，为上与天同功也。《治》为次，纯心用贤也。礼乐又其次，治定而后礼乐可兴也。继此为《务实章》、《学敬章》，又所以斟酌人品而休休然与之为善。盖圣贤继天立极之道备矣。余章皆反复此意，以丁戒人心，使自知道德性命之贵，而无陷辞章利禄之习。开示圣蕴，终以主静，庶几复其不善之动以归于诚，而人皆可圣贤焉。呜呼，周子之为人心计也，至矣。」敬轩薛氏曰：「《通书》、《诚上》、《诚下》、《诚几德》、《圣》、《慎动》、《道》六章，只是一个性字，分作许多名目。」又曰：「周子论几字，如《复》之初九，善几也；《姤》之初六，恶几也。善几不可不充，恶几不可不绝。朱子所谓近则公私邪正，远则废兴存亡，只于此处看破，便斡转了。此实治己治人之至要也。」
 卷十二　濂溪学案（下）
　　濂溪学案（下）（黄宗羲原本　黄百家纂辑　全祖望修定）

　　太极图（图一）

　　无极而太极

　　太极图说

　　无极而太极。太极动而生阳；动极而静，静而生阴。静极复动。一动一静，互为其根。分阴分阳，两仪立焉。阳变阴合，而生水火木金土，五气顺布，四时行焉。五行一阴阳也，阴阳一太极也，太极本无极也。五行之生也，各一其性。无极之真，二五之精，妙合而凝。干道成男，坤道成女。二气交感，化生万物，万物生生而变化无穷焉。惟人也得其秀而最灵。形既生矣，神发知矣，五性感动而善恶分，万事出矣。圣人定之以中正仁义，而主静，（自注云：无欲故静。）立人极焉。故圣人与天地合其德，日月合其明，四时合其序，鬼神合其吉凶。君子修之吉，小人悖之凶。故曰：「立天之道，曰阴与阳。立地之道，曰柔与刚。立人之道，曰仁与义。」又曰：「原始反终，故知死生之说。」大哉《易》也，斯其至矣！

　　刘蕺山曰：「一阴一阳之谓道」，即太极也。天地之间，一气而已，非有理而后有气，乃气立而理因之寓也。就形下之中而指其形而上者，不得不推高一层以立至尊之位，故谓之太极；而实无太极之可言，所谓「无极而太极」也。使实有是太极之理为此气从出之母，则亦一物而已，又何以生生不息，妙万物而无穷乎﹖今曰理本无形，故谓之无极，无乃转落脚注。太极之妙，生生不息而已矣。生阳生阴，而生水火木金土，而生万物，皆一气自然之变化，而合之只是一个生意，此造化之蕴也。惟人得之以为人，则太极为灵秀之锺，而一阳一阴分见于形神之际，由是殽之为五性，而感应之涂出，善恶之介分，人事之所以万有不齐也。惟圣人深悟无极之理而得其所谓静者主之，乃在中正仁义之间，循理为静是也。天地此太极，圣人此太极，彼此不相假而若合符节，故曰合德。若必捐天地之所有而畀之于物，又独锺畀之于人，则天地岂若是之劳也哉！自无极说到万物上，天地之始终也。自万事反到无极上，圣人之终而始也。始终之说，即生死之说，而开辟混沌、七尺之去留不与焉。知乎此者，可与语道矣。主静要矣，致知亟焉。○或曰：周子既以太极之动静生阴阳，而至于圣人立极处，偏着一静字，何也﹖曰：阴阳动静，无处无之。如理气分看，则理属静，气属动，不待言矣。故曰，循理为静，非动静对待之静。

