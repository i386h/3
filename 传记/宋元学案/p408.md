<!-- { "loadSidebar": true } -->
　　因自幼读书，接闻大人君子之余论，虽他无所得，至如君臣之义，自谓见之甚明，姑以日用近事言之。凡吾人之所以得安居暇食，以遂其生聚之乐者，皆君上所赐也。是以，凡吾有生之民，或给力役，或出智能，亦必各有以自效焉。此理势之必然，自万古而不可易，庄周所谓「无所逃于天地之间」者也。因生四十三年，未尝效尺寸之力，以报国家养育生成之德，而恩命连至，尚敢偃蹇不出，贪高尚之名以自媚，而得罪于圣门中庸之教哉！且因之立心，自幼及长，未尝一日敢为崖岸卓绝甚高难继之行。平昔交友，苟有一日之雅，皆知因之心者也。但或得之传闻，不求其实，止于踪迹之近似者观之，是以有隐士高人之目，惟合下亦知因之未尝以此自居也。向者，先储皇以赞善之命来召，即与使者偕行；再奉旨令教学，亦实时应命。后以老母中风，请还家省视，不幸弥留，竟遭忧制，遂不复出，初岂有意于不仕邪﹖今圣天子选用贤良，一时新政，虽前日隐晦之人，亦将出而仕矣，况因平昔非隐晦者邪！况加以不次之宠，处以优崇之地邪！是以，形留意往，命与心违，病卧空斋，惶恐待罪。窃谓供职虽未能扶病而行，而恩命不敢不扶病而拜，若稍涉迟疑，则不惟臣子之心有不安，而踪迹高峻已不近人情矣！是以即日拜受，暂留使者，候病势稍退，与之俱行。迁延至今，服疗百至，略无一效，乃请使者先还，望合下俯加矜悯，曲为保全，始终成就之。（《上宰相书》。）

　　（梓材谨案：梨洲所录《静修文集》二条，今移入《濂溪学案》一条。）

　　附录

　　欧阳文公为像赞曰：「微点之狂，而有沂水风雩之乐；资由之勇，而无北鄙鼓瑟之声。于裕皇之仁，而见不可留之四皓；以世祖之略，而遇不能致之两生。呜呼！麒麟凤凰，固宇宙之不常有也，然而一鸣而《六典》作，一出而《春秋》成，则其志不欲遗世而独往也明矣！亦将从周公、孔子之后，为往圣继绝学，为来然开太平者邪﹖」

　　陶宗仪《辍耕录》曰：「初，许衡之应召也，道过真定，因谓曰：『公一聘而起，无乃速乎﹖』衡曰：『不如此则道不行。』及先生不受集贤之命，或问之，乃曰：『不如此则道不尊。』」

　　谢山书文靖《退斋记》后曰：「许文正、刘文靖，元北方两大儒也。文正仕元，而文静则否。以予考之，两先生皆非宋人，仕元无害。然以元开创规模言之，其不足有为可知，则不仕者自此远矣。文正从祀而文靖则否，诚不可谓非屈也。然吾读文靖《退斋记》，谓『世有挟老子之术以往者，以一身之利害，节量天下之休戚，其终必至于误国而害民。然而特立于万物之表，而不受其责。而彼方以孔、孟之时义，程、朱之名理，自居不疑，而人亦莫知夺之，是乃以术欺世，而即以术自免』。斯其言，未知其所指也。及读杨佥事俊民为作祠记则曰：『文正得时行道，大阐文风，众人宗之如伊洛。先生斥之曰：「老氏之术也。」』以祠记之言合之，则所指者，即文正也。岂当日文正辞左辖，居祭酒，盖有见于道之难行，而姑思以儒官自安，故公以是诋之欤﹖要其在当日必实有所见，而今不可考矣。文正之仕元，世多遭议，予盖不尽以为然。由文靖之言观之，则知苟非行道之时，必不当出，亦不当择地而居之。盖立人之朝，即当行道，不仅以明道止。不能行道而思明道，不如居田间而有道之为愈也。斯其文靖之意，而非后世之论也。然则，文靖高矣！孙征君奇逢最为表章文靖之学，而未及此。适校《元儒学案》，因表此案附之于后，以存先儒异同之故焉。」

　　又书文靖《渡江赋》后曰：「刘文靖《渡江赋》，前人论之者多矣。琼山以为幸宋之亡，黜其从祀，后渠则以为欲存宋。夏峰力主后渠，而论者终未释然于琼山之说。予以为，两家皆非也。诸公盖但读其赋，而未尝取其集考之，故不能定其案。明儒读书之疏，大率如此。许文正与文靖皆元人也，其仕元又何害﹖论者乃以夷夏之说绳之，是不知天作之君之义也。岂有身为元人，而自附于宋者﹖真妄言也。文正仕元，文靖则否，何也﹖文靖盖知元之不足有为也。其建国规模无可取者，故洁身而退。不然，文靖已受集贤之命，非竟不欲出者。渡江之举，宋曲而元直，文靖伤宋之为奸臣所误，留行人以挑师衅耳。苏天爵以为哀宋是也。哀宋则固非幸其亡，而亦非有意于存之，所谓置身事外而言者也。吾请征之于其诗。其《忆郝伯常》曰：『一檄期分两国忧，长缨不到越王头。』末曰：『飞书寄与平南将，早遣楼船下益州。』此其罪宋之无故而执使臣也。但据此而言，其词颇厉，几几乎若幸其亡者。而正不然。其《题理宗南楼风月图》曰：『试听阴山敕勒歌，朔风悲壮动山河。南楼烟月无多景，缓步微吟奈尔何。』又曰：『物理兴衰不可常，每从气韵见文章。谁知万古中天月，只办南楼一夜凉。』（理宗自题有「并作南楼一夜凉」之句。「才到天中万国明」，则艺祖诗也。）其《题理宗诗卷》曰：『己未天王自出师，眼前兴废想当时。临江酾酒男儿事，谁向深宫正赋诗。』是三诗者，皆以痛晚宋之君不恤国事，自取夷灭，而非幸之之词。其《题理宗缉熙殿砚诗》曰：『使君持送缉熙砚，捷音才到山中人。四十三年如电抹，此砚曾经秋复春。』《题度宗熙明殿古墨诗》曰：『松风含哀生砚滴，似诉优游解亡国。只今惟有哀江南，宝气不受鹅溪缣。』《书事诗》曰：『唱彻芙蓉花正开，新声又听釆茶哀。秋风叶落踏歌起，已觉江南席卷来。』此其哀之至矣！岂幸之乎﹖至其《书事诗》又曰：『路人遥指降王道，好似周家七岁儿。』此则尚论陈桥之事之非，而伤天道之好还。其与伯颜『得国小儿，失国小儿』之语，正自不同，故《过东安赵氏先茔》云：『今古区区等如此，五陵哀雁入秋云。』至曰：『张、朱遗学有经纶，不是清谈误世人。白首归来会同馆，儒冠争看宋师臣。』此似美家铉翁之徒而作。又曰：『风节南朝苦不伸，泝流直欲到昆仑。世宗一死千年见，此是黄河最上津。』此似斥留梦炎之徒而作。其《咏海南鸟》曰：『精卫有情衔太华，杜鹃无血到天津。声声解堕金铜泪，未信吴儿是木人。』凡此，皆文靖置身事外，平情论事之作，存之、幸之俱无预也。至其不肯仕元之意，亦皆见之于诗。其《咏四皓诗》曰：『智脱暴秦网，义动英主颜。鄙哉山林槁，抟也或可班。安得六黄鹄，五老相追攀。』四皓固尝入汉廷，希夷亦朝宋祖，而皆不仕，文靖以之自况也。又曰：『孺子诚可教，从容济时艰。出处今误我，惜哉不早还。』托兴于四皓之辅汉惠，而终不能安汉，以见己之不当留也，故《题严光诗》曰：『为陵成高节，此亦天子恩。中庸久芜没，矫激非天民。』其言皆和平中正，以求出处之宜，然其伤时之意，则累见之。《和归园居诗》曰：『人生丧乱世，无君欲谁仕。沧海一横流，飘荡岂由己。』《和拟古诗》曰：『忍饥待竹实，淡荡今何之。歌以灵凤谣，乱以猛虎诗。』《和杂诗》曰：『太玄岂无知，不觉世运迫。为问莽大夫，何如成都陌。』又曰：『西山霍原宅，古迹犹可稽。重吟豆田谣，愁云落崩崖。』则时政之谬，而思晦以自保，明矣。然其《和归园居诗》又曰：『乾坤固未坏，杞人已哀鸣。虽知无所济，安敢遂忘情。』《和拟古诗》又曰：『客从关、洛来，高论听未终。连称古英杰，秉国或从戎。生世此不恶，君何守贱穷。急呼酌醇酒，延客无何中。』则文靖岂忘世者，特厄于其时耳。其《和咏贫士》曰：『渊明老解事，抚世如素琴。岂有江州牧，既来不同斟。』是则戒心于霍原之祸，而所以勉受征书者也。盖文靖之不仕于元，本不因宋，虽亦尝讥扬雄，羡管宁，陶潜，而与诸人有故国故君之分者不同。况文靖先世皆仕金，故哀金之诗亦多。《和归园居诗》曰：『陵谷变浮云，家世如残局。区区寸草心，依然抱朝旭。』《题金太子墨竹》曰：『策书纷纷少颜色，空山夜哭遗山翁。我亦飘零感白发，哀歌对此吟双蓬。』《早发濡上》曰：『别家忘再宿，桑海问何年。』《过奉先》曰：『百年元魏史，千古汝南哀。』《宋道人诗卷》曰：『知音有铜狄，逸史访金源。』《上冢》曰：『故国无家仍是客，病躯未老错呼翁。』《登中山城》曰：『陵迁谷变横流地，卵覆巢倾死节臣。耄老诸孙生气在，九原精爽凛犹新。』谓其从伯祖死贞佑事也。《雄州诗》曰：『洒落规模余显德，承平文物记金源。』又《题金太子墨竹》曰：『手泽明昌秘阁收，当年缇袭为谁留。露盘流尽金人泪，应笑翔鸾不解愁。』《跋遗山墨迹》曰：『遗墨数篇君惜取，注家参校有他年。』此皆其哀金之作，味之似过于哀宋者，盖其先世所尝臣事也。文靖生于元代，见宋、金相继而亡，而元又不足为辅，故南悲临安，北怅蔡州，集贤虽勉受命，终敝屣去之，此其实也。琼山、后渠所云，不皆成呓语哉！」

　　◆静修讲友

　　文穆滕东庵先生安上

　　滕安上，字仲礼，中山人。年少孤立，克自砥砺，治性理之学。被荐除中山教授，召为国子丞，升太常丞。拜监察御史，顷因京师地震，上疏累数百言，反复深切，以疾辞去。寻为国子司业，未几卒，赠昭文馆大学士，谥文穆。有《东庵■》行于世。（参《姓谱》。）

　　（梓材谨案：姚牧庵为先生墓碣云，「妣李夫人抚君诲曰：『尔性质开朗，记识兼人，且金名士赵灿离孙，不可以贫废学。』因师西岩」云。所著又有《易解》、《洗心管见》。静修尝为作《退斋记》，则先生又号退斋也。）

　　◆静修门人（赵、砚再传。）

　　秘书乌存斋先生冲

　　乌冲，字叔备，其先大宁人。先生从亲官汴，家焉。明经励行，高蹈深隐。年五十二卒，赠承事郎、秘书监秘书郎。初，静修以高明之资，躬圣贤之学，从者日众。先生年出二十，以公卿之子，执经趋席，凛若寒士，为学清苦，闻师之言，昼诵夜思，至忘寝食。父亡，能行古丧礼。母亡，哀踰前丧。其家日贫，日晏，食或不充，意泊如也。牓所居室曰存斋，杜门授徒，讲说经训，谆谆不倦，远近学者争归之。真定安敬仲欲谒静修，不果，先生尽以所闻告之。（参《苏滋溪集》。）

　　郡守郝先生庸

　　郝庸，字季常，泽州人，文忠公经之弟也。从刘静修受《书》、《诗》。文忠拘于宋，先生入宋，问罪而还。终颖川守。（补。）

　　李先生道恒

　　李道恒，□□人。静修之更召，令先生入京，纳上铺马圣旨。（补。）

　　刘先生君举

