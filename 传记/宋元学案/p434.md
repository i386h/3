<!-- { "loadSidebar": true } -->
　　孙逢吉，字从之，吉州人也。隆兴元年进士第，授郴县司户。干道七年，太常黄钧荐于丞相虞允文、梁克家，将处以学官，先生竟就常德教授以归。绍熙元年，迁秘书郎兼皇子嘉王府直讲。二年春二月，雷雪之沴交作，诏求直言，疏八事：去蔽谀，亲讲读，伸亲驳，崇气节，省用度，惜名器，拔材武，饬戎备。擢为右正言。在谏垣七十日，章二十上，词旨剀切，皆人所难言者。改国子司业，求去，为湖南提刑。以秘书监召，兼吏部侍郎。俄为孝宗攒宫按行使。朱元晦熹在经筵，持论切直，小人共不便，潜激上怒，中批与祠。刘后溪光祖与先生同在讲筵，吏请曰：「今日某侍郎轮讲，以疾告。孙侍郎居次，请代之。」先生曰：「常所讲《论语》，今安得即有讲义﹖」已而问某侍郎讲义安在，取观之，则讲《诗权舆篇》，刺康公与贤者有始而无终，与逐元晦事相类。先生欣然代之讲，因于上前争论甚苦。上曰：「朱熹言多不可用。」先生曰：「熹议祧庙与臣不合，他所言皆正，未见其不可用。」寖失上意。会彭忠肃龟年论韩侂冑专僭，出补郡。先生入疏曰：「道德崇重，陛下所敬礼者无若朱熹；志节端亮，陛下所委信者无若彭龟年。熹既以论侂冑去，龟年复以论侂冑绌，臣恐贤者皆无固志。陛下所用，皆庸鄙憸薄之徒，何以立国﹖」侂冑见而恶之。赵丞相既罢，侂冑专国，出知太平。丐祠，提举江州太平兴国宫。起知赣州，已属疾，卒，谥献简。弟逢年、逢辰，皆有文学行义，时称「孙氏三龙」。（同上。）余官三十一人

　　文节刘后溪先生光祖（别为《丘刘诸儒学案》。）

　　忠公吕大愚先生祖俭（别见《东莱学案》。）

　　忠定叶水心先生适（别为《水心学案》。）

　　提刑杨淡轩先生方（别见《沧洲诸儒学案》。）

　　龙图项平庵先生安世（别见《晦翁学案》。）

　　文肃李悦斋先生

　　龙图沈先生有开（并见《岳麓诸儒学案》。）

　　忠节曾先生三聘（别见《沧洲诸儒学案》。）

　　忠公游先生仲鸿（别见《丘刘诸儒学案》。）

　　文定吴畏斋先生猎（别见《岳麓诸儒学案》。）

　　肃简李先生祥

　　李祥，字符德，无锡人。隆兴元年进士，为钱塘县主簿。调濠州录事参军。累迁国子司业、宗正少卿、国子祭酒。赵丞相以言去国，上疏争之，曰：「顷寿皇崩，两宫隔绝，中外汹汹，留正弃印亡去，国命如发。汝愚不畏灭族，决策立陛下，风尘不摇，天下复安，社稷之臣也。奈何无念功至意，忽体貌常典，使精忠巨节拂郁黯闇，何以示后世﹖」除直龙图阁、运副，言者劾罢之。于是太学诸生杨宏中、周端朝等六人上书留之，俱得罪。主冲佑观，再请老，以直龙图阁致仕。嘉泰元年八月卒，谥肃简。（参史传。）

　　文元杨慈湖先生简（别为《慈湖学案》。）

　　知州赵懒庵先生汝（别见《水心学案》。）

　　文懿赵南塘先生汝谈（别见《沧洲诸儒学案》。）

　　宣奉陈东斋先生岘（别见《玉山学案》。）

　　知州范月舟先生仲黼（别见《二江诸儒学案》。）

　　尚书汪先生逵（别见《玉山学案》。）

　　国博孙先生元卿

　　孙元卿，字东伯，□□人。国子博士。

　　正献袁絜斋先生燮（别为《絜斋学案》。）

　　知州陈先生武（别见《止斋学案》。）

　　宗丞田先生澹

　　田澹，字□□，南剑人。官宗正丞，兼权工部郎官。

　　宣献黄文叔先生度（别见《止斋学案》。）

　　龙图詹先生体仁（别见《沧洲诸儒学案》。）

　　文懿蔡先生幼学（别见《止斋学案》。）

　　提举黄西坡先生灏（别见《沧洲诸儒学案》。）

　　正字周山房先生南（别见《水心学案》。）

　　正肃吴先生柔胜（别见《晦翁学案》。）

　　宝文王先生厚之（别见《象山学案》。）

　　直阁孟先生浩

　　孟浩，字养直，宜春人。干道进士，知武宁县，有声。累迁知湖州。以忤权贵罢。后复起，官至直秘阁。为人廉介，一毫不妄取与。为文章法度，所著有《鼯技集》。（参《姓谱》。）

　　修撰赵西林先生巩（别见《丘刘诸儒学案》。）

　　通判白先生炎震

　　白炎震，字□□，普州人。成都府通判。武臣三人

　　统制皇甫先生斌

　　皇甫斌，字文仲，华山人。官池州都统制。

　　钤辖范先生仲壬

　　范仲壬，蜀人。赠太保瑑之弟璨四世孙寥，徽宗时有功，避不以自名，官至右武大夫，先生其从孙也。武举中第，裁，八年，出知金州。后为利路钤辖。璨尚使气，乡里敬服，故其后以武闻云。（参《氏族谱》。）

　　钤辖张先生致远

　　张致远，字□□，南剑人。江南兵马钤辖。士人八人

　　知军杨先生宏中

　　杨宏中，字允甫，福州人。弱冠补国子生。孝宗崩，光宗以疾不能执丧。时赵忠定知枢密院，奏请太皇太后迎立宁宗于嘉邸，以成丧礼，朝野晏然。遂命忠定为右丞相，登进耆德及一时知名之士，有意庆历、元佑之治。韩侂冑窃弄国柄，引将作监李沐为右正言，首论罢忠定，中丞何澹、御史胡纮章继上，窜忠定永州。国子祭酒李祥、博士杨简连疏救争，俱被斥。先生曰：「师儒能辩大臣之冤，而诸生不能留师儒之去，于谊安乎﹖」众莫应，独林仲麟、徐范、张、蒋傅、周端朝五人愿预其议。遂上疏曰：「自古国家祸乱之由，初非一道，惟小人中伤君子，其祸尤惨。君子登庸，杜绝邪枉，要其处心，实在于爱君忧国。小人得志，仇视正人，必欲空其朋类，然后可以肆行而无忌。于是人主孤立，而社稷危矣。党锢敝汉，朋党乱唐，大率由此。元佑以来，邪正交攻，卒成靖康之变，臣子所不忍言，而陛下所不忍闻也。臣窃见近者谏臣李沐论前宰相赵汝愚数谈梦兆，擅权植党，将不利于陛下。以此加诬，实不其然。汝愚乞去，中外咨愤，而言者以为父老欢呼，蒙蔽天听，一至于此。章颖力辩其非，首遭斥逐，闻者已骇，既而祭酒李祥、博士杨简相继抗论，毅然求去，告假几月，善类皇皇。一旦有外补之命，言者恶其扶植正论，极力抵排，同日报罢，六馆之士，为之愤惋涕泣。今李沐自知邪正之不两立，而公议之不直己也，乃欲尽去正人，以便其私，于是托朋党以罔陛下之听。臣谓二人之去若未足惜，殆恐君子小人消长之机于此一判，则靖康已然之监，岂堪复见于今日邪﹖陛下厉精图政，方将正三纲以维人心，釆群议以定国是，遽听奸，疑善类，此臣等之所未谕也。臣愿陛下鉴汉、唐之祸，惩靖康之变，精加宸虑，特奋睿断。念汝愚之忠勤，察祥、简之非党，灼李沐之邪，明示好恶，旌别淑慝，窜李沐以谢天下，还祥、简以收士心，臣虽身膏鼎镬，实所不辞。」书奏不报，则缴副封于台谏、侍从。侂冑大怒，坐以不合上书之罪，六人皆编置，以先生为首，将窜之岭南。中书舍人邓驲上书救之，不听。右丞相余端礼拜于榻前至数十，丐免远徙。上恻然许之，乃送太平州编管。天下号为「六君子」。明年，移福州听读。嘉泰三年，宁宗幸学，特旨放还。开禧元年，登进士第，教授南剑州。侂冑诛，先以言得罪者悉加褒录。嘉定元年，特迁先生一秩，亦不拜。累改宣教郎，通判潭州。以亲老请祠，差知武冈军，未受卒，年五十三。（参史传。）

　　忠文周先生端朝（别见《岳麓诸儒学案》。）

　　县令张先生

　　张，字用叟，侯官人。官终泰和令。尝同杨宏中上书。（参《福建通志》。）

　　（梓材谨案：先生之名，《福建通志》作「道」，道与，古今字尔。《宋史忠义传》称先生以父任补官，有二子，与周端朝同登进士第。）

　　太学林先生仲麟

　　林仲麟，字景仲，宁德人。倜傥有大志。淳熙五年，试太学第一。庆元中，与杨宏中等六人上疏救赵忠定，韩侂冑怒，送毘陵编管。先生毅然不少诎。时有庆元「六君子」之称。（参《姓谱》。）

　　太学蒋先生传

　　蒋传，字象夫，信州人。先生久居太学，忠鲠有闻。叩阍之事，皆其属■云。（参《宋元通鉴》。）

　　朝奉徐先生范

　　徐范，字彝父，侯官人。少孤，刻苦授徒以养母。与兄同举于乡，入太学，未尝以疾言遽色先人。赵丞相去位，祭酒李祥、博士杨简论救之，俱被斥逐。同舍生议叩阍上书，书已具，有闽士亦署名，忽夜传韩侂冑将寘言者重辟，闽士怖，请削名，其友亦劝止之。先生曰：「业已书名矣，尚何变﹖」书奏，侂冑果大怒，谓其扇摇国是，各送五百里编管。先生谪临海，与兄归同往，禁锢十余年。登嘉定元年进士第。授清江县尉。历知邵武军，迁国子监丞，徙太常丞，权都官郎官，改秘书丞、著作郎、起居郎、兼国史编修、实录检讨。以朝奉大夫致仕。卒，赠朝请大夫、集英殿修撰。（参史传。）

　　文节蔡西山先生元定（别为《西山蔡氏学案》。）

　　监岳吕先生祖泰（别见《东莱学案》。）

　　附攻庆元伪学者

　　韩侂冑（字节夫，安阳人。平章军国事。力攻伪学。）

　　京镗（字仲远，洪州人。右丞相。实发伪学之名。）

　　何澹（字自然，处州人。枢密。与京镗主伪学之禁者六年。）

　　刘德秀（字仲洪，洪州人。谏义大夫。首论留忠宣引伪学之罪。）

　　胡纮（字□□，处州人。御史。论伪学猖獗，图为不轨。）

　　李沐（字□□，湖州人。正言。论罢赵忠定，又劾留忠宣。）

　　刘三杰（字□□，婺州人。正言。论伪学党变为逆党。）

　　施康年（字□□，通州人。正言。乞严行约束伪徒送葬。）

　　姚愈（字次愈，平江人。大谏。论奸伪之徒盗名欺世。）

　　陈贾（字□□，舒州人。兵部侍郎。乞摈斥道学。）

　　杨大法（字符范，婺州人。侍御。）

　　张釜（字□□，镇江人。大谏。指刘文节《涪州学记》为谤讪。）

　　钱象祖（字□□，钱塘人。参政。）

　　叶翥（字□□，处州人。尚书。奏禁《语》、《孟》、《学》、《庸》等书。）

　　许及之（字深甫，温州人。枢密。）

　　张岩（字□□，扬州人。侍御。奏黄少师由植伪党。）

　　陈谠（字□□，兴化人。侍御。）

　　傅伯寿（字□□，泉州人。侍郎。）

　　汪义端（字子充，黟县人。勃孙。中书舍人。）

　　高文虎（字炳如，明州人。直院。草「伪徒改视听」诏。）

　　张伯垓（字□□，秀州人。察院。）

