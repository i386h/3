<!-- { "loadSidebar": true } -->
　　黄灏，字商伯，都昌人。登进士第，教授隆兴府，知德化县，荐除登闻鼓院，迁太常寺簿。论「今礼教废阙，请敕有司取政和冠昏丧葬仪，及司马光、高闶等书参订行之」。除太府寺丞，出知常州，提举本路常平。奏乞并阁秋苗，不俟报行之。言者罪其专，移居筠州，削两秩，而从其蠲阁之请，起知信州，改广西转运判官，移广东提点刑狱，皆不赴，卒。先生性行端饬，以孝友称。文公守南康，执弟子礼。文公没，党禁方厉，先生单车往赴，徘徊不忍去者久之。（修。）

　　侍郎度性善先生正

　　度正，字周卿，合州人。少从朱子学。绍熙进士，官至礼部侍郎。太庙灾，献二说，其一用朱子之议，其一因宋朝庙制而参朱子之议：「自西徂东为一列，每室之后，别为一室，以藏祧庙之主，各依昭穆次序。后世穆之祧主藏太祖庙，昭之祧主藏太宗庙。仁、高二宗为百世不迁之宗，藏亦如之，前为两室，三年袷享，则帷帐幕之，通为一室，尽出诸庙及祧主，并为一列，合食其上。于本朝制度，初无更革，颇得三年大袷之义。」着有《性善堂文集》。

　　宣献任斯庵先生希夷

　　任希夷，字伯起，邵武人。（云濠案：一本云：「其先眉州人，祖贤臣，始居邵武。」）第进士，调浦城簿。从文公学，文公器之曰：「伯起，开济士也。」开禧初，为太常簿，奏乞编次绍兴以来礼书。从之。累迁礼部尚书，奏周敦颐及二程百代绝学之倡，乞赐谥。其后周谥元，程谥纯、谥正，皆先生发之。权参知政事，时史弥远柄国久，执政皆具员，识者颇讥其拱默。谥宣献。（修。）

　　布衣宋先生斌

　　宋斌，袁州人。少从黄勉斋、李宏斋登朱子之门。学禁方严，羁旅困沮，年且八十，赵清敏与欢延之，事以父行，奏乞用旌礼布衣故事。卒，葬西湖上，岁一祭之，则其贤可知矣。

　　知州黄复斋先生■

　　黄■，字子耕，分宁人。尝从文公游。举太学进士，历官大理寺簿、军器监丞，后知台州。上蔡子孙居台者既播越流落，先生求之民间，收而教之。勤苦夙夜，郡称平治。迁袁州，卒。着有《复斋集》。

　　修撰陈北山先生孔硕（祖禧。父衡。）

　　陈先生孔夙（合传。）

　　陈孔硕，字肤仲，侯官人。祖禧、父衡，皆为晦翁所称许。先生少即以圣贤自期。既从南轩、东莱学，后偕其兄孔夙事晦翁。着《中庸大学解》、《北山集》，学者称为北山先生。官秘阁修撰。子韡，从叶水心游。

　　国录吴隐先生仁杰

　　吴仁杰，字斗南，一字南英，自号隐。其先洛阳人，居昆山。博洽经史，讲学于朱子之门。登淳熙进士第，历罗田令、国子学录。有《古周易》、《洪范辩图》、《汉书刊误补遗》等书。

　　将作陈先生守

　　陈守，字师中，莆田人。父丞相俊卿，尝馆朱子于白湖仰止堂，使子弟受业焉。先生宽宏刚直，朱子题其书室曰「敬恕」，且为之铭。以父荫补官，历太常寺丞、工部员外郎。凡六授郡符，三持使节，俱以廉清特称。晚为将作监，卒。（参《道南源委》。）

　　承奉陈先生定

　　陈定，字师德，莆田人，丞相信安公俊卿第三子。奏授右承奉郎。年十三，已知古人为己之学，而不屑为举子之文。以信安命，请业于晦庵。年二十五卒。（参《朱子文集》。）

　　直阁陈复斋先生宓

　　陈宓，字师复，莆田人，丞相信安公之第四子也。少从其兄守、定同游文公之门。长从黄勉斋干。尝为《朱墨铭》，以验理欲分寸之多寡，谓朱属阳，墨属阴。以荫历泉州南安盐税，主管南外睦宗院，知安溪县。嘉定七年，入监进奏院，迁军器监簿。上言三事：一宫闱仪范未正，二朝廷权柄分夺，三政令刑赏舛逆。又言：「人主之德贵乎明，大臣之心贵乎公，台谏之言贵乎直。」出知南康军，岁大祲，奏蠲其赋十九，令流民群集就役，以筑江堤，给食活之。与诸生讲论白鹿书院。改知南■州，复大旱，蠲罕宿逋十数万，弛新输三之一。又创延平书院，仿《白鹿洞规》。无何，请致仕，直秘阁主管崇禧观卒。自言「居官期如颜真卿，居家期如陶潜」。又深爱诸葛亮「家无余财，库无余帛」。庶乎能蹈其语者。端平初，御史王遂追论其直，宜褒以劝天下，赠直龙图阁。所著有《论语注义问答》、《春秋三传钞》、《续通鉴纲目》、《唐史赘疣》诸书。

　　（云濠谨案：一本云：「先生与黄直卿、李敬子同入庐山，盘旋玉渊、三峡间，俯仰文公旧。家居作仰止堂，像文公于其中。又筑沧州草堂，与诸生讲学。直卿暮年论当世志道之士，真西山、李贯之及先生三人而已。」）

　　太学程蒙斋先生端蒙

　　程端蒙，字正思，号蒙斋，鄱阳人。师江先生介。（云濠案：江先生见《龟山学案》。）已而受业于文公。淳熙七年，乡贡补太学生，对策不合，罢归。

　　百家谨案：新安为朱子之学者不乏人，而以程蒙斋为首。蒙斋之后，山屋以节着，双湖以经术显，其后文献蒸蒸矣。

　　性理字训

　　天理流行，赋予万物，是之谓命。人所禀受，莫非至善，是之谓性。主于吾身，统乎性情，是之谓心。感物而动，斯性之欲，是之谓情。为性之质，刚柔、强弱、善恶分焉，是之谓才。心之所之，趋向期必，皆由是焉，是之谓志。为木之神，在人则爱之理，其发则恻隐之情，是之谓仁。为金之神，在人则宜之理，其发则羞恶之情，是之谓义。为火之神，在人则恭之理，其发则辞逊之情，是之谓礼。为水之神，在人则别之理，其发则是非之情，是之谓智。人伦事物当然之理，是之谓道。行此之道，有得于心，是之谓德。真实无妄，是之谓诚。循物无违，是之谓信。发己自尽，是之谓忠。推己及物，是之谓恕。无所偏倚，是之谓中。发必中节，是之谓和。主一无适，是之谓敬。始终不二，是之谓一。善事父母，是之谓孝。善事兄长，是之谓悌。天命流行，自然之理，人所禀受，五性具焉，是曰天理。人性感物，不能无欲，耳目鼻口，斯欲之动，是曰人欲。无为而为，天理所宜，是之谓谊。有为而为，人欲之私，是之谓利。纯粹无妄，天理之名，是之谓善。凶暴无道，不善之名，是之谓恶。物我兼照，扩然无私，是之谓公。蔽于有我，不能大公，是之谓私。凡此字训，搜辑旧闻。嗟尔小子，敬之戒之。克循其名，深惟其义，以达于长，以会于学，审问明辨，精思笃行，孜孜勉焉，圣可贤致。

　　附录

　　朱子曰：「《小学字训》甚佳，言语虽不多，却是一部大《尔雅》。」

　　县尉董盘涧先生铢

　　董铢，字叔重，称盘涧先生。德兴人。学于朱子。登嘉定进士，授迪功郎、婺州金华尉。黄勉斋志其墓。（云濠案：《江西通志》：「先生所著有《性理注解》、《易注》。」）从子梦程传其学。

　　（梓材谨案：程、董二先生，为介轩所自出，原底冠介轩卷，特《介轩学案》当断自介轩，故二先生及王拙斋并入是卷。）

　　程董二先生学则（补。）

　　居处必恭。

　　居有常处，序坐以齿。凡坐必直身正体，毋箕踞倾倚，交胫摇足。寝必后长者

　　，既寝勿言，当昼勿寝。

　　步立必正。

　　行必徐，立必拱，必后长者，毋背所尊，毋践阈，毋跛倚。

　　视听必端。

　　毋淫视，毋倾听。

　　言语必谨。

　　致详审，重然诺，肃声气。毋轻毋诞，毋戏谑諠哗，毋及乡里人物长短及市

　　井鄙俚无益之谈。

　　容貌必庄。

　　必端严凝重，勿轻易放肆，勿粗豪狠傲，勿轻有喜怒。

　　衣冠必整。

　　勿为诡异华靡，毋致垢弊简率。虽燕处不得衩袒露顶，虽盛暑不得辄去鞋袜。

　　饮食必节。

　　毋求饱，毋贪味。食必以时，毋耻恶食。非节假及尊命不得饮，饮不过三爵，

　　勿至醉。

　　出入必省

　　非尊长呼唤，师长使令，及己有急干，不得辄出学门。出必告，反必面，出不

　　易方，入不踰期。

　　读书必专一。

　　必正心肃容，以计数。数已足，而未成诵，必须成诵。数未足，虽已成

　　诵，必满数。一书已熟，方读一书，毋务泛观，毋务强记。非圣贤之书勿读，

　　无益之文勿观。

　　写字必楷敬。

　　勿草，勿欹倾。

　　几席必整齐。

　　位置有伦，简帙不乱，书笥衣箧，必谨钥。

　　相呼必以齿。

　　年长倍者以丈，十年长者以兄，年相若者以字，勿以尔汝。书问称谓亦如之。

　　附录

　　朱子跋《学则》曰：「道不远人，理不外事，故古之教者，自其能食能言，而所以训导整齐之者，莫不有法，而况家塾党庠术序之间乎。彼其学者，所以入孝出弟，行谨言信，群居终日，、德进业修，而暴慢放肆之气，不设于身体者，由此故也。是书盖有古人小学之遗意焉。凡为庠塾之师者，能以是而率其徒，则所谓成人有德，小子有造者，将复见于今日矣。于以助成后王降德之意，岂不美哉！」

　　王拙斋先生过

　　王过，字幼观，德兴人也。从学朱子。德兴学宫三贤祠，盘涧第一，程次之，其一即先生也。学者称为拙斋先生，与程、董称三先生。

　　程柳湖先生珙

　　程珙，字仲璧，蒙斋先生之从曾孙也。亦登文公之门，着有《易说》。

　　（云濠谨案：先生号柳湖。）

　　■莲塘先生渊

　　■渊，字亚夫，号莲塘，涪陵人。西晋中郎将■清之后。世世居襄阳，后徙居蜀，家培坪山。受业文公。所著有《孟子注》，今佚。门人阳枋、阳岊。

　　方庵先生士繇

　　方士繇，字伯，莆田人。父丰之，仕至监丰国镇，朱子称其诗豪壮。先生少孤，依母邵武吕氏。已而徙居崇安，从朱子游。聪明绝人，持以谦厚。尝累试场屋，不利，弃举子业，专以讲学授徒为事。《六经》皆通，尤长于《易》。绍熙间，朱子门人有至行在者，公卿延致惟恐后。先生在远闻之，曰「异时必为学者祸。」未几，伪禁果作。又尝劝朱子少著书，以朱子教人读《集注》为未然。其忧深思远类此。所为诗尤温润，有《远庵集》。

　　祖望谨案：方伯，一名伯休。移居，依文公于建阳。文公与黄勉斋手书曰：「伯不幸，未去时亦安静明了，但可惜后来废学，身后但有诗数篇耳。」则方之所造可见。其安静明了，或得之二氏者也。王深宁目为高弟，盖据放翁所作墓志云。

　　窦先生从周

　　窦先生澄（合传。）

