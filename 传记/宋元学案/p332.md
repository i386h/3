<!-- { "loadSidebar": true } -->

　　绝四记

　　人心自明，人心自灵，意起我立，必固碍塞，始丧其明，始失其灵。孔子日与门弟子从容问答，其谆谆告戒，止绝学者之病，大略有四：曰意，曰必，曰固，曰我。门弟子有一于此，圣人必止绝之。毋者，止绝之辞，知夫人皆有至灵至明，广大圣智之性，不假外求，不由外得，自本自根，自神自明，微生意焉，故蔽之有必焉，故蔽之有固焉，故蔽之有我焉，故蔽之昏，蔽之端，尽由于此，故每每随其病之所形，而止绝之，曰毋如此，毋如此。圣人不能以道与人，能去人之蔽尔，如太虚未始不清明，有云气焉，故蔽之，去其云气，则清明矣。夫清明之性，人之所自有，不求而获，不取而得，故《中庸》曰：「诚者，自成也；而道，自道也。」《孟子》曰：「恻隐之心，人皆有之，羞恶之心，人皆有之，恭敬之心，人皆有之，是非之心，人皆有之。」仁义礼智非由外铄，我固有之也。何谓意﹖微起焉，皆谓之意，微止焉，皆谓之意。意之为状，不可胜穷，有利有害，有是有非，有进有退，有虚有实，有多有寡，有散有合，有依有违，有前有后，有上有下，有体有用，有本有末，有此有彼，有动有静，有今有古，若此之类，虽穷日之力，穷年之力，纵说横说，广说备说，不可得而尽。然则心与意奚辨﹖是二者未始不一，蔽者自不一。一则为心，二则为意，直则为心，支则为意，通则为心，阻则为意。直心直用，不识不知，变化云为，岂支岂离﹖感通无穷，匪思匪为，孟子明心，孔子毋意，意毋则此心明矣。心不必言，亦不可言。不得已而有言，孔子不言心，惟绝学者之意，而犹曰「予欲无言」，则知言亦起病，言亦起意，姑曰毋意。圣人尚不欲言，恐学者又起无意之意也。离意求心，未脱乎意。直心直意，匪合匪离，诚实无他，道心独妙。匪粗匪索，匪学匪精，一犹赘辞，二何足论！十百千万，至于无穷，无始无终，非众非寡，姑假以言，谓之一贯。愈辩愈支，愈说愈离，不说犹离，况于费辞。善说何辞﹖实德何为﹖虽为非为，我自有之。不可度思，矧可射思。周公仰而思之，夜以继日，非意也。孔子临事而惧，好谋而成，非意也。此心之灵，明踰日月，其照临有甚于日月之昭临。日月能照容光之地，不能照蔀屋之下，此心之神，无所不通，此心之明，无所不照，昭昭如鉴，不假致察，美恶自明，洪纤自辨，故孔子曰：「不逆诈，不亿不信，抑亦先觉。」夫不逆不亿而自觉者，光明之所照也，无以逆亿为也。呜呼！孔子亦可谓善于发明道心之妙矣！亦大明白矣！而能领吾孔子之旨者有几！鉴未尝有美恶，而亦未尝无美恶，鉴未尝有洪纤，而亦未尝无洪纤，吾心未尝有是非利害，而亦未尝无是非利害，人心之妙，曲折万变，如四时之错行，如日月之代明，何可胜穷，何可形容，岂与夫费思力索、穷终身之力而茫然者同！何谓必﹖必亦意之必，必如此，必不如彼，必欲如彼，必不欲如此。大道无方，奚可指定﹖以为道在此则不在彼乎﹖以为道在彼则不在此乎﹖必信必果，无乃不可，断断必必，自离自失。何谓固﹖固亦意之固，固守而不通，其道必穷，固守而不化，其道亦下。孔子尝曰：「我则异于是，无可无不可。」又曰：「吾有知乎哉！无知也。」可不可尚无，而况于固乎﹖尚无所知，而况于固乎﹖何为我﹖我亦意之我，意生，故我立，意不生，我亦不立。自幼而乳，曰我乳，长而食，曰我食，衣曰我衣，行我行，坐我坐，读书我读书，仕宦我仕宦，名声我名声，行艺我行艺，牢坚如铁，不亦如块，不亦如气，不亦如虚。不知方意念未作时，洞焉寂焉，无尚不立，何者为我！虽意念既作，至于深切时，亦未尝不洞焉寂焉，无尚不立，何者为我！盖有学者，自以为意、必、固、我咸无，而未免乎行我行，坐我坐，则何以能范围天地，发育万物﹖非圣人独能范围，而学者不能也，非圣人独能发育，而学者不能也，圣人独得我心之同然尔，圣人先觉，学者后觉尔。一日觉之，此心无体，清明无际，本与天地同范围，无内外，发育无疆界。学者喜动喜进，喜作喜有，不堕于意，则堕于必，不堕于固，则堕于我。堕此四者之中，不胜其多，故先圣堕其所堕，而正救之，止绝之，其诲亦随以多，他日门弟子欲记其事，每事而书，则不胜其书，总而记于此。某即其所记，推见当日之事情，坦然灼然，而先儒未有发挥其然者。先儒岂不知毋义非无，而必以毋为无者，谓此非学者所及，惟圣人可以当之，故不得不改其义为无，而独归之孔子。先儒不自明己之心，不自信己之心，故亦不信学者之心。吁！贼天下万世之良心，迷惑天下万世至灵至明之心，其罪为大。某大惧先圣朝夕谆谆告戒切至之本旨隐没而不白，使后学意态滋蔓，荆棘滋植，塞万世入道之门，不得已故书。

　　（梓材谨案：以上二篇，梨洲原本谢山《序录》云：「釆其最粹且平易者。」知此外尚多釆录，盖其■未全。）

　　附录

　　陈北溪《答陈师复书》曰「浙闲年来象山之学甚旺，由其门人有杨、袁贵显，据要津唱之，不读书，不穷理，专做打坐工夫，求形体之运动知觉者以为妙诀，又假托圣人之言，牵就释意，以文盖之。慈湖纔见伊川语，便怒形于色，朋徒私相尊号为祖师，以为真有得于千载不传之正统。严陵有詹、喻辈护法，其或读书，却读《语孟精义》，而不肯读《集注》，读《中庸集解》，而不肯读《章句或问》，读《河南遗书》，而不肯读《近思录》，读《通书》，而不肯读《太极图》，而读《通书》只读白本，不肯读文公解本。某极口为之明白剖晰，邦人始有知邪正所由分者，异端曲学，赃证暴露。」（补。）

　　又《答陈伯澡书》曰：「杨敬仲持循笃而讲贯略。」（补。）

　　袁蒙斋《记乐平文元遗书阁》曰：「慈湖先生平生履践无一瑕玷，处闺门如对大宾，在闇室如临上帝。年登耄耄，兢兢敬谨，未尝须臾放逸。学先生者，学此而已。若夫掇拾遗论，依放近似，而实未有得，乃先生之所深戒也。差之毫厘，缪以千里，敬之哉！」（补。）

　　王深宁《困学纪闻》曰：「慈湖谓『文士之言，止可谓之巧言』。」（补。）

　　宗羲案：象山说颜子克己之学，非如常人克去一切忿欲利害之私，盖欲于意念所起处将来克去，故慈湖以不起意为宗，是师门之的传也。而考亭谓除去不好底意见则可，若好底意见，须是存留，毕竟欲除意见，则所行之事，皆不得已去做，才做便忘，所以目视霄汉，悠悠过日下梢，只成得个狂妄也。案慈湖之告君曰：「此心即道，惟起乎意则失之。起利心焉则差，起私心焉则差，起权心焉则差。作好焉，作恶焉，凡有所不安于心焉皆差。即此虚明不起意之心，以行勿损勿益，自然无所不照。」然则不起意之旨亦略可识矣，又何曾若考亭之言邪！但慈湖工夫入细，不能如象山一切经传有所未得处，便硬说辟倒，此又学象山而过者也。

　　祖望谨案：慈湖尝改定《太极图》，以为周子之说详，简之说《易》，盖亦不取无极之说，以为道始于太极而已。

　　谢山《碧沚杨文元公书院记》曰：「文元之学，先儒论之多矣。或疑发明本心，陆氏但以为入门，而文元遂以为究竟，故文元为陆氏功臣。而失其传者亦有之。愚以为未尽然。夫论人之学，当观其行，不徒以其言。文元之斋明严恪，其生平践履，盖涑水、横渠一辈人。曰诚，曰明，曰孝弟，曰忠信，圣学之全，无以加矣。特以当时学者沈溺于章句之学，而不知所以自拔，故为本心之说，以提醒之，盖诚欲导其迷途而使之悟，而非谓此一悟之外，更无余也。而不善学者，乃凭此虚空之知觉，欲以浴沂风雩之天机，屏当一切，是岂文元之究竟哉！」

　　（云濠谨案：谢山又为《淳熙四先生祠堂碑文》云：「慈湖斋明严恪，非礼不动，生平未尝作一草字，固非恃扇讼一悟以为究竟也。」又云：「慈湖于诸经俱有所著，垂老，更欲修群书以屏邪说而未就。」）

　　◆慈湖讲友

　　文靖舒广平先生璘

　　端宪沈定川先生焕（并为《广平定川学案》。）

　　正献袁絜斋先生燮（别为《絜斋学案》。）

　　韩先生宜卿（别见《清江学案》。）

　　太学蒋先生存诚

　　蒋存诚，字秉信，鄞县人，金紫少子琚之孙也。为慈湖先生讲学之友。闻歌有省，德性清明。其卒也，慈湖为志其墓。（补。）

　　沈清遐先生文彪

　　沈文彪，鄞县人，号清遐居士。以奥学峻行，与慈湖为忘年交。（补。）

　　汤艺堂先生健

　　汤建，字达可，乐清人。不为制举业。天文地理，古今制度，考核精详，笃意兢省，深造理窟，学者称艺堂先生。夙兴必斋沐读《易》一卦，鼓瑟自娱。所著《诗衍义》、《论语》《老子》二解、《艺堂文集》。（修。）

　　（梓材谨案：黎洲原本列先生传于陈止斋之门，谢山修之，并不明着其受学止斋。《温州府志》载先生以其学授徒，又称其「退与朋友商论，欣欣自得，年踰八十卒」，亦未详其师承。朱氏《经义考》引胡一桂说，言先生交于杨慈湖，着有《周易筮传》，则以为慈湖讲友可也，故自《止斋学案》移列于此。）

　　◆慈湖学侣

　　知军叶先生秀发（别见《丽泽诸儒学案》。）

　　隐君韩蕺山先生度（别见《清江学案》。）

　　◆慈湖家学（象山再传。）

　　承务杨磬斋先生恪

　　杨恪，字叔谨，慈湖长子。慈湖为作《磬斋记》。官承务郎、沿海制置司准备差遣。钱融堂称其克承家学，勉进未艾云。（参《慈湖遗书》。）

　　◆慈湖门人

　　正肃袁蒙斋先生甫（别见《絜斋学案》。）

　　堂长冯先生兴宗

　　冯先生国寿（合传。）

　　冯兴宗，字振甫，慈溪人，慈湖高弟。于书无所不读。每聆诲言，辄心领神会。袁蒙斋甫持节江左，延为象山书院堂长，群士信向。盖先生忠信笃敬，毫发无伪，训警恳至，语自肺腑流出，故人之感悟者亦倍深切。慈湖诱掖后进，许与固多，至其称先生，谓于圣道独有启发，晚益融贯，表里洞然，殆知及而进于仁守者矣。其卒也，蒙斋为志其墓。从弟国寿，（梓材案：《慈湖遗书》有《为冯似宗寿楼文昌诗》，未知即国寿否。）亦师事慈湖，时号二冯，未竟其学，早卒。（参《袁蒙斋集》。）

　　（梓材谨案：蒙斋言：「先生居庆元之慈溪七世矣。」《蒙斋集》又有先生《言行记》云：「筑室金川之湖滨，蓬户瓮牖，气浩如也。」）　　　　　　

