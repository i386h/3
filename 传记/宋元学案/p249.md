<!-- { "loadSidebar": true } -->
　　周衰，不复取士，冻饿甚者，几不活矣。孔、孟不以其不取而不教也，孔、孟之徒不以其不取而不学也，道在焉故也。后世取士矣，师视其取而后教之，士视其取而后学之。夫道不以取而后存也。（《信州学记》。）

　　（梓材谨案：谢山所节王氏《困学纪闻》，有一条引水心叶氏云：「周衰不复取士，孔、孟至道在焉故也。」与此复出，删之。）

　　三代远矣，令有政而不知学。孔、孟远矣，师有道而不知统。（《长溪学记》。）

　　翘材颖质，将进于道，必约以性，通以心，肝脾胃肾无恣其情，念虑思索无挠其灵，则偏气不胜而中和全；其学必测之古，证之今，上该千世，旁括百家，异流殊方，如出一贯，则枝叶轻而根本重。（《宜兴县学记》。）

　　学之高深无穷。子贡为卫将军语弟子行，而孔子笑曰：「汝为知人矣。」为言夷、齐、赵武、士会、老莱子、羊舌大夫等，皆洙泗以前人也。士不景行古人，积习弥长，而夸近以足己，难哉！（《刘东溪集序》。）

　　（梓材谨案：下有《阴阳精义序》一条，移入《晦翁学案》。）

　　力学莫如求师，无师莫如师心。《易》《蒙》之义曰：「山下出泉。」泉之在山，虽险难蔽塞，然而或激或止，不已其行，终为江海者，盖物莫能御，而非俟夫有以导之也。故「君子以果行育德」。人必知其所当行，不知而师告之，师不吾告，则反求于心，心不能告，非其心也。得其所当行，决而不疑，故谓之「果行」。人必知其所自有，不知而师告之，师不吾告，则反求于心，心不能告，非其心也。信其所自有，养而不丧，故谓之育德。然则求其心而已，无师非所患也。（《送戴许蔡仍王汝序》。）

　　不徒善其身者，以人治身，不以身治人。（《送林子柄序》。）

　　着文者，言之衍也。古人约义理以言，言所未究，稍曲而伸之尔。其后俗益下，用益浅，小为科举，大为典册，虽刻秾损华，往往在义理之外，力且尽而言不立。（《周南仲集序》。）

　　浮屠以身为旅泊，而严其宫室不已，以言为赘疣，而傅于文字愈多，予所不解。（《法明寺教藏序》。）

　　佛学入中国，其书具在，学之者固病其难而弗省也。有胡僧教以尽弃旧书，即己为佛而已。呜呼！佛之果非己，己之果为佛，予不得而知也。予所知者，中国之人，畔佛之学而自为学，倒佛之言而自为言，皆自以为己即佛，而甚者至以为过于佛也。是中国人之罪，非佛过也。今夫儒者不然，于佛之学不敢言，曰异国之学也；于佛之书不敢观，曰异国之书也。夷术狄技，绝之易耳。不幸吾中国之人，以中国文字为其学，为其书，草野倨侮，广博茫昧，荡逸纵恣，终于不返。（《宗纪序》。）

　　（梓材谨案：此下有一条，移入《庐陵学案》。）

　　仁必有方，道必有等，未有一造而尽获者，此庄、佛氏之妄也。魏益之独守其悟，百圣之户庭虚矣！（《陈叔向志》。）

　　庞蕴夫妇破家从禅，至卖漉篱自给，男女不婚嫁，争相为死。浮屠世世记之，以为超异奇特。使皆若蕴，则人空而道废，释氏之徒亦不立矣。（《鲍清卿夫人志》。）

　　（梓材谨案：此下二条，一移入《兼山学案》，一移入《象山学案》。）

　　诸儒以观心空寂名学，默视危拱，不能有论诘，猥曰「道已存矣」。（《宋厩父志》。）

　　（梓材谨案：此下一条，移入《象山学案》。）

　　闻足下欲行天下，求世外之道。旧读柳子厚文，爱其《送娄图南序》，使世之君子，畔其道以从异学，劳而无成者，可以自镜。正使不劳而成，固与龟蛇木石无异。愿足下深惟之。（《与戴少望》。）

　　（梓材谨案：此下一条，移附《丁少詹传》后。）

　　垂谕道学名实真伪之说，古人以学致道，不以道致学。道学之名，起于近世儒者，其意曰「举天下之学，不足以致道，独我能致之，」云尔。其本少差，其末大弊。（《与吴明辅》。）

　　老子之徒矜大者，老氏可耳，将以示为士者，可乎﹖天地定位也，人物定形也，寿夭贵贱可约而推也，爱恶苦乐可狎而齐也，人之为天地，天地之为人，统气御形而谓之道者，非也。（《老子说》。）

　　《四十二章》，质略浅俗，是时天竺未测汉事，采摘大意，颇用华言以复命，非浮屠氏本书也。夫西戎僻阻，无有礼义忠信之教，彼浮屠者，直以人身喜怒哀乐之闲，披析解剥，别其真妄，究其终始，为圣狂贤不肖之分，盖世外之论也，与中国之学岂可同哉！世之儒者，不知其浅深，猥欲强为攘斥，然反以中国之学左右异端，而曰吾能自信不惑者，其于道鲜矣。（《题张君所注佛书》。）

　　（梓材谨案：此条「鲜矣」下有「蜀人范东叔」至「其所知止于此乎」八十九字，移入《止斋学案》。）

　　《六经》、《语》、《孟》，举世共习。其魁伟俊特者，乃或去而从老、佛之说，怪神虚霍，相与眩乱。甚至山栖绝俗，木食涧饮，以守其言，异哉！（《老子支离说序》。）

　　古人多识前言往行，以畜其德。近世以心通性达为学，而见闻几废，狭而不充，为德之病。（《题周子实所录》。）

　　读书不知接统绪，虽多无益也。为文不能关教事，虽工无益也。笃行而不合于大义，虽高无益也。立志而不存于忧世，虽仁无益也。（《赠薛子长》。）

　　欲折衷天下之义理，必尽考详天下之事物而后不谬。（《题西溪集》。）

　　水心外集

　　今天下之士，惟嗜材桀行者，乃或叩阍言边，而明见利害之人，则皆深念根本。（《治势篇》。）

　　慈溪黄氏曰：此阴不满于同甫诸人。

　　理财与聚敛异，今言理财者，聚敛而已。故君子避其名，而小人执理财之权。自古圣贤无不理财，必也如父共子之财，而权天下之有余不足。奈何君子不理，而诿之小人！（《财计》。）

　　古者养士而后取，今不养而取之。当因今之学以取士，而务养其心。（《士学》。）

　　用兵必用诈，自孙武始。武入楚，暴师不返。既，越伐吴，败于檇李，无救于国。今其气焰兴起，若将与圣贤并称，而右科学生诵其书，是以不仁之心相授。况今淮以北皆吾民，方当流涕以对之，尚安用武之术！数十年来，天下士好奇，而言兵者尤奇，皆中一时之欲，而不顾天下之利害。必也实言乎不多杀人，邦本不摇，无暴征横敛，而将得人，则兵可用。（《兵权》。）

　　王政之坏，始于管仲，而成于商鞅、李斯。若桑弘羊，又管、商所不屑。至唐之衰，取民无所不尽，又弘羊所不屑为。坏之也，非一人之力，则复之也，非一人之功。圣人不千岁而一起，不继世而皆遇，故与陋俗言王政，终不合。（《管子》。）

　　庄周知圣人最深，而玩圣人最甚。不得志于当世，而放意狂言。其怨愤最切，然而人道之伦颠错而不叙，事物之情遗落而不理，以养生送死、饥食渴饮之大节而付之傥荡不羁之人，小足以亡身，大足以亡天下，流患盖未已也。（《庄子》。）

　　唐、虞、三代，上之治为《皇极》，下之教为《大学》，行之天下为《中庸》。汉以来，无能明之者。今世之学，始于心，而三者始明。然唐、虞、三代，内外无不合，故心不劳而道自存。今之为道者，务出内以治外，故常不合。（《皇极大学中庸三论总述》。）

　　王安石理财法，桑弘羊、刘晏所不道。蔡京之法，又王安石所不道。乃经总制钱等法，蔡京亦羞为之。（《经总制钱论》。）

　　慈溪黄氏曰：水心论恢复在先宽民力，宽民力在省养兵之费，其言哀痛激切。然后总一篇卒归宿于买官田，则恐非必效之方也。世降俗漓，法密文弊，民之不可一日与官接，犹羊之不可与虎群也。岂独官民为然，衣食稍裕之家，以其田使人佃之，所经由不过一二颜情稔熟之奴隶，而已不胜其田主之苛取，奴隶之奸欺矣；至于宝贵之家，以其田使人佃，其苛取，其奸欺，甚至虐不可支，有举室而逃，捐命以相向者矣。顾欲官买田而民佃之邪﹖水心先以温州为准，欲绕城三十里内，买其田一半，计谷九万八千一百二十五扛，以养兵二千七百二十二人，监官吏卒掌之者七十六人，乡官保甲催之者七十人，作米者百二十人，出纳期会，下至箕苕帚之费，无不会计曲尽，谓可永免扰民，然必监官、乡官、吏卒、甲头人人水心、世世水心其人，则量租可无斛面，纳租可无费钱，催租可无摧剥；不然，则今世官取斛面，往往倍正斛，将尽三十里所出，不足以供租之半，纳官租之费，一石不下数贯，既尽三十里所出，又须别营钱以纳之，吏卒催租，鸡犬为尽，徒亏官额，以饱私囊，倍纳之外，又将不胜其横扰，而且立法之细，亦多难久。如监官厅予月支钱二贯，果足以赡其养乎﹖催租甲头，岁支谷一扛，果足以偿其劳乎﹖脚子三十名无给，则家食而官作乎﹖大抵人情之于剥民，如蚊吮血，有隙胥会，监官一员，必增监门，必增斗面，必置机察，江湖乞丐之靡，必于势要挟书求为司门，为敖口，为催租官，况于吏卒，何可豫防！官租之赢既倍，吏卒之扰又烦，佃户逃而追业主，业主逃而追亲邻，地荒民散，能保四境之不萧然乎！

　　水心语

　　三江谓吴淞江、青龙江、扬子江。吴人习于水事者云。（补。）

　　附录

　　先生尝言于孝宗曰：「今天下非不知请和之非义，然而不敢自言于上者、，畏用兵之害也，以为一绝使罢赂，则必至于战，而吾未有以待之也。其敢自言于上者，非可用以当敌也，直媒以自进也。以臣计之，和亲之决不可为，审也，而战亦未易言。然虽绝使罢赂，而犹未至于遽战者，盖战在敌，使之不得战在我，所当施行者，有次第焉。」（补。）

　　陈同甫与吴益恭书曰：「四海相知，惟伯恭一人，其次莫如君举，自余惟天民、道甫、正则耳。伯恭规模宏阔，非复往时之比，钦夫元晦已朗在下风矣，未可以寻常论也。君举亦甚别，皆应刮目相待。正则俊明颖悟，视天下事有迎刃而解之意，但力量不及耳，此君更过六七年，诚难为敌，独未知于伯恭如何。徐居厚卓然自要立脚，亦与其它士人不同。」（补。）

　　◆水心学侣

　　文毅陈龙川先生亮（别为《龙川学案》。）

　　靖君刘先生愚。

