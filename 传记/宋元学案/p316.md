<!-- { "loadSidebar": true } -->
　　◆德远门人

　　推官郑先生献翁

　　郑献翁，字帝臣，莆田人。从黄德远游。咸淳初登第，仕至漳州推官。元既改物，与仲元诸人俱以宿儒为郡人模范。

　　◆省之家学

　　参政赵格斋先生顺孙

　　赵顺孙，字和仲，缙云人也。韩王普之后。父雷学于溪斋滕氏，授以《尊所闻集》，遂传其子。先生既长，谓朱子之微言奥旨，散出于门人所记录者，莫克互见，乃釆集以为《四书纂疏》，学者盛传之。淳佑十年进士，自秘书郎五迁至侍御史，皆兼讲读之职，凡日食震电水火为灾，必援据经传及累朝故实为危亡可畏之说，随时致戒。时帑藏朽乏，而人主不知，汰侈日甚，先生疏奏者八，面奏者三，谓：「《周官》九式，冢宰实总之。今之大臣，乃学陈平之不知钱谷，非也。真宗常令三司具中外钱谷大数，陈恕以天子富于春秋，若知府库充实，恐生侈心。恕虑先朝知其有，臣虑陛下不知其无也。」度宗不以为忤，令诸司条具以闻。又言内廷之帑，不可轻发，恩赏之滥，有所谓特除、特转、特补、特赠者，不可轻徇。庶僚上殿，专以琐细对扬，当申儆之，以革习谀之风。乞召洪天、陈宗礼、陈宜中还言职。荐汤汉、李伯玉、何基、徐宗仁、吕圻、欧阳守道、吕大圭。劾龚日升昏鄙。美人杨氏父死甫踰旬，进封淑妃，先生言当念其蓼莪之感，请以期年，虽不从，而竟得过卒哭者。久之，谢堂与其弟垕皆以戚畹骄横，先生力言之，堂免侍从，垕以节度使罢奉朝请。度宗雅重先生，而贾似道方当国，先生累陈买田变楮之弊，又劾罢其侄广德守蕃世，似道怒甚。先生丐去，度宗不允。又言：「新宫之建，议毁民庐，未知师臣相臣有谏玉清昭应如王旦者否﹖」似道益怒，上章乞骸。先生亦丐去，除吏部侍郎，兼祭酒，同修国史，仍兼侍读。先生犹不自安，求去益力，遂以显文阁待制知平江府，兼淮、浙发运使。时以夏初，即征民租，先生为设法籴二千万斛以入庾，而豫征之法以免。筑学道书院以讲学。复召为吏部侍郎，晋尚书，兼侍读。请急援襄阳，因述许翰之言：「治世讳危亡之事，而不讳危亡之言；乱世讳危亡之言，而不讳危亡之事。人臣知危亡而不言，则人主处危亡而不知。」又曰：「端平失襄而卒复之。今日之事，与端平异，不急援，祸至无日。」度宗为愀然变色，似道笑曰：「纵襄阳失守，岂遽危亡！此书生腐语耳。」六年，摄同签书枢密院事，进签书，兼权参政。八年，同知院事，兼参政。马丞相廷鸾去位，度宗欲用先生为右揆，兼元枢，先生叹曰：「吾其为张悌矣！」已降麻，会病得辞，以资政殿大学士提举洞霄宫，舟次富阳，叹曰：「一病足胜二十四考矣。」十年，起为福建安抚使，兼知福州，为州民代输税钱四十余万。知时事不可为，亟归，忧愤疾笃，不复御药，而三宫北上矣。又九浃旬而卒。所著自《四书纂疏外》，有《近思录精义》、《孝宗系年录》、《中兴名臣言行录》、《格斋集》。学者称为格斋先生（补。）

　　◆万菊门人

　　黄草窗先生智孙

　　黄智孙，字常甫，休宁人，称草窗先生。学于万菊滕氏，而定宇之师也。（补。）

　　（梓材谨案：汪氏炎昶状陈定宇行略云：「后从乡先生黄公常甫游，黄公之学，出于星溪万菊滕先生。滕之先璘、琪二伯仲，皆为朱子高弟。」是先生为万菊弟子之证，亦可知万菊为二滕后人，盖即安仁令云。）

　　◆草窗同调

　　陈复斋先生源长　

　　陈源长，字复之，休宁人，定宇之父也。力学不倦，以麟经教授，师之者众，有董生下帷之风。（参《定宇集》《附录》。）

　　（梓材谨案：先生本名履长，晚年更名源长，从学者号之曰复斋。见定宇所述《先世事略》。）

　　◆子善所传

　　陈西山先生绍大（别见《北山四先生学案》。）

　　◆行可门人

　　翰林张先生谅

　　张先生贡（合传。）

　　张谅，字子京，建安人。与弟贡学《易》于丘行可。着《经史事类书泽》三十卷。后赠翰林应奉文字。贡字壮夫。

　　贤良郑翠屏先生仪孙

　　郑仪孙，建安人，号翠屏。从丘行可学《易》。咸淳中，以贤良举。少帝北行，先生退而著书，作《易说》、《大学中庸章句》、《史学蒙求笺注》、《性理字训》。郡守吴某率幕属迎于学，师事之。

　　◆蟠松家学（刘、李五传。）

　　孝子石先生定子

　　石定子，字安叔，义乌人，一鳌子。端敏纯孝，继母朱，性严毅，先生奉养不倦，无愠色者三十年。（参《两浙名贤录》。）

　　◆蟠松门人

　　国学陈舣翁先生取青

　　陈取青，东阳人。受学石一鳌，慷慨有志节。子樵。（百家记。）

　　（云濠谨案：《东阳县志》载先生云：「其先居睦之富春，宋中叶来徙邑之太平里。先生国学进士，与闻考亭之学，自号闲舣翁。」）

　　文献黄文贞先生溍

　　黄溍，字晋卿，义乌人。先生生而俊异，比成童，授以书诗，不一月成诵。迨长，以文名于四方。登延佑进士第，累转国子博士，视弟子如朋交，未始以师道自尊，轻纳人拜，而来学者滋益恭，业成而仕，皆有闻于世。出为江、浙等处儒学提举。先生年始六十七，不俟引年。亟上纳禄侍亲之请，绝江径归。俄以秘书少监致仕，未几，除翰林直学士、知制诰同修国史。兼经筵官，执经进讲者三十有二，帝嘉其忠，数出金织纹段赐之。升转至中奉大夫。旋上章求归，不俟报而行，帝闻之，遣使追还京师，复为前官。久之，始得谢南还。卒，年八十一。累赠参知政事，追封江夏郡公，谥曰文献。先生天资介特，在外唯以清白为治。及升朝行，挺立无所附，足不登巨公势人之门，君子称其清风高节，如冰壶三尺，纤尘弗污。然刚中少容，触物或弦急霆震，若未易涯涘，一旋踵间，煦如阳春。先生之学，博极天下之书，而约之于至精，剖析经史疑难，及古今因革制度名物之训，旁引曲证，多先儒所未发。文辞布置谨严，援据精切，俯仰雍容，不大声色，譬之澄湖不波，一碧万顷，鱼蛟龙，潜伏不动，而渊然之光，不可犯。所著书，有《日损斋禀》二十五卷、《义乌志》七卷、《笔记》一卷。（参史传。）

　　（梓材谨案：《儒林宗派》以先生为石氏门人。宋潜溪状先生行实，言其「常着《吊诸葛武侯辞》，太学内舍刘应龟见而叹之，因留受业。又从仙华山隐者方凤游」。是先生又为刘氏、方氏门人也。杨铁崖志其墓云：「与其徒私谥曰文贞先生。」

　　◆舣翁同调

　　隐君李复庵先生直方

　　李直方，字德方，东阳人。少以世业治《尚书》，举进士不第，退治伊洛之学。宋末，隐居教授。其受业弟子陈樵与胡、陈士允皆以文学知名。晚岁家益贫，与其弟子耦耕南山之麓，人皆以庞德公拟之。（参《金华先民传》。）

　　（云濠谨案：隆庆《东阳志》载「先生一名幼直，字良佐。为人沈毅方介」。又言「其所著书百余篇，皆未竟，惟《易象数解》为全书。至元中，录故上书言宋丞相者，至其家，则焚且久矣」。《金华府志》云：「学者称《复庵先生》。」）

　　◆元道门人

　　隐君汪东山先生华（别见《双峰学案》。）

　　右丞燕先生公楠

　　燕公楠，字国材，建昌人。十岁能属文、居父丧，庐墓三年。再贡于乡，不第，后以连帅辟，五迁至通判赣州事。元世祖既平江南，帅臣板授同知赣州事。后召至上都，奏对称旨，赐名赛因襄加带，命参大政，辞、乞补外。累拜江浙，湖广行省右丞。召还朝以卒。（参史传。）

　　（梓材谨案：先生为宋礼部侍郎肃七世孙，与汪东山为同门友，亦赵氏弟子也。着有《五峰集》十五卷。见程雪楼所作神道碑。）

　　◆草窗门人

　　乡举陈定宇先生栎

　　陈栎，字寿翁，一字定宇，晚称东阜老人，徽之休宁人。学以朱子为宗。所著有《百一易略》、《四书发明》、《书传纂疏》、《礼记集义》等书。时双湖、东阜最称宿儒。延佑初，诏以科举取士，有司强之乡闱，中选，竟不复赴礼部。先生性孝友刚介，日用之间，动中礼法，善诱学者，江东士人就学草庐者，尽遣而归。先生年八十三卒。（修。）

　　（梓材谨案：汪氏为《定宇行状》云：「其为学得于家庭之讲贯为多，最后始从乡先生黄常甫游。」

　　定宇文集

　　《书》载帝王之治，而治本于道，道本于心。道安在﹖曰在中。心安在﹖曰在敬。揖让放伐、制度详略等事虽不同，而同于中，钦、恭、寅、祗、慎、畏等字虽不同，而同于敬，求道于心之敬，求道于治之中，详说反约，《书》之大旨，不外是矣。况诸经全体上下千数百年之治，二帝三王之渊懿，皆在于《书》，稽古者，舍是经奚先哉！孔子所定，半已遗逸，厥今所存，出汉儒口授，孔宅壁藏，错简断编，当阙疑者何限。自有批注以来，三四百家，朱子晚年始命门人集传之，惜所订正，三篇而止。本朝科举兴行，诸经《四书》，壹是以朱子为宗，《书》宗蔡《传》，固亦宜然。栎不揆晚学，三十年前，尝编《书解折衷》，以羽翼蔡《传》，亡友胡庭芳见而许可，又勉以即蔡《传》而纂疏之，遂加博釆精究，方克成编，期与四方学者共之。（《书传纂疏序》。）

　　程松谷先生显道

　　程显道，号松谷，婺源人也。有《孝经衍义》。尝刲股救亲，水浆不入口三日，哭哀于墓，书「衔恤」二字于扇，蔬食终三年。定宇以为「不言躬行之士」，亦草窗弟子也。（补。）

　　◆复斋家学

　　乡举陈定宇先生栎（见上《草窗门人》。）

　　◆翠屏门人

　　知事张先生复

　　张复，字伯阳，建安人。仕元为建宁路知事。师事郑翠屏，学《易》得丘氏之传，尝辑诸儒论议，编《性理遗书》十四卷。

　　◆舣翁家学（刘、李六传。）

　　隐君陈鹿皮先生樵

　　陈樵，字君釆，取青之子。好以鹿皮为衣，自号鹿皮子。先生学于家庭，又从李直方受《五经》大义。性沈敏嗜学，独取遗经精思，逾四十年，心领神会，自以圣贤大指可识，乃入东白山大霞洞中著书。其微词奥义，多前儒未经道。虞伯生、黄晋卿、欧阳圭斋辈皆向慕，以为不可及。宋潜溪志其墓，称为「东阳隐君子」。（百家记。）

　　◆文贞门人

　　文宪宋潜溪先生濂（别见《北山四先生学案》。）

　　忠文王华川先生祎

