<!-- { "loadSidebar": true } -->
　　徐昭然，字子融，铅山人。朱子《与蔡季通书》谓：「铅山徐子融，老成有守。尝作《小学》。欲延之家塾，为诸子师范」云。（参《朱子文集》。）

　　姜先生大中

　　姜大中，字叔权。朱子授《易》弟子。（参《经义考》。）

　　教授潘先生时举

　　潘时举，字子善，临海人。从晦庵游，有闻必记。其辨析《六经》疑义及问学大端，多为师门称许。每喜静坐，晦庵云：「专务静坐，又恐堕落那一边去。只是虚着此心，随动随静，无时无处不致其戒慎恐惧之力，则自然主宰分明，义理昭著矣。」先生服膺师语，造诣日深，故其论「求放心」有云：「日来觉得此理真无内外，外面有跬步不合道理，便觉此心已放。」嘉定十五年，以上舍释褐，终无为军教授。（参《台学源流》。）

　　县丞吴先生必大

　　吴必大，字伯丰，兴国人。以父任补官，为吉水丞。属权指朱文公为伪学，遂致仕。先生早事张南轩、吕东莱，晚师文公，深究理学，议论操守，为儒林所重。（参《姓谱》。）

　　童科刘履之先生砥

　　刘砥，字履之，长乐人，世南之子。六岁日诵千言，至览忠孝大节，辄激发感慨。十岁通《九经》传记，能缀词赋。干道闲，与其弟砺俱中童子科。尝读释、老书，曰：「此不足习。」乃治举子业。又曰：「此不宜专习。」因取伊洛诸儒书读之，有见，遂率其弟登朱文公之门。文公嘉其笃志敏学，授《先天太极图传》，充然有得。文公晚修礼书，先生预编次。以时方攻道学，遂无复仕进意。与蔡西山、黄直卿相友善。年四十五卒。所编有《王朝礼》、《论语孟子解》，皆未脱■。（同上。）

　　童科刘用之先生砺

　　刘砺，字用之，砥之弟。幼颖悟孝弟，中童子科。后受学于朱文公。文公尝曰：「履之兄弟却差胜，若更加功，或可望耳。」与黄直卿最友善。及禁伪学，志尚愈笃。蔡西山编置道州，先生与其兄馈赆甚厚。年四十七卒。（同上。）」

　　王先生力行

　　王力行，字近思，同安人。游朱文公之门，苦学善问，深得其旨趣。尝着《朱氏传授支派图》。

　　吴先生寿昌

　　吴寿昌，字大年，邵武人。初谒佛者疏山，喜谈禅学。后游晦庵先生之门。着《问答略》，尝论张、吕二先生，谓「南轩非寿昌所敢知。东莱博学多识则有之，守约恐未也。」朱子深然之。

　　甘吉甫先生节

　　甘节，字吉甫，临川人。文公高弟。

　　曾先生祖道

　　曾祖道，字宅之，庐陵人，刘子澄之徒也。尝师象山，其后为朱子之学。有云陆先生与祖道言：「目能视，耳能听，鼻能知臭，口能知味，心能思，手足能运动，如何更要存诚持敬，硬将一物去治一物﹖风浴咏归，自是吾子家风。」祖道言：「此恐非初学所到地位。」陆子曰：「吾子有之，而必欲外铄以为本，可惜也。」其后为象山之学者辩之，以象山《答宅之书》，今见载集中，但言存诚持敬二语。存字上古有考，若持字则后人之言，是陆子未尝如宅之所云。然孟子尝言存心，亦言持志，则陆子谓持敬为杜撰者，其说亦过。

　　征君吴友堂先生昶

　　吴昶，字叔夏，号友堂，休宁人。淳熙丙申，文公以扫墓归婺源，先生率先执经馆下。久之，伪学禁作，弟子多更名他师，而先生徒步走寒泉精舍就正所学。所著有《易论》、《书说》，文公深嘉许之。

　　（云濠谨案：《歙县志》称先生安贫守道，意薄进取，征为郡校书郎，弗就。）

　　迪功陈克斋先生文蔚

　　陈文蔚，字才卿，称克斋先生，上饶人。因同乡余正叔得师朱子。其学以求诚为本，以躬行实践为事。以着《尚书解注》有益治道，诏补迪功郎。书成，赋诗云：「水饮已忘三月味，囊中真乏一钱储。屡空本是我家事，赢得闲身且著书。」洵有道之言也。徐忠愍公元杰，其门人也。

　　方先生谊

　　方谊，字宾王，嘉禾人。问学于朱子。朱子《答周南仲书》有云：「方宾王每书来，说得道理，仅有归着，知与游从，可谓得友。恐今已归嘉禾也。」（参《朱子文集》。）

　　张先生显父

　　张显父，字敬之，南■人。朱子弟子。着《经说》。（补。）

　　孙先生自新

　　孙先生自修（合传。）

　　孙先生自任（合传。）

　　孙自修，字敬甫，宣城人。偕从弟自新、自任从朱子游。时正学久衰，先生兄弟独知尊向，时论韪之。朱子尝贻书商搉传训。既没，先生追记《池录》一卷，附载《朱子语录》。（参《姓谱》。）

　　县令叶子是先生湜

　　叶湜，字子是，建安人。以父任调新化簿，去尉宁都，历安仁令以卒。壮岁游朱文公之门，得以直养气之说，故其为人磊落明白，无所隐。每自谓：「平生与宾客言者，皆可以语妻子。」尝与真西山同僚，西山称其「坚强有特操，介直弗顾私，遇事无难意，处剧亡容。」其之安仁也，为政一出于宽平。居常语人曰：「先义而后利，先教而后刑，此吾所闻于真公者，吾其敢违邪！」（参《真西山文集》。）

　　堂长黄先生义勇

　　黄先生义刚（合传。）

　　黄义勇，字去私，临川人。从文公武夷精舍，为白鹿洞堂长。黄勉斋尝曰：「向来问学之士，雕落殆尽，江西则甘吉甫、黄去私兄弟、张元德，不过数人尔。」弟义刚，字毅然，事文公最久，议论尤有根据。尝叙所闻曰「先师德言」。（参《江西人物志》。）

　　万先生人杰

　　万人杰，字正淳，大冶人。陆文达公为兴国教授，即来受学。旋事文安公于槐堂。象山尝言：「吾门惟曹立之、万正淳可不为利害所动。」已而先生见朱子于南康，亦力称之，先生遂为朱子之学。

　　曹无妄先生建

　　曹建，字立之，余干人，学者称为妄先生。初从沙随程氏，继从陆氏兄弟，最后乃从朱子于南康。其所欲见而不得者，南轩张氏而已。朱子序其言道：「非一闻可悟，一超可入也。循下学之则，加穷理之功，由浅而深，由近而远，则庶乎其可矣。今必先期于一悟，而遂至弃百事以趋之，吾恐未悟之闲，狼狈也已甚。此其晚岁用力之标的程度也。」象山言其「天资甚高，因读书用心之过成疾。其后疾与学相为消长。某与荡涤，则胸中快活明白，病亦随减。一闻他人言语，又复昏蔽，病亦随发。如此者不一。有告之以某乃释氏之学，渠平生恶释、老如仇，于是尽叛某之说，凑合元晦说话，不相见，以至于死」。

　　（梓材谨案：一本云：「先生早卒，朱子为表其墓。表中言先生于陆子异同之处，陆子门人见而不喜。朱、陆异同之衅，盖亦其一事」云。）

　　附录

　　曹立之有书于象山曰：「愿先生且将孝弟忠信诲人。」象山曰：「立之之谬如此！孝弟忠信如何说『且将』！」（《象山语录》。）

　　辂院詹景宪先生渊

　　詹渊，字景宪，崇安人。调清江户曹掾。江西俗尚嚚讼，有数年不决者，先生一阅之皆得其情。于是环十一府之民，有求质于有司者，皆请属先生，曰：「宁为户曹非，不愿他官直。」官至差监车辂院。

　　（梓材谨案：真西山为先生墓志云：「景宪少时，奋然以学自力。既壮，从朱文公游，得修己治人之大致。」）

　　符先生叙

　　符叙，字舜功，建昌人。初问学于象山。象山遗傅子渊书言：「其妄肆无知之谈，子渊不得不任其责。」其答先生书亦多微词。其后先生师朱子，尝言陆子不喜说性，盖亦不以槐堂弟子自名者矣。

　　童敬义先生伯羽

　　童伯羽，字蜚卿，瓯宁人。师事朱文公。文公尝造访之，名其堂曰「敬义」。先生以道自任，化行乡里，时人以敬义先生称之。着有《四书训解》。（参《闽书》。）

　　正言袭先生盖卿

　　袭盖卿，字梦锡，常宁人。以明经擢第。往师朱文公，明义理之学。入谏垣为右正言，以直道事君。（参《姓谱》。）

　　（梓材谨案：先生尝官小司成。朱子《池州语录》盖其所著。又与王居仁同时执经南轩之门。谢山《困学纪闻三笺》于周子静条亦云：「袭盖卿，南轩弟子。」）

　　教授李先生宗思

　　李宗思，字伯谏，建安人。其教授蕲学也，文公送之曰：「与伯谏游而讲于斯也，亦三年矣。凡持守之要，玩索之端，巨细精粗，盖已无所不论。今使之言，其又何以加此。然有一焉，主敬致知，摧骄破吝，谨之于细微杂乱之域，而养之于虚闲静一之中，则虽屡言之，而岂患乎其渎哉！」（参《读书工程述语》。）

　　附录

　　张南轩《与朱子书》曰：「蕲州之说，浅陋不足动人，自是伯谏天资低所致。若临川其说方炽，此尤可虑者，吾曹惟当勉其在己，果得无一毫渗漏，自是孚信，有非口舌所能遽挽也。」

　　（梓材谨案：临川盖指陆子。金溪隶抚州，本三国吴临川郡。蕲州谓李周翰。）

　　县丞黄先生学

　　黄学，字习之，龙溪人。通经史，尤长《诗》、《书》、《春秋》。南宫对策，有曰：「愚独爱伊川，请改试为课。」及制尊贤堂、待宾斋，与时论不合，有司大书曰：「此必伪学之流。」黜之。久而擢第，再转鄱阳丞。李性传延入郡斋，校勘《朱文公续语录》。又着《评古》一册，补注《东坡诗集》，上之诸司，论荐调泉州察推，需次于家，郡守屈置于学，以训诸生。（参《姓谱》。）

　　学士黄尚质先生干

　　黄干，字尚质，长溪人。师事文公。著述甚富。余干饶鲁、宁德李鉴皆师之。着有《诲鉴语》、《五经讲义》、《四书纪闻》。官至直学士。（参《道南源委》。）

　　廖先生晋卿

　　廖晋卿，朱子门人。（参《儒林宗派》。）

　　附录

　　廖晋卿请问所读书。朱子云：「公心放已久，精神收拾未定，且收敛精神，方可商量读书。」

　　李先生伯诚

　　李伯诚，朱子门人。（参《儒林宗派》。）

　　附录

　　李伯诚曰：「打坐时意味也好。」朱子曰：「坐时固是好，须是临事接物，长如坐底时方好。」

　　李先生周翰

　　李周翰，朱子门人。（参《儒林宗派》。）

　　附录

　　张南轩《与朱子书》曰：「季克寄得蕲州李士人周翰一文来，殊无统纪，本之释氏。伯谏为其所转，可虑可虑！」

　　（梓材谨案：李伯谏教授于蕲，南轩云「为其所转」，则先生蕲州人也。）

　　刘先生定夫

　　刘定夫，朱子门人。（参《儒林宗派》。）

　　附录

