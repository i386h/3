<!-- { "loadSidebar": true } -->
　　生杀之柄，天子所持也，是故《春秋》非天子不得专杀。王札子，人臣也。王札子人臣，杀召伯、毛伯于朝，定王不能禁，专孰甚焉！故曰「王札子杀召伯、毛伯」以诛其恶。（宣十五年，王札子杀召伯、毛伯。）

　　秋中之螽未息，冬又生子，重为灾。（冬，蝝生。）

　　不书葬者，贬之也。吴、楚僭极恶重，王法所诛，故皆不书葬以贬之。（宣十八年，楚子旅卒。）

　　臧孙许，臧孙辰子。（成元年，盟于赤棘。）

　　王者至尊，天下莫得而敌，非茅戎可得败也。定王庸暗，无宣王之烈，王师为茅戎所败，恶之大者。故孔子以王师自败为文，所以存周也。（王师败绩于茅戎。）

　　汶阳之田，鲁地也，齐人侵之。今鲁从晋，故复取之。不言取之齐者，明本非齐地。（成二年，取汶阳田。）

　　「来归」者，弃而来归也。（成五年，叔姬来归。）

　　虫牢之盟，郑服也。天王崩，晋会诸侯同盟于虫牢，不顾甚矣。（同盟于虫牢。）

　　武宫者，武公之宫也，其毁已久。宗庙有常，故不言「立」。此言「二月辛巳立武宫」，非礼可知也。（成六年，立武宫。）

　　宣九年取根牟，此年取鄟，襄十三年取邿，皆微国也。（取鄟。）

　　吴本子爵，始见于经曰「吴」者，恶其僭号也。（成七年，吴伐郯。）

　　吴乘楚伐郑，故入州来。州来，微国。（吴入州来。）

　　汶阳之田，齐所侵鲁地也，故二年用师于齐取之。晋侯使韩穿来言归之于齐，非正也。鲁之土地，天子所封，非晋侯所得制也。晋侯使归之于齐，是鲁国之命制在晋也。故曰「晋侯使韩穿来言汶阳之田，归之于齐以恶之。（成八年，韩穿来言汶阳之田。）

　　成虽即位八年，非有勤王之绩。天子使召伯来赐公命，滥赏也。（天子使召伯来赐公命。）

　　林父七年奔晋。其言「自晋归于卫」者，由晋侯而得归也。卫大夫由晋侯而得归，则卫国之事可知矣。（成十四年，卫孙林父自晋归于卫。）

　　诸侯大夫不敢致吴子也。吴子在钟离，故相与会吴于钟离尔。（成十五年，会吴于钟离。）

　　郑与楚比周，晋侯再假王命、三合诸侯以讨之，而不能服郑，霸国不振可知也。（成十七年，公会单子、晋侯、宋公、卫侯、曹伯、齐人、邾人伐郑。）

　　君之卿佐，是为股肱。厉公不道，一日而杀三卿，此自祸之道也，故列数之以着其恶。（晋杀其大夫却锜、却犨、却至。）

　　楚师侵宋，所以救郑也。（襄元年，楚公子壬夫帅师侵宋。）

　　成公夫人。（襄二年，夫人姜氏薨。）

　　叔孙豹，侨如弟。（叔孙豹如宋。）

　　季氏四月城所食邑，其专可知也。（襄七所，城费。）

　　公前年会诸侯于鄬，不至者，公自鄬朝晋也。（襄八年，春王正月，公如晋。）

　　盗者，微贱之称。盗一日而杀三卿，故列数之，恶郑伯失刑政也。（襄十年，盗杀郑公子騑、公子发，公孙辄。）

　　大国三军，次国二军。鲁以次国而作三军，乱圣王之制也。（襄十一年，春王正月，作三军。）

　　天子不亲迎，取后则三公逆之。刘夏，士也。王后天下母，使微者逆之，可哉﹖故曰「刘夏逆王后于齐」以着其恶。（襄十五年，刘夏逆王后于齐。）

　　晋平湨梁之会方退，执莒子、邾子以归，又不归于京师，非所以宗诸侯也。（襄十六年，晋人执莒子、邾子以归。）

　　三年之中，君臣加兵于鲁者四，齐之不道亦可知也。（襄十七年，齐侯伐我北鄙。）

　　诸侯不序，前目后凡也。（襄十九年，诸侯盟说于祝柯。）

　　诸侯土地，受之天子，不可取也。言「取」，恶内也。（取邾田，自漷水。）

　　城西郛，城武城，惧齐也。（城武城。）

　　书「畀我来奔」，恶内也。恶乡受邾叛人邑，今又纳邾叛人也。故是年冬臧孙纥出奔，邾亦受之。（襄二十三年，邾畀我来奔。）

　　此栾盈以曲沃之甲入晋，败而奔曲沃也。经言「栾盈复入于晋，入于曲沃」者，栾盈复入于晋，犯君当诛，曲沃大夫不可纳也。入于曲沃，明曲沃大夫纳之，当坐。（栾盈复入于晋，入于曲沃。）

　　次，止也。言「救」、言「次」，恶不急救患也。君命救晋，豹畏齐，废命而止，故曰「叔孙豹帅师救晋，次于雍榆」以恶之。叔孙豹帅师救晋，次于雍榆。

　　孟庄子也。（仲孙速卒。）

　　不言「其大夫」者，栾盈出奔楚，当绝也。称「人」以杀，从讨贼辞。（晋人杀栾盈。）　　

　　羯，仲孙速子孟孝伯也。（襄二十四年，仲孙羯帅师侵齐。）

　　晋再合诸侯，将伐齐，齐人惧，弒庄公以求成，晋侯许之，八月己巳诸侯同盟于重丘是也。庄公复背澶渊之盟，加兵晋、卫，信不道矣。然齐人杀庄公以求成，逆之大者，晋不能讨之以定齐国之乱，曷以宗诸侯﹖宜乎大夫日炽，自是卒不可制也。故先书崔杼之弒以着其恶。（会于夷仪。）

　　献公之奔齐也，孙林父逐之。宁喜弒剽以纳献公，故林父惧，入于戚以叛。（襄二十六年，孙林父入于戚以叛。）

　　先言「辛卯卫宁喜弒其君剽」，后言「甲午卫侯衎复归于卫」者，以见衎待弒而归也。案十四年卫侯衎出奔齐，前年入于夷仪，今喜弒剽四日而复归于卫，此待弒而归可知也。（卫侯衎复归于卫。）

　　称君以杀世子，甚之也。（宋公杀其世子痤。）

　　隐、桓之际，天子失道，诸侯擅权。宣、成之间，诸侯僭命，大夫专国。至宋之会，则又甚矣。何哉﹖自宋之会，诸侯日微，天下之政皆大夫专持之也。故二十九年城，三十年会澶渊，昭元年会虢，诸侯莫有见者。此天下之政皆大夫专持之可知也。（襄二十七年，会于宋。）

　　宁喜不以讨贼辞书者，献公杀之不以其罪也。（卫杀其大夫宁喜。）　

　　无冰，时燠也。（襄二十八年，春，无冰。）

　　公留于楚者七月。（襄二十九年，夏五月，公至自楚。）

　　共，谥也。内女不葬，葬者皆非常也。庄四年齐侯葬纪伯姬，三十年葬纪叔姬，此年叔弓如宋葬共姬是也。（襄三十年，葬宋共姬。）

　　襄公太子，未踰年之君也。名者，襄公未葬也。不薨不地，降成君也。（襄三十一年，秋九月癸已，子野卒。）

　　公不能以礼自重，取困辱也。（昭二年，冬，公如晋，至河乃复。）

　　待昭公反季孙之不若，亦晋侯之恶也。（季孙宿如晋。）

　　陈哀公二子：太子偃师，次子留。公弟招与大夫过皆爱留，欲立之。哀公疾，遂杀太子偃师以立之。留，庶孽也。偃师，冢嗣也。招以叔父之亲，不顾宗社之重，陨冢嗣以立庶孽，致楚灭陈，皆招之由也。故曰「陈侯之弟招杀陈世子偃师」以甚招之恶也。（昭八年，陈侯之弟招杀陈世子偃师。）

　　此公子招杀大夫公子过也。其言「陈人杀其大夫公子过」者，不与公子招杀也。故以陈人自讨为文。（陈人杀其大夫公子过。）

　　十月壬午，楚师灭陈。此言「葬陈哀公」，如不灭之辞者，所以存陈也。九年「陈灾」同此。（葬陈哀公。）

　　此年无「冬」者，脱也。（昭十年。）

　　般弒逆之人，诸侯皆得杀之。楚子名者，楚子暴虐无道，贪蔡土地，不以弒君之罪杀般也。四月丁巳，楚子虔诱蔡侯般，杀之于申。十有一月丁酉，楚子灭蔡，执蔡世子有以归，用之。此暴虐无道，贪蔡土地，不得以讨贼例，当坐诱杀蔡侯般也。（昭十一年，楚子虔诱蔡侯般，杀之于申。）

　　搜，春田也。五月，不时也。时又有夫人之丧。（大搜于比蒲。）

　　会于厥慭，欲救蔡而不能也。（会于厥慭。）

　　先言「归」者，明比不与谋也。后言「弒」者，正比之罪也。（昭十三年，楚公子比自晋归于楚。）

　　大夫执则至；至则名，不称氏，前见也。（昭十四年，春，意如至自晋。）

　　宋、卫、陈、郑同日而灾也。宋、卫、陈、郑同日而灾，异之甚者。（昭十八年，宋、卫、陈、郑灾。）

　　鄸，公孙会之邑也。言「自鄸出奔宋」者，以别从国都而去尔。（昭二十年，曹公孙会自鄸出奔宋。）

　　卫侯之母兄而盗得杀之，卫侯之无刑政也。故曰「盗杀卫侯之兄絷」以着其恶。（盗杀卫侯之兄絷。）

　　以天子之尊，三月而葬，此诸侯之不若也。（昭二十二年，葬景王。）

　　言「王」，所以明当嗣之人也。言「子」，所以见未踰年之君也。言「猛」，所以别群王之子也。不「崩」不「葬」，降成君也。（王子猛卒。）

　　《春秋》之战，书败者多矣，未有诸侯之师略而不序者。此六国之师略而不序者，贱之也。其言「胡子髡、沈子逞灭」，深恶二国之君不得其死，皆以自灭为文也。（昭二十三年，胡子髡、沈子逞灭。）

　　内讳「奔」，皆曰「孙」。次于阳州者，不得入于齐也。（昭二十五年，公孙于齐。）

　　齐侯取郓，以处公也。不言处公者，明年「公至自齐，居于郓」，此处公可知也。（齐侯取郓。）

　　居于郓者，公为意如所拒，不得入于鲁也。（昭二十六年，公至自齐，居于郓。）

　　谋纳公而不能也。（盟于鄟陵。）

　　公前年如齐者再，皆不见礼，故如晋。其言「于干侯〞者，不得入于晋也。公既不见礼于齐，又不得入于晋，其穷辱如此。（昭二十八年，公如晋，次于干侯。）

　　季孙意如，逐君之贼也。晋侯不能讨而戮之，既使荀跞会意如于适历，又使荀跞唁公于干侯，何所为哉﹖此晋侯之恶亦可见矣。（昭三十一年，晋侯使荀跞唁公于干侯。）

　　周，自天子言之则曰「王城」、「成周」，诸侯言之则曰「京师」。（昭三十二年，城成周。）

　　不书「正月」者，定公未立，不与季氏承其正朔也。是时季氏专国，昭公薨于干侯，及岁之交，定又未立，故略不书焉，所以黜强臣而存公室也。（定元年，春王。）

　　《春秋》之义，诸侯不得专执，况大夫乎。宋仲几会城成周，韩不信，陪臣也，非天子命，执仲几于天子之侧，甚矣。故曰「晋人执宋仲几于京师」以疾之。（晋人执宋仲几于京师。）

　　--------------------------------------------------------------------------------

　　第笔

　　其言「雉门及两观灾」者，雉门与两观俱灾也。雉门、两观，天子之制。（定二年，雉门及两观灾。）

