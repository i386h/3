<!-- { "loadSidebar": true } -->
　　彭钦，字仲恭，一字仲敬，忠肃公龟年子也。以任入官，忠肃作《初筮箴》勉之曰：「处事必公，举职必勤，驭吏以正，抚民以仁。诚以事天，和以接人。惟俭与廉，治家及身。」嘉定四年，以忠肃恩擢军器监主簿。次年，轮对，其略曰：「人才者，治功之本；学术者，人才之本。今贪冒奔竞，欺罔苟且，为害极矣。古人幼学壮行，本诸仁义忠信，后世专以科目取士，所学非所行，所行非所学。宜明示好恶，风励四方，时于科举之外，表显实行以激昂之。」寻乞外，通判嘉兴，移潭州。所至，监司皆荐之，而京西制使赵方尤力。差知峡州，练军实，讥间谍，戮盗魁，正祀典，卒为忌者所中，被劾奉祠。鹤山魏文靖公深惜之。先生尝自书座右曰：「惩忿如摧山，窒欲如填壑。迁善如风速，改过如雷烈。」所著有《澹斋自镜》一卷、《爱莲堂官箴》一卷。（补。）

　　直阁彭先生铉

　　彭铉，字仲诚，忠肃次子。以父泽录用，尝为宁都干办，累知赣州，蠲逋赋二十万，擢直宝谟阁、湖南漕。所著《临川可否录》、《备寇议事录》。（参《临江府志》。）

　　（梓材谨案：谢山原底于《南轩学案》卷端《札记》云：「广东提刑彭铉，即仲诚否﹖」）

　　彭先生汯（别见《二江诸儒学案》。）

　　◆游氏门人

　　文清刘漫塘先生宰

　　刘宰，字平国，号漫塘，金坛人也。绍熙元年进士，主江陵簿，调真州司法。诏「仕者非伪学，不读周、程等书，才得考试」，先生喟然叹曰：「平生所学者何﹖首可断，此状不可得。」卒弗与。累进直显谟阁，主管玉局观。召奏事，讫不为起。寻卒，谥文清。先生隐居三十年，平生无嗜好，惟书靡所不读。既竭日力，犹坐以待，虽博考训注，而自得之为贵。有《漫塘集》、《语录》行世。（参史传。）

　　祖望谨案：先生《宋史》有传，顾不详其学术之源流。《润州旧志》则曰：「先生与王正肃遂同受学勉斋。」予考之，乃默齐游氏弟子，非勉斋也。先生少志伊洛之学，其时丹阳有窦文卿兄弟、汤叔永皆尝从晦翁游，从之讲习，顾未尝称弟子。及与周南仲为同年，又从之问水心之学。至于慈湖，则虽未尝登门，而亦究心于其说。最后尉江宁，乃得默斋而师之。然则先生当为南轩再传也。（先生文集序中俱是鹘突说过，不知何故。）观先生于默斋称夫子，于勉斋称丈，则可见矣。《宋史》又略其谏史、郑二相之大节，而序其在任恤之小事，不知何以草率至此。时朝臣乔行简等皆荐之，礼部侍郎袁燮又举先生自代，史弥坚奉祠家居，亦荐之。

　　祖望又案：漫塘本有《语录》十卷，吴礼部师道尝跋之，而惜《文集》之不得见。今予得见其《前集》，而遍求《语录》，未有得也。漫塘尚有《后集》并《京口耆旧传》，今亦亡。

　　漫塘文集

　　勿止二字，一是圣学之门，一为圣学堂奥。止者，至善之地，不可有加。勿之后工夫甚多，方到得止地。来谕所谓资勿之义，以止其妄。窃谓未然。人能止于至善，则妄　去矣。如何﹖（《回滕主簿》。）

　　世间无求于人，亦有两：有可为世用，而不屑求者；亦有自知其不可用，而不敢求者。若某真是自知不可，故甘心屏处。（《回赵御干》。）

　　有身之穷达，有道之穷达。古人固有疏水终身，而曳紫纡朱不能终日者。穷达果安在哉！（《回恽上舍》。）

　　世道既降，中行之士益少，世间一种立仗马、辕下驹，置不足道。东京诸贤，视此身如秋叶，而欲手援一世之溺，斯亦奇矣。然率意行之，少有长虑却顾，相与切磋，如圣门所谓临事而惧，好谋而成，则后日之事，亦非计之得也。抑尝读黄叔度、郭林宗传，有契焉，欲学之，未能也。（《回友》。）

　　前辈风流不可及，然到叩门乞食处，便觉气象衰索，须要不到此地乃得。（《回友》。）

　　惟今之士，巧于进，而拙于退，知所以奉其身，而不知所以重其身。（《回袁大着甫》。）

　　文以气为主。年来士大夫苟于荣进，冒于货贿，否则喔咿嚅唲，如事妇人，类皆奄奄无生气，文亦随之。（《通徐申》。）

　　士友当亲，而贤否不可不辨。财利当远，而会计不可不明。析狱以情，毋为私意所牵。荐士以才，毋为权要所夺。当言则言，不视时而退缩。可去则去，不计利而迟回。（《赠王实斋》。）

　　□□□焉而不□□□。无谓去□□而不计后来。（《赠权溧水张佳》。）

　　史直翁、钱师魏皆世所谓善官者。直翁平生持杀人之戒，必欲吾手不杀一人。其镇三山，凡故杀、谋杀、劫杀，一切求其说而出之，三山之人至今传以为笑。师魏以扶弱抑强为事，其守京口，小人识其意，衣敝衣，饰虚词，呻吟啼号，以谒于郡。郡不加诘，信而行之，善良惊惧，有破家者。此皆立说之过。立说之过，如缓催科非不美，而小人乘之，或因循于可以输纳之时，而狼狈于杼柚既空之后；轻刑罚非不美，而或至于善无所伸，恶无所惩。吾汲汲于正名分，彼则借名分以为欺；吾拳拳于别流品，彼则冒流品以见惑。若事至而应，可缓可急，或重或轻，酌而行之，则吏不能窥，民不能乘。（《政说》。）

　　古昔盛时，家有塾，党有庠，遂有序，朝夕所讲明，皆五典之叙于天，四端之根于心，六德六行之施诸日用，故平居则孝弟忠信，和顺辑睦，有警则幼思卫长，下思卫上，其众不约而同，其今不严而治，盖发于天理之自然，本于人心之至公。故卫灵问陈，孔子答以俎豆，举本以见末也。献馘必于泮宫，报本而反始也。或者谓夫子不答灵公之问，过矣。（《梁县学记》。）

　　《祭法》「有功于民则祀之，能御大灾则祀之，能捍大患则祀之」，以其生有是功，故死不忘也。今也生无其人而崇其祀，死无所考而为之辞，则《王制》所谓「假于鬼神以疑众」，而可乞灵乎﹖否也﹖（《新淦县社坛记》。）

　　（梓材谨案：谢山所录《漫塘文集》二十二条，今移为《附录》一条，又为游默斋《附录》一条，王实斋《附录》一条，又一条为黄教授立传于后，又移入《涑水学案》一条，移入《晦翁学案》一条，移入《水心学案》一条，移入《岳麓诸儒》一条，移入《槐堂诸儒》一条，移入《鹤山学案》一条。）

　　附录

　　《辞通判建康谢史丞相书》云：「宰荷大丞相特达之知，而病絷其足，惟大丞相曲贷之。重受生成之赐，抑闻施必有报，物之常理。窃有私忧过计，或可裨议论之所未及。钦惟大丞相于先越王秉国钧轴，其位遇同；辅导先帝，翼赞嗣皇，其眷倚同。先越王再处台司，不俟温席，晚岁驾安车，策灵寿杖，为孝皇一出，天下颙颙，谓『且留相天子』，曾示几时，即荣绣之归，是以福禄寿考，极于人臣，德业勋劳，传于子嗣。今大丞相弼亮两朝，十九年矣，而不敢一日失此重负，自同于先越王，何哉﹖岂非以勋名已盛，权势已隆，欲奉身而退，不可得乎﹖窃谓为此说者，左右前后自为身计者之谋，非所以为大丞相计也。夫当上下未有厌斁之心，一朝褰裳而去，主上必曰：『是尝建大功，定大业，礼不可以不隆。』公卿百执事亦曰：『是尝持国家纪常，守朝廷法度，待士大夫以至公无私，礼不可以不厚。』恩谊终始，身名两全，万世之下，歆艳叹慕，以为不可及。今议不出此，而惟狃目前，咈然忿异议之来，而幸其同则止，戚然虑事变之作，而幸其平则止，縻之以爵禄，而恩意有时而穷，压之以刑威，而势力有时而屈，防之以知术，而事常出于意料之表。当是时，左右前后之人，志得意满，皆将自择其身之利，而大丞相独谁与同其忧乎﹖宰病废以来，得自适其适，虽无爵位之安，而危不迫其身，忧不入其心，每欲持此以献于有位者而无其阶。伏念左右前后之人，希容悦者多，能直致其辞者寡，辄因叙谢，裁具申献，傥幸致座侧，时一致思，是大丞相拔士疏贱，不为无益，宰受大丞相超擢之恩，不为无报。不然，异时追憾左右之不能尽言，宰亦有悔不及矣。大丞相果能从赤松之游，寻绿野之胜，从容天台、四明之间，以访先　越王经行之旧，某虽衰疾，不任衣冠，犹冀幅巾裋褐，拜谒道左，以自附于宾客之下陈，不胜爱助之至。」

　　祖望谨案：弥远逊词答之。

　　徐太常丞谢郑丞相云：「宰病乃弃官，夫岂洁身而去！少而不学，亦非应变之长，期不负于陶成，惟少殚于忠告。不可失者，惟中原今日之机会，不可摇者，尤南渡累朝之本根，岂应恃一二才俊之人，而轻用亿万生灵之命。且空帑庾之陈积，以供军旅之急需，已凛乎乏爨之忧，况迟之经久之给。诿曰，及此闲暇，储之会通。或新敌捷出而因粮，或奸民乘间而投隙，窃恐方来之患，有非偷度可知。直敕临边之臣，先为固圉之计，必我疆我理，举无太息之声，庶自北自西，皆起来苏之望，又况建议者甫离唇吻之间，而间谋者洞见腹心之蕴，要须申戒，饬谨提防。愧书生之不识时务，幸智者之或择狂言。」

　　祖望谨案：时清之先以书劝行，先生答之。

　　既丧师，先生贻书李尚书曰：「三京之入，但乘其虚，颁赏之厚，震荡耳目。汝、蔡之败，丧失几何，而悉委不问，岂不欲四方之知邪﹖」

　　先生志夫人墓曰：「予继室梁氏，家故奉佛，其来犹私以像设自随，时若有所讽诵。予既与论释、老之害道，及鬼神之实理，恍若有悟，自是遂绝。」

　　蒙斋袁正肃公铭墓，谓其「德虑周密，才力精谨，坐之庙堂，可以跻世三代，任之方面，可以折冲千里，拔乎流俗，铢视轩冤」。

　　正肃王实斋先生遂

　　王遂，字去非，号实斋，金坛人。嘉泰初进士，为监察御史，疏奏极论进君子退小人，迁右正言。后以华文阁直学士知隆兴府。召还，特权工部尚书。先生与刘漫塘宰素同志，漫塘尝称先生为文雄健，无世俗浮靡之气云。卒谥正肃。（参《姓谱》。）

　　祖望谨案：实斋本字颖叔，西山改为去非。其云勉斋弟子，亦非也。

　　附录

　　刘漫塘《送王颖叔官富阳》曰：「颖叔尚论古人，今且亲至坡仙眠后之地，予欲以坡仙生平高节劲气，宁甘心困踬，不一首肯奸谀，为颖叔法，以风流放逸，不屑就绳墨，未免小异于程门，为颖叔戒。」

　　窦先生从周（别见《沧洲诸儒学案》。）

　　郑先生节夫

