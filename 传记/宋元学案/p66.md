<!-- { "loadSidebar": true } -->
　　致用之法，以一定之卦推治乱，以声音数取卦占事物。凡占一卦，视其卦之当位与否，当位则不变，不当位则变。卦既变矣，视其所直之爻当位与否，当位则不变，不当位则变。以终变之卦为准，终变之卦即不当位亦不变。本卦为贞，变卦为悔。当位则吉，不当位则凶。视其卦为奇为耦，于《方图》中奇卦在右为阳中阳，在左为阴中阳；耦卦在左为阴中阴，在右为阳中阴。阳为顺，阴为逆。视其卦在某会某运某世，大运以会当月，以运当日，以世当辰，如尧之巳会、癸亥运、己未世，即一岁之五月三十日未时也；小运以世当月，以年当日，以月当时，如尧之己未世、甲辰年，即一岁之六月十一日也。视其卦之纳甲与所当之年月日时有无生克，视其卦之世应与所值之爻有无伦夺，又以《律图》求之。运在四大象中某所，得天门唱卦，居左；世在四大象中某所，得地户和卦，居右。合两卦并观，在《既济图》第几位，合《挂一图》何卦，然后以其卦变化进退之，而推其时运之吉凶。若用年配世，则以世求天门唱卦，居左，以年求地户和卦，居右，与上一例。取卦之时，视算位中余数，以六位配六爻，元自一起，世至九终。无问十百千万，皆以当一为甲，二为辛，三为丙，四为癸，五为戊，六为乙，七为庚，八为丁，九为壬，十为己。甲乙为木，为饥馑，为曲直之物。庚辛为金，为兵戈，为刃物。丙丁为火，为大旱，为锐物。壬癸为水，为淫潦，为流湿之物。戊己为土，为中兴，为重滞之物。此致用之大凡也。《皇极》包罗甚富，百家之学无不可资以为用，而其要领在推数之无穷。宋景濂作溟涬生赞，记蜀道士杜可大之言曰：「字宙，太虚一尘耳！人生其间，为尘几何，是茫茫者尚了然心目间。」此一言已尽《皇极》之秘，能者自有冥契，则予言亦说铃也。（《皇极五》《致用》。）

　　百家谨案：以上均先遗献《皇极经世论》，见《易学象数论》中。

　　康节语（补。）

　　山川风俗，人情物理，有益吾学者，必取诸，（语郑夬。）　

　　道满天下，何物不有，岂容人关健邪﹖（语秦玠。）

　　附录

　　二程尝侍太中公访先　生于天津之庐。先生移酒饮月坡上，欢甚，语其平生学术出处之大致。明日，明道谓周纯明曰：「昨从尧夫先生游，听其议论，振古之豪杰也。惜其无所用于世。」周曰：「　所言何如﹖」曰：「内圣外王之道也。」

　　居洛四十年，安贫乐道，自云未尝攒眉。所居寝息处，名安乐窝，自号安乐先生。又为瓮牖，读书燕居其下。旦则焚香独坐，晡时饮酒三四瓯，微醺便止，不使至醉。尝有诗云：「斟有浅深存燮理，饮无多少系经纶。莫道山翁拙于用，也能康济自家身！」

　　先生与富郑公早相知。富初为相，属大卿田棐挽之出，先生不答，以诗谢之。文潞公尹洛，以两府礼召见先生，先生不往。既王拱辰尹洛，以先生与常秩同荐，俱不起。至熙宁二年，诏举遗逸，吕诲、吴充、祖无择交荐先生，欧阳文忠荐常秩，除先生秘书省校书郎、颍川团练推官。辞，不许。既受命，即引疾，以诗答乡人曰：「平生不作皱眉事，天下应无切齿人。断送落花安用雨，装添旧物岂须春！幸逢尧舜为真主，且放巢由作老臣。六十病夫宜揣分，监司无用苦开陈。」常秩就官，依附安石，盛言新法之便，天下薄之。较之先生，一龙一猪矣。

　　先生为隐者之服，乌帽绦褐，见卿相不易也。

　　司马温公见先生，曰：「明日僧修颙开堂说法，富公、晦叔欲偕往听之。晦叔贪佛，已不可劝；富公果往，于理未便。光后进，不敢言，先生曷不止之﹖」先生曰：「恨闻之晚矣。」明日：富果往、后先生见富，谓曰：「闻上欲用裴晋公礼起公。」富笑曰：「先生以为某衰病能起否﹖」先生曰：「固也。或人言：上命公，公不起；一僧开堂，公乃出。无乃不可乎！」富惊曰：「某未之思也！」富以先生年高，劝学修养，先生曰：「不能学人胡乱走也！」

　　图数之学，由陈图南抟，种明逸放，穆伯长修、李挺之之才递传于先生。伯长刚躁多怒骂，挺之事之甚谨。先生居百源，挺之知先生事父孝谨，励志精勤，一日，叩门劳苦之曰：「好学笃志何如﹖」先生曰：「简策之外，未有适也。」挺之曰：「君非简策者，其如物理之学何！」他日，又曰：「不有性命之学乎！」先生再拜，愿受业。其事挺之也，亦犹挺之之事伯长，虽野店，饭必襕，坐必拜。

　　一日雷起，先生谓伊川曰：「子知雷起处乎﹖」伊川曰：「某知之，尧夫不知也。」先生愕然曰：「何谓也﹖」曰：「既知之，安用数推之。以其不知，故待推而知。」先生曰：「子云知，以为何　处起﹖」曰：「起于起处。」先生咥然。

　　晁以道问先生之数于伊川，答云：「某与尧夫同里巷居三十余年，世间事无所不问，惟未尝一字及数。」

　　明道云：尧夫欲传数学于某兄弟，某兄弟那得工夫。要学，须是二十年工夫。尧夫初学于李挺之，师礼其严，虽在野店，饭必襕，坐必拜。欲学尧夫，亦必如此。

　　明道闻先生之数既久，甚熟。一日，因监试无事，以其说推算之，皆合。出谓先生曰：「尧夫之数，只是加一倍法。以此知《太玄》都不济事！」

　　先生与商州赵守有旧，时章惇作商州令。一日，守请先生与惇会，惇纵横议论，不知敬先生也。因语及洛中牡丹之盛，守因谓惇曰：「先生，洛人也，知花甚详。」先生因言洛人以见根拨而知花之高下者为上，见枝叶而知者次之，见蓓蕾而知者下也。惇默然。后从先生游，欲传数学，先生谓须十年不仕乃可，盖不之许也。

　　邵子文云：邢和叔亦欲从先君学，先君略为开其端倪，和叔援引古今不已。先君曰：「姑置是！此先天学，未有许多言语。且当虚必涤虑，然后可学。」此和叔《留别》诗有「圯下每惭呼孺子，前时得拜庞公」之句。先君和云：「观君自比诸葛亮，顾我殊非黄石公。」断章云：「出人才业尤须惜，慎弗轻为西晋风！」

　　百家谨案：先生数学，不待二程求而欲与之。及章惇、邢恕，则求而不与。盖兢

　　兢乎慎重其学，必慎重其人也。上蔡云：「尧夫之数，邢七要学，尧夫不肯，曰：

　　『徒长奸雄。』」章惇不必言矣！

　　伊川云：「邵尧夫临终时，只是谐谑，须臾而去。以圣人观之，则亦未是，盖犹有意也。比之常人，其悬绝矣。他疾革，颐往视之，因警之曰：『尧夫平生所学，今日无事否﹖』他气微不能答。次日见之，却有声如丝发来大，答云：『你道生姜树上生，我亦只得依你　说。』是时诸公都厅上议事，他在房间便闻得。诸公恐喧他，尽之外说话，他皆闻得。一人云『有新报』云云，尧夫问有甚事。曰：有某事。尧夫曰：『我将谓收却幽州也。』以他人观之，便以为怪。此只是心虚而明，故听得。」问：「尧夫未病时不如此，何　也﹖」曰：「此只是病后气将绝，心无念，虑不昏，便如此。」又问：「释氏亦先知死，何也﹖」曰：「只是一个不动心。释氏平生只学这个事，将这个做一件大事。学者不必学他，但烛理明，自能之。只如尧夫事，他自如此，亦岂尝学也。」

　　张　述行略曰：先生治《易》、《书》、《诗》、《春秋》之学，穷意言象数之蕴，明皇帝王霸之道，著书十余万言，研精极思三十年。观天地之消长，推日月之盈缩，考阴阳之度数，察刚柔之形体，故经之以元，纪之以会，始之以运，终之以世。又断自唐、虞，讫于五代，本诸天道，质以人事，兴废治乱，靡所不载。其辞约，其义广；其书着，其旨隐。呜呼，美矣，至矣，天下之能事毕矣！

　　明道铭其墓曰：呜呼先生，志豪力雄。阔步长趋，凌高厉空。探幽索隐，曲畅旁通。在古或难，先生从容。有《问》有《观》，以沃以丰。天不慭遗，哲人之凶。鸣在南，伊流在东，有宁一宫　，先生所终。

　　百家谨案：《晁氏客语》：「邵尧夫墓志后题云：『前葬之月，河南尹贾昌衡言于朝。既刻石，诏至，以著作佐郎告先生第，赙粟帛。熙宁丁已岁也。』」

　　元佑中，韩康公尹洛，请谥于朝，常博欧阳棐议曰：「君少笃学，有大志。久而后知道德之归，且以为学者之患，在于好恶先成乎心，而挟其私智以求于道，则蔽于所好，而不得其真。故求之至于四方万里之远，天地阴阳屈伸消长之变，无所不可，而必折哀于圣人。虽深于象数，先见默识，未尝以自名也。其学纯一而不杂，居之而安，行之而成，平夷浑大，不见圭角，其自得深矣」云云。案《谥法》，温良好乐曰康，能固所守曰节。

　　百家谨案：棐字叔弼，文忠公之子，官至大理评事。（梓材案：叔弼历官吏部、右司二郎中，不仅至大理评事。）考晁说之集，叔弼谓以道曰：「棐从母王宣徽夫人得疾洛阳，先妣夫人亟以棐入洛。时先公参大政，临行告戒曰：『洛中有邵尧夫，吾独不识，汝为吾见之。』棐既至洛，求教，先生特为棐徐道其立身本末，甚详。出门揖送，犹曰：『足下其无忘鄙野之人于异日。』棐伏念先生未尝辱教一言，虽欲不忘，亦何事邪！归白大人，则喜曰：『幸矣，尧夫有以处吾儿也。』后二十年，棐入太常为博士，次当作谥议，乃恍然回省先生当时之言，落笔若先生之自叙，无待其家所上文字也。」　

　　杨龟山曰：《皇极》之书，皆孔子所未言者。然其论古今治乱成败之变，若合符节，故不敢略之，恨未得其门而入耳！

　　谢上蔡曰：尧夫直是豪才。在风尘时节，便是偏霸手段。

　　又曰：尧夫诗「天向一中分体用」，此句有病。（补。）

　　又曰：尧夫见得天地万物进退消长之理，便敢做大。于下学上达底事，更不施功。（补。）

　　又曰：尧夫精《易》，然二程不贵其术。（补。）

　　或问：「邵尧夫诗云：『廓然心境大无伦，尽此规模有几人﹖我性即天天即我，莫于微处起经纶！』此理说得尽。」横浦曰：「孟子已说了。已说了，则无说。其第一句云『廓然心境大无伦』，料得尧夫于体认中忽然有见，故辄为此语。不然，又是寻影子，毕竟于活处难摸索。『起经纶』之语，决亦不是摸索不著者，然亦须自家体认得可也。他人语言，不可准拟。」（《横浦心传》。）

　　朱子曰：康节为人须极会处置事。为他神间气定，不动声色，须处置得别。盖他气质本来清明，又养得纯厚，又不曾枉用了心，他用心都在紧要上。为他静极了，看得天下事理精明。

