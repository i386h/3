<!-- { "loadSidebar": true } -->
　　顾临，字子敦，会稽人。学于安定，通经学，长于训诂。皇佑中，举说书科，为国子监直讲，迁馆阁校勘，同知礼院。神宗以先生喜论兵，诏编《武经要略》，且召问兵。对曰：「兵以仁义为本，动静之机，安危所系，不可轻也。」因条十事以献。权湖南转运判官，提举常平。议事忤执政，罢归。改同判武学，累迁直龙图阁、河东转运使。元佑二年，擢给事中。朝廷方事回河，拜天章阁待制、河北都转运使。学士苏文忠轼言：「临资性方正，学有根本，宜留左右以补阙遗。」谏议大夫梁焘亦言：「都漕之职，在外岂无其人。在朝如临者，恐不易得。」皆不报。先生至部，请因河势回使东流。复以给事中召还。历龙图阁学士、知定州，徙应天，河南府。转运使郭茂恂徇时宰意劾先生，夺职知歙州。又以附会党人斥饶州。卒，年七十二。徽宗立，追复之。

　　司成汪先生澥（别见《荆公新学略》。）

　　隐君徐八行先生中行

　　徐中行，字德臣，临海人。尝游京师，范忠宣公贤之，荐于司马文正公，谓斯人神清气和，他日不为国器，必为儒宗。因福唐刘执中得执经于安定，熟读精思，攻苦食淡，夏不扇、冬不炉、夜不安枕者踰年。乃归，葺小室，竟日危坐，所造诣，人莫测也。父死，跣足庐墓，躬耕养母，推其余力葬内外亲及州里贫无后者十余丧。晚年教授，远近来学者肩摩袂属。其为教，必自洒扫、应对、格物、致知，达于治国、平天下，俾不失其性、不越其序而后已。其友罗适持节本路，举以自代，又率部使者以遗逸荐。崇宁中，郡守李谔又以八行荐。一日，去之黄岩，会亲友，尽毁所为文，幅巾藜杖，往来委羽山中。陈忠肃瓘谪台，定交相善，谓与山阳节孝徐积齐名，称为「八行先生」。

　　知州刘先生彝。

　　刘彝，字执中，闽县人，从安定学，安定称其善治水，凡所立纲纪规式，力居多焉。第进士，为邵武尉，调高邮簿。移胊山令，邑人纪其事，目曰《治范》。熙宁初，为制置三司条例官属，以言新法非便，罢。神宗择水官，除都水丞，为两浙转运判官。知处州，着《正俗方》，训斥尚鬼之俗，易巫为医。加直史馆，代沈起知桂州。时王安石用事，求边功，起以平蛮自任，不听交人互市，交人疑惧。先生代起，值交址率众内犯，连陷钦、廉、邕数州，贬为民。元佑初，复以都水丞召，道卒。着有《七经中义》、《洪范解》、《古礼经传续通解》，《明善》、《居易》二集。子淮夫，累官朝散大夫，以孝弟称，有贤行。

　　祖望谨案：东莱先生有云：「执中始抗荆公，既而为之用。」《宋史》遂与沈起、沈括同传。是其晚节为可惜也！

　　学士钱先生藻

　　钱藻，字醇老。吴越王元瓘之子俨入朝，为昭化节度，守和州，生昭慈，昭慈生顺之，先生其子也。（云濠案：先生家苏州。）举说书进士，又举贤良方正。英宗时为秘阁校理，三上书请慈圣光献太后归政天子。熙宁中，累迁枢密直学士、知开封府。以慈恕简静为本，不求智名，以希世宠。迁翰林侍读学士。元丰五年，卒。先生刻励为学，于书无不究极。其见于文词，闳放隽伟，名动一时。为人清谨寡过，拘守绳墨。立朝无矫亢，亦不雷同。处势利，澹如也。神宗尝问安定之学并门人于刘彝，首称先生之渊笃。神宗素知其贤且贫，赙钱五十万，赠太中大夫。

　　庄敏苗先生授

　　苗授，字受之，上党人。父京，尝守麟州以抗赵元昊。先生少受学于安定，以父任，为三班奉职。后从王韶取镇洮，累立战功，官果州团练使。迁至容州观察使、侍卫亲军副都指麾使，进威武军留后。元佑初，拜武泰军节度使、殿前副都指麾使，徙镇保康，知潞州。卒，赠开府仪同三司，谥庄敏。先生平居恂恂，遇事则持议不苟合云。（参史传。）

　　大理欧阳先生发（别见《庐陵学案》。）

　　著作朱先生临（附子服。）

　　朱临，字正夫，浦江人，其先家吴兴。先生从安定受《春秋》，安寂着《春秋辩要》，惟先生所得为精。晚年好唐陆淳之学，谓孔子没千有余年，说《春秋》者无出淳书之右。以吕申公荐入官，历光禄寺丞。乞归，以著作佐郎臻仕。守臣徐仲谋筑亭，列诏书褒语以表扬之。所著《春秋说》二百余篇。子服，字行中，熙宁进士。元丰中为御史，章惇欲见而用之，不可，寻劾之。绍圣初，累官礼部侍郎、知庐州。以与东坡善，被谪，安置兴国。（修。）

　　开府翁先生仲通

　　翁仲通，字济可，崇安人。幼时赋《竹杖》诗，先辈刘滋深奖之。后师安定，长于《春秋》举进士，调山阴尉，迁武平令，佥书兴化军，复令黄岩。所至兴筑陂湖，控遏盗贼。武平陋不知学，先生建学教之。在黄岩听民输钱代米，民免流殍。以亲不逮养致仕，累赠银青光禄大夫、开府仪同三司。子彦约、彦深、彦国。

　　杜兰陵先生汝霖

　　杜汝霖，字仁翁，兰溪人。受业安定之门。《六经》皆通，尤邃于《易》，学者宗师之。李公择常敬仰称道不置。至曾孙旟，字伯高，兄弟皆世家，善古文。

　　进士莫先生君陈（附子砥。）

　　莫君陈，字和中，归安人。少从安定学，笃志力行，不乐仕。第嘉佑进士，不赴调。熙宁中，新置大法科，先生中首选，甚为荆公所器重。御家严整，无大小对之如神明。子砥，知永嘉，惠爱及民，民立祠祀之。孙伯虚，知常州。（修。）

　　庶官张八行先生坚

　　张坚，字适道，诸暨人。家贫笃学，力以圣贤自任。闻安定教授苏、湖，负笈徒步往从之。旦夕研味，至忘寝食。不期年，尽得《六经》之奥。辞归乡里，开门授徒，从游者甚众。每语诸弟子曰：「人皆可以为尧舜。自信得过，则精一之传在我。」后以八行举得官，寻改京秩。贫不能自给，啸吟自若，当时称为醇儒。

　　殿丞祝先生常

　　祝常，字履中，常山人。从安定学，操履端毅，未尝以辞色借人。登进士第，王安石深器之。时有诏解《三经》义，先生屡出正义，反复辩难之，遂忤安石，出令平阳。终殿中丞。着有《蓬山类苑》、《元浩》、《正谟》诸论及《清高集》。

　　隐君管卧云先生师复

　　助教管先生师常（并见《古灵四先生学案》。）

　　龙学庐先生秉

　　庐秉，字仲甫，德清人。光禄卿革之子。未冠有俊誉。尝谒蒋希鲁堂，坐池亭，希鲁曰：「池沼粗适，恨林木未就耳。」先生曰：「亭沼如爵位，时来或有之。林木非培植根株弗成，大似士大夫立名节也。」希鲁赏味其言，曰：「吾子必为佳器。」中进士甲科，累迁制置发运副使，加集贤殿修撰、知渭州。击夏酋有功，迁龙图阁直学士。元中，知荆南。刘元城论之，降待制，提举洞霄宫，卒。着有《文集》。（参史傅。）

　　文学林先生晟（附子玉胜、用，孙俊民、朝价。）

　　林晟，字美中，福清人，倜□世孙。弱冠有文名。从游安定之门。元佑选文学假官副馆阁校对御前书籍，先生与焉。子玉胜尚幼，问难亹亹，能助先生校勘事，馆中目为「济南生」。次子用，以荐假承事郎，甫铨注，蔡攸提举秘书省，荐以校勘，力辞。攸托其戚龙图许份访之，乃佯狂，归隐于岩山，与诸子讲学论道。所著有《经济要览》。玉胜二子，俊民、朝价，俱以明经闻，人称林氏之世学。

　　职方游先生烈

　　游烈，字晋老，邵武人。素以孝节称。从安定学。官至职方员外郎。邵人之经学，实先生始之。

　　徽君徐先生唐（附师吴果。）

　　徐唐，字守忠，宁化人。未冠，受《春秋》于乡先生吴果，不两月，诵析如流。县令奇之，俾受业于盱江李觏。盱江曰：「胡先生讲《春秋》于上庠，子盍造焉。」于是负笈京师，质疑问难，旁洽群经，诸子屈服。遂见知于欧阳文忠，荐之，神宗召见讲《易》。嘉佑三年，奔母丧，庐墓不出。

　　饶凌云先生子仪（别见《泰山学案》。）

　　县令陈先生舜俞

　　陈舜俞，字令举，嘉兴人。（云濠案：先生世居乌程。）强记博学，从安定游。举进士，嘉佑中制科第一。熙宁初，以屯田员外郎知山阴。会青苗法行，不奉令，上疏自劾，责监南康军酒税。在贬所，日与太傅刘凝之（梓材案：刘凝之为颍上令，弃官。此称太傅，未详。）跨双犊，穷泉石之胜。自号白牛居士。乡人名其所居曰白牛镇青风里。诗画皆传于世。（云濠案：先生少学于安定，长师欧阳文忠而友司马温公。着有庐山记□卷；《都官集》三十卷，今存《永乐大典》本十四卷。）

　　校书周正介先生颖

　　周颖，字伯坚，江山人。从学安定，以行义称。与赵清献抃交，清献为谏官，先生移书曰：「当公心以事君，平心以待物。无以难行事强人主，无以私喜怒坏贤士大夫。」清献以书进，神宗喜，欲用之，不果。熙宁初，诏举节行材识，守胡逿以名荐，召赐进士第，授校书郎。王安石问新法何如，对曰：「歌谣甚盛。」安石喜，叩其辞，先生高诵曰：「市易青苗，一路萧条。」安石不乐，出宰乐清。先生气岸雄豪，行事似张公乖崖，门人私谥正介。有《正介先生集》。

　　庶官翁南仲先生升

　　翁升，字南仲，慈溪人。从安定受《易》。第元丰进士，出仕以廉谨称。元符中，上书言事，切中时病。用事者方以党禁锢贤士大夫，籍先生于初等，自是沈于选调。

　　谢山《淳熙四先生祠堂碑文》曰：「吾乡远在海隅，隋、唐以前，儒林阙略。有宋奎娄告瑞，大儒之教天下，吾乡翁南仲始从胡安定游，高抑崇、赵庇民、童持之从杨文靖游，沈公权从焦公路游。四明之得登学录者，自此日多。」

　　承信江石室先生致一

　　江致一，字得之，休宁人。从游安定之门，宣和乡举首选。靖康中，伏阙上书，乞斩蔡京、童贯等六奸臣，复李纲相，声震中外。寻授承信郎。

　　州守陈先生敏

　　陈敏，字伯修，无锡人。年十一而孤，庐于墓所。受业安定之门，安定奇之曰：「此锡之英也！」熙宁初，举进士。徽宗朝，诸蔡用事，斥司马诸贤为奸党，令郡国皆立党人碑。先生守天台，曰：「诬司马公，是诬天也！」倅立石，先生碎之，谢事而归。

　　司业盛先生侨

　　盛侨，未详爵里。安定在太学，先生已仕，安定使为堂长。《中庸讲义》一卷，先生所述，见《宋史》。陈古灵尝荐之。

