<!-- { "loadSidebar": true } -->
　　臣闻，心者，人之太极，而人心又为天地之太极，以主两仪，以命万物，不越诸此。故天之神明为春秋冬夏、风雨霜露，地载神气为风霆流形、庶物露生，其于人也，则清明在躬，志气如神。盖贯通上下，表里民物，自继善以及于成性，皆一本而分也，而人心之灵，则所以奠人极，人极立而天地位焉。孔子曰：「事父孝，故事天明；事母孝，故事地察。」子思曰：「君子之道，造端乎夫妇，及其至也，察乎天地。」夫天高地下，人位乎其中，判然三才，若不相接也，而五行二气，自一而分，故上下同流，彼动此应。行乎宫庭屋漏之间，烂然清明，无少愧怍，则仰观俯察，光洁昭著，前参后倚，流布充塞，无非此心之发见；一有不慊，则视上帝而梦梦，顾四方而蹙蹙，虽日星草木，亦若随人意而不舒者。陛下谓此心之外，别有所谓天地神明者乎﹖抑天地神明不越乎此心也﹖正月之朔，风来自《干》，丁丑既望，月蚀于翼，古者以为兵戈之应，迫近之象；而雷霆先时而发，雨雪继雷而应，刘向亦以为阳不闭阴，阴见间而胜阳之应，然此必有感而后为应，既应则复为感，不可以其变在外而忽之，其事已应而幸焉。侧闻陛下谓讲读之臣，「夜来雪作，朕终夜为之不安，当益恐惧修德」。大哉圣言，此正求端用力之要也。且陛下居深宫之中，十手十目所不闻也，而惕然终夜，若有临乎其前者，以此见天非苍苍之谓也。陛下之心，与亿兆人之心，义理所安，是之谓天。不愧于人，是不愧于天也。不畏于人，是不畏于天也。臣愿陛下即此不安之心，而益加推广：共见天地也，毋专以祷祀为事，常使此心兢兢惕惕，如与天陟降，如在帝左右，可以对越而无愧；奉宗庙也，毋专以备物为享，常使此心油油翼翼，如见乎位，如闻其声，可以受终而无怍；事太母也，毋专以俨恪为恭，常使此心洞洞属属，如执玉捧盈，如将勿胜，可以感通而无间；对公卿百执事，毋徒以尊严为仪也，常使此心平虚宽夷，尽下而无所伏；对经生学士，毋徒以诵说为功也，常使此心缉熙光明，日新而不可已；播告于万方有众，毋徒以言语为化也，常使此心明白洞达，观感而无所惑；心有未喻，必反复问辨以求之，毋厌烦以自画也；心有未可，必熟复思念以图之，毋耻过以成非也。夫如是息养瞬存，朝习暮益，无顷刻之闲，则大本既立，何事不可为！以征诸庶民，以考诸三王，以建诸天地，以质诸鬼神，以施诸后世，何往而不可！不然，庶民且勿信，况其它乎﹖（《乙酉上殿札子》。）

　　今日风俗之弊，莫不议其尚同也，而臣则议其未尝有同。进焉而柔良，退焉而刚方，面焉而唯唯否否，背焉而戚戚嗟嗟，成焉挟其所尝言以夸于人，不成焉而托于所尝料以议其上；省曹之勘当，掾属之书拟，有司之按事，长吏之举贤，恩则敛而归己，怨则委之曰此安能以自由；天象之妖祥，时政之得失，除授之当否，疆埸之缓急，言而得则矜以为功，否则讪之曰此徒言而无益；龙断而望，可左可右，踦闾而语，可出可入，盖嗜利无耻之人，贪前虑后者之所为，其心岂复以国事为饥渴休戚者哉！踪迹诡秘，朋友有不相知，情态横生，父子有不相悉，使此习也而日长月益，见利则逝，见便则夺，陛下又何赖于此也﹖对章奏疏，率循故事，曰恶讦以成名，恶激以败事，其号为谠直者，亦不过先为称赞之辞，而后微致规切，如论治道则曰大纲已举，而节目小有未备，论疆事则曰处置得宜，而奉行稍若未至。夫齐人无以仁义与王言，而孟子谓其不敬莫大乎是。今之为此说者，是敬朝廷乎﹖慢朝廷乎﹖今之建言，非如汉、唐有骈颈刑戮之甚，而知莫敢言，言莫敢尽，是谓吾君吾相不能行不能受也。表顺而里藏，面从而腹诽，人见其同，而臣见其未尝同也，至无礼也，大不敬也。然士习至此，亦有由然者：老师宿儒，零替殆尽，正人端士，散漫不合，习谀踵陋，积久不知。臣为此惧，深愿陛下与二三大臣，察人心邪正之实，推世变倚伏之机，拓开规模，收拾人物。苟挺特自守者，虽无顺适之可喜，而决知其无反复难信之忧，必假借而纳用之；雷同相随者，虽无触忤之可憎，而决知其有包藏不测之患，必疏远而芟夷之，若是，则意向所形，人心齐奋，平居有规警之益，缓急必无乏才之忧。（《论士大夫风俗疏》。）

　　孽韩柄国，学禁既密，士习日浮。嘉定以来，虽曰更辙，然后生晚学，小慧纤能，仅于经解语录，揣摩剽窃，以应时用，文辞剽浅，名节堕顿。盖自始学，父师所开导，弟子所课习，不过以哗众取宠，惟官资宫室妻妾是计。及其从仕，则上所以轩轾，下所以喜悦，亦不出诸此。古人所谓为己之学，成物之本，固不及知也。一旦临小小利害，周章错愕，已昧所择；不幸而死生临乎其前，则全躯保妻子之是务，虽乱常干纪有不遑恤。平居无直谅多闻之友，临难无仗义死节之臣，虽利在盗贼，利在夷狄，亦委己听命而已。愿陛下毋以书生为迂腐，毋以正论为阔疏，敷求硕儒，开阐正学，使人人知其有礼义廉耻之实，知其有君臣父子之亲，知此身之灵于物而异于禽兽也，则见得必思义，见危必致命。周敦颐曰：「师道立则善人多，善人多则朝廷正而天下治。」此断断然如谷之可疗饥也。（《论敷求硕儒开阐正学疏》。）

　　闻之道路，陛下听政之暇，时以辞翰自娱。非圣贤之学也。必知圣贤相传者何事，

　　朝夕所讲者何学，自修身齐家、朝设官、分土授田、建学制赋，其规模制度，视秦、汉以来，率意更张之事，精粗详略为何如。既有所见，必须审问、明辨、笃行，如生乎其时，立乎其位，以与圣贤相周旋，则持之不怠，尧舜不难至也。（《应诏封事贴黄》。）

　　附录

　　尝曰：「某自迁渠阳，山深日永，《易》、《诗》、《三礼》，重下钝工，名物度数，音训偏旁，字字看过，益知义理无穷，而岁月易失。使非假以暇日，将虚此生。今未敢便有著述，且温旧读，以发新知。」

　　又曰：「学规以谤讪朝政为第一。此规自蔡京创为之，专以禁太学诸公议政。此规当毁。」

　　曾见弥远论诸贤士，弥远曰：「恐相激成朋党。」鹤山答曰：「朋党有君子有小人。」弥远曰：「然。」鹤山曰：「不知谁认作小人。」弥远沈吟。

　　应懋之问鬼神，曰：「风雨霜露，无非教也，此天之神；风霆流形，庶物露生，此地之神；维岳降神，生甫及申，此山川之神；清明在躬，志气如神，此人之神，极其至，以为文、武之德。」（以上《师友雅言》。）

　　祖望谨案：鹤山最喜《礼记》，此一段以为善言天人之道。

　　刘漫堂回魏侍郎书曰：「张、朱、吕三先生之亡，学者伥伥然无所归。叶水心之博，而未免误学者于有；杨慈湖之淳，而未免诱学者于无，非有大力量如侍郎者，孰是正之！」（并补。）

　　◆鹤山学侣

　　知县高先生载

　　高载，字东叔，蒲江人也，鹤山魏文靖同产长兄。鹤山之大母为高氏，其兄黄中无子，以其子孝后之。孝有子六人，而其魏氏之兄士行又无子，故鹤山复归于魏，而高、魏称同产。先生八岁能属文。尝为犬噬，作赋詈之，有云：「逐利不顾，则从跖而吠尧。为养所移，则事齐而背汉。」识者奇之。于书无所不读。以进士累仕摄丹棱令，有兄弟构讼者，呼其父至，则直其弟曰：「是能食我。」先生谕曰：「天伦所在，丽于法则害于教，傥以其不养，而绳以令甲，奚翅不祥之难，姑令百拜以谢，幸其翻然返于彝也。若犹不悛，以干于僇，则县令风之未至，将无辞于责，敢缓闭　阁　之思乎﹖」于是兄弟感泣而退，敦睦如初。丁艰去，调补泸洲录事。范吏部子长适以帅至，先生将归矣，吏部留之入幕府，于是朝夕讲学。知灵泉县，有声，会以母丧，自伤不得侍养，曰：「吾何以生为也！」哀毁而卒。先生尝语学者曰：「人若斯须废学，则无所措其身，以故孜孜无一日之怠。」（补。）

　　祖望谨案：鹤山兄弟同时共学，鹤山早达，而闻道亦最早。东叔学于范氏，西叔学于李、宋之间，因以私淑于兄弟，各有所成，皆南轩之瓣香也，而鹤山益旁搜诸家以大之，盛矣。

　　忠公高缩斋先生稼

　　高稼，字南叔，东叔弟。博极群书，嘉定进士，真西山一见，以国士期之。历宫直秘阁知沔州、利州提刑兼参议官。始至，告于神曰：「郡当兵难之后，生聚抚摩，所当尽力，去之日，誓垂櫜以入剑门。」乃葺理创残，招集流散，民皆襁负来归。进三官，为朝请大夫兼关外四州安抚使公事，措置西路屯田。北兵至，城陷，死之。诏进七官，谥曰忠。死之日，闻者莫不于邑。先生为人慷慨，有大志，闻人有善，称之不容口；不善，面折无所避。推毂人士，常恐不及。着有《缩斋类■》三十卷。（参史传。）

　　知州高先生崇

　　高崇，字西叔，蒲江人也，鹤山魏文靖公同产叔兄。与南叔同成进士。时真西山为人言：「二高不首列，是盲有司也。」会任伯起为详定官，伯起故尝从朱子，至丧其师传，言「政事与议论，自是两途，不必以人言摇国是」，于是先生兄弟皆以伊洛之说被抑置下等。释褐眉山尉，李雁湖方家居，宋正仲为太守，从之讲学。崔公与之荐于朝，知什邡县，有惠政。通判黎州，寻为守，兼管内安抚使。黎为夷壤，先生信赏必罚，以作士气，边警以息。先生尝言潘福不可为将，制司不听。已而台臣反以先生操大阃命帅之权，劾之，坐罢官。先生笑曰：「是诬天也。」时已病亟，归，寻卒。先生兄弟自相师友，而渊源出自南轩。教人主于自得。尝因校士，谓「学者窜拾关、洛方言以入举文，绝无领会，此膏肓之病也」。其言深中南宋学者之谬。吴侍郎畏斋入蜀，先生劝以立周、程之祠，配以朱、张，昌明正学，以厉人心。其在黎，故有玉渊书院，前守薛仲章所建也，修复之以讲学。顾惜其与长兄东叔俱不永年以殁云。着有《周官解》十二卷。（补。）

　　忠襄高着斋先生定子

