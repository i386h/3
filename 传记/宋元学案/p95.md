<!-- { "loadSidebar": true } -->
　　刘蕺山曰：此张子精言心学也。戏言戏动，人以为非心，而不知其出于心。思与谋，心之本乎人者也。过言过动，人以为是心，而不知其非心。诚者，心之本乎天者也。心之本乎人者当如何以省察之，而其不本乎天者当如何以克治之，则学问之能事毕矣。今也指其本乎心者曰「吾戏耳」，而不知戒，又指其不本乎心者曰「是亦吾心也」，而不知咎，则戏而不已，必长　其傲，过而不已，必遂其非，适以自欺其本心之明，不智孰甚焉！夫学，因明至诚而已矣。然则《西铭》之道，天道也；《东铭》，其尽人者与！

　　正蒙

　　太和篇第一

　　太和所谓道，中涵浮沉升降，动静相感之性，是生絪缊相荡、胜负屈伸之始。其来也几微易简，其究也广大坚固。起知于易者干乎！效法于简者坤乎！散殊而可象为气，清通而不可象为神。不如野马絪缊，不足谓之太和。语道者知此，谓之知道。学《易》者见此，谓之见易。不如是，虽周公才美，其智不足称也已。

　　高忠宪曰：太和，阴阳会合冲和之气也。《易》曰：「一阴一阳之谓道。」张子本《易》，以明器即是道，故指太和以名道。盖理之与气，一而二、二而一者也。理无形而难窥，气有象而可见。假有象者，而无形者可默识矣。浮沈、升降、动静者，阴阳二气自然相感之理，是其体也。絪缊，交密之状。二气摩荡，胜负屈伸，如日月寒暑之往来，是其用也。始犹「资始」之始，变化皆从此始也。几微易简，谓此气流行，始则潜孚默运而已。广大坚固，谓如亨利之时，则富有日新，虽金石无间也。起，犹始也；知，犹主也。效，犹呈也；法，谓造化之详密可见者。此气一鼓，初无形，而万物化生，不见其难者，为干之易。及庶物露生，洪纤毕达，有可见，亦不觉其劳者，为坤之简。干以此始物，坤以此成物，明非有他也。散殊可象，有彷佛之谓；清通不可象，明其不可测之意。明非有二也。「野马」出《庄子》，喻气之浮沈升降如野马飞腾，无所羁络而往来不息。言太和之盛大流行，充塞无间也。太和即阴阳也，易即道也，故知此谓之知道，见此谓之见易，明非阴阳之外别有所谓道也。

　　太虚无形，气之本体。其聚其散，变化之客形尔。至静无感，性之渊源；有识有知，物交之客感尔。客感、客形与无感、无形，惟尽性者一之。

　　百家谨案：此则最为谛当。尽性者能一之，合性与命，体用一源，不落有无之见也。

　　天地之气，虽聚散攻取百涂，然其为理也，顺而不妄。气之为物，散入无形，适得吾体；聚为有象，不失吾常。太虚不能无气，气不能不聚而为万物，万物不能不散而为太虚。循是出入，是皆不得已而然也。然则圣人尽道其间，兼体而不累者，存神其至矣。彼语寂灭者，往而不反；徇生执有者，物而不化。二者虽有间矣，以言乎失道则均焉。聚亦吾体，散亦吾体。知死之不亡者，可与言性矣！

　　百家谨案：天地之间，只一气之循环而已。着于物而有聚散，而理无聚散，性无聚散也。顺而不妄，实理之自然也。散入无形，本非有减；聚为有象，本非有增。故曰「适得吾体」、「不失吾常」焉。高忠宪公曰：「圣人原始反终，知夭寿不二，故乐天安土，存顺没宁，所以为存神之至。彼二氏之失道则均焉。」又曰：「性无生死也，何亡之有！」

　　知虚空即气，则有无隐显，神化性命，通一无二，顾聚散出入形不形，能推本所从来，则深于《易》者也。若谓虚能生气，则虚无穷，气有限，体用殊绝，入老氏「有生于无」自然之论，不识所谓有无混一之常。若谓万象为太虚中所见之物，则物与虚不相资，形自形，性自性，形性天人不相待而有，陷于浮屠以山河大地为见病之说。此道不明，正由懵者略知体虚空为性，不知本天道为用，反以人见之小，因缘天地。明有不尽，则诬世界乾坤为幻化；幽明不能举其要，遂躐等妄意而然。不悟一阴一阳，范围天地，通乎昼夜，三极大中之矩，遂使儒、佛、老、庄混然一途。语天道性命者不罔于恍惚梦幻，则定以「有生于无」为穷高极微之论。入德之途，不知择术而求，多见其蔽于诐而陷于淫矣。

　　百家谨案：先生以「虚能生气」、「有生于无」为诐淫，足见先生之学粹然，可为吾道大中之准。

　　盖虚空即气，为物不二者也。若谓虚能生气，则有无自相隔碍，凡夫理气、心性、体用、动静，无之非二矣。此二氏以无为真，常有为幻妄之根本也。《大传》曰「一阴一阳之谓道。」阴阳迭运者气也。两间无无气之处。

　　气坱然太虚，升降飞扬，未尝止息。《易》所谓「絪缊」，庄生所谓「生物以息相吹」、「野马」者与！此虚实动静之机，阴阳刚柔之始。浮而上者阳之清，降而下者阴之浊。其感遇聚散，为风雨，为霜雪，万品之流形，山川之融结，糟粕煨烬，无非教也。

　　百家谨案：坱，《说文》谓「雾昧尘埃也」，状气絪缊盛大之象。朱子曰：「『坱然太虚』，此张子所谓『虚空即气』也。」

　　气聚则离明得施而有形，气不聚则离明不得施而无形。方其聚也，安得不谓之客﹖方其散也，安得遽谓之无！故圣人仰观俯察，但云「知幽明之故」，不云「知有无之故」。盈天地之间者，法象而已！文理之察，非离不相也。方其形也，有以知幽之因；方其不形也，有以知明之故。

　　百家谨案：「但云『知幽明之故』，不云『知有无之故』」一语，使人豁然。

　　气之聚散于太虚，犹冰凝释于水。知太虚即气，则无无。故圣人语性与天道之极，尽于参伍之神变易而已。诸子浅妄，有有无之分，非穷理之学也。

　　太虚为清，清则无碍，无碍故神。反清为浊，浊则碍，碍则形。

　　程子曰：一气相涵，周而无余。谓气外有神，神外有气，是两之也。清者为神，浊者何独非神乎﹖

　　凡气，清则通，昏则壅，清极则神。故聚而有间，则风行而声闻具达，清之验与！不行而至，通之极与！

　　由太虚，有天之名；由气化，有道之名。合虚与气，有性之名；合性与知觉，有心之名。

　　朱子曰：本只是一个太虚，渐细分得密耳。且太虚便是四者之总体，而不离乎四者而言。「由气化，有道之名」，气化是阴阳造化。寒暑昼夜，雨露霜雪，山川木石，金水火土，皆是。只此便是太虚，但杂却气化说。虽杂气化说，而实不离乎太虚。未说到人物各具当然之理处。「合虚与气，有性之名」，有这气，道理便随在里面；无此气，则道理无安顿处。心之知觉又是那气之虚灵底。聪明视听，作为运用，皆是。有这知觉，方运用得这道理。所以张子说「人能弘道」，是心能尽性；「非道弘人」，是性不知检其心。

　　鬼神者，二气之良能也。圣者，至诚得天之谓；神者，太虚妙应之目。凡天地法象，皆神化之糟粕尔！

　　天道不穷，寒暑也；众动不穷，屈伸也。鬼神之实，不越二端而已矣。

　　两不立，则一不可见；一不可见，则两之用息。两体者，虚实也，动静也，聚散也，清浊也。其究一而已。

　　高忠宪曰：本一气而已，而有消长，故有阴阳。有阴阳，而后有虚实、动静、聚散、清浊之别也。

　　感而后有通，不有两则无一，故圣人以刚柔立本。乾坤毁，则无以见易。

　　游气纷扰，合而成质者，生人物之万殊。其阴阳两端，循环不已者，立天地之大义。

　　日月相推而明生，寒暑相推而岁成。神易无方体，一阴一阳，阴阳不测，皆所谓「通乎昼夜之道」也。

　　昼夜者，天之一息乎！寒暑者，天之昼夜乎！天道春秋分而气易，犹人一寤寐而魂交。魂交成梦，百感纷纭，对寤而言，一身之昼夜也。气交为春，万物糅错，对秋而言，天之昼夜也。

　　气本之虚则湛一无形，感而生则聚而有象。有象斯有对，对必反其为。有反斯有仇，仇必和而解。故爱恶之情同出于太虚，而卒归于物欲。倏而生，忽而成，不容有毫发之间，其神矣夫！

　　百家谨案：《列子》曰：「神遇为梦，形接为事。」所谓魂交，即神遇也。盖魄交魂而为寤，魂交魄而为寐。犹日出地而为昼，日入地而为夜；阳气发生而为春夏，阳气收藏而为秋冬也。

　　造化所成，无一物相肖者，以是知万物虽多，其实一物；无无阴阳者，以是知天地变化，二端而已。

　　万物形色，神之糟粕。「性与天道」云者，易而已矣。心所以万殊者，感外物为不一也。天大无外，其为感者，絪缊二端而已。

　　物之所以相感者，利用出入，莫知其乡，一万物之妙者与！

　　气与志，天与人，有交胜之理。圣人在上而下民咨，气壹之动志也。凤凰仪，志壹之动气也。

　　参两篇第二

　　地所以两，分刚柔男女而效之，法也。天所以参，一太极两仪而象之，性也。

　　高忠宪曰：天轻清，故理气属之；地重浊，故形质属之。刚柔男女皆以两而成形，太地数两者，效其法而两之。太极两仪本乎一而为二，故天数三者，象其性而三之。男女兼人、物言。

　　一物两体，气也。一故神，（两在故不测。）两故化，（推行于一。）此天之所以参也。

　　高忠宪曰：一物两体，即太极两仪也。太极，理也；而曰气者，气以载理，理不离气也。气惟一物，故无在无不在而神，是两者以一而神妙也。气惟两体，故一阴一阳而化，是一者以两而变化也。

　　地纯阴，凝聚于中，天浮阳，（云濠案：「浮阳」一作「纯阳」。）运旋于外，此天地之常体也。恒星不动，纯系乎天，与浮阳运旋而不穷者也。日月五星逆天而行，并包乎地者也。地在气中，虽顺天左旋，其所系辰象随之稍迟，则反移徙而右尔。间有缓速不齐者，七政之性殊也。月阴精，反乎阳者也，故其右行最速。日为阳精，然其质本阴，故其右行虽缓，亦不纯系　乎天，如恒星不动。金水附日前后进退而行者，其理精深，存乎物感可知矣。镇星地类，然根本五行，虽其行最缓，亦不纯系乎地也。火者亦阴质，为阳萃焉，然其气比日而微，故其迟倍日。惟木乃岁一盛衰，故岁历一辰。辰者，日月一交之次，有岁之象也

