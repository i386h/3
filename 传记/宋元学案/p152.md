<!-- { "loadSidebar": true } -->
　　犯义之过，一曰酗博■讼，（讼谓告人罪恶，意在害人，诬赖争诉，得已不已者。若事干负累，及为人侵损而诉之者，非。）二曰行止踰违，（踰礼、违法众恶皆是。）三曰行不恭逊，（悔慢齿德者，持人短长者，恃强陵人者，知过不改、闻谏愈甚者。）四曰言不忠信，（或为人谋事，陷人于恶；或与人要约，退即背之；或妄说事端，荧或众听者。）五曰造言诬毁，（诬人过恶，以无为有，以小为大，或作嘲咏匿名文书，及发扬人之私隐，及喜谈人之旧过者。）六曰营私太甚。（与人交易，伤于掊克者；专务进取，不恤余事者；无故而好干求假贷者；受人寄托而有所欺者。）

　　犯约之过，一曰德业不相励，二曰过失不相规，三曰礼俗不相成，四曰患难不相恤。

　　不修之过，一曰交非其人，（所交不限士庶，但凶恶及游惰无行，众所不齿者。不得已而暂往还者，非。二曰游戏怠惰，三曰动作无仪，（谓进退太疏野及不恭者，不当言而进言及当言而不言者，衣冠太华饰及全不完整者，不衣冠而入街市者。）四曰临事不恪，（正事废忘，期会后时，临事怠惰者。）五曰用度不节。

　　右件过失，同约之人各自省察，互相规戒，小则密规之，大则众戒之。不听，则会集之日，值月以告于约正，约正以义理诲谕之。谢过请改，则书于籍以俟。其争辩不服与终不能改者，皆听其出约。

　　礼俗相交

　　礼俗之交，一曰尊幼辈行，二曰造请拜揖　，三曰请召送迎，四曰庆吊赠遗。

　　尊幼辈行，凡五等，曰尊者，（谓长于己二十岁以上，在父行者。）曰长者，（谓长于己十岁以上，在兄行者。）曰敌者，（谓年上下不满十岁者，长者为稍长，少者为稍少。）曰少者，（谓少于己十岁以下者。）曰幼者。谓少于己二十岁以下者。）

　　造请拜揖，凡三条，曰：凡少者幼者于尊者长者，岁首、冬至、四孟月朔辞见贺谢，皆为礼见。（皆具门状，用头、公服、腰带、笏。无官具名纸，用头、襕衫、腰带、系鞋。唯四孟通用帽子、皂衫、腰带，凡当行礼而有恙故，皆先使人白之。或遇雨雪，则尊长先使人谕止来者。）此外侯问起居，质疑白事，及赴　请召，皆为燕见。（深衣、凉衫皆可，尊长令免即去之。）尊者受谒不报。（岁首、冬至，具己名牓子，令子弟报之，如其服。）长者岁首、冬至具牓子报之，如其服，余令子弟以己名牓子代行。凡敌者，岁首、冬至辞见贺谢，相往还。（门状、名纸　同上，唯止服帽子。）凡尊者长者无事而至少者幼者之家，唯所服。（深衣、凉衫、道服、背子可也。敌者燕见亦然。）曰：凡见尊者长者，门外下马，俟于外次，乃通名。（凡往见人，入门必问主人食否，有他客否，有他干否。度无所妨，乃命展刺。有妨，则少侯，或且退。后皆放此。）主人使将命者先出迎客，客趋入，至庑间。主人出降阶，客趋进，主人揖之升堂，礼见四拜而后坐，燕见不拜。（旅见则旅拜，少者，幼者自为一列。幼者拜则跪而扶之，少者拜则跪扶而答半。若尊者长者齿德殊绝，则少者幼者坚请纳拜。尊者许则立而受之，长者许则跪而扶之。拜讫，则揖而退。主人命之坐，则致谢讫，揖而坐。）退，（凡相见，主人语终不更端，则告退。或主人有倦色，或方干事而有所俟者，皆告告退可也。）则主人送于庑下。若命之上马，则三辞。许则揖而退，出大门乃上马；不许，则从其命。凡见敌者，门外下马，使人通名，俟于庑下或厅侧。礼见则再拜。（稍少者先拜，旅见则特拜。）退，则主人请就阶上马。（徒行则主人送于门外。）凡少者以下，则先遣人通名。主人具衣冠以俟，客入门下马，则趋出，迎揖升堂。来报礼，则再拜谢。（客止之则止。）退，则就阶上马。（客徒行，则迎于大门之外。送亦如之，仍随其行数步，揖之则止，望其行远乃入。）曰：凡遇尊长于道，皆徒行，则趋进揖。尊长与之言则对，否则立于道侧以俟。尊长已过，乃揖而行。或皆乘马，于尊者则避之；于长者则立马道侧揖之，俟过，乃揖而行。若己徒行而尊长乘马，则避之。（凡徒行遇所识乘马者，皆放此。）若己乘马而尊长徒行，望见则下马前揖，已避亦然。过既远，乃上马。若尊长令上马，则固辞。遇敌者，皆乘马，则分道相揖而过。彼徒行而不及避，则下马揖之，过则上马。遇少者以下，皆乘马，彼不及避，则揖之而过。彼徒行不及避，则下马揖之。（于幼者则不必下可也。）

　　请召送迎，凡四条，曰：凡请尊长饮食，亲往投书。（礼薄则不必书。专召他客则不可兼召尊长。）既来赴，明日亲往谢之。召敌者以书柬，明日交使相谢。召少者用客目，明日客亲往谢。曰：凡聚会皆乡人，皆坐以齿。（非士类则不然。）若有亲，则必序。若有他客，有爵者则坐以爵。（不相妨者坐以齿。）若有异爵者，虽乡人亦不以齿。（异爵谓命士、大夫以上，今升朝官是。）若特请召，或迎劳出饯，皆以专召者为上客。如婚礼，则姻家为上客，皆不以齿爵为序。曰：凡燕集初坐，别设卓子于两楹间，置大杯于其上。主人降席立于卓东，西向；上客亦降席立于卓西，东向。主人取杯亲洗，上客辞。主人置杯卓子上。亲执酒甚斟之，以器授执事者，遂执杯以献上客。上客受之，复置卓子上。主人西向再拜，上客东向再拜，兴，取酒东向跪祭，遂饮，以杯授赞者，遂拜，主人答拜。（若少者以下为客，饮毕而拜，则主人跪受如常。）上客酢主人如前仪，主人乃献众宾如前仪，唯献酒不拜。（若众宾中有齿爵者，则特献如上客之仪，不酢。）若昏会，姻家为上客，则虽少亦答其拜。曰：凡有远出远归者，则迎送之。少者幼者不过五里，敌者不过三里，各期会于一处，拜揖如礼，有饮食则就饮食之。少者以下俟其既归，又至其家省之。

　　庆吊赠遗，凡四条，曰：凡同约有吉事则庆之，（冠子、生子、预荐、登科、进官之属，皆可贺，婚礼虽曰不贺，然《礼》亦曰「贺娶妻」者，盖但以物助其宾客之费而已。）有凶事则吊之。（丧葬、水火之类。）每家只家长一人，与同约者俱往，其书问亦如之。若家长有故，或与所庆吊者不相接，则其次者当之。曰：凡庆礼如常仪，有赠物。（用币帛、酒食、果实之属，众议量力定数，多不过三五千，少至一二百。如情分厚薄不同，则从其厚薄。）或其家力有不足，则同约为之借助器用，及为营干。凡吊礼，闻其初丧，（闻葬同。）未易服，则率同约者深衣而往哭吊之，凡吊尊者，则为首者致辞而旅拜。敌以下则不拜。主人拜则答之，少者以下则扶之。不识生者则不吊，不识死者则不哭。）且助其凡百经营之事。主人既成服，则相率素头。素襕衫、素带，（皆用白生纱绢为之。）具酒果食物而往奠之。（死者是敌以上则拜而奠，以下则奠而不拜。主人不易服，则亦不易服。主人不哭，则亦不哭。情重则虽主人不变不哭，亦变而哭之。赙礼用钱帛，众议其数，如庆礼。及葬，又相率致赗。俟发引，则素服而送之。（赗如赙礼，或以酒食犒其役夫，及为之干事。）及卒哭及小祥及大祥，皆常服吊之。曰：凡丧家不可具酒食衣服以待吊客，吊客亦不可受。曰：凡闻所知之丧，或远不能往，则遣使致奠，就外次，衣吊服，再拜，哭而送之。（惟至亲笃友为然。）过期年，则不可。情重，则哭其墓。

　　右礼俗相交之事，值月主之，有期日者为之期日，当纠集者督其违慢。凡不如约者，以告于约正而诘之，且书于籍。

　　患难相恤

　　患难之事七，一曰水火，（小则遣人救之，甚则亲往，多率人救，且吊之。）二曰盗贼，（近者同力追捕，有力者为告之官司。其家贫，则为之助出募赏。三曰疾病，（小则遣人问之，甚则为访医药。贫则助其养疾之资。）四曰死丧，关人则助其干辨，乏财则赠赙借贷。）五曰孤弱，（孤遗无依者，若能自赡，则为之区处，稽其出内，或闻于官司，或择人教之，及为求婚姻。贫者，协力济之，无令失所。若有侵欺之者，众人力为之办理。若稍长而放逸不检，亦防察约束之，无令陷于不义。）六曰诬枉，（有为人诬枉过恶，不能自伸者，势可以闻于官府则为言之，有方略可以救解则为解之。或其家因而失所者，众共以财济之。七曰贫乏。有安贫守分而生计大不足者，众以财济之，或为之假贷置产，以岁月偿之。

　　右患难相恤之事。凡有当救恤者，其家告于约正，急则同约之近者为之告，约正命值月告之，且为之纠集而绳督之。凡同约者，财物，器用、车马、人仆皆有无相假。若不急之用，及有所妨者，则不必借。可借而不借，及踰期不还，及损坏借物者，论如犯约之过，书于籍。邻里或有缓急，虽非同约而先闻知者，亦当救助。或不能救助，则为之告于同约而谋之。有能如此，则亦书其善于籍，以告乡人。

　　百家谨案：朱子有《增损吕氏乡约》，改「德业相励」为「德业相劝」。

　　吊说

