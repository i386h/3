<!-- { "loadSidebar": true } -->
　　律历之元始于冬至，卦气起于《中孚》，其书本于夏后氏之《连山》，而《连山》则首艮。所以首艮者，八风始于不周，实居西北之方，七宿之次，是为东壁、营室。东壁者辟生气而东之，营室者营阳气而产之，于辰为亥，于律为应锺，于时为立冬，此颛顼之历所以首十月也。（《太玄准易图说》。）

　　夫六十卦，《干》贞于子而左行，《坤》贞于未而右行，《屯》贞于丑间时而左行，《蒙》贞于寅间时而右行，《泰》贞于寅而左行，《否》贞于申而右行，《小过》贞于未而右行。七卦错行，律实效之：黄锺，《干》初九也；大吕，《坤》六四也；太蔟，《干》九二也；应锺，《坤》六五也；无射，《干》上九也；夹锺，《坤》六三也；夷则，《干》九五也；仲吕，《坤》六二也；蕤宾，《干》九四也；林锺，《坤》初六也。初应四，二应五，三应上，故子丑、寅亥、卯戌、辰酉、巳申、午未谓之合声。（《十二律相生图说》。）

　　夫《坤》之初六，五月之气，《姤卦》也。是时岂惟无冰，而露亦未凝，何以言

　　「履霜坚冰至」﹖曰：一阴之生，始凝于下，验之于物，井中之泉已寒矣。积而不已，至于《坤》之上六，则露结为霜，水寒成冰。是以君子观其所履之微阴，而知冰霜之渐。（《坤初六图说》。）

　　乾坤，鬼神也；坎离，日月、水火也；艮兑，山泽也；震巽，风雷也；坎离震兑，四时也。坎离，天地之中也。圣人得天地之中，则能与天地日月四时鬼神合。先天而天弗违，圣人即天地也；后天而奉天时，天地即圣人也。圣人与天地为一，是以作而万物。同声相应，震巽是也；同气相求，艮兑是也；水流湿，火就燥，坎离是也。云从龙，风从虎，有生有形，各从其类，自然而已。（《坎离天地之中图说》。）

　　夫阳生于子，阴生于午，自午至子，七而必复，乾坤消息之理也。故以一日言之，自午时至夜半复得子时；以一年言之，自五月至十一月复得子月；以一纪言之，自午岁凡七岁复得子岁。天道运行，其数自尔，合之为一纪，分之为一岁、一月、一日，莫不皆然。故六十卦当三百六十日，而两卦相去皆以七日。且卦有以爻为岁者，有以爻为月者，有以爻为日者，以《复》言「七日来复」者，明卦气也。陆希声谓「圣人言『七日来复』为历数之微明」是也。（《复七日来复图说》。）

　　自初数之，至上为六。或以一爻为一岁一年，《同人》「三岁不兴」，《坎》「三岁不得，凶」，《丰》「三岁不觌」，《既济》「三年克之」，《未济》「三年有赏于大国」。或以一爻为一月，《临》「至于八月有凶」。或以一爻为一日，《复》「七日来复」。或以一爻为一人，《需》「不速之客三人来」，《损》「三人行则损一人，一人行则得其友」。或以一爻为一物，《讼》「鞶带三褫」，《晋》「昼日三接」，《师》「王三锡命」，《比》「王用三驱」，《睽》「载鬼一车」，《解》「田获三狐」《损》「二簋可用享」，《萃》「一握为笑」，《革》「革言三就」，《旅》「一矢亡」，《巽》「田获三品」。（《爻数说》。）

　　汉上易丛说

　　《归藏》之《干》有「干，大赤」。干为天、为君、为父，又为辟、为卿、为马、为禾，又为血卦。

　　《归藏小畜》曰「其丈人」，乃知「丈人」之言，三代有之。

　　苋陆，泽草也，生于三月、四月。苋，蒉也，叶柔根坚而赤。陆大于苋，叶柔根坚。坚者，兑之刚也；坚而赤，赤者干之色也。

　　《易》有以一策当一日者，「《干》、《坤》之策」是也。有以一爻当一日者，「七日来复」是也。有以策数七八九六言日者，「勿逐，七日得」是也。《易》之取象，岂一端而尽。六十卦直日，两卦相去皆七日，其实则六日七分。犹《书》称「期三百有六旬有六日」，其实三百六十五日四分日之一；《礼》言「三年之丧」，其实二十七月；《诗》言「一之日」、「二之日」，其实十一月、十二月之日。何　于此六日七分而疑之乎﹖

　　「结绳而为网罟，以佃以渔」，则已取重离之象。何则﹖离，丽也。离为目，巽为绳。以巽变离，「结绳而为网罟」之象也。网罟，目也。离为雉，巽为鱼，「以佃以渔」之象也。

　　《彖》者，孔子赞《易》十篇之一。先儒附其辞于卦辞之下，故加「彖」以明之。谔昌以《干》《彖》释「元亨利贞」，《文言》又从而释之，疑其重复，谓非孔子之言，且引穆姜之言证之。此又不然。《文言》者，文其言也。犹《序》、《彖》、《说卦》之类，古有是言，或文王或周公之辞，孔子因其言而文之，以垂后世。《传》曰：「言之不文，行之不远。」故以《文言》名其篇。

　　如曰「君子以非礼勿履」，则孔子所系之《大象》也。何以明之﹖且以《复卦大象》言之。曰：「雷在地中，《复》，先王以至日闭关，商旅不行，后不省方。」考之《夏小正》，十一月「万物不通」，则「至日闭关，后不省方」，夏之制也。周制以十一月北巡狩，至于北岳矣。以是知系《大象》之辞，非周公作也。

　　《说卦》脱误，比于诸篇特多。《荀氏易》本干后有四象，坤后有八，震后有三，巽后有二，坎后有八，而又以揉为挠，离后有一，艮后有三，兑后有二。《虞氏易》本以龙为駹，反为阪，为专，寡为宣，科为折，羊为羔。郑本以广为黄，干为干，黔为黚。京氏本以馵为末，蠃为螺，果蓏为果堕。其余陆绩、王肃、姚信、王广，偏傍点画亦或不同。盖焚书之后，《周易》虽存，至汉已失《说卦》三篇，后河内女子得而上之，故三篇之文容有差误。

　　圣人死曰神，贤人死曰鬼，众人死曰物。圣人清明在躬，志气如神，故五帝配上帝，傅说上比列星。贤人得其所归。众人则知富贵生而已，其思虑不出于口腹之间，衽席之上，夸张于世以自利焉，物欲蔽之，不能自反其初，故谓之物。然物之乘间而出，岂离乎五行哉！

　　阴阳，用也；刚柔，体也。用之谓道，体之谓德。体用无间，和会为一，顺而行之，则动静语默皆得其宜，故曰「和顺道德而理于义」。天地万物，共由一理，其理顺而不妄，深明其源，乃能一天人，合内外，体用无间矣，此之谓尽性。尽性则通昼夜之道而知，其于穷达寿夭，以正受之，不贰其心矣。

　　苏氏解《需》「光亨」曰：「光者，物之神也。」此关子明之说也。或问「神」，曰：日月在上，其明在地。夫日月之形，其大如盘盂，光之所烛，被乎万物，非神乎﹖盖神难言也，故以「光」形容之。君子动而有光，广大所不及。故《易》言「未光」、「未光大」者，皆狭且陋也。

　　附录

　　先生初为胡文定所荐，称疾不至。会赵忠简公鼎为参知政事，高宗谘以当世人才，赵曰：「臣所闻朱震学术深博。」乃　召用。是时虔州民为盗，先生曰：「使居官者廉而不扰，则百姓自安。愿诏选良太守慰抚之，且使到官之日，条具官吏　有贪墨无状者，一切罢去，听其自择慈祥仁惠之人使之。」

　　林拙齐《纪问》曰：汉上《丛说》云：「反观吾身，乾坤安在哉﹖善端初起者，干也；身行之而作成其事者，坤也。人皆有善端，不亦易知乎﹖行其所知，不亦简能乎﹖饥而食，渴而饮，昼作而夜息，岂不简且易哉﹖以此推之，天下未有不知而作者也。」

　　魏鹤山《师友雅言》曰：朱汉上云：「古者衣裳相连，乾坤相依，君臣上下同体也。至秦，始取衣裳离之。」今泸、叙獠俗，多衣统，犹是古法。

　　◆汉上学侣

　　朱先生巽

　　朱巽，字子权，文定弟，亦富学，号「二朱」。（参《姓谱》。）

　　（梓材谨案：《姓谱》原作「字公权」。文定名震，字子发；先生名巽，当字子权。上蔡监西京竹木场，文定与之往谒，事见上蔡《附录》，则亦上蔡弟子也。）

　　忠简胡澹庵先生铨（别见《武夷学案》。）

　　◆汉上同调

　　仆射沈先生该

　　沈该，字守约，吴兴人。登嘉王榜进士。绍兴二十六年，以右仆射兼修国史。尝撰《易小传》，其说以《左氏》卦变为文。尝进之高宗，降诏褒奖。（参朱氏《经义考》。）

　　◆汉上门人（二程三传。）

　　宣教刘先生长福（别见《泰山学案》。）

　　隐君徐天民先生畸

　　徐畸，字南夫，一字叔范，兰溪人也。汉上先生弟子，得其《周易》旨要，兼明《春秋》、《礼记》，湛深经术，文得欧、曾笔外法，而弓两斛力射命中。隐居讲学，人莫知者，东阳吴文炳独知之，延以教其子。于时婺中之以师道兴起后进者，曰东莱，曰同甫，曰说斋，曰先生。学者称为天民先生。其所著有《周易解微》三卷。

　　◆徐氏门人（二程四传。）

　　主簿吴先生葵（别见《说斋学案》。）

　　◆沈氏续传

　　田兴斋先生畴

　　田畴，号兴斋，华亭人。嘉定间尝设讲　席于国学，六馆之士皆北面焉。着有《学易蹊径》二十卷。（参《姓谱》。）

　　谢山《田氏学易蹊径题辞》曰：宋人之言互体者，洲秖举汉上、黄中二家。今观兴斋之说，又有出于二家之外。其每卦一图，皆以正卦兼变卦而言，而并取其正变之互。尝考其所自出，则吴兴沈氏也。沈氏谓《睽》三则下互为离，其变则上互为兑，即兴斋之说也。夫正卦之互，在圣人取象，或有时而用之；若变卦之互，非取象所及也。一卦自有一卦之象，不容兼正变而互之也。或曰：「《左氏》陈敬仲筮词：『风为天于土上，山也。』杜元凯谓此《观》之《否》。正卦之三四五爻为艮，变卦之二三四爻亦为艮，故曰山。则固合正变之互言之矣。兴斋之所本者，此耳。」予曰：此筮法也。筮法合正与变而占之，则亦得兼正与变之互而象之。当圣人作《象辞》，但发挥是爻之象而已，安得预计其变而求合之﹖将不胜其绪之纷矣！《易》虽为卜筮而作，然要自有节次也。沈氏不过偶一及之，其说尚未及成。兴斋则每卦列焉，竟欲以之定互体之说，窃以为未安。若其余，甚有佳者。嘉定以后经师，如此不易得也。 卷三十八　默堂学案（全氏补本）
默堂学案　　　　（全祖望补本）

　　默堂学案表

　　陈渊　　　　　　　　　　　　　沈度

　　（了翁从孙。）

　　（伊川、龟山门人。）

　　（安定、濂溪、明道、清敏再传。）

　　（涑水、鄞江、西湖三传。）

　　罗从彦（别为《豫章学案》。）

　　范冲（别见《华阳学案》。）

　　（并默堂讲友。）
