<!-- { "loadSidebar": true } -->
　　升降，时也，予则以为非时也，人也。三皇生则皇，五帝生则帝，三王生则王，五霸生则霸，岂三代以前常升，以后常降乎﹖存乎其人而已。

　　礼者，君之道，不期臣之忠否也，臣虽不忠，君犹有盘水加剑之礼。忠者，臣之分，不期君之礼否也，君虽无礼，臣剖心而不变。

　　儒者，人之需也，上焉君需之，下焉民需之，前圣需之以继，后学需之以开，故其道大，其任重。

　　静安而后能虑，似与释氏静而生慧相近，然吾儒前有知止工夫，佛氏止是死守着一净。

　　或问尊德性、道问学朱、陆之分。曰：「此非学者所可轻议。」

　　圣人未尝不欲生恶死，但其一生一死，皆断以理，而无一毫有我之心。所以为仁，若必死以求名，虽胜于必生以苟禄者，然必之一字，便是私意，未免死之或过。然此自仁人言之，若后世虽死伤于勇也，还是一好人。

　　心无出入，心之神有出入，故操之。

　　卜式初以阿意得官，后乃直谏，君子讥其自知无益于时，乃以此塞责。以君子之道论之，固是卖直，然还是他廉耻之心未尽泯处。

　　常遇事，辄自斯于心曰无私欲。以此去私，不知此一念期必底心，便不好；须反之于内，自有无私底本体，不期于无私而自无私矣。

　　常早夜不寐思，此乃心不定之过。因立心要静，不知立心去静，便是动。程子曰：「无欲故静。」

　　（梓材谨案：谢山所录，此下有论朱、陆一条，移入《象山学案》。）

　　学不可缓，亦不可急，缓则怠而无功，急则进锐而退速。

　　祖望谨案：以上皆其粹言也。若其论朱子《申申夭夭章》，注有圈内圈外之说，此乃明人讲章家所言，陋甚，必非宋儒所言也。）

　　州判余先生元一

　　余元一，字景思，仙游人。淳熙五年，以《诗》学魁南宫，登进士乙科。娶黄勉斋女弟，而勉斋则朱子，因得亲炙。始见之日，以仁义礼知信分作五论，及自着文集为贽，朱子敬爱之，尝有《答余景思书》，见集中。知同安县，号称清严，终池州通判。（参《仙游县志》。）

　　◆景思学侣

　　侍郎余先生崇龟

　　余崇龟，字景望，仙游人也。兄元一，从朱子游。先生以进士入官，不附韩侂冑，出知江州，嘉定更化，宰相言「自权臣专政，朝士独余某中立不倚」，除御史，终于兵部侍郎。（补。）

　　勉斋家学（李、胡三传。）

　　黄先生辂

　　黄辂，字子木，勉斋长子也，为朱文公外孙。文公尝以陆探微所画师子像遗之。真西山《跋画师帖》曰：「子木之幼也，晦庵已深期之。今其问学日进，而志气日强，盖庶乎不负先生之期许者。」又因以勉之。（参《真西山集》。）

　　黄先生辅

　　黄辅，字□□，勉斋次子也。勉斋《与胡伯量书》曰：「辅年二十三，幸其静重，遣之趋受，望借一寺舍僧房近郡治者与之处，诲之以所当读之书」云。（参《勉斋文集》。）

　　◆勉斋门人

　　文定何北山先生基（别为《北山四先生学案》。）

　　何南坡先生□（别见《北山四先生学案》。）

　　文元饶双峰先生鲁（别为《双峰学案》。）

　　处士方连云先生暹

　　方暹，字明甫，平江人也。师事李宏斋，以宏斋之命，学于勉斋。时以饶伯舆、张元简、赵师恕与先生称四子。勉斋《贻宏斋书》曰：「明甫远来，志气甚笃，殊可爱敬，知其源流有自也。老来只觉存养玩索，不可偏废。学者往往堕于一偏，是以无得。苟得明甫辈十人，布在四方，吾道其庶几矣。」又《与甘吉甫书》曰：「明甫于道理大端讲之甚明，而志气高尚，尤切于义利取舍之辨，向来朋友，未易出其右也。」先生极推伯舆，以为己所不及，而元简之言曰：「伯舆明理而远于事，明甫见事而中于理。」则先生在伯舆之上矣。淳佑中，湖南帅董槐、荆南帅孟珙并荐之，槐称其冰清玉洁，妙性命道德之原，珙称其脱去尘滓，游心高明之域，诏免文解一次。先生辞不受命。珙请如尹和靖例，加以处士之名，未报，而先生已卒。学者称为连云先生。先生言论宗旨不传，要当为勉斋门下第一。（修。）

　　宝章张先生元简

　　张元简，字敬父，清江人也，勉斋黄氏高弟。勉斋尝贻之书曰：「干归乡两年有余，阅友朋，无一可人意者。其可与言者，李随父、陈仪父耳。然李、陈亦天资醇耳，恐未必堪跌扑，故每与相识言，且烦于乡里寻一如张敬父者，则久而无对。非为谄也，实无第二人，得人之难如此。」先生初官县尉秩。其见于《鹤山集》中，称其知荆门军尝诛陈马奴；漫塘又尝荐之；李制使谓其足任监司之选，其后果官直宝章阁、权发遣鄂州沿江副制置使。（修。）

　　漕帅赵先生师恕

　　赵师恕，字季仁，□□人。为余姚令，行乡饮酒礼。勉斋称其「宦不达而忘其贫，今不合而志于古」。

　　（梓材谨案：谢山《札记》云：「季仁其后贵于朝。考《鹤山师友雅言》，有曾答夔漕赵师恕之说，则先生固不止余姚令也。《儒林宗派》两列先生于朱子、勉斋之门。」）

　　州判董介轩先生梦程（别为《介轩学案》。）

　　隐君蔡先生念成（别见《沧洲诸儒学案》。）

　　刘先生子玠

　　刘子玠，字君锡，长乐人，朱子门人砥之子。幼孤，育于外家。长从勉斋学，非贤士不交，非义理之书不读，尝戒其子弟曰：「行好事，做好人，足矣。幸求名利，非吾志也。」逊田数百亩与从子，以承母志。年四十八卒。

　　尚书吴鹤林先生泳（别见《鹤山学案》。）

　　忠肃吴先生昌裔

　　吴昌裔，字季永，中江人。早孤，与兄泳师事黄勉斋，得程、张、朱子书，研绎不倦。登嘉定进士。调闽县尉，又调眉州教授。眉士故尚苏学，先生取诸经为之讲说，揭《白鹿洞规》，放潭州释奠仪，祀周、程五贤，士习丕变。荐知华阳。改眉州通判，着《苦言》十篇，以虑蜀后患。寻权汉州，力辩兴元帅赵彦吶东纳武仙，西结秦、巩之议。未几，武仙果败，二州民叛。端平元年，召入，历军器、将作二簿，改吴益王府教授。转对，陈六事，言「天理未纯，天德未健，天命未敕，天工未亮，天职未治，天讨未公」。拜监察御史，与徐清叟、杜范并命，三人皆天下正士，四方想闻风釆。为《至和三谏诗》以侈之，疏《凡挠政之害》，言皆激切。改大理少卿，人咸惜之。既而权工部侍郎参赞四川宣抚军事。得疾，除秘阁修撰，知嘉兴，辞，改赣州。寻以右文殿修撰主管鸿庆宫。迁浙东提刑，复知婺州。加集英殿修撰，宝章阁待制致仕。卒，谥忠肃。先生刚正庄重，遇事敢言，兼习典章。尝辑至和至绍兴诸臣奏议本末，名《储鉴》，又会萃周、汉至宋蜀道得失兴师取财之所，名《蜀鉴》。有文集、奏议、《四书讲义》、《乡约口义》、《诸老记闻》、《容台议礼》行于世。（修。）

　　侍郎黄先生师雍

　　黄师雍，字子敬，闽清人。少从勉斋学。宝庆二年，举进士，调婺州教授，学正一以吕东莱为法。慕徐侨，欲见之，会其有召命，先生曰：「今不可往也。」徐闻而敬之。至阙，以其学行闻于政府，乔行简许以朝除。公以书见行简，劝其归老。行简不悦，遂出之外县。累官礼部侍郎。先生简淡自守，言若不出口，而于邪正之辨甚明，爱护名节，无媿师友云。

　　乡贡黄先生振龙

　　黄振龙，字仲玉，闽县人。得朱子端庄存养之说，默契于心，书之座隅。已从勉斋游，请所未悟，勉斋亟称之，谓其可与适道。以乡贡卒。

　　教授陈先生如晦　

　　陈如晦，字日昭，长乐人。从勉斋游，尝读西山真氏《夜气箴》曰：「须见冬为四时之夜，夜乃一日之冬，便是自家向晦入息处。又见得造化发育之妙，便是自家事物周旋处。于此敬义夹持，动静交养，则两得之矣。」遂次其韵为《生意箴》，西山见而叹赏焉。

　　（云濠谨案：《闽书》载「先生赵汝腾荐，充经筵，不果，授本州岛教授卒。所著有《论语问答》及《讲义》、《文集》」。）

　　梁先生祖康

　　曾先生成叔（合传。）

　　梁祖康，字宁翁，不知何所人也。尝以小不谨，致书勉斋自引咎。答曰：「华峰朋友中，深爱贤者，与曾成叔之沈静缜密，可与共学，想不无相忌者。便使年少，陷于子弟之过，翻然改悔，何所不可﹖而畏彼纷纷之口邪﹖」则先生亦勉斋所称许弟子也。（修。）

　　陈先生象祖

　　陈象祖，（梓材案：《张直阁传》「陈仪父」，当是先生之字。侯官人，朱子弟子孔硕之族也。不避劳苦，刻意讲习，勉斋以为「傥得如象祖者十数人，讲之精，行之果，如干将、莫邪，则先师之道，犹未至于浮云点医也」。

　　侍郎方先生来（别见《水心学案》。）

　　通判郑先生鼎新

　　郑鼎新，字中实，（梓材案：一作仲实。）仙游人。嘉定十六年进士，知晋江县，寻通判处州。先生少受业勉斋，而与杨信斋游，故深于礼乐。所著有《礼学举要》及《礼学从宜集》。（补。）

　　提举李先生鉴

　　李鉴，字汝明，不知何所人也。与其同志数十人为经会，问学于勉斋。答曰：「足下年少才俊，于前修格言记诵如流，有老儒一生辛苦所不及者。然博文在乎约礼。秋水方至，百川渺弥；霜降水涸，涯泪自见。」盖亦笃学之士也。（补。）

　　（梓材谨案：《道南源委》载「先生为宁德人，嘉定进士，历官广东提举。初从杨信斋游，得闻敬义之旨。归创《六经》讲社，推明师说，诱掖后进，故《儒林宗派》亦列先生于信斋之门」。又案：《道南源委》于长溪黄干言先生与饶双峰师之，是又不独为信斋、勉斋门人也。）

　　薛先生师邵

　　薛师邵，字希贤，抚州人也。勉斋官临川，从之游，谓其超然独得，皆自胸中流出，无蹈袭语。（补。）

　　堂长叶淡轩先生士龙

　　叶士龙，字云叟，括苍人也，后迁居长乐之唐石。从学勉斋，尝以妙年力学，勉其向道。（补。）

　　（云濠谨案：先生号淡轩，尝为考亭书院堂长，编《朱子语录》十八卷。）

　　陈先生伦

　　陈伦，字泰之，长溪人也，学于勉斋。（补。）

　　（梓材谨案：勉斋有答先生书，见上《勉斋文集》。）

　　教授熊古溪先生刚大（别见《西山蔡氏学案》。）

　　太学家先生

