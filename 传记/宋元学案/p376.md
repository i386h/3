<!-- { "loadSidebar": true } -->
　　徐原，字均善，兰溪人也。少从吴礼部游，与礼部子沈童为友。博览群书，以诗文名世。所著有《五经讲义》、《强学斋文集》数卷。明太祖取婺州，与沈同命为训导，历主福建、江西考试。或云太祖改婺州为宁越府，命知府王宗显开郡学，延儒士叶仪、宋濂为五经师，戴良为学正，吴沈、徐原为训导。时丧乱之余，学校久废，至是始闻弦诵之声。（《金华府志》。）汪氏学家

　　县令汪遯斋先生汝懋（别见《慈湖学案》。）

　　◆蒋氏家学

　　贞节蒋若晦先生元（见上《白云门人》。）

　　◆本心门人（朱、刘六传。）

　　隐君周紫岩先生润祖

　　周润祖，字彦德，临海人也。学于周待制仁荣，与达兼善为讲学友。（梓材案：达兼善盖即泰不华。）隐居教授四十年。至正中，召之，已卒。乡人即其所居，称之曰紫岩先生。所著有《紫岩集》十卷。（补。）

　　忠介达先生泰不华

　　泰不华，字兼善，以父为台州录事，遂居于台。家贫，好读书，周仁荣养而教之。年十七，江浙乡试第一。明年，对策大廷，赐进士及第，授集贤修撰，累官至礼部侍郎。至正元年，除绍兴总管。召入史馆，与修三史，升礼部尚书，出为台州路达鲁花赤。方国珍作乱，死之，追赠江浙行省平章政事，封魏公，谥忠介。

　　◆紫岩讲友

　　隐君朱鞠隐先生嗣寿

　　朱嗣寿，字得仁，一字鞠隐，本台之临海人，徙仙居。台学自鲁斋而后，生徒甚众。先生少以文雄于曹，既而然曰：「学不为己，虽多无益也。」乃益从事于性命之旨，一切文词必根柢于理。紫岩周先生润祖，鲁斋之嫡传也，少与同舍，至是相见论学，敛衽服曰：「高见层出，吾弗如也。」长潭陶凯以师礼严事之。尝言：「世俗为学，不过资讲说，助占毕，求其躬行之实，无有也。」故力修门内之行。泰不华欲荐于朝，先生谢曰：「禄以逮亲为荣，亲已殁矣，不愿仕。」泰不华重违其意而止。晚治别业曰东园，莳菊甚盛，学者不呼其姓，但称为鞠隐先生。（补。）

　　◆凝熙门人

　　知州吴德基先生履

　　吴履，字德基，兰溪人。受学于闻人梦吉。为文以迁、固为法。起家南康丞，迁知安化、潍州，以循吏称。

　　文宪宋潜溪先生濂（附子璲。）

　　宋濂，字景濂，世居金华之潜溪，至先生始迁浦江之青萝山。先生少读书，日记二千余言。尝从闻人梦吉受《春秋》。继从柳贯、黄溍、吴莱学古文词。年二十五明道，著书义门郑氏之东明山，名震朝野。元至正中，有荐为翰林编修，辞不赴。明初定鼎金陵，遣使奉书币聘为江南等处儒学提举。召授皇太子经筵、起居注，总修《元史》，升翰林学士。议封功臣勋爵，迁国子司业，三转为翰林侍讲学士，总修大明日历，拜翰林学士承旨、嘉议大夫、知制诰，兼修国史，兼太子赞善大夫，宠遇隆渥，启沃宏多。既而念其开国文臣之首，侍从十有九年，制度典章，灿然大备，诏以年老致政还家。以长孙慎坐法，举家迁谪茂州，至夔门得疾，不食者三旬，书《观化帖》，端坐而逝，年七十有二。正统中，赐谥文宪。先生博极群书，孜孜圣学，道德文章，师表当世，敷昭皇猷，赞翊治化，名寰宇，文传外夷，而循循然谦抑下士，接引后进。所著有《潜溪集》、《翰苑集》、《芝园集》、《萝山集》、《龙门子》、《浦阳人物记》，合一百四十余卷。子璲，字仲珩，以书法擅名当世，朝野称之。（参《金华贤达传》。）

　　百家谨案：金华之学，自白云一辈而下，多流而为文人。夫文与道不相离，文显而道薄耳，虽然，道之不亡也，犹幸有斯。

　　谢山《宋文宪公画像记》曰：「文宪之学，受之其乡黄文献公、柳文肃公、渊颖先生吴莱、凝熙先生闻人梦吉四家之学，并出于北山、鲁斋、仁山、白云之递传，上溯勉斋，以为徽公世嫡。予尝谓：「婺中之学，至白云而所求于道者，疑若稍浅，渐流于章句训诂，未有深造自得之语，视仁山远逊之，婺中学统之一变也。义乌诸公师之，遂成文章之士，则再变也。至公而渐流于佞佛者流，则三变也。犹幸方文正公为公高弟，一振而有光于西河，几几乎可以复振徽公之绪，惜其以凶终，未见其止，而并不得其传。虽然，吾读文献、文肃、渊颖及公之文，爱其雅驯不佻，粹然有儒者气象，此则究其所得于经苑之坠言，不可诬也。词章虽君子之余事，然而心气由之以传，虽欲粉饰而卒不可得。公以开国巨公，首倡有明三百年锺吕之音，故尤有苍浑肃穆之神，旁魄于行墨之间，其一代之元化，所以鼓吹休明者与！」

　　唐先生以仁

　　唐以仁，金华人。从闻人梦吉学，梦吉奇之，妻以女。元末，奉梦吉避地永康魁山下，因家焉。（补。）

　　◆两峰门人

　　长史朱白云先生右（附师李五峰。）

　　朱右，字伯贤，（云濠案：《儒林录》作序贤。）临江人，程门高弟光庭之后。学于陈两峰，又尝受文法于李五峰。明初，征赴史局，累官至晋府右长史。所著有《白云稿》、《春秋类编》、《三史钩元》、《泰汉文衡》、《深衣考误》、《历代统纪要览》、《元史补遗》。先生在明初与潜溪、子充辈皆朱门之世嫡，然渐趋于文章，而心得则似少减矣。

　　◆匪石门人

　　左丞王先生守诚（别见《草庐学案》。）

　　◆柏轩门人

　　邢先生沂（附子旭。）

　　邢沂，（云濠案：黄氏补本作邢祈。）金华人也。从范纯孝祖干游，以词翰知名。子旭，字景旸，学于家庭。登永乐二年进士，累官河南参政。适岁旱涝，修举荒政，民赖以安。奏免二程子孙徭役，赐田土。正统初，升四川布政，革弊去奸，抚养军民，恩威并着。土司王永寿，董敏失和，治兵交攻，朝廷遣师讨之，景旸身诣其寨，谕以祸福，皆释甲待罪，请遣子入质，进马谢恩。寻致仕卒，蜀人追思惠政，立碑成都三公庙祀之。所著有《退省集》。

　　隐君汪先生与立

　　汪与立，字师道，金华人也。（云濠案：一作兰溪人。）受业于范祖干。其德行与何寿朋齐名，而文学稍优。尝谓「学者当视古人为不足，毋视今人为有余」，人以为名言。隐居教授，不求闻达，优游林泉，以高寿终。

　　◆南阳门人

　　隐君何归全先生寿朋

　　何寿朋，字德龄，金华人也。（云濠案：一作兰溪人。）学于叶仪。守道安贫，不肯干人。明洪武中，举孝廉。父殁，以所居易地而葬。学者称为归全先生。（补。）

　　祭酒许先生元

　　教授许先生亨（并见《白云家学》。）

　　◆栗斋家学

　　教授苏先生伯衡

　　苏伯衡，字平仲，金华人。父友龙，受业许白云之门。先生警敏绝伦，博洽群籍，为古文有声。元末贡于乡。明太祖置礼贤馆，先生与焉。岁丙午用为国子学录，迁学正。被荐，召见，擢翰林编修。力辞，乞省觐归。洪武十年，学士宋潜溪濂致仕，太祖问谁可代者，濂对曰：「伯衡，臣乡人，学博行修，文辞蔚赡有法。」太祖即征之，入见，复以疾辞，赐衣钞而还。二十一年聘主会试，事竣复辞还。寻为处州教授，坐表笺误，下吏死。

　　◆静学家学

　　侍郎李先生希明

　　李希明，字浚文，白云高弟唐之子也。承其父之学。洪武初，以荐举。累官监察御史，出为江西参政。陈友谅余孽尚蠢动，朝议出师剿之，先生以为不若招抚，从之。仕终刑部侍郎。（补。）

　　◆正节门人

　　县尹沈先生梦麟

　　沈梦麟，字符昭，归安人。少有诗名。元时以乙科授婺州学正，迁武康尹，以疾辞。洪武间，五主文衡于闽、浙。年九十三卒。着有《花溪集》。（参《弘治湖州志》。）

　　黄先生彝

　　黄彝。

　　隐君郑先生忠

　　郑忠，字原凯，嘉兴人。闭门读书，无间寒暑。从卫富益讲《易》。一夕，梦吞北斗，自是时名大着。志在恬淡，雅好泉石，终元世，高蹈不仕。（参《浙江通志》。）

　　◆若晦家学

　　学正蒋先生允升（别见《沧洲诸儒学案》。）

　　◆方李门人

　　学正蒋先生允升（别见《沧洲诸儒学案》。）

　　◆九灵门人

　　处士李先生孝谦（父仕开。）

　　李先生悌谦（合传。）

　　李先生忠谦（合传。）

　　李孝谦，鄞县人。父仕开。操履方正，当元季，四方绎骚，闭门不妄交，惟善武林杨彝、台州陆德旸、金华戴良、永嘉高明、慈溪胡舜咨，令子弟受学焉。先生及弟悌谦、忠谦皆孝友嗜学，亲瘵，各求医药，迭侍床下，亲食后食，不食，终弗御匕箸。及明永乐中，诏天下纂修图志，太守汪馗起先生总修郡乘，书成而卒。（参《宁波府志》。）

　　谢山《跋四明文献录题词》曰：「处士读书，历尝受业于胡舜咨、戴九灵、杨彦常、吴主一、揭伯防，远有端绪。其生平所著，尚有《经书问难》、《通鉴考证》、《许心百忍箴注》、《急就章解》、《长律英华》、《中林集》，而今不可得见矣。是录之后，又别有《四明名贤记》，今亦不可得。」

　　唐先生辕（别见《慈湖学案》。）

　　◆蛟峰续传

　　员外方愚泉先生道叡（别见《慈湖学案》。）

　　◆鞠隐门人

　　尚书陶耐久先生凯

　　陶凯，字中立，乐清人。洪武中，荐举授翰林应奉，历官国子祭酒。自称耐久道人。先生应聘而起，时国家稽古礼文，事多先生裁定。诏令封册歌颂时命，先生文章遂盛传于世。（参《姓谱》。）

　　（梓材谨案：《台州府治》以先生为临海人，官至礼部尚书，赠太子少保，以旌其忠。）

　　◆潜溪门人（朱、刘七传。）

　　文正方正学先生孝孺（详见《明儒学案》。）

　　◆唐氏家学

　　唐委顺先生光祖

　　唐光祖，字仲暹，金华人，以仁子。先生承其家传，授徒讲学，以师道自任。所著有《委顺夫集》。（修。）

　　◆委顺门人（朱、刘八传。）

　　胡先生仕宁

　　胡仕宁，字□□，永康人也。受业于唐仲暹，有高节。（补。）
 卷八十三　双峰学案（黄氏原本、全氏修定）
　　双峰学案　（黄宗羲原本　　黄百家纂辑　　全祖望修定）

　　双峰学案表

　　饶鲁　　　　　　　陈大猷　　（子）澔

　　（黄勉斋、李宏　　吴中　　　朱以实　（子）公迁　　洪初

　　斋、黄尚质、柴

　　南溪、强恕门　　　　　　　　　　　　　　　　　　　　　王逢

　　人。）

　　传。）

　　李仕鲁

