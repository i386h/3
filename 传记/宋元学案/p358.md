<!-- { "loadSidebar": true } -->
　　高定子，字瞻叔，忠公稼之弟。博通六经，嘉泰初进士，授郪县簿。吴曦叛，解官归养，宇文公绍荐其忠孝两全，调中江县丞。父就养得疾，先生衣不解带六旬。居丧，哀毁骨立。知夹江县。邻邑有争田十余年不决，部使者以属先生，先生察知伪为质剂，其人不伏。先生曰：「嘉定改元诏三月始至县，安得有嘉定元年正月文书邪﹖」两造遂决。累官权礼部尚书，升兼侍读。入奏，言：「国无仁贤，无礼义，无政事，有类叔世。」帝竦然。历端明殿学士、签书枢密院事，兼参知政事。尝以忤史嵩之谪官，退居吴中，深衣大带，日以著述自娱。卒，赠少保，谥忠襄。先生历州县，所至以教化为先务。尝作同人书院于夹江，修长兴学，创六先生祠。着有《着斋文集》、《北门类■》、《微垣类■》、《经说》、《绍熙讲义》、《奏议》、《历官表奏》行世。（参史传。）

　　（云濠谨案：谢山《学案札记》：「着斋高忠襄公当是高稼。」《经义考》引卢氏熊曰：「高瞻叔学者称为着斋先生。」则忠襄为参政，而非南叔之谥矣。）

　　◆鹤山讲友

　　文忠真西山先生德秀别为《西山真氏学案》。

　　朝奉辅传贻先生广别为《潜庵学案》。

　　文定李宏斋先生燔

　　直阁张主一先生洽并为《沧洲诸儒学案》。

　　教授李中父先生坤臣

　　李坤臣，字中父，临邛人也。大父母及其父普州教授相继卒，叹曰：「吾无意于斯世矣。」日夜哭泣，遂丧明。授徒自给，出则门生，入则子弟，从旁代读，有问焉，必答，有目者所不如也。尝因痔痛夤心，为诗曰：「吾道由来贯古今，纤毫不假外推寻。只因疾病呻吟切，识得平生第一心。」尤邃于《易》，以周、程子书参诸邵子，每谓「太极大衍相为表里，《彖》、《系》多述先天心法」，而人罕知之。于《三礼》最该畅，鹤山魏文靖　家居读《礼》，邀之共相讨论。盖尝欲为《易》、《礼》二传而未及也。疾甚，叹曰：「君子曰终，小人曰死，吾今日其庶几乎！」鹤山尝称之曰：「中父遭家多难，以有左、卜之厄，然因此动心忍性，触虑增知，观身于《艮》，观心于《复》，悠然独得于义理之奥。」蜀中贤士大夫，自后溪刘文节公、张东父震、张义立方、虞仲易刚简，以至鹤山兄弟皆重之。其门人曰魏文翁、高斯得、郭黄中。（补。）

　　教授谯说斋先生仲午

　　谯仲午，字仲甫，临邛人。以进士为隆州教授。鹤山魏文靖公居相邻，学相友。鹤山早贵，其帅潼川也，以射洪尉授之，将倚为助，辞不就。书问往复，有规警而无请寄。及官隆州，鹤山以书责隆守曰：「有贤寮而不举，何也﹖」守谢曰：「非敢遗之，先生不欲也。」五十七岁即致仕，其高致如此。尝论「士习之敝，不本之践履，不求之经史，徒剿取伊洛间方言，以用之科举之文，问之则曰先儒语录也。语录，一时门弟子所传钞，非文也，徒欲以乘有司之闇而绐取之。陆氏之学，尤为乖僻，宜速止之。」其归也，监司太守皆言于朝，请加旌异，以激颓竞。诏晋一阶。时鹤山亦还靖，以诗贻之，喜其以罪行，盖其高节如此。所著有《孟子旨义》、《汉书补注》、《三国名臣诸论》、《说斋集》。（补。）

　　李先生从周

　　李从周，字肩吾，临邛人也。不详其生平。鹤山讲学之友，《三礼》多质之中父，六书多质之先生，尝同在渠阳山中，称其强志精识。所著《字通》，能追原篆隶以来流别，而惜乎今之不可得见也。鹤山门人税与权作《雅言》，颇引先生之说，皆考证经史语。其谓「古无四声，只其有九韵，力纠吴才老之非」云。宋《艺文志》有其书。（补。）

　　◆中父学侣

　　魏先生天佑附兄天启。

　　魏天佑，字德先，蒲江人，鹤山族昆也。鹤山角时，尝欲从之游，既而偕试于春官，益加敬焉。先生少与兄天启　齐名。年四十余，当以恩补官，辞不受。于是年七十矣，益大肆力于学，圣经贤传，历览博究。又即河、洛正传，以上溯洙泗之源，历历乎独而的然无所疑也。每燕坐，辄缓声微吟曰：「天何言哉，四时行焉，百物生焉。」或问之，则曰：「学者须是识得到此地位，方是极至。」一日，忽书纸曰「生死事大，能当澄心静意」等语，凡数十言，末及孟氏六等之序。卒，年八十二。着有《论孟中庸大学说》、《言》、《赘言》、《信心编》、《鸡肋编》、《日录》诸书。（参《鹤山文集》。）

　　（梓材谨案：鹤山志先生墓如此，又志李中父墓，言先生安贫乐道，与中父为久敬交。）

　　魏德先语

　　才智有余者，其陷溺深。（补。）

　　◆鹤山家学朱、张三传。

　　知州魏果斋先生文翁

　　魏文翁，字嘉父，鹤山先生从弟也。少学举子业，既而叹曰：「是足为学乎！」同郡李坤臣中父者，宿儒也，先生从之游。中父丧明，兴居饮食，扶持必亲，如古师弟子之礼。力从事于正学。成嘉定进士，历仕至蜀制置司干、知上津县。鹤山以父丧家居，读《三礼》，招中父与之偕，先生辞官侍焉，学益进。知新繁县，县有祖宗原庙四，每祭则用道流唱舞于庭，祭品亦不经，先生曰：「是亵神孰甚焉！」请于朝，得如礼。朔望与民讲学。通判成都，政以最。知叙州，叙为夷境，横江砦之诸峒，其最蕃曰始鹅，始鹅之诸族其最肆曰隔柱，岁入为患，先生曰：「是守封者之耻也。」乃乞师于连　帅，躬率大军问夷罪。夷拒命，先生分军以入，七战歼其众，戮其渠，夷势蹙，乃面缚军门，誓无反，归所侵四十八村地及民畜。先生受降班师，知安南堡。狄厚叔者，，累有卖国误师之罪，是役也，斩以徇。捷闻，诏增秩，且令再任。因请移安南堡于风洞市，以控诸夷，诏可。于是帅府正倚先生为助，而以病卒。先生以千载自期，气方而行和，见义必为，雅不喜陆氏之学，而是时其传甚广，乃与新都令郭黄中控于提学，请有司无得以此取人，曰：「科举之取舍，士风所系也。」所著有《读书日记》二十卷、《中庸大学讲义》二卷、杂稿十卷。（补。）

　　知州魏靖斋先生克愚

　　魏克愚，号靖斋，文靖子。宝佑中，知徽　州，为政知先务，辟贡闱，作桥梁，政恬事熙，民安其化。（参《姓谱》。）

　　◆鹤山门人

　　县令郭先生黄中

　　郭黄中，字方叔，利州安抚正孙子也。尝往来鹤山之门。安抚殉难，一门遇害，惟先生免。为新都令，以学行着。（补。）

　　尚书吴鹤林先生泳

　　吴泳，字叔永，潼川人。嘉定二年进士。累官权刑部尚书，出知宁国、温州、泉州而罢。轮对，尝言：「澄源正本，使君身之所自立者先有其地。夫然后移所留之聪明以经世务，移所舍之精神以强国政，移所用之心力以恤罢民，移所省之浮费以养兵卒。」所著有《鹤林集》。

　　（梓材谨案：《勉斋学案》《吴季永昌裔传》云：「与兄泳师事黄勉斋」知先生本勉斋门人。《儒林宗派》则列先生于鹤山之门。」）

　　附录

　　鹤山《答吴寺丞书》曰：「周、程诸先生祠堂，近世太泛，古无此典。先圣先师之祀，只是汉儒之说。先师之庙，原不出阙里，封谥之类尤不经，不知何为。朱、张诸先生亦皆谓当然，益知读书穷理工夫无穷。此不是矜奇衒博，义理所系，世变所关，不容草草。」

　　丞相游克斋先生似（别见《丘刘诸儒学案》。）

　　清忠牟存斋先生子才

　　牟子才，字存叟，井研人。学于魏鹤山，又从李公晦。嘉定十六年进士。累官权礼部尚书，以资政殿学士致仕。卒，谥清忠。

　　宗羲案：《宋史》《文靖传》言：「游似、吴泳、牟子才皆蜀名士，造门受业。」

　　知府王淡斋先生万

