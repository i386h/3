<!-- { "loadSidebar": true } -->
　　朱子《与梭山书》曰：「伏承示论太极之失，及省从前所论，却恐长者从初便忽其言，不曾致思，只以自家所见道理为是，不知却元来未到他地位，而便以己见轻肆抵排也。今亦不暇细论，即如《太极》篇首一句，最是长者所深排。然殊不知不言无极，则太极同于一物，而不足为万化根本。不言太极，则无极沦于空寂，而不能为万化根本。只此一句，便见其下语精密，微妙无穷。而向下所说许多道理，条贯脉络，井井不乱。只今便在目前，而亘古亘今，颠扑不破，只恐自家见得未曾如此分明直截，则其所可疑者，乃在此而不在彼也。大抵古之圣贤，千言万语只是要人明得此理。此理既明，则不务立论，而所言无非义理之言；不务立行，而所行无非义理之实。无有初无此理，而姑为此言，以救时俗之弊者。不知子静相会，曾以此话子细商量否﹖近见其所论王通续经之说，似亦未免此病也。此闲近日绝难得江西便，草草布此，却托子静转致。但以来书半年方达推之，未知何时可到耳。如有未当，切幸痛与指摘，剖析见教。理到之言，不得不服也。」

　　顾諟谨案：先生尝有书与紫阳，言《太极图说》非正曲加扶振，终为病根。意谓不当于太极上加无极二字。紫阳答是书，而先生之原书不可得见，故载紫阳书入《附录》中。

　　朱子又《与梭山书》曰：「前书示谕太极之说，反复详尽。然此恐未必生于气习之偏，但是急迫看人文字，未及尽彼之情，而欲遽申己意，是以轻于立论，徒为多说，而未必果当于理尔。且如太极之说，熹谓周先生之意，恐学者错认太极别为一物，故着无极二字以明之。此是推原前贤立言之本意，所以不厌重复，盖有深指，而来谕便谓熹以太极下同一物，是则非惟不尽周先生之妙旨，而于熹之浅陋妄说，亦未察其情矣。又谓着无极字便有虚无好高之弊，则未知尊兄所谓太极，是有形器之物邪﹖无形器之物邪﹖若果无形而但有理，则无极只是无形，太极只是有理明矣，又安得为虚无而好高乎﹖熹之愚陋，窃愿尊兄少赐反复，宽心游意，必使于其所说，如出于吾之所为者，而无纤芥之疑，然后可以发言立论，而断其可否，则其为辩也不烦，而理之所在，无不得矣。若一以急迫之意求之，则于察理已不能精，而于彼之情又不详尽，则徒为纷纷，而虽欲不差，不可得矣。然只在迫急，即是来谕所谓气质之弊，盖所论之差处，虽不在此，然其所以差者，则原于此，而不可诬矣。不审尊意以为何如﹖子静归来，必朝夕得款聚。前书所谓异论，卒不能合者，当已有定说矣，恨不得侧听其旁，时效管窥，以求切磋之益也。」

　　顾諟谨案：此紫阳答先生之第二书也，知先生又有书答紫阳前书，今亦不可得见。

　　（梓材谨案：梨洲原本，此下又有朱子与象山往复五书，今以其说较详，移入下卷《象山学案》。）

　　黄东发曰：「梭山坚苦立学，言治家不问贫富，皆当取九年熟必有三年蓄之法，常以其所入，留十之二三，备水旱、丧葬、不测，虽忍饥而毋变。宗族乡党有吉凶事，苟财不足以助之，惟助以力，如先众人而往，后众人而归、有劳为之服之，毋毁所蓄，以变定规。如此力行，家不至废，而身不至有非理之求。其说具有条理，殆可推之治国者也。江西并子美又号三陆。」（补。）

　　文达陆复斋先生九龄

　　陆九龄，字子寿，金溪人，学者称为复斋先生，梭山、象山其兄弟也。十岁丧母，哀毁若成人。秦氏当国，场屋无道程氏学者。先生从故编得其说，独委心焉。久之，新博士至，闻其雅以放逸自许，慨然叹曰：「此非吾所愿学也。」赋诗径归。时先生年尚未冠。吏部部郎襄陵许忻，直道清节，屏居临川，闭门少所宾接，一见先生，折辈行与语，凡治体之升降，旧章之损益，前辈闻人之律度轨辙，皆亹亹言之。已而许公起守邵阳，招先生往，所以属先生者甚厚。既归，益肆力于学，广览博咨，深观默养，兄弟自为师友，和而不同。休暇则与子弟适场圃习射，曰：「是固男子之事也。」自是里中士始不敢鄙弓矢为武夫末艺。庐陵有寇警，旁郡皆入保，请先生主之，门人多不悦。先生曰：「古者比闾之长，即五两之卒，士而耻此，则豪侠武断者专之。今文移动，以军兴从事郡县，欲事之集，必假手主者。彼乘是，取必于里闬，亦何所不至。」凡先生之所以讲明屯御者，皆可为后法。而里中盗贼群相戒曰：「是家射命中，无取死。」初，先生之父釆温公冠昏丧祭仪行之家，先生又绎先志而修明之，晨昏伏腊鉏，奉盥请衽，觞豆饎爨，阖门千指，男女以班，各共其职，友弟之风，被于乡社，而闻于天下。束书入太学，太学知名之士，闻声争愿交，屏所挟，北面称弟子者甚众。司业汪文定公举为学录，登干道五年进士，释褐桂阳军学教授。以母老改调兴国军教授，地濒大江，民寒啬，罕志学，先生不以职闲自逸，端矱，肃衣冠，如临大众，劝绥引翼，士兴于学。学廪名存实亡，簿书漫漶不可考，先生为核实催理受输之法白郡，授有司行之，士得其养。甫九月，以继母服去。服除，调全州教授。未上，疾卒。先生和顺不违物，而非意自不能干。简直不徇人，而与居久益有味。有请益者，从容启告，莫不涣然。闲有扞格不入者，则引而不发。尝曰：「人之惑，有难以口舌争者。言之激，适固其意，少需未必不自悟也。」属纩之日，晨兴坐上，与兄弟语，犹以天下学术人才为念。少焉，正襟端卧而逝。东莱志其墓，谓先生勇于求道之时，愤悱直前，盖有不由阶序者。然其所志者大，所据者实，公听并观，却立四顾，弗造于至平至粹之地弗措也。宝庆二年，特赠朝奉郎直秘阁，谥文达。先生之高弟曰沈焕。

　　复斋文集（补）。

　　声气容色，应对进退，乃致知力行之原，不若是而从事于笺注训诂之闲，言语议论之末，无乃与古之讲学者异与！（《与张敬夫》。）

　　近来学者多自私欲速之说，又惑于释氏一超直入之谈，往往弃日用而论心，遗伦理而语道。适见圣谟与舍弟书，又有即身是道，不假拟度之说，此又将堕于无底之壑矣。（《答传子渊》。）

　　有终日谈虚空语性命而不知践履之实，欣然自以为有得而卒归于无所用，此惑于异端者也。（《与沈叔晦》。）

　　古之君子，往往多出于羁艰因厄愁忧之中，而其学日进。某独日以汩没，触事接物，习情客气时起于其间。（《与李德远》。）

　　（梓材谨案：此下有《与赵景明》一条，及谢山案语，移入《晦翁学案》。）

　　身体心验，使吾身心与圣贤之言相应，择其最切己者，勤而行之。（《答王汉臣》）。

　　治人必先治己，自治莫大于治气。气之不平，其病不一，而忿懥之害为尤大。

　　释氏之门，亦有教律禅之异，禅门亦有五家宗派，何况儒、释二教，安得强而同之！

　　释氏大抵以理为障，与吾儒之学天地悬绝。（以上《与王顺伯》。）

　　人生之迷，千种万类、不可名状，而大要皆是利欲。李赤入厕，天下之乐于是乎在，而不知其死于粪秽也。（《与王申伯》。）

　　须磊磊落落作大丈夫，净埽平生纰缪意见。（《与陈德甫》。）

　　贫者士之常，吾友能安之，则尊幼无不安者。吾心微有不可安，则过自此起矣。天命固不可损益，但自失其本心耳。（《与柴必胜》。）

　　不知命无以为君子，此意不可不先讲习。习到临利害得失无忧惧心，平时胸中泰然无计较心，则真知命矣。（《与刘淳叟》。）

　　租赋利害，如买绢一项，吏廉则民之输帛易，而帛亦不至甚恶，吏贪而受常例，则虽甚疏恶者，亦不得不受。于是有浮巧之民，能为甚薄之帛，而加之药如甚厚者。揽子厚取其直于民，而薄其价买之以输于公，拣子不敢言，受领官不敢退。若必使民自输，而书人户与拣子之名于帛端，而毋得使揽子者输焉，则公私两利，而其弊革矣。（《与汪漕》。）

　　团结御寇，须核何人可用，何兵可战，如何分布营寨，如何置备粮食，听谁统辖，如何防堵把截，若泛牒前往界前，为害未易悉数。（《与金溪宰》。）

　　射，所以观德也。然后羿善射为乱臣，逢蒙善射亦杀师，养由基善射而夺国，李广善射而数奇；崔浩不能弯弓，杜预射不穿札，而皆有成功，何邪﹖

　　铜壶为漏，浮箭为刻，天池以注之，平水以平之，受水以纳之，而壶之制尽矣。匏以载之，莲以出之，华表以正之，而箭之体定矣。日有十二辰，而八十四维闲焉。岁有十二月，而二十四气分焉。以土圭测日景，以磁针辨方位，而二十四位于是乎正矣。日行有南北，昼夜有长短，而二十一箭于是乎立矣。宜无地之殊也，而岳台以南，凡三徙之，而箭之不用者六，岳台以北，凡三徙之，而箭之增者亦六，何也﹖于维之闲于辰，或以属为前，或以属为后，或分之而两属焉。磁针之辨方位，或以为指午，或以为午之三分，丙之七分，或以为丙午之闲。

　　《立政》致意于常伯、常任、准人，求于《周官》，漫不知何职。琐琐如携仆、缀衣、牧、尹亦缺焉。

　　（以上《策问》。）

　　道者，古今之正；权者，道之用也。权之所在，即道之所在，又焉有不正者。（《论》。）

　　祖望谨案：复斋先生之集，明万历中文渊阁尚有之，今则亡矣。慈溪《黄氏日钞》摘其语之精，足警后学者。及其近乎象山而可议者，凡若干条，子从而录之，此其语之精者也。其可议者，亦列于左。

　　某日与兄弟讲习，往往及于不传之旨，天下所未尝讲者。（《与江德占》。）

　　荀卿、扬雄、韩愈皆不世出，至言性则戾。近世巨儒性理之论，犹或有安。某乃稽百氏异同之论，出入于释、老，反复乎孔子、子思、孟子之言，潜思而独究之，焕然有明焉。穷天地，亘万世，无易乎此也。然世无是学，难以谕人。

　　离形色而言性，离视听言动而言仁，非知性者。（以上《与章彦节》。）

　　窃不自揆，使天「欲平治天下，当今之世，舍我其谁」！苟不用于今，则成就人才，传之学者。（《与王顺伯》。）

　　鹅湖示同志诗

　　孩提知爱长知钦，古圣相传只此心。大抵有基方筑室，未闻无址忽成岑。留情传注翻榛塞，着意精微转陆沈。珍重友朋勤切琢，须知至乐在于今。

　　象山和韵诗：「墟墓兴哀宗庙钦，斯人千古不磨心。涓流积至沧溟水，拳石崇成太华岑。易简工夫终久大，支离事业竟浮沈。欲知自下升高处，真伪先须辨只今。」

