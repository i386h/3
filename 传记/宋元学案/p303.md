<!-- { "loadSidebar": true } -->
　　所喻病痛，有喜善嫉恶之心太胜，而包荒之量未洪，勇往直前之力有余，而详缓之意不足，却是气禀之偏，惟至于理义穷格昭明，气质磨纯粹，自无不各中其节矣。如一以包荒为量，而其理不明，则混而无别，有妨乎智；一以详缓为意，而其理不明，则懦而无主，有害乎义，又不可以一定拘也。（《答陈遂父》。）

　　（梓材谨案：谢山所录《北溪文集》六十条，今别列《示学者文》一条，又一条为张应霆、李立传于后，一条附录《郑闻传》后，又移入《晦翁学案》五条，移入《东莱学案》一条，移入《象山学案》五条，移入《木钟学案》一条，移入《沧洲诸儒》二条，移入《岳麓诸儒》二条，移入《慈湖学案》四条，移入《槐堂诸儒》三条，又一条分为喻可中、顾平甫立传。又案：谢山《序录》言先生卫师门甚力，亦有操异同之见而失之过者，自可合诸条而互见之也。）

　　◆北溪讲友

　　陈复之先生易

　　陈易，字复之，永春人。从朱文公学。文公尝称先生及北溪为学颇得蹊径次第。同郡蔡白石累贻书请质。

　　郎中王东湖先生遇

　　料院杨先生仕训（并见《沧洲诸儒学案》。）

　　◆复之学侣

　　堂长蔡白石先生和

　　蔡和，字廷杰，晋江人。心慕朱文公，以亲老不能，勉陈易往受业，而以书请质之。居白石村，丧祭酌古今礼，乡闾化之。真德秀守郡，李方子为僚，议创书院于东湖，延先生为堂长，会易镇不果。号蔡白石。

　　◆北溪门人（刘、李三传。）

　　陈沂，字伯澡，一字贯斋，仙游人，光祖之子，北溪陈氏弟子也。北溪称其天姿粹澹，用功恳切，盖高弟云。（云濠案：《北溪集》与先生书三卷、《答问》二十篇。）官至新州推官。所著有《读易记》。

　　（梓材谨案：谢山《学案》底■别为先生一传云：「笃志紫阳之学，以父命从北溪游，而又参当世名儒硕士。尝名其书室曰贯斋。北溪为之记。」又云：「着《大学论语说》、《读易记》等书。」《仙游县志言》先生参刘爚、廖德明、李方子、杨至诸先生之门，而北溪其所终身卒业者。凡一时及门之士，皆推为嫡嗣云。）

　　杨先生昭复

　　杨昭复，（云濠案：先生姓一作王，一作黄，疑莫能定。）闽人。师北溪，得朱子之传。其门人曰吕大圭。（补。）

　　王潜轩先生昭

　　王昭，号潜轩，北溪弟子。为乡先生，吕圭叔少嗜学，师事焉。（参《通志堂经解序》。）

　　（梓材谨案：先生与杨先生昭复并师北溪，其以杨昭复为王昭复，盖因同名昭，且同为吕氏师，而误为一人也。）

　　教授苏省斋先生思恭（祖尊己。）

　　苏思恭，字钦甫，（云濠案：谢山札记云：「字德甫。」）晋江人。祖尊己，以学行着。先生嘉定中登第。从陈北溪、蔡白石游，笃意朱氏之学，践履坚确，时然后言。除兴化军教授，以理义之实，革词藻之华，士风翕然为变。陈宓诸贤推重之。调韶州教授。有《省斋文■》、《曲江志》。

　　州判黄先生必昌

　　黄必昌，字景文，（云濠案：景文一作京父。）晋江人。从北溪学，又切磋于陈宓、潘柄二贤。有《大学中庸讲■》。嘉定中登第，判循州。（补。）

　　黄先生以翼

　　黄以翼，字宗台，泉州人，北溪陈氏弟子也。兼师蔡白石。析理精诣。暮年，学益博。所著有《易说》、《礼说》。（补。）

　　卓先生琮

　　卓琮，字廷瑞，永春人。嗜学坚苦，能畅北溪所授之旨。

　　梁先生集

　　梁集，字伯翔。

　　（梓材谨案：陈复斋志北溪墓云：「北溪卒四年，其门人苏思恭、梁集、陈沂以书抵莆阳谒志。」是先生为北溪门人之证。又案：《北溪集》有《答梁伯翔》三书。）

　　王先生隽

　　王隽，北溪学生。北溪卒，为文奠之。（参《北溪文集附录》。）

　　鼓院郑先生思忱

　　郑先生思永

　　王先生次传

　　江先生与权（并见《白石门人》。）

　　秘监叶平岩先生釆（别见《木钟学案》。）

　　邵顾斋先生甲

　　王先生震（并见《慈湖学案》。）

　　李先生

　　张应霆、李，严州人。并学于北溪。北溪《与郑行之书》云：「此闲学者，皆江西之流。惟得张应霆一人，志趣未杂，一心乐听讲论，为可望。近又得李，有志舍旧从新，为可嘉。」（补。）

　　（梓材谨案：《北溪文集》与《郑寺丞书》作李龠，而《与郑行之书》作李发，「发」与「」字相似，盖传写之■，作「」者是也。

　　朱先生右

　　朱右，字仁仲，严州人也。（补。）（云濠谨案：谢山《学案札记》有是条：「北溪为朱仁仲字说有云：嘉定丁丑秋，过严陵，为郑使留在学讲说。学徒朱君右者，甚拳拳于听受，深有所警发，每自恨亲炙之为晚」云。）

　　郑先生闻

　　郑闻，字行之。（补。）

　　（云濠谨案：《北溪文集》数与郑行之书，先生名闻，字行之，盖取「闻斯行之」之义。谢山《学案札记》有：「郑行，字闻之。」名字倒置，特为正之。）

　　附录

　　北溪《与严守郑寺丞书》曰：「象山一种学问，不止是窃禅家，乃全用禅家意旨。但以孔、孟历代宗崇已极，不可贬剥，遂托其言以文。盖其学虽或做入细工夫，与儒家内省处相近，而亦大段疏阔简率，只是山林一苦行僧道辈气象。所谓圣门切己存养省察精微严密之旨，彼乌足以知之！而况含糊不明理之蔽，必至于错认人欲作天理而不自知。幸获凭借德音，为之剖晰，于此闲得四人，若张应霆、朱右、李、郑闻者，笃志为道义之归。郑、张已识路脉不差，有可成之望，因以种圣学于一方，非细事也。」（补。）　　（梓材谨案：北溪是书上文云：「经过寿昌航头，郑生闻者，已伺候于道左。叩其所学来历，平日惟在婺吕氏家塾从王深源为学，却好观周、程、朱、吕之书。」又云：「及得其书，大有警省。年方二十六，趣向甚正」云云。又北溪与先生书云：「书词主象山其根原差错矣。子平日在吕氏家塾相讲磨，东莱盖友朱、张，师周、程而宗孔、孟者也，其子弟决不背其先学，为异端之趣，不知子何从而得之？」是先生学出东莱而又为象山之学者也。）

　　◆贯斋讲友

　　县令谢恕斋先生升贤

　　谢升贤，字景芳，号恕斋，仙游人。与陈沂为友。端平中登第，官至循州兴宁令。漕使方大琮、提刑杨大异皆荐先生宜充师儒之选。有《太极图》、《西铭》、《中庸》、《大学解》，刻于濂泉书院。

　　王先生隽（并见《北溪门人》。）　　　鼓院郑先生思忱

　　郑思忱，字景千，安溪人。尝从蔡白石游。（云濠案：《闽书》：「先生授《尚书》于西溪李季，辨解析精诣，生从常百数。」）嘉定中登第，为新兴令，除遗利钱三百万。知崇安县，复均惠仓，以私箩面钱市籴实之。左迁浦城丞，真文忠公与语，知其贤，言于太守，复得仕知南恩州，辟浙东帅府参议官。雷变，上封事，言「士溺苞苴，习久难化，民坐困且盗，宜去暴恤贫，节用蓄力。」除监登闻院。（参《姓谱》。）

　　郑先生思永

　　郑思永，字景修，安溪人。好学笃行，蔡白石爱其朴粹，妻以女，俾从学终身。着《易说》。

　　王先生次传

　　江先生与权（合传。）

　　王次传、江与权与郑思忱、郑思永、苏思恭、卓琮、王隽、黄以翼、黄必昌皆

　　◆白石门人。（补。）

　　（云濠谨案：《泉州府志》于《蔡白石传》云：「一时如郑思忱、思永、苏思恭、王次传、卓琮、王隽、黄以翼、江与权、黄必昌皆从北溪学。」是诸先生并兼从陈、蔡者也。）

　　◆杨氏门人（刘、李四传。）

　　知州吕朴乡先生大圭

　　吕大圭，字圭叔，南安人，（云濠案：一本作「同安人，居朴乡，因以为号」。）杨昭复弟子也。昭复之学，得之北溪陈氏，以接朱子，世号温陵截派。登进士，累官吏部员外郎、国子编修、宝录检讨。官知漳州军节制左翼屯戍军马，未行，蒲寿庚率知州田子真降元，捕先生，至令署降表，先生不可，变服逃入海，寿庚追杀之。所传《易经集解》、《春秋或问》、《学易管见》。其说《易》，取阴阳对卦并论，如《干》、《坤》作一论，《夬》、《剥》作一论之类。

　　◆王氏门人

　　知州吕朴乡先生大圭（见上《杨氏门人》。）

　　◆吕氏门人（刘、李五传。）

　　隐君丘钓矶先生葵（附师辛介甫、吴平甫。）

　　丘葵，字吉甫，同安人。有志朱子之学，初从辛介甫，继从信州吴平甫受《春秋》，而亲炙吕大圭、洪天锡之门。宋没，不应科举，杜门励学。居海屿中，因自号钓矶翁。所著有《易解义》、《书解义》、《诗口义》、《春秋通义》、《周礼补亡》、《四书日讲》。（补。）

　　周礼补亡自序

　　《周礼》一书，周公为天地立心，为生民立命，为万世开太平之书也。后世之君臣，每病于难行也，何居？叶水心谓《周礼》晚出，而刘歆遽行之，大坏矣，苏绰又坏矣，王安石又坏矣。千四百年更三大坏，此后君臣病于难行。然则其终不可行乎？善乎真西山之言曰：「有周公之心，然后能行《周礼》。无周公之心而行之，则悖矣。」周公之心，何心也？尧、舜、禹、汤、文、武之心也。以是为书，故能为天地立心，为生民立命，为万世开太平也。歆也，绰也、安石也，无周公之心，而欲行之，适所以坏之也。郑、贾诸儒，析名物，辨制度，不为无功，而圣人微旨，终莫之。惟洛之程氏，关中之张氏，新安之朱氏，其所论说，不过数条，独得圣经精微之蕴。盖程、张、朱氏之学，周公之学也，故能得周公之心，而是书实赖以明矣。今制以《六经》取士，乃置《周官》于不用，使天下之士习《周礼》者，皆弃而习他经，毋乃以《冬官》之缺为不全书邪？夫《冬官》未尝缺也，杂出于五官之属，汉儒考古不深，遂以《考工记》补之。至宋淳熙闲，临川俞廷椿始着《复古编》，新安朱氏一见，以为《冬官》不亡，考索甚当，郑、贾以来，皆当敛衽退三舍也。嘉熙闲，东嘉王次点又作《周官补遗》，由是《周礼》之六官始得为全书矣。葵承二先生讨论之后，加之参订，的知《冬官》错见于五官中，实未尝亡，而太平大典浑然无失。欲刊梓木，以广其传，是亦吾夫子存羊爱礼之意。万一此经得入取士之科，而周公之心得暴白于天下后世，则是区区之愿也。

