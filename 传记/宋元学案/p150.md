<!-- { "loadSidebar": true } -->
　　（材材谨案：谢山《奉临川帖子二》云：「有及相随从而不得置之弟子者，如谯定之于程门是也。」是先生在程门私淑之列，于诸弟子当分别载之。然谢山于《刘胡诸儒》《序录》言籍溪与白水同师谯天授，于《赵张诸儒》言魏公尝从谯天授游，皆自先生以上溯伊洛，则先生固程门一大宗也。万氏《儒林宗派》固以先生为程子门人。）

　　翟先生霖

　　翟霖，正叔先生之徒也。尝送正叔西迁，道宿僧舍，坐处背塑像，正叔令转倚勿背，乃问曰：「岂以其徒敬之，故亦当敬邪﹖」正叔曰：「但具人形貌，便不当慢。」或因质此语龟山，曰：「孔子云：『始作俑者，其无后乎！为其象人而用之也。』盖象人而用之，其流必至于用人。君子无所不用其敬，见似人者不忽，于人可知矣。若于似人者而生慢易之心，其流必至于轻忽人。」

　　（梓材谨案：此段本在《龟山语录》，移以立传。）

　　承议赵先生彦道

　　赵彦道，程氏弟子。（参《儒林宗派》。）

　　（梓材谨案：先生盖字景平，取「王道平平」之义。有问答语，见《程氏遗书》。）

　　（云濠谨案：祁居之诵尹和靖之说云：「昔有赵承议从伊川学，其人性不甚利，伊川亦令看敬字。赵请益，伊川曰『整衣冠、齐容貌而已。』」承议当即先生。）

　　秘书唐先生棣

　　唐棣，字彦思，宜兴人。（云濠案：一作毗陵人。）官秘书丞。有《语录》一卷，见《遗书》。（参《伊洛渊源录》。）

　　畅先生大隐

　　畅大隐，字潜道，洛人。《遗书》第二十五卷即其所记也。《遗书》言先生「许多时学，乃方学禅」，是于此盖未有得也。（同上。）

　　范先生文甫

　　畅先生中伯合传。

　　范文甫、畅中伯二人，不详其名，见唐彦思《录》。（同上。）

　　舍人李先生处遯

　　李处遯，字嘉仲，洛人，见唐录。后为中书舍人，溺死维扬。（同上。）

　　林先生大节

　　林大节，不详其乡里、名字、行实，但《遗书》言其「虽差鲁，然所问便能躬行」，然则亦笃实之士也。（同上。）

　　张先生闳中

　　张闳中，不详其名字。有答书，见《伊川文集》。（同上。）

　　（梓材谨案：以上七先生，盖皆伊川之徒。）

　　待制邵泽民溥

　　邵溥，字泽民，百源之孙，子文之子也。进士第。靖康初，为户部侍郎。高宗践祚，以例贬官。绍兴中，复待制，宣抚川、陜。师事晁崇福。（梓材案：原文作「师事崇福十二父」，崇福盖晁子止从父咏之之道。奉祠崇福宫而终，故谓之崇福云。）诗文早有能声。有邵氏集十二卷。（参《郡斋读书志》。）

　　（梓材谨案：泽民尝及伊川之门。谢山《学案札记》云：「大宋受命之宝，建隆开基所创也。围城中，副留守邵溥取而藏之。张邦昌遣使奉迎大元帅于山东，以为献。」故《序录》言其「委蛇伪命」，则有媿于师门家学者矣。）

　　县令李□□处廉

　　李处廉者，永嘉令也。绍兴七年，以赃败，诏贷死，籍其资。论者以之攻伊川。（补。）

　　（梓材谨案：是条本系谢山《学案札记》，以之为传，列于小程子门人之末，亦瑕瑜不妨并见也。）

　　◆荆门门人（胡、周三传。）

　　文忠胡致堂先生寅（别为《衡麓学案》。）

　　参议胡茅堂先生宁（别见《武夷学案》。）

　　承务胡五峰先生宏（别为《五峰学案》。）

　　◆和叔家学

　　邢先生居实（别见《安定学案》。）

　　◆东平门人

　　通判何龟津先生兑

　　何兑，字太和，武阳人，官于辰阳。始为小吏南方，会东平马先生以御史宣慰诸道，一见贤之，奏取为属，因授以所闻《中庸》于程夫子之门者，且悉以平生出处大节告之详焉。既东平以言事谪死，先生归，守其学，终身不少变。其端己端物，发言造事，盖无食息之顷而不惟《中庸》是依也。乡人爱敬，至以「中庸何公」目之。于他经亦无所不学，尤尽心于《易》，作《集传》若干卷。晚以东平移书伪楚斥使避位之节列上史官，宰相恶其分已功，逮系诏狱，削籍投荒，终不自悔，以卒其身。先生尝榜其燕居之堂曰味道，盖取《中庸》所谓「莫不饮食，鲜能知味」之云也。其子叔京属晦翁为之记。（参《朱子文集》。）

　　（云濠谨案：《学案》东平原传以先生为邵武人，《邵武府志》则谓上麓人，重和元年进士。谢山底本《札纪》载何兑《龟津易传》，龟津其自号也。易传今佚，见朱氏《经义考》。）

　　◆道洁门人

　　文宪薛艮斋先生季宣（别为《艮斋学案》。）

　　知州蒋先生行简（别见《兼山学案》。）

　　◆公路门人

　　签判沈公权先生铢

　　沈铢，字公权，定海人。绍兴五年进士，签书镇东军判官，终承务郎。尝学于焦先生公路，以传程氏之学，史忠定王称其「忠信质直，庄敬端严，造次必稽孔、孟之言。是是非非，无曲从苟止。孝修于家，行尊于乡。面箴人失，退无后言」。其高弟舒烈作行状，谓先生事焦先生极恭，其后诸生所以事先生一如之，虽已极贵，然莫敢堕先生家法。子焕、炳。（补。）

　　沈先生镗

　　沈先生铭（合传。）

　　沈镗、沈铭，签判弟。兄弟皆焦先生公路之高弟也。其事公路，终日拱立，不以其学成而假借。公路之丧，心制三年，无失礼。（补。）

　　（梓材谨案：此传自谢山所作焦先生传分立之。原文但云「沈签判兄弟，先生之高弟也。」二先生之名，据《沈氏谱》补之。）

　　宪敏高息斋先生闶

　　教授赵庇民先生敦临

　　通判童持之先生大定（并见《龟山学案》。）

　　◆东家学

　　知军冯先生忠恕（别见《和靖学案》。）

　　◆天授门人

　　简肃刘白水先生勉之

　　简肃胡籍溪先生宪（并为《刘胡诸儒学案》。）

　　忠献张紫岩先生浚（别见》赵张诸儒学案》。）

　　知州冯缙云先生时行

　　冯时行，字当可，蜀人。尝从谯天授游。绍兴间以奉礼郎召对，言和议不可信，引汉高祖分羹事为喻，忤旨，秦桧遂谪先生知万州，寻抵以罪。（参史传。）

　　（梓材谨案：程沙随述先生尝言：「《易》之象在画，《易》之道在用。」号缙云先生，其学传于李舜臣。又案，先生文号《缙云集》。）

　　郎中张观物先生行成（别为《张祝诸儒学案》。）

　　◆龟津家学（胡、周四传。）

　　县令何台溪先生镐（别见《晦翁学案》。）

　　◆公权家学

　　端宪沈定川先生焕（别为《广平定川学案》。）

　　征君沈先生炳（（别见《广平定川学案》。）

　　◆公权门人

　　进士舒先生烈

　　舒烈，鄞县人。干道八年进士，受业沈签判公权，为程氏之学。其先人懒堂中丞亶也。（补。）

　　（梓材谨案：此传谢山兼叙懒堂，今节之，为立传于《士刘诸儒》《楼氏门人》之末。）

　　教授孙先生允　

　　孙允，鄞县人，监岳吉甫之父也。从乡先生沈签判学，学以真实为本。教授乡校者十年。（参至正《四明志》。）

　　◆缙云门人

　　宗正李子思先生舜臣

　　李舜臣，字子思，井研人。生四年知读书，八岁能属文。少长，通古今，推兴废，洞见根本。绍兴末，张魏公视师江、淮，先生应诏上书，言乘舆不出，无以定大计，着《江东胜后之鉴》十篇上之。中干道二年进士第，对策论金人世雠，无可和之义，考官恶焉，绌下第。调邛州安仁县主簿，有治声。教授成都府，改知饶州德兴县。民有母子昆弟之讼，连年不决，为陈慈孝友恭之道，遂为母子兄弟如初。间诣学讲说，邑士皆称蜀先生。迁宗正寺主簿，重修《裕陵玉牒》，当曾布、吕惠卿初用，必谨书。或谓非执政除免，格不应书，先生曰：「治忽所关，何可拘常法！」他所笔削类此。尤邃于《易》，尝曰：「《易》起于画，理、事、象、数，皆因画以见，舍画而论，非《易》也。画从中起，乾坤中画为诚敬，坎离中画为诚明。」着《本传》三十三篇。朱子晚岁每为学者称之。所著书《群经义》八卷、《书小传》四卷、《文集》三十卷、《家塾编次论语》五卷、《镂玉余功录》二卷。子心传、道传、性传。以性传官二府，赠太师，追封崇国公。（参史传。）

　　（梓材谨案：黄勉斋为贯之道传墓志云：「自宗正公以文学行谊为学者师，诲诸子必以圣贤为法。」）

　　◆教授家学（胡、周五传。）

　　监岳孙吉甫先生枝（别见《沧洲诸儒学案》。）

　　◆子思家学

　　侍郎李秀岩先生心传

　　李心传，字微之，子思先生长子也。庆元初，荐于乡。既下第，绝意不复应举，闭户著书。晚以荐为史馆校勘，赐进士出身，专修《中兴四朝帝纪》。甫成其三，因言者罢。踵修《十三朝会要》，端平三年成书。召为工部侍郎，言「『大兵之后，必有凶年』，盖其杀戮之多，赋敛之重，使斯民怨怒之气，上干阴阳罢。三年，致仕。卒，年七十有八。先生有史才，通故实，然其作吴　畏斋、项平甫传，褒贬有愧秉笔之旨。盖其志常重川蜀而薄东南之士云。所著成书，有《高宗系年录》二百卷、《学易编》五卷、《诵诗训》五卷、《春秋考》十三卷、《礼辩》二十三卷、《读史考》十二卷、《旧闻证误》十五卷、《朝野杂记》四十卷、《道命录》五卷、《西陲泰定录》九十卷、《辩南迁录》一卷、诗文一百卷。（参史传。）

　　微之语

　　陈莹中诸公但攻荆公坐象为僭，不知三代典礼，大享先王，功臣皆与享焉，则尸象必不立受。今不论其学术之乘戾，而第以坐视人主之拜跪为逆礼，此学术不醇之过也。

　　（梓材谨案：庐氏藏底，谢山于是条标云「入《微之学案》」，是谢山本为先生立一《学案》，而《序录》无之，故以其家学并入于此。）

　　东莱之学甚正，而优柔细密之中，似有和光同尘之币　。象山之学虽偏，而猛厉粗略之外，却无枉尺直寻之意。

　　道命录序

