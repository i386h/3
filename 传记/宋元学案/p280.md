<!-- { "loadSidebar": true } -->
　　或问「干之《文言》『可与存义』，与《坤》之《文言》『义以方外』，两义字有别否﹖」曰：「义只是一义，但『存义』之义，是《干》之圣人，已发在事物之上，存之可为法于世者。『方外』之义，乃是《坤》之君子，从心发出，以裁制于外者。细而审之，亦不能无始终次第之异耳。以学者言之，须是先集圣人所存之义，积之于中，所积既多，自然生得心中所发之义，以方于外也。以此而分，则集圣人所存之义属乎知，而从中所发之义以方外者属乎行。其义之为义，虽不可为二，恐必须如此次第分看，然后可识用力之地也。」

　　或问：「敬以直内，义以方外，其说如何﹖」曰：「天命之性，正性也。心具正性，心之正也。谓之敬者，戒慎恐惧，保其正也。谓之直者，言心发于内，亭亭当当，无一毫私曲于其闲也。如此则静时固正，动时亦正也，是『敬以直内』之说也。谓之义者，裁制于中，事物各得其宜，而不失其正也。谓之方者，止之于外，左右前后，各有定则，亦不失其正也。如此则中之制者固正，外之止者亦正也，是『义以方外』之说也。」

　　附录

　　王厚斋曰：「伯静解《离九三》云：『鼓缶而歌，当衰而乐也。大耋之嗟，当衰而哀也。盛衰之道，天之常也，君子之心，顺其常而已。不乐则哀，皆为其动心而失其常者，故凶。』此说长于古注。」（补。）

　　运干蔡复斋先生沆

　　蔡沆，字复之，号复斋居士，西山先生之次子也。西山怜外表兄虞英无子，与之为嗣，更名知方。从母命归宗。入则受教家庭，出则从文公学。承父《春秋》之属，先生爰着《春秋五论》、《春秋大义》、《春秋衍义》等书。苏天爵称其有功于《春秋》，有补于后学者也。又作《敬义大旨》、《复卦大要》二篇。以敬为入德之门户，义为一身之主宰，发明敬义以示人。以《复》为学者迁善改过之几。与人讲明《复卦》，尝言人当以「不远复」为法，以「频复而厉」为戒，尤有功于世教云。　

　　（梓材谨案：徐梦发志先生墓，未言其爵秩。惟节斋撰母江氏墓志云：「复之领乡举，复归其宗。」《崇安县志》且言其官至文林郎、两浙运干云。）

　　文正蔡九峰先生沈（别为《九峰学案》。）

　　◆西山门人

　　中散朱先生塾

　　朝奉朱先生埜（并见《晦翁学案》。）

　　杨先生至（别见《沧洲诸儒学案》。）

　　◆节斋家学（刘、李四传。）

　　蔡素轩先生格

　　蔡格，字伯至，节斋先生长子，西山先生长孙也。号素轩，学者称曰素轩先生。行高而德厚，学足而望隆，性质冲澹，持身谨恪。教诸子侄，必遵先世礼义之训。与从弟觉轩、久轩、静轩等自相师友，由始至终，未尝少懈。时有以佛、老之教惑乱众听者，先生与学者讲明《孟子尽心章》以力诋之，作《至书》以警之。又着《广仁说》以自励，其卫道何其严哉！（参蔡氏《九儒书》。）

　　◆节斋门人

　　朝奉陈先生光祖

　　陈光祖，字世德，仙游人。受学二蔡。始以父殁王事补官。好儒重礼，德行政事皆不凡。历除广东提刑，作《钦恤编》以戒僚属，新濂溪祠以崇教道。积官朝奉郎。（参《姓谱》。）　

　　（梓材谨案：《道南源委》载先生父吉老通《春秋三传》学，又言先生尝师事陈北溪，又受《易》书于蔡渊。蔡沈丧，一遵文公《家礼》。考《北溪文集》《韶州学师道堂记》，称先生为陈侯，盖作于提刑广东时。其奠先生文亦止云有同之契，未见其为师徒，唯其子沂为北溪高弟耳。）

　　翁思斋先生泳

　　翁泳，字永叔，一字思斋，建阳人，节斋蔡氏弟子也。有《注释河洛讲义》。（补。）

　　教授熊古溪先生刚大

　　熊刚大，建阳人。为建安教授，勉斋、节斋弟子也。学者称古溪先生。有《诗注解》。（补。）

　　秘监叶平岩先生釆（别见《木钟学案》。）

　　熊竹谷先生庆冑

　　通判徐进斋先生几（并见《西山真氏学案》。）

　　熊先生酉

　　熊酉，蔡节斋弟子也。尝为节斋《太极图解序》曰：「道学之失传也久矣！人心之昏晦也甚矣！如《太极图》之说，世之疑者何其多乎﹖或以继善成性不当分阴阳，或以极阴阳不当分道器，或以仁义中正不当分体用；有谓一物不可言各具一太极者，有谓体用一原不可言体立而后用行者，有谓仁为体统不可偏指为阳动者，有谓仁义中正之分不当反其类者。诸说纷纷不一，殊不知皆取于《易》之大意，而学者不深考也。至文公朱先生屡为之辩明，尚见劾于林栗之章，而陈贾伪学禁之请，亦由是而阶也，则夫道之不明不行也，奸邪之说阻之也。然是理微妙而难明，人心昏迷而罔觉，先师节斋先生乃能深究精妙，著书两卷。酉因侍立，得而读之，见其言约而道大，文质而义精，意淡而味远，且比次整齐，条理详密，真有得于圣贤之心者。孔子谓易有太极，于变易之中而有不易之妙。周子云无极而太极，于体用之闲而有至中之理。太极之精，本无极也，无极之真，即太极也。世之言一物各具一太极者，固非所以尽其本。而谓太极之上别为无极者，是有二本也。学者不观太极，无以知气之所由始；不观无极，无以知理之所由充。非先生穷深探微，得其旨趣之大，则周、朱之言何由取信于人哉！况时之人察理未精，讲论未明，徒务新奇，泥于名数，而不思无极者，乃至极之所得名，不知太极者，即不可加之至理，老师宿儒，纷纷附和，以误天下后世者多矣，未见若先生此书之明且尽者也。然则圣贤之心法，得周、朱而传授，周、朱之太极，得先生而益显，其光绍前绪，揭示后学也，厥功盖不细矣。酉不敏，不足以表暴先生著述之盛，而使学者有日就月将之功，是亦不失作书之本意也。」（补。）

　　何云源先生□（别见《九峰学案》。）

　　◆陈氏家学（刘、李五传。）

　　推官陈贯斋先生沂（别见《北溪学案》。）
 卷六十三　勉斋学案（黄氏原本、全氏修定）
　　勉斋学案　（黄宗羲原本　黄百家纂辑　全祖望修定）

　　勉斋学案表

　　黄干　　　　　　　　（子）辂

　　（父瑀。）　　　　　（子）辅

　　（晦翁、清江门　　　何基（别为《北山四先生学案》。）

　　人。）

　　（延平、白水、籍　　何南坡（别见《北山四先生学案》。）　

　　溪、屏山再传。）　　饶鲁（别为《双峰学案》。）

　　（元城、龟山、谯　　方暹　　万镇（别见《双峰学案》。）

　　氏、武夷、豫章　　　张元简

　　三传。）

　　（涑水、二程四　　　赵师恕

　　传。）　　　　　　　董梦程（别为《介轩学案》。）

　　蔡念成（别见《沧洲诸儒学案》。）

　　刘子玠

　　吴泳（别见《鹤山学案》。）

　　吴昌裔

　　黄师雍

　　黄振龙　　

　　陈如晦

　　梁祖康

　　曾成叔

　　陈象祖

　　方来（别见《水心学案》。）

　　郑鼎新

　　李鉴　

　　薛师邵

　　叶士龙

　　陈伦

　　熊刚大（别见《西山蔡氏学案》。）

　　家

　　李武伯

　　李晦

　　方丕夫

　　袁俊明

　　叶真

　　赵必愿（别见《玉山学案》。）

　　宋斌（别见《沧洲诸儒学案》。）

　　李燔

　　张洽

　　刘刚中

　　李方子

　　杨楫

　　杨仕训

　　王遇

　　刘砥

　　刘砺（并见《沧洲诸儒学案》。）

　　李道传（别见《刘李诸儒学案》。）

　　胡伯履

　　詹初

　　余元一

　　（并勉斋讲友。）

　　余崇龟

　　（景思学侣。）

　　勉斋学案序录

　　祖望谨案：嘉定而后，足以光其师传，为有体有用之儒者，勉斋黄文肃公其人与﹖玉峰、东发论道统，三先生之后，勉斋一人而已。述《勉斋学案》。（梓材案：是卷多从黄氏补本，或是梨洲原本。谢山特补勉斋讲友诸人。）

　　◆朱刘门人（李、胡再传。）

　　文肃黄勉斋先生干（父瑀。）

　　黄干，字直卿，闽县人。父瑀，监察御史，以笃行直道着闻。父殁，往见清江刘氏子澄，奇之，因命受业朱文公。自见文公后，夜不设榻，不解带，少倦则微坐，一倚或至达曙。后文公以其子妻之。补将仕郎，铨中，授迪功郎，监台州酒务。丁母忧，调监嘉兴府石门酒库。历通判安丰军。寻知汉阳军。以病乞祠，主管武夷冲佑观。寻起知安庆府，至则金人破光山，乃请于朝，创郡城以备战守，不俟报而兴役。后二年，金人破黄州沙窝诸关，淮东、西皆震，独安庆安堵如故。舒人德之，相谓曰：「生汝者，黄父也。」制置■辟为参议官，再辞不受。既而朝命与徐侨两易和州，且令先制府禀议。先生即日解印趋制府。先是先生移书■，有曰：「今日当先明保伍，立堡砦，蓄马，制军器，以资其用，不过累月，军政可成。」■不能用。及至制府，■往维扬视师，与偕行。先生言：「敌既退，当思所以赏功罚罪者。」其时幕府皆轻儇浮靡之士，僚吏士士民有献谋画，多为毁抹疏驳。将帅偏裨，人心不附，所向无功。流移满道，而诸司长吏张宴无虚日。先生知不足与共事，归自维扬，再辞和州之命，仍乞祠，闭阁谢客，宴乐不与。乃复告■曰：「浮光敌退已两月，安丰已一月，盱眙亦将两旬，不知吾所措置者何事，所施行者何策。但闻请总领、运使至玉麟堂赏牡丹，用妓乐，又闻总领、运使请宴赏亦然，又闻宴僚属亦然。今浮光之报又至矣，金欲以十六县之众，四月攻浮光，侵五关。五关失守，则蕲、黄决不可保；蕲、黄不保，则江南危。尚书闻此已数日，乃不闻有所施行者，何邪﹖」其它言皆激切，同幕忌之尤甚，共诋排之。厥后光、黄、蕲相继失，果如其言，遂力辞去。俄再命知安庆，不就，入庐山访其友李燔、陈宓，相与盘旋玉渊、三峡闲，俯仰其师旧。未几，召赴行在所奏事，除大理丞，不拜，为御史李楠所劾，遂归里。弟子日盛，巴蜀、江、湖之士皆来。俄命知潮州，辞不行。差主管亳州明道宫，踰月，遂乞致仕，特受承议郎。卒，赠朝奉郎，录其子，谥文肃。先是文公编《礼书》，独以《丧》、《祭》二编属先生。病革，以深衣及所著书授先生，手书与诀，先生持心丧三年。所著有《经解》，《文集》行于世。

