<!-- { "loadSidebar": true } -->
　　（梓材谨案：厚斋尚书尝言先生「《春秋辩论》《谱说》十篇一卷，辩先儒言经传之失，考订明切」云。）

　　◆了翁家学（王、楼三传。）

　　龙图陈先生正汇（附子大方。）

　　陈正汇，忠肃之子也。忠肃在四明，遣之往浙西，过杭州，遽告变。蔡京既得其情，必欲寘之死地，又欲并以此杀忠肃。既就逮，忠肃以劲言得免，犹谪通州，故其放还谢表云：「狐突教子，素存不二之风；曾参杀人，宁免至三之惑。」又云：「海岛万里，不如无子之无忧；淮壖一身，弥觉有生之有患。」徽宗察之，仅得贷先生之死。至沙门岛上，巡检知其为名家子，招致馆下。钦宗即位，召归，而忠肃已下世，痛不及见，遂得心疾，上殿已不能对。赐以名方，擢其子大方为郎。（参《楼攻媿集》。）

　　（云濠谨案：先生为忠肃长子，官龙图阁直学士，志节不忝忠肃。因疾丐闲，高宗御札赐白金，以奖其行。）

　　御史陈默堂先生渊（别为《默堂学案》。）

　　◆了翁门人

　　文清吕东莱先生本中（别为《紫微学案》。）

　　舍人曾先生恬

　　监场詹先生勉（并见《上蔡学案》。）

　　尚书廖高峰先生刚

　　知州林先生宋卿

　　机宜李西山先生郁（并见《龟山学案》。）

　　中奉蒋先生璇（父浚明。）

　　宣奉蒋先生珫（合传。）

　　蒋璇、蒋珫兄弟，赠金紫光禄大夫浚明之子，忠肃弟子也。

　　谢山《蒋金紫园庙碑》曰：蒋氏自唐时实由天台来居奉化，已而迁鄞之湖上。金紫为丰清敏所荐士，官尚书金部员外郎，抗疏排新法被斥，将谪远州，母老，清敏力争之而免。金紫之子，中奉大夫璇、宣奉大夫珫最有名。是时陈忠肃公来鄞，金紫即遣二子事之，未几成进士，忠肃为书「连桂」二字以表其坊。中奉知江阴归，犹及与潘公良贵倡和三江亭上，其诗至今存。而宣奉以忤蔡京自劾去。师传、家学，俱为不负。（梓材案：谢山《又答葛巽斋日湖故事问目》，「中奉大夫」作「左朝议大夫」。引清容作《蒋晓墓志》有曰：「忠肃陈公，谪明绝朋。俾子允师，连桂以登。」则朝议兄弟皆尊尧弟子，金紫之世学可知矣。）

　　州佐张先生琪

　　张琪，字同美，京畿人。官卫州，陈公莹中为守，礼遇独异众人，先生感之，而不知所以独异之意。崇宁中，先生官宿州，诸贵人招致之，先生感陈公意，终不肯。盖先生之为人，贤而差弱，陈公异待之者，欲以坚其节，而先生终能自守。前辈成就人，委曲如此，教亦多术矣。

　　（梓材谨案：此条录自吕紫微《童蒙训》，已足为张先生小传，且足见了翁教术之多方，故列于此。）

　　◆道乡家学（荆公三传。）

　　州守邹先生柄

　　邹柄，字德久，道乡先生长子也。刚梗有父风。未冠，弃举子业，从龟山游，手葺《伊川语录》一卷。靖康初，自布衣荐除枢密院编修。疏请昭雪父冤，且言本非朝廷之意，朝奏夕可，赠官赐谥，典礼忧渥。官终给事中、台州守。

　　◆唐氏门人

　　文清吕东莱先生本中（别为《紫微学案》。）

　　◆定翁家学

　　胡沂，字周伯，定翁子。绍兴五年进士。孝宗受禅，擢殿中侍御史。言守御之利，莫若令沿边屯田，诏行其言。又言：「设武举，立武学，盖将有所用也。今除高第一二名，余皆吏部授以榷酤征商，所养非所用。愿诏大臣详议，中举者，定品格，分差边将下，准备差遣。」从之，时龙大渊、曾觌以藩邸旧恩，除知合门事，先生论其市权，请屏远方，不听。先生以言不行，请去。干道元年，召为宗正少卿，除吏部侍郎。先生奏：「《七司法》自绍兴十三年纂修成书，岁且一纪，历月阅时，不无抵牾。望令敕令所官讨论章旨，将现行之法与当革之条辑为一书，颁之中外，庶可戢吏胥之奸。」诏行之。寻进礼部尚书。上有大用意，而先生资性恬退，无所依附，数请去，遂以龙图阁学士提举兴国宫。淳熙元年，卒。谥献肃（参史传。）

　　◆定翁门人

　　孙先生畴（伯父子升。）

　　孙畴，字畴朋，余姚人。少凝远有伟志，言动遵规距。胡定翁以学行讲授闾里，伯父子升俾先生率诸季负笈依其门。尝有家问，督先生立志刚远，慕先圣，暑毋昼寝，群居起敬，忌苟同俗。且曰：「汝前报吾，『苟且学作文字』。君子无一忘敬，『苟且』何等语！后不得复尔！」先生学勇进，矜式后来。诸长者相会，曰：「万金可有，孙寿朋不易得也。」（参《沈定川集》。）

　　承务孙雪斋先生介（附厉德辅。）

　　孙介，字不朋，余姚人，烛湖先生之父也，号雪斋，封承务郎。自志其墓有曰：「四岁能离家入郡庠随兄寿朋读书，日数百言。七岁学于乡先生胡定翁。十八九始学举子赋，遽罹兄丧，伥伥无相，几不自立，因从畏友厉德辅肄业紫溪，渐渍稍胜。既冠，授书自给，益发愤自课，务为实学。受人子弟之托，不啻己子，随才指授，专事讲释，至老不倦」云。（参《楼攻媿集》。）

　　◆刘氏门人

　　文忠周平园先生必大

　　周必大，字子充，一字洪道，庐陵人。举进士，又中博学宏辞科，除秘书省正字，兼国史院编修官。高宗见其文，奇之。孝宗即位，除起居郎，权给事中。以力排权幸忤旨，改福建路提刑。后除参知政事，迁枢密院使，拜左丞相，进少保、益国公。嘉泰四年，卒，年七十九，谥文忠，祠于学。有《文集》行世。先生纯笃忠厚，能以善道其君，光、宁禅受之际，惧祸而去。其可为有立乎哉！（参史传。）

　　（梓材谨案：先生号平园，其《省斋稿》《胡忠简神道碑》有曰：「某自少慕公名德。隆兴初，先后入两省，中间郊居，从游几十年。」则先生尝游澹庵之门矣。）

　　周先生必刚

　　周必刚，字子栗，益公之弟也。益公谓其「仁而刚，敬而和，敏而好学，事母孝，从兄顺，与人交忠信廉逊」。卒，年三十三。（参《益公集》。）

　　周先生必强

　　周必强，字子柔，益公之弟。刚明孝友，为诗文皆惊人语。真文忠尝别其《集》曰：「假之以年，必将追骚人而与游，望圣门而力进矣！」（参《吉安府志》。）

　　◆了翁续传

　　宣教黄先生（别见《紫微学案》。）

　　◆献肃家学（定翁再传。）

　　中散胡先生拱

　　提举胡先生撙（并见《槐堂诸儒学案》。）

　　◆雪斋家学

　　判军孙烛湖先生应时（别见《槐堂诸儒学案》。）

　　◆邓氏续传

　　司户邹南堂先生斌（别见《槐堂诸儒学案》。）
 卷三十六　紫微学案（黄氏原本、全氏补定）
紫微学案　　（黄宗羲原本　黄百家纂辑　全祖望补定）

　　紫微学案表

　　吕本中　　　　　（从子）大器　　　（从孙）祖谦（别为《东莱学案》。）

　　（荥阳孙。）　　　　　　　　　　　（从孙）祖俭（别见《东莱学案》。）

　　山、了翁、和　　（从子）大伦

　　靖、震泽门人。）（从子）大猷

　　（安定、泰山、涑（从子）大同

　　水、百源、二　　　林之奇　　　　　（从子）子冲

　　吕祖谦（别为《东莱学案》。）

　　刘世南（别见《豫章学案》。）

　　程、横渠、清

　　敏、焦氏再传。

　　（庐陵、濂溪、鄞

　　江、西湖三传。）　李楠

　　李樗

　　汪应辰（别为《玉山学案》。）

　　王时敏（别见《和靖学案》。）

　　章宪

　　章悊

　　周宪（并见《震泽学案》。）

　　王师愈（别见《龟山学案》。）

　　曾季狸

　　方畴

　　方丰之　　　　　　　　（子）士繇（别见《沧洲诸儒学案》。）

　　黄

　　（三山学侣。）

　　曾几（别见《武夷学案》。）

　　许忻（别为《范许诸儒学案》。）

　　（并紫微讲友。）

　　----

　　紫微学案序录

　　祖望谨案：大东莱先生为荥阳冢嫡，其不名一师，亦家风也。自元佑后诸名宿，如元城、龟山、廌山、了翁、和靖以及王信伯之徒，皆尝从游，多识前言往行以畜其德。而溺于禅，则又家门之流弊乎！述《紫微学案》。（梓材案：紫微与及门诸传本在和靖卷中，自谢山始别为《学案》。）

　　◆荥阳家学（胡、程再传。）

　　文清吕东莱先生本中

　　吕本中，初名大中，字居仁。其先东莱人，自文靖公始家京师。父好问，资政殿学士，封东莱郡侯。先生以正献公恩补承务郎。绍圣间党事起，正献追贬，先生亦坐黜。元符中复官。政和五年，调兴仁济阴簿，继为泰州士曹。丁母忧，吉。除大名路抚干。宣和六年，除枢密院编修官。靖康初，迁职方员外郎，以不答梁师成大著名。绍兴六年，自直秘阁、主管崇道观召赴行在，特赐进士出身，擢起居舍人兼权中书舍人。七年，上幸建康，先生奏曰：「当今之计，必为恢复事业，求人才，恤民隐，审政刑，开言路，然后练兵谋帅，增师上流，固守淮甸，伺彼有衅，一举可克。若邦本未强，恐生他患。」引疾乞祠，直龙图阁、知台州，不就，主管太平观。召为大常少卿。八年，迁中书舍人，又兼权直学士院。初，先生与秦桧同为郎，意欢甚，秦又先生父所荐御史也。赵忠简鼎耳熟先生名，亦大钦响之。先生之真拜西掖也，赵、秦适为左右揆，论议多不谐。桧有专擅之意，欲排不附己者，先生为陈「同人于野，亨」之义，桧不然之。又力劝桧不可汲用亲党，除目下，先生即奏还之，桧勉其书行，卒不从。会《哲宗实录》成，忠简除特进，先生草制有曰：「会晋、楚之成，不若尊王而贱伯；散牛、李之党，未如明是以去非。」桧大怒，言于上曰：「本中受鼎风旨，伺和议不成，为脱身之计。」风御史萧振劾罢，与祠。卒于上饶，年六十二，学者　称为东莱先生，赐谥文清。所著有《春秋解》、《童蒙训》、《师友渊源录》，行于世。先生少从游定夫、杨龟山、尹和靖游，而于和靖尤久。和靖之致仕也，先生问曰：「伊川归田，纳其告敕曰：『臣本布衣，得还初服为荣。』今先生受四品服致仕，与伊川异，何也﹖」和靖曰：「居仁责我则是。但焞荷圣恩，四章不允，复赐杂物。今解《孟子》以进，当俟书成，随纳章服耳。先后之间，非有异也。」从孙祖廉、祖俭。（修。）

