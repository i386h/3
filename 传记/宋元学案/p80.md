<!-- { "loadSidebar": true } -->
　　刘蕺山曰：仁者，人也。识得此理，存之即是。若不识本来面目，强欲以人为凑泊，则远人为道矣。敬，即念而存也；义，即事而存也。只此敬义工夫，便将天地万物打成一片，都存在这里了。方成其为人。

　　杨开沅谨案：敬义立则与物同，即物格也。仁者无对，即慎独而意诚也。

　　「博学而笃志，切问而近思」，何以言「仁在其中」﹖学者要思得之。了此，便是彻上彻下之道。

　　仲尼言仁，未尝兼义，独于《易》曰：「立人之道，曰仁与义。」而孟子言仁，必以义配。盖仁者体也，义者用也。知义之为用而不外焉者，可以语道矣。世之所论于义者，多外之，不然则混而无别，非知仁义之说者。

　　刘蕺山曰：只是阴阳。

　　「士不可以不弘毅，任重而道远。」重担子须是硬脊梁汉方担得。

　　礼乐只在进反之间，便得性情之正。

　　圣贤千言万语，只是欲人将已放之心，约之使反，复入身来，自能寻向上去。下学而上达也。

　　刘蕺山曰：识此意，方可言勿忘勿助。不然，亦是说梦。

　　学只要鞭辟近里，着己而已。故博学而笃志，切问而近思，则仁在其中矣。言忠信，行笃敬，虽蛮貊之邦，行矣。言不忠信，行不笃敬，虽州里，行乎哉﹖立则见其参于前也，在舆则见其倚于衡也，夫然后行，只此是学。质美者明得尽渣滓，便浑化，却与天地同体。其次惟在庄敬持养。及其至，则一也。

　　敬胜百邪。

　　「毋不敬，俨若思，安定辞，安民哉」，君道也。君道即天道也。「出门如见大宾，使民如承大祭」，此仲弓之问仁而仲尼所以告之者，以仲弓为可以事斯语也。「雍也可使南面」，有君之德也。

　　刘蕺山曰：荀子二语并称，亦见他请事斯语，分明笃恭而天下平气象。却嫌「四勿」犹落声臭支离在。而象山又本程子之言以推尊仲弓，不知孔子教人，何尝不皆是天道，但不可得而闻耳。仲弓资性厚重，而用功于敬，至此夫子只是要打成他一片处，近乎「一贯」之呼矣。荀子虽未为无见，抑亦佛、老之学。即是论性之解，此派相沿，误尽后人，总之不识所谓天道也。

　　毋不敬，可以对越上帝。

　　中心斯须不和不乐，则鄙诈之心入之矣。此与「敬以直内」同理。谓敬为和乐则不可，然敬须和乐，只是中心没事也。

　　学者须敬守此心，不可急迫。当栽培深厚，涵泳于其间，然后可以自得。但急迫求之，终是私己，终不足以达道。

　　执事须是敬，又不可矜持太过。

　　学在知其所有，又在养其所有。

　　若不能存养，只是说话。

　　「天地设位，而易行乎其中」，只是敬也。敬则无间断。

　　「体物而不可遗」者，诚敬而已矣。不诚，则无物也。《诗》曰：「维天之命，于穆不已！于乎不显，文王之德之纯！」纯则无间断。

　　「天下雷行，物与妄」，天性岂有妄邪﹖「圣人以茂对时育万物」，各使得其性也。妄，则一毫不可加，安可往也﹖往则妄矣！《妄》震下干上，动以天，安有妄乎﹖动以人，则有妄矣。

　　欲当大任，须是笃实。

　　自明而诚，虽多由致曲，然亦有自大体中便诚者。虽亦是自明而诚，谓之致曲则不可。

　　以己及物，仁也；推己及物，恕也。忠恕一以贯之。忠者天道，恕者人道。忠者妄，恕者所以行乎忠也。忠者体，恕者用，大本达道也。此与违道不远　异者，动以天耳！

　　学者不必远求，近取诸身，只明人理，敬而已矣，便是约处。

　　刘蕺山曰：此无欲学圣之旨。

　　《易》之《干卦》言圣人之学，《坤卦》言贤人之学。惟言「敬以直内，义以方外，敬义立而德不孤」，至于圣人亦止如是，更无别涂。穿凿系累，自非道理。故有道有理，天人一也，更不分别。

　　杨开沅谨案：「敬以直内」即忠也，「义以方外」即恕也。圣人亦止如是，所以云「一以贯之」。

　　浩然之气，乃吾气也。养而无害，则塞乎天地。一为私意所蔽，则欿然而馁，知其小也。

　　论「持其志」，曰：「只这个也是私。然学者不恁地不得。」

　　「先难」，克己也。

　　问不知如何持守，曰：「且未说到持守。持守甚事﹖须先在致知。」

　　悟则句句皆是这个。道理已明后，无不是此事也。

　　「能近取譬」，反身之谓也。

　　克己则私心去，自然能复礼。虽不学文，而礼意已得。勿忘勿助之间，正当处也。

　　良知良能，皆无所由，乃出于天，不系于人。

　　人心莫不有知。唯蔽于人欲，则亡天德也。

　　此实理也，人知而信者为难。孔子曰：「朝闻道，夕死可矣！」生死亦大矣，非诚知道，则岂以夕死为可乎﹖

　　宗羲案：父母全而生之，原不仅在形体。闻道，则可以全归矣。

　　一行岂所以名圣人。至于圣人，则自不可见，何尝道「圣人孝」、「圣人廉」﹖

　　九思各专其一。

　　「致知在格物」，格，至也。或以格为正物，是二本矣。

　　「致知在格物」，格，至也。穷理而至于物，则物理尽。

　　儒者只合言人事，不得言有数。直到不得已处，然后归之命可也。

　　昔受学于周茂叔，每令寻仲尼、颜子乐处，所乐何事。

　　刘蕺山曰：便说乐道，亦是。只看道是何等物。

　　人之学不进，只是不勇。

　　告神宗曰：先圣后圣，若合符节。非传圣人之道，传圣人之心也。非传圣人之心也，传己之心也。己之心无异圣人之心，广大无垠，万善皆备。欲传圣人之道，扩充此心焉耳！

　　一命之士，苟存心于爱物，于人必有所济。

　　百家谨案：此即是欲立欲达之体。

　　知至，则便意诚。若有知而不诚者，皆知未至尔。知至而至之者，知至而往至之，乃几之先见，故曰「可与几也」。知终而终之，则可与存义也。

　　死生存亡，皆知所从来，胸中莹然无疑，止此理耳。孔子言「未知生，焉知死」，盖略言之。死之事，即生是也，更无别理。

　　性与天道，非自得之则不知，故曰「不可得而闻」。

　　大抵学不言而自得者，乃自得也。有安排布置者，皆非自得也。

　　性静者可以为学。

　　且省外事，但明乎善，务进诚心，其文章虽不中，不远矣。所守不约，泛滥无功。

　　兴于《诗》，立于礼，自然见有着力处。至成于乐，自然见无所用力。

　　「毛犹有伦」，入毫厘丝忽，终不尽。

　　不哭的孩儿，谁抱不得﹖

　　自「舜发于畎亩之中」，至「孙叔敖举于海」，若要熟，也须从这里过。

　　既得后须放开，不然只是守。

　　神也者，妙万物而为言。若上竿、弄瓶，至于斲轮，诚至则不可得而知。上竿初习数尺，而后至于百尺，习化其高。矧圣人诚至之事，岂可得而知。

　　犯而不校。校则私，非乐天者也。

　　学者识得仁体，实有诸己，只要义理栽培。如求经义，皆是栽培之意。

　　世有以读书为文为艺者。曰：「为文谓之艺，犹之可也；读书谓之艺，则求诸书者浅矣。」

　　（梓材谨案：原本下有二条，今移为《附录》。）

　　「生生之谓易。」「天地设位，而易行乎其中。」「乾坤毁，则无以见易。易不可见，乾坤或几乎息矣。」「易」毕竟是甚﹖又指而言曰：「圣人以此洗心，退藏于密。」圣人示人之意，至此深且明矣，终无人理会。「易」也，「此」也，「密」也，是甚物﹖

　　杨开沅谨案：此即意也，即独也，即良知之本然，物之当格者也。阳明、蕺山乃为道破耳。

　　学者须学文，知道者进德而已。有德，则「不习，无不利」。「未有学养子而后嫁」，盖先得是道矣。学文之功，学得一事是一事，二事是二事，触类至于千百，至于穷尽，亦只是学，不是德。有德者不如是。故此言可为知道者言，不可为学者言。如心得之，则施于四体，四体不言而喻。譬如学书，若未得者，须心手相须而学；苟得矣，下笔便能书，不必积学。

　　某写字时甚敬。非是要字好，即此是学。

　　百家谨案：《孟子师说》解「必有事焉」引此：「当写字时，横一为学之心在内，则事与理二，便犯『正』之为病。更转一语曰：正是要字好。」

　　因论「口将言而嗫嚅」，云：「若合开口时，要他头，也须开口。须是『听其言也厉』。」

　　「万物皆备于我」，不独人耳，物皆然。都自这里出去，只是物不能推，人则能推之。虽能推之，几时添得一分﹖不能推之，几时减得一分﹖百理具在，平铺放着。几时道尧尽君道，添得些君道多﹖舜尽子道，添得些孝道多﹖元来依旧！

　　百家谨案：此则未免说得太高。人与物自有差等，何必更进一层，翻孟子案，以蹈生物平等﹖撞破乾坤，只一家禅诠。

　　理则极高明，行之只是中庸也。

　　能尽饮食言语之道，则可以尽去就之道。能尽去就之道，则可以尽死生之道。饮食言语，去就死生，小大之势一也。故君子之学，自微而显，自小而章。

　　「居处恭，执事敬，与人忠」，此是彻上彻下语。圣人元无二语。

　　太山为高矣，然太山顶上已不属太山。虽尧、舜事业，亦只是如太虚中一点浮云过目。

　　目畏尖物，此事不得放过，须与放下。室中率置尖物，须以理胜他，尖必不刺人也，何畏之有！

　　除了身，只是理。便说「合天人」，合天人已是为不知者引而致之。天人无间。夫不充塞则不能赞化育，言「赞化育」，已是离人而言之。

　　言「体天地之化」，已剩一「体」字。只此便是天地之化，不可对此个别有天地。

　　杨开沅谨案：若别有天地，则不可谓「独」矣。故曰：「仁者与物同体。」

　　至诚可以赞天地之化育，则可以与天地参。赞者，参赞之义，「先天而天弗违，后天而奉天时」之谓也，非谓赞助。只有一个诚，何助之有！

　　杨开沅谨案：参、赞皆是同体中事。如人一身，目视耳听，手持足行，不可谓耳有助于目，足有助于手。总是一个诚耳！若手足痿痹，便是不仁矣。

　　大人者，与天地合其德，与日月合其明，非在外也。

　　天人本无二，不必言「合」。若不一本，则安得先天而天弗违，后天而奉天时﹖

　　道一本也。或谓：「以心包诚，不若以诚包心；以至诚参天地，不若以至诚体人物。」是二本也。知不二本，便是笃恭而天下平之道。

