<!-- { "loadSidebar": true } -->
　　宋文仲，字伯华，安陆人也。景文之后，寓居衡阳。南轩高弟。其知长沙县时，止斋为漕使，将荐之，曰：「具官有通务之才，而发于谦和；有及物之志，而安于静退。盖文仲虽生长南土，其家学则中原文献也。顷丞萍乡，蔼有名誉。方臣假守桂阳，得其为人，就访之，而文仲尝为桂阳录事参军，授臣本军《会稽录》一卷，臣遵行之，所以能蠲除宿负，罢弛斜科，不得罪于其民者，文仲之助也。寻领使事，访以九郡利病，无不周知。前者仓司籴补诸郡米仅十万斛，今者漕司蠲残亦数万缗，皆文仲发之。臣以为文仲虽衡阳人，实国士也。」召赴都堂审察，其后不知官位所至。（补。）

　　县令宋先生刚仲

　　宋刚仲，字仲潜，文仲弟。亦从南轩。尝知高安，与兄齐名。（补。）　

　　文肃吴竹洲先生儆

　　吴儆，初名偁，字益恭，号竹洲，休宁人。绍兴进士，历知泰州。晦庵、南轩、东莱、龙川、梭山、石湖、止斋皆与之友善。其倅邕也，南轩以书告晦庵曰：「吴益恭忠义果断，缓急可仗，未见其匹。」及归，而得对南轩书「孔子之刚」、「曾子之勇」、「南方之强」三章以谂别。既又以书相劳于中都。先生以亲老请祠，余闲与从游，穷经论史，考德订业，分斋肄业，如安定湖学之法以为教。卒谥文肃。（参《竹洲集附录》。）

　　（云濠谨案：《儒林宗派》列先生于南轩门人。程篁墩序先生文集，言其知邕州时，南轩方经略岭右，而先生获受教焉。）

　　知军曹先生集

　　曹集，不知何所人也。其知南康军时，杨诚斋荐之曰：「具官冑出世家，躬服寒素，少从名儒张栻讲道，以为士君子之学，不过一实字。再列朝班，皆在六部，不事干谒，不肯附丽，皆以为迂。及知南康，其政一遵朱熹之旧，如乞均减星子一县豫卖，如辍郡廪以教育白鹿书院生徒，皆朱熹欲为而未及尽行者。南康地褊民贫，每岁流徙不绝，今皆安集，无有愁叹。望赐旌擢，以为良吏爱民之劝。」诚斋是疏，所荐三人，其一为王道夫，其一为徐居厚，而先生参之，贤可知矣。因叹南轩弟子脱落者，盖不止十七也。（补。）

　　知州苏先生权

　　苏权，字符中，仙游人。侍父洸官宾州，因学于南轩。淳熙中登第，历梧州推官，调福州教授，改秩知余干县，终辰州守。有《春秋解》三卷。（补。）

　　通判周先生去非

　　周去非者，永嘉人，浮沚先生族孙也。学于南轩，尝从之桂林。有《岭外代答》十卷，所记皆桂林事也。成隆兴癸未进士，通判绍兴府。（补。）

　　法曹谢先生用宾

　　谢用宾，祁阳人也。少跌宕负才气，尝读南轩《晞颜录》而慕之，造谒门下，求一言可以行之终身者。南轩曰：「其敬乎！」自是守之不替。以特奏名任横州法曹。（补。）

　　萧定夫先生佐

　　萧佐，字定夫，湘乡人也。其父为黎才翁，故从五峰胡氏学，而于张宣公为同门，先生因受业于宣公，授以居敬之旨。朱子帅长沙，先生以进德之说请益。曰：「守先师之训十五年矣，今见先生，如见先师也。」鹤山尝为作《师友堂铭》。

　　文懿李雁胡先生壁

　　李壁，字季章，自号雁湖居士，眉之丹棱人，文简公焘第三子也。先生少英悟，日诵万余言，属辞精博，周益公见而异之，曰：「此『谪仙』才也。」孝宗尝问文简：「卿诸子孰可用﹖」文简以先生对。以父任入官，后登进士第。召试为正字，宁宗朝，累迁礼部尚书参知政事，兼同知枢密院事。叶绍翁《四朝闻见录》称：「开禧初，韩平原欲兴兵，遣张嗣古觇敌，张还，大佛韩旨。复遣先生，先生还，与张异词。阶是进政府」云云。是先生附和平原，以致显要，令人叹文字之为虚车。然其争丘宗卿之贤，用张威以平寇乱，虽功不足掩罪，而知人之明，则不容没也。嘉定时卒，谥文懿。先生嗜学如饥渴，群经百氏，搜抉靡遗，于典章制度尤综练。所著有《雁湖集》一百卷、《消尘录》三卷、《中兴战功录》三卷、《中兴奏议》若干卷、内外制二十卷、《援毫录》八十卷、《临汝闲书》百五十卷。先生父子与弟文肃皆以文字知名，蜀人比之三苏云。（参史传。）

　　（云濠谨案：谢山《札记》文懿有《雁湖集》、《消尘录》、《临汝闲书》百余卷。）

　　（梓材谨案：真西山《跋刘静春与南轩帖》云：「是岁淳熙戊戌，眉山参政李公年甫冠，其季今制阃侍郎十有八耳，静春皆以蜀中师表许之，又属宣公成就之。」侍郎谓文肃，参政即先生也。据此，则在南轩门者，不独文肃矣。）

　　附录

　　□□□曰：「大参薨背，海内褫气。方其壮年，锐于立事。议论岂无少差，要于大义无媿。中间维持善类，破除奸党，厥功不细。至于淹贯古今，临事商搉，忧国忧君，一饭不忘，今世如斯人者几希。」（补。）

　　文肃李悦斋先生

　　李，字季允，丹棱人，文简第七子也，学者称为悦斋先生。文简以史学传家，七子俱有文名，而雁湖与先生最达。受业于楼迂斋、刘静春，遂从张南轩游。时先生求道甚锐，南轩戒以勿急于求成，自是循序而进。绍熙庚戌进士，声华籍甚。以召试为馆职，廷对忠谠，累官至知潼川府，改知常德府，以安静为治。当时蜀患未靖，溃卒内讧，先生缮兵训戒，盗不敢犯，卒以自毙。改知夔州，时与士子讲学，夔人爱之。内召累迁为礼部侍郎。理宗眷倚甚至。将引之参豫，而先生正色立朝，持论侃侃，政府忌之。出为沿江制置副使，兼知鄂州。金人犯蕲，黄甫退，朝议将总领所招亲效军、强勇军、参商军皆隶制司，而制司又别有帐前一军，其汉口舟师则鄂州守所属也。先生以诸军皆因乌合之众，未训未练，而舟师亦惰于讲习，大为振刷，武昌士气始奋。然先生卒与诸司争曲直不相能，请罢，诏知遂宁府。遂宁，故文简、文懿所治，有遗爱，闻先生至，曰：「吾旧郎君也。」其政不肃而成。蜀事日坏，朝臣亦多不愿往者，乃以先生为四川制置使，兼知成都府。漫塘刘文清公贻之书曰：「制使以世家子帅梓里，人望所属，甚不易副，此政府内惧，为诿以分责，尚谨旃哉。」然先生以安静镇之，蜀中稍治。已而以礼部尚书召还。淳佑元年，奏请以周、程、张子从祀。又言：「王安石虽罢享，而因循未黜，乞亟进三人者以易之。」诏可。（梓材案：先生以嘉熙二年卒，淳佑在嘉熙之后，当是端平元年，故其次年诏议胡、孙、邵、欧、周、马、苏、张、二程十人从祀孔子庙廷。）累迁资政殿学士，知眉州。卒，谥文肃。先生父子兄弟以文章着，眉人比之三苏。后溪刘文公为老泉请赐谥，雁湖助之，故得一字之典曰「文」。或谐先生曰：「吾子即他日之卯君也。」然先生立朝，始终一节，不肯诡随，所以终不登二府者，有得于伊洛之正传，而其所至，皆有吏声，要属有用之才，固不徒以文章，亦非迂谈道学者比也。所著有《李文肃集》。盖元佑有洛、蜀之争，二百年中，其学终莫能合，及后溪与先生兄弟出，鹤山继之，遂合其统焉。时蜀有张福之乱，逐制使，戕总领，剽杀纵横，吏或死或逃，无敢抗者，已残削且及潼。先生疾驰至任，提刑曹叔远方谋死守，见先生至，大喜。亟集义壮，治诸县隍堞，设木隔，凡可以坏贼之具，无不集，上下激厉，贼觇知有备，取他道去。先生之兄文懿守遂，亦盛为御贼之计。用是以困贼使自毙，而成都亦以此得安。城西牛头山极险，先生谓叔远曰：「昔者相里贵据此山以攻城，几为所破，今可委此山于城外邪﹖」乃跨山包之，通西溪之渠，以达武江，而天险为城中所有，遂恃之无恐。（从蒋氏所藏■底录入。）

　　附录

　　□□□曰：「侍郎畴昔立朝，稍稍附致，则立致卿相；在鄂渚日，置是非不问，则亦可缓西归，而一节凛然，可谓不媿出处之义者。」（补。）

　　祖望谨案：时季允以鄂州制置副使改知遂宁，寻改四川制置。遂宁，巽岩所旧治也。又案：时漫堂荐荆门张元简。荆湖机幕罗愚，文恭子。

　　运判刘退庵先生强学

　　刘强学，字行父，衢之西安人也，刑部侍郎颖之子。侍郎受知张忠献公，令与其子宣公为友，其后岳麓之教大兴。宣公帅泉州，令彪先生德美掌书院事，先生既纳拜宣公，授以伊洛源流，而德美又为言其详甚悉。以太学生奏补官，累迁至知南康军。饥民啸聚为乱，向多以招安得官者，奸宄益艳之，至是复啸聚。先生大发粟赈之，而僇其幸乱始祸者。建祠以祀周、程，以《近思录》教士子。擢为广东提刑，改运判，寻为湖北提刑。尝曰：「今吏多骫法以活人，此东坡所谓『外邀雪冤之赏，内希阴德之报』者也，岂辟以止辟之意！」故先生于狱事最尽心焉。寻复改运判以卒。先生学有原本，尝诵孟子「求在我」之言，以之名斋。又自署曰「退庵」。其于仕宦，泊如也。（补。）

　　盐事宋西园先生甡（附子自适）

　　宋甡，字茂叔，金华人也。初从吕成公学，论《通鉴》贯穿不穷，成公大奇之。已而学于宣公，卓然自立。成绍熙进士，主高安簿。江西帅漕如王公蔺、丘公、尤公袤皆重之，引为上客。丘公使金，引为书状官。归，除融州掾。秩满，辟为广西盐事司主管官，诸司亦皆拭目待之。周益公称之曰：「茂叔气象和平，论议坚正，明敏足以决事，廉勤足以厉俗。」其于经史，皆究本原。年四十余卒官，君子惜之。先生雅工为诗，尝次放翁韵曰：「欲求平易多成拙，稍涉新奇却未工。得句直须参造化，此身何必问穷通。」西山谓先生诗之闲淡，盖亦得之宣公者多。子自适，字亦佳。（补。）

　　学博潘先生友端

　　潘友端，字端叔，金华人。年十七，即从张、吕。（补。）

　　（云濠谨案：《会稽续志》载：「先生淳熙甲辰进士，为太学博士。」）

　　◆彭氏家学（胡、刘三传。）

　　知州彭澹斋先生钦

