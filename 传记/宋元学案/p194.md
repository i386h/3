<!-- { "loadSidebar": true } -->
　　张浚，字德远，绵竹人。四岁而孤，行直视端，无诳言，识者知为大器。靖康初，以进士为太常簿。高宗即位，累迁侍御史。时乘舆在扬州，先生请葺东京、关陜、襄邓以待巡幸，咈宰相意。除集英殿修撰、知兴元府。未行，擢礼部侍郎，旋除御营使司参赞军事。先生度金人必来攻，言宜设备，宰相黄潜善、汪伯彦皆笑其过计。建炎三年春，金人果南侵。车驾幸钱塘，留朱胜非与先生于吴门捍御。已而先生独留，招集溃兵，甫定，会苗傅等作乱，乃邀秦凤路总管张俊，相持而泣，告以起兵问罪。遂约吕颐浩、刘光世以兵来会，而命俊分兵扼吴江，上疏请复辟。乱定，除知枢密院事。入见，伏地涕泣待罪。高宗问劳再三，引入内殿，曰：「太后知卿忠义，欲识卿面，适垂帘，见卿过庭矣。」解所服玉带以赐。高宗欲相之，先生以晚进不敢当。初，先生次秀州，尝夜坐，警备甚严，忽有客至前，出一纸怀中，曰：「此苗傅、刘正彦募贼公赏格也。」先生问欲何如，曰：「仆河北人，粗读书，知逆顺，岂以身为贼用。特见为备不严，恐有后来者耳。」先生下执其手，问姓名，不告而去。先生谓中兴当自关陜始，虑金人或先入陜取蜀，遂慷慨请行。诏以先生为川、陜宣抚处置使，得便宜黜陟。既抵兴元，金帅娄宿兵已在永兴，先生合五路之师复之。集诸门，问大举之策，曲端言必败，先生怒，令责状。既战于富平，环庆帅赵哲军先溃，斩哲以徇。哲将多不服，背降金。先生退入阆中，下曲端狱，论死。会有言杀赵哲、曲端非是，朝廷疑之。三年，遣王似副先生。先生求解兵柄，且奏似不可任，宰相吕颐浩不悦，诏先生赴行在。四年，御史中丞辛炳劾先生，以本官提举洞霄宫，居福州。及刘麟引金入寇，赵忠简鼎荐，除知枢密院事，即日长驱临江，部分诸将捍御，身留镇江节度之。兀朮闻先生已至江上，惊曰：「张枢密贬岭南，何得乃在此！」夕遁。五年，除尚书右仆射、同中书门下平章事、都督诸路军马。岳武穆飞平杨，先生奏遣武穆屯荆襄以图中原，乃自鄂岳转淮东，大会诸将，议防秋之宜。高宗遣使赐诏趣归，劳问之曰：「卿暑行甚劳。湖湘群寇既就抚，成朕不杀之仁，卿之功也。」召对便殿，进《中兴备览》四十一篇，高宗嘉叹，置之坐隅。先生以敌势未衰，会诸将议事江上，请帝幸建康。谍报刘豫与子猊挟金人入偪，赵忠简及折彦质欲召武穆兵东下，先生奏：「岳飞一动，襄、汉有警，何所恃乎﹖」时杨沂中兵抵濠州，刘光世舍卢州而南，淮西汹动，先生疾驰至釆石，令曰：「有一人渡江者，斩！」光世复驻军，与沂中接。刘猊为沂中所败，遁，高宗手书嘉奖。赵忠简等议跸临安，先生奏：「陛下一再临江，士气百倍。今六飞一还，人心解体。」初，先生与忠简同心辅国，至是不合，忠简去而先生独任。以却敌功，除特进。未几，加金紫光禄大夫。徽宗皇帝、宁德皇后凶问至，上哀不自胜，先生奏：「愿陛下挥涕而起，一怒以安天下。」乃命先生草诏谕中外，辞甚哀切。每奏对，必言雠耻，上未尝不改容流涕。郦琼军叛，劫杀参谋吕祉，先生引咎求去位。高宗问可代者，且曰：「秦桧如何﹖」先生曰：「近与共事，方知其闇。」桧憾之。台谏交诋，遂落职，居永州。九年，以赦复官。十年，金复取河南，先生奏治海艘直指山东之计。十一年，除检校少傅、崇信军节度使。十二年，封和国公。十六年，彗星出西方，先生将极论时事，恐贻母忧。母讶其瘠，问故，先生以实对。母诵其父对策之语曰：「臣宁言而死于斧钺，不忍以不言而负陛下。」先生意乃决，上疏谓：「当今事势，譬如养成大疽于头目心腹之间，不决不止。」秦桧大怒，令台谏论徙永州。先生去国几二十载，天下士无贤不肖莫不倾心慕之。武夫健将言先生者必咨嗟太息，至儿童妇女亦知有张都督也。桧死，复观文殿大学士、判洪州。先生时以母丧，将归葬，台谏汤鹏举、凌哲论先生归蜀，恐摇动远方，诏复居永州。服除，落职，以本官奉祠。三十一年春，有旨自便。先生自潭闻钦宗崩，号恸不食，上疏请早定守战之策。三十二年，车驾幸建康，先生迎拜道左，卫士见之，无不以手加额。车驾将还临安，慰劳先生曰：「卿在此，朕无北顾忧矣。」累除少傅、江淮东西路宣抚使，进封魏国公。史忠定浩在政府，先生所规画，浩每沮之。先生荐陈正献俊卿为宣抚判官，孝宗召俊卿与先生子栻赴行在，曰：「朕依魏公如长城，不容浮言摇夺。」符离之战，南军不利，先生上疏待罪，有旨降授特进，更为江、淮宣抚使。时汤思退为右相，急于求和。上召先生入见，复议罢和，拜先生尚书右仆射、同中书门下平章事兼枢密使，都督如故。隆兴二年，奉诏行视江、淮。御史尹穑论先生费国不赀，先生亦乞致仕，除少师、保信军节度、判福州，朝廷遂决弃地求和之议。既去，犹上疏论尹穑奸邪误国。行次余干，得疾，手书付二子曰：「吾不能恢复雪耻，即死，不当葬先人墓左，葬我衡山下足矣。」讣闻，赠太师，谥忠献。先生幼有大志，及为熙河幕官，行边垒，览观山川形势，时时与旧戍守将握手饮酒，问祖宗以来守边旧法及军阵方略之宜，故一旦起自疏远，当枢筦之任，悉能通知边事本末。朱子状先生行实，或以所述事止据其家牒诠次，殊不协人言。高宗柎庙，议配廷臣，或有谓先生恢复空言，未酬三溃之辱。然和尚原、宿州两胜，皆自先生决之，不可谓非善将将者矣。尝与赵忠简共政，多所引擢，从臣朝列，悉一时之望，人号「小元佑」。所荐虞忠肃允文、汪文定应辰、王忠文十朋、刘忠肃珙等，为名臣。拔吴玠、吴璘于行间；谓韩蕲、王世忠忠勇，可倚以大事；一见刘武穆锜，奇之，付以事任；卒皆为名将，有成功，一时并称为知人。先生事母以孝称。所著有《易解》及《杂说》十卷，《书》、《诗》、《礼》、《春秋》、《中庸》亦各有解，《文集》十卷，《奏议》二十卷。子二人：栻、枃。（参史传。）

　　张魏公语

　　留意圣贤之学，爱养精神，使清明在心，自然读书有见处，以之正身正家，而事业从此兴矣。（见《鹤山集》。）

　　（梓材谨案：谢山《札记》：「南宋宰辅登《学案》者，张魏公家三世五人。」盖谓先生及二子、一孙、一曾孙也。）

　　◆赵张学侣

　　文定汪玉山先生应辰（别为《玉山学案》。）

　　◆赵张同调

　　献肃陈邦彦先生良翰

　　陈良翰，字邦彦，临海人。蚤孤，事母孝。为文恢博有气。中绍兴五年进士第。知温州瑞安县，听讼咸得其情。或问何术，先生曰：「无术。第公此心，如虚堂悬镜耳！」以荐为检法官，迁监察御史。孝宗初，除右正言。金再移书求唐、邓、淮、泗，先生言：「庙堂、督府，论议不同。边奏上闻，皆阳唯诺而阴沮败之。万一失事机，督府安得独任其责﹖」上矍然称善。卢仲贤至汴，许金人以疆土、岁币而还，上大怒，下仲贤理，欲诛之，宰相恳请得免。复遣王之望、龙大渊。先生言：「前遣使已辱命，大臣不悔前失，不谓秦桧复见今日！且金要我罢四郡屯兵以归之，不折一兵而坐收四千里要害之地，决不可许。若岁币，则俟得陵寝然后与。今议未决，而之望遂行，恐辱国不止于仲贤也。」诏侍从、台谏议，多是先生。汤思退尚执前论，尹穑附思退以撼督府，先生疏：「思退奸邪误国，宜早罢黜；张浚精忠老谋，不宜以小人言摇之。」孝宗曰：「思退警敏，冀可效，卿其置之。若魏公，则今日孰出其右。此殆言者有异意，卿为朕谕之。」先生顿首谢曰：「『警敏』二字，恐非明主卜相之法。」既退，以上语谕同列，穑勃然变色，明日亦请对，遂罢先生言职。两淮撤备，金大入，太学生数百人伏阙，乞召用先生与胡铨、王十朋而斩思退等，思退由是始败。召为宗正少卿、兵部侍郎，除右谏议大夫。进给事中，奏王抃矫诏，请正典刑。改礼部侍郎，不拜，以敷文阁待制提举江州太平兴国宫。既为太子詹事，召对选德殿，上出手书唐太宗与魏征论仁德功利之说，先生言：「仁德治之本，功利治之效。仁德无累，功利自致。」上为之嘉叹，诏兼侍讲。未几，以疾告老，除敷文阁直学士、提举太平宫。卒，年六十五。光宗立，赐谥献肃（参史传。）

　　修撰芮国器先生煜

　　芮煜，字仲蒙，一字国器，吴兴人也。绍兴进士，为仁和尉，荒殍载道，区处赈恤，各有条理。初官左从政郎，愤秦氏之乱政，通判常州。沈长卿者，李庄简公客也，尝言和议之非。一日，与先生赋《牡丹》诗。或告之，谓有谤讪语，下大理寺狱，以先生为证，官骑赤棒至门，先生慨然就质曰：「吾不知狱吏之贵也！」对簿，力辩其非。长卿不任笞掠，诬服，狱吏以示先生，对曰：「长卿诬服则可，吾不能妄证也。」吏乃别摘先生平日所作诗有「今作麈埃奔走人」之句，以为怨望，窜化州。桧死，召用为监察御史。其为广东提刑，雍容儒雅，以经术饰吏事。旧例供馈甚丰，先生潜输之公帑，归过曲江，尽以颁犒郡尉之缺于月给者，时谓其「清不近名，利不违众」。尚书左仆射叶颙荐先生与王十朋、周操可备执政，历国子司业、祭酒，其对诸生，蹴然如重客，闻人有善，欣然道之。陈傅良、陈亮、蔡幼学、陈谦皆在太学，先生陶铸之甚至。时东莱为学官，抠衣讲学，昌明斯道，先生以女妻之。孝宗谕宰相曰：「侍从有阙，亟用之！」而先生以疾固请祠，以右文殿修撰归。太学之士祖送以千人，观者太息。先生虽不主和议，而亦未尝轻言用兵。尝奏孝宗曰：「陛下以为蓄积稍羡，思大举，当会计可得几番犒赏。」上曰：「朕未思也。行当报卿。」已而上约略之，仅可得十三番费用，于是始为息民之计。先生每与人言，及退，入室端坐默思，唯恐有失，盖省察之严如此。所著有《易传》及《文集》三十四卷。先生自化州还，追和长卿《牡丹》诗，有「宁分汉社稷，变作莽乾坤」之句，今人传以当时所作，非也。先生卒，孝宗思之不置，用其弟辉，至尚书。

　　祖望谨案：芮祭酒所著《易传》一卷，奏议二卷，杂文七卷。周益公釆其说《易》之句曰：「《坎》之《象》曰：『君子以常德行，习教事。』盖坎惟素习，则在险不失其常。险至方习，亦复何及！故初爻曰『习』，余则否。虽然，习当出险，乃复『入于坎窞』者，为小人言也。」《离》之三曰：『日中必昃。』人生必死，当如曾参易箦，子路结缨，怡然死生之际。『嗟』则惑，惑则『凶』矣。」

