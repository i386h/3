<!-- { "loadSidebar": true } -->
　　又曰：康节本是要出来有为底人，然又不肯深犯手做。凡事直待可做处，方试为之。纔觉难，便拽身退。正张子房之流。

　　又曰：伊川之学，于大体上莹彻，于小小节目上犹有疏处。康节能尽得事物之变，却于大体上有未莹处。

　　又曰：程、邵之学固不同，然二程所以推尊康节者至矣。盖以其信道不惑，不杂异端，班于温公、横渠之间。则亦未可以其道不同而遽贬之也。

　　叶水心《习学记言》曰：「初分大道非常道，纔有先天未后天。」大道、常道，孔安国语；先天、后天，《易》师传之辞也。《三坟》今不传，且不经孔氏，莫知其为何道。而师传先后天，乃义理之见于形容者，非有其实。山人隐士辄以意附益，别为先天之学。且天不以言命人，卦画爻象皆古圣知所为，寓之于物以济世用，未知其于天道孰先孰后，而先后二字亦何系损益。山人隐士以此玩世自足，则可矣；而儒者信之，遂有参用先后天之论。夫天地之道，常与人接，柰何舍实事而希影象也﹖（补。）

　　又曰：邵某以玩物为道，非是。孔子之门惟曾皙。此亦山人隐士所以自乐，而儒者信之，故有云淡风轻、傍花随柳之趣。（补。）

　　又曰：「独立孔门无一事，惟传颜氏得心斋。」案颜氏立孔门，其传具在，「博我以文，约我以礼」，「欲罢不能，既竭吾才」，非无事也。「心斋」，庄、列之寓言也。「无听以耳而听以心，无听以心而听以气」，盖寓言之无理者，非所以言颜子也。（补。）

　　又曰：邵某无名公传，尊己自誉，失古人为学之本意，山林玩世之异也。（补。）

　　魏鹤山曰：邵子平生之书，其心术之精微在《皇极经世》，其宣寄情意在《击壤集》。凡历乎吾前，皇帝玉霸之兴替，春秋冬夏之代谢，阴阳五行之变化，风雷雨露之霁曀，山川草木之荣悴，惟意所驱，周流贯彻，融液摆落，盖左右逢源，略无毫发凝滞倚着之意。呜呼，真所谓风流人豪者欤！或曰：「揆以圣人之中，若勿合也。『天何言哉！四时行焉，百物生焉。』圣人之动静语默，无非至教，虽常以示人，而平易坦明，不若是之多言也。『老者安之，朋友信之，少者怀之。』圣人之心量，直与天地万物上下同流，虽无时不乐，而宽舒和平，不若是之多言也。」曰：是则然矣。宇宙之间，飞潜动植，晦明流峙，夫孰非吾事！若有以察之，参前倚衡，造次颠沛，触处呈露。凡皆精义妙道之发焉者，脱斯须之不在，则芸芸并驱，日夜杂糅，相代乎前，顾于吾何有焉！若邵子者，使犹得从游于舞雩之下，浴沂咏归，毋宁使曾皙独见称于圣人也欤！洙泗已矣！秦、汉以来诸儒，无此气象。读者当自得之。

　　熊勿轩《祀典议》曰：或谓：「涑水之学，不由师传，其德言功烈之所就，亦不过尽其天资之所到而已。若康节，则《先天》一图，《皇极》一书，谓之无闻于斯道则不可，又何以不进之于五贤乎﹖」曰：康节之高明，涑水之平实，盖各具是道之一体。要其所见，则涑水之于康节，固不可以同日语也。康节《先天图》心法与濂溪《太极图》实相表里。至于《皇极》一书，则其志直欲以道经世，而自处盖欲作雍熙泰和以上人物。此岂易以世俗窥测！但其制行，不免近于高旷。若使进之圣门，则曾皙非不高明，子贡非不颖悟，终不可谓与颜、曾同得其传。百世以俟，不易吾言矣！　　

　　又曰：间尝以此求正于乡先生福清林若存，谓此论直可质无疑而俟不惑。且谓康节作《长历》，书「建成、元吉作乱，秦王世民诛之」，可与温公作《通鉴》书「诸葛入寇」同科，此亦一证。宁德陈子芳谓：此说已是。程子亦曰「尧夫直是不恭」，又曰「尧夫根本帖帖地」，其不满温公处亦多，更以此参之，当益明矣。并识于此，以俟来者。

　　胡敬斋曰：程子言康节空中楼阁，朱子言其四通八达，须实地上安脚更好。

　　又曰：明道作康节墓志，言七十子「同尊圣人，所因以入者，门户亦众矣」，是未尝以圣学正门庭许他。言「先生之道，可谓安且成矣」，是康节自成一家。

　　问高忠宪：「明道许康节内圣外王之学，何以后儒论学只说程、朱﹖」忠宪曰：「伊川言之矣。康节如空中楼阁，他天资高，胸中无事，日日有舞雩之趣，未免有玩世意。」

　　宗羲案：康节反为数学所掩。而康节数学，《观物外篇》发明大旨。今载之《性理》中者，注者既不能得其说，而所存千百亿兆之数目，或脱或讹，遂至无条可理。盖此学得其传者，有张行成、祝泌、廖应淮，今寥寥无继者。余尝于《易学象数论》中为之理其头绪，抉其根柢。

　　◆百源讲友

　　文忠富彦国先生弼（别见《高平学案》。）

　　太中程先生■（别见《濂溪学案》。）

　　◆百源学侣

　　献公张横渠先生载（别为《横渠学案》。）

　　纯公程明道先生颢（别为《明道学案》。）

　　正公程伊川先生颐（别为《伊川学案》。）

　　◆百源家学

　　布衣邵先生睦

　　邵睦，康节先生异母弟也，少于康节二十余岁。力学孝谨，其事康节如父。三十三岁暴卒。尝赋《东篱》之诗，竟殡后圃东篱下，论者以为其有前知之鉴焉。（补。）

　　修撰邵子文先生伯温。

　　邵伯温，字子文，康节之子也。二程、司马温公、吕申公俱屈名位辈行，与再世交。先生入闻庭训，出友长者，故学益博，尤熟当世之务。元佑中，以荐授大名助教，调潞州长子县尉。蔡确之罢相也，邢恕亦被黜知河阳，间道谒确于邓，谋定策事。恕出司马温公之门，又与其子康同登第。及是，康免父丧赴阙，恕邀康至河阳。先生力止之，曰：「恕倾巧，必有事要兄，将为异日之悔。」既恕果劝公休作书，称确有定策功。后为梁焘、刘安世所论，始叹先生之前知，悔不用其言也。逮公休卒，子植幼，宣仁后悯之。吕汲公曰：「康素谓伯温可托，请以为西京教授教之。」先生至，诲植曰：「温公之孙，大谏之子，贤愚在天下，可畏也！」植因力学，有成立。章惇尝师事康节，及为相，欲引先生，百计避之。徽宗初，以日食上书，恳切言复祖宗制度，辩宣仁诬谤，解元佑党锢，别君子小人，戒劳民用兵。又为书曰《辩诬》，为小人所忌。后置先生于「邪等」中，以此书也。元符末，有旨复元佑后位号，或曰：「上于后，叔嫂也。叔无复嫂之礼。」伊川亦疑之，曰：「论者未为末说。」先生曰：「不然。《礼》曰：『子不宜其妻，父母以为善，子不敢言出。』今皇太后同听政，于哲宗，母也；于后，姑也。母之命，姑之命，何为不可﹖非以叔复嫂也。」伊川喜曰：「子之言得之矣！」历主管永兴军耀州三白渠公事。闻童贯为宣抚，出他州避之。除知果州，擢提点成都路刑狱，除利路转运副使。绍兴四年，卒，年七十八。初，康节言世将乱，惟蜀安，可避居。宣和末，先生载家徒蜀，得免于难。丞相赵忠简公少尝从先生游，追赠秘阁修撰，又表其墓曰：「以学行起元佑，以名节居绍圣，以言废于崇宁。」世以三语足尽其出处。先生尝曰：「二程先生教某最厚。某初除服，宗丞谓曰：『人之为学忌标准。若循循不已，自有所立。』及某入仕，侍讲　谓曰：『凡作官，虽所部公吏，有罪，立案而后决。或出于私怒，莫仓卒。每决人，有未经杖责者，宜慎之，恐其或有所立也。』某终身行之。」着有《易辩惑》一卷、《河南集》、《闻见录》、《皇极系述》、《皇极经世序》、《观物内外篇解》。三子：溥、博、傅。

　　语录

　　道生一，一为太极。一生二，二为两仪。二生四，四为四象。四生八，八为八卦。八生六十四，六十四具而后天地万物之道备矣。天地万物莫不以一为本，原于一而衍之以为万，穷天下之数而复归于一。一者何也﹖天地之心也，造化之原也。

　　备天地，兼万物，而合德于太极者，其唯人乎！日用而不知者，百姓也；反身而诚之者，君子也；因性而由之者，圣人也。故圣人以天地为一体，万物为一身。

　　一动一静者，天地之妙用也；一动一静之间者，天地人之妙用也。阳辟而为动，阴合而为静，所谓一动一静者也；不役乎动，不滞乎静，非动非静，而主乎动静者，一动一静之间者也。自静而观动，自动而观静，则有所谓动静；方静而动，方动而静，不拘于动静，则非动非静者也。《易》曰：「《复》，其见天地之心乎！」天地之心，盖于动静之间有以见之。夫天地之心于此而见之；圣人之心即天地之心也，亦于此而见之。虽颠沛造次，未尝离乎此也。《中庸》曰：「道，不可须臾离也。可离，非道也。」「退藏于密」，则以此洗心也；「吉凶与民同患」，则以此斋戒也。夫所谓密，所谓斋戒者，其在动静之间乎！此天地之至妙至妙者也。圣人作《易》，盖本乎此。世儒昧于《易》本，不见天地之心，见其一阳初复，遂以动为天地之心，乃谓天地以生物为心。噫，天地之心何止于动而生物哉！见其五阴在上，遂以静为天地之心，乃谓动复则静，行复则止。噫，天地之心何止于静而止哉！为虚无之论者，则曰天地以无心为心。噫，天地之心一归于无，则造化息矣。盖天地之心，不可以有无言，而未尝有无，亦未尝离乎有无者也；不可以动静言，而未尝动静，亦未尝离乎动静者也。故于动静之间，有以见之。然动静之间，间不容发，岂有间乎！惟其无间，所以为动静之间也。

　　夫太极者，在天地之先而不为先　，在天地之后而不为后，终天地而未尝终，始天地而未尝始，与天地万物圆融和会而未尝有先后始终者也。有太极，则两仪、四象、八卦，以至于天地万物，固已备矣。非谓今日有太极，而明日方有两仪，后日乃有四象、八卦也。虽谓之曰「太极生两仪，两仪生四象，四象生八卦」，其实一时具足，如有形则有影，有一则有二，有三，以至于无穷，皆然。是故知太极者，有物之先本已混成，有物之后未尝亏损，自古及今，无时不存，无时不在。万物无所不禀，则谓之曰命；万物无所不本，则谓之曰性；万物无所不主，则谓之曰天；万物无所不生，则谓之曰心。其实一也。古之圣人穷理尽性以至于命，尽心知性以知天，存心养性以事天，皆本乎此也。　

　　待制邵泽民溥（别见《刘李诸儒学案》。）

　　◆百源门人

　　王天悦先生豫

　　常簿张先生　（并为《王张诸儒学案》。）

　　侍讲吕原明先生希哲（别为《荥阳学案》。）

　　庶官吕先生希绩

