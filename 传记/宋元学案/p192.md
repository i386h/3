<!-- { "loadSidebar": true } -->
　　先生学尤深于《易》。家有东西二斋，东以复名，西以蒙名。斋之记有曰：「三代而下，《易》学废矣！六国之士为谈说所蒙，两汉之士为章句所蒙，晋、魏之士为虚无所蒙，隋、唐之士为辞藻所蒙，皆处偏滞而不反。如波滚沙，反以自浑；如谷腾雾，反以自瞑；初不知其豁然者常存也。今吾与二三子既知之矣，可不兢兢肃肃，以养其圣邪！」

　　或问：「《原道》谓『轲之死不得其传』，程子以为非见得真实，不能出此语。屏山乃以为孤圣道，绝后学，何如﹖」朱子笑曰：「屏山只要说释子、道流皆得其传耳！」

　　◆刘胡学侣

　　教授陆支离先生佑

　　陆佑，字亦颜，侯官人也。以进士为主簿，寻为湖广南路宣抚司准备差遣，又任福建茶盐公事官，所至尽心职事，察冤狱，有惠政，不求荣进。或劝以治生者，笑而不答。其守身持家，不随俗为好恶，不顾人之是非，一准《礼经》。沈酣经学，笃信自守。闽中自古灵先生倡道，其后游、杨、胡三子得程氏之传，先生则自得之者也。东莱吕居仁入闽，福州诸子如李楠、林之奇、李樗辈，皆从游焉。居仁归浙，之奇辈无所卒业，适先生自楚中归，大喜，群造其门。居仁寄诗有云「时从陆丈人，共此一篇书」者也。里人乞为本州岛添差教授，叶石林以闻，从之，命下而卒，学者称为支离先生，其晚年所自署也。（补。）

　　附录

　　林少颖祭先生文曰：「嗟嗟先生，仕则不达，寿则不永。亦有以是为先生之恨者，是皆浅之为丈夫也！先生之志，尚友古人于千载之上，盖已得夫颜、曾之遗风。义理是非之分，辞受进退之节，皎然明白于世，而处常得终以死，在先生无一恨」云。观此，亦足以见其人之大概矣！（从黄氏补本录入。）

　　庶官方先德顺

　　方德顺，莆阳人。早以文行知名，一时诸公长者皆折辈行与交。绍兴初，尝召对，极论讲和不便，虽不合以去，而名闻益高。张忠献、折大参、曾侍郎、张给事、吕舍人皆深知之，仕竟不遭以卒。（参《朱子文集》。）

　　（梓材谨案：谢山《学案札记》：「方德顺，侯官人。吕东莱《祭林少颖文》有云『里居之良，若方若陆』，王厚斋《困学纪闻》引此，原注：『方德顺、陆亦颜。』陆为支离，方即先生，其名未详。」

　　献靖朱韦斋先生松（别见《豫章学案》。）

　　◆白水门人（马、程三传。）

　　文公朱晦庵先生熹（别为《晦翁学案》。）

　　成公吕东莱先生祖谦（别为《东莱学案》。）

　　◆籍溪门人（伊川三传。）

　　直阁魏艮斋先生掞之

　　魏掞之，字子实，初字符履，建宁人。尝师籍溪胡先生。登乡举，礼部不第，遂不复出，筑室读书，榜以艮斋，人称艮斋先生。干道中，诏举遗逸，力辞。陈相魏公俊卿雅知先生，招致甚力，乃以布衣陈当时之务，赐同进士出身，为太学录。请废王安石父子从祀，追爵程颢、程颐，列祀典，不报。又请罢词赋空言，取人宜以德行经术为先，其次则通习世务，亦不报。喟然叹曰：「上恩深如此，而吾德不足以感悟圣意！」遂丐去。会幸臣曾觌召还，复累疏谏，遗书陈魏公，责其不能救正，语甚切至，罢为台州教授。居家谨丧祭，重礼法。行古社仓，民赖以济。诸乡社仓自先生始。或訾其近名，则蹙然曰：「使夫人避此嫌，为善之路绝矣！」病革，母视之，不巾不见。戒其子「勿以僧巫俗礼浼我。」素与朱文公游，趣向相同，召至，委以后事而卒，年五十八，赠宣教郎、直秘阁。

　　附录

　　幼有大志。少长，游郡庠，事胡公宪，奇之。已而从乡之儒先长者游。间适四方，又尽交其先达名士。于是闻见日广，而声称日益大。

　　于学无不讲，而尤长于前代治乱兴衰存亡之说，以及本朝故事之实，皆领略通贯，识其大者。平居论说，听者悚然。

　　故相赵忠简薨海上，归葬常山。衢守章杰雅怨忠简，又希秦桧意，逮系其家人，劾治甚急，人畏其凶虐，无敢议者。先生适客衢，独慨然以书谯杰，杰亦不能害也。

　　先生谏曾觌事，又以书切责陈魏公。魏公亦不堪，乃因其告归，罢为台州教授。觌时至龙山已久，侯先生去，然后入。

　　朱子记先生赠告后曰：掞之本以白衣召见，天子悦之，擢为学官。在职未几，数上书论政，以至力遏近幸之不当进者，遂不自安而告归，以卒。上则初未始厌其言也，越五年而眷念不忘，咨嗟悯悼，锡命追荣如此。呜呼，伟哉！甚盛德也。所以感人心而厉臣节，为何如邪！因书所记，并刻于石，以答扬先帝之光训，俾弥亿万年不坠于地。是则不惟圣子神孙永有观法，而任事之臣，有志之士，亦得以称诵道说，更相勉励，而益劝于忠谠云。

　　张釆谨案：君子难进易退，大约绰有余地。若待上厌而始归，则斥逐随之矣。功名中一辈所以昧昧尔！

　　文公朱晦庵先生熹（别为《晦翁学案》。）

　　朝奉刘恒轩先生懋

　　刘懋，字子勉，建阳人。从刘屏山、胡籍溪学，以文林郎奉祀，以朝奉大夫致仕。学者称恒轩先生。文简公爚，其子也。

　　县令邵先生景之

　　邵景之，字季山，古田人，横渠弟子彦明之侄。早负文名。登第后，摄教建宁，受业于籍溪胡氏之门，官止莆田令。先生幼丧母，事继母以孝闻。所著有《玉坡集》。（参《姓谱》。）

　　县令方先生耒（见下《屏山门人》。）

　　◆屏山家学

　　忠肃刘先生珙

　　刘珙，字共父，崇安人，安抚使子羽之子也。生有奇质，从季父屏山先生学。以荫补承务郎，登进士乙科，监绍兴府都税务。请祠归，杜门力学，不急仕进。后历礼部郎。秦桧欲追谥其父，召礼官会议，先生不至，桧即讽言者逐之。桧死，召为大宗正丞。累迁中书舍人、直学士院。出知潭州、湖南安抚使。终建康府、江东安抚使、行宫留守。进观文殿学士，属疾，请致仕，草遗奏言：「恭、显、伾、文，近习用事之戒。今以腹心耳目寄之此曹，朝纲以紊，士气以索，民心以离，咎皆在此。陈俊卿忠良确实，可以任重致远，张栻学问醇正，可以拾遗补阙，愿亟召用。」既又手书与南轩、晦翁诀，皆以未能为国雪雠为恨。卒，年五十七，赠光禄大夫，谥忠肃。先生事继母以孝闻。功缌之戚，必素服以往。喜受尽言，事有小失，下吏言之，立改。临数镇，民爱如父母，闻讣，有罢市巷哭，相与祠之者。

　　附录

　　南轩《与朱元晦书》曰：共父，今日达官似皆不逮之，忧患中正宜进德。此有赖于兄，爱之尤深，责之尤重。（补。）

　　祖望谨案：是时共父以忧归。

　　又曰：前书劝共父廉虚，使人得以自尽，人才大小皆有用处。而报书谓到江上尤不见有人才，窃惧此语。天下事岂独智力能办﹖通都会邑，岂无可器使者﹖恐吾恃聪明以忽之，彼无以自见耳。若当大任，实有所妨。望兄其以此意开广之。（补。）

　　从事刘七者先生玶　

　　刘玶，字平甫，屏山之子。仕为从事郎。自号七者翁，每与朱晦庵诸名贤倡和，有《诗集》十卷。（参《姓谱》。）

　　（梓材谨案：先生，少传公子羽之幼子也。以公命，为屏山先生后，娶范直阁如圭之女。）

　　附录

　　朱子《与平甫书》曰：学问之道，不在于多言，但默坐澄心体认，天理若见，虽一毫私欲之发，亦自退听矣。久久用力于此，庶几渐明，讲学始有力也。（补。）

　　又曰：大率有疑处，须静坐体究，人伦必明，天理必察。于日用处着力，可见端绪，在勉之尔。（补。）

　　◆屏山门人

　　文公朱晦庵先生熹（别为《晦翁学案》。）

　　朝奉刘恒轩先生懋（见上《籍溪门人》。）

　　县令方先生耒

　　方耒，字耕道，莆田人也。曾祖元寀，曾共学于伊川；从父翥，则王信伯之私淑也。先生为南轩之客，亦与朱子共讲学。（云濠案：一本云：「少孤贫苦学，游建安，参谒朱子。干道中登第，为善化尉。」）以直道待南轩，在幕府中无阿辞。南轩尝曰：「友朋之足与共死生祸福者，耕道也。」已而以先生与游九言并荐为属，曰：「是二人能攻臣过者。」官终连江令。后村以先生置朱、张弟子之列，非也。观勉斋跋先生遗墨，则可见矣。先生有弟曰禾，亦讲学。（补。）

　　（梓材谨案：方耕道有二：一名畴，弋阳人；一名耒，莆田人。谢山始并为一人，而立之传，云：「从横浦、籍溪、澹庵、屏山游。」既复抹而分为之传，于弋阳耕道传云「从胡文定父子、张横浦诸公游」，于是传云「与朱子共讲学」。籍溪为文定从子，与屏山皆朱子师。弋阳耕道既从胡氏游，则莆田耕道必屏山门人，而与朱子同学矣。）

　　隐君黄谷城先生铢（附门人陈以庄。）

　　黄铢，字子厚，建安人也。隐居不仕，从刘屏山游。屏山门下，朱子最为大儒，而先生亦其眉目也。屏山殁，遗文散落，晦翁与先生雠校以传。固穷而卒，所著有《谷城集》五卷，朱子序之，谓其文学太史公，诗学屈、宋、曹、刘，隶、古皆得魏晋以前笔意。而西山《后序》述其诗曰：「先生有遗训，忧道不忧贫。」又曰：「私意苟未克，放心何由驯！」此不媿为屏山之徒矣。有高弟曰陈以庄，字敬叟，其甥也，亦工诗。（修。）

　　总领詹元善先生体仁（别见《沧洲诸儒学案》。）

　　◆陆氏门人

　　提举林三山先生之奇

　　李和伯先生楠

　　李迂斋先生樗（并见《紫微学案》。）

　　◆恒轩家学（伊川四传。）

　　文简刘云庄先生爚

　　侍郎刘先生炳（并见《沧洲诸儒学案》。）
 卷四十四　赵张诸儒学案（全氏补本）
　　赵张诸儒学案　（全祖望补本）

　　赵张诸儒学案表

　　赵鼎　　　　　　（子）谧　　　（曾孙）纶（别见《沧洲诸儒学案》。）

　　王大宝　　　　张栻（别为《南轩学案》。）

　　（子文门人）

　　（百源、伊川再传）

　　（安定、濂溪三传）

　　张浚　　　　　　（子）栻（别为《南轩学案》。）

　　（子）枃　　　　　　（孙）忠恕（别见《南轩学案》。）

　　王十朋　　　　　　（子）闻诗

　　（子）闻礼

　　宋晋之　　　　（弟）习之

　　（谯氏门人。）

　　（伊川、东坡再传）

　　（安定、濂溪、老泉三传）

　　杨万里　　　　　　　（子）长孺

　　刘俨

　　吕陟（别见《南轩学案》。）

　　罗博文（别见《豫章学案》。）

