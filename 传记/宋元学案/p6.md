<!-- { "loadSidebar": true } -->
　　「志，气之帅；气，体之充。」此言精微，学者宜思之。盖以谓志则在心而心为有知，有知则所好亦有节，而所恶不过分；纵过而踰节，亦知自反也。若气，则冥然无知，特可以充养四体。纵之而不已，则喜怒为气之所使，必至于过分踰节矣。此小人之事也。若君子，则学而能正能诚，所以志能帅气，而喜怒不过。唯小人为气所鼓，方其喜怒之际，不知形色之变，至于不闻人之声音，不觉己之忤物，或至于杀人，杀身者，皆为气之所使而不能帅气也。故曰：「持其志，无暴其气。」学者可不知此乎！

　　百家谨案：志与气原非二物，志即气之精明者是也。持志、无暴，并无两样工夫，故孟子止言养气，而持志在其中矣。先遗献曰：「若离气而言持志，未免捉捏虚空矣。所以古人说九容，只是无暴其气。无暴其气，志焉有不在者乎﹖」

　　安定说中庸始于情性。盖情有正与不正，若欲亦有正与不正，德有凶有吉，道有君子有小人也。若「天地之情可见」，「圣人之情见乎辞」，岂得为情之不正乎﹖若「我欲仁，斯仁至矣」，岂为不正之欲乎﹖故以凡言情为不正者，非也；言圣人无情者，又非也。圣人岂若土木哉！「强哉矫」，盖矫者强之甚，大木之曲者性也。能矫而为正，岂不强乎！

　　百家谨案：离情无所为性，但观此情恰好不恰好耳。存诸中而自然，发诸外而中节，气血即是义理，子刘子所谓「中和皆是性」也。若无主宰中存，肆欲妄行，则小人之无忌惮矣。凡人生有情，情之正者即性。性从情中看出。彼释氏之情不附物，是无情也，非圣人之道也。先生言圣人非无情，甚是。但解「强哉矫」，谓矫性之曲而正之，则非。夫所谓「强哉矫」者，乃矫乎流俗也。若性之生也直，奚待矫哉﹖先生辩荀，恐未免仍蹈乎荀之说也。

　　「道，自道也」者，且以「道路」之道言之：凡穷天下，周八极，人迹所及，皆可至焉，则道岂不六通四辟乎﹖然有径有支皆道也，故必在人之所择而行之。

　　训学者文

　　诸君欲为君子，而使劳己之力，费己之财，如此而不为君子，犹可也；不劳己之力，不费己之财，诸君何不为君子﹖乡人贱之，父母恶之，如此而不为君子，犹可也；乡人荣之，父母欲之，诸君何不为君子﹖

　　附录

　　先生三岁而孤，晨昏匍匐下，求其父甚哀。太夫人使读《孝经》，辄流涕不能止。是时太夫人携于陜右外家，事母笃孝。一日，具公裳见贵官，忽自思云：「见贵官尚必用公裳，岂有朝夕见母而不具公裳者乎﹖」遂裹头，服公裳，晨省其母。外氏诸妇大笑之，先生弥恪，久而亦不复笑也。先生尝曰：「吾之持敬，自此始也。」又一日，为母置膳，先过一卖肉家，将买之，遂向市中买他物。而归途有便道，稍近，且亦有卖肉家，将买之。因自念：「吾已有所许，而忽他之，将无欺其初心乎﹖」卒迂道就故所卖肉家。先生尝曰：「吾之行信，自此始也。」

　　既冠，徒步从安定先生学。安定门下踰千人，以别室处之，遣婢视饮食澣濯。盛寒惟衲裘，以米投浆瓮，日中数块而已。安定使其徒馈之食，不受。将还，受一饭而行，曰：「先生之命，不可终违。」常曰：「吾于安定之门，所得多矣。言之在耳，一字不违也。」

　　二叔父议析居，先生涕泣止之，不可。于是请其叔父，取所欲余书十箧、敝屋数间而已。其叔没，家替，先生事叔母如母，送死无不备。事母谨严，非有大故不去侧。日具太夫人所嗜，皆手自调味。为儿嬉或讴歌以悦之。故太夫人虽在穷巷，奉养充美，无须臾不快也。

　　太夫人之丧，庐墓三年，雪夜号伏，呼问太夫人寒否如平生，因委顿僵仆，手足皆裂，不顾也。翰林吕溱尝造墓，知状，垂涕曰：「想见鬼神幽明不隔。」乡里瞻仰先生如神，有争讼，必就决，不复造有司。每岁甘露降于坟域，必逾月。墓左有杏，两枝连合。至孝感应如此。

　　先生畜犬，孳生至数十，不以与人。或问之，曰：「吾不忍其母子相离也。」

　　（云濠谨案：谢山《学案札记》云：「崇教孝女事，见《徐节孝集》，亦见吕缙卿《叔夏集》，庄绰《鸡肋编》釆之，确是淮阴节妇。」）

　　《东坡志林》曰：仲车，古之独行也，于陵仲子不能过，然其诗文则怪而放，如玉川子，此一反也。耳聩甚，画地为字，乃始通语，终日面壁坐，不与人接，而四方事无不周知其详，虽新且密，无不先知，此二反也。

　　吕紫微《童蒙训》曰：徐仲车教门人，多于空中书一「正」字，且云：「于安定处得此一字，用不尽。」（补。）

　　汪玉山《书节》孝行状后曰：节孝先生尝语东坡曰：「有功者多矣，而独称大禹者，以其不矜不伐也。有才者多矣，而独称周公者，以其不骄不吝也。」苏公受而书之策。又尝语鲁直曰：「为政，虑不厌熟则寡过，睦寮友则事举。」鲁直谢曰：「立参于前，坐倚于衡，何日忘之！（补。）

　　王深　《宁困学纪闻》曰：师氏三德。朱子曰：「至德以为道本，明道先生以之。敏德以为行本，温公以之。孝德以知逆恶，赵无媿、徐仲车之徒以之。」（补。）

　　侍讲吕原明先生希哲（别为《荥阳学案》。）

　　侍制吕先生希纯（别见《范吕诸儒学案》。）

　　谏院钱先生公辅

　　钱公辅，字君倚，武进人。少从学于安定。中进士甲科，历知制诰。英宗立，陈《治平十议》，又作《帝问》一篇上之。王畴为翰林学士未久，擢副枢密，先生谓其望浅，不草制，谪滁州团练使。起知广德军。神宗立，历知谏院。宰相富郑公弼谓曰：「上求治如饥渴，正赖君辈同心以济。」答曰：「朝廷所为是，天下谁敢不从。所为非，公辅欲同之，不可得已。」王安石雅与之善，既得志，主薛向更盐法，出滕甫于郓州。先生数于帝前言向当黜，甫不当去，拂安石意，罢谏职，出知江宁府。帝欲召还，安石沮之，徙扬州。以病乞祠，改提举崇福观。卒，年五十二。

　　龙学孙莘老先生觉（附弟览。）

　　孙觉，字莘老，高邮人。甫冠，从安定游。安定之门弟子千数，别其老成者为经社，先生年最少，俨居其间，众皆推服。登进士第，调合肥主簿。岁旱，州督民捕蝗，先生言：「民方艰食，若以米易之，是为除害而享利也。」守悦，推其说于诸县。嘉佑中，进馆阁校勘。神宗擢至右正言。帝将大革积弊，先生言「革而当，其悔乃亡」，帝称善。尝从容语及知人之难，先生曰：「尧以知人为难，终享其易。愿观《诗》、《书》之所任使，无速于小功近利，则王道可成矣。」帝语以欲用陈升之而罢邵亢，先生即奏如所言。帝以为希旨，夺官两级。先生连章丐去，云：「去岁有罚金御史，今兹有贬秩谏官。未闻罚金贬秩，犹可居位者。」乃通判越州。徙知通州。熙宁二年，诏知谏院，同修起居注，知审官院。王安石早与先生善，骤引用之，将援以为新法助，而先生与异议，安石怒，因遣行视畿县散常平钱利病。先生疏言：「陈留不散一钱，以此见民实不愿，望赐寝罢。」反复出知广德军。历知苏州，徙福州，连徙亳、扬、徐州，知应天府。入为太常少卿、秘书少监。哲宗立，累迁御史中丞、龙图阁学士。卒，年六十三。绍圣中，以元佑党夺官。徽宗初复之。所著有《文集》、《奏议》、《春秋传》。（云濠案：谢山《学案札记》有孙莘老《易传》。）弟览，字传师，亦历官龙学，知太原。城葭芦策勋，加枢密直学士。忤时相，遭贬。

　　百家谨案：先生之《春秋经解》多主《谷梁》之说，而参以《左氏》、《公羊》及汉、唐诸家之说。义有未安者，则补以所闻于安定及己之独悟。晁公武称其议论最精，诚哉斯言！初，王介甫颇与先生交好，《三经义》外，原欲解《春秋》以行天下，见先生之解，其心知不复能胜，遂举圣经而废之，且诋为「断烂朝报」。其始由于忮刻，而终之以无忌惮。先生既与介甫异议，连遭贬斥，不以介意。介甫退居钟山，先生远访道旧；迨其死，又诔之。嗟乎，学问之德量不同如此！

　　（梓材谨案：谢山《学案》稿本于古灵弟子以先生为第一，是先生又在陈氏之门。）

　　附录

　　游定夫曰：莘老少而好易，以是行己，亦以是立朝。或进或退，或语或默，或从或违，皆占于易而后行。

　　章敏滕先生元发

　　滕元发，字达道，初名甫，东阳人也。范文正公之甥。从安定学，安定门人以千计，先生之文常为首。以进士第三授评事，通判湖州。孙沔方守杭，一见奇之，曰：「名臣也。他日当为贤将。」授以治剧守边之要。累迁户部判官。英宗召对，书其姓名于禁中，而未及用也。神宗即位，方求非常之士而进之。先生入见，姿度雄爽。问天下所以治乱，对曰：治乱之道，如黑白、东西。所以变色、易位者，朋党乱之耳！帝曰：「卿知君子小人之党乎﹖」对曰：「君子无党。譬之草木，绸缪相附者必蔓草，非松柏也。朝廷无朋党，虽中主可以济。不然，虽上圣不治。」帝太息曰：「天下名言也！」遂以右正言进知制诰，累迁御史中丞、翰林学士，且大用矣。先生性疏达不疑，在帝前论事，如家人父子，言无文饰，洞见肝鬲。帝亦知其诚荩，事无巨细，人无亲疏，辄以问先生。或中夜降手诏，使者旁午，先生随事解答，不自嫌外。而执政方行新法，恐先生挠之而帝信之，乃阻之，且造谤焉。帝虽眷先生，然竟以是出知郓州。徙齐州，再徙邓州。帝眷尚未衰。先生之妻党有犯大不道者，小人遂乘之下石，竟欲杀之。帝知其无罪，但落职贬筠州。相传尚有后命，先生谈笑自若，曰：天知吾直，上知吾忠，吾何忧焉！」乃上书自讼曰：「乐羊无功，谤书盈箧。即墨何罪，毁言日闻。」帝览之释然，诏知湖州。先生去国既久，而乃心王室，著书五篇，一曰《尊主势》，二曰《本圣心》，三曰《校人品》，四曰《破朋党》，五曰《赞治道》，上之。诏求直言，先生疏曰：「但取熙宁二年以来所行新法悉罢，民气和，天意解矣。」哲宗立，徙真定、河东，治边凛然，威行西北，论者以为果贤将也。晋龙图阁学士、右光禄大夫。卒，谥章敏。安定先生之亡，公累割俸以赒其子。及为湖州，祭其墓，哭之恸。（修。）

　　学士顾先生临

