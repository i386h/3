<!-- { "loadSidebar": true } -->
　　孔颖达曰：「六十四卦，二二相耦，非覆即变。覆者，表里视之，遂成两卦，《屯》、《蒙》、《需》、《讼》之类皆是也。变者，反复惟成一卦，则变以对之，《干》、《坤》、《坎》、《离》、《大过》、《颐》、《中孚》、《小过》八者皆是也。」此盖卦变反对之象，先天之学详矣。虽出于变象，岂无其序哉﹖故圣人所以序之也。八卦之序有二：「帝出乎震」一章，八方之序也。「干，天也」一章，成卦先后之序也。先序八卦于上，故序六十四卦于此。八卦序包牺之道，六十四卦序文王之道也。道至难明也，圣人判之为三才，离之为八卦，使有目者可见，有耳者可闻，亦云至矣。于是又为之说，为之序，三才八卦之道，纤介不遗。而言《易》者尚或滞于空言而乘乱正道，或溺于术数之用，不明三圣人之大旨，斯学者所宜深戒也。（《序卦》。）

　　卦之性情与其为德之不同，八卦则见于《说卦》，六十四卦则见于《杂卦》。孔子于包牺之道，详尽于《说卦》，皆文王所未尝明之者，故不得不详也。于文王之道，则具于《序卦》、《杂卦》之中，其象则于诸卦《大》、《小象》，而《系辞上》、《下》则兼统之。（《杂卦》。）

　　附录

　　叶水心为蒋行简志曰：郭白云言「艮者限也」。夫艮有止而无限。苟虞其未至于无欲也，而限以止焉，则或可矣，然非止之正也。

　　◆白云门人（胡、周四传。）

　　学士谢艮斋先生谔

　　谢谔，字昌国，新喻人也。幼敏慧而愿悫，过目不忘，有志圣贤之学。成绍兴进士，摄乐安尉。境内多盗，先生条上二十策，大要使其徒相纠而以信赏随之，群盗尽散。移吉州录事参军。初，吉囚死者裹以鞂，先生请取船官弃材为以敛之。吉囚无暴骨，自此始，陈氏诉其童窃财匿民家，辞颇过实，帅龚茂良怒，欲坐以罪。先生列其不然，陈氏得免，而茂良亦以是知先生，干道四年，庐陵饥，老幼万余守谯门求振廪，官吏失措，。先生植五色旗，分部给粜，顷刻而定。知分宜县，县负郡十万缗，而岁常赋外，又征月椿缗钱二万，先生请于监司免之，未得报，以丁艰去。服除，三迁至监察御史，卒请免分宜月椿，并秀之华亭亦减之。力陈义役之便。湖州安吉税绢，向用粗丝，名曰屑绢，有司欲更之，先生言安吉已输绸，又输绫，宜稍宽其绢，得如故。迁殿中侍御史，言：「士大夫习贪恣而废廉谨，习刻薄而鲜宽厚，习汰侈而耻节俭，习轻率而昧详审，习诈伪而罕真实，习隐蔽而忘忠纯，宜如成汤制官刑以儆之。」淳熙十缗，如越州、广德军之和买。又陈论：「已然之恶为易见，未然之奸为难知。奸者，冥于心而晦于者也。」上赈济七策。时孝宗重言路、尝曰：「学术正则议论正，议论正则是非公。」于是以先生恬静正大，除右谏识大夫。次年，兼侍讲。先生奏：「帝王之学，稽古为先。《六经》皆古也，而《尚书》为先，可以证后世得失。」上曰：「人君不知学，则自怠。如唐太宗功非不高，恨不知学。」先生因言：「事无大小，在乎立本救弊而已。陛下每言执中，果中，则自然本立而弊除。」上曰：「朕最喜伊尹、傅说所学，得事君之道。」先生曰：「伊、传固善，然非成汤、武丁信用之，亦安能致治。」尝因夕对，及边事，上有乘机会之谕，先生对曰：「机会虽不可失，亦戒轻举。」上再三称善。一日与先生论性，上曰：「朕每爱孔子『相近』及『上智下愚不移』之说，简而易明。知卿尝从郭雍，有得于此。郭雍曾见程颐乎﹖」对曰：「雍父忠孝尝事颐。时雍尚幼，盖得其传于父耳。」于是加赐雍为颐正先生。光宗登极，献十箴，一曰：「业成而难，其败或易；兢兢保之，常恐失坠。」二曰：「道甚简易，在尊所闻；帝王之学，匪艺匪文。」三曰：「畏天之威，立德为最；水旱雷风，天之仁爱。」四曰：「存心公正，治之所起；毫厘之私，患及千里。」五曰：「妄赏不劝，妄罚不畏；赏罚大权，以妄为忌。」六曰：「贪吏虐民，戒在莫听；奖廉以激，捷于号令。」七曰：「民之疾苦，幽远难知；日访月问，犹恐或遗。」八曰：「财在天下，理之以义；未闻刻敛，其罪在吏。」九曰：「乱之所生，非止夷狄；奸回谄谀，尤害于国。」十曰：「自治十全，可以理外；重乃驭轻，轻动为害。」又论治天下必有家法，乃为长久之计。时李后尚未有形彰着，而先生若有以默识其微者。又乞举人望以耸民听。又陈「二节三近」之说：「所当节者，宴饮也，妄费也。所当近者，执政大臣也，旧学名儒也，经筵列职也。」迁御史中丞。会薛叔似等补卿监，因言：「寿皇复置补阙拾遗之官，用意甚远，今名迁之而实弃之，非新政所宜。」权工部尚书，力请祠；以焕章阁直学士知泉州，又辞，得请，奉祠。绍熙五年，卒。先生慈祥孝友，助以学力，志于仁，勇于义，躬自厚而不责于人，虽臧获亦以忠恕待之。尝曰：「吾自得颐正先生简易之说，终身用之不尽。」其在言路，务持大体，不轻言人过，而名德之重，人自服之。杨公诚斋少许可，其所重者，晦庵、南轩之外，必曰艮斋先生。是时伊洛之说盛行、各有门墙。先生为郭氏世嫡，顾不言而躬行。弟子数百人，随材教之，而未尝与世之讲学者角异同，然学者无不称为艮斋先生。周益公尝于孝宗前荐先生，上曰：「是所谓艮斋者邪﹖」对曰：「陛下何以知之﹖」上曰：「朕见其《圣学渊源》五卷而知之。」其为文得欧、曾之法，所著有《艮斋集》四十卷，《诗》、《书解》各二十卷，《论语解》二十卷，《左氏讲义》三卷，《柏台》、《谏垣奏议》各五卷，《经筵总录》三卷，《孝史》五十卷，其余百数十种。晚年尝居桂山，学者或亦称为桂山先生。朱子尝过之，见其破屋萧然，叹息以为不可及。

　　艮斋先生语

　　《艮》者，圣人之止。《妄》，圣人之动。

　　人之立志，要以圣贤自期。毫末私意不介胸中，然后能与圣贤相似。

　　有直谏，有寓谏。直谏者言之难，受之尤难。寓谏则易。

　　《无逸》「嗣王其监于兹」，「监」之一字，帝王治功根本。由三代以监戒之辞为常，所以治多而乱少。

　　艮斋二铭

　　仁义忠信，盖无常名。由近而推，则勇于行。

　　出门万里，其涂荡荡。用震以干，是曰妄。

　　知州蒋先生行简

　　蒋行简，字仲可，永嘉人也。于薛公艮斋为寮，在妇翁孙汝翼帅幕中亦尝闻袁氏之学，而其后归于郭氏。以进士累官滁州判。完颜亮南下，督运天长，或言敌兵至矣，同行者欲弃刍茭而逝，先生曰「毋遽走，急燔之！」敌见火大起，不进。已而有以擅焚粮劾之者，制使刘锜曰：「此真知兵也。」知海盐县，太守谓曰：「县坏久，应输州用经总数巨万。得材令，傥补足乎﹖」先生正色拒之。已而一切节省，旧欠竟补，而新钱亦且有余。及季年，余钱逾万。通判行县知之，促令具钞，先生曰：「此夏税钱，代者事耳！」通判曰：「使君方以善理财荐，君何必留钱为后人﹖」先生駴曰：「善理财，岂美名欤！」通判惭而止。还朝，上所著《枢言》五十篇。通判兴国，大旱且疫，空常平以救之，施医药，尝夜半宿村舍。累官知沅、辰、沣、靖、峡五州。王、周两丞相皆知其惠政，欲留为郎，先生辞曰：「重内轻外，今之陋也。吾老矣，不任朝谒。」知常德府，入对，为光宗言：「百姓困悴可哀。果、阆大军钱比他郡独重。峡州茶租，均之客户，兴国马料，敷于五等。衡、袁岁取曲引，赣、吉日较赃罚，江东白收板帐，湖南倍折冬苗。夏绢和买，已非正赋，复有军衣和买。糯米科折，止为省务，复有覆纽价钱。此类闻一知十，民何以堪！今大吏无不言州县窘迫，以臣所见，诚有窘迫之县，曾无窘迫之州。占吝公事，视同己物，狼心不厌，虽与数州，窘自若也。臣欲择朝士晓畅民事者，先于一路考财赋所从，孰经常，孰横敛，某创支者，一切论奏蠲除。」光宗首肯之，令送中书，会留卫公去，不行。已而知处州，以忤权贵人，贬二秩罢。论者谓使先生入对之言得行，不仅一方之利也，而并一州亦不得伸其志，可悲矣！初，郭白云隐长阳，先生将出峡，邀之相见于白羊，问以得于兼山最要者。曰：「所得在艮。艮者，限也。限立而内外不越。天之命我，限之内也，不可出；人欲，限之外也，不可入。」先生谢教。有《白羊问答》。

　　◆艮斋门人（胡、周五传。）

　　县令欧阳先生朴

　　欧阳朴，新喻人也。艮斋高弟，知衡阳县，尝作《艮斋事实》者也。

　　孟先生程

　　孟程，丰城人也。少时笔力豪俊，艮斋谕之曰：「诗辞特游士之雄耳！」先生即改事经术，卒为儒者。

　　左先生揆

　　左揆，字正卿，永新人也。嗜学进进，艮斋为作《务本斋铭》。

　　司户曾东老先生震

　　曾震，字东老，吉水人也。结发不弄不妄，艮斋雅称许之。晚以试集英得官，艮斋勉之曰：「官无小，政无不可为，君臣之义不可废也。」累调广州司户而卒。所著有《群玉集》。

　　（梓材谨案：杨诚斋志先生墓云：「曾其姓，括其名，禹任其字也。一字伯贡。后更名震，字东老。」据此，则伯虞名机者当即其弟需之原名，盖伯虞仍以原名行耳。）

　　曾静庵先生机

　　曾机，字伯虞，吉水人也。艮　斋尝称之曰：「静敏寡言，不事表襮。」既累试未有遇，曰：「学之弗殖，则我咎。殖而弗稔，复谁咎哉！」所居对玉笥诸峰，怡然觞咏，揭其居曰静庵。周益公铭之曰：「不出户庭，能定能应。」晚得末疾，谓来问者曰：「大块劳我以生，逸我以疾。」所著有《静庵集》十卷。最称艮斋高弟云。

　　曾先生雩

　　曾雩，与需皆东老震之弟。东老筑文友、咏归二堂，旁招明师，躬率二弟与其子问业。杨诚斋称其父子兄弟，讲画醲郁，诵音弦声，洋洋如也。惟先生早卒。（参《杨诚斋集》。）

　　（梓材谨案：需盖静庵之改名。谢山稿底于艮斋传简末标云：「三曾兄弟当是弟子。」司户、静庵而外，其一即先生也。）

　　◆东老家学（胡、周六传。）

　　曾先生克己

　　曾先生克允（合传。）

　　曾先生克宽（合传。）

　　曾先生克家（合传。）

　　曾克己、克允、克宽、克家，东老子，皆嗜学。（参《杨诚斋集》。）

　　◆二郭续传

　　司业黎所寄先生立武

