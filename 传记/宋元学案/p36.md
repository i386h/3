<!-- { "loadSidebar": true } -->
　　（云濠谨案：先生着有《千题适变录》十六卷，见《宋史》《艺文志》。）

　　隐君管卧云先生师复

　　管师复者，龙泉人也。古灵讲学仙居，先生与其弟师常不告父母，奔走而来。闭　门官舍中，恶衣粗食，闻古善言善行，必欲力行而进之。每与人言及其亲之老，则涕泗滂沱不能收。友爱其弟。为人仁勇且直，好古而义。朋友有暴戾弗革者，先生能屈之，或至泣下。古灵因使为仙居都讲，聚诸子使教之。诸生畏先生之纠弹，莫敢犯矩度者。古灵北官，先生复从学安定，其名日盛，然无仕进意。神宗以大臣之荐，召至，问曰：「闻卿工诗，所得如何﹖」对曰：「『满白云耕不破，一潭明月钓无痕』，臣所得也。」官之，不受。学者称为卧云先生。所著有《白云集》。

　　助教管先生师常

　　管师常者，师复弟也。履行正固，精经术。师复学于古灵而归，仙居之弟子失其斋长，古灵使先生司之。容止庄谨，虽退食，不脱冠带，横经夜坐，如对古人，终岁如一日。古灵喜曰：「生不屑屑于纠弹，而修身自律以劝人，其更峻也。」已而从学安定，益留心民事，适于时用。以荐为太学正。古灵管太学，尝荐为助教。其后监江宁府上元县事，古灵又常荐之韩忠献公云。先生深于《大易》、《春秋》之旨，惜其书无传者。

　　陈先生砥

　　陈砥，不知其何所人也。古灵仙居学中高弟，尝与管氏兄弟并称。

　　隐君吕先生逢时（附门人钱景臻。）

　　吕逢时，字原道，仙居人也。古灵为令，首执弟子礼。仙居人知学者，自此始。入太学，与郑獬友。驸马都尉钱景臻师之，欲奏以官，固辞不受。罗适以孝廉举，不就，隐居白岩山终身。

　　县令黄先生颖（附子公坦。）

　　黄颖，字伸实，莆田人也。元佑中，以经明行修荐，不赴。孙莘老为中丞，荐之，知长泰县。好讲学，每晨治公事，即入学与诸生说经，抵暮而归，一如古灵之在浦城诸邑也。职田所入谷，可余三百石，尽以给耕民。兼权龙溪县，其兴学如长泰。病卒，两县之民争致赙，子公坦皆谢还之，论者以为再世不媿师门。

　　（云濠谨案：先生子公坦，宣和六年进士，官通直郎。见《福建通志》。）

　　朝散刘先生淮夫

　　刘淮夫，字长源，闽县人，彝之子也。先生于古灵为甥，少从学，孝于亲。元丰中，为台州判，累被荐。更历一考，即可改官，以父被召赴阙，不忍离，遂不待任满，乞随侍去。父卒，监江宁府酒务，念母年几九十，思归阳羡，虽甚贫，不复顾禄，即乞以朝散郎致仕。（云濠案：《安定学案》执中附子长源传作「累官朝散大夫」。）太守以下再三留之，皆不可得。母卒，无屋可居，无田可食，而守之甚固，未尝一毫有求于人。东南荐绅先生皆称为孝子，先生辄皇恐曰：「此乃人子之常然，无足道也！」邹忠公荐之，终不起。

　　◆公辟门人

　　教授刘先生康夫

　　刘康夫，字公南，闽县人也。彝之从子。少从学于周氏。熙宁中，五路置学官，以荐主番禺教。尝进《志述》二十七篇，其文皆羽翼《六经》之言也。元佑中，特奏名，未唱名，卒，郑监门侠志其墓。

　　奉议潘先生鲠

　　潘鲠，字昌言，齐安人，从周氏学。元丰进士，授蕲水县尉，迁和州防御推官，知江州瑞昌县，迁吉州军事推官，以奉议郎致仕。张耒志其墓曰：「齐安有君子，曰潘昌言。其学也正，其言也文。其居家笃于孝弟，其为吏惠下爱民。君子哉！」着有《春秋断义》十二卷、《讲义》十五卷、《易要义》三卷。

　　曾先生伉

　　曾伉，周公辟门人也。熙宁二年，从三司条例司之请，遣先生及程伯淳颢、刘执中彝、卢仲甫秉、谢卿材、侯叔献、王汝翼、王广廉八人行诸路，相度农田、水利、税赋、科率、徭役利害。（参《通鉴》。）

　　◆傅氏家学（古灵再传。）

　　县令傅先生希龙

　　傅希龙者，仙游人也。楫之从子，官漳浦令。以不附二蔡，入邪等，楫曰：「不负吾学！」

　　◆管氏门人

　　隐君林塘奥先生石

　　林石，字介夫，瑞安人。少有志操。初习进士声律，既而曰：「古人之学不如是。」遂刻意诸经。闻括苍管师常明《春秋》，往从受之。遭父丧，庐墓三年，不茹草木之滋。临川王氏《三经》行，先生独不趋新学，以《春秋》教授乡里。既而《春秋》为时所禁，乃绝意仕进，筑室躬耕，作萱堂以养母。或劝以仕，不答。讲论古今，必先实行而后文艺，曰：「本之不立，末于何有﹖邑官初至，率来谒，执弟子礼。母卒，年九十余，白首终丧如父时，人以为难。建中靖国年，无疾而逝。周行已为《沈子正墓铭》云：「河南程正叔、京兆吕与叔、括苍龚深之与介夫，皆传古道，名世宗师。唯是书成弗以示人，故世无传焉。」学者称塘奥先生。（云濠案：谢山《札记》，先生着有《塘奥集》、《三游集》。）

　　（梓材谨案：管卧云附弟传并及门林塘奥传，黄氏原本在《安定学案》。后谢山特立《古灵学案》，且为二管各立一传，故于安定卷删卧云原传而移着林氏于是卷。）

　　◆林氏门人（古灵三传。）

　　沈石经先生躬行（别见《周许诸儒学案》。）
