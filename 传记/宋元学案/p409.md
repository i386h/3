<!-- { "loadSidebar": true } -->
　　刘君举，字季贤，南丰人。博学修行，以尧、舜君民为己任。初，受举于广平王公盘。后盘应诏直翰林，即劝以诗云：「节义高千古，功名重一时。」继闻静修讲学容城，尽弃所学，学之三年，于诚伪之辨，确有定见，及归，静修送之，有「伊洛于今道亦高」之句。

　　李先生天篪

　　李天篪，吉水人。得刘静修道学之传。有《诗》、《书经疏》行于世。

　　隐君林鲁庵先生起宗

　　林起宗，内丘人也。静修弟子。隐居教授。所著有《志学指南》、《心学渊源二图》、《大学论语孟子中庸诸图》、《孝经图解》、《小学题词》，发明鲁庵家说。（补。）

　　提举杜先生萧

　　杜萧，河南儒学提举，静修门生。静修之殁也，为志其圹。（补。）

　　◆静修私淑

　　隐君安默庵先生熙

　　安熙，字敬仲，城人。闻刘静修之学，心向慕焉。将造其门，而静修已殁，乃从静修门人乌叔备问其绪说。简静和易，务为下学之功。家居教授垂数十年，来学者多所成就。既殁，乡人立祠于城西祀之。门人苏天爵为辑其遗文，而虞伯生序之曰：「使先生得见刘氏，廓之以高明，厉之以奋发，则刘氏之学，当益昌大于时矣。」（修。）

　　（梓材谨案：《儒林宗派》列先生于乌氏之门，然观其与乌叔备书，仅称叔备为尊兄，盖其自居静修私淑弟子，其于乌氏特学侣尔，不得径谓乌氏门人也。）

　　◆东庵门人（郧城再传。）

　　隐君王贞孝先生文渊（附子复、构，孙秉钧、秉彝。）

　　王文渊，字巨卿，安喜人。幼失其父，能自树立。家贫，从府尹推择为吏，持法廉平。久之，摄府尹，弃吏去。滕司业安上家居教授，先生折节往从焉。司业嘉其志，告以古人为学之方，先生益自刻励，尊闻行知，声闻日隆。司业卒，即杜门不出，稽经订史，夜以继昼。于是，母年高，先生奉之弥谨；与弟贞尽友爱，训子孙甚严，家庭之间肃如也。喜作诗，纡余冲澹，得韦、柳体。当代公卿闻其名而重之，道出中山，或过其庐，闻其言而察其心，不敢以其名荐。卒不仕，终其身，年六十。乡人诔曰贞孝先生。子复、构，孙秉钧、秉彝，俱世其学。（参《滋溪文集》。）

　　◆默庵家学（赵、砚三传。）

　　隐君安素庵先生煦

　　安煦，城人，默庵之弟。其家父子伯仲自为师友，宗濂、洛性理之学。读书必涵泳浸沈，以求其义。默庵卒，事父甚得欢心，抚其孤如己所出。凡受学质疑于门者，随材立教，人咸有得。里人有患恶疾者，谓先生曰：「死不火吾躯，幸托君以全先人遗体。」先生许之。既死，其家人欲火之，先生劝谕百端，继之以泣，令得礼葬。退曰：「吾负人所托，何以见之于地下！」其笃于言行类此。时山、陜宪府交辟，皆不起。自号素庵。有文一卷，藏于家。（修。）

　　◆默庵门人

　　隐君李先生士兴

　　李士兴，城人。幼从默庵游，弟子中独早受知，与同门杨俊民、苏天爵博求深造，汲汲不倦。先生道讲五伦，心存三畏，甘隐遯而不乐仕进，居乡里多有训彝，人争师之。后天爵大显于时，默庵已卒，天爵贻书先生，使建乡贤祠，先生择地立祠，岁时致祭焉。

　　参政苏滋溪先生天爵

　　苏天爵，字伯修，真定人。累官吏部尚书，参议中书省事。终于江浙行省参知政事。前辈凋谢，先生独自任一代文献之寄，常集一代之文，选成《元文类》一书。晚岁，复以释经为己任。学者因其所居，称之为滋溪先生。

　　佥事杨先生俊民

　　杨俊民，字士杰，真定人。学于其乡之隐君子安敬仲。安氏之学，祖建安而宗魏国者也。先生明于《易》，笃守师说，尝得何北山、王鲁斋之书，与其句读音训之法，为博士，与吴正传师道同僚，为莫逆。既而去为御史，正传为作《静思斋记》。（参《吴礼部集》。）

　　（云濠谨案：先生官河东廉访佥事时，作《静修祠堂记》，称默庵曰：「先师子安子」，自称曰「滹川学者」。）
 卷九十二　草庐学案（黄氏原本、全氏修定）
　　草庐学案表

　　吴澄　　　　　　（孙）当

　　（程徽庵、戴泉　元明善

　　溪、程月岩门　　虞集　　　　陈旅

　　人。）　　　　　　　　　　　（附师傅古直。）

　　（双峰再传。）　　　　　　　王守诚

　　（勉斋、宏斋、南　　　　　　苏天爵（别见《静修学案》。）

　　溪三传。）　　　　　　　　　刘霖

　　（晦翁、清江四　　　　　　　李扩（见上《草庐门人》。）

　　传。）　　　　　　　　　　　陈伯柔（见上《草庐门人》。）

　　（象山私淑。）　　　　　　　熊本（见上《草庐门人》。）

　　乌本良（别见《静明宝峰学案》。）

　　（众仲讲友。）

　　贡师泰　　　郑桓（别见《师山学案》。）

　　鲍恂

　　蓝光

　　夏友兰

　　袁明善

　　黄极　　　（子）宝

　　李本

　　（祖荣。）

　　（父伯源。）

　　（从父季渊。）

　　李栋

　　朱夏

　　黎仲基

　　王彰

　　王梁

　　杨准

　　李心原

　　皮溍

　　解观

　　黄盅

　　潘音

　　赵宏毅　　　（子）恭

　　王祁

　　李扩

　　陈伯柔

　　黄冔

　　危素（别见《静明宝峰学案》。）

　　包希鲁

　　熊本

　　（父绍。）

　　丁俨

　　许晋孙

　　饶敬仲

　　郑真（别见《深宁学案》。）

　　杜本　　　　　　　张理

　　（道园讲友。）

　　王科　　　　　　　（子）梁（见上《草庐门人》。）

　　虞汲　　　　　　　（子）集（见上《草庐门人》。）

　　（并草庐讲友。）　孛朮鲁翀（别见《萧同诸儒学案》。）

　　欧阳玄（别见《北山四先生学案》。）

　　贡奎　　　　　　　（子）师泰（见上《草庐门人。》）

　　（父士瞻。）　　　　

　　黄泽　　　　　　　赵汸　　　　倪尚谊

　　（附李溉之。）

　　武恪

　　（并草庐同调。）

　　----

　　草庐学案序录

　　祖望谨案：草庐出于双峰，固朱学也，其后亦兼主陆学。盖草庐又师程氏绍开，程氏尝筑道一书院，思和会两家。然草庐之著书，则终近乎朱。述《草庐学案》。（梓材案：是卷多仍黄氏之旧，今并入九江学派。）

　　◆程戴门人（双峰再传。）

　　文正吴草庐先生澄

　　吴澄，字幼清，抚州崇仁人。年二十，应乡试中选，春省下第。越五载而元革命，程巨夫求贤江南，起先生至京师。以母老辞归。巨夫请置先生所著书于国子监。左丞董士选荐授应奉翰林文字。至官而去。除江西提学副提举，居三月，又以疾去。至大元年，召为国子监丞。升司业。为学者言：「朱子于道问学之功居多，而陆子以尊德性为主。问学不本于德性，则其蔽必偏于语言训释之末，故学必以德性为本，庶几得之。」议者遂以先生为陆氏之学，非许氏崇信朱子本意，然亦莫知朱、陆之为何如也。先生一日谢去。未几，以集贤直学士召，不果行。英宗即位，迁翰林学士，进阶太中大夫。泰定元年，为经筵讲官。至治末，请老而归。先生尝曰：「道之大原出于天，神圣继之，尧、舜而上，道之元也；尧、舜而下，道之亨也，洙、泗、鲁、邹，其利也；濂、洛、关、闽，其贞也。分而言之，上古则羲皇其元，尧、舜其亨，禹、汤其利，文、武、周公其贞乎！中古之统：仲尼其元，颜、曾其亨，子思其利，孟子其贞乎！近古之统：周子其元也，程、张其亨也，朱子其利也，孰为今日之贞乎﹖」其自任如此。元统元年卒，年八十五。追封临川郡公，谥文正。初，先生所居草屋数间，巨夫题曰草庐，故学者称为草庐先生。

　　百家谨案：幼清从学于程若庸，为朱子之四传。考朱子门人多习成说，深通经术者甚少，草庐《五经纂言》，有功经术，接武建阳，非北溪诸人可及也。

　　草庐精语

　　所谓性理之学，既知得吾之性，皆是天地之理，即当用功以知其性，以养其性。能认得四端之发见，谓之知。既认得日用之间，随其所发见，保护持守，不可戕贼之谓养。仁之发见，莫切于爱其父母，爱其兄弟，于此扩充，则为能孝能弟之人，是谓不戕贼。其仁义礼智皆然。有一件不当为之事而为之，是谓戕贼其义。于所当敬让而不敬让，是戕贼其礼。知得某事之为是，某事之为非，而不讨分晓，仍旧胡涂，是戕贼其智。今不就身上实学，却就文字上钻刺，言某人言性如何，某人言性如何，非善学者也。孔、孟教人之法不如此。如欲去燕京者，观其行程节次，即日雇船买马起程，两月之间，可到燕京，则见其宫阙是如何，街道是如何，风沙如何，习俗如何，并皆了然，不待问人。今不求到燕京，却但将曾到人所记录，逐一去挨究参互比较，见他人所记录者有不同，愈添惑乱，盖不亲到其地，而但凭人之言，则愈求而愈不得其真矣。

