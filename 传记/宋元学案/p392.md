<!-- { "loadSidebar": true } -->
　　端礼窃闻之朱子曰：「为学之道，莫先于穷理，穷理之要，必在于读书，读书之法，莫贵于循序而致精，而致精之本，则又在于居敬而持志，此不易之理也。」其门人与私淑之徒，会萃朱子平日之训，而节取其要，定为读书法六条：曰循序渐进，曰熟读精思，曰虚心涵泳，曰切己体察，曰着紧用力，曰居敬持志。其所谓循序渐进者，朱子曰：「以二书言之，则通一书而后及一书；以一书言之，篇章句字，首尾次第，亦各有序而不可乱也，量力所至而谨守之，字求其训，句索其旨，未得乎前，则不敢求乎后，未通乎此，则不敢志乎彼，如是则志定理明，而无疏易陵躐之患矣。若奔程趁限，一向趱看了，则看犹不看也。近方觉此病痛不是小事。元来道学不明，不是上面欠工夫，乃是下面无根脚。」其循序渐进之说如此。所谓熟读精思者，朱子曰：「《荀子》说诵数以贯之，见得古人诵书亦记数，乃知横渠教人读书，必须成诵，真道学第一义。数已足，而未成诵，必欲成诵；数未足，虽已成诵，必满数。但百时，自是强五十时；二百时，自是强一百时。今所以记不得，说不去，心下若存若亡，皆是不精不熟之患。今人所以不如古人处，只争这些子。学者观书，读得正文，记得批注，成诵精熟，注中训释文意、事物名件、发明相穿纽处，一一认得，如自己做出来底一般，方能玩味，反复向上，有通透处。若不如此，只是虚设议论，非为己之学也。」其熟读精思之说如此。所谓虚心涵泳者，朱子曰：「《庄子》说，吾与之虚而委蛇。既虚了，又要随他曲折去。读书须是虚心，方得圣贤说一字是一字，自家只平着心去称停他，都使不得一毫杜撰。学者看文字，不必自立说，只记前贤与诸家说便了。今人读书，多是心下先有个意思了，却将圣贤言语来凑他底意思，其有不合，便穿凿之使合。」其虚心涵泳之说如此。所谓切己体察者，朱子曰：「入道之门，是将自个己身入那道理中去，渐渐相亲，与己为一。而今人道在这里，自家在外，元不相干。学者读书，须要将圣贤言语体之于身，如『克己复礼』，如『出门如见大宾』等事，须就自家身上体覆。我实能克己复礼、主敬行恕否﹖件件如此，方有益。」其切己体察之说如此。所谓着紧用力者，朱子曰：「宽着期限，紧着课程，为学要刚毅果决，悠悠不济事。且如『发愤忘食，乐以忘忧』是甚么精神！甚么筋骨！今之学者，全不曾发愤。直要抖擞精神，如救火治病然，如撑上水船，一篙不可放缓。」其着紧用力之说如此。所谓居敬持志者，朱子曰：「程先生云：『涵养须用敬，进学则在致知。』此最精要。方无事时，敬以自持，凡心不可加入无何有之乡，须是收敛在此。及其应事时，敬于应事；读书时，敬于读书，便自然该贯动静，心无不在。今学者说书，多是捻合来说，却不详密活熟。此病不是说书上病，乃是心上病，盖心不专静纯一，故思虑不精明。须要养得虚明专静，使道理从里面流出方好。」其居敬持志之说如此。愚按：此六条者，乃朱子教人读书之要，故其诲学者，告君上，举不出此，而自谓其为平日艰难已试之效者也。窃尝论之，自孔子有「博学于文，约之以礼，亦可以弗畔矣夫」之训，以颜子之善学，其赞孔子「循循善诱」，亦不过曰「博我以文，约我以礼」而已。是孔子之教，颜子之学，不越乎博文约礼二事，岂非以学者舍是无以为用力之地与﹖盖盈天地间，万物万事，莫非文也。其文出于圣人之手，而存之于书者，载道为尤显，故观孔子责子路「何必读书，然后为学」之语，可为深戒，岂非读书为博文之大而急者与﹖朱子曰：「约礼则只是这些子。博文各有次序，当以大而急者为先。」盖谓是也。然则，博文岂可不以读书为先﹖而读书又岂可不守朱子之法﹖朱子平日教人，千言万语，总而言之，不越乎此六条。而六条者，总而言之，又不越乎「熟读精思」、「切己体察」之两条。盖熟读精思即博文之功，而切己体察即约礼之事。然则，欲学颜子之学者，岂可不由是而求之哉！今幸其说具存，学者读书，能循是六者，以实用其力，则何道之不可进，何圣贤之不可为！使朱子复生，身登其门，耳闻其诲，未必若是之详且要也，学者可不自知其幸与﹖世之读书，其怠忽间断者，固不足论。其终日勤劳，贪多务广，终身无得者，盖以读之不知法故也。惟精庐初建，端礼荒陋匪材，夫岂其任！承乏之初，敢以朱子读书法，首与同志讲之，期相与确守焉，以求共学之益，使他日义精仁熟，贤才辈出，则朱子之训不为虚语，精庐不为虚设，顾不美哉！

　　存存斋铭

　　性与天道，夫子罕言。于《易》乃言，成性存存。惟性之成，天予其全。如体毕具，无异愚贤。心统性情，性体惟静。心乘气机，存之斯正。曰惟存心，所以存性。其方伊何﹖在乎主敬。其效伊何﹖动静皆定。无间无杂，始曰存存。虚闲静一，细微纠纷。弗谨弗养，千里其奔。勉强安行，圣贤是分。效天法地，道义之门。

　　读《性理字训》。（程逢源增广者。）日读《字训》纲三五段，此乃朱子以孙芝老能言作《性理绝句百首》教之之意，以此代世俗蒙求《千字文》最佳。又以朱子《童子须知》贴壁，于饭后使之记说一段。

　　读《小学书》正文。日止读一书，自幼至长皆然。此朱子苦口教人之语。随日力性资，自一二百字，渐增至六七百字。日永年长，可近千字乃已。每大段内，必分作细段，每细段必看读百，倍读百，又通倍读二三十。后凡读经书放此。自此说《小学书》，即严幼仪。大抵小儿终日读诵，不惟困其精神，且致其习为悠缓，以待日暮。法当纔办数，即暂歇少时，复令入学。如此可免二者之患。

