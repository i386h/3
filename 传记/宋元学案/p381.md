<!-- { "loadSidebar": true } -->
　　谢山《答临川序三汤学统源流札子》曰：「陆文安弟子，在江南西道中最大者，有鄱阳汤氏，而向来无知之者。案三汤子并起，至东涧先生文清公而益着。东涧在《宋史》有传，而不详其学术师友，且误志其世系。三汤子者，其长曰息庵先生千，官郡守；其次曰晦静先生巾，官提领；其少曰存斋先生中，官司谏，乃东涧之从父也，而《宋史》以为兄，谬矣。（梓材案：袁蒙斋《送林德甫教授序》云：「德甫受知真西山，结交汤同年仲能及其弟伯纪。」兄曰仲而弟曰伯，无是行次，必有误文。又案：晦静官至郡守，见蔡氏《九儒书》。息庵当作存斋，未官提领；存斋改作息庵，亦不止司谏也。）三汤子之学，并出于柴宪敏公中行，固朱学也。其后又并事真文忠公，亦朱学。乃晚年，则息、存二老仍主朱学，称大、小汤，而晦静别主陆学。东涧之学，肩随三从父而出，师友皆同，而晚亦独得于晦静。是时朱、陆二家之学并行，而汤氏一门四魁儒，中分朱、陆，各得其二。方虚谷主张朱学，力诋东涧，以为「见包恢，入政府，方守陆学，遂为所胁，舍而从之」。此乃门户党伐、入主出奴之说，不足信。晦静之以陆学名，乃在包氏未登宰执之时，不自东涧始也。案《袁清容集》亦言晦静始会同朱、陆之说，至东涧而益阐同之。是二汤之书，殆在赵东山之前，而先儒皆未之及，不可谓非一大罣漏也。（梓材案：真西山为大汤升伯墓志云：「初号随适居士，晚更号存斋。」是存斋乃升伯而非季庸也。且升伯知武康，未上而卒，非郡守可知。又案：谢山《奉临川帖子》引袁清容云：「陆子与朱子，生同时，仕同朝，其辩争者，朋友丽泽之益，书牍具在。不百余年，异党之说兴，深文巧辟。淳佑中，鄱阳汤中氏合朱、陆之说，至其犹子端明文清公汉益阐同之，足以补两家之未备，是会同朱、陆之最先者。」今钞本《清容居士集》同作汤中，乃谢山《札子》属之晦静，则汤中氏系汤巾氏传写之■。然核之《真西山集》，似和合朱、陆实大汤之事，且云诸弟皆幼，以养以教，俾至有成，又似仲能、季庸皆承大汤家学，况大汤成庆元进士，前西山三年，其从西山，亦祗讲学之侣耳。蔡氏《九儒书》载汤某《赠蔡久轩提刑江东诗》二首，注云：「淳佑辛亥正月，蔡久轩到弋阳访汤作诗以赠别。」又云：「汤，弋阳人，逸名，号息庵，工部侍郎。」查《江西通志》，官至侍郎者为汤中，则息庵乃季庸之号，其非升伯明矣。）

　　◆晦静家学（詹氏三传。）

　　文清汤东涧先生汉

　　汤汉，字伯纪，安仁人。为上饶县主簿。转运使赵希塈言：「汉，今海内知名士也，岂得吏之州县哉！」历信州教授兼象山书院。升太学博士，迁秘书郎，轮对，极言边事，以为：「今日扶危救乱，无复他策，在乎人主清心无欲，尽用天下之财力以治兵；大臣公心无我，尽用天下之人才以强本，庶几尚有以亡为存之理耳。」擢太常少卿。后知隆兴府。度宗即位，以端明殿学士致仕。先生尝自儆曰：「《春秋》责备贤者，造物计较好人。一点莫留余滓，十分成就全身。」王深宁谓：「此老晚节，庶几践斯言也。」谥文清。有文集六十卷，今佚。

　　附录

　　王深宁《桃源世谱》引曰：「闻之东涧汤公，自契敷五教而人伦始明，是以学问渊源在商。汤学于伊尹，高宗学于甘盘，曰仁曰诚曰　学，皆自商始。箕子以之陈《洪范》。正考父校《颂》，以《那》为首，而圣王之传恭可见。至夫子而集大成。汤本殷氏，故东涧云然。」

　　◆晦静门人

　　著作徐径畈先生霖

　　徐霖，字景说，西安人。有志圣贤之道。淳佑四年，试礼部第一，授沅州教授。先生即上疏言史嵩之奸深之状，见者吐舌，先生亦由是着直声。擢秘书省正字，迁校书郎。会大旱，应诏上封事，不报，去国。上遣姚希得留之，辞曰：「向为身死而不敢欺君父，今为高官而自眩于生平，失其本心，何以暴其忠志﹖」寻以宣教郎主管云台观，乃拜受之。十二年，迁著作郎。乞外，知抚州，几一月而举政。以言去，士民遮道，至不得行。又知汀州，卒。理宗赐田以旌其直。衢守游钧尝筑精舍，聘请讲学，是日听者数千人，则其开讲尤大有名，今皆不可考矣。谢文节公迭山，其门人也。

　　谢山《序三汤学统源流札子》曰：「晦静之学，传者其一为东涧，其一为三衢。徐公径畈，当咸淳之际，开讲尤大有名，而《宋史》本传亦不详其师友。大抵《宋史》排陆学，凡为陆学皆不详，故虚谷之力诋径畈，虽不足信，然非《虚谷集》亦莫知其所自出也。径畈之弟子，曰谢文节公迭山，乃忠臣；曰徐古为，乃遗民，有诗，见《天地间集》，而谢、徐论学宗旨，不可得而闻；其一曰曾子良，所谓平山先生者也。著录及门者颇多。」

　　◆东涧学侣

　　尚书王厚斋先生应麟（别为《深宁学案》。）

　　◆东涧门人（詹氏四传。）

　　太学危贞白先生复之

　　危复之，字见心，抚州人。宋末太学生，师事汤东涧。博览群书，好读《易》，尤工于《诗》。入元，累征不起。隐紫霞山。学者私谥曰贞白先生。

　　◆径畈门人

　　文节谢迭山先生枋得

　　谢枋得，字君直，弋阳人。观书，五行俱下，一览终身不忘。与人论古今治乱，必掀髯抵几，跳跃自奋，以忠义自任。徐径畈称其「如惊鹤摩霄，不可笼絷。」宝佑中，举进士，对策极攻丞相董槐与宦官董宋臣。吴潜宣抚江东、西，辟之。先生得民兵万余人守信州。五年，考试建康，擿贾似道政事为问目，言：「兵必至，国必亡。」漕使陆景思衔之，上其■于似道，坐居乡不法，起兵时冒破科降钱，且讪谤，谪居兴国军。咸淳三年，赦归。德佑初，吕文焕导元兵东下，屯建康。先生与吕师夔善，应诏上书，以一族保师夔可任，乞分沿江诸屯兵，以之为镇抚使，使之行成，且愿身至江州见文焕与议。从之，使以沿江察访使行。会文焕北归，不及而反。以江东提刑、江西招谕使知信州。明年正月，师夔为元徇定江东地，先生以兵逆之，使前锋呼曰：「谢提刑来。」吕军驰至，射之，矢及马前。先生走入安仁，调淮士张孝忠逆战团湖坪，孝忠挥双刀击杀百余人。既中流矢死，马奔归，先生坐敌楼见之，曰：「马归，孝忠败矣。」遂奔信州。师夔攻信州，不守。先生乃变姓名，入建宁唐石山，转茶坡，寓逆旅中，日麻衣蹑履，东乡而哭，人不识之，以为被病也。已而去，卖卜建阳市中，惟取米屦，委以钱，率谢不取。其后，人稍稍识之，多延至其家，使为弟子论学。宋亡，居闽中。至　元二十三年，集贤学士程巨夫荐宋臣二十二人，以先生为首，辞不起。又明年，行省丞相忙兀台将旨诏之，执手相勉劳。先生曰：「上有尧、舜，下有巢、由，枋得名姓不祥，不敢赴诏。」尚书留梦炎荐先生，先生遗书梦炎曰：「江南无人材，求一瑕吕饴甥、程婴、杵臼厮养，卒不可得也。王伦一市井无赖，谓梓宫可还，太后可归。终则二事皆符其言。今一王伦且无之，则江南无人材可见也。今吾年六十余矣，所欠一死耳。」福建行省参政魏天佑见时以求材为急，欲荐先生为功，使其友赵孟来言，先生骂曰：「天佑仕闽，无治行，顾以我辈饰好邪﹖」及见天佑，又傲岸不为礼。天佑怒，强之而北。先生即日食菜果。至京师，问谢太后攒所及瀛国所在，再拜恸哭。已而病，迁悯忠寺，见壁间曹娥碑，泣曰：「小女子犹尔，吾岂不汝若哉！」留梦炎使医持药杂米饮进之，先生怒曰：「吾欲死，汝乃欲生我邪﹖」终不食而死。（参史传。）

　　迭山文集

　　《传》曰：「求忠臣必于孝子之门，为人臣不尽孝于家而能尽忠于国者，未之有也。」某亲丧未克葬，持服未三年，若违礼背法，从郡县之令，顺执事之意，其为不孝莫大焉。大元以道德仁义治天下，取士必忠孝，人有不葬其亲而急于得君者，人心何在﹖天理何在﹖非圣君贤相所忍闻也！（《上程雪楼御史书》。）

　　人可回天地之心，天地不能夺人之心。大丈夫行事，论是非不论利害，论逆顺不论成败，论万世不论一生，志之所在，气亦随之，气之所在，天地鬼神亦随之，愿养吾益自珍重。儒者常谈所谓为天地立心，为生民立极，为去圣继绝学，为万世开太平，正在我辈人承当，不可使天下后世谓程、朱之事皆大言无当也。（《与李养吾书》。）

　　贤者不得见，得见其象者，可以崇之矣。古之人不得见，得见其似者，可以续之矣。范文正公守严州，求严子陵之后，而免租税奉祠事者四家；黄子守台州，求谢上蔡之后，给以田宅者数人；余景詹守南剑，求杨龟山之后，赐以室庐，养以廪稍者十余口，皆明时士大夫盛德事也。故家遗俗之昌微，岂特与郡政有相关者，斯文之兴丧，世道之污隆，君子亦相觇之。（《为蔡文节子孙免差科书》。）

　　古之所谓经天纬地曰文者，必非场屋无用之文也。子既薄场屋之文而不为，文而经天纬地，必有所传矣，安得借一席地，相与讲明之乎﹖予方挟龟策，坐卜肆，岂得已哉！是亦不愿为儒者。以予所不愿而愿子为之，有愧于忠恕之道多矣。虽然，天地之大，无儒道亦不能自立，况国乎！（《送方伯载归三山序》。）

　　天下有达道，不曰朋友，而曰朋友之交，交者，精神有契，道德有同，非外相慕也。不交以朋友，视君臣、父子、夫妇、昆弟则疏矣。《易大传》曰：「定其交而后求。」定者，见其心之可交也，交亦岂易定哉！公卿求士，见其才，不见其心能负人，吾视魏其侯、翟廷尉悲之。士求公卿，见其势，不见其心能污人，吾视扬雄、班固、蔡邕笑之。契之教人曰：「朋友有信。」孔门合交与信并言。信而交，交而信，亦可以无悔矣。同富贵相忘而有九官十臣，同贫贱相疏而有仲尼弟子，同患难相怨而有东汉党，此谓交，此谓信，此朋友得以列于人伦也。今人录求交曰云萍，云萍皆无情之物，己不信，交何能坚﹖请名之曰交信录，交无上下，无贵贱，无死生，吾尽吾信，不敢求诸人，百年之间，万世之后，傥能无愧天地而谓之人，始可见朋友之助，始可言交信矣。（《交信录序》。）

　　古之大臣，能以道觉其君臣者，自伊尹始；能以学勉其君民者，自傅说始。由伊、傅至孔、孟，穷达虽不同，其道皆有功于天地。

