<!-- { "loadSidebar": true } -->
　　臣案，颜渊问仁，孔子告以克己复礼。夫具耳目口鼻四肢百骸而有此身，此身本与天地相似，与万物一体，如之何而克己！曰，己与天地万物本无隔也，而认八尺之躯为己，则与天地万物始隔矣，故惟克己，则洞然大公，不见有己矣。何谓克﹖曰，以《艮卦》所谓「艮其背，不获其身，行其庭，不见其人」观之，则是内不见己，外不见物，而克己之义了然矣。克己何以能复礼﹖曰，礼者，周流贯通乎天地万物之间，无体无方，无不周。人惟认八尺之躯为己，于是去礼始远。苟不认己为己，则天高地下，万物散殊，皆礼也。吾亦天地万物中一物耳，无往非礼，而何有于己哉！故不克己则礼失，既克己则礼复。又发明之曰：「一日克己复礼，天下归仁焉。」玩「一日」字，正所谓「朝闻道」也，正所谓「我欲仁，斯仁至矣」。凡人昏昏于物欲之中，如醉如梦，一日勇决，无牵制，无拘滞，无二三，此身与天地万物了无阻隔，人即己也，己即人也，天地万物，皆非形躯之所能间也，故曰「天下归仁焉」，言天下皆在吾仁之内也。礼之复也，非是外复，仁之归也，非是外归，本一而非二也。又发明之曰：「为仁由己，而由人乎哉﹖」前之己而曰克，此之己而曰由，岂有二己哉﹖曰，非有二己也，尘去鉴明，而即此鉴也，云消月蛟，而即此月也。未克己之前，云也，尘也，皆蔽我、累我者也，乌可以不克﹖既克己之后，月也，鉴也，本如是光明，本如是莹洁，动静阖辟，变化运用，何所不可，故曰「由」，言为仁在我而已，岂由他人哉！颜渊既领会夫子之大旨，而犹问其目者，盖圣门师弟子之间，学聚问辨，不造其极不止也。克己复礼，特大纲也，又有条目焉，所以再叩夫子。夫子举视、听、言、动四者告之，盖四者即己内事也。己视、己听、己言、己动皆己也，然微有非礼，则是为己所蔽也，为己所累也。夫惟非礼则勿视，非礼则勿听，非礼则勿言，非礼则勿动，无斯须顷刻不在礼中，则是耳目鼻口心知百体皆由顺正以行，至此尚何己之足累哉！呜呼！颜渊陋巷匹夫耳，圣师勤勤启发，犹有天下归仁之言，况人主奄有四海，必欲人人皆归吾仁，可不奋一日克己之勇，置此身于礼度之中哉！如曰此事由人而不由己，则虽圣人，亦无所用其力矣。

　　仲弓问仁。子曰：「出门如见大宾，使民如承大祭。己所不欲，勿施于人。在邦无怨，在家无怨。」仲弓曰：「雍虽不敏，请事斯语矣。」

　　臣观夫子答仲弓问仁，与答颜子之意，一也。说者但知夫子告颜子以克己复礼，而不知告仲弓者，亦克己复礼，而初无异旨也。《礼器》曰：「一献之礼，不足以大飨，大飨之礼，不足以大旅，大旅具矣，不足以飨帝。」夫大祭之礼，至于飨帝则无以复加，此可以观礼矣。《仲尼燕居》曰：「两君相见，揖让而入门，入门而县兴，揖让而升堂，升堂而乐阕，下管《象武》，《夏钥》序兴，陈其荐俎，序其礼乐，备其百官，如此而后君子知仁焉。」夫大宾之礼，至于两君相见，则无以复加，此又可以观礼矣。此章所谓大祭、大宾者，皆礼之盛也。一出门之间，而俨然如见大宾，一使民之际，而肃然如承大祭，当是之时，此心之清明静莹为何如哉﹖故曰「如此而后君子知仁焉」。而《春秋左氏传》载臼季之言亦曰：「出门如宾，使民如祭，仁之则也。」由是言之，仁、礼本一源，礼在是，仁即在是矣。而人之所以不能动合乎礼者，何也﹖有我之私累之也。人有不欲而施于我，我必有所不平，我有不欲，而可施于人乎﹖通人、己为一，则己之所不欲，人亦不欲也，非人之所欲者，断断乎不可施于人，如是，则此心洞然大公，了无间隔，施之于家邦，人人在春风和气之内，而又何怨之有﹖然则，勿施不欲，即克之谓，大祭大宾，即复礼之谓，而邦家无怨，即所谓天下归仁，夫子之告仲弓，即其告颜子之旨也。回、雍皆在德行之科，足以传夫子之道，故雍也请事斯语，亦奋然承当，与颜渊一同。熟诵此章，深味厥旨，于无怨一语，尤当玩索，盖怨不在大，亦不在小，小人怨汝詈汝，　则皇自敬德，为国家而使一夫有怨心，则足以感伤和气矣。欲人之无怨，惟仁者能之，而为仁之要，不外乎克己复礼。圣人垂训万世，其明白的切如此。

　　蒙斋文集（补。）

　　慈湖先生之训曰：「舜曰道心，明心即道也。何道也﹖熙帝之载，亮釆惠畴，凡流行乎事物之间，理当如是，而不容不如是者，何往非帝载乎﹖非道心乎﹖从五典，叙百揆，穆四门，纳大麓，是帝载也，皆道心也。察玑衡，觐群后，举元凯，去四凶，是帝载也，皆道心也。舜命禹昌言，禹自叙刊木浚川，暨稷、益播奏艰鲜，与凡懋迁之事，是帝载也，皆道心也。呜呼！果可以有精粗、本末论哉﹖果可以无精粗、本末论哉﹖果可以置有无、精粗、本末之论哉﹖」（《乐平杨文元公遗书阁记》。）

　　（梓材谨案：谢山所录《蒙斋文集》二条，其一条移入《慈湖学案》。）

　　（云濠谨案：谢山辑二袁先生文钞引曰，二公之文颇相肖，较之慈湖则平正，而视广平尤畅达焉，其在南宋亦名家也。清容居士在元文中为眉目，接剡源之文统，然观其集，源流颇自二公而出。清容之祖卫公，絜斋之徒也，卫公得师而不能传其学，而清容亦仅传其文云。）

　　附录

　　蒙斋《题慈云阁诗》曰：「不见慈湖二十年，忧心如醉复如颠。我来忽见慈云阁，恍若慈湖现我前。」（补。）

　　◆絜斋门人

　　左司朱励志先生元龙（别见《沧洲诸儒学案》。）

　　文清史自斋先生弥忠

　　忠宣史沧洲先生弥坚

　　华文史独善先生弥巩

　　史和旨先生弥林

　　朝奉史先生守之

　　知州史先生定之（并见《慈湖学案》。）

　　胡先生谊

　　胡先生谦（合传。）

　　胡谊，字正之，胡谦，字牧之，奉化人，师事絜斋兄弟，文学皆为乡党表式。

　　宗羲案：真西山言与袁肃同年，视絜斋为丈人行，而于其德学则愿师焉。是絜斋门人之盛亦可知也，而简编残缺，安得起故老而问之﹖（梓材案：梨洲原本惟二胡先生与朱左司、袁彦淳为絜斋门人，故有是语。）

　　朱坦斋先生震

　　朱震，字震之，号坦斋，安吉人也。少从父宦青阳，朱子一见奇之。受业于絜斋袁氏。尝与友人论颜子一间未达，曰：「以心体之，其间自见。」或论持敬，先生以为，只须言存诚。晚年啸傲林泉，读书自乐，义理精洽。有《益泉集》二十卷。（补。）

　　都曹徐先生愿

　　徐愿，字恭先，昌国人也。开禧进士。受业袁正献公之门为高弟，蒙斋昆友俱推服之，故其学为有本。其任福建提举，勘定黄勇之难。所至事精勤，而操守介洁，出其绪余为文辞，亦超出流辈。（补。）

　　舒先生衍

　　舒衍，原名沂，字仲与，鄞县人。初从袁正献公游，气貌清臞，若不胜衣，而志念殊不碌碌。习《礼经》，作举子业，属辞奔放，不为场屋程度所窘束。正献甚异之，曰：「此子未易量也。」与之深语，益知其勉自植立、修身进德之要，未尝忘于心。尝登名礼部，试辄不利，发愤读书，青灯荧然，夜分未寝。正献谓其非徒撷菁华膏笔端而止，古人堂奥，将策而进焉。后亲炙沈端宪、杨文元二公，又从东莱、吕忠公子约质疑请益，闻见日广，智识日明，而践履不倦。色养以孝闻，侍疾弥旬，衣不解带，执丧哀毁，寝处不离次，蔬食三年，兄弟自为师友，非义理不谈。论古人物，分别邪正，如辨黑白。闻善人为时用则喜，苟非其人，忧见于色。表里真淳，乡党信重之，称其贤，无异辞。（参《絜斋文集》。）

　　监岳孙先生枝（别见《沧洲诸儒学案》。）

　　进士朱先生介

　　布衣魏先生

　　正字洪锦溪先生扬祖

　　傅先生正夫（并见《慈湖学案》。）

　　郑先生节夫（别见《岳麓诸儒学案》。）

　　机宜邵先生叔谊（别见《槐堂诸儒学案》。）

　　太师袁彦淳韶

　　袁韶，字彦淳，鄞县人。淳熙中进士，官左司郎中。常为判官，使者不敢慢语。后为浙西制置使。卒，赠太师、越国公。

　　谢山跋《宋史》《袁韶列传》曰：袁越公韶为执政，世皆指为史氏之私人，而卒以史氏忌其逼己而去，盖尝考其事而不得也。《延佑志》云：「李全反山阳，时相欲以静镇，公言：『扬失守则京口不可保，淮将如崔福、卞整皆可用。』适崔以阃命来，枢府公夜与同见。故事相府无暮谒者。公力言崔可用，相疑不悦，卒罢政归。」是传出于越公曾孙清容之手，《宋史》亦本此。及读《清容集》，则公尹行都，筑射圃，以冯将军射法，每旬校阅。山阳弄兵，公责时相不发兵坐视，以至去国。于时领兵殿岩者几欲承受风旨，袭夏震事以报私恩，然则史、袁相逼，果有不可言者，读《宋史》者所不知也。越公少为絜斋之徒，不能承其师傅，呈身史氏，以登二府，其晚节思扼其吭而代之，进退无据，虽所争山阳事，史屈袁申，然以越公之本末言之，要非君子也。

　　◆絜斋私淑

　　文忠真西山先生德秀（别为《西山真氏学案》。）

　　文清刘漫堂先生宰（别见《岳麓诸儒学案》。）

　　◆蒙斋门人（汪、许五传。）

　　正字洪锦溪先生扬祖（别见《慈湖学案》。）

　　文定陈先生宗礼

　　陈宗礼，字立之，南丰人。少贫力学，从袁蒙斋游。登淳佑进士，积官至参知政事。理宗时，尝言星变在修德布政，以回天意。度宗即位，上疏言：「恭俭之德，自上躬始；清白之规，自宫禁始。」上曰：「孝宗家法，惟赏善罚恶为尤谨。」因言：「有功不赏，有罪不罚，虽尧、舜不能治天下，信不可不谨。」又言：「天命人心，因其警戒而加敬畏，天命未有不可回，因其未坠而加绥定，人心未尝不可回。」及卒，赠开府仪同三司，追封盱江郡侯，谥文定。所著有《寄怀斐■》、《曲辕散木集》、《两朝奏议》、《经筵讲义》、《经史明辩》、《管见》、《人物论》。（参《史传》。）

　　监税真先生志道（别见《西山真氏学案》。）

　　◆蒙斋续传

　　教授袁先生裒（父徯。）

