<!-- { "loadSidebar": true } -->
　　谢山《书宋史胡文定传后》曰：致堂、籍溪、五峰，茅堂四先生并以大儒树节南宋之初，盖当时伊洛世适，莫有过于文定一门者。四先生殁后，广仲尚能禅其家学，而伯逢、季随兄弟游于朱、张之门，称高弟，（梓材案：季随为朱、张高弟，伯逢特与朱、张有辩论，当非受业弟子。）可谓盛矣。茅堂还朝，秦相问曰：「令兄有何言﹖」对曰：「家兄致意丞相：善类久废，民力久困。」秦相已愠，因谓茅堂曰：「先生《春秋》议论好，只是行不得。」茅堂曰：「惟其可行，方是议论。」又问：「柳下惠降志辱身，如何﹖」对曰：「总不若夷、齐之不降不辱也。」遂以书劝避相位，以顺消息盈虚之理，秦相愈怒。一日，忽招茅堂饭，意极拳拳，归而台章已下。《宋史》秖载其蔡京之对，且谓因致堂与秦相绝，遂并罢，不知茅堂自不为秦屈，不一而足，非以致堂之牵连也。

　　（梓材谨案：五峰序吕氏《中庸解》云：「靖康元年，河南门人候师圣自三川避乱来荆州，某兄弟得从之游。」考靖康初年致堂为校书郎，禀学于龟山，则五峰所谓兄弟，特兼茅堂而言矣。然《闽书》径称致堂从候师圣游，则于《刘李诸儒学案》仍列致堂于候氏之门，而益以茅堂可也。）

　　承务胡五峰先生宏（别为《五峰学案》。）

　　简肃胡籍溪先生宪（别为《刘胡诸儒学案》。）

　　◆武夷门人

　　教授江先生琦

　　江琦，字全叔，建阳人也。宣和三年进士，主高安簿。尝摄令新昌，民负税有至十年者，闻先生至，不待遣吏而华输。移永丰丞，历任邵武军、永州教授，不求荐达。张魏公抚福建，辟为幕官，不就。主管台州崇道观以卒。先生游于游、杨之门，卒业胡氏，深于《春秋》。尝以所学正于龟山，龟山抚书而叹曰：「百年绝学，留心者希。吾老矣，之子勉旃！」着《春秋经解》三十卷，《辨疑》一卷，《语》、《孟说》各五卷。其在永丰，丁丧事，寮友赙之甚厚，先生曰：「大事当自尽矣，敢为诸公费。」致堂推以为畏友，尝问之曰：「学道者无所得，鲜不归于佛。兄既有得，而或者以为亦趋空寂，信乎﹖」先生笑曰：「是谓我为陈相也。安有此！」（补。）

　　文清曾茶山先生几

　　曾几，字吉甫，河南人。赐上舍出身，擢国子正，迁校书郎，为应天少尹。高宗即位，历提举湖北、广西运判，江西提刑，广西转运。为秦桧所恶，奉祠。桧死，起为浙西提刑，知台州。召对，授秘书少监。先生承平时已为馆职，去三十八年而复至，须鬓皓白，衣冠伟然，每会同舍，多谈前辈言行、台阁典章，荐绅推重焉。权礼部郎。孝宗立，以通奉大夫致仕。干道二年，卒，年八十二，谥文清。着有《经说》二十卷、（云濠案：谢山《学案札记》：「曾吉甫《周易释象》五卷。」）《文集》三十卷。子逢，亦以学称。（修。）

　　宗羲案：朱子言：「曾吉甫答文定书天理人欲之说，只是笼罩，其实初不曾见得，文定便许可之，他便即如此住了。」盖亦入于禅者也。

　　曾茶山语（补。）

　　崇德必先事后得，如释氏却是先得后事。

　　道只在日用处，须玩「师冕见」一章。

　　《子张》一篇，惟记诸弟子之言，盖有深旨，欲明群弟子学之所至。

　　在己为忠，推己及物为恕。合彼己以为一，便是一以贯之。通天下是一个心。

　　（梓材谨案：谢山所录茶山语四条，今移入《元城学案》者一条。）

　　附录

　　先生早从舅氏孔文仲、武仲讲学，又从刘元城、胡文定游，其学益粹。

　　林拙斋《纪问》曰：尝问尹和靖日用下工夫处，和靖曰：「须求喜怒哀乐未发以前底心。」少蓬曰：「如今才举，便是发了，如何求得未发之心﹖」和靖曰：「只如吉甫未发意来相见时，岂有许多事，才举意来，路中乘轿，来相见吃茶吃汤，如此类求之。」

　　（梓材谨案：少蓬盖紫微之别称。此条前设问辞即茶山，故下有「只如吉甫」云云。据此，则茶山尝及和靖之门矣。）

　　知州范先生如圭

　　范如圭，字伯达，建阳人。从舅氏胡文定受《春秋》学。以乙科授武安节度推官。召试秘书省正字，迁校书郎。以忤秦桧，谒告奉祠，读书不与外事者十余年。起判邵州、荆南。召对，提举江西，复奉祠归。起知泉州，寻罢。绍兴三十年，卒，年五十九。

　　舍人薛先生徽言

　　薛徽言，字德老，永嘉人也。从胡文定公学。高宗即位，以布衣上书言六事，曰国势，曰边防，曰刑赏，曰巡幸，曰财用，曰官吏。成建炎二年进士。赵丰公为中丞，先生以书谒之，大见称赏。丰公连章劾吕颐浩，高宗是之，对曰：「是皆　温士薛徽言为臣发之。」次日缴上其书。丰公进枢府，先生亦蒙召对，首以强志勤政、君子小人为言。授枢密院计议官，请建立方镇以固篱落，从之。东宫虚位，首陈大计，请择贤宗室立为皇子。时高宗春秋方富，莫敢言者，言之自先生始。于是娄寅亮继请，高宗擢寅亮为御史，已许其请矣。未几，又中止。先生因星变再上书论之，言：「陛下已有旨，召宗室三人入侍。此命一出，万口称庆。乃其二人，一见而止，一人未闻促召。切料小人必有荧惑陛下已成之志，识者为之寒心。」于是立嗣之议始定。又言：「佞幸未去，国论未定。忧其所不足忧而忘其所当深忧，此乃大可忧者。」颐浩再当国，欲中伤之，不得，乃以权监察御史宣谕湖南。奏言本路不便于民者十事，且请令大将岳飞绥定湖南，荐宪司吕祉等五人及隐士黎明，劾去贪墨吏谢微等。时折彦质以枢臣帅潭，代李纲，先生言李有成效，不应遽易。颐浩乃言小臣不当荐举将相，且以其奉使时擅易守臣，于是诸使皆有殊迁，而先生权发遣兴国军。张魏公督军湖南，召还幕府。以比部郎召，历兵部、吏部二司、左司检正中书门下诸房文字。先是，徽宗讣至，上疏力言以日易月之非。大将岳飞以忤督府，弃军归庐山，手书劝令军。刑侍奏：有父夜盗子财，子不知而杀之者，当以夜入人家、登时杀死之律。先生谓：「父子法不别籍，非人家也；子富而父贫，是不孝也；人子弒父，而有勿论者乎﹖」从之。迁起居舍人。赵丰公之三入也，先生以为事功难就，当如姚崇以十事要明皇，俟许可始观政，丰公不能用。秦桧知平江，过阙，望丰公留之而不得，先生谓丰公曰：「桧从此怨矣！」丰公疑曰：「桧居永嘉，故君助之邪﹖」由是稍疏之，而不知先生之忠于己也。和议起，丰公以下皆去国，而先生独留。盖桧亦以前事谓先生厚己，稍亲之，而先生不为所用。初，丰公之去，惟二郎官与先生送之，丰公语先生，欲以桧罔上一事入告，先生止之。丰公既颇疑先生，喟然叹曰：「鼎去，君安得独留！」先生戏应之曰：「未可量也。」桧闻之，益以先生为助己。先生乃上言帝王之孝在复雠，因援汉高帝桮羹之说。且言万里梓宫，真伪莫辨。已而直前与桧廷辩曰：「偷安固位，于相公私计则良便，然忍君父之辱，忘宗庙之耻，于心安乎﹖」是日极争移晷，感寒疾，不数日卒，遗疏犹诋秦计甚力。故事，左右史卒官，与其子二人恩泽。至是，上诏特赐帛百匹，恩泽如例，而秦桧格之。先生之大功在议国本，其大节在争和议。《宋史》作传，寥寥不满十行，亦异甚矣！次子季宣，别为《学案》。（补。）

　　忠简胡澹庵先生铨

　　胡铨，字邦衡，庐陵人。建炎二年，高宗策士淮海，先生策万余言，高宗见而异之，将冠之多士，忌者移置第五。授抚州军事判官，未上，转承直郎。丁父忧，从乡先生萧子荆学《春秋》。吕祉以贤良方正荐，赐对，除枢密院编修官。秦桧主和，先生抗疏言王伦诱致敌使，以诏谕江南为名，并言孙近传会桧议。桧以先生狂悖鼓众，编管昭州。桧死，量移衡州。擢起居郎兼侍讲、国史院编修官。因讲《礼记》，曰：「君以礼为重，礼以分为重，分以名为重。愿陛下无以名器轻假人。」又言：「陛下自即位以来，号召逐客，与臣同召者张焘、辛次膺、王大宝、王十朋，今惟臣在尔。以言为讳而欲塞灾异之源，臣知其必不能也。」又言：「廷臣以箝默为贤，容悦为忠，驯至兴元之幸，所谓『一言丧邦』。」上曰：「非卿，不闻此言。」金人求成，先生请锐意恢复，绝口勿言和字，一弱于和，不能自振。除宗正少卿，乞补外，不许。兼国子祭酒，寻除权兵部侍郎。上以灾异，诏廷臣言阙政急务。先生以赈灾为急务，议和为阙政，谓和议成有十可吊，不成有十可贺。符离之败，朝论急于和戎。魏文节杞使于金，金人留之，分兵攻淮，乃以本职措置浙西、淮东海道。时惟高邮守陈敏拒敌，射阳大将李宝拥兵不救，先生劾之，宝惧，始出师犄角。大雪，河冰皆合，先生持铁锤锤冰，士皆用命，金人遂退。干道初，以集英殿修撰知漳州，改泉州。乞致仕，除宝文阁待制，留经筵。求去，以敷文阁直学士与外祠。陛辞，犹以归陵寝、复故疆为言。上问今何归，先生曰：「归庐陵。臣向在岭海，尝训传诸经，欲成此书。」特赐通天犀带以宠之。先生归。上所著《易》、《春秋》、《周礼》，《礼记解》，诏藏秘书省。淳熙七年，卒，谥忠简。有《澹庵集》一百卷行于世。（参史传。）

　　（梓材谨案：先生初事萧三顾，为《春秋》学，复学于胡文定。南迁后作《春秋集善》十一卷，张魏公为之后序。其谪新州时，作《易传拾遗》十卷，宗主程氏而时出新意于《易传》之外，李泰发为之序。见《直斋书录解题》。谢山《学案札记》，胡忠简《易传》十卷。又案谢山底本标题有《澹庵学案》之目，知其于《澹庵集》与其学派必多釆录，惜经并入武夷，而其稿不全。）

　　直阁胡先生襄

　　胡襄，字季，永嘉人也。绍兴进士，累官江西提刑。隆兴初，面对，备言：「靖、宣之事，岂惟庙谟外失，亦由人心内离，愿陛下览观覆辙，备而后动。」孝宗是之。除太常少卿，兼枢密院都承旨，历江东、福建提刑，直秘阁，卒。先生早学于武夷，而当秦桧时亦以为赵鼎、胡寅之学，被锢十有余年。（补。）

　　（云濠谨案：《两浙名贤录》，先生早学于胡氏，固已一出于正。晚复交朱子，由是体用浃洽，本末纯粹。朱子尝语人曰：「永嘉前一辈人物，究竟终别。」盖指刘、许以后及先生也。）

　　谭先生知礼

