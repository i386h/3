<!-- { "loadSidebar": true } -->
　　朱弁，字少章，婺源人。少颖悟，读书日数千言。既冠，入太学。晁景迂见其诗，奇之，与归新郑，妻以兄女。新郑介汴、洛间，多故家遗俗，先生游其中，闻见日广。靖康之乱，家碎于贼，先生南归。建炎初。黏罕不听，使就馆，守之以兵。先生复与书，言用兵、讲和利害甚悉。绍兴二年，正使王伦归，先生曰：「古之使者有节以为信。今无节有印，印亦信也。愿留印，使弁得抱以死，死不腐矣。」伦解以授先生，先生卧起与俱。金人迫先生仕刘豫，且訹之曰：「此南归之渐。」先生曰：「豫乃国贼，吾尝恨不食其肉，又忍北面臣之﹖吾有死耳！」金人怒，绝其饩遗以困之。先生固拒驿门，忍饥待尽，誓不为屈。金人亦感动，致礼如初。久之，复欲易其官。先生曰：「自古兵交，使在其间，言可从从之，不可从则囚之杀之，何必易其官﹖吾官受之本朝，有死而已，誓不易以辱吾君也。」且移书耶律绍文等曰：「上国之威命朝以至，则使人夕以死；夕以至，则朝以死。」又以书诀后使洪皓曰：「杀行人非细事，吾曹遭之，命也。要当舍生以全义尔！」乃具酒食，召被掠士夫饮，半酣，语之曰：「吾已得近郊某寺地。一旦毕命报国，诸公幸瘗我其处，题其上曰『有宋通问副使朱公之墓』，于我幸矣！」众皆泣下，莫能仰视。先生谈笑自若曰：「此臣子之常，诸君何悲也！」金人知其终不可屈，遂不复强。王伦还朝，言先生守节不屈，帝为官其子林，赐其家银帛。会黏罕等相继死，先生密疏其事及金国虚实，曰：「此不可失之时也。」遣李发等间行归报。其后伦复归，又以先生奉送徽宗大行之文为献，其辞有曰：「叹马角之未生，魂消雪窖；攀龙鬓而莫逮，泪洒冰天。」帝读之感泣，官其亲属五人，赐吴兴田五顷。帝谓丞相张浚曰：「归日当以禁林处之。」八年，金使鸟陵思谋、石庆充至，称先生忠节，诏附黄金三十两以赐。十三年，和议成，先生得归，入见便殿，先生谢，且曰：「人之所难得者时，而时之运无已。事之不可失者几，而几之藏无形。惟无已也，故来迟而难遇。惟无形也，故动微而难见。陛下与金人讲和，此皆知时知几之明验。然时运而往，或难固执；几动有变，宜鉴未兆。金人以黩武为至德，以苟安为太平，虐民而不恤民，广地而不广德，此皆天助中兴之势。若时与几，陛下既知于始，愿图厥终。」帝纳其言，赐金帛甚厚。先生又以金国所得六朝御容及宣和御书画为献。秦桧恶其言敌情，奏以初补官易宣教郎、直秘阁。有司校考其十七年应迁数官，桧沮之，仅转奉议郎。十四年，卒。先生为文慕陆宣公，援据精博，曲尽事理。诗学李义山，词气雍容，不蹈其险怪奇涩之弊。金国名王贵人多遣子弟就学，先生因文字往来，说以和好之利。及归，述北方所见闻忠臣义士朱昭、史抗、张忠辅、高景平、孙益、孙谷、傅伟文、李丹、五台僧宝真、妇人丁氏、晏氏、小校阎进、朱绩等死节事状，请加褒录，以劝来者。有《聘游集》四十二卷、《书解》十卷、《曲洧旧闻《三卷、《续骫骳说》一卷、《杂书》一卷、《风月堂诗话》三卷、《新郑旧诗》一卷、《南归诗文》一卷。（参史传。）

　　祖望谨案：景迂弟子可考者，惟王太保安中、朱奉使弁二人而已。然安中当景迂令无极时，修长笺，执及门礼，自言「以新学窃一第为亲荣，非其志也」，景迂曰：「为学当谨初，何患不远到！」安中所以筑室榜曰初寮者，此也。议论闻见，多得之景迂。及既贵显，遂讳景迂之学，但称「成州使君四丈」，无复「先生」之号，君子丑之。且安中本由梁师成得大用，则亦辱其传矣。故不为立传，而但以曲洧附见。（梓材案：初寮之传，当立于《新学略》，而是卷第为标目于门人之末可也。）

　　太保王初寮安中（别见《荆公新学略》。）

　　◆太中门人

　　待制邵泽民溥（别见《刘李诸儒学案》。）
 卷二十三　荥阳学案（黄氏原本、全氏补定）
　　荥阳学案（黄宗羲原本　　黄百家纂辑全祖望补定）

　　荥阳学案表

　　吕希哲　　　　　　　　（子）好问

　　（申公子。）　　　　　（子）切问

　　（徂徕、盱江学侣。）　（孙）本中（别为《紫微学案》。）

　　（安定、泰山、百　　　　汪革　　　　　　　　　　（从子）大经

　　源、伊川、焦伯　　　　　汪莘

　　强、王荆公门人）　　　　

　　（庐陵、濂溪再

　　传。）　　　　　　　　　黎确

　　谢逸　　　　　　　　　　汪大经（见上《青溪家学》。）

　　谢薖

　　赵演　　　　　　　　　　（子）

　　饶节

　　颜岐

　　孙觉（别见《安定学案》。）

　　李常（别见《范吕诸儒学案》。）

　　（并荥阳讲友。）

　　荥阳学案序录

　　祖望谨案：荥阳少年，不名一师。初学于焦千之，庐陵之再传也。已而学于安定，学于泰山，学于康节，亦尝学于王介甫，而归宿于程氏。集益之功，至广且大。然晚年又学佛，则申公家学未醇之害也。要之，荥阳之可以为后世师者，终得力于儒。述《荥阳学案》。（梓材案：《吕侍讲传》及《吕氏杂志》、《附录》原在《安定学案》，谢山《序录》别定为《荥阳学案》。）

　　◆胡程门人（欧、周再传。）

　　侍讲吕原明先生希哲

　　吕希哲，字原明，河南人。（梓材案：吕氏世为东莱人，自文靖公始居京师，为河南人。）正献公之长子也。正献相哲宗，先生交当世之学者。与伊川俱事胡安定，在太学并舍，年相若也。其后心服伊川学问，首师事之。（梓材案：《伊洛渊源录》先生《家传》略云：「公始从安定胡先生瑗于太学，后遍从孙先生复、石先生介、李先生觏、王公安石学。」又言：「师事程先生颐，而明道程先生颢及横渠张先生载兄弟、孙先生觉、李公常皆与公游。」第考先生之于租徕、盱江，盖在师友之间，与范忠宣同，故谢山《序录》特着「学于安定，学于泰山」，而不及石、李二先生也。）王荆公谓：「干未官而事科举者，为贫也。有官矣，而复事于此，是侥幸富贵利达，学者不由也。」先生闻之，遂弃科举，以荫入官。荆公为政，将置其子雩于讲官，以先生有贤名，欲先用之。先生辞曰：「辱公相知久，　万一从仕，将不免异同，则畴昔相与之意尽矣。」荆公乃止。元佑中，伊川归洛，贻书范内翰祖禹曰：「丞相久留左右所助，一意正道者，在原明尔。」父丧后，祖禹始荐为崇政殿说书，言：「正心诚意，天下自化。身不能修，虽左右之人且不能喻，况天下乎！」擢右司谏，累辞未获，苏文忠戏之曰：「法筵龙象，众当观第一义。」先生曰：「苟不得辞，当以杨畏为首。」以畏为文忠所厚也。会绍圣党论起，出知怀州，谪居和州。徽宗初，复官知单州，召为光禄少卿，以直秘阁知曹州。寻夺职，知相州、邢州。奉祠，流寓淮、泗间。日读《易》一爻，默坐沈思。政和中，卒，年七十八。晚年尝言：「十余年前在楚州，桥坏堕水，时觉动心。数年前大病，已稍稍胜前。今次疾病，全不动矣。」其自力如此。礼部尚书丰稷尝举先生自代，词云：「心与道潜，湛然渊静。所居则躁人化，闻风则薄夫敦。」

　　（云濠谨案：《丰清敏公遗事》载：先生「建中靖国间为秘书少监，时曾布不乐其在朝，讽侍御史陈次升言之，以为资浅望轻，左迁光禄少卿。时公初除礼部尚书，大不平之，即荐以自代」云。则先生之见重于清敏者深矣！）

　　吕氏杂志

　　孝子事亲，须事事躬亲，不可委之使令也。《彀梁》言：「天子亲耕以供粢盛，王后亲蚕以供祭服。非无良农工女，以为人之所尽事其祖祢，不若以己所自亲者也。」此说最尽事亲之道。

　　为人子者，视于无形，听于无声，未尝顷刻离亲也。事亲如天。顷刻离亲，则有时而违天。天不可得而违也。

　　后生初学，且须理会气象。气象好时，百事自当。气象者，辞令容止，轻重疾徐，足以见之矣。不惟君子小人于此焉分，亦贵贱寿夭之所由定也。

　　「攻其恶，无攻人之恶。」盖自攻其恶，日夜且自点检，丝毫不尽，即不慊于心矣，岂有工夫点检他人邪﹖

　　（梓材谨案：洲所录《杂志》六条，今移为《附录》一条，移入《泰山学案》一条。）

　　荥阳公说（补。）

　　世人喜言「无好人」三字者，可谓自贼者也。包孝肃尹京时，民有自言：「有以白金百两寄我者，死矣；予其子，其子不肯受。愿召其子予之。」尹召其子，其子辞曰：「亡父未尝以白金委人也。」两人相让久之。观此事而言「无好人」者，可以少媿矣。人皆可以为尧、舜，于此知之。

　　所在有乡先生处，则一方人自别，盖渐染使之然也。人岂可不择乡就士！

　　少年为学，惟检书最有益。记得精，便理会得子细。

　　读书编类语言相似作一处，便见优劣是非。

　　「治人事天莫若啬」修养家以此为要术。然事事保慎，常令有余，持身保家安邦之道，不越于此，不止养生也。老子之论，亦当于理。

　　惟王者为能备物，惟圣人为备德。

　　子产有数事失君子气象。如言「民不可逞，度不可改」，又曰「子宁以他规我」，如此之类，全无君子气象。

　　张良说汉祖诈秦卒，大不类平日所为。

　　中人以下，内无贤父兄，外无严师友，而能有成者，未之有也。

　　学者读书，须要字字分明。

　　（梓材谨案：谢山节录本十六条，今移为《附录》一条，移入《庐陵学案》二条，《涑水学案》一条，《范吕诸儒》一条，《新学略》一条。）

　　附录

　　正献居家简重寡默，而申国夫人性严有法度，虽甚爱先生，然教之事事循规蹈矩。甫十岁，祁寒盛暑，侍立终日，不命之坐不敢坐。日必冠带以见长者。平居虽天甚热，在父母长者之侧不得去巾袜缚，衣服惟谨。行步出入，不得入茶肆酒肆。市井里巷之语，郑、衙之音，未尝经耳。不正之书，非礼之色，未尝接目。

　　正献倅颍州，欧阳文忠适知州事。焦伯强千之客文忠所，严毅方正，正献招之为诸子师。诸子少有过差，伯强端坐，召与相对终日，竟夕不与之语。时先生方十余岁，内则正献与申国夫人教训之严，外则焦师化导之笃，故先生之成就德器如此。

　　守官京师，不谒台谏。遇迁转一谒执政，过此不见也。

