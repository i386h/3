<!-- { "loadSidebar": true } -->
　　（梓材谨案：是传原底有「学于止斋」四字，谢山抹之，云「恐是徐子宜之徒」，又标题云「欲附《张忠甫传》」，是皆疑而未定。今列徐子宜为《平阳续传》，而以先生次之，于张忠甫亦不相远云。）

　　◆景望家学（胡、张五传。）

　　教授郑节卿先生伯谦

　　郑伯谦，字节卿，永嘉人。官修职郎、衢州府学教授。着《太平经国之书》十一卷，发挥《周礼》之羲。其曰《太平经国书》者，取刘歆「周公致太平之」语也。首列四图，一曰《成周官制》，一曰《秦汉官制》，一曰《汉官制》，一曰《汉南北军》。所图仅三朝之职掌宿卫，盖其大意，欲以宫中、府中、文事、武事，一统于太宰，故惟冠此四图，明古制也。其书为目三十，曰《教化》、《奉天》、《省官》、《内治》、《官吏》、《宰相》、《官民》、《官刑》、《揽权》、《养民》、《税赋》、《节财》、《保治》、《考课》、《宾祭》、《相体》、《内外》、《官制》、《臣职》、《《官民》、《官卫》、《奉养》、《祭享》、《爱物》、《医官》、《盐酒》、《理财》、《内帑》、《会计》、《内治》。其中《内外》一门，《会计》一门，又各分为上下篇，凡论三十二篇。皆以《周官》制度类聚贯通，设为问答，推明建官之所以然。多参证后代史事，以明古法之善。（参《四库书目提要》。）

　　（梓材谨案：先生《太平经国书》《自序》称「伊洛老师」「横渠夫子」，盖永嘉周浮沚、沈彬老诸子皆伊门人，横渠再传弟子郑景望又私淑浮沚，以绵伊洛、横渠之传。观先生所称，其为景望家学无疑也。）

　　◆景望门人

　　文节陈止斋先生傅良（别为《止斋学案》。）

　　忠定叶水心先生适（别为《水心学案》。）

　　文毅陈龙川先生亮（别为《龙川学案》。）

　　文懿蔡先生幼学（别见《止斋学案》。）

　　朱先生伯起

　　朱伯起，口口人。师郑景望，而与景元为友。景望爱其质醇，以为近道。嗜地理学，著书二十篇，曰《阴阳精义》。（云濠案：谢山《札记》谓先生着有《阴阳粗义》二卷。）陈君举欲为之序，不果，水心序之。（参《叶水心集》。）别附

　　侍从木蕴之待问

　　木待问，字蕴之，永嘉人也。隆兴癸未进士第一，累官太子詹事、焕章阁待制、礼部尚书。郑文肃弟子。待问以大魁，官至侍从，然无所表见，其于师门九等人表，当在下中。荆溪吴氏言其贵后颇侮归愚而侵其居，则又小人之靡也。（补。）

　　◆石经续传

　　沈先生体仁（别见《止斋学案》。）

　　◆湛然续传（胡、张六传。）

　　监仓吴子量先生

　　吴，字子量，表臣曾孙。世其家学，笃志穷经，栉沐俱废。嘉定间，叶味道、陈埴以朱学显，而先生从游之士过之。潘凯、方来，其高弟。（补。）

　　（梓材谨案：《温州旧志》载：「先生初名涛，登淳佑第，监平江府大军仓。秩满，将处以京秩，弗就。」注：「青田令归。」则先生出处可考矣。）

　　◆子量门人（胡、张七传。）

　　待制潘先生凯

　　潘凯，字南夫，永嘉人。弱冠入太学，尝上书言史弥远擅政。登绍定第，教授常德府。勇信军作乱，先生驰入营，裂帛植于门，曰：「在营者非叛。」军士皆归伍，无敢后，乃止戮其首乱者。郡人德之，与董文清槐同立祠祀之。淳佑末，除监察御史。三疏论丞相郑清之不胜任，未报即归。后以宗正少卿除秘阁修撰，进刑部侍郎。丐外，擢宝章阁待制、知太平州，卒。（参《温州府志》。）

　　侍郎方先生来（别见《水心学案》。）

　　◆节卿续传

　　乡贡胡人斋先生一桂（别见《木钟学案》。）
 卷三十三　王张诸儒学案（黄氏原本、全氏补定）
王张诸儒学案（黄宗羲原本　黄百家纂辑　全祖望补定）

　　王张诸儒学案表

　　王豫　　　　　　　　　　杜可大（别见《张祝诸儒学案》。）

　　（天悦续传。）

　　张　

　　张峋

　　周长孺　　　　（子）纯明（别见《刘李诸儒学案》。）

　　杨贤宝　　　　　晁说之（别为《景迂学案》。）

　　杨国宝

　　姜愚

　　张仲宾

　　候绍曾

　　郑夬

　　秦玠

　　（并百源门人。）

　　王张诸儒学案序录

　　祖望谨案：百源弟子承密授者，曰王豫，曰张　，皆早死，故不传。伯温虽受辟咡负剑之教，然所得似浅。东发谓《渔樵问答》乃伯温作，其中亦有名言，所惜者《闻见录》之溺于轮回也。予又为旁搜，得杨、周等数人。述《王张诸儒学案》。（梓材案：王、张诸先生传，原附《康节学案》，谢山别为《康节弟子学案》，后又定为《王张诸儒学案》。伯温为邵子家学，已见《百源学案》。）

　　◆百源门人

　　王天悦先生豫

　　王豫，字悦之，又字天悦，大名人，瑰伟博达之士也，精于《易》。闻康节之笃志，爱而欲教之，与语三百日，得所未闻，始大惊服，卒舍其学而学焉。

　　宗羲案：康节之学，子文之外，所传止天悦，此外无闻焉。盖康节深自秘惜，非人勿传。章惇作商州令，时从先生游，欲传数学，先生语惇须十年不仕宦乃可学，盖故难之也。而邢恕援引古今，亦欲受业，先生曰「姑置是。此先天之学，，未有许多言语。」谢上蔡曰：「尧夫之数，邢七要学，尧夫不肯曰：『徒长奸雄。』」天悦无所授，以先生之书殉葬枕中。未百年而吴曦叛，盗发其冢，有《皇极经世体要》一篇，《内外观物》数十篇。道士杜可大贿得之，以传廖应淮，应淮传彭复，（梓材案：彭复一作彭复之，亦作复初。）彭复传傅立，皆能前知云。

　　常簿张先生　

　　张　，字子望，荥阳人也。登进士弟，官至太常寺簿。《观物外篇》二卷乃其所述。子文曰：「先君《易》学，独以授之天悦与子望，皆早世，故世不得其传。」陈直斋曰：「其记康节之言，十纔一二而已，足以发明成书。」

　　常博张先生峋　

　　张峋，字子坚，荥阳人也，康节谓门弟子中可语道者。熙宁十年春，赴调京师，（云濠案：先生尝官太常博士。）康节愀然色变曰：「吾老矣！不复能相见也。」及秋而卒。（补。）

　　祖望谨案：子坚当是子望之弟。（梓材案：《直斋书录解题》云峋与其弟　同登进士弟，　从邵康节学，是子坚乃子望之兄。然直斋言　从康节而不及峋，亦属挂漏。）

　　都官周先生长孺

　　周长孺，字士彦，澶渊人也。由进士为卫州共城令。师事康节以古弟子礼，康节告以先天之学。先生少而性刚，遇事即发，既从康节，即淡然若无意于世者。其弟直孺怪问之，先生慨然叹曰：「此吾所得于师门者也。」治平末，以都官员外郎为普城令，卒。其丧过洛，贫不能行，康节经纪之甚备，教其子纯明以学问，为娶伊川侄女。纯明后登进士，亦受业伊川之门（补。）

　　朝散杨先生贤宝

　　杨贤宝，字口口，洛阳人也。官至朝散大夫。晁以道曰：「绍圣戊寅邂逅杨老，语及《易》而异之，恳从之求，乃得康节先生自为《易图》二，虽輹轮俱存，而杨行年将七十，中风，语　音清浊不端，无由诘问。二三年少在旁哂笑，仆敬之而尊其图。杨且指《干》、《坤》、《坎》、《离》四卦，为仆言曰：『得是四卦　，则见伏羲之《易》，而文王之《易》在其中。』明日，如迷人识归路，有感于二图可指，循环无方也。杨曰：『吾昏病，而忘之已久。今日因子之言，如初授此图时也。』」陈直斋曰：「晁以道于绍圣间遇贤宝，得康节二《易图》，又从伯温得遗编，始作《易传》，名曰《商瞿易》。」（修。）

　　学士杨先生国宝

　　杨国实，字应之，口口人。其为人劲挺不屈，自为布衣以至官于朝，（云濠案：先生官至学士。）未尝有求于人，亦未尝假人以言色。笃信好学，至死不变。伊川曰：「杨应之在交游中，英气伟度，过绝于人，未见其比。可望以托吾道者矣！」

　　（梓材谨案：是传黄氏本在《伊川学案》，为程门弟子。考《邵氏闻见前录》

　　：「应之亦康节先公门生，康节先公视之犹子也。」故谢山稿本标目入邵门。）

　　县令姜先生愚

　　姜愚，字子发，京师人。长于康节一岁而师事之。康节年四十五，贫未娶，先生与同门张仲宾谋为之娶。以进士官六安令，分俸之半以奉康节。家素富，豪举好施，已而以贫卒。先生尝振王陶于厄，及陶留守西京，待先生甚薄，君子讥之。（补。）

　　太博张先生仲宾

　　张仲宾，字穆之，潞州人也。自未第时从康节，为康节备聘娶夫人者也。以进士官太博。（补。）

　　殿丞侯先生绍曾

　　侯绍曾，字孝杰，怀州人。康节过洛阳，爱其风俗之美，将迁居焉，先生方知武陟县，（云濠案：先生官至殿丞。）遂助其行。皇佑初，康节始奉其父伊川丈人赴之，于是谏议吕公诲、王公益柔以下二十余家共为买宅，而先生实倡之。（补。）

　　主簿郑扬庭夬

　　兵部秦伯镇玠（合传）

　　郑夬，字扬庭，江南人。为盂县主簿时，司马温公以其明《易》荐之。所著有《易传》十三卷。夬与秦玠求学康节之门，康节以夬志在口耳，多外慕，而玠颇好任数，皆不之许。玠尝语夬以王豫独传康节之学，夬从豫力求之，豫亦不许。会豫疾且卒，夬赂其仆于卧内窃得之，遂以为己学。着《易传》、《易测》、《宋范》、《五经明用》等书，皆破碎妄作，穿凿不根。至所作《变卦图》，即康节《先天图》也，尝以示玠。夬既得豫书入京，国子监试策问八卦卧序，夬以所得之说对，有司异之，擢在优等。登第，以所著书投公卿之门。后以赃罪窜。沈括见其《变卦说》而异之，以问秦玠，玠伪不知者，骇然曰：「此人何处得此法！予尝遇一异人，受此历数，推往古兴衰，无不皆验，常恨不能尽其术。西都邵雍亦知大略，已能洞知吉凶之变。此人乃形之于书，必有天谴，此非世人所得闻也。」康节子伯温因力辩之，谓：「玠既知夬窃书，乃谓夬何处得此法，又谓西都邵某闻大略，近乎自欺矣。」玠字伯镇。（补。）

