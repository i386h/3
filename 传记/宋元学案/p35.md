<!-- { "loadSidebar": true } -->
　　祖望谨案：其《与韩丞相荐士书》（十七人）曰：「知绵州龙安县刘载，虔州推官吴贲，前沣阳令、监泰州如盐仓盛侨，松阳令余京，上虞令丁，江宁府监上元县管师常，长垣主簿孙路。（以上皆文行经术之士。）沂州防御推官宋希元，叶县尉吴道，郓州观察推官许安世，监池州酒务杨国宝，前泾州观察推官王岩叟，明州鄞县尉陈颐。（以上皆强志力行之士。）左军巡院判官黄颢，节度推官曾华旦，大理寺丞黄默，松溪令贾易。（以上皆干能之士。）」其《与蔡舍人荐士书》（八人）曰：「太学直讲胡瑗，进士吴孜、管师常、任原、倪天隐、张京，明经顾临，又友人陈烈。」此皆古灵未甚达时所荐。及修起居注，则荐常秩；为侍御史，则荐陈烈；领国子监事，则荐常秩、陈烈、程颐、管师常；知杭州，则荐吴师仁；为枢密直学士，又荐陈烈；其试　士，则荐陆佃。而其荐三十三人最在后。能留心天下之人材，未有过于先生者也。其中多讲学儒者，自胡公、二程、张子外，盛侨、吴孜、刘彝、顾临、周颖、倪天隐，皆安定弟子；杨国宝、贾易，皆伊川弟子；而孙觉、管师常，则先生之徒而卒业于安定者。惟常秩、林希有负先生之举耳。先生又尝以徂徕忠义经术，乞官其子。

　　（梓材谨案：先生所荐又有礼祠客膳四部主簿黄庭佥，见《黄豫章外集》。）

　　◆古灵讲友

　　祭酒郑闳中先生穆

　　郑穆，字闳中，侯官人也。「四先生」之一。醇谨好学，读书至忘栉沐。进退容止必以礼。门人千数。以进士为寿安簿，召为国子监直讲，寻编集贤馆书籍，积官太常博士，以集贤校理通判汾州。熙宁三年，召为岐王侍讲，又为嘉王侍讲。神宗谓古灵曰：「如郑穆德行，乃堪左右王者耳。」凡居馆阁三十年，而在王邸一纪，非公事不及执政之门。讲经至可为劝戒者，必反复摘诵，二王咸敬礼焉。元丰三年，以朝散大夫知越州。先是，鉴湖旱干，民因田其中，延袤百里，官籍而税之。既而连年水溢，民逋官租且万缗，先生悉奏免之。未满乞休，管句杭州洞霄宫。元佑初，召拜国子祭酒，每坐讲席，无间寒暑，虽童子，必朝服延接，以礼送迎，学者尊其德而服其教。故人张景晟者死，遗白金五百两，托其孤。先生曰：「恤孤，吾事也，金于何有！」反金而育其子。三年，扬王、荆王并请为讲官，解祭酒，以直集贤院充荆王府侍讲。荆王薨，复为扬王府翊善。太学诸生请之，有诏仍任祭酒，兼充徐王府翊善。四年，拜给事中，兼祭酒。次年，迁宝文阁待制，兼官如故。明年，乞休，诏以提举洞霄宫致仕。太学诸生数千人以状白宰相乞留，范给事淳夫言：「穆虽年逾七十，精力尚强。古者大夫七十致仕，有不得谢，则赐之几杖。祭酒居师资之地，正宜老成，愿毋轻听其去。」因引唐韩愈留孔戣故事。不报。于是公卿大夫各为诗赠行，空学出祖汴东门之外，都人观者如堵。淳夫诗曰：「顾我言非韩吏部，多公节似孔尚书。」明年，卒。先生著述不传，古灵谓其「深造于道，心仁气正，勇于为义，文博而壮。」淳夫亦曰：「闳中真长者。元佑之盛，群贤咸在朝，居祭酒者，前推先生，后推颜复，皆真儒」云。

　　直讲陈季甫先生烈

　　陈烈，字季慈，侯官人也。学者称为季甫先生。天性介特，笃于孝友。年十四，继丧父母，水浆不入口者五日。自壮迨老，享奉如生事礼，寝兴晦朔未尝止。一日，梦中衰绖哭其亲于中庭，哀声震户外，家人闻之，而先生未寤也。尝语古灵曰：「烈今日纵得尊荣，父母不之见，何足为乐！」其无意于世矣。力学不群，平日端严，终日不言。虽御童仆，如对大宾。里有冠昏丧祭，请而后行。从学者数百。父兄训厥子弟者，必举其言行以规之。庆历初，应试不中选，遂不复赴礼部。或勉之仕，则曰：「伊尹守道，成汤三聘以币。吕望持诚，文王载之与归。今天子仁圣好贤，有汤、文之心，岂无有先觉如伊、吕者！」仁宗以大臣之荐，累诏之，不起。或问其故，曰：「吾学未成也。」自是交章论举，先生志不少易。古灵每谓人曰：「世多以季甫为洁身不仕之流，非也。盖其志孔、孟之道，不肯苟进而已。」嘉佑中，诏授本州岛教授，不拜。而福建提刑王陶奏先生「以妻林氏疾病丑瘦，遣归其家，十年不视。烈，贪诈人也。已行之命，乞赐削夺」。司马温公在谏院，上言：「臣素不识烈，不知其人果如何。惟见国家常患士人不修名检，故举烈以奖厉风俗。若烈平生操守出于诚实，虽有迂阔之行，不合中道，犹为守节之士，亦当保而全之。愿委公正官吏，通儒术、识大体者覆实。若止于夫妇不相安谐，则使之离绝而洗其过，庶复申眉于后。若复败乱名教，则严赐刑诛，并治举者之罪，以明至公。」于是陶奏不行。明年，欧阳公复荐其行，除国子直讲，竟不出。久之，诏许从其志，以宣德郎致仕。先是，古灵在台中举先生自代，称其道已造大贤之域。然先生行过拘，故终多以矫伪疑之者，皆王陶之流也。元佑初，复诏为本州岛教授，不受禄，敝衣粝食，处之裕如。稍有余，即以周贫乏者。七十六岁而卒。

　　附录

　　或问：「陈烈行古礼，率子弟匍匐以吊蔡君谟，为世俗讥笑，太不近人情。」张横浦曰：「今取《乡党》言，誾誾侃侃，踧踖与与，色勃足躩，岂不为怪状﹖但世俗以人视人故耳！」（梓材谨案：此条洲所节《横浦心传》，本在《横浦学案》。今以言陈季甫事，移录于此。）

　　助教周公辟先生希孟

　　周希孟，字公辟，侯官人也。四先生者，古灵最有名，闳中亦显于朝，而先生与季甫独不出，然交相重也。遍通《五经》，尤邃于《易》。弟子七百余人，知州刘夔、曹颖叔、蔡襄皆亲至学舍质问经义。部使者相继荐于朝，诏赐粟帛，授将仕郎，试国子监四门助教，充本州岛学教授，三表力辞，不许。尤辟佛氏之说。卒，门人曾伉等祠其遗像于五福寺中。所著有《易义》、《诗义》、《春秋义》，今皆不传。案古灵先生引先生说《大有》之九四，谓前儒以「彭」为「旁」之非：「彭，盛也。九四体是离明，能知九三之专，不从其盛，专心以奉六五也。」以彭为盛，盖自先生发之。

　　知州刘先生彝（别见《安定学案》。）

　　◆古灵同调

　　光禄章先生望之

　　宫教吴先生师仁（并见《士刘诸儒学案》。）

　　文正司马涑水先生光（别为《涑水学案》。）

　　献公张横渠先生载（别为《横渠学案》。）

　　◆公辟学侣

　　侍郎刘先生夔

　　刘夔，字道元，崇安人。第进士，历知陜、广、潭州，所至有廉名。累官枢密直学士、知郓州，发廪赈饥，民赖全活，盗贼屏息。后知建州，以户部侍郎致仕。（《参《姓谱》。）

　　（云濠谨案：先生所著有《春秋褒贬志》五卷，见郑氏《通志》。）

　　龙图曹先生颖叔

　　曹颖叔，字力之，亳州谯人。进士及第，累官右司郎中、陜西都转运使。自庆历铸大钱行陜西，民盗铸不已，先生请罢铸诸郡铁钱，以三铁钱当铜钱之一，从之。进龙图阁学士、知永兴军，卒于官。（参史传。）

　　忠惠蔡先生襄

　　蔡襄，字君谟，仙游人。举进士，为西京留守推官、馆阁校勘。范文正仲淹以言事去国，余忠襄靖论救之，尹师鲁请与同贬，欧阳文忠移书高司谏若讷，三人皆坐遣。先生作《四贤一不肖诗》，都人争相传写。契丹使买以归，张于幽州馆。后仁宗更用辅相，亲擢忠襄、文忠及王懿敏素为谏官，先生又以诗贺。三人列荐之，帝亦命之知谏院。进直史馆。兼修起居注，益任职论事，无所回挠。历知开封府，以枢密直学士再知福州。郡士周公辟、陈季甫、陈述古、郑闳中以行义着，先生备礼招延，诲诸生以经学。召为翰林学士、三司使，旋乞为杭州，拜端明殿学士以往。卒，年五十六。赠吏部侍郎。先生工于书，为当时第一，仁宗尤爱之。干道中，赐谥忠惠。（同上。）

　　（梓材谨案：欧阳公为先生墓志云：「徒知福州，复知泉州。往时闽人多好学，而专用赋以应科举。公得先生周希孟，以经术传授，学者常至数百人。公为亲至学舍，执经讲问，为诸生率。延见处士陈烈，尊以术礼。而陈襄、郑穆方以德行著称乡里，公皆折节下之。」较史传更为分明。）

　　◆古灵门人

　　学士孙莘老先生觉（别见《安定学案》。）

　　县尉吴先生道

　　吴道，字真常，浦城人也。学于古灵，从之至河阳。古灵嘉其志节，谓能修身治性，不为事物之惑，使为河阳学舍都讲，遂游太学。以进士为叶县尉。古灵尝荐之韩忠献公，谓能知无不为，刚直不挠，可任以难事。

　　张先生公谔

　　张公谔者，闽县人也。其在古灵门下，见知与吴道等。河阳都讲，其一为公谔，而道副之。

　　待制章先生衡

　　章衡，字子平，浦城人。登进士第一，历盐铁判官、同修起居注。出知汝州、颍州，还判太常寺。出知郑州，奏罢原武监，弛牧地四千二百顷以予民。复判太常，知审官西院。使辽，燕射连发破的，辽以为文武兼备，待之异他使。归，纂历代帝系，名曰《编年通载》，神宗览而善之，赐三品服。判吏部流内铨。未几，擢知通进银台司、直舍人院，拜宝文阁待制。元佑中，加集贤学士。（从黄氏补本录入。）

　　祖望谨案：古灵劾李定，未行；定擢中允，三舍人不行，而章子平行之。见《元城语录》。

　　附录

　　《元城语录》曰：王安石荐李定时，陈襄弹之，未行。已擢监察御史里行，宋次道封还词头，辞职罢之；次直李大临，再封还；最后付苏子容，又封还之。更奏复下，至于七八，俱落职奉朝请，名誉赫然。此乃祖宗　德泽，百余年间养成风俗，其与齐太史杀三人而执简如初者何异﹖再后摄官修起居注，章衡行之。贤不肖于此可见。

　　龙图傅先生楫

　　傅楫，字符通，仙游人。少自刻厉，从孙莘老，又从古灵学。第进士，历官太学博士。四年，以荐为太常博士。进侍讲、翊善。后以邹道乡浩得罪被贬。徽宗即位，历监察御史、中书舍人。在朝岁余，每以遵祖宗法度、安静自然为言。以龙图阁待制知博州，卒。（从黄氏补本录入。）

　　州判陈先生贻范

　　陈贻范，字伯模，临海人。治平四年进士。常游胡安定之门，又师事陈古灵，而与罗提刑适为友。历宗正丞。通判处州，民怀其德，有「道不拾遗■，月照处州城」之谣。所著有《庆善集》。（参《台州府志》。）

