<!-- { "loadSidebar": true } -->
　　余隐之曰：《鲁语》曰：「俎豆之事，则尝闻之矣。军旅之事，未之学也。」孔子之意可见矣。客有问陶弘景注《易》与《本草》孰先，陶曰：「注《易》误，不至杀人。注《本草》误，则有不得其死者。」世以为知言。唐子西尝曰：「弘景知本草而未知经。注《本草》误，其祸疾而小。注《六经》误，其祸迟而大。」前世儒臣引经误国，其祸至于伏尸百万，流血千里。《武成》曰「血流漂杵」，武王以此自多之辞。当时倒戈攻后，杀伤固多，非止一处，岂至血流漂杵乎﹖孟子深虑战国之君以此借口，故曰「尽信《书》则不如无《书》」。而谓血流漂杵未足为多，岂示训之意哉﹖经注之祸，正此类也。反以孟子为畔经，是亦惑矣。谓《虞》、《夏》、《商》、《周》之《书》出于孔子，人宜取信。《诗》非孔子之删乎﹖《云汉》之诗曰：「周余黎民，靡有孑遗。」信斯言也，则是周无遗民也。请以此说为证。

　　或曰：「孟子之心，以天下积乱矣，诸侯皆欲自雄，苟说之以臣事周，孰能喜也﹖故揭仁义之竿，而汤、武为之饵，幸其速售，以拯斯民而已矣。」曰：「孟子不肯枉尺直寻，谓以顺为正者妾妇之道，其肯屑就之如此乎﹖夫仁义又岂速售之物也﹖『子哙不得与人燕，子之不得受燕于子哙』，固知有周室矣。天之所废，必若桀，纣，周室其为桀、纣乎﹖盛之有衰，若循环然。圣王之后不能无昏乱，尚赖臣子扶救之尔。天下之地，方百里者有几﹖家家可以行仁义，人人可以为汤、武，则六尺之孤，可托者谁乎﹖孟子自以为好仁，吾知其不仁甚矣。」

　　余隐之曰：汤居亳，小国也。伊尹相汤，使之伐夏救民。桀虽无道，天子也，君也。汤有道，诸侯也，臣也。伊尹胡不说汤率诸侯而朝夏乎﹖行李往来，至于五就，观时察变，盖已熟矣。不得已为伐夏之举，致汤于王道，固非盛德之事，后世莫有非之者，以能躬行仁义，顺天应人故也。自非伊尹之圣，安能任其责哉﹖文王在丰，亦小国也。文王之于纣，与汤之于桀，事体均也。其所以异者，时焉而已。观其得太公而师事之，伐崇遏莒戡黎，虽曰三分天下有其二，以服事殷，亦以历数未归，得以尽其臣节。至武王，则赫然有翦商之志。又况商纣罪恶贯盈，又过于桀，而此十乱之贤为之辅相，虽欲率诸侯遵文考之道而事纣，莫可得矣。此所以兴牧野之师而建王业也。孟子之于列国，说之以行仁政者，不过言治岐之事而已；说之使为汤、武者，不过以德行仁而已；说之以行王道者，不过乎使民养生丧死无憾而已；未尝说之使伐某国、诛某人、开疆拓土、大统天下而为王也。若孟子者，真圣人之徒欤！识通变之道，达时措之宜，不肯枉尺直寻。柰何时君咸谓之迂阔于事，终莫能听纳其说，仁义之道不获见于施设以济斯民，所以不免后世纷纷之议。呜呼，说其君使为汤、武，以为不仁，乃以桓公、管仲为仁，乘缪如是，安得有道之士与之正曲直哉﹖

　　朱子曰：辩已得之。但李氏所云「家家可以行王道，人人可以为汤、武，则六尺之孤可托者谁乎」，此三句当略与之辩。愚谓王道即尧、舜、禹、汤、文、武、周公、孔、孟相传之道。由周公而上，上而为君，由孔子而下，下而为臣，固家家可以得而行矣。汤、武适遭桀、纣，故不幸而有征诛之事。若生尧、舜之时，则岂将左洞庭，右彭蠡，而悍然有不服之心邪﹖其在九宫群后之列，济济而和，可知矣。如此，则人人为汤、武，又何不可之有﹖

　　孟子曰：纣之去武丁未久也，其故家遗俗，流风善政，犹有存者，又有微子、微仲、王子比干、箕子、胶鬲，皆贤人也，相与辅相之，故久而后失之也。凡地莫非其有也，一民莫非其臣也，然而文王犹方百里起，是以难也。齐人有言曰：『虽有智慧，不如乘势。虽有镃基，不如待时。』今时则易然也。」今之学者曰：「自天子至于庶人，皆得以行王道。孟子说诸侯行王道，非取王位也。」应之曰：「行其道而已乎，则何必纣之失之也﹖何忧乎善政之存﹖何畏乎贤人之辅﹖尺地一民皆纣之有，何害诸侯之行王道哉﹖」齐宣王问曰：『人皆谓我毁明堂，毁诸，已乎﹖』孟子对曰：『夫明堂者，王者之堂也。王欲行王政，则勿毁之矣。』行王政而居明堂，非取王位而何也﹖君亲无将，不容纤芥于其间，而学者纷纷强为之辞！」

　　余隐之曰：不谈王道，樵夫犹能笑之，孰谓学而为士，反不知道乎﹖谓之王道者，即仁义也。君行王道者，以仁义而安天下也。君行霸道者，以诈力而服天下也。孟子说其君以仁义，不犹愈于说其君尚诈力欤﹖且天下不可以诈力得也，尚矣。得民心，斯得天下。假仁义而行，民心且不可得，况能王天下乎﹖仁义之道，万世之所常行，天下之所共由，民生之所日用也。今乃谓「自天子至于庶人皆得以行王道」为非，果何理邪﹖观其应学者之言，皆增损其词，而非议孟子，君子无取焉。子贡欲去告朔之饩羊，孔子曰：「尔爱其羊，我爱其礼。」鲁自文公废朝享之礼祭，而孔子不去其羊者，欲使后世见其羊犹能识其礼。羊亡，礼亦亡矣。孟子欲勿毁明堂，其意亦犹是也。明堂在泰山之下，周天子巡狩朝诸侯之所。适在齐也，非齐之建立也。存之不为僭，亦可以见王政之大端。如以为诸侯不用而毁之，则后世之君不惟不知王政，将谓后世不可复行矣，此孟子所以劝齐勿毁之也。而谓孟子劝齐宣居明堂，取王位，抑可烛理不明，而厚诬孟子欤﹖

　　朱子曰：李氏此段之意，不谓天子庶人不可并行王道，但谓孟子所论文王与纣之事为不然尔。当辩之曰：「孟子之时，有信行王道者，必有天下，其势与文王不同，非谓文王计欲取纣而不能也。」人人可行王道，已辩于前，但孟子时行王道者必有天下，其时措之不同，又不可执一而论。隐之之辩，似未中李氏之失也。

　　学者又谓：「孟子权以诱诸侯，使进于仁义。仁义达，则尊君亲亲，周室自复矣。」应之曰：「言仁义而不言王道，彼说之而行仁义，固知尊周矣。言仁义可以王，彼说之，则假仁义以图王，唯恐行之之晚也，尚何周室之顾哉！呜呼，今之学者，雷同甚矣，是孟子而非《六经》，乐王道而忘天子。吾以为天下无孟子可也，不可无《六经》；无王道可也，不可无天子。故作《常语》以正君臣之义，以明孔子之道，以防乱患于后世尔。人知之，非我利；人不知，非我害。悼学者之迷惑，聊复有言。」

　　余隐之曰：泰伯曰：「天下无孟子可也，不可无《六经》；无王道可也，不可无天子。」噫，是果泰伯之说邪﹖使其说行，害理伤教也大矣。余请易之曰：「无《六经》则不可，而孟子尤不可无。无天子则不可，而王道尤不可无。」尝试言之：《易》、《诗》、《书》、《礼》、《乐》、《春秋》之六经，所以载帝王之道，为致治之成法，固不可无也。孟子则辟杨、墨，距诐行，放淫辞，使邪说者不得作，然后异端以息，正道以明，尧、舜、禹、汤、文、武、周、孔之业不坠，此孟子所以为尤不可无也。经曰天子作民父母以为天下王，史曰天子建中和之极，其可无之乎﹖夫所谓王道者，天子之所行，《六经》之所载，孟子之所说者是也，孰谓其可无哉﹖无王道，则三纲沦，九法斁，人伦废而天理灭矣。世之学者，稍有识见，不为此言。岂好事者假设淫辞，托贤者之名以行于世乎﹖学者宜谨思之！

　　朱子曰：李氏难学者谓「孟子以权诱诸侯」之说，孟子本无此意，是李氏设问之过，当略明辩之。「天下可无孟子，不可无《六经》；可无王道，不可无天子」，隐之之辩已得之。愚又谓有孟子而后《六经》之用明，有王道而后天子之位定。有《六经》而无孟子，则杨、墨之仁义所以流也；有天子而无王道，则桀、纣之残贼所以祸也。故尝譬之：《六经》如千斛之舟，而孟子如运舟之人；天子犹长民之吏，而王道犹吏师之法。今曰《六经》可以无孟子，天子可以无王道，则是舟无人，吏无法，将焉用之矣﹖李氏自以为悼学者之迷惑而为是言，曾不知己之迷惑也亦甚哉！

　　运判范长民先生牧（别见《泰山学案》。）

　　◆盱江学侣

　　忠宣范尧夫先生纯仁（见上《高平家学》。）

　　侍讲吕原明先生希哲（别为《荥阳学案。》）

　　◆韩氏家学

　　仆射韩先生忠彦

　　韩忠彦，字师朴，安阳人。忠献长子。徽宗时以吏部尚书拜门下侍郎，进左仆射，封仪国公。与曾布不协，累降磁州团练副使。复太中大夫，以宣奉大夫致仕，卒，尝入元佑党籍。（参史传。）

　　◆韩氏门人

　　徽猷赵无愧先生君锡

　　赵君锡，字无愧，洛阳人。文定公安仁孙。母亡，事父不违左右，夜则寝于傍。凡衾禂薄厚，衣服寒温，药石精粗，饮食旨否，栉发翦爪，整冠结带，如内则所载者，无不亲之。及登进士第，以亲故不愿仕。其父每出，必扶掖上下，至杂立仆御中。尝从谒文潞公，潞公异其容止，问而知之，语诸子，令视以为法。及改宗正丞，时增诸宗院讲书教授官，而逐院自备缗钱为月馈，贫者或不能以时致，宗师辄移文督取。先生言：「国家养天下士于太学，尚不较其费，安有教育宗室，今自行束修之理！」诏悉从官给。拜御史中丞，即上疏劝哲宗亲讲学，广谘问，为躬政之渐。知河南府，徙应天。因清明出郊，具奠杜衍、张升、张方平、赵、王尧臣、蔡抗、蔡挺之茔，邀七家子孙陪祭于侧，时人传其风义。绍圣中，贬少府少监，分司南京，卒。绍兴六年，赠徽猷阁直学士。（参史传。）

　　◆忠宣家学（高平再传。）

　　县尉范先生正平

