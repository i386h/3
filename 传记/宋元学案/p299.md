<!-- { "loadSidebar": true } -->
　　五行在天则为五气，雨旸燠寒风也；在地则为五质，水火木金土也。，天之五气，雨旸质也；地之五质，水火气也。天交于地而雨。旸为质地交于天而水火为气，二变而三不变者，二得阴阳之正，而三得阴阳之杂也，故二能变，而三不能变也。

　　五行二气之分也，二气交感，絪缊杂糅，开阖动荡，相生则水木火土金，相克则水火金木土。出明入幽，千变万化，四时之运，生克着焉。

　　自阴而阳也顺，自阳而阴也逆。木之盛也，水实生之。金之成也，火实制之。顺而生者易知，逆而克者难见。曰伏焉，曰伐焉，土著其中，因时致王，四序成功，而无名称焉，其至德矣夫！

　　善养生者，以气而理形，以理而理气，理顺则气和，气和则形和，形和则天地万物无不和矣。不善养生者反是，理昏于气，气梏于形，耳目口鼻徇而私欲胜，好恶哀乐淫而天理亡，其能苟生者，禽兽而已矣！

　　耳目口鼻手足之用皆五也。或曰：「支指五矣！耳目口鼻何有焉﹖」耳听五声，目辨五色，口尝五味，鼻别五臭，不具于此，何有于彼﹖手足以形用，耳目口鼻以神用。形用者易知，而神用者难识也。

　　原者，气之始也。冲者，形之始也。中者，治之极也。用者，物之窒也。终者，事之毕也。原者，仁之先也。用者，义之端也。公者，礼之闲也。戎者，智之刓也。中者，信之完也。

　　原者，近乎中也。伏者，远乎中也。近者进，而远者退也。近者息，而远者消也。原始反终，故知死生之说也。

　　原，元吉几，君子有庆。数曰：「原，诚之源也。几，继而善也。君子见几有终庆也。」潜，勿用，有攸往，正静吉。数曰：「潜，藏也。勿用，有攸往，阳微也。正静吉，正而静所以吉也。君子藏器于身，待时而动，故无不利也。」

　　原之一一曰，君子见几，不俟终日。数曰，知至至之，可与几也。中之五五，会其有极，归其有极。数曰，各正性命，保合太和也。终之九九曰，君子令终，万福攸降。数曰，知终终之，可与存义也。

　　原之一一者，继之善也。原之九九者，逆而凶也。当时者盛，失时者穷也，厥相休囚，以类从也。君子时之为贵，时止时行，时晦时明，万夫之望。

　　数终而复乎一，其生生而不穷者也。阴之终，阳之始也；夜之终，昼之始也；岁之终；春之始也；万物之终，万物之始也。是故入乎幽者所以乎明，极乎静者所以根乎动。前天地之终，其后天地之始乎﹖

　　一者，数之原也，九者，数之究也。十者，行之阴阳也。十二者，气之柔刚也。原其所始，究其所终，阴阳柔刚，分合错综，粲然于天地之闲矣。（中卷。）

　　溟漠之闲，兆朕之先，数之原也，有仪有象，判一而两，数之分也。日月星辰系于上，山岳川泽奠于下，数之着也。四时迭运而不穷，五气以序而流通，风雷不测，雨露之泽，万物形色，数之化也。圣人继世，经天纬地，立兹人极，称物平施，父子以亲，君臣以义，夫妇以别，长幼以序，朋友以信，数之教也。分天为九野，别地为九州岛，制人为九行；九品任官，九井均田，九族睦俗，九礼辨分，九变成乐，九陈制兵，九刑禁奸，九寸为律，九分造历，九筮稽疑，九章命算，九职任万民，九赋敛财贿，九式节财用，九府立圜法，九服辨邦国，九命位邦国，九仪命邦国，九法平邦国，九伐正邦国，九贡致邦国之用，九两系邦国之民；营国九里，制城九雉，九阶九室，九经九纬，数之度也。孔子曰：「为天下国家有九经，曰修身也，尊贤也，亲亲也，敬大臣也，体群臣也，子庶民也，来百工也，柔远人也，怀诸侯也。修身则道立，尊贤则不惑，亲亲则诸父昆弟不怨，敬大臣则不眩，体群臣则士之报礼重，子庶民则百姓劝，来百工则财用足，柔远人则四方归之，怀诸侯则天下畏之。齐明盛服，非礼不动，所以修身也。去纔远色，贱货而贵德，所以劝贤也。尊其位，重其录，同其好恶，所以劝亲亲也。官盛任使，所以劝大臣也。忠信重禄，所以劝士也。时使薄敛，所以劝百姓也。日省月试，既禀称事，所以劝百工也。送往迎来，嘉善而矜不能，所以柔远人也。继绝世，举废国，治乱持危，朝聘以时，厚往而薄来，所以怀诸侯也。凡为天下国家有九经，所以行之者一也。」

　　昔黄帝使伶伦自大夏之西，昆仑之阴，取竹于嶰谷，生其窍厚均者，断两节吹之，以为黄锺之宫。制十二筩，以听凤之鸣，其雄鸣为六，雌鸣亦六，比黄锺之宫，而皆可以生之，是为律本。度其长，以子谷秬黍中者九十枚度之，一为一分，十分为寸，十寸为尺，十尺为丈，十丈为引。审其容，以千二百黍实之，合龠为合，十合为升，十升为斗，十斗为斛。权其重，百黍为一铢，千二百黍为十二铢，二十四铢为两，十六两为斤，三十斤为钧，四钧为石。《书》曰：「同律度量衡。」《传》曰：「黄锺为万事根本也。」

　　昔者圣人之原数也，以决天下之疑，以成天下之务，以顺性命之理，析事辨物，彰往察来，是故天数五，地数六。五六者，天地之中合也，五为五行，六为六气，阳性阴质。五行之性，曰木，曰火，曰土，曰金，曰水。六气之质，曰胎，曰生，曰壮，曰老，曰死，曰化。

　　木之质也，曰杨柳，曰梅李，曰松柏，曰竹苇，曰禾麦，曰蕈。火之质也，曰木火，曰石火，曰雷火，曰水火，曰虫火，曰磷。土之质也，曰砂，曰石，曰玉，曰土，曰壤，曰泥。金之质也，曰汞，曰银，曰金，曰铜，曰铁，曰铅。水之质也，曰涧水，曰井水，曰雨水，曰沟渠，曰陂泽，曰湖海。木之物也，曰鲮鲤，曰蛇，曰龙，曰鲤鲂，曰小鱼，曰鳅。火之物也，曰鸡，曰雉，曰凤，曰鹰隼，曰燕雀，曰蠛蠓。土之物也，曰蟾蜍，曰蚕，曰人，曰蜘蛛，曰蚓，曰鳗。金之物也，曰鹿，曰马，曰麟，曰虎，曰獭，曰毛虫。水之物也，曰蟹，曰鲎，曰龟，曰，曰蚌，曰砺。

　　木之器也，曰疏器门窗，曰琴瑟，曰规，曰算节，曰耒耜，曰纲罟。火之器也，曰登器梯棚，曰文书，曰绳，曰冠冕，曰台卓，曰履榻。土之器也，曰腹器筐筥，曰圭壁，曰量，曰舟车，曰盘盂，曰棺椁。金之器也，曰方器斧钺，曰印节，曰矩，曰弓矢，曰简册，曰械校。水之器也，曰平器权衡，曰轮磨，曰准，曰镜，曰研椎，曰厕圂。

　　逆顺者，事之几也。吉凶者，事之着也。顺而吉者，木为征召，为科名，为赦恩，为婚姻，为产孕，为财帛；火为燕集，为朝觐，为文书、，为言语，为歌舞，为灯烛，土为工役，为寻常，为盟约，为田宅，为福寿，为坟墓；金为予赐，为按察，为更革，为军旅，为钱货，为刑法；水为交易，为迁移，为征行，为酒食，为田猎，为祭祀。逆而凶者，木为杌，为惊忧，为丑恶，为压坠，为夭折，为产死；火为公讼，为颠狂，为口舌，为炙灸，为灾焚，为震毁；土为反复，为欺诈，为离散，为贫穷，为疾病，为死亡；金为征役，为罢免，为责降，为争，为损伤，为杀戮；水为盗贼，为囚狱，为徒流，为淫乱，为咒咀，为浸溺。（下卷。）

　　筮法

　　筮者，神之所为乎﹖其蓍，五十虚一，分二挂一，以三揲之，视左右手，归余于扐，两奇为一，两耦为二，奇耦为三。初揲纲也，再揲目也。纲一三，以虚待目；目一为一，以实从纲。两揲而九数具，八揲而六千五百六十一之数备矣。分合变化，如环无端，天命人事，由是校焉，吉凶祸福，由是彰焉，大人得之而申福，小人得之而避祸。君子曰：「筮者，神之所为乎﹖大事用年，其次用月，其次用日，其次用时。」

　　十二木棋，径九分，厚一分，阳刻一、阴刻二者四，阳刻二、阴刻三者四，阳刻三、阴刻一者四。杂取其八，自上而下，自左而右，纵二横四，纵者九也，横者一十百千也，余四不用者，不足之用也，前后相乘而数备矣。

　　数者，理之时也。辞者，数之义也。吉凶者，辞之断也。惠迪从逆者，吉凶之决也。气有醇漓，故数有失得，一成于数，天地不能易之，能易之者，人也。

　　一吉而九凶，三祥而七灾，八休而三咎，四吝而六悔，八数周流，推类而求。五中则平，四害不侵，厥或是撄，杂而不纯。承平之世视主废置，凶咎灾吝，有命不挚。

　　一吉（《书》曰：「德惟一，动罔不吉。」故凡一皆吉，与九凶对。）

　　元吉（吉又逢吉，故曰元吉。）

　　二咎（咎，过也。凡二皆咎，与八休对。）

　　三祥（祥，福也。凡三皆祥，与七灾对。）

　　四吝（吝，心有羞恶也。凡四皆吝，与六悔对。）

　　五平（皇极，不偏不倚，无过不及，其尊无对，凡五皆平。）

　　六悔（悔，心悟其失也。凡六皆悔，与四吝对。）

　　七灾（灾，祸也。凡七皆灾，与三祥对。）

　　八休（休，美也。凡八皆休，与二咎对。）

　　九凶（《书》曰：「德二三，动罔不凶。」故凡九皆凶，与一吉对。）

　　大凶（凶又逢凶，故曰大凶。）

　　----

　　注：此处第页

　　皇极内篇数总名

　　原（左一右一曰原，始也，与终相对。）

　　潜（左一右二曰潜，藏也，与堕相对。）

　　守（左一右三曰守，定也，与移相对。）

　　信（左一右四曰信，实也，与固相对。）

　　直（左一右五曰直，正也，与壬相对。）

　　蒙（左一右六曰蒙，昧也，与囚相对。）

　　闲（左一右七曰闲，暇也，与胜相对。）

　　须（左一右八曰须，待也，与遇相对。）

　　厉（左一右九曰厉，危也，与养相对。）一九

　　成（左二右一曰成，就也，与结相对。）

　　冲（左二右二曰冲，和也，与戎相对。）

　　振（左二右三曰振，动也，与止相对。）

　　祈（左二右四曰祈，祷也，与报相对。）

　　常（左二右五曰常，久也，与革相对。）

　　柔（左二右六曰柔，弱也，与坚相对。）

　　易（左二右七曰易，平也，与危相对。）

　　亲（左二右八曰亲，主也，与宾相对。）

　　华（左二右九曰华，花也，与实相对。）二九

　　见（左三右一曰见，现也，与收相对。）

　　获（左三右二曰获，得也，与讼相对。）

　　从（左三右三曰从，随也，与分相对。）

　　交（左三右四曰交，合也，与竞相对。）

　　育（左三右五曰育，养也，与疾相对。）

　　壮（左三右六曰壮，强也，与弱相对。）

　　兴（左三右七曰兴，起也，兴除相对。）

