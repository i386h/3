<!-- { "loadSidebar": true } -->
　　天下之势，穷则变。由治而趋乱者，其变易，虽一憸人坏之而有余；由乱而趋治者，其变难，虽合天下之智力为之而不足。由秦以来，天下之变量矣，议者莫不慨然欲追复先王之旧历。汉、唐千数百年而卒循乎秦人之敝者，此岂其势难而力不足哉﹖荀卿子曰：「法后王，一天下制度。」又曰：「法贰后王，谓之不雅。」盖卿有以启之也。自卿之论兴，其徒李斯用之以相秦，凡可以变古者，莫不假秦之柄，奋其恣睢之心而为之，虽商鞅之刻薄，不若是之烈也。鞅废井田，止秦之土地；改法令，止秦之人民。而斯也，尊王为皇帝，举天下以为郡县，举天下不复有井田，夷其城郭，销其兵刃，人主之势孤立于上，而怨起于下，计无所出，益倒行而逆施之，燔《诗》、《书》以涂民之耳目，黜儒术以灭天下之口说，所守者，律令也，所师者，刀笔吏也。其变既极，其习既成，秦亡而汉承之。圣王之继乱世，扫除其而悉去之，崇教化而兴起之，此其几也。陈经立纪，以为万世法程，此又一几也。高帝以宽仁定天下，规模宏远矣，然未尝有一于此。其后贾谊言之于文帝，董仲舒言之于武帝，皆不能用。又其后王吉言之，而宣帝亦恬不以为意。观高帝命叔孙博士之言，令度吾所能行为之，天下事孰非人主所能者﹖奈何帝之自画如此，而群臣不足佐之！创业之君，后昆所取法，由是文帝有「卑之无甚高论」之喻，宣帝有「汉家自有制度」之语。当更化而不更化，当改制而不改制，一切缘秦之故，杂霸以为治。逮于中兴，光武以吏事责公卿，显宗以耳目为明察，文法密而职任违，辨急过而恩意少，虽从事儒雅，投戈讲艺，临雍拜老，有缉熙揖让之风，未能尽更化、改制之实也，故朱浮言罢斥之扰于前，陈宠建轻刑之议于后，建初之政，所以济永平之失也。之数君者，在当时号为贤主，且去古未远，而因陋就简，未尝取先王之法一试为之。为之而不效，舍之可也。不为而舍之，乌知其不可乎﹖盖其溺于所习者久矣。辟之戎人生于戎，夷人生于夷，少长所濡染者皆夷戎也，中国之礼义未尝接焉，虽知其美，不能使之一朝去其夷狄之俗。此岂其性殊哉！习固使之耳。古今之相去，何以异此！有能善变其习者，果孰御之﹖魏、晋之衰，天下之乱极矣。元魏起代北，其先土托后跋之裔也，其人民被旃控弦之属也，与汉不侔矣，宜未易以礼法理也。而孝文迁都洛邑，挈其人民而居之，均田别里，崇祀建学，国人莫不有忤心焉，独排众议而咨之。王肃、李安世之流，释胡服而为冠带，绝北俗以事《诗》、《书》，王通氏曰：「中国之道不坠，孝文之力也。」岂不信乎！及隋之衰，天下又大乱，而唐承之。太宗却封伦之对，从魏征之劝，贞观之初，力行仁义，其为化也，得矣。制官以六典，制兵以府卫，制民以均田，制赋以租庸调，其为制也备矣。行之数岁，家给人足，行旅不赍粮，外户不待闭，方制四夷之外，太平之效可谓盛矣。故宋儒以为，由文、武之治，千有余岁而有太宗之为君。方之于汉，其宽仁孰与高帝﹖其玄默孰与文帝﹖其所以致此者，由其不惑于后世之论，能自拔于秦、汉之习也。向使孝文无卓然之见，必为之志，虽得中国，终于戎狄而止耳。使太宗有躬行之实，持世之佐，举唐之治，又岂殷、周之不若乎！故俗之不淳不患也，刑之不措不患也，功之不遂不患也，而患无必为之志，躬行之实，持之者未久也。惟圣为能尽伦，惟王为能尽制。三代之兴，其王皆圣人也，其所以为天下者，莫不本诸天理，要诸人心。大法之则大治，小法之则小治，苟以为远而莫之法也，其道固存，其意犹可识也。春秋讥变法而大复古，圣人岂好为异哉，惧后世不知有先王之法，故假笔削力争之，然犹惧不胜，况顺而下之，是犹决江、河而放之陆，势必胥溺而已耳。故余不责斯之不师古，而深悼况之法后王，由其有以启之也。君子度己以绳，接人用枻。夫与世迁徙而偃仰者，战国之遗习也，卿之意不过如此。学术不醇，而遂以毒天下。太史公曰：「法后王，何也﹖以其近己而俗变相类，议卑而易行也。」天下有能知其近而相类者为不可法也，卑而易行者为不可行也，则秦人之敝去矣，非圣人其孰能之！（《慎习论》。）「」

　　天地之初，未始有物也。冯冯翼翼，由一而二，二气则一；睢睢盱盱，由二而三，三才则一。天下同由之谓道，同得之谓德，同善之谓性，同灵之谓心。道，一也，人皆由之，而有不由者焉；德，一也，人皆得之，而有不得者焉；性，一也，人皆善，而有不善者焉。此人也，非天也，心不能尽性，则不能尽德矣，不能尽德，则不能尽道矣，故虽天也，莫与能焉，而成能者，圣人也，此圣人所以为万世开太平也。鸿荒之世，天地草昧，民物杂糅，穴居野处，虽息蠕动之属不异也，而不以为垫；毛食血饮，虽鸷击犷搏之属不异也，而不以为臊；蒙以羽革草木，而不以为野；瘗以积薪，而不以为薄；约以结绳，而不以为愚，其民安之，免于饥寒，而不及于灾患，斯可矣。五龙、燧人，彼十有七氏者，何氏也﹖九头、摄提，彼十纪者，又何纪也﹖其人果圣而世果治也欤﹖宜于此有以变而通之矣，何至委其人于颛蒙倥侗之域，累数十万年，同于禽犊，而不少拯之，岂天生民立君之意乎﹖必不然矣。世虽传之，圣人不言也。圣人不言者，盖无稽而慎之也。道本于三皇，德着于五帝，法备于三王，过此以往，未之能尚也。德固道也，而法亦道也，所因者异耳。山川之风气不同，五方之民异俗，古今之风气不侔，历代之治异宜，其要皆所以纳民于道也。包牺氏，神农氏、轩辕氏继天而王，画卦以开物，备物以致用，民利赖之。其具不过网罟、耒耜，而佃渔农父之所务也；其制不过宫室、舟车、关市、弧矢、杵臼，而工商武夫之所能也，方其未创之时，民固无所措其心思手足之力矣，故必圣人而后为之，为之不足，必圣人而后继之。因时变通，不变不通也。书契之足，法之始也；衣裳之治，德之昭也，其化神而民宜有善，而不知天下同归于道，泯乎其矣！轩辕之后，是为五帝，历少昊、高阳、高辛而至唐、虞。唐虞之帝为尧、舜，圣圣相承，畴咨都俞，南面以临群臣，其治犹黄帝也，而政教礼乐之在天下，有陶、稷、契以任之，有伯夷、后夔之属以典之，而又以伯禹总焉，虽有洪水之灾，四凶之恶，不劳而治，帝何为哉！天下同归于德，虽莫之名焉，而焕乎其文矣。有虞之后，夏后氏承帝执中之传，以功践帝之位，九土既平，九畴既锡，彝伦攸叙，三年而天下遂于仁。不得贤而与之，而其子启能敬承父道，以天下与其子，犹与贤也。及启之身，有扈不服，于甘之役，大战而后服之，欲如有虞之世，不可得矣，而父子相继之，卒能止天下之乱，是乃变而通之也。夏德既衰，商人继之。商德既衰、周人继。南巢之放，汤有惭德。牧野之师，武王以为有光焉，则居之不疑矣，无复商人之意矣。其顺天应人则一也，故君臣易位，天下不以为非，是亦变而通之也。拨乱世而反之正，天下同归于义，义形而法益备矣。禹之兴也，承乎虞而不及虞者也；文之兴也，承乎商而进乎商者也，皆三代之盛王也。其道同、其德异者有之，其德同、其法异者有之，其法同、其制异者有之，存乎其人焉尔，存乎其世焉尔。消息者，候之征也；淳厖者，俗之判也；理乱者，变之象也；质文者，治之体也；损益者，制之宜也；变通者，权之用也；神化者，用之妙也，进乎消息之候，审乎淳厖之俗，明乎理乱之几，别乎质文之体，损益变通合乎神化之妙，此圣人之所同也。及周之衰，王降而为霸，霸降而为战国，诸子分裂圣人之道，人鹜其私智异说，掎挈是非，枭乱名实，世患苦之，虽为诸子者亦病焉。于是刑名农墨之家，崇俭质，尚功实。而老子贵清净，将弃仁义，蔑礼法，与天下共反其朴于太古之时，意在惩周之弊，而非大公至正之道也。汉用其术，文、景之世，天下无事，最为有效，而非五帝三王之所尚也。圣人之道，辟之天地，明之为日月，润之为雨露，变之为风霆、为鬼神，莫不由天地以成化；窍之为山川，微之为草木、为昆虫，莫不由天地以成体，而天地之所以为天地者，易简而已矣。圣人在位，大之为朝廷之逊禅，父子之继立；变之为征讨君臣之革命，皆天命所当然。重之为郊庙社稷之事，公卿大夫贤不肖之黜陟，下至闾伍井牧之赋，庠序之教，关市权衡度量之制，刑赏之具，礼乐之用，皆民生之不可去者，　圣人何容心哉，亦行其所无事而已矣。故圣人之心，天地之心也；圣人之性，天地之性也。圣人以其心溥万物而物无不平，以其性尽万物而物无不成，非固之也，有生者各一其性，有知者各一其心，声气之同，捷于桴鼓，念虑之孚，坚于金石，故曰天地感而万物化生，　圣人感人心而天下和平。圣人之化如神而人不与知焉，圣人之化如天而神不与能焉，荡荡乎，平平乎，皇极之道也，而非老氏者之所谓道也。皇极之道立，而天下之治得矣。苟不为皇，犹当为帝，苟不为帝，犹当为王。降是而霸，圣人之徒羞称之矣，矧汉以下乎！（《皇初论》。）

　　聘君朱丹溪先生震亨

　　朱震亨，字彦修，义乌人。初为声律之文，刻烛而成，已弃去为任侠。既壮，则又悔之，遂往从白云于八华山中。白云为开明天命人心之秘，内圣外王之微，先生闻之汗下，由是挟册坐至四鼓，默察理欲之消长，抑其粗豪，归于纯粹，数年而其学坚定。以其所得者行之乡党州闾之间，兴利除害，郡邑不能夺也。又曰：「吾穷而在下，泽不能及远，随分可自致者，其惟医乎﹖」于是得罗知悌之传，遂以医名，医家传之为丹溪先生。其学以躬行为本，以一心同天地之大，以耳目为礼乐之原，积养之久，内外一致，曰：「圣贤一言，终身行之不尽，奚以多为！」浮艳之词，尤不乐顾，直以吾道蝥贼目之。

　　御史王先生余庆

　　王余庆，字叔善，金华人。受业白云。尝游京师，番僧为总统，欲见之，先生曰：「吾学将以明道，宁有屈身异教而道可明邪﹖」至正初，入经筵，为检讨官，累拜监察御史。

　　吕竹溪先生溥

　　吕溥，字公甫，永康人。从学白云。讲究经旨，为文落落有奇气。诗动荡激烈可喜。冠昏丧祭，一依朱子所定礼行之。所著有《大学疑问》、《史论》、《竹溪集》。族子权，亦许氏弟子，早卒。（修。）

　　吕先生洙

