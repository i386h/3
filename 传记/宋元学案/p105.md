<!-- { "loadSidebar": true } -->
　　唐棣枝类棘枝，随节屈曲，则其华一偏一反，左右相矫，因得全体均正。偏喻管、蔡失道，反喻周公诛殛。言我岂不思兄弟之爱，以权宜合义，主在远者尔。《唐棣》本文王之诗，此一章周公制作，序己情而加之，仲尼以不必常存而去之。

　　日出而阴升自西，日迎而会之，雨之候也，喻婚姻之得礼者也。日西矣，而阴生于东，喻婚姻之失道者也。

　　鹤鸣而子和，言出之善者与！鹤鸣鱼潜，畏声闻之不臧者与！

　　「鴥彼晨风，郁隆北林」，晨风虽挚击之鸟，犹时得退而依深林而止也。

　　《渐渐之石》言「有豕白蹢，烝涉波矣」。豕之负涂曳泥，其常性也；今豕足皆白，众与涉波而去，水患之多为可知也。

　　「君子所贵乎道者三」，犹「王天下有三重焉」：言也，动也，行也。

　　苟造德降，则民诚和而凤可致，故鸣鸟闻，所以为和气之应也。

　　百家谨案：苟当作。《书君奭》：「造德不降，我则鸣鸟不闻。」言老成人之德，下及于民也，则鸣鸟有声。此周公留召公之意。

　　九畴次叙：民资以生，莫先天材，故首曰五行；君天下必先正己，故次五事；己正然后邦得而治，故次八政；政不时举必昏，故次五纪；五纪明然后时措得中，故次建皇极；求大中不可不知权，故次三德；权必有疑，故次稽疑；可征然后疑决，故次庶征；福极征然后可不劳而治，故九以向劝终焉。五为数中，故皇极处之；权过中而合义者也，故三德处六。

　　「亲亲尊尊」，又曰「亲亲尊贤」，义虽各施，然而亲均则尊其尊，尊均则亲其亲，为可矣。若亲均尊均，则齿不可以不先。此施于有亲者不疑。若尊贤之等，则于亲尊之杀，必有权而后行。急亲贤为尧、舜之道，然则亲之贤者先得之于疏之贤者为必然。尧明俊德于九族而九族睦，章俊德于百姓而万邦协，黎民雍，陶亦以惇叙九族、庶明励翼为迩可远之道，则九族勉敬之人固先明之，然后远者可次序而及。《大学》谓「克明峻德」为自明其德，不若孔氏之注愈。

　　义民，安分之良民而已；俊民，俊德之民也。官能则准牧无义民，治昏则俊民用微。

　　五言乐语，歌咏五德之言也。

　　「卜不习吉」，言卜官将占，先决问人心，有疑乃卜，无疑则否。「朕志无疑，人谋佥同」，故无所用卜。鬼神必依，龟筮必从，故不必卜筮玩习其吉以渎神也。

　　衍忒未分，有悔吝之防，此卜筮之所由作也。

　　王褅篇第十六

　　《礼》「不王不褅」，则知诸侯岁阙一祭，为不褅明矣。至周以祠为春，以禴为夏，宗庙岁六享。则二享四祭为六矣。诸侯不褅，其四享与！夏、商诸侯，夏特一祫。《王制》谓「礿则不褅，褅则不尝」，假其名以见时祀之数尔。作《记》者不知文之害意，过矣！

　　高忠宪曰：「不王不褅」，《丧小记》及《大传》之言。诸侯岁阙一祭者，诸侯岁朝，南方诸侯春祭毕则夏来朝，故阙褅祭；西方诸侯夏祭毕则秋来朝，故阙尝祭；四方皆然，重王事也。夏、商之祭，春礿、夏禘、秋尝、冬烝，禘列于四者之中。周则改为春祠、夏礿，而尝、烝仍其旧，袷、褅二享不与四祭之内，故为六享。诸侯有祫不褅，又岁阙一祭，故为四享。盖夏、商诸侯夏当褅而不褅，而特一祫，此所以有祫不褅。《王制》谓「礿则不褅，褅则不尝」，假褅之名以见时祀之数耳，遂使人以不褅为由于礿，而非由于不王，则文之害意甚矣！礿与禴同，薄也；春物未成，祭品鲜薄也。禘者，次第也；夏时物虽成，宜依时次第而祭之。尝者，新谷熟而尝也。烝，众也；冬时物成者众也。祠，食也。褅，天子宗庙之大祭。凡庙皆有主，皆居室中东面之位，为独尊。褅则独于始祖庙中特设所自出之主于东面，而始祖之主退居南面以配之。祫，合也；合祭祖考也，时祭之祫，则群庙之主皆升而合食于太祖之庙，毁庙之主不与；三年大祫，则毁庙之主亦与也。

　　褅于夏、周为春夏，尝于夏、商为秋冬。作《记》者交举，以二气对互而言尔。

　　高忠宪曰：褅祭夏行于夏，周行于春；尝祭夏行于秋，商行于冬。盖礿褅用物薄，主于灌献，顺乎阳，春夏之用也；尝烝用物多，主于馈食，顺乎阴，秋冬之用也。故郊社以褅尝对言，二气之义也。

　　「享尝」云者，享为追享，朝享，褅亦其一尔。尝以配享，亦对举秋冬而言也。夏、商以褅为时祭，知追享之必在夏也。然则夏、商天子岁乃五享：褅列四祭，并祫而五也。周改褅为禴，则天子享六；诸侯不褅，又岁阙一祭，则亦四而已矣。《王制》所谓「天子犆礿、祫褅、褅、祫尝、祫烝」，既以褅为时祭，则祫可同时而举。「诸侯礿犆，褅一犆一祫」，言于夏褅之时，正为一祭，特一祫而已。然则不王不褅，又着见于此矣。下又云「尝祫、烝袷」，则尝烝且祫无疑矣。若周制亦当阙一时之祭，则当云「诸侯祠则不禴，禴则不尝」。

　　高忠宪曰：《礼记祭法》「王立七庙，远庙为祧，有二祧，享尝乃止」，谓四时之常祀。《周礼司尊彝》「追享、朝享」，谓四时之间祀。盖五年之夏有褅，谓之追享；三年之冬有祫，谓之朝享。张子以享为追享、庙享，兼常祀、间祀言也。尝乃秋祭，享当在夏，故尝以配享，亦春夏对举秋冬而言。特礿者，天子春祭，时物不备，故每庙特祭。夏物稍成，秋物大成，冬物毕成，故褅、尝、烝皆合祭群主于祖庙也。礿植，即特礿也。「一犆一祫」，本谓今岁犆则来岁袷，袷之明年又犆，张子主「不王不褅」而言，故谓一祭特一祫而已。尝祫、烝祫，则皆如天子之合祭。此夏。、殷之制也。

　　庶子不祭祖，（不止言王考而已。）明其宗也；（明宗子当祭也。）不祭祢，（以父为亲之极甚者，故又发此文。）明其宗也。庶子不为长子斩，不继祖与祢故也。（此以服言，不以祭言，故又发此条。）

　　高忠宪曰：适士立二庙，祭祢及祖。若兄弟二人，一嫡一庶，而俱为适士，其庶子止得立祢庙，不得立祖庙而祭祖者，明其宗有所在也。若庶子非适士，或未仕，则虽祢庙亦不得立，故不得祭祢，明其宗之有所在也。有事则具牲物，禀宗子而祭之。庶子不为己之长子服斩者，以己非继祖之宗，又非继祢之宗，则长子非祖父之正统，不敢如宗子斩其长也。

　　「庶子不祭殇与无后者，」注：「不祭殇者，父之庶。盖以殇未足语世数，特以己不祭祢，故不祭之。」「不祭无后者，祖之庶也」，虽无后，以其成人，备世数，当祔祖以祭之，己不祭祖，故不得而祭之也。「祖庶之殇，则自祭之也，」言庶孙则得祭其子之殇者，以己为其祖矣，无所祔之也。「凡所祭殇者惟适子」，此据《礼》天子下祭殇五，皆适子适孙之类。故知凡殇非适，皆不当特祭，惟当从祖祔食。无后者，，谓昆弟诸父殇与无后者，如祖庙在小宗之家，祭之如在大宗。（见《曾子问》注。）

　　高忠宪曰：殇与无后，皆从祖祔食者也。己为父子庶子，不得立父庙，故不得自祭其殇子，己为祖之庶孙，不得立祖庙，故不得祭无后之兄弟，皆具牲物而宗子主其礼者也。祭祖庶之殇者，以己为祖庶孙，而或庶子之所生之殇，则己亦为祖矣，无所祔食，故自祭之。祭殇惟适子者，适子有庙，得特祭也。《祭法》曰：「天子下祭殇五，诸侯三，大夫二。」以尊祭卑，故曰下祭。五，谓适子、适孙、适曾孙、适玄孙、适来孙。《曾子问》曰：「凡殇与无后者，祭于宗子之家。」郑氏注曰：「凡祖庙在小宗之家，祭之亦然。」小宗者，别子之庶子，以庶子所生之长子乃小宗子也；大宗者，次适为别子，别子所生之子为大宗子也。

　　殷而上七庙，自祖考而下五，并远庙为祧者二，无不迁之太祖庙。至周有百世不毁之祖，则三昭三穆。四为亲庙，二为文、武二世室，并始祖而七。诸侯无二祧，故五；大夫无不迁之祖，则一昭一穆，与祖考而三，故以祖考通谓为太祖。若祫，则请于其君，，并高祖干祫之，（干祫之，不当祫而特祫之也。）孔注「王制谓周制」，亦粗及之而不详尔。

　　刘近山曰：殷而上，谓成汤以前为天子者，其庙制则七也。祖考，始祖也；而下为高、曾、祖、祢四亲庙也。远庙为祧者二，则高祖之父祖当递迁者，其生所藏之庙也。皆无不迁之太祖庙。至周始有百世不毁之祖祢，四为亲庙，二为文、武世室，并后稷始封之祖而七。曰世室者，不毁之名。其祧，则先公之迁主藏于太祖后稷之庙，先王之迁主藏于文、武世室，群穆于文，群昭于武也。诸侯无二祧，无高祖以上之祧庙也。五，谓高、曾、祖、祢及始祖也。祫，谓合祭。请于其君，并高祖干祫之者，诸侯五庙，其祫固及其始祖矣；大夫三庙，有大事不敢私自举行，必省问于君而君赐之，乃得行焉。而其合也，亦上及于高祖。干者，自下干上之义，以卑行尊者之礼也。

　　「铺筵设同几」，疑左右几一云。交鬼神异于人，故夫妇而同几，求之或于室，或于祊也。

　　高忠宪曰：《祭统》曰：「铺筵设同几，为依神也。诏祝于室而出于祊，此交神明之道也。」筵，席也；几，所凭以为安。同几，夫妇共一几。盖人生则形体异，故夫妇之伦在有别；死则精气无间，故曰交鬼神异于人。庙门谓之祊，设祭在门外之西旁，故因名为祊。言不知神于彼飨之乎，于此飨之乎，无方以求之也。

　　祭社稷、五祀、百神者，以百神之功报天之德尔。故以天事鬼神，事之至也，理之尽也。

　　刘近山曰：社，土神；稷，谷神。五祀，门、行、户、、中溜。百神，如日月、星辰、山川、丘陵之类。祭虽以百神之功，而实报天之德。百神而曰天，以见百神无非天也。故以事天之道事鬼神，则事之极而理之尽也。

　　「天子因生以赐姓，诸侯以字为谥」，盖以尊统上、卑统下之义。

　　朱子曰：姓是大总脑处，氏是后来分别处。如鲁本姬姓，其后有孟氏、季氏，同本姬姓而氏不同。「诸侯以字为谥」，窃恐「谥」本「氏」字，传写之讹。如舜生妫汭，武王遂赐胡公满为妫姓，即因生赐姓也。郑之国氏本子国之后，驷氏本子驷之后，即以字为氏，因以为族也。「尊统上」者，天子以生赐姓，统诸侯；「卑统下」者，诸侯以字分族，统大夫也。

　　天子因生以赐姓，难以命于下之人，亦尊统上之道也。

　　据《玉藻》，疑天子听朔于明堂，诸侯则于太庙，就藏朔之处告祖而行。

　　方氏曰：天子听朔于南门，示受之于天；诸侯听朔于太庙，示受之于祖。原其所自也。

