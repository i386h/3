<!-- { "loadSidebar": true } -->
　　先儒论仁，最善名状者，无如谢上蔡，指草木之核，种之即生，道以为仁，其中一包，皆生理也。虽然，此物借草木之核而言耳。人之核安在﹖曰心。天地之核安在﹖曰人。夫生生不息者，天地之心也，然其心不能直遂，必以托诸人。人得天地之气以为形，得天地之理以为性，故万物皆备于我。而天地之所以生生者，实寄吾性分之内，天高地下，一日无人，则天地特块然者耳，故《孟子》曰：「仁也者，人也。」二物相配之为合，仁以性言，人以形言，仁固所以为人之理，人则所以载是理而行之者，故曰：「合而言之，道也。」然则，天地以此心寄诸人，岂徒然哉！许多道理，皆要从人心上抽迸出来，如草木句萌，自有勃然不可遏者，羞恶辞让是非之心，迸裂而出。上蔡曰：「活者为仁，死者为不仁。」人心不仁，则天地之心亦死矣，故《孟子》又曰：「仁，人心也。」七篇之书，自首至尾，切切焉以陷溺人心为忧，凡教人曰存，曰养，曰尽，曰求，曰心之端，曰心之官，曰根心，曰生心，曰物之长短轻重心为甚，直指人之识痛痒有知觉处示之，非便以知觉痛痒为仁，特欲其切己省察而救活其本心也。不然，死灰而已，槁木而已，顽石而已，此之谓不仁。庄、列之徒，正坐此病。

　　蛟峰文集

　　世有以颖悟为道、以卤莽灭裂为学者，其说谓：「不由阶级，不假修为。」以致知格物为支离，以躐等凌节为易简，以日就月将为初学，以真积力久为钝才，匪徒诬人，亦以自诬，天下未有一超径诣忽焉而为圣贤者也。（《勤有堂记》。）

　　《四书》为根本，《六经》为律令，格物致知以穷此理，诚意正心以体此理，学之博以积之，反之约以一之。

　　（《常州路重修儒学记》。）

　　二程未尝一语及太极，或遂疑非元公之书，不知所谓太极，岂必尽在图！二程教人，日用切近，莫非太极也，故曰「道不离器」。（《赣州兴国先贤祠记》。）

　　谚曰：「一世识阴阳，三世翁无墟墓场。」此为不识阴阳之理者发。欲识其理，则程子五患之外，莫非佳山佳水。（《跋地理心机》。）

　　府簿方山房先生逢振

　　方逢振，字君玉，蛟峰先生弟也。景定三年进士，官至太府寺簿。宋亡，蛟峰隐于石峡，先生隐于凤潭，元人以淮西北道佥事起之，不赴。蛟峰卒，先生嗣主石峡讲席，申明蛟峰之学，学者称为山房先生，配享书院中。（补。）

　　隐君方富山先生一夔

　　方一夔，字时佐，蛟峰先生孙也。隐居富山，学者称为富山先生。尝主石峡讲席。所著有《富山集》。（补。）

　　（云濠谨案：《蛟峰外集》附先生《贺山房入新居诗》云：「吾宗紫阳民，秀挺鸾凤骨。家学印大程，南北斗柄揭。」大程盖指蛟峰，顾称山房为吾宗。集中又有先生挽蛟峰诗，似非蛟峰之孙。）

　　◆蛟峰同调

　　主簿蒋先生沐

　　蒋沐，字泽甫，东阳人也。筑横城精舍，以延蛟峰。其后子孙世讲学，多登许文懿、黄文献二公之门。（补。）

　　（梓材谨案：《金华先民传》载先生云：「横城，即所居之西，建义塾一区，迎方蛟峰为之师。其教法一遵白鹿洞遗规。乔见山、陈斋月、吕存斋继主师席，前后题名者六百八十有五人。至元中，荐授建昌县主簿。」）

　　◆鲁斋家学（朱、刘四传。）

　　王先生相

　　王相，字符章，鲁斋之弟也。幼为童子科，学问文章望于庠校，金仁山吉父取友得之，而先生亦深相器许。仁山闻何北山得紫阳宗旨，欲往从之，而莫为之介，乃即先生而谋之，将求书往谒。王敬岩阶之，以践北山之庭。先生曰：「见敬岩侄，不如见鲁斋兄。」仁山曰：「曩尝获王先生《文粹序》而窃慕之，不知其为令兄也。」先生即为书曰：「金吉父与相生同年而月长，兰溪学者，莫或先焉，今欲请教于左右。吾兄求贤弟子久矣，亦必有以处吉父也。」仁山于是受业于鲁斋。（参《柳待制集》。）

　　王立斋先生侃（见上《北山门人》。）

　　运使王敬岩先生佖

　　王佖，号敬岩，金华人，文定公淮之孙也。学于撝堂双峰，而卒业于鲁斋。累官直敷文阁、福建转运副使。尝辟真西山《夜气歌》之说。

　　宗羲案：方虚谷云：「西山妇翁杨圭，已以此箴为不然。」

　　修职王成斋先生（附子绍孙、云龙，孙闲、闰、誾、阊。）

　　王，字玉成，金华人。学者称为成斋先生。幼颖悟，资禀温厚，不乐华靡，笃志问学，不少懈。从高叔祖师愈从潘待制良贵及杨龟山、吕舍人游，其子瀚，受业吕成公之门，其孙文宪公柏，传道于何文定，得于朱子门人黄文肃公，先生于文宪为诸孙，又在弟子列，未尝辄去左右；而曾叔祖丞相淮之孙敷文佖，其学得于刘撝堂、饶双峰，皆本于朱子，先生于敷文为从子，又得朝夕承教而无间，其学粹然一出于正。补修职郎监建康酒税院，未及上而宋亡，不复出。子二：绍孙、云龙。（梓材案：柳待制《送王云卿教授赴官严陵序》，言「其先府君为成斋先生」。云卿当即云龙之字。）孙四：闲、闰、誾、阊，并以文学世其家。（参《王忠文集》。）鲁斋门人

　　文安金仁山先生履祥（见上《北山门人》。）

　　堂长王右潭先生贲

　　王贲，字蕴文，号石潭，天台人。介特有守，乡俗化之，不敢为非。王实翁创上蔡书院，请鲁斋为堂长，先生具古冠服来谒。及鲁斋归，乃敦请代理其事。既卒，无以敛，门人争经理其丧。至于葬道有两岐，一大而远，一狭而近，门人请于其妇，妇曰：『先夫平日不曾由径，不可以死而违其志。」闻者叹曰：「有是夫，宜有是妇。」（参《两浙名贤录》。）

　　聘君车玉峰先生若水（别见《南湖学案》。）

　　太学周子高先生敬孙

　　周敬孙，字子高，临海人，太学生。鲁斋主台之上蔡书院，受业焉。所著有《易象占》、《尚书补遗》、《春秋类例》。（修。）

　　机宜杨简斋先生■

　　杨珏，字君宝，号简斋，临海人也。咸淳进士，为督府机宜官。入元，不仕。（补。）

　　县令陈南村先生天瑞

　　陈天瑞，字德修，号南村，临海人。咸淳进士，知金华县。宋末，隐遯林壑。诗文高古，效渊明书甲子，有《甲子集》五十卷。（修。）

　　康敏黄寿云先生超然

　　黄超然，字立道，黄岩人。宋乡贡进士。精于《易》学，所著有《周易通义》二十卷、《或问》五卷、《发例》三卷、《释象》五卷、《寿云集》。自号寿云。至治初卒，谥康敏。（修。）

　　朱先生致中

　　薛先生松年（合传。）

　　朱致中、薛松年，并台州人。鲁斋以朱子之学主上蔡书院，同郡周敬孙、杨■、陈天瑞、车若水、黄超然与二先生师事之，受性理之旨。（参史传。）

　　教授张导江先生

　　张，字达善，其先蜀之导江人，侨寓江左。鲁斋讲学于上蔡书院，从而受业焉。至元中，中丞吴曼庆延至江宁学宫，俾子弟受业，时中州士大夫欲淑子弟以《四书集注》者，皆遣从先生游，或辟私塾迎之。其在维、扬，来学者尤众，称曰导江先生，朝命为孔、颜、孟三氏教授。其所著书，草庐吴氏澄以为议论正，援据博，贯穿纵横，俨然新安朱氏之尸祝也。

　　百家谨案：吴正传言:「导江学行于北方，故鲁斋之名因导江而益着。盖是时奶鞎惘璁队l之学，然皆无师授，导江以四传世嫡起而乘之，宜乎其从风而应也。」

　　闻人桂山先生诜

　　闻人诜，（云濠案：《凝熙传》云：「诜老子。」诜老当是先生之字。）金华人。号桂山翁。尝游鲁斋之门。

　　提举樊先生万

　　樊万，字万里，缙云人。尝执经鲁斋之门。元初为滁州教授，入为应奉翰林文字，终江浙儒学提举。（参《括苍汇记》。）

　　（梓材谨案：梨洲原本袛存「樊万，缙云人」五字。）

　　州判盛圣泉先生象翁

　　盛象翁，字景则，黄岩人也。学于车玉峰，又师王鲁斋，而与黄寿云为友。累官昌国州判官。学者称为圣泉先生。所著有《圣泉集》。（补。）

　　林弦斋先生□

　　林□，号弦斋，天台人。为乡先生。（参《宋文宪集》。）

　　（梓材谨案：谢山补《陈两峰传》云：「有林纮斋者，亦鲁斋之徒也。」而宋潜溪铭张务光墓碣作「弦斋林氏」。盖本作「纮」，故亦作「弦」。其作「纮」者，传写之■也。）　导江讲友

　　贞献赵松涧先生宏伟

　　赵宏伟，字子英，甘陵人也。金末，避兵居颖昌，其后卜居真州。豫于平宋之功，官至衡州总管府治中。解官一十五年，延致导江先生张，讲明伊洛之学，起为浙西廉访使佥事。先是，镇江以旱免租九万五千石，已而以飞语复征，民无所出，先生卒复之。是秋大风，海溢于润于常，居民不粒食，先生欲发粟食之，有司以未报不敢发，先生曰：「民且死矣。如以不待报得罪，我当独坐之，不相及也。」于是全活者十七万人，而沈骸腐胔，亦俱得掩，时以为汲黯复出。迁江南行御史台都事，江南大饥，犹征积逋数百万，先生请弛之，行省不可。先生力争之，中丞廉公解之。先生争益力，廉公不以为忤，退谓人曰：「贤佐也。」卒行之。时两贤之。入为内台都事，寻除浙东海右廉访副使，以许公白云荐，禁越人之停葬者。擢江南治书侍御史，延白云于金陵，率子弟师事之，白云为之强出。已而以七十遂致仕。先生在都台，有选吏累求用，先生不之许也。及除官，先生亦不以告，其人始恨之。久而知之，乃大媿服。学者称为松涧先生。（补。）

　　（云濠谨案：《元史》先生本传：「卒年七十四，追封天水郡侯，谥贞献。」止载其延致白云，未及导江，殊为疏漏。）弦斋同调

　　学正张先生莘夫

　　张莘夫，天台人。隐约田里间，能以《诗》、《书》自振。入元，用荐为乡郡儒学正，邓文肃公尝受业焉。（参《宋文宪集》。）仁山门人

　　文懿许白云先生谦

