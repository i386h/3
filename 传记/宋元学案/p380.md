<!-- { "loadSidebar": true } -->
　　《周礼》一书，果为周公所为乎﹖汉武尝谓《周礼》为渎乱不经之书，何休又云六国阴谋之书，欧阳文忠公谓《周礼》可疑者二，苏颖滨谓《周礼》不可信者三，是皆论以为非周公之遗制也。然则，《周礼》果非周公所作乎﹖朱子盖尝以周家法度广大精密言之，尝以周公建太平之基本称之，又尝以周公从广大心中流出称之；张横渠谓周公治周，莫详于《周礼》；贾公彦序《周礼》废兴，又谓郑玄览群经，知《周礼》者，乃周公致太平之，是则又明为周公所作也。考《西汉志》于《周礼》未见；东汉《儒林传》乃谓《周官经》六篇，本孔安国所献；隋《经籍志》乃云，汉时有李氏得《周官》，上于河间献王，独缺《冬官》一篇，献王购以千金不得，遂以《考工记》补成六篇奏之。孝武时盖有其书，特未与《五经》例置博士尔。西汉刘歆始置博士，遂盛行于世，后世因有《周礼》作于刘歆之说。是则《周礼》作于周公，而非他人之作，明矣。然《冬官》何为而缺也﹖经罹秦焰，散佚之余，与汉儒编录附丽之误，而始谓之缺也。何以知其然﹖愚因考补散逸得之。夫五官所掌，曰治、曰教、曰礼、曰政、曰刑，而《冬官》则掌邦士，或坐而论道谓之王公，或作而行之谓之士大夫，或审曲面势、以饬五材、以辨民器谓之百工，通四方之精异以资之谓之商旅，饬力以长地材谓之农夫，治丝麻以成之谓之妇功，此《冬官》之大较也。见《考工记》所载者，其属二十有九，皆工之事，而士与商、农之职俱缺焉。考之《春官》之中，如世妇、内宗、外宗，皆宫中之职，本属《天官》，而乃入之《春官》；《夏官》之中，如司士、诸子，皆掌士之职，本属《冬官》，而乃入之《夏官》；《地官》之中，如司市、质人、廛人、贾师、司虣、司稽、胥师、肆长、泉府，此皆主于商，士均、草人、稻人、场人、司稼等职，此皆主于农，皆本属《冬官》，因其职与大司徒掌士地人民者相类，乃以入之《地官》，若是者，谓非编录附丽之误不可也。况《小宰》记六官六属各六十，考之《天官》自太宰以下六十二，《地官》大司徒以下七十九，《春官》大宗伯以下七十一，《夏官》大司马以下六十九，《秋官》大司寇以下六十五，何则《冬官》独缺，而为数不及﹖五官皆盈，而余数过之﹖无是理也。他如《仪礼》有啬夫之官，《国语》有司商之官，皆不载诸《周礼》，此亦《冬官》之脱简也。要之，见载于《考工记》者，固为《冬官》之属，然司空掌邦士，居四民，时地利，职不止此，当自大司空、小司空而下，摭《夏官》之中掌士者，《地官》之中掌商、农者，与夫啬夫、司商之数，并今《考工记》所载之工，总属《冬官》，则不惟合于《周官》司空之所职与小宰六官六属之目，而且周公制作之盛，粲然溢着于编，使人得以观其会通，而为太平典礼之全书也。克宽因并录卷末，以俟博古君子正焉。

　　通鉴纲目凡例考异自序

　　《纲目凡例》，与《纲目》之书，皆子朱子手笔，褒善贬恶，明着义例，悉用《春秋》书法，一字不苟。然学者钞录，书肆传刊，久而漏误者多，尹氏《发明》乃或曲为之说。噫！朱子论《春秋》变例，谓门人曰：「此恶可信﹖圣人作《春秋》，正欲示万世不易之法，今乃忽用此说以诛人，未几又用此说以赏人，使天下后世皆求之而莫识其意，是乃后世弄法舞文之吏之所为也，曾谓大中至正之道乃如此乎﹖」窃详此言，则《纲目》之与《凡例》，时或异同，皆钞录传刊之失也。况尹氏所纪《纲目》，如秦王迁太后误作秦人，隋主坚弒介公阐误作杀，慕容泓败死作贬死，征士陶潜作处士之类，讹舛尤甚。克宽自幼受读，尝有所疑，而未敢决其必然。今僭躐谨摭刊本《纲目》与子朱子《凡例》相戾者，敬录如左，以俟有识者考焉。

　　隐君汪查山先生时中

　　汪时中，字天麟，祁门人。博学善吟，不乐仕进。元季，隐查山，筑书堂，与兄环谷克宽讲学，学者称查山先生。所著有《三分稿》藏于家。（参《姓谱》。）

　　◆明所门人（朱、刘六传。）

　　县令洪野谷先生初

　　洪初，字义初，乐平人，明所朱氏高弟也。明所纂《诗义》，先生左右之。学者称为野谷先生。明洪武初，以荐知洧川县。

　　李先生仕鲁

　　李仕鲁，字宗孔，濮州人。闻朱公迁得晦翁之传，千里负笈从之，尽传其所学而归。（参《分省人物考》。）

　　◆古泉门人

　　教授徐始丰先生一夔

　　徐一夔，字大章，天台人。洪武初，任杭州府儒学教授，通题博古，以诗文擅名于一时。召入史馆，纂修《元史》。自后言教授之贤者，必推先生云。（参《姓谱》。）

　　（梓材谨案：谢山《学案札记》云：「徐一夔，不知何师。今查始丰■。盖师林古泉。」）

　　◆始丰讲友

　　山长周先生棐

　　周棐，字致尧，四明人。由鄮山书院山长移宣公书院，与徐始丰善。（补。）

　　（云濠谨案：先生与始丰俱为白苎里诗人。见禾录。）

　　◆野谷门人（朱、刘七传。）

　　征君王松坞先生逢

　　王逢，字原夫，乐平人。幼颖异不凡，天性孝友。比长，默契义理之学，师事野谷洪氏，道脉所自，先生以心会焉，乃厌科举业，研精道理性命之懿，淹贯经史。宣德初，荐授富阳训导，不就，退归乡塾，日与门人何英等相讨论，道益明，学益成。复以明经辟，及门强起。召见，极论礼乐二字，日哺不彻。明日，复赐，坚辞不就职。归即杜门环堵，足迹不入城市，毅然以斯道为己任。着有《言行志自》。书其庐曰「松坞」，学者称为松坞先生。

　　◆松坞门人（朱、刘八传。）

　　何英，字积中，鄱阳人。性警敏，不事词章。学于王松坞之门，造诣益深。累荐不起。建玉溪书院，以纳天下来学。所著有《四书释要》、《诗经增释》、《易经发明》诸书。初，松坞尝赠诗曰：「梅谷里先春意。」先生因遂自署曰「梅谷。」
 卷八十四　存斋晦静息庵学案（全氏补本）
　　存斋晦静息庵学案　（全祖望补本）

　　存斋晦静息庵学案表

　　汤千

　　（父德威。）

　　汤巾　　　　（从子）汉　　危复之

　　徐霖　　　　谢枋得　　胡一桂（别见《介轩学案》。）

　　徐炎午

　　虞舜臣

　　方南一

　　李天勇

　　魏天应

　　蔡正孙

　　王济渊

　　徐直方

　　曾子良　　　吴定翁

　　（附师甘泳。）

　　饶宗鲁　　（子）敬仲（附见

　　（《草庐学案》）

　　胡志仁　　　李实

　　（饶氏学侣。）王观

　　胡棣

　　程绍开　　　吴澄（别为《草庐学案》。）

　　（古为同调。）

　　王应麟（别为《深宁学案》。）

　　（东涧学侣。）

　　汤中

　　（并柴南溪、真西山门人。）

　　（詹氏再传。）

　　（屏山、晦翁三传。）

　　----

　　存斋晦静息庵学案序录

　　祖望谨案：鄱阳汤氏三先生，导源于南溪，传宗于西山，而晦静由朱而入陆，传之东涧；晦静又传之径畈。杨、袁之后，陆学之一盛也。述《存斋晦静息庵学案》。（梓材案：是卷《学案》，谢山所特立。郑氏二老阁刻本《序录》作《息庵晦静存斋学案》。然息庵乃季庸之号，存斋则升伯之号也，谢山序三汤学统源流亦两相错互，特为正之。）

　　◆柴贞门人（詹氏再传。）

　　通直汤存斋先生千（父德威。）

　　郡守汤晦静先生巾（合传。）

　　侍郎汤息庵先生中（合传。）

　　汤千，字升伯，饶之安仁人。先生少从乡先生肄业，讲求先朝名卿言行，辄慕其为人。登庆元二年进士，调黄陂尉，益务涵饫经术，吟讽山房中，家人少觌其面。先是，先生父临斋德威于古学无不通，先生为举子时，罕以语之，至是始发所蕴，先生乃尽得家学之传。俄居父忧，诸弟皆幼，先生以养以教，俾至有成。服除，调金华主簿，辟江州都统司机宜文字。又丁母忧。服除，调武昌军节度推官，遂授南剑、嘉兴二郡学。日与诸生讲论道义，间造诸斋，为从容咨叩，勉以进业，虽吏胥市人子，有可教者，亦收置黉序，亲授经史，其所成就居多。改通直郎，知湖州武康县，未上，卒，年五十五。先生恬夷静深，德宇粹然，自其少时，博参圣贤言论，以为指归，精思力践，不进不已，至孝友至情、君国大义，诚至弗渝。尝从真西山论洙泗、伊洛之源流，与朱、陆氏之所以同异，融会贯通，卓然自有见处，西山谓「其用心于内，而求践其实者也」。有集二十卷、《泮宫讲义》二卷、《史汉杂考》二卷、《记闻》十卷、《楮币罪言》一卷。弟巾，字仲能，嘉定进士；中，字季庸，宝庆进士，与先生并师柴宪敏公中行，断又并事西山。仲能之主繁昌簿也，西山作序以送之，官至郡守。季庸官司谏，至工部侍郎，其从子为文清公汉。（参《真西山集》。）

