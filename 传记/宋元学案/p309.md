<!-- { "loadSidebar": true } -->
　　窦从周，字文卿，丹阳人也。生长田里，衣食自给。其为人醇朴，深居简出，足不及城市。年过五十，从游默斋学。后闻朱子讲席之盛，即裹粮从之。其弟澄，字叔清，负笈以随。漫塘刘文清公尝称之曰：「窦君求道之切，世所罕见。近世吴门叶元老，忘其年之长，往从鹤山于渠阳，可以比之。」漫塘之初志于学，源流颇自文卿兄弟，其后始从默斋，而京口一带，向未尝宗朱、张之学，导山导水，实自文卿，而漫塘大之。尝有盗入其居，睥睨久之，无所得，既而始悟其为先生之居也，相与谓曰：「无惊此公。」即去。朱子闻之，笑曰：「此所谓蛮貊可行者也。」先生之弟子曰卫炳。（补。）

　　庶官汤静一先生泳

　　汤泳，字叔永，丹阳人也，称静一先生，江淮制置使东野之孙。润州学者，自窦氏兄弟从朱子游，继之者为先生。始仕官，未上而卒。漫塘以前辈严事之。其弟子曰卫翼。（补。）

　　刘静春先生黻

　　刘黻，字季文，一字静春，庐陵人。学于朱子之门。真西山雅重之，尝谓人曰：「吾辈所言，皆是皮肤，惟静春能道其骨髓。若静坐山中十年，庶几敢望静春耳。」然先生晚年颇不满其师《中庸章句》之说，以是与西山多不合。其论曰：「惟天之命，于穆不已，惟人受天地之中以生，故谓之性，而贵于物焉。《汤诰》曰：『惟皇上帝，降衷于下民，若有恒性。』吾夫子曰：『天地之性人为贵。』是则人之姓，岂物之所得而儗哉！《中庸》曰：『天命之谓性，率性之谓道。』是专言乎人，而不杂乎物也。或者谓必兼人物而言之，似也而差也。古先圣贤言性命，有兼人物而言者，有专以人言者。《易》曰：『各正性命。』是乃兼人物而言之。然既曰各有不同，则人物之分，亦自昭昭。假如天命之性，亦兼人物而言，则犬之性犹牛之性，牛之性犹人之性，当如告子之见矣。」因着为《就正录》。西山力与之争，先生终不以为然。每见，必力持其说。西山引觞解之曰：「生平窃笑汉儒聚讼，吾侪岂可又为后世所笑！姑各行所学而已。」（补。）

　　（梓材谨案：有与先生同名氏者，字声伯，乐清人。知庆元时，请建慈湖书院。见《宋史》。又案：清江刘子澄，居庐陵，号静春。是庐陵刘氏有两静春也。）

　　知州李先生耆寿

　　李耆寿，字南公，江陵人也。累官知达州。先生尝学于朱子，又尝学于陆子。其通判沔州时，金人正闯蜀，沔守帅师出，乃摄州事。流民数十万，满野抄掠。截借西河所运帑缗以给之，斥关候，增栈道，收溃散。次年，会师捄大安，制府檄之巴州招降巴山盗权兴等。出知隆庆府，知蓬州，皆有声。以言者罢。及起家守达，尤崇教化。初先生之嫡母无子，抚之为子，而生母王氏被出，先生不知也。嫡母卒，其父告之，先生奔走四方以求之，得之襄阳之雁汊，迎归侍养二十余年，人以为难。（补。）

　　安抚赵时斋先生纶

　　赵纶，字君任，忠简公鼎曾孙也。五岁诵书，入耳不忘。年十九，从朱子于富沙。赵忠定公汝愚以忠简故，召先生兄弟语，曰：「远器也。」白上，以忠简恩，用之为澧州安乡令。以义勇平群盗，宣抚使吴猎上其功，改安抚机宜文字。时议散遣沿边忠义，或虑召变，制置使李大性委之先生。至则果骚动，推诚谕之，竟帖然，而识拔其帅孟宗政、扈再兴等数人，后皆为名将。改知益阳县，已而通判江陵，皆有声。嘉定九年，迁知信阳军。金人入寇，先生疾驰至郡，绕城浚隍，搜军实，励将士，拔袁海于囚，拔董思明于野，授以帅。兵薄城下，擐冑登堞，矢石雨发。金人知有备，拔栅，以火攻。先生遣康孝先帅死士潜出，抵金人帐，毙其酋，注首槊上。金人弃攻具走。俄而复至。先生固守，调诸军，列栅淮堧，闲出游骑以诱之。一日，乘胜逐，金人大溃，俘获无算，尽以隶军。次年，谍知金人又治兵，先生豫定诸军之出战者，巡徼者，列栅而守者，并城中之分门而守者。金人至，及其未定，急击之，斩馘多。金人以二万人环城，以万人阻东诸山而陈。先生亲督战，军士一当十。金人败走。又明年，浮、光、枣阳被围。光山破，先生曰：是吾唇齿也。」光守乞师，先生遣思明与海援之，而使从闲道入光，约表里相应。未至，饷司檄移师防江，先生不可。金人乘胜入默林，列栅据关，取仓粟，江上大震。先生急召思明倍道抵关，东马山谷间，步出，攀木缘崖，鱼贯而行三十余里，设伏于隘，中途禽金人之为候者，遂拔栅，入爇其酋之卧帐。金人苍黄奔迸，思明军士凭高蹴之，呼声震山谷，夺其旗帜书敕牛马杂畜，尽得前此官军所遗资仗，并难民之陷军者，而淮西之师亦集，遂解浮、光之围。先生本宰相家儿，素心喜应进士举，而累督军辄捷如宿将。然嫉妒亦自此而起，论功以直秘阁仍守信阳。俄而以直焕章阁充淮西安抚使，知庐州，又改湖北安抚使，知江陵府。未至，言者论罢之。明年，奉祠。寻知其无罪也，复以直焕章阁充淮西安抚使，知庐州，而先生已卒。其家矮屋五楹，不蔽风雨。所著有《时斋集》二十卷。（补。）

　　直阁林盘隐先生湜（父师中。）

　　林湜，字正甫，长溪人。父中奉大夫师中，迎师于蜀，得师先生以归，学者常数百人，中奉为高弟。先生从朱子游，举绍兴进士，除监察御史，疏言：「陛下托股肱于宰执，而除授皆小人；寄耳目于台谏，而弹击皆君子。治乱之大，无过于此。」时论多之。宁宗即位，以太府少卿使金。金主赐之衣，先生不服。金人曰：「君命何可慢也！」先生曰：「宋正统相承，群官服视其品，今易左衽，有死而已！」金人趣之谢，先生盛服入谢，金主不能屈。使还，宁宗奖之，迁司农卿。韩冑用事，吕子约贬岭外，先生谓余丞相端礼曰：「此叔世事也。执奏收，大臣之责，丞相可不勉乎！」于是不能安于朝，出为湖北运副，奉祠。已而知泉州，又奉祠。进直龙图阁。有《盘隐类稿》十卷。（补。）

　　（梓材谨案：水心志先生墓云：「朱公元晦既谪，士讳其学，公执弟子礼不变。未殁数月，犹走书问疑义」云。）

　　侍郎应先生纯之

　　应先生谦之（合传。）

　　应先生茂之（合传。）

　　应纯之，字纯甫，永康人，吏部侍郎孟明子也。与兄谦之、茂之俱从朱子。嘉定三年进士，知楚州兼京东经略安抚使。李金来归，请大举复中原，时相史弥远不听。晋兵部侍郎，持节如故。金人入寇，力战死之。（补。）

　　沈先生

　　沈，字仲庄，永嘉人。学于朱子，精地理。（补。）

　　推官张玉峰先生宗说

　　张宗说，字岩夫，崇安人也。学于朱子，厚德为乡里所重。绍兴五年，有盗焚掠井邑，自西而东，至张氏之境而返。又五年，复作，自东而西，亦及张氏之境而返。咸曰：「此长者所居也，毋犯。」以累举恩受官，而朱子适忤韩侂冑罢归，先生率僚友送诸武夷，会于精舍，语及时事，感愤激烈。朱子喟然曰：「岩夫真可与语。」为之张饮尽欢，且书乐府一阕，命门人歌以赠。调归州推官，未上，致仕。自号玉峰逸老。其即江埙也。（补。）

　　抚干李先生如圭

　　李如圭，字宝之，庐陵人。绍熙癸丑进士，福建抚干。文公与之校定《礼经》。所著有《集释古礼》十七卷、《释宫》一卷、《仪礼纲目》一卷。鹤山称其密致，而惜其郑、贾之言是信。（补。）

　　正肃郭兑斋先生磊卿

　　郭磊卿，字子奇，仙居人。嘉定七年进士。端平初，拜右正言，寻擢右史，弹劾权幸，无所避。初理宗微时，与鄞人余天锡善，既即位，擢至执政，而人材猥劣，朝论不与。先生劾之，章凡三上，天锡竟罢去。史嵩之怙权不法，先生疏已具，俟召对奏之，而为嵩之耳目所得，亟除先生起居郎。先生愤不得言，径出国门求去。先生与徐元杰、刘汉弼等号端平六君子。卒，谥正肃，立正谏坊以旌之。（参《赤城新志》。）

　　（云濠谨案：谢山《札记》云：「郭磊卿有《兑斋集》。」）

　　文懿赵南塘先生汝谈

　　赵汝谈，字履常，大梁人，温州守汝之兄也。（云濠案：《咸淳临安志》云：「太宗八世孙，居余杭。」）登淳熙进士。丞相周必大得其文，语参知政事施师点曰：「是子他日有大名于世。」尝从朱子订疑义十数条，朱子嗟异之。以江西安抚使干办佐丞相赵忠定公汝愚定大策，忠定欲骤以词掖处之，力辞去。及忠定去国，先生兄弟罹党祸斥去。后以安庆府教授召试，擢正字，历迁知无为军，循声卓著。金人内变，献料敌备边二策，改知温州。未几，改外宗正，族属皆望风而化。宁宗崩，以哀痛得疾。贺理宗表，力寓劝戒。陈硕曰：「此谏书也。」数丐祠，史弥远不许，乃杜门著述。端平初，以礼部郎累迁至权刑部尚书。方先生为讲官，因讲《论语》，而言汉元帝恭俭无过，惟刚不克改，明不能绎，优柔不断，而业遂衰，盖亦有为而言。嗣以所注《易》进讲，忤时宰意。然所言多称上旨，上谓「卿文学高世，宜代予言」，先生卒以老祈免。及卒，转两官。遗表上，又转四官。（云濠案：《咸淳临安志》：「嘉熙元年卒，景定四年谥文懿。」）先生天资绝人，沈思高识，自少至老，无一日去书策。其论《易》，以为为占者作；《书尧》、《舜》二《典》宜合为一，禹功只施于河、洛，《洪范》非箕子作；《诗》不以《小序》为信；《礼记》杂出诸生之手；《周礼》疑傅会女主之书。要亦卓绝特立之见。其为文章有天巧。常论「韩非、李斯皆有荀卿之才，惟其富贵利欲之心重，故世得而贱之；惟卿独能守其身，不苟希合，士何可不自重哉。」所著有《易》、《书》、《诗》、《论语》、《孟子》、《周礼》、《礼记》、《荀子》、《庄子》、《通鉴》、《杜诗注》。（参史传。）

　　（梓材谨案：先生号南塘，见《直斋书录解题》。）

　　附录

　　先生谓真西山曰：「当思所以谋当路者，无徒议之而已。」西山答曰：「公为宗臣，则固当然。德秀不过朝廷一论思之臣耳。」（补。）

　　潘立之先生植

　　潘植，字立之，怀安人。世业儒，先生承家学，尤喜从乡闾善士游。后闻朱子讲道武夷，非他师所及，遂与弟柄负笈而往拜焉。先生工于文，尤嗜史学，上下数千年，贯穿出入，未尝射策决科。兄弟皆以弱冠抠衣有道，厉志前修。家居，日以濂、洛诸书相磨，暇则接武林壑闲，徜徉觞咏，怡怡如也。（参《黄勉斋集》。）

