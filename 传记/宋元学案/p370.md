<!-- { "loadSidebar": true } -->
　　周仁荣，字本心，敬孙之子也。承其家学，又师杨■、陈天瑞。因荐署美化书院山长。美化在处州万山中，人不知学，举行乡饮酒礼，士俗为变。辟江浙行省掾史，省臣皆呼先生，不以吏遇之。泰定初，召拜国子博士，迁翰林修撰，升集贤待制。奉旨代祀岳渎，至会稽，以疾作，不复还朝。卒年六十有一。（修。）

　　（云濠谨案：梨洲原本传尾有「所著有《易象占》、《书补遗》、《春秋类例》」十三字。查《浙江通志》，皆先生之父之书，故谢山抹之。）

　　◆简斋门人

　　待制周先生仁荣（见上《子高家学》。）

　　康靖孟森碧先生梦恂

　　孟梦恂，字长文，黄岩人。与周仁荣同师事杨■、陈天瑞，讲解经旨，体认精切，务见诸行事，四方从游者服焉。部使者荐其行义，署本郡学录。至正十三年，以御寇功，授常州宜兴判官，未上而卒，年七十四。赐谥号曰康靖。先生所著有《性理本旨》、《四书五经辩疑》、《汉唐会要》、《七政疑解》、《笔海杂录》。（修。）

　　（云濠谨案：先生号森碧。见《台州府志》。）南村门人

　　待制周先生仁荣（见上《子高家学》。）

　　康靖孟森碧先生梦恂（见上《简斋门人》。）

　　◆导江门人

　　待制杨通微先生刚中（附子翮。）

　　杨刚中，字志行，上元人。为文奇奥简涩，动法古人，不屑为世俗凡语，元明善极叹异之。仕元，累官江浙提学，以洛、闽之说教学者，至翰林待制卒。子翮，世其家学，亦为江浙提学，有声。（修。）

　　（梓材谨案：先生称通微先生，见杨铁崖所作《杨文举文集》序。《金陵新志》云：「其先松阳人，徙居建康。」又云：「着有《易通微》、《说诗讲义》若干卷。」《元史》本传云：「有《霜月集》行于世。」）

　　尚书夹谷先生之奇

　　夹谷之奇，字士常。家于滕州。累官至侍御史、吏部尚书，政事卓卓可称。虽老于吏学者，自以为不及。为文简严有法。《元史》张传言：「其高弟子知名者甚多，夹谷之奇、杨刚中尤显。」

　　宗羲案：鲁斋以下，开门授徒，惟仁山、导江为最盛。仁山在南，其门多隐逸；导江在北，其门多贵仕，亦地使之然也。

　　◆桂山家学

　　提举闻人凝熙先生梦吉

　　闻人梦吉，字应之，诜老先生之子。诜老学于鲁斋，里中称为桂山先生。受学家庭，《七经》传疏，皆手钞成集，训诂抵牾者，别白是非，使归于一，闭户讨论逾十年不出。因荐起历处州学录、西安教谕、昌国学正、泉州教授。至正戊戌，授福建副提举。卒年七十。门人宋景濂等私谥凝熙先生。（修。）

　　◆圣泉门人

　　提举陈两峰先生德永（见下《弦斋门人》。）

　　◆弦斋门人

　　提举陈两峰先生德永

　　陈德永，字叔夏，黄岩人也。杜清碧称其文章似欧阳子，而尤长于理。先生少从盛象翁。又有林弦斋者，亦鲁斋之徒也，亦从之游，造诣邃密，学者称为两峰先生。所著有《两峰惭草》。（补。）

　　（云濠谨案：《台州府志》载先生「台省辟为和靖书院山长，历官江浙儒学提举」。）

　　张务光先生明卿（附师邵素心。）

　　张明卿，字子晦，天台人，学正莘夫之子也。始成童而学正卒，即知家学是荷。弦斋林氏、素心邵氏皆乡先生行，先生执经往从之，反复诘难，愈出愈新，二氏方毅靳推与，咸曰：「张氏有子矣。」至大间，诏求直言，先生慨然为《政事书》一卷，将渡大江凌黄河以献于朝，既而叹曰：「吾为生民计耳。不知我者，其以为干禄乎！盍止之！」于是南还，而教授里中，终日俨坐，不窥户庭。乡之人士，至有父子执经于门者。傍县慕其为人，聘致为子弟师，亦不辞。然天性严重，有挟贵而骄，及习鄙亵事者，叱之不悛，辄令束书以归。人曰：「先生不已甚乎﹖」先生曰「我之道，盖如是也。」邓文肃公为廉访使者，屡遣使致书起之，谢不往。其学术一以考亭为宗，毫分缕析，洞见其肯綮，着之事为，不易心于贱贫，不屈节于名势，绰然能任人师之重。登其门者，皆彬彬雅饬，谅而不颇。先生长身疏鬣，衣冠整严，昂然如出林之鹤，见者畏而爱之，因其所自号务光，称之为务光先生。着有《言志稿》四卷、《六艺编》六卷、《存养录》十二卷、《尚友编》五卷、《世运略》八卷、《家传》一卷及《政事书》藏于家。（参《宋文宪集》。）

　　◆学正家学

　　张务光先生明卿（见上《弦斋门人》。）

　　◆学正门人

　　文肃邓匪石先生文原

　　邓文原，字善之，一字匪石，绵州人。自父徙钱塘。先生年十五通《春秋》。在宋时，以流寓试浙西转运使，魁四川士。至元二十七年，行中书省辟为杭州路儒学正。继召为国子司业。至官，首建白更学校之政，当路因循，重于改作，论不合，移病去。科举制行，先生校文江浙，虑士守旧习，大书朱子《贡举私议》，揭于门，延佑四年，升翰林待制。五年，出佥江南浙西道肃政廉访司事。六年，移江东道。至治二年，召为集贤直学士。明年，兼国子祭酒。泰定元年，兼经筵官，以疾乞致仕归。天历元年卒，年七十一。先生内严而外恕，家贫而行廉。有文集、内制集。至顺五年，赠江浙行省参知政事，谥文肃。（参史传。）鲁斋续传

　　隐君牟静正先生楷

　　牟楷，字仲裴，黄岩人也。学者称为静正先生。刻志正心诚意之学，以养母　不仕。时天台方行王鲁斋之学，先生不知师传所出，要亦其私淑也。所著有《九书辩疑》、《河洛图书说》、《春秋建正辩》、《深衣刊误》、《定武成错简》、《管仲子纠辩》、《致中和议》、《桐叶封弟辩》、《四书疑义》。门人称曰「牟氏理窟」。（补。）

　　（梓材谨案：《台州府志》载：「先生号九溪，教授生徒至数百人。」）静正同调

　　隐君陈西山先生绍大

　　陈绍大，字成甫，黄岩人也。学者称为西山先生。以圣学自任，为文必本经义。所著有《四书辩疑》。门徒与牟氏并盛。（补。）

　　（梓材谨案：《台州府志》载先生云：「世以儒业名家，其学出于紫阳门人。」天台潘时举又称其「从游者以百计，居断江西山下，躬耕乐道，不求仕进」云。《赤城新志》则言其「生徒二百余人，称之曰西山夫子」。）白云家学

　　祭酒许先生元

　　许元，字存元，金华人。父白云先生，（云濠案：原作「大父白云」。考诸家文集，作父者是。）学于仁山金氏，得朱子之传。明祖初起，幸金华，访求其后，乃驿赴金陵，拜京学教授，仍命入傅皇太子及诸王。乙巳九月，始置国子学，命为博士。奉命进讲经史，极陈《洪范》休征咎征之应。吴元年四月，上至白虎殿，问《孟子》何言为要。对曰：「劝国君以行王道，施仁政，省刑罚，薄税敛，乃其要也。」冬十月，擢为祭酒，最见礼遇。设立教国子条例数十事，皆见施行。既而浙江佥事程孔昭诬劾其过，安置韶州，遇赦，还，卒。（参《儒林录》。）

　　（梓材谨案：白云之殁，以先生属于张子长，先生欲师事之，则以白云之待己者待焉。见黄文献所作《子长墓表》。）

　　教授许先生亨

　　许亨，字存礼，文懿之子。学有渊源，而工于文辞。赴任北平教授，宋潜溪作序以送之。（参《宋文宪集》。）白云门人

　　纯孝范柏轩先生祖干

　　刘先生名叔（合传。）

　　经略李先生国凤（合传。）

　　范祖干，字景先，金华人。白云尝语人：「吾得刘名叔而学知进，得李国凤而学日彰，得范景先而学有传。」先生之学，以诚意为主，而严之以慎独持守之功，尝曰：「为学之本，莫大乎正心修身。欲修其身，莫若理会君子之所谓道者三，知斯三者，则知所以修身矣。若切己之实，归而求之，可也；心不在焉，而能自得其根本者，吾未之闻也。」至正中为西湖书院山长，辞归养亲。李文忠镇严州，修师资之敬。郡守王宗显上其孝行，立纯孝坊，学者因称纯孝先生。洪武十八年，疾革，召门人讲学，危坐而卒。所著有《众经指要》、《读诗记》、《大学中庸发微》、《柏轩集》。（修。）

　　（云濠谨案：李先生字景仪，山东人。官亚中大夫、治书侍御史兼经略使。）

　　经师叶南阳先生仪

　　叶仪，字景翰，金华人。立志坚苦，取四部书分程读之。义有未明，质于白云，随所咨叩，咸为之尽。久之，学业日进。白云命其子存仁、存礼师之。白云殁，先生率同门以义制服，经纪其丧。既而开门授徒，东南之士多趋之。洪武初，郡守王宗显起为《五经》师。学者称为南阳先生。卒年八十二。所著有《南阳杂稿》。（修。）

　　文忠敬先生俨（从祖铉。）

　　敬俨，字威卿，易州人也。其从大父铉，精于经学，有《春秋备忘》，金人称为大宁先生者也。先生尝为浙东参政，金华，受业白云，而以张子长为友。白云赠之诗，曰「皇皇驷马车，误立门外雪」者也。（补。）

　　（梓材谨案：谢山原■作「其大父铉」。考《元史》先生本传：「祖鉴，同知嵩州事。」铉其叔祖也，据以正之。又案：先生官至中书平章政事。卒，封鲁国公，谥文忠。）

　　学录唐存斋先生怀德

　　唐怀德，字思诚，金华人。（梓材案：先生号存斋。）受业白云，不出户者十年，六经百家之书无不研究。余阙持节海右，特容接之。或请余书扬雄《九州岛箴》，未知所出。先生曰：「此出《古文苑》。」即援笔写之，不遗一字。尝与宋景濂宿钱塘，辩诸子是非，凡九十余种，交举所疑以质。宋推其博，先生曰：「徒博，则陆澄之书厨耳，吾则藉之以穷理，而施诸事也。」用部使者荐，擢金华教谕。迁衢州学录，未上而卒。所著有《破万总录》、《六经问答》、《钩玄集》、《书学指南》、《存斋集》，共百余卷。（修。）

　　文安揭先生傒斯

　　教授朱明所先生公迁（并见《双峰学案》。）　

　　文公欧阳圭斋先生玄（附师张贯之。）

