<!-- { "loadSidebar": true } -->
　　仁义五者，非命也，到得所值不同，则命也。故程子、朱子当初于此五者之命，见其说不去，却把命也推上去说，清浊厚薄所值不同，以补其语意，此说尽之矣。五者之命，程子清浊厚薄之说尽之。夫清浊厚薄气也，而清浊发于所知，厚薄发于所值。自其清者言之，则仁之于父子也自至，义之于君臣也自尽，礼之于宾主也自节，智自能辨贤否，圣人自能合乎天道；自其浊者言之，则于父子而仁有所窒，于君臣而义有未充，于宾主而礼有未合，于贤否而智有所昏，于天道固不能如圣人之自然合，此命之有清浊也。自其厚者言之，则为父而得其子之孝，为子而得其父之慈，为君而得其臣之忠，为臣而遇其君之敬，宾主之相得，贤否之会避，圣人而得位得禄、得名得寿；自其薄者言之，则子孝而有瞽瞍之父，父慈而有朱、均之子，君贤而有管、蔡之臣，臣忠而有龙逢、比干之戮，为主而晋侯见弱于齐，为宾而鲁君不礼于楚，以言乎智，则晏婴而不知仲尼，以言乎圣与天道，而孔子不得位，此命之厚薄也。气化流行，纷纶错糅，化生人物，随处不同，或清或浊，或厚或薄，四者相经相纬，相糅相杂，而发于心，验于身，遇于事，各有不同者，清者生知安行，而浊者则反是，厚者气数遇合，而薄者则不同，此所以谓之命也。程子发此四字，或问兼存两说，尝以是质之何先生矣，先生曰：「然。」故笔之。「目之于色也」以下五句，是气质自然之欲，故断之曰性也，此是顺结；「仁之于父子也」以下五句，此是人心自然之理，乃结之曰命也，此却反结。何邪﹖曰：「目之于色五事，是就人身言，仁之于父子五事，是就人事言，则所处所遇，自是有不同，故曰命。然人以前五者在人身为性，而求必得之，故孟子指出天分，谓各有限制之不同，故曰「有命焉，君子不谓性」。人以后五者在人事为命，而不求尽，故孟子指出源头，谓本有义理之不异，故曰「有性焉，君子不谓命」。谓之君子不谓性，则知一谓之性者，世人之言也；谓之君子不谓命，则知一谓之命者，亦世人之言也，故朱子有世人之说。履祥又闻之王先生曰：「《孟子》后断命也一句，是歇后语。」

　　金先生麟

　　金麟。

　　（梓材谨案：先生为仁山先生弟。见《仁山文集》。县学立纯孝公祠，子孙奉安祝文，盖皆纯孝曾孙也。）

　　张先生必大

　　张必大。

　　童先生偕

　　童先生俱

　　童偕。童俱。

　　余先生泽

　　余泽。

　　（梓材谨案：以上五先生，皆北山门人。见金仁山所作北山与其兄南坡祭文。）

　　◆鲁斋学侣

　　修撰潘介岩先生墀

　　潘墀，字经，一字介岩，金华人，鲁斋之学侣也。尝以李贯之所编《朱子语类》，专取其《论语》，补其不备，别为《论语语类》行世。官至秘书修撰。（补。）

　　奉直家学

　　尚书方蛟峰先生逢辰

　　方逢辰，字君锡，淳安人也。学者称为蛟峰先生。元名梦魁，淳佑九年进士第一，御笔特赐改名。尚未授官，适二御史以忤郑清之去国，已而雷震，先生上书曰：「伏御笔，以雷发非时，避殿减膳恤刑，而独无求言一条，天下怪之。以庙堂为监谤，所贵乎大臣者，以道事君，不可则止。今君嗣未定，大臣不能赞之；土木方新，大臣不能争之；货臣聚敛，大臣不能禁之；敌国佯遁，大臣无以备之，颠而不扶，危而不持，则具臣而已矣。闻大臣累疏乞闲，而未可其请，留之益坚，攻之愈众，乃所以招天下之议，非所以爱之也。」疏上，举朝伟之。释褐平江签判，讲学于和靖书院。宝佑元年，以正字召。海州丧师，制使贾似道以捷闻，降诏奖谕，先生上书：「海州之事，三尺童子能言之，而帅臣抗章夹辩，以一去恐朝廷，较之杨国忠又甚焉！万世之议，即未暇恤，四邻笑我，何以立国。」于是似道之恨先生自此始。二年，除校书郎。理宗信用宦竖，储君尚幼，先生疏言：「大本犹豫之秋，岂无旁睨蚍蜉之撼。甫、节之炎炎，难度其心；平、勃之屹屹，当储其后。」又曰：「天下有贫州郡而无贫太守，有贫国家而无贫邸第，南司贫而北司之应奉不贫，百姓贫而缁黄之窟宅不贫，如此类者，不可枚举。至于挟小材以济大贪者，于陛下之近亲有依凭焉，于陛下之宫中有承受焉，于陛下之左右有游誉焉。专伺陛下之好恶喜怒以媒其身，陛下曰某人能，某人廉，或畀麾，或授节，曰：『吾自除吏也。』而不知西园之谐媚，固有从旁而窃威福者矣。」又曰：「　京师，邦家之根本；王畿，四方之命脉，此天下所恃以为国者。京有尹，畿有漕，所以使培护根本，爱养命脉也，岂愿其拨而戕之，以便吾之私哉！迩年为是官者，不过为奄竖辈一大承受耳。无名宣头，真伪莫诘，非时取索，隐匿莫稽，谁敢执拗以取祸者，仇士良教其徒曰：『天子不可令闲暇，莫若以财货声色蠹其心，使不及他事。』今此曹皇皇汲汲，前之藻梲未休，后之丹雘又起。陛下方以其动适吾意，而不知此正士良之策也。帅、漕两司，疲于应奉之不给，帑库赤立，廪如垂磬，职此之由，万一畿甸之内，有一旦警急，不知何以趣办，何所倚仗乎﹖如将救之，愿断自今日，扫除蠹穴，然后可为缓急之备也。」三年，又上疏曰：「善处急者，不以急而震天下，亦不以暇而愚天下，夫天下之势，固不可激，尤不可偷。势急矣，吾又示之以急，则失之激，故不容不暇以压之。此岂真暇哉！当为皇皇之急，不当为悠悠之偷，古之人有为之者。莫窘于淮、淝，而谈笑于弈棋；莫迫于新亭，而从容于就席，此之谓不以急而震天下。然外示谈笑，内必有以神其指授之略；阳示从容，阴必有伐其壁后之谋，此之谓不以暇而愚天下。故处急必以暇，处暇必以急，不然，天下之忧端未艾也。」又曰：「天下贵有以自谋，不可以邻国之存亡为安危；贵有以自备，不可以敌国之缓急为喜惧。善为谋者，不依于人；善为备者，不制于人，不然，万一邻国阳示安枕以绐我，而假敌以道，脐可噬乎﹖胡不移其揣摩他人者而自谋自备乎！」湖山之役日盛，又上疏曰：「今与敌对境，我无一日谋敌，而敌无一日不谋我。我之所筑，土妖血山；彼之所筑，金城铁壁。彼之所筑，夺我之地为之；我之所筑，夺民之地为之。」又疏云：「备边之事，必争浮、光，然后可以全两淮而保长江；必守襄、樊，然后可以拒光化而全江陵。夫淮之犹可守可耕者，以有河也。今彼涉河而筑浮、光，乃吾户内，若其生聚教训于斯，日夜出骑以挠我，淮东、西俱不可耕矣，故当尽力以争浮、光，使彼不得以牢其巢，则两淮犹可安枕也。襄、樊不守，则江陵为孤注，岂尚足恃﹖故当必以死守襄、樊，则北可拒光化，而南可全江陵。」时不能用。讫宋之亡，先生之言无不应。洪天锡劾内竖不行而去，先生贻书宰相，劝其行申屠嘉之事。又疏言：「台臣欲为国家去厉鬼，以除膏上肓下之疾，陛下爱国家反不如爱二竖平﹖汉、唐之季，阉竖罪大恶极，朝廷不能诛，天下必有起而诛之者。」又曰：「小人所忌惮在外廷，若外廷攻之而绌，则此曹无复忌惮，而无君之心动矣。」上以其激烈，恶之。先生求去，董丞相槐留之，先生叹曰：「丞相且自为防。」已而丞相亦被逐。除著作郎，为丁大全之党所论罢。未几，程丞相元凤疏荐知宁国府，复以论罢，杜门说《易》。开庆元年，大全败，理宗强起，吴丞相潜首荐先生为著作郎。明年，权尚左郎官。是时，大全之党有所谓六贼者尚存，国博徐庚金等相继上书，乞诛以谢天下，而上庇之，宣谕丞相，不当汲引庚金等。议论纷纭，丞相抗疏言之，上自是怒。先是，鄂州危急，似道提师江陵，密奏欲请下流兵权，上以问丞相，丞相谓「鄂以上既属似道，鄂以下宜属赵葵」，而上不从，于是上与贾密相往复，丞相不得与闻，而反以丞相不知边报为罪。夜半，片纸中出与郡，于是先生上疏曰：「天下所同好，我独恶之，天下所同非，我独是之，则为人上者，亦难知矣。上易知则下亲，上难知则下畏，下亲则上安，下畏则上孤，窘急而求之，一缓而遣之，号呼而进之，一唯而退之，旁观沮缩，何以作用人任事之气乎！」上问为谁，先生言：「臣不敢直指，愿陛下曲回天怒，以安中外。」上首肯之，然未几似道入朝，而丞相终不免有循州之行，先生亦论罢矣，于是徐庚金招先生讲学于金华。适有诏以先生知婺州，复为似道之党所论罢。先生归，讲学于淳安。已而除知嘉兴府，以论罢。知瑞州，又以论罢。度宗即位，以司封郎召，寻兼直舍人院，请以朝臣为知县，如天圣、绍兴法；用胡安国之言，以均田税、正版籍、均力役、劝农桑、崇孝弟、训士卒、除盗贼为考课法。有诏从之而不行。三迁以秘阁修撰提刑江东。信州军乱，或语先生无往，先生单骑入城，密访乱卒姓名，调诸寨锐卒禽之，一军帖然。晋集英殿修撰，持江西漕节，时欲以铜钱一当十，令江西先行之，疏陈其害，得止。凡所至，辄与诸生讲学。于是历权兵部侍郎兼侍读，迁吏部侍郎，赐石峡书院额，以丁艰归。自是，凡四召至礼部尚书，皆不赴，而宋亡。元人召之，亦不赴。至元二十八年卒。所著有《孝经解》一卷，《易外传》、《尚书释传》、《中庸大学注释》若干卷，《格物入门》一卷，《蛟峰集》六卷。先生之学，以格物为穷理之本，以笃行为修己之实，终身顾未尝有师承，盖淳安之学，皆宗陆氏，而先生独为别派也。（梓材案：先生为奉直长子，自承家学，别无他师，故云尔。补。）

　　石峡书院讲义

