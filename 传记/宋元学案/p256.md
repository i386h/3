<!-- { "loadSidebar": true } -->
　　倪朴，字文卿，浦江人也。学者称为石陵先生。其学大略近陈同甫，谈兵说■，耻为无用之学。绍兴末，金人有南牧之信，喜曰：「依日月，乘风云，以佐天诛，此其时矣。」草书万言，欲以征讨自效。谓金可以必灭者有五，不可以不灭者亦有五，而灭之之策有三，其事势相关不可缓者有七。所谓三策者，谓「兵法先发制人，今金虽有意犯我，而事未举，则谋未定，屯戍未备，宜令诸将出其不意，水陆并进，袭其屯戍，夺其要害，使中原之民知所向慕，然后车驾进驻江表，以壮声援，以慰中原归附之心，则黄河以南可传檄而定，所谓疾雷不及揜耳者也。若大军已举，警备已严，当令江、淮之师，堂堂之众，出寿春、盱眙、涟水以迎其前，然后一军出荆、襄，一军出陈、蔡，以溃河、洛，一军出陇、蜀，入散关以据陜，关、洛震动，贼势分而我专，何有不济。若其锋未可当，宜敛江、淮之兵，列江而守，虚西淮之地以待之，金所恃者，骑耳，舟楫非其所长，深入吾境，临江不敢辄渡，吾据江不与之战，旷日持久，粮运不继，则士心危，不自乱，且自溃，不战而屈人之策也。」郑先生伯熊见之，叹曰：「男子，男子！」当是时，道德性命之学盛行，先生独与同甫讲明其学。凡所著述，但以示同甫。其知先生者，亦惟同甫。然皆不能谐于乡。同甫既累陷罪戾，先生亦废徙筠阳，久乃得赦归。同甫晚得一第，终不得有发舒，而先生亦以寒窭老死。其所著有《舆地会元》四十卷，备列天下山川险夷、户口虚实，以证其兵战之所出。又绘之为图，张之屋壁，时时豫筹其策，手指而心计，冀万一得以用之。晚虽坐废，犹着《鉴辙录》五卷，以痛国家御侮用策之失，闻者悲之。先生卒后，其所著《舆地会元》不传。谢羽尝论定其文之可存者，而吴渊颖及见其图。以为「先生足踪所未至，盖亦未免有参差矛盾，未为尽善者。但其博而有用，以视黄茅、白苇之徒，直如曹蜍辈矣。向使先生之学，本之以伊洛之义理，所就且将不止于此。然要非今之学者所可及，固未易以王霸并行而遽少之也。」可谓平允之论。然予又尝考东莱之卒，先生贻书同甫，谓宜力学以绍其后，而同甫咈然不说。是则同甫之护前，莫能洗其膏肓之痼，而先生晚年，所见平实，有不谬于伊洛者矣，是不可不表而出之也。卒之同甫附会光宗之不孝，以取一第，尽丧其生平，而先生固穷，不失其所守，即此一书，可以见之。水心为同甫、道甫作合志，以为道甫之才等于同甫，而身后之名有殊，故欲同甫以身后之力引而齐之。先生直过于同甫，而未有文如水心者，渊颖又言之而不详，是以六百年来，几泯泯焉。予为摭拾于声尘消歇之余，登之《学录》，先生或可以少纾其沈屈也夫。（补。）

　　（云濠谨案：主一《宋元儒传私记》云「先生以用兵制胜，必须先审知地势，乃遍考群书，以当时州县为准，由汉以来，其闲郡县离合废置、变名易实不可按辨者，皆会而归之于一，凡古今帝王之所都，《禹贡》山川之所经，春秋列国之所在，与夫古今关防津要战守会盟之地，故基遗，搜括无遗，其有乖谬，为之援据引证以相参考，名曰《舆地会元志》。又推古今华、夷内外境土彻塞之远近，绘为一图，纵横各丈余，张之屋壁，手指心计，何地可战，何城可守，常思一效其能，而时无知者，独陈同甫心敬之。」又云：「谢羽尝取其所著书选为一编，号曰《石陵倪氏杂着》，盖服其学博而有用也。」）

　　◆龙川同调

　　知州王厚轩先生自中

　　王自中，字道甫，平阳人也。学者称厚轩先生。其所学，大略类陈同甫，傲岸自喜，目无世人。尝赴丞相坐，有馈鹿至，请赋之。分韵得方字，先生摇膝朗唱曰：「世闲此物多为马，宝匣还宜出上方。」丞相愠，座客多恐，先生饮啖自若。干道四年，议遣归正人，先生伏阙三上书，言「今内空无贤，外虚无兵，当网罗英俊，广募忠力，为中原率。今之所遣，是绝中原之望也。」时相以内空语怒，因奏「靖康士子伏阙，几召乱，尝着令，伏阙者斩。陛下即欲恕自中，宜当远窜。」上曰：「不可。」曰：「亦须编管。」曰：「不可。」曰：「送之远郡听读。」上曰：「送近处。」乃斥之徽州。上殊念先生忠，谕临安尹遣晓事人护之行。是冬，时相去位，先生以书自通于尚书周操。操奇之，白其事，以郊恩得自便。成淳熙五年进士，孝宗犹记其姓名。累官分水令。十年，以中书舍人王蔺荐，召赴都堂。未至，上数以问近臣。及见，上曰：「望卿甚久。」对曰：「昨宰执已传圣旨。草茅微贱，何自得此。」因反复陈数百言，徐出二疏。其一曰：「臣尝读《唐》《兵志》，有言『蓄兵所以止乱也，及其弊也，反以为乱。又其甚也，至困天下以养乱』，未尝不为寒心。今去古既远，井田之赋，不可得而论矣。所可论者，惟唐初国无供军之费，而军足以待事，故自贞观至开元百三十年之闲，战胜攻取，伸缩如意。自其法之废，天下大乱。太祖皇帝有意于更革，而当时议者未能远谋，故为今日之计，莫若取唐之意，推而行之。唐初民田，皆从官给。今两淮、荆襄、西蜀三边之地，田之在官者，往往散而为民田；民田正数之外，包占尚多。朝廷务宽边民，终不敢致诘。臣请言之：曰营田，曰力田，曰屯田，曰官庄，曰荒田，曰逃绝户田，此边田之在官者也。曰元请佃田，曰承佃田，曰买佃田，曰自陈赎佃田，此边田之在民者也。曰义勇，曰神劲军，曰弓弩手，曰山水砦，此边军之在民者也。州曰厢禁军，县曰弓手，镇砦曰土军，其重地皆有戍军，此边军之在官者也。有官军，有民军，有戍军之地，又皆有城池，若可以为固矣。然有城而不能守，不如无城。今戍军往来，仅同逆旅，人之多寡，不与城称。号为义勇者，又为生生之具，一旦有警，则民必先逃，而军亦不能守矣。守且不能，奚暇议攻。臣愚谓宜尽以并边州县镇砦，分缓急为三等，以精卒配之，多者至三五千人，少者不下数百人。然后以田之在民者，家出一夫为卒，得免其田税六七十亩。家无常人，人无常数，取其强力武艺之堪充军者，而精其选，使勇者知贵，怯者知耻。其民之田多者，听以田募客为卒。卒五人，以其主户为伍长，而免田税二百亩。十人则为什长。田愈多者，军愈众，税愈轻，而阶级又愈进。入则有主客之恩，出则有部曲之分。租课悉循其初，官无所与；而新募流民，官更量给之。如此则主户乐出其田，募民而为卒矣。于是因民田之近于州者三十里内，皆使家于州，近于县者二十里内，皆使家于县。及新种之时，乃以古制即田为庐，田事毕而后反。使与所配之卒，犬牙而居，不为营而为坊。为民者因农隙以事武，为卒者皆分为三番，每季一上，以给官司之役。盖一年之闲，番上者仅四月，而余月得自治生。如是则军民合一，通馈问，结婚姻，皆有安居乐业之念，而吾事集矣。下至镇砦，亦莫不然。去州县镇砦远，则聚而居之，为之府，如唐法。上府千二百人，中府千人，下府八百人，立都尉将校之官，为保障战守之具，依险负阻，相度经营，务合事宜，名其军曰卫府。此民田也。官田则官募军或民分屯之，悉从府卫之法。每屯上至千二百人，下至八百人，名其军曰屯府。此官田也。如是，则并边之地无一夫非卒，皆思所以保家井，全骨肉，卒然有戎，莫不协心毕力以死敌。其与旅寓之军，闻风先溃者，功相万矣。积以数年，屯卫军益强，官军缺者勿补，费益省，恢复之后，即推其法于西北，而屯卫之军满天下矣。然又当选天下忠良勤干之贤，不问文武，为之守令将帅，授以方略，责以事功。贤焉则久其任，且使其子若孙之贤者，得世其爵。尽罢诸司，而专以总领者统治之，通融有无，品节劳逸，增鼓铸以给其资，置平籴以收其利，迁移招集，适于便宜者辄行。于是练沿江之屯，以壮边军之心，练三卫之军，以为顺动之备，又练内地州县军，以待不时之需。令天下皆设武学，立子弟所招效士，以收翘楚之才，文武并用，军民杂居，化民为卒，化卒为民，使其声势足以相接，密疏足以相维，四头八尾，触处俱应。敌若猖狂来寇，则清野入守。敌攻一处，必虞诸处之师，不免立营置栅，分兵抄掠，则所在府兵，依其乡井，设伏出奇以破之。若长驱深入，则我表里之军，夹而蹙之、欲全师而出，则我之诸军随而蹑之，持重徐行，见可则止。于是六飞亲督侍卫之兵，出临江上，气势既合，斟酌号令，明信赏罚，务尽众善，无一毫舛差，则北方豪杰，舍二百年父母之国，将安之乎！」孝宗颔之。其一则言守令也。次日除籍田令。上语大臣曰：「朕急欲用自中，可与超迁。」又大臣曰：「自中必有所知，可令荐举。」于是监察御史适阙，上欲即用先生，而宰相甚不喜。右正言蒋继周诬劾先生，罢之。然孝宗念之不衰。知邵州蔡必胜陛辞，上以其为先生乡人也，谓曰「人才难得。王自中本无事，等闲去之。」明年，通判郢州，道改知光化军，上所亲擢也。任满入见，光宗谓曰：「寿皇言卿可用，以属朕，可留为郎。」先生对曰：「朝列多不喜臣，臣已累寿皇，不敢复累陛下。」上终欲留之，辞以母老，乃知信州。复召，以御史王恬疏罢。知邠州，以中书谢原明之言罢。知兴化军，以高文虎封驳罢，而先生亦遂病矣。寻卒。所著有《王政纪原》三卷，《列代年纪》十二卷，《孙子新略注》二卷，《厚轩集》五谷部m王政纪原》三卷，《列代年纪》十二卷，《孙子新略注》二卷，《厚轩集》五卷。（云濠案：谢山《札记》作《厚轩文集》，《孙子新略》，《前后序》，《历代纪年font color=red>。）水丑m札记》作《厚轩文集》，《孙子新略》，《前后序》，《历代纪年》。）水心叶酋俦w公与同甫合志之。鹤山魏文靖公又别志之。止斋之言曰：「道甫晚年，抑才为学，去智为恬，假之以年，何造不深，则又非同甫所可并语。」（补。）

　　◆龙川门人（季节三传。）

　　太学喻先生民献

　　　喻民献，原名汝方。义乌人。与从子入太学为诸生。同甫为其母夫人王氏志云﹛u夫人最爱幼子汝方，勉使为学。」又谓「汝方能以学问自见于乡里」云。（参《龙川文集》）。

　　签判喻芦隐先生

