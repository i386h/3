<!-- { "loadSidebar": true } -->
　　刘靖之，字子和，庐陵人，学者称为孝敬先生。先生为人，廉静寡欲，敦重少言，而和易端粹，不为崖异之行。其家居，孝友尤笃也。自少即以经学文行知名。登进士第，再调赣州教授。还家待次，益以诸经自课，日求其所未至者。盖自音读训诂，以及近世诸儒论说，无不该贯。及至官，视其学，故有赵清献祠，后废，而生祠郡守部刺史至五六人。先生曰：「赵公与濂溪先生，法皆当得祠者，今或废于已举，或初未尝立也。」彼纷纷者何为哉﹖」命悉撤去，而更为二公之祠。诸生请曰：「赵公则闻耳矣。敢问濂溪何人也﹖」先生具告之。故且出其书，使之读。诸生固已风动，于是先生又益推本其说，以发明《六经》、《论》、《孟》之遗意，谆谆辩告，如教子弟。晨入寓直，至暮乃罢，日以为常。其教大抵以读书穷理为先，持敬修身为主，至于学官程课，有不可废者。其命题发端，必依于是而出焉。于是学者益知所向。其言行小不中礼，服饰小不中度，必规正之。课试之文，以老、佛论道，以管、商议政，忘耻，徇时俗者，皆弃不录。于是学者又知所惩。其于有司之事，亦皆精审严密；闲斥其赢，以市图史，至若干卷。待诸生以恩。至于进退取舍之闲，则必考行能，视次第，稽诸公论，而未尝有所私也。以故诸生之事先生，如事父兄，服习其教而守行之，俗为一变。其浮惰不事学者，往往引去，或亦悔前所为，而革心自新焉。郡县吏皆怪，以谓学官弟子，比无入宫府辩讼请谒者；父老皆喜，以谓吾家子弟，比无荒嬉惰游还家叫呼犯上者。士大夫家亦争遣子弟来入学。赣之人至咨嗟相与言曰：「吾邦自李先之为教官，迨今七八十年，乃复得刘君耳。」翰林承旨周必大闻之，为记其说于听事之璧。先生既去，改宣教郎。遭继母丧，以卒。诸生哭之皆失声，相与守其法不变。去而从其弟静春以卒业者数人。先生平日闭户读书，不甚与人接，虽名士亦不强附，而时之缙绅多慕与交。国子祭酒萧之敏尝以经行气节荐于朝。宋室巨人门户，一再世凋落者不可悉数，惟刘氏自太宗时名式者为刑部郎，胡安定所为记墨庄者，至先生父滁，亦好学修饬。及乎先生兄弟，世数益远，而家法益峻，忠厚雍穆之风不坠。求之故家，能如是者少矣。及卒，丹棱李寿书其墓曰：「孝敬刘君。」而广汉张敬夫栻为刻铭纳圹中。新安朱子又为之传。是数君子者，盖或未尝识先生也。（参《朱子文集》。）

　　◆孝敬家学

　　知州刘静春先生清之

　　刘清之，字子澄，子和之弟也，学者称静春先生。初受业于子和，登绍兴进士。因往见朱文公，慨然有志于义理之学。以「力行切己者，省察性情为务；有志者，必如曾子用力于容貌辞气，颜子用力于视听言动，方为善学」。父忧服除，调建德县簿、万安县丞。檄视旱灾，徙步阡陌，规画防闲，民甚有赖。袭侍郎茂良为帅，具实迹闻于朝。命都堂审察，不赴，时竞羡余。发运使史正志俾拘集州县畸零之赋，将以荐之。先生贻以书曰：「此皆州县侵刻于民，法所当禁。某诚不敢玷侍郎知人之鉴。」竟诣吏部，铨除知宜黄县。袭侍郎又周益公必大交荐。孝宗召对，首论「民困兵骄，大臣退托，小臣苟偷」；又言用人四事：「一辨贤否，二正名实，三使材能，四听换授。改太常寺簿。服除，通判鄂州。知衡州。初至，兵无见粮，官无实俸，上供送使无备。已而郡计渐裕。尝作《谕民书》一编，非理之讼，日为衰止。又以士风未振，增筑临蒸精舍，如治心治身治家治人，确然皆可举而指之。为阅武场。作朱陵道院，祀张九龄、韩愈、寇准、周敦颐、胡安国于左，死节晋太守刘翼、宋内史王应之于右。以不能媚部使者，论罢，主管云台观，归筑槐阴精舍，以处来学。胡晋臣、郑侨、罗点皆力廌之。光宗起知袁州，疾作，犹不废讲论。病革，取高氏《送终礼》授二子曰：「自敛至葬，视此。」卒年五十七。所著有《曾子内外杂着篇》、《训蒙新书》、《外书》、《戒子通录》、《墨庄总录》等书。（从黄氏补本录入。）

　　祖望谨案：静春本临江人，原父、贡父之宗也。后徙吉之庐陵。四五岁读《蒙求》，至「袭遂劝农，文翁兴学」，讽诵久之。其父因语之曰：「此二，君子教人之要务也。人亦不过耕与学耳。」先生闻之欣然，自是读书勤甚。比长，受业于兄孝敬先生，早夜力学自修，专以仪刑先世、希慕往哲为事，博极书传，而不专科举之习。燕居端坐，终日翼翼。尤爱惜士类，有一善则亟称，乐为成就；闻人之过，惨然如痛在己。汪文定公应辰、周文忠公必大、杨文节公万里、李文简公焘皆重之。其同辈所最相得者：彭止堂、向伯源。

　　静春先生语

　　苟志于学，而乃唯性理文书是传是玩，善士大夫是攀是慕，与向来眩于文章、溺于训诂、流于异孝者同一辙也。且如一言之差，在于常情为未害，试思是时，此心存乎不存；一步之违，在于常情为未伤，试思是时，此心定乎不定。有志者，于容貌颜色辞气用力如曾子，于视听言动用力如颜子，则先儒之训，简易明白，皆可举而行，谁能御之。　

　　王承告其子毗曰：「闲习礼学，不如式瞻仪刑；讽诵文辞，不如亲承音旨。」

　　世道之衰，屈身于势利者不怪。一从学士真儒，考德问业，则曰是好名者。经师易遇，人师难遭。

　　独立无朋，虽夙夜兢兢，学不加进。

　　学者多贪看见成道理。

　　异端侵畔，良可忧。

　　此学二字，向来愚见只说学之为学，无与为对。言此学，则是吾亦自招彼学而与之抗，故不必言此学二字。

　　今日之俗，惟知得而忘义。诏令一下，仕者曰：「增秩乎﹖」士曰：「免举乎﹖」兵曰：「受赏乎﹖」民曰：「蠲租乎﹖」有是则欣然奉承，否则虽有良法美意、利国便民，谓之空文，视之蔑如也。夫为政之道，有政有教，理也义也，人心所同。谓今世明于义理，竟难其人，不亦诬乎！但当精择百官，求其明于理义者，以为监司，为学官，为守令，为将帅，则风俗知变，上下一心。吾君吾相，端本端清源，所以仪刑万邦者，不出于他，而举出于理义，将以绍复大业，无难矣。

　　（梓材谨案：谢山所录静春先生语十一条，今移入《庐陵学案》一条，移入《复斋学案》一条，移入《荆新公学略》一条。）

　　附录

　　先生孝友诚笃，质直好义，意广而心和，强敏而有立。初以进士得官，已欲应博学宏辞科，及见朱晦翁，即尽取所习辞业焚之，慨然志于义理之学。罢官严陵，亟至东莱吕公书院讲论经义，留数月乃去。广汉张公守严陵时，尚未识先生。已深知先生为人，其后书问往复，神交心契。先生天资既高，复从二三君子讲学，故所造日益超，而当世巨儒如玉山汪公、巽岩李公皆敬慕之。

　　书贽朱晦翁曰：「始某读《论语》，得元佑以来诸老先生说，以为世徒有此书耳。他日有告以今时二三君子之所在者，于时坐不安席，遂欲起而从之。已而不能，则有三焉云云。二三君子不幸已死，则无可言者。幸而执事者在此，有可见之便，其又奚说，愿见盖十五六年矣。语曰：『经师易遇，人师难遭。』愿以素丝之质，附近朱蓝，伏惟诲之。」

　　又曰：「某少壮不务学力，长大懒拙于义理，少所开明，又独立无朋，夙夜兢兢而学未加进，临事接物亦多龃龉，非时异事殊，其未之学耳。」

　　晦翁复书曰：「执事以盛年壮气，清节直道，发轫进途，既有闻于当世矣，而说学好问之意，勤勤有加，又将有意于古人为己之学者而然邪﹖」

　　又曰：「来书深以异学侵畔为忧。自是而忧之，则有不胜其忧者，惟能于讲学体验加功，使吾胸中洞然无疑，则彼自不能为吾疾矣。愿以圣贤之言，反求诸身，一一体察，须使一一晓然无疑，积日既久，自当有见。但恐用意不精，或贪多务广，或得少为足，则无由明尔。若夫涵养之功，则非他人所得与，在贤者加之意而已。若致知之事，则正须友朋讲学之助，庶有发明。不知今者见读何书﹖作如何玩索﹖与何人辩论﹖惟毋欲速，毋蓄疑，先后疾徐，适当其可，则功日进而不穷矣。」（并从黄氏补本录入。）

　　吕东莱与书曰：「参预处闻，每效忠告，甚善。或云其闲多杂以嘲姗，虽意在讽切，然便无诚笃气象，未必能动人也。」

　　祖望谨案：参预谓平园。东莱与平园札则曰：「子澄嘲姗，乃天资未重之病。然他山之石，可以攻玉，在此不妨有益也。」

　　◆静春学侣

　　文安陆象山先生九渊（别为《象山学案》。）

　　忠肃彭止堂先生龟年（别见《岳麓诸儒学案》。）

　　通判向先生浯（别见《五峰学案》。）

　　◆静春家学（孝敬再传。）

　　刘先生孟容（别见《沧洲诸儒学案》。）

　　◆静春门人

　　文节赵章泉先生蕃（附子遂。）

