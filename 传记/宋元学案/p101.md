<!-- { "loadSidebar": true } -->
　　闻而不疑则传言之，见而不殆则学行之，中人之德也。闻斯行，好学之徒也。见而识其善，而未果于行，愈于不知者耳。世有不知而作者，盖凿也，妄也，夫子所不敢也，故曰「我无是也」。

　　以能问不能，以多问寡，私淑艾以教人，隐而未见之仁也。

　　「为山」、「平地」，此仲尼所以惜颜回未至，盖与互乡之进也。

　　高忠宪曰：为山未成一篑，颜子未见其止也。平地方覆一篑，互乡方与其进也。

　　学者四失；为人则失多，好高则失寡，不察则易，苦难则止。

　　高忠宪曰：为人，则有徇外之多；好高，则寡取善之益；不察，则忽易妄行；苦难，则逡巡自画。释《学记》之意。

　　学者舍礼义，则饱食终日，无所猷为，与下民一致，所事不踰衣食之间，燕游之乐尔！

　　高忠宪曰：循此而之，去禽兽不远矣。学者所宜省！

　　百家谨案：子刘子曰：「『小人闲居为不善』，闲居时有何不善可为﹖只是一种懒散精神，漫无着落处，便是万恶渊薮，正是小人无忌惮处。」可畏哉！

　　以心求道，正犹以己知人，终不若彼自立彼，为不思而得也。

　　考求合以　免罪戾者，畏罪之人也，故曰「考道以为无失」。

　　儒者穷理，故率性可以谓之道。浮屠不知穷理，而自谓之性，故其说不可推而行

　　百家谨案：程子「性即理也」之言，乃有功于圣学之最大者。儒者以理为性，故穷理尽性，率循其性之自然，即无适而非道，不待求之于日用彝伦之外也。佛氏以性为空，故以理为障，惟恐去之不尽，故其视天地万物，人世一切，皆是空中起灭，俱属幻妄，所以背弃人伦，废离生事。其说之不可推行者，皆由乎无理以为主宰也。是故有理与无理，此是吾儒与释氏之分别，远若天渊。奈何绝不知儒、释根柢，纷纷妄扯瞎诬乎！

　　致曲不贰，则德有定体。体象诚定，则节文着见。一曲致文，则余善兼照。明能兼照，则必将徙义。诚能徙义，则德自通变。能通其变，则圆神无滞。

　　有不知则有知，无不知则无知，是以鄙夫有问，仲尼竭两端而空空。《易》无思无为，受命乃如响。　圣人一言尽天下之道，虽鄙夫有问，必竭两端而告之。然问者随才分各足，未必能两端之尽也。

　　教人者必知至学之难易，知人之美恶，当知谁可先传此，谁将后倦此。若洒扫应对，乃幼而孙弟之事，长后教之，人必倦弊。惟圣人于大德有始有卒，故事无大小，莫不处极。今始学之人，未必能继，妄以大道教之，是诬也。

　　知至学之难易，知德也。知其美恶，知人也。知其人，且知德，故能教人使入德。仲尼所以问同而答异，以此。

　　「蒙以养正。」使蒙者不失其正，教人者之功也。尽其道，其惟圣人乎！

　　洪钟未尝有声，由叩乃有声；圣人未尝有知，由问乃有知。「有如时雨之化」者，当其可、乘其间而施之，不待彼有求有为而后教之也。

　　志常继，则罕譬而喻。言易入，则微而臧。

　　黄文洁曰：人能继其志者，少所譬晓，已默喻矣。言易入者，虽微言，而已中心藏之不忘也。释《学记》之意。

　　「凡学，官先事，士先志」，谓有官者先教之事，未官者使正其志焉。志者，教之大伦而言也。

　　高忠宪曰：言释《学记》。大伦，犹言大节。

　　道以德者，运于物外，使自化也。故谕人者，先其意而孙其志可也。盖志意两言，则志公而意私尔。

　　朱子曰：志者，心之所之，是一直去底。意又是志之经营往来底，凡营为谋度皆意也　。

　　能使不仁者仁，仁之施厚矣，故圣人并答仁智以「举直错诸枉」。

　　以责人之心责己，则尽道，所谓「君子之道四，丘未能一焉」者也。以爱己之心爱人，则尽仁，所谓「施诸己而不愿，亦勿施于人」，者也。以众人望人，则易从，所谓「以人治人，改而止」者也。此君子所以责己，责人、爱人之三术也。

　　有受教之心，虽蛮貊可教。为道既异，虽党类难相为谋。

　　大人所存，盖必以天下为度，故孟子教人，虽货色之欲，亲长之私，达诸天下而后已。

　　子而孚化之，众好者翼飞之，则吾道行矣。

　　第笔

　　百家谨案：以鸟喻民，弱者孚育，善者升举之。孚，蒲标切，从爪，从子，鸟之抱卵也。众好，谓善人。翼飞，谓升举。其旨甚明，何从来解未及！

　　至当篇第九

　　至当之谓德，百顺之谓福。德者福之基，福者德之致，无入而非百顺，故君子乐得其道。

　　循天下之理之谓道，得天下之理之谓德，故曰「易简之善配至德」。

　　「大德敦化」，仁智合一，厚且化也。「小德川流」，渊泉时出之也。

　　「大德不踰闲，小德出入可也。」大者器，则小者不器矣。

　　德者，得也，凡有性质而可有者也。

　　「日新之谓盛德」，过而不有，不凝滞于心知之细也。

　　百家谨案：不有、不滞，无宿物于心，所以谓日新之盛，非「不二过」之解也。「知之细」句颇无谓。先生意谓：心既浩然太虚，而又须周知文理，密察日新，方兼富有。

　　浩然无害，则天地合德；照无系，则日月合明；天地同流，则四时合序；酬酢不倚，则鬼神合吉凶。天地合德，日月合明，然后能无方体；能无方体，然后能无我。

　　礼器则藏诸身，用无不利。「礼运」云者，语其达也；「礼器」云者，语其成也。达与成，体与用之道；合体与用，大人之事备矣。礼器不泥于小者，则无非礼之礼，非义之义。盖大者器，则出入小者，莫非时中也。子夏谓「大德不踰闲，小德出入可也」，斯之谓尔。

　　高忠宪曰：《礼器》皆言修身谨礼之事，故曰「藏诸身」。『《礼运》则言礼乐因革，移风俗，和天人，运而无积，故曰「语其达」。

　　礼，器则大矣，修性而小成者与！运则化矣，达顺而乐亦至焉尔。

　　「万物皆备于我」，言万物皆有素于我也。「反身而诚」，谓行无不慊于心，则乐莫大焉。

　　未能如玉，不足以成德；未能成德，不足以孚天下。修己以安人；修己而不安人，不行乎妻子，况可忾于天下！

　　高忠宪曰：忾，至也。《礼记》：「忾乎天下矣。」

　　正己而不求于人，不愿乎外之盛者与！

　　仁道有本，近譬诸身，推以及人，乃其方也。必欲博施济众，扩之天下，施之无穷，必有圣人之才，能弘其道。

　　制行以己，非所以同乎人。

　　百家谨案：《表记》曰：「圣人之制行也，不制以己，使民有所劝勉愧耻，以行其言。」此则反《礼》之意，谓制行当本己，非所徇人也。

　　必物之同者，己则异矣。必物之是者，己则非矣。

　　高忠宪曰：天下之理出于至当，则人心大同，有不知其所以然而然者，而可必物之同，必物之是乎﹖此所谓「制行以己」者也。

　　能通天下之志者为能感人心，圣人同乎人而无我，故和平天下，莫盛于感人心。

　　道远人，则不仁。

　　百家谨案：道本人心，人心即天理。凡天下之不近人情者，鲜不为大奸慝，故先生直以「不仁斥。大哉斯言！」

　　易简理得则知几，知几然后经可正。天下达道五，其生民之大经乎！经正则道前定，事豫立，不疑其所行。利用安身之要，莫先焉。

　　性天经，然后仁义行，故曰「有父子君臣上下，然后礼义有所错」。

　　仁通极其性，故能致养而静以安。义致行其知，故能尽文而动以变。

　　义，仁之动也，流于义者于仁或伤。仁，体之常也，过于仁者于义或害。

　　高忠宪曰：断制太过，则伤于仁；恻怛太过，则害于义。仁义相为体用而不可偏也。

　　立不易方，安于仁而已乎！

　　安所遇而敦仁，故其爱有常心。有常心，则物被常爱也。

　　大海无润，因喝者有润；至仁无恩，因不足者有恩。乐天安土，所居而安，不累于物也。

　　孙锺元曰：天地父母之恩，予、受两忘也。若求人德我而为仁，则累于物多矣！

　　爱人然后能保其身，（寡助则亲戚畔之。）能保其身则不择地而安。（不能有其身，则资安处以置之。）不择地而安，盖所达者大矣。大达于天，则成性成身矣。

　　高忠宪曰：君子不以保身而爱人。物我一体，天理自合当爱也。

　　上达则乐天，乐天则不怨。下学则治己，治己则无尤。

　　不知来物，不足以利用；不通昼夜，未足以乐天。圣人成其德，不私其身，故干干自强，所以成之于天尔。

　　高忠宪曰：吉凶悔吝，皆来物也，知之则不疑所行而足以利用矣。死生鬼神，皆昼夜也，通之则夭寿不二而足以乐天矣。圣人无我，干干自强，以成其天德而已。

　　君子于仁圣，为不厌，诲不倦，然且自谓不能，盖所以为能也。能不过人，故与人争能，以能病人。大则天地合德，自不见其能也。

　　君子之道达诸天，故圣人有所不能。夫妇之智淆诸物，故大人有所不与。

　　匹夫匹妇，非天之聪明不成其为人。圣人，天聪明之尽者尔。

　　大人者，有容物，无去物，有爱物，无徇物，天之道然。天以直养万物，代天而理物者，曲成而不害其直，期尽道矣。

　　志大则才大，事业大，故曰「可大」，又曰「富有」。志久则气久，德性久，故曰「可久」，又曰「日新」。

　　清为异物，和为徇物。

　　金和而玉节之，则不过；知运而贞一之，则不流。

　　道所以可久可大，以其肖天地而不离也。与天地不相似，其违道也远矣！

　　久者一之纯，大者兼之富。

　　大则直不绞，方不刿，故不习而无不利。

　　易简然后能知险阻，易简理得然后一以贯天下之道。易简故能悦诸心，知险阻故能研诸虑，知几为能以屈为伸。

　　君子无所争。彼伸则我屈，知也。彼屈则吾不伸而伸之矣，又何争！

　　无不容，然后尽屈伸之道。至虚，则无所不伸矣。君子无所争，知几于屈伸之感而已。精义入神，交伸于不争之地，顺莫甚焉，利莫大焉。

　　「天下何思何虑」，明屈伸之变，斯尽之矣。

　　百家谨案：天下之思虑扰扰，止在计较屈伸之途。今能明屈伸之变，伸固伸也，屈亦伸也，至虚无所不伸，无入不自得，则又何思虑乎﹖

　　胜兵之胜，胜在至柔，明屈伸之神尔。

　　敬斯有立，有立斯有为。

　　「敬，礼之舆也。」不敬则礼不行。

　　「恭敬撙节退让以明礼」，仁之至也，爱道之极也。

