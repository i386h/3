<!-- { "loadSidebar": true } -->
　　上葵专以觉言仁，所以晦翁绝口不言，只说爱之理、心之德。此一转语，亦含知觉在中，可更思求。

　　颜子一身，浑是义理，不知有人。孟子见义理之无穷，惟知反己。颜子之量无涯，孟子之言有。

　　伊川云：「尽性至命必本于孝弟，穷神知化由通于礼乐。」盖尽性至命、穷神知化皆圣人事。欲学圣人，皆从实地上做起，升高必自下，陟遐必自迩，此圣门切实之学也。积累之久，将自有融液贯通处，非谓一蹴便能。

　　记问之学，虽博而有限，中窒故也。义理之学，至约而无穷，中明故也。

　　◆晦翁门人（刘、李再传。）

　　文修叶西山先生味道

　　叶味道，初名贺孙，以字行，更字知道，温州人。（云濠案：一作龙泉人。）师事文公。试礼部第一。时制策禁伪学，先生所对，率本程学，不为顾避。知举胡纮斥之。学禁开，登嘉定进士，调鄂州教授。理宗访问朱氏学徒及所著书，部使以先生闻，差主管三省架阁文字。迁宗学谕，授太学博士，兼崇政殿说书。时因皇子竑事，帝惑于鬼神之理，疑伯有为厉，涉于诞妄，对曰：「阴阳二气之聚散，虽天地不能易。死而气散者，其常也。若不得其死，郁结不散者，其变也。故圣人设为宗祧，以别亲疏远近，正所以教民亲爱，参赞化育。伯有之死，其气不散，为妖为厉，使国人上下为之不宁。当时为立良止以奉其后，庶乎鬼有所知，而神始安宁矣。」又言「三京用师，廷臣交进机会之说，摇本根以事枝叶，无益于国。」既而洛师累败，人服其先见。寻终著作佐郎。所著有《四书说》、《大学讲义》、《祭法郊社外传》、《经筵口奏》、《故事讲义》。（云濠案：谢山《学案札记》云：「先生着有《四书说》、《礼解》、《大学讲义》、《经筵讲义》、《辑次朱子语录》、《祭法宗庙郊社外传》。谥文修。）

　　◆陈叶讲友

　　秘丞谢梦颐先生梦生

　　谢梦生，字性之，一字梦颐，永嘉人也。因叶贺孙、陈器之以私淑朱子。登嘉定癸未进士，累官秘书丞，知汀州。

　　潜室门人（李、郑三传。）

　　祗候翁先生敏之

　　翁敏之，字功甫，乐清人也。少受知于叶水心，后师潜室，成淳佑进士，官至阁门祗候。

　　知军翁庶善先生岩寿

　　翁岩寿，字如山，初名夔，永嘉人。师事潜室最久，尽得其奥。从游日众，尝令人读《近思录》，曰：「此读书梯级也。」又令观《言行录》，曰：「此为人标准也。」其学以修身励行为务，不专在语言文字之末。登淳佑第，为永州教授，除太常博士，迁国子丞，知兴化军卒。学者称为庶善先生，祠像于家学。

　　车韶溪先生安行

　　车安行，字正路，号韶溪，黄岩人，景山弟。游陈潜室之门，得武夷宗旨，尝曰：「圣贤穷达，自关世道，于人何与﹖」过京师，见吴丞相，怜其不遇，问曰：「欲往扬州乎﹖」曰：「不能。」「欲史馆乎﹖」曰：「不能。」退而告人曰：「天不与我，丞相安能与我﹖」尤工于诗，所著有《镂冰集》。

　　吏部董克斋先生楷

　　董楷，字正翁，临海人，（云濠案：谢山《学案》底本作「字正叔，一字克斋，临安人」。）御史亨复之子，户部侍郎朴之弟也。登文天祥榜进士。初为绩溪簿，直冤狱，赈饥馑，修城捍水。擢守洪州，有惠政。终吏部郎。先生从潜室陈器之得朱子再传之学，所著有《克斋集》、《程朱易》行于世。（云濠案：《学案》底本云：「所著有《周易传义附录》十四卷，始合程、朱两家次第而一之，论者以为非。」）

　　徐霆，字长孺，永嘉人也。潜室先生之甥。得其舅之传。尝在赵善湘幕中，豫平李全之乱，官至守汉阳军。

　　赵复斋先生□

　　赵□，号复斋。桐庐严高节侣从学于贾汉英，汉英得于先生，先生得于潜室，潜室亲授于晦庵，其渊源如此。（参《东维子文集》。）

　　（梓材谨案：赵复斋有二，其一名彦肃，与朱、陆同时，而私淑于象山。若先生为朱子再传弟子，当别为一人。）

　　◆西山家学（刘、李三传。）

　　秘监叶平岩先生釆

　　叶釆，字仲圭，（云濠案：谢山《学案》原底云：「一字平岩。」）邵武人。初从蔡节斋受《易》学，已而往见陈北溪。北溪以其好躐高妙，而少循序就实工夫，屡折而痛砭之，先生自是屏敛锋铓，俛意信向，骎趋着实，北溪深喜之。（云濠案：《学案》原底有云：「初事节斋，后事李方子。」）宝庆初，为秘书监，尝论郡守贪刻之害，上嘉纳之。

　　（梓材谨案：《道南源委》、《儒林宗派》皆以先生为文修子，盖自文修从朱子于武夷，遂居建宁，及先生登淳佑进士，为邵武尉，故■而为邵武人欤！）

　　平翁语

　　有人一子名光，一子名梵，一子名晃，其父远现不归，光者子细探其踪迹，知其北往，求之幽、燕，梵者不子细探讨，乃求之南闽，晃者在家嬉游而已。一日，光者得其父以归，梵者索然而归，光以责梵，晃亦以责梵。光可言也，晃不可言也，梵虽行路差，尚曾求父也，晃坐于家，不曾求父，乃责梵之不善于求父。今之人未尝求道，而空空以议人，何以异此！释氏行路差，尚曾求道也。

　　（梓材谨案：此条自梨洲所节车氏《脚气集》移入。）附录

　　陈北溪《答卓廷瑞》曰：「叶仲圭资质甚颖敏，可与适道，而贪多欲速，驰骛飞扬，诚如长者之喻。由其所师者节斋之学，又别自立一家，不纯用文公节度，如《易解》虽训诂详于《本义》，而理义要归未能脱王、韩、老、庄之见，则其为教也，好躐高妙，而鲜循序就实工夫。」

　　车玉峰《脚气集》曰：「平翁送乃子清父生日以香一片，铭其上曰：『始于克己，终于舍己，圣学终始，有立卓尔。』予按：非礼勿视，非礼勿听，非礼勿言，非礼勿动，此颜子克己处也；以能问于不能，以多问于寡，有若无，实若虚，犯而不校，此颜子舍己处也。二己不同，私者既尽，八荒洞然，不见人我之异，其始终如此。」（补。）

　　（云濠谨案：平岩之称平翁，犹了斋之称了翁，晦庵之称晦翁也。）

　　◆西山门人

　　隐君缪天隐先生主一

　　缪主一，字天隐，永嘉人也。从西山先生叶味道学，博闻强记。入太学。贾似道芜湖之败，先生与同舍诸生伏阙上书攻之。宋亡，隐居教授。双目晚瞽，当事舆致之，为学舍经师。大德闲，初制大成乐器，皆以询之。所著有《论学规范》、《尚书说》、《礼记通考》、《天隐集》。（补。）

　　隐君王慎斋先生梦松

　　王梦松，字曼卿，青田人。笃志好学，着《礼记解》，学者称为慎斋先生。（参《括苍汇记》。）

　　（梓材谨案：宋文宪作《胡汲仲传赞》，称先生为顺斋处士。）

　　文安赵星渚先生景纬（别见《沧洲诸儒学案》。）

　　文宪王鲁斋先生柏（别为《北山四先生学案》。）

　　◆庶善门人（李、郑四传。）

　　乡贡胡人斋先生一桂

　　胡一桂，字德夫，永嘉人也。从庶善翁氏游。德佑乙亥，上政府书，几万言，时莫能用。研究《周官》经国制度，参互考订，至忘寝食。故六官错简，咸贯通补正。有《古周礼》一百卷。（云濠案：谢山《札记》：「先生着有《古周礼补正》一百卷、《四书提纲》、《孝经传赞》、《字义口义讲义》、《人斋存■》。学者称为人斋先生，以其学配郑伯谦。（补。）

　　云濠谨案：《温州府志》载先生云：「咸淳庚午领乡荐，教授于乡。」又言「董左丞俾摄郡学。」）

　　◆车氏家学

　　聘君车玉峰先生若水（别见《南湖学案》。）

　　迪功车双峰先生若绾

　　车若绾，字经臣，后改名垓，号双峰，韶溪之从子也，先生与从兄若水并传其学。咸淳中，以特科授迪功郎、浦城尉，不赴。邃于经学，而《礼经》较详。所著《内外服制通释》九卷，多备朱子之不备。（补。）

　　车大雅先生瑢

　　车先生惟贤（合传。）

　　车瑢，双峰子。车惟贤，韶溪之从孙也。皆能世传其学。（补。）

　　（梓材谨案：车先生瑢，字大雅。牟楷序双峰《内外服制通释》云：「余闻《双峰先生服制》有书旧矣，而常恨莫之见也。年几耳顺，先生之子大雅翁始编以示余，盖大雅谋梓是书，而又为之跋云。」）

　　◆复斋门人

　　贾汉英，南康人。严侣从学于先生。先生之学，实源于朱子。（参《桐庐县志》。）

　　◆慎斋门人（刘、李四传。）

　　学正余先生学古

　　余学古，青田人。胡汲仲初师先生，先生师邑人王梦松，梦松受学龙泉叶味道，味道则朱文公弟子也。（从黄氏补本录入。）

　　（梓材谨案：先生着有《大学辩问》，尝为国子正。）

　　◆贾氏门人（李、郑五传。）

　　高节严先生侣

　　严侣，字君友，桐庐人也，汉高士光之后。尝从贾汉英游，贾则朱子之传也。宋亡，不仕，与谢羽、方韶父、吴子善辈哭文山于西台，羽所谓甲乙丙者也。居亲丧，一用朱子礼。杨维桢志其墓，门人私谥曰高节先生。（补。）

　　◆余氏门人（刘、李五传。）

　　纯节胡石塘先生长孺（祖岩起，父居仁。）

　　胡长孺，字汲仲，永康人。祖岩，起宋嘉定进士，知闽县事。父居仁，淳佑进士，知台州军州事，文辞政事，皆绝出一时。至先生而其学益振。先生性聪敏，《九经》子史无不贯通。外舅徐道隆为四川宣抚参议官，先生从之入蜀，与高彭、李湜、梅应春等，号「南中八士」。咸淳中，以任子入官，铨试第一，历倅福宁州而宋亡，退栖永康山。至正中，荐授杨州教授，建昌檄摄录事，转台州宁海县主簿。延佑初，转两浙长山场盐司丞，未上，以病辞，隐杭之虎林山。先生渊源既正，行游四方，旁求旨趣，益信涵养主敬为最切。每曰：「一民失所，便非君子学道之实。」常言：「人虽最灵，与物同产，初无二本。此学之大原，舍是而学，则学非其学。」病喘，一旦具酒食，召比邻云：「将返故乡。」门人问曰：「先生精神不衰，何为遽欲观化﹖」曰：「精神与死生，初无相涉也。」俄正衣冠坐逝，年七十五。所著有《瓦缶编》、《建昌集》、《宁海漫钞》、《颜乐斋■》。门人谥曰纯节先生。其高弟曰陈刚、谢晖。（从黄氏补本录入。）

