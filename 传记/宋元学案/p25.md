<!-- { "loadSidebar": true } -->
　　范正平，字子夷，忠宣次子也。学行甚高，虽庸言，必援《孝经》、《论语》。忠宣卒，诏特增遗泽，官其子孙，先生推与幼弟。绍圣中，为开封尉，按后戚向氏坟兆，忤蔡京。及京当国，言先生矫撰父遗表，又谓李之仪所述纯仕行状，妄载中使蔡克明传二圣虚伫之意，遂逮先生及之仪、克明同诣御史府。先生将行，其弟正思曰：「议行状时，兄方营窀穸。参预笔削者，正思也。兄何为哉﹖」先生曰：「时相意属我，且我居长。」遂就狱。捶楚甚苦，皆欲诬服。独克明曰：「旧制，凡传圣语，受本于御前，请宝印，出，注籍于内东门。」使从其家得永州传宣圣语本，有御宝；又验内东门籍，皆同。其遗表八事，诸子以朝廷大事，防后患，不敢上之，缴申颍昌府印寄军资库，自颍昌取至，亦实。狱遂解。先生羁管象州，之仪羁管太平州。先生家属死者十数人，会赦，得归颍昌。唐君益为守，表其所居为忠直坊，取所赐「世济忠直」碑额也。先生告之曰：「此朝廷所赐，施于金石，揭于墓隧，假宠于范氏子孙，则可。若于通途广陌中为往来之观，以耸动庸俗，不可也。」君益曰：「此有司之事，君何预焉。」先生曰：「先祖先君功名，人所知也。十室之邑，必有忠信。异时不独吾家诒笑，君亦受其责矣。」竟撤去之。先生退闲久，益工诗，尤长五言，着有《荀里退居编》。以寿终。（参史传。）

　　（梓材谨案：吕紫微《童蒙训》多引先生语。谢山《学案札记》言，北宋宰辅范文正家登《学案》者三世六人。文正、四子外，先生其一也。然先生之弟子默亦以学行着，因并录之。）

　　范子夷说

　　仲尼，圣人也，才作陪臣。颜子，大贤也，箪食瓢饮。后之人不逮孔、颜远矣，而常叹仕宦不达，何愚之甚！

　　为事须由衷。若矫节为之，不免有变。任诚虽时有失，亦不覆藏使人不知，但改之而已。

　　附录

　　吕紫微《童蒙训》曰：范子夷能世其家，尝言其家学不卑小官，居一官便思尽心治一官之事，只此便是学圣人也。若以为州县之职徒劳人耳，非所以学圣人也。

　　又曰：忠宣公当国，子夷是时官当入远，不肯用父恩例求移近，卒授远地。后为祥符尉，当绍圣初，与中贵人争打量地界不屈，待罪去。

　　范先生正思

　　范范正思，字子思，忠宣次子正平字子夷之弟也。

　　（梓材谨案：子思当作子默。考《忠宣文集》、《补编》子夷传云：「弟正思，字子默，学行亦为士林所推。居忠宣忧，哀毁过甚，因感疾，释服不调者十年。」是可知先生之概。作子思者，因陈了斋说而误耳。）

　　附录

　　陈右司曰：范子思所知所守，过于其兄，范氏家学便有使处。

　　◆忠宣门人

　　朝请李姑溪先生仪

　　李之仪，字端叔，沧洲人。登第三十年，乃从苏文忠于定州幕府。历枢密院编修官、通判原州。元符中，监内香药库。御史石豫言其尝从苏轼辟，诏勒停。徽宗初，提举河南常平。坐为忠宣遗表、作行状，编管太平，遂居姑熟。久之，徙唐州。终朝请大夫。先生能为文，有《姑溪集》若千卷。（云濠案：《姑溪前后集》七十卷。惜其晚年狎一妓以生子，再为郭功父所发，于行有不揜云。）

　　◆盱江门人

　　书记孙介夫先生立节

　　孙立节，字介夫，宁都人也。师事盱江，而与南丰为友。经术深醇，尝作《春秋传》，泰山先生见而叹曰：「吾力所未及者，尽发之。」皇佑五年进士。王安石行新法，谓曰：「吾条例司官，非得明敏如子者不可。」先生笑曰：「相公过矣。立节非为此官者。」趋而出。后为镇江军掌书记。二子，勰、勴，皆有名。

　　征君徐先生唐（别见《安定学案》。）

　　文定曾南丰先生巩（别见《庐陵学案》。）

　　◆李氏门人（高平三传。）

　　征君韦独乐先生许

　　韦许，字深道，芜湖人，李端叔弟子也。不事科举，筑室湖上，榜曰「独乐」。黄山谷、陈了翁俱重之。元佑诸公之贬，士大夫畏祸，虽素所亲，亦不敢相闻。先生每遇之，则力为之周急。政和中，多荐之者，未及用。绍兴初，宰相荐之，高宗命之以官，且曰：「当今谁知元佑人有韦许者乎！」许虽受命，然以了翁所赠，称为湖阴居士，终身不改云。

　　◆孙氏家学

　　知州孙先生勰

　　孙勰，字志康，宁都人，立节子。有父风，读书博洽。年未弱冠，受业东坡，终不畔所学，守正不挠。元佑三年擢进士，居官以劲直闻。知湖广岳州，寓于东，未几卒。所著有《文集》四十卷。（参《姓谱》。）

　　隐君孙先生勴

　　孙勴，字志举，立节季子。涉猎经史，尤工诗。偕兄勰从东坡游。气节凛然，弗肯从仕，台府举遗逸不应。卜居延春谷，东坡榜其舍曰竹林隐居。年七十，无疾而逝。（同上。）

　　◆孙氏门人

　　教授胡环中先生埜

　　胡埜，字德林，宁都人也。孙介夫弟子。方雅好古，端凝介特，讲学于长春谷，藏书万卷，自称环中居士。以八行荐，成政和八年进士，累官婺州教授。睦寇至，官吏遁去，先生叹曰：「先世以勇显，吾以八行起。岂可上负朝廷，下惭先世！」城陷不降，举家死之。事闻，官其从子二人。所著有诸经讲义。

　　韩先生宜卿（并见《清江学案》。）
 卷四　庐陵学案（全氏补本）
　　庐陵学案（全祖望补本）

　　庐陵学案表

　　欧阳修（高平同调）（子）发

　　（子）棐

　　焦千之　　　　　吕希哲（别为《荥阳学案》。）

　　吕希绩

　　吕希纯（并见《范吕诸儒学案》。）

　　刘敞　　　（子）奉世

　　王回（见上《庐陵门人》。）

　　江端礼（别见《安定学案》。）

　　刘攽

　　刘恭（刘氏续传。）

　　陈舜俞（别见《安定学案》。）

　　丁

　　张巨

　　胡宗愈

　　王安石（别为《荆公新学略》。）

　　曾巩　　　　（弟）肇

　　李撰　　　　（子）弥逊

　　（子）弥大

　　（子）弥正

　　陈师道

　　苏轼

　　苏辙（并见《苏氏蜀学略》。）

　　徐无党

　　（别附）蒋之奇　　　　　　郑耕老

　　（庐陵续传。）

　　尹洙

　　吕公着（别为《吕范诸儒学案》。）

　　梅尧臣

　　（并庐陵讲友。）

　　苏洵（别为《苏氏蜀学略》。）

　　（庐陵学侣。）

　　庐陵学案序录

　　祖望谨案：杨文靖公有言：「佛入中国千余年，秪韩、欧二公立得定耳。」说者谓其因文见道。夫见道之文，非圣人之徒亦不能也。兖公之冲和安静，盖天资近道，稍加以学，遂有所得。使得遇圣人而师之，岂可量哉！述《庐陵学案》。（梓材案：是卷《学案》亦谢山所特立。底稿残阙，亦多以史传参补。）

　　◆高平同调

　　文忠欧阳永叔先生修

