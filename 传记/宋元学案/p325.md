<!-- { "loadSidebar": true } -->
　　黄裳，字文叔，普城人。少颖异，能属文。第进士。调阆州新井尉，未赴，罹外艰。邑子从受业，先生语以经义，又为之讲解。其后学益诣，悉焚其稿。服阕，授巴州通江尉，三年杜门，潜究经传，出入古今，默而精思，或达旦不寐，人与语，若无闻然。于是剖微析幽，宏深四达，文誉日甚。总领赵公公说闻其名，俾诸子从之游。光宗即位，制帅留公正荐五士，公为之首。进对，谓「中兴规模与守城不同」，因论大利害，凡数千言，上极异之。除大学博士，进秘书郎。迁嘉王府翊善，每劝讲，必援古证今。尝作八图以献，曰太极图，曰三才正性，曰天文，曰地理，曰王霸学术，曰九流学术，曰帝王绍运，而终之以百官文武。每曰：「为学之道，当体之于身，本之于心，总宜以心为严师。于心有一毫不安者，皆所不可为也。」绍熙二年二月，雷雪交作，先生上封事，语特切深，擢起居舍人。未几，疮发于背，少瘥，即奏「人君纳谏，不可执以己私，因私心而生胜心，因胜心而生忿心，是以台谏不得其职而去」。上颔之。先生见王向学日益，因作浑天仪、舆地图，勉以进学如天之运行不息。居数月，除中书舍人，寻除给事中，进侍讲，贵近一限以法。后值侍臣进用不当，缴论甚切，迁兵部侍郎，先生不受命，乞去，改除显谟阁待制，仍为翊善。太上见嘉王学问殊进，谓先生曰：「此皆卿力也。」先生曰：「臣伎止此。朱熹四十年学问，陛下宜收召，使备寮属。」且言蜀士杨辅、刘光祖相继在选，可充学官，上嘉纳焉。时上以忧疑成疾，不过重华宫，先生苦谏。及寿皇不豫，复抗声切谏，随以号泣，宫门闭，掩涕而出。自是先生疮复作，连章请外，不报，乃移疾关外。闻寿皇遗诏，亟入临，疮遂大作。宁宗即位，不能朝，再除给事中，改礼部尚书兼侍讲。入谢奏曰：「孔子曰：『有始有卒者，其惟圣人乎！』《诗》曰：『靡不有初，鲜克有终。』所谓有始有卒者，由其持心之一也。」反复告诫，一主此意。盖先生绝笔之作也。先生三岁病疮，以国事积忧，遂至不起，年四十九，赠资政殿学士，谥忠文。先生为人，简易端纯。每讲读，随事纳忠，气平而辞切，事该而理尽。与人言，倾尽底蕴。耻一书不读，一物不知。所为文，明白条达，有《王府讲义》及《兼山集》。（云濠案：《宋志》称《兼山集》四十卷。）论天人之理，性命之源，皆足发明伊洛之旨。尝与其乡人陈平甫兄弟讲学。平甫，南轩高弟也，师友渊源盖有自来云。（参《楼攻媿集》。）

　　（云濠谨案：宋黄先生裳有二。一字冕仲，南平人。元丰五年进士第一，累官礼部尚书。所著有《演山集》六十卷。）

　　◆宇文门人（胡、刘三传。）

　　教授程克斋先生公说

　　程公说，字伯刚，眉山人。积学苦志，以《春秋》经传仿司马迁书为年表、世谱、历法、天文、五行、地理、礼乐、征伐、官制诸书，自周、鲁而下，及诸小国夷狄，皆汇次之，时有所论发明，成一家之学。卒年三十七。（参《直斋书录解题》。）

　　谢山《程氏春秋分记序》曰：「南轩先生讲学湘中，蜀人多从之，而范文叔、宇文正甫最着。眉人程克斋兄弟并游于宇文之门，而克斋之学最醇。所著《春秋分记》九十卷，《左氏始终》三十六卷、《通例》二十卷、《比事》十卷，又纂辑诸儒说为《春秋精义》，未成而卒。别有《诗古文词》二十卷、《语录》二卷、《士训》一卷、《程氏大宗谱》十二卷，弗尽传也。独《分记》则其弟沧洲阁学上之秘府，行于世。克斋官邛州教授，方为此书，未卒业，闻吴曦以蜀叛，毁车马，弃衣冠，抱经逃归，奉其父入山。时其次弟仲逊亦掌教益昌，誓不屈贼。而克斋悒悒尤甚，遂病，病中急就其所著，幸得成编而卒，年尚未四十也。

　　掌教程先生公硕

　　程公硕，字仲逊。兄弟三人，皆以科第进。先生尝掌教益昌。（同上。）

　　龙学程沧洲先生公许

　　程公许，字季与，一字希颖，克斋先生之弟。由进士积官至权刑部尚书。生平冲澹寡欲，人不得干以私。与故相史嵩之不合，郑清之尤忌之，所建多格不行。其知袁州时，新周茂叔祠，葺南轩书院，聘宿儒胡安之为诸生讲说。及婺州召还，疏请复京学类申之法，以养士气。清之嗾言者劾之，出知隆兴，未拜命而卒，赠龙图阁学士、宣奉大夫。所著有《尘缶集》、（云濠案：《四库书目》《沧洲尘缶编》十四卷。）《内外制》、《奏议》、《奉常拟谥》、《掖垣缴奏》、《金革讲义》、《进故事》行世。（参史传。）

　　◆杨氏家学

　　秘阁杨浩斋先生子谟

　　杨子谟，字伯昌、潼川人也。其父云山老人，得张宣公之学，以授先生。先生朝夕究图，凝然一室，往往踰月不出户，自是默识圣贤下学上达之序，动静语默不违乎诚。淳熙七年省试，胡文靖公晋臣得其文，以为有格君气象，列优等。入对，孝宗发策问之。曰：「帝王躬行之道，莫大于学。学者，政事之本也。欲极乎学之用，不可不求其要。何谓要﹖行之以至诚，要之以不息是也。《大学》之道，自正心诚意以至乎平天下，中庸之道，自尊贤以至于来远人，皆不外乎至诚之一言。臣不知陛下之躬行，诚与﹖未与﹖试以天人之应，而卜陛下之诚，而知容有未至也。」又曰：「臣闻之道路，谓陛下左右近习之人，虽无显然害治之，而谄谀欺矫，实繁有徒。故凡速于求售者，率造宦寺之门，珠玉锦绣，以充苞苴，络绎于道，而陛下有所不知，此非细患也。」孝宗嘉其直，擢置甲科第八，累官通判成都府。吏部侍郎李壁举以自代，权发遣黎州，适有吴曦之乱，誓以死守。移书方请讨贼，愿以义勇为前驱，无应之者。而曦所遣逆党至成都，分遣其将至黎，先生以计遣之。使又至，先生与之文移，迁延以待其变。而曦已诛，以荐召入对。首论「权臣误国，叛将干纪，愿鉴遄往之已事，开维新之令图。」其二论「皇太子既正储宫之统，宜使亲正人，授正学。王者之学，果何学也﹖《大学》之所谓正心，《中庸》之所谓慎独是也，惟辅导得人，而后有所受。」其三「乞招填黎州土军，分番上寨，给缗粜粟，以备缓急」。除吏部郎，因转对，请于淮上、荆、襄、关表、汉中空闲之地，招募军民杂耕，以省运饷，节滥赐，捐内帑，以充籴缗，以收末楮。严责州郡实常平之储，归广惠仓，以备凶歉。罢军兴一切科敛之法，复师旅饥荒之地，以纾民力。又曰：「民之困苦极矣！易失者人心，难谌者天意。修人事以符天意，其要在养民。」除军器监，复兼侍左郎官，上言：「学术，国家之寿脉，公论，天下之元气，所以扶持皇极，主张国是者，必归诸此。更化以来，众正之路方启，而群枉之门渐开，善类虽进，而忠鲠之士有相继引去者矣，奸党虽斥，而夤缘势要有拂拭叙用者矣。君子小人犹熏莸不可同器，今顾欲调停参用之，几何不为国家之祸！」宁宗蹙额颔首者久之，而小人侧目矣。先生知不容，请补外，除太理少卿。有坐伪告者，事连中官，先生移文内省索赃，小人忿恨。除直华文阁提刑成都，再兼知嘉定府，皆有善政。寻请老，进直徽猷阁奉祠。起知隆州，不赴。卧家十年，召赴行在，屯田郎度正贻书强起之，力辞，诏晋秘阁修撰致仕。先生自奉祠，讲学于云山书院，与诸生敷陈《论》、《孟》、《学》、《庸》大义。平生不轻著述，欲使人精体实践以造于得。其遗文有《浩斋退稿》四十卷。

　　◆李氏家学

　　中正李后林先生义山

　　李义山，字伯高，丰城人，知成州修己之子。嘉定十三年进士，授大宗正兼金部。轮对，言「为善不可有疑心，去恶不可有悔心」，并陈「进善不能无疑者三，去恶不能无悔者三」，由是罢出知吉州。后以湖南提举摄帅漕。楚俗尚鬼，有妖觋谭法祖假祸福惑人，先生曰：「此张角、孙恩之渐也。」斩法祖，毁其祠。历阶至中正大夫。所著有《后林遗■》、《思过录》。（参《江西通志》。）

　　（梓材谨案：《万姓通谱》以先生为嘉鱼人，且言其师事朱仲晦、张敬夫。《儒林宗派》因之，以列于朱、张之门。梨洲《学案》原本，亦存其名于南轩门人。考先生为嘉定庚辰进士。魏鹤山志其母蒋恭人墓言：「先生逾冠擢乙科。」当生于庆元闲，而朱子即卒于庆元庚申，南轩先生卒于淳熙庚子，其不及事朱、张明矣。故为易着于南轩再传云。）

　　◆月舟门人

　　常干苏先生在镕

　　苏在镕，字和父，郫人。受学范文叔之门，淹贯诸书。晚而敛华就实，以主敬教学者，其精神气貌，能使隋者肃，哗者默，毋敢慢焉。以进士官魏城县丞。县民仇其长官，鼓众入城，将为乱。先生闻变，挺身出谕之，民为散去。长官得免死，顾反以是忌之，先生即引去。其后为潼川常平司干，以白冤狱忤上官，遂请致仕。刚决不挠，不媿其师友之教者也。退居七年，益讲学。临终，以《五峰遗书》授其子曰：「此吾从范先生得之，手自雠校，汝可细观，当自得之。」题诗而逝。（补。）

　　提刑张先生钧

