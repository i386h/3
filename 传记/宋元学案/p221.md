<!-- { "loadSidebar": true } -->
　　隐君俞石涧先生琰

　　俞琰，字玉吾，吴郡人。生宋宝佑间，以辞赋称。宋亡，隐居著书，自号林屋山人。精于《易》。世之言《图》、《书》者，类以马毛之旋、龟文之坼。独先生持论谓：《尚书》《顾命》「天球、《河图》在东序」，《河图》、天球并列，则《河图》亦玉也，玉之有文者尔。昆仑产玉，河源出昆仑，故河亦有玉。洛水至今有白石，《洛书》盖石而白、有文者。其立说颇异。尝着《经传考证》、《读易须知》、《六十四卦图》、《古占法》、《卦爻象占分类》、《易图合璧连珠》等书，潜心三十余年，惜其书无存。惟《周易集说》十三卷，而以《易图纂要》、《易外别传》附焉，武宗至大二年门人王都中为之刊行。所居傍石涧，学者称为石涧先生。（同上。）

　　周易集说自序

　　《周易集说》者，集诸说之善而为之说也。曷为善﹖能明三圣人之本旨则善也。夫《易》始作于伏羲，仅有六十四卦之画而未有辞；文王作《上下经》，乃始有辞；孔子作《十翼》，其辞乃备。当知辞本于象，象本于画；有画斯有象，有象斯有辞。《易》之理尽在于画，讵可舍六画之象而专论辞之理哉！舍画而玩辞，舍象而穷理，辞虽明，理虽通，非《易》也。汉去古未远，诸儒训解，多论象数，盖亦有所本。至魏王弼以老、庄之虚无倡于前，晋韩康伯又和于后，圣人之本旨遂晦。沿袭至唐，诸儒皆宗之。太宗诏名儒定《九经正义》，于《易》则取王、韩，而孔颖达辈以当时所尚，故虽其说未尽善，亦必为之回护。由是二三百年间，皆以虚无为高。至宋，濂、洛诸公彬彬辈出，一埽虚无之弊，圣人之本旨始明。奈何世之尚占而宗邵康节者，则以义理为虚文，尚辞而宗程伊川者，则以象数为末技，而程、邵之学分为两家，羲画、周经亦为两途，遂使学者莫之适从。逮夫紫阳朱子《本义》之作，发程、邵之未发，辞必归于画，理不外于象，圣人之本旨于是乎大明焉。琰幼承父师面命，首读朱子《本义》，次读程《传》。长与朋友讲明，则又有程、朱二先生所未言者，于心盖不能无疑，乃历考诸家《易》说，摭其英华，萃为一书，名曰《大易会要》，凡一百三十卷。不揣固陋，遂自至元甲申，集诸说之善而为之说，至元贞丙申而后成，凡四十卷，因名为《周易集说》云。

　　◆庸斋续传

　　秘书赵大蓬先生必晔

　　赵必晔，字伯炜，晋江人。濮安懿王八世孙，补承务郎。怅望中原，怀古赋诗，慨然有祖逖之志。从益王至永嘉。蒲寿庚为福建、广东安抚使，发舟航海，次泉州港口。寿庚作乱，以田真子降元，先生逃村。真子遣兵勒还草降表，先生誓必死，持匕首自刺。吉甫抱哭曰：「我愧死！万万不能复见子矣。」张世杰回兵围城，寿庚尽杀宗室，缚先生将斩之，录曹参军吴伯厚以计出之，遂居泉之东陵。（参《姓谱》。）

　　（梓材谨案：吴礼部序陈监丞众仲《安雅集》序云：「君之学，得于外舅赵大蓬名必晔者为多。必晔，庸斋汝腾之孙，有学行。君早从指授，故前辈渊源，尤所习闻。」则先生之家学可见矣。《宋史》《宗室世系》，自濮安懿王历建孝良王宗盖、安康郡公仲邮、豫章侯士澸、直秘阁不敌、善绰、汝腾，凡七世。汝腾子崇堂，崇堂子必。「

　　」盖「晔」字之■。又案：先生官至秘书。宋潜溪云：「南塘赵氏之孙，二陈之外王父也。」故谢山于陈众仲谓其先世得于赵南塘云。）

　　◆默翁门人

　　隐君黄先生奇孙（别见《潜庵学案》。）

　　◆石涧门人

　　清献王本斋先生都中（别见《鲁斋学案》。）

　　◆大蓬门人（庸斋三传。）

　　县尹陈先生仁伯

　　陈仁伯，莆田人，官同安尹。莆田之先达有二陈焉，一则先生，一则国子丞众仲，皆以文鸣于时，实兄弟也。其学出于南塘赵氏。（参《宋文宪集》。）

　　监丞陈先生旅（别见《草卢学案》。）
 卷五十　南轩学案（黄氏原本、全氏修定）
　　南轩学案　（黄宗羲原本　黄百家纂辑　全祖望修定）

　　南轩学案表

　　张栻　　　　　　　（从子）庶　　　　（子）圯

　　（紫岩子。　）　　（附师孙松寿。）

　　（五峰、刘氏、王　（从子）忠恕　　　　（从子）洽

　　氏门人。）

　　（龟山、和靖、谯　　　　　　　　　　　　　　　　　　张唐

　　氏、武夷、得全　　　　　　　　　　　　　　　　　　（张氏续传。）

　　再传。）

　　（二程、元城、子　　　胡大时

　　文三传。）　　　　　　彭龟年

　　（安定、泰山、濂　　　吴猎

　　溪、涑水、百源　　　　游九言

　　四传。）

　　游九功（并为《岳麓诸儒学案》。）

　　宇文绍节

　　陈

　　杨知章

　　李修己

　　张仕佺

　　范仲黼

　　范子长

　　范子该

　　宋德之（并为《二江诸儒学案》。）

　　曾集（别见《廌山学案》。）

　　陈孔硕

　　袭盖卿

　　吴必大

　　王遇

　　吕胜己（并见《沧洲诸儒学案》。）

　　舒璘（别为《广平定川学案》。）

　　曾梦泉

　　詹阜民（并见《槐堂诸儒学案》。）

　　詹仪之（别见《丽泽诸儒学案》。）

　　（又二十八人并见《岳麓诸儒学案》。）

　　（私淑）赵昱

　　虞刚简（别见《二江诸儒学案》。）

　　程遇孙

　　薛绂

　　邓谏从

　　张方（并见《二江诸儒学案》。）

　　魏了翁（别为《鹤山学案》。）

　　李大有（别见《东莱学案》。）

　　木天骏

　　（张学续传。）

　　方敏中

　　（张学之余。）

　　朱熹（别为《晦翁学案》。）

　　吕祖谦（别为《东莱学案》。）

　　赵汝愚（别见《玉山学案》。）

　　潘畤（别见《元城学案》。）

　　吴松年（别见《周许诸儒学案》。）

　　张杰（别见《玉山学案》。）

　　（并南轩讲友。）

　　陈傅良（别为《止斋学案》。）

　　胡大本（别见《五峰学案》。）

　　张寓（附见《岳麓诸儒学案》。）

　　吕陟

　　（并南轩学侣。）

　　赵不息（别见《晦翁学案》。）

　　刘靖之

　　刘清之（并为《清江学案》。）

　　丘（别为《丘刘诸儒学案》。）

　　（并南轩同调。）

　　----

　　南轩学案序录

　　祖望谨案：南轩似明道，晦翁似伊川。向使南轩得永其年，所造更不知如何也。北溪诸子必欲谓南轩从晦翁转手，是犹谓横渠之学于程氏者。欲尊其师，而反诬之，斯之谓矣。述《南轩学案》。（梓材案：是卷《南轩文集》，盖谢山所补，其余则洲原本也。）

　　◆五峰门人（杨、胡再传。）

　　宣公张南轩先生栻

　　张栻，字敬夫，一字乐斋，号南轩，广汉人，迁于衡阳。父浚，故丞相魏国公，谥忠献。先生颖悟夙成。少长，从五峰胡先生问程氏学。五峰一见，知其大器，即以所闻孔门论仁亲切之指告之。先生退而思，若有得也。五峰曰「圣门有人，吾道幸矣！」先生益自奋励，以古圣贤自期，作《希颜录》以见志。以荫补承务郎。绍兴间，忠献出督，奏先生充机宜。以军事入见，上异之，除直秘阁。丁父忧。服阕，长沙、郴、桂帅守刘公珙荐于朝，除知抚州，改知严州。奏言：「先王所以建事立功无不如志者，以胸中之诚有以感格天人之心而与之无间也。今规画虽劳，事功不立，陛下诚深察之，亦有私意之发以害吾之诚者乎﹖」明年，召为吏部郎，兼侍讲。时相方谓敌势衰弱可图，先生奏言时犹未可，上为叹息褒谕。其后因赐对，反复前说，帝益嘉叹，面谕「当以卿为讲官，冀时得晤语也。」会史正志为发运使，名为均输，实尽夺州县财赋，远近骚然，士大夫争言其害，先生亦以为言，上阅其实，即诏罢之。除左司员外郎，仍兼侍讲。讲《诗葛覃》，进说：「治生于敬畏，乱起于骄淫。使为国者每念稼穑之劳，而其后妃不忘织纴之事，则心不存者寡矣。」因上陈祖宗自家刑国之懿，下斥今日兴利扰民之害。帝叹曰：「此王安石所谓『人言不足恤』者所以为误国也。」知合门事张说除签书枢密院事，先生夜草疏极谏其不可。旦诣朝堂，责宰相虞公允文曰：「宦官执政，自京、黼始。近习执政，自相公始。」先生奏再上，命遂寝。然宰相实阴附张说，明年，出先生知袁州。先生在朝未期岁，而召对至六七，所言皆修身务学，畏天恤民，抑侥幸，屏谗谀，于是宰相惮之，近习尤不说。退出家居累年，孝宗念之，诏除旧职，知靖江府，经略安抚广南西路。治闻，诏特进秩，直宝文阁。寻除秘阁修撰、荆湖北路转运副使。改知江陵府，安抚本路。尝与朱子书曰：「郭杲问此间得毋为守备乎，缓急有堡寨否。某应以此间出门即平原，走襄阳仅六百里，所恃者襄、汉立得定，折冲捍蔽耳。太尉当力任此事，要兵要粮，此当往助。若教贼入肝脾里，人心瓦碎，何守备为。向来刘信叔、张安国皆有缓急移保江北之论，乃大谬也。贼到此地，何以为国守臣，但当握节而死。渠为悚然。然某所恃者，有此二万义勇，所可整顿，缓急有隐然之势。今专务固结其心，爱养其力，庶几一旦可共生死。」（云濠案：与朱子书一节，谢山稿从南轩集中摘录，标识「此节当移载传内」，今为补入。）湖北故多盗，先生首劾大吏之纵贼者，捕斩奸民之舍贼者，令其党得相捕告以除罪，群盗皆遁去。会信阳守刘大辨怙势希赏，先生劾请论罪，不报，即以不得其职求去，诏以右文殿修撰提举武夷山冲佑观。病革，犹手疏劝上亲君子，远小人，信任防一己之偏，好恶公天下之理。先生有公辅之望，卒年四十八，世咸惜之。先生为人坦荡明白，表里洞然，诣理既精，信道以笃。其乐于闻道而勇于徙义，则又奋励明决，无毫发滞吝意。故其德日新，业日广，而所以见于论说行事之间者，上下信之，至于如此。着有《论语》、《孟子》、《诗》、《书》、《太极图说》，《经世编年》等书。嘉泰中，赐谥宣。景定初，从祀孔子庙庭。（修。）

　　宗羲案：湖南一派，在当时为最盛，然大端发露，无从容不迫气象。自南轩出，而与考亭相讲究，去短集长，其言语之过者裁之归于平正。「有子，考咎」，其南轩之谓与！

　　南轩答问

