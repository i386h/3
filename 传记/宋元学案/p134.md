<!-- { "loadSidebar": true } -->
　　孔子曰：「自古皆有死，民无信不立。」今天下上自朝廷大臣，下至州县官吏，莫不以欺诞为事，而未有以救之。只此风俗，怎抵当他！

　　谓学校以分数多少校士人文章，使之胸中日夕只在利害上，如此作人，要何用！

　　朝廷作事，若要上下小大同心同德，须是道理明。盖天下只是一理，故其所为必同。若用智谋，则人人出其私意，私意万人万样，安得同！因举旧记正叔先生之语云：「公则一，私则万殊。人心不同犹面，其蔽于私乎！」

　　问：「《易》有太极，莫便是道之所谓中否﹖」曰：「然。」「若是，则本无定位，当处即是太极邪﹖」曰：「然。」「两仪、四象、八卦，如何自此生﹖」曰：「既有太极，便有上下；有上下，便有左右前后；有左右前后四方，便有四维。皆自然之理也。」

　　洲《答万公择》曰：统三百八十四爻之阴阳，即为两仪。统六十四卦之纯阳、纯阴、阳卦多阴、阴卦多阳，即为四象。四象之分布，即为八卦。故两仪、四象、八卦，生则俱生，无有次第。

　　学者若不以敬为事，便无用心处。致一之谓敬，无适之谓一。

　　大抵人能住得，然后可以有为。才智之士，非有学力，却住不得。

　　《字说》所谓「大同于物者，离人焉」。曰：杨子言「和同天人之际，使之无间」，不知是同是不同。若以为同，未尝离人。又所谓「性觉真空者，离人焉」。若离人而之天，正所谓顽空通。总老言经中说十识，第八庵摩罗识，唐言白净无垢；第九阿赖邪识，唐言善恶种子。白净无垢，即孟子之言性善是也。言性善，可谓探其本。言善恶混，乃是于善恶已萌处看。荆公盖不知此。

　　若使死可以救世，则虽死不足恤，然岂有杀贤人君子之人。君子能使天下治，以死救天下，乃君子分上事，不足怪，然亦须死得是。孟子曰：「可以死，可以无死，死伤勇。」如必要以死任事为能外死生，是乃以死生为大事者也，未必能外死生。

　　道心之微，非精一，其孰能执之﹖惟道心之微而验之于喜怒乐未发之际，则其义自见，非言论所及也。尧咨舜，舜命禹，三圣相授，惟中而已。孔子之言非略也。（以上梨洲原本。）

　　《六经》不言无心。

　　古人宁道不行，不轻去就。

　　经纶本之诚意。

　　管仲之功，子路未必能之，然子路范我驰驱者也，管仲诡遇耳！

　　象杀舜，是万章所传之谬。据《书》但云象傲。

　　聪明宪天，任理而已。揣知情状，失君之道，谓之不聪不明可也。

　　天下之习不能蔽，正叔一人而已，只自然不堕流俗。以上谢山补。

　　祖望谨案：慈溪黄氏曰：「龟山气象和平，议论醇正，说经旨极切，论人物极严，可以垂训万世，使不间于异端，岂不诚醇儒哉！乃不料其晚年竟溺于佛氏。如云：『总老言经中说十识，第八庵摩罗识，唐言白净无垢；第九阿赖邪识，唐言善恶种子。白净无垢，即孟子之言性善。』又云：『庞居士谓「神通并妙用，运水与搬柴」，此即尧、舜之道在行止疾徐间。』又云：『《圆觉经》言作止任灭是四病，作即所谓助长，止即所谓不耘苗，任、灭即是无事。』又云：『谓形色为天性，亦犹所谓「色即是空」。』又云：『《维摩经》云「真心是道场」，儒佛至此，实无二理。』又云：『《庄子》《逍遥游》所谓「无入不自得」，《养生主》所谓「行其所无事」。』如此数则，可骇可叹！「黄氏之言，真龟山之诤臣也，故附于此。」

　　龟山文集

　　世之学者皆言穷达有命，特信之未笃，某窃谓其知之未至也。知之，斯信之矣。今告人曰：「水火不可蹈！」人必信之，以其知之也。告人曰：「富贵在天，不可求。」亦必曰然，而未有信而不求者，以其知之不若蹈水火之着明也。（《与杨仲远》。）

　　夫至道之归，固非笔舌能尽也。要以身体之，心验之，雍容自尽、燕闲静一之中默而识之，兼忘于书言意象之表，则庶乎其至矣。反是，皆口耳诵数之学也。（《寄翁好德》）。

　　为是道者，必先乎明善，然后知所以为善也。明善在致知，致知在格物。号物之数至于万，则物盖有不可胜穷者。反身而诚，则举天下之物在我矣。《诗》曰：「天生烝民，有物有则。」凡形色具于吾身者，无非物也，而各有则焉。反而求之，则天下之理得矣。由是而通天下之志，类万物之情，参天地之化，其则不达矣！（《答李杭》。）

　　《中庸》曰：「喜怒哀乐之未发谓之中，发而皆中节谓之和。」学者当于喜怒哀乐未发之际，以心体之，则中之义自见。执而勿失，无人欲之私焉，发必中节矣。发而中节，中固未尝忘也。孔子之恸，孟子之喜，因其可恸可喜而已，于孔、孟何有哉！其恸也，其喜也，中固自若也。鉴之照物，因物而异形，而鉴之明未尝异也。庄生所谓「出怒不怒，则怒出于不怒；出为无为，则为出于不为」，亦此意也。若圣人而无喜怒哀乐，则天下之达道废矣。一人横行于天下，武王亦不必耻也。故于是四者，当论其中节不中节，不当论其有无也。夫圣人所谓「毋意」者，岂了然若木石然哉﹖毋私意而已，诚意固不可无也。若所谓示见者，则非诚意矣，圣人不为也。故孟子论舜曰：「彼以爱兄之道来，则诚信而喜之，奚伪焉！」无诚意，是伪也。

　　致知必先于格物，物格而后知至，知至斯知止矣，此其序也。盖格物所以致知，格物而至于物格，则知之者至矣。所谓止者，乃其至处也。自修身推而至于平天下，莫不有道焉，而皆以诚意为主。苟无诚意，虽有其道，不能行。《中庸》论天下国家有九经，而卒曰「所以行之者一」，一者何﹖诚而已。盖天下国家之大，未有不诚而能动者也。然而非格物致知，乌足以知其道哉！《大学》所论诚意、正心、修身、治天下国家之道，其原乃在乎物格，推之而已。若谓意诚便足以平天下，则先王之与章法物皆虚器也。故明道先生尝谓「有《关睢》、《麟趾》之意，然后可以行《周官》之法度」，正谓此尔。（以上《答学者》。）

　　自致知至于虑而后得，进德之序也。譬之适四方者，未知所之，必问道所从出，所谓致知也。知其所之，则知止矣，语至则未也。知止而至之，在学者力行而已，非教者之所及也。（《答吕秀才》。）

　　夫精义入神，乃所以致用；利用安身，乃所以崇德。此合内外之道也。天下之物，理一而分殊。知其理一，所以为仁；知其分殊，所以为义。权其分之轻重，无铢分之差，则精矣。夫为仁由己尔，何力不足之有！颜渊之「克己复礼」，仲弓之「出门如见大宝，使民如承大祭」，若此皆用力处也。但以身体之，当自知尔。

　　夫通天下一气也，人受天地之中以生，其虚盈常与天地流通，宁非刚大乎﹖人惟自梏于形体，故不见其至大；不知集义所生，故不见其至刚。善养气者，无加损焉，勿暴之而已，乃所谓「直」也。用意以养之，皆揠苗者也，曲孰甚焉！（以上《答胡康候》。）

　　学始于致知，终于知至而止焉。致知在格物，物固不可胜穷也，反身而诚，则举天下之物在我矣。《诗》曰：「天生烝民，有物有则。」凡形色之具于吾身，无非物也，而各有则焉。目之于色，耳之于声，口鼻之于臭味，接于外而不得遁焉者，其必有以也。知其体物而不可遗，则天下之理得矣。天下之理得，则物与吾一也，无有能乱吾之知思，而意其有不诚乎﹖由是而通天下之志，类万物之情，赞天地之化，其则不达矣，则其知可不谓之至矣乎﹖知至矣，则宜有止也。譬之四方万里之远，苟无止焉，则将焉归乎﹖故「见其进，未见其止」，孔子之所惜也。古之圣人，自诚意、正心至于平天下，其理一而已，所以合内外之道也。世儒之论，以高明处己，中庸处人，离内外，判心，其失是矣。故余窃谓《大学》者，其学者之门乎！不由其门，而欲望其堂奥，非余所知也。（《题萧欲仁大学篇后》。）

　　附录

　　虔州有疑狱，众所不决者，先生皆立断。虔守楚潜议法平允，而通判杨增多刻深，先生每从潜议，增以先生为附太守，轻己。及潜去后，守议不持平，先生力与之争，方知其有守。

　　钦宗即位，先生疏言：「河朔朝廷重地，三镇又河朔要藩，今一旦弃之与敌，以十二州之地贯吾腹中，距京城无藩篱之固，戎马疾驱，不数日而至，非经久之计也。四方勤王之师，逾月而后集，使之无功而去，厚赐之则无名，不与则生怨，复有急召之，宜有不应命者，不可不虑也。传闻三镇欲以死拒之，今若以兵蹑其后，使腹背受敌，宜可为也。朝廷欲专守和议，以契丹百年之好，犹不能保，况此狂敌乎﹖夫要盟神不信，宜审处之，无至噬脐。」

　　又言：「闻敌人驱兵磁、相，劫掠无算。誓书之墨未干，而叛不旋踵。肃王初约及河而反，今挟之以往，此叛盟之大者。臣谓宜以肃王为问，责其败盟，必得肃王而后已。三镇之民以死拒之于前，吾以重兵拥其后，必得所欲。若犹未从，则声其罪而讨之。师直为壮。是举也，直在我矣。」于是议者不一，终失此机会，太原诸郡皆告急矣。

　　太学生伏阙之事，执政惧其生乱，引高欢事揭榜于衢，且请以礼起李邦彦。先生言：「士民出于忠愤，非有作乱之心，无足深罪。邦彦首画遁逃之策，捐金割地，质亲王以主和议，罢李纲而约誓书。李邺奉使失词，惟敌言是听。此二人者，国人所同弃。而敷告中外，乃推二人平贼、和议之功，非先生王宪天自民之意。宜收还榜示，以慰人心。」皆从之。

　　伊川自涪归，见学者雕落，多从佛学，独先生与上蔡不变，因欢曰：「学者皆流于夷狄矣！惟有杨、谢长进。」

　　或劝先生解经，曰：「不敢易也。曾子曰：『吾日三省吾身：为人谋而不忠乎﹖与朋友交而不信乎﹖传不习乎﹖』夫传而不习，以处己则不信，以待人则不忠，三者胥失也。昔有劝正叔先生出《易传》示人者，正叔曰：『独不望学之进乎﹖姑迟之，觉耄即传矣。」盖已耄则学不复进故也。学不复进，若犹不可传，是其言不足以垂后矣。」

　　刘元城《道护录》曰：龟山有除命，不知何人荐。曰：「闻是蔡攸，曰不知肯来否。」（补。）

　　胡文定曰：吾于谢、游、杨三公，义兼师友，实尊信之。若论其传授，却自有来历。据龟山所见在《中庸》，自明道先生所授。吾所闻在《春秋》，自伊川先生所发。

