<!-- { "loadSidebar": true } -->
　　胡宿，字武平，常州晋陵人。登第，为杨子尉。县大水，民被溺，令不能救，先生率公私船活数千人。以荐为馆阁校勘，进集贤校理、通判宣州。知湖州，前守滕宗谅大兴学校，费钱数十万，宗谅去，通判、僚吏皆疑以为欺，不肯书历。先生诮之曰：「君辈佐胜侯久矣。苟有过，盍不早正﹖乃阴拱以观，俟其去而非之。岂昔人分谤之意乎！」坐者大惭谢。其后湖学为东南最，先生之力为多。筑石塘百里，捍水患，民号曰胡公塘，而学者为立生祠。久之，为两浙转运使。召修起居注、知制诰。庆历六年，京东两河地震，登、莱尤甚。先生兼通阴阳五行灾异之学，乃上疏曰：「明年丁亥，岁之刑德皆在北宫。阴生于午而极于亥，然阴犹强而未即伏，阳犹微而不能胜，此所以震也。是谓龙战之会，其位在干。若西、北二边不动，恐有内盗起于河朔。又登、莱视京师为东北少阳之位，今二州置金坑，多聚民凿山谷，阳气耗泄，故阴乘而动。宜即禁止，以宁地道。」时以为迂阔。明年，王则果以贝州叛。皇佑五年正月，会灵宫灾。是岁冬至郊，以二帝并配明年大旱。先生言：「五行，火，礼也。去岁火而今又旱，其应在礼。此殆郊丘并配之失也。」即建言并配非古，宜用迭配如初。时议者谓士大夫年七十当致仕，其不知止者，请令有司按籍举行之。先生以为非优老之义，当少缓其期。法：武吏察其任事与否，勿断以年；文吏使得自陈而全其节。及言皇佑新乐与旧乐难并用；礼部间岁一贡士，不便，当用三年之制。皆如其言。拜枢密副使。先生以老，数乞谢事。治平三年，罢为观文殿学士、知杭州。明年，以太子少师致仕，未拜而卒，年七十二。赠太子太傅，谥曰文恭。先生为人清谨忠实，内刚外和，群居不哗笑，与人言必思而后对，故临事重慎，不辄发，发亦不可回止。居母丧，三年不至私室。其当重任，尤顾惜大体。从子宗愈，入元佑党籍，尝受学于欧阳兖公。（参史传。）

　　附录

　　先生尝至润州，与濂溪游。或谓濂溪与先生同师润州鹤林寺僧寿涯，或谓邵康节之父邂逅先生于庐山，从隐者老浮屠游，遂同受《易》书。（《濂溪志》。）

　　周先生文敏（附门人刘虹。）

　　周文敏者，安仁人也。笃学敦行，不求闻达。尝与濂溪讲学庐山，濂溪称之曰：「一团和气人也。」门人侍郎天台刘虹志之，谓其直气摩虹云。（补。）

　　知州傅先生耆

　　傅耆，字伯成，（梓材案：《二程遗书》《附录》有伊川《谢傅耆伯寿手谒》，称「长官秘书」，是先生当字伯寿。）遂宁人也。皇佑进士。励志为学。濂溪先生判合州，闻其贤，以书通讯，先生往从之。及归，遗书谢曰：「曩接高论，默有所得，不至堕时好矣。」（云濠案：《濂溪志》：「山阳度氏曰：伯成从周子游，尝有书谢其所寄《姤说》。在永州又谢其所寄《改定》《同人说》。」）累官至知汉州。（补。）

　　祖望谨案：元公弟子甚少。二程虽弱龄从学，然据其「得遗经于不传」之言，则所自得者多。

　　吕荥阳、汪玉山所言，未可谓其不然，而必谓《太极》、《通书》之授受在洛下也。先生虽言论风旨不传，然二百年后，度正从其家以求元公之遗墨，尚多有之，安得不列之《学案》中邪！蜀中学派，当首先生。其后范淳夫学于司马氏，谯天授、谢持正学于程氏，马巨济学于关中吕氏，以启南轩、鹤山诸公之盛。予故特表而出之。

　　郡守李先生初平

　　李初平，失其字。庆历六年，元公令郴，先生为郡守，知元公为高贤，不以属吏遇之，既荐诸朝，又周其不给。既闻元公论学，先生叹曰：「吾欲读书，如何﹖」元公曰：「公老，无及矣！请为公言之。」先生遂悉心听教，二年而有得。皇佑初，先生卒，子幼，元公为就护其丧归葬之，往来经纪其家，始终不懈。

　　百家谨案：先生为元公上官，有谓不当列弟子者。夫学以传道为事，岂论势位。自古至今，有弟子而不能传道多矣。以先生之虚怀问业，悉心听受，二年有得，与二程同列诸弟子之班，足见先生之盛德，又何嫌哉！又何嫌哉！（梓材案：主一是说亦有理。顾谢山于稿底《濂溪门人》抹去李先生之名，是仍列讲友而不列弟子也。）

　　懿恪王先生拱辰

　　王拱辰，字君贶，咸平人。年十九，举进士第一。（云濠案：先生原名拱寿，仁宗赐以今名，故字曰君贶。）累官吏部尚书，谥懿恪。伊川程子曰：「君贶尝见茂叔，为与茂叔世契，便受拜。及坐间，大风起，说《大畜卦》。君贶乃起曰：『适来不知，受却公拜。今却当请纳拜！』茂叔走避。」（参《濂溪志》。）

　　秘丞许先生渤

　　许渤，字仲容，其先许昌人也。曾祖德恭终于华州蒲城主簿，遂为蒲城人。先生天禧三年进士，官至秘书丞。卒年七十。疾中为文二篇以示子孙，其大旨皆穷理尽性之言。（参《范忠宣集》。）

　　祖望谨案：先生在润州，与范文正公、胡文恭公同元公游。每日晨起，问人天气寒温，加减衣服，一定终日不易。与其子隔窗而寝，其子读书声琅然，竟若不闻也。程子尝曰：「此人持敬如此，曷尝有如此圣人！予谓如斯人者，盖极力于为学，大非流俗可及。惜其守之过坚，不知通方之学也。」（梓材案：此条原稿有云：「许渤，不知何所人也。」今以其爵里可考而节之。）

　　提刑孔先生延之

　　孔延之，字长源，新淦人，孔子四十六世孙。（云濠案：曾南丰志墓，作四十七世孙。）度庆进士。九年，迁至司封郎中。平生与濂溪友善。在广西，宽恤民力，改荆湖北路提点刑狱。诸子并以文章显，世号「临江三孔。」（参《江西人物志》。）

　　◆濂溪同调

　　清献赵先生抃

　　赵抃，字阅道，西安人。进士及第，累荐为殿中侍御史。弹劾不避权幸，京师目为「铁面御史」。知成都，匹马入蜀，以一琴一鹤自随。擢参知政事。王介甫用事，屡斥其不便，乞去位，知杭州。改青州，复知成都。以太子少保致仕。卒，年七十七，赠太子少师，谥曰清献。（参史传。）

　　附录

　　《刘元城语录》曰：赵清献求绝欲，挂父母像于卧。王右军不欲仕，自誓于父母坟前。且士大夫不为则止耳，何必尔！

　　吕紫微《童蒙训》曰：荥阳公尝言侯叔献可比赵清献，正献公曰：「清献自守一世，方成就如此。后生有多少事，岂可便比前辈！」即而叔献果建水事求进。

　　朱子《跋清献家问》曰：赵清献公晚知濂溪先生甚深，而先生所以告之者亦甚悉，见于章贡《道行》之篇者可考也。而公于佛学盖没身焉，何邪﹖

　　◆濂溪门人

　　纯公程明道先生颢（别为《明道学案》。）

　　正公程伊川先生颐（别为《伊川学案》。）

　　谢山《周程学统论》曰：明　道先生传在《哲宗实录》中，乃范学士冲作，伊川先生传在《徽宗实录》中，乃洪学士迈作，并云从学周子。两朝史局所据，恐亦不秖吕芸阁《东见录》一书。但言二程子未尝师周子者，则汪玉山已有之。玉山之师为张子韶、喻子才，渊源不远，而乃以南安问道，不过如张子之于范文正公，是当时固成疑案矣。虽然，观明道之自言曰：「自再见茂叔，吟风弄月以归，有『吾与点也』之意。」则非于周子竟无所得者。明道行状虽谓其「泛滥于诸家，出入于佛、老者几十年，反求诸六经而后得之」，而要其慨然求道之志，得于茂叔之所闻者，亦不能没其自也。侯仲良见周子，三日而还，伊川惊曰：「非从茂叔来邪﹖」则未尝不心折之矣。然则谓二程子虽少师周子，而长而能得不传之秘者，不尽由于周子，可也；谓周子竟非其师，则过也。若《遗书》中直称周子之字，则吾疑以为门人之词。盖因其师平日有独得遗经之言，故遂欲略周子而过之也。朱子之学，自溯其得力于延平，至于籍溪、屏山、白水，则皆以为尝从之游而未得其要者，然未尝不执弟子之礼。周子即非师，固太中公之友也，而直称其字，若非门人之词，则直二程子之失也。周子所得，其在圣门，几几颜子之风。二程子之所以未尽其蕴者，盖其问学在庆历六年，周子即以是岁迁秩而去，追随不甚久也。潘兴嗣志墓，其不及二程子之从游者，亦以此。张宣公谓《太极图》出于二程子之手受，此固考之不详；而或因「穷禅客」之语，致疑议于周子，则又不知纪录之不尽足凭也。若夫周子之言，其足以羽翼《六经》而大有功于后学者，莫粹于《通书》四十篇。而「无极之真」原于道家者流，必非周子之作，斯则不易之论，正未可以表章于朱子而墨守之也。

　　◆濂溪私淑

　　文忠苏东坡先生轼（别见《苏氏蜀学略》。）

　　文节黄涪翁先生庭坚（别见《范吕诸儒学案》。）

　　◆程氏家学

　　纯公程明道先生颢（别为《明道学案》。）

　　正公程伊川先生颐（别为《伊川学案》。）

　　◆胡氏家学

　　简修胡先生宗愈（别见《庐陵学案》。）

　　◆孔氏家学

　　舍人孔先生文仲

　　孔文仲，字经父，新喻人，长源子。元佑初，哲宗召为中书舍人。三年，同知贡举。先有寒疾，及是，昼夜不废职，疾甚，卒。吕申公曰：「经父本以伉直称，然惷不晓事。为谏议时，乃为浮薄辈所使，以害善良。晚乃知为所绐，愤郁呕血，以致不起。」盖指其劾伊川也。后追贬梅州别驾。元符末，复其官。（参史传。）

　　待制孔先生武仲

　　孔武仲，字常父，文仲弟。元佑中，累以宝文阁待制知洪州，徙宣州。坐元佑党夺职，居池州。元符末，追复之。（同上。）

　　郎中孔先生平仲

　　孔平仲，字义父，武仲弟。用荐，累官给事中。言者诋其元佑时附会当路，讥毁先烈，出知衡州。徙韶州。坐前上书之故，责惠州别驾，安置英州。征宗立，召为户部金部郎中，累帅鄜延、环庆。党论再起，罢，主管兖州景灵宫，卒。（同上。）

　　◆二孔门人（长源再传。）

　　文清曾茶山先生几（别见《武夷学案》。）
 卷十三　明道学案（上）
　　明道学案（上）（黄宗羲原本　黄百家纂辑　全祖望次定）

　　明道学案表

　　程颢（太中子。）刘绚

　　（濂溪门人。）　李吁（并为《刘李诸儒学案》。）

　　谢良佐（别为《上蔡学案》。）

　　杨时（别为《龟山学案》。）

　　游酢（别为《廌山学案》。）

　　吕大忠

　　吕大钧

　　吕大临（并为《吕范诸儒学案》。）

　　侯仲良

　　刘立之

