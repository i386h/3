<!-- { "loadSidebar": true } -->
　　（梓材谨案：宋有与先生同名氏者，字子醇，安正人，尝着《易说》。）

　　潘瓜山先生柄

　　潘柄，字谦之，立之弟。年十六，即有志于道，与立之往事朱子于武夷。朱子以所学授之。尝言：「凡人之心，不存则亡，而无不存不亡之时，故一息之顷，不加提省，则沦于亡而不自觉。天下之事，不是则非，而无不是不非之处，故一事之微，不加精察，则陷于恶而不自知。」学者称瓜山先生。着有《易解》、《尚书解》。（参《道南源委》。）

　　朝奉滕溪斋先生璘

　　滕璘，字德粹，婺源人。与弟珙俱从朱子游，造诣深邃，荐举于乡，入太学。淳熙甲科，调鄞县尉，教授鄂州，改除四川制置司干官。韩侂冑当国，或劝先生一见，可得掌政。先生曰：「彼以伪学诬一世儒宗，以邪党锢天下善士，顾可干进乎！」后知嵊县，值岁饥，奉行荒政，多全活。庙堂欲处之班列，终不肯为韩屈，径从铨曹注庆元签判及主管官告院，以病奉祠。未几，倅隆兴，两为帅司参议，官至朝奉大夫。遗文有《溪斋类稿》三十卷。（参《姓谱》。）

　　县令滕德章先生珙

　　滕珙，字德章，婺源人，德粹之弟。入太学，登淳熙进士。终合肥令。与德粹齐名。（同上。）

　　（云濠谨案：《江南通志》载先生令合肥，有仁政。）

　　隐君胡洞源先生泳

　　胡泳，字伯量，建昌人，文公之高第弟子也。不乐仕进，学者翕然尊之，称为洞源先生。着有《四书衍说》。

　　（云濠谨案：《白鹿洞志》载先生云：「称桐柏先生。」「桐柏」「洞源」字形相类，未知孰是。）

　　忠节曾先生三聘

　　曾三聘，字无逸，新淦人，三复弟。幼有异质，日记千言。干道间，由进士累官秘书郎。光宗时，三上疏指陈时事。党论兴，坐重劾。卒，赠直龙图阁，谥忠节。（参《姓谱》。）

　　（梓材谨案：解学士为《胡贞妇传赞》，言先生事朱子，为门人高第弟子。）

　　聘君章雪崖先生康（附门人胡淳。）

　　章康，字季思，吴县人。安贫乐道，居城西，人称之曰聘君。尝问学于朱子，默有所契。年七十，步履如飞。或讶其有方外之遇，问之，曰：「吾师圣贤，无外学也。」淳佑五年卒，年七十九。郡人胡淳从之游，岁时致醪醴薪米。所著《雪崖文集》十卷、《诗集》五十卷。淳字以初。（参《姑苏志》。）

　　附录

　　车玉峰《脚气集》曰：「章雪崖，平江隐君子也。不曾见晦翁，而时时有书问道。晦翁答书见存。有时常高声云：『世纷如何汩没得自家！』可以见其胸中之所存也。顾斋胡丈淳尝从之。予每书此句于扇上。」

　　县丞陈仁斋先生骏（附子成父。）

　　陈骏，字敏仲，宁德人。举进士。登朱文公之门。着《毛诗笔义》，未及脱稿而卒。号仁斋。子成父。

　　（云濠谨案：《道南源委》载先生中干道进士，除大冶丞，着《论语》、《孟子笔义》。）

　　欧阳先生谦之

　　欧阳谦之，字希逊，庐陵人。尝游朱子之门。（参《儒林宗派》。）

　　（梓材谨案：《朱子大全集》答先生书三，文文山之师欧阳巽斋，殆即其后人，而万氏《儒林宗派》以文山为先生门人，恐误也。）

　　县令饶先生敏学

　　饶敏学，昭武人，朱文公高弟也。知黔阳县。

　　孙龙坡先生调

　　孙调，字和卿，长溪人。其学得朱文公之传，以排摈佛、老，推明圣经为本。所著有《册府》一百卷，《易诗书解》、《中庸发题》共五十卷，《浩斋稿》三卷。学者称为龙坡先生。卒，祠于学。

　　帅干李纲斋先生闳祖

　　李闳祖，字守约，光泽人，滨老吕之子。先生早受学家庭。已而与其二弟从朱子讲学，笃志学问，强力精思，论议切实，朱子置之西塾训诸孙，为编《中庸章句或问辑略》。第嘉定辛未进士，调静江府临桂簿，提刑方信儒、漕使陈孔硕咸咨以台事。暇日诣学与诸生讲解，士习不变。辟古田令，改广西帅干，勤慎明恕，诸司论荐改秩，未赴卒。黄勉斋、李宏斋、张主一、陈北溪皆敬重之。勉斋尝祭以文，极痛悼焉。自号纲斋。有《问答》十卷。

　　李先生相祖

　　李相祖，字时可，守约之弟。在朱门辨质详明，用心精切，尝以朱子之命，编《书说》三十卷。

　　县尉李先生壮祖

　　李壮祖，字处谦。与守约同登第。调闽清尉。朱子亦嘉其有志。真西山尝以典刑人物荐之。

　　郎中王东湖先生遇（父羽仪。）

　　王遇，字子合，龙溪人。父羽仪，衢州通判，博学有文。先生第干道进士。受学于朱、张、吕之门，而与廖槎溪、黄勉斋、陈北溪友善。历长乐令，通判赣州，荐章交上。时韩侂冑当国，先生不少贬以求售。侂冑败，召为太学博士，除诸王宫教授。以常州大旱，命为守。讲求荒政，民无流殍。又究致旱之由，开掘太湖水之侵塞于富家者。浙东饥，复诏提举常平事。入对，极论时弊，至官，力言计买盐之非策。除大宗正丞，迁右司郎中，以考校殿庐卒。着有《论孟讲义》、《两汉博议》及文集。号东湖先生。

　　附录

　　子合尝问学问之道何先，象山曰：「亲师友，去己之不美也。人资质有美恶，得师友琢磨，知已之不美而改之。」子合曰：「是。请益。」不答。象山曰：「子合要某说性善性恶，伊、洛、释、老此等话不副其求，故曰是而已。」吾欲其理会此说，所以不答。（《象山语录》）

　　漕使杨悦堂先生楫

　　杨辑，字通老，长溪人。师事朱文公。累官司农寺簿，奏札论进君子退小人，勿徇左右之请，以重中书之权。饬执政之臣，可否相济，以任忧责，奖廉静之操，绝奔竞之风。除国子博士，台臣或干以私，答曰：「台有纪纲，学有规矩，当各守其职。」寻出知安庆，移湖南提刑、江西运判。卒，祠于学。所著有《奏议》、《悦堂文集》。（参《姓谱》。）

　　（梓材谨案：《万姓通谱》中本云：「与杨方、杨简俱师事朱文公为高弟，时号『三杨』。」杨提刑方见后。慈湖则非朱子门人。谢山《奉临川帖子》云：「若罗文恭公点、刘少保伯正、李参政性传、杨漕使楫俱以集中偶有过从，而遽为著录，并列文恭之子为再传之徒，愚皆未敢以为然。盖此乃作《考亭渊源录》者之失。凡系朱子同时讲学之人，行辈稍次，辄称为弟子，其意欲以夸其门墙之盛，而不知此诸儒所不受，亦朱子所不敢居也。」据此，则先生当非朱门弟子，或在讲友之列。然考黄勉斋《记杨恭老敦义堂》云：「吾与通老从游于夫子之门二十年矣，通老长于吾十年，而首与之交相好也。」则先生尝受业于朱门矣。恭老，通老兄，名梓。）

　　提刑杨淡轩先生方

　　杨方，字子直，长汀人。清修笃孝，行己拔俗。隆兴初登第。平生心慕朱子。调戈阳尉，还道崇安，参谒面受所传而归。赵忠定汝愚帅蜀，辟机宜。忠定寻荐于朝，召对，擢宗正寺簿。丐外，通判吉州，知建昌军，召除编修官。首乞朝重华宫，辞甚恳切，宁宗立，除秘书郎，出知吉州。伪学禁兴，坐赵、朱党，罢居赣州。闭门读书，自号淡轩。党禁解，起家知抚州。未几奉祠，嘉定更化，召为侍右郎官，进考功郎官。不三月，复积忤以去。踰再岁，除直宝谟阁、广西提刑。卒于象州。

　　堂长杨信斋先生复

　　杨复，字志仁，福安人。受业朱文公之门，与黄干相友善。真西山帅闽，尝创贵德堂于郡学以延之。学者称曰信斋先生。着《祭礼》十四卷、《仪礼图》十四帙。又有《家礼杂说附注》二卷。

　　进士李尧卿先生唐咨

　　李唐咨，字尧卿，龙溪人。与州学正石洪庆、林易简、施允寿皆以旦评推重。朱文公守郡，延于学，为诸生楷式。牒云：「唐咨、易简，或究索渊微，或持循雅饬，察其志行，久益可观。允寿、洪庆，皆以耆艾之年，进学不倦，强毅方正，众所严惮。」

　　学正林先生易简

　　林易简，字一之，漳州贡士也。文公守漳，与同郡进士李唐咨并延至学宫。（参《道南源委》。）

　　（梓材谨案：陈北溪有《辩林一之动静书》，又《与林一之书》。）

　　学正石先生洪庆

　　学正施先生允寿（合传。）

　　石洪庆，字子余，临漳人。与同郡施允寿，字伯和，先后为本州岛学正。朱子守漳日，复并延至学云。（同上。）

　　附录

　　洪庆将归，朱子召入与语曰：「此去但存养，要这个道理分明。常在这里，久自有觉，觉后自有此物洞然，贯通圆转。」乃举《孟子》「求放心」、「操则存」两节，及《明道语录》中「圣贤教人千言万语，下学上达」一条云：「自古圣贤教人也，只就这里上用功。所谓『放心』者，不是走作向别处，盖一瞬目间便不见，才觉得便又在面前。不是苦难收拾，公且自去提撕，便见得。」又曰：「如合要『下学』工夫，且须端庄存养，独观昭旷之原，不须全费工夫钻纸上语。待存养得此中昭明洞达，自觉无许多窒碍，恁时方取文字来看，则自然有意味，道理自然透彻，遇事时自然迎刃而解，皆无许多病痛。此等语不可对诸人说，恐他不肯去看文字，又不是了。且教他看文字，撞来撞去，将来自有撞着处。凡看文字，非是要理会文字，正要理会自家性分上事。学者须要主一，主一常要心存在这里，方可做工夫。如人须寻个屋子住，至于为农工商贾，方惟其所之。住若无个屋子，如小人趁得百钱，亦无归宿。孟子说『求其放心』，已是两截。如常知得心存这里，则心自不放。」又云：「无事时，须要知得此心。不知此心，却似睡困，都不济事。今看文字，又理会义理不出，亦只缘主一工夫欠缺。」

　　常丞赵讷斋先生师渊

　　赵师渊，字几道，号讷斋，黄岩人。干道八年进士。尝从朱子公游，与之论校《纲目》，前后凡八书。历官衢、南■、宁海军推官。赵丞相汝愚以从班荐与职事官，会赵以谗斥，遂翩然东归，益就所学，积十余年不仕。暨诏申前命，以母病添差通判温州，入主将作簿、司农太常丞，以论成肃后山陵事不合而去。（参《赤城新志》。）

　　（梓材谨案：袁蒙斋甫为先生。蒙斋志赵宜人圹云：「讷斋当代端人，与先正献公为友。」）

　　朝奉赵远庵先生师夏

