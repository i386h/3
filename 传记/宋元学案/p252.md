<!-- { "loadSidebar": true } -->
　　（梓材谨案：先生字席之，绍熙癸丑进士。陈直斋《书录解题》：「述释叶氏《易说》一卷。」谓正则为《习学记言》，《易》乃席之述释。）

　　文懿赵南塘先生汝谈（别见《沧洲诸儒学案》。）

　　叶靖逸先生绍翁

　　叶绍翁，号靖逸，龙泉人。（云濠案：厉鹗《宋诗纪事》称先生字嗣宋，建安人。考《甲录》所载高宗航海一条，自称本生祖曰李颖士，建之浦城人。则建安其祖籍，既嗣于叶，始居龙泉。）其学出于水心，而西山真氏与之最厚，尝着《四朝闻见录》。（补。）

　　县令毛先生当时

　　毛当时，知同安县，祠朱子，尝学于水心。（补。）

　　张先生垓

　　张垓，字伯广，金华人也。师事水心，所以资给之者甚至。水心帅建康，辟为司属。先是，大愚得罪，先生弃官，追至信安，为之谋其行李。同甫之被诬，罪且不测，先生奔走经营，卒脱之。（补。）

　　忠文周先生端朝（别见《岳麓诸儒学案》。）

　　通直陈潜室先生埴（别为《木钟学案》。）

　　忠肃陈先生韡

　　陈韡，字子华，侯官人。朱、吕门人，孔硕之子也。尝从水心学，登开禧进士。贾涉开淮阃，辟为司干官。淮西告捷，先生策金人必专向安丰，而分兵缀诸郡，使卞整、张惠、李汝舟、范成进各以其兵屯庐州以待，谕曰：「金将卢鼓搥新胜于潼关，乘锐急战，当持久困之，不过十日，必遁，设伏邀击之，必可胜。」又使时青、夏全侯金人深入，以轻兵捣其巢穴，第一策也。其后金人果犯安丰，先生再如盱眙见刘，调诸军捣虚应援，皆行先生之策，遂有堂门之捷。差知真州、提点淮东刑狱，迁至仓部郎中。入对，言：「臣所陈夏、周、汉唐数君之事，如布德兆谋，任贤使能，信赏必罚，区处藩镇，不事姑息，规摹莫大于此。」盗起闽中，帅王居安属其提举四隅保甲，先生有亲丧，辞之。转运使陈汶、提举常平史弥忠告急于朝，谓非先生莫可平。起知南■，提举汀州、邵武兵甲公事，诏兼福建路招捕使。贼急攻汀州，淮西帅曾式中调兵由泉、漳闲道入汀，击贼于顺昌，胜之。兵大合，先生亲提兵至沙县、顺昌、将乐、清流、宣化督捕，所至克捷。分兵进攻五贼营砦，平之。破潭瓦贼起之地，夷其巢穴。诛汀州叛卒，谕降连城七十二砦，汀境皆平。兼知建宁。衢州寇汪徐、来二破常山、开化，势张甚。先生命淮将李大声提兵七百，出贼不意，夜薄其砦。贼出迎战，见算子旗，惊曰：「此陈招捕军也！」皆大哭。急击之，衢寇悉平。知隆兴。赣寇陈三枪据松梓山砦，出没江、广，所至屠残。诏节制江西、广东、福建三路捕寇军马。先生奏遣将刘师直扼梅州，齐敏扼循州，自提淮西兵及亲兵捣贼巢穴。兼知赣州。斩将士之张皇贼势及掠子女货财者。齐敏、李大声所至克捷。分兵守大石堡，断贼粮道，遂破松梓山。三枪遁至兴宁就禽，斩隆兴市。初，贼跨三路数州六十砦，至是悉平。诏奖以「忠勤体国，计虑精审」。进权工部侍郎，仍知隆兴。未几，改知建康。迁权工部、刑部尚书、沿江制置大使。知潭州。召为兵部、礼部尚书兼侍读，累拜参知政事、知枢密院事、湖南安抚大使兼知潭州。以观文殿学士知福州。召赴阙，落致仕，充体泉观使。授福建安抚大使兼知福州。久之，提举冲佑观，力请致仕。景定二年卒，年八十三。赠少师，谥忠肃。（参史传。）

　　戴先生许

　　蔡先生仍（合传。）

　　戴许、蔡仍与王汶皆水心之徒也。水心尝送之序云：「戴许、蔡仍、王汶来自黄岩，从王诚叟学。」（参《水心文集》。）

　　少卿吴荆溪先生子良（见下《篔门人》。）

　　◆刘氏门人

　　学士余先生嵘

　　余嵘，字景瞻，龙游人，左相忠肃公端礼之幼子也。幼学于刘靖君，淳熙十四年擢第，官圣宝谟阁学士。卒，赠龙图阁学士、光禄大夫。忠肃在庆元，保全定策国老，平停伪学禁锢，号南渡名宰。先生接绪言而传心印，克为名卿，真西山、陈复斋尤敬重焉。（参《刘后村集》。）

　　附录

　　刘漫堂《通侍郎书》曰：「舆人之诵，在闽惟希元，在浙惟侍郎。然谓希元与人太宽，而决择或有未精；侍郎持己太严，而听受或有未广。未精则施行或误，未广则听受或偏，某莫知其言之中否。若必待知其中后言，则已晚矣！故姑言之，惟姑听而姑容之。」（补。）

　　（梓材谨案：谢山录《漫堂集》，此条作「通徐侍郎嵘」。以时地考之，盖即先生，而误余为徐也。）

　　◆王氏门人

　　尚书尤木石先生

　　尤，字伯晦，无锡人，文简公袤之孙也。先生端平初征为将作监主簿，后为淮西帅，以儒者守边，威惠兼济。累进工部尚书，入为翰林学士。卒年八十三，自号木石。（参《姓谱》。）

　　秘书薛先生蒙

　　薛蒙，官秘书，与尤并王诚叟门人。诚叟春秋传纪：「二子守建与括，皆为刊于学。」（参《温州府志》。）

　　戴先生许

　　蔡先生仍

　　王东谷先生汶（并见《水心门人》。）

　　◆篔门人（季节四传。）

　　少卿吴荆溪先生子良

　　吴子良，字明辅，号荆溪，临海人。宝庆进士，官至湖南运使、太府少卿，忤史嵩之。幼从篔学，亦曾登水心之门。篔之统，传于先生，所著有《荆溪集》。其作《隆兴府学三贤堂记》有曰：「道公溥，不可以专门私；学深远，不可以方册既。贯群圣贤之旨，可以会一身心之妙。充一身心之妙，可以补群圣贤之遗。孰为异，孰为同哉！合朱、张、吕、陆之说，溯而约之于周、张、二程；合周、张、二程之说，溯而约之于颜、曾、思、孟；合颜、曾、思、孟之说于孔子，则孔子之道，即尧、舜、禹、汤、文、武之道，孔子之学，即、益、伊、仲、傅、箕、周、召之学。百圣而一人，万世而一时，尚何彼此户庭之别哉！」（修。）

　　谢山跋《木笔杂钞》后曰：「《木笔杂钞》二卷，诸书目皆云不知作者。愚读其书，乃水心先生弟子，故于永嘉诸公行事为详，而所严事者，则陈篔。书中有云：『予少时，好为讥切之文，篔袖以示水心，水心曰：「隽甚。」』吾乡薛象先端明当吴之时，未有吴之笔也。吴似王逢原，惜其好骂亦如之。愚考之《水心集》中，有《答吴明辅书》，乃篔表弟，当即斯人也。案：明辅，名子良，《后村集》中有其挽诗曰：『水心文印虽传嫡，青出于蓝自一家。尚意祥麟来泰畤，安知怪鹏赋长沙。忤因宫妾头无发，去为将军手汗。他日史官如立传，先书气节后辞华。』其为当时直节侍臣如此，而《宋史》不作传，可怪也。」

　　聘君车玉峰先生若水（别见《南湖学案》。）

　　◆孙氏家学

　　忠敏孙先生嵘叟

　　孙嵘叟，字仁则，余姚人。第进士，复中博学宏辞科。官至礼部侍郎兼太子宾客。卒谥忠敏。着有《读易管见》。（参《绍兴府志》。）

　　吴氏门人（季节五传。）

　　承直舒阆风先生岳祥

　　舒岳祥，字舜侯，一字景薛，宁海人也。宝佑进士，仕终承直郎。受文法于吴荆溪，荆溪序其集，以「异禀灵识」称之。宋亡，避地四明之奉化，与戴表元相友善。所著有《史述》、《汉砭》、《补史家录》、《荪墅■》、《避地■》、《篆畦■》、《蝶轩■》、《梧竹里■》、《三史纂言谈丛》，又有《丛续》、《丛残》、《丛隶》、（云濠案：「丛隶」当是「丛肄」之误。）《昔游录》、《深衣图说》，共二百二十卷，通曰《阆风集》，（云濠案：《永乐大典》本《阆风集》十二卷，收入《四库》。）今多不传。然自水心传于篔，以至荆溪，文胜于学，阆风则但以文着矣。（修。）

　　祖望谨案：荆溪序《阆风集》，以所传属之。筑阆风台，读书其上，人称阆风先生，亦有宋之遗民也。

　　隐君刘樗园先生庄孙

　　刘庄孙，字正仲，宁海人也。其父学与舒阆风齐名，亦荆溪弟子。所著有《刘黄陂集》。（云濠案：清容居士称先生有《易志》十卷、《诗传音》《旨补》二十卷、《书传》上下篇二十卷、《周官集传》二十卷、《春秋本义》二十卷，复着《论语章指》、《老子发微》、《楚辞补注音释》、《深衣考》，所为诗文曰《芳润■》，凡五十卷，又《和陶诗》一卷。）与阆风同避地于奉化，今但存姓氏于《剡源集》而已。（补。）

　　（梓材谨案：《戴剡源集》《清容斋记》云：「清容从游之贤者，天台刘君正仲父，以夷惠清和之说为斋铭。」又有和刘正仲诗，自注云：「刘，号樗园。则先生又与戴户部相友善者也。又案：谢山修补学案，以先生为名惔，字正仲。考《任松乡集》《谨斋记》云：「上虞刘惔养明，故侍御史忠公之犹子也。」盖名惔者，别一人，今据清容等集以正之。）

　　◆舒氏门人（季节六传。）

　　户部戴剡源先生表元（别见《深宁学案》。）

　　林先生处恭

　　林处恭，临海人也。性行醇笃，受业于舒阆风。所著有《四书指掌图》，弟子极盛。水心之学，至阆风师弟后，无复存矣。（补。）
　　 卷五十六　龙川学案（黄氏原本、全氏补定）
龙川学案　（黄宗羲原本　黄百家纂辑　全祖望修定）

　　龙川学案表

　　陈亮　　　　　　　喻民献

　　（郑氏、芮氏门　　喻人。）

　　（徐氏再传。）　　喻南强

　　（安定四传。）　　吴深　（子）邃　孙思齐　　黄景昌

　　（附从父天泽。）

　　方凤　　　（子）樗

　　黄溍（别见《沧洲诸儒学案》。）

　　吴莱　宋濂

　　胡翰（并见《北山四先生学案》。）

　　柳贯（别见《北山四先生学案》。）

　　黄景昌（见上《全归门人》。）

　　谢翱　　　吴贵

　　（父钥。）　黄景昌（见上《全归门人》。）

　　（并全归讲友。）

　　林慥

　　陈颐

　　钱廓

　　郎景明

　　（父鹏举。）

　　方坦

　　陈桧

　　陈孟

　　金潚

　　凌坚

　　何大猷

　　刘范

　　徐硕

　　孙贯

　　章湜

　　章涛

　　章渭

　　章海

　　楼应元

　　（父民范。）

　　胡括

　　章椿

　　章与

　　章允

　　周扩

　　吕约

　　卢任

　　周作

　　何凝

　　厉仲方（别见《水心学案》。）

　　丁希亮（别见《水心学案》。）

　　陈刚（别见《槐堂诸儒学案》。）

