<!-- { "loadSidebar": true } -->
　　种师道，字彝叔，洛阳人。少从横渠学。以祖世衡荫，补三班奉职，试法易文阶，为熙州推官，权同谷县。又通判原州，提举秦凤常平。议役法忤蔡京旨，换庄宅使、知德顺军。又谓其诋毁先烈，罢入党籍，屏废十年。后擢知怀德军，累迁洺州防御使、知渭州。诏帅七路兵征藏底城，八日克之，徽宗得捷书，喜进秩。从童贯为都统制，拜保静军节度使。贯谋伐燕，使之尽护诸将，谏曰：「邻有盗不能救，又乘之而分其室，无乃不可乎﹖」贯不听。辽使来请曰：「女真之叛本朝，亦南朝所恶也。今射一时之利，弃百年之好，结豺狼之邻，基他日之祸，谓为得计乎﹖」贯不能对。先生谏宜许之，又不听，密劾其助贼，王黻怒，责致仕，而用刘延庆代之。延庆败绩卢沟，帝思其言，，召用之。已复致仕。金人南下，趣召之，加检校少保、静难军节度使、京畿河北制置使。时先生方居南山豹林谷，闻命，即至洛阳。以其春秋高，天下称为老种。卒，赠开府仪同三司。后加赠少保，谥忠宪。（修）。

　　祖望谨案：横渠弟子埒于洛中，而自吕、苏、范以外寥寥者，吕、苏、范皆以程氏而传，而南渡后少宗关学者，故洛中弟子虽下中之才皆得见于著录，而张氏诸公泯然，可为三叹！予于《宋史》得游、种二公，于《晁景迂集》得张舜民，于《童蒙训》得田腴，于《程子语录》得薛昌朝，于《闽志》得邵清。。而潘拯乃关中一大弟子，竟莫得其详。

　　潘康仲先生拯

　　潘拯，字康仲，关中人。。尝问：「人之学，非愿有差，只为不知之故，遂流于不同。不知如何持守：」程子言：「且未说到持守。持守甚事﹖须先在致知。致知，尽知也，穷理格物便是致知。」（参《程氏遗书》。）

　　（梓材谨案：此条见《遗书》卷十五《入关语录》，关中学者所记伊川先生语，或云明道先生语。又案《伊洛渊源录》《龟山志辩》云：「凡公卿大夫之贤者，于当世有道之士，莫不师尊之，其称先生有二义：一则如后进之于先进，或年齿居长，或声望早着，心高仰之，故称先生；若韩子之于卢仝，欧阳永叔之于孙明复是也。其一，如子弟之于父兄，居则侍立，出则杖屦，服勤至死，心丧三年，若子贡、曾子之于仲尼，近世吕与叔、潘康仲之于张横渠是也。」据此，则先生之事横渠可知矣。）

　　修撰李潏水先生复

　　李复，字履中，长安人也。（云濠案：先生世居开对祥符，以父官关右，遂为长安人。《朱子语录》称为闽人，盖传写之误。）学者称为潏水先生。以进士累官中大夫、集英殿修撰。先生于吕、范诸子为后辈，然犹及横渠之门。紫髯修目，负奇气，喜言兵事。于书无所不读，亦工诗。崇宁中，邢恕为泾原经略使，谋立边功以洗诬谤宗庙之罪，因纳许彦圭之说，请用车战法及造舟五百艘，将直抵兴、灵，以控夏国。时先生方为熙河漕使，诏下委之，先生奏云：「奉圣旨，令本司制造战车三百两。臣尝览载籍，古者师行固尝用车，盖兵不妄动，征战有礼，不为诡遇，多在平原广野，以车可行。今尽在极边，戎狄乘势而来，虽鸷鸟飞翥，不如是之迅。下寨驻军，各以保险为利。其往也，车不及期；居而保险，车不能登；归则敌多袭逐，争先奔趋，不暇回顾，安能收功﹖非若古时之可用也。臣闻此议出于许彦圭，彦圭因姚麟而献说，朝廷遂然之，不知彦圭剧为轻妄。唐之房管尝用车战，大败于陈涛斜，十万义军无有脱者。畿邑平地且如此，况今欲用于峻阪沟谷之间乎﹖又战车比常车阔六七寸，运不合辙，牵拽不行。昨来兵夫典卖衣物，自赁牛具，终日方进五七里，遂致兵夫逃亡，弃车于道，大为诸路之患。今乞便行罢造。如别路已有造者，乞更不牵拽前来。」又乞罢造船，奏云：「经略使乞打船五百只，于黄河顺流放下，至会州西小河内藏放。有旨专委臣监督，一年了当。契勘本路只有船匠一人，须乞于荆、江、淮、浙和雇，又钉线物料亦非本路所出。观恕奏请，实是儿戏！且造船五百只，若自今工料并备，亦须数年。自蔺州驾放至会州，约三百里，北岸是敌境　，岂可容易！会州之西小河咸水，阔不及一丈，深止一二尺，岂能藏船﹖黄河过会州入韦精山，石峡险窄，自上垂流直下，高数十尺，船岂可过﹖至西安州之东，大河分为六七道，水浅滩碛，不胜舟载，一船所载，不过五马二十人，虽到兴州，又何能为﹖又不知几月得至。此声若出，必为夏国侮笑。臣未敢便依指挥擘画，恐虚费钱物，终误大事。」疏上，徽宗感悟，罢之。已而卒以议边事不合罢官。久之，金人犯关中，先生已老且病，高宗以旧德强起之，知秦州，空城无兵，卒死于贼。（修）。

　　祖望谨案：《宋史》不为先生立传。洪文敏公特载二疏于《随笔》中，称其忠鲠，然似未知先生之死事者。若知之，则《宋史》曾经文敏之手，不应但附见之《邢恕传》中也。予读《楼宣献公集》，始得之。先生论孟子集义养气之旨，谓：「动必由理，故仰不愧，俯不怍，无忧无惧而气自充。舍是，则明有人非，幽有鬼责，自歉于中，气为丧矣，故曰『无是馁也』。」朱子称其能得大旨。所著有《潏水集》，今无传。予从三馆中得见《永乐大典》，则先生之集在焉，（云濠案：《潏水集》四十卷，干道间刻于饶郡，即朱子所谓信州本。后多散佚，今存十六卷，其间有经解，《易》象、算术、五行、律吕及所上奏议、诗则失传久矣。）大喜，欲钞之，而予罢官，遂不果。

　　（梓材谨案：宋有两李复，一即先生，一字信仲，见《水心集》。谢山《答临川亲问》云：「潏水是关中之李复，在元佑、绍圣时极称博学，关中之有文名者也。。信仲与之同名，时之相去则甚远。」）

　　太学田诚伯先生腴

　　田腴，字诚伯，安丘人也，后从河南。从横渠学，而与虔州宿儒李潜善。每三年治一经，学问通贯，当时无及之者。尤不喜佛学，力诋轮回之说，曰：「君子职当为善。」建中靖国间，以曾子开荐，除太学正。崇宁初罢去。先生之叔明之，安定先生高弟也，其学专读经书，不治子史，以为非圣人之言皆不足治。而先生不以为然曰：「博学详说，然后反约。如不览，非博学详说之谓也。」先生尝言：「近世学者无如横渠先生，正叔其次也。」盖其守关学之专如此。右丞吕好问兄弟严事之。（补）。

　　田先生说（吕紫微居仁记）。

　　予用心多使气胜心，每心有所不善者，常使气胜之。自知如未得为善。

　　祖望谨案：此不免把捉，故未善。

　　「居敬行简」之言，仲弓未以圣人之言为然而问之，而圣人以仲弓之言为然也。学圣人者，如仲弓可也。

　　祖望谨案：李君行亦然。

　　《公羊》不知圣人之意，立言多害。如母以子贵及人臣无将，至令两汉时尊丁、傅及诛大臣，盖用《公羊》之说。

　　读经自当先看解说，但不当有所执，择其善者从之。若都不看，不知用多少工夫，方可到先儒见处。

　　读书须是尽去某人说某人说之心，然后经可穷。

　　祖望谨案：先生叔明之谓读经不必看诸家，故先生有前一条之说，而又以此一条防其弊。

　　（梓材谨案：谢山所录田先生说凡六条，其一条移为蓝田《附录》。）

　　太学邵彦明先生清

　　邵清，字彦明，古田人。元佑间太学诸生有「十奇士」号，先生与焉。尝从张横渠学《易》，遂不复出。有故人任河南尹，召之，先生曰：「子以富贵骄我邪﹖」卒不往。（参《姓谱》。）

　　待制张浮休先生舜民

　　张舜民，字芸叟，邠州人也。庆历中，范文正公见其所作，异之。举进士，为襄乐令。新法行，先生上书谓：「裕民所以穷民，强内所以弱内，辟国所以蹙国。以堂堂之天下，不当与小民争利。」时皆壮之。已而环庆帅高遵裕辟掌机宜文字。坐军中作诗讪谤，谪监郴州酒税，以赦得原。元佑初，司马温公举先生才气秀异，刚直敢言，召试，得秘阁校理。除监察御史，疏论：「西夏强臣争权，戎心桀骜，岂宜加以爵命，当兴师问罪。」因及太师文彦博，左迁判登闻鼓院，台谏交章争之，请远先生职名，不报。逾年，通判虢州，提举秦凤路刑狱。入为金部员外郎、秘书少监。使辽还，除直秘阁、陜西路运使，俄知陜州。徽宗即位，韩仪公忠彦为左相，除谏议大夫。居职七日，所上事六十章，极陈陜西之弊，河北之困。寻为吏部侍郎兼侍讲。时仪公引范恭献公纯礼为右丞，而召刘公安世、吕公希纯还禁从，以先生列九卿，朝班有起色。门下侍郎李清臣恨之，首罢右丞，外除安世帅定武，希纯帅高阳，使不得入朝，又出先生以龙图阁待制知真定，仪公不能遏也。曾布为右相，亦恶诸君子，范致虚乃奏曰：「河北三帅连横，恐非社稷之福。」于是安世、希纯同日报罢，而先生亦以改同州谢表言绍圣逐臣云「脱禁锢者何止一千人，计水陆者不啻一万里」，又曰「古先未之或闻，华竟不知其罪」，坐讪谤落职知鄂州。然清臣亦为布陷，出守北京。先生遂坐元佑党籍，谪楚州团练副使，商州安置。凡五年，许自便。寻复集贤殿修撰，致仕。其归也，杜门自守，不见宾客。时为山游，跨一羸马，葛巾道服，饥则啖一瓯，人皆服其清德。绍兴中，赠宝文阁直学士。先生少慷慨论事。其使辽也，见耶律延禧为皇太孙，所喜者名茶古画，音乐姬侍，因着论，以为他日必有张义潮挈十三州以归朝者，当不四十年见之，其文豪迈有理致，而尤长于诗。自称年踰耳顺，方敢言诗，百世之后，必有知音者。自号浮休居士，有《画墁集》一百卷。（云濠案：《画墁集》今存八卷。）先生之从横渠学，见于《晁景迂集》中，他书无所考也。考横渠之卒，先生为之乞赠于朝，以为孟轲、杨雄之流。且景迂及与先壬游者，必不妄。惜乎《画墁集》今世无是本。予虽曾从《永乐大典》中见之，而未得钞其论学之绪言耳。（补）。

　　（梓材谨案：谢山所节吕紫微《童蒙训》，有一条云：「崇宁间，张公芸叟既贬复归，闭门自守，不交人物。时时独游山寺，芒鞋道服，跨一羸马，所至从容，饮食一瓯澹，更无他物，人皆服其清德。」今检谢山补撰张先生传已入其中，则此乃釆入诸《学案》而未删去者也，故于《紫微学案》节之。）

　　殿丞薛先生昌朝

