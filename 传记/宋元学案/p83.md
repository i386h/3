<!-- { "loadSidebar": true } -->
　　邵伯温曰：元丰八年三月五曰，神宗升遐，诏至洛，故相韩康公为留守，程宗　丞伯淳为汝州酒官，会以檄来，举哀于府。既罢，谓康公之子兵部宗师曰：「颢以言新法不便忤大臣，同列皆谪官，颢独除监司，颢不敢当，辞之。念先帝见知之恩，终无以报。」已而泣。兵部曰：「今日朝廷之事如何﹖」宗丞曰：「司马君实、吕晦叔作相矣。」兵部曰「二公果作相，当如何﹖」宗丞曰：「当与元丰大臣同。若先分党与，他日可忧。」兵部曰「何忧﹖」宗丞曰：「元丰大臣皆　嗜利者，使自变其已甚害民之法，则善矣。不然，衣冠之害未艾也。君实忠直，难与议。晦叔解事，恐力不足尔。」既而二公果并相，召宗　丞，未行，以疾卒。宗丞为温公、申公所重，使不早死，更相调护协济于朝，则元佑朋党之论无自而起矣。论此事时，范淳夫、朱公掞、杜孝锡、伯温同闻之。今年四十，而其言益验，故表而出之。

　　侯仲良曰：朱公掞见明道于汝州，归谓人曰：「某在春风中坐了一月。」

　　刘左司曰：诚意积于中者既厚，则感动于外者亦深，故伯淳所在临政，上下响应。（补。）

　　《震泽记善录》曰：明道云：「才说明日，便是悠悠。穷经进学，须是日就月将。」（补。）

　　《吕氏童蒙训》曰：明道先生言：「人心不同，如其面。不同者皆私心也，至于公则不然。」（补。）

　　张横浦曰：明道书窗前有茂草覆砌，或劝之芟，曰：「不可！欲常见造物生意。」又置盆池畜小鱼数尾，时时观之，或问其故，曰：「欲观万物自得意。」草之与鱼，人所共见，唯明道见草则知生意，见鱼则知自得意，此岂流俗之见可同日而语！（补。）

　　又曰：孟子曰：「仁义礼智根于心，其生色也，睟然见于面，盎于背，施于四体，四体不言而喻。」予有一事，可实其说。游定夫访龟山，龟山曰：「公适从何来﹖」定夫曰：「某在春风和气中坐三月而来。」龟山问其所之，乃自明道处来也。试涵泳「春风和气」之言，则仁义礼智之人，其发达于声容色理者，如在吾目中矣。（补。）

　　叶水心《习学记言》曰：案程氏答张氏论定性，「动亦定，静亦定，无将迎，无内外」，「当在外时，何者为内」，天地「普万物而无心」，圣人「顺万天而无情」，「扩然而大公，物来而顺应」，「有为为应，明觉为自然」，「内外两忘，无事则定，定则明」，「喜怒不系于心而系于物」，皆老、佛语也。程、张攻斥老、佛至深，然尽用其学而不知者，以《易大传》误之，而又自于《易》误解也。（梓材案：谢山注云：「盖指『思』『为』诸语。）子思虽渐失古人体统，然犹未至此；孟子稍萌芽，其后儒者则无不然矣。老、佛之学，所以不可入周、孔之道者，周、孔以建德为本，以劳谦为用，故其所立，能与天地相终始，而吾身之区区不豫焉。老、佛则处身过高，而以德业为应世，其偶可为者则为之，所立未毫发，而自夸甚于丘山，至于坏败丧失，使中国胥为夷狄，沦亡而不能救，而不以为己责也。嗟夫！未有自坐老、佛病处而辩老、佛，以明圣人之道者也。（补。）

　　吕子约曰：读《明道行状》，可以观圣贤气象。（补。）

　　胡敬斋曰：明道天资高，本领纯粹，其学自大本上流出，于细微处又精尽。

　　又曰：明道才大德盛，当时入朝建言，若依他做　，三代之治可运于掌，惜乎神宗惑于王安石功利之言而不能用也。当时神宗甚欲有为，亦甚聪明，安石亦才高，故明道俱要格其心，已被明道感动了。明道虽去，神宗眷眷怀之，安石亦言感公诚意。当时被张天祺等攻激太过，遂不能从。故明道深惜此机会，以为两分其罪。

　　罗整庵曰：张子《正蒙》「由太虚，有天之名」数语，亦是将理气看作二物。其求之不为不深，但语涉牵合，殆非性命自然之理也。尝观程伯子之言有云：「上天之载，无声无臭。其体则谓之易，其用则谓之神，其命于人则谓之性。」只将数字剔拨出来，何等明白！学者若于此处无所领悟，吾恐其终身乱于多说，未有归一之期也。

　　高景逸曰：先儒惟明道先生看得禅书透，识得禅弊真。

　　又曰：《大学》者，圣学也；《中庸》者，圣心也。匪由圣学，宁识圣心！发二书之秘，教万世无穷者，先生也。渊乎微乎！非先生，学者不识天理为何物矣。不识天理，不识性为何物矣。是儒者至善极处，是佛氏毫厘差处。

　　唐一庵曰：明道之学，嫡衍周派，一天人，合内外，主于敬而行之以恕，明于庶物而察于人伦，务于穷神知化而能开物成务，就其民生日用而非浅陋固滞。不求感而物应，未施信而民从。筮仕十疏，足以占王道之端倪。惜早世，未极其止。

　　百家谨案：伊川之表先生墓，谓孟轲死，圣人之学不传，学不传，千载无真儒，先生生于千四百年之后，一人而已。自斯言出，后人群然无异辞也。而要识先生之所以为真儒，千四百年后之一人者何在。盖由其学本于识仁；识仁，斯可以定性。然仁果何以识﹖先生曰：「存久自明。」则存养之功为要也。先生又曰：「学者识得仁体，先实有诸己，只要义礼栽培。如求经义，皆栽培之意。」又曰：「学以知为本，且未说到持守。持守甚事﹖须先在致知。」又曰：「悟则一句句皆是这个。道理已得后，无不是此事也。」夫曰「存久自明」，曰「先实有诸己」，将经义只为栽培，曰「学以知为本」，曰「悟」，将论先生之学者，又疑为禅矣。不知儒、释之辨，只在有理与无理而已。非必凡内求诸己，务求自得者便是禅；懵懂失向，沿门乞火者便是儒也。先生自道「天理二字，是我自家体贴出来」，而伊川亦云「性即理也」，又云「人只有个天理，却不能存得，更做甚人」，两先生之言，如出一口。此其为学之宗主，所以克嗣续洙泗而迥异乎异氏之灭绝天理者也。至于先生之德性和粹，刘安礼谓从先生三十余年，未尝见其忿厉之容。而于兴造礼乐，制度文为，下及兵刑水利之事，无不悉心精练。使先生而得志有为，三代之治不难几也。顾裕陵亦有意于先生，而不容于安石之褊拗，且年寿亦不永。富郑公曰：「伯淳无福，天下之人也无福。」信哉！

　　◆明道学侣

　　正公程伊川先生颐（别为《伊川学案》。）

　　献公张横渠先生载（别为《横渠学案》。）

　　侍讲吕原明先生希哲（别为《荥阳学案》。）

　　◆明道同调

　　少师韩持国先生维

　　恭简王彦霖先生岩叟（并见《范吕诸儒学案》。）

　　◆明道门人（濂溪再传。）

　　博士刘质夫先生绚

　　校书李端伯先生吁（并为《刘李诸儒学案》。）

　　监场谢上蔡先生良佐（别为《上蔡学案》。）

　　文靖杨龟山先生时（别为《龟山学案》。）

　　文肃游廌山先生酢（别为《廌山学案》。）

　　龙学吕晋伯先生大忠

　　教授吕和叔先生大钧

　　正字吕蓝田先生大临（并为《吕范诸儒学案》。）

　　侯荆门先生仲良

　　承议刘先生立之

　　学士朱先生光庭（并见《刘李诸儒学案》。）

　　签判田先生述古（别见《安定学案》。）

　　修撰邵子文先生伯温（别见《百源学案》。）

　　博士苏先生■（别见《吕范诸儒学案》。）

　　尚书邢和叔恕（别见《刘李诸儒学案》。）

　　◆明道私淑

　　靳先生裁之

　　靳裁之，颍昌人。少闻伊洛程氏之学。胡文定入太学时，以师事之。（参《姓谱》。）

　　靳先生语

　　士之品大概有三：志于道德者，功名不足以累其心；志于功名者，富贵不足以累其心；志于富贵而已者，则亦无所不至矣。（补。）

　　忠肃陈了斋先生瓘（别为《陈邹诸儒学案》。）

　　◆靳氏门人

　　文定胡武夷先生安国（别为武夷学案。）

　　◆明道续传

　　庄靖李鹤鸣先生俊民

　　李俊民，字用章，泽州人。少得河南程氏之学。金承安中，以经义举进士第一，授应奉翰林文字。未几，弃官归，教授乡里。其于理学渊源，冥搜隐索，务有根据。金源南迁后，隐嵩山，再徙怀州，俄复隐西山。既而变起仓卒，人服其先知。先生在河南时，隐士荆先生者授以《皇极》数学，时知数者无出刘秉忠右，亦自以为弗及。世祖在藩邸，以安车召至，延访无虚日。遽乞还山，遣中贵护送之。又尝令张仲一问以祯祥，及即位，其言始验。而先生已卒，年八十余，赐谥庄靖先生。（从黄氏补本录入。）

　　（梓材谨案：郝陵川为《明道伊川两先生祠堂记》云：「泰和中，鹤鸣先生得先生之传，又得邵氏《皇极》之学，廷试冠多士，退而不仕，教授乡曲，故先生之学复盛。」鹤鸣泽州人，泽州学者多原于明道，所谓「先生之学」，盖谓明道也。）
 卷十五　伊川学案（上）
　　伊川学案（上）　（黄宗羲原本　黄百家纂辑　全祖望次定）

　　程颐伊川学案表（子）端中　　　（孙）（别见《和靖学案》。）

　　（明道弟。）　　刘绚

　　（定安、濂溪　　李吁（并为《刘李诸儒学案》。）

　　门人。）　　　　吕希哲（别为《荥阳学案》。）

　　谢良佐（别为《上蔡学案》。）

　　杨时（别为《龟山学案》。）

　　游酢（别为《廌山学案》。）

　　吕大忠

　　吕大钧

　　吕大临（并为《吕范诸儒学案》。）

　　尹焞（别为《和靖学案》。）

　　郭忠孝（别为《兼山学案》。）

　　王苹（别为《震泽学案》。）

　　周行己

　　许景衡（并为《周许诸儒学案》。）

　　田述古（别见《安定学案》。）

　　邵伯温（别见《百源学案》。）

　　李朴（别见《范吕诸儒学案》。）

　　范冲（别见《华阳学案》。）

　　苏■（别见《吕范诸儒学案》。）

　　杨国宝（别见《王张诸儒学案》。）　

　　萧楚（别见《范许诸儒学案》。）

　　陈渊（别为《默堂学案》。）

　　罗从彦（别为《豫章学案》。）

　　杨迪（别见《龟山学案》。）

　　吕义山（别见《吕范诸儒学案》。）

　　（又二十九人见《刘李诸儒学案》。）

　　（又九人见《周许诸儒学案》。）

　　（私淑）胡安国（别为《武夷学案》。）

　　陈瓘

　　邹浩（并为《陈邹诸儒学案》。）

　　赵霄

　　张辉

　　蒋元中

　　蔡元康

　　潘安固（并见《周许诸儒学案》。）

