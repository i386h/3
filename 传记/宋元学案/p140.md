<!-- { "loadSidebar": true } -->
　　问定夫记程先生语中：「一物不该，非中也；一事不为，非中也；一息不存，非中也。何哉﹖为其偏而已矣。」朱子曰「便是此说中字不着。中字之义不如此。他说偏字，却是一偏。一偏便不周，却不妨。如定夫记此语，不亲切，不似程先生每常说话，缘他夹杂王氏学。当时王氏学盛行，熏炙得甚广。」

　　◆廌山讲友

　　文定胡武夷先生安国（别为《武夷学案》。）

　　忠肃陈了斋先生瓘（别为《陈邹诸儒学案》。）

　　◆廌山门人胡、周三传。

　　文清吕东莱先生本中（别为《紫微学案》。）

　　侍郎曾先生开

　　曾开，字天游，吉甫之兄也。其先赣人，徙河南。崇宁进士，官至刑部侍郎。从学广平，日读《论语》，求诸言而不得，则反求诸心。每有会意，欣然忘食。先生天性孝友，厚于九族，信于朋友。立朝遇事，临大节而不可夺。师友渊源，盖有所自云。

　　录事陈先生侁

　　陈侁，字复之，长乐人也。进士。（云濠案：先生尝为洪州录事，卒于官。）与陈了翁善。了翁谪岭外，先生以书贺之，凡数千言，由此得罪。先生有志伊洛之学，乃从广平游氏受业，得其治气养心、行己接物之要、故虽以了翁故被谴，不改其节。晚年遗其二子与王信伯游，所称唯室先生者也。（补。）

　　教授江先生琦（别见《武夷学案》。）

　　◆曾氏家学（胡、周四传。）

　　知军曾先生集

　　曾集，字致虚，（云濠案：谢山《学案札记》有云「曾正中字致虚」，又一条云「曾中节致虚」，并与此异，俟考。）吏部尚书楙之孙也。绍兴间，累官知南康军，勤理庶务，笃信仁贤。先生承其从祖天游、吉甫二先生之学，而于东莱为中表，又从南轩。

　　（梓材谨案，是传从《南轩学案》移入，以其本承家学也。）

　　◆陈氏家学

　　讲官陈唯室先生长方

　　陈先生少方（并见《震泽学案》。）
 卷二十七　和靖学案（黄氏原本、全氏修定）
　　和靖学案（黄宗羲原本　　黄百家纂辑　　全祖望修定）

　　和靖学案表

　　尹焞　　　　　　吕和问　李缯　　（子）季札（别见《沧洲诸儒学案》。）

　　（材从子。）　　吕广问

　　（伊川门人。）　吕本中（别为《紫微学案》。）

　　（安定、濂溪、涑　　　　吕稽中

　　水、百源再传。）　　　　吕坚中

　　吕弸中　（子）大器

　　（子）大伦

　　（子）大猷

　　（子）大同（并见《紫微学案》。）

　　冯忠恕

　　祁宽

　　王时敏

　　刘芮（别见《元城学案》。）

　　徐度　　　　林宪

　　陆景端　　　林光朝（别为《艾轩学案》。）

　　虞仲琳

　　高材　　　　（子）公亮（别见《槐堂诸儒学案》。）

　　高选

　　韩元吉　　　（子）淲（别见《清江学案》。）

　　邢纯

　　程暐

　　蔡迨　　　　（子）武子

　　蔡仍

　　徐正夫

　　黄循圣

　　沈晦

　　□伯充

　　罗靖

　　罗竦

　　（并二吕讲友。）

　　滕恺

　　（节夫学侣。）

　　（私淑）高闶（别见《龟山学案》。）

　　苏（别见《吕范诸儒学案》。）

　　张绎

　　冯理（并见《刘李诸儒学案》。）

　　王苹（别为《震泽学案》。）

　　（并和靖讲友。）

　　和靖学案序录

　　祖望谨案：和靖尹肃公于洛学最为晚出，而守其师说最醇。五峰以为程氏后起之龙象，东发以为不失其师传者，良非过矣。述《和靖学案》。（梓材案：是卷黄氏本有作《和靖学案语略》，今移于和靖传后。）

　　◆伊川门人（胡、邵再传。）

　　肃公尹和靖先生焞

　　尹焞，字彦明，一字德充。祖源字子渐，与弟洙并有名，世为洛人。叔材亦以学行显，游于司马温公、邵康节之门。（梓材案：此下原有「温公入相，材以遗逸荐为学官，康节所谓洛中三贤之一也」二十三字，以已为材立传于《涑水学案》，节之）。先生既家世耆宿，少闻长者之教。年二十，为举子，因苏季明以见伊川。绍圣元年，发策有「元佑邪党」之问。先生曰：「噫，尚可以干禄乎哉！」不对而出，告伊川曰：「焞不复应进士举矣！」伊川曰：「子有母在。」先生归告其母陈，母曰：「吾知汝以善为养，不知汝以禄养。」伊川闻之曰：「贤哉母也！」大观元年，谏官范致虚攻其为程颐羽翼。靖康元年，五十五岁，种师道荐其学行可备讲说，召至京师，赐号和靖处士，放还。明年，金师陷洛，阖门被害。先生死复苏、转徙长安山谷中。刘豫僭号，以礼聘先生，不至，夜渡渭水，流离至蜀。张公浚宣抚川、陜，馆之。张公曰：「人有不为也，而后可以有为，此孟子至论。」先生曰：「不然，好善优于天下，乃为至尔。」盖规张公之自是也。绍兴五年，侍讲范公冲举先生自代，高宗谓侍臣曰：「昔召程颐，自布衣除崇政殿说书。焞可依例，令宣抚司津遣赴行在所。」先生累辞不得，设祭于伊川，乃上道。其辞有曰：「有补于时，则未也；不辱其门，则有之。」至九江，谏官陈公辅有疏攻程学，先生止不进，上奏曰：「焞师程颐垂二十年，学之既专，自信甚笃。使焞滥列经筵，其所敷绎，不过闻于师者。舍其所学，是欺君父。」时张公入相，上章复荐，诏江州津遣入见，力辞。高宗曰：「知卿从学程颐，待卿讲学，不敢有他也。」加秘书郎。八年，除秘书少监。每当赴讲前一日，必沐浴更衣，置所讲书于案上，朝服再拜，斋于燕室。学者问之，先生曰：「吾言得入，则天下蒙其利；不能，则反之。欲以所言感悟人主，安得不敬！」一日，高宗问先生曰：「纣亦是君，孟子何故谓之一夫﹖」先生曰：「此非孟子之言。武王誓师云：『独夫纣，洪惟作威。』」高宗又曰：「君视臣如土芥，则臣亦便可视君如寇雠乎﹖」先生曰：「此亦非孟子之言，《书》云：『抚我则后，虐我则雠。』」高宗谓丞相赵鼎曰：「朕尝以此问张九成，九成曰：『才不为君，便是独夫。』不如尹焞之明白也。」解《论语》以进，高宗又谓赵鼎曰：「尹焞日间所行，全是一部《论语》。」鼎曰：「陛下可谓知人矣！」高宗又问先生：「卿之粹厚，何以臻此﹖」先生曰：「臣但一生不敢作过。」高宗笑而然之。高宗好看黄山谷诗，先生曰：「此人诗有何好处﹖陛下看他何用！」未几求去，高宗语参知政事刘大中曰：「焞学问渊源，足为后学矜式。班列中得老成人，亦是朝廷气象。」以直徽猷阁主管万寿观，仍侍经筵。除试大理少卿，权礼部侍郎。秦桧独相，力主和议，先生上疏言其不可，又遗书于桧，桧大怒。既除徽猷阁待制，先生言：「职在劝讲，蔑有发明，当去一。贪恋宠荣，遂移素守，当去二。不量分守，言及国事，识见迂陋，当去三。以病乞去，更获超迁，当去四。国典《礼经》，七十致仕，当去五。」疏上，提举江州太平观，寻迁一官致仕。十二年十一月五日，卒于会稽，年七十二。疾革，门人称遗表，先生曰：「某一部《孟子解》，便是遗表。」伊川尝言：「尹彦明他时必有用于世。」又曰：「我死而不失其正者，尹氏子也。」程门学者，龟山与先生最后死。先生穷居讲论，不肯少自贬屈；拱手敛足，即醉后未尝别移一处。在平江累年，所用止有一扇，用毕置架上。凡百严整有常。一僧见之曰：「吾不知儒家所谓周、孔如何，恐亦只如此也！」先生在经筵，每自不安曰：「只讲两行书，如何做得致君泽民事业！」故急急求去。然则先生之用于世者，固未尽也。所著有《论语》、《孟子解》。（云濠案：陈直斋《书录解题》称先生着有《孟子解》而无《论语解》。其门人王时敏别编所著为《和靖集》八卷。）

　　百家谨案：和靖在程门，天资最鲁，而用志最专。尝自云：「某不逮张思叔。如凡请问未达，三四请益，尚未有得处，久之乃得。如思叔则先生纔说，便点头会意，往往造妙。然某虽愚钝，他日持守，思叔恐不及某。」伊川然之。朱子云：「和靖直是十分钝底，被他只就一个敬字做工夫，终做得成。」又云：「和靖不观他书，只是持守得好。他《语录》中说持守涵养处，分外亲切。可知学不在多，只在功专志一。」林拙斋《纪问》纪：「尹和靖先生家居，终日竦然。家人问饥渴饮食，然后唯阿应之，不尔不言。」可想见其专功静度矣。其后林拙斋之后有东莱，陆子正之后有艾轩，皆名世大儒也。

　　和靖说

　　学者切不可以富贵为大事！富贵傥来之物，纔役心于此，则不可为学矣。

　　「操则存，舍则亡，出入无时，莫知其乡」，此孟子说心，非说性也。

　　某一日侍坐于伊川，请曰：「某看曾子三省，诚而已。」伊川曰：「不意贤看到此糬n处。﹛@　孟子说三乐处，极好玩味。一归之天，二归之己，三归之人。王天下则果在外也。

　　《乡党》一篇，门人弟子写出一个圣人之德容，学者当潜心焉。

　　《中庸》自「仲尼祖述」而下，至「无声无臭，至矣」，言孔子之大。《乡党》一篇，自始至终言孔子之小；子思曰：「天地之大也，人犹有所憾。故君子语大，天下莫能载焉；语小，天下莫能破焉。《诗》曰：『鸢飞戾天，鱼跃于渊』言其上下察也。」

　　（梓材谨案：此与《乡党》云云，本作一条，今画为二条。）

　　某昔在涪陵千佛寺居，扁坐处曰三畏斋。至此，复取旧额扁坐榻之前，聊以自警。后因看人编《伊川师说》，说「三畏」处曰：「畏天命，不负所畀付；畏大人，亦以自畏；畏圣人之言，以自进德也。」某不觉愧于中者累日。盖平日以是名斋，自谓有深得。且如「畏圣人之言」，只是谓道之所在而已，又何尝推得到此。乃知伊川凡语言必推用于己。自此，亦当少戒轻为人解释圣言也。畏大人时，且如端庄而坐，亦所以自畏也。

　　某昔在伊川席下，有学者来问：「六十四卦，以某观之，皆不须得，只《干》、《坤》足矣。」伊川曰：「要去谁分上使﹖」其人曰：「圣人分上使。」伊川曰：「圣人分上，一字也不须得。」

　　读圣人之书，须是有所自得。且如《论》、《孟》，从少知是孔子、孟子之书，不敢说尔非真知也。要如不知有孔、孟而知为孔、孟之说，乃所谓真知尔。

　　（梓材谨案：原本《和靖师说》二十四条，今别标《和靖文集》者一条，移为《附录》者五条，移为《祁氏师说》者二条，移为《王氏师说》者八条。）

