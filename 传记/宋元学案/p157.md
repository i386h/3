<!-- { "loadSidebar": true } -->
　　百家谨案：伊洛之学，东南之士，龟山、定夫之外，惟许景衡、周行己亲见伊川，得其传以归。景衡之后不振；行己以躬行之学，得郑伯熊为之弟子，（梓材案：郑先生为浮沚私淑弟子。）其后叶适继兴，经术文章，质有其文，其从甚盛。

　　祖望谨案：浮沚时与许景衡、刘安节、安上、戴述、赵霄、张辉、沈躬行、蒋元中称「元丰太学九先生」。族孙去非为张南轩高弟。

　　附录

　　先生作《浮沚记》曰：予浮云其仕，泛然出，油然归。有名无位，凡民如也；有乡无居，逆旅如也。僦室浮光山之下古西射堂之遗址，蕞然小洲，缭以勺水。予视吾生若沤，起灭不常：若萍，去留无止；于是名之曰浮沚。其西为阁，名曰沤阁；其东为轩，名曰萍轩。其北为室，名曰桴室。室者，窒也，窒吾心之阴幽不善也。其南引舟而渡，名曰筏渡。渡者，度也，度一切阳明之善也。是吾居也，因水而为洲，因洲而为室，因室而为名，因名而为义，皆浮义也。故吾不独浮其仕，又且浮其居；不独浮其居，又且浮其生。生，有之而何得！无之而何失！古之有道者，贫而乐，穷而通，岂谓是与﹖非曰能之，愿学焉！（补。）

　　忠许横塘先生景衡

　　许景衡，字少伊，瑞安人也。学者称为横塘先生。伊川讲学，浙东之士从之者自先生始。成绍圣进士，历仕至殿中侍御史。东南之未定也，诏两浙、江东路权免茶盐比较，贼平依旧征之。先生疏言：「茶盐人所日用，当视食者之多寡以为岁额之高下。今被兵州县户口减半，而岁额必使与旧比，东南赤子何以堪命！」三疏得请。燕山之役，力言童贯不可用，且列其罪数十条，又言谭稹罚未称罪。时以用兵故，诛求益甚，先生言：「财不足，当节用；民已困，当厚恤之。元丰左藏库日支约三十六万缗，今费一百二十万，非旧制者可减。营缮诸役，花石纲运，非旧制者可罢。凡吏员以黠检文字、祗应准备为名，及伶官、伎艺、待诏之属，因事增置，禄费尤多，与夫无名之功赏，非常之赐予，侥幸之请求，宜一切省绝。常赋之外，又以买籴为名，与其它抑配者，不可一二数，监司督责，州县促办，百姓破产相属。为民父母，岂不恻然加恤乎﹖」王、蔡乱政日甚，先生言：「尚书省比阙长官，而同知枢密亦久不除。虽近例以三公通治，然文昌政事之本，枢密总兵之地，各有任属，安可虚位。况近年赏罚僭滥，官吏猥多，奸赃狼籍，财匮民困，军政纵弛，边备不严，陜西诸路地震弥月，京东、淮东积水害稼，此正敷求辅佐，振举纪纲之时。望博考公议，慎选忠贤，以补政府之阙。」王黼大怒，适知洋州吴岩夫以书抵执政，言先生之贤，而误达于黼，以是逐之。钦宗即位，以左正言召，中丞陈过庭引亲避嫌，改太常少卿兼谕德。已而除中书舍人，上书论人君心术及时政。而耿南仲以旧学执政，深恶鲠直之士，李光、程瑀相继被斥，先生争之。。会过拜中书侍郎，先生复引嫌，南仲乃诬先生视大臣进退为去就，与同官晁说之俱罢。胡文定公争之，不报。已而有诏召还，则京师被围，道梗信绝。高宗即位之八日，以给事中召，至则除中丞。时宗忠简公守东京，小人撼之，先生力言其不可罢。又言：「方今人材未备，而政事不立，意欲节浮费，轻赋役，慎命令，明赏罚，平寇盗，严武备，汰奸贪，抑亲党，申公论，以革往事之漭。」浙西军变，提刑下招安之令，既降，请授以官，先生谓作乱而反得受爵，非政刑也，罢之。惟驻跸之议，则李忠定公主南阳，宗忠简公主还京，而先行独请东幸建康。黄潜善之兄潜厚为户部尚书，先生极论其不可。乃罢尚书之命，独以延康殿学士领财计，再疏言之。高宗甚向用先生，遂拜右丞，入政府，而潜善等益忌之。初，先生谓天下方多事，当调和同列以求济，已而叹曰：「调和不可为也。」则请间为上极言之，潜善等益恨。会议改钞法，先生曰：「国家号令失信于天下，垂三十年，而钞法最甚。尤而效之，柰何﹖」遂止。有从臣污伪命者，宰相以其有文，欲复使典制，先生曰：「是大辱国。此而可用，孰不可用也﹖」或谓正二月之交，乃太乙正迁之日，宜于禁中设坛望拜。上以为问，先生曰：「修德爱民，天自降福，何迎拜太乙之有！」潜善等恶宗忠简公，谤之不已，先生廷辩之曰：「泽忠义之节，居守之功，非特臣能言之。东都宗庙所在，北抗强敌，责任不轻。必欲易之，非左右大臣不可。」谤者默然。初，李忠定公为相，遂定南阳之议。忠定去位，议亦罢，而忠简累请还京。先生独谓：「三镇未复，不宜居危地。南阳漕运不继，且当居建康。」及金人攻汜水，高宗尚在广陵，先生请幸建康益力。会有传信王榛将入洛者，高宗惧，遂下还京之诏。汪、黄实主东幸，而故以渡江之议罪先生，以资政殿大学士奉祠。先生闻还京之举，忧之，至瓜洲，得暍疾，舟至京口而卒。夷考当时之议，自以李、宗之北面为是，而东幸为怯，此不足为先生讳也。然汪、黄本主东幸，及怵于传闻，始议还京，而借渡江之议以倾先生，是则小人之丑正，可为太息者。且汪、黄之主东幸，特以自便其私，而先生则主于择险而守，其所见正不同。及夫仓卒下还京之诏，漫无牧圉之备，羽书猝至，狼狈渡江，然后知先生之早计，较之李、宗虽有逊，而小人当媿死矣。故先生既卒，而高宗思之，曰：「朕自即位以来，执政忠直，遇事敢言，无如张懿、许景衡者。」赐谥忠简。明年，先生夫人胡氏乞借所僦官屋，诏以给其家。所著有《横塘集》三十卷，（云濠案：《横塘集》，《四库》厘为二十卷。）予从《永乐大典》中曾见之。（以下补。）

　　先生论学诗

　　咨尔学者，学古之道。惟古善教，有伦有要。其学维何﹖致知格物。反身而诚，物我为一。匪曰我私，推之斯行。亲亲长长，而天下平。

　　合谢生生天申

　　谢天申，字用休，瑞安人也。见于《伊川语录》。和靖先生亦雅重之。以贤良荐，知合门。

　　祖望谨案：晦庵《伊洛渊源录》用休名天申，而《止斋集》名佃，岂其人有二名邪﹖

　　（梓材谨案：陈止斋《重修瑞安县学记》云：「始，林介夫先生不为《新经》，以《春秋》教授于乡。既而许公景衡与沈公躬行、谢公佃偕同郡诸儒又尝越数千里外窃从程、吕二氏问学。」此即谢山所谓「《止斋集》名佃」者，亦据此可见许、谢二先生皆从蓝田游矣。）

　　太学沈石经先生躬行

　　沈躬行，字彬老，永嘉人也。不喜举　业之学而好古学，讲明《礼经》丧葬之制。初从塘奥先生林石游，安定、古灵之再传也。已而从伊川，兼师同门蓝田吕氏。其学以《中庸》、《大学》为本，笃信而力行之，卓然以圣贤为依归。王氏废《春秋》，先生独手摹古经《春秋》，藏于家云（梓材案：「王氏废《春秋》」句，犹仍叶水心之说。）

　　谢山《跋水心先生石经春秋诗》曰：嘉佑开封石经，片纸只字不存人间，并不得如成都孟蜀之本尚见于藏书之目，亦异事也。读《水心诗集》有曰：「石经《春秋》，一代奇宝，王氏为熙丰学，废不用。瑞安沈彬老搨而有之，其孙体仁阁以庋焉，予为名曰深明。」（梓材案：体仁字仲一，别见《止斋学案》。又案慈湖作《深明阁记》，谓彬老为仲一族曾王父，则仲一乃彬老从曾孙，非其孙也。）诗曰：「喟昔洛门初上石，未久翻遭焚书厄。」是所指者，开封之石经也。然予考嘉佑本当宋时流传亦寡，不特《春秋》。水心特因荆公不解《春秋》，而遂以此尤之。其实荆公「断烂朝报」之言出于人所附会，尹和靖尝辩之矣。且荆公不解《春秋》，而要何尝废石经之《春秋》﹖后世有误解水心之诗者，将复增荆公一过，可不辩与！

　　（梓材谨案：浮沚为先生父子正墓志云：「洛阳程正叔、京兆吕与权、括苍龚深之与乡先生林介夫皆传古道，名世宗师，学者莫得其门。君能资躬行从之游，而乡党朋友咸称之。」掳此，则先生又为龚氏门人。）

　　◆伊川门人（胡、周再传。）

　　知州大刘先生安节

　　刘安节，字符承，永嘉人也。嗜学。有所未达，思之夜以继日，必至于得而后已。少与从父弟安上相友爱，师事伊川。游太学，成元符进士，主诸暨簿。祭酒率其属表留太学，不报。寻除莱州教授，未行，改河东提学管句文字。召对便殿，先生言春宫宜慎择官属，虽左右趋走者，必惟其人，又论节俭及君子小人和同之异，上称善，即日擢监察御史。自学禁起，伊川弟子无显者，至先生与许公景衡始见用。已而除起居郎，次年迁太常少卿。为宫宦所诬劾，谪守饶州。州饥，大发廪赈之，又檄旁郡无遏籴。军储不足，他州皆强取诸民，先生曰：「岁荒如此，重困之，可乎！他司宜有相通者」市人为在官者所扰，多逃散，先生安集之。未几，饥者充，乏者济，逃者复。于是与之治赋，裁制贡奉之须，俾属县先期戒民，无仓卒之扰。移知宣州，饶之民遮留之，涕泣不忍别曰：「吾州自范文正公而后，始见刘公。」甫至宣，大水，先生分遣其属具舟拯溺，而躬督之，昕夕不休。远近流民至者以万数，辟佛寺以处之。欲发廪，吏以为法令不可，部使者亦持之，先生弗听。大疫，命医治之，其全活者无算。政　和六年，卒。先生从事于致知格物、存心养性之说，久而有得。遇人无贵无贱，一以至诚，未尝见其有恚辞怒色。至于大节，则凛然不可夺。道乡邹公得罪，与其所厚数十人道送劳勉之，朝廷震怒追逮，先生泰然。已而哲宗宥之，亦自若。宣州荒政，有诏褒，先生归功于监司。其待胥吏，不以刑威而自服。尝相戒曰：「神可欺，府君不可欺。」讼者亦或相戒曰：「何面目见府君。」以是政甚清简。尝辑《伊川语录》一卷。或有问先生于伊川者，曰：「未见他进处，只他守得定不变，亦是好手。如廉仲之徒，皆忘之矣。」所著有《刘左史集》四卷，非足本也。许横塘铭先生墓曰：「温温刘子其美璞，斯文有传与敦琢。始乎致知物斯格，沈涵充积卒自得。众人巧智独敦朴，众人迫隘独恢廓，众人利欲独淡泊，洞然无碍油然乐。」

　　大刘先生语

　　尧、舜之道，不过孝弟。天下之理，有一无二。乃若异端，则有间矣。

　　致知甚难。

　　学者须至于大。

　　至诚可以蹈水火。

　　作文害道。

　　（梓材谨案：谢山所录大刘语六条，今移入《明道学案》者一条。）

　　给事小刘先生安上

