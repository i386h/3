<!-- { "loadSidebar": true } -->
　　古者祀祭享之别，不相僭渎，未有非鬼、非族而可以言庙，不尸不厌、不嘏不绥、不旅不绎而可以言享也。鲁哀公十七年，立孔庙于故宅，阅千余载，未尝出阙里也。汉儒所谓立学释奠，未知先圣先师为谁，自《戴记》之外无闻焉。迨魏齐王、晋武帝释奠于学，虽昉见史册，而未有原庙也。唐武德二年，庙周孔于冑监。迨贞观，定孔子为先圣，而黜周公，于是牲牢器币，日增月益，无异庙祧之祀。古者弟子之于师，子孙之于父祖，尊之而无以加也，则称字以别之，字之至贵也。新莽不知仲尼之为尊，妄为作谥，然宣尼之云，未敢削其字也。至其典代增，则以累谥为重，王封为贵。古者惟功臣与享大烝，未闻弟子从祀于师也。自建武祠七十二子于孔庙，然不出阙里也。贞观末，加以左、卜诸儒祀太学，而武成王祠亦仿之。总章、开元以来，又加诸儒以三等之爵，而州县学宫咸有从祀。夫是数者，孰非致隆极美之事﹖然则古礼非与﹖大抵先王之时，其人则四民也，其居则六乡三釆五比四闾也，其田则一井二牧三屋九夫也，其食则九谷六畜五牲三牺也，其服则九文六釆五色五章也，其官则三吏六联五侯九伯也，其教则五事五典六德六行也，其学则五礼六乐五射五御六书九数也，民少而习之，长而安焉，不夺于奇器异物，不挠于淫辞诐行，不荡于奸声乱色，族闾所学，师友所讲，无适而非尧、舜、禹、汤、文、武、周、孔之道，虽以周之叔季，而车轨书文行伦，莫之或异也。自坏田制，燔《诗》、《书》，道失民散，至汉而不能复，诐淫邪遁之言，乘虚窃入。始也，孔、老离立，久这，而释氏参焉。盖自天地山川、日月星辰、风雨电电，下至虫黾草木，皆为宫室衣冠以肖人类，府史胥徒以象官府，以至民之日用饮食、车服器皿亦无一而不改先王之旧举，世由之不以为疑也。于是时，又不为之建学立师，则生民之类，几何不胥为夷！然则，学盛而员广，庙隆而祀烦，其起于异端日炽、大道寖微之时乎﹖曰：「生斯世也，而必古制之是，不其迂乎﹖」曰：「吾固知是古之无益，而不可以未之闻也。以郡县之制视邦国，以塔庙之仪同庠序，以羌、胡之教释圣言，今曰无益，而竟弗之闻也，是孰为有益乎﹖」（《泸州学记》。）

　　善之与庆，不善之与殃，盖同出而异名，非善恶之外，复有所谓庆与殃，而亦非有所觊而后为善，有所惧而后不为恶也。夫使行善于家，声孚气感，父父子子，兄兄弟弟，夫夫妇妇，无不各尽其分焉，则吾闺门之内，固已日由乎吉祥之中，何庆如之。是庆之传，流及苗裔，固其所也。而一家所感，一国化之，仁逊礼义，皆由此始，则是庆所被，又不知其几矣。董子谓：「人之所为，其善恶之极，乃至与天地流通，往来无间。」然则，虽天地间，吉凶妖祥，亦一气之感耳。」（《积善堂记》。）

　　自科举取士，读圣贤之书者，曷尝不知辞华之丧志，记问之溺心，权利之倍谊，奸邪之病正，淫哇之乱雅，惨刻之伤恩，聚敛之妨民，虚无之害道，妖妄之疑众，相与辞而辟之，而夷考其朝夕之所孜孜者，则不惟实有以事乎此，而又出是数者之下焉。于是，小有才则溺益深，居近利则坏愈速，盖其说曰：「正学以言，则有司之所必弃；直道而行，则斯世之所不容。」故虽心言行，显然不相顾，而人不以为怪。以此胥告，固已可鄙，又有讳其名而践其实者。岂知乖逢得丧，有义有名，况正学以言，安知其不合﹖直道而行，安知其不容﹖（《黔阳县学记》。）

　　多识前言往行，所以畜其心之德，盖畜故所以养新，而新非自外至也。昭昭之多，止于所不见，是以愈畜而愈新。今学士大夫，师传友习，昼诵夜讲，夫孰非前言往行﹖然而实未能以止健之义畜德于其中，是以听其言则若有以事乎此，见诸事则亦知所以尚乎此，方其才壮气新，席天资之美，挟口耳之知，往往可以名于人，岁月慆迈，志随气索，则前日诵说之功，浸非我有，或反假其一二，以饰辩言，以济私欲，则反不若未尝有口耳之知也。（《四先生祠堂记》。）

　　古不以绘象事鬼神，不以非族享鬼神。《戴记》谓：「释奠于其先师。」释者曰：「如《礼》有高堂，《乐》有制氏，《书》有伏生，《诗》有毛公。」《记》谓：「释奠者必有合。」释者曰：「如唐、虞有夷、夔，周有周公，鲁有孔子，各自奠之。若国无其人，则与邻国合。」夫三代之学者，有专经授徒如汉儒者乎﹖若有，功烈如夷、夔、周公，则祭于大烝，又岂学者所得祠乎﹖审如传者之说，此必为秦、汉以后之制。而况古所谓庠序，皆为乡民行射饮、读教法之所，事已则返于闾塾，事亲从兄，亲师取友，亦未有越乡违家，群居聚食，如汉中世以来之学校者。故予于今之郡国祠先贤于学，谓事虽甚美，而古未有考。惟是世乱民散，犹有圣贤在下，聚而教之，孔、孟氏没，犹赖专门名家之儒，聚而教之，故生则职教于里闾，没则释奠于学校。习是经则祀是师，居是邦则祀是贤。记礼之儒，习见其事，而笔之于书，而有国有家者，相承不废。事虽不纯于古，犹愈于日降日下、师废而民散者。虽然，比年以来，不惟诸儒之祠，布满郡国，而诸儒之书，家藏人诵，乃剽窃语言，袭近似以眩流俗，以规取利禄，此又予所甚惧者焉。（《六先生祠堂记》。）

　　子思于《中庸》撮《易》之要而言之。《干》、《坤》性之体，《离》、《坎》性之用。《坤》之正位，变《干》为《离》，明见乎外者也，而曰「畜牝牛吉」，则顺以养之；《干》之正位，变《坤》为《坎》，明根于中者也，而曰「有孚，维心亨」，则刚以行之。此尽心知性之极功也。（《率性堂记》。）

　　古之学者，始乎礼乐射御书数，盖比物知类，求仁入德，皆本诸此。今礼慝乐淫，射御及数，有其名，无其义。六书之法，惟小篆仅存，而莫知好之，为士者十名九舛，不暇问也。六经所传，如仁义中诚、性命天道、鬼神变化，此致知格物之要也，今往往善柔为仁，果敢为义，依违以为中，钝鲁以为诚，气质以为性，六物以为命，玄虚以为天道，冥漠以为鬼神，虚无以为变化。甚则以察为知，以荡为情，以贪为欲，以反经为权，以捷给为才，以谲诈为术，流弊乃尔。若夫先王之制，又在所当讲，而风气既降，名称亦讹，一事而数说，一物而数名，去籍于周末，大坏于秦，觖望于汉，尽覆于典午之乱。帝号官仪，承秦舛矣；郊祧庙室，踵汉误矣；衣冠乐律，杂胡制矣；学校养不宾之士；科举取投牒之人；资格用自陈之吏；刺平人以为军，而听其坐食；髡农夫以规利，而纵其自奉；授田无限，而豪夺武断以相尚；出泉输租，而重科覆折以相蒙。生斯世也，为斯民也，读圣贤之书，以求帝王之法，始以春秋、战国之坏制，衷以秦、汉、晋、魏之杂仪，终以郑、王诸儒之臆说，学者之耳目肺肠为其所摇，而不得以自信。于是根本不立，而异端得以乘之，利禄得以移之；于是有口六经而心佛、老，笃信而实践者，有辑为文辞，随世以就功名者。（《天目山房记》。）

　　圣人之心，如天之运，纯亦不已，如川之逝，不舍昼夜，虽血气盛衰所不能免，而才壮志坚，始终勿贰，曷尝以老少为锐惰，穷达为荣悴。文辞之士，有虚憍恃气之习，方其年盛气强，位重志得，往往以所能眩世，岁慆月迈，血气随之，则不惟文辞衰飒不振，虽建功立事，蓄缩顾畏，亦非盛年之比。此无他，非有志以基之，有学以成之，徒以天资之美，口耳之知，才驱气驾而为之耳。夫才命于气，气禀于志，志立于学。（《梦笔山房记》。）

　　有国故而祀之，此礼之经，人情之常也。合他国之圣贤而祀之，此礼之变，而人情之义起者也，出于义起，固不必皆礼之所有，然人心世变，亦于是有发焉。（《比干祠记》。）

　　天地不可量也，古今不可度也，人以七尺之躯，方寸之心，立乎两间，形气所拘，仅百年耳，然而由百世之上，以考诸太古久远二帝、三王之事，随其心之所之，如生乎其时，立乎其位，与之相周旋也。蓍龟不可方物也，而是心之动，见乎卜筮；鬼神不可见闻也，而是心之诚，行乎祭享；万世之后，不可艺极也，而是心之灵，着乎方册；舟车所至，不可限际也，而是心之明，光乎日月。然则，心者，神明之舍，所以范围天地，出入古今，错综人物，贯通幽明，其远若此。彼溺于文艺，泥于佛、老，沈于功利者，尚为知所以用其心乎！况又文艺之末，如纂缉骈丽；佛老之弊，如梵呗土木；功利之下，如声色货宝，抑在所不足言矣。胡公康侯尝为学者言：「或尚友古人，或志在天下，或虑及后世，或不求人知而求天知，皆所谓心远也。」（《心远堂记》。）

　　辞章虽末技，然根于性，命于气，发于情，止于道，非无本者能之。（杨少逸《不欺集》序。）

　　书日多而说日明，慧者剿说浮道，可以欺世，不必深体笃践也，故予不以喜而以忧。（《朱文公五书序》。）

　　人子不必曰踰礼佚义而后为亏且辱也，甘于中画，安于小成，怠于为人，此皆自薄其身，以忝所受。（《跋史岘母墓志》。）

　　古所谓七十而致仕，盖约言之，岂必七十！仕止久速，皆惟其时。何谓时﹖止其所而不忘，慊于中而无馁，则时也。（《跋江宗博致仕帖》。）

　　常夷甫晚节鄙贱可笑，其欲追帝孔子，何但知圣人污也。（《跋李清臣疏》。）

　　言贵于有物，无物，非言也。（《跋苏文忠启》。）

　　心之神明，则天也，此心之所不安，则天理之所不可，天岂屑屑然与人商校是非邪﹖诗云：「敬天之怒，无敢戏渝。」违心所安，是戏渝也。（《跋师厚卿致仕诗》。）

　　世多言「学行之士，辞章必迂，吏事必疏，故文士能吏，虽不学无术，无害也。」不知今之为学，敻与古异，今之文，古所谓辞，今之政，古所谓事，今之才，则古所谓佞人、壬人也。夫使学而真知实践，则非今之所谓辞与政者。（《魏嘉父墓志》。以上谢山补。）

　　（梓材谨案：谢山节录《大全集》四十三条，今为许先生玠立传一条，为严先生植立传一条，又移附《魏德先传》后一条，移附《吴鹤林传》后一条，又移入《南轩学案》一条，移入《新学略》一条。）

　　鹤山奏札（补）。

