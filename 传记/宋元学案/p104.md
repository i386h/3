<!-- { "loadSidebar": true } -->
　　高忠宪曰：庸言庸行，此守经也，方体之常也。德施溥者，即此庸言庸行之德及于庶物也。天下文明者，即此庸言庸行之化被于天下也。然非穷变化之神以时措之宜，亦未为达权之圣人，安知不陷于非礼之礼、非义之义哉﹖此颜子所以干干进德，未敢以守经之道自安而止之也。

　　惟君子为能与时消息，顺性命、躬天德而诚行之也。精义时措，故能保合太和，健利且贞，孟子所谓始终条理，集大成于圣智者与！《易》曰：「大明终始，六位时成，时乘六龙以御天。干道变化，各正性命，保合太和，乃利贞。」其此之谓乎！

　　成性，则跻圣而位天德。《干》九二正位于内卦之中，有君德矣，而非上治也。九五言「上治」者，言乎天之德，圣人之性，故舍曰「君」而谓之「天」，见大人德与位之皆造也。

　　大而得易简之理，当成位乎天地之中，时舍而不受命，《干》九二有焉。及夫化而圣矣，造而位天德矣，则富贵不足以言之。

　　「乐则行之，忧则违之」，主于求吾志而已，无所求于外、故善世博化，龙德而见者也；若潜而未见，则为己而已，未暇及人者也。

　　「成德为行」，德成自信则不疑所行，日见乎外可也。

　　《干》九三修辞立诚，非继日待旦如周公，不足以终其业。九四以阳居阴，故曰「在渊」，能不忘于跃。乃可以免咎。非为邪也，终其义也。

　　至健而易，至顺而简，故其险其阻，不可阶而升，不可勉而至。仲尼犹天，九五飞龙在天，其致一也。

　　坤至柔而动也刚，乃积大势成而然也。

　　干至健无体，为感速，故易知。坤至顺不烦，其施普，故简能。

　　卢中庵曰：无体者圆神不滞，感速者一气所感，顷刻不留，故曰「干知大始」，「干以易知」。不烦者无造始之劳，施普者承天之施，随物成就，故曰「坤作成物」，「坤以简能」。

　　坤先迷，不知所从，故失道。后能顺听，则得其常矣。

　　造化之功，发乎动，毕达乎顺，形诸明，养诸容载，遂乎说润，胜乎健，不匮乎劳，终始乎止。

　　健，动，陷、止，刚之象；顺、丽、入、说，柔之体。

　　巽为木，萌于下，滋于上也；为绳直，顺以达也；为工，巧且顺也；为白，所遇而从也；为长、为高，木之性也；为臭，风也，入也；于人为寡发广颡，躁人之象也。

　　坎为血卦，周流而劳，血之象也。为赤，其色也。

　　离为干卦，于木为科上槁，附且燥也。

　　艮为小石，坚难入也；为径路，通或寡也。

　　兑为附决，内实则外附必决也；为毁折，物成则上柔者必折也。

　　坤为文，众色也；为众，容载广也。

　　干为大赤，其正色也；为冰，健极而寒甚也。

　　震为萑苇，为苍莨竹，为，皆蕃鲜也。

　　一陷溺而不得出为坎，一附丽而不能去为离。

　　艮一阳为主于两阴之上，各得其位而其势止也。《易》言「光明」者，多艮之象，着则明之义也。

　　《蒙》无遽亨之理，由九二循循行时中之亨也。

　　「不终日，贞吉」，言疾正则吉也。仲尼以六二以阴居阴，独无累于四，故其介如石，虽体柔顺，以其在中而静，何俟终日，必知几而正矣。

　　《坎》「维心亨」，故「行有尚」。外虽积险，苟处之心亨不疑，则虽难必济而往有功也。

　　《中孚》上巽施之，下说承之，其中必有感化而出焉者。盖孚者覆乳之象，有必生之理。

　　物因雷动，雷动不妄，则物亦不妄，故曰「物与妄」。

　　静之动也，无休息之期，故地雷为卦，言「反」又言「复」，终则有始，循环无穷。入，指其化而裁之尔。深，其反也。几，其复也。故曰「反复其道」，又曰「出入无疾」。

　　《益》长裕而不设，益以实也。妄加以不诚之益，非益也。

　　井渫而不食，强施行恻，然用不售，作《易》者之叹与！

　　阖户，静密也；辟户，动达也。形开而目耳闻，受于阳也。

　　高忠宪曰：人身一乾坤也，寤寐一阖辟也。形闭则藏于阴，形开则受于阳。

　　辞各指其所之，圣人之情也；指之以趋时尽利，顺性命之理，臻三极之道也。能从之，则不陷于凶悔矣，所谓「变动以利言」者也。然爻有攻取爱恶，本情素动，因生吉凶悔吝而不可变者，乃所谓「吉凶以情迁」者也。能深存系辞所命，则二者之动见矣。又有义命，当吉当凶，当否当亨者，圣人不使避凶趋吉，一以贞胜而不顾，如「大人否亨」，「有陨自天」，「过涉灭顶，凶无咎」，《损》、《益》「龟不克违」，及「其命乱也」，之类。三者情异，不可不察。

　　高忠宪曰：《易传》曰「圣人之情见乎辞。辞也者，各指其所之。」盖圣人之系辞，无非指人趋避之方，顺天理之正，使不陷于凶悔而已，所谓「变动以利言」者也。因圣人之指，变动以从之，则尽利矣。本情者，本爻之情。近而不相得则恶而攻，相得则爱而取，本情素动，而生吉凶悔吝，所谓「吉凶以情迁」，者也。爻情如是，不可得而变，凡系辞所命，不过二者之动而已。又有义命，当吉当凶，当否当亨，圣人使人一以正胜，而不当顾其吉凶者。如《否》之六二日「大人否亨」，则必否而后道亨也；《姤》之九五曰「有陨自天」，则休命自天而降也；《大过》上六日「过涉灭顶，凶无咎」，则杀身成仁，于义无咎也；《损》之六五、《益》之六二皆曰「或益之十朋之龟，不克违」，则义所当得，不能违也；《泰》之上六曰「城复于隍」，则其命当乱，不可逃也。皆命之所定，义之当安，不使人趋避者也。故曰：三者情异，不可不察。

　　因爻象之既动，明吉凶于未形，故曰「爻象动乎内，吉凶见乎外」。

　　「富有」者，大无外也；「日新」者；久无穷也。

　　显，其聚也；隐，其散也。显且隐，幽明所以存象；聚且散，推荡所以妙乎神。

　　高忠宪曰：气聚而有象则显，气散而无形则隐。显则明，隐则幽。幽明一存乎象之聚散，聚散一妙于神之推荡也。

　　「变化进退之象」云者，进退之动也微，必验之于变化之着。故察进退之理为难，察变化之象为易。

　　「忧悔吝者存乎介」，欲观《易》象之小疵，宜存志静，知所动之几微也。

　　「往」之为义，有已往，有方往，临文者不可不察。

　　乐器篇第十五

　　乐器有相，周、召之治与！其有雅，太公之志乎！雅者，正也，直己而行正也。故讯疾蹈厉者，太公之事邪！《诗》亦有《雅》，亦正言而歌之，无隐讽谲谏之巧也。

　　高忠宪曰：《乐记》曰：「始奏以文，复乱以武；治乱以相，讯疾以雅。」文谓拊鼓，武谓金铙。乐之始奏，先击鼓，故曰「始奏以文，乱，卒章之节。欲退则击金铙，故曰「复乱以武」。相即拊也，以其节乐而治其乱，有相之道，故谓之相。讯，亦治也。过而失节谓之疾。雅亦乐器，以其讯乐之节奏而不失于雅，是以谓之雅。《乐记》本言「《武》乱皆坐」为「周、召之治」，张子以相为周、召之治，所谓「治乱以相而周、召似之」；本言「发扬蹈厉」为「太公之志」，而张子以雅为太公之志，所谓「讯疾以雅而太公似之」。《诗》亦有《雅》，即今《大》、《小雅》也。

　　《象武》，武王初有天下象文王武功之舞，歌《维清》以奏之。《大武》，武王没，嗣王象武王之功之舞，歌《武》以奏之。《酌》，周公没，嗣王以武功之成由周公，告其成于宗庙之歌也。

　　兴己之善，观人之志，群而思无邪，怨而止礼义，入可事亲，出可事君。但言君父，举其重者也。志至诗至，有象必可名。有名斯有体，故礼亦至焉。

　　高忠宪曰：《孔子闲居》曰：「志之所至，诗亦至焉，诗之所至，礼亦至焉。」诗言志，故志至而诗至。志既发为诗，则有象之名；及其见诸践履，则体实具焉，故礼亦至也。如象雎鸠之物，则有雎鸠之名；情挚有别，雎鸠之体，亦雎鸠之礼也。

　　幽赞天地之道，非圣人而能哉！诗人谓「后稷之穑，有相之道」，赞化育之一端也。

　　礼矫实求称，或文或质，居物后而不可常也。他人才未美，故绚饰之以文；庄姜才甚美，乃更绚之用质素。下文「绘事后素」，素谓其材，字虽同而义施各异。故设色之工，材黄白者必绘以青赤，材赤黑者必绚以粉素。

　　「陟降庭止」上下无常，非为邪也，进德修业，欲及时也。「在帝左右」，所谓欲及时也与！

　　江、沱之媵以类行而欲丧朋，故无怨。嫡以类行而不能丧其朋，故不以媵备数。卒能自悔，得安贞之吉，乃终有庆而「其啸也歌」。

　　釆卷耳，议酒食，女子所以奉宾祭，厚君亲者足矣，又思酌使臣之劳，推及求贤审官。王季、文王之心，岂是过与！

　　《甘棠》初能使民不忍去，中能使民不忍伤，卒能使民知心敬而不渎之以拜。非善教寖明，能取是于民哉！

　　「振振」，劝使勉也。「归哉归哉」，序其情也。

　　《卷耳》念臣下，小劳则思小饮之，大劳则思大饮之，甚则知其怨苦吁叹。妇人能此，则险诐险私谒害政之心，知其无也。

　　「绸直如发」，贫者紒纵无余，顺其发而直韬之耳。

　　《蓼萧》、《裳华》「有誉处兮」皆谓君接己温厚，则下情得伸，谗毁不入，而美名可保也。

　　《商颂》「顾予烝尝汤孙之将」，言祖考来顾，以助汤孙也。

　　「鄂不韡韡」，兄弟之见不致文于初，本诸诚也。

　　《釆苓》之诗，舍旃则无然，为言则求所得，所誉必有所试，厚之至也。

　　简，略也，无所难也，甚则不恭焉。贤者仕禄，非迫于饥寒，不恭莫其焉。「简兮简兮」，虽刺时君不用，然为士者不能无太简之讥，故诗人陈其容色之盛，善御之强，与夫君子由房由敖、不语其材武者异矣。

　　「破我斧」，「缺我斨」，言四国首乱，乌能有为，徒破缺我斧斨而已。周公征而安之，爱人之至也。

　　《伐柯》，言正当加礼于周公，取人以身也，其终见《书》「予小子其新逆」。

　　《九罭》，言王见周公当大其礼命，则大人可致也。

　　《狼跋》，美周公不失其圣，卒能感人心于和平也。

　　《甫田》「岁取十千」，一成之田九万亩，公取十千亩，九一之法也。

　　后稷之生，当在尧、舜之中年，而《诗》云「上帝不宁」，疑在尧时高辛子孙为二王后，而诗人称帝尔。

