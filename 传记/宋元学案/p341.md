<!-- { "loadSidebar": true } -->
　　成物之道，咸在吾己，我念无亏，精神必契，一或有欠，无限格言，总成虚语，端知为己之学，诚不宜一毫有亏损也。

　　持敬之说，某素所不取。我心不安，强自体认，强自束缚，如篾箍桶，如藤束薪，一旦断决，散漫不可收拾，理所宜然，夫子教人，何尝如是﹖入孝出弟，言忠信，行笃敬，出门如见宾，使民如承祭，此等在孩提便可致力，从事无斁，则此心不放，此理自明。（以上《答叶养源》。）

　　家庭邻里，荡子弟耳目者不少，所藉以浸灌者，特指授间示之言行规矩，俾观感于精神之妙。（同上补。）

　　此身不过天地间数十年之物，而昭然理义，盖千古不磨，平时要着明处，不可以数十年之物而失其所谓不磨者。（《与吕子约》。）

　　本原既明，是处流出，以是裕身则寡过，以是读书则畜德，以是齐家则和，以是处事则当。（《答袁恭安》。）

　　郡庠规模，只如家塾，日导其良心，俾与圣贤不异，就日用间知简易明白处，与之讲究，勉焉孜孜，不敢责效。（同上，补。）

　　平时以圣贤经书、前辈议论妆裹作人，自己良心先不明白，一旦处外境不动，难矣哉！（《答刘淳之》。）

　　书曰：「德惟纯一，动罔不吉。」纯一是心，乃克主善，善为吾主，动静皆应，虽酬酢万事，罔有他适，则向之所谓杂者，自无所容立矣。　不然，虽外境若相宜，而失己殊甚，欲其日新，难矣！（《答赵公夫》。）

　　宗羲案：广平之集，久不传矣，近得之其子孙。所论常平茶盐、保长、义仓、荒政，皆凿凿可见之行事，而言学者甚寡，则其遗逸者尚多也。今删节一二，亦可以知其大概矣。

　　（梓材谨案：梨洲所录《广平类■》八条，今以其一条移附《西美传后》，又一条移入《晦翁学案》。又谢山续录二十一条，今移附《沈季文传》后一条，又为罗子有立传一条，又移入《徐陈诸儒》一条。）

　　《象山行状载》有子、伊川事，鄙意谓，此等未易轻以告人，人情欺蔽，道心不着不知者，徒生矛盾，既知之，彼自能辨。此间尊晦翁学甚笃，某不暇与议，良心既明，往往不告而知，用是益知自反，不敢尤人。（《与杨敬仲》。以下补。）

　　祖望谨案：此条不无可议，末二句则圣学之至醇者。

　　某人去国弹章，与所闻皆合，不知此老何事至此﹖随物变迁，学问不见实地，吾侪正自可畏，相与勉进，以坚己道为幸。（《与袁和叔》。）

　　吾友笔不取科第有余，然所歉不在此，只大本未明，故笔下多□□□□□。

　　耳根易熟，要须成德为行，乃为实地。（《答杨叔中》。）

　　与世不偶，此不在他人，更须自反。使在我日用严密，人当自信，若彼此立见，非无我之道。

　　《六经》旨趣深长，平时学有根源，发之自不可揜。近人欲务新奇，巧于穿凿，轻躁浮露，殊乏器识。（以上《通答都漕》。）

　　吾兄趋向甚佳，更乞相与切磋，毋逐外，毋守气，反观内省，以充厥德。（《与江司法》。）

　　平生荷师友箴警，至顽不入处，虽叱骂亦欣受。（《答徐主簿》。）

　　人之良心，本自明白，特患无所感发。一朝省悟，邪念释除，志虑所关，莫非至善。

　　爵禄甚轻，名义为重。（以上《与楼大防》。）

　　穷达外境，无累厥心。（《与黄子耕》。）

　　良心之粹，昭如日月，无怠惰卤莽之念，则圣贤可策而到。（《与汪清卿》。）

　　人心易明亦易惰。（《与徐子宜》。）

　　朋友在利达者，类不满人意，故□官不敢入都。（《□□□□》。）

　　平生志趣，不敢为矫激事，但觉汲汲于利禄，求荐与夫委身人门，皆中心所不安，故不为。（《答薛象先》。）

　　好乐贪羡之心扫除不尽，是心终不获与圣贤同。盖天之付与于我者，其良心之粹，无好乐，无贪羡，扩然大公，惟理之顺，圣贤先获我心之同然，故穷达用舍，安于理义之常。（《谢傅漕荐举札子》。）

　　祖望谨案：先生有《谢荐举启》云：「欲贵，虽人心所同，枉道则君子所耻，苟非其义，而禄以千驷，宁为之范，而不获一禽。故道可为邦，甘居陋巷，人争言志，独乐舞雩，固非矫激以沽名，是乃从容而就义。某质则甚陋，学不自强，尚论古人，虽信有为亦若是，退省终日，欲求寡过而未能。一觇颓风，益乖雅志，富贵是所欲，亦何至求龙断而登﹖妻妾尚知羞，又岂可乞墦间之祭﹖方将辞尊居卑，而辞富居贫，敢意以贤诏禄，而以功诏爵﹖忽蒙特达，莫称奖提，所到未可量，殆使益坚其素履，我心不可转，庶几无负于殊知。若乃私第公朝，古人至戒，门生恩府，叔世鄙辞，既非先进所乐闻，亦岂后生之敢效！」先生不以文自命，然如此骈语，非浮溪野处所能为也。

　　谢山《广平先生类■序》曰：「舒文靖公之学，得于其妇翁童持之，故杨文靖公高弟也。文靖未成进士，又受业于张公南轩，因求益于晦翁、东莱，而卒业于存斋。四先生之中，莫若文靖之渊源为最博，其行亦最尊。其生平所著《诗说》、《礼说》，皆为经学之宗，《广平类■》则其文也。《宝庆志》云：『嘉定初，朝廷革文弊，选前辈之文以范后学，舒文靖公实冠编首。世知文靖之理学，而不知其文为当时宗仰若此。』当文靖时，巨公元夫甚多，乃以其文冠者，盖其心气和平，而议论质实，足以消诡诞之习俗。尝闻诸清容之言，以为淳熙以后，多窃取《国策》、庄周之词，事遽起而辍，语未毕而更，断续钩棘，荒唐变幻，沦胥而莫能以捄，斯其所以亟取于文靖之文也。夫《行状》称文靖于举主无称门生者，今观其谢荐诸启，皆引古谊以相规，大儒风节，不肯少屈如此，是岂可以区区文字目之哉！」

　　（云濠谨案：谢山为四先生祠堂碑文云：「广平经术深于《诗》、《礼》，而尤为吾乡说《诗》大宗。」又案：谢山《奉临川帖子一》曰：「舒公广平之在陆氏，犹朱子之有勉斋也，闻人诋朱子者，广平辄戒以不可轻议，则必欲排朱以申陆者，非真有得于陆可知。」

　　◆象山门人

　　乡贡舒先生琥

　　舒琥，字西美，文靖兄也，乡贡进士，共学于陆子。兄弟家居，讲贯若合符契，罔有差别，陆子称其朴茂无他蹊径云。

　　附录

　　广平《答刘淳之书》曰：「西美先兄进学之初，亲庭甚喜。先妣未能无疑，一日问曰：『为学仅好，万一饥饿，如之何﹖』曰：『饥饿自当顺受，若不知学，必须陨获失措，寡廉鲜耻，惟知学乃能安于义命，随顺区处，终不至丧身失节。子曰：「君子固穷，小人穷斯滥矣。」』妣氏闻之，乃释然大喜。」（补。）

　　舒先生琪

　　舒琪，字符英，文靖弟也，共学于陆子。家居教授乡曲子弟，亹亹可观，慈湖雅重之。

　　◆复斋门人（焦、许再传。）

　　端宪沈定川先生焕

