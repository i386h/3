<!-- { "loadSidebar": true } -->
　　樵者谓渔者曰：「人谓死而有知，有诸﹖」曰：「有之。」曰：「何以知其然﹖」曰：「以人知之。」曰：「何者谓之人﹖」曰：「耳、目、鼻、口、心、胆、脾、肾之气全，谓之人。心之灵曰神，胆之灵曰魄，脾之灵曰魂，肾之灵曰精。心之神发乎目，则谓之视；贤之精发乎耳，则谓之听；脾之魂发乎鼻，则谓之臭；胆之魄发乎口，则谓之言。八者具备，然后谓之人。夫人者，天地万物之秀气也。然而亦有不中者，各求其类也。若全得人类，则谓之曰全人之人。夫全类者，天地万物之中气也，谓之曰全德之人也。全德之人者，人之人者也。夫人之人者，仁人之谓也，惟全人然后能当之。人之生也，谓其气行；人之死也，谓其形返。气行则神魂交，形返则精魄存。神魂行于天，精魄返于地。行于天则谓之曰阳行，返于地则谓之曰阴返。阳行则昼见而夜伏者也，阴返则夜见而昼伏者也。是故知日者，月之形也；月者，日之影也。阳者，阴之形也；阴者，阳之影也。人者，鬼之形也；鬼者，人之影也。人谓鬼无形而无知者，吾不信也。」

　　渔者问樵者曰：「小人可绝乎﹖」曰：「不可。君子禀阳正气而生，小人禀阴邪气而生。无阴则阳不成，无小人则君子亦不成，唯以盛衰乎其间也。阳六分则阴四分，阴六分则阳四分，阴阳相半则各五分矣。由是知君子小人之时有盛衰也。世治，则君子六分；君子六分，则小人四分，小人固不胜君子矣。乱世则反是。君君，臣臣，父父，子子，兄兄，弟弟，夫夫，妇妇，谓各安其分也。君不君，臣不臣，父不父，子不子，兄不兄，弟不弟，夫不夫，妇不妇，谓各失其分也。此则由世治世乱使之然也。君子常行胜言，小人常言胜行；故世治则笃实之士多，世乱则缘饰之士众。笃实鲜不成事，缘饰鲜不败事。成多国兴，败多国亡，家亦由是而兴亡也。夫兴国兴家之人，与亡国亡家之人，相去一何远哉！」

　　樵者问渔者曰：「人所谓才者，有利焉，有害焉者，何也﹖」渔者曰：「才一也，利害二也。有才之正者，有才之不正者。才之正者，利乎人而及乎身者也。才之不正者，利乎身而害乎人者也。」曰：「不正，则安得谓之才﹖」曰：「人之所不能而皆能之，安得不谓之才。圣人所以惜乎才之难者，谓其能成天下之事而归之正者寡也。若不能归之以正，才则才矣，难乎语其仁也。譬犹药之疗疾也，毒药亦有时而用也，可一而不可再也，疾愈则速已，不已则杀人矣。平药，则常日而用之可也，重疾非所以能治也。能驱重疾而无害人之毒者，古今人所谓良药也。《易》曰：『大君有命，开国承家。小人勿用。』如是，则小人亦有时而用之。时平治定，用之则否。《诗》云：『他山之石，可以攻玉。』其小人之才乎！」
 卷十　百源学案（下）
　　百源学案（下）（黄宗羲原本　黄百家篡辑　全祖望修定）

　　八卦次序之图（图一）

　　一分为二，二分为四，四分为八也。

　　《启蒙》曰：太极之判，始生一奇一耦而为一画者二，是为两仪，其数则阳一而阴二，在《图》、《书》则奇耦是也。两仪之上各生一奇一耦而为二画者四，是为四象，其位则太阳一、少阴二、少阳三、太阴四，其数则太阳九、少阴八、少阳七、太阴六。以《河图》言之，则六者一而得五者也，九者四而得五者也，八者三而得五者也，七者二而得五者也。以《洛书》言之，则九者十分一之余也，八者十分二之余也，七者十分三之余也，六者十分四之余也。四象之上各生一奇一耦而为三画者八，于是三才略具而有八卦之名。其位则干一、兑二、离三、震四、巽五、坎六、艮七、坤八。在《河图》则乾坤离坎分居四实，兑震巽艮分居四虚。在《洛书》则乾坤离坎分居四正，兑震巽艮分居四隅。《周礼》所谓「大卜掌三《易》之法，夏曰《连山》，商曰《归藏》，周曰《周易》，其经卦皆八」也，《大传》所谓「八卦成列」也。

　　百家谨案：《大传》，包牺氏仰观俯察，远求近取，于是始作八卦，非因《河图》而作也。至于《河图》，自汉以来未有定说。孔安国、刘歆以八卦为《河图》，《洪范》本文为《洛书》。郑康成依纬书，则云《河图》九篇，《洛书》六篇。其一六居下之图，皆以为天地之数，初未尝以此为《河图》也。至刘牧谓《河图》之数九，《洛书》之数十，亦以今之《洛书》为《河图》，《河图》为《洛书》。而朱子始反置之，作《启蒙》。说详先遗献《象数论》中。据《启蒙》，以图中虚五与十为太极，一六居下、二七居上、三八居左、四九居右、奇耦数各二十为两仪，以一二三四合五而成六七八九为四象，拆四方之合为乾坤离坎，补四隅之空为兑震巽艮，并牵扯《洛书》入之，以傅会《大傅》「河出图，洛出书，圣人则之」之文。而蔡氏谓伏皇但据《河图》以作《易》，不必豫见《洛书》而已逆与之合，《图》者伏皇之所由以画卦，《书》者大禹之所由以衍畴也。其实八卦与《河图》不相黏合。即朱子自于《原象篇》云：「惟皇太昊，仰观俯察，奇耦既陈，两仪斯设。既干乃支，一各生两，阴阳交错，以立四象。两一既分，一复生两，三才在目，八卦指掌。」其《感兴篇》又云：「皇羲古神圣，妙契一俯仰，不待龙马图，人文已宣朗。」其附录语又谓：「仰观俯察，远求近取，安知《河图》非其中之一事。」据此，殆亦自悟《启蒙》之失矣。

　　八卦方位之图（图二）

　　此明伏羲八卦也。又曰：干南，坤北，离东，坎西，震东北，兑东南，巽西南，艮西北。自震至干为顺，自巽至坤为逆。后六十四卦方位仿此。

　　「八卦相错」，明交相错而成六十四卦也。「数往者顺」，若顺天而行，是左旋也，皆已生之卦也，故云「数往」也。「知来者逆」，若逆天而行，是右行也，皆未生之卦也，故云「知来」也。

　　胡庭芳曰：《伏羲八卦方位之图》，天位乎上，地位乎下，日生于东，月生于西，山镇西北，泽注东南，风起西南，雷动东北，自然与天地造化合，先天八卦对待以立体如此。八卦之在《横图》，则首干，次兑离震巽坎艮坤，是为生出之序。及八卦之在《圆图》，则首震一阳，次离兑二阳，次干三阳，接巽一阴，次坎艮二阴，终坤三阴，是为连行之序。

　　六十四卦次序之图（图三）

　　八分为十六，十六分为三十二，三十二分为六十四也。

　　《启蒙》曰：八卦之上各生一奇一耦而为四画，邵子所谓八分为十六也。是于两仪之上各加八卦，八卦之上各加两仪也。四画之上各生一奇一耦而为五画，邵子所谓十六分为三十二也。是于四象之上各加八卦，八卦之上各加四象也。五画之上各生一奇一耦而为六画，邵子所谓三十二分为六十四也。是八卦之上各加八卦，《大传》谓「因而重之」者此也。自此以上又各生一奇一耦以至为十二画，成四千九十六卦，此即焦赣《易林》卦变之数，盖以六十四乘六十四也。

　　百家谨案：此邵子所谓《伏皇先天六十四卦横图》也。下三画即前图之八卦，上三画则各以其序重之，而下卦因亦各衍而为八也。朱子《本义》于《横图》用黑白以别阴阳爻画，其答袁枢有云：「黑白之位，亦非古法。但以奇耦为之，终不粲然。今欲易晓，固不若黑白之了了心目间也。」《圆图》即以此序规而圆之，《方图》以此割而迭之。

　　六十四卦圆图（方位图）（图四）

　　先天学。心法也。图皆从中起，万化万事生于心也。

　　干以分之，坤以合之，震以长之，巽以消之。长则分，分则消，消则翕也。乾坤，定位也；震巽，一交也；兑离坎艮，再交也。故震，阳少而阴尚多也；巽，阴少而阳尚多也；兑离，阳浸多也；坎艮，阳浸多也。无极之前，阴含阳也；有象之后，阳分阴也。阴为阳之母，阳为阴之父，故母孕长男而为《复》，父生长女而为《姤》，是以阳起于《复》而阴起于《姤》也。自《姤》至《坤》为阴含阳，自《复》至《干》为阳分阴。《坤》、《复》之间为无极，自《坤》反《姤》为无极之前。

　　干四十八而四分之一分，为阴所克也；坤四十八而四分之一分，为所克之阳也。故干得三十六，而坤得十二也。阳在阴中，阳逆行；阴在阳中，阴逆行；阳在阳中，阴在阴中，皆顺行。

　　朱子曰：《圆图》左属阳，右属阴。坤无阳，艮坎一阳，巽二阳，为阳在阴中逆行。干无阴，兑离一阴，震二阴，为阴在阳中逆行。震一阳，离兑二阳，干三阳，为阳在阳中顺行。巽一阴，坎艮二阴，坤三阴，为阴在阴中顺行。此以内八卦言也。若以外八卦推之：右方外卦四节，皆首干终坤，四坤无阳，自四艮各一阳，逆行而至于干之三阳，其阳皆自下而上，亦阳在阴中，阳逆行也。左方外卦四节，亦首干终坤，四干无阴，自四兑各一阴，逆行而至于坤之三阴，其阴皆自上而下，亦阴在阳中，阴逆行也。左方外卦四坤无阳，自四艮各一阳，顺行而至于干之三阳，其阳皆自下而上，亦阳在阳中，阳顺行也。右方外卦四干无阴，自四兑各一阴，顺行而至于坤之三阴，皆自上而下，亦阴在阴中，阴顺行也。以逆顺之说推之：阴阳各居本方，则阳自下而上，阴自上而下，皆为顺。若反居其位，则阳自上而下，阴自下而上，皆为逆。

　　《复》至《干》凡百一十有二阳，《姤》至《坤》凡八十阳，《姤》至《坤》凡百一十有二阴，《复》至《干》凡八十阴。

　　坎、离者，阴阳之限也。故离当寅，坎当申。而数常踰之者，阴阳之溢也。然用数不过乎中也。

　　百家谨案：邵子之说，以得半为中，又不敢至于已半，而以将半为中也。朱子谓：「邵子初只看得太极生两仪，两仪生四象，心只管在那上转，久之理透，一举眼便成四片。其法四之外又有四焉。凡物纔过到二之半时，便烦恼了，盖以渐趋于衰也。如见花方蓓蕾，则谓其盛；既开，则谓其衰。」其理不过如此。

　　方图（四分四层图）

