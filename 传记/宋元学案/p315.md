<!-- { "loadSidebar": true } -->
　　赵景纬，字德父，于潜人。少勤学，弱冠得周、程诸书读之，恨不及登朱子之门。朱子门人叶味道谓之曰：「度正，吾党中第一人。」遂往见，首诲以求放心为本。由是往来叶、度之闲，研索益精。入太学，登淳佑进士第。授江阴军教授，诸生守其矩度。丁母忧，以禄不逮养，服阕不调。作读易庵悬溜山。每进华秩，必固辞。历知台州，两辞，不许，趣命益严。至郡，以化民成俗为先务，取陈述古《谕俗文书》示诸邑，且自为之说，使其民更相告谕、讽诵、服行，期无失坠，。约束官吏扰民五事。取《孝经庶人章》为四言，咏赞其义，使朝夕歌之，至有为之感涕者。举遗逸车若水、林正心于朝。旌孝行，作《训孝文》以励其俗。平重刑，惩哗讦，治豪横。建黄严县社仓六十有六。其善政不可殚载。进考功郎，四辞新命，且乞于赤城、桐柏之间，釆药著书，庶几有补后学，使病废之身不为无用于圣世，不许。御批兼崇政殿说书，三辞，不许。乃造朝，侍缉熙殿，以《易》进讲，论「圣人体元之妙在惟几，人君得此，则天下有治而无乱，人事有吉而无凶矣」。又曰：「惕厉祗惧，乃天心之所存。圣人先处于忧，故能无忧，先处以危，故能无危；若乃先自处于安乐，则忧危乘之矣。」又论监司守令，「举刺不当，不足以服天下之心。」彗出于柳，先生应诏上封事。拜太府少卿，以直敷文阁知嘉兴府，辞，乞奉祠，不许。拜宗正少卿，兼侍讲，乞祠还家，御笔趣行，除兼权工部侍郎，时又命兼权中书舍人，三辞，不许。以《礼记》进讲，开陈敬恕之义。封还滥恩词头，帝从之。进权礼部侍郎，兼修玉牒，再辞，不许。进《圣学四箴》：一曰惜日力以致其勤，二曰精体认以充其知，三曰屏嗜好以专其业，四曰谨行事以验其用。授集英殿修撰、知建宁府。召为中书舍人，进显文阁待制，乞祠，遂差提举玉隆万寿宫。未几，疾作，谢医却药，曰：「使我清心以顺天命，毋重恼我怀。」拱手三揖而卒。诏特赠四官至中奉大夫，谥文安。（参《史传》。）

　　（梓材谨案：先生号星渚，见车玉峰所作《台州新蠲五邑坊场河渡钱记》。）

　　◆北山家学

　　忠肃陈先生韡（别见《水心学案》。）

　　◆复斋门人

　　山长黄德远先生绩（见下《瓜山门人》。）

　　◆蒙斋门人

　　州判董介轩先生梦程（别为《介轩学案》。）

　　◆盘涧家学

　　州判董介轩先生梦程（别为《介轩学案》。）

　　◆盘涧门人

　　董复斋先生琮

　　程古山先生正则（并见《介轩学案》。）

　　◆莲塘门人

　　进士阳字溪先生枋

　　杨枋，号字溪，称大阳先生。有《易说》。

　　（梓材谨案：先生铜梁人，淳佑中进士。见《四川总志》。又案：大阳五世孙有撰《玉井易说》者，佚其名。）

　　阳存斋先生岊

　　阳岊，号存斋，称小阳先生。有《易说》。

　　（梓材谨案：大、小阳先生及韩礼部传，原与静清同卷，为《四明朱门学案》之一，谢山改定为《静清学案》，静清以上，并入是卷。）

　　◆远庵家学

　　方先生丕父（别见《勉斋学案》。）

　　◆二窦门人

　　卫先生炳

　　卫炳，字晦仲，句容人也。从二窦兄弟游，不为今学，而为古学，落落不苟。二窦尝介之以见漫塘，称「其气肃而言质，空谷足音」。顾早卒，君子惜之。（补。）

　　◆静一门人

　　卫先生翼

　　卫翼，字翼之，句容人。从汤静一游，即晦仲从兄弟也。漫塘称其有远韵。（补。）

　　◆玉峰门人

　　知军江先生埙（别见《西山真氏学案》。）

　　◆瓜山门人

　　山长黄德远先生绩

　　黄绩，字德远，莆田人。初游淮、浙，参诸老。已而从陈师复、潘谦之二子游。及二字卒，同门友筑东湖书堂，而请田于官以祀之，读约聚讲如二子规约，由是学者皆就正于先生。郡守推入尊德堂，以继刘弥昭，又辟充涵江书院山长。先生以「独不惧」名斋。所著有《四书遗说》、《近思录义类》。

　　苏先生国台

　　苏国台，仙游人，辰州守权子。从潘柄讲学。（补。）

　　◆溪斋门人

　　赵省之先生雷

　　赵雷，字省之，缙云人。滕溪斋弟子。（参《儒林宗派》。）

　　◆德章家学

　　县令滕万菊先生铅

　　滕铅，字和叔，婺源人，合肥令德章之子。为安仁令。所得所授，学有源委。注《尚书》行于世。（参《姓谱》。）

　　◆洞源门人

　　黄先生辅（别见《勉斋学案》。）

　　李仁垕，字载叔，德兴人也，直焕章阁骏之子。官镇江都税院监。从胡伯量学，二十八岁而卒。漫塘刘文清公志其墓曰：「载叔来金坛，伯量与偕。载叔出语稍易，举事稍偏，伯量必正色折之，载叔敛衽谢惟谨。平生所见后生敬事师友，未有如载叔者。伯量去，人谓『载叔稍自适矣』。载叔对曰：『方胡先生在，吾饮酒过三酌辄醉，醉而安寝，恃以无失。及先生去，吾饮不醉，然其寐也，忧其不能无失。吾敢以离群索居为乐也哉！』其初至金坛，得一室萧寺中，仅容两几，廪无继粟，庖无继肉，人谓当重不堪，而载叔不之戚也。比宪檄下，令入幕，载叔反以侵官出位为戒，迟久之。求益于其友，则载叔之死，岂徒李氏失一佳子弟哉！」（补。）

　　◆欧阳家学

　　著作欧阳巽斋先生守道（别为《巽斋学案》。）

　　◆淡轩门人

　　运判孟先生涣（别见《槐堂诸儒学案》。）

　　◆信斋门人

　　提举李先生鉴（别见《勉斋学案》。）

　　◆尧卿门人

　　乡举陈先生思谦

　　陈思谦，字退之，龙溪人。学问该博，教授后学，尝魁乡荐。着《春秋三传会同》及《列国类编》，朱文公喜之，因语其门人李唐咨以女妻焉。

　　◆至之门人

　　推官陈贯斋先生沂（别见《北溪学案》。）

　　◆撝堂门人

　　王立斋先生侃

　　运使王敬岩先生佖（并见《北山四先生学案》。）

　　◆吉甫家学

　　侍郎孙先生愿质（附子。）

　　孙愿质，鄞县人，吉甫次子。绍定五年进士第，后中教官科，终工部侍郎。子，字寿朋，知临海县，奉母在官。元兵至，母子俱蹈难死。丞相叶梦鼎、尚书王应麟尝以文章荐之。（参《至正四明志》。）

　　◆履之家学

　　刘先生子玠（别见《勉斋学案》。）

　　◆克斋门人

　　忠愍徐先生元杰（别见《西山真氏学案》。）

　　◆子是家学

　　县令叶先生釆（见上《果斋门人》。）

　　◆尚质门人

　　文元饶双峰先生鲁（别为《双峰学案》。）

　　提举李先生鉴（别见《勉斋学案》。）

　　◆晦翁再传

　　签判丘行可先生富国

　　丘富国，字行可，建安人。受业朱子之门人。签判端阳。所著有《周易辑解》十卷、《易学说约》五篇、《经世遗书》三卷。（云濠案：《道南源委》云：「登淳佑进士。」又云：「着《周易辑解》、《经世补遗》、《易学说约》，发明朱子宗旨。」）宋亡，先生高蹈不仕。（修。）

　　◆庸斋家学（刘、李四传。）

　　知府赵冰壶先生溍

　　赵溍，字符晋，号冰壶，葵之子也。咸淳中，尝知建宁府。着有《养漫笔》一卷。（参《四库书目提要》。）

　　◆叶氏门人

　　陈玉岩先生天泽

　　陈天泽，字泽民，一字玉岩，昌化人，叶釆弟子。

　　◆唐卿门人

　　石蟠松先生一鳌

　　石一鳌，字晋卿，义乌人，秘书丞王世杰弟子。（云濠案：黄晋卿表先生墓云：「少受业于王君若讷，既又从秘丞游。」）世杰则徐文清弟子也，覃思于《易》。所著有《周易互言总论》十卷。（补。）

　　（梓材谨案：先生号蟠松，见王海日《许氏四传堂记》。）

　　◆静斋家学

　　忠简刘冰壶先生钦（别见《九峰学案》。）

　　主簿刘希泌先生应李

　　刘应李，字希泌，云庄弟炳之孙也。初名棨。登咸淳进士，调建阳主簿。入元不

　　仕，退与熊勿轩、胡庭芳讲道于洪源山，共居十有二年。后建化龙书院于莒潭，聚徒讲授，学者多集。（参《姓谱》。）

　　（梓材谨案：《儒林宗派》列先生于静斋之门，盖以韬仲之孙而受学于静斋者也。）

　　◆静斋门人

　　熊竹谷先生庆冑（别见《西山真氏学案》。）

　　◆希泌讲友

　　参军熊勿轩先生禾（别见《潜庵学案》。）

　　乡举胡双湖先生一桂（别见《介轩学案》。）

　　◆古心门人

　　州判赵元道先生介如

　　赵介如，字符道，浮梁人。从江古心游，其学静深有本。登宝佑进士，通判饶州。元起为双溪书院山长，从者甚众。（参《江西人物志》。）

　　◆月涧门人

　　著作欧阳巽斋先生守道（别为《巽斋学案》。）

　　◆小阳家学

　　阳以斋先生恪

　　阳恪，号以斋，蜀人。理宗三十九年，为蜀举首。其父存斋之学，得之朱子高弟涪陵■氏渊。先生有《春秋夏时考正》一编，凡三十四条，其说谓是《尧典》定时成岁之后，四时十二月之序，一定不移，虞、夏、商、周皆因之。春秋时皆夏正之时，月皆夏正之月，谓夏时冠周月之说非是。（参张氏《春王正月考》。）

　　（梓材谨案：先生为小阳先生之子，史静清师之。见《宋史》《史弥巩传》。然

　　向之述学派者，皆以静清为大、小阳之传。）

　　◆小阳门人

　　教授史静清先生蒙卿（别为《静清学案》。）

　　礼部韩先生居仁

　　韩居仁，字君美，本开封人也。后居明州。仕至礼部郎中。学于小阳先生岊。尝官庆元经历，讲学甚醇，本堂谓「其指《易》之全体大用，以祛破碎，脉《诗》之深源正流，以洗浮薄」。又极称儒术。吏治有惠政。于庆元，尝周视城渠水脉，疏之瀹之，既西至它山，于堰于闸，完故立新，遂无旱涝之患。深宁王尚书序其事，而尤与程敬叔相契。（补。）

　　◆德远家学

　　参议黄四如先生仲元

　　黄仲元，字善甫、涵江山长绩之子。咸淳中登第，陆秀夫荐充益王府撰述官，除武学谕、太常博士，兼闽、广宣抚司机宜，改国子主簿，兼福建招捕司参议，皆不赴。宋亡，改其名曰渊，字天叟，又改其四如之号，而以「韵乡赘翁彦安」为称。穷居稽古，深入理奥，率以向上自处，不忝其父。年八十二卒。有《四如讲稿》、《经史辨疑》、《四如文稿》。（参《姓谱》。）

