<!-- { "loadSidebar": true } -->
　　王觌，字明叟，如皋人。第进士。熙宁中，为编修三司令式删定官。不乐久居职，求润州推官。除司农寺主簿，转为丞。司农时为要官，进用者多由此选。先生拜命一日，即求外，韩绛高其节，留检详三司会计。绛出颍昌，辟签书判官。坐在润公阙免，屏居累年，起为太仆丞，徙太常。哲宗立，擢右正言，进司谏。先生在言路，欲深破朋党之说。朱公掞光庭讦东坡试馆职策问，吕陶辩其不然，遂起洛、蜀二党之说。先生言：「苏某之辞，不过失轻重之体耳。若悉考同异，深究嫌疑，则两歧遂分，党论滋炽。夫学士命词失指，其事尚小；使士大夫有朋党之名，大患也。」帝深然之。寻改右司员外郎，未几，拜侍御史、右谏议大夫，出知润州、苏州。徙江、淮发运使，入拜刑、户二部侍郎。绍圣初，知成都府。徙河阳，贬少府少监，分司南京，又贬鼎州团练副使。徽宗即位，还故职，知永兴军。过阙，留为工部侍郎，迁御史中丞。改翰林学士。知润州，徙海州，罢主管太平观，遂安置临江军。先生清修简澹，人莫见其喜愠。持正论始终，再罹谴逐，不少变。无疾而卒，年六十八。绍兴初，追复龙图阁学士。（参史传。）

　　安抚范先生纯粹（别见《高平学案》。）

　　修撰吕先生陶（别见《苏氏蜀学案》。）

　　尚书王先生古

　　王古，字敏仲，莘县人。文正公旦曾孙，太常少卿靖之子也。第进士。熙宁中，为司农主簿，使行淮、浙赈旱菑，连提举四路常平。王和甫安礼欲用为太常丞，神宗谓其好异论，止以为博士。出为湖南转运判官，提点淮东刑狱。历工部、吏部右司员外郎、太府少卿。绍圣初，迁户部侍郎，详定役法。与尚书蔡京不合，诏徙兵部，寻为江淮发运使，进宝文阁待制、知广州、袁州。徽宗立，复拜户部侍郎，迁尚书，与御史中丞赵挺之偕领放欠。挺之言其蠲除太多，欲尽倾天下之财，不可用，遂改刑部。攻不已，以宝文阁直学士知成都。堕崇宁党籍，责衡州别驾，安置温州。复朝散郎，寻卒。（参史传。）

　　（梓材谨案：党籍碑之为三百九人者有两王古，其一在余官，《宋史》无传；《茅山志》所云「崇宁五年，为朝散郎，签书荣州军州事判官厅公事」者，当是也。）

　　待制陈先生次升

　　陈次升，字当时，仙游人。入太学，时学官始得王介甫《字说》，招诸生训之，先生作而曰：「丞相岂秦学邪﹖美商鞅之能行仁政，而谓李斯解事，非秦学而何﹖」坐屏斥。既而第进士，知安丘县。御史中丞黄履荐，为监察御史。哲宗立，使察访江、湖。提点淮南刑狱。绍圣中，复为御史，转殿中。论章惇、蔡卞植党为奸，乞收还威福之柄。时方编元佑章疏，毒流搢绅。先生言：「陛下初即位，首下诏令，导人使谏；亲政以来，又揭敕牓，许其自新。今若考一言之失，致于谴累，则前之诏令适所以误天下，后之敕牓适所以诳天下，非所以示大信也。」惇、卞乘间白为河北转运使，帝曰：「漕臣易得耳，次升敢言，不当去。」更进左司谏。吕升卿察访广南，先生言：「陛下无杀流人之意，而遣升卿出使。升卿资性惨刻，喜求人过，今使遂志释憾，则亦何所不至哉﹖」乃止不遣。先生累章劾章惇，皆留中。蔡卞诬其毁先烈，拟谪监全州酒税，帝以为远，改南安军。徽宗立，召为侍御史。极论惇、卞、曾布、蔡京之恶，窜惇于雷，居卞于池，出京于江宁。迁右谏议大夫。献体道、稽古、修身、仁民、崇俭、节用六事，言多规切。崇宁初，以宝文阁待制知颍昌府，降集贤殿修撰，又落修撰，除名徙建昌，编管循州，皆以论京、卞故。政和中，用赦恩复旧职。卒，年七十六。先生三居言责，建议不苟合，刘元城安世称其有功于元佑人，谓能遏吕升卿之行也。（同上。）

　　清敏丰相之先生稷（别见《范吕诸儒学案》。）

　　修撰谢先生文瓘

　　谢文瓘，字圣藻，陈州人。进士甲科，教授大名府。哲宗时，御史中丞黄履荐为主簿，三年不诣执政府。召对，除秘书省正字，考功、右司员外郎。徽宗立，擢起居舍人、给事中。崇宁元年，出知濮州。寻治党事，坐元丰上疏及尝贻吕申公书，再调邵武军，移处州。帝披党籍曰：「朕究知文瓘本末。」命出籍，乃以为集英殿修撰、知济州，卒。（参史传。）

　　忠公邹道乡先生浩（别为《陈邹诸儒学案》。）

　　待制张浮休先生舜民（别见《范吕诸儒学案》。）

　　余官三十九人

　　宣德秦太虚先生观（别见《苏氏蜀学略》。）

　　庶官汤先生馘

　　汤馘。

　　（梓材谨案：先生《宋史》无传。）

　　侍郎杜先生纯（别见《范吕诸儒学案》。）

　　谏议司马先生康（别见《涑水学案》。）

　　庶官宋先生保国（别见《荆公新学略》。）

　　谏官吴先生安诗　　　　

　　吴安诗，字传正，浦城人。同平章事充长子。在元佑时，为谏官、起居郎。（参史传。）

　　龙图张先生耒（别见《苏氏蜀学略》。）

　　直阁欧阳先生棐（别见《庐陵学案》。）

　　待讲吕荥阳先生希哲（别为《荥阳学案》。）

　　校理刘先生唐老

　　刘唐老，官秘阁校理。绍对四年落职，监桂阳盐税务，以其为元佑　　奸党故也。（参《续资治通鉴》）。

　　（梓材谨案：先生《宋史》附见《陈忠肃传》。）

　　知州晁济北先生补之（别见《苏氏蜀学略》。）

　　文节黄涪翁先生庭坚（别见《范吕诸儒学案》。）

　　司业黄先生隐（别见《涑水学案》。）

　　郎中毕先生仲游（附弟仲愈。）

　　毕仲游，字公叔，郑人。同中书门下平章事士安曾孙。与兄仲衍同登第，调寿丘柘城主簿、罗山令、环庆转运司干办公事。元佑初，为军器卫尉丞。召试学士院，同策问者九人，乃黄鲁直、张文潜、晁无咎辈。东坡为考官，异其文，擢为第一。加集贤校理、开封府推官，出提点河东路刑狱。召拜职方、司勋二员外郎，改秘阁校理、知耀州。徽宗时，知郑、郓二州，京南、淮南转运副使。入为吏部郎中，言孔子庙自颜子以降，皆爵命于朝，冠冕居正；而伯鱼、子思乃野服幅巾以祭，为不称。诏皆追侯之。先生早受知于司马温公、吕申公，不及用；范尧夫尤知之，当国时，又适居母丧，故未尝得尺寸进。然亦堕党籍，坎凛散秩而终，年七十五。弟仲愈，历国子监丞、诸王府侍讲、知凤翔府，坐先生陷党籍，例废黜，徽宗曰：「毕仲衍被遇先帝，可除罪籍。」以为都官郎中，擢秘书少监，卒。（参史传。）

　　谏议常先生安民（别见《范吕诸儒学案》。）

　　郎中孔先生平仲（别见《濂溪学案》。）

　　宗丞王先生巩（别见《苏氏蜀学略》。）

　　庶官张先生保源

　　张保源，字澄之，□□人。元符元年，三省言其与王定国巩累上书议论朝政，诏特勒停，峡州居住。（参《续资治通鉴》。）

　　朝散汪先生衍

　　汪衍，□□人。官朝散郎。元符元年，诏除官勒停，永不收叙，送昭州编管。（同上。）

　　校书余先生爽

　　余爽，字荀龙，分宜人。知宣州良肱子。与兄卞，皆以任子恩试校书郎。先生尚气自信，不少贬以合世。应元丰诏，上便宜十五事，言过剀切。元佑末，复极言，请太皇太后还政，章惇憾其不附己，乃摘其言为谤讪，以瀛州防御推官除名，窜封州。久之，起知明州，未行，以言者罢，监东岳。崇宁中，与卞俱入党籍。（参史传。）

　　朝奉郑一拂先生侠（别见《荆公新学略》。）

　　谏官常先生立

　　常立，字□□，汝阴人。秩之子。始为天平推官，校书崇文院。绍圣中，蔡卞荐为秘书正字、诸王府侍讲、崇政殿说书，召对，以为谏官。曾布欲倾卞，贬监酒税而卒。（参《宏简录》。）

　　正公程伊川先生颐（别见《伊川学案》。）

　　修撰唐先生义问

　　唐义问，字士宣，江陵人。质肃公介之次子。善文辞，试礼部，用举者召试秘阁，质肃引嫌罢之。熙宁中，辟京西转运司管勾文字。累擢湖南转运判官。免归。元佑中，起知齐州，提点京东刑狱、河北转运副使。用文潞公荐，加集贤修撰，帅荆南，请废渠阳诸砦。蛮杨晟秀断之以叛，即拜湖北转运使，讨降之，复砦为州。进直龙图阁，以集贤殿修撰知广州。章惇秉政，治弃渠阳罪，贬舒州团练副使。后七年，复故官，知颍昌府，卒。（参史传。）

　　奉议余先生卞

　　余卞，字洪范，分宜人，校书爽之兄也。博学多大略，累为唐州判官、湖北安抚使司句当机宜文字。讨叛蛮有功，知沅州。蛮杀沿边巡检，设方略复平之。五溪蛮叛，断渠阳道。先生适使湖北，节制诸将。伐山开道，入渠阳，蛮遂　降。寻有诏废渠阳军为砦，尽拔居人护　出之。绍圣初，治弃渠阳罪，免归。徽宗即位，复奉议郎，管句玉隆观。未几，复渠阳为靖州，又论前事免，终于家。崇宁中，入党籍。（同上。）

　　员外李先生格非（别见《苏氏蜀学略》。）

　　博士商先生倚

　　商倚，字□□，淄川人。官太学博士。入元佑党籍。有诗，见《同文馆集》。（参《宋诗纪事》。）

　　正言张先生庭坚（别见《范吕诸儒学案》。）

　　庶官李先生祉

　　李祉。

　　（梓材谨案：先生《宋史》无传。）

　　正言陈先生祜

　　陈祜，（云濠案：碑刻作「祜」，史作「佑」。）字纯益，仙井人。第进士。元符末，以吏部员外郎拜右正言。上疏徽宗曰：「有旨令臣与任伯雨论韩忠彦援引元佑臣僚事。按贾易、岑象求、丰稷、张耒、黄庭坚、龚原、晁补之，刘唐老、李昭人才均可用，特近嫌疑而已。今若分别党类，天下之人，必且妄意陛下逐去元佑之臣，复兴绍圣政事。今绍圣人才比肩于朝，一切不问；元佑之人数十，辄攻击不已，是朝廷之上，公然立党也。」迁右司谏。又论章惇、蔡京、蔡卞、郝随、邓洵武，忤旨，通判滁州。卞乞贬伯雨等，先生在数中，编管澧州，徙归州。复承议郎，卒。（参史传。）

　　忠敏任先生伯雨（别见《苏氏蜀学略》。）

　　朝请陈先生郛

　　陈郛，字彦圣，建阳人。第进士。知昆山县，岁饥，属邑希部使者意不敢蠲赋，先生曰：「岁歉而赋不蠲，饥莩满壑，何以奉公！」竟蠲之。后为司农丞，未尝谒政府，迁太府丞。请外，除闽漕。以元佑党坐废。复朝请大夫卒。先生性清鲠，历官五十年，犹为寒士。（参《姓谱》。）

　　通判朱先生光裔

