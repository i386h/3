<!-- { "loadSidebar": true } -->
　　范冲，字符长，正献长子也。登绍圣进士第。高宗即位，以虞部员外郎出为两淮转运副使。绍兴中，隆佑皇后诞日，上置酒宫中，从容语及前朝事，后曰：「吾老矣，有所怀，为官家言之。吾逮事宣仁圣烈皇后，聪明母仪，古今未见其比。而史录未经删定，无以传信后世。」上悚然，亟诏重修神、哲两朝实录，召先生为宗正少卿兼直史馆。元佑中，正献尝修《神宗实录》，尽书王安石之过，以明神宗之圣。其后安石蔡卞恶之，正献坐谪死岭表。至是，复以命先生，上谓之曰：「两朝大典，皆为奸臣所坏，故以属卿。」先生因论熙宁创置，元佑复古，绍圣以降，弛张不一，本末先后，各有所因。又极言王安石变法度之非，蔡京误国之罪。上嘉纳之，迁起居郎。俄开讲筵，升兼侍读。上雅好《左氏春秋》，先生与朱汉上震专讲。先生敷衍经旨，因以规讽，上未尝不称善。会皇子建国公瑗出就傅，首命先生以徽猷阁待制提举建隆观，为资善堂翊善，而汉上兼赞读。时张浚在长沙，亦荐先生与汉上可备训导，谓冲、震皆一时名德老成，极天下之选。上命建国公见翊善、赞读皆纳拜。俄迁翰林学士兼侍读，先生力辞，改翰林侍读学士，用正献故事也。寻以龙图阁直学士奉祠。卒，年七十五。先生之修《神宗实录》也，为《考异》一书，明示去取，旧文以墨书，删去者以黄书，新修者以朱书，世号「朱墨史」。及修《哲宗实录》，别为一书名《辨诬录》。先生性好义乐善，司马温公家属皆依先生抚育之。为温公编类《记闻》十卷奏御，请以温公族曾孙倧召主温公祀，又尝荐尹和靖以自代。（参史传。）

　　（梓材谨案：《两浙名贤录》：「赵丞相鼎，闻喜人。高宗即位，除权户部员外郎，遂卜居衢州。范元长冲建炎四年守衢，因请祠，与赵丞相同居。」）

　　◆华阳门人

　　谏议司马先生康（别见《涑水学案》。）

　　文节黄涪翁先生庭坚（别见《范吕诸儒学案》。）

　　◆范氏续传

　　知州范月舟先生仲黼

　　知州范双流先生子长

　　范先生子该（并见《二江诸儒学案》。）
卷二十二　景迂学案（全氏补本）
　　景迂学案全祖望补本

　　景迂学案表

　　晁说之　　　　　　　　　　　朱弁

　　（涑水、姜氏、杨氏门人）　　王安中（别见《荆公新学略》。）　

　　（泰山、徂徕、百源再传）

　　晁咏之　　　　　　　　　　　邵溥（别见《刘李诸儒学案》。）

　　刘羲仲（别见涑水学案。）

　　汪革（别见《荥阳学案》。）

　　（并景迂学侣。）

　　吴棫

　　（景迂同调。）

　　景迂学案序录

　　祖望谨案：涑水尝令景迂续成《潜虚》，景迂谢不敢，然《易玄星纪》之谱，足以绍师门矣。景迂又私淑康节，惜其晚年之好佛也。然元城亦不免此。吕成公曰：「景迂虽驳，其学有不可废者。」述《景迂学案》。（梓材案：是卷《学案》亦谢山所特立。）

　　◆涑水门人（孙、邵再传。）

　　詹事晁景迂先生说之

　　晁说之，字以道，一字伯以父，澶州人也，参政宗懿曾孙。元丰五年进士。东坡称其自得之学，发挥五经，理致超然，不践陈，尝以「文章典丽，可备著述」荐之。范公淳夫亦以「博极群书」荐之，曾文昭公亦荐之。先生慕司马文正公之为人，故以景迂生自号。文正着《潜虚》，未成而病，属先生补之，先生逊谢不敢。然文正之门，传其《太玄》之学者惟先生。又从康节弟子杨贤宝传其先天之学，和剂斟酌，以穷三《易》之旨；其于泰山孙氏之门，从姜至之讲《洪范》；不名一家。元符三年，知无极县，应诏上书言十事，其一曰祗德，其二曰法祖，其三曰辨国疑，其四曰归利于民，其五曰复民之职，其六曰不用兵，其七曰士得自致于学，其八曰广言路，其九曰贵多士，其十曰无欲速，无好名高。凡数十万言，大抵指荆公政事之非，绍述诸臣之谬。入邪等，奉嵩岳祠，监陜州集津仓。再请奉华岳祠，监明州船场。通判鄜州，提举南京鸿庆宫，知成州。先生气质刚毅，不以贬锢屈。其在关中，留心横渠之学。其在甬上，与丰尚书相之相唱酬。及守成州，岁旱，先生尽蠲其税。转运使大怒，欲减其分，先生持不可，遂丐致仕去。靖康初，召至京，除秘书少监兼谕德。已而以中书舍人兼詹事，渊圣以宿儒待之。先生学于温公，守其疑孟之说；又恶荆公，而荆公最尊孟。先生请去《孟子》于讲筵，钦宗从之，太学之士哗然，言者纷起。又力言三镇不可割，兼谏止饮宗不可弃汴京出狩，皆与当国者不合。又言荆公不应配享神宗，安得配享孔子。于是耿南仲既倾吴敏、李纲，遂言先生与许景衡二人视大臣升黜为去就，怀奸徇私，落职，提举西山崇福宫。胡文定公争之，不报。高宗即位，驰驿召许翰、杨时及先生三人即赴行在，未至，即授以徽猷阁待制兼侍读。先生少长承平，至是流离丧乱，避兵于高邮，于海陵，于建康，病甚。其在海陵，叹曰：「平生著述，悉为灰烬，惟《易》不可以已。」力疾追述旧作。建炎三年，卒于舟中，竟未得入见。遗言无得志墓。先生粹然儒者，惜乎晚年颇信佛氏之说，日诵《法华》，自称「国安堂老法华」，又称「天台教僧」。论者谓其盛时欲诋孟子，而老不自振。然其遗命，令子孙访类遗文，当以嵩山景迂生目之，则未敢背师门之传也。所著有《易商瞿大传》、《易商瞿小传》、《商瞿易传》、《商瞿外传》、《京氏易式》、《易规》、《易玄星纪谱》、《晁氏诗传》、《诗论》、《晁氏书传》、《书论》、《晁氏春秋传》、《春秋辩文》、《春秋年表》、《中庸传》、《古论大传》、《论语讲义》、《壬寅孝经》及《五经小傅历谱》，凡十九种，皆经学。余书尚十余种。晚年海陵着《周易太极传》六卷，《因说》一卷，《外传》一卷，今惟《易玄星纪谱》、《易规》、《中庸传》见《景迂生集》中。（云濠案：先生所著文集又名《嵩山集》，别有《儒言》一卷。谢山《学案札记》载先生《古易》十二卷，《易规》一卷，《京氏易式》一卷，其《太极传》、《外传》、《因说》与传同。）

　　祖望谨案：昭德晁氏兄弟大率以文词游坡、谷间，如补之、咏之，冲之皆盛有名，独景迂湛深经术，亲得司马公之传，又为康节私淑弟子。其攻《新经》之学，尤不遗余力。世但知推龟山、了翁，而不知景迂更过之。《宋史》乃为补之、咏之作传，而景迂失焉，陋矣！

　　儒言

　　《六艺》之志在《春秋》。纷然杂于释、老、申、韩而不知其弊者，不学《春秋》之过也。

　　祖望谨案：《儒言》中所述，大抵为《新经》而发。

　　皇道帝德，出于《尚书中候》，纬书也，嘉佑学者未尝道也。孔子定《书》，断自二帝，何皇之贵、武陵先生、刘道原皆云然。

　　祖望谨案：武陵先生，龙昌期。

　　克己之言，则尝闻之矣；胜物之言，未之闻也。苟志以胜物，则枯木朽株皆吾仇也，其为有位之害则又大。

　　极高明而道中庸，一物也。或者既以一事极高明，又以一事道中庸，不亦戾乎！广大、精微亦然。

　　凡变律乱常，则不当乎人心。昔公孙禄斥国师秀颠倒《五经》，毁师法，宜诛以慰天下。候景陈梁武之失曰：「敷演《六经》，排摈前儒，王莽之法也。」当彼时犹有是言。彼乘势怙力以肆说者，果谁欺！温公曰：「经犹的也，一人射之，不若众人射之，其中者多。」此公天下之言，顾肯伸己而屈人，必人之同己哉！

　　害辞未至于害义，害义未至于害教。害教，则三纲五常绝矣。谓天不足畏，凶德不足忌，百姓或可咈之类，其害教柰何！

　　指鹿为马，一时跋扈之言也。颠倒破坏先王之格言，以天下为鹿而指之也，不亦甚乎！

　　经言体而不及用，其言用则不及体。体用所自，乃本乎释氏。

　　博学而不阙疑，则诬先哲而欺后生。

　　崔浩威震宇内，其《五经》之注，学者尚之，至勒为石经。浩诛之后，无一人称道其说者，则前之所传者非经也。

　　荀卿之弟子与叔孙通之弟子皆以其师为圣人。范阳祀安、史，亦曰「二圣」。

　　祖望谨案：此诮蔡卞之以荆公为圣也。

　　贞观诏修《五经正义》，用以取士，而两汉以来诸儒之说存而傅者不过十之二三。逮今《新义》之行，而所传十之二三者又不知何在矣！

　　于《诗》、《书》自为一说以授学者，观其向背而宠辱之，使之靡然趋己，较之焚书坑儒，其术更有善焉。

　　（梓材谨案：《儒言》与《晁氏客语》，谢山稿底杂入《景迂集》中，今各表而出之。）

　　景迂生集

　　使《周礼》而尚完，王者犹损益之，况残伪之物乎！（《辩诬》。）

　　祖望谨案：景迂谓《周礼》为新室之书，曰《诗》、《书》但称四岳，新室称五岳，《周礼》亦称五岳。类此不一。

　　惟通人有蔽，夫三先生者，亦岂无蔽哉！明道取人太吝，横渠轻视先儒，伊川时出奇说，亦不可不知也。

　　今之配享孔子者，以讲说文字为功，谓刘向于汉强聒，商鞅能必行其令。释、老、申、韩之说，杂然并传《六艺》中。（以上皆《答袁季皋》。）

　　郑康成说「中庸」曰：「用中为常道也。」质诸安定先生、温公皆然。新学始析中庸为二端，伊川亦畔二先生之说，他人何望哉！（答《朱仲髦》。）

　　（梓材谨案：《儒言》、《晁氏客语》之外，谢山所节《文集》七条，今移入《庐陵学案》者一条，移入《新学略》者二条。）

　　晁氏客语

　　志于道德，功名不足论也。志于功名，富贵不足论也。志于富贵，则其与功名背驰亦远矣。

　　事固有其理昭然而横辩之胜不可折者。人皆以辩胜者为然，未可谓知言也。

　　古人顾是非，不顾利害。若顾利害者，古人所耻。今人并利害亦不顾。古人责名必责实。但责名者，古人所耻。今人名亦不责。

　　「君之视臣如土芥，则臣事君如国人」，此为君而言也，非为臣者所以责君。「父子之间不责善」，此为父而言也，非为子者所以责父。

　　无为其所不为，能正其行而已。无欲其所不欲，则能正其心者也。

　　闻见之知非德性之知。

　　《礼记》除《中庸》、《大学》，惟《乐记》为最近道，《表记》亦近道。

　　名数之学，君子学之而不以为本。　

　　论理，论己之所当为，须从根本上论。论事，论人之所当为，须就事势上论。

