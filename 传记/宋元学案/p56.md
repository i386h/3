<!-- { "loadSidebar": true } -->
　　天圆而地方。天南高而北下，是以望之如倚盖焉。地东南下西北高，是以东南多水，西北多山。日行阳度则盈，行阴度则缩，宾主之道也。月去日则明生而迟，近日则魄生而疾，君臣之义也。阳消则生阴，故日下而月西出也。阴盛则敌阳，故日望而月东出也。天为父，日为子，故天左旋，日右行。日为夫，月为妇，故日东出，月西出也。

　　月本无光，借日光以为光。及其盛也，遂与阳敌。为人君者可不慎哉！

　　阳得阴而为雨，阴得阳而为风，刚得柔而为云，柔得刚而为雷。无阴则不能为雨、无阳则不能为雷。雨，柔也；而属阴；阴不能独立，故待阳而后兴。雷，刚也，而属体，体不能自用，必待阳而后发也。云有水火土石之异，他类亦然。

　　张　曰：水火土石，地之体也。凡物皆具地之体。先生曰：「水雨霖，火雨暴，土雨蒙，石雨雹；水风凉，火风热，土风和，石风烈；水云黑，火云赤，土云黄，石云白；水雷，火雷虩，土雷连，石雷霹。」故一物必通四象。

　　象起于形，数起于质，名起于言，意起于用。天下之数出于理，违乎理则入于术。世人以数而入术，故失于理也。天下之事皆以道致之，则休戚不能至矣。

　　天之神栖于日，人之神发于目。人之神寤则栖心，寐则栖肾，所以象天也，昼夜之道也。

　　夫卦各有性体，然皆不离《干》、《坤》之门，如万物受性于天，而各为其性也。在人则为人之性，在禽兽则为禽兽之性，在草木则为草木之性。天以气为主，体为次；地以体为主，气为次。在天在地者亦如之。

　　天之象数则可得而推，如其神用，则不可得而测也。自然而然者，天也，惟圣人能索之。效法者，人也，若时行时止，虽人也亦天。神者，人之主，将寐在脾，熟寐在肾，将寤在肝，正寤在心。

　　将寐在脾，犹时之秋也。熟寐在肾，犹时之冬也。将寤在肝，犹时之春也。正寤在心，犹时之夏也。

　　以物观物，性也；以我观物，情也。性公而明，情偏而暗。

　　天地之大寤在夏，人之神则存于心。

　　鲍时曰：午则日随天在南，子则日随天在北，一日之寤寐也。夏则日正在午，冬则日正在子，一年之寤寐也。日者，天之神也。人之神昼在心，夏也；夜在肾，冬也。

　　火无体，因物以为体。金石之火烈于草木之火者，因物而然也。

　　历不能无差。今之学者历但知历法，不知历理。能布算者，洛下闳也。能推步者，甘公、石公也。洛下闳但知历法；杨雄知历法，又知历理。

　　百家谨案：细观《太玄》，子云便未即知历理。

　　学不至于乐，不可谓之学。

　　汉儒以反经合道为权，得一端者也。权所以平物之轻重。圣人行权，酌其轻重　而行之，合其宜而已。故执中无权者。犹为偏也。

　　夫《易》者，圣人长君子、消小人之具也。及其长也，辟之于未然；及其消也，阖之于未然。一消一长，一阖一辟，浑浑然无。非天下之至神，其孰能与于此！

　　知《易》者不必引用讲解，是为知《易》。孟子之言未尝及《易》，其间《易》道存焉，但人见之鲜耳。人能用《易》是为知《易》。如孟子，所谓善用《易》者也。

　　月者，日之影也。情者，性之影也。心性而胆情，性神而情鬼。

　　心为太极。又曰：道为太极。

　　形可分，神不可分。

　　木结实而种之，又成是木而结是实。木非旧木也，此木之神不二也。此实生生之理也。

　　以物喜物，以物悲物，此发而中节者也。

　　不我物，则能物物。

　　任我则情，情则蔽，蔽则昏矣。因物则性，性则神，神则明矣。潜天潜地，不行而至，不为阴阳所摄者，神也。

　　先天之学，心也。后天之学，也。出入有无死生者，道也。

　　神无所在，无所不在。至人与他心通者，以其本于一也。道与一，神之强名也。以神为神者，至言也。

　　阴对阳为二，然阳来则生，阳去则死，天地万物生死主于阳，则归之于一也。

　　神无方而性有质。

　　凡人之善恶，形于言，发于行，人始得而知之。但萌诸心，发乎虑，鬼神已得而知之矣，此君子所以慎独也。

　　人之类，备乎万物之性。

　　人之神则天地之神　。人之自欺，所以欺天地，可不慎哉！

　　物理之学，或有所不通，有可以强通。强通则有我，有我则失理而入于术矣。

　　心一而不分，则能应万变。此君子所以虚心而不动也。

　　君子之学，以润身为本。其治人应物，皆余事也。

　　兑，说也。其它说皆有所害，惟朋友讲习，无说于此，故言其极者也。

　　能循天理动者，造化在我也。

　　学不际天人，不足以谓之学。

　　人必内重，内重则外轻。苟内轻，必外重，好利好名，无所不至。

　　天下言读书者不少，能读书者少。若得天理真乐，何书不可读，何坚不可破，何理不可精！

　　所行之路不可不宽，宽则少碍。

　　天主用，地主体。圣人主用，百姓主体，故日用而不知。

　　天使我有是之谓命，命之在我之谓性，性之在物之谓理。

　　刘绚问无为，对曰：「时然后言，人不厌其言。乐然后笑，人不厌其笑。义然后取，人不厌其取。此所谓无为也。」

　　金须百炼然后精，人亦如此。

　　「多闻，择其善者而从之」，虽多闻，必择善而从之。「多见而识之」，识，别也。虽多见，必有以别之。

　　鬼神者，无形而有用，其情状可得而知也，于用则可见之矣。若人之耳目鼻口手足，草木之枝叶华实颜色，皆鬼神之所为也。福善祸淫，主之者谁邪﹖聪明正直，有之者谁邪﹖不疾而速，不行而至，任之者谁邪﹖皆鬼神之情状也。

　　太羹可和，玄酒可漓，则是造化亦可和可漓也。

　　易地而处，则无我也。

　　思虑一萌，鬼神得而知之矣。故君子不可不慎独。

　　渔樵问答

　　百家谨案：《黄氏日钞》云：「《伊川至论》第八卷载《渔樵问答》，盖世传以为康节书者，不知何为亦剿入其中。近世昭德先生晁氏《读书记》疑此书为康节子伯温所作。」今观其书，惟「天地自相依附」数语为先儒所取，余多肤浅。子文得家庭之说而附益之，明矣。今去其问答浮词并与《观物篇》重出者，存其略焉。

　　祖望谨案：晁氏但云「邵氏言其祖之书也」，是盖疑词，而亦未尝竟以为伯温作也。但刘左史安节《集》中亦载此篇，而颇略，则更可怪。左史未必为此文也﹛@　渔者曰：可以意得者，物之性也；可以言传者，物之情也；可以象求者，物之形也；可以数取者，物之体也。用也者，妙万物为言者也，可以意得，而不可以言传。

　　樵者曰：天地之道备于人，万物之道备于身，众妙之道备于神，天下之能事毕矣。又何思何虑！

　　渔者曰：以我徇物，则我亦物也。以物徇我，则物亦我也。我物皆致，意由是明。天地亦万物也，万物亦我也，我亦万物也。何物不我，何我不物。如是，则可以宰天地，可以司鬼神，而况于人乎！况于物乎！

　　樵者问渔者曰：「天何依﹖」曰：「依乎地。」「地何附﹖」曰：「附乎天。」曰：「然则天地何依何附﹖」曰：「自相依附。天依形，地附气。其形也有涯，其气也无涯。有无之相生，形气之相息，终则有始。终始之间，天地之所存乎！天以用为本，以体为末；地以体为本，以用为末。利用出入之谓神，名体有无之谓圣。惟神与圣，能参乎天地者也。」

　　窃人之财谓之盗。其始取之也，惟恐其不多也，及其败露也，惟恐其多矣。夫贿之与赃，一物也；而两名者，利与害故也。窃人之美谓之徼。其始取之，惟恐其不多也；及其败露也，惟恐其多矣。夫誉之与毁，一事也；而两名者，名与实故也。凡言朝者，萃名之所也；市者，聚利之地也。能不以争处乎其间，虽一日九迁，一货十倍，何害生实丧之有邪！是知争也者，取利之端也；让也者，趋名之本也。利至则害生，名兴则实丧。利至名兴而无害生丧实之患，唯有德者能之。

　　樵者曰：「人有祷鬼神而求福者。福可祷而求邪﹖求之而可得邪﹖敢问其所以。」曰：「语善恶者，人也；祸福者，天也。天道福善而祸淫，鬼神其能违天乎！自作之咎，固难逃已；天降之灾，禳之奚益！修德积善，君子常分，安有余事于其间哉！」樵者曰：「有为善而遇祸，有为恶而获福者，何也﹖」渔者曰：「有幸，有不幸也。幸不幸，命也；当不当，分也。一命一分，人其逃乎！」曰：「何为分﹖何为命﹖」曰：「小人之遇福，非分也，有命也；当祸，分也，非命也。君子之遇祸，非分也，有命也；当福，分也，非命也。」

　　渔者谓樵者曰：「人之所谓亲，莫如父子也；人之所谓疏，莫如路人也。利害在心，则父子过路人远矣。父子之道，天性也，利害犹或夺之，况非天性者乎！夫利害之移人如是之深也，可不慎乎！路人之相逢则过之，固无相害之心焉，无利害在前故也。有利害在前，则路人与父子又奚择焉！路人之能相交以义，又何况父子之亲乎﹖夫义者，让之本也；利者，争之端也。让则有仁，争则有害，仁与害何相去之远也﹖尧、舜亦人也，桀、纣亦人也，人与人同，而仁与害异尔。仁因义而起，害因利而生。以利不以义，则臣弒其君者有焉，子弒其父者有焉，岂若路人之相逢一日而交袂于中逵者哉！」

　　樵者谓渔者曰：「『《无妄》，灾也。』敢问其故。」曰：「妄则欺也。得之必有祸，斯有妄也。顺天而动，有祸及者，非祸也，灾也。犹农有思丰年而不勤稼穑者，其荒也不亦祸乎！农有勤稼穑而复败诸水旱者，其荒也不亦灾乎！故《象》言『先王以茂对时育万物』者，贵不妄也。

　　渔者谓樵者曰：「春为阳始，夏为阳极，秋为阴始，冬为阴极。阳始则温，阳极则热，阴始则凉，阴极则寒。温则生物，热则长物，凉则收物，寒则杀物。皆一气，其别而为四焉。其生万物也亦然。」

