<!-- { "loadSidebar": true } -->
　　黄东发曰：上蔡信得命及，养得气完，力去矜夸，名利不得而动，殆为百世师可也。第因天资之高，必欲不用其心，遂为禅学所入。虽自谓得伊川一语之救，不入禅学，而终身常以禅之说证儒，未见其不入也。然上蔡以禅证儒，是非判然，后世学者尚能辨之。上蔡既没，往往羞于言禅，阴稽禅学之说，托名于儒，其术愈精，其弊又甚矣！

　　祖望谨案：慈溪黄氏驳正上蔡之说，尚有数条最精者。如云：「荆公作宰相，只吃鱼羹饭。拟除人不允，便乞去。是其养得气完也。奇特！」黄氏曰：「一言不合，即乞去，伊川以山林士召入，则可；荆公大臣也，如此乃执拗无礼耳！吃鱼羹饭，自是儒生之常，非要君子具。且血气何足尚而奇之！」如云：「四十万人死长平，可知皆是命，只被人眼孔小。」黄氏曰：「此正因禅以觉为仁，而尽扫除乍见孺子恻隐之心，故不自知其言不忍。杀人之事，岂宜眼孔大邪﹖」如云：「温公欲变法，伊川谓未可。未几变之，果纷纷不能定。」黄氏曰：「温公若不变新法，恐天下遂乱。其后纷纷，却是温公不久而薨故耳，未可以此少之。」如云：「荆公胜流俗之说，人能用此以行其所学，为补不细。」黄氏曰：「天下之理一也。荆公之说，既不可施之政，又岂可施之学﹖此其弊，盖自告子不动心来矣。」黄氏又曰：「《上蔡语录》第一条云，问学佛者欲免轮回，超三界，于意云何；于终一条云，总老尝问『默识』是识个甚，『无入不自得』是得个甚。以禅证儒，录者何人，而注意如此！」盖斥曾恬之妄也。

　　谢山《论上蔡应城事》曰：胡文定公为湖北提举时，上蔡知应城县，文定因自杨文靖公求书见之。既至湖北，遣人先致书。已而入境，上蔡不迎，吏民皆惊知县何慢监司。文定径修后进之礼入谒。愚谓文定之所以自处者是也，若上蔡，则执师道而过焉者也。夫监司者，天子所以莅有司。上蔡不为知县，则虽闭户可也，布衣之于显者，分不相干，而以道自重，固不必因监司而屈。既为知县。则监司之得而属我，乃天子属我于监司也。监司之问道于知县，为私交；知县之致礼于监司，为庸敬。故监司可忘其尊，而知县不得自倨其学。朱子谓上蔡既已得书，自亦难于出迎。然以知县迎监司，非必遽有贬于知县之学，乃为天子尊监司也。杨文元公当嘉定间知温州，有契家子以奉使至郡讥察，文元以天使礼出郊迎。使者以父执故，间道走州入客位。文元闻之，不敢入。往来传送数次，客固辞，主人固请，卒以宾主相见，当时以为各当其礼。斯其视夫上蔡之事，虽非一例，至于即此悟彼，则固有可以旁通者。或曰：「上蔡盖有感于师道之不立，而抗古谊而为之也。」然吾观文定自交上蔡以后，虽得其所学为多，究未尝在弟子之列也。然则上蔡之以师道自居，而岸然不修属吏之仪，揆之于礼，似尚有未安者。朱子以上蔡天资高，凡如此者，殆亦贤知之过与！

　　◆上蔡讲友

　　文肃游广平先生酢（别为《廌山学案》。）

　　文定胡武夷先生安国（别为《武夷学案》。）

　　忠公邹道乡先生浩（别为《陈邹诸儒学案》。）

　　龙学吕晋伯先生大忠（别为《吕范诸儒学案》。）

　　◆上蔡门人（胡、周三传。）

　　文定朱汉上先生震（别为《汉上学案》。）

　　舍人曾先生恬

　　曾恬，字天隐，晋江人，公亮之曾孙。少从上蔡、龟山、元城、了翁游，《上蔡语录》则先生所记也。绍兴中，为中书舍人。《哲宗实录》成，加恩修史官。高宗令前后是非载之制词，先生行词模糊，只泛作一修史转官制。高宗不悦，以其尝为蔡京所引，疑之，乃改命吕本中。已迁大宗正丞。秦桧当国，先生丐外祠，主台州崇道观。（修。）

　　宗羲案：天隐为人朴实，非小人也，而有此委蛇。由熙、丰以来《新经》、《字说》之类坏人心术，非识见过人者，不能破其篱落耳！

　　记上蔡语

　　问：「从上诸圣，皆有相传处，至如老子，问如何﹖」谢子曰：「他见得错了。」余问：「错在甚处﹖」曰：「只如『失道而后德，失德而后仁，失仁而后义，失义而后礼』，是甚说话！自然不可易底便唤做道，体在我身上便唤做德，有知觉、识痛痒便唤做仁，运用处皆是当便唤做义。大都只是一事，那里有许多分别！」

　　「庄周如何﹖」谢子曰：「吾曾问庄周与佛如何，伊川曰：『庄周安得比他佛！佛说直有高妙处；庄周气象大，故浅近。如人睡初觉时，乍见上下东西，指天说地，怎消得恁地。只是家常茶饭，夸逞个甚底！』」谢曰：「吾曾历举佛说与吾儒同处，问伊川，先生曰：『恁地同处虽多，只是本领不是，一齐差却，」畲问本领何故不是，谢曰：「为他不循天理，只将拈匙把筋日用底，便承当做大小事，任意纵横，将来作用，便是差处，便是私处。」余问作用何故是私，曰：「把来作用做弄，便是做两般看当了，是将此事横在肚里。一如子路，冉子相似，便被他曾点冷眼看他，只管独对春风吟咏，肚里浑没些能解，岂不快活！」

　　慈溪黄氏曰：孔子本以行道济世为心，故使诸子言志。三子之对，皆正也。曾点，孔门之狂者，无心于仕，而自言中心之乐，其说虽潇洒出尘，然非当时问答之正。孔子当道之不行，私相讲明，而忽闻其言独异，故一时叹赏之。已即历举三子之说，皆足为邦。孔子之本心，终在此而不在彼也。学者必尽取一章，玩味始末，然后孔子本心可得而见。自禅学既兴，黜实崇虚，尽《论语》二十篇，皆无可为禅学之证，独浴沂数语，类脱去世俗者，遂除去一章之始末，牵合影傍，翕然附和。上蔡又演为「独对春风，没些能解」之言。曾点岂没些能解者邪﹖南轩作《风雩亭词》曰：「希踪兮柰何﹖曷务勉乎敬恭！」斯可明圣门之本旨。（补。）

　　余又问：「尧、舜、汤、武做底事业，岂不是作用﹖」谢子曰：「他做底事业，只是与天理合一，几曾做作，横在肚里！见他做出许多掀天动地盖世底功业，如太空中一点云相似，他把做甚么！如子路愿乘肥马，衣轻裘，与朋友共，敝之无憾，亦是有要做好事底心。颜子早是参彼己。孔子便不然，老者合当养底便安之，少者不能立底便怀之，君君臣臣父父子子，自然合做底道理，便是天之所为，更不作用。」

　　余问：「佛说『直下便是，动念即乖』，如何﹖」谢子曰：「此是乍见孺子以前底事。乍见孺子底，吾儒唤做心，他便唤做前尘妄想，当了，是见得太高。吾儒要就上面体认做工夫，他却一切扫除，却那里得地位进步﹖佛家说大乘顿教，一闻便悟，将乍见孺子底心，一切扫除，须是他颜、雍以上底资质始得。」

　　慈溪黄氏曰：此谓天资如孔子，方可学禅。予不晓其然否！（补。）

　　（梓材谨案：以上四条，从《上蔡语录》移入。黄氏原本百家案云：「《上蔡语录》，曾恬所记，其曰『余』者，恬也。」）

　　詹勉，字力行，南■州人。从上蔡游，兼师了翁。穷幽极微，期于自得。操履坚正，于《新经》之学无浼焉。晚以贫，就一官，监合同场。不求苟合，鲜有知者。陈默堂尝荐之，以为躬行无倦，老成之人。（补。）

　　附录

　　上蔡手柬胡文定曰：「学之所贵，有诸己为难。闻詹君辈勇猛精进，殊可喜！能更觑得破一切物累，尤佳。若覤不破，则未论行险侥幸，而气已弱，志已丧矣，有志于道者不可不戒。真当朝夕点检，令了了也。」

　　秘书郑先生毂

　　郑毂，字致远，建安人，上蔡高弟。初就学，能知圣人之道在中庸，父镇奇之。既冠，入太学，所为文不尚时好。执父丧，有吁天止火之异。第进士，调御史台主簿。以秘书郎守临江，遂丐祠归。（补。）

　　朱先生巽（别见《汉上学案》。）

　　◆上蔡续传

　　谢先生袭

　　谢袭，字智崇，阳夏人也，徙建安。能传上蔡之学。致堂与之同舍，累称之。（补。

　　康先生渊

　　康渊，字叔临，不知何所人也。南渡后流寓巴陵，讲学极盛。上蔡之传，始自胡文定公入衡湘，朱文定公震振之荆门，而先生稍晚出，然亦其一宗也。平江李雄、李杞皆朱子弟子，并质疑义于先生。今作《考亭渊源录》者以先生为朱子之徒，谬矣。其高弟曰毛友诚。（补。）

　　◆康氏门人（胡、周四传。）

　　掌教毛先生友诚

　　毛友诚，字伯明，平江人也。由康氏以受上蔡之说。谢弃科举，闭户读书，尤邃于《易》。太守延之入学，掌教最久。李敬子掌教，犹及见之，致敬焉。平江后进受学于朱子者最盛，皆先生有以为之前导也。（补。）

　　李先生雄

　　李木川先生杞（并见《沧洲诸儒学案》。）
 卷二十五　龟山学案（黄氏原本、全氏修定）
　　龟山学案　（黄宗羲原本　　黄百家纂辑　　全祖望修定）

　　龟山学案表

　　杨时　　　　　　　　　（子）迪　　　　　　（孙）云

　　（明道、伊川门人。）　（子）安止

　　（安定、濂溪再传。）　　王苹（别为《震泽学案》。）

　　吕本中（别为《紫微学案》。）

　　关治（别见《陈邹诸儒学案》。）

　　陈渊（别为《默堂学案》。）

　　罗从彦（别为《豫章学案》。）

　　张九成（别为《横浦学案》。）

　　萧顗　　朱松（别见《豫章学案》。）

　　徐存　　郑升之

　　江介　程端蒙（别见《沧洲诸儒学案》。）

　　柴瑾

　　郑雍　　　　　

　　陆律

　　江泳

　　柴卫

　　周贲

　　周孚

　　胡寅（别为《衡麓学案》。）

　　胡宏（别为《五峰学案》。）

　　刘勉之（别为《刘胡诸儒学案》。）

　　潘良贵

　　（从子）畤（别见《元城学案》。）

　　潘好谦　（子）景夔

　　（子）景尹（并见《丽泽诸儒学案》。）

　　王师愈　（子）瀚

　　（子）洽（并见《丽泽诸儒学案》。）

　　王居正

　　廖刚

　　赵敦临

　　魏杞 陈居仁 （子）卓

　　（孙）允平

　　张端义（别见《慈湖学案》。）

　　张良臣　（子）畤

　　汪大猷

　　童大定　舒璘（别为《广平定川学案》。）

　　舒黻　（子）璘（别为《广平定川学案》。）

　　（持之讲友。）

　　高闶　　童大定（见上《庇民门人》。）

　　（附蒋璯）高材（别见《和靖学案》。）

　　喻樗　　汪应辰（别为《玉山学案》。）

　　程迥　　高元之

