<!-- { "loadSidebar": true } -->
　　赵与，字德渊，湖州人。嘉定十三年进士，累官至观文殿学士，历知七府。景定元年卒，赠少师。尝见慈湖而问曰：「某于日用应酬，都无一事，只未知归宿之地。」慈湖曰：「心之精神是谓圣，人皆有是心，心未尝不圣，何必更求归宿。求归宿，乃起意，反害道。」德渊奉教终身。

　　宗羲案：慈湖所传，皆以明悟为主，故其言曰：「此一二十年以来，觉者踰百人矣，古未之见，吾道其亨乎。」然考之自钱融堂、陈和仲以外，未必皆为豪杰之士也，而况于圣贤乎。史所载赵与以聚敛称，而慈湖谓其已觉，何也﹖夫所谓觉者，识得本体之谓也。象山以是为始功，而慈湖以是为究竟，此慈湖之失其传也。

　　附录

　　德渊知平湖，嘉熙四年大饥，分场设粥，以寓公方万里为长者，请董其役，全活者数万人。宝佑三年，再守，修举学校，行饮射礼。尹临安十三年，城中见口计日食文思院米三千石，尝籍北关米船，每日四千石入城则米价减，二千石则价贵，适入三千石则价平，无不中者，乃于监桥置平粜仓，二十有八岁，储浙西米六十万石，皆精凿，视米价贵，辄平粜之，竟十三年中，民食其惠。（补。）

　　谢山《奉临川帖子四》曰：「读《陆子学谱》至《赵与》、《袁韶传》，心有疑焉。四先生之讲学吾甬，句东无不从之游者，故其中不无非种之苗。慈湖弟子则有史丞相弥远及与，絜斋弟子则有袁参政韶，即史嵩之亦尝与和仲讲学阁下。《学谱》于史氏二相不录，而赵、袁则裒然大书，但与少年，慈湖所以许可者甚备。观其因求师之故，自苕霅迁居从学，是慕道诚勇矣。自其尹临安以后，则大改素行，而本传纪之不详。」又曰：「吾乡自元延佑、至正以至明成化，旧志并荥阳、南山文献诸录，皆不为与作传，至《嘉靖志》始有之，时则其裔孙有为达官者故也。与原籍青田。《永乐处州府志》有《与传》，亦言其善理财以佐国用，而又言其尹京，善发擿，有赵广汉之风。愚谓宋季之临安，亦岂可以广汉之治治之者，不过借此以恣其聚敛之威而已。至袁韶本传，不详其过，而卷末总论，以为时相私人，其见于诸家奏疏者，皆指以为弥远之党，似皆不当为之讳者也。且大儒之门下，不必竟无不肖，前之则有朱子之傅伯寿，又前之则有杨文靖公之陆棠，又前之则有程子之刑恕。与其进，不与其退，斯亦圣贤之所无如何也。」

　　◆慈湖私淑

　　文忠真西山先生德秀（别为《西山真氏学案》。）

　　文清刘漫堂先生宰（别见《岳麓诸儒学案》。）

　　◆清遐家学

　　沈先生民献（见上《慈湖门人》。）

　　◆沧洲家学（象山三传。）

　　通奉史先生宾之（别见《丘刘诸儒学案》。）

　　◆独善门人

　　知州王先生撝（别见《丽泽诸儒学案》。）

　　◆融堂家学

　　钱诚甫先生槱

　　钱槱，字诚甫，融堂之子。慈湖尝曰：「诚甫近于嘉定十有二年元夕后一日有觉，至晦日，又大通。」又赠言曰：「诚甫远访从容，近月问答亦详矣。」将归，侍，复求言。「孔子曰：『天有四时，春秋冬夏，风雨霜露，无非教也。地载神气，神气风霆，风霆流形，庶物露生，无非教也。』诚甫领斯教也，毋或昏。」（参《慈湖遗书》。）

　　县令钱竹间先生允文

　　钱允文，淳安人也，融堂从子。咸淳九年进士，武冈令。传其家门之学，学者称为竹间先生。（修。）

　　◆融堂门人

　　正字洪锦溪先生扬祖

　　洪扬祖，字季扬，严州人也。从慈湖、絜斋游，而卒业于融堂。累官至正字，轮对者三。以讲学正心诚意为启沃，学者称为锦溪先生。有集，漫塘雅称之。（修。）

　　（梓材谨案：梨洲原本《金溪学案》附传，谓：「先生淳安人，袁甫之门人也。」据此则先生尝从袁氏父子游也。）

　　隐君夏自然先生希贤

　　夏希贤，字自然，淳安人也。融堂弟子。（云濠案：一本作慈湖弟子。考《严陵志》，言先生之学，尝会其极于象山、慈湖之要，未言受学于慈湖。）究明性理，洞见本原，杜门不出者三十余年。家无隔宿之储，而泰然自如，学者皆称为自然先生。三子皆承其学，而仲子溥最着。（补。）

　　庶官吕凤山先生人龙

　　吕人龙，前缀之，淳安人。景定进士，融堂之高弟也。胸次洒落，日与学者指点浴沂风雩之乐。仕止小官。学者称为凤山先生。有集。（修。）

　　◆习庵家学

　　侍郎陈先生蒙

　　陈蒙，字□□，和仲子。年十八，上书万言，论国事。为太府寺主簿。入对，言贾似道为相时国政阙失，贬建昌军簿，录其家，惟青毡耳。德佑初，以刑部侍郎召，不赴，卒。（参史传。）

　　◆习庵门人

　　直言张荃翁先生端义（见上《慈湖门人》。）

　　全真志先生谦孙（父汝梅。附兄鼎孙、弟颐孙。）

　　全本心先生晋孙（合传。）

　　全谦孙，字真志，鄞县人。与弟晋孙，字本心，皆学于陈侍郎和仲之门，为陆文安公、杨文元公私淑高弟。其再传为黄南山，明初大儒也。自先生父菽和汝梅，伯兄本然鼎孙，以及季弟颐孙，本然子耆，三世置义田以赡其宗，谓之「义田六老」。（补。）

　　◆杜洲家学

　　童松檐先生钟

　　童声伯先生鋐（合传。）

　　童钟，号松檐，杜洲子也。弟鋐，号声伯。为杜洲六先生之二。（参《鲒埼亭集外编》。）

　　谢山《杜洲六先生书院记》曰：「六先生者，首杜洲；次松檐，盖杜洲子钟也；次懋山曹山长汉炎，则杜洲之徒，最称耆宿，曾掌慈湖书院者也；次东发黄提刑，及与杜洲讲道者也；次草堂严高士畏，亦杜洲之徒也；次声伯，松檐弟鋐也。曹、黄、严三氏，其居在鸣鹤乡中，当日聚处于讲堂最多，故并祀之。」

　　副尉童先生金

　　童金，字子丹，慈溪人，杜洲先生之孙也。至元间，以才能荐，授进义副尉，岁督海运。秩满，扁所居曰「一间」，即先庐侧筑室百余楹为义塾，割腴田四顷，延名师以淑来学。（参《两浙名贤录》。）

　　◆杜洲门人

　　堂长曹懋山先生汉炎

　　曹汉炎，字久可，慈溪人也。慈湖、杜洲二院堂长。（补。）

　　高士严草堂先生畏

　　严畏，号草堂。亦杜洲之徒也。（参《鲒埼亭集外编》。）

　　（梓材谨案：先生慈溪人，绍熙年右榜进士，谢山称之曰「高士」。）

　　◆曹严讲友

　　文洁黄于越先生震（别为《东发学案》。）

　　◆同庵门人

　　直言张荃翁先生端义（见上《慈湖门人》。）

　　◆马氏家学

　　马先生燮（见上《慈湖门人》。）

　　◆王氏门人

　　锺先生季正

　　锺季正者，乐平人也。从王琦游，尝跋慈湖谢过遗墨云：「慈湖以订顽二字用诸文告，先生谓：『良知良能，人皆可为尧、舜，请无以顽斥。』慈湖亟改，自谢不谨。呜呼！今之令有慈湖否﹖今之友有先生否﹖」（补。）

　　◆邵氏家学

　　教谕邵顾斋先生大椿

　　邵大椿，字春叟，寿昌人也。号顾斋。（梓材案：谢山原稿作顾斋之子，此从《严陵志》改正。）所著有《四书讲义》。官为龙游教谕。元初，士子宗之。（补。）

　　◆玉成家学

　　荐举薛先生璩

　　薛璩，字叔容，平阳人也。其父受业于慈湖，而先生所著《孔子集语》二十卷。又着《宅揆成鉴》，尝进之朝，时人称之。（补。）

　　（云濠谨案：温州府志：「先生名据。淳佑闲，台省交荐，赐出身。尝为《天保釆薇末议》二卷。」）

　　◆独善续传（象山四传。）

　　教授史果斋先生蒙卿（别为《静清学案》。）

　　◆自然家学

　　教授夏大之先生溥

　　夏溥，字大之，自然先生仲子。博通经学，兼工诗，为安定书院山长，一以安定学规课士。迁龙兴教授。郑师山学于淳安，自言得大之启发之功。赵东山亦尝师之。其诗自成一家，当时称为夏体，而东山谓其大似诚斋。师山亦称其古文。先生在龙兴与道园善。（补。）

　　夏先生清之

　　夏先生潜之

　　清之，潜之，大之兄弟，皆承家学。（参《严陵志》。）

　　◆大之同调

　　修撰吴朝阳先生暾

　　吴暾，字朝阳，淳安人也。八岁能诗文，留心性理之学。严陵自融堂讲学后，弟子极盛。入元，则夏自然为大师，而先生接之而出，以《春秋》教授，成泰定进士。其官番阳也，土贡皆以金，然非滇中叶金则不中格，民苦之，先生力言于朝，始得以常金入贡。升镇平尹，兼知军事，转峡州路经历，所至皆有声。未几，解印绶去，授徒讲学，以终其身。追赠翰林修撰。先生弟子最盛。郑师山之侍其父于淳安也，受业三年，其后师山虽为朱子之学，然追溯生平得力，必曰自朝阳先生云。所著有《吴修撰集》。（补。）

　　隐君洪复翁先生震老

　　洪震老，字复翁，淳安人也。私淑慈湖之学。延佑中，以荐入上都。与时相书，陈时事，鲠直不讳。已而弃去，隐居不仕。讲道授徒，尤长于诗，有曰：「白波九道自流雪，青玉一峰长拄天。」世盛传之。所著有《观光集》一卷。郑师山之学于淳安也，尝曰：「朝阳先生，吾师之；复翁、大之二先生，吾所资而事之；本一，吾友之。」（补。）

　　◆杨钱续传

　　隐君陈静明先生苑（别为《静明宝峰学案》。）

　　知州宋先生梦鼎

　　宋梦鼎，字翔仲，淳安人也。私淑慈湖、融堂之学。至顺进士，累官知奉化州。（补。）

　　举鲁岐山先生渊

　　鲁渊，字道源，淳安人也，学者称为岐山先生。私淑慈湖、融堂之学。成至正进士，出为华亭丞。新安失守，行省檄先生与监郡脱脱引兵而西，焚贼垒六十余，遂会大军于新安，与富山巡检邵仲华共守豪岭。贼再犯，众惊将溃，先生以忠义相激，始定。已而终败，为贼所得，守节不屈，被羁于白石源，先生吟咏自若，豫作自祭文，誓以必死。其后贼败，先生得逃，复归华亭，以《春秋》传学者。起为浙江儒学副提举，以疾归。洪武初，累征不起。所著有《春秋节传》、《策府枢要》。（补。）

　　教授洪先生源（附子玙。）

　　洪源，字子泉，淳安人也。私淑慈湖、融堂之学。洪武中，以荐举入太学，授安仁教谕。其谓诸生曰：「讲学须明，闻道须行，无鹜于外，以叨虚名。」历滁州、邵武、福州，学者极盛。侍郎玙，其子也。（补。）

　　◆宋鲁同调

　　司训张书隐先生复

