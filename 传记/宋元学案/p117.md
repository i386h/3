<!-- { "loadSidebar": true } -->
　　元佑党人只七十八人，后来附益者不是。

　　若象数可废，则无《易》矣。若不说义理，又非通论。两者兼之，始得。

　　学者所守要道，只一勤字，则邪僻无自而生。纔有间断，便不可谓勤。

　　狱贵初情。每一行若干人，分牢异处，亲往问，私置簿记之。其后结正，无出初情者。

　　至诚之道无处不在，着一事便是曲。致曲，以通之也。

　　安世从温公学，与公休同业。凡三四日一往，以所习所疑质焉。公欣然告之，无倦意。凡五年，得一语曰「诚。」安世问其目，公喜曰：「此问甚善！当自不妄语入。」予初甚易之，及退而檃括日之所行，与凡所言，自相制肘矛盾者多矣。力行七年而成。自此言行一致，表里相应，遇事坦然，常有余裕。

　　温公谓安世：「平生只是一个诚字，更扑不破。诚是天道，思诚是人道，天人无两个道理。」因举左右手，顾之笑曰：「只为有这躯壳，故假思以通之。及其成功，一也。」

　　安世自从十五岁以后，便知有这个道理。也曾事事着力，毕竟不是。只有个诚字，纵横妙用，无处不通。以此杜门独立，其乐无穷，怎生也动安世不得！

　　（梓材谨案：谢山所节《元城道护录》十条，今移为《附录》者一条，移入本卷《李庄简传》后者一条，移入《龟山学案》者一条。）

　　元城语

　　某之学，初无多言。旧所学于老先生者，只云「由诚入」，某平生所受用处，但是不欺耳。今便有千百人来问，某只此一句。

　　（梓材谨案：此李庄简所称元城先生语，其子孟珍述之。）

　　附录

　　先生登第，与二同年谒李若谷参政，三人同起身请教。曰：「若谷自守官以来，尝持四字：勤、谨、和、缓。」其间一后生应声曰：「勤、谨、和，既闻命矣；缓之一事，某所未闻。」李正色曰：「何尝教贤缓不及事！且道世间甚事不因忙错了﹖」（《吕氏杂录》。）

　　元城终身未尝草字，书尺未尝使人代。

　　介甫求去，潞公谓后人如何可为，元城对曰：「相公当之，去所害，兴所利，反掌间耳！」祖望谨案：时元城年尚少，已能为此！

　　吕相微仲不乐元城。范忠宣公由元城章疏而出，已而复拜微仲，遂拟元城真定。宣仁曰：「如此正人，且留朝廷。」（以上《谈录》。）先生父太仆卿仲通慕司马温公、吕献可之贤，方温公志献可墓，仲通自请书石。温公文出，直书王介甫之罪不隐，仲通有惧色，先生代其父书，自此益知名。温公入相元佑，荐先生为馆职，谓先生曰：「足下知所以相荐否﹖」先生曰：「某获从公游旧矣！」公曰：「非也。某闲居，足下时节问讯不绝。某位政府，足下独无书。此某所以相荐也！」先生远谪岭外，盛夏奉老母以行，途人皆怜之，先生不屈也。抵郡，闻使者自京师来，人为先生危之。郡将遣其客来，劝先生治后事。客涕泣以言，先生色不动，谈笑自若，对客取笔书数纸，徐呼其仆，从容告曰：「闻朝廷赐我死。即死，依此数纸行之。」笑谓客曰：「死不难矣！」客取其所书纸阅之，则皆经纪其家与经纪其同贬当死者之家事，甚悉。客惊叹，以为不可及也。更数日，乃知使者本入海岛杖杀内臣陈衍，章惇故令迂往诸郡，逼令流人自尽耳。

　　谢山《书宋史元城传后》曰：朱子曰：「忠臣杀身，不足以存国，谗人构祸，无罪就死。刘莘老死不明。今其行状似云死后以木匣取其首，或云服药，皆不可考。国史此事是先君修正，云刘挚、梁焘相继死岭表，天下至今哀之。」又云：「范淳夫死亦可疑。虽子孙载其死事详细，要之深可疑。」又云：「当时多是遣人恐吓之，监司州郡承风旨皆然，诸公多因此自尽。」予初犹疑其语，今观元城传中所载蔡京累遣人胁害之事，乃知朱子之言不尽出传闻之过也。呜呼，元佑党人竟何罪至此！

　　先生一日扶其母篮舆行山中，树下。有大蛇冉冉而至，草木皆披靡，樵夫皆惊走，先生不动也。蛇若相向者久之，乃去。村民罗拜曰：「官异人也！蛇吾山之神，见官喜相迎耳。官远行无恙乎﹖」（《闻见录》。）

　　先生与东坡同朝。东坡勇于为义，或失之过，则先生必约之以典故。东坡怒曰：「何处得一刘正言来，知得许多典故。」先生闻之曰：「子瞻固所畏。然恃其才，欲变乱典章，则不可。」元符末，各归自岭海，相遇于道，先生喜曰：「浮华豪习尽去，非昔日子瞻也。」东坡则曰：「器之铁石人也！」（同上。）

　　元城初除谏官，以母老辞。母勉使为之，乃供职。论胡宗愈二十四章，又论章子厚十九章。子厚欲杀之岭南，人言「春、循、梅、新，与死为邻；高、窦、雷、化，说着也怕」，而元城历其七。（《道护录》。）

　　先生谓当官处事，须权轻重，务合道理，无使偏重，夫是之谓中。元佑间，尝谒见冯当世，当世言：「熙宁初，与陈旸叔、吕宝臣同任枢密。旸叔聪明少比，遇事迎刃而解；而吕宝臣尤善称停事，每事必称停轻重，令得所而后已。事经宝臣处者，人情物理，无不允当。」「称停」二字，吾辈当今最宜致力。（《童蒙训》。）

　　（梓材谨案：谢山所录紫微《童蒙训》，有一条云：「刘公器之尝为予言：『冯当世宣徽称吕宝臣枢密善称停事。每事之来，必称停轻重，莫使有偏。事经其处画者，无不允当。称停二字，最吾辈当今所宜致力。』宝臣，惠穆公也。」惠穆盖紫微从祖父公弼。其语复出，故删彼存此。）建中间，公自岭外归。至宣和年间，内侍梁师成得幸，令吴可（云濠案：吴可，《宋史》作吴默。）自京师至家，欲引公以为重，致书许大用。可至三日，然后敢出之，且道公诸孙求仕以动之。公谢曰：「吾若为子孙计，则不至是矣。且吾废斥几三十年，未尝有点墨与当朝权贵。吾欲为元佑完人，不可破戒。」还其书而不答。（《言行录》。）

　　公在家，杜门屏，不妄交游，人罕见其面。然田夫野叟，市井细民，以谓若过南京不见刘待制，如过泗州不见大圣。及公殁，耆老士庶、妇人女子持熏剂诵佛经而哭公者，日数千人。后二年，敌人驱坟石发棺，见公颜貌如生，咸惊曰：「必异人也！」一无所动，盖棺而去。（同上。）

　　吕紫微曰：刘丈器之与颜夷仲、石子植、韩撝则及予相得，暮年同城而居，以便讲习之益。

　　又曰：刘器之论当时人物，多云弱，实中世人之病。承平之久，人皆偷安畏死辟事，因循苟且而致然耳！

　　曾茶山曰：刘器之学问门户，自与伊川不同。伊川说话极精微，刘丈祇理会笃信力行，亦自有省要处。尝言勿忘勿助长，不思善不思恶，但愿空诸所有，慎勿实诸所无。祖望谨案：此元城杂禅学处。

　　王深宁《困学纪闻》曰：元城岁晚闲居，或问先生何以遣日，公正色曰：「君子进德修业，惟日不足，而可遣乎！」

　　黄东发曰：先生事温公五年，而后教之以诚。思之三日，不知所从入，而后教之不妄语。七年而后能言行相应，故能不动如山，当宣和、大观间，岿然独为善类宗主。至今诵其遗言，无不笃实重厚，使人鄙吝之心为消。呜呼，岂不诚大丈夫哉！独因笃信之深，而佛氏之说先入为主，至谓儒、释、道、神，其心皆一，又谓《法华经》临刑刀坏之说为说性，而证以《楞严经》云使众生六根消后，临刑刀如割水，且并以其师温公诋佛为非。若自程门讲明圣人之学观之，虽温公之诋佛犹未免于卤莽，而元城并以为未然，何哉﹖或者「知终终之」之勇冠卓一世，而「知至至之」之知尚差毫厘邪﹖此《中庸》之必贵于「自明而诚」也。虽然，先生他日亦言释、老之言皆未免入邪，则其本心固未尝不明也，学者宜审焉。

　　◆元城学侣

　　侍郎颜夷仲岐（别见《荥阳学案》。）

　　石先生子植

　　石子植，佚其名，尝说吕申公。哲宗赐御笔白乐天诗与二苏，及进诗表谢，申公遂集古经句作一册进，云比以写唐人无益诗，不如写圣人语。曰：「君子作事，婉而成章。诗也须进，但中间有说尔。此恐非申公所为。」（参《晁氏客语》。）

　　（梓材谨案：晁氏书作石子殖，而《元城语录》作子植，盖一人也。）

　　◆元城同调

　　忠肃陈了斋先生瓘（别为《陈邹诸儒学案》。）

　　◆元城门人（涑水再传。）

　　文清吕东莱先生本中（别为《紫微学案》。）

　　判监孙先生伟

　　孙伟，字奇甫，江陵人也。少负奇气。初为静州幕官。刘元城再谪夷陵，先生自静求沿檄至峡求见，元城待之无甚异也。先生请曰：「伟以求见先生而来，非沿檄也。」元城问所以愿见之意，对曰：「生长南方，窃闻司马温公北方贤士大夫之冠，先生受业温公，是以求见。非敢言从学，但愿就先生求五日饭，寻一宿处，听先生五日话。」元城嘉之，因与共饭五日，与之言温公所以传习者。先生请曰：「受教不在多言。愿掇其所当致力者，为直截言之。」元城曰：「诺。」既五日，先生已录成一卷。请曰：「愿更住半日，求先生谛视之，无差谬否。」元城为之阅毕。先生辞归，自是践履一宗元城。每对学者言：「平生只从得刘先生五日，终身受用只此五日所闻。」张魏公之初仕也，在山南幕府，先生尝从其帅饮，至夜分，帅尚命继酒，魏公谓其使曰：「此何时也，而酣宴无已乎﹖」先生整冠起曰：「此贤属也。予其罪人矣！」遽谢之。先生善诱迪学者。尝有投所业请益者，先生置诸架上不视，徐曰：「每日所读何书﹖」其人惘然莫知所对。再三问之，乃漫应曰：「近喜读《新唐书》。」先生问曰：「三百年唐室，最爱何人﹖」其人又不能对，逡巡引退。次日复来，因言向来汨没科举，实未知所以读书之方。先生乃谆谆诲之，且曰：「读本纪而不知一代之兴衰治乱，读列传而不知诸人之贤否邪正，又奚以史为﹖又奚以学为﹖」其人自此从学，卒为善士。先生本用世才，以争和议不胜，不复求用，官终判监。晚游衡山，与胡文定公父子游，论学甚契。手批留候、诸葛武候二传，字极大，朝夕披视一过，太息。箧中惟《论语》一部。所著有《奏议》数卷，胡五峰跋之曰：是乃上蔡所云「不为一身之谋而为天下之虑」者。

　　祖望谨案：元城之得统于温公，大抵不出「刚健笃实」一语。元城门下，其最显者为李庄简公泰发，其厄于下寮者为先生，其骨力皆得之元城。《宋史》不为先生立传，沈埋六百余年。予稍求其大略，登之《学案》，而当年奏议诸文字，不可得见矣，为之三叹。先生之高弟曰刘芮。

