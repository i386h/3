<!-- { "loadSidebar": true } -->
　　李潜，字君行，虔之兴国人也。年二十余，有安退处士刘师正者善解《春秋》，先生从之学。后于楚州见之，问曰：「足下久居此，何所需﹖」先生对曰：「大人令去应举，待及第后归。今次以期服碍却，欲且就此处修学，以待来科。」安退笑曰：「误矣！夫不可得而久者，在父母之左右也，何待！」先生瞿然，竟归。安退因为先生言今之为学者，皆非所以为学，先生遂有省，自是笃行自守，不交当世。治平中，成进士，年五十余，监泗州僧伽塔，人弗知也。范纯礼为发运使，始深知之，力荐于朝，除太学博士、校书郎。绍圣中，力求去，知蕲州，遂请老。其学而易明，以行己为本，不以空言。读书专以经书、《论语》、《孟子》为正，舍此皆非所取。尝言经书、《论》、《孟》如称，所以称量众说，其轻重等者正也，不等者不正也。尝自虔州入京，至泗州，其子弟请先往。先生问故，曰：「科场期近，欲先至京，得寄贯开封户籍。」先生不许曰：「汝虔人，而贯汴，欲求事君而先欺君，不可行也。」元佑末，群贤咸在朝，而先生安静自守，群贤亦以其不附己，不甚引之。赵君锡荐御史，访士于吕希哲，以杨应之与先生告。君锡不能用，反荐杨畏，畏竟叛入邪党、希哲叹曰：「使杨、李为台官，安有此乎！」苏文定辙罢知汝州，先生归，往见之，与论当世事，太息以为知先生晚。元符庚辰，诸公既皆还朝，先生亦驿召赐对，管句宗学，比国子司业，盖有阴阻之，恐在要地者。伊川闻之，谓学者曰：「君行何以复出﹖」学者对曰：「司业承朝廷美意，不得不出。然即归矣！」先生既至京，果引疾，不久归。吕好问兄弟以其父希哲之命，严事之，尝曰：「今众人所作事，皆非杨十七丈应之及李丈所为也。」子朴、格。

　　李先生说（吕紫微居仁述。）

　　学问以去利欲为本。利欲去，则诚心存。

　　每日只多读《易》、《诗》、《书》、《春秋》、《论语》、《孝经》，间读《孟子》。

　　读书不要看别人解。看圣人之言易晓，看别人解则愈惑。

　　「郊社不修，宗庙不享」，历观诸书皆以郊对社，郊以祭天，社以祭地。南郊、北郊、五帝之类，皆出于《周礼》，圣人书中不见。

　　严父配天之礼，盖始自周公。若自古有之，孔子何以言周公其人也﹖

　　列爵为五，分士为三，盖至周始定。若夏、商以前俱如此，则《尚书》为妄矣。

　　学圣人者，但自用意经书。中心既有所主，则散看诸书，方圆轻重，皆为规矩权衡所正。

　　史书尚可。最是《庄》、《老》，大段害道！

　　七世之庙见《尚书》，其它言庙数不同者，皆无取。

　　《昊天有成命》，是合祭无疑。元佑之学

　　谏议龚先生夬

　　龚夬，字彦和，瀛州人。徽宗立，召拜殿中侍御史，上殿抗疏辨忠邪，又乞正元佑后册位号。已而元佑后册再废，言者论先生首尾建言，诏削籍，编管房州。徙象州、化州。逢赦得归。政和元年卒。绍兴中，累赠右谏议大夫。（参史传。）

　　附录

　　吕紫微曰：龚彦和贬化州，徒步径往，以扇乞钱。

　　待制上官先生均

　　上官均，字彦衡，邵武人。熙宁三年进士第二。除监察御史里行，上疏忤蔡确，谪宰光泽。哲宗立，擢开封府推官。元佑初，复为御史。论青苗，以为有惠民之名，无惠民之实。累改提点河北东路刑狱。绍圣初，召拜右正言，迁工部员外郎，累知越州。徽宗立，入为秘书少监，累知永兴军，徙襄州。崇宁初，与元佑党籍，夺职，主管崇禧观。政和中，复集贤院修撰、提举洞霄宫。久之，复龙图阁待制。致仕，卒。（参史传。）

　　侍郎杜先生纯（父彭寿）

　　杜纯，字孝锡，鄄城人。父彭寿，尚书虞部郎中，以文学、政事显；先生以荫为郊社斋郎。未冠，知强学，尚义理，不妄笑言，有成人之操。两预乡书，即舍之。调乘氏主簿。元佑元年，诏举直言士，枢密范公、门下韩公与尚书王存、孙永皆荐其才任谏诤，时已擢河北转运判官矣。累为鸿胪卿、光禄卿，擢权兵部侍郎，以集贤院学士提举崇福宫，改修撰。卒，年六十有四。所为诗文、奏议二十卷。为人忠恕不欺，学问以诚身为本。尝曰：「士常不忘在沟壑，则事无不可立。」好《易》、《中庸》，能释其义。至浮屠、《老》、《庄》，皆探索微妙，曰：「与吾学同出也。」与晁补之父厚，而补之为之。（参晁济北《鸡肋集》。）

　　（梓材谨案：《宋史》本传谓先生以伯父荫入官，累擢侍御史，言者诋其不由科第，改右司。又案晁济北为先生子进士宽伯墓志云：「补之十岁余时，先君为补之言：『宣德君，君子也，若人乃可事之。』」盖先生时为宣德郎、详定官制所检讨官云。）

　　谏议常先生安民

　　常安民，字希古，邛州人。绍圣初，拜监察御史，疏论蔡京「内结中官，外连朝士，一不附己，则诬以党于元佑，非先帝法，必挤之而后已。今在朝之臣，京党过半，陛下不可不早觉悟而逐去之」。是时京之奸始萌芽，人多未测，独先生首发之。又言：「今大臣为绍述之说，皆借此名以报复私怨，朋附之流遂从而和之。」章疏前后至数十百上，度终不能回，遂丐外。曾布、章惇比而排之，董敦逸再为御史，亦奏之，出监滁州酒税。满三岁，通判温州。徽宗立，提点永兴军路刑狱。蔡京用事，入党籍，流落二十年。政和未，卒。建炎四年，赠谏议大夫。（参史传。）

　　（梓材谨案：时二蔡为《元佑党籍》刻石，召石工安民，至则乞不刻「安民镌字」于碑，恐后世并以为罪。安民长安人，《邵氏闻见录》误以为常安民。倪文正跋《党籍碑》云：「石工安民乞免书名，今披诸贤位中，赫然有安民在。」盖亦同此误也。）

　　朝散李先生深（父诰。附弟勉。）

　　李深，字叔平，光泽人。父诰，以进士官至太常博士，陈了翁称其真率乐易，有古人风。先生第熙宁九年进士，为敕令所详检役法文字。因与蔡京、章惇廷争，夺一官。已而叙复元官，迁朝散郎，以言事罢官。崇宁中，安置复州，入元佑党籍。有《杭州集》二卷。弟勉，字安道，元佑进士，知尤溪顺昌县。素负气节，多忤于时，遂谢事休致，亦入党籍。（参《姓谱》。）

　　◆范氏家学

　　资政范先生百禄（附子祖述。）

　　范百禄，字子功，忠文兄锴之子也。第进士，又举才识兼茂科。历知谏院，论手实法曰：「造簿手实，许令告匿户。令虽有手实之文，而未尝行，盖谓使人自占，必不以实告。而明许告讦，人将为仇，则礼义廉耻之风衰矣。」转起居郎。哲宗立，司马温公复差役法，患吏受赇，欲加流配。先生固争曰：「民今日执事，受谢于人；明日罢役，则以财赂人。苟绳以重典，黥面赭衣必将充塞道路。」温公悟曰：「微君言，吾不悉也。」遂已。累拜中书侍郎。郊祀议合祭天地，礼官以《昊天有成命》为言，先生曰：「此三代之礼，奈何复欲合祭乎﹖《成命》之颂，祀天、祭地均歌此诗，亦如春夏祈榖而歌《噫嘻》，亦岂为一祭哉﹖」争久不决，质于帝前。宰相曰：「百禄之言，礼经也；今日之用，权制也。陛下始郊见，宜以并事天地为恭。」于是合祭。右仆射苏颂坐稽留除书免，先生以同省罢为资政殿学士、知河中，徙河阳、河南。卒，年六十五，赠银青光禄大夫。所著《诗传》、《文集》、《内外制》、《奏议》，凡八十卷。入元佑党籍。子祖述，监颍州酒税，摄狱掾，阅具狱，活两死囚，州人以为神。知巩县，凿南山导水入洛，县无水患，文潞公称其能。以先生堕党籍，监中岳庙。久之，靖康多难，避地至汝州。守赵子栎邀共守汝，城得全。官终朝议大夫。（参史传。）

　　正献范华阳先生祖禹（别为《华阳学案》。）

　　◆吕氏家学

　　侍讲吕原明先生希哲（别为《荥阳学案》。）

　　庶官吕先生希绩

　　吕希绩，字纪常，申公次子。与兄希哲、弟希纯皆师事康节，故伯温与之游甚厚。尝以庶官入元佑党籍，绍圣四年光州居住。（参《邵氏闻见录》。）

　　待制吕先生希纯

　　吕希纯，字子进，正献三子。登第，为太常博士。元佑祀明堂，将用皇佑故事，并飨天地百神，皆以祖宗配。先生言：「皇佑之礼，事不经见，嘉佑既已厘正。至元丰中，但以英宗配上帝，悉罢从祀群神，得严父之义，请循其式。」从之。累迁中书舍人、同修国史。内侍梁从政、刘惟除内省押班，先生以初政录二人，无以示天下，持不行。由是阉寺侧目，或于庭中指示曰：「此缴还二押班词头者也。」章惇相，出知亳州。谏官张商英劾，徙睦州、归州。建中靖国初，召为待制、知瀛州，俄改颍州。人崇宁党籍。卒，年六十。（参史传。）

　　附录

　　吕紫微曰：元符末，叔祖待制坐元佑党人贬道州，未至，先遣人赁屋两间。时公挈家往，既至，屋陋窄甚，更益一间，以公状申郡守，不敢往见。时上皇即位，已议褒用。韩原伯川先贬道州，公以俱在谪籍，不改相见。已而俱复官内徙，原伯先受命，来见，公亦不敢与先见，以为未受复官命也。前辈慎事如此！

　　又曰：待制叔祖都不说梦，云：「既妄也，何用说为！」

　　◆吕氏门人

　　邢先生居实（别见《安定学案》。）

