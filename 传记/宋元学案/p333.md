<!-- { "loadSidebar": true } -->
　　文靖史自斋先生弥忠（父渐。）

　　史弥忠，字良叔，鄞县人。第进士，初为鄂州咸宁尉。官满归里，橐中装，视之官时良多，其父渐怒，先生惧，召里人毕集，悉发箧以示，皆书帙也。监文思院门，以慈湖荐，宰庐陵，有能名。从守南安，会盗甫平，为政尚安辑，蠲白撰钱以便民。守吉州，治如南安，蠲田租十有八万。闽寇大作，提举福建常平盐茶事，荐陈韡为招捕。事定，功赏一不受，真西山遗书美之。时从弟弥远久在相位，数劝其归。年未七十，首乞致仕，以子为丞相，累除资政殿学士，赠少师，谥文靖。（参《延佑四明志》。）

　　忠宣史沧洲先生弥坚

　　史弥坚，字固叔，忠定浩幼子，文靖之从弟也。与诸兄并学于慈湖。以军器监尹临安，兄弥远入相，以嫌出为潭州湖南安抚使，平湖寇罗孟传，守建宁，行义仓法，真西山纪其政绩。守镇江，力荐刘漫塘于朝。以兄久在相位，数劝归，不听，遂食祠禄于家。十六年，以资政殿学士卒，谥忠宣。吴鹤林《泳行词》有云：「在熙宁则不党于熙宁，如安国之于安石。在元佑则不趋于元佑，如大临之于大防。（同上。）

　　附录

　　□□□曰：「予嘉定初年，官浙东鹾幕，时史丞相以礼部，沧洲以浙漕，同案视寿成山陵，昆仲职位未至大相远。及丞相当国，以尚书处沧洲，诚未为过，而沧洲恳辞，十数不止，丞相亦终不强之，天下仰其高。溧水在太学，以丞相故，不得成校定者累年。及既出官，循序而进，未尝超躐。在溧水为郡所抑，自他人处之，干造物，求速化，溧水终安之。此某所以于二公愿执鞭而不可得也。」（补。）

　　又曰：「沧洲以丞相亲嫌，卷怀而去，海内觖望。闻其当国势危疑、人心涣散之际，有言人所难言者。」（补。）

　　华文史独善先生弥巩

　　史弥巩，字南叔，文靖从弟也。从慈湖游，好学强记。入太学，升上舍。时卫王柄国，寄理不获试，淹抑十载，始登进士第。李悦斋开鄂阃，辟谘幕府事。寿昌戍卒失律，欲尽诛其乱者，乃诛倡者一人，军心感服。端平初，入监都进奏院。转对，有护蜀保江之奏。嘉熙元年，都城火，先生应诏上书，谓：「天伦之变，世孰无之﹖洪咨夔所以蒙陛下殊知者，谓『霅川之变，非济邸之本心，济邸之死，非陛下之本心』，其言深契圣心耳。以先帝之子，陛下之兄，乃使不能安其体魄于地下，岂不干和气，召灾异乎﹖」出提点江东刑狱。岁旱，饶、信、南康三郡大祲，俾厘　户为五，甲乙以等第振粜，丙为自给，丁粜而戊济，全活百余万口。徽民操戈劫人财，逮捕，法曹以不伤人论罪。先生曰：「持兵为盗，贷之，是滋盗也。」推情重者僇数人，一道以宁。饶州兵籍溢数，请汰冗兵。令下，营门大噪。呼诸校谓曰「汰不当，许自陈，敢哗者斩。」咸叩头请罪，诸营帖然，廪给亦大省。召为司封郎中，以兄子入相，引嫌丐祠，遂以直华文阁提举崇禧观。里居，绝口不道时事。卒，年八十。真西山尝曰：「史南叔不登宗之门者三十年，未仕为其寄理，已仕则为其排摈，皭然不污有如此。」（参史传。）

　　附录

　　□□□曰：「溧水惠书，叙述平生，有摆脱世务，退然以寒畯自处之意。」（补。）

　　史和旨先生弥林（父涓。）

　　史弥林，号和旨，文惠同产弟删定涓之子也。文惠之存，删定独能辞其官不拜，而恬然用累举恩致禄以终其身。删定没，授官者必欲以貤其子，先生又辞不拜。（参《戴剡源集》。）　　

　　（梓材谨案：和旨先生与饶州君定之，皆杨、袁门人之杰然者。见谢山所作《甬东静清书院记》。文惠即忠定之初谥也。）　　　　　

　　帅属钱融堂先生时

　　钱时，字子是，淳安人。慈湖高弟。读书不为世儒之习。以《易》冠漕司，即而绝意科举，究竟理学。江东提刑袁蒙斋甫建象山书院，招主讲席，学者兴起，大抵发明人心，指擿痛决，闻者皆有得焉。丞相乔行简荐之，授秘阁校勘。诏守臣以其所著书来上。未几，出佐浙东仓幕。召入史馆检阅。以江东帅属归。所著书有《周易释传》、《尚书演义》、《学诗》《四书管见》、《春秋大旨》、《两汉笔记》、《蜀阜集》、《冠昏记》、《百行冠冕集》。人称为融堂先生。

　　新安州学讲义

　　彦渊问仁。子曰：「克己复礼为仁，一日克己复礼，天下归仁焉。为仁由己，而由人乎哉﹖」颜渊曰：「请问其目。」子曰：「非礼勿视，非礼勿听，非礼勿言，非礼勿动。」颜渊曰：「回虽不敏，请事斯语矣。」

　　洙泗问仁，随问而答，纵横参错，初无异旨，然其地步各有浅深，而所以教之者，不容于躐等。至此一章，明白洞达，精详的切，此先圣特以语颜氏子欤！仁，人心也。此心即仁，虚明浑融，本无亏阙，为意所动，始失其所以为仁，为物所迁始失其所以为仁，为习所移始失其所以为仁，为欲所纵始失其所以为仁，狂迷颠倒，醉生梦死，昏昏愦愦，日用而不知，皆己私为之窟宅，非本心然也。先圣曰：「改而止。」又曰：「过以改除。」夫所谓用力于仁者，果安所用其力哉，用力于克己而已。如月之明，云翳之即昏，如水之清，泥滓之即浑。云散天空，渊澄海净，则其本清本明者固自无恙。礼者，天则之不可踰者也，一踰此，则无非己私。有一毫己私，即不足以为礼，有一毫非礼，即不足以为仁。先圣于此，不曰克己为仁，而曰「克己复礼为仁」，非于礼之外而他有所谓仁也，曰「复礼为仁」者，所以明复礼之即仁也。大哉，礼乎！分而为天地者此也，转而为阴阳者此也，变而为四时者此也，列而为鬼神者此也，此即本心之妙，即所谓仁也。克己即复礼矣，复礼即为仁矣。夫以天地之广大，阴阳之阖辟，四时之运行，鬼神之变化，而此礼实为之则。一日克己，豁然清明，道心大同，范围无外，谓之天下归仁，良不为过。然而此事断断在我，实非他人所能致力。古训每曰自强，曰自修，曰自成，曰自牧，曰自昭，明德皆由己之谓。若不由己，其见必不决，其进必不勇，其发必不果，其行必不力，必摇于外诱，必乱于意见，必动于浮论虚说，支离缠绕，必不能断割，故态恶习必不能扫除，伥伥然中无定守，而欲倚人言为之主宰，必不能特达。先圣既以克己答颜渊之问，遂断断曰：「为仁由己。」又断断曰：「而由人乎哉！」所以截外驰之路，使之彷徨四顾，略无倚仗，而斩截决裂，一断诸己也。一断诸己，直心而用，无所回挠，安得受制于外物也哉！颜子至此，闻言不疑，即求就实工夫，而请问其目，其为问也密矣。人之日用，应酬万端，举不外乎视听言动。之四者，名四实一，无非天则。非礼则勿，是之谓克。虽然，不特接于目而后为视也，暗室屋漏，一念之邪，而不正之色，已杂然乎在目，知其非礼，随即泯然，则视无所蔽矣。不特接于耳而后为听也，暗室屋漏，一念之妄，而不正之声已哗然乎在耳，知其非礼，随即泯然，则听无所蔽矣。以至于言，以至于动，不特宣之于口，发之于事，而后见也，念虑隐微之地，大明澄照，微过则改，则言动无所蔽矣。克己工夫，全在一勿字上，行之而熟，守之而纯，变化虚明，略无所累，则虽纵目而视，纵耳而听，肆口而言，随感而动，安往而非仁哉！颜子方皇皇然欲从末由，发钻坚、仰高之叹，一闻斯语，如旅而归，请事之言，其应如响。是以「有不善未尝不知，知之未尝复行」，「不迁怒，不贰过」，以至「三月不违」，无往而非事斯语之时矣。故以颜氏之子，其殆庶几乎！

　　附录

　　赵宝峰示子弟曰：「钱某小人，行己著书，趋时悖道，罔众干名，乃斯文中所当诛斥。史臣乃赘某于道统之后，未知其似是而非。」（补。）

　　（梓材谨案：是说与本传相背，谢山盖以为然，故于《石坡书院记》亦有微辞云。）

　　司农洪默斋先生梦炎

　　洪梦炎，字季思，淳安人。宝庆元年进士。端平闲，禁军构逆，命先生延谕，既受旨，索饮至醉，卧省庑下，徐以单骑入军，或引斧砍其导卒，血溅衣而色不为动，晓以逆顺，皆安堵听命。会高沙军变，命先生绥之。至维、扬，阃帅赵葵诡以指日可破，先生曰：「攻讨者，制阃之大义，抚谕者，天朝之至恩，殊恩曲赦，非爱卒、爱百姓也。」遂入城宣诏，进叛酋，开以自新之路，一军以安。寻以大宗丞赞浙幕，召拜司农，差知衢州，卒于任。着有《文集》二十四卷、《奏录》三卷、《高沙抚录》、《荆襄语禀》各一卷。（参《万历严州志》。）

　　（梓材谨案：先生号默斋。尝以桃源酒官入郡幕。为本一族祖，与融堂并登慈湖之门。详见《本一传》。先生父承务郎玙，袁蒙斋志其墓。）

　　朝奉史先生守之

　　史守之，字子仁，忠定之孙，忠宣之从子也。先生未尝见陆子，而从杨敬仲、袁和叔游，得于私淑所闻。仲父弥远当国，先生心弗善也，作《升闻录》以寓规谏。退居月湖之阳，遂以朝奉大夫致仕，宁宗御书「碧沚」二字赐之。弥远甚畏之，每有所作，辄戒其家，勿使十一郎（云濠案：一作「十二郎」。）知之。（补。）

　　祖望谨案：史子仁居碧沚，不与时谐，以道自任。所著书曰《世学》，以辟异端为第一义，别署「九六子」。

　　（梓材谨案：谢山《答万编修问史学士诸公遗事帖子》云：「子仁，方叔之子。心非叔父所为，中年避世远嫌，退居月湖之松岛，杜门讲学。又学古文于楼攻媿。方叔名弥大，吏部侍郎忠定长子。」）

　　知州史先生定之

　　史定之，鄞县人。嘉定闲，知饶州，广浚城隍。着《乡饮酒仪》、《太极图论》、《易赞蓍说》、《饶州志》二卷。（参《饶州府志》。）

　　（梓材谨案：先生亦杨、袁高弟，忠定第二子，弥正之子也。）

　　司业陈习庵先生埙

