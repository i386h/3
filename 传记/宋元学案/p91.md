<!-- { "loadSidebar": true } -->
　　近取诸身，百理皆具。屈伸往来之义，只于鼻息之间见之。屈伸往来只是理，不必将既屈之气复为方伸之气。生生之理，自然不息。如《复》言「七日来复」，其间元不断续，阳已复生，物极必返，其理须如此。有生便有死，有始便有终。

　　大凡人心不可二用。用于一事，则他事更不能入者，事为之主也。事为之主，尚无思虑纷扰之患，若主于敬，又焉有此患乎﹖所谓敬者，主一之谓敬。所谓一者，无适之谓一。且欲涵泳主一之义，一则无二三矣。至于不敢欺，不敢慢，尚不愧于屋漏，皆是敬之事也。

　　学者不泥文义者，又全背却远去；理会文义者，又滞泥不通。如子濯孺子为将之事，孟子只取其不背师之意，人须就上面理会事君之道如何也。又如万章问舜完廪浚井事，孟子只答他大意。人须要理会浚井如何出得来，完廪又怎生下得来，若此之学，徒费心力。
 卷十六　伊川学案（下）
　　伊川学案（下）　（黄宗羲原本　黄百家纂辑　全祖望修定）

　　四箴并序

　　颜氲问克己复礼之目，孔子曰：「非礼勿视，非礼勿听，非礼勿言，非礼勿动。」四者，身之用也，由乎中而应乎外，制乎外所以养其中也。颜渊事斯语，所以进于圣人。后之学圣人者，宜服膺而勿失也。因箴以自警。

　　黄东发曰：《视听言动箴》，在由中应外、制外养中两语。心兮本虚，

　　陈北溪曰：心之为体，其中洞然，本无一物，只纯是理而已。然理亦未尝有形状也。应物无

　　心虚灵知觉，事物纔触，即动而应，无踪之可寻捉处。操之有要，视为之则。

　　人之接物，视最为先。即此处而操存之，庶乎得其要而有一定之准。蔽交于前，

　　蔽指物欲之私而言。其中则迁；

　　中指心之体而言，即天理之谓也。物欲之蔽接于前，则心体逐之而去矣。制之于外，以安其内；

　　物欲克去于外，则无以侵挠吾内，而天理宁定矣。克己复礼，

　　上以一节言，此以全体言。久而诚矣。（《视箴》。）

　　诚者，真实无妄之理也。克复工夫真积力久，则私欲净尽，彻表里一于诚，纯是天理之流行而无非仁矣。人有秉彝，本乎天性；

　　陈北溪曰：人均执此常道而生，其原于天之所赋而人受之以为性者也。知诱物化。

　　知指形气之感而言。物欲至而知觉萌，遂为之引去矣。化则与之相忘如一，而无彼我之间也。

　　遂亡其正。

　　正以理言。至是则天理俱灭而无复存矣。卓彼先觉；

　　悟此理之全而体之者。知止有定；

　　事事物物各有所当止之处，即理之当然者是也。能一一知其然，则此心明彻，于日用应接皆有定理，不为之诱而化矣。闲邪存诚，

　　邪者物欲之私，诚者天理之实。闲外邪不使之入，则所存于心者，彻表裹一于诚，纯是天理之流行而仁矣。非礼勿听。（《听箴》。）

　　总结之。人心之动，因言以宜；

　　陈北溪曰：一念之动于中，或善或恶，必由言以宣之，而后见于外。发禁躁妄，

　　疾而动曰躁，虚而乱曰妄。人之为言，大概不出此二者，皆人欲之所为也，故必禁之。内斯静专。

　　静安专一，皆天理之所存也。外不躁则内静，外不妄则内专。此二句为一篇之关要处。矧是枢机，

　　门之辟阖，所系在枢；弩之张弛，所系在机。人心之动有善恶，由言以宣之而后见于外，是亦人之枢机也。兴戎出好；

　　言非礼则有躁妄而起争，言以礼则无躁妄而生爱。吉凶荣辱，惟其所召。

　　兴戎则凶而辱，出好则吉而荣。伤易则诞，

　　易者轻快之谓，躁则伤于易；诞者欺诳之谓，而易中之病也。伤烦则支；

　　烦者多数之谓，妄则伤于烦。支犹木之枝，从身之旁而逆出者，乃烦中之失也。己肆物忤，

　　伤易而诞，则无有成法，在己者肆而与物忤矣，内何复静之云！出悖来违。

　　伤烦而支，则不合正理，所出者悖而来亦违矣，内何复专之云！非法不道，

　　法，谓先主之法言。钦哉训辞！（《言箴》。）

　　钦，谓敬谨所出而无躁妄也。哲人知几，

　　陈北溪曰：几者，善恶欲动而未形之间，其兆甚微，哲人心通理明，能烛于其先。诚之于思；

　　于一念微动而未形之间，便已知觉而实之无妄，则天理之本然者流行无壅矣。志士厉行，

　　见于所行之谓行。志士激厉，能勇于有行。守之于为。

　　为，事动之已著者也。至此方知觉而守之不放，则事亦中理而无过举矣。顺理则裕，从欲惟危；

　　结上文。二者之动，虽微显不同，然循天理之公则皆无馁于中，故裕；逐人欲之私则易陷于下，故危。此正舜、跖二路之所由分。其发轫之始，尤不可以不谨之也。造次克念，

　　虽急遽苟且之时，亦必诚之于思，则其涵养之功密矣。战竞自持；

　　常恐惧戒谨，守之于为，则其操存之力笃矣。习与性成，

　　习惯如自然，则莫非天理之流行而仁熟矣。圣贤同归。（《动箴》。）

　　自贤入圣，同一归宿，即其止于至善之地者也。

　　颜子所好何学论

　　圣人之门，其徒三千，独称颜子为好学。夫《诗》、《书》、六艺，三千子非不习而通也，然则颜子所独好者，何学也﹖学以至圣人之道也。圣人可学而至与﹖曰：然。学之道如何﹖曰：天地储精，得五行之秀者为人。其本也真而静，其未发也五性具焉，曰仁义礼智信　。形既生矣，外物触其形而于中矣，其中动而七情出焉，曰喜怒哀惧爱恶欲。情既炽而益荡，其性凿矣。是故觉者约其情使合于中，正其心，养其性，故曰「性其情」。愚者则不知制之，纵其情而至于邪僻，牿其性而亡之，故曰「情其性」。凡学之道，正其心，养其性而已。中正而诚，则圣矣。君子之学，必先明诸心，知所养，然后力行以求至，所谓「自明而诚」也。故学必尽其心，尽其心则知其性。知其性，反而诚之，圣人也。故《洪范》曰：「思曰睿，睿作圣。」诚之之道，在乎信道笃。信道笃则行之果，行之果则守之固，仁义忠信不离乎心，造次必于是，颠沛必于是，出处语默必于是。久而弗失，则居之安，动容周旋中礼，而邪僻之心无自生矣。故颜子所事，则曰「非礼勿视，非礼勿听，非礼勿言，非礼勿动」。仲尼称之，则曰「得一善则拳拳服膺，而弗失之矣」，又曰「不迁怒，不贰过」，「有不善未尝不知，知之未尝复行也」。此其好之笃，学之之道也。视听言动皆礼矣，所异于圣人者；圣人则不思而得，不勉而中，从容中道；。颜子则必思而后得，必勉而后中。故曰：颜子之与圣人，相去一息。孟子曰：「充实而有光辉之谓大，大而化之之谓圣，圣而不可知之谓神。」颜子之德，可谓充实而有光辉矣；所未至者，守之也，非化之也。以其好学之心，假之以年，则不日而化矣。故仲尼曰：「不幸短命死矣！」盖伤其不得至于圣人也。所谓化之者，入于神而自然，不思而得，不勉而中之谓也，孔子曰「七十而从心所欲，不踰矩」是也。或曰：「圣人，生而知之者也。今谓可学而至，其有稽乎﹖」曰：「然。孟子曰：『尧、舜，性之也；汤、武，反之也。』性之者，生而知之者也；反之者，学而知之者也。」又曰：「孔子则生而知也，孟子则学而知也。后人不达，以谓『圣本生知，非学可至』，而为学之道遂失。不求诸己而求诸外，以博文强记、巧文丽辞为工，荣华其言，鲜有至于道者，则今之学与颜子所好异也。」

　　刘蕺山曰：此伊川得统于濂溪处。

　　附录

　　先生母夫人有知人之鉴。二先生幼时，勉之读书，因书线帖上曰「吾惜勤读书儿」，又并书二行，前曰「殿前及第程延寿」，次曰「处士」，后皆验。夫人已知之于童中矣。（明道幼时名延寿。）

　　百家谨案：二程母夫人侯郡君，好读书，博知古今。二程父有所怒，必为之宽解。唯诸子有过，则不掩。尝曰：「子之所以不肖者，由母蔽其过而父不知也。」行而或踣，则曰：「汝若徐行，宁至踣乎﹖」尝絮羹，曰：「幼求称欲，长当何如﹖」与人争忿，虽直不右，曰：「患其不能屈，不患其不能伸。」在庐陵，公宇多怪，家人报曰：「有鬼执扇。」曰：「天热尔！」他日以报曰：「鬼鸣鼓。」曰：「与之椎！」自是怪绝。

　　（梓材谨案：原本《附录》首条为「先生父太中」至「寿八十五」凡四十三字，今据为太中立传，移入《濂溪学案》。）

　　二程随侍太中知汉州，宿一僧寺。明道入门而右，从者皆随之，先生入门而左，独行至法堂上相会。先生自谓「此是某不及家兄处」。盖明道和易，人皆亲近，先生严重，人不敢近也。

　　明道犹有谑语，尝闻一名公解《中庸》，至「人莫不饮食，鲜能知味」，有疑，笑曰：「我将谓『天命之谓性』便应疑了！」伊川直是谨严，坐间无问尊卑长幼，莫　不肃然。（补。）

　　经筵承受张茂则尝招讲官啜茶观画，先生曰：「吾平生不啜茶，亦不识画。」竟不往。

　　贬涪州，渡江，中流船几覆，舟中人皆号哭，先生独正襟安坐如常。已而及岸，同舟有父老问曰：「当船危时，君独无怖色，何也﹖」曰：「心存诚敬尔！」父老曰：「心存诚敬固善，然不若无心。」先生欲与之言，父老径去不顾。

　　伊川涪陵之行，过滪，波涛中舟人皆失措，伊川凝然不动。岸上有樵者厉声问曰：「舍去如斯，达去如斯﹖」方欲答之，而舟已行。（补。）

　　先生被谪时，李邦直尹洛，令都监来见伊川，才出见之，便请上轿，先生欲略见叔母亦不许，莫知朝命云何。是夜宿于都监厅，明日差人管押成行。至龙门，邦直遣人赆金百星，先生不受。既归，门人问何为不受，曰：「渠是时与某不相知，岂可受！」

　　韩公维与二先生善，屈致于颍昌。暇日同游西湖，命诸子侍，行次有言貌不庄敬者，伊川回视，厉声叱之曰：「汝辈从长者行，敢笑语如此，韩氏孝谨之风衰矣！」韩遂皆逐去之。

