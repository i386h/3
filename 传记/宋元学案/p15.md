<!-- { "loadSidebar": true } -->
　　天地之治曰祸福，君之治曰刑赏，皆随其善恶而散布之。夫人不达天地君之治，硁硁焉守小慈，蹈小仁，不肯去一奸人，刑一有罪，皆曰「存阴德」，其大旨谓不杀一人，不伤一物，则天地神明之所佑也。且天地能覆载而不能明示祸福于人，树之以君，任其刑赏。人君能刑赏而不能亲行黜陟于下，任之以臣，佐其威权。违天地君，而曰「存阴德」，祸斯及矣。（《阴德》论。○以上黄氏补本。）

　　附录

　　守道为举子时，寓学于南都，其固穷苦学，世无比者。王渎闻其穷约，因会客，以盘餐遗之。石谢曰：「甘脆者，亦介之愿也。但日飨之则可，若止一餐，则明日无继。朝飨膏粱，暮厌粗粝，人之常情也。介所以不敢当赐。」便以食还，王咨重之。（《倦游录》。）

　　景佑二年，录五代及诸国后。时辟先生御史台主簿，，未至，论不当求诸伪国后，坐罢。欧阳文忠贻书责杜祁公曰：「主簿于台中非言事官。介足未履台门之阈，已用言事罢，可谓正直刚明，不畏避矣。度介之才不止为主簿，直可为御史也。介斥而他举，亦必择贤。贤者固好辩。如此，必得愚暗懦默者而止。」杜不能用。（史。）

　　欧阳公志其墓曰：先生非隐者也，其仕尝位于朝矣。鲁之人不称其官而称其德，以为徂徕鲁之望，先生鲁人之所尊，故因其所居之山以配其有德之称，曰徂徕先生。其遇事发愤，作为文章，极陈古今治乱成败，以指切当世。贤愚善恶，是是非非，无所讳忌。世俗颇骇其言，由是谤议喧然。而小人尤嫉恶之，相与出力，必挤之死。先生安然，不惑不变，曰：吾道固如是。吾勇过孟轲矣！」

　　《吕氏家塾记》曰：天圣以来，穆伯长、尹师鲁、苏子美、欧阳永叔始创为古文，以变西昆体，学者翕然从之。其有为杨、刘体者，守道尤嫉之，以为孔门之大害，作《怪说》三篇以排佛、老及杨亿。于是新进后学，不敢为杨、刘体，亦不敢谈佛、老。

　　杜默曰：夏英公因《庆历诗》之斥己，恨先生刺骨。因先生有奏记富文忠公，责以行伊、周之事，欲因是以倾文忠及范文正等，乃使女奴阴习先生成书，改伊　、周为伊、霍，又伪作先生为富撰废立诏草，飞语上闻。富、范大惧，适闻契丹伐夏，遂请行边。既得命，过郑州，见吕公夷简。吕公问何事遽出，范对以经略两路，事毕即还。吕曰：「君此行正蹈危机，岂得复入﹖若欲经制西事，莫若在朝为便。」范公愕然。八月，以富公为河北宣抚使。富、范既去朝，攻者益急，帝心不能无疑矣。先生亦不自安，乃请外，得濮州通判。

　　李端叔《姑溪集》曰：初，夏竦在枢府，深怨石介之讥己，必欲报之。滁州狂人孔直温谋反伏诛，搜其家，得石介书。时介已死，竦为宣徽南院使，言介诈死，乃富弼遣介结契丹起兵，期以一路兵为内应，请发介棺验之。诏下兖州。时知兖者为杜衍，语僚属，莫敢答。掌书记龚鼎臣愿以阖族保介必死。提刑吕居简亦言无故发棺，何以示后，具状上之，始获免。

　　孙氏《鸿庆居士集》曰：夏竦既谗先生于仁宗，谓介不死，北走契丹。幸吕居简为京东转运使，具状保于中使，仁宗始悟竦之谮。及竦之死，仁宗将往浇奠，吴奎言于帝曰：「夏竦多诈，今亦死矣。」仁宗怃然。至其家，浇奠毕，踌躇久之，命大阉去竦面幕而视之。世谓剖棺之与去面幕，其为人主之疑，一也。亦所谓「报应」者邪﹖（以上洲原本。）

　　叶水心《习学记言》曰：救时莫如养力，辨道莫如平气。石介以其忿嫉不忍之意，发于褊荡太过之词，激犹可与为善者之心，坚已陷于邪者之敌，群而攻之，故回挽无毫发，而伤败积丘陵。哀哉！然自学者言之，则见善明，立志果，殉道重，视身轻，自谓《大过》上六当其任，则其节有足取也。（补。○梓材案：谢山《学案札记》残句有「攻过不如养德」六字，未知何人之说，与水心此条首二语相类，姑附识于此。）

　　谢山《读徂徕集》曰：徂徕先生严气正性，允为泰山第一高座，独其析理有未精者。其论学统，则曰「不作符命，自投于阁」以美杨雄，而不难改窜《汉书》之言以讳其丑。其论治统，则曰「五代大坏，瀛王救之」以美冯道，而竟忘其「长乐老人」之谬。夫欲崇节谊而乃有取于斯二人者，「一言以为不知」，其斯之谓与！

　　忠烈文先生彦博（附师史照。）

　　文彦博，字宽夫，介休人。少与张、高若讷从颍昌史照学，照母异之，曰：「贵人也！」待之甚厚。第进士，官至同平章事，封潞国公。神宗朝，累拜太尉。请老，以太师致仕，居洛阳。元佑初，司马温公荐先生宿德元老，宜起以自辅，宣仁后命平章军国重事，居五年，复致仕。绍圣初，章惇秉政，言者论先生朋附温公，诋毁先烈，降太子少保。卒，年九十二。先生历事四朝，任将相五十年，名闻四夷。平居接物谦下，尊德乐善，如恐不及。其在洛也，洛人邵康节及程明道兄弟皆以道自重，宾接之如布衣交。崇宁中，预元佑党籍。后特命出籍，追复太师，谥曰忠烈。（参史传。）

　　（梓材谨案：王定国《闻见近录》以先生兄弟为泰山门人，则颍昌史氏特其幼学师也。）

　　附录

　　《吕氏杂志》曰：凡与交游，书其父祖知名于世者，须避其名讳。文潞公与故旧款接，一坐未尝犯其父讳。

　　（梓材谨案：此条自《荥阳学案》洲原本移入。）

　　运判刘长民先生牧

　　刘牧，字先之，号长民，衢之西安人。年十六，举进士不第，曰：「有司岂枉我哉！」乃买书闭户治之，及再举，遂为举首。调州军事推官，与州将争公事，为所挤，几不免。及后将范文正公至，先生大喜曰：「此吾师也！」遂以为师。文正亦数称先生，勉以实学，因得从学说于泰山之门。岁终，将举京官，先生以让其同官有亲而老者，文正叹息，许之曰：「吾不可以不成君之美。」及文正抚河东，举先生可治剧，于是为兖州观察推官。改大理寺丞，于知大名府。先是，多盗，先生即用其党推逐，有发辄得，后遂无为盗者。有诏集其强壮，刺其手为义男，多惶怖不知所为，相率欲亡走。先生谕以诏意，为言利害，皆就刺，欣然曰：「刘君不我欺也。」通判建州。富文忠公以枢密副使使河北，奏掌机宜文字。保州兵士为乱，文忠使抚视，先生自长垣三日抵其城下，定之。会文忠罢去，乃之建州。连丁内外艰。服除，通判庐州。朝廷弛茶榷，使江西议均其税，奏事得请，人皆便之。除广南西路转运判官，修险阨，募丁壮以减戌卒，徙仓便输，考摄官功次，绝其行赇。居二年，凡利害无不兴废者，乃移荆湖北路。至踰月，卒。家贫无以为丧，自棺椁诸物，皆荆南士人为具。先生既优于学，复优于才，又为范、富二公所知，一时士大夫争誉之。先生亦慨然自以为当得意。已而屯迎邅流落，抑没于庸人之中。几老矣，乃稍出为世用，若将以有为也，而即死，抡材者为之怅然。先生又受《易》学于范谔昌，谔昌本于许坚，坚本于种放，实与康节同所自出。其门人则吴秘、黄黎献也。秘上其书于朝，黎献序之，《卦德通论》一卷，《钩隐图》三卷，（云濠案：谢山《学案札记》云：刘长民《易解》十五卷。又案：《宋志》称先生《新注周易》十一卷，《图》一卷，晁公武《读书志》作《图》三卷，则《宋志》误也。其《注》今不传，《图》在《道藏洞真部灵图类》，通志堂刊行于世。）《先儒遗论九事》一卷。

　　忠宣范尧夫先生纯仁（别见《高平学案》。）

　　侍讲吕原明先生希哲（别为《荥阳学案》。）

　　学士朱先生光庭（别见《刘李诸儒学案》。）

　　进士张先生洞

　　张洞，字明远，任城人。第进士。石徂徕尝有书与先生曰：「明远始受业于刘子望，又传道于泰山孙先生，得《春秋》最精。近见所为论十数篇，甚善，黜三家之异同，而独会于经，予固以拳拳服膺矣。明远纔三十二岁，已能斩稂莠而搴菁英，出红尘而摩苍昊。讨寻不倦，智识日通。异日于《春秋》，其将为诸子师。明远勉之！」又有《与韩密学书》，内云：「泰山布衣孙明复，沛县布衣梁遘，太平布衣姜潜，任城布衣张洞，皆有文武材略，仁义忠勇，筹策谋略，可应大任。今边寇内侮，苟得四人，实有以助成阁下之功。」

　　百家谨案：《宋史》有《张洞列传》，字仲通，祥符人，官至工部郎中，别是一人。

　　县令姜至之先生潜

　　姜潜，字至之，奉符人。从泰山学《春秋》，亦从徂徕。累荐为国子直讲、韩王宫伴读。谒宗正允弼，吏引趋庭，不答，呼马欲去，遂以客礼见。神宗闻其贤，召对延和殿，访以治道，对曰：「有《尧》、《舜》二典在，顾陛下致之之道何如。」知陈留县，数月，条例司劾祥符住散青苗，先生知不免，移疾去。县人诣府请留之，不得。《宋史》传列之《隐逸》，非也。先生不喜人作诗，尝曰：「损心气，招悔吝。」亦名言也。（修。）

　　龙学祖先生无择

　　祖无择，字择之，上蔡人。进士高第，历直集贤院。时封孔子后为文宣公，先生言：「前代所封曰宗圣，曰奉圣，曰崇圣，曰恭圣，曰褒圣。唐开元中尊孔子为文宣王，遂以祖谥而加后嗣，非礼也。」于是议改衍圣。出知袁州，首建学宫，置生徒。郡国弦诵之风，由此始盛。历龙图阁学士，知郑、杭二州。神宗立，进银台司，与王安石同知制诰。安石尝辞润笔物，置院梁上，及忧去，先生用为公费。安石恶之，讽监司求先生罪，逮治，无贪状，谪忠正军节度副使。寻复光禄卿、秘书监、集贤院学士，主管西京御史台。移知信阳军，卒。先生少从学于泰山，及死，搜辑遗文以传。以言语、政事为名卿。有《文集》若干卷行世。（云濠案：先生遗文初名《焕斗集》，诸家书目并称为《龙学文集》，共十六卷。）

