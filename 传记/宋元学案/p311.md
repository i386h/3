<!-- { "loadSidebar": true } -->
　　赵师夏，字致道，号远庵，讷斋之弟。绍熙元年进士，历官朝奉大夫。亦从文公游，悉得奥旨。以循天理、任智力论曾点、子路言志，以心性情辨儒、释，及论荀卿性恶礼伪之失，又作《诚几善恶图》，以明周子之意，一证胡子之失，皆为文公所许。王鲁斋尝称其理一分殊之跋，得龟山以来一派宗旨甚的。（参《台州府志》。）

　　杨至之先生至

　　杨至，字至之，晋江人。游朱文公之门，与清漳李唐咨皆文彩发越，灿然可观。蔡西山妻以孙女。有《文公语录》二卷。

　　余先生大雅

　　游先生儆（合传。）

　　余大雅，字正叔，顺昌人。与■浦游敬仲同时从朱子游。（云濠案：敬仲名儆，敬仲其字也。一作名敬仲，字远叔。）每见必告以简约切实工夫，而要其归于求放心一言。先生尝有诗云：「三见先生道愈尊，言提切切始能安。如今抉破本根说，不作从前料想看。有物有常须自尽，中伦中虑觉犹难。愿言克己工夫熟，便得周旋事仰钻。」朱子深与其进。有《朱子语录》一卷。

　　司户郑持斋先生可学

　　郑可学，字子上，莆田人，自号持斋。受学于朱子，以禀性卞急，力于惩忿上做工夫，久之，最得精要。面命问答。率前贤所未发，四方来学者，朱子多使质正焉。朱子知漳州，延至西塾。其后，删定《大学》一编，曰「此书欲付托得人，惟子上足以当之。」前后三奉大对，晚以特科调衡州司户。着《春秋博议》十卷，《三朝北盟举要》一卷、《师说》十卷。初，先生在临安，欲往见陆子静，或云：「吾友方学，不可见，见之必归参禅。」先生以此遂止。

　　许存斋先生升

　　许升，字顺之，同安人。游朱文公之门。文公来为簿，从游最早，恬澹无欲。及文公去任，复从游于建阳。及卒，文公作文祭之。（云濠案：《闽书》：「先生所著有《孟氏说》、《礼记文解》、《易解等书》。」）

　　（梓材谨案：先生《朱子语类》多载其问答之语，其字顺之也。朱子为之序，又为作《存斋记》云：「许生升之。」是先生一名升之也。）

　　刘撝堂先生炎

　　刘炎，字潜夫，邵武人。游朱子之门。朱子卒，先生祭以文，有云：「凛然若衔驭之甚严，泰然若方行之无畔。盖久而后得之，又何止流行乎四时，而昭示乎河、汉。」

　　黄壶山先生士毅

　　黄士毅，字子洪，号壶山，莆田人，徙居吴。幼知嗜学，为向上事业。方庆元诋诽道学，先生徒步趋闽，师朱文公。命日观一书，夜叩所见，告以静坐勿杂，唤醒勿昏。居数月，授以《大学章句》，终其身从事于斯。著述甚富，类注《仪礼》、譔次《文公书说》七卷、《文集》一百五十卷，又因语录成言，分门序次，为《语类》一百三十八卷。尝言：「孔、孟之道，至周、程而复明，至朱子而大明。」识者以为知言。

　　刘先生镜

　　刘镜，字叔光，惠安人。从朱文公学，称高弟。

　　县令李先生东

　　李东，字子贤，邵武人，丞相纲族孙。受学朱子，号精敏。登绍熙进士弟，为庐陵簿。秩满，周公必大饯以诗云：「地跨江、闽秀气兼，玉成界尺直方廉。抚曹久处习凿齿，高士惟知孙子严。」迁知万安县，黄勉斋以书荐于漕使杨楫，乞委以事而观其能。

　　主簿方先生壬

　　方壬，字若水，莆田人，耕道耒之弟也。（梓材案：先生亦元寀曾孙，当是耕道从弟。）淳熙中，游太学，往返建安，必造谒朱子，至必留月余。擢第为漳州长泰簿。时朱子为守，辟先生主学。条上讲说、课试、差补等十事，朱子令诸邑仿之。每见民间疾苦，悉别白为朱子言之。后朱子召还，出《大学章句》，俾刊示学者。

　　方先生禾

　　方禾，字耕叟，耕道之弟也。尝与朱子书曰：「禾敢问改过行己之方，愿先生赐之一二言，使禾自此得朝夕从事于斯，口诵心维，知所敬畏，庶几前奸之不复迩，比之古人盘铭书绅之义云。朱子答曰：「夫子有言：『弟子入则孝，出则弟，谨而信，泛爱众而亲仁，行有余力则以学文。』其言虽约，其在耕叟今日改过修己之方，莫切于此，则耕叟勉旃，它未有以告也。」（参《朱子别集》。）

　　方履斋先生大壮

　　方大壮，字履之，莆田人。少好学，不践场屋，专心求道。朱子之莆，先生举所学就正焉，得其亲传面命之意，日与同志讲明。自号履斋，朱子为书其额。

　　县令上官先生谧

　　上官谧，字安国，邵武人，东京副留守悟之孙。从朱子游。以祖荫授会昌东尉，调永州推官。简易不深刻，永人怀之。迁四会令卒。

　　常博傅先生诚

　　傅诚，字至叔，仙游人。尝从朱文公游。淳熙中登第，由□阳令召提辖文思院，充江、淮督府幕官。时参政张岩为都督，著述皆出先生。嘉定初，除国子博士，迁太常博士。轮对，深忧国势不振，力劝宁宗奋起治功，言甚鲠切。一日登对，忽卒于殿下。

　　黄先生寅

　　黄寅，字直翁，邵武人。少时飘荡豪爽，方士繇语之曰：「以子之方俊，何善不可为！乃甘心里巷，以辱其身邪﹖」先生感泣，问过可改否。曰：「惟狂克念作圣。」于是奋励修饬，登朱子之门，问学精诣，言行准绳，乡人敬叹之。

　　梁先生瑑

　　梁瑑，字文叔，邵武人。从游于朱文公，刻志励学。所论为学工夫，及体气魂魄鬼神之说，文公多许可之。又辑《文公语录》、《澹台石刻》。

　　县尉冯见斋先生允中

　　冯允中，字作肃，邵武人。从学于朱子。所论惩创后生妄作之弊，及敬义性情心术之说甚善，朱子多许之。尝名其所居曰「见斋」云。

　　（云濠谨案：黄文献志冯君墓云：「冯氏之先，在唐有延珍，当广明之乱，以勤王功至银青光禄大夫上柱国。杜陵侯入宋，久未有显者。十一世孙允中，受学考亭朱子之门，始以儒起家，为道州宁远县尉。」是可见先生之仕履矣。

　　朝请吕渭川先生胜己

　　吕胜己，字季克。父祉，居建阳，以尚书护合肥军死义，敕葬邵武之樵岚，因家焉。先生从张南轩、朱晦翁讲学，晦翁为和东堂九咏诗。工隶书，得汉法。仕为湖南干官，历倅江州，知杭州，官至朝请大夫。自号渭川居士。

　　料院阳尹叔先生仕训

　　杨仕训，字尹叔，漳浦人。从朱文公游。醇静警敏，刻励自奋，务求圣贤遗意而躬行之。由太学擢第，调永福令。留意学校，更定祭器，修立社稷风雨坛。推诚以待物，邑人士诵德不释口，诸台亦以恺悌慈祥、听讼平允荐之。会湖广总领请于朝，愿得廉靖吏以董军饷，差监鄂州粮料院，踰月卒。同学黄干、陈淳皆深痛惜之。

　　修撰叶息庵先生武子

　　叶武子，字成之，邵武人。受学朱子，补太学生。朝议有欲以韩侂冑首和敌者，先生曰：「奸臣首不足惜，如国体何﹖」率同舍叩阍，力争之。嘉定甲戌，擢甲科，调郴州教授，一以《白鹿洞学规》为诸生准程，刻《四书集注章句》以授之。历国子正，知处州，入为宗学博士。尝以福建保长催科害民，陛对，论罢之。进直宝谟阁。平生所得，于《易》为多。其言曰：「《易》之道，莫大于时。时有二义：有在外之时，有在我之时。人之出处，须先论在我者。我之时可动，然后论在外之时。若我之时未然，在外之时纵佳，亦不暇论其存乎我者与！」淳佑初，先生雅志恬退，挂冠日久，加直龙图阁，寻加秘阁修撰卒。

　　（梓材谨案：《宋文宪集》《叶氏先祠记》言「先生字诚之。」是为息庵先生。且言：「其知处州，有异政。一年嘉禾生，二年麦秀两岐，三年瑞芝产于庭。」）

　　知州俞先生闻中

　　俞闻中，字梦达，邵武人。从学朱子。登淳熙八年进士第。累官知黎州，悉意抚字，民夷感恩。

　　吴英，字茂实，邵武人。绍兴三十年第进士。从学朱子。有《论语问答略》。

　　黄先生孝恭

　　黄孝恭，字令裕，邵武人。从朱子学，治身严整，起居有常度，论著确实。

　　丘先生■

　　丘■，字玉父，邵武人。从朱子学。有《主敬问答》。学禁严，遂谢场屋。

　　知军饶先生干

　　饶干，字廷老，邵武人。淳熙进士。调知长沙县，适朱文公为守，先生夙兴治事，暇即听讲。后知怀安军卒。有为之铭者曰：「能磨琢而器吾之玉乎﹖则心皇皇如不足。能恒赫而丹吾之毂乎﹖则足缩缩如不欲。故乐也不加若性，而污也不惧其辱，是谓善学朱氏者，盖不惟其名而实之笃。」

　　杨先生履正

　　杨履正，字子顺，晋江人。朱文公门人。生徙数百人。

　　监岳孙吉甫先生枝（附子起予。）

　　孙枝，字吉甫，鄞县人。父允从乡先生沈签判铢学。先生与签判子焕亦相友善，又登朱子之门，（梓材案：柳待制贯为先生《孙临海令暮志》云：「南岳早从宣献楼公、端宪沈公、正献袁公游，及见徽国文公而证其所受，邃学雄文，望于一时。所著书曰《海上稿》。」）学问益精粹。袁絜斋曰：「初谓子善为文，不意造理乃尔。」宁宗即位，上书极言天下大计不见省。嘉定七年，与子起予同登进士第。先生父时尚无恙，郡守程覃表其里曰「重桂」，乡人荣之。先生卓迈有知略，自秦、陇、荆、湘达于淮海，凡险要阨塞，若指诸掌，于边事军谋亦练习。淮帅延致慕府，先生以禄不及亲，辞不就，以迪功郎监潭州南岳庙。起予为昭武参军，郡卒噪于庭，起予往谕之，卒罗拜曰：「孙司户清廉官，不得犯。」入朝为监察御史，至太常少卿。次子愿质。（参《至正四明志》。）

　　周先生谟

　　周谟，字舜弼，建阳人。少警敏嗜学，两预乡荐。朱子守南康，先生执贽登门，尽弃其学而学焉。南康抵武夷且千里，有重冈复岭之阻，先生从学不怠。及朱子守临漳，去武夷又千余里，先生复往求卒业。既归，温绎所闻，以书请益，朱子答曰：「讲学益勤，持守不懈，深慰所望。当此岁寒，不易其操，尤不易得。」朱子没，伪禁且严，先生徒步会葬，并于康、庐间发乡人受业者率其徒讲学，迭为季集，彼此规正，历岁月，不少怠。性孝友，治丧用古礼，斥去浮屠、老子法，乡人多效之。卒，黄勉斋志其墓曰：「舜弼之学，足以取信乡人，使吾师之道，讲习不辍，斯文之不至湮晦，舜弼之力也。」（参《黄勉斋集》。）

　　余先生宋杰

　　余宋杰，字伯秀，建昌人。朱子授《易》弟子。（参《经义考》。）

　　李先生辉

　　李辉，字晦叔，建昌人。朱子授《易》、《诗》、《礼》弟子。（同上。）　

　　隐君刘先生贲

