<!-- { "loadSidebar": true } -->
　　恭献范先生纯礼（别见《高平学案》。）

　　右丞陆陶山先生佃（别见《荆公新学略》。）

　　枢密安先生焘（别见《安定学案》。）

　　曾任待制以上者三十五人（内除杨畏一人。）

　　文忠苏东坡先生轼（别见《苏氏蜀学略》。）

　　正献范华阳先生祖禹（别为《华阳学案》。）

　　----

　　待制王先生钦臣

　　王钦臣，字仲至，宋城人。文公洙之子。清亮有志操，以文贽欧阳兖公，兖公器重之。用荫入官，文潞公荐试学士院，赐进士及第。历陜西转运副使。元佑初，为工部员外郎。奉使高丽，还，进太仆少卿，迁秘书少监。开封尹钱勰入对，哲宗言：「比阅书诏，殊不满人意，谁可为学士者﹖」勰以先生对。哲宗曰：「章惇不喜。」乃以勰为学士，先生领开封。改集贤殿修撰、知和州。徙饶州，斥提举太平观。徽宗立，复待制、知成德军。卒，年六十七。先生平生为文至多，所交尽名士，性嗜古，藏书数万卷，手自雠正，世称善本。（参史传。）

　　祭酒姚先生

　　姚，字辉中，山阴人。举进士，历永康令。元佑初，召为左正言，奏御史中丞赵君锡雷同俛仰，无所建明。迁起居郎，改国子祭酒。绍圣初，言者论其阿附吕大防、范纯仁，谪知信州，再贬水部员外郎，分司南京。（参《嘉泰会稽志》。）

　　（云濠谨案：先生名一作缅。绍圣四年，衢州居住。）

　　学士顾先生临（别见《安定学案》。）

　　徽猷赵无愧先生君锡（别见《高平学案》。）

　　转运马先生默（别见《泰山学案》。）

　　待制孔先生武仲（别见《濂溪学案》。）

　　侍郎王先生汾

　　王汾，字□□，巨野人。翰林学士禹偁曾孙。举进士甲科，仕至工部侍郎。入元佑党籍。（参史传。）

　　舍人孔先生文仲（别见《濂溪学案》。）

　　学士朱先生光庭（别见《刘李诸儒学案》。）

　　待制吴先生安持

　　吴安持，字□□，浦城人。同平章事充次子。元佑时，为都水使者，迁工部侍郎。仕终天章阁待制。（参史传。）

　　龙图钱先生勰

　　钱勰，字穆父，吴越王之后知谏院彦远之子也。生五岁，日诵千言。十三岁，制举之业成。熙宁三年试应，既中秘阁选，廷对入等矣，会王荆公恶孔文仲策，迁怒罢其科，遂不得第。以荫知尉氏县，授流内铨主簿。判铨陈古灵襄尝登进班簿，神宗称之。古灵曰：「此非臣所能，主簿钱勰为之耳。」明日召对，将任以清要官。荆公使弟和甫来见，许用御史。先生谢曰：「家贫母老，不能为万里行。」荆公知不附己，命权盐铁判官，历提点京西、河北、京东刑狱。元丰定官制，先生方居丧。帝于左司郎中格自书其姓名，须终制日授之。奉使吊高丽。还，拜中书舍人。元佑初，迁给事中，以龙图阁待制知开封府。老吏畏其敏，宗室、贵戚为之敛手，虽丞相府谒吏干请，亦械治之。积为众所憾，出知越州，徙瀛州。召拜工部、户部侍郎，进尚书，加龙图阁直学士，复知开封，临事益精。哲宗政，翰林缺学士，章惇三荐林希，帝以命先生，仍兼侍读。以尝行惇谪辞，惧而求去。帝曰：「岂非『鞅鞅非少主之臣，硁硁无大臣之节』者乎﹖朕固知之，毋庸避也。」尝侍经幄，帝留与之语曰：「台臣论徐邸事，其辞及郑雍，小人离间骨肉如此。若雍有请，当付卿以美诏慰安之。」既而雍章至，先生答诏。帝见之，谓能道所欲言者。惇因是极意排诋，讽全台攻之，言不已。罢知池州，卒于官，年六十四。讣未至，帝犹即其从弟景臻问安否。元符末，追复龙图学士。（同上。）

　　尚书李先生之纯（别见《苏氏蜀学略》。）

　　龙图孙莘老先生觉（别见《安定学案》。）

　　修撰鲜于先生侁

　　鲜于侁，字子骏，阆州人。唐剑南节席使叔明裔孙也。性庄重，力学。举进士，为江陵右司理参军。庆历中，天下旱，诏求言，先生推灾变所由兴，又条当世之失有四，其语剀切。调黟令，通判绵州，签书永兴军判官，除利州路转运判官。初，王介甫居金陵，有重名，士大夫期以为相。先生恶其沽激要君，语人曰：「是人若用，必坏乱。」至是，乃上书论时政，曰：「可为忧患者一，可为太息者二，其它逆治体而召民怨者，不可概举。」其意专指介甫。介甫怒，毁短之。神宗曰：「侁有文学，可用。」介甫曰：「陛下何以知之﹖」神宗曰：「有章奏在。」介甫乃不敢言。凡居郡九年，治所去阆中近，姻戚旁午，待之无所私，各得其欢心。苏文忠称其上不害法，中不废亲，下不伤民，以为「三难」。徙京东西路。后两路合为一，以先生为转运使。时王、吕当路，正人多不容。先生曰：「吾有荐举之权，而所列非贤，耻也。」故凡所荐皆守道背时之士。元丰二年召对，命知扬州。文忠自湖州赴狱，亲朋皆绝交。过扬，先生往见。为举吏所累，罢主管西京御史台。哲宗立，念东国困于役，吴居厚掊敛虐害，窜之，复以先生使京东。士民闻其重临，如见慈父母。召为太常少卿。拜左谏议大夫。见哲宗幼冲，首言君子小人消长之理甚备。在职三月，以疾求去。除集贤殿修撰、知陈州。诏满岁进待制。居无何，卒，年六十九。先生刻意经术，着《诗传》、《易断》，为范景仁、孙之翰推许。孙泰山与论《春秋》，谓今学者不能如之。作诗平澹渊粹，尤长于《楚辞》，苏文忠读《九诵》，谓近于屈原、宋玉，自以为不可及也。（参史传。）

　　学士赵先生彦若

　　赵彦若，宗室子。官翰林学士。绍圣初，章惇当国，恶元佑党人，以先生预修《神宗实录》，谪澄州。（参《明一统志》。）

　　（梓材谨案：先生临淄人，《宋史》附其父《师民传》，仅云「试中书舍人」。

　　端明赵先生

　　赵，字公才，邛州人。第进士，为汾州司法参军。元佑初，累迁至枢密直学士。五年，拜端明殿学士，迁太中大夫。卒，赠右光禄大夫。绍圣四年，以其与元佑弃地议，系其名于党籍。（参史传。）

　　待制孙先生升

　　孙升，字君孚，高邮人。第进士，签书泰州判官。哲宗立，为监察御史。朝廷更法度，逐奸邪，多所建明。尝上疏曰：「自二圣临御，登用正人，天下所谓忠信端良之士，豪杰俊伟之材，俱收并用，近世得贤之盛，未有如今日者。君子日进，而小人日退，正道日长，而邪慝日消，在廷济济有成周之风，此首开言路之效也。愿于耳目之臣，论议之际，置党附之疑，杜小人之隙；疑问一间，则言者不安其职矣。言者不安其职，则循默之风炽，而壅蔽之患生，非朝廷之福也。」迁殿中侍御史。出知济州。踰年，提点京西刑狱，召为金部员外郎，寻拜殿中侍御史，进侍御史。由起居郎擢中书舍人，直学士院，以天章阁待制知应天府。董敦逸、黄廷基摭其过，改集贤院学士。绍圣初，翟思、张商英又劾之，削职，知房州、归州；贬水部员外郎，分司；又贬果州团练副使，汀州安置。卒，年六十二。其在元佑初，尝言：「王安石擅名世之学，为一代文宗。及进居大位，出其私智，以盖天下之聪明，遂为大害。今苏轼文章学问，中外所服，然德业器识，有所不足。为翰林学士，极其任矣；若使辅佐经纶，愿以安石为戒。」世讥其失言。（同上。）

　　修撰李先生周（别见《涑水学案》。）

　　忠定刘元城先生安世（别为《元城学案》。）

　　待制韩先生川

　　韩川，字符伯，陜人。进士上第，历开封府推官。元佑初，用刘忠肃挚荐，为监察御史。极论市易之害。迁殿中侍御史。张舜民论西夏事，乞停封册，朝廷以为开边隙，罢其御史。梁焘及舜民争之。先生与吕陶、上官均谓舜民之言，实不可行。焘等去，先生亦改太常少卿，不拜，加集贤校理，知颍州。进为侍御史、枢密都承旨，进中书舍人、吏礼二部侍郎，以龙图阁待制复守颍，徙虢州。与孙君孚升同受责，由坊州、郢州贬屯田员外郎、分司、岷州团练副使，道州安置。徽宗立，得故官，知青、襄二州卒。（参史传。）

　　待制贾先生易

　　贾易，字明叔，无为人。七岁而孤。母彭，以纺绩自给，日与十钱，使从学。先生不忍使一钱，每浃旬，辄归之。年踰冠，中进士甲科，调常州司法参军。自以儒者不闲法令，岁议狱，惟求合于人情，曰：「人情所在，法亦在焉。」讫去，郡中称平。元佑初，为太常丞、兵部员外郎，迁左司谏。宣仁后怒其讦，欲谪之，吕申公救之力，出知怀州。御史言其谢表文过，徙广德军。明年，提点江东刑狱，召拜殿中侍御史。改度支员外郎，孙升以为左迁。又改国子司业，不拜，提点淮东刑狱。复入，为侍御史。上书言：「天下大势可畏者五：一曰上下相蒙，而毁誉不得其真。二曰政事苟且，而官人不任其责。三曰经费不充，而生财不得其道。四曰人材废阙，而教养不以其方。五曰刑赏失中，而人心不知所向。」其言颇切直，然志于抵阨时事，无他奇画。出知宣州。除京西转运副使，徙苏州、徐州，加直秘阁。元符中，累谪保静军行军司马，邵州安置。徽宗立，召为太常少卿，进右谏议大夫。陈次升论其为曾布客，改权刑部侍郎，历工部、吏部，未满岁为真。以宝文阁待制知邓州，寻入党籍。卒，年七十三。（同上。）

　　待制吕先生希纯（别见《范吕诸儒学案》。）

　　文昭曾曲阜先生肇（别见《庐陵学案》。）

　　学士王先生觌

