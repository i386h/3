<!-- { "loadSidebar": true } -->
　　许谦，字益之，金华人。学者称白云先生。长值宋亡，家破，力学不已。侨寓借书，分四部而读之。年踰三十，开门授徒。闻金仁山履祥讲道兰江，乃往就为弟子，仁山谓曰：「士之为学，若五味之在和，酰盐既加，而咸酸颇异。子来见我已三日，而犹夫人也，岂吾之学无以感发子邪！」先生闻之，惕然。仁山因揭为学之要曰：「吾儒之学，理一而分殊，理不患其不一，所难者分殊耳。」又曰「圣人之道，中而已矣。」先生由是致其辨于分之殊，而要其归于理之一，每事每物求夫中者而用之。居数年，得其所传，油然融会。尝自谓：「吾无以过人者，惟为学之功无间断耳。」中外列荐，皆不应。屏东阳八华山中，学者负笈重趼而至，著录者前后千余人。侍御史赵宏伟自金陵寓书，愿率子弟以事，先生为之强出。踰年即归。其教以五性人伦为本，以开明心术、变化气质为立身之要，以分辨义利为处事之制，摄其粗疏，入于微密，随其材分，咸有所得，以身任道者垂四十年。先生虽身立草莱，而心存当世。大德十一年，岁在丁未，荧惑入南斗句已而行，先生以为变在吴、楚，窃深忧之。是岁大祲，先生貌加瘠，或问曰：「先生有不适邪﹖」答曰：「道殣相望，吾能独饱邪！」尝谓：「吾非必于隐以为名高，仕止惟其时耳。」晚年，尤以涵养本原为上。讲学之余，斋居凝然。一日，瞑目坐堂上，门人径入，则阒其无人乎先生之侧，拱立久之，先生顾而徐言曰：「尔在斯邪！」其习于静定如此。至元三年十月，病革，正衣冠而坐，坐呼子元受遗戒。元复请所未尽，先生曰：「吾平日训尔多矣，复何言！」门人朱震亨进曰：「先生视稍偏矣。」先生更肃容而逝，年六十八。至正七年，谥曰文懿。其所论著于《四书》曰：「学以圣人为准的，必得圣人之心，而后可学圣人之事。圣人之心，具在《四书》，而《四书》之义，备于朱子，顾其词约义广，安可以易心求之哉！」于《书传》与蔡氏时有不合，每诵仁山之言曰：「自我言之则为忠臣，自他人言之则为谗贼，要归于是而已。」于《诗》则正其音释，考其名物度数，以补先儒之所未备，仍存在逸义，旁采远引，而以己意终之。于《春秋三传》，有《温故管窥》一书。于史则有《治忽几微》一书，放史家年经国纬之法，起太皞氏，迄宋元佑元年秋九月尚书左仆射司马光卒，总其岁年，原其兴亡，着其善恶，盖以为光卒，则中国之治不可复兴，诚理乱之几也，故附于续经而书孔子卒之义，以致其意焉。尝句读《九经》、《仪礼》、《三传》，而于大纲要旨，错简衍文，悉别铅黄朱墨，意有所明，则表见之。其后吴师道得吕东莱点校《仪礼》，以相参校，所不同者十三条而已。其与先儒意见合如此。有《许白云集》。（修。云濠案：《四库书目》收录先生《读书丛说》六卷、《诗集传名物钞》八卷、《读四书丛说》四卷、《白云集》四卷。）

　　白云文集

　　夫圣人之道，常道也，不出于君臣、父子、夫妇、昆弟、朋友、应事、接物之间。致其极，则中庸而已耳。非有绝俗离伦、幻视天地、埃等世故如老、佛氏之所云者，其道虽存于方册，而不明于世，久矣。周、程、张、朱诸子世出，而辟邪扶正，破蒙儆愚。秦、汉以来千五百年，英才多矣，而有昧于是，吾侪生于斯时，未必能躐于千五百年之才，而独有见于圣人之道如是其明也。幸而生于诸子之后，固当平气虚心，随而求之，阶之梯之，以达于上，顾实有益于己而止，何用倔强自意，摭奇务新，力与作者争衡，又将轹而践之哉！古之立言者，诵于口而可以心存，存于心而可以身践，而成天下之务，则圣人之道也。今口诵之而不足明乎心，降其心以识之而不可施于事，是则佛、老之流之说耳。为佛、老之说者，措之事固不能行于跬步，而自理其身，庸可以为善人！则好为异说者，其风又下于彼矣。道在天地间，宏博精微，非可以躁心求也，而乃攘袂扼腕，作气决眦，售其说而竞，复思欲以厌今人，陵古人，则吾未之信也。古愚气和心广，余尝欲从容论之，而以满秩解去。君釆芹藻之英，将以淑道诸人者，以余之说评之，然与﹖否与﹖余非敢为子勉也，子固余所敬也。（《送胡古愚序》。）

　　昔文公初登延平之门，务为儱侗宏阔之言，好同而恶异，喜大而耻小，延平皆不之许。既而言曰：「吾儒之学所以异于异端者，理一而分殊也。理不患其不一，所患者分殊耳。」朱子感其言，故其精察妙契，著书立言，莫不由此。足下所示程子「涵养须用敬，进学在致知」之两言，固学者求道之纲领。然所谓致知，当求其所以知而思得乎知之，非但奉持致知二字而已也，非谓知夫理之一而不必求之于分之殊也。朱子所著书，盖数十万言，巨细精粗，本末隐显，无所不备，方将句而诵，字而求，竭吾之力，惟恐其不至。然则，举大纲弃万目者，几何不为释氏之空谈也﹖近日学者，盖不免此失矣，吾侪其可踵而为之乎﹖抑愚又有所闻，圣贤之学，知与行两事尔。讲问诘辩，朋友之职也，至于自得之妙，力行之功，他人不得与焉，非自勉无所得也。某虽愚钝，然不可谓无志于此。足下于斯两者，涵泳从容，精修力践，旦旦有得，幸明以告我，赐中流之一壶，则感责善之德深矣。《□□□□□》。

　　宗羲案：「理一分殊，理不患其不一，所难者分殊耳」，此李延平之谓朱子也。是时朱子好为儱侗之言，故延平因病发药耳。当仁山白云之时，浙、河皆慈湖一派，求为本体，便为究竟，更不理会事物，不知本体未尝离物以为本体也，故仁山重举斯言以救时弊，此五世之血脉也。后之学者，昧却本体，而求之一事一物间，零星补凑，是谓无本之学，因药生病，又未尝不在斯言也。

　　（梓材谨案：梨洲所录《白云文集》本三条，今移一条于《濂溪学案》朱、陆《太极图说辩》后。）

　　台掾郭先生子昭

　　郭子昭，汝南人。仕为御史掾。受业于仁山。白云谓：「师门数十人，惟子昭与余合志以求道，不汩流辈。群会无长语，昼讲肄有条，夜则执经问难，析理毫缕，率下漏过半，疲极抵足而卧。觉，复共索所未悟。稍间，各言其志，思苴漏易弊振奋，以迈寻常。若是者久。」

　　文肃柳静俭先生贯

　　柳贯，字道传，浦江人。受经于仁山，究其旨趣，又交故宋之遗老，故学问皆有本末。举为江山教谕，迁昌国学正，擢湖广儒学副提举，未上，改国子助教、太常博士，出提举江西儒学，秩满归，杜门十余年。至元元年，召为翰林待制兼国史院编修官，任七月而卒，年七十三。门人私谥文肃。其文与黄晋卿溍、虞伯生集、揭曼硕傒斯齐名，天下称为「四先生」。（云濠案：史传先生「所著书有《文集》四十卷、《字系》二卷、《近思录广辑》三卷、《金石竹帛遗文》十卷。」）

　　正节卫耕读先生富益（见下《白云门人》。）

　　唐先生良骥

　　唐良骥，兰溪人。

　　（梓材谨案：《兰溪唐氏谱》载：「先王建齐芳书院，延仁山金先生讲道著书」。可以知其概矣。《儒林宗派》亦列先生于仁山之门。）白云学侣

　　修撰张子长先生枢

　　张枢，字子长，金华人。幼而夙慧，外家蓄书万卷，悉取读之，过目辄不忘，宇宙之分合，政治之得失，礼乐之废兴，以至帝号官名，岁月后先，皆无脱误。每论及一人，则其世系阀阅，与材质之良窳，历如指掌。一日，白云漫叩以高帝取天下之故，子长矢口而对，出入纪传，语蝉联不能休，白云大奇之。既而以书上谒，请就弟子列，白云不可，以友待之，由是敛华就实，而其学益粹。至正间，脱脱修三史，奏辟为长史，力辞不就。再以翰林修撰同知制诰兼国史编修官召之，行至武林驿，以病辞归而卒。

　　郎中吴正传先生师道

　　吴师道，字正传，兰溪人。初工祠章。及阅真西山遗书，幡然志于为己之学。尝以持敬致知之学质之白云，白云复以理一分殊之旨，由是造诣益深。元至治初，登进士第，授高邮丞，调宁国录事，迁池州建德尹。召为国子助教，升博士。其教一遵许鲁斋成法。以母忧去职。寻以奉议大夫、礼部郎中致仕。先生于白云虽不称弟子，而其祭白云之文曰：「小子托交殆三十年，指圣途而诱掖，极友道以磨镌，骨肉不足以俪其亲，金石不足以拟其坚。比居闲而独处，益共究于遗编，不鄙予以不肖，将叩竭于师传。」然则先生不可谓不与于授受之际者也。子沈。

　　百家谨案：白云高第弟子虽众，皆隐约自修，非岩栖谷汲，则浮沈庠序州邑耳。如子长、正传，文釆足以动众，为一世所指名者，则又在师友之间，非帖帖函丈之下者也。然白云非得子长、正传，其道又未必光显如是耳。

　　◆白云同调

　　贞献赵松涧先生宏伟（见上《导江讲友》。）

　　◆蛟峰门人（奉直再传。）

　　教授魏石川先生新之

　　魏新之，字德夫，（云濠案：先生号石川。）桐庐人也。受业于蛟峰。咸淳七年进士，为鄞教授。宋亡，隐居不出，与同里孙潼发、袁易称为「三先生」。（补。）

　　邵先生桂士

　　邵桂士，字古香，淳安人也。（补。）

　　汪先生斗建

　　汪斗建，淳安人。（梓材案：先生歙人，徙淳安。）倜傥有奇志，在京学率同舍生伏阙上书，攻贾似道误国。至元内附，从蛟峰讲道石峡书院。（参《戴九灵集》。）

　　◆石川讲友

　　干官孙盘峰先生潼发

　　孙潼发，字帝锡，一字君文，别号盘峰，桐庐人。登咸淳进士，调衢州军事判官，有廉能声。蜀名卿史绳祖侨寓是邦，先生暇日辄相与研究先儒性理之学，为士往往闻其绪言，有所开悟。辟御前军器所干办公事，未几宋亡，家亦毁，先生避地万山中。久之乃归，稍复其故宇，为终焉之计。元侍御史程巨夫求遗逸，以先生应诏，先生固辞，弗能强，慨然以风节自期，与乡先生袁易、魏新之为三友。袁、魏云亡，先生踦孤孑立，如鼎一足，意有不适，咄咄书空而已。（参《黄文献集》。）

　　山长袁静春先生易

　　袁易，字通甫，平江人。不乐仕进，行中书省署为石洞山长。归，卒隐弗仕，即所居西为堂曰静春。先生少敏于学，蕴积之素，一发于诗，未始高谈性命以师道自任。其在石洞，推明双峰之说，上及于考亭，多诸生昔所未闻，莫不敬服焉。所为诗有《静春堂集》。（同上。）子高家学（朱、刘五传。）

　　待制周先生仁荣

