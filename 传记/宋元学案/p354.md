<!-- { "loadSidebar": true } -->
　　真德秀（别为《西山真氏学案》。）

　　辅广（别为《潜庵学案》。）

　　李燔

　　张洽（并为《沧洲诸儒学案》。）

　　李坤臣　　　魏文翁（见上《鹤山家学》。）

　　高斯得（见上《缩斋家学》。）

　　郭黄中（见上《鹤山门人》。）

　　谯仲午

　　李从周

　　（并鹤山讲友。）

　　魏天佑

　　（附兄天启。）

　　（中父学侣。）

　　----

　　鹤山学案序录

　　祖望谨案：嘉定而后，私淑朱、张之学者，曰鹤山魏文靖公。兼有永嘉经制之粹，而去其驳。世之称之者，以并之西山，有如温公、蜀公，不敢轩轾。梨洲则曰：「鹤山之卓荦，非西山之依门傍户所能及。」予以为知言。述《鹤山学案》。（梓材案：《鹤山学案》，谢山修补甚备，其稿具存。）

　　◆范氏所传朱、张再传。

　　文靖魏鹤山先生了翁

　　魏了翁，字华父，邛州蒲江人，庆元五年，登进士第，授签书剑南西川节度判官。召为国子正。以校书郎出知嘉定府。在蜀十七年，而后入进兵部郎中。累官至权工部侍郎。降三官，靖州居住。史弥远死，以权礼部尚书还朝。入对，首乞明君子小人之辨，次论故相十失犹存，又及修身、齐家。六阅月，以端明殿学士、同签枢密院事督视京湖军马。寻复召还，遂知绍兴府安抚使而出。嘉熙元年卒，赠太师，谥文靖。（云濠案：《四库书目》有先生《九经要义》二百六十三卷、《鹤山全集》一百九卷，别有《经外杂钞》、《古今考》等书。）

　　百家谨案：《宋史》言：鹤山「筑室白鹤山下，以所闻于辅广、李燔者开门授徒，士争负笈从之。由是蜀人尽知义理之学」。于是《嘉兴志辅汉卿传》遂谓鹤山是汉卿之门人。然考《鹤山集》言：「开禧中，余始识汉卿于都城。汉卿从朱文公最久，尽得公平生言语文字。每过余，相与熟复诵味，辄移晷弗去。余既补外，汉卿悉举以相畀。」又言：「亡友辅汉卿，端方而沈硕，文公深所许与。」乃知友而非师也。（梓材案：《二江诸儒学案》《范双流先生子长传》云：「鹤山之初志学也，由先生兄弟及薛符溪以得门户，及入中原，始友李敬子、辅潜庵。」案：双流弟名子该，薛名绂。）

　　鹤山师友雅言

　　博爱之谓仁，似未尽。次言行而宜之之谓义，则非无差等矣。

　　某向来与李微之说，《六经》、《语》、《孟》发多少义理，不曾有体、用二字，逮后世方有此字。先儒不以人废言，取之以明理，而二百年来，才说性理，便欠此二字不得。亦要别寻一字换，却终不得似此精密。（以上梨洲原本。）

　　（梓材谨案：《师友雅言》，梨洲原录六条，今移为《鹤山文集者》二条，又移入《五峰学案》一条，移入《南轩学案》一条。）

　　汤以前未言仁与信字，孔子以前未言恕字。

　　《干》、《坤》后，《屯》伏《剥》，《蒙》伏《复》，所谓杂物撰德。

　　《周礼》女男巫职，须如《国语》楚昭王问观射父，谓民之精爽齐肃衷正，其智能上下比义，其圣能光远宣朗，其明能光照，其聪能听彻，如是则明神降之。在男曰觋，在女曰巫。又曰：「使先圣之后，有光烈忠信而敬恭者，为祝使；名儒之后，心率旧典者，为宗巫，亦皆抱道怀德之人。故孔子曰：『人而无恒，不可作巫医。』」

　　《周礼》与《左氏》两部，字字谨严，首尾如一，更无疏漏处，疑秦、汉人所作，因圣贤遗言足成之。

　　祧字以庙神之兆域为义，非谓祧其亲尽之庙也。康成以超然训祧，后世承误，不知冠于先君之祧，而成公之庙止四世，岂祧庙乎﹖

　　周时天下诸侯无史，及衰而齐、鲁有之，故太史公谓史记独藏周室。

　　明堂无屋，只以方明为坛。

　　《离骚》作而文辞兴，盖圣贤诗书，皆实有之事，虽比兴亦无不实。自庄周寓言，而屈原始托卜者渔父等为虚辞，相如又托之亡是公等为赋，自是以来多谩语。

　　献田宅者操右契。古者乡井受田有定法，安得有献田宅之理﹖吾尝欲着《礼记》一部，专破汉儒曲说。

　　《柏舟》是伤宗国不容去之义。

　　井田一变于宣王之料民，再变于齐桓之内政，大坏于渠梁、商鞅之决裂阡陌。周人以厉、宣、幽、平并称，其有以夫！

　　《左传》所载，固未能全粹，而格言精义，赖此得存者居六七，如刘子受中一节，晓然为圣贤相传之要。

　　讲学须一字一义不放过，则面前何限合理会处，如先王礼乐刑政，始变于厉、宣、幽、平，浸微于春秋、战国，大坏于秦，不能复于汉，而尽亡于五胡之乱。今从残编中搜讨，于孔、孟、王、郑、伏、杜诸儒训注中参求，诸儒已是臆度，无三代以前规模在胸中，只在汉、晋诸儒脚迹下盘旋，终不济事。程、邵、张诸公皆由此而充者。

　　古者，明王祭祀，亲行礼，不曾差人。东汉有不行礼，群臣争之。只如讲读，是早间到晚，要人主不敢自暇逸。后世直是以位为乐。

　　天子统天下而君之，诸侯统一国而君之，上下相维相亲相敬，故天子有迎送诸侯之礼，有大飨于庙之礼，有故使人致享致币。自秦罢侯置守，尊君卑臣，无复古意，其亡宜矣。

　　「凡为人子之礼，冬温而夏凊，昏定而晨省，在丑夷不争。」此二句全在丑夷不争，方是孝子之实。妻子好合，兄弟和乐，而父母其顺，然则在丑夷而争者，父母心所不乐也。

　　礼失则求诸野。向见靖州祭鬼，皆以人为尸，蒉桴土鼓，皆有存者，丧戴片白，不茹荤腥二年。

　　「敖不可长」四句，非孔氏语。敖不可有，岂止不可长哉！王肃本，敖，游也，平声，此义胜郑。

　　古人位天地，育万物，把做己职事，天地是我去做，五行五气都在我一念节宣之。后世人自人，天自天，人失其人之职，说修德只在于释囚负等做去，天当刑之，人却存之，以是感格雨旸，偏颇莫盛，又甚则从事祈祷而已。

　　阴不与阳对，地不与天对。

　　据荀悦《汉纪》，田租行百一之税，虽武帝穷兵四夷，榷盐铁，算舟车，无所不至，有司欲加赋，帝不从。末年，轮台悔悟，下诏而根本不摇，皆民力不竭，止拾工商之赀耳。

　　《礼记》「祭先脾」，许氏《异义》曰：「今《尚书》欧阳说：肝，木也；心，火也；脾，土也；肺，金也；肾，水也。古《尚书》说：脾，木也；肺，火也；心，土也；肝，金也；肾，水也。」许氏又谨案：「《月令》四时之祭，与古《尚书》同。」郑驳曰：「《月令》祭四时之物，及其五脏之上下次之耳。」愚案：以心为土，盖汉以前大抵皆然。考于《五行传》，以貌言视听思于五行为木火金水土，于五常为仁义礼智信。思，即心也。《论填星》亦曰：「中央季夏土，信也，思也。仁义礼智以信为主，貌言视听以思为主，故四星皆失，填星为之动。」徐锴云：「人心，土藏，在身之中，象形。博士说，以为火藏。锴云，心星为大火，然则属火也。」案：此则汉以来原有二说，但以水火为心肾，未见所出。《礼记》季夏民惊则心动，是害土神之气。

　　《素问》，人以为黄帝书，但其中云「醉后入房」，决非黄帝时语。以六经考之，有门有庐，有唐有阶，有陈有督，有垂有塾，有有廉，其中为堂为室，堂室各半，大率堂之向北一半为室，室之两夹为房，乃祭祀享宾之所，非人燕休之地，谓房为妇人所在，后世语也。

　　《坎》中一画，即心体，故八卦惟「《习坎》有孚，惟心亨」。心居中虚，于《坎》可见。然则心肾皆属《坎》，水火未尝离，非深于《易》者不及此。（以上谢山补。）

　　（梓材谨案：谢山补录《师友雅言》四十三条，今移为文集者二条，移为附录者四条，又移入《庐陵学案》一条，移入《涑水学案》一条，移入《濂溪学案》一条，移入《横渠学案》一条，移入《汉上学案》一条，移入《五峰学案》一条，移入《晦翁学案》一条，移入《东莱学案》一条，移入《荆公新学略》四条。）

　　鹤山大全集

　　某向来多作《易》与《三礼》工夫，意欲似读诗记之类为一书。比来山间温寻旧读，益觉今是昨非，安知数年后不又非今也﹖以此多惧，未易轻有著述。

　　又见得向来多看先儒解说，不如一一从圣经看来，盖不到地头亲自涉历一番，终是见得不真。来书乃谓：「只须祖述朱文公。」朱文公诸书，读之久矣，正缘不欲于卖花担上看桃李，须树头枝底，方见得活精神也。（以上《答周子□》。梨洲原本。）

　　某循环读经，亦以自明此心，未敢便有著述。来谕拈出《礼注》中太乙鬼神等说，乃下与鄙见合。《中庸疏》中已有气禀之说，亦与先儒相表里。惟所疑其误以水属信，盖古来原有二说，师传各异，如《干凿度》与纬中，皆谓水为信，土为智，故《王制》，《礼运》等处注、疏，皆有水主信之说，而《五行传》、许叔重《说文》之类，又有肺火、心土等说，然亦皆有理，盖水火相包，火土同位，各有所据。以天文察之，以一身验之，亦有合处。惟以《坎》为肾，《离》为心，则圣贤书中未有明文，特见之岐、黄之说。（《与真西山》。）

　　读书虽不可无注，然有不可尽从者，只如郑注《三礼》，已各随时为义，不能尽同。《礼》与《诗》异，《诗》与《书》异，《书》与《易》异，一事而自为两说三说者极多，其改字处十有八九不可从。最害义者，以纬证经，以莽制证周公之法。（《答夔漕赵师恕》。）

　　（梓材谨案：以上二条，从谢山补录《师友雅言》移入。）

　　《洪范讲义》，明白正大，使学之者有所据依，以求端用力，私淑之功茂矣。其间所谓由玄妙而至亲切，由虚无而趋实用，由冲漠而至明察，区区者未能深晓，尚俟面请所教。圣人言语，盖欲使人事事理会，步步踏实，只在君臣父子夫妇昆弟朋友日用饮食间作去。（《答李侍郎》。）

　　孔门说仁处，大抵多有敬意，四勿二如之类是也。《左传》敬德之聚，此义极精，圣学不传，人多以擎跽、拳曲、正坐、拱默之类为敬。周、程所谓主一无适之谓敬，方得圣贤本旨，来教所谓敬而未仁，似以世俗之谬为恭谨者为敬，盖敬则仁矣，敬而未仁，亦未得为敬。（《答张大监忠恕》。）

