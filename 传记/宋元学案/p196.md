<!-- { "loadSidebar": true } -->
　　赵简子问史墨以季氏出其君而莫之罪，而墨对之以君臣无常位，诡哉言也！君臣，天下之大分。非有桀、纣之恶，汤、武之圣，则《易》之《革》，圣人不作。意如何人而干之！且简子之问，安知其无季氏之志乎！《诗》云：「无教猱升木。」

　　礼者，免刑之大闲。

　　人主观圣贤之行藏，可以察其时。

　　寂然不动，感在其中矣。感而遂通，寂在其中矣。

　　君子之于人，以大善揜小恶，不以大恶揜小善。

　　君子之于小人也，有容而无敌。

　　君子不言己之所不能行，不言人之所不可行。

　　臧坚以齐侯遣奄人唁己为耻，后世以阉人荐己而不耻。袁盎以宦者参乘为耻，后世以宦者参国而不耻。

　　人之为不善，一而足；为善，百而不足。

　　博爱与兼爱异乎﹖曰：「异。博无私，兼无别。」

　　非礼勿视，非礼勿听，闲其入也。非礼勿言，非礼勿动，闲其出也。

　　知譬则目也，行譬则趾也。目焉而已，是离娄可躄也；趾焉而已，是师冕可驰也。目趾具而已矣。

　　张敞不货昌邑王以售其身，可谓贤矣。

　　三年耕必有一年之蓄，而学者朝学之，夕丧之。

　　班固谓：「石建之澣衣，周仁之垢污，君子讥之。」仁可讥也；建恭为子职，而可讥乎﹖

　　天下之至神者惟人心。见人之过，得己之过矣，何必今人也。见古人之过，得己之过矣，何必古人也。见日月之过，寒暑之过，得己之过矣，何必天地也。见韦弦之过，得己之过矣，何必万物也。因前日之过，得今日之过矣。是数者，非人告也，心告也。

　　引重者，先进之盛德。自重者，后进之报德。

　　烛定则明，摇则昏，而况心乎！

　　血气之气，盈则暴，虚则屈。惟道义之气，塞乎天地。

　　惟受责者能为君子。

　　附小人，累也；附君子，亦累也。故《记》曰：「中立而不倚。」

　　人莫不爱其生，故莫不厚其生。莫不厚其生，故莫不伤其生。

　　头垢则思沐，足垢则思濯。心垢则不思沐濯焉，何哉﹖

　　南子之见，公山佛肸之往，子路不悦，宜何从﹖曰：「吾从子路。」曰：「然则夫子非与﹖」曰：「子路可为也，夫子不可为也。」

　　古之巫者一，今之巫者三。（谓老、释。）

　　张禹、孔光之保身，乃所以失身。

　　秦人之尚功术，犹人之饵金石之药也，其初也瘠必肥，老必壮，其究则死也忽焉。

　　见乎表者作乎里，形于事者发于心。其外寂然，其中森然。

　　学者莫上于敏，莫下于钝。然敏或以窒，钝或以通，何也﹖不可怙者天，不可画者人。

　　礼义、廉耻，柳子以为二，其实一而已矣，耻是也。

　　（梓材谨案：此下有一条移入《龟山学案》。）

　　有心而弗治，「子有廷内，弗洒弗埽」者也。有师友而弗问，「子有钟鼓，弗鼓弗考」者也。

　　读书者，非言语之谓也。将以灌吾道德之本根，荣吾道德之枝叶。

　　有败诈，无败诚。

　　登高者未必跌，而常覆车于夷涂。夜坐者未必寝，而尝失旦于昧爽。

　　井不食不泉，木不钻不燧。

　　中和之功，至于位育，若是其大乎﹖曰：「子不见汉武之一怒乎﹖追仇平城之役，一怒萌于心，天地万物何与焉，而长星竟天，死人如麻，则喜怒哀乐不中不和之征也。」

　　水能湿夫火，而隔之以土则湿者燥；火能流夫金，而乘之以水则流者止。

　　水在其内，而壶之莹外达，善之出而不揜者肖之。日月在其外，而牖之辉内达，善之入而不拒者肖之。

　　始雪而温，阳之终也。既霁而寒，阴之穷也。

　　五色之变，始乎金，终乎水。五味之变，始乎土，终乎火。水火者，阴阳之初也。极其变者反其初。

　　「精气为物」，神而明也；「游魂为变」，明而神也。

　　汤至热也，久漱而凉。泉至寒也，徐咽而温。

　　大法不可犯，《诗》曰：「岂不怀归，畏此简书。」清议不可犯，《诗》曰：「岂不欲往，畏我友朋。」虽然，清议之威，甚于大法。

　　不可好者，名也；不可不好者，善也。善之与名，其犹形影。影之有无视其形，名之有无视其善。故教曰名教，义曰名义，节曰名节。

　　物以数来，我以诚应，将无堕彼乎﹖曰：「不见夫镜乎！无一物，故见万物。」

　　神领意会者，见骛于滕口涂说之儒；下帷潜心者，见诽于开门授徒之师。噫！

　　横渠谓：「海水凝则冰，浮则沤。然冰之才，沤之性，其存其亡，海不得而与焉。推是，足以究死生之说。」然则吾之死生，而曰有与焉者，非妄则惑。

　　何谓「辟户谓之干，阖户谓之坤」﹖曰：「不观子嘘吸乎！」

　　或问仕，曰：「事长官莫太亲，任事莫太专。」

　　性无善无不善，此释氏之论。性可以为善可以为不善，此扬雄氏之论。有性善有性不善，此韩愈氏之论。孟子之时，已有三家者流之说。

　　有「雷在天上」之力，然后能为「非礼勿履」之事。

　　宫之奇与百里奚，臣子宜孰则﹖曰：「宫之奇哉！为人臣者，节至焉，功次焉。宫之奇与日月争光矣！」

　　其上行道，其次守道；其上捐身，其次洁身。

　　古之所谓为人者，将以并天地而三之焉者也﹖将以其止于饮食男女能而已也﹖则夫飞焉者，走焉者，亦皆能吾人之所能也，而遽自以为足乎！

　　人之于道，犹鱼之于水，故不可须臾离。

　　水为冰，雨为云，「精气为物」也。冰为水，雪为雨，「游魂为变」也。

　　公孙弘曰：「汤之旱，桀之余烈也。」为汤讳巧矣，桀亦无辞也。至云尧遭洪水，未闻禹之有水也。又以谀汤者谀禹，而何以为尧地﹖圣人未尝讳天灾。

　　何谓「安其身而后动」﹖安在动后，非忧则悔。何谓「虑其交而后求」﹖虑在求后，非辱则累。

　　诚斋文集

　　士穷于穷，亦通于穷；达于达，亦病于达。爵三公，禄万锺，达矣。谓道必待达而后达，则公孙之相，徒足为其曲学阿世之资。饮糗茹草，曲肱饮水，穷矣。谓道必以穷而遂穷，则颜氏之巷，乃适借之以为心斋坐忘之地。然后知富贵者，中人之膏肓；而贫贱者，君子之谷粟。（《上张子韶书》。）

　　文于道未为尊，固也。然譬之瑑璞为器，瑑固璞之毁也；若器成而不中度，瑑就而不成章，则又毁之毁也。君子不近，庶人不服，亦奚取于斯！（《答刘子和书》。）

　　景纯《葬书》，东汉以前无有也，先生亦微信其奇怪乎﹖景纯大节固卓然，然岂不前知而逆善其先人之窀穸﹖（《答朱侍讲书》。）

　　谢山《跋杨诚斋易传》曰：《易》至南宋，康节之学盛行，鲜有不眩惑其说。其卓然不惑者，则诚斋之《易传》乎！其于《图》、《书》九十之妄，方位南北之讹，未尝有一语及者。得意忘象，得象忘言，清谈娓娓，醇乎其醇，真「潦水尽而寒潭清」之会也！中以史事证经学，尤为洞邃。予尝谓明辅嗣之传，当以伊川为正脉，诚斋为小宗。胡安定、苏眉山诸家不如也。

　　承议罗先生博文（别见《豫章学案》。）

　　县令张先生杰（别见《玉山学案》。）

　　中大陆放翁先生游（别见《荆公新学略》。）

　　◆国器门人

　　成公吕东莱先生祖谦（别为《东莱学案》。）

　　文节陈止斋先生傅良（别为《止斋学案》。）

　　文毅陈龙川先生亮（别为《龙川学案》。）

　　文懿蔡先生幼学

　　秘监陈先生武（并见《止斋学案》。）

　　◆少南门人

　　县尉黄吾轩先生补

　　黄补，字季全，号吾轩，莆田人。绍兴中，从父宦游惠州，得永嘉陈少南师友之。已而以其学教授于乡，及门者数百人。时林艾轩讲学城南，先生在城东，几与齐名。官至高要县尉。有《九经解》、《论语人物志》。

　　文节林艾轩先生光朝（别为《艾轩学案》。）

　　舍人范蒙斋先生端臣（别见《范许诸儒学案》。）

　　◆元龟门人（邵、程四传。）

　　宣公张南轩先生栻（别为《南轩学案》。）

　　◆定叟家学（程、苏四传。）

　　直阁张拙斋先生忠恕（别见《南轩学案》。）

　　◆梅溪家学

　　提刑王先生闻诗

　　王闻诗，字兴之，梅溪长子。知光州，提点江东刑狱。始从梅溪游太学，梅溪于法当任子，先生曰：「二父老矣，请先及。」梅溪卒，而先生为士人如故。召审察，比再为郎，皆赵丞相忠定所进，毁赵公者不以为党。历事三世，未获论建，然正学尽言，未尝相时容悦；矢义勇发，不以怵利动摇。（参《叶水心集》。）

　　运判王先生闻礼

　　王闻礼，字立之，梅溪次子。知常州、江东转运判官，为治能守家法。惠安丞时，禁私庵寮，有壮屋号弥陀庵，主僧倚郡将为奸，先生捕，立毁撤。守怒诘之，徐疏以实，守因敬之，荐其贤。先生果敢激烈，当官与事，遇法理不顺者，直前疏治，虽雷霆独立，面折无讳。（同上。）

　　◆梅溪门人

　　朝散宋樟坡先生晋之（附弟习之。）

　　宋晋之，旧名孝先，字舜卿，乐清人。幼颖悟，日诵数百千言。弱冠从梅溪游，学徒数百人，独先生首出，梅溪器之。以经魁南省，历知临海、光化、奉化县，通判信州，以朝散郎致仕，自号樟坡居士。着有《乾坤二卦》、《中庸》、《大学》、《禹贡》、《洪范讲义》、《春秋十二公论》各一卷，《历代中兴君臣论》二卷，《拟进万言书》一卷，《樟坡集》三十卷。弟习之少先生四十岁，亦恭谨好学，事先生犹父也。（参《楼攻媿集》。）

　　（梓材谨案：先生《梅溪题名赋》，犹名孝先字舜卿。）

　　◆诚斋家学

　　文惠杨东山先生长孺

　　杨长孺，字伯大，诚斋长子，号东山。以父荫守湖州，弹压豪贵，治声赫然，郡之士相与肖像，祠于学宫。擢经略广东，以己俸代下户输租，迁福建安抚使。真西山入相，宁宗问当今廉吏，以先生对。端平间，加集英殿修撰。年七十余致仕。卒，谥文惠。（参《江西通志》。）

　　◆诚斋门人

　　刘先生俨

　　刘俨，字子思，安福人也。学于诚斋。益公有序赠之，叹其才名三十五年而不遇者也。

　　监司吕先生陟（别见《南轩学案》。）

　　◆得全续传

　　安抚赵时斋先生纶（别见《沧洲诸儒学案》。）
 卷四十五　范许诸儒学案（全氏补本）
　　范许诸儒学案（全祖望补本）

　　范许诸儒学案表

　　范浚　　　　　　（从子）端臣　　　　　范处义

