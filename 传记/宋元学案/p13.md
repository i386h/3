<!-- { "loadSidebar": true } -->
　　蔡人病楚，使告于晋，故晋合诸侯于此，此救蔡伐楚也。然诸侯不振，使救蔡伐楚之功归于强吴，「冬蔡侯以吴子及楚人战于柏举，楚师败绩」是也。（定四年，春，侵楚。）

　　蔡公孙姓帅师灭沈，沈与楚故也。以沈子嘉归，杀之，公孙姓之罪不容诛也。（灭沈。）

　　「以」者，乞师而用之也。晋合十八国之君，不能救蔡伐楚，吴能救之伐之，此吴、晋之事，强弱之势，较然可见也。故自是诸侯小大皆宗于吴。（冬，战于柏举。）

　　晋师救我，故公会于瓦。（定八年，公会晋师于瓦。）

　　不曰「盗归宝玉大弓」者，盗微贱，不可再见也。（定九年，得宝玉大弓。）

　　郈叛，叔孙州仇、仲孙何忌帅师围之。郈不服，故二卿秋再围。（定十年，围郈。）

　　天子祭社稷、宗庙，不与诸侯共福之礼，此谓助祭诸侯也。鲁未尝助祭，天王使石尚来归脤，非礼也。（定十四年，天王使石尚来归脤。）

　　「雨，不克葬」，讥不能葬也。葬不为雨止。「戊午日下昃乃克葬」，言无备之甚也。（定十五年，雨不克葬。）

　　夏四月，卫灵公卒，卫人立辄。辄者，蒯聩之子也。故晋赵鞅帅师纳蒯聩于戚。其言「于戚」者，为辄所拒，不得入于卫也。案定十四年卫世子蒯聩出奔宋。灵公既卒，辄又已立，犹称曩日之世子蒯聩当嗣，恶辄贪国叛父，逆乱人理以灭天性，孔子正其名而书之也。（哀二年，纳卫世子蒯聩说于戚。）

　　闰月丧事不数，葬齐景公；非礼也。春秋二百四十二年，书闰者惟文六年不告月，此年葬齐景公尔，皆讥其变常也。且三年之丧，练、祥各有其月，此非礼可知。（哀五年，闰月，葬齐景公。）

　　吴伐我，以邾子益来故也。直曰「伐我」者，兵加于都城也。（哀八年，吴伐我。）

　　田者，井田也。赋者，财赋也。宣公奢泰，始什二而税。至于哀公，则又甚焉。哀公不道，既什二而税其田，又什二而敛其财，故曰「用田赋」。言用田以为财赋之率也。（哀十二年，春，用田赋。）周之十二月，夏之十月也。为异之甚。（冬十有二月，螽。）

　　报雍丘之师也。二国覆师以相偿报，其恶如此。（哀十三年，春，郑罕达帅师取宋师于岩。）

　　吴子方会，越乘其无备而入之也。（于越入吴。）

　　光芒四出曰孛。不言所在之次者，见于旦也。文十四年有星孛入于北斗，昭十七年有星孛入于大辰。此不言所在之次者，见于旦可知也。（冬十有一月，有星孛于东方。）

　　睢阳子集（补。）

　　孔子而下，称大儒者，曰孟轲、荀卿、扬雄。至于董仲舒，则忽而不举，何哉﹖仲舒对策，推明孔子，抑黜百家，诸不在六艺之科者皆绝其道，勿使并进，斯可谓尽心于圣人之道者也。暴秦之后，圣道晦而复明者，仲舒之力。（《董仲舒》。）

　　史固称汉孝元少而好儒，及即位，登用儒生，委之以政，故贡、薛之徒迭为宰相。而上牵制文义，优游不断，孝宣之业衰焉。噫！昔宣帝尝怒元帝言用儒生，将乱其家者也，亦不思之甚矣。向使元帝能纳萧望之、刘更生之谋，安有衰灭﹖盖用儒而不能委之以政尔。（《书汉元帝赞后》。）

　　国家踵隋、唐之制，专以词赋取人，故天下之士皆致力于声病对偶之间，探索圣贤之阃奥者百无一二。而非挺然特出，不徇世俗之士，孰克舍彼而取此！

　　专守王弼、韩康伯之说而求于《大易》，吾未见其能尽于《大易》也。专守《左氏》、《公羊》、《谷梁》、杜、何、范氏之说而求于《春秋》，吾未见其能尽于《春秋》也。专守毛苌、郑康成之说而求于《诗》，吾未见其能尽于《诗》也。专守孔氏之说而求于《书》，吾未见其能尽于《书》也。（以上《与范天章书》。）

　　文者，道之用也。道者，教之本也。故必得之于心，而后成之于言。自汉至唐，以文垂世者众矣。然多杨、墨、佛、老虚无报应之事，沈、谢、徐、庾妖艳邪侈之辞。始终仁义，不叛不杂者，惟董仲舒、扬雄、王通、韩愈。（《与张洞书》。）

　　《传》曰：「四郊多垒，此卿大夫之辱也。地广大，荒而不治，此亦士之辱也。」噫，仁义不行，礼乐不作，儒者之辱与！夫仁义礼乐，治世之本也，王道所由兴，人伦所由正。舍其本，则何所为哉﹖噫，儒者之辱，始于战国。杨、墨乱之于前，申、韩杂之于后。汉、魏而下，则又甚焉。佛、老之徒横于中国，彼以死生祸福、虚无报应为事，千万其端，绐我生民，绝灭仁义，屏弃礼乐，以涂塞天下之耳目。天下之人，愚众贤寡，惧其死生祸福报应人之若彼也，莫不争奉而竞趋之。观其相与为群，纷纷扰扰，周乎天下，于是其教与儒齐彄并驾，峙而为三。吁，可怪也！去君臣之礼，绝父子之戚，灭夫妇之义。儒者不以仁义礼乐为心则已，若以为心，得不鸣鼓而攻之乎﹖凡今之人，与人争詈，小有所不胜，尚以为辱，矧以夷狄诸子之法乱我圣人之教，其为辱也大矣。噫，圣人不生，怪乱不平。章甫其冠，逢掖其衣，不知其辱，反从而尊之，得不为罪人乎﹖由汉、魏而下千余岁，其源流既深，其本支既固。不得其位，不翦其类，其将柰何！其将柰何！（儒辱。

　　附录

　　先生退居泰山之阳，枯槁憔悴，须眉皓白。故相李文定迪守，见之，叹曰：「先生年五十，一室独居，谁事左右﹖不幸风雨饮食生疾，柰何﹖吾弟之女甚贤，可以奉箕帚。」先生固辞。文定曰：「吾女不妻先生，不过一官人妻。先生德高天下，幸李氏，荣贵莫大于此」先生曰：「宰相女不以妻公侯贵戚，而固以嫁山谷衰老藜藿不充之人。相国之贤，古无有也。予安敢不承！」其女亦甘淡泊，事先生尽礼，当时士大夫莫不贤之。（《渑水燕谈》。）

　　范文正在睢阳掌学，有孙秀才者索游，上谒文正，赠钱一千。明年，孙生复过睢阳，谒文正，又赠一千。因问：「何为汲汲于道路﹖」生戚然动色曰：「母老，无以为养。若日得百钱，甘旨足矣。」文正曰：「吾观子辞气，非乞客也。二年仆仆，所得几何，而废学多矣！吾今补子学职，月可得三千以供养，子能安于学乎﹖」生大喜。于是授以《春秋》，而孙生笃学，不舍昼夜。明年，文正去睢阳，孙生亦辞归。后十年，闻泰山下有孙明复先生以春秋教授学者，道德高迈。朝廷召至，乃昔日索游孙秀才也。（《杨公笔录》。）

　　祖望谨案：此段稍可疑，宜再考。先生说于李文定公时，年已五十矣，疑其稍长于范文正公，未必反受《春秋》于文正也。（梓材案：泰山以淳化三年壬辰生。文正以端拱三年己丑生，实长于泰山三岁。）且本传言文正实荐先生入国子，则此所云朝廷召至，文正乃知之者，不已谬乎！

　　欧阳文忠曰：先生治《春秋》，不惑传注，不为曲说乱经。其言简易，明于诸侯大夫功罪，以考时之盛衰，而推见王道之治乱，得于经之本义为多。（补。）

　　王得臣曰：泰山着《春秋尊王发微》，以为凡经所书，皆变古乱常则书，故曰「《春褒秋》无」，盖与谷梁子所谓「常事不书」之义同。（补。）

　　朱子曰：近时言《春秋》，皆计较利害，大义却不曾见。如唐之陆淳，本朝孙明复之徒，虽未能深于圣经，然观其推言治道，凛凛然可畏，终得圣人意思。（补。）

　　百家谨案：石徂徕《泰山书院记》：「自周以上观之，贤人之达者，陶、傅说、伊尹、吕望、召公、毕公是也。自周以下观之，贤人之穷者，孟子、杨子、文中子、韩吏部是也。然较其功业德行，穷不易达。吏部后三百年，贤人之穷者又有泰山先生。孟子、杨子、文中子、吏部皆以其道授弟子；既授弟子，复传之于书；其书大行，其道大耀。先生亦以其道授弟子；既授弟子，亦将传之于书；将使其书大行，其道大耀。乃于泰山之阳起学舍讲堂，聚先圣之书满屋，与群弟子而居之。当时从游之贵者，孟子则有梁惠王、齐宣王、滕文公之属，杨则有刘歆、桓谭之属，文中子则有越公之属，吏部则有裴晋公、郑相国、张仆射之属。门人之高第者，孟则有万章、公孙丑、乐正克之徒，杨则有侯芭、刘棻之徒，文中子则有董常、程元、薛收、李靖、杜如晦、房、魏之徒，吏部则有李观、李翱、李汉、张籍、皇甫湜之徒。今先生从游之贵者，故王沂公、蔡贰卿、李泰州、孔中丞，今李丞相、范经略、明子京、张安道、士熙道、祖择之；门人之高第者，石介、刘牧、姜潜、张洞、李缊。足以相望于千百年之间矣，孰谓先生穷乎！大哉，圣贤之道无屯泰。孟子、杨子、文中子、吏部，皆屯于无位与小官，而孟子泰于七篇，杨子泰于《法言》、《太玄》，文中子泰于《续经》、《中说》，吏部泰于《原道》、《论佛骨表》十余万言。先生尝以为尽孔子之心者《大易》，尽孔子之用者《春秋》，是二大经，圣人之极笔也，治世之大法也，故作《易说》六十四篇，《春秋尊王发微》十二篇。疑四凶之不去，十六相之不举，故作《尧权》。防后世之篡夺，诸侯之僭偪，故作《舜制》。辨注家之误，正世子之名，故作《正名解》。美出处之得，明传嗣之嫡，故作《四皓论》。先生述作，上宗周、孔，下拟韩、孟，是亦为泰，先生孰少之哉！介乐先生之道，大先生之为，请以此说刊之石，陷于讲堂之西壁。」又徂徕与祖择之书云：「自周以上观之，圣人之穷者惟孔子；自周以下观之，贤人之穷者惟泰山明复先生。」今先生之书不可尽见，但以徂徕之学问而为其尊戴如此，即可以知先生矣。嗟乎，师道之难言也！视学问重，则其视师也必尊；视学问轻，则其视师也自忽。故庐陵之志先生墓曰：「鲁多学者，其尤贤而道者石介。自介而下，皆以弟子事之。孔给事道辅闻先生之风，就见之，介执杖履侍左右，先生坐则立，升降拜则扶之。及其往谢也，亦然。鲁人既素高此两人，由是始识师弟子之礼，莫不嗟叹之。」呜呼，观于徂徕事师之严，虽不见先生之书，不可以知先生之道之尊哉﹖

　　◆泰山学侣

　　文昭胡安定先生瑗（别为《安定学案》。）

　　◆泰山同调

　　评事士熙道先生建中

　　主簿刘子望先生颜（并为《士刘诸儒学案》。）

　　◆泰山门人

　　直讲石徂徕先生介

