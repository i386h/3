<!-- { "loadSidebar": true } -->
　　谢山《荣阳外史题词》曰：「郑氏自德仲、求斋以来，一门以文献世其家。其与深宁之孙遂初砥砺最切。先生兄弟并能文，而先生之文益笃。其时杨征君廉夫以文章起越中，先生从之学文，然杨氏之文奇而葩，先生之文质以厚，其于师门，称为转手。盖先生最策心经学，尝及见草庐吴文正公问道，其文平正通达，而不求异于时，此自宋干、淳而降，儒者之文皆然，而杨氏所传，反称别派，故先生虽讨论其门，而其文不甚肖。」
 卷八十六　东发学案（黄氏原本、全氏补定）
　　东发学案表

　　黄震　　　　　　　　（子）梦干　　　（孙）正孙　　　（曾孙）玠

　　（王贯道、王实　　　（子）叔雅

　　斋门人。）　　　　　（子）叔英　　　　黄珏

　　（默斋、讷庵再传。）　　　　　　　　　

　　岑士贵　（南轩、潜庵三　　　　王士毅传。）

　　（五峰、紫岩、刘　　　　　　杨维桢（别见《艮斋学案》。）

　　氏、王氏、晦　　　　　　　（以下东发续传。）

　　翁、东莱四传。）

　　陈桱（见上《本堂家学》。）

　　黄翔凤　　　　　　　　　陈深（见下《本堂家学》。）

　　陈着　　　　　　　　　（子）深（并东发学侣。）　　　（子）泌　　　　　（孙）桱

　　安刘（别见《广平定川学案》。）（东发同调。）-

　　---

　　东发学案序录

　　祖望谨案：四明之专宗朱氏者，东发为最。《日钞》百卷，躬行自得之言也，渊源出于辅氏。晦翁生平不喜浙学，而端平以后，闽中、江右诸弟子，支离、舛戾、固陋无不有之，其能中振之者，北山师弟为一支，东发为一支，皆浙产也。其亦足以报先正惓惓浙学之意也夫！述《东发学案》。（梓材案：是卷梨洲本称《四明朱门学案》二，谢山《序录》始称《东发学案》。）

　　◆二王门人（游、余再传。）

　　文洁黄于越先生震

　　黄震，字东发，慈溪人，学者称为于越先生。宝佑四年登第。度宗时，为史馆检阅，与修宁宗、理宗两朝《国史》、《实录》。轮对，言当时之大弊：曰民穷，曰兵弱，曰财匮，曰士大夫无耻。乞罢给度僧人道士牒，使其徒老死即消弭之，收其田入，可以富军国，纾民力。时宫中建内道场，故首及之。帝怒，批降三秩，即出国门。用谏官言，得寝。出通判广德军。郡守贾蕃世以权相从子骄纵不法，先生数与争论是非，蕃世积不堪，疏先生挠政，坐解官。寻通判绍兴府，获海寇，僇之。抚州饥起，先生知其州，多善政。诏增秩，遂升提举常平。初，常平有慈幼局，为贫而弃子者设，久而名存实亡。先生谓收哺于既弃之后，不若先其未弃保全之。乃损益旧法，凡当娩而贫者，许里胥请于官赡之，弃者许人收养，官出粟给所收家，成活者众。改提点刑狱。御史中丞陈坚以谗者言劾去，遂奉云台祠。贾似道罢相，以宗正寺簿召，将与俞浙并为监察御史，有内戚畏先生直，止之，而浙亦以直言去。移浙东提举常平。时皇叔大父福王与芮判绍兴府，遂兼王府长史。先生奏曰：「朝廷之制，尊卑不同，而纪纲不可紊。外虽藩王，监司得言之。今为其属，岂敢察其非，奈何自臣复坏其法﹖」固不拜长史。命进侍左郎官及宗正少卿，皆不拜。尝师王文贯，其语人曰：「非圣贤之书不可观，无益之诗文不作可也。」居官恒未明视事，事至立决。自奉俭薄，人有急难，则周之不少吝。所著《日钞》一百卷。宋亡，饿于宝幢而卒，门人私谥曰文洁先生。先生本贯定海，其后徙于慈溪。晚年，自官归，复居定海灵绪乡之泽山，榜其门曰「泽山行馆」，其室曰「归来之庐」。已而侨寓鄞之南湖。已而迁寓桓溪，自署「杖锡山居士」。已而又避地同谷。先生没后，其子孙多居泽山者。泽山本名栎山，先生始改名焉。元至正中，学者建泽山书院以祀之。（修。）

　　百家谨案：先遗献曰：「嗟夫！学问之道，盖难言哉。无师授者，则有多歧亡羊之叹；非自得者，则有买椟还珠之诮，所以哲人代兴，因时补救，视其已甚者而为之一变。当宋季之时，吾东浙狂慧充斥，慈湖之流弊极矣，果斋、文洁不得不起而救之。然果斋之气魄，不能及于文洁，而《日钞》之作，折衷诸儒，即于考亭亦不肯苟同，其所自得者深也。今但言文洁之上接考亭，岂知言哉！」

　　谢山《泽山书院记》曰：「朱徽公之学统，累传至双峰、北溪诸子，流入训诂派。迨至咸淳而后，北山、鲁斋、仁山起于婺，先生起于明，所造博大精深，徽公瓣香为之重振。婺学出于长乐黄氏，建安之心法所归，其渊源固极盛。先生则独得之遗籍，默识而冥搜，其功尤巨。试读其《日钞》，诸经说间，或不尽主建安旧讲，大抵求其心之所安而止，斯其所以为功臣也。西山为建安大宗，先生独深惜其晚节之玷，其严密如此。婺学由白云以传潜溪诸公，以文章着，故倍发扬其师说。先生独与其子弟唱叹于海隅，传之者少，遂稍闇澹。予尝谓婺中四先生从祀，而独遗东发，儒林之月旦有未当者，抑不独从祀之典有阙。《宋史》儒林所作传，本之《剡源墓表》，其于先生之学，无所发明；清容则但称先生之清节。呜呼！圣人所以叹知德之鲜也。」

　　又《杜洲六先生书院记》曰：「慈湖之学宗陆，东发之学宗朱，门户截然，故《日钞》中颇不以心学为是。由今考之，则东发尝与杜洲之讲会，而其后别为一家者也。夫门户之病，最足锢人，圣贤所重在实践，不在词说，故东发虽诋心学，而所上史馆札子，未尝不服慈湖为己之功。然则杜洲祠祭其仍推东发者，盖亦以为，他山之石，是可以见前辈之异而同也。」

　　东发讲义

　　子曰：「弟子入则孝，出则弟，谨而信，泛爱众而亲仁，行有余力则以学文。」

　　此章教人为学以躬行为本，躬行以孝弟为先，文则行有余力而后学之。所谓文者，又礼乐射御书数之谓，非言语文字之末。今之学者，乃或反是，岂因讲造化性命之高远，反忘孝弟谨信之切近乎﹖然尝思之，二者本无异旨也。造化流行，赋于万物，是之谓性，而人得其至粹；善性发见，始于事亲，是之谓孝，而推之为百行。是孝也者，其体源于造化流行之粹，其用达为天下国家之仁，本末一贯，皆此物也，故《论语》一书，首章先言学，次章即言孝弟，至于性与天道，则未尝轻发其秘，岂非孝弟实行，正从性与天道中来，圣门之学，惟欲约之，使归于实行哉！自夫性近习远，利欲易昏，孟子不得已，始教人知性知天，周子不得已，又始晓人以太极阴阳五行，无非指示此性之所从来，使人知心之所具者即性，性之所禀者即天，虚灵莹彻，超然物表，尘视轩冕，芥视珠玉，则见于事父从兄，推之躬行践履，自然无玷无缺，纯是本然天性。凡言性天之妙者，正为孝弟之实也。二程先生讲明周子之说，以达于孔、孟之说，由性命而归之躬行，其说未尝不兼举。后有学者，宜己不待他求。不幸有佛氏为吾儒之异端；庄、列之戏诞，遁入禅学，又为异端之异端。虽其无父无君，丧失本心，正与孝弟相反，奈何程门言心，彼亦于此时指虚空而言心，程门言性，彼亦于此时指虚空而言性，不惟大相反，而适相乱。彼之空虚，反以高广而易入；此之切实，反以平常而易厌，故二程既没，门人弟子多潜移于禅学而不自知。虽晦翁朱先生，初年亦几陷焉，后始一切反而归之平实，平生用功，多于《论语》，平生说《论语》，多主孝弟忠信，至其言太极性命等说，乃因一时行辈儒先相与讲论而发，亦本非其得已。文公既没，其学虽盛行，学者乃不于其切实，而独于其高远；讲学舍《论语》不言，而必先《大易》；说《论语》舍孝弟忠信不言，而独讲一贯。凡皆文公之所深戒，学者乃自偏徇而莫知返，入耳出口，无关躬行。窃尝譬之，酌水者必浚其源，浚其源为酌水计也，反舍其水而不酌，何义也﹖食实者必溉其根，溉其根为食实地也，反弃其实而不食，何见也﹖正躬行者必精性理，精性理为正躬行设也，反置躬行于不问，何为也﹖汉、唐老师宿儒泥于训诂，多不精义理，近世三尺童子承袭绪余，皆能言义理，然能言而不能行，反出汉、唐诸儒下，是不痛省而速反之，流弊当何如也！窃意儒先讲贯已精之余，正学者敬信服行之日，由儒先之发明，以反求乎孔子之大旨，知性命之从来，以归宿于孝弟之实行，守之以谨，行之以信，爱众以推广乎此，亲仁以增益乎此，其本既立，其用斯溥，他日推之天下国家，特举而措之耳，故曰：「人人亲其亲，长其长，而天下平。」恐必如此，斯为实学，又何更求多于言语间哉！子曰：「君子欲讷于言而敏于行。」又曰：「古者言之不出，耻躬之不逮也。」孔子之教人，拳拳于躬行者如此，此晦翁先生所以终身常读《论语》。某尝窃谓，人之初生，知有父母而已，及其少长，游戏征逐，往往至于忘返，与父母渐疏，终身慕父母者，古今一大舜而已。人之初学，知有《论语》而已，及其既长，博习讨论，往往至于忘返，遂与《论语》日疏，终身读《论语》者，古今一晦翁而已。学者常能以孔子之教为主，以《论语》之说为正，庶几不为时尚所移，盖孔子之说，万世无弊。自孟子而下之说，皆随时救弊者也，吾徒尚当谨之哉！

　　子曰：「参乎！吾道一以贯之。」曾子曰：「唯。」子出，门人问曰：「何谓也﹖」曾子曰：「夫子之道，忠恕而已矣。」

