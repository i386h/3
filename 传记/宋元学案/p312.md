<!-- { "loadSidebar": true } -->
　　刘贲，字炳文，建昌人。与周舜弼、余伯秀、李晦叔同学于朱子之门，并有时名，不求仕进。

　　李木川先生杞

　　李杞，字良仲，平江人。号木川。庆元元年，韩侂胃欲逐赵忠定，因以尽除天下之不附己者，名以伪学。朱文公去国，寓西湖灵芝寺，送者渐少，惟先生独从，叩请得穷理之学。有《紫阳正传校》行于世。（参《四朝闻见录》。）

　　（梓材谨案：朱子实记著录《姓氏录》、《甲寅问答》者，先生也。宋又有与先生同姓名者，字子材，眉山人，着《谦斋周易详解》二十卷。见《经义考》。）

　　李先生雄

　　李雄，平江人。朱子弟子。（补。）

　　（梓材谨案：先生与木川李先生并质疑于康叔临，是二先生又为康氏门人也。）

　　宋先生之润

　　宋先生之汪（合传。）

　　宋之润，字泽之；之汪，字容之，双流人。与其兄深之之源问学于朱子。朱子答书有曰：「及承深之，遂承遗泽，即登仕版，以究先公欲行未尽之志，而泽之、容之亦将读书求志，以承家学之传，皆所深望，而垂问勤恳，又见不自满足之意」云。（参《朱子文集》。）

　　（梓材谨案：深之又学于清江刘氏。详见《清江学案》。）

　　抚干潘先生友恭

　　潘友恭，字恭叔，金华人。与兄端叔友端并学于朱子。为江、淮宣抚使司干。（参《会稽续志》。）

　　秘阁杜先生斿

　　杜斿，字叔高，金华人。尝问道于朱子，与辛幼安诸人游。端平初，以布衣召入秘阁校。（参《吴礼部集》。）

　　（梓材谨案：《万姓统谱》言：「先生召入馆阁，年八十余矣。」《朝野杂记》误为杜福。）

　　杜先生旝

　　杜旝，字幼高，金华五高之一也。着有《粹裘集》十卷。叶正则序之曰：「此文自经史诸子皆有论辩，学之博矣。论辩不苟是非，必折之于正，又所谓笃矣。」（参《叶水心集》。）

　　文靖郑日湖先生昭先

　　郑昭先，字景明，闽县人。初主浦城簿，叹曰：「侥幸一第，问学未悉。」遂游朱子之门。迁知归安县，民咸爱之。累官知枢密院事，兼参知政事，进右丞相（参《姓谱》。）

　　（云濠谨案：《闽书》载先生字景绍，卒，谥文靖，有《日湖遗稿》五十卷。）

　　帅机范伯崇先生念德

　　范念德，字伯崇，建安人，知泉州如圭之子。从学朱子，读书深潜温厚。官吉州录参，累迁江东帅机。朱子尝得先生所著《杂说》，谓之曰：「持守不差，见理渐明。」后朱子疾且革，为书属其子在与先生及黄勉斋，又拳拳于勉学，及修正礼书为言云。（同上。）

　　（梓材谨案：先生娶刘白水先生之次女，与文公为寮。）

　　刘先生孟容

　　刘孟容，字公度，隆兴人，静春先生子澄之族人也。旧从学于子澄，亦尝学于陆子。尝以书劝朱子弗为讲学之争，朱子答以「临川近说愈肆，《荆舒祠记》曾见之否﹖此等议论，皆学问偏枯、见识昏迷之故」。而私意又从而激之：「若公度之说行，则此等事无人管矣。」又贻书云：「建昌士子过此者多，方究得彼中道理端的是异端，误人不少。向见贤者亦颇好之，近亦觉其非否﹖」

　　（梓材谨案：先生为公非先生攽之玄孙，于静春为族子，盖始学于静春，而又师朱子者。父龟年朝奉郎，朱子表其墓。）

　　黎先生贵臣

　　黎贵臣，醴陵人。从朱子受业，讲明道学，士类多宗之。（参《姓谱》。）

　　林先生学蒙

　　林学蒙，一名羽，字正卿，永福人。从朱文公学。因筑室龙门庵，讲明道德性命之旨，乡人师之。（同上。）

　　徐盘洲先生寓

　　徐寓，字居父，永嘉人。朱子称其务学求师，志尚坚确。（参戴氏铣说。）

　　（云濠谨案：真西山志包履常墓，称先生为盘洲叟。）

　　隐君蔡先生念成

　　蔡念成，字符思，德安人。文公守南康时，讲学于白鹿洞，先生从之游。隐居求志，乐道不仕。文公没，心丧三年。又以事文公者事黄直卿而卒业焉。晚与同门数人，每季月一集，以相切磋，如此者三十年，州闾服行其化。（参《江西人物志》。）

　　县令江德功先生默

　　江默，字德功，崇安人。知建宁县。

　　（云濠谨案：《姓谱》：「先生干道五年进士。尝从朱文公游。有《易训解》、《四书训诂》各六卷。」）

　　县尉戴养伯先生蒙

　　戴蒙，字养伯，永嘉人。更名埜。登绍熙进士。调丽水尉，弃官从朱子于武夷。（参《温州府志》。）

　　程格斋先生永奇

　　程永奇，字次卿，休宁人，先之子。朱子门人，称格斋先生。

　　李先生季札

　　李季札，字季子，婺源人，参仲缯之子。从朱子学，有问答，见《朱子语录》。着有《近思绩录》《字训续编》诸书。（参《徽州府志》。）

　　录所闻晦庵先生语

　　读书着意玩味，方见得义理从文字中迸出。

　　读书闲暇且静坐，庶几心平气和，可以思索义理。

　　看文字当看大意，又看句语中何字是切要。《孟子》谓「仁义礼智根于心」，只根字甚有意。如此用心，义理自出。

　　人只一心，识得此心，便无走作，虽不加防闲，此心常在。

　　问存心。曰：「存心不在纸上写底，且体认自家心是何物。圣贤说得极分晓，孟子恐后人不识，又说四端于此，尤好玩索。」

　　再问存心。曰：「非是别将事物存心。孔子曰：『居处恭，执事敬，与人忠。』便是存心之法。说话觉得不是，便莫说，做事觉得不是，便莫做，亦是存心之法。」

　　《大学》「在明明德」一句，当常常提撕。能如此，便有进步处。盖其原自此发见，人只一心为本，存得此心于事物，方知有脉络贯通处。

　　问「明明德」。曰：「人皆有个明处，但为物欲所蔽。剔拨去了，只就明处渐明将去。然须致知格物，方有进步处，识得本来是甚么物。」问：「程子谓致知节目如何﹖」曰：「如此理会也未可，须存得此心，却逐节子思索，自然有个觉处。如谚所谓冷灰里豆爆。」

　　学者解《论语》，多是硬说，须习熟，然后有个入头处。

　　问「道之以德，齐之以礼」。曰：「资质好底便化，不好底须立个制度。教人在里面件件是礼，后世专用以刑，然不用刑，亦无此理。但圣人先以德礼，到合用处，亦不容已。『有耻且格』，只将格字做至字看，至是真个有到处，如『王格有庙』、『格于上帝』之格。如迁善远罪。真个是远罪。有勉强做底，便是不至。」

　　问圣人十年工夫。曰：「不须理会这个，且理会志于学。能志学，许多科级，须着还我。」

　　问「下学上达」，圣人恐不自下学中来。曰：「不要说高了。圣人高，后学者如何企及﹖越说得圣人低，越有意思。『十五志学』一章，全在志于学上，当思自家是志于学与否﹖学是学个甚﹖如此存心，念念不放，自然有所得也。『三十而立』，谓把捉得定。世闲事物，皆摇动我不得，如富贵威武贫贱是也。『不惑』，谓识得这个道理合东便东，合西便西，了然于中。『知天命』便是『不惑』。到知处，是知其所以然，如事亲必孝，事君必忠之类。『耳顺』是不思而得，如临事迎刃而解，自然中节，不待思索。『所欲不踰矩』，是不勉而中。」

　　孟子曰：「求其放心而已矣。」当于未放之前看如何，已放之后看如何，复得了又看是如何。作三节看后，自然习熟此心，不至于放。

　　恻隐羞恶辞让是非，情也。仁义礼智，性也。心，统性情者也。端，绪也。因情之发露，而后性之本然者可得而见。

　　说仁，只看孺子将入井时，尤好体认。

　　义是个毅然说话，如利刃着物。

　　四端本诸人心，皆因所寓而后发见。

　　问「万物皆备于我」。曰：「未当如此，须从『孟子见梁惠王』看起，却渐渐进步。如看《论语》，岂可只理会『吾道一以贯之』一句﹖须先自《学而篇》，渐渐浸灌，到纯熟处，其闲义理却自然出。中必有庸，庸必有中，能究此，而后以发诸运用。」

　　聪察便是知，强毅便是勇。

　　天之运转不穷，所以为「天行健」。

　　天有春夏秋冬，地有金木水火，人有仁义礼智，皆以四者相为用也。

　　问：「伊川见人静坐，如何便叹其善学﹖」曰：「这却是一个总要处。」

　　问满腔子是恻隐之心。曰：「此心躯壳，谓之腔子。能于此身知有痛，便见于应接方有个是与不是。」

　　为血气所使者，只是客气，惟于性理说话涵泳，自然临事有别。进取得失之念放轻，却将圣贤格言研穷考究，若悠悠地似做不做，如捕风捉影，有甚长进！今日是这个人，明日也是这个人。

　　（梓材谨案：《录语》第一条移入《晦翁学案》。）

　　秘书林先生至

　　林至，字德久，华亭人。官秘书郎。登朱子之门。着有《易裨传》。

　　隐君严亭父先生世文

　　严世文，字时亨，一字亨父，新喻人。隐居不仕，师事朱子。有《疑义问答往复书帖》。（参《新喻县志》。）

　　附录

　　问五行之生各一其性。朱子答曰：「气质是阴阳五行。所为性，即是太极之全体。但论气质之性，则此全体堕在此质之中尔，非别有一性。」

　　问明道言人生而静以上不容说。朱子答曰：「人生而静，是未发时，以上即是人物未生之时，不可谓性。才谓之性，便是人生以后。此理堕在刑气之中，不全是性之本体矣！然其本体又未尝外此，要人即此而见得其不杂于此者尔。《易大传》言继善，是指未生之前，孟子言性善，是指已生之后，虽曰已生，然其本体初不相杂也。」

　　县令杨船山先生与立

　　杨与立，字子权，浦城人。受业朱子之门。尝知处州遂昌县，因家于兰溪。以道淑人，学者多宗之，称为船山先生。（云濠案：《福建通志》误作铅山先生。）所著有《朱子语略》二十卷。（参《兰溪县志》。）

　　（梓材谨案：《儒林宗派》：「朱子门人杨黼，字与立，浦城人。」又：「杨与立，字子权，兰溪人。」盖即一人而分载之。）

　　杨先生骧

　　杨骧，字子节，与立从弟。朱子授《易》、《礼》弟子。（参《经义考》。）

　　杨先生道夫

　　杨道夫，字仲思，与立从弟。朱子授《易》、《诗》、《礼》弟子。（同上。）

　　（梓材谨案：朱子尝教先生「思量天地，有心无心」。见《晦翁学案》。）

　　徐先生昭然

