<!-- { "loadSidebar": true } -->
　　《干》、《兑》、《离》、《震》为天之四卦，四卦自交成十六卦，十六而十六之，得二百五十六卦，谓之《挂一图》，以之分配元会运世年月日时。然在一元，会止十二，止以辟卦配之。一元之中有三百六十运，一会之中有三百六十世，一运之中有三百六十年，一世之中有三百六十月，一年之中有三百六十日，一月之中有三百六十时，凡此六者，则以《挂一图》配之，皆用四爻直一，三百六十尽二百四十卦。余十六卦，每气之首各用四爻，二十四气恰尽余卦。顾六者起卦，各有不同。一曰运卦：张文饶得牛无邪之传，以为尧当《贲》之六五，尧即位在日甲、月巳、星癸、辰未之甲辰年，已历一百八十运。若起元之元之元之元《泰卦》，至此在会之世之世之世，其卦为《同人》，与无邪之传异矣。惟起于世之元之元之元《升卦》，则至此是元之世之世之世，始合于无邪之《贲》直。三四五上爻，一爻直三世，其世在己未，则是五爻以来四十一年也，故文饶据此遂起《升卦》。番阳祝谓起《泰》者未然之卦，运世用之，起《升》者已然之卦，岁月日时用之，直以尧当《同人》。然无邪有所授受，祝氏以意逆之，故不舍无邪而从祝氏也。二曰世卦：起于会首所当之卦。子会起《升》，丑会起《否》，寅会起《损》，卯会起《泰》，辰会起《涣》，巳会起《屯》，午会起《损》，未会起《坎》，申会起《比》，酉会起《大畜》，戌会起《随》，亥会起《剥》。夏禹八年入午会。祝氏起卦用《泰》，午会之首在《大畜》，故以《大畜》六五至《节》九二为世之始，其卦虽异《损》，其起于午会同也。但以尧之已未世直《贲》，历《明夷》、《同人》，与午会之《大畜》相接续，不知逆推而上，则巳会甲子世一千八百一，亦起于《大畜》矣。以巳会而用午会之起卦，何所取义﹖盖祝氏闻尧运在《贲》之说，用元之元以推运卦，既不能合，而午会世起《大畜》，其上适与《贲》接，遂谓无邪所言为尧之世卦，非运卦也，亦未尝逆推，知其乖戾耳！文饶言世卦随大运消长，遇奇卦则取后卦，遇耦卦则取前卦，并二卦以当十二世。据之，是世卦不烦别起，只在运卦左右，如己未世之运卦是《贲》，为耦卦，则取前卦之《妄》合之，分配癸亥运内之十二世可也。三曰年卦，所谓小运也。以世当月，以年当日，视其世所当之辰而起。子起冬至，丑起大寒，寅起雨水，卯起春分，辰起谷雨，已起小满，午起夏至，未起大暑，申起处暑，酉起秋分，戌起霜降，亥起小雪。（所谓中朔同起。）三十日分二气，一气分三候，一月六候。甲己孟季仲各值五日，子午卯酉为仲，辰戌丑未为季，寅申己亥为孟。仲、孟逆生，先候五日；季顺行，后候五日。即如唐尧以己未世为月，甲辰年为日，甲辰是大暑，以甲己季日，当后五日起卦，直《师》之三四五上，至十一年甲寅，得《蛊》之初六，为立秋节。己未世之季气，即庚申世之初气也。若汉高小运以己未为月，甲午为日，亦是大暑。以甲己仲日，当先五日起卦，直《归妹》初九。祝氏用《元之元卦图》，其起卦皆气后月十五日，非也。四曰月卦：以甲子、甲午年之正月起《升》、《蒙》，三十年而一周。文饶又言月卦随小运进退，如世卦之法。如尧时《师》为甲辰年，耦卦，则取前卦《艮》合之，一爻配一月也。五曰日卦：从气不从月，以立春起《升》、《蒙》，一年而周。六曰时卦：以朔日之子起《升》、《蒙》，一月而周。康节当时有数钤，私相授受，后之为学者多失其传，余为考定如此。即如十二会之辟卦，朱子曰：「《经世书》以十二辟卦管十二会，绷定时节，却就中推吉凶消长。尧时正是《干卦》九五。」案一会得一卦，会有三十运，是五运得一爻也。巳会当星之巳一百七十六，已入《干》上九。唐尧在星之癸一百八十，是上爻将终，安得云九五哉！于其易明者且然，况科条烦碎，孰肯究心于此乎！（《皇极二》《起运》。）　

　　《卦气图》二百五十六位之序，虽曰《干》、《兑》、《离》、《震》四卦自交而成，然案之《方图》又错杂，时有出入，则别立取卦之法，于通数中除极数，以谓即见圣人画卦之旨。通数，二万八千九百八十一万六千五百七十六。（阳刚太少，其数十，凡四位，为四十。以四因之，得一百六十。阴柔太少，其数十二，凡四位，为四十八。以四因之，得一百九十二。以二数相唱和，各得三万七百二十，谓之动植体数。于一百六十阳数之中除去阴数四十八，得一百十二；于一百九十二阴数之中除去阳数四十，得一百五十二。以一百五十二与一百十二相唱和，各得一万七千二十四，谓之动植用数。以用数自乘，得通数。）极数，元之元一，元之会十二，元之运三百六十，元之世四千三百二十；会之元十二，会之会一百四十四，会之运四千三百二十，会之世五万一千八百四十，运之元三百六十，运之会四千三百二十，运之运一十二万九千六百，运之世一百五十五万五千二百；世之元四千三百二十，世之会五万一千八百四十，世之运一百五十五万五千二百，世之世一千八百六十六万二千四百。假令元之元置通数，（从左起，至右六，凡九位。）以其中位之一万分列，于右四位为九千九百九十九。（其通数万下之六千五百七十六除去不用，以此列之。）除卦身八算，（在千位除之。）又除元之元极数一，余二万八千九百八十万九千九百九十九。以中位（万为中位。）左见八，八属坤；右见一，一属干；左为外卦，右为内卦，成地天《泰》。其第二卦即以第一卦余算除卦身，除极数。满六十四卦，方去余算，再置通数。如在元之会，即以十二余起。凡除卦身，动中万除右卦身，进动百万除左卦身。然取卦往往不能相合，则别有五法：一法退阴，于右卦减一算或二算。二法进阳，于左卦增一算或二算。进退不过三。三法虚张，奇画虚张五则为《干》六画。四法分布，耦画分布十则为《坤》十二画。五法消息，移右算补左谓之消阴息阳，移左算补右谓之消阳息阴，数不过。牛无邪亦传如此，又谓退阴而不合则又进阳，进阳而又不合则又虚张，以至于消息而止，皆必先右而后左。以某推之则不然。有不合者方用五法，若右合而左不合，当竟用其法于左，安得先阴而后阳乎﹖（左为阳，右为阴。）右不合者，进退可合则用进退，虚张、分布可合则用虚张、分布，消息可合则用消息，不须从进退以至于消息也。此无邪之说，胡庭芳所以谓之繁晦欤﹖然用此五法以增减，则无卦不可附会，故必知卦而后可算卦，。若欲从卦以定算，则五法俱不可用，而通极二数有时而穷也。图之为序，当必有说，张、祝二家皆影响矣。（《皇极三》《卦气序》。）　

　　七十二蓍合一曰太极，分为二以象两，置左不用，揲右以四，视其余数，一为元，二为会，三为运，四为世。既得象矣，（元、会、运、世为四象。）复合而分之，取左之四拜于右，（既分之后，从左手取四策入于右手。）置左不用，揲右以八，视其余数，为上卦之体。复合而分之，取右之四拜于左，（取右手四策入于左手。）置右不用，揲左以八，视其余数，为下卦之体。二体相附，既得卦矣，复合而分之，置右不用，揲左以六，视其余数，自一为初，讫六为上，以定直事之爻。假令初揲余一，于象为元；再揲余五，上体为巽；三揲余七，下体为艮；巽艮合为《渐》，在《卦气图》得元之《渐卦》。终揲余六，则上九为直事之爻，《渐》当元之会之会之运。以《律吕图》求之，元之会为日月声，卦当《履》；会之运为火土音，卦当《蒙》；合而为物数，则卦当《遯》，因以《观物》之象准之，为皇之帝之帝之王，（皇帝王霸。）飞之走之走之木，（飞走草木。）士之农之农之工，（士农工商。）一之二之七之六之类是也。上九爻变阴则为《蹇》，（爻自下而上，奇位为阳，耦位为阴，当位则不变，不当位则变。以九处上为不当位，故变。）上体巽变震则为《小过》。（干兑离震居上，坤艮坎巽居下，为当位。反是，为不当位。当位则不变，不当位则变。以巽居上体，故变。卦、爻皆以当位为吉，不当位为凶。）《渐》者戌鴢h变。以巽居上体，故变。卦、爻皆以当位为吉，不当位为凶。）《渐》者艮归魂之卦，以九三为世爻，上九为应爻。今上九为当世直事之爻，则应复为世，与本爻狩font color=red>。此占之大略也。康节本无蓍法，张文饶立之以配《易》、《玄》、《包》、《虚》。《易》、《玄》、《包》、《虚》有辞，而《经世》无辞。有辞者以辞占，无辞者占其阴阳之进退，卦爻之当否，时日之早暮，五行之盛衰。爻者时用也，卦　者定体也。爻之变不变以观其随时，卦之变不变以观其大定。变不变者数也，利不利者命也。辨其邪正则有理，制其从违则有义。若爱恶之思不忘于胸中，则吉凶亦情迁矣。虽专心致志，不可谓之诚也。（《皇极四》《蓍法》。）

