<!-- { "loadSidebar": true } -->
　　武恪，字伯威，宣德府人。初以神童游学江南，吴草庐为江西儒学副提举，荐入国学。明宗在潜邸，选为说书秀才。及出镇云南，先生在行。明宗欲起兵陜西，先生谏曰：「太子此行，于国为君命，于家为叔父命，何可违也﹖此行未必非福。若向京师发一矢，史必书太子反，不可悔矣。」左右恶其言，遣之归。居陋巷，教子弟，文宗知其名，除秘书监典簿。秩满，丁内艰。再除中瑞司典簿，改汾西县尹，皆不就。人或劝之仕，先生曰：「向为亲屈，今亲已死，何以仕为！」至正间，朝廷重选守令，浙帅泰不华举为平阳沁水县尹，亦不赴。近臣又荐为授经郎，先生遂阳为瘖，不与人接。生平好读《周易》，终日坚坐。或问：「先生之学以何为本﹖」曰：「以敬为本。」所著有《水云集》若干卷。（从黄氏补本录入。）

　　（梓材谨案：先生传，黄氏补本列《李俞诸儒学案》，今以草庐荐入国学，附入是卷。）

　　◆草庐家学（双峰三传。）

　　廉访吴先生当

　　吴当，字伯尚，草庐之孙也。幼承祖训，精通经史百家言。草庐既殁，四方从游者悉就先生卒业以荐由国子助教历官翰林直学士。顺帝至元中，江南盗起，大臣有言先生世居江右，习知民俗，且其才可任政事，特授江西廉访使，克复建、抚两郡。时参政朵歹方驻兵于此，忌先生屡捷，功在己上，因构为飞语，谓先生与贼通。诏解兵柄。寻除名。先是，先生平贼功状，自广东海道未达京师，而朵歹方公牍先至，故朝廷责先生，左迁。及得功状，知其诬，复拜江西参政。命未下，而陈友谅已陷江西。先生戴黄冠，服道士服，杜门不出，日以著书为事。友谅遣人辟之，先生以死自誓，拘留江州一年，终不屈。归隐庐陵之谷坪。所著有《周礼纂言》及《学言稿》。

　　◆草庐门人

　　文敏元先生明善

　　元明善，字复初，清河人。读书过目辄记，诸经皆有师法。时虞集以治经名世，先生言：「集所治者，惟朱子所定者，殊为未广。」官至翰林学士，参议中书省事。至治二年，卒于位。赠河南行省左丞，追封清河郡公，谥文敏。初，先生为江西省掾，吴草庐讲于郡学，先生问以《易》、《书》、《诗》、《春秋》奥义，叹曰：「与吴先生言，如探渊海。」遂执弟子礼终其身。

　　学士虞邵庵先生集

　　虞集，字伯生，蜀人，侨寓崇仁。官至奎章阁侍书学士。至正八年卒，年七十七。先生文章为一代所宗，而其学术源委则自父汲。与草庐为友，先生以契家子从之游，故得其传云。

　　道园文集

　　许文正公遗书，于圣贤之道，五经之学，盖所志甚重远焉。其门人之得于文正者，犹未足以尽文正之心也。而后之随声附影者，谓修辞申义为玩物，谓辨疑答问为躐等，谓无猷为为涵养德性，谓深中厚貌为变化气质，外以聋瞽天下之耳目，内以蛊晦学者之心思，上负国家，下负天下，而谓文正之学，果出于此！（《送李扩序》。）

　　（云濠谨案：先生自题其■曰《道园学古录》，盖其门人类而辑之，得应制■十二卷，在朝■二十四卷，归田■三十六卷，方外■八卷。又案：先生亦号邵庵，袁清容为作《邵庵记》，见《清容居士集》。）

　　参政贡玩斋先生师泰

　　贡归泰，字泰甫，宣城人，文靖公奎之子。肄业国子学为诸生。泰定四年，释褐，擢应奉翰林文字。除绍兴路总管府推官，治行为诸郡第一，复入翰林。累除吏部侍郎、、礼部尚书、江浙行省参知政事。改除户部尚书，分部闽中。召为秘书卿，行至浙之海宁，得疾而卒。先生性倜傥，状貌伟然，既以文字知名，而于政事尤长，所至绩效辄暴者。尤喜接引后进，士之贤，不问识不识，即加推毂，以故士誉翕然，咸归之。有诗文若干卷行于世。（参史传。）

　　（云濠谨案：先生号玩斋。《万姓统谱》载其官浙江参知政事，移家乌程。《四库书目》著录《玩斋集》十卷、《拾遗》一卷，《提要》称其本以政事传，而少承其父家学，又从草庐受业，与虞、揭诸公游，故文章亦具有源本云。）

　　学士鲍西溪先生恂

　　鲍徇，字仲孚，崇德人。尝受《易》于草庐。洪武初，以明经召除文华殿大学士，辅导东宫，固辞归里。学者称为西溪先生。

　　都事蓝先生光

　　蓝光，字仲晦，江西人。受业于草庐之门。初为安南路主事。江西陷，先生入闽，转行省照磨，寻升检校，改都事。时八郡骚扰，陈参政方事兴役，先生一言不合，遂拂衣而去。全闽内附，先生深衣幅巾，隐居教授，越三十二年而卒。善诗文，考古制度尤加精密。

　　州同夏先生友兰

　　夏友兰，字幼安，乐安人。事母以孝谨闻。从草庐先生学。大德中，建鳌溪书院，捐田五百亩以赡学者，行省荐于朝。三觐仁宗于潜邸，赐书院额，授会昌州同知，辞。

　　袁楼山先生明善

　　袁明善，字诚夫，临川人。归事吴文正公。晚年教授于邵庵之门，自号楼山。所著有《征赋定考》，援引经传，言井田水利之法甚备，经世之书也，邵庵为之序。又有文集藏于家。

　　征君黄西斋极（附子宝。）

　　黄极，字建可，乐安人。师事草庐。元统中，南台荐其穷极义理之学，恪守贫素之风，廉介不阿，不求闻达，征之不起。所著有《西斋集》。子宝，字仲瑶，淹洽经史，与何淑、张洁、王翊称乐安四杰。明永乐间，遣使征之，亦不起。

　　李先生本（祖荣，父伯源，从父季渊。）

　　李先生栋（合传。）

　　李本，字伯宗，临川人。从学于草庐。祖荣，至元初，为行军令史。宜黄南坑盗起，调兵捕治，议画地以兵歼之，荣抗议不可。时内附未久，守吏率欲以威服众，军中又利其子女金帛，计皆出此，闻荣言变色，主兵怒，引弓射荣，荣曰：「杀我以活万命，可也。」兵官愧悟，纳矢箙中，曰：「今当何如﹖」荣曰：「盗乌合，不能持久；若良民，岂不知逃死。按兵勿动，以诚意谕之，盗可擒矣。」主兵者从之，获盗首四人，余散去，乡民遂安。孙澹轩表其墓。父伯源，为宁都学正。草庐殁，就学者皆依李氏，先生与从弟栋讲明濂、洛之学。所居有环翠亭、君子堂，虞邵庵皆为之记。栋父季渊，尝三割股疗母疾，辄愈，郡人以孝称之。

　　征君朱先生夏

　　朱夏，字符会。（云濠案：谢山底本《札记》云：「字好谦，见《姓谱》。」）金溪人。自游草庐先生门，杜门究心经史，草庐称其为文不及于古不止。济南张起岩在江南行台，辟宪司掾；京兆贺某在相位，欲荐入史馆，皆未就。至正中，乡寇起，竟罹其祸。所著有《鸣阳集》。

　　教授黎先生仲基

　　黎仲基，名载，以字行，临川人。家三世治丧不用僧道。先生性端重，尝谒草庐于郡学，草庐喜曰：「期年所接，无如君者。」郡以明经博学荐，湖广左丞章伯颜征为太平路儒学教授。蕲黄盗起，常以奇策佐伯颜取胜江上。归筑室瓜园。洪武初，再荐不起，卒。有《瓜园集》十卷、《语录》八卷。

　　国博王先生彰

　　王彰，字伯远，（云濠案：《江西林志》作黄伯远。）金溪人。少从草庐先生学，登进士，除国子博士。元亡，归隐故山。王英尝作《六贤咏》，谓葛元、刘杰、朱夏、陈介、黄冔及先生也。

　　王西斋先生梁

　　王梁，乐安人，字纯子。师事草庐。尝筑汪陂，溉田千顷，邑长燮理、溥化，郡守杨友直，皆加礼敬。有《西斋■》藏于家。

　　杨玉华先生准

　　杨准，字公平，泰和人。履行修洁，尝从学于吴文正公，文章高古，甚为虞集、揭傒斯所推许，危素尤敬服之。号玉华居士。

　　李先生心原

　　李心原，吉水人。师事草庐，通《五经》，确守朱子之学，尤善推演其说。

　　通判皮先生溍

　　皮溍，字昭德，清江人。尝从草庐先生游，得其领要。以父南雄总管荫补邵阳丞，廉洁有惠政。秩满归家，三召始起，为平江路通判，流通泉货，公私便之。

　　举解先生观

　　解观，吉水人。天历乡举，预修《宋史》。有《四书大义》行于世。

　　（梓材谨案：《春雨堂集》载先生初名子尚，字观我，入试名观，吴文正公更字之曰伯中。称其着《宋书》一千、天文星历一卷、地理若干卷、衍八陈图注《武经刑书考》一卷。又称其作《万分历》，推步如神。又作《儒家博要》、《周易义疑通释》。）

　　（又案：先生深于《易》。《经义考》述草庐《易纂言》有观生跋，言其着是书几四十年，壬戌秋书成，明年春观生请锓诸梓。又言：「写未及半，适特旨遣使召入翰林，观生随侍至郡城，集同志分帙毕写。」观生恐亦先生之名也。）

　　教谕黄先生盅

　　黄盅，字子中，万载人。受学临川吴草庐，草庐奇其笃志，以子妻之。至正丁卯，举于乡，授龙泉县学教谕。尝题其读书堂曰「大本」。有虞道园记。

　　隐君潘待清先生音

　　潘音，字声甫，新昌人。生甫十岁而宋亡，见长老谈崖山事，即潸然涕下。及长，读《夷齐传》，击节愤叹。从吴草庐学，草庐以荐召欲行，先生劝止之，不从，遂归。筑室南洲山中，自名其轩曰《待清隐居》。

　　编修赵先生宏毅（附子恭。）

　　赵宏毅，字仁卿，晋州人。好学，尝从吴草庐游。为国史编修官。元运已终，明兵入城，先生叹曰：「我今但有一死以报国耳。」乃与妻解氏皆自缢。其子恭为中书管句，亦与妻诀曰：「吾父母已死，尚敢爱生乎！」遂公服向阙拜而缢死。

　　王先生祁

　　王祁，城人。早受学于临川吴草庐先生。既有得，仍东归教授乡里，士多赖以成就。

　　李先生扩

　　李扩，归德人。受业于草庐。又从道园为文。（补。）

　　陈先生伯柔

　　陈伯柔，崇仁人。吴文正公、虞文靖公之讲学也，先生以里中子受业其门，为经则推本于文正，修辞则取法于文靖。其游江东也，文靖尝赠之文，其言以谓伯柔有志于圣贤之学，而二程子之学初无同异，且极其归于天德王道之论，盖其望于先生者甚至也。（参《王忠文集》。）

　　编修黄先生冔

　　黄冔，字殷士，金溪人。博学明经，善属文，尤长于诗。用左丞相太平奏，授淮南行省照磨，未行，除国子助教，迁太常博士，转国子博士，升监丞，擢翰林待制，兼国史院编修官。二十八年，京城既破，先生叹曰：「我以儒致身，累蒙国恩，为冑子师，代言禁林。今纵无我戮，何面目见天下士乎！」遂赴井而死，年六十一。有诗文传于世。（参史传。）

