<!-- { "loadSidebar": true } -->
　　吕大防，字微仲，其先汲郡人。太常博士通孙。父蕡，比部郎中。祖葬京兆蓝田，遂家焉。由进士及第，调冯翊主簿、永寿令，迁著作佐郎、知青城县。韩献肃绛镇蜀，称其有王佐才。入权盐铁判官。英宗即位，除监察御史里行，首言纪纲赏罚，未厌四方之望。京师大水，先生曰：「雨水之患，至入宫城庐舍，杀人害物，此阴阳之沴也。」即陈八事，曰主威不立、臣权太盛、邪议干正、私恩害公、辽夏连谋、盗贼恣行、群情失职、刑罚失平。会执政议濮王典礼，先生言：「宜以至公大义厌服天下，不得顾私恩而违公义。」章数十上，出知休宁县。神宗立，通判淄州。熙宁初，知泗州，为河北转运副使，召直舍人院。韩献肃宣抚陜西，命为判官，又兼河东宣抚判官，除知制诰。四年，知延州。会环庆兵乱，宣抚坐黜，先生亦落知制诰，以太常博士知临江军。数月，徙知华州。华岳摧，先生援经质史，以验时事。除经图阁待制、知秦州。元丰初，徙永兴。时用兵西夏，调度百出，有不便者辄上闻，务在宽民。及兵罢，民力比他路为饶。进直学士。居数年，知成都府。哲宗即位，召为翰林学士，迁吏部尚书。元佑初，拜尚书右丞，进中书侍郎，封汲郡公。吕正献告老，超拜先生尚书左仆射兼门下侍郎，修《神宗实录》。先生见哲宗年益壮，日以进学为急，请敕讲读官，取仁宗迩英御书解释上之，寘于坐右。又摭干兴以来四十一事足以为劝戒者，分上下篇，标曰《仁祖圣学》，使人主有欣慕不足之意。哲宗御迩英阁，召宰执、讲读官读《宝训》，至汉武帝籍南山提封为上林苑，仁宗曰：「山泽之利，当与众共之，何用此也！」丁度谓此盖祖宗家法。先生因推广祖宗家法，自事亲、治内，以至宽仁、示俭，累数百言，哲宗甚然之。先生朴厚惷直，不植党朋。与范忠宣并相王室，立朝廷挺，百官不敢干以私；不市恩嫁怨，以邀声誉；凡八年，始终如一。恳乞避位，宣仁后曰：「上方富于春秋，公未可即去。少须岁月，吾亦就东朝矣。」未果而后崩，为山陵使。复命以观文殿大学士、左光禄大夫知颍昌府，寻改永兴军。绍圣初，以言者落职，知随州。贬秘书监，分司南京，居郢州。言者又以修《神宗实录》直书其事为诬诋，徙安州。兄晋伯自渭入对，哲宗询大防安否，且曰：「执政欲迁诸岭南，朕独令处安陆。为朕寄声问之。大防朴直，为人所卖，三二年可复相见也。」晋伯泄其语于章惇，惇惧，绳之愈力，再贬舒州围练副使，安置循州。疾作，语其子景山曰：「吾不复南矣！」卒，年七十一。晋伯请归葬，许之。后复故官职，赠太师、宣国公，谥正愍。先生身长七尺，眉目秀发，声音如钟。自少持重，无嗜好，过市不左右游目，燕居如对宾客。每朝会，威仪翼如，神宗常目送之。与晋伯及弟与叔同居相切磋，论道考礼，冠昏丧祭，一本于古。关中言礼学者，推吕氏云。（参史传。）

　　◆王楼门人

　　丰稷，字相之，鄞县人。举进士，为谷城令，以廉明称。从安焘使高丽，海中大风，樯折，舟几覆，众惶扰莫知所为，先生神色自若。焘叹曰：「丰君未易量也！」知封丘县。神宗召对，问：「卿昔在海中遭风波，何以不畏﹖」对曰：「巨浸连天，风涛固其常耳。凭仗威灵，尚何畏！」帝悦，擢监察御史。章惇请托，无所移挠，出知陈州，累迁殿中侍御史。上疏哲宗曰：「陛下明足以察万物之统而不可用其明，智足以应变曲当而不可用其智。愿以《洪范》为元龟，《祖训》为宝鉴。」除右司谏。扬、荆二王为天子叔父，尊宠莫并，密令蜀道织锦茵，先生于正衙论曰：「二圣以俭先天下，而宗王僭侈，官吏奉承，皆宜纠正。」既退，御史赵屼谓曰：「闻君言，使屼汗流浃背！」既为祭酒，车驾幸太学，命讲《书无逸篇》，赐四品服，除刑部侍郎兼侍讲。旋以集贤院学士知颍州、江宁府，拜吏部侍郎，又出知河南府，加龙图阁待制。章惇欲困以道路，连岁亟徙六州。徽宗立，以左谏议大夫召，道除御史中丞。入对，与蔡京遇，京越班揖曰：「天子自外服召公，今日必有高论。」先生正色答曰：「行自知之。」是日论京奸状，既而陈瓘、江公望皆言之，未能动。先生语陈师锡等曰：「京在朝，吾属何面目居此！。击之不已，京遂去翰林。又乞辨宣仁诬谤之祸。时宦官渐盛，先生怀《唐书仇士良传》读于帝前，读数行，帝曰：「已谕！」先生为若不闻者，读毕乃止。曾布由内侍进，将拜相，先生约其僚共论之。俄转工部尚书兼侍读，布遂相，先生谢表有「佞臣」之语，帝问为谁，对曰：「曾布也。陛下斥之外郡，则天下事定矣！」改礼部。先生尽言守正，帝待之厚，将处之尚书左丞，而积忤贵近，不得留，竟以枢密直学士守越。蔡京得政，修故怨，贬海州团练副使、道州别驾，安置台州，除名；徙建州，稍复朝请郎。卒，年七十五。建灾中，追复学士，谥曰清敏。初，文潞公尝品先生为人似赵清献，及赐谥，皆以「清」得名。先生三任言责，每草疏，必密室，子弟亦不得见，退多焚稿，未尝以时政语人。所荐士如张庭坚、马涓、陈瓘、陈师锡、邹浩、蔡肇，皆知名当世云。（参史传。）

　　孟子注

　　因民之所恶而去之，非有心于杀之也，何怨之有！困民之所利而利之，非有心于利之也，何庸之有！辅其性之自然，使自得之，故民日迁善而不知谁之所为也。（「杀之而不怨」节。）

　　智不急于先务，虽知人之所知，能人之所能，徒弊精神而无益于天下之治矣。仁不急于亲贤，虽有仁民爱物之心，小人在位，无由下达，聪明日蔽于上而恶政日加于下，此孟子所谓「不知务」也。（「不能三年之丧」节。）

　　言禹之乐过于文王之乐。追，钟纽也，《周礼》所谓旋虫是也。蠡者，啮木虫也。言禹时钟在者，钟纽如虫啮而欲绝，盖用之者多，而文王之钟不然，是以知禹之乐过于文王之乐也。奚足，言此何足以知之也。轨，车辙也。两马，一车所驾也。城中之途容九轨，车可散行，故其辙浅。城门惟容一车，车皆由之，故其辙深。盖日久车多所致，非一车两马之力能使之然也。言禹在文王前千余年，故钟久而纽绝，文王之钟则未久而纽全，不可以此而议优劣也。（「高子曰禹之声」章。）

　　附录

　　中丞胡修公宗愈、侍御史王明叟觌荐公复为殿中侍御史，苏子由当制，有曰：「有德者必有言。尔顷为御史，直谅不私。」人以为公论。

　　国子监西门稍僻，间有潜出者皆由于此，前是长贰枉关以防，犹不能止。及公为祭酒，命辟门，撤去诇伺，而士莫能出。吕丞相大防闻之，叹曰：「士可以德服，不可以法制。如丰相之，可谓以德服人也。」

　　公天性嗜学，逮老不衰。方在朝廷，退朝还第，与在藩屏公事余闲，每燕坐一静室，前后书史，终日观阅。所至唯以书籍自随，衣衾之外，他无一物。年方强仕，丧其夫人，遂不复娶，不畜妾媵。膳食或进重品，辄命撤去。卒前一月，预戒后事。将易箦，犹与陈莹中语如平日。（以上《清敏遗事》。）

　　吕紫微曰：丰公相之清节自守，一意直道，而未尝绝物。与荥阳公同在经筵，有女之丧，尝问之曰：「以公定力如此，定无过戚。」相之云：「正为未能如此。」

　　朱子序《清敏遗事》曰：仲尼亟称于水曰：「水哉！水哉！」其词约而旨微矣。而孟子论其所取之意，乃直以「源泉混混，不舍昼夜，盈科而后进，放乎四海」者言之，非其深造默职，有以得乎圣人之心，孰能知其所说之如此。而志之士欲有为于此世者，又岂可以不察乎此而先立其本哉！然自圣贤既远，道学不明，士大夫不知用心于内以立其本，而徒恃其意气才力之盛以能有为于世者，盖亦多矣。彼其见闻之博，词气之美，论议之伟，节概之高，一时之间从其外而观之，岂不诚有以过人者！然探其中而责其实，要其久而待其归，求其充然有以慰满于人心而无一瑕之可指者，则什伯之中未见其可以一二数也。呜呼，若公者，其真所谓有本者欤！观其平居暇日，所以治心养气而修诸身者，盖天下之物无足以累其志。是以为子则孝，为吏则廉。进而立乎本朝，则上自宗庙以及人主之身，内自禁掖近幸之私，而外及乎朝廷卿相之重，知无不言，言无不尽。盖有当时法家拂士所为低回迁就而诡词以幸济者，公独正色诵言，无少顾避。退未尝以语乎家，而其计虑之明，谏说之切，所以不谐于时而卒验于后者，乃反因深文巧诋之笔而后显。及其出而赋政于外，退处于乡，以至流放转徙于荒寒寂寞之滨，而遂奄然以没其世，则其所以处乎巨细显微之间者，又皆清明纯洁而无一毫之歉。是非所谓「源泉混混」而「放呼四海」者邪！

　　袁洁斋记清敏祠堂曰：尝诵公之诗，有曰「日往月来无成期，好把心源蚤夜思」，而后知公之所以特立者，原乎是心而已！大哉心乎！天地同本。精思以得之，兢业以守之，则亦可以与天地相似。

　　又曰：公之践履，非有意为之也。真积力久，德盛仁熟，自顶至踵，全体精明，循而行之，亦不自知其所以然也。盖有本者如是。无本于中，袭取于外，虽有小善，的然可观，岂能日进无疆，老而弥笃哉！

　　王深宁《困学纪闻》曰：诗言志。「秀干终成栋，精钢不作钩」，包孝肃之志也。「人心正畏暑，水面独摇风」，丰清敏之志也。

　　◆清敏同调

　　宗学李君行先生潜（附师刘师正。）

