<!-- { "loadSidebar": true } -->
　　韩琦，字稚圭，安阳人。父国华，右谏议大夫。先生弱冠举进士第二，方唱名，太史奏日下五色云见，左右皆贺。历迁监左藏库。出为开封府推官、三司度支判官，拜右司谏。时王随、陈尧佐为相，韩亿、石中立参知政事，先生连疏其过，四人同日罢。又请停内降，抑侥幸。王沂公喜谓先生曰：「谏官固宜如此！」先生益自信。元昊反，命为陜西安抚使。进枢密直学士，副夏竦为经略安抚、招讨使。画攻守二策入奏，仁宗用攻策，诏鄜延、泾原同出征。大将任福不用命，没于好水川，先生上章自劾，知秦州，寻复之。未几，还旧职，为陜西四路经略安抚、招讨使，屯泾州。先生与范文正在兵间久，名重一时，人心归之，朝廷倚以为重，故天下称为「韩范」。元昊称臣，召为枢密副使。时上急于求治，手诏宰相杜衍曰：「朕用韩琦、范仲淹、富弼，皆中外人望。有可施行，宜以时上之。先生条上七事，议稍用。又献九事，大略欲备西北，选将帅，明按察，丰财利，遏侥幸，进能吏，退不才，谨入官，去食，谓「数者之举，谤必随之，愿委计辅臣，听其措置」，帝悉嘉纳。遂宣抚陜西，讨平群盗。归，陈西北四策。会尹洙与刘沪争城水洛事，先生右洙，朝论不谓然，乃请外，以资政殿学士知杨州。连徒定州，兼安抚使，进大学士，又加观文殿学士。拜武康军节度使、知并州，又知相州。嘉佑元年，召为工部尚书、三司使。未至，迎拜枢密使。三年六月，拜同中书门下平章事、集贤殿大学士，迁刑部尚书。六年闰八月，迁昭文馆大学士、监修国史，封仪国公。至和中，上病不能御殿，中外惴恐，臣下争以立嗣固根本为言，包拯、范镇尤激切。积五六岁，依违未之行，言者亦稍怠。至是，先生乘间怀《汉书孔光传》以进曰：「成帝立弟之子，彼中材之主犹如是，况陛下乎！」帝乃立宗实。宗实，英宗旧名也。明年，英宗嗣位，以先生为仁宗山陵使，加门下侍郎，封卫国公。门人亲客或从容语及定策事，先生必正色曰：「此仁宗圣德神断，皇太后内助之力，臣子何与焉！」英宗暴得疾，太后不悦。一日，先生独见上，上曰：「太后待我无恩。」先生对曰：「自古圣帝明王，不为少矣，然独称舜为大孝，岂其余尽不孝邪﹖父母慈爱而子孝，此常事，不足道。惟父母不慈而子不失孝，乃为可称。但恐陛下事之未至尔，父母岂有不慈者哉！」帝大感悟，拜先生右仆射，封魏国公。帝崩，奉诏立神宗，拜司空兼侍中，为英宗山陵使。先生执政三世，或病其专，先生坚辞位，除镇安武胜军节度使、司徒兼侍中、判相州。入对，帝泣曰：「侍中必欲去，今日已降制矣。」赐兴道坊宅一区。熙宁元年七月，复请相州以归。王安石用事，出常平使者散青苗钱，先生亟言之。帝怀其疏以示宰相曰：「琦真忠臣，虽在外，不忘王室。朕始谓可以利民，今乃害民如此！」是时新法几罢。安石复出，持前议益坚，于是先生请解四路安抚使，止领一路。六年，还判相州。既至之二年，换节永兴，未拜而卒，年六十八。前一夕，大星　陨于治所。帝哭之恸，篆其碑曰「两朝顾命定策元勋」。赠尚书令，谥曰忠献，配享英宗庙庭。常令其子若孙一人官于相，以护丘墓。先生识量英伟，重厚比周勃，政事比姚崇。其所建请，顾义所在，无适莫心。常处危疑之际，或谏自保，先生叹曰：「是何言也！人臣尽力事君，死生以之。至于成败，天也，岂可豫忧其不济，遂辍不为哉！」生平折节下士，尤以奖拔人材为急。王介甫有盛名，或以为可用，先生独不然之。及守相，陛辞，神宗问王安石何如，对曰：「安石为翰林学士则有余，处辅弼之地则不可。」与富郑公齐名，号称贤相，人又谓之「富韩」云。徽宗追魏郡王。子五人，长忠彦。（参史传。）

　　（梓材谨案：谢山《庆历五先生书院记》谓忠献与范文正、欧阳文忠皆卓然有见于道之大概。文忠自有《学案》，韩、范二公齐名，故列忠献传于文正后云。）

　　附录

　　神宗皇帝即位之初年，虽却韩琦新法之疏至于再三，逮琦薨，两宫震悼，躬制神道碑，念之不已，称为社稷之臣。

　　（梓材谨案：此晁景迂初见钦宗之言，见《邵氏闻见后录》。）

　　《元城谈录》曰：韩魏公镇北门，朝臣决令，守把兵士不伏，以解府。公问：「汝骂长官，信否﹖」曰：「实有。」公曰：「汝为禁兵，既差在彼，便有阶级。」判市曹处斩，略不变色。潞公镇北门，有解一卒如前者，公问，亦判处斩，而震怒掷笔。潞公气禀雄杰，不容奸恶，非傲物也。魏公和平，略无崖岸。

　　又《语录》曰：欧公非《系辞》，韩魏公与同政府甚久，无事不言，独不与言《系辞》。

　　（梓材谨案：汪玉山《与吕逢吉书》云：「欧阳公谓《系辞》非孔子所作，韩魏公终身未尝与言《易》。」与此略同。）

　　《晁氏客语》曰：韩公谓永叔曰：「凡处事，但自家踏得脚地稳，一任闲言语。」

　　胡文定曰：本朝卿相，当以李文靖、韩忠献为冠。

　　文忠欧阳永叔先生修（别为《庐陵学案》。）

　　◆高平家学

　　主簿范先生纯佑

　　范纯佑，字天成，吴县人，文正公长子也。性英悟自得，尚节行。十岁能读诸书，为文章有声。文正守苏州，首建郡学，聘胡安定瑗为师。安定立学规良密，生徒数百，多不率教，文正患之。先生尚未冠，辄白入学，齿诸生之末，尽行其规，诸生随之，遂不敢犯。自是苏学为诸郡倡。宝元中，西夏叛，文正连官关陜，皆将兵。先生与将卒错处，钩深擿隐，得其才否，由是文正任人无失而屡有功。文正帅环庆，议城马铺砦，砦逼夏境，夏惧扼其冲，侵挠其役。先生率兵驰据其地，夏众大至，且战且役，数日而成，一路恃之以安。先生事父母孝，未尝违左右，不应科第。及文正以纔罢，先生不得已，荫守将作院主簿，又为司竹监。以非年好，即解去，从文正之邓。得疾昏废，卧许昌。富郑公守淮西，过省之，犹能感慨道忠义。问郑公之来，公邪私邪，曰：「公。」先生曰：「公则可。」凡病十九年卒，年四十九。（参史传。）

　　忠宣范尧夫先生纯仁

