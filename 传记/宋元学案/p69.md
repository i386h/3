<!-- { "loadSidebar": true } -->
　　百家谨案：后儒之言无者，多引《中庸》「无声无臭」为言，不知《中庸》所云，仅言声之无也，臭之无也，非竟云无也。若论此心，可以格鬼神，贯金石，岂无也哉。儒、释之辨，在于此。

　　诚、神、几，曰圣人。常人之心，首病不诚，不诚故不几而着，不几故不神，物焉而已。

　　百家谨案：《明儒学案蒋道林传》：「周子所谓动者，，从无为中指其不泯灭者而言。此生生不已，天地之心也。诚、神、几，名异而实同。以其无为，谓之诚；以其无而实有，谓之几；以其不落于有无，谓之神。」道林以念起处为几，念起则形而为有矣。

　　动而正曰道，用而和曰德。。匪仁、匪义、匪礼、匪智、匪信，悉邪也。邪动，辱也；甚焉，害也。故君子慎动。（《慎动》第五。）

　　慎动即主静也。主静，则动而无动，斯为动而正矣。离几一步，便是邪。

　　圣人之道，仁义中正而已矣。守之贵，行之利，廓之配天地。岂不易简，岂为难知，不守不行不廓耳！（《道》第六。）

　　百家谨案：敬轩薛氏曰：「周子《通书诚上》、《诚下》、《几德》、《圣》、《慎动》、《道》六章，只是一个性字，分作许多名目。」夏峰孙氏曰：「守之、行之、廓之，正见知几慎动。」

　　或问曰：「曷为天下善﹖」曰：「师。」曰：「何谓也﹖」曰：「性者，刚柔善恶中而已矣。」不达。曰：「刚善为义，为直，为断，为严毅，为干固；恶为猛，为隘，为强梁。柔善为慈，为顺，为巽；恶为懦弱，为无断，为邪佞。惟中也者，和也，中节也。天下之达道也，圣人之事也。故圣人立教，俾人自易其恶，自至其中而止矣。故先觉觉后觉，暗者求于明，而师道立矣。师道立，则善人多；善人多，则朝廷正而天下治矣。」（《师》第七。）

　　濂溪以中言性，而本之刚柔善恶。刚柔二字，即喜怒哀乐之别名。刚而善，则怒中有喜；恶则只是偏于刚，一味肃杀之气矣。柔而善，则喜中有怒；恶则只是偏于柔，一味优柔之气矣。中便是善。言于刚柔之间认个中，非是于善恶之间认个中，又非是于刚柔善恶之外别认个中也。此中字分明是喜怒哀乐未发之谓中，故即承之曰：「中也者，和也，中节也，天下之达道也，圣人之事也。」《图说》言「仁义中正」，仁义即刚柔之别名，中正即中和之别解。

　　百家谨案：先遗献《孟子师说》曰：「《通书》云：『性者，刚柔善恶中而已矣。』刚、柔皆善，有过不及则流而为恶。是则人心无所为恶，止有过不及而已。此过不及亦从性来，故程子言『恶亦不可不谓之性』也。仍不碍性之为善。」

　　人之生，不幸不闻过，大不幸无耻。必有耻，则可教；闻过，则可贤。（《幸》第八。）

　　百家谨案：孟子云「耻之于人大矣」，兹云「大不幸无耻」。无耻之人，是非颠倒，即闻过，不以为过，并有以己过自得意为荣者矣，此又讳过、文过之变相也。今比比渐成风俗矣。噫！

　　《洪范》曰：「思曰睿，睿作圣。」无思，本也；思通，用也。几动于彼，诚动于此，无思而无不通，为圣人。不思，则不能通微；不睿，则不能无不通。是则无不通生于通微，通微生于思。故思者，圣功之本，而吉凶之几也。《易》曰：「君子见几而作，不俟终日。」又曰：「知几，其神乎！」（《思》第九。）

　　案：《通书》此章最难解。周子反复言诚、神、几不已，至此指出个把柄，言思，是画龙点睛也。思之功全向几处用。几者，动之微，吉凶之先见者也。知几故通微，通徽故无不通，无不通故可以尽神，可以体诚，故曰：「思者，圣功之本，而吉凶之几也。」吉凶之几，言善恶由此而出，非几中本有善恶也。几动诚动，言几中之善恶方动于彼，而为善去恶之实功已先动于思，所以谓之「见几而作，不俟终日」，所以谓之「知几其神」。几非几也，言发动所由也。○圣，诚而已。诚之动处是思；思之觉处是几；寂然不动，感而遂通处即是神。诚、神、几，曰圣人。故曰：「思曰睿，睿作圣。」然则学圣人者如之何﹖曰：思无邪。

　　圣希天，贤希圣，士希贤。伊尹、颜渊，大贤也。伊尹耻其君不为尧、舜；一夫不得其所，若挞于市。颜渊不迁怒，不贰过，三月不违仁。志伊尹之所志，学颜子之所学，过则圣，及则贤，不及则亦不失于令名。（《志学》第十。）

　　百家谨案：此元公自道其所志学也。伊尹之志，虽在行道，然自负为天民之先觉，志从学来。颜子之学，固欲明道，然究心四代之礼乐，学以志裕。元公生平之寤寐惟此。

　　天以阳生万物，以阴成万物。生，仁也；成，义也。故圣人在上，以仁育万物，以义正万民。天道行而万物顺，圣德修而万民化。大顺大化，不见其，莫知其然，之谓神。故天下之众，本在一人。道岂远乎哉！术岂多乎哉！（《顺化》第十一。）

　　百家谨案：此圣人奉若天道以治万民也。道不远，术不多，胡为后世纷纷立法乎！

　　十室之邑，人人提耳而教，且不及，况天下之广，兆民之众哉﹖曰：纯其心而已矣。仁义礼智四者，动静言貌视听无违，之谓纯。心纯，则贤才辅；贤才辅，则天下治。纯心要矣！用贤急焉！（《治》第十二。）

　　百家谨案：治道之要，在乎君心。纯其心，斯成大顺大化。法天为治也。

　　礼，理也；乐，和也。阴阳理而后和。君君臣臣，父父子子，兄兄弟弟，夫夫妇妇，万物各得其　理然后和。故礼先而乐后。（云濠案：底本此下有「是天地之撰」五字，阅《性理》诸书，并无之，疑误衍。○《礼乐》第十三。）

　　百家谨案：程子谓敬则自然和乐，可以知礼乐之先后矣。

　　实胜，善也；名胜，耻也。故君子进德修业，孳孳不息，务实胜也。德业有未着，则恐恐然畏人知，远耻也。小人则伪而已矣。故君子日休，小人日忧。（《务实》第十四。）

　　有善不及，曰：「不及，则学焉。」问曰：「有不善﹖」曰：「不善，则告之以不善，且劝曰：『庶几有改乎！斯为君子。』有善一，不善二，则学其一而劝其二。有语曰：『斯人有是之不善，非大恶也﹖』则曰：『孰无过，焉知其不能改。改则为君子矣。不改为恶，恶者天恶之，彼岂无畏邪﹖乌知其不能改。』故君子悉有众善，无弗爱且敬焉。」（《爱敬》第十五。）

　　勉其善，改其不善，正是反身对证药。绵里藏针，却从处煞紧。不然，虽懊悔一场，亦无益。吾辈须寻个真自讼手段。

　　动而无静，静而无动，物也。动而无动，静而无静，神也。动而无动，静而无静，非不动不静也。物则不通，神妙万物。水阴根阳，火阳根阴，五行阴阳，阴阳太极。四时运行，万物终始，混兮辟兮，其无穷兮！（《动静》第十六。）

　　时位不能无动静，故有动有静。性本不与时位为推迁，故无动无静。

　　古者圣王制礼法，修教化，三纲正，九畴叙，百姓大和，万物咸若，乃作乐，以宣八风之气，以平天下之情。故乐声淡而不伤，和而不淫，入其耳，感其心，莫不淡且和焉。淡则欲心平，和则躁心释。优柔平中，德之盛也；天下化中，治之至也。是谓道配天地，古之极也。后世礼法不修，政刑苛紊，纵欲败度，下民困苦。谓古乐不足听也，代变新声，妖淫愁怨，导欲增悲，不能自止，故有贼君弃父，轻生败伦，不可禁者矣。呜呼！乐者，古以平心，今以助欲；古以宣化，今以长怨。不复古礼，不变今乐，而欲至治者，违矣！（《乐上》第十七。）

　　乐者，本乎政也。政善民安，则天下之心和，故圣人作乐以宣畅其和心，达于天地，天地之气感而大和焉。天地和则万物顺，故神祗格，鸟兽驯。（《乐中》第十八。）

　　乐声淡则听心平，乐辞善则歌者慕，故风移而俗易矣。妖声艳辞之化也，亦然。（《乐下》第十九。）

　　圣可学乎﹖曰：可。曰：有要乎﹖曰：有。请问焉，曰：一为要。一者，无欲也。无欲则静虚动直。静虚则明，明则通；动直则公，公则溥。明通公溥，庶矣乎！（《圣学》第二十。）

　　百家谨案：《伊川至论》本「明则通」下作：「动直则行，行则传。明通行传，庶乎！」

　　欲，原是人本无的物。无欲是圣，无欲便是学。其有焉，柰之何﹖曰：学焉而已矣。其学焉何如﹖曰：本无而忽有，去其有而已矣。孰为有处﹖有水即为水。孰为无处﹖无水即为水。欲与天理，虚直处只是一个，从凝处看是欲，从化处看是理。

　　公于己者公于人。未有不公于己，而能公于人也。明不至则疑生，明无疑也。谓能疑为明，何啻千里！（《公明》第二十一。）

　　小害大，贱害贵，于己尽不公处。疑是私意，必也择善乎。学贵知疑，是从悟处得来。

　　厥彰厥微，匪灵弗莹。刚善刚恶，柔亦如之，中焉止矣。二气五行，化生万物。五殊二实，二本则一。是万为一，一实万分。万一各正，小大有定。（《理性命》第二十二。）

　　颜子一箪食，一瓢饮，在陋巷，人不堪其忧，而不改其乐。夫富贵，人所爱也，颜子不爱不求而乐乎贫者，独何心哉﹖天地间有至贵至富、可爱可求而异乎彼者，见其大而忘其小焉尔。见其大则心泰，心泰则无不足，无不足则富贵贫贱，处之一也。处之一则能化而齐，故颜子亚圣。（《颜子》第二十三。）

　　古人见道亲切，将盈天地间一切都化了，更说甚贫，故曰「所过者化」。颜子却正好做工夫，岂以彼易此哉！此当境克己实落处。

　　百家谨案：化而齐者，化富贵贫贱如一也。处之一以境言，化以心言。

　　天地间至尊者道，至贵者德而已矣。至难得者人；人而至难得者，道德有于身而已矣。求人至难得者有于身，非师友，则不可得也已。（《师友上》第二十四。）

　　道义者，身有之则贵且尊。人生而蒙，长无师友则愚，是道义由师友有之，而得贵且尊。其义不亦重乎！其聚不亦乐乎！（《师友下》第二十五。）

　　仲由喜闻过，令名无穷焉。今人有过，不喜人规，如护疾而忌医，宁灭其身而无悟也。噫！（《过》第二十六。）

　　天下，势而已矣。势，轻重也。极重不可反，识其重而亟反之可也。反之，力也；识不早，力不易也。力而不竞，天也；不识不力，人也。天乎﹖人也。何尤！（《势》第二十七。）

　　造化在手，宇宙在握。

