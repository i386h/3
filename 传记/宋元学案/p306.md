<!-- { "loadSidebar": true } -->
　　问：「为学工夫，须是有起端处。人心之五常，犹天运之五行，迭相为明，循环无端，初学复性，从那一端下手﹖」先生曰：「始条理者，智之事也。人而智，则见理明，恁地欲为仁，便认真有个仁，欲为义，便于所往。《易》《文言》曰：『体仁足以长人，利物足以和义，嘉会足以合礼，贞固足以干事。』仁义礼信而不及智者，智居乎其先也。」

　　问：「《大学》一书，包孕圣功王道，何以云初学入德之门﹖」先生曰：「凡人居处，有门必先有路，识得路，方到得门，到得门，方升得堂，入得室。《大学》纲领条目是门也，本末先后是路也，格、致、诚、正、修、齐、治、平是堂也，明、新、至善是室也。初学便学《论语》。望洋向若，无有涯涘，何如循途历级，从容驯至﹖扶进高深，若不得其门而入，将伥伥乎其何之！」

　　问：「人不学，不知道。学在读书上见，道在行事上见，必读书然后可行事与﹖」先生曰：「固也。然学即学其道，非作两截。无论读书，无论行事，恁地皆是道，恁地皆是学。果于经史典籍，潜心玩索，日用云为，细意体察，自能穷天下之理，致吾心之知。岂谈空说玄之谓道，钩深索隐之谓学哉！」

　　问：「《大学》八工夫必先致知，致知在格物，敢请物恁底物﹖」先生曰：「此说程伊川言之甚善。所谓格物者，穷经应事，尚论古人之属，无非用力之地。若舍此平易显明之功，而必搜索于无形无之境，当前物理，反不能靡所遗矣。」

　　问：「伊川涵养，须是主敬，进学则在致知，主敬、致知殆亦非两截事与﹖」先生曰：「主敬则心静，致知则理明，心静理明，知以涵养而益深沈。然敬，非终日危坐，游心淡泊，必有事焉。神不外驰，而说心研虑，时时有新得也。」

　　刚中每见善人，纵极爱敬，不过当面则然，见不善人，虽其人久不在，犹作十日恶。自知性情之偏，不知何以克治，使嫉恶之严，移而之好善之笃。先生曰：「人心本自有善，故投之以善则顺；人心本自无恶，故投之以恶则逆。顺受易忘，逆受难制，其势然也。要惟是尔学问工夫未到，率其本然，未免过于忿激。若能以冲和者养成气质，渐渐消融结习，自然宽厚平夷，好善恶恶，各适如其分量而止，而偏私悉化，德器亦自此深醇。」

　　问：「周子主静，程子主敬，二说各愿闻其大概。」先生曰：「屏思虑，绝纷扰，静也。正衣冠，尊瞻视，敬也。致静以虚，致敬以实，然此中皆有诚实工夫，岂摸形捉影而得！周子静则礼先乐后，程子敬则自然和乐。和乐礼乐，非尔所及，但时时收敛，将身心摄入静敬中，正心诚意，久之自有进步处。」

　　刚中出，思尊闻行知。柰一日之闲，闻而知之者分数多，尊而行之者分数少，因想「子路有闻，未之能行，唯恐有闻，」直是学不得底。先生曰：「天下事理，有为吾所合知行者，『闻斯行诸』可也。如此事知其当如此行，值事不我属，如何拏定要行﹖若遇行事时，苦于窒碍，则又不可无知妄作，或商以师友，或证以古今，又何尝不是尊所闻，行所知﹖」

　　敢告先生，某向年于众情酬酢之地，口虽不言，私下一一对勘，常觉得自家仅有好处，别人尽有不好处。今虽渐减，亦时或微微有此意思。先生厉声曰：「是慝也，是最不好，如何反说自家尽有好处！」刚中怃然为闲曰：「先生何以教之﹖」先生曰：「攻其恶，无攻人之恶，非『修匿』与！」

　　问：「读其书，想见其为人。不敏读书时，亦尝掩卷沈吟思慕，爱悦其人，时时髣欲得见古人情状，究不我与，何也﹖」先生莞尔而笑曰：「所谓想见者，想见其为人，非想见其人也。我不在古人地位，亦不能到古人地位，要其所以为人处，皆可师法。从容久坐，如对古人，须从古人行事上着意。弹琴见文王，十日得进，实实地有神相契合，柰何虚空摹拟，将千年已朽之骨，作栴檀佛像观邪！」

　　问：「太极，极字不训中，当作何解﹖」先生曰：「原极之所以得名，盖取诸枢极、根极之义。今天枢、天根号北极，义可通也。太极者，阴阳之枢纽，万物之根柢也。盖极也，而太矣。」

　　问：「程子言仁曰心。譬如谷种，生之性便是仁，阳气发处乃情也﹖」先生曰：「岂惟谷种。凡果实核内，其中心皆曰仁。」

　　问：「医家谓手足痹痿曰不仁，其形象不与谷种、果核反对﹖」先生曰：「仁是性之生发流通者，谷种、果核能生发也，手足痹痿不流通也。」

　　问：「圣人垂训教人，务须委备详尽。先生独不喜人繁琐，岂谓语言文字太多，必至缠绕支离﹖　」先生曰：「辞达而已矣。即不缠绕支离，苟不达，累千万句奚为﹖程夫子亦谓立言宜蕴藉含蓄，毋使知德者厌，无德者惑。」

　　（梓材谨案：《学案》原本所录《师友问答》二十三条，今移为附录者二条，又移入《伊川学案》一条，移入《横渠学案》一条，移入《范吕诸儒》一条，移入《晦翁学案》二条，移入《蜀学略》一条。）

　　附录

　　晦翁居，先生侍。晦翁语先生曰：「子来从吾游也，谁使之﹖」先生避席前跽曰：「曾王父河南开封府君使之也。府君官开封府尹，南渡，力阻讲和不得，每恨不能雪耻报仇，归隐墨田云峰山下，易箦，属后人曰：『闽自杨龟山倡道东南，进而益上，超群儒而集大成，其在朱韦斋公子沈郎乎﹖尔辈可往就学。』」先生为诵府君述怀诗曰：「抚心有恨辜君国，学道无成愧子孙。」晦翁嗟叹不已。」

　　李方子、黄直卿与先生侍，晦翁左顾右盼，已而徐徐语先生曰：「尔辈用工夫，不要把合底事看得惊惶，只当做日用饮食，人生本应如此。元初离不得有事勿正，略着一形象，生一计较，不急遽即惰慢，忘助两病征，一时俱到矣。」

　　录参程允夫先生洵

　　程洵，字允夫，婺源人。晦庵内弟，就学于晦庵。再调庐陵录参，与新使君不协，台章有「吉州知录程洵，亦是伪学之流」等语。先生与晦庵书曰：「某滥得美名，恐为师门之辱。」晦庵答曰：「今日方见吾弟行止分明。」（参《道命录》。）

　　文简曹昌谷先生彦约

　　曹先生彦纯（合传。）

