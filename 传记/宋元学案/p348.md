<!-- { "loadSidebar": true } -->
　　（梓材谨案：此从梨洲所节《象山语录》移入为传。《语录》原本：「元寿默然愈惑，退。严松别之，元寿自述自听教于先生甚乐，今胸中忽如有物以梗之者，姑钞先生文集，归而求之，再来承教。」传文未足，备录之。）

　　□先生显仲

　　□显仲，佚其氏。尝问象山云：「某何故多昏﹖」象山曰：「人气禀清浊不同，只是完养不逐物。即随清明，纔一逐物，便昏睡了。显仲好悬断，都是妄意。人心有病，须是剥落，落得一番，即一番清明，后随起来，又剥落，又清明，须是剥落得净尽方是。」

　　（梓材谨案：以上六先生，并移《象山语录》而为之传。）

　　通判刘淳叟尧夫

　　刘尧夫，字淳叟，金溪人。年十七，师象山第三兄庸斋，寻师文达，最后师文安。尝好闭目静坐。干道己丑。入太学，四试两优，遂释褐，时号走马上舍。淳熙二年进士，除国子正，迁太博。陛对，极言时相之失，以为「天子有私人，则外廷有具位，外廷有具位，则公卿有他径」。又口奏治天下在明辨乎邪正是非之大者。退朝，上目送之曰：「监司须得此人。」时杨诚斋荐士于王淮，列朱子等六十人，淳叟与焉，谓其立朝敢言。刘光祖亦极称之，言其排斥权幸甚勇。通判隆兴府。已而淳叟忽背象山之学，言其大谬。朱子责之，以为「子静之学即有未当，尧夫不可如此诋之。是其质薄」。淳叟寻学禅，遂为僧，陆子深叹惜之，未几卒。所著有《井藂斋集》。（补。）

　　谢山《奉临川帖子二》曰：「《抚州府志》言：『淳叟以隆兴通判卒官。而或传其晚年尝为僧。观陆子与止斋书，言其冒暑归自临江，病痢踰旬不起，可哀。此即年来避远师友，倒行逆施，极可悼念。』春夏之间，某近抵城闉，见其卧病，方将俟其有瘳，大振拔之，不谓遂成长往。然则《府志》卒官之说，似讳其事而为之辞者，不然，何以有归病城闉之语也﹖朱子谓：『淳叟不意变常至此。某向往奏事时，来相见，极口说陆子静之学大谬，某因诘之云：「若子静学术，自当付之公论，公何得如此说他﹖」此亦见他质薄。然其初间深信之，毕竟自家不知人。』然则淳叟先已叛陆子之学，后乃归佛乘耳。考淳叟年十七即为陆子弟子，始师庸斋，继师复斋，其于槐堂讲席之谊最深，故朱子责之以薄也。朱子又言：『向年过江西与子寿对语，淳叟独去后面角头坐，都不管，学道家打坐，某斥之曰：「便是某与陆丈言不足听，亦有数年之长，何故作怪﹖」愚尝谓陆子之教学者，谆谆以亲师取友为事，且令人从事于九容，而弟子辈多反之，虽以高足，若傅子渊，俱有未免。』斯所以累与朱子相左，要不可谓非弟子之失传也。陆子尝论门下之士，以为淳叟知过最早。今观草庐所作《井藂斋集序》，称淳叟天资超特，人物伟然，而深悲其早达，不得久于亲师，有微词焉，则其叛教亦早也。淳叟之判隆兴，事迹不着，而朱子论治三吏事云：『淳叟太掀揭，故生事。』是即陆子所云：『淳叟事殊骇听，以为后生客气者也。』淳叟与陈教授正己为莫逆交，正己初学于陆子，已而学于同甫，已而又学于东莱，最后亦与淳叟同学佛，然朱子谓：『当淳叟用功时，过于正己，故及其狼狈也，甚于正己。』则以淳叟直为僧，而正己不过学其学也。淳叟初为诚斋所荐，得预于六十人之列，称其立朝敢言，风节固非苟然，孰意其末造之迁乔　入谷，一至于此。是又与石应之、曹立之诸君之以意见不同而更学于他人者，不可同年而语。」

　　◆骊塘学侣

　　主簿危蟾塘先生和

　　危和，字应祥，临川人，骊塘之弟。开禧乙丑进士，主上元簿，再调隆兴之南昌，未至官而卒，年六十四。先生与袁蒙斋善。其在上元也，簿舍为明道旧游，大辟祠宇，广养士员，真西山为记其事。始筑书堂于临川，取陶靖节语，自号闲静居士。（参《袁蒙斋集》。）

　　（梓材谨案：先生又号蟾塘，见《刘后村大全集》。）

　　◆曾潭家学（象山再传。）

　　傅先生道夫

　　傅道夫，子渊从子，正夫之兄也。尝问答于慈湖。（参《魏鹤山集》。）

　　附录

　　慈湖遗傅道夫书云：「濂溪、明道、康节所觉未全，伊川未觉，道夫昆仲皆觉。」（补。）

　　傅先生正夫（别见《慈湖学案》。）

　　◆直斋门人

　　主簿傅琴山先生子云（见上《象山门人》。）

　　◆琴山门人

　　知州叶是斋先生梦得

　　叶梦得，贵溪人，号是斋，琴山之徒也。由进士授秘书丞。建石林书院，延卢玉溪、陆梭山讲学其中。有著述行于世。（参《江西人物志》。）

　　（梓材谨案：先生与吴人字少蕴、号石林者同姓名。黄文洁云：「先生知抚州日，尝刻琴山文于郡斋。」）

　　◆世昌门人

　　迪功陆先生持之（别见《象山学案》。）

　　◆默信门人

　　喻先生仲可

　　喻仲可，字可中，严陵人。陈北溪《与黄寅仲书》称「喻可中资质极是纯粹，惜乎学问一偏，缠肌入骨，无可转回者。初间相访，开怀说其学问来历。及詹郎中悟道一段，殊无隐情。与他详细剖析，确然固执。其祭詹文道：『孟子千五百年后，得其传者惟象山。象山之传惟默信。』末说默信未尝死，全用佛、庄死而不忘底意，更何暇责」云。默信即詹也。（补。）

　　（梓材谨案：先生又为赵复斋高第弟子。复斋着《易说》，先生为之跋，言复斋疾革时入省，复斋谓曰：「余病中见处甚有进，始知平时之言无一句用得，亦无一句用不得。」）

　　附录

　　陈北溪《答李公晦书》曰：「浙间年来象山之学甚旺，以杨、袁为陆门上足。严陵前辈有赵复斋、詹郎中者，为此学种下种子。赵、詹虽已为古人，而中辈有喻、顾二人者，又继之护卫，少年多为熏染。大抵全用禅家意旨，使人终日默坐，以求本心，更不读书穷理。」

　　祖望谨案：此段诋陆学都似有病。

　　文《答黄先之书》曰：「严陵喻丈者，旧虽造师门，而后却为象山之学。赵复斋者，旧虽来往师门，后亦从此学。士之为熏染者，长者有顾平甫，少者有邵甲、王震。」

　　顾先生平甫

　　顾平甫，喻可中之流也。北溪《与黄寅仲书》云：「平甫资质亦庄静，叩其所学，乃詹、杨所传授。欲因其偏而为之救，绝口不出一言，累叩，但叉手唱喏而已，又不如可中之无隐，其坚默如此。」（补。）

　　◆诚之门人

　　高先生公亮

　　高公亮，字和叔，余姚人也。父国任，笃学信道，及登尹和靖、高思斋之门，力行所闻，穷老不衰。先生师事诸葛诚之，从淳熙间诸先生长者游，咸嘉其志业。（参《孙烛湖集》。）

　　◆应之门人

　　知军锺先生颖

　　锺颖，字符达，丹阳人也。石应之弟子。从事于有用之学。金人内犯，丰有俊帅淮西，荐其强敏廉白。时先生通判濠州，行守事，招来山东策应之士，资其策力，预从饷司得十万石米，因修城练兵以待之。食有余而币不足，乃创凭由以待之。俟道通，易以官楮。已而，金人至，内固城守，外成曹庄之捷，自是凡三至濠，皆不得逞。召赴都堂，已而，知建昌军，以疾不能赴。详见漫塘刘文清公所作墓志。（补。）

　　◆烛湖门人

　　忠宣史沧洲先生弥坚（别见《慈湖学案》。）

　　知军胡先生衍（见下《崇礼家学》。）

　　◆崇礼家学

　　侍郎胡先生卫

　　知军胡先生衍（合传。）

　　胡卫，字卫道，累官礼部侍郎。弟衍，字衍道，知溧阳军。皆胡撙子。（补。）

　　（梓材谨案：衍道，一字晋远，孙烛湖先生之也，盖即受学于烛湖。《胡氏谱》载其为嘉定辛未进士，知汉阳军事。但谓赠中散大夫拱之子云。）

　　◆南堂门人

　　参政吴退庵先生渊

　　吴渊，字道夫，宣城人，秘阁修撰柔胜之子也。幼端重力学。五岁丧母，哀慕如成人。嘉定七年进士，调建德簿，丞相史弥远与之语，欲授以开化丞，先生对曰：「甫得一官，何敢躁进﹖」弥远改容，不复强。丁父忧，诏起复，力辞，不许，复辞，且贻书政府曰：「人道莫大于事亲，事亲莫大于送死，冒哀求荣，大节扫地，何以事君！」时丞相史嵩之方起复，或曰：「语得无碍乎﹖」先生不顾。服除，差浙东提举茶盐司干办公事。进权工部侍郎，历知太平州，兼江东转运使，两淮民流徙入境者四十余万，慰抚而赒济之，境内肃然。又知隆兴府，岁大歉，讲行荒政，全活者七十八万九千余人。知镇江府，岁亦大祲，因先生全活又六十五万余人。丁母忧，服除，历迁兵部尚书、知平江府兼浙西、两淮发运使。岁又大祲，因先生全活者四十二万余人。拜资政殿大学士，封金陵侯，赐「绣堂」、「忠勤楼」大字，进爵为公。丐祠，复起为观文殿学士。宝佑五年，拜参知政事。卒，赠少师。（参史传。）

　　丞相吴履斋先生潜

