<!-- { "loadSidebar": true } -->
　　人之一心，实为身主，其体则有仁义礼智之性，其用则有恻隐羞恶辞让是非之情。方其寂也，浑然在中，无所偏倚，与天地同体，虽鬼神不能窥其幽；及其感也，随触随应，范围造化，曲成万物，虽天地不能与其能。天地之大，人犹有憾，故君子语大，天下莫能载焉。语小，天下莫能破焉。至小无内，至大无外。无内不可分也，孰分之欤﹖无外不可穷也，孰穷之欤﹖思之思之，或显其微；度之度之，莫或其遗，匪神之为，而妙于斯！

　　程子曰：「天地之常，以其心普万物而无心。圣人之常，以其情顺万事而无情。常之时义大矣哉！」

　　礼义交际，其万化所入之门邪﹖东北，万物之所出也，，出则育神。西南，万物之所入也，入则复命。其出也，顺而生；其入也，拂而遂。不观其出，无以知物之育；不观其入，无以知物之复。火之克金，水之生木，出入循环，生克嗣续，老彭得之以养身，君子得之以养民，圣人得之而天下和平。

　　「周子曰：」厥彰厥微，匪灵弗莹。刚善刚恶，柔亦如之，中焉止矣。二气五行，化生万物。五殊二实，二本则一。一实万分，万一各正，小大有定。」

　　明礼而后可与适道，守礼而后可与治民，达礼而后可与言数。非礼之道，老、佛之道也；非礼之治，荒唐之说也；非礼之数，京房、郭璞之技也，君子所不由、不为、不言也。

　　至一而精，至虚而灵。有动有静，动直静凝。静已而动，动已而静，一静一动，为屈为伸，为鬼为神。人心至妙，万化之窌，动静之徼。

　　天地之化，不翕聚则不能发散。仁智交际，万化之机轴也。

　　气之消息也以渐。气之息也，形之生也；气之消也，形之毁也。润万物者，莫泽乎水；化万物者，莫疾乎火。水火者，未离乎气者也。

　　数运无形，而着有形，智者一之，愚者二焉。数之方生，化育流行；数之已定，物正性命。圆行方止，为物终始，随之而无其端也，迎之而无其原也，浑之惟一，析之无极，惟其无极，是以惟一。

　　二气之初，理妙于无。五运迭至，理藏于智。或为之先，大本其原；或为之后，复往之闲。大本太始，复往而已。二者不同，一而已矣。二气之神，阴精阳明，消息变化，有立有行。立则形具，行则气着。上下其仪，先后其施，一行一立，为辟为翕，何千万年无终极焉﹖（上卷。）

　　《河图》体圆而用方，圣人以之而画卦。《洛书》体方而用圆，圣人以之而叙畴。卦者，阴阳之象也。畴者；五行之数也。象非耦不立，数非奇不行。奇耦之分，象数之始也。是故以数为象，则奇零而无用：以象为数，则多耦而难通。阴阳五行，固非二体，八卦九畴，亦非二致，理一用殊，非深于造化者，孰能识之！

　　《河图》非无奇也，而用则存乎耦。《洛书》非无耦也，而用则存乎奇。耦者，阴阳之对待乎﹖奇者，五行之迭运乎﹖对待者不能孤，迭运者不能穷。天地之形，四时之成，人物之生，万化之凝，其妙矣乎！象以耦为用者也，有应则吉。数以奇为用者也，有对则凶。上下，相应之位也。阴阳，相求之理也。中五特立，而当时者独盛也。是故天地定位，山泽通气，木盛而金衰，水寒而火囚，理有相须，而物不两在也。

　　数者，动而之乎静者也。象者，静而之乎动者也。动者，用之所以行。静者，体之所以立。清浊未判，用实先焉。天地已位，体斯立焉。用既为体，体复为用，体用相仍，此天地万物所以化生而无穷也。

　　流行者，其阳乎﹖成性者，其阴乎﹖阳者，数之生也。阴者，数之成也。阳以三至，阴以倍乘，生生不穷，各以序升，自然而然，有不容已，非智与仁，曷克终始！

　　言天下之静者，存乎正。言天下之动者，存乎时。正者，道之常也。时者，因之纲也。是故君子立正以俟时。

　　数者，所以顺性命之理也。一为水而肾，其德智也。二为火而心，其德礼也。三为木而肝，其德仁也。四为金而肺，其德义也。五为土而脾，其德信也。

　　一者，九之祖也。九者，八十一之宗也。圆之而天，方之而地，行之而四时。天所以覆物也，地所以载物也，四时所以成物也，散之无外，卷之无内，体诸造化而不可遗者乎！

　　一数之周，一岁之运也。九数之重，八节之分也。一一，阳之始也。五五，阴之萌也。三三，阳之中也。七七，阴之中也。二二者，阳之长。四四者，阳之壮。五则阳极矣。六六者，阴之长。八八者，阴之壮。九则阴极矣。一九首尾为一者，一岁首尾于冬至也。盖冬至二而余则一也。

　　一者，数之始也。九者，数之终也。一者不变，而九者尽变也。三、五、七者，变而少者也。二、四、六、八者，变而耦者也。变之耦者，不能以及乎奇。变之少者，不能以该乎物。奇耦相参，多寡相函，其惟九数乎！

　　顺数则知物之所始，逆数则知物之所终。数与物非二体也，始与终非二致也，大而天地，小而毫末，明而礼乐，幽而鬼神，知数即知物也，知始即知终也。数与物无穷，其谁始而谁终！

　　数始于一，参于三，究于九，成于八十一，备于六千五百六十一。八十一者，数之小成也。六千五百六十一者，数之大成也。天地之变化，人事之始终，古人之因革，莫不于是着焉。是故一九而九，九九而八十一，八十一而七百二十九。二九十八，十八而百六十二，百六十二而一千四百五十八。三九二十七，二七而二百四十三，二百四十三而二千一百八十七。四九三十六，三十六而三百二十四，三百二十四而二千九百一十六。五九四十五，四十五而四百有五，四百有五而三千六百四十五。六九五十四，五十四而四百八十六，四百八十六而四千三百七十四。七九六十三，六十三而五百六十七，五百六十七而五千一百有三，八九七十二，七十二而六百四十八，六百四十八而五千八百三十二。九九八十一，八十一而七百二十九，七百二十九而六千五百六十一。列而次之，自一而九，自九而一，一逆一顺，一九、二八、三七、四六互相变通。五则常中，有吉无凶，祸亡而福隆，君子之所为宫。是故一变始之始，二变始之中，三变始之终，四变中之始，五变中之中，六变中之终，七变终之始，八变终之中，九变终之终。数以事立，亦以事终，酬酢无常，与时偕通。

　　中者，天下之大本乎！自一而九，自九而一，虽历万变，而五常中焉。

　　《洛书》数九而用十，何也﹖十者，数之成也，数成而五行备也。数非九不生，非十不成。九以通之，十以节之，九以行之，十以止之，九者变通之机，十者五行之叙也。方隅对待，中五含五而十数已具于九数之中矣，以见其体用之不相离，而《图》、《书》所以相为经纬也。

　　九者，生数也；十者，成数也。生者，方发而示形，成者，已具而有体。未形而有形者，变化见也；有体而无体者，其用藏也。是故雨以润之，旸以熯之，寒以敛之，燠以散之，风以动之，其生物也不测，其成物也不忒。生居物先，成居物后，故能为奇，故能为耦。

　　天下之数，九而究矣。十者，一之变也。百者，十之变也。千者，百之变也。万者，千之变也。十百千万皆一也。

　　朱子曰：「天数中于五，地数中于六。天有阴阳，故二其五为一十，合三与七、一与九亦十也。地有柔刚，故二其六而为十二，合四与八、二与十亦十二也。十为干，十二为支。十干者，五行有阴阳也。十二支者，六气有柔刚也。十干实五行也，十二支实六气也，五行六气，实一气也。清浊未判，乃天地之所以立；上下定位，又万物之所以生。故自体言之，则对待而不可缺；自用言之，则往来而不可穷。盖造化之几微，圣人之能事也。」

　　物有其则，数者，尽天下之物则也。事有其理，数者，尽天下之事理也。得乎政，则物之则、事之理无不在焉。不明乎数，不明乎善也；不诚乎数，不诚乎身也。故静则察乎数之常，而天下之故无不通；动则达乎数之变，而天下之几无不获。

　　正数者，天地之在正气也，其吉凶也确。闲数者，天地之闲气也，其吉凶也杂。其进退消长之道欤﹖

　　数由人兴，数由人成，万物皆备于我，咸自取之也。中人以上，达于数者也；中人以下，囿于数者也。圣人因理以着数，天下因子以明理。然则数者，圣人所以教天下后世者也，国家将兴，必有祯祥，国家将亡，必有妖孽，善必先知之，不善必先知之，因天下之疑，定天下之志，去恶而就善，舍凶而趋吉，谒焉而无不告也，求焉而无不获也。利民而不费，济世而不穷，神化而不测，数之用其大矣哉！

　　礼仪三百，威仪三千，皆天道之流行也。

　　箕子曰：「皇建其有极，敛时五福，用敷锡厥庶民。惟时厥庶民于汝极，锡汝保极。凡厥庶民，无有淫朋，人无有比德，惟皇作极。」「无偏无陂，遵王之义。无有作好，遵王之道。无有作恶，遵王之路。无偏无党，王道荡荡。无党无偏，王道平平。无反无侧，王道正直。会其有极，归其有极。」

　　上焉者，安于数者也。其次守焉，其下悖焉。安焉者谓之圣，守焉者谓之贤，悖之者愚而已矣。是故历数在躬，不思而行，不勉而中，圣人也，体数之常，不易其方，顺时而行，贤人也。逆数越理，乱天之纪，小人之无忌惮也。

　　义之所当为而不为者，非数之所能知也。义之所不当为而为者，亦非数之所能知也。非义不占，非疑不占。非义而占谓之欺，非疑而占谓之侮。虚其心，和其志，平其气，一其听，有不占也，而事无不应，有不谋也，而用无不成。诚之至焉，神亦至焉，是谓动之以天。

　　敬者，圣学始终之要，未知则敬以知之，已知则敬以行之。不敬则心无管摄，颠倒眩瞀，安能有所知、有所行乎！

　　义利不可不明也，不明则以利为义，心虽公，亦私耳。天下正理，若大路然，一而已，旁蹊曲径，皆私意也，故曰遵王之道，无有党偏、偏陂、反侧云。

　　命之流行而不已者，道也。道于天其阳乎﹖道于地其阴乎﹖道于人其仁义乎﹖人者，兼天地而参之者也，是故天覆地承，非圣人不形；天施地生，非圣人不成；天神地灵，非圣人而谁为贞！

　　父子有亲，君臣有义，夫妇有别，长幼有序，朋友有信，五品逊而太和合，皇极之世也。尧、舜，父子之衰也。汤、武，君臣之缺也。伏羲，神农，日之中乎﹖尧、舜、三代，时之中乎﹖

