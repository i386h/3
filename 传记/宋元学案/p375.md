<!-- { "loadSidebar": true } -->
　　吕洙，字宗鲁，溥之兄也。在白云门，服其精敏，未究而卒。有《周易图说》、《太极图说》、《大学辩疑》。（修。）

　　吕先生权

　　吕先生机（合传。）

　　吕权，字子义，永康人。从白云，竟夕不寐。尝自书其梦中之语曰：「青壁虽万里，白云只三寻。」已而三十八岁病卒。弟机，　字审言，亦从白云。通《春秋左氏》，尤精于《资治通鉴》，有笃行。（补。）

　　教授李静学先生唐

　　李唐，字仲宏，号静学，东阳人。从白云游。为诗文以理胜，一时名辈相推重之。仕为本郡儒学教授。所著有《静学斋集》、《尚絅斋集》。（修。）

　　正节卫耕读先生富益

　　卫富益，字□□，崇德人也。从金仁山游。深探《易》理，而卒业于许白云，默识心融，洞究性理。闻崖山亡，日夜悲泣，设坛以祭文、陆二丞相，词极哀惨。叹曰：「夷、齐何人邪！冯道何人邪！」遂绝意进取，隐居石人泾讲学，所谓白社书院者也。先生立学规，凡荐绅仕元者不许听讲，为人所恨。至大中，有司荐之，不就，遂遭构，毁其书院。乃迁居湖之金盖山，授徒不辍。所著书曰《四书考证》，曰《性理集义》，曰《易说》，曰《读史纂要》，、曰《耕读怡情录》。至治中，始还故里，别署耕读居士，足不入市。或有乞诗文者，辞曰：「吾欲涵养德性，何口说为！」疾笃，取所著书焚之，曰：「玄奥处，宋儒已尽之，安用此糟粕为！」九十六岁而卒。其门人曰沈梦麟，曰黄彝，曰郑忠，相率制服，葬于金盖，私谥正节。修。

　　戚朝阳先生崇僧

　　戚崇僧，字仲咸，金华人，贞孝先生绍之孙也。家学出于吕氏。先生年二十七，始从白云讲道，同门推为高第，清苦自处，不以时尚改度，每谓：「人知富贵之可欲，而不知贫贱之可乐也。」先生之父，访其吕汲于永康太平山中，爱之，先生遂奉父居焉。汲之子权，亦白云徒也，其诸孙遂从先生学。居常默坐一室，环书数百卷，非有故不出，人称朝阳先生。所著有《春秋纂例原旨》三卷、《四书仪对》二卷、《后复古编》一卷、《昭穆图》一卷，《历代指掌图》二卷。先生精于篆学，尝以篆法缮写《易》、《诗》、《书》、《礼》、《春秋》、《孝经》、《论语》、《学》、《庸》、《孟子》，将献之朝，以《仪礼》一经未及竟，不果上。又尝为书言时政，将诣阙陈之，亦不果行。黄晋卿曰：「人见君高蹈物表，目以为畸人静者，而不知其未始忘情斯世，第不苟售耳。」（修。）

　　朱裕轩先生同善

　　朱同善，字圣与，义乌人。从白云讲究经旨，学者师之，称曰裕轩先生。

　　隐君刘青村先生涓

　　刘涓，（梓材案：《金华先民传》作金涓，盖与仁山先生同为项伯之后：由项而赐姓为刘，吴、越时又由刘而改姓为金者，故金涓即刘涓也。）字德源，义乌人。从白云于八华山，称为高第弟子。又从黄文献溍学古文词。不乐仕进，徙蜀山之青村，朋旧叩门，焚香瀹茗，对榻剧谈，去则闭门不出，学者称曰青村先生。

　　推官李先生裕

　　李裕，字公饶，东阳人。从白云学。尝诣阙上《至治圣德颂》，英宗召见至德殿，中书奏补国子生。登天历间进士第，授陈州同知，转道州路总管府推官而卒。

　　李先生序

　　李序，字仲伦，东阳人。弱冠从白云，推为上第。为文以《左》、《国》、《史》、《汉》为标格，唐、宋以下勿论也。宋褧按部，以先生自随。危太朴素在史馆时，歌其诗以为入格。卧东白山中，与鹿皮子陈樵相倡和，士类皆师表之。

　　贞节蒋若　晦先生元

　　蒋元，（梓材案：先生姓原本作薛，复抹去，改作蒋。考先生之祖蒋沐，筑横城精舍以延方蛟峰，则以为蒋氏者是也。华阴薛元，字微之，号庸斋，与辛愿、姚枢等讲贯古学者，别一人。）字子晦，一字若　晦，东阳人。从白云游，不仕。学者私谥贞节先生。所著有《中庸注》。（补。）

　　（云濠谨案：《两浙名贤录》载：「先生着有《学则》二十卷。」又谢山《学案札记》云：「先生着有《四书笺惑》。」）

　　楼先生巨卿

　　楼巨卿，东阳青石渡人。白云高弟。

　　赵先生子渐

　　赵子渐，金华人。

　　（梓材谨案：黄文献志退藏山人赵若磬墓言：「其先自开封徙衢州，又自衢徙兰溪。退藏侨居于郡城，次子嗣鸿，遣之受业于乡先生许君。」嗣鸿盖即先生之名，子渐其字也。）

　　张先生匡敬（大父衍，父主善。）

　　张匡敬，字主一，金华人也。其大父曰颐斋先生衍，父曰木斋先生主善，皆有学行，而先生从白云游。（补。）

　　马一得先生道贯

　　马道贯，字德珍，东阳人。白云弟子。自号一得叟。恬退，非公不入城府。所著有《尚书疏义》六卷、《一得叟集》。（补。）

　　乡举江先生孚

　　江先生起（合传。）

　　江孚、江起，常山人。兄弟并从白云。（补。）

　　（云濠谨案：《弘治衢州府志》言：「先生兄弟与伯兄叔戴齐名，人号曰『三江先生』。」但载「江孚受业于文懿之门，以《书经》中至顺壬申乡第。弟起，词气雄辩」云。）

　　教谕王先生麟（附子延龄。）

　　王麟，东平人也。尝自广陵至婺，学于白云，期年而归，白云书《学箴》以遗之。仕终昌平教谕。其居广陵，闻白云殁，为发丧，悲不自胜。其后凡遇白云生辰忌日，必设祭，去酒肉不食。又为白云刻《尚书》、《大学》诸书以传，盖不负师门者也。子延龄，为明翰林。（补。）

　　县官合剌不花先生

　　合剌不花，蒙古人也。官浙之台州达鲁花赤，已而移徽州。尝游白云之门。其学以诚意不欺为主，尝喜挟方册，携一羊皮，坐于山颠水涯，歌咏终日，野老过者，辄呼而问以民间疾苦。以德为化，尝曰：「法所以防奸，事苟集矣，法不必尽用也。」二州之民化之，几于无讼，考绩为天下最。元儒惟鲁斋之门有以蒙古从学者，此外惟白云而已。（补。）

　　何先生宗诚

　　何先生宗映（合传。）

　　何先生宗瑞（合传。）

　　何宗诚，字□□，金华人也。其父遯山先生凤，隐于医道，君子也，三子：曰宗诚，曰宗映，曰宗瑞。白云许文懿公方羁孤时，落落不偶，莫从之游，遯山独奇之，馆于家，使先生兄弟师之，而以世务机利，迷罔他岐，固勉以义，令求其远者大者，文懿遂决意于学。遯山悉出其藏书使观之，率其乡之子弟以共师之，而文懿之名始盛，终身严事遯山，以为渊源之自也。先生兄弟三人皆学于白云，而其详不可考。（补。）

　　方先生麟

　　李先生亦（合传。）

　　方麟，太末人，李亦，东阳人，与蒋贞节元皆文懿弟子。贞节延两先生于家塾，俾其子允升礼而师之。（参《王忠文集》。）

　　◆范叶学侣

　　郑先生谧

　　郑谧，字彦渊，范祖干、叶仪之学侣也。所著《心学图说》。详《金华先贤传》。（补。）

　　◆静俭门人

　　文宪宋潜溪先生濂（见下《凝熙门人》。）

　　博士郑先生涛

　　郑涛，字仲舒，浦江人。受业柳道传。工于词翰，为丞相脱脱所知，授经筵检讨，转国史院编修、翰林应奉，迁太常博士而罢。

　　提举戴九灵先生良

　　戴良，字叔能，浦江人。所居在九灵山下，因以为号。好读书，天文、地理、医卜、佛老之书皆精究其旨。弃举子业，学于柳道传贯。道传之死，心丧三年。（云濠案：朱氏彝尊为先生拟传云：「父喧，与柳贯交，命良受学于贯，并从黄缙、吴莱游」。）至正十年，余阙佥　浙东廉访，行部至浦江，先生上谒，与之谈诗，阙曰：「士不知诗久矣，非子吾不敢语。」乃尽授以平日所得于师友者。时以潜溪、华川、长山与叔能称四先生。起为月泉书院山长。婺、越攻取不已，避兵山中者久之。张士诚用至正年号，开藩于吴，东南之名士多往依之，先生受中顺大夫、淮南行省儒学提举。明伐吴，先生从海道求救于山东扩廓帖木儿。洪武元年，山东降附，先生附海舟还定海，与东南失职之徒谢肃、揭汯、丁鹤年歌哭于四明山中，其子挽之还家，不得也。十五年，征至金陵。明年，欲授以官，不可而自裁，年六十七。（修。）

　　谢山《九灵先生山房记》曰：「九灵以不肯屈身而被系，顾其死不甚明。使其出于自裁，固为元毕命；即令以瘐死，亦为元也。九灵之大节，不必果出于自裁，而要可信其为元也。」

　　学官杨元度先生璲（附兄琰、弟瑀。）

　　杨璲，字符度，余姚人。师事柳待制贯。与海内博洽者辩说，数困之。注《诗传名物类考》，侍御史姚黻剡文上之。后以乡贡历宁海、缙云及本州岛学官。兄琰、弟瑀，称三杨。

　　（云濠谨案：「琰」一作「瑛」，黄氏补本为《元度传》云：「兄瑛，庆元路学正，弟瑀，缙云教谕，并有文名。」）

　　◆正传家学

　　阁学吴先生沈

　　吴沈，字浚仲，兰溪人。元国子博士正传之子，以学行闻。太祖下婺州，召先生及同郡许元、叶瓒玉、胡翰、汪仲山、李公常、金信、徐孳、童冀、戴良、吴履、孙履、张起敬会食省中，日令三人进讲经史。已，命先生为郡学训导。洪武初，郡以儒士举，误上其名曰信仲，授翰林院待制。先生谓修撰王厘曰：「名误不更，是欺罔也。」将白于朝。厘言恐触上怒。先生不从，牒请改正。帝喜曰：「诚悫人也。」召侍左右。以事降编修。给事中郑相同言：「故事，启事东宫，惟东宫官属称臣，朝臣则否。今一体称臣，于礼未安。」先生驳之曰：「东宫，国之大本。尊东宫，所以尊主上也。相同言非是。」帝从之。寻以奏对失旨，降翰林院典籍。已，擢东阁大学士。初，帝谓先生曰：「圣贤立教有三：曰敬天，曰忠君，曰孝亲。散在经卷，未易会其要领，尔等以三事编辑。」至是书成，赐名《精诚录》，命先生撰序。后改国子博士，以老归。先生尝着辩，言孔子封王为非礼。后布政使夏寅、祭酒丘浚皆沿其说。至嘉靖九年，更定祀典，改称「至圣先师」，实自先生发之也。

　　◆正传门人

　　教授胡长山先生翰（见上《白云门人》。）

　　参议诸葛先生伯衡

　　诸葛伯衡，兰溪人也。吴礼部门人。见《金华先贤传》。（补。）

　　（梓材谨案：先生官至广东参议卒。金华杜桓为作小传，称为清修直亮之士。）

　　训导徐先生原

