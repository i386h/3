<!-- { "loadSidebar": true } -->
　　学孔、孟者，必自读《四书》始。意之诚，家、国、天下与吾心为一；诚之至，天地人物与吾性为一。夫人能言之，手指目视，常在于人所不见；戒慎恐惧，常在于己所独知，天下能几人哉！（以上《东山书院记》。）

　　天地间，一年之气莫清于秋，一日之气莫清于于旦。人与天地相似者，血气也，有能反观吾所性所乐于此时者，幸以藐然之躯，与天地并立为三极，可无愧矣。冬之闭者春之发，晦之息者明之见，学之诚者动之神，圣人合夜气旦气行启我者昭昭，君固不必问，予亦不必辩。（《秋旦说》。）

　　宪使徐古为先生直方

　　徐直方，字立大，广信人，号古为。先生初补迪功郎。咸淳三年，进《易解》六卷。后除正言，官至江东宪。

　　县令曾平山先生子良

　　曾子良，金溪人。尝从徐径畈游。咸淳进士。知淳安县，清慎自守，时边事已急，多方保障，民赖以安。入元，程巨夫荐为宪佥，不赴，扁其室曰节居。学者称平山先生。（参《江西通志》。）

　　◆古为同调

　　程月岩先生绍开

　　程绍开，（云濠案：一作曹绍开，疑误。）号月岩，广信人也。尝筑道一书院，以合朱、陆两家之说。

　　（梓材谨案：谢山述《草庐学案序录》云：「草庐出于双峰，固朱学也。其后亦兼主陆学，盖草庐又师程氏绍开。程氏尝筑道一书院，思和会两家。」据此，则先生本为陆学而和合朱学者也。）

　　◆迭山门人（詹氏五传。）

　　乡举胡双湖先生一桂（别见《介轩学案》。）

　　通判徐先生炎午

　　徐炎午者，永丰人，迭山高弟也。景定进士。累官建宁通判，称循吏。

　　虞先生舜臣

　　虞舜臣，弋阳人也。迭山死后二十四年，先生为之筑室买田，祠于弋阳之东，语之行省，得赐迭山书院之名。

　　州判方先生南一

　　方南一者，贵溪人，迭山高弟也。性耿介，官至赣州判官。

　　李先生天勇

　　李天勇者，临川人也。从谢迭山学，尚气节。元兵迫饶州，迭山援之，先生以兵会战于团湖坪，军败，与张孝忠俱死之。

　　魏梅野先生天应

　　蔡蒙斋先生正孙（合传。）

　　王先生济渊（合传。）

　　魏天应，号梅野；蔡正孙，号蒙斋；王济渊，字道可，俱迭山门人。（补。）

　　（梓材谨案：魏先生，建安人。）

　　◆平山门人

　　隐君吴北斋先生定翁（附师甘泳。）

　　吴定翁，字仲谷，一字北斋，临川人也。早丧父，鞠于伯氏。其殁也，服伯氏之服而丧之三年。宋亡，隐居不出。荐辟交至，终身不动。程巨夫贻之书以招之，竟不答。故淳安令平山先生曾子良退居临川，先生从之游，其要以为求孔、颜乐处。平山之学受之径畈，径畈受之晦静，陆文安公一大支也。文安于吴，踰三世而先生复绍其传。崇仁甘泳中夫者，工诗，先生亦从之游。其言曰：「士无求用于世，唯求无媿于世而已矣。」吴草庐极称之。

　　祖望谨案：道园铭仲谷墓，但述其先世为陆氏之姻，以志渊源所自出。又言其从平山学，然似不知平山一支之出于陆子者，何也﹖道园虽兼宗朱、陆，然于其流派不甚了了。其称径畈为名士，似不知其传陆学也。东发为端严人，似不知其传朱学也。

　　隐君饶先生宗鲁

　　饶宗鲁，字心道，临川人。性孝友，生五岁，母殁，事继母孝养备至。隐居不仕。天历二年，大旱，乡人乏食，死者相藉，发廪赈之，所活甚众。所著有《易传》、《庸言》等集。（参《江西通志》。）

　　（云濠谨案：《江西通志》于先生传后，言其尝辑所闻于曾子良语为《周易辑说》，是先生亦平山门人也。）

　　◆饶氏学侣

　　州判胡弋溪先生志仁（附门人李实、王观、胡棣。）

　　胡志仁，余干人。延佑戊午进士。学有渊源，与饶□□游，博洽淹贯，践履纯笃。判乐平州，致仕，教授生徒，临川李实、上饶王观、进贤胡棣皆其门人。世称为弋溪先生。

　　（梓材谨案：是传梨洲原本在《双峰学案》，列于双峰门人，且云与饶双峰游，盖本《江西人物志》。然双峰及从黄勉斋、李宏斋为朱子再传弟子。其门人许应庚，绍定进士；鲁士能，淳佑进士；罗椅，宝佑进士；罗天酉，开庆进士，皆在宋世。先生为元延佑进士，上距许、鲁诸子，近者已六十年，远者几至百年矣，其不得与双峰游从明矣。盖由双峰名鲁，与饶先生宗鲁氏名相同，先生殆与饶宗鲁游，传写者轶去「宗」字，因而■为双峰尔。兹据其年世正之，移入于此。万氏《儒林宗派》亦列先生于双峰之门，犹仍《学案》原本之■，非也。）

　　◆月岩门人

　　文正吴草庐先生澄（别为《草庐学案》。）

　　◆饶氏家学（詹氏六传。）

　　饶先生敬仲（别见《草庐学案》。）
 卷八十五　深宁学案（黄氏原本、全氏补定）
　　深宁学案　（黄宗羲原本　　黄百家纂辑　　全祖望补定）

　　深宁学案表

　　王应麟　　　　　　（子）良学

　　（谦父子。）　　　（子）昌世　　　　　（孙）厚孙

　　（王潜斋、徐进

　　斋门人。）　　　　　　　　　　　　　　（孙）宁孙

　　（迂斋、节斋、真　　胡三省　　　　　　（子）幼文

　　西山再传。）　　　　史蒙卿（别为《静清学案》。）

　　（晦翁、东莱、慈　　戴表元　　　　　　袁桷

　　湖、詹氏、蔡西　　　黄叔雅（别见《东发学案》。）

　　山三传。）

　　（元城、龟山、谯　　郑芳叔　　　　　　（子）觉民　　　（孙）驹

　　氏、武夷、横　　　　　　　　　　　　　　　　　　　　　（孙）真

　　浦、白水、籍

　　溪、屏山、延

　　平、玉山、三

　　山、芮氏、象山

　　四传。）

　　袁桷（见下《剡源门人》。）

　　王惟贤

　　（附弟惟义。）

　　王应凤

　　韩性（别见《潜庵学案》。）

　　（并深宁学侣。）

　　黄震（别为《东发学案》。）

　　（深宁同调。）

　　----

　　深宁学案序录

　　祖望谨案：四明之学多陆氏，深宁之父亦师史独善以接陆学。而深宁绍其家训，又从王子文以接朱氏，从楼迂斋以接吕氏。又尝与汤东涧游，东涧亦兼治朱、吕、陆之学者也。和齐斟酌，不名一师。《宋史》但夸其辞业之盛，予之微嫌于深宁者，正以其辞科习气未尽耳！若区区以其《玉海》之少作为足尽其底缊，陋矣！述《深宁学案》。（梓材案：深宁原传本附《真西山学案》，谢山始别立学案。谢山文集以深宁为吕学大宗，故标以楼氏之传，而推原于吕氏。　

　　◆王徐门人（楼、真再传。）

　　尚书王厚斋先生应麟

　　王应麟，字伯厚，庆元府鄞县人。与弟应凤同日生。九岁通六经，从王子文埜受学。淳佑元年第进士，先生曰：「今之事举子业者，一切委弃，制度典故漫不省，非国家所望于通儒。」于是闭门发愤，誓以博学宏辞科自见，假馆阁书读之。宝佑四年中是科。其弟应凤，开庆元年亦中是科，诏褒谕之，添差浙西安抚使干办公事。帝御集英殿策士，召先生覆考。帝欲易第七卷置其首。先生读之，乃顿首为得士贺，遂为首选。及唱名，乃文天祥也。历太常寺主簿，面对，定修攘至计。时丁大全讳言边事，于是先生罢。未几，起通判台州，迁至著作佐郎，守军器少监。又累迁起居舍人，兼权中书舍人。忤贾似道，以秘阁修撰奉祠。起知徽州，召为秘书监，兼史职，兼侍讲。迁起居郎兼权吏部侍郎。时朝臣无以边事言者，先生指陈成败顺逆之说，帝不怿。似道复谋逐之，适以忧去。及似道溃师江上，授中书舍人兼直学士院，即引疏陈十事。进兼同修国史、实录院同修撰兼侍读，迁礼部侍郎兼中书舍人。日食，应诏论消弭及备御之策，皆不及用。寻转礼部尚书兼给事中。丞相留梦炎用徐囊为御史，擢江西制置使黄万石等，先生缴奏。疏再上，不报。出关俟命，再奏，又不报，遂东归。诏中使以翰林学士召，力辞。入元，不出。学者称为厚斋先生。后二十年卒。所著有《深宁集》、《困学纪闻》、《玉海》等书。（修。云濠案：《宋史》本传，先生着有《深宁集》一百卷、《玉堂类■》二十三卷、《诗考》五卷、《诗地理考》五卷、《汉艺文志考证》十卷、《通鉴地理考》一百卷、《通鉴地理通释》十六卷：《通鉴答问》四卷、《困学纪闻》二十卷、《蒙训》七十卷、《集解践阼篇》、《补注急就篇》六卷、《补注王会篇》、《小学绀珠》十卷、《玉海》二百卷、《词学指南》四卷、《词学题苑》四十卷、《笔海》四十卷、《姓氏急就篇》六卷、《汉制考》四卷、《六经天文编》六卷、《小学讽咏》四卷。）

　　百家谨案：清江贝琼言：「自厚斋尚书倡学者以考亭朱子之说，一时从之而变，故今粹然皆出于正，无陆氏偏驳之弊。然则，四明之学以朱而变陆者，同时凡三人矣：史果斋也，黄东发也，王伯厚也。三人学术既同归矣，而其倡和之言不可得闻，何也﹖厚斋著书之法，则在西山真为肖子矣。」谢山《同谷三先生书院记》曰：「王尚书深宁独得吕学之大宗。或曰：『深宁之学得之王氏埜、徐氏凤。王、徐得之西山真氏，实自詹公元善之门，而又颇疑吕学未免和光同尘之失，则子之推为吕氏世嫡也，何欤﹖』曰：『深宁论学，盖亦兼取诸家，然其综罗文献，实师法东莱，况深宁少师迂斋，则固明招之传也。』」（梓材案：深宁少师迂斋，盖因温州而误。说详《丽泽诸儒学案》。）

　　困学纪闻（补。）

　　「修辞立其诚」。修其内则为诚，修其外则为巧。言《易》以辞为重，《上系》终于默而成之，养其诚也；《下系》终于六辞，验其诚不诚也。辞非止言语，今之文，古所谓辞也。

　　潜龙以不见成德，管宁所以箴邴原也；全身以待时，杜袭所以戒繁钦也。《易》曰：「括囊无咎无誉。」

　　《同人》之《初》曰出门，《随》之《初》曰出门，谨于出门之初，则不苟同，不诡随。

　　冥于《豫》而勉其有渝，开迁善之门也；冥于《升》而勉其不息，回进善之机也。

　　召平、董公、四皓、鲁两生之流，士不以秦而贱也；伏生、浮丘伯之徒，经不以秦而亡也；万石君之家，俗不以秦而坏也。《剥》之终曰：「硕果不食。」阳非阴之所能剥。

