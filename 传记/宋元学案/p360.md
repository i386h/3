<!-- { "loadSidebar": true } -->
　　滕处厚，字谨仲，清湘人。鹤山称为通经穷理之士。（原本下有《鹤林玉露》云云」六字。）尝答其论《易》书曰：「康节先天后天之说，所以发明尽心践形之义，而人未尽知也。先天之《易》，《干》、《坤》以定上下，《离》、《坎》以列左右，此天地阴阳之定位，而人物之生，必得是理，必禀是气，是所谓性之体也。后天以《坎》、《离》居南北之正，则所以位天地命万物者，莫不本诸此。《离》之二爻自《坤》来变《干》为《离》，盖《坤》道之光而为《离》，故《离》火外明，以明来自外也，元是《坤》体，故曰「畜牝牛吉」。《坎》之二爻自《干》来变《坤》为《坎》，盖《干》道之涵而为《坎》，故《坎》水内明，以明根于中也，元是《干》体，故曰「有孚，惟心亨」，乃以刚中也，是所谓性之用也。大抵阳居尊而阴居卑，阴为虚而阳为实，此性之体，即《干》南《坤》北是也。阳以刚实居中，而阴以文明发外，此不睹不闻之极功，为性之用，、即《离》南《坎》北是也。」累官潭州帅幕，守正不阿。或笑其迂，曰：「迂，吾所自取，但媿予之不迂耳。有谓予迂者，予披襟当之矣，岂以彼易此哉。」易箦时，赋诗谈笑而逝。

　　忠文蒋先生重珍

　　蒋重珍，字良贵，无锡人。嘉定十六年进士第一，签判建康军。绍定二年，召入对，首以「自天子至于庶人，所当知者，本心、外物二者之界限」为言。火灾应诏，以「亲揽大柄，尽破恩私」为言。后又进《为君难》六箴，乞召真西山、魏鹤山用之。每草奏，斋心盛服，有密启则手书削■，务积精神，以寤上意。后以刑部侍郎致仕，谥忠文。先生本鹤山校试礼山校试礼部门下士也，其后遂问业，尝有「心授神予」之语。（修。）

　　虞先生兟

　　虞兟，字退夫，仁寿人，沧江先生从子也。于鹤山。传其家学，又得妇翁之传。（补。）

　　教授唐先生季乙

　　唐季乙，字述之，崇庆之晋原人也。与高西叔兄弟同居，类试高等，西叔因以女妻之。鹤山与西叔为同产兄弟，先生遂从鹤山游，称其体行醇固。官州教授，不久卒。（补。）

　　蒋先生山

　　蒋山，字得之，靖州人也。鹤山以言南迁，先生从焉。鹤山尝答其论《易》之书曰：「朱子九图十书之说，引邵子以证之，但邵子第言《图》圆《书》方，不言九十，故仆未敢以为证也。得之断然谓《河图》则先天数也，《洛书》则五行生成数也，此不为无见。盖九宫数见之《干凿度》与《张平子传》，自是太乙图而长民取为《河图》，诚可疑。先天乃天地自然之数，必为古书无疑。得之定为《河图》，虽未有明证，而仆心善之。魏伯阳《参同契》所载月法，《干》、《坤》、《坎》、《离》、《震》、《巽》、《艮》、《兑》二位相对，即先天图也。土王四季，罗络终始，青赤白黑，各居一方，皆禀中宫戊己之功。」又云：「太乙乃君移居中州，则又似九宫图矣。至于上弦《兑》数八，下弦亦如之，则不惟九宫图，亦是后天图也。伯阳所取，盖非一图，故其后又云，上察《河图》文，下序地形流，中稽于人心，参和考三才。其意若取《河图》数为天，五行数为地，后天卦为人，虽不明言，而一书之中，实兼举错用，然《参同》之末云：『履行步斗宿六甲以日辰，则道家步斗法；地九还七反八归六居，则道家还丹法。』步斗与还丹，亦太乙下行九宫法，乃知三图二法，起数虽异，其论则一，故朱子谓：『安知《图》不为《书》﹖《书》不为《图》﹖』此又得之所当知也。」观鹤山所以告先生者，则其致功于《易》可知矣。

　　提举许山屋先生月卿（别见《介轩学案》。）

　　秘监史先生绳祖

　　史绳祖，字长庆。官秘监。着有《孝经解》一卷，鹤山跋曰：「朱文公尝着《孝经刊误》，公之子在，尝举元■以遗予，予既授梓，与学士共之。史长庆又以告予曰：『昔者，绳祖尝集先正名贤《孝经》批注，今愿得《刊误》，为之章指。』予举以畀之，俾得汇次成编，则又以黄直卿《孝经本旨》及其所辑《洙泗论孝》合为一书。呜呼！此民生日用之常，后王降德之本，而由之不知，观是书者，其亦知所发哉。」（补。）

　　叶先生元老

　　叶元老，吴门人。鹤山送其归浮光序曰：「元老识度器藻，敻出侪类。尝受学于陆伯微，具有师法。所交多天下贤士。予因陈正父识之，倾盖如旧交。一旦匹马数童，来自浮光，为予数月留，每日聚友读书。元老从容出一词，率中要会。谈古今治忽，人物优劣，山川险易，下至甲兵良窳，米粟多少之数，皆探原索委，盖有志之士也。」（参《鹤山文集》。）

　　（梓材谨案：《沧洲诸儒学案》《宝从周传》引刘漫塘云：「近世吴门叶元老忘其年之长，往从鹤山于渠阳。」谢山原底标云：「叶元老，陆伯微弟子。伯微，象山子也。」盖即据《鹤山集》言之。）

　　（又案：先生逸其名，元老，其字也。考慈湖弟子叶同庵佑之，字符吉，吴县人，内弟张荃翁师事之。元吉、元老，其字相似，且同为吴人，同为陆学，未知即一人否也。）

　　许先生玠

　　许玠，字介之。鹤山尝答其书云：「来翰稿山笔冢，至老未衰。骎骎六十，胡不深自收敛，以趋于实。而多求题识序引，为是无益。介之傥以为然，涵泳而体习焉，其得也不亦多乎！」（补）

　　严先生植

　　严植，鹤山之徒也。鹤山答其书曰：「师席易被人推许，便少讲摩。须从胜己者交，更从诸经字字看过，思所以自得，不可只从前贤言语上作工夫。」（补。）

　　张荃翁先生端义（别见慈湖学案。）

　　◆存斋同调

　　少保王修斋先生爚

　　王爚，字仲潜，一字伯晦，新昌人。登嘉定进士。咸淳八年为左丞相。言贾似道误国丧师之罪，于是始降诏切责似道。日食，乞罢黜，以答天谴。京学生上书诋陈宜中，或谓先生实使之，遂罢职奉祠。初先生兼中书时，请诏大臣「哀恫警省，修德行政，摧抑阴邪之气焰，保护微阳之根本」。时论壮之。度宗诏充上蔡书院山主，后进率多成就。及登相位，卒与宜中不协，去。生平清修刚劲，李芾、赵卯发、唐震皆从之游，皆以节死。忠义之士，萃于一门，可谓沆瀣相承，千载犹劲者矣。（参史传。）

　　◆缩斋家学

　　签枢高耻堂先生斯得

　　高斯得，字不妄，南叔子。少从李中父游，成绍定进士。官至端明殿学士、签枢兼参政，因争留梦炎庇护贾似道，遽罢去，而宋亦亡。着有《易肤说》、《仪礼合钞》、《增损刊正杜佑通典》、《徽宗长编》、《高孝二宗系年要录》、《耻堂文集》。（参史传。）

　　（梓材谨案：先生本名斯信，尝跋李秀岩《学易编》《诵诗训》云：「斯得受业于门，每念有以广其传者。来守桐江，首以《诗》、《易》二书刻之，与同志共。」故谢山《学案札记》云：「高斯得，李心传弟子也。」是先生又为微之门人。）

　　◆中父门人

　　知州魏果斋先生文翁（见上《鹤山家学》。）

　　签枢高耻堂先生斯得（见上《缩斋家学》。）

　　县令郭先生黄中（见上《鹤山门人》。）

　　◆存斋家学（朱，张四传。）

　　提刑牟陵阳先生巘

　　牟巘，字献甫，一字献之，清忠公子才子也。以父荫累历浙东提刑、大理少卿，以忤贾似道去官。宋亡，不出。讨论《六经》，尤雄于文，蜀中自苏氏父子后，推巽岩李氏父子，继之者，牟氏也。学者称为陵阳先生。理宗尝曰：「汝名臣之子，汉人所谓家之珍宝，国之英俊者也。」以得罪时相，几得大祸。国亡三十六年而卒，得年八十五岁。（修。）

　　教授牟隆山先生应龙

　　牟应龙，字成父，一字隆山，陵阳子也。咸淳进士。贾似道欲引之，不受。对策极言时弊。官定城尉。宋亡，留梦炎招之，不出。已而为溧阳教授。

　　◆存斋门人

　　忠敏赵先生范

　　忠靖赵庸斋先生葵（并见《沧洲诸儒学案》。）

　　忠介唐先生震

　　唐震，字景实，会稽人。少居乡，介然不苟交，有言其过者，辄喜。既登第，历官知饶州，所至以神明称。先生为霅主簿时，执弟子礼于牟存斋。存斋以其用志坚苦，必有所立，甚敬之。存斋之子陵阳忤权贵，几得大祸于越中，先生以书劳之江上，论甚伟。明年，元兵陷饶州，死节，谥忠介。（补。）

　　◆修斋门人

　　忠节李肯斋先生芾

　　李芾，字叔章，衡州人。生而聪警，少时即自树立，名其斋曰无暴弃。魏鹤山一见礼之，谓有祖风。盖先生高祖升为名进士。金人破汴，与父俱死，因易其斋额曰肯斋。先生尝从王仲潜游，以荫补南安司户。后摄湘潭县，不避贵势。再知潭州，敌兵已至城下，先生誓以死守。城破，命帐下沈忠曰：「吾家人不可辱于俘，汝尽杀之，而后及我。」忠泣而刃之。先生乃受刃。忠亦自刎而死。事闻，谥忠节。子裕孙、孙辅叔，先生初至潭，即遣他适，未及于难。（参史传。）

　　文节赵先生卯发

　　赵卯发，字汉卿，昌化人。与唐忠介震师事王仲潜。咸淳十年，判池州。摄州事，元兵薄城，与妻雍氏同缢从容堂。先生始为此堂，至是指所题扁谓客曰：「古人谓『慷慨杀身易，从容就义难』，此殆其兆也。」事闻，谥文节。（参史传。）

　　忠介唐先生震（见上《存斋门人》。）

　　◆唐氏门人（朱、张五传。）

　　隐君胡先生应之

　　毛先生振（合传。）

　　王先生涛（合传。）

　　屠先生高（合传。）

　　胡应之，字泰来，嵊县人也。受业于唐忠介公，以明善诚身为本。东发先生一见重之，曰：「古君子也。」中表诸父为王卫公瀹兄弟，亦与为忘分交。平居若与世忘，及言天下事自了了。宋亡，隐居不仕。忠介之弟子有名者曰毛振、王涛、屠高，而先生尤为之魁。屠高，字仰之。王涛，字东之，本堂云：「不得其死。」毛振，字翔父。（补。）
 卷八十一　西山真氏学案（黄氏原本、全氏修定）
　　西山真氏学案　（黄宗羲原本　　黄百家篡辑　　全祖望修定）

　　西山真氏学案表

　　真德秀　　　　　　（子）志道

　　（詹氏门人。）　　　王埜　　　　　　　王应麟（别为《深宁学案》。）

　　（屏山、晦翁再　　　马光祖

　　传。）　　　　　　　金文刚

　　孔元龙

　　吕良才　　　

　　吕敬伯

　　江埙

　　刘炎

　　陈均

　　周天骏

　　徐元杰

