<!-- { "loadSidebar": true } -->
　　袁燮，字和叔，鄞县人，知处州毂之玄孙也。先生生而端粹专静，乳媪置盘水其前，玩视终日，夜卧常醒然。少长，读东都《党锢传》，慨然以名节自期。干道初，入太学，时陆复斋九龄为学录，先生望其德容肃然，亟亲炙之。同里沈叔晦、杨敬仲、舒元质皆聚于学，朝夕相切磨。登淳熙辛丑进士第，授江阴尉。宁宗即位，为太学正。是时党禁兴，朱文公及赵忠定汝愚等相次去国，先生亦以论去。久之，历司封郎官，因对，言：「陛下追思彭龟年，临朝太息。今正人端士不乏，愿常存此心，急闻恺切，崇奖朴直，天下何忧不治。」为国子祭酒，延见诸生，必迪以反躬切己，忠信笃实为道本。每言人心与天地一本，精思以得之，兢业以守之，则与天地相似。闻者竦然有得，士气益振。为礼部侍郎，史弥远主和议，先生与同乡相好与力争，被论罢。后知温州，进直学士，奉祠卒。疾革，犹著述弗倦。或劝之少休，先生曰：「吾以此为笙镛筦磬，不知其劳也。」初，先生遇象山于都城，象山即指本心洞彻通贯，先生遂师事，而研精覃思，有所未合，不敢自信。居一日，豁然大悟，因笔于书曰：「以心求道，万别千差，通体吾道，道不在他。」慈湖与先生同师，造道亦同，而每称先生之觉为不可及。学者称之不以爵氏，而曰絜斋先生。赐谥正献。子甫。（云濠案：先生伯子乔，尝录家庭所闻，为《絜斋家塾书钞》十卷，《四库》收入经部，厘为十二卷。又《絜斋集》二十四卷。

　　（梓材谨案：真西山为先生行状云：「东莱吕成公，接中原文献之正传，公从之

　　游，所得益富。永嘉陈公傅良，明旧章，达世变，公与从容考订，细大靡遗。」是先生尝师东莱，友止斋，而究其所归宿者，则象山也。先生训语为建昌傅正夫所录，见《西山文集》。）絜斋粹言

　　人生天地间，所以超然独贵于物者，以是心尔。心者，人之大本也。此心存，则虽贱而可贵；不存，则虽贵而可贱。

　　大哉，心乎！与天地一本，精思以得之，兢业以守之，则与天地相似。直者，天德。

　　人所以生也，本心之良，未尝不直。回曲缭绕，不胜其多端者，非本然也。

　　《中庸》曰：「天地之道，可一言而尽也。其为物不贰，则其生物不测。」

　　《大雅》曰：「上帝临汝，无贰尔心。」维此大本，不必他求，卓然不贰，万善咸具。古人所以兢兢业业，不敢少懈者，惧其贰也。

　　心本不偏，制行而原于心，斯不偏矣。

　　道不远人，本心即道。知其道之如是，循而行之，可谓不差矣。然未能为一，则犹有间也。执柯伐柯，睨而视之，犹以为远，谓其未能无间，则虽近犹远尔。惟夫全体浑融，了无间隔，则善之至也。吾道一以贯之。非吾以一贯之也。舜由仁义行，非行仁义若致力以行之，则犹与仁义为二也。

　　人心至神，翳之以欲，则不神矣。

　　此心此理，贯通融会，美在其中，不劳外索。

　　凡身外之物，皆可以寡求而易足。惟此身与天地并，广大高明，我固有之，朝夕磨励，必欲追古人而与俱。若徒侪于凡庸，而曰是亦人尔，则吾所不敢也。

　　观内不如观外，观物不如自观。（补。）

　　附录

　　王深宁《困学纪闻》曰：「吕成公读《论语》『躬自厚而薄责于人』，遂终身无暴怒。絜斋见象山读《康诰》，有感悟，反己切责，若无所容。前辈切己省察如此。」（补。

　　又曰：「絜斋先生为楼，名以『是亦』，曰『直不高大尔，是亦楼也。』以至山石花木，衣服饮食，货财隶役，亦莫不然。至于宦情亦薄，曰：『直不高显尔，是亦仕也。凡身外之物，皆可以寡求而易足。惟此身与天地并，广大高明，我固有之，朝夕磨砺，必欲追古人而与俱。若徒侪于凡庸，而曰是亦人尔，则吾所不敢也。』」（补。）

　　百家谨案：真西山言：「絜斋之葬，慈湖铭之，其大节摹写尽矣。」考之慈湖遗书，无有也。即《舒广平墓志》，亦慈湖所作，《广平言行录》载之，而遗书亦阙。古来文集既多不传，传者又复不全若此，可叹哉！

　　谢山《城南书院记》曰：「四先生之中，长庚晓日最光显于暮年者，文元与正献也，而文元之教，不如正献之密。盖槐堂论学之宗旨，以发明本心为入门，而非其全力。正献之言有曰：『学贵自得，心明则本立，是其入门也。』又曰：『精思以得之，兢业以守之，是其全力也。』槐堂弟子多守前说，以为究竟，是其稍有所见，即以为道在是，而一往蹈空，流于狂禅。以文元之齐明盛服，非礼不动，岂谓于操持之功有阙，而其教多以明心为言﹖盖有见于当时学者陷溺功利，沈锢词章，极重难返之势，必以提醒为要，故其说偏重而不自知其疏，岂意诸弟子辈不善用之，反谓其师尝大悟几十，小悟几十，泛监洋溢，直如异端，而并文元之学而诬之，可为浩叹者也！使其如正献之教，宁有是乎﹖正献之奉祠而归，日从事于著书。或请小闲，则曰：『吾以之为笙镛莞磬，不知其劳。』其《答文靖诸子书》，惓惓以多识前言往行，岂非与建安之教相合乎﹖且夫有宋以来，大儒林立，其子弟能守其绪言者甚多，而再世并为大儒则不概见。盖前惟武夷胡氏、籍溪、致堂、五峰、茅堂，连枝接叶，以大文定之传。其后惟袁氏实生正肃，以为晚宋无先之者，则书院之建也，微特非袁氏之学统所得而私，抑岂吾乡之学统所得私哉﹖」

　　（云濠谨案：谢山为四先生祠堂碑文云：「絜斋谓，当通知古今。学者但慕高远，不览古今，最为害事。」又为碑阴文云：「絜斋之父通议公，予曾见《瓮牖闲评》一书，特说部耳。至其折节忘年，问道于定川，因使絜斋严事之，则知其从事于躬行之实，非徒洽闻者流也。通议名文，其所著又有《名贤碎事手钞》三十巨帙，无一字不楷。见絜斋所作墓表。」）

　　◆絜斋讲友

　　文节陈止斋先生傅良（别为《止斋学案》。）

　　文靖舒广平先生璘

　　端宪沈定川先生焕（并为《广平定川学案》。）

　　文元杨慈湖先生简（别为《慈湖学案》。）

　　常丞赵讷斋先生师渊（别见《沧洲诸儒学案》。）

　　◆絜斋家学（汪、许三传。）

　　少卿袁晋斋先生肃

　　袁肃，字□□，絜斋之子也。从广平于新安，其后知名于世。

　　（梓材谨案：先生号晋斋，庆元五年进士，官至少卿，尝知江州。《蒙斋文集》有《和晋斋兄韵》云：「晋斋作诗，诲语勤劬。观诗末章，荷兄警余。」又《和晋斋兄韵三章》，其首章云：「不爱金章紫绶纡，欣然玉局自安居。」其卒章云：「家塾提纲属晋斋，絜斋气脉远乎哉。」）

　　正肃袁蒙斋先生甫

　　袁甫，字广微，絜斋之子也。嘉定七年进士第一，累官权兵部尚书。卒，赠通奉大夫，谥正肃。少服父训，谓：「学者当师圣人，以自得为贵。」又从慈湖问学，自谓：「吾观草木之发生，听禽鸟之和鸣，与我心契，其乐无涯」云。着有《蒙斋中庸讲议》四卷，所阐多陆氏宗旨。陈宗礼、洪扬祖，其门人也。（修。）

　　经筵讲义

　　子曰：「君子成人之美，不成人之恶。」

　　臣闻，欲善恶恶，人人所同，此上帝降衷之良心也。今语人曰，汝为天下之善人，则莫不跃然而喜。推己欲善之心，人之有善，则必喜谈而乐道之，又从而左右羽翼之，惟恐其美之不成也。又语人曰，汝为天下之恶人，则莫不拂然而怒。推己恶恶之心，人之有恶，则必哀矜而悯念之，又从而训诲正救之，惟恐其恶之终成也。此其用心，洞洞乎其公也，休休乎其大也，是真可以为君子人也。乃若小人则反是。人之有美，惟恐其成也，嫉之壤之而已耳。人之有恶，惟恐其不成也，误之陷之而已耳。此其用心，知有己而不知有人，知有私而不知有公，是真可以谓之小人也。呜呼！人主每病于君子小人之难察也，岂知观人之道，不必观诸他，而当观诸心。人孰无善善恶恶之心哉，能视人犹己者则为君子，不能视人如己者则为小人，此观人之法也。

　　曾子曰：「君子以文会友，以友辅仁。」

　　臣闻，圣门所谓文者，非词华之谓也。夫子曰：「文王既没，文不在兹乎﹖」颜渊曰：「博我以文。」所谓文者，即道也。彝伦之懿，粲然相接者，皆文也。三千三百，待人以行者，皆文也。孔子振木铎于衰周，正将以续斯文之将坠耳。一时以文会友，莫盛于洙泗。丽泽之兑，何往而非斯文之讲习哉！既曰文，而又曰仁，同乎﹖异乎﹖曰，文者，其所著见，而仁者，其根本，名异而实同也。会之以文，盖所以辅吾之仁也。圣人切切求于仁，造次颠沛，未尝暂舍，终食之间，未尝或违。孔子告颜渊曰：「为仁由己，而由人乎哉﹖」盖言为仁专在乎反己，己不自力，他人奚预焉﹖今曾子取友以为仁，亦曰辅之而已，虽用力在己，而又得良辅，则切磋琢磨之益日增，而克己复礼之功亦多助矣。噫！后世师友之道不明，学者但知雕虫篆刻，破碎经旨，以是为文，所谓辅仁者，漠然不知为何事！平居既无讲贯之素，一旦出而事君，不仁而在高位，斲丧国脉，戕贼师友，皆不仁者之为也，为国家者，果何赖于若人哉！然则，修明师友讲习之学，岂非人主之急务乎﹖

　　颜渊问仁。子曰：「克己复礼为仁，一日克己复礼，天下归仁焉。为仁由己，而由人乎哉﹖」颜渊曰：「请问其目。」子曰：「非礼勿视，非礼勿听，非礼勿言，非礼勿动。」颜渊曰：「回虽不敏，请事斯语矣。」

