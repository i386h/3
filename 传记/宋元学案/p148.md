<!-- { "loadSidebar": true } -->
　　刘绚，字质夫，其先常山人，后徙河南。祖舜卿，虞部郎中；父师旦，朝散　大夫。先生以祖荫为寿安县主簿，移潞之长子令。督公逋，如期而集，迄去不笞一人。岁大旱，府遗吏视伤，所蠲税十二三，先生力争不得，还其榜，请易之。富郑公叹曰：「刘绚，古县令也！」元佑初，侍郎韩公维、枢密王公岩叟相继以经明行修荐，为京兆府教授，又为太学博士。卒，年四十三。先生生质明粹，长而温恭，自髫龀时即事二程，受学焉。所受有本末，所知造渊微，知所止矣，孜孜焉不知其它也。天性孝弟乐善，而不为异端所惑；内日加重，而无交战之病。明道尝谓人曰：「他人之学，敏则有之，未易保也。斯人之至，吾无疑焉！」少通《春秋》，祖于程氏，专以孔、孟之言断经意，作传未就。既病，与李端伯言曰：「每瞀闷时，正坐端意，气即下。平居持养，气可忽乎！」同舍吕与叔过问疾，先生曰：「死生常理，无足言者。独念累吾亲尔！」

　　附录

　　先生殁，伊川哭之曰：圣学不传久矣！吾生百世之后，志将明斯道、兴斯学于既绝，力小任重而不惧其难者，盖亦有冀矣。以谓苟能使知　之者广，则用力者众，何难之不易也。游吾门者众矣，而信之笃、得之多、行之果、守之固若子者几希。方赖子致力以相辅，而不幸遽亡，使吾悲传学之难。则所以惜子，岂止游从之情哉！

　　程子曰：质夫沛然。侯仲良曰：明道和平简易，惟刘绚庶几似之。

　　谢上蔡曰：诸君留意《春秋》之学，甚善；向见程先生言，须要广见诸家之说。其门人惟刘质夫得先生旨意为多。

　　校书李端伯先生吁

　　李吁，字端伯，缑氏人。第进士。元佑中，为秘书省校书郎，卒。先生与刘质夫才器志尚颇相同。伊川云：「端伯相聚虽不久，未见他操履，然才识颖悟，自是不能已也。」又云：「明道语录，只有端伯本无错。他人多只依说时，不敢改，或脱忘一两字，便大别。端伯却得其意，不拘言语，往往录得都是。」先生殁，追悼之曰：「自予兄弟倡明道学，能使学者视效而信从者，吁与绚有力焉！」

　　附录

　　吕正字祭先生文曰：子之胸中，闳肆开发，求之孔门，如赐也达。子与人交，洞照其情，和而不流，时靡有争。子之于事，如控六辔，逐曲舞交，屈折如意。予求友于四方，顾所得之几希，志或同而才之不足，才或高而志与之违。子敏且强，予心子契，谓其有年，以立斯世。嗟如之何，皇天降灾，夭于中道，使不得尽其才。

　　朱子《伊洛渊源录》曰：李校书尝记二程先生语一编，号《师说》，伊川称之，而祭文亦有传道之说。盖自刘博士外，他人无此言也。

　　侯荆门先生仲良

　　侯仲良，字师圣，河东人，二程子舅氏华阴先生无可之孙。人有欲馆先生于其门者，先生造焉，则壁垂佛像，几积佛书，其家人又常斋素，欲先生从之，先生遂行。或问之，先生曰：「疏食，士之常分。若食彼之食，则非矣。吾闻用夏变夷，未闻变于夷者也。」人有父在而身为祖母忌日饭僧者，召先生，先生不往。或问之，先生曰：「主祭祀者，其父也，而子当之，则无父矣。吾何往焉！」胡文定《与杨大谏书》云：「侯某去春自荆门溃卒甲马之中脱身，相就于漳水之滨，今已两年，。其安于羁苦，守节不移，固所未有。至于讲论经术，则通贯不穷；商搉时事，则纤微皆察。因遣子宏从之游。」

　　附录

　　尹和靖曰：伊川谓侯子议论，只好隔壁听。

　　朱子说侯子《论语》曰：详味此言以验此书，窃谓其学大抵明白劲正，而无深潜缜密沈浸浓郁之味，故于精微曲折之际不免疏略，时有罅缝。不得于言而求诸心，乃其所见所存有此气象，非但文字之疵也。

　　承议刘先生立之

　　刘立之，字宗礼，河间人。尝官晋城，为承议郎，叙述明道事者。其父与二程子有旧。先生早孤，数岁即养于二程家，娶二程叔父朝奉之女。郭白云称其登门最早，精于吏事云。（参《伊洛渊源录》。）

　　（云濠谨案：宋刘氏名立之者二人，其一临江人，字斯立，尚书主客郎中，为公是、公非二先生之父。）

　　学士朱先光庭

　　朱光庭，字公掞，偃师人。嘉佑二年进士，调万年簿。文潞公举应制科，会仁宗升遐，罢试。丁艰。服除，为修武令，改垣曲，以枢密臣荐召对。吕汲公大防守长安，辟签书判官。司马文正荐，召为左正言。历左司谏、右谏议、给事中。出知亳州，复召为给事中。后知潞州，迁集贤院学士。绍圣元年卒，年五十八。先生受学于泰山，告以为学之本，主于忠信，终身力行之。（云濠案：范内翰为先生墓志云：「神宗问所治何经，公对以少从孙复受《春秋》。」又云：「初受学于安定先生，告以为学之本」云云。此传似误合为一。）后从二程于洛，闻格物致知为进道之门，正心诚意为入德之方，深信不疑。其为谏官，奋不顾身，以卫师门，遂名洛党之魁。盖杰然自拔于流俗者也。

　　（梓材谨案：黄氏原本，先生传在《泰山学案》，具后补本又有传在《伊川学案》。一人不载两传，先生为程门大弟子，故于泰山卷标其目，而传与《附录》并入于此。）

　　附录

　　簿万年，数假邑事，邑人谓之明镜。

　　神宗召对，言：「陛下即位以来，更张法度。臣下行之，或非圣意，故有便有不便。诚能去其不便，则天下均被福矣！」

　　温公荐为左正言首以辨大臣忠邪为言，又请天子燕闲与儒臣讲习，罢提举常平官，不散青苗钱，广储蓄，备水旱，太学置明师以养人材，论奏无虚日。

　　太皇太后嘉公正直，谕以朝政阙失，当安心言之，勿畏避。公感知遇，知无不言。时进退大臣，损益政事，密勿启沃，多见施行。

　　刘挚罢相守郓州，公封还麻制，以挚有功大臣，不当无名而去，言者若指臣为朋党，愿被斥而不辞。后郑雍攻之，出知毫州。

　　伊川哭之曰：自予兄弟倡学之初，众方惊异，君时甚少，独信不疑。笃学力行，至于没齿，志不渝于金石，行可质于神明。在邦在家，临民临事，造次动静，一由至诚。上论古人，岂易其比，蹇蹇王臣之节，凛凛循吏之风。谓当大施于时，必得其寿；天胡难忱，遽止于此。七八年间，同志共学之人相继而逝，（原注：刘质夫、李端伯、吕与叔、范巽之、杨应之相继而逝也。）今君复往，使予踽踽于世，忧道学之寡助。则予之哭君，岂特交朋之情而已！

　　胡文定曰：自熙宁、元佑、靖国间，事变屡更。当其时，固有名盖天下，致位庙堂，得行所学者。然夷考其事，犹有憾焉！如张天祺、朱公掞等，可谓奋不顾身，尽忠许国，而议论亦过矣。乃知理未易穷，义未易精，言未易知，心未易尽，圣贤事业未易到也。

　　宗羲案：朱子言，「公掞文字有尺幅，是见得明也。」然考苏子瞻策问，有「欲师仁祖之忠厚。」而患百官有司不举其职，或至于偷；法神考之励精，而恐监司守令不识其意，流入于刻」。公掞为左司谏，即奏：「学士院不识大体，谓仁祖、神考不足师法，乞正其罪，以戒人臣之不忠者。」此等举动，与孔文仲实在百步、五十步之间。洛、蜀相持，使小人收渔人之利，只是见不明也。

　　尚书邢和叔恕

　　邢恕，字和叔，阳武人。其行事详具《宋史》，及邵伯温《辩诬》等书。云：「邢和叔后来亦染禅学。其为人明辩有才，后更晓练世事。其于学，亦日月而至焉者也。」又云：「谢良佐曾问：『涪州之行，知其由来，乃族子与故人耳。』伊川曰：『族子至愚，不足责；故人情厚，不敢疑。（原注：族子谓程公孙，故人谓邢恕。）孟子既知天，安用尤臧氏！』因问：『邢七虽为恶，然必不到更倾先生也﹖』伊川曰：『然。邢七亦有书到颐，云屡于权宰处言之。不知身为言官，却说此话。未知倾与不倾，只合救与不救。』便在其间又问：『邢七久从先生，想都无知识，后来极狼狈。』先生曰：『谓之全无知识则不可，只是义理不能胜利欲之心，便至于此也。』」（参《伊洛渊源录》。）

　　附录

　　《上蔡语录》曰：邢七云一日三点检，伯淳先生曰：「可哀也哉！其余时句当甚事﹖盖放三省之说错了，可见不曾用功。」又多逐人面上说一般语，伯淳先生责之，邢曰：「无可说。」先生曰：「无可说，便不得不说﹖」

　　◆伊川门人

　　张思叔先生绎

　　张绎，字思叔，河南寿安人。初以文闻乡曲，一旦以科举之学不足为，适小程子归自涪，时先生年已三十，乃往受业。读《孟子》「志士不忘在沟壑，勇士不忘丧其元」，然叹曰：「人能如此，则无不可为之事！」未及仕而卒。伊川尝言「晚得二士」，谓先生与和靖也。

　　张釆谨案：思叔大约英分多，故有得孟子此两句。

　　附录

　　施氏《北窗炙輠》曰：张思叔，伊川高弟也。本一酒家保，喜为诗，虽拾俗语为之，往往有理致。谢显道见其诗而异之，遂召其人与相见，至则眉宇果不凡。显道即谓之曰：「何不读书去﹖」思叔曰：「某下贱人，何敢读书！」显道曰：「读书人人有分。观子眉宇，当是吾道中人。」思叔遂问曰：「读何书﹖」曰：「读《论语》」遂归，买《论语》读之。读毕，乃见显道曰：「某已读《论语》毕，奈何﹖」曰：「见程先生。」思叔曰：「某何等人，敢造程先生门！」显道曰：「第往！先生之门，无贵贱高下，但有志于学者，即授之耳。」思叔遂往见伊川，显道亦先为伊川言之，伊川留门下。一日侍坐，伊川问曰：「《记》曰：『有所忿懥，则不得其正。有所恐惧，则不得其正。有所好乐，则不得其正。有所忧患，则不得其正。』正却在何处﹖」思叔遂于言有省。其后伊川之学，最得其传者惟思叔。今《伊川集》中有伊川祭文十许首，惟思叔之文理极精微，卓乎在诸公之上也。

　　张横浦曰：惠即吉，逆即凶。非于顺道之外复有吉，从逆之外复有凶也。张思叔，伊川高弟也。或问：「人而不仁，疾之已甚，何以谓乱﹖」思叔曰：「此乱在我，非在彼也。使日用间规规以疾人为心，则我之方寸已紊乱矣。非方寸外复有乱也。」此即惠吉逆凶之意。

　　侍御马东平先生伸

