<!-- { "loadSidebar": true } -->
　　楼钥，字大防，（云濠案：《行状》，先生旧字启伯。)鄞县人。幼从乡先生王嚏B李鸿渐为严师。既冠，三山郑屯田锷寓馆乡邻，先生又师之。隆兴元年，试南宫，考官胡忠简铨称之曰：「此翰苑长才也。」历知温州。属县乐清倡言方腊之变且复起，邑令捕数人归于郡。先生隶其为首者，而驱其从出境，民言遂定。丞相周益公必大心善之。光宗嗣位，除考功郎兼礼部。吏铨多所壅底，先生尽革去之。改国子司业，擢起居郎兼中书舍人，缴奏无所回避。禁中或私请，上曰：「楼舍人朕亦惮之，不如且已。」《圣政》、《会要》书成，兼直学士院。光宗内禅诏书，先生所草也，有云：「虽丧纪自行于宫中，而礼文难示于天下。」荐绅传诵之。迁给事中。朱子以论事忤韩侂冑，除职与郡。先生言：「鸿儒硕学，陛下闵其耆老，当此隆寒，立讲不便，何如畀之内祠，仍令修史，少俟春和，复还讲筵。」不报。赵忠定谓人曰：「楼公当今人物也，直恐临事少刚决耳。」及见其持论坚正，叹曰：「吾于是大过所望矣。」出知婺州，移宁国府，罢，仍旧职。韩侂冑尝副先生为馆伴，以先生不附己，深嗛之。侂冑诛，诏起先生为翰林学士，迁吏部尚书兼翰林侍讲。时先生年过七十，精敏绝人，词头下，立进草，院吏惊诧。入朝，陛循旧班，帝视先生曰：「久不见此官矣。」进参知政事。位两府者五年，累疏求去，除资政殿学士、知太平州，辞，进大学士，提举万寿观。嘉定六年卒，年七十七，赠少师，谥宣献。先生文辞精博，袁清容《延佑四明志》称其于中原师友所传，悉穷渊奥。永嘉王和叔亦尝以经世之学授之。（云濠案：《行状》，先生官永嘉时，闻寺正薛公季宣深于兵略，屡请问焉。每言「儒不知兵，无以应猝，惟讲之有素，则缓急可用」。）自号攻媿主人，着有《攻媿集》若干卷。（参史传。云濠案：《攻媿集》载于诸家书目者，或作百卷，或作八十五卷，盖流传既久，多所佚脱。《四库书目》称两淮盐政进本作一百二十卷，与《宋志》及陈直斋《书录解题》卷帙相符，惟中多残阙，并削《青词》、《朱表》，重编为百十二卷。）

　　攻媿文集

　　《坤》「利牝马之贞」，说者止谓取其顺尔，曾不知圣人取象，皆曲有妙理。禽兽之牝者皆顺，惟牝马之性最贞，游牝率以一牡引十牝，虽杂以千百，苟非其偶，他牡犯之，则踶啮不可近。《坤》之卦虽主乎顺，惟其能贞，乃成地道，故曰至柔而动也刚，至静而德方也。妻道臣道，岂曰顺而已哉。（《答杨敬仲论易》。）

　　《书序》曰：「武王有疾，周公作《金縢》。」读者遂谓公作金縢之匮。殊不知序《书》者，盖言《金縢》之篇为公而作也。古之卜筮，非若后世之轻易，《记》曰：「易抱龟南面，天子北面。」盖圣人斋戒以求蓍龟，其求之天也，可易乎哉！此篇之说既不明，似觉文义间断，又若非可以传后世者，间有不通，先儒多略而不道。余熟复之，始得其意，而后辞意联属。所谓丰不余一言，约不失一辞者，要当先正「金縢」二字。所谓金縢之匮者，其中实藏占书。自后稷之封于邰，分茅胙土，授之以龟，占书至严，子孙世守，非有大事不启也。武王克商纔二年，而疾弗豫，召公、太公曰：「我其为王穆卜。」穆，敬也，二公欲卜之于天也。周公曰：「未可。不若以戚动我先王。」遂以告太王、王季、文王，卜三龟而皆吉。所谓启钥见书者，正启先世金縢之匮也。既观占书，亦曰吉。公纳册于匮中，不欲人之见之，非圣人欲徼福于后也。罪人斯得之后，又为《鸱鸮》之诗以遗王，其意切矣。史臣书王亦未敢诮公。言虽不诮公，而不利孺子之谗，王之心犹未释然也。雷电以风，禾偃木拔，王与大夫尽弁以启金縢之书。不知何为而启此书也。以为不知，则天变于上，何为而启此﹖以为知之，则亦不必启此书也。盖其时正以不知天之所以为变，故启占书以卜天意。及得公代武王之说，至于执书以泣，王心始大悟，首曰「其勿穆卜」，盖本欲卜而今不必卜也，始知天变之意，欲彰公之勤劳尔。出郊而迎，雨反风而岁大熟，而后一篇之义焕然。孔子定《书》，特存此篇，以见周公之制礼作乐以致太平，本于此也。新莽以平帝有疾，作策请命，愿以身代，藏册金縢。莽之谗诈，不足言。汉去古未远，此说已不明，直以金縢之匮为周公所作，而况于后世乎！（《跋金縢图》。）」

　　欧阳公于「燕兄弟」之诗，发「不如友生」之义，高矣。此诗方以兄弟为急，而毛、郑二氏失其本义。得公之言，诗意始明，而末章犹未甚详。深哉，诗人之旨也！「傧尔笾豆，饮酒之饫」，特一时之适耳。使「兄弟既具」而无他，则和乐至于且孺，犹孺慕之孺，此真情也。妻子，人合也，苟能好合，犹如瑟琴。兄弟，天伦也，如其既翕而无间，则其乐至于且湛，犹湛酒之湛，其乐尤深矣。故又曰，如此则可以「宜尔室家，乐尔妻孥」，所谓人不间于昆弟之言而家肥矣。「是究是图，亶其然乎」，而后篇终，兄弟之道，无余蕴矣。（《跋周氏棣华编》。）

　　附录

　　中教官选，调温州教授，范物以躬，出入冠带惟谨。日与学者周旋，讲明为学之要，务在笃实，毋溺浮华。学者日益归心，争执经席下。里居贤士大夫称美一辞，相与定交。公亦虚心叩击，甚于饥渴。于是学问之源委，治道之纲目，制度之沿革，靡不研究，胸中之蕴日富。秩满，诸公饯送之。公请益焉，或告之曰：「前辈有云：『拆破藩篱即大家。』君之藩篱，不忧不拆，直恐过甚耳。」公正色曰：「某于无利害事则拆，有利害事则否。」闻者悚服。

　　修淳熙法，议者欲降太学释奠为中祀与右学等，公曰：「乘舆临幸，于先圣则拜，武成惟肃揖，厥礼异矣，祀可均敌乎﹖」遂得无变。

　　迁宗正丞，对延和殿，言：「天下之大患，每起于细微，汉之党锢，始于南北二部之谣，唐之朋党，始于二三士大夫不得志之徒。今朝廷清明，岂复有此！然端倪已见，不敢不言。夫道者，天下之所通行；学者，士君子之所当务。秦、汉而下，此道不明，论说相夸，去本逾远。国家累圣传授，丕阐大原，名儒间出，究极微旨，然后语道者不涉于异端，为学者不至于无用。陛下得执中之传，体克己之仁，严谨独之戒，笃正心诚意之学，躬行此道于上，而士大夫讳言于下，凡端谨好修，谈论经理者，例指之为伪学，不谓圣世乃有此风。《诗》曰：『君子实维，秉心无竞。谁生厉阶，至今为梗。』士大夫自相倾轧，为害最大，惟人主能用中，然后可以消弭。」谓：「宜明诏中外，咸推无竞之心，勿徇偏曲之见，精白一意，以仰承人主之休德。」

　　会雷雪交作于仲春之月，应诏条陈阙政，言：「疏远之臣，惟愿陛下之忧勤；亲密之臣，惟愿陛下之逸乐。忧勤则幽枉必达，下情得通，而膏泽及民矣。逸乐则伺候颜色，干求恩泽，而私意得行矣。陛下自雷雪之变，忧形玉色，宵旰兴叹，度数日间，干请必希。以是推之，圣心忧勤，恩幸自远。诚能日谨一日，宸襟泰然，渊静鉴明，其视燕游之惑，岂不相千万哉！」又曰：「今朝行不闻直声，而或以多言见黜，士气消沮，无敢论事，岂国家之福哉！臣愿陛下开忠直之路，窒宣谕之门，遇灾而惧，不讳尽言，力行消弭之道。」迁起居郎，直前奏事，言：「进德可以养生，养生可以进德。人受天地之中以生，气不可过盛，亦不可过弱，惟得其中，则养生之要，心广体胖，神气舒畅，虽有阴阳之寇，岂能为吾害哉！」

　　公夙昔诵顾恺之之言曰：「命有定分，非智力所移，惟应恭己守道，信天任运。而闇者不达，妄意侥幸，徒伤雅道，无关得丧。」每以此语为持循之要，掖垣琐闼，风节凛然，所养者固矣。洎为执政，不忘斯言，终身途辙，有一无二，遵乎正道而已。行险诡遇，而他歧是适，公所不为也。

　　榜书斋以「攻媿」，曰：「人患不知其过。知之而不能改，是无勇也。自号为攻媿主人，小有过差，不敢自恕，期至于无媿之可攻。」铭诸座右曰：「逆境进德，顺境误人。」

　　献肃柴南溪先生中行

　　柴中行，字与之，余干人。以儒学显。绍熙元年进士，授抚州军事推官。权臣韩侂冑禁道学，运司移檄，令自言非伪学，先生奋笔曰：「自幼习读程氏《易传》，如以为伪，不愿考校。」士论壮之。调江州学教授，广西转运司辟为干官，帅将荐之，使其客尝先生，先生正色曰：「身为人师，而称人为恩主、恩帅，心窃耻之。毋污我！」迁太学博士，谓太学风化，首童子科。覆试冑子，有挟势者，先生言于长，守法无秋毫私。迁太常主簿，转军器监丞。出知光州，治行为淮右最。迁西京转运使兼提刑。改直秘阁、知襄阳兼京西帅，仍领漕事。江陵戎司移屯襄州，兵政久弛，先生考覆军实。迁江东转运司判官，旋改湖南提刑，贪吏豪家，一绳以法。入为吏部郎官，多所启沃，遇事持正，不为势屈。擢宗正少卿，疏请收揽大权。又言：「臣下纳说，非观望则希合，非回缓则畏避，而面折廷诤之风，未之多见，此任事大臣之责也。」调秘书监、崇政殿说书，极论「往年以道学为伪学者，欲加远窜，杜绝言语，使忠义士箝口结舌，天下之气岂堪沮坏如此」！又论内治外患，辨君子小人，「愿明诏大臣，绝私意，布公道」。进秘阁修撰、知赣州军事。踰年，请老以归，与弟中守、中立讲学南溪之上。时从游若东涧汤伯纪、双峰饶伯舆等数百人，因称之曰南溪先生。理宗即位，以右文殿修撰主管南京鸿庆宫。卒，赠通议大夫、宝章阁待制，谥曰献肃。所著有《易系集传》、《书集传》、《诗讲义》、《论语童蒙说》。（参史传。）

　　（梓材谨案：先生之谥，谢山《序录》作献肃。及言三汤源流，又称柴宪敏云。三汤之学，并出于宪敏，固朱学也。）

　　◆攻媿讲友

　　清献崔菊坡先生与之（父世明。）

