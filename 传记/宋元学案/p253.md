<!-- { "loadSidebar": true } -->
　　吕祖谦（别为《东莱学案》。）

　　薛季宣（别为《艮斋学案》。）

　　叶适（别为《水心学案》。）

　　（并龙川讲友。）

　　倪朴

　　（龙川学侣。）

　　王自中　　　　　　彭仲刚（别见《丽泽诸儒学案》。）

　　（龙川同调。）

　　----

　　龙川学案序录

　　祖望谨案：永嘉以经制言事功，皆推原以为得统于程氏。永康则专言事功而无所承，其学更粗莽抡魁，晚节尤有惭德。述《龙川学案》。（梓材案：是卷本称《永康学案》，谢山定《序录》改称《龙川》。又：龙川在太学尝与陈止斋等为芮祭酒门人。又先生《祭郑景望龙图文》称之曰「吾郑先生」，则先生亦在郑氏之门矣。）

　　◆郑芮门人（季节再传。）

　　文毅陈龙川先生亮

　　陈亮，字同甫，永康人。学者称为龙川先生。生而目光有芒，为人才气超迈，喜谈兵，议论风生，下笔数千言立就。隆兴初，与金人约和，天下欣然幸得苏息，独先生以为不可。婺州方以解头荐，因上《中兴五论》，奏入不报。已而退修于家，学者多归之，益力学著书者十年。先是，先生尝圜视钱塘，喟然叹曰：「城可灌尔！」盖以地下于西湖也。至是，孝宗即位盖十七年矣。亮更名同，诣阙上书，其略云：「请为陛下陈国家立政之本末，而开今日大有为之略；论天下形势之消长，而决今日大有为之机。」书奏，孝宗赫然震动，用种放故事，召令上殿，将擢用。大臣交沮之，乃有都堂审察之命。待命十日，复上书言三事。欲官之，先生曰：「吾欲为社稷开数百年之基，宁用以博一官乎！」亟渡江而归，日落魄醉酒，醉时戏为大言。一士欲中之，以其事首刑部侍郎何澹，澹即缴状。事下大理，笞掠，诬服为不轨。事闻，孝宗知之，阴遣左右廉知其事，遂得免。居无何，家僮杀人于境，适被杀者尝辱先生父，其家疑之，闻于官。复下大理。时辛幼安弃疾、罗春伯点素高先生才，援之尤力，复得免。又与乡人宴会，同坐者暴死，复下大理，又得出。先生自以豪侠屡遭大狱，归家益励志读书，所学益博。其学自孟子后惟推王通。尝曰：「研穷义理之精微，辨析古今之同异，原心于秒忽，较理于分寸，以积累为工，以涵养为主，睟面盎背，则于诸儒诚有愧焉。至于堂堂之陈，正正之旗，风雨云雷交发而并至，龙蛇虎豹变见而出没，推倒一世之智勇，开拓万古之心胸，自谓差有一日之长。」与朱文公熹论皇帝王霸之学，文公虽不与，而亦不能夺也。先生感孝宗之知，复上疏。时将内禅，不报。由是在廷交怒，以为狂怪。光宗策进士，先生以君道师道对，且曰：「臣窃叹陛下之于寿皇政二十有八年之闲，宁有一政一事之不在圣怀﹖而问安视寝之余，所以察词而观色，因此而得彼者其端甚众，亦既得其机要而见诸施行矣。岂徒一月四朝而以为京邑之美观也哉！」时上不朝重华宫，群臣迭谏，皆不听，喜先生策，谓善处父子之闲，擢第一。既知为亮，又喜曰：「朕擢果不谬。」孝宗在南内，宁宗在东宫，闻之皆喜。授签书建康府判官厅公事。未上，一夕卒。吏部侍郎叶水心请于朝，官其子，非故典也。端平初，谥文毅。（修。）

　　百家谨案：永嘉之学，薛、郑俱出自程子。是时陈同甫亮又崛兴于永康，无所承接。然其为学，俱以读书经济为事，嗤黜空疏、随人牙后谈性命者，以为灰埃。亦遂为世所忌，以为此近于功利，俱目之为浙学。

　　陈同甫集

　　自孟、荀论义利王霸，汉、唐诸儒未能深明其说。本朝伊洛诸公辨析天理人欲，而王霸义利之说于是大明。然谓三代以道治天下，汉、唐以智力把持天下，其说固已使人不能心服；而近世诸儒，遂谓三代专以天理行，汉、唐专以人欲行，其闲有与天理暗合者，是以亦能久长。信斯言也，千五百年之闲，天地亦是架漏过时，而人心亦是牵补度日，万物何以阜蕃，而道何以常存乎！故亮以为汉、唐之君本领非不洪大开廓，故能以其国与天地并立，而人物赖以生息。惟其时有转移，故其闲不无渗漏。曹孟德本领一有跷欹，便把天地不定，成败相寻，更无着手处。此却是专以人欲行，而其间或能有成者，有分毫天理行乎其闲也。诸儒之论，为曹孟德以下诸人设可也，以断汉、唐，岂不冤哉！高祖、太宗岂能心服于冥冥乎！天地鬼神亦不肯受此架漏。谓之杂霸者，其道固本于王也。诸儒自处者曰义曰王，汉、唐做得成者曰利曰霸。一头自如此说，一头自如彼做；说得虽甚好，做得亦不恶，如此却是义利双行，王霸并用。如亮之说，却是直上直下，只有一个头颅做得成耳。即如太宗，亦只是发他英雄之心，误处本秒忽，而后断之以大义，岂右其为霸哉！发出三纲五常之大本，截断英雄差误之几微，而来谕乃谓非三纲五常之正，是殆以人观之而不察其言也。孟子终日言仁义，而与公孙丑论勇如此之详，盖担当开廓不去，则亦何有于仁义！气不足以充其所知，才不足以发其所能，守规矩准绳而不敢有一毫走作，传先民之说而后学有所持循，此子夏所以分出一门而谓之儒也。成人之道，宜未尽于此。故后世所谓有才而无德，有知勇而无仁义者，皆出于儒者之口。亮以为，学者，学为成人，而儒者亦一门户中之大者耳。秘书不教以成人之道，而教以醇儒自律，岂揣其分量止于此乎﹖不然，亮犹有遗恨也。（「即如」以下全氏补。）

　　张釆谨案：龙川于王霸二字，未究端委，故于诸儒之论，不肯降服。且如三代而下，汉文、宋仁最近仁义，然谓其能治人欲否﹖龙川必欲以曹操一辈为人欲，则其说人欲浅矣。

