<!-- { "loadSidebar": true } -->
　　左丞王先生守诚

　　王守诚，字君实，阳曲人。从邓文原、虞伯生游。泰定元年进士，累官参议中书省事，出为河南省参知政事，进左丞。

　　参政苏滋溪先生天爵（别见《静修学案》。）

　　乡举刘先生霖

　　刘霖，安福人。从邵庵学。至正丙申举于乡，不仕。（补。）

　　李先生扩

　　先生伯柔

　　熊万初先生本（并见《草庐门人》。）

　　◆众仲讲友

　　乌春风先生本良（别见《静明宝峰学案》。）

　　◆玩斋门人

　　参政郑先生桓（别见《师山学案》。）

　　◆杜氏门人

　　提举张先生理

　　张理，字仲纯，清江人。举茂才异等，历任泰宁教谕、勉斋书院山长，终福建儒学副提举。着《易象图说》三卷、《大易象数钩深图》三卷。后至元二十四年，贡师泰序其书@。（从黄氏补本录入。﹛@　（梓材谨案：是传黄氏补本列《李俞诸儒学案》。《闽书》载先生尝从杜清碧于武夷，尽得其学，以其所得于《易》者，演为十有五图，以发明天道自然之象，故入于此。）

　　易象图说自序

　　《易》曰：「河出《图》，洛出《书》，圣人则之。」《图》、《书》者，天地阴阳之象也；《易》者，圣人以写天地阴阳之神也，故一动一静，形而为─––，─––奇耦，生生动静，互变四象，上下左右相交，而《易》卦画矣。以画天，以画地，以画水，以画火以画泽，以画山，风因于泽，雷因于山，卦以表象，象以命名，名以显义，义以正辞，辞达而《易》书作矣，将以顺性命之理，究礼乐之原，成变化而行鬼神者，要皆不出乎《图》、《书》之象与数而已。《图》之天○者，一也；图之地：者，－也；图之中者，四象×（古五字。）行也。阳数一三×参天也，（三谓之参。）阴数二四两地也。（二谓之两。）参天数九，阳之用也。两地数六，阴之用也。书之衡三，卦之体也。书之井九，卦之位也。书之纵横十×，卦之合也。（《干》九《坤》六合十×，《坎》七《离》八合十×，《震》七《巽》八合十×，《艮》七《兑》八合十×。）《河图》、《洛书》，相为经纬，×十者，《图》、《书》之枢纽也。以×重十，则左右前后者，《河图》四正之体也。以×交十＊，则四正四隅者，《洛书》九宫之文也。顺而左还者，天之圆，浑仪历象之所由制；逆而右布者，地之方，封建井牧之所由启也。以圆函方，以方局圆，则范围天地之化而不过，曲成万物而不遗矣。惟人者，天地之德，阴阳之交，鬼神之会，×行之秀气也，身半以上同乎天，身半以下同乎地，头圆足方，腹阴背阳，《离》目外明，《坎》耳内聪，口鼻有肖乎山泽，声气有象乎雷风，故天下之理得而成位乎其中，是知《易》即我心，我心即《易》，故推而图之，章之为六位而三极备，叙之为六节而四时行，合之为六体而身形具，经之为六脉而神气完，表之为六经而治教立，协之为六律而音声均，官之为六典而政令修，统之为六师而邦国平，是故因位以明道，因节以叙德，因体以原性，因脉以凝命，因经以考礼，因律以正乐，因典以平政，因师以慎刑，而大易八卦之体用备矣。（已上八图，今附《外篇》。）八卦相错相摩相荡，因而重之，变而通之，推而行之，而六十四卦圆方变用之图出矣。圆者以效天，方者以法地，变者以从道，用者以和义，然后蓍策以综其数，变占以明其筮，分挂揲归，交重反变，悉皆为图以显其象，为说以敷其意，虽其言不本于先儒传注之旨，或者庶几乎圣人作《易》之大意，改而正之，谂而订之，是盖深有望于同志。

　　◆赵氏门人（资中再传。）

　　倪先生尚谊

　　倪尚谊，赵东山门人。东山《春秋属辞》成书，复改《集传》，使归于一，至正二十七年而赍志以殁。先生证以《属辞》义例，质以平日所闻于东山者，参互考据，足成之。（参《东山行状》。）

　　（云濠谨案：先生有《春秋集传后序》）
 卷九十三　静明宝峰学案（黄氏原本、全氏补定）
　　静明宝峰学案　（黄宗羲原本　　黄百家纂辑　　全祖望补定）

　　静明宝峰学案表

　　陈苑　　　　　　　祝蕃　　　　　危素

　　（慈湖、曾潭续　　李存　　　　　何琛

　　传。）　　　　　　　　　　　　张翥

　　（象山四传。）

　　涂几

　　（附邹矩。）

　　张率

　　王埏

　　徐震

　　上官岊

　　李絅

　　刘礼

　　危素（见上《蕃远门人》。）

　　舒衍

　　吴谦

　　曾振宗

　　闵甲

　　赵偕　　　　　　　陈麟

　　（节斋孙。）　　　桂彦良　　　　（从子）宗儒

　　（慈湖三传。）　　　　　　　　　（从子）宗蕃

　　（象山四传。）　　乌本良　

　　乌斯道　　　　（子）熙

　　向寿　　　　　（子）朴

　　李善

　　罗拱

　　方原

　　王桓

　　叶心

　　李恒

　　郑原殷

　　冯文荣

　　王真

　　顾宁

　　罗本

　　翁旭

　　洪璋

　　徐君道

　　方观

　　裘善缉

　　翁昉

　　岑仁

　　王慎

　　童惠

　　王权

　　高克柔

　　顾勋

　　王直

　　裘重

　　周士枢

　　郑慎

　　茅甫生

　　胡舜咨　　　　李孝谦（别见《北山四先生学案》。）

　　（桂乌讲友。）

　　时观

　　王约

　　（并宝峰讲友。）

　　杨芮（别见《慈湖学案》。）

　　（宝峰学侣。）

　　静明宝峰学案序录

　　祖望谨案：径畈殁而陆学衰。石塘胡氏虽由朱而入陆，未能振也。中兴之者，江西有静明，浙东有宝峰。述《静明宝峰学案》。（梓材案：是卷《序录》原底作《陈赵二先生学案》。又案：黄氏本《金溪续传》，静明与门人祝、李二先生并附《金溪学案》，自谢山始以静明、宝峰别为学案。）

　　◆杨傅续传（象山四传。）

　　隐君陈静明先生苑

　　陈苑，字立大，江西上饶人也。人称为静明先生。幼业儒，不随世碌碌。尝有授以金丹术者，弗之信。既得陆象山书读之，喜曰：「此岂不足以致吾知邪﹖又岂不足以力吾行邪﹖而他求邪﹖」于是尽求其书及其门人如杨敬仲、傅子渊、袁广微、钱子是、陈和仲、周可象所著经学等书读之，益喜。（云濠案：梨洲原传作「所著《易》、《书》、《诗》、《春秋》、《礼》、《孝经》、《论语》等书」。）益知益行。或病其违世所尚，答曰：「理则然耳。」是时，科举方用朱子之学，闻先生说者，讥非之，毁短之，又甚者求欲中之，而先生誓以死不悔，一洗训诂支离之习。从之游者，往往有省，由是人始知陆氏学。生平刚方正大，于人情物理，靡不通练。强御无所畏，奸慝无所逃，浮沈里巷之间，而毅然以昌明古道为己任。困苦终其身，而拳拳于学术异同之辨。无千金之产、一命之贵，而有忧天下后世之心。人之所是，不苟是也；人之所非，不苟非也。其高弟子曰祝蕃、李存、舒衍、吴谦，所称「江东四先生」者也。先生之卒，祝蕃状其行甚详，今不传。（云濠案：原传云：「至顺元年卒，年七十五。」）元儒如草庐调停朱、陆之间，石塘由朱入陆，师山由陆入朱，若笃信而固守，以嗣槐堂之绪，静明、宝峰而已。（修。）

　　宗羲案：陆氏之学，流于浙东，而江右反衰矣。至于有元，许衡、赵复以朱氏学倡于北方，故士人但知有朱氏耳，然实非能知朱氏也，不过以科目为资，不得不从事焉，则无肯道陆学者，亦复何怪。陈静明乃能独得于残编断简之中，兴起斯人，岂非豪杰之士哉！

　　◆节斋续传（慈湖三传。）

　　隐君赵宝峰先生偕

　　赵偕，字子永，忠惠公与后，慈溪人也。学者称为宝峰先生。志尚敦实，不事矫饰，尝习举业，曰：「是富贵之梯，非身心之益也。」弃不治。及读慈湖遗书，恭默自省，有见于「万象森罗，浑为一体，吾道一贯」之意，曰：「道在是矣，何他求为！」乃确然自信三代之治可复，而百家之说可一也，遂隐于大宝山之麓。其乡之秀乌本良辈皆从之，日举遗经之言，以裁狂简。或劝之仕，曰：「吾故宋宗子也，非不欲仕，但不可仕。且今亦非行道之时也。」然尝谓「孔子以道设教，而未尝一日心忘天下」，故虽处山林，时有忧世之色。慈令陈文昭执经请业，行弟子礼，先生以治民事宜告之，文昭以是得慈民心。尝因马易之入大都，寄声危素曰：「畴昔所言圣贤治务，可行否邪﹖」元之乱也，方国珍据浙东，逼先生仕，不起。遗文有《宝云堂集》，以兵火不完。嘉靖间，其后人文华，集为二卷。先生之学，以静虚为宗，然其堕于禅门者，则固慈湖之余习，要其立身行己，自可师也。（补。）

　　（梓材谨案：谢山与郑南溪论《明儒学案》事目云：「杨文元公之学，明初传之者尚盛。其在吾乡，桂文裕公彦良、乌先生春风、向献县朴，其着也，是为慈湖四传之世嫡，宜补入《逊志学案》之前。」盖谢山有意修补《明儒》而未暇，每于《宋元儒》之末补而附之。且所谓四传世嫡，皆在宝峰之门，亦可见宝峰之为三传矣。）

　　宝云堂集

　　凡日夜云为，若恐迷复，则于夙兴入夜之时，宜静坐以凝神。

　　祖望谨案：静坐本于延平，而宝峰尤主之。然近于禅，非延平宗旨。

　　凡日夜静坐之后，若即寝席，无非此道。若非此道，不即寝席，庶不失虽寝而不寝之妙。

　　凡得此道，融化之后，不可放逸。所宝者，清泰之妙，犹恐散失，宜静坐以安之。

　　凡除合应用之事，外必入斋庄之所静坐。

　　凡行住坐卧，虽未能精一，亦必有事焉。虽应酬交错之间，未能无间断，勿忘可也。（以上《示叶伯奇》。）

　　人苟不大明尧、舜之道，即百姓日用之心，岂能深信唐、虞、三代之政可以行于今日﹖（《代李元善赠友》。）

　　万物有存亡，道心无生死。（《题修永斋》。）

　　人无固必自然安，有意于安便不安。人无动静自然闲，有意于闲便不闲。（《安闲吟》。）

　　祖望谨案：无动静之说，陷于异端，不如无固必之为粹也。

　　治县权宜（为陈令文昭作。）

