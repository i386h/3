<!-- { "loadSidebar": true } -->
　　刘德渊，字道济，内丘人。生而貌古，刻苦好学。中统间，三府累辟不就。尝著书数万言，敷析司马温公《通鉴》数百条，悉与朱子《纲目》合。许鲁斋雅敬之。（参《畿辅通志》。）

　　忠宣张颐斋先生文谦

　　张文谦，字仲谦，沙河人。蒙古以王文统为中书平章事，先生为左丞。文统素残刻，而先生独以安国便民为务，思有以陷之，先生遂求出宣抚大名。抵任，蠲常赋什之四，商酒税什之二。后拜枢密副使。卒，年六十八。追封魏国公，谥忠宣。（参《姓谱》。）

　　（梓材谨案：《元史》先生本传言其「与太保刘秉忠同学」，又言「蚤从刘秉忠，洞究术数；晚交许衡，尤粹于义理之学」云。）

　　（云濠谨案：先生号颐斋，见《王秋涧集》。）

　　附录

　　鲁斋先生奉旨教授怀孟路子弟，张仲谦由大名宣抚复入中书，初见先生，屡请执弟子礼，拒而止。仲谦数忤幸臣，被谴责，至是遗人求言。先生贻书曰，「吊者在门，庆者在闾，一倚一伏，孰知其初﹖君子存诚，克己就义，始若甚难，终知甚易。可委者命，可凭者天，人无率尔，事有偶然。舍苗不耘，固为有害，助而揠之，其害愈大。既惩于色，又发于声，天道无他，庸玉汝成。」

　　◆雪斋学侣

　　交宪杨紫阳先生奂

　　杨奂，字焕然，奉天人。蚤丧母，哀毁如成人。金末，尝作万言策，指陈时病，欲止不果。元初，隐居鄠县，讲学授徒，学者称为紫阳先生。以耶律楚材荐，为河南廉访使，约束一以简易。在官十年，请老于燕之行台。世祖在潜邸，驿召参议京兆宣抚司事，累上书，得请而归。卒，谥文宪。所著有《还山集》。（参《姓谱》。）

　　（梓材谨案：先生为姚牧庵妻父，牧庵序先生文集云：「紫阳先生长先世父少师文献公十有五年，交友间，少师独畏而不敢字者，言必称先生」。又云：「先生《酅国世家》传及平生嗜学，述作之富，与一世之士服为『关西夫子』者，有遗山、江汉、西庵三先生之碑铭之集序言。」又《跋张梦卿所藏紫阳墨迹》云「尝闻其幼时，文已奇古，歌『白水满长干，紫阳阁底清风细』之句，遂号紫阳。初名焕，更为奂，后受太宗简文判误「奂」为「英」，不敢私更，始就名英云」。

　　◆江汉学侣

　　酒官王子正先生粹

　　王粹，字子正，右北平人。杨中令当国，议所以传继道学之绪，必求人而为之师，聚书以求其学。乃于燕都筑院贮江、淮书，立周子祠，刻《太极图》及《通书》、《西铭》等于壁，请云梦赵复为师儒，先生佐之，选俊秀之有识度者为道学生。（参《郝陵川集》。）

　　（梓材谨案：先生初名元亮，改名元粹，后止名粹，系出辽世衣冠家。《中州集》称其「年十八九，作诗便有高趣。性习专固，世事不以累其业，故时辈无能当之者。」又言「正大末，用门资叙为南阳酒官，流寓襄阳。襄阳破，只身北归，寄食燕中」云。

　　文忠郝陵川先生经

　　郝经，字伯常，泽州陵川人。金末，避地河南。走匿窖中，母许为兵火熏灼而死。时先生方九岁，以蜜和寒葅汁决母齿饮之，即苏，人以为异。后徙家顺天，守帅张柔延之家塾，教诸子。储书万卷，恣其搜览。上溯洙泗，下追伊洛诸书，经史子集，靡不洞究，然以羽翼斯文为己任。自是藩帅交辟皆不就。世祖以大弟开府金莲川，征先生入，咨以治国安民之道。及即位，以先生为翰林侍读学士，充国信使使宋，告即位，且寻盟。或为先生危之，先生曰：「南北构难，兵连祸结久矣。圣主一视同仁，通两国之好，虽以微躯蹈不测，苟能弭兵靖乱，活百万生灵于锋镝之下，吾学为有用矣。」遂行。至则贾似道拘之真州，越十六年，以礼送归，遂卒，谥文忠。有《春秋外传》、《易外传》、《续后汉书》、《陵川文集》共数百卷，皆拘幽时所著也。（补。）

　　（梓材谨案：先生志元遗山墓云：「先生与家君同受业于先大父，经复逮事先生者有年。」又为浑源刘先生哀辞，谓尝奉杖履。则先生递及元、刘之门。又阅其上紫阳先生论学书，盖尝问学于杨氏。又有《与汉上先生论性书》及《北平王子正先生论道学书》，则复并接江汉之传矣。）

　　司业砚郧城先生弥坚（附师王登、刘仁卿，子禹功、禹谟。）

　　砚弥坚，字伯固，应城人。砚氏莫究其始所出，其师初命其名曰弥坚，其父止命坚，故先生在官称弥坚，自称曰坚，盖不忘父师之训也。生七年，学于黄氏家塾。十六，从乡先生王景宋学。景宋名登，以进士起家，仕至京西路提刑、京湖制置大使司参谋，为人卓荦奇伟。先生学得其梗概，慨然有志于事功。年十八，又从袁州刘仁卿学议论。岁乙未，元师徇地汉上，先生与江汉先生赵复俱以名士为大将招致而北。戊戌，诏试儒士，先生试西京中选。家真定，着儒籍，专以授徒为业。先生通诸经，善讲说，士执经从而问疑者日盛。先生告以圣贤之旨，谆切明白，不缴绕于章句。容城刘因、中山滕安上皆从之受经、燕南宣阃及部使者嘉其行义，又共荐之，擢为本部教授，凡十余年，循循为教，始终不倦。至元二十四年，召为国子司业，律身严以有礼，屡以阳城忠孝之说训迪诸生。居岁余，移疾归。先生问学淳正，文章质实，务明道术以敷其教，自少至老，清苦严重，士咸服其学，推其行。有《郧城集》十卷。二十六年卒，年七十有八。子禹功、禹谟，皆明经学。禹功，冀州儒学教授。（参《苏滋溪集》。）江汉别传

　　文靖刘静修先生因（别为《静修学案》。）

　　◆鲁斋家学（江汉再传。）

　　文简许先生师可

　　许师可，字可臣，鲁斋长子。由河东按察副使，历卫辉、襄阳、广平、怀孟路总管，终通议大夫。赠礼部尚书，谥文简。先生志趣端正，未究其用，有文集。（参《鲁斋遗书》。）

　　承旨许先生师敬

　　许师敬，字敬臣，鲁斋第四子。官至参知政事、翰林承旨。先生明经务诚，学尚节概，克有父风。（同上。）

　　◆鲁斋门人

　　文公姚牧庵先生燧

　　姚燧，字端甫，柳城人，枢之从子也。年十三，见许鲁斋于苏门，十八，始受学于长安。为文法昌黎，鲁斋戒之曰：「弓矢以待盗也，使盗得之，亦将以待主人。文章固发闻士子之利器，然先有能一世之名，将何以应人之见役者哉！非其人而与之，与非其人而拒之，钧罪也。」鲁斋累为国子祭酒，召弟子十二人，先生自太原驿致馆下。累官翰林学士承旨。年七十六卒，谥曰文。先生由穷理致知，反躬实践，为世名儒。至元以后三十年间，名臣世勋，显行盛德，必得先生文始可传信。先生亦慨然自任，曰：「文章以道轻重，道以文章轻重。复有班孟坚者出，表古今人物，九品中必以一等置欧阳子，则为去圣贤也有级而不远。然予观先生之文，类宋宣献公耳，则又何也﹖」自号牧庵。所著有《牧庵文集》五十卷。（修。）

　　文正耶律先生有尚

　　耶律有尚，字伯强，东平人。受业许鲁斋之门，号称高第弟子。邃于性理，仪容词令，动中规矩。至元八年，召为太学斋长。鲁斋归，以先生为助教，嗣领其学事。除秘书监丞，出知蓟州。自先生既去，而国学事颇废，廷议为非先生无足以继鲁斋者，遂除国子司业。升国子祭酒。前后五居国学，为师表者数十年，海内宗之，一如鲁斋。年八十五卒，谥文正。

　　文穆吕先生域

　　吕域，字伯充，河内人。先生从鲁斋学。鲁斋为国子祭酒，举为伴读，辅成教养，其功为多。至元十三年，擢陜西道按察使知事。未行，改四川行枢密院都事。升奉训大夫、四川行省左右司郎中。三十年，知华州。仁宗即位，召拜翰林学士。未几致仕。年七十八卒，赠陜西行省参知政事，追封东平郡公，谥文穆。

　　祖望谨案：《鲁斋列传》所征伴读十二人者无先生名，岂即吕端善邪﹖

　　忠宪刘先生宣

　　刘宣，字伯宣，太原人。为中书省掾。暇则从国子祭酒许鲁斋讲明理学。（云濠案：谢山底本有云：「江西按察使刘伯宣，河东人也。鲁斋高弟，方正严重。」）累官吏部尚书，谏伐交趾、日本。迁行台御史中丞。为江浙行省丞相忙古台所陷，自刭死。追封彭城郡公，谥忠宪。

　　惠愍贺举安先生伯颜

　　贺伯颜，本名胜，字贞卿，一字举安，伯颜，其小字也，以小字行，太师上都留守仁杰之子。幼从鲁斋学。仁杰守上都，为世祖所倚任，先生初入宿卫。有劳，拜集贤学士，领司天事。力言桑哥之奸，迁参知政事，签枢密院事、大都护、典属国。仁杰卒，即拜上都留守，以嗣其任。寻加左丞相，仍留守。奏丞相帖木迭儿之贪秽，罢之。英宗即位，帖木迭儿复相，诬以罪而杀之。帖木迭儿事败，其冤始雪。赠太傅、秦国公，谥惠愍。（补。）

　　文靖徐先生毅

