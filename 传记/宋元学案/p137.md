<!-- { "loadSidebar": true } -->
　　徐俯，字师川，分宁人。以父禧死国事，授通直郎，累官至司门郎。张邦昌僭位，遂致仕。时工部侍郎何昌言与其弟昌辰避邦昌，皆改名，师川故名婢昌奴，每令驱使客前。建炎初，召为右谏议大夫。绍兴二年，赐进士出身，兼侍读。寻签枢密院事。四年，兼权参知政事。与赵忠鼎议事不合，出知信州。十年，卒。先生之归洪州也，欲不复来，龟山谓之曰：「公免得仕宦否﹖」先生曰：「不能。」龟山曰：「如此，则当复来供职。仕宦处处一般，逃此至彼，彼亦有不安处，是无地可以自容也。」先生曰：「来此恐复为人所陷。」龟山曰：「顾吾所自为者何如耳！苟自为者皆合道理而无愧，然而不能免者，命也。不以道理为可凭依，而徒惧其不免，则无义无命矣。」先生受教。

　　运判庐毋我先生魁

　　庐魁，（云濠案：《儒林宗派》，先生名奎，字公圭。）邵武人。政和初进士，仕至江西运判。尝作《毋我论》，为众所推，号庐毋我。其学多得于龟山。晚寓黔中。所著《笔录》十卷。

　　廖先生衙

　　廖衙，字仲辰，□□人，龟山之侄也。在龟山门下与罗豫章为友。聚生徒于罗源南斋，议论得其壶奥。

　　知州林先生宋卿

　　林宋卿，（云濠案：一作宗卿。）字朝彦，仙游人。尝从了翁、龟山学。崇宁中登第，后知恭州，奏罢贵州役，请蠲削下户军需绢。秩满，以治行荐，留再任。自受俸，非禄令所下著者，一介不取，恭人祠之。南渡后，请张忠献浚建督，先生衔命起督府禀议，因条《湖北兵筹五利》，又有《湖北事宜》一集，《督抚集议》一集。及忠献视师江上，辟宣府判官，不赴（补。）

　　提刑黄先生锾

　　黄锾，字用和，浦城人。政和五年进士，龟山甚器重之。调西安丞。李忠定宣抚河东，辟为属。高宗拜监察御史。出提点江西刑狱，乞祠。

　　文简宋云海先生之才

　　宋之才，字廷佐，瑞安人。举进士，教授京兆府。每言士负卓荦材，皆可入圣贤之域，患速售尔，故深务韬养。积十八年，不易初官。召试，除正字。丁母忧、服除，入为校书郎，迁考功郎，言不可以讲和忘进取。历司业、权礼部侍郎，乞去，以敷文阁待制奉祠。所著有《云海敝帚集》五卷。

　　宗羲案：林艾轩《与杨次山书》云：「龟山先生有一徒弟在永嘉，不知其存否。」今考之，当是宋之才也。是在当时已多不识，况至于后世乎。他如范济美、李似祖、曹令德，名皆不可知矣。

　　（云濠谨案：《瑞安县志》载先生起知衢州，卒，谥文。）

　　机宜李西山先生郁

　　李郁，字光祖，邵武人，元佑党人深之子，龟山之也，尝谓之曰：「学者当知古人之学何所用心，学之将何以用。若曰孔门求仁，则何为而谓之仁﹖若曰『仁，人心也』，则何者而谓之人心邪﹖」先生退求其说，累请而累不合，湛心者十有八年，然后涣然若有得也。故其语学者亦曰：「学者于经，读之又读，而于其无味之处益致思焉。至于群疑并兴，寝食不置，始当骤进耳！」绍兴初，以遗逸召对便殿，除敕令所删定官。秦桧用事，先生自度不能俯仰禄仕，遂遁西山。久之，起家福建帅司机宜。旋移病告归。二十二年，卒。着有《易传》、《参同契》、《论》、《孟》遗稿及《诗文集》。朱子言：龟山之徒如萧子庄、李西山、陈默堂，皆说禅。龟山没，西山尝有佛经疏追荐之。

　　李先生似祖

　　曹先生令德（合传。）

　　李似祖、曹令德，皆龟山弟子。尝问何以知仁，龟山曰：「孟子以恻隐之心为仁之端。平居但以此体究，久久自见。」因问二子寻常如何说隐，似祖曰：「『如有隐忧』，『勤恤民隐』，皆疾痛之也。」曰：「孺子将入于井，而人见之者必有恻隐之心。疾痛非在己也，而为之疾痛，何也﹖」似祖曰：「出于自然，不可已也。」曰：「安得自然如此。若体究此理，知其所从来，则仁之道不远矣。」二子退，或从容问曰：「万物与我为一，其仁之体乎﹖」曰：「然。」

　　祖望谨案：李似祖当是光祖之弟。光祖兄弟皆从龟山游。

　　（梓材谨案：西山有兄名阶，字进德，传见范吕诸儒学案，岂亦龟山弟子邪﹖又案：《龟山文集》有《枢密曹公墓志铭》，枢密名辅，字载德，沙县人；其弟名轵，当即曹先生令德之名也。）

　　检讨范先生济美

　　范济美，佚其名，建阳人。成童时从师友肄业于郡庠，敝衣菲食，与贵游子弟居，不少屈以苟合。由进士调除宿州教授，学者造门请业，皆虚往而实归。用荐者改从事郎，。始薛右丞自负学有师承，闻先生名，令诸子从游。会右丞被旨编集王荆公遗文，辟先生为检讨官。逾月，卒于京师，年六十一。（参《龟山文集》。）

　　陈先生彦

　　陈彦。

　　（梓材谨案：先生与萧子庄同事文靖，见上子庄传，其事未详。）

　　知州胡先生珵（别见《元城学案》。）

　　州守邹先生柄（别见《陈邹诸儒学案》。）

　　舍人曾先生恬（别见《上蔡学案》。）

　　章复轩先生宪

　　章先生悊（并见《震泽学案》。）

　　隐君徐逸平先生存（见下《子庄门人》。）

　　史馆柴先生禹声

　　柴先生禹功（合传。）

　　柴禹声，字符振，江山人也。同徐逸平学于毗陵，见龟山。邹给事可久为作《潜心室铭》。高抑崇在太学，尝荐之，曾充史馆。其兄禹功，字懋绩，晚岁亦登杨门。

　　教授江先生琦（别见《武夷学案》。）

　　县令翁子静先生谷

　　翁谷，字子静，南■人。政和三年进士，权知崇安县，曰「惟仁得民」，未半年，百敝一新。有干济才，睦寇起，闽以邻境戒严，先生团练乡兵，守分水岭岌嶚、竹岭二寨，屹然。时闽部三循吏齐名，曰黄端、陈麟，而先生为之首。大吏怙势自恣，反以城守事齮龁之，先生抗辞不屈，逮系园扉，远谪，道卒。龟山哭之恸，谓其「少而力学，惟善是为，积厚而施薄」。默堂亦哭之曰：「天下共冤渠不恨，平生忧国自忘身。」先生为龟山高弟，顾学录皆失其本末，略见《默堂文集》。（补。）

　　县令李先生德骏

　　李德骏，在龟山之门。以唐县令死贼。（补）

　　（梓材谨案：谢山稿底于是条接云：「翁子静亦龟山高弟，而无从考其名。」时盖未见《默堂集》也。）

　　通判童先生大定（见下《庇民门人》。）

　　说书王先生师愈（见下《默成门人》。）

　　检正王彦颖庭秀

　　王庭秀，字彦颖，慈溪人。政和二年进士，历御史台检法官。高宗立，台臣言伪楚时庶官中如虞谟、王庭秀者，初非疾病，毅然而归，愿褒擢之，拜迁侍御史，与郑彀力争明受降封事，出知瑞州。以彦颖从学龟山，其为学旁搜远绍，不苟趋时好，造诣深远，操持坚正，发为文辞，后迈弘远，焜如也。有女嫁任贤臣廉淑，贤臣摄武昌，有奉馈，告其夫曰：「异时贫甚，宜不聊生，亦且至今日矣。今日幸麤足，奈何以此自污﹖」说者以为彦颖之教也。

　　谢山《跋四明志王检正传》曰：检正为黄涪翁诗弟子，诸志为作传，皆排比其善行。而《困学纪闻》撮其《磨衲集》论议之妄：「以郑介夫为妄言，陈少阳为鼓变，心熙、丰之法度，非元佑之纷更；谓党人子孙为谬赏，谓苏、黄文章为末艺；甚者拟程子之学于墨、释，而以《易传》成于杨、谢之删润；诋赵、张二相尤力。」有是哉，其谬妄也！

　　◆默成讲友

　　贤良范香溪先生浚（别为《范许诸儒学案》。）

　　◆卫公家学

　　忠定李梁溪先生纲

　　李纲，字伯纪，待制夔之子。其祖自邵武居无锡。先生登政和二年进士，仕徽、钦、高三朝，积官至太常少卿。徽宗内禅，钦宗即位，除兵部侍郎。金兵渡河，以为东京留守，累除资政殿大学士，领开封府事。先生被命勤王入援，未至而都城失守。高宗即位，拜尚书右仆射兼中书侍郎。罢为观文殿大学士，复落职居鄂州。移沣州、万安军，次琼州，放还任便。绍兴二年，除观文殿学士、湖广宣抚使兼知潭州。三年，复祠禄，居福州。九年，除知潭州、荆湖南路安抚大使，力辞。次年，卒，年五十八，赠少师。淳熙十六年，赐谥忠定。先生负天下之望，以一身用舍为社稷生民安危，虽身或不用，用有不久，而其忠诚义气，凛然动乎远迩。每宋使至燕山，必问先生与赵鼎安否，其为远人所畏服如此。着有《易传内外篇》、《论语详说》、《文章》、《歌诗》、《奏议》诸集百余卷。（参史传。）

　　（梓材谨案：龟山为先生父执。《龟山年谱》绍兴五年龟山八十三岁，四月二十三日与先生论性善之旨。翼日，龟山卒。是先生尝闻道于龟山矣。）

　　◆梁溪讲友

　　右丞许崧老先生翰（别为《范许诸儒学案》。）

　　◆子庄门人（胡、周四传。）

　　献靖朱韦斋先生松（别见《豫章学案》。）

　　隐君徐逸平先生存

　　徐存，字诚叟，江山人。。隐居教授，学者称为逸平先生，从学者至千余人。所著有《五经讲义》。林艾轩、朱子皆敬之。江山向无儒宿，其学统自正介先生周颖受之胡安定，而先生继之。

　　（梓材谨案：柴元振传，言其同先生见龟山，《衢州府志》亦言先生从龟山学。然考袁蒙斋为先生集序云：「逸平自言其学得于萧先生，萧先生得于龟山杨先生。」盖出于伊洛之学者也。楼攻媿为江元适墓志云：「闻南塘徐诚叟之名，其学本于伊川。」据此，则先生殆由萧氏从龟山，因以得伊川传者也。）

　　◆默成家学

　　显谟潘先生畤（别见《元城学案》。）

　　通判潘矫斋先生好谦

　　潘好谦，字伯益，松阳人。于默成为同宗，默成为作《矫斋记》，而受教焉。性嗜文史，恂恂而驯饬。历官自丽水尉至通判绍兴府，以卒。（参《宋文宪集》。）

　　◆默成门人

　　说书王先生师愈

　　王师愈，字与正，金华人。绍兴间登第，官至崇政殿说书。（补。）

　　（梓材谨案：朱子为先生神道碑云：「潘舍人义荣奇之，召致门下，教视均子侄，与见龟山杨公，受《易》、《论语》之说。公又自从东莱吕舍人居仁问知中朝诸老言行之懿。二公皆器许之。」是先生本以潘氏门人受教龟山，，而又及紫微之门也。）

