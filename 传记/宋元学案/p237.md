<!-- { "loadSidebar": true } -->
　　谓《周礼》为非圣人之书者，则以说之者之过，尝试之者不得其传也。《周礼》说甚众，独郑氏学至今行于世。郑经生志以为之传焉耳，于其说不合，即出己见附会穿凿。其举而措之斯世，可不可复古，郑虑不及此也。故曰说之者过。自刘歆以其术售之新室，民不聊生。东都之舆服，西魏之官制，亦颇釆《周礼》，然往往抵牾。至本朝熙宁闲，荆公王安石又本之为青苗，助役、保甲之法，士大夫争以为言。安石谓俗儒不知古谊，竟下其法，争不胜。自是百年，天下始多故矣。故曰，尝试之者，不得其传也。以是二者，至废《周礼》，此与因噎废食者何异﹖读夏君休所著《井田谱》，亦有志矣。郑氏井邑若画然，盖祖《王制》。《王制》晚杂出。汉文帝时，以海内画为九州岛，州必方千里，千里必为国二百一十。其后，班固《食货志》亦谓井方一里，八家各私田百亩，公田十亩，是为八百八十亩，为庐舍，盖人二亩半云。且若此，夏君皆不取。汉以来，诸儒鲜或知之者，。其说畿内广成万步谓之都，不能成都谓之鄙，即成县者与之为县，成甸者与之为甸，至一丘一邑尽然。以其不能成都成鄙，故谓之闲田。以其不可为军为师，而无所专系，故谓之闲民。乡遂市官皆小者兼大者，他亦上下相摄备其数，不必具其员。岁登下民数于策，损益之，是谓相除之法。皆通论也。余至纤至悉，虽泥于数度，未必皆，然其意要与时务合，不为空言。去圣人远，《周礼》一经，尚多三代经理遗迹。世无覃思之学，顾以说者缪，尝试者复大缪，乃欲一切驳尽为慊，苟得如《井田谱》与近时所传林勋《本政书》者数十家，各致其说，取其通如此者，去其泥不通如彼者，则周制可得而考矣。周制可得而考，则天下亦几于理矣。（《夏休井田谱序》。）

　　庐镐跋《止斋集》曰：「余年二十四五时，从谢山全太史处借读《止斋集》，最爱其歌诗，醇古经腴充满。而亡友范子冬斋亦酷嗜之，手钞口诵，举笔奉为圭臬。太史没后，此书不得复见。碌碌三十年亦未暇寻访。既官于瓯，思购之瑞邑，而书板适于癸巳初冬遭毁。因不复可得，乃以止斋《春秋后传》从孝廉余君永森易得此册。乙未十月望前，寓于郡城，风雨潇潇，时一展卷，如隔梦寐，旧学荒芜，愧无以慰我故人也。」）

　　（梓材谨案：谢山修补止斋门人诸传，皆据止斋本集，知其有关学要者必多釆录。近岁甲午陈少宗伯硕士师与富海颿中丞重刊《止斋诗集》五卷、《文集》十九卷、《附录》一卷。梓材及冯君云濠闲预校雠，旋检月船生庐氏跋语，知前人多惓惓于是集有如此。）

　　附录

　　宁皇以旧学思止斋，尝谓韩侂冑曰：「陈傅良今何在﹖却是好人。」对曰：「台谏论其心术不正。」上逐不复召。宁宗之立，止斋豫有赞策功。

　　宁宗每见左右有请，辄曰：「无作聪明乱旧章。」盖止斋教也。（补。）

　　吕东《莱与朱侍讲书》曰：「示谕明白劲正，诚中近岁诸人之病。盖所谓委曲将护者，其实夹杂患失之病，岂能有所孚格！君举近来议论简径，无向来崎岖周遮气象，甚可喜也。」

　　又《答潘叔度书》曰：「陈君举最长处，是一切放下如初学人，正未易量。」

　　陈龙川与先生书曰：「亮与元晦所论，本非为三代、汉、唐设，且欲见此道在天地闲，如明星皎月，闭眼之人，开眼即是，安得有所谓暗合者。天理人欲，岂是同出而异用﹖只是情之流乃为人欲耳。人欲如何主持得世界，而尊兄乃名以跳踉叫呼，拥戈直上。元晦之论，只是与二程主张门户，而尊兄乃名之以正大，且地步平正，嗟乎冤哉！吾兄一世儒者巨擘，其论如此，亮便应闭口藏舌，不复更下注脚。」

　　叶水心《题张君所注佛书》曰：「蜀人范东叔在学省，每晨必诵《楞严》。陈君举与邻省，问为谁。东叔拱而后对。君举戏曰：「吾以为老卒所课耳！」予问东叔要义何在，东叔沈思久之曰：『如鸡候鸣，顾瞻东方已有晴色。此是逼扑到紧切处。』予闻而太息。夫其所知，止于此乎！」

　　◆止斋学侣

　　知州陈先生武

　　陈武，字蕃叟，瑞安人，止斋先生族弟也。于书无所不读，尤长于《春秋》，芮祭酒雅重之。成淳熙进士。累官至国子正，入庆元党籍。学禁解，起为秘书丞，累迁国子司业，进秘书监、乞外，制辞有曰：「尔早以经学，蔼然时名。退之方诲于诸生，下惠遽甘于三黜。逮改弦而更张，旋拔茅而汇进，方谐士论，乃控忱辞。」其后以右文殿修撰知泉州。先生与止齐同学，而名斋之。其论文不喜南丰。（补。）

　　祖望谨案：《朱子文集》、《语类》有讲学语。

　　副使陈易庵先生谦

　　陈谦，字益之，止斋之从弟也。干道壬辰进士。历官宝谟阁待制，江西、湖北副宣抚使。着《毛诗解诂》、《周礼说》。（补。云濠案：谢山《札记》：「先生着有《续周礼说》、《续毛诗解》、《续春秋后传》、《续左氏章指》、《易庵集》、《永宁编》、《雁山诗记》。」）

　　谢山《跋宋史陈谦传》曰：「开禧用兵，而庆元之党禁弛，然诸君子虽少挺，而又以言恢复事遭物论矣。水心、稼轩且不免，何况其它。嗟乎！开禧之事，时也，其人，非也。然知其不可而为之，则机有可乘，虽公山、佛肸当为一出，况平原托王命以行之者乎。若水心之固辞草诏，其胸中早秩然矣。平原既死，群小借此口实，以逐去诸君子。黑白混淆，宋之所以终于不竞也。陈益之，淳熙遗老，晚以边才复用，再起再蹶。其料皇甫斌安襄城、保汉阳，水心所谓有三大功，不特无铢寸之赏，而反以为罪者。《宋史》诋其呼侂冑为我王。以予考之说部，则莆田陈谠之事也，谠与谦字相近，遂妄加之，曾谓以益之风节而出此乎！」

　　宣献黄文叔先生度

　　黄度，字文叔，新昌人。好学读书。秘书郎张渊见其文，谓似曾子固。登隆兴进士，知嘉兴县。入监登闻鼓院，行国子监簿。疏请屯田、复府卫，以销募兵，具《屯田》、《府卫》十六篇上之。迁监察御史。时光宗以疾，不过重华宫，先生上书切谏。又与台谏官劾内侍陈源、杨舜卿、林亿年。上不听，遂出修门，上谕使安职。先生奏：「有言责者，不得其言则去。」宁宗立，诏复为御史，改右正言。韩侂冑骤窃政柄，先生具疏论其奸状。侂冑假御笔，除先生直显谟阁、知平江府。先生言：「谏臣不得效一言，非国之利。」固辞。乃诏以冲佑禄归养。俄知婺州。自是纪纲一变，大权尽出侂冑。而先生为冲佑观者六，然侂冑素严惮先生，不敢加害。起知泉州，辞，乃进宝文阁，奉祠如故。侂冑诛，召除太常少卿，累迁江、淮制置使，赐金带以行。至金陵，罢科籴输送之扰，活饥民无算。迁宝谟阁直学士。先生以人物为己任，推挽不休，每曰：「无以报国，惟有此耳。」十上引年之请，不许，为礼部尚书兼侍读。旋以焕章阁学士知隆兴府。归越，提举万寿宫。嘉定六年卒，进龙图阁学士，赠通奉大夫，谥宣献。先生志在经学世，而以学为本。作《诗》、《书》、《周礼说》。（云濠案：叶水心作先生墓志称：「有《诗》、《书》五十卷，《周礼》五卷，。」）着《史通》，抑僭窃，存大分，别为编年，不用前史法。至于天文、地理、井田、兵法，即近验远，可以据依，无迂陋牵合之病。又有《艺祖宪监》、《仁皇从谏录》、《屯田便宜》、《历代边防》行于世。周南仲，为池州教授。会先生以言忤当路，御史劾先生，并罢之。先生与南仲俱入伪学党。（参史传。）

　　（梓材谨案：先生着有《书说》七卷。《直斋书录解题》谓其「笃学穷经，老而不倦，晚年制阃江、淮，著述不辍。时得新意，往往晨夜叩书塾为友朋道之」。又案：梨洲原表列先生于艮斋之门，而考载籍，殊无明文。以与止斋一见如故，列为止斋学侣可也。其谥宣献，见吕氏光洵所作《书说序》，而《宋史》遗之。」）

　　忠文徐宏父先生谊（别为《徐陈诸儒学案》。）

　　文节薛象先先生叔似（别见《艮斋学案》。）

　　太学郑先生鉴

　　郑鉴，字自明，长乐人。为太学诸生，数与止斋游。试进士不第，以释褐仕于朝。以喜事嫉邪、取名于世而死。止斋哀之曰：「自明若不爱其死者，然其事母孝，不敢违。晚得师友，务为靖恭闲雅，不苟坐立。虽一饮食，亦必揣度无害乃下口。自明可谓重其死矣！」（参《止斋文集》。）

　　附录

　　张南轩《与朱元晦书》曰：「郑自明直言亦不易，朝廷容受固可喜。但未见用其言，而自明两迁矣！在言者亦更须审顾也。」

　　◆止斋同调

　　提刑唐说斋先生仲友（别为《说斋学案》。）

　　少卿钱白石先生文子（别见《徐陈诸儒学案》。）

　　文端戴岷隐先生溪

　　戴溪，字肖望，（云濠案：沈光作先生《春秋讲义序》，称先生字少望。）永嘉人。少有文名。淳熙五年，为别头省试第一，监潭州南岳庙。绍熙初，主管吏部架阁文字，除太学录兼实录院检讨官。正录兼史职，自先生始。升博士，奏两淮当立农官，若汉稻田使者，主客均利，以为救农之策。除庆元府通判，未行，改宗正簿。累官兵部郎。张岩督师京口，除授参军事。数月，召为资善堂说书，由礼部郎六转为太子詹事兼秘书监。景献太子命先生讲《中庸》、《大学》，复命类《易》、《诗》、《书》、《春秋》、《语》、《孟》、《资治通鉴》，各为说以进。权工部尚书，除华文阁学士。嘉定八年，以宣奉大夫、龙图阁学士致仕。卒，赠特进、端明殿学士。理宗赐谥文端。（参史传。云濠案：谢山《札记》：「先生着有《易经总说》二卷，《曲礼口义》二卷，《学记口义》二卷，《诗说续》、《读诗记》各三卷，《春秋说》三卷，《通鉴笔议》三卷，《石鼓》、《论语》、《孟子答问》各三卷，《岷隐文集》，复雠对《清源志》。」）

　　◆止斋家学

　　陈先生说

　　陈说，字习之，永嘉人。从学于止斋。其兄谦，以文字知名当世，所交多闻人，先生因得从之问学。

　　（梓材谨案：先生为易庵弟，则亦止斋从弟也。）

　　◆止斋门人（袁、徐三传。）

　　文懿蔡先生幼学

