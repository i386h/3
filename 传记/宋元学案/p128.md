<!-- { "loadSidebar": true } -->
　　监陈留税务，音枢密质夫知县事，雅敬爱之。一日语次，忽相陵折，先生不为动。质夫笑曰：「诚厚德也！适来相试耳。」

　　监税时，汪辅之居陈留，恃才傲物，独重公。横渠闻曰：「是所谓蛮貊可行者也。」

　　正献作相时，弟希纯已官省寺，先生尚滞管库。正献叹曰：「当世善士，吾收拾略尽，而独以吾故，置不用，命也。」申国夫人笑曰：「是亦未知其子也。是子岂以功名为荣辱哉！」（以上洲原本。）

　　百家谨案：吕氏家教近石氏，故谨厚性成。又能纲罗天下贤豪长者以为师友，耳濡目染，一洗膏粱之秽浊。惜其晚年更从高僧游，尽究其道，斟酌浅深而融通之曰：「佛氏之道，与吾圣人合。」夫圣人以尽伦理为道，种种相背，不啻冰炭。是先生于师门之旨不无差谬也。

　　正献广用当世贤士，人之有一善，无不用也。尝以数幅纸书当世名士姓名，既而失之。后复见此纸，则所书人悉用之矣。尝亲书遗公曰：「当世善士，无不用者。独尔以吾故，不得用，亦命也。」

　　张釆谨案：大臣事君，此为第一义。然只须不当使知恩自己出。

　　除谏官，累辞未获。苏子瞻在迩英，戏谓之曰：「法筵龙象，当观第一义。」公笑而不答，退谓范淳夫曰：「若辞不获命，必以杨畏为首。」时畏方在言路，以险诈自任，颇为子瞻所厚，公故及之。

　　晚居宿州、真、杨间十余年，衣食不给，有至绝粮数日者，处之晏然。静坐一室，家事一切不问。不以毫发事托州县。其在和州，尝作诗云：「除却借书沽酒外，更无一事扰公私。」闲居日读易一爻，考古今诸儒之说，默坐沈思，随事解释。夜则与子孙评论古今，商榷得失，久之方罢。

　　晚年习静，虽惊恐颠沛，未尝少动。自历阳赴单父，过山阳渡桥，桥坏，轿人俱坠，浮于水，而公安坐轿止，神色不动，从者有溺死者。时徐仲车先生积年几七十矣，作《我敬》诗赠公曰：「我敬吕公，以其德齿；敬之爱之，何时已已。美哉吕公，文在其中；见乎外者，古人之风。惟贤有德，神相其祉；何以祝公﹖勿药有喜。」

　　为郡，令公帑多畜鳆鱼诸干物，及笋干蕈干，以待宾客，以减雏鸭等生命也。

　　仙源尝言，与公为夫妇，相处六十年，未尝一日有面赤。自少至老，虽衽席之上，未尝戏笑。（以上黄氏补本。）

　　或问公：「为小人所詈辱，当何以处之﹖」曰：「上焉者，知人与己本一，何者为詈﹖何者为辱﹖自然无忿怒心也。下焉者，且自思曰：『我是何等人，彼是何等人！若是答他，却与此人等也。』如此自处，忿心亦自消也。」（《吕氏杂志》。）

　　本中问：「兄弟之生，相去或数日，或数月，其为尊卑也微矣。而圣人直如是分别长幼，何也﹖」曰：「圣人重先后之序，如天之四时，分毫顷刻，皆有次第。物理自然，不可易也。」（补。）

　　《晁氏客语》曰：原明初作侍讲，札子陈所学云：「人君之学，不在于读杂书，多知小事，在于正心诚意。」（补。）

　　紫微《童蒙训》曰：荥阳公尝榜《文中子》数语于家中壁上，曰：「予之室，酒不绝。」注曰：「用有节，礼不缺也。」（补。）

　　又《官箴》曰：荥阳公为单州，凡每月所用杂物，悉书之库门，买民间未尝过此数，民皆悦服。（黄氏补。）

　　朱子曰：《吕公家传》深有警悟人处，前辈涵养深厚乃如此。但其论学殊有病，如云「不主一门，不私一说」，则博而杂矣。如云「直截劲捷，以造圣人」，则约而陋矣。举此二端，可见其本末之皆病。此所以流于异学而不自知其非邪﹖而作此传者，又自有不可晓者，如云：「虽万物之理，本末一致，而必欲有为。」此类甚多，不知是何等语！又义例不明，所载同时诸人，或名或字，非褒非贬，皆不可考。至如苏公，则前字后名，尤无所据。岂其学无纲领，故文字亦象之而然邪！最后论佛学，尤可骇叹。程门千言万语，只要见儒者与释氏不同处。而吕公学于程氏，意欲直造圣人，尽其平生之力，乃反见得佛与圣人合，岂不背戾之甚哉！夫以其资质之粹美，涵养之深厚如此，疑若不叛于道，而穷理不精，错谬如此。流传于世，使有志于道而未知所择者坐为所误，盖非特莠之乱苗、紫之乱朱而已也。（黄氏补。）

　　◆荥阳讲友

　　龙学孙莘老先生觉（别见《安定学案》。）

　　龙学李公择先生常（别见《范吕诸儒学案》。）

　　荥阳家学（欧、周三传。）

　　右丞吕先生好问

　　吕好问，字舜徒，荥阳先生希哲子也。以荫补官，坐党人子弟废。蔡卞得政，讽之曰：「子少亲我，则列显阶。」先生笑而不答。靖康元年，以荐擢御史中丞。先是，徽宗将内禅，诏解党禁，除新法，而蔡京党戚害其事，莫肯行。先生上疏言利害，钦宗向纳。又疏蔡京过恶，乞投海外，削王安石王爵，褒表江公望等，除青苗之令，章疏十上。每奏对，帝虽当食，每使毕其说。钦宗再幸金营，先行实从。已而金人立张邦昌，以先生为事务官，因说邦昌以利害，使亟还政，且书白康王宜自立。金人既退，高宗即位，先生奉太后书诣行在，高宗劳之曰：「宗朝获全，卿之力也。」除尚书右丞。以恩封东莱郡候。避地，卒于桂州。（参史传。）

　　（云濠谨案：紫微称先生为东莱公，以其封东莱郡候也。又案吕氏世居东莱，紫微当日并称东莱先生，其从孙伯恭亦称东莱先生，祖孙往往牵混，学者不可不知。）

　　县令吕先生切问

　　吕切问，字舜从，东莱公之弟也。于紫微为仲父。守官会稽。或讥其不求知者，先生对曰：「勤于职事，其它不敢不慎，乃所以求知也。紫微《童蒙训》述之，曰：「此语甚好！」（补。）

　　附录

　　紫微曰：叔父舜从既与东莱公从当世贤士大夫游，尝训子弟曰：「某幸从贤士大夫游，过相与重。然某自省所为，才免禽兽之行而已，未能便合人之理也，何得过相与邪！」前辈自警如此。

　　（梓材谨案：先生兄弟严事李君行、田明之、田诚伯诸先生，详见《安定学案》、《范吕诸儒学案》、《吕范诸儒学案》。所谓「从当世贤士大夫游」者，可见矣。）

　　文清吕东莱先生本中（别为《紫微学案》。）

　　◆荥阳门人

　　教授汪青溪先生革

　　汪革，字信民，临川人也。绍圣四年进士，官楚州教授。吕侍讲原明方居符离，先生从之学，称高弟。侍讲尝曰：「黄宪、茅容之俦也。」分教长沙，张侍郎舜民在焉，相与讲学极契。蔡京当国，召为宗正博士，力辞不就，曰：「吾不能附名不臣传！」复为楚州教授以卒，年止四十。侍讲为志其墓，晁景迂有词哀之。先生笃实刚直，惜不免堕于禅学，则侍讲之所夹杂也。故其诗云：「富贵空中花，文章木上瘿。要知真实地，惟有华严境。」不得入圣人之室矣。然其言云：「咬得菜根，则百事可做。」固名言也。学者称为青溪先生。（云濠案：青溪一作清溪。）有《论语直解》、《青溪集》。谢逸与弟薖皆学于侍讲，当事以八行荐，无逸力辞，兄弟终身老死布衣，其高节盖得侍讲之力。信民贻之诗曰：「新年更励于陵操，妻子同鉏五亩蔬。」盖不当唯以词人目之。（以下补。）

　　附录

　　吕紫微曰：汪信民，政和间诸公熟闻其名，除国博，欲渐用之，竟辞不受。谢无逸，以八行荐，坚却之。诸公皆卓然自立，不媿古人，迩来流俗不复以为贵矣。

　　（梓材谨案：《童蒙训》是条，先言夏候丈旄、唐丈恕、范丈正平、刘丈跂、蹈兄弟，而卒以「诸公」云云。今各散入学案，不赘。）

　　推官汪归愚先生莘

　　汪莘，字叔野，青溪先生革弟也。方游于侍讲之门，学行亚于其兄。以诗名为洪州推官。其所著曰《归愚集。》

　　（云濠谨案：休宁有汪布衣，与先生同名，字叔耕，为朱子讲学之友。）

　　知州黎先生确

　　黎确，字介然，□□人也。官至吏部侍郎、龙图阁待制、知漳州。崇宁间，汪信民革、饶德操节与先生游宿州，吕侍讲原明在焉，皆往受学。时颇赋诗诋及时事，侍讲不以为然。会侍讲病，先生辈朝夕侍疾。既愈，侍讲为作《麦熟》、《缲丝》等曲，歌咏当世，以讽止先生辈。诸人得诗，皆惭惧，诣侍讲引咎，因和其诗，不欲作前语。时谓其师弟之间雍容感发，有儒者气象。侍讲之孙居仁称先生特立劲气，如铁石云。

　　征君谢溪堂先生逸

　　谢竹友先生薖（合传。）

　　谢逸，字无逸，临川人也，学者称为溪堂先生。少孤，博学工文词，而操履峻洁。。与汪信民为学侣，故得从吕侍讲原明之门。再举进士不第，遂不仕。山谷尝曰：「斯人在馆阁，又何减于晁、张！」而李商老谓其文步趋刘向、韩愈，则世之仅以诗称先生者，尚方隅之见也。然先生亦并不仅以文。侍讲之孙居仁尝曰：「无逸兄弟终身励行，在崇、观间一无所污。」八行之荐，力辞不赴，刘后村亦尝曰：「韩子苍辈以诗得贵显，而二谢终身布衣，不可及也。」斯其所以为侍讲之弟子与！先生所著有《春秋广微》、《樵谈》、《溪堂集》。（云濠案：《四库书目》，《溪堂集》十卷。）弟薖，字幼盘，同学于侍讲，与兄齐名。居仁称其诗曰：「无逸似康乐，幼盘似玄晖。」有《竹友集》。（云濠案：陈直斋《书录解题》，《竹友集》十卷。）

　　赵先生演（附子）

　　赵演，字仲长，汝汉人也。吕侍讲原明之，从侍讲学。侍讲之谪符离也，先生时时来省，事侍讲如严父。疾病则执药状下，屏气兀立终日。侍讲命之去，始去。先生谨厚笃实，动法古人。侍讲之子好问曰：「今世人之所言者，赵丈口中从未尝有此也。」侍讲之孙本中曰：「先正献公严重清静，出于天性。范内翰淳夫公之酷似公，而仲长亦似之。」先生子，字才仲，时称其诗与苏过齐名，而文学柳州，世其学。

　　饶德操节

　　饶节，字德操，临川人，从学吕侍讲。以不合于曾布，毅然弃去，亦甚竖风节。及其末路，遂为缁衣，则可駴矣。甚至贻吕居仁诗，劝以胡趺坐，专意学道，何其谬也！

　　侍郎颜夷仲岐

　　颜岐，字夷仲，鲁人，祭酒复之子也。尝从荥阳学，故与紫微善。累官门下侍郎。阻李忠定之入相，则有媿于师门矣。然紫微与之通问，终身不绝。

　　附录

