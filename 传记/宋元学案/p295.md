<!-- { "loadSidebar": true } -->
　　杜范，字成之，（云濠案：一作成己。）黄岩人。少从其从祖良仲、仁仲游。从祖受学文公，至先生益着。由进士转军器监丞。入对，言：「君相之私未去，更新之效未睹。」又言：「近用名儒，发明格致诚正之学，愿以其讲明，见之施行。」及为御史，以言忤时相郑清之，先生自劾，言：「宰相与台谏当同心为国，岂容以私害公！」并论斥侍从、近臣、监司、郡守之失职者，时相愈忌之。先生自入台，屡丐祠，至改常少，复五上归田之请，不允，还秘书监，拜殿中侍御史。先生奏：「臣冒耳目之寄，辄忤宰相。今又使居言职，岂以臣绝私比，而其言犹有可取邪﹖」复言时相横启边衅，并发其私。疏入不报，而有左史之命，即渡江归。嘉熙二年，知宁国府。四年，还朝，累迁至礼部尚书兼中书舍人，擢同签书枢密院事。先生自还朝后，抗言无隐情。既入都堂，丞相史嵩之忌之。迁同知枢密院事，以李鸣复参知政事，先生曾劾鸣复，不屑与共政，去之。会嵩之遭丧，拜先生右丞相，力疾入觐。帝亲书「开诚心，布公道，集众思，广忠益」赐之。先生上五事，并条利病与政事可行者为十二事，一以去私为主。虽秉钧未久，不能大有所匡正，而其忠君爱国之忱，悱恻恳到，于宋之末叶求之，盖亦难其选矣。卒赠少傅，谥清献。所著有《古律诗歌词》五卷、《杂文》六卷、《奏稿》十卷、《外制》三卷、《进故事》五卷、《经筵讲义》三卷。（参史传。云濠案：《四库》《书目》收录《清献集》二十卷，盖后人重辑之本，非其旧矣。）

　　清献文集补。

　　老氏宗虚无，尚柔谦，伤周衰文敝，欲返之朴古者，盖其著书本意。若图录之传，符咒之术，乃本之张道陵，而寇谦之借李君以文其欺。

　　（梓材谨案：谢山所录《清献文集》二条，其一条移入《车隘轩传》后。）

　　◆南湖门人

　　布衣邱木居先生渐

　　丘渐，字子木，黄岩人也。受业南湖杜氏之门，故与清献为莫逆交，讲明道学，以淑后进。清献枋国，先生多所赞画，然欲援之仕，则不可，卒以布衣终。门人甚盛。《四书衍义》其所著也。门人之最著者曰戴亨。（补。）

　　（云濠谨案：《台州府志》载先生乡人尊之曰木居先生。）

　　◆方山家学

　　清献杜立斋先生范（见上《南湖家学》。）

　　◆敬斋家学

　　隐君车隘轩先生似庆

　　车似庆，字石卿，号隘轩。潜心理学，隐居乐道，年已及耄，观书犹至夜分。释经评史，榷古商今，不袭简策陈言，迥出新意，自成一家言。所著有《五经论》、《闲居录》、《隘轩文集》，《杜清献公》、陈篔为之序。尝与王侍郎方岩友善，及方岩擢高弟，登显仕，强而附者鳞鳞然，先生至绝其门。郡守屡挽之，不能致。（参《台州府志》。）

　　（梓材谨案：《台州志》误作「车卿，字似庆」，今据谢山节录杜清献文原注云「隘轩，名似庆，字石卿」改正。）

　　附录

　　杜清献曰：「车隘轩《闲居录》，于邪正义利雅俗之杂，与傲上谄下凌弱畏势等语，皆不易之确论。至谓『以僻异解经，当与侮圣言同科』，尤见其所守条律之严。」（补。）

　　车先生似度

　　车似度，隐居瑾之子。与其子景山皆老于儒。（参《柳待制集》。）

　　车先生倬

　　车倬，字章甫，隘轩子。能世其家，以身为乡社倚重者四十年。（参《台州府志》。）

　　车密林先生景山

　　车景山，号密林，敬斋孙。博学能文。举乡科，上春官不弟，遂老于家。（同上）。

　　车韶溪先生安行（别见《木钟学案》。）

　　聘君车玉峰先生若水（见下《立斋门人》。）

　　迪功车双峰先生若绾（别见《木钟学案》。）

　　◆敬斋门人

　　蔡起岩先生梦说

　　蔡梦说，字起岩，黄岩人。尝从车敬斋游，究心濂、洛之传，开门授徒。黄超然、高志伊、方仪皆其高弟。所著书多散亡，独《笺诗》八卷藏于家。（补。）

　　◆立斋门人刘、李四传。

　　聘君车玉峰先生若水

　　车若水，字清臣，黄岩人。贾似道再聘入史馆，不赴。先生尝登篔陈耆卿之门。篔学古文于水心叶氏适而得其传者也。是时，吴子良先从篔，已登科，声誉甚震。先生以晚进，一旦篔于人前扬之过当，同门皆不平，久之乃服。已而事杜清献公范，乃自以为求道之晚。尝着《道统录》，自周子至勉斋，讲明性理。自号玉峰山民。有《宇宙略记》、《世运录》、《道统录》、《玉峰冗稿》。（修。）

　　（梓材谨案：《玉峰传》及《脚气集》，黄氏原本在《金华学案》，今据《序录》入是卷。）

　　玉峰脚气集

　　养气要紧在有事与勿忘上，工夫自到，又不可责近效，所谓大段着力不得也。着力则气壹动志，前功不保矣。勿正，是为常有事者言也；勿助，是为勿忘者言也；揠苗，是为已耘苗者言也。不曾耘苗，草长而苗且不存，又何之可揠乎！告子不肯做有事与勿忘工夫，只愿勿正、勿助。其曰：「不得于心，勿求于气，不得于言，勿求于心。」此后世释氏之不动心，非儒者之不动心。

　　祖望谨案：所谓揠苗，非指告子。

　　濂溪不言知格，径说定以仁义中正，而主静以上，皆知格也。厥彰厥微，弗灵匪莹，其知格也至矣！定之仁义中正则着实，主静则立本，其知格也至矣！

　　《礼运》首章，载孔子言「大道之行，天下为公」。大道既隐，始以礼义为纪。离礼义以言道，是老子之言也。（补。）

　　汉时士大夫奏事宫中，要便入来，只是不到后庭，所以公孙宏燕见，武帝或时不冠。又不冠不见汲黯，犹是《周礼》古意。自武帝以宦者典章奏，而士大夫遂疏，门禁森严，全隔绝矣。于是亲宦官宫妾之时多，亲士大夫之时少。（补。）

　　禅家之法，只是要人静定，痴守一向，更不思别路，久而自能通达。此吾儒至诚如神意。吾儒公溥，他只是自私。他要不落窠臼，诚是不落窠臼，然亦有可搏摸者。问：「如何是佛祖西来意﹖」曰：「庭前柏树子。」此语最好，是吾儒一个仁字也。「如何是佛﹖」曰：「干屎撅。」谓前人往矣，我自当作工夫，说前人甚么。此句与吾儒别。有问：「请师安心﹖」曰：「将心来与汝安。」百丈谓沩山曰：「汝拨炉中有火否。」沩山拨云：「无火。」百丈起，深拨得火，云：「此不是火！」吾儒亦如此教人。但今听之者不把作事看，反不如他能信向服行也。然既曰悟道，必当首先悟吾父母何如，三纲五常，身体发肤，七颠八倒，反借吾儒名分之说，与四海五湖无所系着之人掜合交道，而自谓高于一世，而人亦以是高之，然若无朝廷见成饭与吃，见成法与持，亦定坐禅不成也。

　　程子令人类聚《论语》言仁处玩味，此最切于教人。仁实是难训，看来看去，自晓得可也。上蔡识痛痒之语亦切，盖出于程子痿痹不仁之语意。愚尝讲程子观鸡雏可以观人仁，说得几句，自谓有功于诸儒。

　　明道先生说：「今学者敬而不见得又不安者，只是心生，亦是太以敬来做事得重。此恭而无礼则劳也。恭者，私为恭之谓也。礼者，非体之，礼是自然底道理也。只恭而不为自然底道理，故不自在也。」人把「礼者非体之礼」作句，所以都说不得。「礼者非体之」是一句，「礼是自然底道理」是一句。礼者不是将吾身体得出来，乃是自然底道理。纔说体之，则便非自然，便身与礼为二。

　　格物是穷理，不可易也。而以格为至，则有可筹绎者。格于上下，可以训至，格物难以训至。曰致知在至物，非辞也。愚尝谓格且比方思量之谓，此为是，此为非，此为正，此为邪，此为轻，此为重，今之谚欲知轻重，则曰以称格之。此字必有传承。《玉篇》云：「格，至也，量也，度也。」《广韵》亦然。彼之字义，多出于古时经注。「格，至也」是《尧典》注，不知「度也」、「量也」出在何处。以此训格，正与今文合。向曾以告星渚，星渚以面看屋，久之无说。

　　自先王之礼不行，人心放恣，被释氏乘虚而入，而冠丧葬祭皆被他将蛮夷法来夺了。冠礼如他初削发受戒之类，其丁宁告戒甚严。古时亦有几个好僧，今时受戒出坛便破。丧礼则有七次之说，谓人死后，每逢七日，其魂必以经阴司，受许多苦，凡七次。愚夫惑其说，请僧追荐。然今读书人既辟佛、老，不用其说，而于吾礼自不曾尽，朝夕无奠，朔望无奠，饮酒食肉，若罔闻知，则又夷狄之不若也。火化是大逆，又被他说火化上天。施斛一节，既荐祖先，因请客共享之。神不歆非类，民不祀非族，盖是理之必然。然后世小人，但知自己饥饿，何曾思亲！往往虽有子孙，亦是若敖。则施斛毕竟是一祭祀，以僧代巫，或亦致死致生之道。吕居中云：「郑慥堂先生亦不信佛、老，亦不废施斛，但要择僧。」（补。）

　　魏文侯自请于周为诸侯，又为田和请。吾为卜子夏、段于木耻矣。（补。）

　　颍考叔取蝥弧以登，纯孝者如此！（补。）

　　古者人鬼不相袭而相得也，后世人求鬼，鬼求人，鬼亦非其鬼矣！

　　程子曰：「尽其心者，知其性也，释氏所谓识心见性是也。若存心养性一段，则无矣。」愚谓释氏但能存其无用之心，养其无实之性，却不尽心知性也。

　　干元者，始而亨者也。利贞者，性情也。文王《卦辞》，元亨利贞，本只两意，元而亨、利于正而已。今诸卦都是如此。孔子《文言》，自以所见，拆作四字说，自是一项道理，然非文王系卦之本意也。孔子到此却又就文王本意作两件说。自干元发出，豁达呈露，生意满，无不亨通，所谓始而亨也。然皆可见者气也，须有理主于其中，何尝有不好底生意。盖纯粹至善，是干德之本，然干之性情，只是利于正也。干之性情如此，则凡资始于干者，皆如此。是故人可以为善，不可以为恶，盖其本来情性，只是利于正也。

　　（梓材谨案：玉峰《脚气集》，洲所录者十一条，今以其一条为沈可亨立传于后，又一条移入《木钟学案》，一条移入《沧洲诸儒》。谢山所录十条，今以其一条为金叔明立传于后，又移入《象山学案》一条、《木钟学案》一条、《蜀学略》一条。）

　　附录

　　王鲁斋曰：「近得车玉峰书，谓《大学格致传》未尝亡也，欲以知止而后有定一段合听讼共为一章，不动斧凿而元词俨然，诚追亡之上功也。昔日严陵吴守盘亦有此说，见庐新之跋。尝以此说请教于西山叶先生，曰：「且去涵养。」

