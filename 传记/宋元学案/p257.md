<!-- { "loadSidebar": true } -->
　　喻，字伯经，原名宏，义乌人。其从父民献，首从同甫，群从数十人偕焉。登庆元己未进士第，累迁隆兴观察推官，签书镇南节度判官。请祠而归，筑室夫人峰下，曰芦隐。着有《芦隐类稿》五十卷，《随见类录》二百卷。当干道、淳熙闲，朱、张、吕、陆四君子皆谈性命而辟功利，学者各守其师说，截然不可犯。陈同甫崛起其旁，独以为不然。且谓「性命之微，子贡不得而闻，吾夫子所罕言，后生小子与之谈之不置，殆多乎哉！禹无功，何以成六府﹖《干》无利，何以具四德﹖如之何其可废也！于是推寻孔、孟之志，《六经》之旨，诸子百家分析聚散之故，然后知圣贤经理世故，与三才并立而不废者，皆皇帝王霸之大略。明白简大，坦然易行。」人多疑其说而未信。先生独出为诸生倡，布磔纲纪，发为词章，扶持而左右之，使同甫之门，恶声不入于耳，皆其功也。同甫再下诏狱，先生与同志极力营解，卒得出之。（修。）

　　县丞喻梅隐先生南强

　　喻南强，字伯强，之从弟也。其父直方，以先生与陈同甫类，俾从之游。时著录牒者，岁数千百人。先生周旋其闲，独能探深索隐。语移日，精锐锋起，同甫曰：「伯强凛然可畏也。」庆元中，入太学，为富阳尉，转缙云丞。卒年七十一。同甫之得罪也，先生义形于色，骂其同门，言：「先生无辜受祸，吾曹为弟子，当怒发冲冠，乃影响昧昧，是得为士类邪！」走东瓯，见叶水心诉冤。水心曰：「子真义士也。」即秉笔为作书数通。先生又持走越，袖见诸台官，诵言无忌，卒直同甫之冤。其为文善驰骋，下笔数千言，不烦绳削而自合。大篇短章，恣人取去，不甚爱惜。惟存《梅隐笔谈》十四卷。（修。）

　　（梓材谨案：万氏《儒林宗派》：「陈氏学派有喻、喻南强。」今据《学案》原表，与南强之外，又有喻宏、喻宽。案传，原名宏，是一人也。《中庸》「宽柔以教，不报无道，南方之强也」，则宽即南强无疑。同甫志喻夏卿墓云：「孙男九人。」有有宽，而无南强，可证也。）

　　吴先生深

　　吴深，全归子，思齐祖。其先居处之丽水。先生有奇才，同甫以子妻之，遂家永康。

　　林先生慥

　　林慥，永康人。（补。）

　　陈先生颐

　　陈颐，永康人。尝从同甫游。

　　钱先生廓

　　钱廓，字叔因，浦江人。沈静和雅，语如不能出诸口，同甫甚嘉之。初，先生之兄抑任家事，督先生以学，而一钱不以假之。或言汝兄私自为计，则怒曰：「汝离间我友昆邪﹖兄爱我者也。」其于货币，不以婴心；科举之事，亦不甚习也。独求有得于学。其卒也，叶水心甚惜之。（修。）

　　郎先生景明（父鹏举）

　　郎景明，永康人。其父鹏举，与郑文肃公善。（修。）

　　（梓材谨案：先生之父名翥，鹏举其字也。遣先生从同甫游。卒年四十七，同甫为志其墓。）

　　方先生坦

　　方坦，浦江人。同甫尝云：「坦从予游，一日，其父来视坦，每进见予，亦若诸生然。」其恭而笃于教子如此。（修。）

　　陈先生桧

　　陈先生猛（合传。）

　　陈桧，缙云人，章侍郎服之甥，与其弟猛同学于龙川者也。（修。）

　　金先生潚

　　金潚，字伯清，金华人。从同甫游。

　　凌先生坚

　　凌坚，浦江人。孤童力学，其母何氏督之曰：「吾之不死以待汝者，欲持以见汝父于地下也。」先生感奋，卒能以学行自见。同甫患难，先生每关切相奔走云。（修。）

　　何先生大猷

　　何大猷，字少嘉，义乌人，同甫之妇弟也。同甫在狱，营救不爱其力。浙江风涛之险，一日往返两涉之，几至覆溺。尝曰：「吾未知前辈所谓不传之学安在，而敢自弃乎﹖」同甫又称其事母孝，事兄敬，而行甚醇谨云。（修。）

　　太学刘先生范

　　刘范，金华人，太学诸生。原名渊。（云濠案：龙川志先生父和卿墓云：「金华刘范，十年前名渊，尝与二三子从予学。有声三舍闲，同甫称其顷刻不辍于学。（修。）」）

　　徐先生硕

　　徐硕，永康人。务学不辍，其文日进。（修。）

　　孙先生贯

　　孙贯，字冲季，永康人。从事于王霸之学甚锐。年二十三而卒。同甫率门人庐任、徐硕、周扩、吕约、周作、喻宏、喻宽、何凝、胡括、钱廓、方坦临其葬而铭之。（修。）

　　章先生湜

　　章先生涛（合传。）

　　章先生渭（合传。）

　　章先生海（合传。）

　　章湜，永康人，侍郎服之子也。与其兄涛、渭、海俱从学于龙川。初，同甫微时，声名未立，侍郎首识之，即令诸子从学，而先生为叔父后。（补。）

　　楼先生应元（父民范。）

　　楼应元，东阳人也。父民范，工诗文，与同甫善。先生亦工诗文。（补。）

　　胡先生括

　　胡括，永康人。同甫谓其可与共学。（修。）

　　章先生椿

　　章先生与（合传。）

　　章先生允（合传。）

　　章椿，永康人。龙川志其母田氏墓云：「始余于送往事居之礼，缺然未知所图，托于讲授，以自衣食，而章氏之子椿，实左右之。明年其弟与、允相继至。」（参《龙川文集》。）

　　周先生扩

　　周扩，永康人。龙川尝铭其母黄氏墓。（同上。）

　　吕先生约

　　吕约，永康人。龙川志其母夫人夏氏墓云：「又赞吕君教其前母之子约，必使自见于士林。」（同上。）

　　庐先生任

　　周先生作（合传。）

　　何先生凝（合传。）

　　（梓材谨案：三先生并龙川门人。见上《孙先生贯传》。）

　　领卫厉先生仲方

　　丁少詹先生希亮（并见《水心学案》。）

　　教授陈先生刚（别见《槐堂诸儒学案》。）

　　◆王氏门人

　　提举彭先生仲刚（别见《丽泽诸儒学案》。）

　　◆吴氏家学（季节四传。）

　　知军吴松渊先生邃

　　吴邃，永康人。全归子，思齐父。累官知广德军。学者称为松渊先生。

　　◆松渊家学（季节五传。）

　　县丞吴全归先生思齐（附从父天泽。）

　　吴思齐，字子善，永康人，松渊先生子。先生少颖悟，效父为古文，即可诵，季父国子监丞天泽器之，悉授以所学。由任子入官，监临安府新城税。后调为嘉兴丞。数以书与用事者，言「贾似道母丧，不宜用卤簿」；又言「御史俞浙，以论谢堂去职。宰相附贵戚，塞言路，如朝廷何」！凡所为，要以直遂其志，第知有是非，不知有毁誉祸福也。宋亡，隐浦阳，家无儋石之储。有劝之仕者，辄谢曰：「譬犹处子，业已嫁矣！虽冻饿不能更二夫也。」所善惟方凤、谢翱，相与放游山水闲。登严陵山，恸哭西台，自号全归子。学者尊其行，争师之。年六十四，手编圣贤顺正考终之事，曰《俟命录》。《录》成，赋诗别诸友，遂卒。

　　◆全归讲友

　　文学方存雅先生凤（附子樗。）

　　方凤，一名景山，字韶父，浦阳人。生有异材，常出游杭都，尽交海内知名士。将作监丞方洪奇其文，以族子任试国子监举，上礼部，不中第。主合门舍人王斌家，教其二子大、小登。后以特恩授容州文学。未几，宋亡。先生自是无仕志，益肆为汗漫游。一日，复游杭。大登为暹国臣，奉使上国，相持泣下。先生欲与俱行，人劝止之。先生善《诗》，通毛、郑二家言。晚遂一发于咏歌，音调凄凉，深于古今之感。临没，属其子樗，题其旌曰容州，示不忘也。尝谓学者曰：「文章必真实中正，方可传。他则腐烂漫漶，当与东华尘土俱尽。」性不喜佛、老。读《唐傅奕传》，壮其为人，摭奕后辟异教者数十事，题之曰《正人心》。书尚未完。他所著诗三千余篇，曰《存雅堂稿》。黄晋卿、吴立夫、柳道传诸文章家皆出其门。樗，字寿父，亦精于诗。（参《浦阳人物记》。）

　　参军谢晞发先生翱（父钥。附门人吴贵。）

　　谢翱，字皋羽，长溪人。父钥，通《春秋》，先生世其学。试进士不中。倜傥有大节。会文丞相天祥开府延平，长揖军门，署谘事参军。已复别去。及丞相被执以死，先生悲不能禁。只影行浙水东，有严子陵钓台，先生设丞相主，再拜伏酹，号恸者三，乃以竹如意击石作楚歌招之。歌阕，竹石俱碎。性嗜佳山水，雁山鼎湖、蛟门候涛、沃洲天姥、四明金华洞天，搜奇抉秘，即着游录。游倦，辄憩浦阳江源，及睦之白云村，寻隐者方韶父凤，吴子善思齐，昼夜吟诗，不自休。婺、睦人士，翕然从其学。至元甲午，去家武林西湖上。明年，肺疾作，濒死，属其妻曰：「吾去乡千里，交游惟方韶父、吴子善最亲，慎收吾文及吾骨授之。」已而韶父等至，瘗之子陵台南，以文稿殉，伐石表之曰：「粤谢翱墓。」无子，其徒吴贵祠之月《纪赞》一卷，《楚辞芳草图补》一卷，《宋铙歌》、《鼓吹曲》各一卷，《睦州山水人物古迹记》一卷，《浦阳先民传》一卷，《天地闲集》五卷，《东坡夜雨句图》一卷，《浙东西游记》九卷。（参《宋文宪集》。）

　　◆全归门人（季节立传。）

　　黄田居先生景昌

　　黄景昌，字清远，浦江人。从方凤、吴思齐、谢翱游，通《五经》，自号田居子。（从黄氏补本录入。）

　　◆方氏门人

　　文献黄文贞先生溍（别见《沧州诸儒学案》。）

　　贞文吴渊颖先生莱

