<!-- { "loadSidebar": true } -->
　　（子）克宽

　　（子）克家

　　曾机

　　曾雩

　　黎立武

　　（二郭续传。）

　　蒋行

　　邵伯温（别见《百源学案》。）

　　（兼山同调。）

　　兼山学案序录

　　祖望谨案：兼山以将家子，知慕程门，卒死王事。白云高蹈终身，和靖所记党锢后事，恐未然也。郭门之学虽孤行，然自谢艮斋至黎立武，绵绵不绝。述《兼山学案》。（梓材案：兼山、白云父子及谢先生传，黄氏补本附列《伊川学案》，谢山则别为《兼山学案》。）

　　◆伊川门人（胡、周再传。）

　　提刑郭兼山先生忠孝

　　郭忠孝，字立之，河南人。受《易》、《中庸》于小程子。以荫补官，第进士，不忍去亲侧，多仕于河南管库间。宣和中，为河东路提举，忤宰相王黼，免。靖康初，召为军器少监。入对，斥和议，陈追击之策，谓「兵家忌深入，若不能击其归，他日安能御其来」，复条上战守十余事，不用。改永兴军路提点刑狱，措置保甲。金人犯永兴，与经略使唐重分城而守，城陷，与重俱死之。赠太中大夫。子雍。

　　附录

　　朱子《伊洛渊源录》曰：郭立之忠孝，宣徽使逵之子，事见《伊川年谱》。祁宽记尹和靖语云：「忠孝每见伊川，问《论语》，伊川皆不答。一日，语之曰：『子从事于此多少时﹖所问皆大，且须切问近思！』」《外书》云：「郭忠孝议《易传序》曰：『易即道也，又从何道﹖』或以问伊川，伊川曰：『人随时变易为何﹖为从道也。』」今观忠孝所著《易书》，专论互体、卦变，与《易传》殊不同。然其子雍辩《年谱》所记事甚详，未知孰是。

　　黎立武曰：杨氏曰：「不偏之谓中，不易之谓庸。中者，天下之正道；庸者，天下之定理。」游氏曰：「以德行言曰中庸，以性情言曰中和。」郭氏《中庸说》谓：「中为人道之大，以之用于天下国家。」又云：「极天下至正谓之中，通天下至变谓之庸。」盖兼山深于《易》，故得《中庸》之义焉。兼山登程门，终始中庸之道，体用之说，实得于心传面命者也。程子尝为《中庸》作注，至是焚稿而属兼山以书传之。乃知游氏、杨氏所得于师者，初年之论也。

　　◆兼山同调

　　修撰邵子文先生伯温（别见《百源学案》。）

　　◆兼山家学（胡、周三传。）

　　隐君郭白云先生雍

　　郭雍，字子和，兼山之子。幼传父学，隐居峡州，号白云先生。干道中，崃守任清臣、湖北帅张孝祥荐，征召不起，赐号冲晦处士。孝宗稔知其贤，问侍讲谢谔曰：「郭雍学问甚好，向曾见程颐否﹖」谔奏：「雍父忠孝尝事颐，雍所传盖得于父。」于是命所在州郡岁时致礼存问。淳熙中，封颐正先生，又令部使者就问先生所欲言，时年八十有三。学者述其言曰：「《易》贯通三才，包括万理。包牺氏之画得于天，文王之重得于人。牺画为天，天，君道也，故五之在人为君。文重为地，地，臣道也，故二之在人为臣。以上下二卦别而言之如此。合六爻而言，则三、四皆人道也，故谓之中爻。《干》『元亨利贞』，初曰四德，后又曰『干元者始而亨者也，利贞者性情也』，又观『利牝马之贞』，『利君子贞』，则是以四德为二义也。《干》，阳物也；《坤》，阴物也。由干一卦言之，则元亨阳之类，利贞阴之类也。是犹春夏秋冬虽为四时，由阴阳言之，则春夏为阳，秋冬为阴也。天之所谓元亨利贞者，如立天之道阴与阳之类也。地之所谓元亨利贞者，如立地之道柔与刚之类也。人之所谓元亨利贞者，如立人之道仁与义之类也。又《坤》之六五，《坤》虽臣道，五实君位，虽以柔德，不害其为君，犹《干》之九二，虽有君德，不害其为臣。故《干》有两君德而无两君，《坤》有两臣德而无两臣。六五以柔居尊，下下之君也。江海所以能为百谷王者，以其善下也。下下本《坤》德。黄，中色也；色之至美也；裳，下服也；是以至美之德而下人也。『其发明精到如此。卒，年九十七。

　　郭氏传家易说自序

　　《易》道冥昧于鸿荒之世，包牺氏始画而明之，历数千年，概见于圣人行事，而述作无闻焉。文王重之，然后焕然成章，此文王之所以为「文」也。迨《春秋》时，大道不行，独卜筮行于世，孔子于是作《传》，大明其道，然后天下复知文王之《易》为大道之书。故自开辟以来，力举斯道而明之者，三圣人而止耳。观三圣人之为心，所以晓天下万世者，亦可谓至矣。自孔子殁，微言复绝。至秦、汉间，斯道大否。汉兴，诸儒仅能训诂举大义，或复归于阴阳家流，大失圣人言《易》之旨。正始中，王辅嗣一切革去，易以高尚之言。然辅嗣祖述虚无，其辞虽美，而无用于天下国家。于是《易》为空言矣，又非三圣人所谓《易》之道也。虚无之学，流弊至今，卒无以正之，兹大道所以不明欤！大抵自汉以来，学者以利禄为心，明经秖欲取青紫而已，责以圣人之道，固不可得而闻也。宋兴百有余载，有明道、伊川二程先生、横渠张先生出焉，监前世儒者之弊，力除千余载利禄之学，直以圣人为师，斯道为己任，岂非古之所谓豪杰之士也哉！其于孟氏之功，圣智、巧力之间而已。先人受业伊川先生二十余年。雍始生之时，横渠、明道久已谢世，甫四岁而伊川殁。独闻先人言，先生之道，其所学，所行，所以教授，多见于《易》与《春秋》、《中庸》、《论语》、孟氏之书，是以门人悉于此尽心焉。且自周公殁，大道不行，五百余岁而得孔子。孔子殁，百有余岁而得孟子。去圣人世如此未远，而道之难明亦已甚矣！况于孔子殁后千五百余年，而三先生欲力复圣人之道，其难矣哉！夫先知先觉之士，旷世无有，将使百世之下闻者莫不兴起，岂非三先生之力也欤！雍不肖无闻，甘与草木同腐久矣。重念先人之学，殆将泯绝，先生之道，亦因以息，惟惧无以遗子孙。于是潜稽《易》象，以述旧闻，用传于家，使毋忘先生之业。道虽不足，志则有余矣。孟子所谓「嘐嘐然曰，古之人，古之人」者，其庶几欤﹖

　　传家易说总论

　　上下二经，自《序卦》已分，其来尚矣！传者谓今之《周易》，乃孔子所传文王《易》也。「易」者，体常尽变，其用不穷之义。经曰：「《易》穷则变，变则通，通则久。」盖言常道之穷，必继之以变，是以通久。故《易》以变通为义。大抵道适变则可用，可用则通久而为《易》。未适变，则不可用，非《易》也。太极之道，初不可有，而《易》能有而用之者，包牺、文王之力也。是故《易》者，用也，用之之书也。举而用之，大小不同，斯则在人。然则变而通之，然后尽其利。是以论其道，则未始系于圣人及书之有无，惟圣人忧患后世之深，恐不复闻也，故明其道而载之于此。自包牺画八卦而卦之名立，文王重之为六十有四卦，然后《易》之名出焉。《易》之名出，然后谓是道为《易》之道也。是则卦名始于包牺，而《易》名始于文王。卦也，爻也，圣人能画之，重之，名之耳。因其画之，重之，名之，故为作《易》之圣人。作《易》者，作是书也。是书之道具于未有天地之初，非包牺、文王所能作也。后世圣人又因文王之《易》，以周题之，所以别夏、商二代。夏曰《连山》，商曰《归藏》，而不名曰《夏》、《商易》者，时未有《易》之名故也。《连山》以《艮》为首，主名山川，禹之功也，《归藏》以《坤》为首，成汤黜夏命，造攻自鸣条之义也。故孔子曰：「我欲观殷道，是故之宋，而不足征也，吾得《坤干》焉。」《周易》以《干》为首，文王三分天下有其二，以服事殷之道也。故《系辞》首曰：「天尊地卑，乾坤定矣。卑高以陈，贵贱位矣。」此系文王《周易》之辞也。（《易》。）

　　皇之道简于帝，帝之道简于王。非圣人有意于其间，时焉而已。书契之作，始自八卦，而后世不胜其繁者，盖惟天地有万古不易一定之体，而人则生生无穷，故自至繁，是为人事必然之理。上古之时，天道胜人，人知有天，而不知其它也。故包牺氏始画八卦，其意若曰：是道之一，列而有三，如是而天，如是而地，如是而人。天道主覆，故画于上；地道主载，故画于下；人道财成辅相，故画于中。于是自任以财成辅相之道而配天地焉者，包牺画卦之道也。然天道不以天高而大于地，地道不以地广而大于人，人道不以人微而小于天地，故三画皆无差殊。要其至也，混而为一，复于太极，故名曰卦。然则卦者，太极之一耳。或八，或六十有四，曰道曰事，大小不同，其于太极，名易而实存也。非若三才之分太极，名实俱易矣。是以圣人经以三才而太极分，纬以八卦而太极复。一经一纬，而六十四卦由之以备，天下之能事毕矣。所以太极为《易》之体，而《易》者用太极之名。太极之道，方其混然一成，物莫能破，人安得而用之﹖及乎包牺判而三之才之，离为八，文王重而六之，离为六十四，然后天下后世以之修身、齐家、治国、平天下，始可得而议矣。非天下之至圣，其孰能与于此！

