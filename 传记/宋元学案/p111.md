<!-- { "loadSidebar": true } -->
　　范镇，字景仁，华阳人。举进士第一，为新安主簿。荐试，擢馆阁校勘。四年当迁，宰相庞籍言镇有异材，不汲汲于进取，超授直秘阁、判吏部南曹、开封府推官。迁起居舍人、知谏院，疏请二府通知兵民大计，与三司同制国用。陈执中为相，先生论其无学术，非宰相器。及执中嬖妾笞杀婢，御史劾奏。先生言：「今阴阳不和，民困贼炽，执中当任其咎。闺门之细，非所以责宰相。」识者韪之。仁宗在位三十五年，未有继嗣，中外莫言者，先生独奋曰：「天下事尚有大于此者乎！」疏十九上，待命百余日，须发为白。罢知谏院，改集贤殿修撰、同修起同居注，遂知制诰。先生虽解言职，无岁不申前议。至是，入谢曰：「陛下许臣，今复三年矣。愿早定大计。」其后韩魏公卒定策立英宗。迁翰林学士，判太常寺，论定濮王典礼。改侍读学士，出知陈州。神宗即位，复为翰林学士兼侍读，知通进银台司。王荆公为政，变更法令，先生力争之，不报，即上疏曰：「臣言青苗不见听，荐苏轼、孔文仲不见用，宜去。」疏五上。其后指安石用喜怒为赏罚，疏入，荆公大怒，持其疏至手颤，自草制极诋之，以户部侍郎致仕，凡所得恩典悉不与。先生表谢，略曰：「愿陛下集群议为耳目，以除壅蔽之奸。任老成为腹心，以养和平之福。」天下闻而壮之。荆公虽诋之深切，人更以为荣。既退，东坡往贺曰：「公虽退，而名益重矣！」哲宗立，赐以龙茶，存劳甚渥。累封蜀郡公。卒，年八十一，赠金紫光禄大夫，谥曰忠文。先生少时为薛公奎招入幕府，与子弟讲学。有问奎入蜀何所得，曰：「得一伟人，当以文学名世。」与司马温公相得甚驩，议论如出一口，且约生则互为传，死则作铭。温公生为先生传，服其勇决。先生复铭温公墓。平生清白坦夷，遇人必以诚；恭俭慎默，口不言人过。临大节，决大议，色和而语壮。笃于行义，奏补先族人而后子孙；乡人有不克婚葬者，辄为主之。兄镃卒于陇城，无子，闻其有遗腹子在外，徒步求之两蜀间，二年乃得之。少受学于乡先生庞直温，直温子昉卒于京师，先生娶其女为孙妇，养其妻子终身。其学本《六经》，口不道佛、老、申、韩之说。契丹、高丽皆传诵其文。少时赋《长啸却胡骑》，晚使辽，辽人目曰：「此长啸公也！」（云濠案：先生着有《文集》、《正言》、《乐书》、《国朝韵对》、《国朝事始》、《东斋记事》，凡百余卷。）犹子百禄，从孙祖禹。（参史传。）

　　（梓材谨案：谢山《学案札记》言：「北宋宰辅家登《学案》者，范蜀公家六世八人。」蜀公及从子资政百禄见是卷；从孙正献祖禹、从曾孙龙图冲为《华阳学案》；资政后仲黼及从子子长、子该，又大冶则华阳后人，见《二江学案》。共八人，凡六世。）

　　附录

　　司马温公《传家集》曰：客有问今世之勇于迂叟者，叟曰：「有范景仁者，其为勇，人莫之敌。」客曰：「景仁长仅五尺，循循如不胜衣，奚其勇﹖」叟曰：「何哉，而所谓勇者﹖而以瞋目裂眦，发上指冠，力曳九牛，气陵三军者为勇乎﹖」是特匹夫之勇耳！勇于外者也。若景仁，勇于内者也。自唐宣宗以来，不欲闻人言立嗣。万一有言之者，辄切齿疾之，与背畔无异。而景仁独唱言之，十余章不已，视身与宗族如鸿毛。后人见景仁无恙而继为之者则有矣，然景仁首冒不测之渊，无勇者能之乎﹖人之情，孰不畏天子与执政﹖亲爱之至隆者，孰若父子﹖执政欲尊天子之父，而景仁引古义以争之，无勇者能之乎﹖禄与位，皆人所贪，或老且病，前无可冀，犹恋恋不忍舍去。况景仁身已通显，有声望，视公相无跬步之远，以言不行，年六十三即拂衣归，终身不复起，无勇者能之乎﹖」《邵氏闻见录》曰：或曰：「司马温公、范蜀公同以清德闻天下。其初论新法不便，若出于一人之言。而晚乃出处不同，何也﹖」伯温曰：「熙宁初，温公、蜀公坐言新法，蜀公致其仕，温公不拜枢密副使，请宫祠者十五年。元丰末，神宗升遐，哲宗、宣仁太后首用温公为宰相。蜀公既致政于熙宁之初，义不为元佑起也。此二公出处之不同，其道则同也。」

　　叶水心《习学记言》曰：司马、范氏论锺律，按律止于寸，固不能生尺，度、律异物，其用各殊，尺又安能生律也﹖凡物度数，皆由分寸起，乃自然之数。故宫系于分，分不系于宫；黄锺系于寸，寸不系于黄锺也。谓度量权衡皆生于黄锺，而以黍起分，刘歆妄说，古无是也。古之制律，自分而九之以为宫，自寸而九之以为黄锺。乐或未和，则反之数术以求其分寸，必得其和而后止。今用千二百黍实之管，因其所至，遂以为律，断取其三以为空径，其说易至是乎！「氏为量，量之以为，深尺，内方尺而圜其外，其实一，其臀一寸，其实一豆，其耳三寸，其实一升，重一钧，声中黄锺之宫，」《考工》虽非《周官》，然歆以前书也。王莽之量，左耳为升，右为合龠，而重二钧，其说曰「起于黄锺之龠」，而又谓「千二百黍重十二铢，亦起于黄锺之龠」，歆之妄说也。其它象类诸说，怪妄尤甚。司马、范氏不惟古义是求，而諓諓焉相与论莽、歆之制作，终身不已，何哉！

　　正献吕晦叔先生公着

　　吕公着，字晦叔，东莱人。幼嗜学，至忘寝食。父文靖公夷简异之曰：「此子公辅器也！」恩补奉礼郎，以进士通判颍州，郡守欧阳文忠公与为讲学之友。后文忠使契丹，契丹主问中国学行之士，首以先生对。判吏部南曹，仁宗奖其恬退，赐五品服。除崇文院检讨、同判太常寺。寿星观营真宗神御殿，先生言：「先帝已有三神御，而建立不已，殆非祀无丰昵之义。」进知制诰，不拜，改天章阁待制兼侍读。英宗亲政，辊龙图阁直学士。方议追崇濮王，言者多罢，先生言：「陛下即位以来，纳谏之风未彰，而屡绌言者，何以风示天下﹖」不听，遂乞补外，出知蔡州。神宗立，召为翰林学士、知通进银台司。司马温公以论事罢中丞，还经幄，先生封还其命曰：「光以举职赐罢，是为有言责者不得尽其言也。」诏以告直付阁门，先生又言：「制命不由门下，则封驳之职因臣而废，愿理臣之罪以正纪纲。」帝谕之曰：「所以徙光者，赖其劝学耳，非以言事故也。」先生竟解银台司。熙宁初，知开封府。二年，为御史中丞。时王荆公方行青苗法，先生极诋其非。荆公怒，举吕惠卿为御史。先生曰：「惠卿固有才，然奸邪不可用。」帝以语荆公，荆公益怒，诬以恶语，出知颍州。八年，慧星见，诏求直言，起先生知河阳。召还，累迁端明殿学士、知审官院。帝从容与论治道，遂及释、老，先生问曰：「尧、舜知此道乎﹖」帝曰：「尧、舜岂不知﹖」先生曰：「尧、舜惟以知人安民为难，所以为尧、舜也。」帝又言唐太宗能以权智御臣下，对曰：「太宗之德，以能屈己从谏尔！」帝善其言。未几，同知枢密院事，奏止肉刑。元丰五年，以疾丐去，除资政殿学士、定州安抚使。俄永乐城陷，帝临朝叹曰：「边民疲弊如此，独吕公着为朕言之耳！」徙扬州，加大学士。将立太子，帝谓辅臣，当以吕公着、司马光为师傅。哲宗即位，以侍读还朝，至则上言曰：「人君初即位，当修德以安百姓。修德之要，莫先于学。学有缉熙于光明，则日新以底至治者，学之力也。」陈十事，曰畏天、爱民、修身、讲学、任贤、纳谏、薄敛、省刑、去奢、无逸。拜尚书左丞、门下侍郎。元佑初，拜尚书右仆射兼中书侍郎，与司马温公同心辅政，民讙呼鼓舞，咸以为便。温公卒，独当国，除吏皆一时之选。时科举罢词赋，专用王氏《经义》，且杂以释氏之说，学者至不诵正经，唯窃《新经义》以干进，精熟者转上第，故科举益弊。先生始令禁主司毋以老、庄书出题，举子不得以申、韩、佛书为学，经义参用古今诸儒说，毋得专取王氏，复贤良方正科。帝宴近臣于资善堂，出所书唐人诗分赐。先生乃集所讲书要语明白切于治道者凡百篇进之，以备圣学之助。三年四月，恳辞位，拜司空、同平章军国事。宋兴以来，宰相以三公平章重事者四人，而先生与文靖居其二。卒。年七十二。帝极悲感，亲临赐奠，赠太师、申国公，谥曰正献，御书碑首曰「纯诚厚德」。绍圣初，章惇为相，削赠谥，毁碑。蔡京擅政，入先生党籍。绍兴初，悉还赠谥。先生自少讲学，即以治心养性为本。平居无疾言遽色，于声利纷华，泊然无所好。简重清静，识虑深敏，量闳而学粹，不以私利害动其心。好德乐善，见士大夫以人物为意者，必问其所知与其所闻，参互考实，以达于上。每议政事，博取众善以为善。至所当守，则毅然不回。始与王荆公善，荆公尝曰：「疵吝每不自胜，一诣长者，即废然而反。所谓使人之意消者，于晦叔见之。」后荆公得志，意其必助己，而先生数列其过失，以故交情不终。于讲说尤精，语约而理尽。司马温公曰：「每闻晦叔讲，便觉己语为烦。」其为名流所敬如此。子希哲、希纯。（参史传。）

　　（梓材谨案：谢山《札记》：「吕正献公家登《学案》者七世十七人。」考正献子希哲、希纯为安定门人，而希哲自为《荥阳学案》。荥阳子切问亦见《学案》。又和问、广问及从子稽中、坚中、弸中，别见《和靖学案》。荥阳孙本中及从子大器、大伦、大猷、大同为《紫微学案》。紫微之从孙祖谦、祖俭、祖泰又别为《东莱学案》。共十七人，凡七世。然荥阳长子好问，与弟切问历从当世贤士大夫游，以启紫微，不能不为之立传也。）

　　附录

　　《吕氏家塾广记》曰：正献公每事持重近厚，然去就之际，极于介洁。其在朝廷，小不合，便脱然无留意。故历事四朝，无一年不自列求去。

　　（梓材谨案：此条与「文靖公尹京时」一条，「尚书公为闽领监司」一条，乃荥阳所记，东莱辑《官箴》述之，非即东莱之说也。黄氏《学案》补本径入《东莱学案》，误矣。）

　　吕紫微《童蒙训》曰：正献公为枢副，年六十余矣，尝问太仆寺丞吴传正安诗己之所宜修，传正曰：「无敝精神于蹇浅。」荥阳公以为传正之对，不中正献之病，正献清净不作为，病于大简也。本中思之，传正，公所奖进，年才三十余，而公犹相讲究切磋，后来所无也，不必问其答之当否。

　　又曰：正献公每时节，必问诸生有无进益。

　　（梓材谨案：《童蒙训》之自溯家学者，各为分列。《荥阳学案》仿此。）

　　龙学李公择先生常

