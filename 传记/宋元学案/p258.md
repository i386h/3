<!-- { "loadSidebar": true } -->
　　吴莱，字立夫，浦江人。集贤大学士直方子也。生有奇质。四岁，母盛口授《孝经》、《论语》，辄成诵。七岁，能属文。族父幼敏家多书，公往私挟一编归，尽夜读竟。又复往易，幼敏知而视之，乃《汉书》也。幼敏指《谷永杜邺传》曰：「汝能记是，当不汝责。」先生琅琅诵之，不遗一字。幼敏以为偶熟此卷，三易他编，尽然。因悉出藏，尽使读之。方韶父见而叹曰：「明敏如此子，虽汝南应世叔不是过也。」悉以所学授焉。自是益博极群书，至于制度沿革、阴阳律历、兵谋术数、山经地志、字学族谱之属，无所不通。延佑七年，以春秋举上礼部，不合，退居深袅山中，益穷诸经之说，所造愈精，著述甚多。（云濠案：元史本传：「先生着有《尚书标说》六卷、《春秋世变图》二卷、《春秋传授谱》一卷、《古职方录》八卷、《孟子弟子列传》二卷，《楚汉正声》二卷、《乐府类编》一百卷、《唐律删要》三十卷、《文集》六十卷。他如《诗传科条》、《春秋经说》、《胡氏传证》皆未脱稿。」）宋景濂、胡仲子皆尊师之。至元六年卒，年四十四。门人私谥曰渊颖先生，再谥贞文。（百家记。）

　　文肃柳静俭先生贯（别见《北山四先生学案》。）

　　黄田居先生景昌（见上《全归门人》。）

　　◆谢氏门人

　　黄田居先生景昌（见上《全归门人》。）

　　◆吴氏门人（存雅再传）。

　　文宪宋潜溪先生濂

　　教授胡长山先生翰（并见《北山四先生学案》。）
 卷五十七　梭山复斋学案（黄氏原本、全氏修定）
梭山复斋学案　（黄宗羲原本　黄百家纂辑　全祖望修定）

　　梭山复斋学案表

　　陆九韶　　　　　严松

　　（道乡子。）　　徐仲诚（别见《槐堂诸儒学案》。）

　　（庸斋弟。）

　　陆九龄　　　　　沈焕（别为《广平定川学案》。）

　　（庸斋弟。）　　袁燮（别为《絜斋学案》。）

　　（襄陵门人。　　曾滂　　　（子）极

　　李缨　　　邹斌（别见《槐堂诸儒学案》。）

　　曹建

　　万人杰（并见《沧洲诸儒学案》。）

　　李修己（别见《二江诸儒学案》。）

　　饶延年

　　刘尧夫（并见《槐堂诸儒学案》。）

　　陆九渊（别为《象山学案》。）

　　（梭山、复斋学侣。）

　　----

　　梭山复斋学案序录

　　祖望谨案：三陆子之学，梭山启之，复斋昌之，象山成之。梭山是一朴实头地人，其言皆切近，有补于日用。复斋却尝从襄陵许氏入手，喜为讨论之学。《宋史》但言复斋与象山和而不同，考之包恢之言，则梭山亦然。今不尽传，其可惜也。述《梭山复斋学案》。（梓材案：黄氏本以梭山为《金溪学案》之一，复斋为《金溪学案》之二，谢山则并称之曰《梭山复斋学案》。）

　　◆道乡家学

　　隐君陆梭山先生九韶

　　陆九韶，字子美，抚州金溪人。复斋、象山之兄也。（云濠案：《象山年谱》，兄弟六人，长九思，次九叙，次九皋，号庸斋，次即先生，而复斋、象山又次之。《宋史》以先生为复斋弟，误。）学问渊粹，隐居不仕，与学者讲学梭山，因号梭山居士。尝谓晦翁《太极图说》与《通书》不类，疑非周子所为。不然，则或是其学未成时所作。不然，则或是传他人之文，后人不辨也。盖《通书理性命章》言中焉止矣。二气五行，化生万物，五殊二实，二本则一，曰一曰中，即太极也，未尝于其上加无极二字。《动静章》言五行太极阴阳，亦无无极之文。假令《太极图说》是其所传，或其少时所作，则作《通书》时不言无极，盖已知其说之非矣。晦翁不以为然。先生以其求胜不求益，不复致辩。诏举遗逸，诸司以先生应，不赴。临终，自撰丧礼，戒不得铭墓。有文集曰《梭山日记》。

　　（梓材谨案：梭山之学，以切于日用者为要。《象山年谱》述《梭山日记》云：「中有《居家正本》及《制用》各二篇，可以得其要矣。」）

　　梭山日记（补。）

　　古者民生八岁入小学，至十五岁，各因其材而归之四民。秀异者入学，学而为士，教之德行。愚谓人之爱子，但当教之以孝弟忠信，所读须《六经》、《论》、《孟》，明父子君臣夫妇昆弟朋友之节，知正心修身齐家治国平天下之道，以事父母，以和兄弟，以睦族党，以交朋友；次读史，知历代兴衰治平措置之方。

　　科举之业，志在荐举登科，难莫难于此，所谓求在外者，得之有命是也。至通经知古今、，修身为孝弟之人，此有何难。况既通经知古今，而应今之科举，亦无难者。又道德仁义在我，以之事君临民，皆合于义理。

　　为人孰不爱家、爱子孙、爱身，然不克明爱之之道，故终焉适以损之。盖一家之事，贵于安宁和睦悠久，其道在于孝悌谦逊，若仁义之道，口未尝言之，朝夕之所从事者名利，寝食之所思者名利，相聚而讲究者取名利之方；言及于名利，则洋洋然有喜色，言及于孝悌仁义，则淡然无味，惟思卧；幸其时数之遇，则跃跃以喜，小有阻意，则躁闷若无容；如其时数不偶，则朝夕忧煎，怨天尤人，至于父子相夷，兄弟叛散，良可悯也。岂非爱之，适以损之乎！

　　夫谋利而遂者，不百一；谋名而遂者，不千一。今处世不能百年，而乃徼幸于不百一、不千一之事，岂不痴甚矣哉！就使遂心临政，不明仁义之道，亦何足为门户之光邪！

　　夫事有本末，知愚贤不肖者本，贫富贵贱者末，得其本则末随，趋其末则本末俱废。今行孝悌，本仁义，则为贤为知。贤知之人，众所尊仰，箪瓢为奉，陋巷为居，己固有以自乐，人不敢以贫贱而轻之，岂非得其本而末自随﹖夫慕爵位，贪财利，则非贤非知。非贤非知之人，人所鄙贱，虽纡青紫，怀金玉，其胸襟未必通晓义理，己无以自乐，人亦莫不鄙贱之，岂非趋其末而本末俱废乎﹖

　　况富贵贫贱，自有定分。富贵未必得，则将陨获而无以自处矣。斯言或有信之者。其为益不细，相信者稍众，则贤才自此而盛，又非小补矣。（以上《居家正本》。）

　　古之为国者，冢宰制国用，必于岁之杪。五谷皆入，然后制国用。量地大小，视年之丰耗，三年耕，必有一年之食，九年耕，必有三年之食。以三十年之通制国用，虽有凶旱水溢，民无菜色。国既若是，家亦宜然。故凡家有田畴，足以赡给者，亦当量入以为出，然后用度有准，丰俭得中，怨讟不生，子孙可守。

　　今以田畴所收，除租税及种盖粪治之外，所有若干，以十分均之，留三分为水旱不测之备，一分为祭祀之用，六分分十二月之用。取一月合用之数，约为三十分，日用其一，可余而不可尽。用至七分为得中，不及五分为啬。其所余者，别置簿收管，以为伏腊裘葛、修葺墙屋、医药宾客、吊丧问疾、时节馈送。又有余，则以周给邻族之贫弱者，贤士之困穷者，佃人之饥寒者，过往之无聊者，毋以妄施僧道。

　　其田畴不多，日用不能有余，则一味节啬。裘葛取诸蚕绩，墙屋取诸蓄养。杂种蔬果，皆以助用，不可侵过次日之物。一日侵过，无时可补，则便有破家之渐，当谨戒之。

　　其有田少而用广者，但当清心俭素，经营足食之路。于接待宾客、吊丧问疾、时节馈送、聚会饮食之事，一切不讲。免至干求亲旧，以滋过失；责望故素，以生怨尤；负讳通借，以招耻辱。

　　居家之病有七：曰笑，（如笑骂戏之类。一本作呼，如呼卢喧嚷之类。）曰游，曰饮食，曰土木，曰争讼，曰玩好，曰惰慢。有一于此，皆能破家。其次贫薄而务周旋，丰余而尚鄙啬，事虽不同，其终之害，或无以异，但在迟速间。夫丰余而不用者，疑若无害也。然己既丰余，则人望以周济，今乃恝然，必失人之情。既失人情，则人不佑，人惟恐其无隙。苟有隙可乘，则争媒櫱之，虽其子孙，亦怀不满之意。一旦入手，若决堤破防矣。

　　前所言存留十之三者，为丰余之多者制也。苟所余不能三分，则有二分亦可。又不能二分，则存一分亦可。又不能一分，则宜撙节用度，以存赢余，然后家可长久。不然，一旦有意外之事，必遂破家矣。

　　前所谓一切不讲者，非绝其事也，谓不能以货财为礼耳。如吊丧，则以先往后罢为

　　助。宾客，则樵苏供爨，清谈而已。至如奉亲最急也，啜菽饮水尽其欢，斯之谓孝。祭祀最严也，疏食菜羹足以致其敬。凡事皆然，则人固不我责，而我亦何歉哉！如此则礼不废而财不匮矣。

　　前所言以其六分为十二月之用，以一月合用之数约为三十分者，非谓必于其日用尽，但约见每月每日之大概。其闲用度，自为赢缩，惟是不可先次侵过，恐难追补。宜先余而后用，以无贻鄙啬之讥。

　　世所用度，有何穷尽！盖是未尝立法，所以丰俭皆无准则。好丰者妄用以破家，好俭者多藏以敛怨，无法可依，必至如此。愚今考古经国之制，为居家之法，随赀产之多寡，制用度之丰俭，是取中可久之制也。（以上《居家制用》。）

　　附录

　　先生隐居山中，书之言行，夜必书之。其家累世义居，一人最长者为家长，一家之事听命焉。岁迁子弟，分任家事，凡田畴租税出内庖爨宾客之事，各有主者。先生以训戒之辞为韵语，晨兴，家长率众子弟谒先祠毕，击鼓诵其辞，使列听之。子弟有过，家长会众子弟责而训之。不改，则挞之。终不改，度不可容，则言之官府，屏之远方焉。

