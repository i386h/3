<!-- { "loadSidebar": true } -->
　　家，字本仲，蜀人也，受业勉斋之门。其时李果州道传初亡，勉斋叹曰：「先生没后，得担负者，祇一李贯之可望，乃止于此。本仲极不易得，多读书，持身甚介，玩理甚精，务学甚实，于贯之足伯仲。」又赵季仁谓：「本仲异日不在贯之下，亦各有所长，然真不凡也。」又言：「其与诸生伏阙上书，试中优等，而其详不可考矣。」（补。）

　　附录

　　真西山请绝金币，乔行简为淮西漕，独曰：「强鞑必亡金。昔者金为吾之仇，今为吾之蔽，古人唇亡齿寒之辙可鉴，宜姑与之，使得拒鞑。」史弥远主其说。太学诸生黄自然、黄洪、周大同、家、徐士龙等伏丽正门，请斩行简，以谢天下。

　　李先生武伯

　　李武伯，临川人，勉斋徒。（补。）

　　李先生晦

　　李晦，字随甫，长乐人也。勉斋尝贻之书曰：「一去乡者十五年，投老归来，每兴索居之叹。承示《论语疑义》，用心甚苦，所谓空谷足音也。」其后先生遂学于勉斋。（补。）

　　方先生丕父

　　方丕父。（补。）

　　（梓材谨案：先生莆田人，为紫微门人丰之之孙，晦翁门人士繇之子，从学于勉斋。）

　　袁先生俊明

　　袁俊明，字稼学，勉斋黄氏弟子也。《勉斋讲录》二十余卷，旧本散逸，先生重裒辑而行之。（补。）

　　叶先生真

　　叶真，建安人，勉斋弟子。（补。）

　　直阁赵先生必愿（别见《玉山学案》。）

　　布衣宋先生斌（别见《沧洲诸儒学案》。）

　　◆连云门人（李、胡四传。）

　　参军万先生镇（别见《双峰学案》。）
 卷六十四　潜庵学案（黄氏原本、全氏修定）
　　潜庵学案　（黄宗羲原本　黄百家纂辑　全祖望修定）

　　潜庵学案表

　　辅广　　　　　　　　　董槐

　　（晦翁、东莱门　　　（父永）

　　人。）　　　　　　　（附师叶师雍。）

　　（延平、白水、籍

　　溪、屏山、玉　　　　　朱鹏飞

　　山、三山、芮氏　　　　余端臣　　　王文贯　　　汪元春　　徐天锡

　　再传。）　　　　　　　　　　　　　　　　　　　　　　　　徐天彝

　　（元城、龟山、谯　　　　　　　　　　　　　　　黄震（别为《东发学案》。）

　　氏、武夷、紫　　　　　　　　　　　汪元春（见下《王氏门人》。）

　　微、豫章、横浦　　　　　　　　　　韩翼甫　　（子）性　　黄奇孙　

　　三传。）　　　　　　　　　　　　　　　　　　　　　　　　李齐

　　（涑水、二程、荥

　　阳、了翁、亡方廌　　　　　　　　　　　　　　　　　　　　王冕

　　山、和靖四传。）　　　　　　　　　　　　　　　　　　　　夏泰亨

　　（从子）（别见《清江学案》。）

　　陈普　　　韩信同

　　王禧翁

　　黄宽

　　张以宁

　　林文珙

　　郑轙

　　杨琬

　　黄裳

　　任士林

　　黄叔英（别见《东发学案》。）

　　（并庄节学侣。）

　　刘敬堂　　　熊禾　董真卿（别见《介轩学案》。）

　　安实　　　

　　安刘（别见《广平定川学案》。）　

　　（并辅氏所传。）

　　辅万

　　（晦翁门人。）

　　张洽（别见《沧州诸儒学案》。）

　　魏了翁（别为《鹤山学案》。）

　　（并潜庵学侣。）

　　潜庵学案序录

　　祖望谨案：庆源辅氏，亦沧洲之最也。遗书散佚，世所葺《语溪宗辅录》者，特其糟粕。述《潜庵学案》。（梓材案：是卷原本修补尚详尽。第辅氏之门，有前后时不相值者，特为校正。）

　　◆朱吕门人（李、汪再传。）

　　朝奉辅传贻先生广

　　辅广，字汉卿，号潜庵。其先赵州庆源人也。父逵，字彦达，南渡，隶杨和、王沂中麾下，累立战功。官至左武大夫邵州防御使，知泰州，称能吏。老居崇德之晚村，遂为崇德人。泰州四子，先生其仲也。先生生于军中，以父恩授保义郎，转忠训郎，漕举四试不第，始从吕成公游。已问学于朱文公，留三月而后返。秋塘陈善有诗送之云：「闻说平生辅汉卿，武夷山下啜残羹。」言其用志坚苦也。伪学禁严，学徒多避去，先生不为动。文公曰：「当此时立得脚定者甚难，惟汉卿风力稍劲。」开禧议和，方信孺奉使未成，欲遣先生，辞。以考亭诸生老，不称使，举王自代。与魏文靖公善，每相过，必出文公言语文字，雒诵移晷而去。文靖外补，先生以其生平所得于文公者尽畀之。先生容止气象，不类东南人物，达官贵人稍有过举，即正色规戒。嘉定初，上政府书，反复于是非成败之际，政府不悦。时卫清叔在枢密，雅重先生，政府益忌之，授意言官劾之，奉祠而归。归筑传贻书院教授，学者称为传贻先生。所著有《语孟学庸答问》、《四书纂疏》、《六经集解》、《诗童子问》、《通鉴集义》、《潜庵日新录》、《师训编》。卒，赠朝奉郎。

　　宗羲案：乙巳岁，余拜辅汉卿先生之墓于崇德，退而考于邑志，及其邑人所作《宗辅录》，皆不能详，且多错误，故以其闲出他书者为《辅潜庵传》。

　　宗羲又案：旧志言魏文靖公出先生门。案文靖跋文公与先生帖云：「亡友汉卿，端方而沈硕，文公深所许可。」此可以证其非弟子矣。其为此言者，文靖由先生而得文公之书。《宋史》《文靖列传》影响其词，谓了翁筑室白鹤山下，以所闻于辅广、李燔者开门授徒，盖本《文靖语类序》而分疏不详。志则本《宋史》而展转失实。文靖于先生与敬子皆友而非师也。《宗辅录》言蔡元定贬死，先生入京，以身试祸。贾伟节西行解祸，君子尚不以为然，宁有试祸之理﹖案文公与先生书云：「省闱不利，亦是时节如此，看此火色，但得安坐，已是幸事，岂其别有冀望邪！」然则先生入京，是其应举时耳。

　　诗童子问

　　（梓材谨案：《诗童子问》，谢山原底标其目，尚未录其说，宜求其书以补之。）

　　宗辅录（补。）

　　道理无空缺处，亦无闲断时。一有空缺闲断，便欠少了。是以君子之学，无时无处不然。子夏笃实，次于曾子，而有小德出入之论，所以不及。

　　学者须是将圣人言语熟读深思，昼夜玩味，则可以开发吾之知识，日就高明，涵养吾之德性，日就广大，乃见得圣贤言近指远意思，饱饫厌足；若只作言语解着，则意便死于言下，局促蹇浅。

　　「善恶之心，存之则有所不为，故可进于圣贤，失之则无所不为，故至入于禽兽。」读之使人凛然。

　　理义之心，人所固有，虽易发而亦易窒，故须力充之。

　　利者，民生所不可无者也，故《干》之四德曰利，《书》之三事曰利，此所谓君子未尝不欲利。但专欲利而不顾义，则害于人。

　　人不经忧患、困穷、顿挫、折屈，则心不平，气不易，察理不尽，处事多率，故人须从这里过。

　　武公三以温柔为言，盖人纔温柔，则便是消磨那客气，其德方可进。明道谓义理与客气常相胜，横渠亦言学者先须去其客气，故惟温柔可以集德。

　　伊尹惟其任底意思在，故未能与天为一，而不得为圣之时若。孔子曰：「吾其为东周乎！」多少含蓄。

　　狂者于知上所得分数多，狷者于行上所得分数多。

　　后世正君知攻过，而不知养德，是谓无本。

　　古人以善为常，多不记载；以恶为反常，故时记之。后世之人，负大罪恶于身，不知媿耻，一有小善，沾沾自喜，可哀也已。

　　杨氏资质偏于刚毅，墨氏资质偏于宽厚，只缘不知至理所在，流于一偏。

　　祖望谨案：朱门弟子，潜庵其眉目也。然其遗书，今惟《诗童子问》尚传，而余皆未见。语溪人有《宗辅录》一编，所集潜庵之语，皆浮浅无甚精意，盖出于庸人之手也。惜哉！今采其精者，仅一十二条而已。

　　辅汉卿说

　　《易》须识得辞变象占四字，如「初九潜龙勿用」，辞也；有九则有六，变也；潜龙是象；勿用是占。人谓本义专主占筮者，未识先生之意。（《鹤山雅言》。）

　　附录

　　陈本堂《敏求斋记》曰：「潜庵辅先生谓生而知之者义理，好古敏求者事实，理与事一贯，知与行相资，但恐求非所求，差毫厘，缪千里，其机甚危，故欲学夫子之敏求，当学孟子之求放心始。」（补。）

　　胡一中序《诗童子问》曰：「《诗童子问》者，潜庵辅传贻先生所著，羽翼朱子之《集传》者也。自三百五篇，穿凿于《小序》，傅会于诸儒，六义之不明久矣，至朱子一正圣人之经，微词奥旨，昭若日星。先生亲炙朱子之门，深造自得于问答之际，尊其师说，退然弗敢自专，故谦之曰『童子问』。既具载师友粹言于前，复备论《诗》《序》辩说于后，裨读《诗》者优柔圣经贤传之趣，而鼓舞鸢飞鱼跃之天，岂不大有功于彝伦也哉！」

　　宗羲案：先生之学，入闽者，熊勿轩、陈石堂其尤也；入东浙者，韩庄节、黄东发其尤也。逮至明初，而韩古遗及吾族祖黄菊东尚接其传。于乎！道之行不行，岂以时位哉﹖何先生之牢落而自远有耀乎﹖

　　百家谨案：辅潜庵一儒生耳，漕试四举不第，陈秋塘送之诗云：「闻说平生辅汉卿，武夷山下啜残羹。」其衰飒一至此也，而所传之学，蜀则有魏鹤山了翁，闽则有熊勿轩禾、陈石堂普，吾东浙自韩恂斋翼甫传子庄节性，余端臣再传，而有黄文洁震，逮至有明，传其学者不绝。此先遗献云：「道之行不行，岂以时位哉﹖何先生之牢落而自远有耀乎﹖」

　　◆潜庵学侣

　　辅先生万

　　辅万，潜庵先生从弟，亦事朱子。

　　直阁张主一先生洽（别见《沧洲诸儒学案》。）

　　文靖魏鹤山先生了翁（别为《鹤山学案》。）

　　◆潜庵门人（李、汪三传。）

　　文清董堂先生槐（父永。附师叶师雍。）

