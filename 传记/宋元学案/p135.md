<!-- { "loadSidebar": true } -->
　　又与先生书曰：大谏初承诏命，众论犹疑。安国独以为以明道先生之心为心者，裂裳裹足，不俟屦而在途也。

　　又《与宰相书》曰：杨公时造养深远，烛理甚明，混同鹿，知之者鲜。（知之者，知其文学而已。不知者，以为蔡氏所引。此公无求于人，蔡氏焉能浼之！文定自注。）行年八十，志气未衰。精力少年，殆不能及。上方响意儒学，日新圣德，延礼此老，置之经席，朝夕咨方，裨补必多。至如裁决危疑，经理庶务，若烛昭数计而龟卜，又可助相府之忠谋也。

　　又《答胡应仲书》曰：杨先生世事殊不屑意，虽袒裼裸裎，不以为浼。

　　文定作先生墓志，载先生奏安石为邪说之事。五峰问文定：「此章直似迂阔，何以载之﹖」文定曰：「此是取王氏心肝底刽子手段，何可不书﹖书之则王氏心肝悬在肉案上，人人见得，而诐淫邪遁之辞皆破矣。」

　　吕紫微《童蒙训》曰：崇宁初，本中始问杨中立先生于关止叔治，止叔称先生学有自得，有力量，常言：「人所以畏死者，以世皆畏死，习以成风耳。如皆不畏，则亦不畏也。凡此皆讲学未明，知之未至而然。」（补。）

　　朱子曰：龟山过黄亭詹季鲁家，季鲁问《易》，龟山取一张纸，画个圈子，用墨涂其半，云：「这便是《易》。」此说极好！只是一阴一阳，做出许般样。

　　问：「龟山何意出来﹖」朱子曰：「当此之时，苟有大力量，真能转移天下之事，来得也不枉。既不能然，又只随众鹘突。」

　　朱子又曰：龟山之出，人多议之，惟文定之言曰：「当时若能听用，须救得一半。」语最当。（文定云：「先生志铭备载所论当时政事十余条，当时宰执中若能听用，委直院辈画一条具，因南郊赦文行下，必须救得一半，不至如后来大段狼狈也。」）盖龟山当此时虽负重名，亦无杀活手段。若谓其怀蔡氏汲引之恩，力庇其子，至有「慎勿攻居安」之语，则诬矣。幸而此言出于孙觌，人亦不信。

　　张轩南《答胡广仲书》曰：龟山宣和一出，在某之隘，终未能无少疑。恐自处太高。磨不磷，涅不缁，在圣人乃可言。高弟如闵子，盖有汶上之言矣。至于以世俗利心观之者，则不知龟山者也，何足辩哉！（补。）

　　宗羲案：朱子言：「龟山晚年之出，未免禄仕，苟且就之。然来得已不是，及至，又无可为者，只是说没紧要底事。所以使世上一等人笑儒者，以为不足用，正坐此耳。」此定论也。盖龟山学问从庄、列入手，视世事多不经意，走熟「援而止之而止」一路。若使伊川，于此等去处，便毅然斩断葛藤矣。故上蔡云：「伯淳最爱中立，正叔最爱定夫，二人气象相似也。」龟山虽似明道，明道却有杀活手段，决不至徒尔劳攘一番。为伊川易，为明道难，龟山固两失之矣。虽然，后人何曾梦到龟山地位，又何容轻议也！

　　黄东发《日钞》曰：横渠思索高深，往往杜后学之所宜先，似不若龟山之平直，动可人意。然其精到之语，必前此圣贤之所未发，斥绝异端，一语不流。高明者多自立，浑厚者易迁变，此任道之有贵于刚大哉！（补。）

　　◆龟山讲友

　　文定胡武夷先生安国（别为《武夷学案》。）

　　忠肃陈了斋先生瓘

　　忠公邹道乡先生浩（并为《陈邹诸儒学案》。）

　　游先生复

　　游复，字执中，建阳人，定夫族父，与龟山为忘年友。先生总角已知经学，既壮，学益富，行益修，乡里旁郡多遣子弟从之游。其学以中庸为宗，以诚意为主，以闭邪寡欲为入德之途。（参《龟山文集》。）

　　附录

　　龟山志游执中曰：尝以昼验之妻子，以观其行之笃与否也；夜考之梦寐，以卜其志之定与未也。（补。）

　　（梓材谨案：此从谢山所节深宁《困学纪闻》移入。）

　　提举郑先生修

　　郑修，字季常，不知何所人也。《龟山语录》中问答甚多。尝为太学正。（补。）

　　（梓材谨案：《北窗炙輠》云：龟山为余杭章，郑季常本路提学。季常特迂路见龟山，执礼甚恭。」然不言是弟子，当在师友之间。）

　　附录

　　龟山与季常言：「学者当有所疑，乃能进德。然亦须着力深，方有疑。今之士讳书为学，盖自以为无可疑者，故其学莫能相当。如孔子门人所疑，皆后世所谓不必疑者也。子贡问政，子曰『足食足兵，民信之矣』。子贡疑所去，答之以『去兵』。于食与信犹有疑焉，故能发孔子『民无信不立』，之说。若今之人问政，使之足食与兵，何疑之有。樊迟问仁，子曰『爱人』，问知，子曰『知人』，是盖甚明白，而迟犹未达，故孔子以『举直错诸枉，能使枉者直』教之。由是而行之，于知之道不其庶矣乎﹖然迟退而见子夏，犹申问『举直错诸枉』之义，于是又得舜举陶、汤举伊尹为证，故仁知兼尽其说。子夏问『巧笑倩兮，美曰盼兮』，直推至于曰『礼后乎』然后已。如使今之学者，方得其初问之答，便不复疑矣。盖尝谓古人以为疑者，今人不知疑也，学何以进！』季常曰：「某平生为学，亦尝自谓无疑。今观所言，方知古之学者善学。」

　　卫公李先生夔

　　李夔，字师和，邵武人。经书一览成诵，文不停缀，舅黄履器之。与龟山友善。登元丰进士第，尝为华亭县尉，有政声，迁县令。累官右文殿修撰，终龙图阁待制。以子忠定恩赠太师、卫国公。（参《姓谱》。）

　　◆龟山家学（胡、周三传。）

　　太学杨先生迪

　　杨迪，字遵道，文靖公长子。为髫儿已能力学，指物即赋，凛然如成人。既冠，益贯穿古今，孝友和易，中外无间言。平居无喜愠色，至急人乏困而乐其为善，则矫然敢为，必极其意而后已。与人辩论，纲振条析，发微诣极，冰解的破，闻者钦耸。退而察其私言，若不能出诸口，故无贤不肖爱敬之，盖度不身践不苟言也。里有辩讼不决者连年，先生一言而两家为之平，其诚信于人如此。游太学，声出等夷。一旦弃而不顾，抱经游于伊川之门，以藐然少年周旋群公之间，同门之士咸敛手以推先。伊川少然可，雅器许之。于《易》、《春秋》尤精诣。崇宁三年，以疾卒。（参《朱韦斋集》。）

　　判院杨先生安止

　　杨安止，文靖子，官判院。其罢信幕赴调，韩南涧送之诗曰：「白头入幕府，始与夫子亲。夫子龟山裔，见祥麟。」（参《南甲乙稿》。）

　　谢山《跋宋史杨文靖傅后》云：杨文靖公之子安止，本传言其力学通经，亦尝师事程子，然于其出处大节则不书，不知其何意也。朱子言，胡和仲尝劝秦丞相以「相公当国日久，中外小康，宜靖老以顺消息盈虚之理」，秦曰：「我尚未取中原。」和仲曰：「若取中原，必须用兵。相公是主和议者。」曰：「敌自衰乱，不待用兵可取也。」其后安上遂有札子劝之去位，秦大率如对和仲者，于是不乐，安止遂坐此去国。不然，安止亦须为从官。然则安止真不愧为文靖子矣。初，汪圣锡在三山刊文靖集，安止令姑弗入奏议于其中，盖以当时尚多嫌讳，亦文靖所定《道乡先生集》中之例也。朱子谓文靖晚年出山一节，世多疑之，奏议尤不可不行于世。安止闻之，遽梓之于延平。盖程门四先生：定夫后人曾为秦丞相所挽，而其人不甚发杨，至使其从昆弟窃取定夫所解《论语》以献于秦。上蔡三子，一死楚，一死闽，秖克念者，绍与中汉上奏官之，而遽卒。与叔则无闻焉。其有声者，惟杨氏耳。安止官终判院，而水心谓文靖卒于绍兴丙辰，七十年来无仕者，又不可解也。（梓材案：史传所载文靖子力学通经，尝师程子者，名迪，太学遵道也，卒于崇宁三年。安止与秦丞相同时，已在崇宁以后，盖别一人，谢山似误合为一。胡文定撰龟山墓志云：「子五人，迪早卒，迥、遹、适、造已仕。」未知谁为安止也。）

　　杨先生云

　　杨云、遵道子也。与朱韦斋善，学业志操能世其家。（参《朱韦斋集》。）

　　（梓材谨案：《艾轩学案》有与龟山之孙杨次山书，未知即先生否也。）

　　◆龟山门人

　　著作王福清先生苹（别为《震泽学案》。）

　　文清吕东莱先生本中（别为《紫微学案》。）

　　馆职关先生治（别见《陈邹诸儒学案》。）

　　御史陈默堂先生渊（别为《默堂学案》。）

　　文质罗豫章先生从彦（别为《豫章学案》。）　

　　文忠张横浦先生九成（别为《横浦学案》。）

　　主簿萧先生顗。

　　萧顗，字子庄，浦城人。天资质朴，少孤，事母以孝闻。母丧，庐墓有灵芝之异。与李郁、陈彦同受业于龟山。尝答范某书云：「士之所志，舍仁义何为哉！惟仁必欲熟，义必欲精。熟，则造次颠沛有所不违；精，则利用安身而德崇矣。」晚以累举得官，为清流县主簿。终岁而归，徜徉闾里。朱韦斋先生尝师事之。

　　文忠胡致堂先生寅（别为《衡麓学案》。）

　　承务胡五峰先生宏（别为《五峰学案》。）

　　简肃刘白水先生勉之（别为《刘胡诸儒学案》。）

　　待制潘默成先生良贵

　　潘良贵，字义荣，一字子贱，金华人。释褐为博士，迁秘书郎。时相蔡京方以爵

　　禄知名士，先生屹然特立，亲故数为京致愿交意，先生正色谢客。累除左司谏，黄潜善、汪伯彦恶其侃直，改除工部郎。先生以不得其言求去。及迁左司，吕颐浩从容谓先生曰：「旦夕相引入两省。」先生谓宰相不得示私恩，即日乞补外，出知严州。起为中书舍人，会户部侍郎向子諲入见，语言烦亵，先生立殿上厉声叱退者再。合门弹之，以集英殿修撰提举江州太平观。起知明州，期年，除徽猷阁待制、提举亳州明道宫。既归，不出者十年。坐与李庄简通书，降三官。卒，年五十七。先生尝从龟山游。为博士时，五黼、张邦昌俱欲妻以女，拒之。晚家居，贫甚，秦桧讽令求郡，先生曰：「辞之于君父，求之于宰相，良贵不敢为也。」其刚介类如此。着有《杂着》十五卷，朱子为之序。（参史传。）

　　（梓材谨案：谢山原底标目，以先生与王先生居正、廖先生刚、高先生闶、喻先生樗为《潘王诸子学案》。盖龟山门下最盛，默堂、豫章、横浦而外，诸子将别为《学案》，后又归并龟山尔。）

