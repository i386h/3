<!-- { "loadSidebar": true } -->
　　沈焕，字叔晦，定海人也。父镇东签判铢，尝受业焦氏，以私淑程子之学，里中奉为人师。先生少即潜心经籍，精神静专，未尝鹜于末习。颀而美髯，伟仪观，尊瞻视，音吐鸿畅，试入太学，时师友道丧，学校绝无讲磨之功，先生始一振其弊。临川陆文达公九龄同在斋舍，先生以师礼事之，文达曰：「叔晦挺然任道之资也。」益以取友为急，尝曰：「此天子学校，英俊所萃，当择贤而亲，不可固闭。」有初入学者，告以同游中可为师为友者甚悉。时谓先生开师友讲习之端，得古人相劝为善之义。佥判每对客，先生拱立其旁，或侍酒则竟席不敢却。签判性严，不合意即诲饬之。先生自以资禀刚劲，非所以侍庭闱，疾自砭剂，大书「祭义深爱和气婉容愉色」数字于壁，自观省焉。门人弟子决疑请益者，自远而至，启告简严，初若不可亲，已而昏者明，柔者立，鄙吝者意消，师道益尊。授上虞尉，府檄所委，非其义不往，帅亦不敢强。未尝遣吏轻至民家，政声以最着。或传参知龚茂良意，令往见之，卒不赴。调扬州教授，未上，除学录，先是，教官不甚与诸生接，先生以所躬行者淑诸人，旦暮延见，司业不乐也。又言「三舍取士，当参以平日誉望，不当秖决于一试」，司业不以为然，先生持之自如。会充殿试考官，序立庭下，孝宗伟其貌，遣内侍问姓名，而丞相赵雄盛称先生居官匪懈，以讽切其余，忌者滋甚。或谓先生姑营职，道未可行也。叹曰：「道与职岂有二乎！」因发策试诸生，引《孟子》之言曰：「立乎人之本朝而道不行，耻也。今赧然愧于中者，可无其人乎﹖」于是闻者俱恨，嗾御史言先生与长官争议，非安静者，宜少裁抑之，以养其器，他日更拔用之，遂外补高邮军教授。居官仅八十日，方会食监中，夷然不惊，叙别而去，谓同事曰：「吾岂不知诡随苟容以取光宠﹖朝夕兢兢，沦胥是忧，故不为也。」初，先生之与司业争也，或谓司业深情厚貌，宜少防之，先生曰：「司业遇我厚，岂敢逆诈哉！」既得罪，乃知下石者不独一人也，而司业与焉。先生曰：「果厚貌深情乎﹖」亦无怨也。充浙东安抚司干官，高宗山陵，有司次舍供帐酒食之需，供给不暇，先生以为「国有大戚，而臣子宴乐饮酒自如，安乎﹖」亟言于安抚郑汝谐，即属先生条奏，且荐为修奉官。先生移书御史，谓当先治丧纪，使贵戚公卿之心动，则苃舍菲食自安，不烦弹劾，需索自绝。于是治吏之并缘为奸者，追偿率敛者。岁旱，分赈上虞、余姚，无复流殍。部使者与大帅交章荐，侍从亦请召之，孝宗犹记其风度，曰：「是向为学官，人物甚伟者乎﹖」将用之，而丞相赵雄已去，小人百计思阻之，乃作为朋党论，列图为三，疏士大夫三十四人姓名于下，某已去，某犹在，以为先生所作，欲激众怒而共排之，谤议果喧。有一从臣以百口保其不然，得稍息，而从此不复召矣。改知婺源，三省合前后荐章以闻，诏迁通判舒州。待缺里居，与乡老史文惠王浩、汪庄靖公大猷举行义田，文惠割其竹洲之别业以居先生。寻病，不废读书。垂绝，拳拳以母老为念、善类雕零为忧。丞相周必大闻其讣曰：「追思立朝不能推贤扬善，予愧叔晦，益者三友，叔晦不予愧也。」先生于辞受取舍尤严。尝游中都，其帅雅知先生，以其贫，欲厚贻之，先生曰：「义不可受，来则难却。」即日出关。故人典方面，赠以金，先生曰：「向也闲居，尝受君赐，今有微禄，不当兼受。」富人欲以女妻先生子，固辞之。永嘉薛象先在太学，颓然众人中，无知之者，先生一见称之，以为学问见地在行辈中无其匹，闻者未信，其后果有盛名。所著有《定川集》五卷。宁宗官其子省曾。理宗赠直华文阁，赐谥端宪。（修。）

　　宗羲案：杨简、舒璘、袁燮、沈焕，所谓明州四先生也。慈湖每提「心之精神谓之圣」一语，而絜斋之告君，亦曰：「古者大有为之君所以根源治道者，一言以蔽之，此心之精神而已」，可以观四先生学术之同矣。文信国云：「广平之学，春风和平；定川之学，秋霜肃凝。瞻彼慈湖，云闲月澄；瞻彼絜斋，玉泽水莹。一时师友，聚于东浙。呜呼，盛哉！」

　　祖望谨案：甬上四先生之传陆学，杨、袁、舒皆自文安，而沈自文达，《宋史》混而列之，非也。四先生之遗文，亦惟《沈集》绝不可见，惜夫！

　　定川言行编（袁正献公所辑。补。）

　　吾侪生长偏方，闻见狭陋，不得明师畏友，切磋以究之，安能自知不足﹖前无大敌，短兵便为长技，甚可惧也。

　　学者工夫，当自闺门始，其余皆末也。今人骤得美名，随即湮没者，由其学无本，不于闺房用力焉。故曰，工夫不实，自谓见道，秖是自欺。

　　昼观诸妻子，夜卜诸梦寐，两者无愧，始可言学。

　　啜菽饮水，贫寒所不免，惟尽其欢则可。尽欢二字，学者当熟味之。

　　婴儿戏于亲旁，呼之则至，抚之则悦，了无间隔。学者此心常存，可谓孝矣。

　　钱尽再来，事几一失，不可复得，李宰相绛之言也。

　　吾儒急务，立大本，明大义耳。本不立，义不明，虽讨论时务条目何为﹖

　　学者无以精神凋丧于陋巷偏僻之习。

　　（梓材谨案：谢山所录定川说九条，其末条移入《晦翁学案》。）

　　附录

　　袁絜斋状其行曰：「考君生平大节，宁终身固穷独善，而不肯苟同于众，宁龃龉与时不合，而不肯少更其守，凛然清风，振耸颓俗，使时见用，必能震朝廷之纲，折奸回之萌，屹立中流，为世砥柱，亦可为难矣。然世之知君者，如此而已。至于日进其德，骎骎自期于纯全博大者，鲜能知之。君虽人品高明，而其中未安，不苟自恕，知非改过，践履笃实，其始面目严冷，清不容物，久久宽平，可敬可亲。面攻人之短，退扬人之善，切磋如争，欢爱如媚，古所谓直而温，毅而宏者，殆庶几乎。始居家塾，非圣哲书，未尝诵习，及游太学亦然。尝作诗箴其友曰：『为学未能识肩背，读书万卷空亡羊。」每称陶靖节读书不求甚解，会意欣然忘食，此真读书者，史籍传记，釆取至约。后与东莱吕公伯仲极辩古今，始知周览博考之益。凡世变之推移，治道之体统，圣君贤相之经纶事业，孜孜讲求，日益深广，有足以开物成务者，其可敬也夫！又编言行曰：「君天资高迈，语劲而气充，足以祛人鄙吝之习，养人正大之气。忧国发于至诚，语及时事，常频顣，处心积虑，未尝不在斯世。始予与君还往时，方务记览，耻一不知，日夜劳苦，君为予言：『吾儒之学，在植根本，无妄敝其精神。』予恍然异之。听君议论，宏大平直，坦乎如九轨通衢，而反视予所习者，萦纡缭绕，直荒蹊曲径而已。乃尽弃其旧业，精思一意，求所为根本者，君又为予引之诸师友间，以恢广其所未至。君之成就友朋，而大有功于吾道者若此。」

　　（云濠谨案：谢山为四先生祠堂碑文云：「定川与东莱兄弟极辩古今，闳览博考。晚年，虽病中不废观书。」）

　　◆象山门人

　　征君沈先生炳

　　沈炳，字季文，端宪之弟也。年未四十，弃去场屋，师事象山，务穷性理。赵忠定公以遗逸荐之，不就，固穷终身。（补。）

　　附录

　　舒广平《答季文书》曰：「所示太极说，谓《易》之极即心之极，甚善。人皆有此极，而不自明，无他，私念障之也。」（补。）

　　谢山《竹洲三先生书院记》曰：「竹洲在鄞西湖之南，盖十洲之一。三先生，沈端宪公暨其弟征君季文参之以金华吕忠公也。史忠定王归老，御赐竹洲一曲，寿皇为书『四明洞天』之阙以题之，即所称真隐观者也。忠定最与端宪厚，故割宅以居之，而征君亦授徒于忠定观中，于是端宪兄弟并居湖上。其时忠公方为吾乡仓监，昕夕与端宪兄弟晤，顾公治在城东，还往为劳。有船场官王季和者，忠公友也，曰：『是易耳。』乃以场木为制船。每忠公兴至，辄泛棹直抵湖上。端宪从水阁望见之，辄呼征君曰：『大愚来矣。』相与出于岸上，或竟入讲堂，讨论终日，或同泛湖上。忠公为诗以纪之曰，『湖光拍天浮竹洲，隐然一面城之幽。中有高士披素裘，我欲从之恐淹留。探囊百金办扁舟，又烦我友着意修。微风一动生波头，飞棹来往倦则休』是也。方端宪游明招山中，忠公之兄成公尚无恙，相与极辩古今，以求周览博考之　益，凡世变之推移，治道之体统，圣君贤相之经纶事业，孜孜讲论，日益深广，期于开物成务而后已，则夫忠公之来，所以商量旧学而证明新得，当不知其若何也。端宪之父签判，故程门私淑弟子，端宪则受陆文达公之传，而征君师文安，其兄弟分宗二陆，《宋史》竟以端宪系之文安门下，误也。端宪尤睦于成公，及其家居，忠公又宦于鄞，切磋倍笃，故沈氏之学，实兼得明招一派，而世罕知之者。

　　◆舒沈讲友

　　文元杨慈湖先生简（别为《慈湖学案》。）

　　正献袁絜斋先生燮（别为《絜斋学案》。）

　　忠公吕大愚先生祖俭（别见《东莱学案》。）

　　◆广平同调

　　博士杨先生琛

　　杨琛，字献子，奉化人。负器识，富文学，绍熙四年进士。尝为江东提刑司干办公事。经学渊源，鄱阳士多师事焉。拜国子博士，召试馆职。时韩侂冑专政，遂拂袖归，杜口不言时事。端平初，特官其子斯立。（参《宁波府志》。）

　　◆广平家学（胡、汪三传。）

　　学士舒先生钘

　　舒钘，字和仲，文靖之长子，纯仲其弟也。袁正献公尝与先生书曰：「贤昆仲朝夕欢聚，浸淫磨砻，有日新之益，此乃兄弟为友朋也，甚善。更宜日课一经一史尤佳。学者但慕高远，不览古今，最为害事。子路曰：『何必读书，然后为学﹖』夫子曰『是故恶夫佞者。』是虽圣人，于书不敢废，况他人乎。纯仲近读何书，更在贤伯氏程督之耳。」（补。）

　　祖望谨案：正献公与先生帖，盖在守江州之时。帖尾谆谆劝读书，尝见《延佑》、《庆元志》中。载正献一帖，亦答舒氏兄　弟者，大略与此相同。深戒学者骛高远而不览古今，此是当时为陆学者之习气，正献及之，不一而足，可以知陆学本不如此，及其流弊至于如此，则是傅子渊、包显道之徒有以致之，而杨、袁不尔也，故《延佑志》所载帖，极称慈湖之读书，此帖正可彼此互相证明。陆学精处，正在戒学者之束书不观，游谈无根，学者可不戒乎！

　　舒先生钲

　　舒先生铣（合传。）

　　舒先生锴（合传。）

　　舒先生鐻（合传。）

