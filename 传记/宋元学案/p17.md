<!-- { "loadSidebar": true } -->
　　梁焘，字况之，须城人。以父任为太庙斋郎。举进士中第，历官检详枢密五房文字。元丰时久旱，上书论时政，疏入不报。内侍王中正将兵出疆，干赏不以法，先生争之不得，请外，出知宣州。未几，提点京西刑狱。哲宗立，如为工部郎中，累迁右谏议大夫。坐诟同列，出为集贤殿修撰、知潞州。值岁饥，不待命发常平粟振民。流人闻之，来者不绝，先生处之有条，人不告病。明年，以左谏议大夫召。甫就道，民攀辕不得行，踰太行抵河内乃已。既到，上书曰：「帝富于春秋，未专宸断，太皇保佑圣主，制政帘帷，奸人易为欺蔽。愿正纪纲，明法度，釆用忠言，讲求仁术。」两宫嘉纳焉。进御史中丞。改权户部尚书，不拜，以龙图阁直学士知郑州。旬日，入权礼部尚书，为翰林学士。元佑七年，拜尚书右丞，转左丞。以疾罢为资政殿学士、同醴泉观使，改知颍昌府。绍圣元年，知郓州。朋党论起，哲宗曰：「梁焘每起中正之论，其开陈排击，尽出公议，朕皆记之。」以故最后责，竟以司马温公党黜知鄂州。三年，再贬少府监，分司南京。明年，三贬雷州别驾，化州安置。三年，卒，年六十四。先生自立朝，一以引援人物为意。在鄂，作《荐士录》，具载姓名。客或见其书，曰：「公所植桃李，乘时而发，但不向人开耳！」先生笑曰：「焘出入侍从，致位执政，八年之间所荐，用之不尽，负愧多矣！」其好贤乐善如此。（同上。）

　　（梓材谨案：刘子卿《明本释》引先生语云：「不信己之所为，而归之天意，不可也。」又言其师事孙泰山门人姜至之。是先生姜氏门人也。）

　　詹事晁景迂先生说之（别为《景迂学案》。）

　　◆通议家学

　　知州莫先生表深（别见《安定学案》。）

　　◆乐圃门人

　　文定胡武夷先生安国（别为《武夷学案》。）

　　◆安逸门人（泰山三传。）

　　主簿冯先生正符（父尧民。）

　　冯正符，字信道，遂宁人。其父尧民，字希元，蜀中老儒也。先生从何群学，三上礼部不第，以经学教授梓、遂间。闭户十年，于诸经多解说，而最著名者《春秋》得法忘例》三十卷。熙宁中，太守何郯上之，久而不报。意以为荆公不喜春秋，故见绌。已而中丞邓绾荐之，得召试舍人院，赐同进士出身。荆公亦待之厚，授晋原主簿。先生《春秋》务通经旨，不事浮辞。其辩杜氏三体五例、何氏三科九旨之穿凿怪妄，最为详悉。邓绾责守虢略，先生与陈亨甫皆坐附会罢。李巽岩辩之曰：「信道之学，得之安逸处士何群。安逸学甚高，国史有传。信道之师友渊源如此，则谓其附会进取者，或以好恶言之耳。且荆公废《春秋》，而信道之学顾于《春秋》特详。邓绾，严事荆公者也，而能以是书言于朝，初不曰宰相所不喜也。此亦可见当时风俗犹醇厚，士各行其志，不以利禄故辍作，而邓绾亦加于人一等矣。然则信道要当与安逸牵连书国史，而邓绾者，偶相知而适相累者也。信道无子孙，其书为估人擅易其姓名，属诸李陶字唐父者。唐父学于温公，最贤而通经，然是书则非其所论也，不知者妄托之耳。」予观于巽岩之言，而惜先生之书之不传，又叹《宋史》竟不能牵连书之安逸传后，今着之《学案》中，使得祖徂徕而宗泰山，以见安逸之学盖有传者，巽岩其可以无憾矣。（补。）

　　◆提刑门人

　　主簿郑扬庭夬（别见《王张诸儒学案》。）

　　◆忠肃家学

　　朝奉刘学易先生跂

　　刘跂，字斯立，东平人。忠肃长子，与其弟蹈同登元丰二年进士第，官朝奉郎。绍圣间，从忠肃于谪所。徽宗立，诏反忠肃家属。用先生请，忠肃得归葬。先生又诉文及甫之诬，遂贬及甫等。先生能为文章，遭党事，为官拓落，家居避祸，以寿终。（参史传。）

　　（云濠谨案：先生着有《学易集》二十卷，见《直斋书录解题》。晁景　迂为先生墓志，称其晚作学易堂，乡人称为学易先生，其集名盖取诸此。景迂又称先生为孙明复、石守道之徒。大东莱《吕氏诗话》谓其初登科，就亳州，见刘攽所称引皆所未知，始有意读书，后与孙明复、石守道相埒云。）

　　奉议刘先生蹈

　　刘蹈，斯立弟，皆莘老子。以文学知名，自处约甚，人不知其为宰相子也。

　　（梓材谨案：此从紫微《童蒙训》移入为传。又案：先生为忠肃次子，官奉议郎。其卒也，忠肃为文祭之，称其「孝于父母，善于弟兄，行己应物，一以至诚，横逆不校，忧乐不惊」云。）

　　宣教刘先生长福

　　刘长福，学易之子，而芗林向侍郎之也。尝官右宣教郎。子荀。（参《胡五峰集》。）

　　（梓材谨案：先生子子卿《明本释》言朱汉上云：「其学宗程氏，先大夫受其《易》学。」是先生为汉上门人，而非终于宣教者矣。）

　　知军刘先生荀（别见《衡麓学案》。）

　　提刑刘顺宁先生芮（别见《元城学案》。）

　　◆泰山续传

　　进士李先生世弼

　　李世弼，须城人。从外家受孙明复《春秋》，得其宗旨。金贞佑初，三赴廷试不售，推恩授彭城簿。复求试。一夕，梦在李彦榜下，阅计偕士无其人，乃更名曰彦。父子同赴试，其子果以《春秋》中第二甲第二人，而先生第三甲第三人。父子褒贬各异，而先生遂不复仕。（从黄氏补本录入。）

　　◆李氏家学

　　尚书李先生昶

　　李昶，字士都，世弼之子。释褐，授孟州温县丞。蒙古兵下河南，奉亲还乡里。行台严实辟授都事，迁经历。亲老求罢，不许。寻以父忧去，杜门教授，一时名士李谦、马绍、吴衍辈皆出其门。世祖伐宋，次濮州，闻先生名，召见，问治国用兵之要。先生论治国则以用贤、立法、务本、清源为对，论用兵则以伐罪、救民、不嗜杀为对，深见嘉纳。及即位，召至开平，访以国事，先生知无不言。时征需烦重，行省科征税赋，虽逋户不贷，先生移书时相云：「止验见户应输，犹或不逮。复令包补逃故，必致艰难。」省府从其言，得蠲逋户赋。中统二年春，内难平，先生上表贺，因进讽谏，帝称善久之。尝燕处，望见先生，辄敛容曰：「李秀才至矣。」特授翰林侍讲学士，行东平路总管军民同议官。先生条十二事，除宿弊。至元二年，罢官家居。五年，起为吏、礼二部尚书，旋请老归。丞相安童奏征之，不赴。八年，起山东东西道按察使，旋致仕。卒，年八十七。所著有《春秋左氏遗意》、《孟子权衡遗说》等书。（同上。）

　　（梓材谨案：以上二传，黄氏补本本合　为一传，列《李张诸儒学案》。今以其宗泰山之学，附入于此。）

　　◆尚书门人

　　集贤李野斋先生谦

　　李谦，字受益，郓之东阿人。始就学，日记数千言。作赋有声。为东平府教授。时教授无俸，向敛儒户银备束修，先生辞曰：「家幸非甚贫者，可聚货以自殖乎！」翰林学士王盘以其名闻，世祖召为应奉翰林文字。迁左谕德，侍裕宗于东宫。陈十事，曰正心、睦亲、崇俭、几谏、戢兵、亲贤、尚文、定律、正名、革弊。裕宗崩，又命傅成宗于潜邸，所至以先生自随。转侍读学士。世祖尝赐坐便殿，饮众臣酒，曰：闻卿不饮，能为朕强饮乎﹖「赐蒲萄酒一，曰：」此极易醉人，恐汝不胜。即令三近侍扶之出。以足疾，辞归东平。成宗即位，召至上都，升学士。还家，又召为翰林学士承旨。年七十一，乞致仕。仁宗即位，召至行在，疏言九事，帝嘉纳。迁集贤殿大学士。归，卒于家。先生文章醇厚，有古风，不尚浮巧，学者宗之，号野斋先生。有《野斋文集》行世。（参史传。）

　　右丞马先生绍（附师张播。）

　　马绍，字子卿，金乡人。从上党张播学，复游李士都之门。尝知单州，民刻石颂德。累官中书左丞。有言事者，平章事欲罪之，先生曰：「国家导人使言，今罪之，岂不与诏书戾乎﹖」乃止。执政数年，时称其贤。仕终河南行省右丞。有诗文数百篇。（参《姓谱》。）

　　吴先生衍

　　吴衍。 
 卷三　高平学案（全氏补本）
　　高平学案（全祖望补本）

　　高平学案表

　　戚同文（附师杨悫，门人宗度、许骧、陈象舆、高象先、郭成范、王■砺、滕涉。）

　　范仲淹　　　　　　　　　　　（子）纯佑

　　（睢阳所传。）　　　　　　　（子）纯仁　　　（孙）正平

　　（孙）正思

　　李之仪　　韦许

　　（子）纯礼

　　（子）纯粹

　　富弼　　

　　张方平

　　张载（别为《横渠学案》。）

　　石介（别见《泰山学案》。）

　　李觏　　　　　（孙）立节　　（子）勰

　　（子）勴

　　胡埜

　　徐唐（别见《安定学案》。）

　　曾巩（别见《庐陵学案》。）

　　刘牧（别见《泰山学案》。）

　　范纯仁（见上《高平家学》。）

　　吕希哲（别为《荥阳学案》）

　　（并盱江学侣。）

　　胡瑗（别为《安定学案》。）

　　孙复（别为《泰山学案》。）

　　周敦颐（别为《濂溪学案》）

　　（并高平讲友。）

　　韩琦　　　　　　　　　　　　（子）忠彦　（六世孙）冠卿

　　（六世孙）宜卿（并见《清江学案》。）

　　赵君锡

　　欧阳修（别为《庐陵学案》）

　　（并高平同调。）

　　高平学案序录　　

　　祖望谨案：晦翁推原学术，安定、泰山而外，高平范魏公其一也。高平一生粹然无疵，而导横渠以入圣人之室，尤为有功。孝宗尝以朝臣之请，将与欧阳兖公并入泽宫，已而不果。今卒举行之，公是为不泯矣。述《高平学案》。（梓材案：《高平学案》，谢山所特立，而底稿无存。其存者，特文正三传弟子韦深道一传耳。今以史传参补，而移忠宣与及门李端叔传于《安定学案》以足之。谢山尝立《盱江学案》，而定本无之，盖已并入此卷。又案：安定、泰山诸儒皆表扬于高平，而高平实发原于睢阳戚氏，故仿谢山述元儒《鲁斋学案》之推原江汉，而亦先之以睢阳云。）

　　◆高平所出

　　隐君戚正素先生同文（附师杨悫，门人宗度、许骧、陈象舆、高象先、郭成范、王砺、滕涉。）

