<!-- { "loadSidebar": true } -->
　　滕（云濠案：一作，通。）字季度，吴县人，知枢密院康之孙。学于水心，水心异其沈敏，无不洞达，举直言极谏。孝宗问知世家，甚悦。已而召试，考官谓其轻己，罢之。其后累荐，韩侂冑又忌之。先生知其意，曰：「吾焉用溟涬风波闲哉！」遂不出。水心奏赐廉靖处士之号。晚居吴之齐门穷僻处。官于吴者，知其贤，多就见之，清语终日，不及私。（修。）

　　侍郎孟先生猷

　　孟猷，字良甫，隆佑太后曾侄孙，而信安郡王孙也。居吴。水心入吴，先生兄弟最先至，恭谨退逊，不异寒士。其学以观省密察为主，外所涉历，皆切于心身，所觉知，皆反于性。凡情伪错陈，横逆忽来，几若无所婴拂。而筋骸之束，肌肤之会，常得由于顺正。其专悟独了，动用不穷，有非简策所载者。其立朝无党与，中立不倚，士大夫敬爱之。累官至籍田令。时学禁正兴，建安、长沙、金华、永嘉象山诸弟子，多入锢籍且尽，独先生超然不豫。然以是不欲官中朝，请外补，累迁至知信州。及学禁渐弛，诸君子稍赐环，先生亦入为都官郎，累迁至尚右郎。兵议起，永嘉弟子与之者多，先生亦被使出淮东。及事罢，贬斥者多，独先生无及之者。盖其平心无竞，不立岸限，故能立于祸患之表。其后入为军器监，累迁至刑部侍郎，然亦终不为当国者所容。出知婺州，已而以直龙图阁将漕江东，寻奉祠卒。先生喜为诗，有《孟侍郎集》。尤爱汲引后进，户外之屦恒满。水心于先生之学，惜其尚未能尽究古今之变，博达伦类。然以先生所得观之，盖有用功于内者，虽源流出于水心，而其实自得为多。水心之言，不足为先生惜也。（修。）

　　知军孟先生导

　　孟导，字达甫，侍郎良甫之弟也。水心尝曰：「予讲学葑门，红药被野如菜。俊流数十，论难捷至，良甫最简；时然后言，而达甫尤简，或终席不一语，众莫测其所至。闲与言时事，无一不精切。」累官大理正，知严州。先生所至皆有声。性介甚，一丝之馈，一缕之谒，无逮门者。而敏甚，弊山讼海，皆得其情。以聚财为讳，以察冤为急，出之以和平中正，故自淳熙以后，议择理繁剧之臣，先生未尝不在选中。然执政者曰：「此大儒，先生所为才，非吾所为才也。」卒不果用。再知临江军，复为忌者所论罢，而先生亦无意于当世矣。闲居静坐，隐几嘘嗒，验学讲德，戒其子曰：「先后遭家多难，再兴家室，俯仰百年，而隆佑之泽远矣！若等衣食其力，毋得与戚畹齿。仕必由平进，学必依儒。麤粝适口则膏梁疏，毳褐附身则绮罗赘矣！时以为名言。」（修。）

　　监当邵先生持正

　　邵持正，字子文，平阳人，以父致仕恩为监当。水心初讲学，先生即在学舍中。其后所至皆从之。神暇语简，不轻变声色。工于歌诗骈体，沈沦下史，不永其年，水心深痛惜之。（修。）

　　陈先生昂（祖尧英。）

　　陈昂，平阳人，其大父尧英尝三上书阙下，论恢复事，斥和议。高宗令宰相召问，长揖，直指宰相，奏罢之。又三上书政府，诋其误国者也。先生从水心三十年。（修。）

　　知州赵懒庵先生汝

　　赵汝，（云濠案：「」一作「谠」。）字蹈中，大梁人。为《水心文集》序。少俶傥，有智略。水心尝过其家，劝之曰：「名门子，安可不学。」先生自是折节读书，与兄汝谈齐名。以恩补承务郎，历监行右藏西库。疏讼赵忠定冤，侂冑使胡纮攻之，坐废十年。登嘉定进士，后知温州，居官有政绩。尝言「宗子不忘君，孝子不辱身，临难则功业当如朱虚，立身当如子政」云。（修。）

　　监仓夏先生庭简

　　夏庭简，字迪卿，黄岩人也。以进士授长溪簿。少喜读书，林叔和、赵几道皆爱之。往来长溪，遂受业水心之门。语不妄发，问则博辩。在官有能声，调监临安盐仓卒。（补。）

　　盐官王拙斋先生大受

　　王大受，字宗可，一字拙斋，饶州人也。居吴。水心弟子，工诗，水心称之。为人豪迈，颇以经济自负，吴开府琚客之，以异姓恩泽，奏为绍兴盐官。初，过宫之谏，浮言盈市，先生因开府密奏孝宗：「陛下惟一子，不审处利害，恣国人腾口取名，于家计大不便。且群臣以父子礼，故诤不敢止，陛下何不出手诏曰：『皇帝体不安，朕所深知也，卿且弗言。须秋凉，朕自择日与皇帝相见也。』」孝宗喜其策，即令琚拟进手诏，会宴驾不果。党锢之祸作，胡纮等欲一网尽之。先生令开府密言于宪圣，调济其中，事秘无人知者。徐忠文公徙南安，蔡琏言其谋为不轨，先生力调护之。一日，侂冑女归宁，忽致忠文书，侂冑发函黯然，即移袁州，寻归故郡，皆先生所为也。开禧议和，侂冑欲用先生。先生谓：「金以首谋为言，通军前书，宜勿用平章衔，姑以陈自强主之。全问，则答以今已避位。」侂冑疑其建明渐广，不从。史弥远之诛韩也，水心门下士豫之者三人，其二为赵蹈中兄弟，其一即先生也。于是吴纲白上其父开府调剂二宫之功，且言先生实与密谋。先生故负气，尝得罪于楼宣献公之兄，又诮宣献之文，宣献颇短之于弥远，而嗣秀王师揆言于朝曰：「王大受一布衣，凡国之大谋，皆欲讨分。」弥远亦畏先生之才气，命去袍笏，编置邵武，吴钢不敢复言。先生遂放浪于诗，以终其身，水心为之序。（补。）

　　祖望谨案：水心之门，有为性命之学者，有为经制之学者，有为文字之学者，先生欲以事功见其门庭，盖又别为一家。惜乎！未竟其用也。又案：先生亦预诛韩之谋。

　　邓求斋先生传之（附师曾丰。）

　　邓传之，字师孟，永丰人也。年十三能作赋，十七从前辈曾丰幼度游，所称撙斋先生者也。以族父约礼官永嘉，因登水心之门。归作《求斋记》，欲自求于内，收放心于外。又曰：「博约即颜子之所乐也。」二十一岁而卒。周益公痛惜之。所著有《求斋■》、《易系辞说》一卷。（补。）

　　县令宋先生驹

　　宋驹，字厩父，宣献公之后也。南渡后，居绍兴。干、淳之闲，诸儒有以观心空寂之学起，默视危拱，无所论诘，忽见道体者，先生未信。学于水心，乃从事于古今伦贯，物变终始，所当究极，用功甚锐。家居或踰月不出，野宿或兼旬不返，以读书为乐。由进士知寿春县卒。（补。）

　　学博王先生度

　　王度，字君玉，会稽人也。学于水心，以太学上舍入对，问同舍时事所宜言，则皆摇首曰：「草茅诸生，何预时事乎！」曰：「不然。罢贤良，策进士，当世要务，无不毕陈，自熙宁行之矣，且更待何日！」于是畅所欲言，而竟以此失上第，。教授舒州，户外之屦恒满。侍从荐之，用为太社令，迁太学博士，将召对，益欲发舒，以疾卒。（补。）

　　领卫厉先生仲方

　　厉仲方，字约甫，原名仲详，东阳人也。从水心学，不远千里同行。独闭一室，未尝窥户。以武学生举第一，任领卫官，召试合门舍人，而先生非所好也，寻出知安丰军。时韩侂冑谋开边，谍妄言金衰乱，而先生适奏「淮北饥民多叩关求接应者，然非如谍者之导以用兵也」。侂冑遽从夜半下其议，据以起事，于是论者以咎先生，召还合门，出知和州，权知庐州。时方北伐，先生以能被选，俄召授左领卫中郎将。金人内犯，朝议忧在江北，以先生防守建康。先生有将才，其在安丰，种桑数十万株，垦田数千顷，置历阳军实甚众。后人卒用其所造九牛弩，射杀金骁将于城下，又用其所制战车，败之清水。水心帅建康，访士于先生，曰：「田琳可。」乃以之戍合肥，而金不敢犯。然先生未尝识琳也。金人屯定山十余万，先生募石斌贤、夏侯成再破走之。金人留六合，水心令先生往解围，则曰：「卤且退矣。」不数日而果然。已而复还领卫，台臣劾其附会开边，罢官奉祠，寻徙邵州。先生慷慨自喜，少为陈同甫，又从水心，素留意于事功之学，故所至有称。自侂冑死，凡豫于开边之役者，不原其人之本末，皆击去之，虽水心有所不免，而先生竟以此死于邵州，君子惜之。（修。）

　　常博戴先生栩

　　戴栩，字文子，永嘉人，岷隐先生族子也。学于水心，得其旨要，故明经之外，亦高于文。尝云：「《诗》坏于卫宏之《序》，《春秋》误于公羊之《传》，《易》淆于三圣《系》，《爻》、《彖》、《象》之互入，《书》失于孔壁《序》、《传》简编之相乱，《周礼》特周公大约之书，当时有未必尽行者。」所著有《五经说》、《诸子辩论》、《东都要略》、《戴博士集》。成嘉定进士，累官秘书郎、湖南安抚司参议官、太常博士。（补。）

　　知州孔静乐先生元忠（父道。）

　　孔元忠，字复君，商河人也。父道，迁居长洲。靖康末，以知兵干何灌，不见用。南渡，复从张俊有功。炀王南下，能以孤军守盐城。尝叹士大夫鲜尽忠者，故名子皆以忠。先生少读《论语》，谓其父曰：「率而行之，可不媿教忠之训矣。」水心先生官吴门，见先生所著《论语说》而奇之。遂从受业，其见赏亚于周南仲。以世勋入仕，累调含山尉。水心将漕，欲挽以自助，先生谓：「巡尉法不出差，监司宜守法，不宜任意。」水心是之，不强也。已而锁厅登进士第。先生初不欲以右班官自见，将应词科，至是乃止。知金坛县，有善政。不久为忌者所中，罢。改授淮西总领所药局，通判常州，已而通临安府，皆有声。迁太常寺主簿，大飨阅乐，疏言：「本寺钟磬，于十二律之外，有黄锺、大吕、太蔟、夹锺四清声，而他律无之。清磬者，子声也。商、角之不可胜宫，犹臣民之不可胜君。当黄锺之林锺八律为宫之时，宫律俱长，商、角促短，于理为顺。惟夷则、南吕为宫，则黄锺、大吕为角，角长于宫，而民胜君；无射、应锺为宫，则黄锺、大吕为商，太蔟、夹锺为角，商、角并长于宫，而臣民俱胜君。故作乐当此四律为宫，则杀其黄锺、大吕、太蔟、夹锺四正声，而用其四子声。仁宗皇帝尝行之诏旨，近世颇失此意，非所以尊君，乞行整正。」从之。除太府寺丞，历知徽州、处州，皆以宽厚勤慎得民。以疾奉祠。先生和平无所矫亢，而临事以果。尝曰：「誉极而毁生，利形而害起。」又曰：「溺名则违道，为利则忘义。」既致其事，题其燕居之室曰静乐。其所著书曰：《豫斋集》二十卷，《论语钞》十卷，《祭编》五卷，《编年通考》七十三卷，《书纂》二卷，《考古类编》四卷，《纬书类聚》二卷。（补。）

　　进士袁先生聘儒

　　袁聘儒，建安人。绍熙进士。水心之徒，尝述水心《易说》。（补。）

