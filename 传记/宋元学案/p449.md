<!-- { "loadSidebar": true } -->
　　《祖望》谨案：建炎南渡，学统与之俱迁，完颜一代，遂无人焉。元裕之曰：「国初经术，祖金陵之余波，可知已。垂晚始得滏水。」予初读其论学诸篇，所得虽浅，然知所趋向，盖因文见道者，其亦韩、欧之徒欤﹖及读其论米芾临终事而疑之，则仍然佞佛人也。迨取《归潜志》考之，乃知滏水本学佛，而袭以儒，其视李屏山，特五十步百步之差耳。虽然，犹知畏名教之闲，则终不可与屏山同例论也。刘从益、宋九嘉能排佛，可谓豪杰之士，顾其书无传焉。董文甫者，亦滏水之亚也，皆附见之，聊为晦冥中存一线耳。

　　◆李赵学侣

　　御史刘蓬门先生从益

　　刘从益，字云卿，浑源人也。以进士累官御史，坐言事去。金南渡后，寓居淮阳。最为滏水、屏山所重。工诗文，滏水寻荐之入翰林曰：「吾将老而得此公，有代兴之寄矣。」然尤喜其政事，曰：「官业当为本朝第一。」滏水颇欲挽先生学佛，先生不可，尝以诗谐屏山曰：「谈言正自伯阳孙，佞佛真成次律身。毕竟诸儒攀不去，可怜饶舌费精神。」屏山笑而不忤也。所著有《蓬门集》。子祁。

　　◆滏水同调

　　治中董无事先生文甫（附子安仁）。

　　董文甫，字国华，潞州人也。以进士累官司直，后为河南府治中。醇谨笃实，循循当道，不喜高远奇异。其于《六经》、《语》、《孟》之书，一章一句，皆深思而有得，必以力行为事，不徒诵说而已。其所为文，亦皆论道者居多。晚年，自称无事老人，然稍参老、佛二家。临终，豫知死期，斋沐而逝，时人异之。子安仁，传其学。

　　◆屏山门人

　　御史雷季默先生渊

　　雷渊，字希颜，浑源人。幼丧父，以孤童入太学，读书昼夜不休，虽贫甚，不以介意。从李屏山游，遂知名。俄中高第，官至监察御史，弹劾不避贵臣。（参《归潜志》。）

　　（云濠谨案：先生别字季默。）

　　翰林宋先生九嘉

　　宋九嘉，字飞卿，夏津人也。（云濠案：《归潜志》云：「从屏山游。」元氏《屏山传》亦云：「李经、宋九嘉皆从之游。」）文章有奇气，学宋祁，与雷渊、李经埒。以进士累官右巡院使，入翰林。先生所历，甚着风釆，以不能事权要，累蹶。晚得风疾，遭乱北归，道病卒，犹未五十。性不喜佛，虽与屏山以文相契，而时与之争。在关中有杨奂者，赴举，贻书屏山荐之曰：「杨郎佳士，往见吾兄，慎无以佛、老缦之。」

　　（云濠案：知不足斋校《归潜志》云：「三句似有脱误。」）屏山出其书示人，以为笑，以为挺特守道不回之士。

　　（梓材谨案：《金史》先生本传云：「少游太学，有能赋声。长从李纯甫读书。」又言其「没于癸巳之难」。）

　　太学张先生

　　张，字伯玉，许州人，运使伯英弟也。初入太学，有声。从李屏山游，雅尚气任侠，不肯下人。再举不中，遂辍科举。（参《归潜志》。）

　　州倅李先生经

　　李经，字天英，锦州人。少有异才，入太学肄业。屏山见其诗，盛称诸公间。再举不第，拂衣归。（同上。）

　　（梓材谨案：《金史》先生本传云：「朝议以武功就命倅其州，后不知所终。」）

　　王先生权

　　王权，字士衡，真定人，又名之奇。从屏山游，屏山称之。为人跌宕不羁，博学，无所不览。（同上。）

　　张谷英，字仲杰，赵州人。擢经义高第。从屏山诸公游，为文以多为胜。尝为南顿令。从军数年，入为省掾大理司直。自号无着道人。（同上。）

　　◆雷宋同调

　　主簿周放翁先生嗣明

　　周嗣明，字晦之，真定人，名士德卿从子。先生为人有学，长于议论，自号放翁。屏山尝为作《真赞》，与雷、宋、张、李辈颉颃。（同上。）

　　（梓材谨案：先生尝主涑水簿。）

　　◆滏水门人

　　翰林张先生邦直

　　张邦直，字子忠，河南人。少工词赋，尝魁进士。平阳南渡，为国史院编修官，迁应奉翰林文字，在馆五六年。从赵闲闲亦游。性朴澹，好学，尤善谈论，人多爱之。闲闲本注《太玄》，先生尝言亲受于关中，罗子明因相与讲辩甚久。俄丁母艰，出馆居南京。从学者甚众，束修惟以市书。恶衣粝食，虽仕宦，如贫士也。同年如雷、宋诸人，皆以声名意气相豪，先生独恬退以学自乐。正大初，刘蓬门入翰林，先生从之游。后蓬门下世，有挽诗为诸公所称。（同上。）

　　◆蓬门家学

　　进士刘神川先生祁

　　刘祁，字京叔，御史从益子。以文与元裕之齐名，亦见赏于滏水诸公。传其父学，终身不谈佛。《归潜志》，其所作也。

　　（云濠谨案：《归潜志》十四卷，以所居之堂为名。谢山《鲒琦亭集外编》有《读归潜志》，语论与元遗山互委撰崔立碑事。）

　　（梓材谨案：先生所著又有《神川遯士集》二十二卷。《处言》四十三篇。少举进士，不第。后魁南京。卒年四十八。见《王秋涧集》。）

　　御史刘归愚先生郁

　　刘郁，字文季，御史从益次子，亦名士。中统元年，肇建中省，辟左右司都事。

　　出尹新河，召拜监察御史。能文，工书翰，别号归愚。卒年六十一。（参《王秋涧集》。）

　　◆蓬门门人

　　翰林张先生邦直（见上（《滏水门人》）。）

　　隐君王先生郁

　　王郁，字飞伯，初名青雄，大兴府人也。少居钓台。家素富，赀累千金，遭乱，荡散无几，先生殊不以为意，发愤读书。是时，学者惟事科举时文，先生为文一扫积弊，专法古人。最早为麻征君九畴所赏，其后潜心述作，未尝轻求人知。去钓台，放游四方。又移隐陉山，覃思古学。正大五年，游京师。明年，以两科举进士不中，西游洛阳，放怀诗酒，尽山水之欢。先生平日好议论，尚气，自以为儒中侠。其论学孔氏能兼佛、老，佛、老为世害，然有从事于孔氏之心，学者徒能言，而不能行，纵欲行之，又皆执于一隅，不能周。故尝欲著书，推明孔氏之心学。又别言之、行之二者之不同，以去学者之郁。其论经学，以为宋儒见解最高，虽皆笑东汉之传注，今人惟知蹈袭前人，不敢谁何，使天然之智识不具，而经世实用不宏，视东汉传注尤为甚。亦欲著书，专与宋儒商订。其论为文，以为近代文章为习俗所蠹，不能遽洗其陋，非有绝世之人，奋然以古作者自任，不能唱起斯文。故尝欲为文，取韩、柳之辞，程、张之理，合而为一，方尽天下之妙。其论诗，以为世人皆知作诗，而未尝有知学诗者，故其诗皆不足观；诗学当自三百篇始，其次《离骚》、汉、魏、六朝、唐人，过此皆置之不论，盖以尖慢浮杂，无复古体。故先生之诗，必求尽古人之所长，削去后人之所短。其论出处，以为仕宦本求得志，行其所知，以济斯民，其或进而不能行，不若居高养蒙，行道自适，不为世网所羁，颇以李白为则。先生受知最深者，曰樗轩完颜、闲闲赵秉文、刘从益、李献能、王若虚、麻九畴、史学优、程震、宋九嘉；其游从最久者，李汾、元好问、杜仁杰、雷管、刘源、杨奂、刘郁诸公；至于心交者，惟李冶、刘祁二人而已。八年，先生复至京师。十二月，遇兵难，京城被围，先生上书言事，不报。明年四月，围稍解。五月，先生挺身独出，远隐名山，不知所终。（参《归潜志》。）

　　（梓材谨案：神川《归潜志》又云：「正大初，余先子令叶，飞伯持诸公书来投，先子异其文，置门下，遂与余定交。」是先生可称刘氏门人也。又案：《金史》先生本传言其「挺身突出，为兵士所得」，又言其「径行无机防，为其下所忌，见杀」云。」）

　　◆雷氏家学（屏山再传）。

　　文穆雷先生膺

　　雷膺，字彦正，修撰渊子。幼孤，笃学，以文章称。中统初，为监察御史，首以正君心、正朝廷百官为言。累迁至江南浙西道按察使，致仕。征拜集贤学士。卒，谥文穆。（参《姓谱》。）

　　◆周氏门人

　　庶官王先生德元

　　王德元，字仲元，邢台人。金大安中，举经童第二人。既受官，又从常山周晦之先生学。岁壬辰，避兵至许，许人以为师，出其门者前后数十百人。先生为人，岂弟敦厚，与人言，必本于忠信；待朋友有礼，所与交，或死已久，岁时往抚其家，如生存；邻里有丧疾，皆亲捄问，无间贵贱，许人化之。年八十而卒。（参《道园学古录》。）

　　◆神川门人（蓬门再传）。

　　文忠郝陵川先生经（别见《鲁斋学案》。）

　　◆王氏门人（放翁再传。）

　　刘先生世安

　　张先生居礼（合传。）

　　郝先生守宁（合传。）

　　刘世安、张居礼、郝守宁，皆许人王仲元门人。仲元卒，葬诸姚范之村，而私心时祀之。（参《道园学古录》。）

　　附龙汝霖跋

　　《宋元学案》百卷，道光戊戌刊于浙江，后值夷变，版毁。道州何氏重刊于京师，旋灾于火。浙版后虽复刊，秘庋慈溪冯氏，世罕传购。去岁儿子璋计偕京师，令求是书，卒未得也。汝霖少承庭训，服膺性理之学。窃思宋、元以来，若闽、洛诸儒，犹有专书，自余诸老儒，闇修蓬户，抱遗订坠，其精卓坚苦，实有不朽之业，而生不求闻，没无党援，惟恃黄氏此编，捃摭百一，以传其心得，乃一再逢，遗书弗昌，岂无道坠之惧乎！

　　同志君子杨石泉中丞、龚云浦军门、吴诚斋方伯、苏子溪军门、储鹤翘都转、黄云岑都转、朱宇田廉访，张力臣方伯、黄子寿方伯、陶少云廉访，出资若干金，不足者汝霖益之，爰取李仲云都转所藏何氏本，属王君豫、胡子彝、子政分任校，翻刻传之。冀以发明道术，甄录遗贤，待后之有志于学者。

　　是书之外，又有鄞王氏《补遗》百卷，未及刊行，何氏求得之，与所刊版俱烬。海内藏书傥有副本，刻附此编以传，则尤黄氏之志也。

　　光绪己卯年七月望日，龙汝霖跋尾。

