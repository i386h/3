<!-- { "loadSidebar": true } -->
　　谢山《陈忠肃公祠堂碑铭》曰：「忠肃着《尊尧集》于合浦，以辟新学，尚不慊意，迨着之四明，始以为无憾，则四明宜有祠。忠肃之为倅，居南湖之南蓝，而西湖十洲题咏最多，则湖上尤宜有祠。」又曰：「史越公言是时忠肃穷甚，裘葛不足蔽体，箪瓢不足充口，而温然盛德之容，了无含愠，谈笑舒愉，幽居甚乐。吾读忠肃十洲诸作，则越公之言信然。呜呼，是所谓大丈夫者邪！」

　　◆龚氏门人（荆公再传。）

　　忠公邹道乡先生浩

　　邹浩，字志完，晋陵人。第进士，调扬州、颍昌府教授。吕正献公、范忠宣公为守，皆礼遇之。忠宣属撰乐语，先生辞。忠宣曰：「翰林学士亦为之。」答曰：「翰林学士则可，祭酒、司业则不可。」忠宣敬谢。哲宗擢为右正言。有请以王安石《三经义》发题试举人者，先生论其不可而止。章惇独相用事，先生所言每触惇忌，仍上章露劾，数其不忠侵上之罪。时上废孟后，而贤妃刘氏立，先生上章切谏，以「万世公议」为辞。帝变色，持其章，凝然若有所思，付外。章惇诋其狂妄，乃削官，羁管新州。徽宗立，召为右正言，迁左司谏。疏请黜陟人材，一由独断，宜恤公议于独断未形之前，谨独断于公议已闻之后。改起居舍人，进中书舍人，又请稽考先朝盛德，以尽继述之孝。迁兵、吏二部侍郎，以宝文阁待制知江宁府，徙杭、越二州。蔡京用事，忌之，求其谏立刘后疏不得，乃为伪疏宣示中外，遂再谪衡州别驾，寻窜昭州，五年始得归。方先生之除谏官也，恐贻亲忧，母张氏曰：「汝能报国，吾何忧！」及先生两谪岭表，母不易初意。瘴疾危甚，杨时过省之，犹以国事为问，语不及私。卒，年五十二。高宗即位，诏赠宝文阁直学士，赐谥忠。先生渊源伊洛，而特嗜禅理，其《括苍易传序》服应荆舒之学。前后立论，不无岐出。然以大节观之，要为不负师承矣。文字小疵，未足为累，盖所学在此不在彼也。与游田昼、王回、曾诞，皆良士。着有《道乡集》若干卷。（参史传。）（云濠案：《邹道乡集》诗十四卷，文二十六卷，《四库书目》与《直斋书录解解题》合。《东都事略》以为三十卷，非。）

　　祖望谨案：南轩尝言道乡晚与程子论道，以予考之。似未及过从也。特道乡早岁与刘斯立、田明之固尝讲学，而受业于龚深父之之门，虽未承濂、洛之统，固非绝无渊源者。晚乃游于杨文靖公、胡文定公之间，得伊川之传。尝曰：「吾虽未见先生之面，然识先生之心矣。」故伊川私淑弟子，先生与了翁其最也。特二公皆未能不染于佛、老之学，是则闻知之所以终　不逮见知也与！然当时见知者之多所陷溺也，亦十九矣。

　　道乡语录

　　非礼勿履，惟《大壮》能之。君子用《大壮》之道，惟此为要切。

　　修学易，进道难。何为进道﹖慎独是也。

　　某为谏官，秖是说理，不徼讦。

　　为善如着衣吃饭，不可有功过心。

　　勉礼之当行者，不必责人之报。安义之当为者，不必望人之知。

　　可以求，可以无求，求多辱。可以交，可以无交，交多滥。可以毁，可以无毁，毁多怨。可以誉，可以无誉，誉多谄。

　　有非礼之念，然后有非礼之言，言非自口也。

　　过相褒贬，便入于巧言。轻重须合宜。

　　虽居轩冕之间，当有山林之气，士不可无山林气，节义、文章、学术，大抵皆然。何谓山林之气﹖即纯古之气也。

　　达于命者，不以得失为休戚。

　　思虑不清，便乖慎独之道。

　　学者厌俗事，便非圣王之学。圣王以民事为本，舍民事无可为者，但事事中理，皆有节文，所以异于俗人。下达一家，亦只如此厌俗事。皆生于怠惰。「清虚澹泊」，皆缪悠之词。试问清虚者，不须衣食乎﹖能不为人乎﹖有此二者，既有所事矣。故圣人不喜事，亦不厌事，学者不可不勉！

　　有心之过大，无心之过小。

　　凡为善有二：或直心为善，或着奸为善。大抵有山林气即佳。宁可使人道村，不可使人道奸。

　　祖望谨案：先生语录，秖此一十七条。不深于讲学，而拈出谨独为宗旨，由其言，可以入圣矣。予故备录之。

　　（梓材谨案：谢山所录十七条中，移入《高平学案》二条，又一条引范丞相云「惟俭可以成廉，」惟恕可以成德」，与忠宣传答请教者语复，节之。）

　　杂记

　　「直其正也，」当作「直其敬也」，音近而讹。

　　事至于「如之何如之何」者，固不能为之于未然矣。犹不曰「如之何　如之何」者，是不知悔者也，虽圣人，其如彼何！

　　「吾斯之未能信」，斯者，指其心而言。

　　圣人之道，备于《六经》。《六经》千门万户，从何而入﹖大略在《中庸》一篇，其要只在谨独。（此条见《宋史》本传。）

　　十二时中，看自家一念从何处起，即检点不放过，使见功力。（见《胡氏传家录》。）

　　以爱己之心爱人，则仁不可胜用。以恶人之心恶己，则义不可胜用矣。

　　（梓材谨案：此从谢山所节《景迂学案》《晁氏客语》移入。）

　　附说

　　无所往而不寂者，道也。（《双寂庵记》。）

　　道乡居士以道自持久矣，一旦超超乎万物之表，不知规矩准绳之果吾法邪，非吾法邪﹖不知身体发肤之果吾形邪，非吾形邪﹖所谓喙鸣合，与天地合者与！（《彀音集序》。）

　　寡言不如不言，不言不如忘言。

　　心冥，则无所往而不冥。

　　祖望谨案：此先生之不能自拔于异端者。姑举一二条见之。

　　附录

　　林醇中与书云：惟绝欲平心，调饮食，省思虑，则邪不能干。

　　钱济明与书云：穷绝之域，有书可观。不尔，则日月之徙，烟云之变，皆吾方册也。言与不言，皆与我会。

　　张牧之与书云：恶固不可为，为善复如此！惟望事事节约。

　　祖望谨案：先生诗注中有三条，乃谪昭州时诸公所与书，附录于此。皆德人之言也。

　　《晁氏客语》曰：志完虽遇剧事，处之常优游。因论《易》曰：「《恒》杂而不厌。」

　　◆陈邹同调

　　监税唐先生广仁

　　唐广仁，字充之，内黄人也。少有志于圣学，闻司马温公所以教刘公元城者曰：「生平无以过人，但事无大小，皆可使人知。」遂私淑之。元城亦称先生才用有余。以进士官干宁司法参军，改常州，能决疑狱。元符末，上书入邪籍，时方当改官，遂不用。已而监苏州酒税务。苏人朱氏有势焰，太守以下皆承奉之，而先生一切自异，着憎慢之。太守不能堪，以事下之狱，无所得，然竟废，乃居宝应。其被斥也，元城则曰：「充之尚少保身之道，太为崖异，欲立名。」先生自是益读书讲道，所得愈邃。吕公居仁严事之。宣和中，卒，遗言所以教子者，惟温公语，他不及焉。陈公了翁志其墓。

　　附录

　　吕氏童蒙训曰：唐充之每称前辈说，后生不能忍诟，不足为人。

　　又官箴曰：唐充之，贤者也，深为陈、邹二公所知。大观、政和间守官苏州，朱氏方盛，充之数讥刺之，朱氏深以为怨，傅致之罪。刘器之以为充之为善欲人之见知，故不免自异以致祸患，非明哲保身之谓。

　　汪玉山跋先生帖曰：唐充之元符末上书入籍。其学以天人一理，内外一致，自洒扫应对进退，与酬酢佑神皆一事，无先后之别，极高明所以道中庸也。予闻于吕公居仁者如此。

　　◆龟山门人（二程再传。）

　　馆职关先生治

　　关治，字止叔，杭人也。元佑三年进士，尝为馆职。学于龟山。尝语吕紫微曰：「杨先生有力量。」紫微因亦学于龟山。然读紫微与先生诗，则亦颇耽禅悦，盖其时儒者多蹈此疵也。不知其官秩所至。

　　附录

　　《吕氏官箴》曰：关止叔获盗，法当改官，曰：「不以人命易官。」终不就官，可谓清矣，然恐非通道。或当时所获盗有情轻法重者，止叔不忍以此被赏也。（黄氏补本。）

　　◆元佑之余

　　陈先生正

　　陈正，字端诚，亦元佑中通儒也。《吕氏童蒙训》引其言曰：「《易》须是说到可行处方可。」

　　（梓材谨案：是传首二句从《安定学案》谢山所作《田明之传》尾移入，以《吕氏童蒙训》足之。）

　　幕官夏侯先生旄

　　夏侯旄，字节夫，京师人。年长紫微以倍，犹及与之交。崇宁初，召任诸州教授。学制既颁，即日寻医去。后任西京幕官，罢任当改官，以举将安惇也，卒不改官，浮沈京师，至死不屈。

　　县令唐先生恕

　　唐恕，字处厚，口口人。崇宁初，知荆南县。新法既行，即致仕，不出者几三十年。

　　第笔

　　（梓材谨案：以上二传，以谢山所录《吕氏童蒙训》为之。二先生紫微并称为丈，则皆紫微前辈也。）

　　监岳胡定翁先生宗伋

　　胡宗伋，字浚明，号定翁，余姚人。童时如成人，及长，刻意于学。元符间，试礼部不第，归，教授乡里，学者多从之游。性至孝，跬步未尝忘亲。建炎之乱，士人避地明、越者，多以先生为归依。高宗御极，授房州文学，调浏阳丞。用荐，监严州比较务。最，进一官。丐祠，监南岳庙。先生操行方轨，笃于道德性命之旨，其交游子弟，非是莫取，史称为醇儒。（参《两浙名贤录》。）

　　迪功刘先生若川（父陶。附子充实。）

　　刘若川，字朝宗，始名武，字定功，庐陵人。父陶字绍先，博学有声称，于势利泊如也。先生刻意读书，当朝廷改科取士，人曰：「刘公，元佑宿学也，宜留为吾徒师。」赞助学官，师表多士，踰四十年。后补右迪功郎。致仕，为乡先生，周必大兄弟尝受业焉。子充实，通经笃行，有父风。（参《周益公集》。）

　　删定邓先生名世

　　邓名世，字符亚，临川人。天资笃实，为文长于叙事。先是，议臣禁学《春秋》及诸史者，先生独酷嗜之，试有司，屡以援《春秋》见黜。同舍又告毋藏元佑党人文集，笑曰：「是足以废吾身乎﹖」遂杜门却扫，益研究经史，考三《传》同异，往往为诸儒所未到。御史刘大中宣谕江南，得所著《春秋四谱》等书，荐之，命录其书以进，遂以布衣上殿，进《治人》、《务实》等说，上嘉纳，寻赐出身，除敕令所删定官，兼史馆校勘，时绍兴四年也。所著书又有《春秋论说》、《春秋类史》、《春秋公子谱》、《列国诸臣图》、《左氏韵语》、《国朝宰相年谱》、《古今姓氏辩证》、《皇极大衍数》、《大乐书》、《文集》，共合三百余卷。（参《姓谱》。）

