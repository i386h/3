<!-- { "loadSidebar": true } -->
　　《大戴记》三十四篇，澄所序次。按《隋志》《大戴记》八十五篇，今其书阙前三十八篇，始三十九，终八十一，当为四十三篇，中间第四十三、四十四、四十五及六十一，四篇复阙，第七十三有二，总四十篇。据云八十五篇，则末又阙其四；或云止八十一，皆不可考。窃意大戴类萃此记，多为小戴所取，后人合其余篇，仍为《大戴记》，已入《小戴记》者，不复录，而阙其篇，是以其书冗泛，不及小戴书甚，盖彼其膏华，而此其渣滓尔。然向或间存精语，不可弃遗。其与《小戴》重者，《投壶》、《哀公问》也。《投壶》、《公冠》、《诸侯迁庙》、《诸侯衅庙》四篇既入《仪礼逸经》，《朝事》一篇又入《仪礼传》，《哀公问》，《小戴》已取之，则于彼宜存，于此宜去。此外犹三十四篇。《夏小正》犹《月令》也。《明堂》犹《明堂位》也。《本命》以下《杂录》，事辞多与《家语》、《荀子》、《贾》、《傅》等书相出入，非专为记礼设。《礼运》以下诸篇之比也，《小戴》文多缀补，而此皆成篇，故篇中章句罕所更定，惟其文字错误，参互考校，未能尽正，尚以俟好古博学之君子云。（以上《三礼序录》。）　　　

　　《汉艺文志》：「《孝经古文孔氏》一篇，二十二章；《孝经》一篇，十八章。长孙氏、江翁、后仓、翼奉、张禹传之，各自名家。经文皆同，惟孔氏壁中古文为异。」《隋经籍志》：「《孝经》，河间人颜芝所藏。汉初，芝子贞出之。又有《古文孝经》与《古文尚书》同出，孔安国为传。刘向以颜本比古文，除其繁惑。而安国之本，亡于梁。至隋，秘书监王劭访得《孔传》，河间刘炫，因序其得丧，讲于人间，渐闻朝廷。儒者皆云炫自作之，非孔旧本。」邢昺《正义》曰：「《古文孝经》，旷代亡逸。隋开皇十四年，秘书学生王逸于京市陈人处得本，送与著作郎王劭，以示河间刘炫，仍令校定。炫遂以《庶人》章分为二，《曾子敢问》章分为三，又多《闺门》一章，凡二十二章，因着《古文孝经稽疑》一篇。」唐开元七年，国子博士司马贞议曰：「《今文孝经》是汉河间王所得颜芝本，至刘向以此校古文，定一十八章。其古文二十二章，出孔壁，未之行，遂亡其本。近儒辄穿凿更改，伪作《闺门》一章，文句凡鄙，又分《庶人》章从『故自天子』以下别为一章，以应二十二之数。」朱子曰：「《孝经》独篇首六七章为本经，其后乃传文，皆齐、鲁间儒纂取《左氏》诸书语为之。传者又颇失其次第。」澄按夫子遗言，惟《大学》、《论语》、《中庸》、《孟子》所述，醇而不杂，此外传记诸书所载，真伪混淆，殆难尽信，《孝经》亦其一也。窃详《孝经》之为书，肇自孔、曾一时问答之语，今文出于汉初，谓悉曾氏门人记录之旧，已不可知。武帝时，鲁共王坏孔子宅　，于壁中得《古文孝经》，以为秦时孔鲋所藏。昭帝时，鲁国三老始以上献，刘向、卫宏盖尝手校。魏、晋以后，其书亡失，世所通行，惟《今文孝经》十八章而已。隋时，有称得《古文孝经》者，其间与今文增减异同，率不过一二字，而文势曾不若今文之从顺，以许氏《说文》所引，及桓谭《新论》所言，考证又皆不合，决非汉世孔壁中之古文也。宋大儒司马公酷尊信之，朱子《刊误》亦据古文，未能识其何意。今观邢氏《疏》说，则古文之为伪，审矣。又观朱子所论，则虽今文，亦不无可疑者焉。今特因朱子《刊误》，以今文古文校其同异，定为此本，以俟后之君子云。（《孝经序述》。）

　　◆草庐讲友

　　太学王先生科

　　王科，字子纯，乐安人。宋末，贡补国学。草庐尝曰：「耆儒宿学如吾子纯者，寥寥若晨星。」

　　编修虞井斋先生汲

　　虞汲，蜀人，郡庵之父也。尝为黄冈尉。宋亡，自海上还，隐于临川之崇仁，礼义忠信，乡里信之。与吴伯清为友，伯清称其文清而醇。晚稍起家教授，有知人之鉴，于诸生中识鲁参政子翚、欧阳承旨原功而深期之。以国史院编修致仕。（参《赵东山集》。）

　　（梓材谨案：先生后赠四川参政，沧江先生刚简之后也。沧江二子，伯礼部尚书，仲兵部侍郎。兵部三子，仲从龙子三人，伯即先生。尚书无子，以先生继宗事，殆以从孙而继从祖者。《道园行状》称沧江为曾祖，实则沧江乃先生曾祖也。）

　　（云濠谨案：赵东山为《雍公行状》，以先生为尚书之孙。欧阳圭斋为《雍公神道碑》则云：「尚书无子，而从祖渠州有子六人，长兵部直宝文阁三子，仲子朝请郎通判惠州从龙子汲，长而贤，乃以为后，是为井斋先生。」是即先生也。）

　　◆草庐同调

　　文靖贡云先生奎（父士瞻。）

　　贡奎字仲章，宣城人。父士瞻，（梓材案：《万姓统谱》作士浚，今据《马石田集》正之。）力学砥节，宋亡，遂不仕。尝作义塾以待四方学者，乡人甚尊敬之。晚而生先生。天资颖敏，容仪端重，十岁便能属文。长益博综经史。仕元，为齐山书院山长，历授江西儒学提举，敷明性理之学，诸生皆竦听不懈。迁集贤直学士。卒，谥文靖。（参《姓谱》。）

　　山长黄资中先生泽（附李溉之。）

　　黄泽，字楚望，其先资州内江人。父仪可，累举不第，随兄骥予官九江，蜀乱，不能归，因家焉。先生生有异质，慨然以明经学道为志，好苦思，屡致成疾，疾止复思，久之，如有所见，作《仰高钻坚论》以自广。蜀人治经，必先古注疏，先生于名物度数，考核精审，而义理一宗程、朱，作《易春秋二经解》、《三礼祭祀述略》。成宗大德中，署江州景星书院山长。已移洪州东湖书院，受学者益众。初，先生屡梦见夫子，以为适然，既而梦夫子手授所校《六经》，字画如新，由是深有感发，始悟曩昔所解多徇旧说为非是，乃作《思古吟》十章，极言圣人德容之盛，上达文王、周公。秩满归，闭门授徒以养亲，不复仕。尝谓去圣久远，经籍残阙，传注家率多附会，近世儒者又各以才识求之，故议论虽多，而经旨愈晦，必积诚研精，有所悟入，然后可窥见圣人之本。乃揭《六经》中疑义千有余条，以示学者。既乃尽悟失传之旨。自言每得之幽闲寂寞、疾病无聊之际，及其久也，则豁然无不贯通。自天地定位、人物未生以前，沿而下之，凡邃古之初，万化之原，载籍所不能具者，皆昭若发蒙，如示诸掌。然后由羲、农以来，下及春秋之末，帝德王道，皆若身在其间、而目击其事者。于是《易》、《春秋》传注之失，《诗》、《书》未决之疑，《周礼》非圣人书之谤，凡数十年苦思而未通者，皆涣然冰释，各就条理。近代覃思之学，推为第一。吴草庐尝观其书，以为生平所见明经士，未有能及之者。然先生雅自慎重，未尝轻与人言。学士李溉之奉使过九江，愿执弟子礼受一经，先生谢曰：「以君之才，辍期岁之功，何经不可明，然不过笔授其义已耳。若余则当百艰万苦之余，乃能有见，吾非邵子，不敢以二十年林下期君也。」溉之叹息去。或问先生：「自秘如此，宁无不传之惧﹖」曰：「圣经兴废，上关天运，岂区区人力所致邪！」初，先生在家时，郡守寓公犹有能敬重先生者，待以学校宾师之礼，月致米六斛、钞三十千。盖国初贤守，设此以奉前代寓公之无归者。先生敬共奉持，菽水欢然。又十余年，而二亲相继终，先生年近六十矣。数经岁大祲，家人采木实草根疗饥。行部有蔡副使者，考学粮之籍，谓先生一耆儒耳，月廪削其三之二，先生晏然曾不动其意，惟以圣人之心不明，而经学失传，若己有罪为大戚。至正六年卒，年八十七。（从黄氏补本录入。）

　　九江经说

　　《易》起于数，因子设卦，因卦立象，因象起意，因意生辞，故孔子曰：「《易》者，象也，立象以尽意。居则观其象而玩其辞。」圣人言《易》之为教如此，《易》不可废象，明矣。由象学失传，汉儒区区掇拾凡陋，不足以得圣人之意，而王辅嗣忘象之说兴，至邢和叔则遂欲忘卦弃画，虽以近代巨儒继作，理学大明，而莫能夺也。（《忘象辩》。）

　　象有一卦之象，有一爻之象，或近取诸身，或远取诸物，或以六爻相推，或以阴阳消长而为象者，学者犹可求也。然有象外之象，则非思虑意想所能及矣，而况于立例以求之乎﹖李鼎祚缀缉于王氏弃掷之余，朱子发后出而加密，丁易东继之而愈详，圣人立象之妙终不可见。（《象思》。）

　　象学既明，则因象以得意，因意以得辞。阴阳消长有一定之几，上下贵贱有一定之分，善恶吉凶有一定之则，位之当者，孔子无由独言，其非卦与爻之小者，文王、周公固不谓之大，然后知三圣人之《易》，一而已矣。若舍象而求，则人自为《易》，不期于异而自异。（《辨同论》。以上《易说》。）

　　《春秋》有鲁史书法，有圣人书法，而近代乃有夏时冠周月之说，是史法与圣法俱失也。（《元年春王正月辩》。）

　　说《春秋》有实义，有虚辞。不舍史以论事，不离传以求经，不纯以褒贬疑圣人，酌时宜以取中，此实义也。贵王贱霸，尊君卑臣，内夏外夷，皆古今通义，然人自为学，家自为书，而《春秋》迄无定论，故一切断以虚辞。（《笔削本旨》。）

　　说《春秋》，须先识圣人气象，识得圣人气象，则一切刻削烦碎之说自然退听矣。其但以为录实而已者，则《春秋》乃一直史可修，亦未为知圣人也。（以上《春秋说》。

　　《易》象与《春秋》书法废失之由，大略相似，苟通其一，则可触机而悟矣。盖古者占筮之书，即卦爻类物取象，悬虚其义，以断吉凶，皆自然之理，乃上古圣神之所为也，文王、周公作《易》，特取一二立辞以明教。自九簭之法亡，凡簭人所掌者，皆不可复见，而象义隐微，遂为百世不通之学矣。鲁史记事之法，实有周公遗制，与他国不同，观韩宣子之言可见。圣人因鲁史修《春秋》，笔则笔，削则削，游、夏不能赞一辞，则必有与史法大异者。然曰其文则史，是经固不出于史也。今鲁史旧文亦不可复见，故子朱子以为不知孰为圣人所笔，孰为圣人所削，而《春秋》书法亦为历世不通之义矣。（《易象春秋说》。）

