<!-- { "loadSidebar": true } -->
　　李常，字公择，建昌人。少读书庐山白石僧舍，既擢第，留所钞书九千卷，名舍曰李氏山房。调江州判官、宣州观察推官。发运使杨佐将荐改秩，先生推其友刘琦，佐曰：「世无此风久矣！」并荐之。熙宁初，为秘阁校理。王荆公与之善，以为三司条例检详官，改右正言、知谏院。荆公立新法，先生预议，不欲青苗收息。至是，疏言：「条例司始建，已致中外之议。至于均输、青苗，敛散取息，傅会经义，人且大骇。」荆公遣所亲密谕意，先生不为止，又言州县散常平钱，实不出本，勒民出息。神宗诘荆公，荆公请令先生具官吏主名。先生以非谏官体，落校理，通判滑州。岁余，复职，知鄂州，徙湖、齐二州。齐多盗，先生得黠盗，刺为兵，半岁间诛七百人，奸无所匿。徙淮南西路提刑。元丰六年，召为太常少卿，迁礼部侍郎。哲宗立，改吏部，进户部尚书。或疑其少干局，虑不胜任，质于司马温公。温公曰：「用常主邦计，则人知朝廷不急于征利，聚敛少息矣。」先生转对，上七事，曰宗廉耻、存贡举、别守宰、去赃贪、慎疑狱、择师儒、修役法。拜御史中丞兼侍读，加龙图阁直学士。论取士，请分诗赋、经义为两科，以尽所长。谏官刘安世以吴处厚缴蔡确诗为谤讪，因力攻确。先生上疏论以诗罪确，非所以厚风俗，安世并劾先生，徙兵部尚书，辞不拜，出知邓州。徙成都，行次陜，暴卒，年六十四。有《文集》、《奏议》六十卷，《诗传》十卷，《元佑会计录》三十卷。先生长孙萃老觉一岁，始与觉齐名，俱受知于吕正献公。其论议趣舍大略相同，所终官职又同，其死先后一夕云。（参史传。）

　　附录

　　吕荥阳曰：李公择有乐正子之好善。

　　吕紫微曰：李公择尚书与荥阳公诸贤讲论，行己须先诚实，只如书帖言语之类，不情谬敬，尽须削去，如未尝瞻仰而言瞻仰，未尝怀渴而言怀渴，须尽去之，以立其诚。

　　又曰：李公择每令子妇诸女侍侧，为说《孟子》大义。

　　◆明道同调

　　少师韩持国先生维

　　韩维，字持国，颍昌人，忠宪公亿第五子。以父任为将作监主簿，闭门不仕。宰相荐其好古嗜学，安于静退，召试学士院，辞不就。富郑公辟河东幕府，史馆修撰欧阳兖公荐为检讨、知太常礼院。礼官议祫享东向位不行，乞罢礼院，以秘阁校理通判泾州。神宗封淮阳郡王、颍王，先生皆为记室参军。尝与论天下事，语及功名，先生曰：「圣人功名，因事始见，不可有功名心。」王拱手称善。时为王择妃，先生上疏曰：「王孝友聪明，动履法度，方向经学，以观成德。今卜族授室，宜历选勋望之家，谨择淑媛，考古纳釆问名之义，以礼成之。不宜苟取华色而已。」迁起居注、侍迩英讲。英宗初免丧，简默不言，先生疏「迩英为陛下燕闲之所，侍于侧者皆献纳论思之臣，陈于前者非经则史，可以博咨访之义，穷仁义之道，究成败之原。今礼制终毕，臣下倾耳以听玉音，臣请执笔以俟。」进知制诰、知通进银台司。御史吕诲等以濮议得罪，先生疏救不从，遂阖门待罪。颍王为皇太子，兼右庶子。神宗即位，除龙图阁直学士。论御史中丞王陶罢职事不行，求去，知汝州。数月，召兼侍讲、判太常寺。熙宁二年，迁翰林学士、知开封府。明年，为御史中丞，以兄献肃绛在枢府，力辞。王荆公亦恶其言保甲事，复使为开封府、毂下清肃。时吴充为三司使，帝曰：「维、充以文学进，及任烦剧而皆称职，可谓得人矣！」兼侍读学士，充群牧使。孔文仲对策入等，以切直罢归，先生言：「陛下毋谓文仲为一贱士，黜之何损。臣恐忠良结舌，阿谀苟合者将窥隙而进，为祸不细。」荆公益恶之。先生以言不用，请郡，帝曰：「当留以辅政。」对曰：「使臣言得行，贤于富贵。若攀附旧恩以进，非臣之愿也。」遂出知襄州，改许州。七年，召为学士承旨。时天久不雨，先生言：「畿内诸县督索青苗钱甚急，往往鞭挞取足。旱灾之际，重罹此苦！」上感悟，即命先生草诏求直言。诏出，是日乃雨。王荆公罢，会绛入相，加端明殿学士、知河阳，复知许州。帝幸旧邸，进资政殿学士。曾子固当制，称其纯明亮直，帝令改命词。先生知帝意，请提举嵩山崇福宫。帝崩，起知陈州，未行，召兼侍读，加大学士。执政欲废王氏《新经义》，先生以当与先儒之说并行，论者服其平。拜门下侍郎。处东省踰年，有忌之者密为谗愬，诏分司南京。尚书右司王存抗声帘前曰：「韩维得罪，莫知其端，臣窃为朝廷惜！」乃还大学士、知邓州。兄绛为之请，改汝州。久之，以太子少傅致仕，转少师。绍圣中，入元佑党籍，降左朝议大夫，再谪崇信军节度副使，均州安置。诸子乞纳官爵，听父里居，许之。元符初，复左朝议大夫，是岁卒，年八十二。徽宗初，追复旧官。所著有《南阳集》三十卷。（云濠案：先生尝封南阳郡公，故以名集。○参史传。）

　　附录

　　程伊川上先生书，求撰明道墓志，曰：「家兄学术才行，为世所重，自朝廷至于草野，相知何啻千数。然念相知者虽多也，能知其者则鲜矣；有文者亦众也，而其文足以发明其志意，形容其德义者则鲜矣；能言者非少也，而名尊德重，足以取信于人者则鲜矣。颐窃谓智足以知其道义，文足以彰其才德，言足以取信后世，莫如阁下。」

　　（云濠谨案：先生志明道墓言：「予方守颍昌，遂得从先生游。先生不以老耄鄙我，周旋启靠，所以为益良厚」云。）

　　（梓材谨案：先生从孙德全瓘为元城门人，叔夏璜为武夷门人，玄孙无咎元吉为和靖门人，小东莱吕氏即无咎之，而无咎之子潍又为清江门人。故谢山于叔夏传云「北宋公相家之盛，莫如吕氏、韩氏」也。）

　　恭简王彦霖先生岩叟

　　王岩叟，字彦霖，大名清平人。仁宗初，置明经科，先生年十八，乡举、省试、廷对皆第一，调栾城簿、泾州推官。闻弟丧，弃官归养。熙宁中，韩魏公留守北京，辟为属。韩献肃绛代魏公，复欲留用，先生谢曰：「岩叟，魏公之客，不愿出他门也。」士君子称之。后知安喜县，有治声。定守吕正献公着叹曰：「此古良吏也。」有诏近臣举御史，举者意属先生，而未及识。或谓可一往见，先生笑曰：「是所谓呈身御史也。」卒不见。哲宗立，用刘忠肃挚荐，为监察御史，极陈时事之弊。是时下诏求疾苦，先生言役钱敛法太重，愿复差法如嘉佑。元佑初，迁左司谏。蔡确以定策自居，先生劾之，言：「陛下之立，以子继父，百王不易之道。且太皇太后先定于中。而确敢贪天之功。」并劾章惇谗贼狠戾，罔上蔽明。由是二人相继退斥。兼权给事中，时并命执政，其间有不协时望者，先生即缴录黄。既而命不由门下省出，先生请对，言之益切，迁侍御史。坐乞还张舜民职任事，改起居舍人，不拜，以直集贤院知齐州。明年，复以起居舍人召。侍迩英讲，读仁宗知人事，先生曰：「人主常欲虚心平意，无所偏系，观事以理，则事之是非，人之邪正，自然可见。」又申《洪范》三德之义，上疏风谏。一日侍讲，奏曰：「陛下退朝无事，不知何以消日﹖」哲宗曰：「看文字。」曰：「陛下以读书为乐，天下幸甚！圣贤之学，非造次可成，须在积累。积累之要，在专与勤。屏绝它好，始可谓之专；久而不倦，始可谓之勤。愿陛下特留圣意！」哲宗颔之。进权吏部侍郎、天章阁待制、枢密都承旨，请筑定远，据要害以扼西夏，定远遂城。拜中书舍人，权知开封府，奸猾敛迹。；慈圣之族曹氏隶韩绚与同隶讼，事连其主就逮。先生言：「部曲相讼，不当论其主。今不惟长告讦之风，且伤孝治。」诏窜绚而绝其狱。元佑六年，拜枢密直学士、签书院事，入谢太皇太后。少进而西，奏哲宗曰：「陛下今日圣学，当深辨邪正。」又进曰：「闻有以君子小人参用之说告陛下者，乃深误陛下也。此不可不察！哲宗选后既定，太皇太后曰：「帝得贤后，有内助功。」先生对曰：「内助虽后事，其正家须在皇帝。圣人言正家而天下定，当慎之于始。」太皇太后以是语哲宗者再。先生退取历代后事可为法者，类为《中宫懿范》上之。宰相刘忠肃挚、右丞苏文定辙以人言求避位，先生曰：「元佑之初，排斥奸邪，缉熙圣治，挚与辙之功居多。愿深察谗毁之意，无轻其去就。」两宫然之。后忠肃竟为御史郑雍所击，先生连疏论救。忠肃去位，御史遂指为党，罢为端明殿学士、知郑州、明年，徙河阳，数月卒，年五十一。赠左正议大夫。绍圣初，坐元佑党籍，追贬雷州别驾。为文语省理该，深得制诰体。有《易》、《诗》、《春秋传》行世。（参史传。）

　　附录

　　朱子《伊洛渊源录》曰：王端明彦霖，元佑中为台谏官，登政府，正直不挠，当世称之。墓碑、本传纪其行事甚详，然不及其学问源流也。惟《遗书》前篇有其答问，而其集中亦有记先生语数条，又祭明道文有闻道于先生之语。及伊川造朝，亦有两疏推挽甚力。盖知尊先生者，然恐其未必在弟子之列也。

　　◆横渠同调

　　正愍吕微仲先生大防（父蕡）

