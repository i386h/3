<!-- { "loadSidebar": true } -->
　　侍郎李橘园先生浩

　　李浩，字德远，一字直夫，建昌人。早有文称。绍兴中进士，调曹州司户，累官直宝文阁，知静江府，兼广西安抚。先生质直浑厚，立朝忠愤激烈，言切时弊，人不敢干以私。后徙居临川。子孙皆从学于象山。（参《姓谱》。）

　　（梓材谨案：先生号橘园，官至侍郎。其事互见于《槐堂诸儒学案》。）

　　宝文王复斋先生厚之

　　王厚之，字顺伯。其先本临川人，魏公安礼之后也。（梓材案：象山先生为《复斋行状》云：「娶王魏公曾孙通州使君，瑊之长女。」先生盖通州子行，为魏公玄孙。《两浙名贤录》云：「诸暨人。」）干道二年进士，官至江东提刑，直宝文阁。所著有《金石录》三十卷、《考异》四卷、《考古印章》四卷。（补。）

　　谢山《答临川杂问》：「问：『临川王顺伯厚之往来朱、陆之闲，有盛名于干、淳闲，未知是荆公之裔否﹖』曰：『顺伯乃魏公和甫之裔，见《陈直斋书录》。尤长碑碣之学。今传于世者，有《复斋碑目》。宋人言金石之学者，欧、刘、赵、洪四家而外，首数顺伯。历官侍从，出为监司，以刚正称于时。』」

　　通奉老杨先生庭显

　　杨庭显，字时发，慈溪人，慈湖先生之父也。少时尝自视无过，视人有过。一日忽念曰：「岂其人则有过，而我独无过﹖」于是省得一过，旋又得二三，已而纷如猬之集，乃大恐惧。痛惩力改，刻意为学，程督之严，及于梦寐。尝曰：「如有樵童牧子有以诲我，亦当敬听之。」久之，旧习日远，新功日着。自其子识事，未尝见其有过。一夕被盗，翼日谕子孙曰：「婢初告有盗，吾心止如此。张灯视笥，告所亡甚多，吾心止如此。今吾心亦止如此。」即其所得可知。象山志其墓，称「四明士族，躬行有闻者，先生为首。」舒广平亦尝云：「吾学南轩发端，象山洗涤，老杨先生琢磨。」老杨者，以别慈湖也。（参《象山集》。）

　　谢山《四先生祠堂碑》阴文曰：「慈湖之父通奉公以处士为后进师，广平尝自叙其学曰：『南轩开端，象山洗涤，老杨先生琢磨。』老杨先生即通奉也。广平尝切磋于晦翁，讲贯文献于东莱，而自叙不及焉，直以通奉鼎足张、陆，则其学可知矣。」陆子铭通奉墓亦云：「年在耄耋而学日进，当今所识，杨公一人而已。」融堂谓：「通奉与物最恕，一言之善，樵牧吾师，省过最严，毫发不宥，至于泣下。是慈湖过庭之教所自出也。」

　　慈湖先训

　　吾家子弟，当于朋友之间，常询自己过失。此说可为家传。

　　吾少时，初不知己有过，但见他人有过。一日自念曰：「岂他人俱有过，而我独无邪﹖殆不然﹖」乃反观内索，久之，乃得一。既而又内观索，又得二三。已而又索，吾过恶乃如此其多，乃大惧，乃力改。

　　心吉则百事皆吉。

　　人处不善之久，则安于不善，而不以为异。

　　人戒节要先于味，盖味乃朝晚之事，渐渍夺人之甚。于此淡薄，则余过亦轻。

　　损人即自损也。

　　爱人即自爱也。乐人之凶，彼未必凶，而己已凶矣。

　　不善之心，则一身不及安，一家不及安。

　　过则人皆有，未足为患，患在文饰。傥不文饰，非过也。志士之过，布露不隐。

　　凡可怒者，以其小人也。然怒或动心，则与小人相去一闲耳。

　　三代之治天下，欲使民无失其善性而已，更无二说。

　　时人心中，自谓今且如此度日，俟他时如意，当取快乐。不知今日无事，即是至乐。此乐，达之者鲜。

　　人关防人心、贤者关防自心、天下之心一也，戒谨则善，放则恶。学者或未见道，且从实改过。

　　人为舍宇等物遮了眼，朝晚区区而不自知。

　　近来学者多伪，至于临死亦安排。

　　为学及五分，自休不得。

　　世闲忙，学者欲到不忙处。

　　学者有志气，无问拙愚，冲击而开矣。无问气习，冲击而散矣。

　　外事不可深必，凡得失，奉天命可也。动心则逆天命，祸将至矣。近世学道者众，然胸中尝带一世闲行，所以不了达。

　　学道者多求之于言语，所谓知道者，只是存想。

　　一堕人欲，念虑颠倒，举止轻浮。此语可谓甚善。

　　正欲说，教住即住得；正欲怒，教住即住得，如此即善。

　　君子恭敬之心在内，人皆知之，禽兽亦知之。

　　人贫贱则忽之，事微细则不谨，若此者，人以为常，君子于此战战兢兢，敬心无二。

　　学者成则无我，欲如何不欲如何，但由理而行。盛暑有待秋凉之意，隆寒有待春和之意，好学者不如此。

　　心无所求则乐生，此非亲到者，有所不知。

　　吾自幼年，以生计不足为忧。复思古者乐贫之士，处贫必得其理，因读《论语》「有若言：『盍彻乎﹖』每每在怀。一日，忽有所得：夫盍彻﹖正而已矣。宿昔之忧，日见消释，而静止轻清。盖得理，则无所施而不利，复何忧哉！」

　　为学之门，固不一。苟逐，则泥矣。惟敬一门，无可逐，不容有所泥，学者往往多忽之。诚能养之以敬，则日仁矣。

　　人之趋向，为熟所夺。苟或有学，则熟者不熟，生者不生。是以自己于庶物之中作得主宰，无贪恋，则自然见道，虽夫子不易吾言。

　　此身乃天地间一物，不必兜揽为己。

　　处高堂则气宽，居茅屋则气隘，对风月则气清，当晦昧则不爽，类皆如此，以其有我也。

　　人有过，尚有改一路。有过得改，犹晦昧之得风，大旱之得霖雨。当天地阴阳不和之时，而为之一新，亦若此。或者不达，过作则惟恐人知。安有不知之理﹖设或不知，潜伏于中，此过必毒，害己益甚。过既不去，使己终身为小人。学者试思，即以此断其是非去留，庶使改过之心有勇。既改之，则便可无愧。

　　人生一世，只忙迫一场便休。

　　祖望谨案：此语近禅。

　　不能舍己从人，则知识日昧。处世常见其难，故人常在难中。

　　好学之心一兴，则凡在吾身之不善自消，至于面目尘埃亦去矣。

　　胸中无贪染，目则明，耳则聪。

　　吾见人好问则喜。

　　吾饮馔不敢尝时新，衣服喜补绽，于器用亦然，无求新弃旧之意。吾得此意，敢保老景不为人所厌。

　　即事即学也，即此下笔处即学也。

　　吾之本心，澄然不动，密无罅隙处。人自己尚不识，更向何处施为。

　　大中至正之道，近在日用，见于动静语默，不必他求。

　　人以目逐物为见，以耳逐物为闻，谓之分明，不知乃大不分明。

　　学者以所得填塞胸中，中毒之深，复不自觉；颜子屡空，还有此否﹖

　　畏天命，则无所求，而享安逸矣。苟未及安逸，则知贪求心未尽；贪求心未尽，则知未识天命也。君子胸襟常无事，常悦乐。

　　事即学也。事学有二，则学亦劳矣。

　　学有进时，如龙换骨，如鸟脱毛，身与心皆轻，安享福无已。

　　学者言多则散学力。

　　人知学进，其处世如享醇酒，怡怡融融。

　　食不语，为学到日，自然如此。

　　动静语默，皆天性也。人谓我为之，是将黄金作顽铁用耳。

　　学者涵养有道，则气味和雅，言语闲静，临事而无事。

　　不逐物而得理，此时如丸珠在盘，无所凝滞。

　　大舜之心，即瞽瞍底豫之心，瞽瞍底豫之心，即大舜之心。

　　欲言之时，与无言之时同，则学精矣。

　　事无大小，有志者皆得之。窃盗取地窟，一锹复一锹，不敢作声，不敢思量他事，但一心求彻。学者似之，不患所学不成也。

　　恶心未萌时，与学成就时一般。

　　惟无憎恶人之心者，乃能劝戒人；有憎恶人之心者，其劝戒人必不服。

　　傥有志于学，见贤者亦学也，见不贤者亦学也，喜乐亦学也，忧苦亦学也。学至此，学乃吾之全体。

　　使有牧童呼我来前曰：「我教汝。」我亦敬听其教。

　　（梓材谨案：《慈湖先训》本在《慈湖学案》，特老杨先生为象山老友，自宜立传，故以是训列于传后。）

　　附录

　　慈湖曰：「先公一日闲步到蔬园，顾谓园仆：『吾蔬闲为盗者窃取，汝有何计防闲﹖』园仆姓余者曰：『须拌少分与盗者乃可。』先公因欣然顾简曰：『余即吾师也。』吾意释然。」

　　丰谊，字叔贾，一字宜之，鄞县人，清敏公稷之曾孙也。以父死难，（梓材案：先生父名治，杨州监仓，殉建炎之难。）被任知建康军。历知常、台、饶、蕲、衢州，皆有惠政。隆兴元年，迁户部郎，外除湖南运判。台臣议引年之格，先生首请归。孝宗召为吏部郎，未赴而卒。子有俊，从象山游。（补。）

　　文恭罗此庵先生点

　　罗点，字春伯，崇仁人。登淳熙三年进士第。累官至端明殿学士，签书枢密院事。光宗不过重华宫，先生同宰执引上裾而哭。与同列奏谏之，章凡三十五，又自谏者十六疏。宁宗嗣位而卒，赠太保，谥文恭。尝从学于象山，相聚甚久。晦翁与林黄中栗以争《西铭易》、《象》不相得，黄中劾晦翁偃蹇不就职，朝议不直黄中，于是两罢。先生致书象山，谓「朱、林皆自家屋里人，不宜自相矛盾」。象山答之曰：「天地开辟，本只一家。来书之云，不亦陋乎！古人但问是非邪正，不问自家他家。舜于四凶，孔子于少正卯，亦只治其家人耳！妄分俦党，此乃学不知至，自用其私者之通病也。」

　　（梓材谨案：此传系梨洲原文。考袁絜斋为陆氏大弟子，其作先生行状云：「摆脱凡陋，刻意讲学，每以追蹑前修自励。」又云：「平居讲贯，博取诸人。至于进退出处之大义，则心自决之。」不言为象山门人。传当云尝从讲学于象山，故谢山《奉临川帖子》谓：「以集中偶有过从，而遽为著录，并列其子为再传之徒者，为未然也。」）

　　附录

　　罗此庵自西府归，有里人叩之曰：「吾有蓄疑，而不敢白于公者有年。今容白之，可乎﹖」公曰：「言之何伤。」曰：「公生平未尝妄行一步。公为推官时，大雪，吾醉归，见公以杖拨雪，戴温公帽；着屐，后有苍奴负箧，公之奴也。吾以醉，不敢前与公揖，然心疑之，以为公暮夜且安往﹖」公笑曰：「子之所见，详审如此，是未尝醉也。陈同甫狱急，吾未尝识之，怜其才，为援之吏，箧内皆白金也。同甫至死未尝知之，今因子问而及。」（补。）

　　黄壶隐先生文晟（附见《槐堂诸儒学案》。）

　　县令刘先生恭（别见《庐陵学案》。）

　　◆象山同调

　　忠文徐宏父先生谊

