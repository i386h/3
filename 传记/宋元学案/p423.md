<!-- { "loadSidebar": true } -->
　　（梓材谨案：《慈湖学案洪隐君传》谓先生学于淳安，尝曰：「朝阳先生，吾师之。复翁、大之二先生，吾所资而事之。」朝阳为吴先生暾，大之为夏先生溥，复翁即隐君震老也。）

　　师山文集

　　曩岁，懵然日用心于句读文辞之间，而无有得。其后，优游餍饫，为日既久，若有所获。以前所闻者雠之，往往不合，乃知道理在天地间，非真积力久，心融意会，不可恍惚想象，遽为去取。

　　自孟子没，《诗》、《书》出秦火中，残坏断缺，无一完备，重以汉儒章句之习，破碎支离，唐人文章之弊，浮夸委靡，虽有董仲舒、韩愈之徒，或知理之当然，而终莫知道之所以然，故二氏之学，得以乘隙出入其间，以似是而实非之言，饰空虚无为之说诱吾民，上焉者落明心见性之场，下焉者落祸福报应之末，而吾儒无复古人为己之学，徒以口舌辩给，卒不能胜，使天下如饮而醉、病而狂者，千四百年。贞元会合之气，散而复聚，于是汝南周夫子出焉。河南两程夫子接迹而起，相与昌明之而益大。至吾新安朱子，尽取群贤之书，析其异同，归之至当，集其大成，使吾道如青天白日，康衢砥道，千门万户，无不可见，而天地之秘，圣贤之妙，发挥无余蕴矣。然自是以来，三尺之童，即谈忠恕，目未识丁，亦闻性与天道，一变而为口耳之弊。盖古人之学，是以所到之浅深，为所见之高下，所言皆实事；今人之学，是游心千里之外，而此身原不离家，所见虽远，而皆空言，此岂朱子教世之意﹖其得罪于圣门而负朱子也深矣！

　　吾党今日但当潜心圣贤之书，进退俯仰，一随其节，久而吾心与之为一，自有得焉，不可先立一说，积于胸中，主为己见，而使私意得以积起，庶几防邪存诚，虽有小失，随时救正，不致大缪，如此死而后已，以冀于道可入。

　　近时学者，未知本领所在，先立异同，宗朱则毁陆，党陆则非朱。此等皆是学术风俗之坏，殊非好气象也。陆子静高明不及明道，缜密不及晦庵，然其简易光明之说，亦未始为无见之言也，故其徒传之久远，施于政事，卓然可观，而无颓堕不振之习。但其教尽是略下工夫，而无先后之序，而其所见，又不免有知者过之之失，故以之自修虽有余，而学之者有弊。学者自当学朱子之学，然亦不必谤象山也。

　　以敬为主，以谨独为要，则工夫无间断，而自强不息，虽圣人之纯亦不已，皆由此进。（以上《与王真卿》。）

　　天地一《易》也，古今一《易》也，吾身亦一《易》也。以天身而论之，心者，《易》之太极也；血气者，《易》之阴阳也；四体者，《易》之四象也；进退出处之正与不正，吉凶存亡之所由应者，《易》之用也。近取诸身，《易》无不尽，虽无书可也。（《周易大传附注序》。）

　　《春秋》损益四代之制，为百王不刊之典，所以着圣人之大用，体天地之道而无遗，具帝王之法而有征，其功足以遏人欲于横流，存天理于既灭。明之者，帝王之治可复。六经无《春秋》，殆皆空言而已。（《春秋经传阙疑序》。）

　　道外无文，外圣贤之道而为文，非吾所谓文。文外无道，外《六经》之文而求道，非吾所为道。（《余力稿自序》。）

　　士君子在天地间，惟出处为一大事，故观其出处之节，而人之贤否可知。然出处之际，祸患之来，常有不可避者，听其在天而已。（《送徐推官序》。）

　　陆子之质高明，故好简易；朱子之质笃实，故好邃密。各因其质之所近，故所入之途不同。及其至也，仁义道德，岂有不同者﹖同尊周、孔，同排佛、老，大本达道，岂有不同者﹖后之学者，不求其所以同，惟求其所以异。江东之指江西则曰：「此怪说之行也。」江西之指江东则曰：「此支离之说也。」此岂善学者哉！朱子之说，教人为学之常也；陆子之说，才高独得之妙也。二家之说，又各不能无弊。陆氏之学，其流弊也，如释子之谈空说妙，工于卤莽灭裂，而不能尽夫致知之功。朱子之学，其流弊也，如俗儒之寻行数墨，至于颓惰委靡，而无以收其力行之效。然岂二先生垂教之罪哉，盖学者之流弊耳！（《送葛子熙序》。）

　　程子曰：「敬者，圣学之所以成始成终。」秦、汉以来，非无学者，而曰孟轲死，千载无真儒，何也﹖不知用力于此，而溺于训诂词章之习，故虽专门名家，而不足以为学，皓首穷经，而不足以知道，儒者之罪人耳。近世学者，忠恕之旨，不待呼而后唯；性与天道，岂必老而始闻，然出口入耳，其弊益滋，则又秦、汉以来诸儒之罪人。（《王居敬字序》。）

　　为学之道，用心于支流余裔，而不知大本大原之所在，吾见其能造道者鲜矣。《太极图说》、《西铭》，其斯道之本原与！《太极》之说，是即理以明气；《西铭》之作，是即气以明理。太极之生阴阳，阴阳之生五行，岂有理外之气﹖天地之塞吾其体，天地之帅吾其性，岂有气外之理﹖天地之大，人物之繁，孰能出于理气之外哉！二书之言虽约，而天地万物无不备矣。（《跋太极图西铭》。）

　　方今之吏，强者不过生事以立声名，弱者不免废事以市恩惠。（《也先脱囚碑》。）

　　（梓材谨案：此下有一条，为王处士立传于后。）

　　附录

　　先生尝谓学者曰：「斯道之懿，不在言语文字之间，而具于性分之内；不在高虚广远之际，而行乎日用常行之中。以此穷理，以此淑身，以此治民，以此觉后，庶乎无媿于古之人矣。」（《行状》。）

　　◆师山讲友

　　州同鲍先生同仁

　　鲍同仁，字国良，歙县人。历官会昌州同知，所至皆有治绩。先生性慧巧，旁通针砭之术。（参《姓谱》。）

　　（云濠谨案：《江南通志》载先生着有《通玄指要赋注》二卷、《经验针法》一卷。）

　　鲍先生叶

　　鲍叶，字君茂。见师山所作《亦政堂记》。（参《师山文集》。）

　　承旨危云林先生素（别见《静明宝峰学案》。）

　　◆师山学侣

　　征君唐白云先生仲实（附师钱水村。）

　　唐仲实，名桂芳，歙之槐塘人，教授元第五子也。生有夙慧，年十五，受《诗》钱水村，尽得其学。时危太朴、郑师山皆负人伦鉴，咸折节与交。荐除崇文学谕、南雄学正，皆不就。戊戌，明太祖幸歙，延访耆硕，守臣邓愈以其名闻。召见，首问平天下要道，对以不嗜杀人语，太祖大喜。因力陈筑城之苦，立为罢役。赐尊酒粟帛，抚慰而去。事载御制《五伦书》。所著有《武夷小■》、《白云集略》行于世，学者称为白云先生。（参《歙县志》。）

　　（梓材谨案：《歙县志》《古迹》，「三峰精舍在槐塘，唐白云所筑。常与危太朴、郑师山讲论此堂。前对三峰耸秀，故名。」）

　　◆师山同调

　　处士王先生廷珍

　　王廷珍，字子真，祁门处士。师山志其墓云：「子真读书见大意，谓圣贤作经，意在言表，岂拘拘注脚者所可得其本旨，要当真体实认，见之日用常行间。」

　　胡石丘先生默

　　胡默，字孟成，婺源人，号石丘生。师山序其文集云：「孟成文奇崛而有气，诗深远而无瑕，善于学古者也。但奇崛者宜变而平易，深远者当使之明白，是又在孟成种绩之久，时至而骨自换也。予尝以是语孟成。他日其徒洪生斌手钞孟成所为诗文若干卷，因以语孟成者语之，是亦朋友忠告之道也。」（参《师山遗文》。）

　　礼部程黟南先生文

　　程文，字以文，婺源人。自幼事父母以孝闻。家贫，勤苦自励。比壮，束书游学，四阅寒暑，研穷六经，博考诸子百氏，学业日进，遂挟策入京师。平章公、翰林虞公、欧公、揭公皆推许，然安分恬退，不务进取。受知虞、揭尤深。预修《经世大典》，书成，例授各路儒学教授，借注黄竹岭巡给。任满，调怀孟教授。丁内艰，庐于墓侧。辛巳，科举复兴，浙省以掌卷官召。比还，丁外艰，复庐墓侧，终丧未尝御酒肉。再为临清漕运万户教授，考满，御史台、翰林院交举，任编修官云。家学得程、朱之旨，文章有《史》、《汉》之风。再授助教，拜监察御史，弹劾不避权贵。与待制余公阙为忘年友。丞相贺公欲不次用之，以年老乞身，授礼部员外郎，奉命斋赐江浙省丞相达公。时浙东所属郡邑半归方氏，浙省属张氏，徽、饶、衢、信、江西咸非元土，遂寓居绍兴钱清僧舍。一日，张氏遣使致礼，坚卧不顾。既而兵四集，乃之杭，主贡宪使师泰所，遂卧疾。张氏之为平章者就谒，拥衾面内卧，不回视。复迁寓西山僧舍，疾遂笃，谓师泰曰：「吾以死累子。」卒年七十一。有《蚊雷小■》、《师音集》、《黟南生集》，刊之西湖书院云。（参《新安文献志》。）

　　◆师山家学（融堂四传。）

　　县尹郑先生琏

　　郑琏，字希贡，师山弟也。慷慨有志略。自遭丧乱，追随师山于患难，不避艰险。鲍仲安之起义兵，先生与焉。邓愈购师山，先生自先赴难。既不能脱，师山挺身出，谓先生曰：「汝当屈身以保家。」先生泣应之，然且终其身不仕。

　　（梓材谨案：先生在元，仕至歙县尹。潘从善志其墓云：「至正十三年，以复婺源州功，受太白渡巡司。十六年，克复黟、祁二县，元帅李诚以其功呈枢密院，升充行军都镇抚。是年予转浙任，邑乏抚字官，元帅八尔思公荐公为歙县尹。」）

　　训导郑溪西先生忠

　　郑忠，字以孝，师山之族孙也。少随师山。戊戌之难，师山以遗戒与之曰：「我之死也，所以为天下立节义，为万世立纲常，其在汝辈所宜自勉。为臣尽忠，为子尽孝，以不辱为亲为族足矣，何必区区悲慕邪﹖」先生后以荐为歙学训导，自号溪西渔。

　　州同郑樗庵先生潜

　　郑潜，字彦昭，歙县人也。于师山不同谱，而以叔父事之。师山尝称其「敏悟坚笃，吾乡子弟之千里驹也。」又曰：「吾尝有后生无可语之叹，得潜而释然。」官至监察御史、泉州总管。入明同知□州。所著有《白沙■》、《樗庵集》。子桓，官至河南参政，亦有时名。

　　◆师山门人

　　鲍先生元康

