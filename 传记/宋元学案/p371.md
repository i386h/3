<!-- { "loadSidebar": true } -->
　　欧阳玄，字原功，其先家庐陵，与文忠同所自出。曾大父新，始居浏阳。先生幼岐嶷，母李氏，亲授《孝经》、《论语》、《小学》诸书。八岁能成诵，始从乡先生张贯之学，日记数千言，即知属文。年十四，益从宋故老习为辞章，下笔辄成章。弱冠，下帷数年，人莫见其面，经史百家，靡不研究，伊洛诸儒源委，尤为淹贯。延佑元年，诏设科取士，先生以《尚书》与贡。明年，赐进士出身，授岳州路平江州同知。调太平路芜湖县尹，改武冈，召为国子博士。初置艺文监，文宗亲署为少监，奉诏纂修《经世大典》，升太监、检校书籍事。拜翰林直学士，编修四朝实录，兼国子祭酒。重纪至元五年，足患风痹，乞归不允。拜翰林学士。归，复起，以疾未行。诏修辽、金、宋三史，召为总裁官，发凡举例，俾论撰者有所据依。拜翰林学士承旨。除福建廉访使，行次浙西，疾复作，乃上休致之请，作南山隐居，优游山水间，有终焉之志。复拜承旨，力辞，不获命。奉敕定国律，寻乞致仕。将行，帝复降旨不允，进阶光禄大夫。十七年，卒于崇教里之寓舍，年八十五。赠崇仁昭德推忠守正功臣、大司徒、柱国，追封楚国公，谥曰文。先生处己俭约，为政廉平，历官四十余年，在朝之日，殆四之三。三任成均，而再为祭酒，六入翰林，而三拜承旨。文章道德，卓然名世。有《圭斋文集》若干卷。（参史传。）

　　方茗谷先生用

　　方用，字希才，望江人。少负逸才，与揭傒斯、朱公迁、欧阳玄同游于许白云之门，以羽翼斯文相砥砺，时称许门四杰。着有《先儒宗旨》、《茗谷丛说》诸书。子三人，以诗礼世其家。（参《江南通志》。）

　　都事苏栗斋先生友龙

　　苏友龙，字伯夔，金华人。学经于白云。以才推择为吏，擢令萧山，转行枢密院，照磨升行省都事，多着能绩。入明而卒。子伯衡。（修。）

　　（云濠谨案：先生门下侍郎辙之裔。宋文宪志其墓云：「伯夔，字也，人称之曰栗斋在而不敢字。其先居眉州，文定长子迟知婺州，因家金华。」又言：「先生上距文定盖九世矣。」然其子平仲为待制，迟八世孙，则先生距文定祗八世耳。）

　　教授胡长山先生翰

　　胡翰，字仲申，金华人。从吴正传师道受经、吴立夫莱学古文词，又登白云之门，获闻考亭相传的绪。尝至京师，交当世名士，而于余阙、贡师泰尤善。避地南华山中著书。入明，除衢州教授。聘修《元史》，赐金缯而归。居长山之阳，称长山先生。卒年七十五。

　　仲子文集（补。）

　　皇降而帝，帝降而王，王降而霸，犹春之有夏，秋之有冬也。由皇等而上，始乎有物之始，由霸等而下，终乎闭物之终，消长得失，治乱存亡，生乎天下之动，极乎天下之变，纪之以十二运，统之以六十四卦。《干》，天道也，健而运乎上。《坤》，地道也，顺而承乎下。天地既判，其气未交为《否》，既交为《泰》。始乎《干》，讫乎《泰》，四卦统七百二十年，是为天地《否》《泰》之运，《干》一索得男而为《震》，《坤》一索得女而为《巽》。《震》，长男也；《巽》，长女也。夫妇之道也，始成为《恒》，既交为《益》。《干》再索得男而为《坎》，《坎》，中男也。《坤》再索得女而为《离》，《离》，中女也。中男中女，夫妇之道成为《既济》，既交为《未济》。《干》三索得男而为《艮》，《艮》，少男也。《坤》三索得女而为《兑》，《兑》，少女也。少男少女，夫妇之道成为《损》，既交为《咸》。始乎《震》，讫乎《咸》，十二卦统一千六百七十有六年，是为男女交亲之运。男治政于先，女理事以承其后。男之治也，从父之道。《大壮》也，《无妄》也，长男从父者也；《需》也，《讼》也，中男从父者也；《大畜》也，《遯》也，少男从父者也，六卦统一千一百五十有二年，是为阳晶守政之运。女之治也，从母之道。《观》也，《升》也，长女从母者也；《晋》也，《明夷》也，中女从母者也；《萃》也，《临》也，少女从母者也，六卦统一千有八年，是为阴毳权行之运。《坤》，阴也，得阳育而生男。《干》，阳也，得阴化而生女。男归于母，女应于父。《豫》也，《复》也，长男归母者也；《比》也，《师》也，中男归母者也；《剥》也、《谦》也，少男归母者也，六卦统九百三十有六年，是为资育还本之运。《小畜》也，《姤》也，长女应父者也；《同人》也，《大有》也，中女应父者也；《夬》也，《履》也，少女应父者也，六卦统一千二百二十有四年，是为造化符天之运。《干》、《坤》，父母之道也，必有代者焉。代父者，长男也。从长男者，中男、少男也。《解》也，《屯》也，中男从长者也；《小过》也，《颐》也，少男从长者也，四卦统六百七十有二年，内外以刚阳治政，是为刚中健至之运。阳刚之极，阴必行之。代母者，长女也。从长女者，中女、少女也。《家人》也，《鼎》也，中女从长者也；《中孚》也，《大过》也，少女从长者也，四卦统七百九十有二年，内外以阴柔为治，是为群愚位贤之运。阴随于阳为顺，《丰》也，《噬嗑》也，中女从长男者也；《归妹》也，《随》也，少女从长男者也；《节》也，《困》也，少女从中男者也，六卦统一千八百年，是为德义顺命之运。阳随于阴为不顺，《涣》也，《井》也，中男从长女者也；《渐》也，《蛊》也，少男从长女者也；《旅》也，《贲》也，少男从中女者也，六卦统一千八十年，是为惑妒留天之运。长男既息，为男之穷也，长女既息，为女之穷也，于是中男与少男相搏焉。《蹇》也，《蒙》也，二卦统三百三十有六年，是为寡阳相搏之运。阳之搏也，阴必随之，于是中女与少女会焉。《睽》也，《革》也，二卦统三百八十有四年，是为物极元终之运。十二运上下万有一千七百八十载，阳来阴往，太乙临之，不浸则不极，不极则不复，复而与天下更始，非圣人不能也。圣人非天不生也，天生仲尼，当五霸之衰，而不能为太和之春者，何也﹖时未臻乎革也。仲尼殁，继周者为秦、为汉、为晋、为隋、为唐、为宋，垂二千年犹未臻乎革也。泯泯棼棼，天下之生，欲望其为王、为帝、为皇之世，固君子之所深患也。余闻之广陵秦晓山，乃推明天人之际，皇帝王霸之别，定次于篇。（《衡运论》。）

　　（梓材谨案：谢山《札记》云：「长山载入《衡运》诸篇。」）

　　六合之大，万民之众，有纪焉而后持之。何纪也﹖曰：「天纪也，地纪也，人纪也。天纪不正，不足以为君；地纪不正，不足以为国；人纪不正，不足以为天下。何谓天纪﹖天子无所受命者也。其所受命者，天也，故国君受命于天子，天子受命于天，义至公也。尧有天下七十载而得舜，舜有天下五十载而得禹，舜以德，禹以功。其得天下也，不曰尧、舜与之，而曰天与之也。由禹之后，桀承其纪，而自绝于天，故汤放之。由汤之后，纣承其纪，而又绝于天，故武王伐之。天下不以汤、武为篡，而曰此天吏也。天之所废，孰能兴之﹖天之所兴，又可废乎﹖皆历数也。虞、夏、商、周之取与异道，皆推至诚以顺天者也，而后世欲以诈力为之，始乱天下之大义矣。何谓地纪﹖中国之与夷狄，内外之辨也。以中国治中国，以夷狄治夷狄，势至顺也。自三危、积石，负终南地络之阴，抵太华，而北逾大河，并太行，抵恒山之右，循塞垣，至于濊、貊、朝鲜，是谓北纪胡门也。自岷山、嶓冢，负地络之阳，并商山，抵上洛，而南逾江、汉，至于荆、衡，循岭徼，至于百粤，是谓南纪越门也。其间包有冀、兖、青、徐、荆、扬、豫、梁、雍之地。上党，天下之脊也；宏农分陜，两河之会也，其外四夷居之，风气不同，习俗亦异。虞有三苗之叛，周有昆夷之患，虽有圣人，不能使之同仁，从其族类可也。而后世务勤远略，欲以冠带治之，始失天下之大势矣，非一朝一夕之故也。由汉之后，汩天之纪者，莫曹操若也。由晋之后，汩地之纪者，莫刘渊若也。魏、晋之事，衰世之事也。以唐高祖、太宗之为君，而不能挈天下归之正者，何也﹖高祖起兵晋阳，下西河，取临汾，鼓行而入长安，除暴隋之禁，约法十有二条，民怀其德，威震海内，与汉何异哉！汉王即位泛水之上，萧王即位鄗南，君子与之。唐受隋禅，独不与焉。非有恶于唐也，杨广弒父与君，天下之首恶也，与天下诛之，天下之大义也，不知出此，而从事于繁文伪饰，犹窃人之钟，自掩其耳，知其不可，而犹为之，是以魏、晋自处矣。太宗承武德之后，以百战之师，命李靖等将之，擒颉利，降伊吾，平党项，西通吐蕃、回纥，南致谢元深，空人之国，俘人之众，謷然自以秦始皇、汉武帝不若也。魏征言之，不听。颜师古、李百药言之，又不听。好须臾之名，忘将来之患，卒从温彦博之议，虚漠南之境，徙其部落，居吾内地，留其君长，备吾屯卫，而帝加号天可汗，刻之玺书，是以夷狄自处矣。以夷狄处者，以夷狄与之；以魏、晋处者，以魏、晋与之，《春秋》之义也，盖将以正天地之纪也。天地之纪不正，虽有人纪，君臣也，父子也，夫妇也，朋友之交也，长幼之序也，何自而立哉！而人纪之在天下，固有不可泯焉者也。当魏、晋之初，毛玠、荀彧虽以操之奉献帝为扶宏义、示至公，而当时之士，如甘宁、周瑜、金袆、耿纪之徒，奋不与之。渊虽尊汉安乐，自谓汉氏之甥，而孔恂逆知其奸，睦夸不仕其朝。忠臣孝子，遭时多难，未尝不骈首接于当世，鼎镬在前而不辟，刀锯在后而不顾，吾以是知生人之纪未尝泯也，有能正者，岂难也哉！故天下莫要于人纪，莫严于地纪，莫尊于天纪，乱其一，则其二随之，乱其二，则三者夷矣。汉不乱则操固汉之征西也，晋不残则渊固晋之都尉也。天地之纪不正，由生人之纪先紊之也。非秦、隋之乱，汉高帝、唐太宗亦何自而兴哉！汉承秦之变，变而近正者也。唐承隋之变，变而不善正者也。三纪之立，其尧、舜、禹、汤、文、武之世乎﹖善为天下者，亦法乎尧、舜、禹、汤、文、武而已矣！（正纪论。）

