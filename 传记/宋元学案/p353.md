<!-- { "loadSidebar": true } -->
　　崔与之，字正之，增城人。父世明，博学，精于医。先生少卓荦有奇节，不远数千里游太学。绍熙中进士，广之士由太学取科第自先生始。累知成都府、本路安抚使。时安丙握蜀重兵久，每忌蜀帅之自东南来者，至是独推诚相与。丙卒，诏尽护四蜀之师，开诚布公，兼用吴、蜀之士，拊循将士，人心悦服。蜀知名士若家大酉、游似、李性传、李心传、度正之徒皆荐达之。召为礼部尚书，又除参知政事，进右丞相，皆辞不就。卒，追封南海郡公，谥清献。先生历仕四十七年，清风高节，屹然师表，未尝沾一弹墨。尝书座右铭曰「无以嗜欲杀身，无以财货杀子孙，无以政事杀民，无以学术杀天下后世。」其卒也，遗戒不得作佛事。（参史传。）

　　（梓材谨案：先生与攻媿友善，号菊坡。见王氏《困学纪闻》。真文忠公自箴「量未若南海之宽」。原注又案，魏鹤山《简州三贤祠记》云：「成都之天庆观、仙游阁，故有张忠定公绘像。嘉定十三年，南海崔公与之来守成都，刘文节公一见异之，语人曰：『是宜配忠定与赵清献公。』崔公之门人洪咨夔等，乃即忠定之次，图赵、崔二公而并祠焉。」据此，则先生之谥宜与赵公同矣。）

　　◆南溪学侣

　　柴蒙堂先生中守

　　柴中守，号蒙堂，南溪之弟。进贤罗晋君早从之学。（参《刘后村集》。）

　　（梓材谨案：《刘宝山厚南行状》以蒙堂为中行之号，盖误。）

　　柴强恕先生元裕

　　柴元裕，字益之，余干人。通五经，尤长于《易》，以穷理尽性为本。四方从学者众，汤伯纪汉、饶伯舆鲁、李纯甫伯玉皆其门人。所著《春秋》、《尚书》、《论语解》，《易系辞》、《中庸》、《大学说》，《宋名臣传题》。所居斋曰「强恕」，门人称曰强恕先生。（参《饶州府志》。）

　　（梓材谨案：《万姓通谱》以先生为元佑，殆以字近而■。又案：《袁蒙斋集》称强恕、南溪、蒙堂曰「三柴」。南溪名中行，蒙堂名中守，则强恕必南溪传所谓中立者矣，元裕盖其改名尔。）庆元之学

　　正惠林先生大中

　　林大中，字和叔，永康人。入太学，登绍兴三十年进士第，知金溪县。郡督输赋急，先生请宽其期，不听，纳告敕，投劾而归。已而主太常寺簿。光宗受禅，除监察御史。迁殿中侍御史，奏言：「进退人才，当观其趣向之大体，不当责其行事之小节。趣向果正，虽小节可责，不失为君子；趣向不正，虽小节可喜，不失为小人。」又论：「今日之事，莫大于雠耻之未复。此事未就，则此念不可忘。此念存于心，于以来天下之才，作天下之气，倡天下之义。此义既明，则事之条目可得而言，治功可得而成矣。」陈贾以静江守臣入奏，先生极论其「庸回亡识，尝表里王淮，创为道学之目，阴废正人。傥许入奏，必再留中，善类闻之，纷然引去，非所以靖国。」命遂寝。守侍御史兼侍讲。知潭州赵善俊得旨奏事，先生上疏劾善俊，而言宗室汝愚之贤当召。上用其言，召汝愚而出善俊与郡。既以言不行，求去，改吏部侍郎，辞不拜，乃除直宝谟阁。初，占星者谓朱晦庵曰：「某星示变，正人当之，其在林和叔邪﹖」至是，晦庵贻书朝士曰：「闻林和叔入台，无一事不中的，去国一节，风义凛然，当于古人中求之。」寻命知宁国府，又移赣州。宁宗即位，召还，试中书舍人，迁给事中，寻兼侍讲。知阁门事韩侂冑来谒，先生接之，无他语，阴请内交，先生笑而却之，侂冑怨由此始。改吏部侍郎，不拜，以焕章阁待制知庆元府。丐祠，得请。给事中许及之缴驳，遂削职。罢归，屏居十二年，未尝以得丧关其心。及侂冑诛，即召见，试吏部尚书，除端明殿学士、签书枢密院事。卒，谥正惠。先生清修寡欲，退然如不胜衣，及其遇事而发，凛乎不可犯。自少力学，趣向不凡。所著有奏议、外制、文集三十卷。（参《史传》。）

　　忠公游先生仲鸿

　　游仲鸿，字子正，南充人。淳熙初进士，知中江县。制置使京镗等荐之，召赴阙，宰相赵忠定甚重之。时光宗以疾，久不朝重华宫，先生遗忠定书，陈宗社计。及孝宗登遐，遂赞定大策，后知嘉定，有政绩。卒，谥曰忠。（参《姓谱》。）

　　修撰赵西林先生巩

　　赵巩，字子固，钱塘人。干道八年进士，官秘阁修撰，知扬州。尝奉使金，金主问《皇帝清问下民赋》非所作乎﹖叹服其文学。从游者甚众，号西林先生。庆元禁伪学，入党籍。（参《咸淳临安志》。）

　　◆宗卿门人

　　通奉史先生宾之

　　史宾之，鄞县人，忠定之孙，而忠宣之子也。朝议大夫、直敷文阁、荆湖北路转运副使。少事丘文定公。以政事称，亦为郡太守。赠通奉大夫。（参《清容居士集》。）

　　◆后溪门人

　　丞相游克斋先生似

　　游似，字景仁，南充人。嘉定十四年进士，累官吏部尚书，入侍经幄。帝问贞观治效何速如是，对曰：「人主一念之烈，足以旋乾转坤。或谓霸图速而王道迟，不知一日归仁，期月已可，王道曷尝不速！」淳佑中，为右丞相兼枢密使，自南充伯进爵国公。卒，赠少师。子汶。

　　（云濠谨案：先生号克齐。见刘后村《看详薛氏孔子集评进状》。）

　　（梓材谨案：先生传本在《鹤山学案》，为鹤山门人，然考先生乃庆元党案忠公仲鸿之子。鹤山序忠公《鉴虚集》，言：「守潼川，获交公之子似，除馆舍之。」似先生特馆于鹤山，未必在弟子之列。又案：先生序鹤山《师友雅言》云：「尚忆嘉定十有四载，余方家居，公致之潼川郡斋，闻诸友读《易》，考旧说，切磋究之。」又云：「余因及往岁侍后溪先生。先生谓刘侍郎招美，劝阅注疏，以为不先此而立谕，恐徒高明而不实。公深然之。」据此，则先生本后溪门人，而于鹤山特其学侣，故于序尾亦未自称门人也。）

　　忠文周先生端朝别见《岳麓诸儒学案》。

　　◆攻媿门人

　　监岳孙先生枝别见《沧洲诸儒学案》。

　　朝奉史先生守之别见《慈湖学案》。

　　◆南溪门人

　　文元饶双峰先生鲁别为《双峰学案》。

　　通直汤存斋先生千

　　郡守汤晦静先生巾

　　侍郎汤息庵先生中并为《存斋晦静息庵学案》。

　　文清汤东涧先生汉（别见《存斋晦静息庵学案》。）

　　◆菊坡门人

　　忠文洪平斋先生咨夔

　　洪咨夔，字舜俞，于潜人。嘉定二年进士，授如主簿，寻试为饶州教授。作《大治赋》，楼攻媿赏识之。授南外宗学教授，以言去。应博学宏词科，直院夏庄举自代。崔清献与之帅淮东，辟置幕府。后通判成都府。清献为制置使，首檄先生自近，辞曰：「今当开诚心，布公道，合西南人物以济国事，乃一未有闻而先及门生、故吏，是示人私也。」卒不受，惟以通判职事往来效忠，蜀人高之。还，为秘书郎，迁金部员外郎。会诏求直言，慨然曰：「吾可以尽言悟主矣。」其父见其疏，曰：「吾能吃茄子饭，汝无忧。」史弥远读至「济王之死，非陛下本心」，大恚，掷于地。转考功员外郎。转对，言李全必为国患。于是台谏交论，鑴二秩。读书故山，七年而弥远死，帝亲政五日，即以礼部员外郎召。入见，乞养英明之气，及论君子小人之分。帝问今日急务，对以「进君子而退小人，开诚心而布公道」。且言「在陛下一念坚凝」。翌日，与王实斋遂并拜监察御史。先生感激知遇，疏言：「权归人主，政出中书，天下未有不治。」改元端平，时登进诸儒，以广讲读、说书之选。先生言圣学之实，所当讲明而推行者有六：一，亲睦本支；二，正始闺门；三，警肃侍御；四，审正邪用舍；五，储养文武之才；六，忧根本，无生事边功。擢殿中侍御史、中书舍人，寻兼权吏部侍郎，与真文忠德秀同知贡举。历进刑部尚书，加端明殿学士，卒。特赠两官，谥忠文。其遗文有《两汉诏令钞》、《春秋说》、外内制、奏议、诗文行于世。（参史传。）

　　（梓材谨案：《魏鹤山集》洪氏《天目山房记》盖为先生而作。）

　　◆蒙堂门人

　　罗先生晋君别见《槐堂诸儒学案》。

　　◆强恕门人

　　文元饶双峰先生鲁别为《双峰学案》。

　　文清汤东涧先生汉别见《存斋晦静息庵学案》。

　　尚书李斛峰先生伯玉

　　李伯玉，字纯甫，余干人。端平二年，进士第二，授观察推官。召试馆职，历诋贵戚大臣，直声暴起。改校书郎，历官至权礼部尚书兼侍读。贾似道专国柄，度宗以先生旧学，进之卧内，相对泣下，欲用以参大政，似道忌之，寻病卒。所著有《斛峰集》。（参史传。）

　　◆游氏家学

　　丞相游克斋先生似见上《后溪门人》。

　　◆克斋家学后溪再传。

　　提刑游先生汶

　　游汶，字鲁望，丞相似之子。蜀乱后，寓居德清。累官江东、江西提刑。贾似道当国，罢官家居。入元，有荐为福建总管者，不就，书其布袍之背曰：「前宋遗民，无寒暑衣之。」

　　◆洪氏门人菊坡再传。

　　教授程先生掌别见《鹤山学案》。
 卷八十　鹤山学案（黄氏原本、全氏修定）
　　鹤山学案　（黄宗羲原本　黄百家纂辑　全祖望修定）

　　鹤山学案表

　　魏了翁　　　　　　（从弟）文翁

　　（潜庵、宏斋讲　　（子）克愚

　　友。）

　　（范氏所传。）　　郭黄中

　　（晦翁、南轩私

　　淑。）

　　吴泳

　　游似（别见《丘刘诸儒学案》。）

　　牟子才　　　　（子）巘　　　　　（孙）应龙

　　赵范

　　赵葵（并见《沧洲诸儒学案》。）

　　唐震　　　　　　胡应之

　　毛振

　　王涛

　　屠高

　　王万

　　程掌

　　史守道

　　蒋公顺

　　税与权

　　滕处厚

　　蒋重珍

　　虞兟

　　唐季乙

　　蒋山

　　许月卿（别见《介轩学案》。）

　　史绳祖

　　叶元老

　　许玠

　　严植

　　张端义（别见《慈湖学案》。）

　　王爚　　　李芾

　　（存斋同调。）　赵卯发

　　高载　　　　　　　　　　　　　　　唐震（见上《存斋门人》。）

　　（范氏门人。）

　　（南轩再传。）

　　（五峰、紫岩三传。）

　　高稼　　　　　　（子）斯得

　　高崇

　　（宋氏、李氏门人。）

　　（南轩、清江、迂斋再传。）

　　（五峰、紫岩、东莱三传。）

　　高定子

　　（并鹤山学侣。）

