<!-- { "loadSidebar": true } -->
　　（梓材谨案：先生，嘉兴人也。楼攻媿为《盛夫人墓志》云：「盛氏世为余杭人。有曰蟠者仕吴越。钱氏纳土，始居严之建德，又徙嘉禾，因家焉。」又云：「元佑中，孺人之伯祖侨以名儒为国子司业。」则先生之爵里可考矣。）

　　县尉倪千乘先生天隐

　　倪天隐，字茅冈，桐庐人。古灵先生妹也，古灵三妹，长适刘执中，次适先生，并学于安定；而少适郑闳中，与古灵为四先生之二。学者称先生为千乘先生。所述《周易上下经口义》十卷，（云濠案：今《周易口义》十二卷，吴玉墀家藏本，入《四库》《经部》。又《系辞》上下及《说卦》三卷。晁氏止载其《上下经》，而《系辞》、《说卦》不载，唯《宋艺文志》有之。但既列《易传》十卷，复列《口义》十卷，误也。盖安定讲授之余，欲着《传》而未逮，先生述之。以非其师之亲笔，故不敢称《传》而名之曰《口义》。传之后世，或称《传》，或称《口义》，无二书也。先生官至县尉，晚年主桐庐讲席，弟子千人。其为桐庐令叶安道作《题名记》，戒之令师善鰴恶，无为石羞，时人传之。高弟子曰彭汝砺。（修。）

　　吴先生孜

　　吴孜，萧山人。有《尚书大义》二卷，见《宋志》。嘉佑、治平间，有名经苑。舍住宅为学宫，太守张伯玉至，以便服坐堂上。先生鸣鼓行学规，伯玉谢过，安受其罚。陈古灵尝荐之。

　　直讲张先生巨（别见《庐陵学案》。）

　　百家谨案：安定先生初教苏、湖，后为直讲，朝命专主太学之政。先生推诚教育，甄别人物，有好尚经术者，好谈兵战者，好文艺者，好尚节义者，使之以类群居讲习。先生时时召之，使论其所学，为定其理。或自出一义，使人人各对，为可否之。或就当时政事，俾之折衷。故人皆乐从而有成效。欧阳庐陵诗曰：「吴兴先生富道德，诜诜子弟皆贤才。」王临川云：「先取先生作梁栋，以次收拾桷与榱。」盖就先生之教法，穷经以博古，治事以通今，成就人才，最为的当。自后濂、洛之学兴，立宗旨以为学的，而庸庸之徒反易躲闪，是语录之学行而经术荒矣。当时安定学者满天下，今广为搜索，仅得三十四人，（梓材案：黄氏原本，罗先生适以私淑列门人，而范先生纯佑、吕先生希纯、苗先生授、庐先生秉有目而无传，张先生巨亦如之，故云得三十四人。然而铮铮者在是矣。）

　　签判田先生述古

　　田述古，字明之，本安丘人，徙居河南。游事安定先生，称高弟。四荐于乡不中，遂隐居二十余年，穷经讲学。先生淳静简易，不为表襮，胸中坦无留阂。与人交，倾尽不疑，既久益亲。及其不合，毅然去之不能夺。其读书，唯《易》、《中庸》、《论语》、《孟子》，间及《老子》、《杨子》，申重熟复，造其深旨，余不甚措意也。司马温公、康节、二程先生皆居洛，先生从之逊。温公最爱范公淳夫。淳夫日诣温公，温公多召先生与俱，讲明大义。其于诸大儒，未尝少自贬。晚岁笃好《易》，手自注之，祁寒暑雨，造次未尝废卷。或欲索其书上之朝，不肯出。孙温靖公固留守西都，以其名闻，诏除襄州司户。先生曰：「老矣！不任为吏。」竟不赴。温靖守郑，请以为本州岛教授，许之。除太学正，充广亲北宅教授。秩满，为通利军签判，卒。先生行谊敦确。友人张云卿赴选，其妻病死，先生为治其丧。其在北宅，昌王薨，假先生官氏撰行状，以故事遗白金百两，先生曰：「非吾文，敢受赐乎！」固辞之。当官不苟，然亦不为已甚。最与虔州李潜善，其学行盖相似。右丞吕好问兄弟严事前辈，亦以二人为首。先生之言曰：「道，言之必可行，行之必可言。今学者泥于章句，不知妙在日用也。」刘斯立跂状其行。陈端诚曰：「田明之《说易要》说无应。《易》中上下敌应，刚柔相应之类甚多，安得云无应﹖特不可如王介甫辈执定耳。」（补。）

　　（梓材谨案：谢山原底，此传尾有「端诚名正，亦元佑中通儒也」十一字。今为端诚立传于《陈邹诸儒学案》，节之。）

　　进士潘先生及甫

　　潘及甫，字宪臣，扬州人也。励志文行。安定倡学吴兴，先生负笈从之，以其文呈安定，安定喜曰：「非诸生比也。」遂补学职，妻以女弟。庆历中登第，不知其官所至。（补。）

　　知州莫先生表深

　　莫表深，字智行，邵武人也。泰山孙氏弟子说之子。闻安定讲学霅上，往师焉。一见奇之，曰：「大有器识，所造未易量也。」以进士累官光禄丞、知饶州，称循吏，杨文靖公极称之。所著有《如如集》。（补。）

　　医学陈先生高

　　陈高，字可中，仙游人。知建州阐之从子。少游湖学。元符中，第进士，召试，除太学录。祭酒龚原、司业傅楫荐其潜心经术，尤深于《易》，迁博士。政和中，始建医学，除太医学司业。累上封事，以切直忤时相蔡京，慨然力请休致。（补。）

　　州判陈先生贻范（别见《古灵四先生学案》。）

　　枢密安先生焘

　　安焘，字厚卿，开封人。幼警悟。年十一，从学里中，羞与群儿伍，闻有老先生聚徒，往师之，则曰：「汝方为诵数之学，未可从吾游。当群试省题一诗，中选，乃置汝。」先生无难色。诗成，出诸生上，由是知名，登第。元丰初，高丽新通使，假先生左谏议大夫往报之。高丽迎劳，馆饩加契丹礼数等，使近臣言：「王遇使者甚敬，出诚心，非若奉契丹，苟免边患而已。」先生笑答曰：「尊中华，事大国，礼一也，特以罕至有加尔。朝廷与辽国通好久，岂复于此较厚薄哉！」使还，帝以为知礼，即授所假官，兼直学士院。元佑中，累官门下侍郎。坐救常安民，章惇谮其相表里，出知郑州。徙大名。徽宗立，复知枢密院。以老避位，知河南。崇宁元年，坐叶湟州，议其罪，降端明殿学士，再贬宁国军节度副使，汉阳军安置。湟州复，又降祁州团练副使。鄯州复，又移建昌军。阅再岁，复通议大夫。还洛，卒。后五岁，悉还其官职。（参史传。）

　　（梓材谨案：《邵氏闻见录》云：「胡先生判国子监，安厚卿枢密在席下。厚卿黄疾，凡聚立庑下，升堂听讲说，人众疾辄作。先生使人掖之以归，调护甚至。」则先生之在胡门，固安定所甚厚者矣。）

　　学士朱先生光庭（别见《刘李诸儒学案》。）

　　进士□先生□□

　　某先生，番禺大商子也。安定为国子日，遣之就学京师，所赍千金，儇荡而尽，身病瘠将危，客于逆旅。适其父至，闵而不责，携之谒安定，告其故。曰：「是宜先警其心，而后教谕之以道也。」乃取一帙书曰：「汝读是，可以知养生之术。知养生，而后可学矣。」视之，乃《素问》也。读未竟，惴惴然惧伐性之过。自痛悔责。安定知已悟，召而诲之曰：「知爱身，则可修身。自今以始，其洗心向道，取圣贤书次第读之。既通其义，然后为文章，则汝可以成名。圣人不贵无过，而贵改过。勉勤事业！」先生锐颖善学，取上第而归。

　　（梓材谨案：是段本列安定《附录》，以君子大改过，故移而为之传。）

　　◆节孝同调

　　徽猷赵无媿先生君锡（别见《高平学案》。）

　　◆安定私淑

　　提刑罗赤城先生适（附师朱绛。）

　　罗适，字正之，宁海人。少从乡先进朱绛学。后与徐中行、陈贻范友善，得闻胡安定之教，遂以私淑称弟子。第治平进士，尉桐城，移泗水，改著作郎，知济阳县，徙江都。政化大行，民知其长者，不忍欺。每郊行，召耆老，问以疾苦及所愿，为罢行之。迁推官。两浙苏、秀水灾，朝议赈恤，以先生为提点刑狱。后移京西北路。尝有与苏文忠公论水利，凡兴复者五十有五。既去，民思之，置生祠祀焉。

　　（云濠谨案：先生别号赤城，着有《易解》、《赤城集》百卷。《直斋书录解题》云：「治平二年进士，学于四明楼郁。」是先生本楼氏门人。直斋又言：台士有闻于世，自先生始。又有《伤寒救俗方》一卷。先生尉桐城，民俗惑巫，不信药，因以药施，人多愈。召医参校方书，刻石以救迷俗。

　　◆节孝门人（安定再传。）

　　江季恭先生端礼

　　江端礼，字子和，一字季恭，圉城人。受学节孝，深于《春秋》。黄山谷谓其文似尹师鲁，张文潜亦喜之。而其驳柳子厚《非国语》，则东坡之所许也。尝裒集节孝遗书。三十八岁卒。

　　推官马先生存

　　马存，字子才，乐平人也。元佑三年进士。其文波澜壮英毅，奇气横生，不可絷维。所作诸史论，谓：「东晋人以父母之邦委于群胡，残暴戮辱，百余年间，无有奋发以生吾中国之气，又安得有奇士﹖」又谓：「北魏据中国，以礼义文釆之腴而饲禽兽之饥，此之谓不幸，非吾一人可与之争。」又谓：「古之善战者，能用天下之气而已矣。」至论外患，则略东南而专在北。省试论杨雄，谓：「王莽篡位，龚胜以清死，鲍宣以悍死，雄斯时方着《美新》以发扬其盛，读之令人气拂膺，不怿者累日。呜呼雄乎，宁死，其忍为此文！」苏文忠知举，奇之，置高等。奉大对，首辟灾异曲说，归诸人事，时士习新经之学，以穿凿放诞相高者，先生毫无所染。官镇南节度推官，再调越州观察推官。早卒。马碧梧曰：「子才从节孝先生游最久，其文之雄直雅似之。呜呼，安得其论晋、魏之语，闻于炎、绍中天之初乎！」（补。）

　　◆莘老门人

　　邢先生居实

　　邢居实，字惇夫，阳武人，恕之子也。受学于莘老。其父为程门之叛夫，而先生不然。所宗师者司马温文正公、吕申正献公，所从游者坡公、涪翁、无咎兄弟也。年二十卒，遗言欲鲁直为状，莘老为铭，无为其文序。莘老未及为而卒，景迂代之。所著有《呻吟集》。

　　舍人李乐静先生昭

　　李昭，字成季，巨野人。少与晁补之齐名，为东坡所知。擢进士第，徐州教授。孙莘老为守，深礼之，每从容讲学，及古人行己处世之要。累官提点京东刑狱，坐元符党夺官。徽宗立，召为左司员外郎。韩忠彦用为起居舍人。为陈次升所论，出知沧州。崇宁初，罢主管鸿庆宫，遂入党籍中。居闲十五年，自号乐静先生，寓意法书、图画，贮于十囊，命曰「燕游十友」。晚知歙州，辞不行。靖康初，复以起居舍人召，而已卒。绍兴初，复直徽猷阁。（参史传。）
 卷二　泰山学案（黄氏原本、全氏修定）
　　泰山学案　（黄宗羲原本　　黄百家纂辑　　全祖望修定）

　　泰山学案表

　　孙复　　石介　　姜潜（见上《泰山门人》。）

