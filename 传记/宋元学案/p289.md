<!-- { "loadSidebar": true } -->
　　或谓：「程、张坐次，以竹林之祠为定，固不得以家庭之私，妨学校之公矣。虽则颜、曾、子思以坐像配享堂上，颜路、曾、伯鱼以立像从祀庑下，或者疑焉。如此则学校祀典之公，亦不可以家庭之私为断乎﹖」曰：「是不可以此为断矣。学莫大于明人伦，人伦莫先于父子，子坐堂上，父立庑下，非人道一日所可安也。且子虽齐圣，不先父食久矣。必仍今之制，则宜别设一室，以齐国公叔梁纥居中南面，颜路、曾、孔鲤、孟孙氏侑食西向。春秋二祭，当先圣酌献之时，以齿德之尊者为分献官，行礼于齐国公之前，其配位亦如之。两庑更不设位。如此则亦可以示有尊而教民孝矣。但有王者作，礼当损益，祀不可渎也，姑志于此。」

　　或谓：「颜、曾、思、孟所以学校，皆东坐西向，于义何居﹖」曰：「旧例循习已久，问之先辈，皆莫能通其义。或谓神道尊右，西庑乃迎送神之所，辟右者，不敢当尊也，故献官序立东庑之前而行礼，执事者升降必由东阶，盖其义也。然则今之十哲配享，两庑从祀，皆左右列，则有所不通矣。向尝见一野史，载夫子庙庭，只有颜、孟配享，皆东西向。后因王安石配享，遂以颜、孟东坐西向，王安石介于颜、孟之间，西坐东向。后来虽撤去安石配位，而颜、孟坐次亦因而不改。竹林精舍初创，但就中增入曾子、子思二神位，而先朝取其法行之，亦承袭不暇考正，今宜改为东坐西向北上。神道尊右，兖国公颜氏西一，郕国公曾氏东一，泝国公孔氏西二，邹国公孟氏东二，周、程、张、朱五先生又以次列东西行，则合旧矣。然所谓旧制者，亦开元二十八年以后之制，亦非古也。按《开元礼》，夫子犹西坐东向，盖《仪礼》特牲太牢馈食，礼尸位也，配位西向，主人位也，从祀南向，众宾位也。开元末年，夫子始封王爵，袭冕，执镇圭，迁为南向，失之矣。世学不讲，有论及此者，则以为怪，安得一复古制之为快哉！」

　　或问：「所在郡国学校，各祀乡之先贤，或郡之良牧，于礼亦有稽乎﹖」曰：「礼有祀先贤于东序及祭乡先生于社之文。前之所言，盖天下通祀也。若以一国一乡论之，各有先贤乡先生，其节行足以师表后进，轨范薄俗者，固在乡国之所当祀矣。孔明之在南阳，宣公之在吴江，管幼安之在东海，阳城之在晋鄙，三代而下，论天下人物，亦当首称正，使列侍圣门，夫亦何歉﹖顾道丧千载，渊源无所考泝耳。又如蜀之文翁，闽之常，首开一方文治，虽去之千载，犹思慕之，虽欲不祀，人心独无恝乎﹖凡若此类，宜悉诏郡国，按彼旧志，采其尤著者，悉以来上，列之郡祀，咸秩无文，或复其子孙，录其贤裔，旧有祠庙去处，必为守护增葺，亦所以昭示朝廷美先贤之意，虽后有作者，亦莫之易也。」

　　或问：「子所言首之京师，达之郡国，大明学校祀典，一正天下人心，但京师太学与郡国之学，考之古今，不无异制，不知尚有当考论者乎﹖」曰：「道者，天下通行之道，则其所以为教者，自天子至于庶人一也。先王建学，必祀先圣师，自古至今，未有以异。独五学之说不同，礼家谓《诗》、《书》、《礼》、《乐》各有其师，所以为祀亦异，则疑出于汉儒专门之傅会。三代以上，大道未分，必不至此。盖尝闻之师曰：『五学之制，中为天子之学，所谓太学是也。小学亦只在王宫之南，不惟天子视学行礼为便，而元子庶子与夫公卿大夫之适子入学，亦近而易习。东西南北各设学，以待四方之士。自国之贵冑与乡之俊秀，及诸侯贡士以备论选者，未必咸在天子之学，则亦随其方而处之。』意必古有其法，而唐之国学，四门学，恐亦其遗意也。是故京师首善之地，莫先于天子之太学矣。又尝闻之，天子太学祀典，宜自伏羲、神农、黄帝、尧、舜、禹、汤、文、武，自前民开物，以至后天致用，其道德功言，载之《六经》，传在万世，诚万世天子公卿所宜取法者也。若以伏羲为道之祖，神农、黄帝、尧、舜、禹、汤、文、武各以次而列焉。陶、伊尹、太公望皆见而知者，周公则不惟为法于天下，而《易》、《诗》、《书》所载，与夫《周礼》、《仪礼》之书，皆可传于后世。至若稷之立极陈常，契之明伦敷教，夷之降典，益之赞德，傅说之论学，箕子之陈范，是皆可以享于先王者，天子公卿所宜师式也。以此秩祀天子之学，礼亦宜之。若孔子实兼祖述宪章之任，集众圣大成，其为天下万世通祀，则首天子，下达夫乡学，春秋释奠，天子必躬亲蒇事，，养老乞言，退就师保，一言行，一政事，天子一是以此为法。教化本原一正于上，四方其有不风动也哉！夫然后公卿近臣，各举天下道德学问之士，以礼延聘，萃于京师，馆之太学，一如明道先生熙宁之所奏，讲明正学，以次传授，自国学达于郡邑乡校，其为学，一依古人小、大学教法，凡近世学官一切无用之虚文，悉以罢去。学问必见之践履，文章必施之政事，使圣人全体大用之道复行于世，不数十年，作养成就，士习丕变，人材辈出，先王至治之泽，不患不被乎天下，顾上之人力行何如耳。」（以上《祀典议》。）

　　（梓材谨案：勿轩《祀典议》本九条，今以其第二、第九两条移入《百源学案》。）

　　洪荒之世，气浮而为天者，不过茫茫一太虚耳，固未有度数之分也。黄帝、颛顼虽云造历，盖未详也。至帝始命羲、和分掌天地四时，于是推步之法愈密，日月星辰之丽于天者，始则而象之。岁分为四时，又分为十二月，又分为三百六十日，因其气盈朔虚，又为置闰，以应周天之度，于是天道可得而成矣。质凝为地者，亦不过一块土耳，固未有疆理之别也。黄帝虽曰分州画野，亦未详也。至帝始咨四岳，举其能治水者，以拯斯民垫溺一朝之命。鲧不能治，而禹继之，其施功之最难者，莫如冀、壶口、龙门等处。此盖混沌初分，水未有泄，积之岁久，冲决奔放愈甚，则怀襄之害愈烈。禹因其势，疏凿而顺导之，若其次第，则先青、兖、徐、扬之下流，而荆、豫、梁、雍，以此底绩，弼成五服，自侯甸至绥，而封建之制以立，咸则三壤，自畎浍至川，而井田之法以成，于是地道可得而平矣。自羲皇、黄帝之后，又适当一元文明之会，风气骎开，创制之法，维其时也，五典惇，五礼庸，五服章，五刑用，法度礼乐彰彰然着明，如日月行天，亘古常见，此又立人之道，以参赞天地化育之所不及者，盖万世之功也。（《帝尧万世之功论》。）

　　天下之治乱系风俗，风俗之美恶系人心，三代固皆有道之长也，而商之一代，风俗为最美。每读《商书》之终篇，纣之亡，三仁宁死、宁遯、宁佯狂为奴，所以自靖自献者，不敢负先王之心；夷、齐叩马一谏，凛凛乎万世君臣之大义，虽圣人复起，不可易也。或言微子先抱祭器归周者，非也。《书》所谓「我不顾行遯」，「我罔为臣仆」者，去而避纣，曷尝有去商即周子之事哉！归周以全宗祀，自是商亡以后事。比干之死固已安之。箕子之佯狂，后来武王下车访道，授圣大法，而终不为之臣，朝鲜长往，用广宗祀，此其志何如哉﹖不但是也，当时为商之臣若民者，大率有不肯臣周之心，《大诰》、《洛诰》、《多方》、《多士》诸篇，班班可，虽周人目之为顽，在商则不失为义矣。陈同父所谓历三代而后世变风移，盖当康王之世，归周且四十年，壮者已老，老者已死，其逋播遗黎。真是至死不贰，亦可见商一代之人心风俗矣，夏未之前闻也。周平王以后，奄奄如一羸病废之人，略无能出一匕强剂以起其生，则所谓养成一代之人心风俗，有王者作，诚不可已也。（《商有三仁两义士论》。）

　　◆汪氏门人（李、汪六传。）

　　乡举徐梅江先生天锡

　　教谕徐先生天彝（合传。）

　　徐天锡，字禹圭，其先奉化人。父景山家于鄞。先生与弟天彝皆刻志好学，家贫无书，昼钞夜读，受业汪元春之门，兄弟自相切劘。先生两中浙江乡试，卒以母老不仕。乡人因其所居，称曰梅江先生。天彝，字禹畴，尝举为滋溪学教谕，不赴。为人沈静，无疾言遽色，年八十四卒。（参《宁波府志》。）

　　◆庄节门人（恂斋再传。）

　　隐君黄先生奇孙

　　黄奇孙，字行素，新昌人，尚书度曾孙也。师事俞浙、石余亨及安阳韩性。入元不仕。所著有《蚓鸣集》、《南明志》，又辑其祖《三朝言行录》。（补。）

　　郡守李先生齐

　　李齐，字公平，广平人。元统初进士第一，知高邮府，有政声，张士诚据泰州、淮南行省，遣先生往招降，被拘。久之，纵归，已陷高邮，为其所害。先生尝学于韩庄节性，及为御史，以性行义上闻于朝，会性卒而止。（修。）

　　参军王先生冕

　　王冕，字符章，诸暨人也。贫家儿，窃喜读书，安阳韩性闻而异之，录为弟子，遂为通儒。性卒，门人事先生如事性。北游燕都，泰不华荐以馆职，先生即日南辕，隐九里山下，树梅花千本。尝仿《周礼》著书一卷，秘不示人，更深挑灯朗诵，叹曰：「持此以遇明主，伊、吕事业不难致也。」有明攻越，授以咨议参军，一夕病死。（修。）

　　编修夏先生泰亨

　　夏泰亨者，会稽人也，安阳高弟。（百家纂。）

　　（梓材谨案：《绍兴府志》载先生字叔通，领乡荐，官翰林院编修，着有《诗经音考》。）

　　◆陈氏门人

　　山长韩中村先生信同（附门人王禧翁。）

　　杨先生琬（合传。）

　　黄先生裳（合传。）

