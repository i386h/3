<!-- { "loadSidebar": true } -->
　　又《与朱元晦书》曰：伯恭真不易得，向来聚徒颇众，今岁已谢遣。然渠犹谓前日欲因而引之以善道。某谓来者既为举业之故，先怀利心，恐难纳之于义。大抵渠凡事似于果断有所未足。

　　又曰：伯恭近来于苏氏父子亦甚知其非。向来渠亦非助苏氏，但习熟元佑间一等长厚之论，未肯诵言排之。今颇知此为病痛矣。

　　又曰：伯恭爱弊精神于闲文字中，徒自损，何益！如编《文海》，何补于治道，于后学﹖

　　又《答陆子寿书》曰：伯恭亦坐枉费心思处多。（以上补。）

　　朱子曰：《文鉴》编得泛，然亦见得近代之文。如沈存中《律历》一篇，说浑天亦好。

　　又曰：《文鉴》编康节诗，不知怎生地那「天向一中分造化，人从心上起经纶」底诗，却不编入。

　　又曰：向见说《左氏》之书，极为详博。然遣辞命意，亦颇伤巧矣。

　　又曰：博杂极害事。伯恭日前只向杂博处用功，却于要约处不曾子细研究。如《阃范》之作，旨意极佳。

　　又曰：伯恭之学，大概尊《史记》。不然，则与陈同甫说不合。同甫之学正是如此。

　　又曰：其学合陈君举、陈同甫二人之学问而一之。永嘉之学，理会制度，偏考究其小小者。惟君举为有所长，若正则则涣无统纪，同甫则谈论古今，说王说霸，伯恭则兼君举、同甫之所长。

　　又曰：伯恭讲论甚好，但每事要鹘囵说作一块，又生怕人说异端俗学之非，护苏氏尤力，以为争较是非，不如敛藏持养。

　　又曰：伯恭无恙时，爱说史学，身后为后生辈胡涂说出。一般恶口小家议论，贱王尊霸，谋利计功，更不可听。

　　又哭之曰：呜呼伯恭！有蓍龟之智而处之若愚，有河汉之辩而守之若讷。胸有云梦之富而不以自多，辞有黼黻之华而不易其出。此固今之所难，而未足以议兄之髣也。若乃孝友绝人而勉励如弗及，恬淡寡欲而持守不稍懈，尽言以纳忠而羞为讦，秉义以饬躬而耻为介，是则古之君子尚或难之，而吾伯恭犹欿然而未肯以自大也。盖其德宇宽洪，识量闳廓，既海纳而川渟，岂澄清而挠浊。矧涵濡于先训，绍文献于故家，又隆师而亲友，极探讨之幽遐。所以禀之既厚而养之深，取之既博而成之粹。宜所立之甚高，亦无求而不备。故其讲道于家，则时雨之化；进位于朝，则鸿羽之仪；造辟陈谟，则宣公独御之对；承诏奏篇，则右尹《祈招》之诗。上方虚心而听纳，众亦注目其敷施。何遭时之不遂，遽萦疾而言归。慨一卧以三年，尚左图而右书；闲逍遥以曳杖，恍沂上之风雩。众咸喜其有瘳，冀卒摅其素蕴。否则传道以著书，抑亦后来之程准。何此望之难必，奄一夕而长终。增有邦之殄瘁，极吾党之哀恫。呜呼哀哉！我实无似，兄辱与游。讲摩深切，情义绸缪。粤前日之枉书，尚粲然其手笔。始言沈痼之难除，犹幸死期之未即；中语简编之次第，卒夸草树之深幽。谓昔腾笺而有约，盍今命驾以来游。欣此旨之可怀，悼讣车而偕至。考日月之几何，不旦暮之三四。呜呼伯恭，而遽死邪﹖吾道之衰，乃至此邪﹖

　　问东莱之学。朱子曰：「伯恭于史，分外子细，于经却不甚理会。尝有人问他，忠恕，杨氏、侯氏之说孰是。他却说，公如何恁地不会看文字，这个都好看来。他要说『为人谋而不尽心为忠，伤人害物为恕』，恁地时方说不是。」门人曰：「他是相戏浙间一种史学，故恁地﹖」曰：「史学甚易，只是见得浅。」

　　李微之曰：伯恭以进《文鉴》，为陈骙所诋。其后侂冑方以道学为禁，史臣亦据骙　言诋之。然伯恭既为辞臣丑诋，自当力逊职名，今受之，非矣。直卿亦以予言为然。（补。）

　　叶水心《习学记言》曰：东莱吕氏殁，陈亮祭之曰：「孔氏之家法，儒者世守之，得其麤而遗其精，则流而为度数刑名。圣人之妙用，英豪窃闻之，徇其流而忘其源，则变而为权谲纵横。盖尝欲整两汉而下，庶几复见三代之英。方夜半之剧论，叹古来之未曾。」夫孔氏亦岂于家法之外别有妙用，使英豪窃闻哉！亮尝言程氏《易传》似桓玄起居注，吕氏黾勉答之。所谓夜半剧论者，吕氏尝笑以为自知非豪杰，被同甫差排做，盖难之也。（补。）

　　陈北溪《张吕合五贤祠说》曰：南轩守严，东莱为郡文学。是时南轩学已远造，犹专门固滞。（谓湖湘性无善恶之说。）及晦翁痛与反复辩论，始翻然为之一变，无复异趣。东莱少年豪才，藐视斯世，何暇窥圣贤门户。（谓东莱留心文辞。）及闻南轩一语之折，愕然屏去故习，道紫阳，沿濂洛，以达邹鲁。虽于南轩所造有不齐，要不失为吾名教中人。视世之窃佛学以自高，屹立一家门户，且文圣贤之言以盖之，以为真有得乎千古心传之妙，误学者于诐淫邪遁之域，为吾道之贼者，岂不相万邪！（补。）

　　祖望谨案：朱、张、吕三贤，同德同业，未易轩轾。张、吕早卒，未见其止，故集大成者归朱耳。而北溪辈必欲谓张由朱而一变，吕则更由张以达朱，而尚不逮张，何尊其师之过邪！吕与叔谓横渠弃所学以从程子，程子以为几于无忌惮矣。而杨龟山必欲谓横渠无一事不求教于程子。至田诚伯则又曰：「横渠先生其最也，正叔其次也。」弟子各尊其师，皆非善尊其师者也。诋陆氏亦太过。

　　魏鹤山《师友雅言》曰：「人而无礼，不亦禽兽之心乎」，圣人不曾有此等语。东莱于陶「朕言惠」下说：「孟子既云三自反，乃有『禽兽』之语。孟子有锋棱，孔子口中无之。」（补。）

　　王深宁《困学纪闻》曰：吕成公谓争校是非，不如敛藏收养。

　　又曰：《干文言》曰「宽以居之」，朱子谓「心广而道积」。程子《易小畜传》曰「止则聚矣」，吕成公谓「心散则道不积，充拓、收敛，当两进其功。」（并补。）

　　黄东发《日钞》曰：东莱先生以理学辨朱、张，鼎立为世师，其精辞奥义，岂后学所能窥其万分之一。然尝观之，晦翁与先生同心者，先生辩诘之不少恕；象山与晦翁异论者，先生容下之不少忤。鹅湖之会，先生谓元晦英迈刚明，而工夫就实入细，殊未易量；谓子静亦坚实有力，但欠开阔。其后象山祭先生文，亦自悔鹅湖之会集粗心浮气。然则先生忠厚之至，一时调娱其间，有功于斯道何如邪！若其讲学之要，尤有切于今日者，学者不可不亟自思也。盖理虽历万世而无变，讲之者每随世变而辄易，要当常以孔子为准的耳。孔子教人，以孝弟忠信躬行为本。至子思则言诚，至孟子则言性，已渐发其秘，视孔子之说为已深。至濂溪则言太极，至横渠则言太虚，又尽发其秘，视子思、孟子之说为益深。一议论出，一士习变。至晦庵先生出，始会萃濂、洛之说，以上达洙泗之传，取本朝诸儒议论之切于后学者为《近思录》，然犹以「无极太极」、「阴阳造化」冠之篇首，则亦以本朝之议论为本也。东莱先生干道四年《规约》，以孝弟忠信为本。明年《规约》，以明理躬行为本。至其题《近思录》卷首，则谓：「阴阳性命，特使之知所向。讲学具有科级，若躐等陵节，流于空虚，岂所谓『近思』﹖」呜呼，学者可以观矣！（补。）

　　◆东莱讲友

　　文公朱晦庵先生熹（别为《晦翁学案》。）

　　宣公张南轩先生栻（别为《南轩学案》。）

　　显谟潘先生畤（别见《元城学案》。）

　　◆东莱学侣

　　文节陈止斋先生傅良（别为《止斋学案》。）

　　文毅陈龙川先生亮（别为《龙川学案》。）

　　◆东莱同调

　　教授刘孝敬先生靖之

　　知州刘静春先生清之（并为《清江学案》。）

　　忠定丘宗卿先生（别为《丘刘诸儒学案》。）

　　将仕郭先生良臣

　　郭良臣，字德邻，东阳人，官将仕郎，横浦弟子钦止从兄也。创西园书院，延师教授，一如钦止石洞之规。子澄、江，皆好学：（参隆庆《东阳志》。）

　　◆东莱家学（刘、胡三传。）

　　忠公吕大愚先生祖俭

　　吕祖俭，字子约，金华人，成公之弟也。受业于成公，如诸生。监明州仓，将上，会成公卒。部法，半年不上者为违年。先生必欲终期丧，朝廷从之，诏违年者以一年为限，自先生始。淳熙壬寅至官，去以丁未，凡六年。时明州诸先生多里居，慈湖开讲于碧沚，沈端宪讲于竹洲，洁斋则讲于城南之楼氏精舍，惟舒文靖以宦游出。先生以明招山中父兄中原文献之传，其于诸讲院，无日不会也。甬上学者遂以先生代文靖，亦称为四先生。而滕德粹为鄞尉，朱文公语之曰：「彼中有杨、袁、沈、吕，可与语也。」宁宗即位，历大府丞。时韩侂冑用事，正言李沐论右相赵忠定罢之，先生上疏论救，贬韶州安置。后移筠州，卒。朱子与书曰：「熹以官则高于子约，以上之顾遇恩礼则深于子约。乃今子约独舒愤懑，触群小而蹈祸机，其愧叹深矣！」先生报书曰：「在朝行闻时事，如在水火中，不可一朝居。使处乡闾，理乱不知，又何以多言为哉！」着有《大愚集》。谥忠。（修。）

　　谢山《吕忠公祠堂碑文》曰：忠公之官吾乡，为司庾，故不得有所设施，但传其屏去仓中淫祠一事，深宁志之《四明七观》。而是时正甬上奎娄光聚，正学大昌。忠公以明招山中父兄中原文献之传，左右其间，其功无所见于官守，而见之讲学。忠公之《集》虽不传，然犹散见于《永乐大典》中，予欲钞其与诸先生论学之文而未得。顾读忠公《吾乡》之诗，吊景迂之祠，式清敏之里，求了翁寓斋之遗，想见其一往情深。乃自元讫明，以至于今，竟无有以溪芼荐及忠公者，是则甬上文献之衰，可为长太息者矣。礼于释奠之制，必求之其乡之先师，不然者，则有合也。有合者，谓其乡无足以当先师之享，则合之他乡之近而可溯者。今甬上之先师杨、袁、舒、沈，其人可谓盛矣。而愚谓当以忠公合之，以其同讲学于鄞久，并列于先师之座无歉也。

