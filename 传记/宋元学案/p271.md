<!-- { "loadSidebar": true } -->
　　赵蕃，字昌父，本郑州人也。南渡后，居玉山，学者称为章泉先生。以大父龙图致仕恩入仕。尝再得官，皆未赴。已而主太和簿。先生雅有山林之思，居官清苦，题其斋曰思隐。杨公诚斋赠之诗云：「劝渠未要思旧隐，且与西昌作好春。」又酷爱其诗，以为秋菊、嚼春冰也。及为辰州司理参军，辨冤狱，不为二千石屈，以是罢，然卒见直于当路。先生少从静春先生刘氏学，至静春守衡，欲从之卒业，乃求为衡之安仁酒库监。甫至，静春以非罪去官，先生即丐祠从之归。论者叹曰：「师友之际如此，肯负国乎！」先生性宽平，与人乐易，而大节所在，莫能夺也。周公平园少与先生厚，平园仕渐通显，先生寄之诗曰：「公如在郎庙，我亦遂箪瓢。」及平园入相，累荐竟不起，论者以为不食其言。喜作诗，书笺往复，多以诗代，援笔立成，不甚经意，而闲远自得，读者以为有陶靖节之风。中兴而后，学道诸公多率于诗，吕居仁、曾吉甫、刘彦冲其卓然者。干、淳闲薛季宣、陈君举尤工。至四灵虽尝游水心之门，而无得于其学，故是时学道而工诗者惟先生，大江以南推二泉，其一谓韩氏涧泉也。每当得意，浩歌长吟，有风浴咏归之风，然先生时以学道未成为惧，年且五十，更从朱子请益。及其老也，犹以末路自警，题所居曰难斋。先生最谦退，不敢以师道自居。晚而诸儒雕谢，惟先生归然无恙，门人负笈从之者益多，则勉以师友之源流。理宗即位，于时先生书祠官之考三十有一，朝臣争荐。以太社令召，三辞不拜，以直秘阁召，三辞不拜。诏予祠，先生连章请致仕，不许。自是累年请益力，乃诏以原官老，踰月而卒，得年八十有七。其长子遂亦七十矣。所著有《章泉集》。（云濠案：先生所著，有《干道■》二卷，《淳熙■》二十卷，《章泉■》五卷。刘漫塘表其墓。）信州守吴旗请录其后，诏以遂补上州文学，亦固辞。诏以承务郎致仕，仍推恩于其子。景定三年，门人秘阁修撰郑梦协为诗谥，乃谥文节。遂，字景初，有家学。

　　（云濠谨案：《学案》底本，先生别传有曰：「赵昌父，本管城人，南渡与周益公同里。益公当轴，所仕但一酒官，五十年不调。八十余，朝以秘阁正郎聘之不至」云云。可与是传参考。）

　　知州韩贯道先生冠卿（附子燮、从子境。）

　　韩先生宜卿（合传。）

　　韩冠卿，字贯道，忠献公之后也。知饶州。建炎南渡，忠献之裔，散之四方，而东来者，则文定公忠彦子治之后。治知和州，其子为两浙提刑肤冑，次直秘阁膺冑，始居越。先生为提刑之孙，受业清江刘子澄之门。清江之学，于晦翁、南轩、东莱如水乳。其教先生也，以一实字，盖即司马温公教元城以诚字之说。子曰燮，字仲和，知滁州，能传其学。秘阁之孙曰埜卿，其子曰境，字仲容，史馆、秘阁，亦能传清江之学，与滁州称二仲。而饶州弟宜卿，有子曰度。

　　（梓材谨案：谢山于《庄节传》云：「蕺山父子皆师刘子澄，而友杨敬仲。」知饶州之弟静春弟子。）

　　隐君韩蕺山先生度

　　韩度，字百洪，隐居讲学，旁参慈湖之说，风节尤高，世以蕺山先生称之。

　　庶官韩涧泉先生淲

　　韩淲，字仲止，上饶人，南涧先生元吉之子。有高节，从仕不久，即归信上。嘉定中卒。有《涧泉集》。

　　郡守宋先生之源

　　宋之源，字积之，朱子更曰深之，双流人也，秘书丞若水子。兄弟皆师朱子。秘书使湖南，先生从行，朱子谓曰：「衡、湘，胡氏父子兄弟及南轩讲学地也，今其流风遗韵多在者。吾友刘子澄方为守，可就访之。」先生奉教。既至，遂学于刘氏。会永嘉戴少望亦在焉，先生又师之。其不名一师，好学如此。官龙游令，逆曦之变，解印去。贼平，当路者以闻，诏进秩，知什邡县，累官知雅州。夷人盗边，抚而又至，先生曰：「不大治不创。」乃绝其饷道，示必尽之，夷誓死无犯。玺书嘉，进知嘉定府卒。

　　文肃李悦斋先生（别见《岳麓诸儒学案》。）

　　文肃黄勉斋先生干（别为《勉斋学案》。）

　　曾先祖道（别见《沧洲诸儒学案》。）

　　特奏刘先生黼

　　刘黼，字季章，与景阳许子春皆庐陵醇儒。从朱文公学，后为特奏第一人。（参《鹤林玉露》。）

　　（梓材谨案：《朱子文集》《答季章书》二十三在刘公度、许景阳之闲，其书有云：「刘袁州不谓遂止于此，令人心折。细读来书，知所以经纪其家者，不以生死从违二其心，不胜叹服。」袁州谓静春，则先生固从学静春者，盖即刘黻字季文之昆季也。又案：谢山《学案札记》有景阳、季章四字，即先生与许先生子春尔。）

　　许先生子春

　　许子春，字景阳，同安人。黄勉斋《答余瞻之书》云：「庐陵书信，递去良久，旦夕虽有回讯，当得寻便纳往景阳书。向说比亦收书，看《周礼》甚有味，亦作书挽其归，恐遂为庐陵人，未可知也。」（参《勉斋集》。）

　　（梓材谨案：谢山《学案》■底，列先生于静春门人，而未详事实。《儒林宗派》朱子门人有「许景阳，字子春，同安人」，名字互易。今从《勉斋集》改正。先生殆以静春弟子而受学朱门者。）

　　◆章泉门人（孝敬三传。）

　　忠文周先生端朝（别见《岳麓诸儒学案》。）

　　修撰郑先生梦协

　　郑梦协，字新恩，玉山人也。章泉先生高弟，（梓材案：《章泉行状》，先生所作。与魏鹤山、真西山厚。讲道最笃，而漫塘最称其文。尝官秘阁修撰。）

　　施尊道先生霆亨

　　施霆亨，字荣南，邵武人也，赵章泉弟子。以学授徒，乡人称为尊道先生。

　　◆韩氏家学

　　隐君韩蕺山先生度（见上《静春门人》。）

　　韩义行先生（附子耘之、孙谔。）

　　韩，字义行，（梓材案：谢山原底作「义行先生韩亢」。又云：「学者私谥为义行先生。」今检史刻《鲒埼亭集》《蕺山相韩旧塾记》云：「庄节与其兄，字义行，并有名。庄节名性，其兄必名，不名『亢』，义行其字也，并非私谥，故节而易之。」又案：是传先生从弟庄，而《旧塾记》云庄兄，亦异。）会稽人也，忠献之后，左司员外郎膺冑之玄孙。宋宰相家之讲学者，范文正公后相继三世六人，吕正献公后相继七世十有八人，张魏公后相继三世五人，赵忠定公后相继四世六人，称最盛。执政家则范蜀公后相继六世八人，而忠献公之裔，五世后，自贯道先生始学于清江刘子澄，诸子若孙继之，亦五世。先生其孙行也，博极群书，研精性理之学，贯道之得于刘氏者，以实字为宗，盖亦涑水不妄语之绪，先生克昌其学。宋亡，韩氏失录仕，先生与其从弟庄节先生性自相师友，先后师表当世。五百年来，文献失落，贯道先生志铭出于慈湖，今亦不存。其仅得见于世者，庄节一人而已。予故略存其学统，以附之范、吕之次。先生子耘之，孙谔，亦皆以学行称。

　　庄节韩先生性（别见《潜庵学案》。）
 卷六十　说斋学案（全氏补本）
　　说斋学案　　（全祖望补本）

　　说斋学案表

　　唐仲友　　　　　傅寅　　（子）大东

　　（父尧封。）　　　　　　（子）大原

　　（永嘉同调。） （从子）傅芷

　　吴葵

　　叶秀发（别见《丽泽诸儒学案》。）

　　朱质（别见《丽泽诸儒学案》。）

　　张端义（别见《慈湖学案》。）　　

　　唐仲温

　　唐仲义

　　（并说斋学侣。）

　　说斋学案序录

　　祖望谨案：永嘉诸先生讲学时，最同调者，说斋唐氏也。而不甚与永嘉相往复，不可解也。或谓永嘉之学，说斋实倡之，则恐未然。述《说斋学案》。（梓材案：《说斋学案》，谢山所特立。）

　　◆永嘉同调

　　提刑唐说斋先生仲友（父尧封。）

