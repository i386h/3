<!-- { "loadSidebar": true } -->
　　黄庭坚，字鲁直，分宁人。幼警悟，读书数过辄成诵。舅李公择过其家，取架上书问之，无不通，惊以为一日千里。举进士，调叶县尉。文潞公才之，留任教授北京国子监。累迁起居舍人。苏文忠东坡见其诗文，以为「超轶绝尘，独立万物之表」，由是声名始震。先生亦心契东坡，与张文潜、晁无咎、秦少游并游东坡之门，天下称为「苏门四学士。」先生性笃孝，母病弥年，昼夜视颜色，衣不解带。及亡，庐墓下，哀毁得疾，几殆。除服，为秘书丞、提点明道宫，兼国史编修官。绍圣初，出知宣州，改鄂州。初，先生预修《神宗实录》。章惇、蔡卞等论《实录多诬，俾前史官分居畿邑以待问，摘证验无据者三十二事。先生书「铁龙爪治河，有同儿戏」，至是首问焉，对曰：「庭坚时官北都，尝亲见之，真儿戏耳！」闻者壮之。贬涪州别驾，黔州安置。以亲嫌移戎州，蜀士慕，从之游，讲学不倦，凡经指授，下笔皆可观。徽宗立，起监鄂州税。改知舒州，旋以吏部员外郎召，皆辞。丐郡，得知太平州。至之九日罢，主管玉龙观。先生尝与赵挺之有隙，陈举承挺之风旨，上其所作《荆南承天院记》，指为幸灾，复除名，羁管宜州。三年，徙永州，未闻命而卒，年六十一，谥文节。先生学问文章，天成性得，尤长于诗。陈师道谓其诗得法杜甫，又云学甫而不为者。善行草书，楷法亦自成一家。当时人士以先生配东坡，故「苏黄」并称。东坡为侍从时，举先生自代，其词有「瑰玮之文，妙绝当世；孝友之行，追配古人」之语。先生尝游灊皖山谷寺、石牛洞，乐其林泉之胜，遂自号山谷道人云。（参史传。）

　　（梓材谨案：先生虽称苏门学士，然考其学行，实本之李公择，故著录于此。又案先生尝受学于范华阳，见谢山所作正献本传。）

　　附录

　　汪玉山《跋山谷帖》曰：山谷诗《示张氏子》曰：「莫学今时新进士，谈说性命如悬河。」盖当时学者之弊。

　　刘刚中问：「黄鲁直如何人﹖」朱子曰：「孝友行，瑰玮文，笃谨人也。观其赞周茂叔『光风霁月』，非杀有学问，不能见此四字；非杀有功夫，亦不能说出此四字。」

　　◆丰氏家学

　　学正丰先生安常

　　丰安常，清敏长子。以儒行名太学，魁南宫。再任太学正。年未三十而卒。（参《清敏遗事》。）

　　◆丰氏门人（王、楼再传。）

　　忠肃陈了斋先生瓘（别为《陈邹诸儒学案》。）

　　秘监李章贡先生朴（见下《君行家学》。）

　　张庭坚，字才叔，广安军人。繇进士调成都观察推官，历判汉州，入为枢密院编修文字，坐折简别邹浩免。徽宗召对，除著作佐郎，擢右正言。帝方锐意图治，先生与邹浩、龚夬、江公望、常安民、任伯雨皆在谏列，一时翕然称得人。先生在职踰月，数上封事，请「复司马光赠典以悦人心，召还陈瓘言职以慰士论；又士大夫多以继志述事劝，臣恐假名继述而实自肆焉」，论甚深切。是时议者往往指元佑旧臣在廷者太多，先生为帝言司马光、吕公着之贤，又荐苏轼、苏辙可用，颇忤旨。曾布因称其所论不当，帝命徙为郎，俄出为京东转运判官。任伯雨言先生立身有本末，不应罢言职，先生亦辞新命，改知汝州，又送吏部。伯雨复争之，乞以先生章付外，考其所言，毋使言者为三省所胁。李清臣从而挤之，改判陈州。初，蔡京守蜀，先生在幕府，与相好。及京还朝，欲引以为己用，先令乡人谕意，先生不肯往，京大恨。后遂列诸党籍，编管虢州，再徙鼎州、象州。久之，复故官。卒，年五十七。绍兴初，诏赠直徽猷阁。（参史传。）

　　附录

　　吕紫微曰：张才叔专务以直道进退，不求苟得。

　　又曰：张才叔贬象州，所居屋才一间，以箔隔之，家人处箔内，才叔处箔外。上漏下湿，蹑屐端坐，了无厌色。邹志完尝称曰：「是天地间和气熏蒸所成，欲往相近，先觉和气龚人。」才叔盖师法丰公相之。

　　◆君行家学

　　秘监李章贡先生朴

　　李朴，字先之，君行子。登绍圣进士第，调临江军司法参军。移西京国子监教授，程伊川独器许之。移虔州教授。尝言隆佑太后不当废处瑶华宫事，有诏推鞫，忌者欲挤之死，先生泰然无惧色，旋追官勒停。会赦，除汀州司户。徽宗立，翰林承旨范彝叟谓先生曰，某事不便于国，某事不便于民。先生曰：「承旨知而不言，无父风也！」彝叟泣下。陈了翁荐先生，召对，首言：「熙宁、元丰以来，政体屡变，始出一二大臣所学不同，后乃更执圆方，互相排击。失今不治，必至不可胜救。」又言：「今士大夫之学，不求诸己，而惟王氏之听，败坏心术，莫大于此。愿诏勿以王氏为拘，则英材辈出矣。」蔡京恶其鲠直，复以为虔州教授。嗾言者论先生为元佑学术，不当领师儒，罢为肇庆府四会令。改承事郎、知临江军清江县，广东路安抚司主管机宜文字。钦宗在东宫闻其名，及即位，除著作郎。半岁，迁至国子祭酒，以疾不能至。高宗立，除秘书监，趣召，未至而卒，年六十五，赠宝文阁待制。先生尝自志其墓曰：「以天为心，以道为体，以时为用，其可已矣！」盖叙其平生云。有《章贡集》二十卷行于世。（参史传。）

　　（梓材谨案：《直斋书录解题》，《章贡集》三十卷。且言先生教授西京国子监，伊川与之甚厚，然谓其太直，以洛中风波为戒。先生笑曰：「不意此言发于先生之口！」伊川为之改容愧谢，其风节可畏。《伊洛渊源录》程门四十二人，先生与焉。谢山于《陈邹诸儒学案》有云：「四明五先生讲学，一传而丰氏，再传而得了翁、先之二人。」是先生又为丰氏门人。《丰清敏遗事》一卷，即先生所辑，题曰「门人章贡李朴编次」。）

　　（云濠谨案：《伊洛渊源录》云：「李先之，赣上人。为西京学官，因受学焉。」《吕氏杂志》云：「李先之、周恭叔皆从程先生学问，而学苏公文辞以文之，世多讥之者。」）

　　县令李先生格

　　李格，君行次子。笃行颇肖其父，兼工文词。绍兴中知上元县，早卒。

　　◆君行门人

　　右丞吕先生好问

　　县令吕先生切问（并见《荥阳学案》。）

　　◆龚氏家学

　　龚先生大壮

　　龚大壮，彦和弟。彦和佥判瀛州，与之同行。先生尤特立不群，曾子宣帅瀛，欲见不可得，一日径过彦和，邀其出，不可辞也，遂相见，即为置酒，从容终日。子宣诗云：「自惭太守非何武，得向河间见两龚。」吕紫微曰：「近日贵人如子宣之下士，亦难及也！」彦和为御史，先生力劝其早求罢，彦和遂去。先生不幸早卒。

　　龚先生节亨

　　龚节亨，字彦承，吕紫微故人也。尝为紫微言：「后生当官，其使令人无乞丐钱物处，即此职事可为；有乞丐钱物处，则此职事不可为」盖言有乞丐钱物处，多啖主人以利，或致嫌疑也。（从黄氏补本录入。）

　　（梓材谨案：先生名字与谏议类，盖其兄弟行也。前传本谢山所节吕氏《童蒙训》，此则以黄氏补录《童蒙训》为之传云。）

　　◆上官家学

　　知州上官先生愔

　　上官愔，字仲雍，彦衡季子。政和二年进士，官吏部员外郎。出知南剑州，以刚介着政声。有《尚书小传》、《论语孟子略解》及《史统》、《史旨》。（参《姓谱》。）

　　中大上官先生恢

　　上官恢，字闳中，彦衡从子。元丰八年进士。胡文定以先生与杨龟山并荐，官至中大夫。（同上。）

　　县丞上官先生

　　上官，字正平，彦衡再从子。幼孤，从彦衡学。元丰八年与闳中同登进士，官永城县丞，廉正明决。（同上。）

　　◆杜氏家学

　　侍郎杜先生纮

　　杜纮，字君章，鄄城人，修撰纯之弟。少颖迈，知自强于学问。一上中进士第，调深州司法参军。累官刑部待郎，改差知应天府，兼南京留守司公事，感疾卒。先生性至孝，与修撰俱知名，谓之「二杜」。事修撰加于人数等。修撰讣至，时在汶上，曰：「兄教我成我，今亡不得临，死不瞑矣！」好读书，虽老不倦。尤长于《礼经》，好《檀弓》文。有《文集》三十卷、《奏议》十卷、《易说》数十篇。（参《鸡肋集》。）进士杜先生钦离

　　杜钦离，字宽伯，修撰子。第进士。读书能知其意，为言语皆质直。卒，年十九。孝弟人也。（同上。）

　　◆杜氏门人

　　知州晁济北先生补之（别见《苏氏蜀学略》。）

　　◆常氏家学

　　知州常先生同

　　常同，字子正，临邛人，元佑党人安民子。政和进士。绍兴初，知柳州。召还，首论朋党之祸。除殿中侍御史。金使入见，先生言：「先振国威，则和战常在我；若一意议和，则和战常在彼。」累迁御史中丞。后以显谟阁直学士知湖州，请祠，卒。（参史传。）

　　◆朝散家学

　　承事李先生阶

　　李阶，字进祖，元佑党人深之子，西山先生郁之兄也。崇宁二年南省第一，特奏名。安忱者，惇之弟也，对策言「使党人之子魁南宫多士，无以示天下」，遂夺先生出身而赐忱第。四年，赦党人子弟复官。建炎元年，摄临安府比校务，叛卒陈通作乱，先生死之，诏赠右承事郎。

　　机宜李西山先生郁（别见《龟山学案》。）

　　◆黄氏门人（公择再传。）

　　检正王彦颖庭秀（别见《龟山学案》。）

　　◆韩氏续传

　　知州韩先生瓘（别见《元城学案》。）

　　谏院韩先生璜（别见《武夷学案》。）

　　尚书韩南涧先生元吉（别见《和靖学案》。）

　　◆丰氏续传

　　吏部丰先生谊（别见《象山学案》。）

　　◆上官续传

　　县令上官先生谥（别见《沧洲诸儒学案》。）
 卷二十　元城学案（全氏补本）
　　宋学案卷二十元城学案全祖望补本

　　元城学案表

　　刘安世　　　　　吕本中（别为《紫微学案》

　　（涑水门人。）　孙伟　　（子）蒙正

　　刘芮　　　　　　张栻（别为《南轩学案》

　　张枃（别见《赵张诸儒学案》

　　李光　　（子）孟博

　　（父高）　（子）孟坚

　　（子）孟珍

　　（子）孟传

　　曹粹中

　　潘畤　　（子）友端（别见《岳麓诸儒学案》

　　（父良佐）（子）友恭（别见《沧洲诸儒学案》）

　　（从子）友文（别见《槐堂诸儒学案》）

　　胡珵

　　马大年

　　韩瓘

　　刘勉之（别为《刘胡诸儒学案》。）

　　曾恬（别见《上蔡学案》。）　　　　　　　　　

