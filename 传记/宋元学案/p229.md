<!-- { "loadSidebar": true } -->
　　今人说好事不可放过，固是。然必待好事然后做，不知「鸡鸣而起，孳孳为善」是甚事。自朝至暮，必有所用。
　　小人中庸，不必加「反」字。小人自认无忌惮为中庸。
　　孟子不与申、韩辩而与杨、墨辩，盖深明乎疑似之际。（以上《孟子说》。）
　　人不为技能所使者难。吴起以此杀妻。
　　义理之上，不可增减分毫。
　　自古文武只一道。尧、舜、三代之时，公卿大夫在内则理政事，在外则掌征伐。孔子之时，此理尚明，冉有用矛，有若劫舍，孔子亦自当夹谷之会。西汉犹知此理，大臣韩安国之徒亦出守边。东汉流品始分，刘巴轻张飞矣。
　　柳仲涂记其皇考尝呼诸妇列堂下，言兄弟本是同生，只缘异姓妇人入门，教坏丈夫，诸妇莫不战栗。其意固是。然孝友非男子独有，妇人独无。使男子之性坚定，妇人自当感化，岂有反为转移之理。（以上《史说》。）
　　《国语》释《诗》「自古在昔，先民有作，温恭朝夕，执事有恪」，此是古圣相传，非一人之私言。如孔子告颜渊、仲弓，亦非孔子自说，《左氏》云：「志有之：克己复礼，仁也。」又云：「出门如宾，承事如祭，仁之则也。」曰「志」曰「则」，皆是古人相传。乃知三代下，此气脉不曾断。
　　王湛年三十，宗族皆以为痴。王述年三十，人或谓之痴。盖其质厚韬晦。为学须质厚。
　　君臣之间，不是不可说话。此皆士大夫爱身太重，量主太浅。
　　杀数百万生灵，亡数百年社稷，皆生于士大夫患失。
　　杨炎并租、庸、调为二税，此外不许诛求一钱，他却不知保不得后来。大凡治财，最不可坏旧法，不可并省名目。
　　「不愧屋漏」，凡口然而心不然，念虑间有萌动皆是。
　　辞受之际，辞不必与人商量，若受却宜商量。
　　人二三十年读圣人书，一旦遇事，便与里巷人无异。或有一听老成人之语，便能终身服膺。岂老成人之言过于《六经》哉！只缘读书不作有用看故也。
　　（梓材谨案：此下有一条移入《南轩学案》。）
　　为学须是一鼓作气，间断便非学，所谓「再而衰」也。
　　用工夫人，纔做便觉得不是。觉得不是，便是良心。
　　处两不足之间，凡应和语，须对两人皆可说。
　　听人语不中节者，择其略可应一语，推说应之。
　　权职便当以正官自处，但不可妄有支用。
　　处家固不可不正且肃，然不可不放一分。（以上《杂说》。）
　　东莱遗集（补。）
　　平时徒恃资质，工夫悠悠，殊不精切，于要的处或卤莽领略，于凝滞处或遮护覆藏，为学不进，咎实由此。大概以收敛操存、公平体察为主。
　　观史先自《书》始，然后次及《左氏》、《通鉴》，欲其体统源流相接。国朝典故，亦先考治体本末，及前辈出处大致。于《大畜》之所谓畜德，明道之所谓丧志，毫厘之间，不敢不致察也。但恐择善未精，非特自误，亦复误人。
　　我方闲居，既非其同寮，又非其掾属，义有所止。《易传》《随》「孚于嘉」义，最宜潜玩。盖恐为其乐善美意所移，易得侵过耳。又宾主资廪皆明快，则欠相济之义，尤易得侵过也。
　　俭德，盖凡事敛藏不放开之谓。
　　从前病痛，良以嗜欲粗薄，故却欠克治经历之功；思虑稍少，故却欠操存澄定之力。积蓄未厚而发用太遽，涵泳不足而谈说有余。
　　始欲和合彼此，而是非卒以不明；始欲容养将护，而其害反致滋长。屑屑小补，迄无大益。
　　著书与讲说不同，止当就本文发明，使其玩索。引申太尽，则味薄而观者不甚得力。若与学者讲说，详为指示可也。（以上《与张荆州》。）
　　所以喋喋烦渎，正欲明辩审问，惧有一发之差。初非世俗立彼我、校胜负者。
　　大凡人之为学，最当于矫揉气质上做工夫。如懦者当强，急者当缓，视其偏而用力。以吾丈英伟明峻之资，恐当以颜子工夫为样辙，回禽纵低昂之用，为持养敛藏之功，斯文之幸也！
　　近时论议，非颓惰即孟浪，名实先后具举不偏者，殆难乎其人。此有识者所深忧。
　　供职已月余，风俗安常习故之久，龃龉颇多。此皆诚意未孚之咎。惟日省所未至，不敢诿其责于人。
　　邪说诐行，辞而辟之，诚今日任此道者之责。窃尝谓异端之不息，由正学之不明，此盛彼衰，互相消长。莫若尽力于此，此道光明盛大，则彼之消铄无日。所以为此说者，非欲含糊纵释，黑白不辨，但恐专意外攘，而内修工夫反少。
　　向见论治道书，其间如欲仿井田之意，而科条州郡财赋之类，此固为治之具，然施之当有次第。今日先务，恐当启迪主心，使有尊德乐道之诚，众建正人以为辅助，待上下孚信之后，然后为治之具可次第举也。傥人心未孚信，骤欲更张，则众口哗然，终见沮格。虽成功则天，本非君子所计，然于本末先后之序为有憾焉，不可不审也。今事虽已往，亦不得不论耳。
　　从游亦有可望者否﹖根本不实者，所宜深察。往时固有得前辈言语謦欬以借口，而行则不掩焉，媢嫉者往往指摘此辈，以姗侮吾道，绍兴之初是也。虽有教无类，然今日此道单微，排毁者举目皆是，恐须谨严也。
　　析理当极精微，虽毫厘不可放过。至于尊让前辈之意，亦似不可不存。
　　前此虽名为嗜学，而工夫泛漫，殊未精切。推原病根，盖在徒恃资禀，观书粗得味，即不复精研，故看义理则汗漫而不别白，遇事接物则颓弛而少精神。今乃觉气质精厚，思虑粗少，原非主敬工夫，而圣贤之言，本末完具，意味无穷，尤不可望洋向若而不进也。
　　日用间精明新鲜时节，常苦不续，而弛惰底滞意思未免间杂，殊以自惧。主一无适，诚要切工夫，但整顿收敛则易入于着力，从容涵泳又多堕于悠悠。「勿忘，勿助长」，信乎其难也！
　　艮背之用，前说诚过高而未切。窃谓学者正当操存戒惧，实从事于夫子告颜子视听言动之目，驯致不已，然后可造安止之地。
　　君子动静语默，虽毫厘间有未到处，要当反求其所以然。盖事虽有大小，为根本之病则一也。来教所谓本不欲如此，不得已而止之，或者渐近于自恕，而浸与初心不类乎﹖
　　讲论形容之语，欲指得分明，却恐缘指出分明，学者便有容易领略之病，而少涵泳玩索之功。其原殆不可不谨也。
　　学者所以徇于偏见，安于小成，皆是用功有不实。若实用功，则动静语默，日用间自有去不得处，必悚然不敢安也。
　　学者气质各有利钝，工夫各有浅深，要是不可限以一律，正须随根性，识时节，箴之中其病，发之当其可，乃善。固有恐其无所向望而先示以蹊径者，亦有必待其愤悱而后启之者。
　　往来讲论，一问一答，谓之无意向气味则不可。然歇灭断续，玩岁愒日，终难见功。须令专心致志，绝利一源，凝聚停蓄，方始收拾得上。
　　论义理，谈治道，辟异端，不容有一毫回避屈挠。至说自己及朋友，只当一味敛缩。
　　往者临安两年，遇事接物，或躁率妄发而失于不思，或委曲求济而失于不直。大抵诚意浅薄，将以动人悟物，而手忙脚乱，出位踰节处甚多。忧患以来，虽知稍自惩艾，而工夫缓慢，向来病痛犹十存四五。今复遽从事役，夙夜自惧，未知所措。
　　已得地否﹖阴阳家说不足信，但得深密处可矣。
　　善类衰微，元气漓薄，稍有萌动，正当扶接导养。虽如孔、孟，交际　苟善，未有不应之者。若到官后或有龃龉，则卷舒固在我也。
　　比看《易无妄传》云：「虽无邪心，苟不合正理，则妄也，乃邪心也。」益悚然自失。因思去年给札，当时本意，欲得数月间得对，展尽底蕴，故事事未欲说破。缘此回互，却多暗昧，此正《易传》所谓邪心也。
　　致知、力行，本交相发。学者若有实心，则讲贯玩索，固为进德之要。亦有一等后生，推求言语工夫常多，点检日用工夫常少，虽便略见髣，然终非实有诸己也。「默而成之，不言而信，存乎德行」，训诱之际，愿常存此意。非谓但使之力行而以致知为缓，但示之者当有序。夫子亦有「可以语上」、「不可以语上」之别。
　　保养奸凶，以扰善良，固君子之所耻。要当无忿疾之意，乃善。《诗》云：「岂弟君子，民之父母。」若霜雪胜雨露，则不可也。
　　禀赋偏处，便使消磨得九分，触事遇物，此一分依前张皇，要须融化得尽乃可。来谕所谓未得力，只是用力犹未至耳。自己工夫紧切，则游从者听讲论，观仪容，所得亦莫不深实矣。
　　当仁不让，检身若不及，两句初不相妨。坚任道之志，而致察理之功，乃区区所望。
　　论学之难，高者其病堕于玄虚，平者其末流于章句。二者之失，高者便入于异端，平者浸失其传，犹为惇训故，勤行义。轻重不同，然要皆是偏。（以上《与朱侍讲》。）
　　实有裨益，则不必迹之外见；事有次第，则不必人之遽孚。
　　消长安危所系，当念兹在兹，无所不致其力。（以上《与周子充》。）
　　吾侪所以不进者，只缘多喜与同臭味者处，殊欠泛观广接，故于物情事理多所不察，而根本渗漏处往往卤莽不见。要须力去此病，乃可。
　　行有不得者，当返求诸己。外有龃龉，必内有窒碍。反观内省，皆是进步，不敢为时异势殊之说以自恕。
　　善未易明，理未易察，吾侪所当兢兢。（以上《与刘子澄》。）
　　前日纷纷，不必犹置胸次。回首既无甚媿怍，随时恬养足矣。至于明辨曲直，此乃在位者之责，或迟或速，顺听之而已。
　　人情、法意、经旨，本是一理。岂有人情、法意皆安，反不合经旨者。勉之！（以上《与潘叔玠》。）
　　近思为学，必须于平日气禀资质上验之，如滞固者疏通，顾虑者坦荡，智巧者易直。苟未如此转变，要不得力。
　　在我者果无徇外之心，其发必有力而不可御。至于周旋调护，宛转入细，正是意　笃见明，于本分条路略无亏欠。若有避就回互笼络之心，乃是私意。此毫厘之际，不可不精察也。
　　义理无穷，才智有限，非全放下，终难凑泊。然放下正自非易事。
　　私意之根，若尚有秒忽未去，遇事接物，助发滋长，便张皇不可翦截，其害非特一身。　　　
　　公私之辨，尤须精察。
　　喜事则方寸不凝，是故择义不精，卫生不谨。（以上《与陈君举》。）
　　学者自应本末并举。若有体而无用，则所谓体者，必参差卤莽无疑。然特地拈出，却似有不足则夸之病，如欧阳永叔喜谈政事之比。
　　处大事者，必至公血诚相期，然后有济。若不能察人之情而轻受事任，或虽知其非诚而将就借以集事，到得结局，其敝不可胜言。
