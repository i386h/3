<!-- { "loadSidebar": true } -->
　　百家谨案：先生只此数语，真圣人之言也。夫圣人之本。杀一不辜，虽得天下且不为。彼以开拓边疆为事，使百姓肝脑涂地而不恤者，罪不容于死者也。先生既承文正公之家学，而又得安定、泰山之传。其学以忠信为体，《六经》为功。至其事君，一以正心诚意格其非心，劝其仁爱万民，毋开边衅。百家尝想：先生父子间，古今来粹然纯白，学问中不易多觏之人也。先生疾革，精识不乱，诸子侍侧，口占遗表，略云：「盖尝先天下而忧，期不负圣人之学。此先臣所以教子，而微臣资以事君。」又曰：「若宣仁之诬谤未明，致保佑之忧勤不显。本权臣务快其私忿，非泰陵实谓之当然。」以至「未究流人之往愆，悉以圣恩而特叙，尚使存殁犹污瑕疵」，又「未解疆场之严，几空帑藏之积，有城必守，得地难耕」，凡八事，命门人李之仪次第之。先生之至死尽忠如此。（梓材案：以上《附录》与黄氏案语，亦自《安定学案》移入是卷。）

　　邹道乡曰：范丞相平生所称引奏对，秖是《孝经》、《论语》、《孟子》、《周易》。尝云：「人作好事，不堪再说。说着便不中。」

　　《吕舍人官箴》曰：范忠宣公镇西京日，尝戒属官受纳租税，不要令两头探。或问何谓，曰：「不要令人户探官员，等候受纳；官员不要探纳者多少，然后入场。此谓两头探。但自绝早入场等人口，则自无人户稽留之弊。」（黄氏补本。）

　　汪玉山《与吕逢吉书》曰：忠宣持论，专欲消合党类，兼收并用，而不知其势亦有未易为者。君子小人之势，决无两立。元佑晚年，吕微仲逐去刘莘老门下士，而引李清臣、邓温伯、蒲宗孟于从班，忠宣之说略施行矣。然首倡绍述之说者，李、邓也，其流害迄于今可见矣。曾子开谓范公之言行于元佑，必无绍圣大臣报复之祸。然便蔡确不殛，他日复出，岂在惇、卞下﹖特不当以诗罪之耳。且惇、卞在元佑，或偃息大郡，或优游奉祠，所以贷之者厚矣，略无怀惠悔过之意。则知专以优柔待小人者，非其理也。若谓忠宣有他意，则不可。其再相，力辩台谏诬罔，吐刚茹柔。罢相后，尚乞宽元佑诸人，以至得谪。是果何求﹖愿更慎言之。

　　祖望谨案：东莱亦以范尧夫参用熙、丰小人之说为非。

　　恭献范先生纯礼

　　范纯礼，字彝叟，文正公三子。以父荫为秘书省正字，签书河南府判官，知陵台令，兼永安县。永昭陵建，京西转运使配木石砖甓及工徒于一路，独永安不受令。使者以白陵使韩琦，琦曰：「范纯礼岂不知此，将必有说。」他日众质之，先生曰：「陵寝皆在邑境，岁时缮治无虚日，今乃与百县均赋。曷若置此，使之奉常时用乎﹖」琦是其对，还朝，用为三司盐铁判官。以比部员外郎出知遂州，泸南有边事，调度苛棘，先生一以静待之，辨其可具者，不取于民。民图像于庐而奉之如神，名曰范公庵。除户部郎中，累迁刑部侍郎，进给事中。张耒除起居舍人，病未能朝，而令先供职。先生批敕曰：「臣僚未有以疾谒告，不赴朝参，先视事者。」闻者皆悚动。御史中丞击执政，将遂代其位，先以讽先生，先生不可，即徙先生刑部侍郎，而后出命。转吏部，改天章阁待制、枢密都承旨，出知亳州。徽宗立，以龙图阁直学士知开封府，前尹刻深为治，先生以宽处之。既拜礼部尚书，擢尚书右丞。吕惠卿告老，徽宗问执政，执政欲许之。纯礼曰：「惠卿尝辅政，其人固不足重，然当存国体。」曾布奏：「议者多忧财用不足，此非所急也，愿陛下勿以为虑。」先生曰：「大农告匮，帑庚枵空，而曰不足虑，非面谀邪﹖」因从容谏曰：「迩者朝廷命令，莫不是元丰而非元佑。以臣观之，神宗立法之意固善，吏推行之或有失当，非必尽怀邪为私。」又曰：「自古天下治乱，系于用人。人君欲得英杰之心，固当不次饬拔。必待荐而后用，则守正特立之士将终身晦矣。」左司谏江公望论继述事当执中道，不可拘一偏。徽宗出示其疏，先生赞之曰：「愿陛下以晓中外，使知圣意所向，亦足以革小人徇利之情。乞褒迁公望，以劝来者。」先生沈毅刚正，曾布惮之，激驸马都尉王诜曰：「上欲除君承旨，范右丞不可。诜怒。会诜馆辽使，先生主宴，诜诬其辄斥御名，罢为端明殿学士、知颍昌府，提举崇福宫。崇宁中，启党禁，贬试少府监，分司南京；又贬静江军节度副使，徐州安置，徙单州。五年，复左朝议大夫，提举鸿庆宫。卒，年七十六。（参史传。）

　　安抚范先生纯粹

　　范纯粹，字德孺，文正公季子也。以荫迁至赞善大夫、检正中书刑房公事。以事出知滕县，迁提举成都诸路茶场。元丰中，为陜西转运判官。时五路出师伐西夏，高遵裕出环庆，以刘昌祚后期，欲按诛之。昌祚忧患病卧，其麾下皆愤焉。先生恐两军不协，致生他变，劝遵裕往问昌祚疾，其难遂解。神宗责诸将无功，谋欲再举。先生奏：「关陜军力单竭，公私大困，根本可忧。」神宗纳之，进为副使。吴　居厚为京东转运，数献羡赋。神宗将以徐州大钱二十万缗助陜西，先生语其僚曰：「吾部虽急，忍复取此膏血之余！」即奏：「本路得钱诚为利，自徐至边，劳费甚矣。」恳辞弗受。入为右司郎中。哲宗立，居厚败，命先生以直龙图阁往代之，尽革其苛政。时苏轼自登州召还，先生与轼同建募役之议，轼谓先生讲庭，先生遣将曲珍救之，曰：「本道首建应援牵制之策。臣子之义，忘躯徇国，无谓邻路被寇，非我职也。」珍即日疾驰三百里，破之于曲律，捣横山，夏众遁去。元佑中，除宝文阁待制。再任，召为户部侍郎。又出知延州。绍圣初，哲宗　亲政，用事者欲开边衅，御史郭知章遂论先生元佑弃地事，降直龙图阁。明年，复以宝文阁待制知熙州。章淳、蔡卞经略西夏，疑先生不与共事，改知邓州。历河南府、滑州。旋以元佑党人夺职，知均州。徽宗立，起知信州。寻以言者落职，知金州。又谪常州通判，鄂州安置，锢子弟不得擅入都。会赦，复领祠。久之，以右文殿修撰提举太清宫。党禁解，复徽猷阁待制。致仕。卒，年七十二。先生沈毅有干略，才应时须。凡条疏时事，议论皆剀切详尽。（同上。）

　　附录

　　邹道乡曰：范德孺在太原，每支官吏及军士粮，同出一廒。虽有湿恶，军士自不怨。

　　◆高平门人

　　文忠富彦国先生弼

　　富弼，字彦国，河南人。笃学，有大度。初游场屋，穆伯长谓之曰：「进士不足以尽子之才，当以大科名世。」果礼部试下。西归，范文正公追之曰：「有旨以大科取士，可亟还。」遂举茂才异等。佥书河阳判官，通判绛州。庆历中，再使契丹。以成和议，拜枢密使，封韩国公。后与文潞公彦博并相，天下称为「富文」。元丰六年卒，年八十。先生早有公辅之望，名闻夷狄。辽使每至，必问其出处安否。临事周悉，不万全不发。当其敢言，奋不顾身。忠义之性，老而弥笃。家居一纪，斯须未尝忘朝廷。讣闻，赠太尉，谥文忠。（参史传。）

　　（梓材谨案：先生初封郑国，始名。晏元献判南京，文正权掌西监，晏属之择。文正曰：「监中有二举子，富、张为善，皆有文行，可。」晏问孰优，曰：「富修谨，张疏俊。」晏取先生为。文正掌监事，而先生与张文定并为举子，固得为文正门人也。又案：《吕与叔集》载，先生致事家居，专为佛老之学，与叔尝奏记于先生，是先生为学，不若文正之醇矣。）

　　附录

　　神宗欲相富弼，以疾辞，退居洛阳，多以手疏论天下大利害，神宗必赐手札报之。尝因王安石有所建明，而却之曰：「如此，则富弼手疏称『老臣无处告诉，但仰屋窃叹』者，即当至矣。」弼薨，躬制祭文。

　　（梓材谨案：此晁景迂初见钦宗之言。）

　　刘器之曰：富郑公年八十，书座屏云：「守口如瓶，防意如城。」

　　（梓材谨案：此《晁氏客语》，谢山节入《景迂学案》。兹为郑公立传而移之。）

　　《元城语录》曰：富郑公使敌，说以用兵则国家受其害，人臣享其利。老苏谓二子曰：「古人有此意否﹖」东坡对曰：「严安亦有此意，但不如此明白。」老苏笑以为然。盖取严安谏用兵日：「此人臣之利，非天下之长策也。」前辈读书，必见于用。

　　陈唯室《步里客谈》曰：富文忠少日，有诟者，如不闻知。或告之，则曰：「恐骂他人。」曰：「斥公名。」曰：「天下安知无同姓名者﹖」

　　文定张乐全先生方平

　　张方平，字安道，南京人。少颖悟绝伦。先举茂才异等，为校书郎，知昆山县。又中贤良方正，选迁著作佐郎，通判睦州。当召试馆职，仁宗曰：「是非再举制科者乎！」命直集贤院，俄判西京。入觐，留判尚书都省。累拜参知政事，西京留守、知陈州。以太子少师致仕。卒，年八十五。赠司空，谥文定。先生慷慨有气节。既告老，论事益切。至于用官起狱，尤反复言之。且曰：「臣且死。见先帝地下，有以借口矣。」平居未尝以言徇物，以色假人。守蜀，得眉山苏洵与其二子轼、辙，深器异之，常荐轼为谏官。晚受知神宗　，王安石方用事，嶷然不少屈，以是望高一时。（参史传。）

　　（云濠谨案：楼攻媿跋先生《上范文正公书》云：「文正讲道睢阳，乐全以文受知。晏元献公欲择二，其一则富文忠公，次则乐全。乐全虽不成婚，然皆文正所荐，时盖名为善云。」）

　　附录

　　《元城语录》曰：东坡下御史狱，张安道上书救之，其子不敢投。后东坡见之，亦吐舌色动。盖安道书云：「其实天下之奇材也。」岂不激怒﹖但当言「本朝未尝杀士大夫」。

　　献公张横渠先生载（别为《横渠学案》。）

　　直讲石徂徕先生介（别见《泰山学案》。）

　　说书李盱江先生觏

　　李觏，字泰伯，南城人，学者称为盱江先生。俊辩能文。举茂才异等，不中。亲老，以教授自资，学者常数十百人。皇佑初，范文正公荐为试太学助教，上《明堂位定制图》。嘉佑中，用国子监奏，召为海门主簿、太学说书而卒。先生尝着《周礼致太平论》、《平土书》、《礼论》。门人邓润甫熙宁中上其《退居类稿》、《皇佑续稿》并《后集》，请官其子参鲁，诏为郊社斋郎。（参史传。）

