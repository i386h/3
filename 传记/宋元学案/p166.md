<!-- { "loadSidebar": true } -->
　　幼学之士，先要分别人品之上下，何者是圣贤所为之事，何者是下愚所为之事。向善背恶，去彼取此，幼学所当先也。颜子、孟子，亚圣也，学之虽未至。亦可为贤人。言温而气和，则颜子之不迁渐可学矣；过而能悔，又不惮改，则颜子之不贰渐可学矣。知埋鬻之戏不如俎豆，念慈母之爱至于三迁，自幼至老不厌不改，终始一意，则我之不动心亦可以如孟子矣。若立志不高，则其学皆常人之事，语及颜、孟，则曰：「我为孩童，岂敢学也！」此人不可以语上矣。先生长者见其卑下，必不肯与语，则其所与语皆下等人也。言不忠信，行不笃敬，过而不知悔，悔而不知改，皆下等人也。闻下等语，为下等事，譬如坐于房室之中，四面皆墙壁也，虽欲开明。不可得矣！

　　（梓材谨案：以上二条盖录自《小学》。）

　　学者须常自试，以观己之力量进否。《易》曰：「或跃在渊，自试也。」此圣学也。

　　人之大恶，虽至于谋反大逆，若有一念悔心，使临刑之际说「我悔也」，便须赦他，便须用他。

　　祖望谨案：此亦为王氏执迷不悟而发。

　　君子与人为善，故能养其大体而为大人，故能格君心之非而使天下利见，故能言动以为则法。后之人急急然惟欲己为是也，恐其叛己，以利诱之，以害驱之，天下终不以为然，而自以为过天下，何愚之甚！

　　学者非独为己而已也，将以为人也。管仲生平多违礼，不若晏子之有节。然孔子称晏子不过谓其「善与人交」，而盛称管仲之仁，以管仲功及天下而晏子独善其身。

　　学者非徒读诵言语，撰缀文词而已，将以求吾之放心也。故《大畜》之卦曰：「君子以多识前言往行，以畜其德。」所谓识者，识其是非也，识其邪正也，如是。故能畜其德。

　　今有人曰：「仕宦而使天下谓之贤人，是自取其善而归过于其君也；使天下谓之不贤人，是自取其恶而归美于其君也。」曰：是不然。此乃李斯分谤之说也。天下谓之不贤，未必不为其君之累。

　　孔子以柔文刚，故内有圣德而外与人同。孟子以刚文刚，故自信其道而不为人屈。众人以刚文柔，故色厉而内荏。

　　杨子之书，唯是说到。孟子之书，则自得之。如平旦之气，养浩然之气，皆自得之语。孔子则并自得处亦无。

　　凡欲解经，必先反诸其身而安，措之天下而可行，然后为之说焉。纵未能尽圣人之心，亦庶几矣。若不如是，虽辞辩通畅，未免乎凿。今有语人曰：「冬日饮水，夏日饮汤。何也﹖冬日阴在外，阳在内，阳在内则内热，故思水。夏日阳在外，阴在内，阴在内则内寒，故思汤。」虽甚辩者不能破其说也。然反诸其身而不安也，措之天下而不　可行也。

　　「为学日益，为道日损」，寻常人便说作两事，失之远矣。盖语学则益，「见善必迁，有过必改」也；语道则损，「惩忿窒欲」也。二卦未尝偏废。

　　（梓材谨案：以上诸条，皆本吕氏《童蒙训》。第谢山所节《童蒙训》凡十四条，今移入《安定学案》者一条，移入《高平学案》者一条，移入《荆公新学略》者二条。）

　　先天之学，以心为本，其在经世者，康节之余事耳！世学求《易》于文字，至于《皇极》，或以为考数之书。

　　祖望谨案：以下《邵氏闻见后录》，皆答杨、游二公书。

　　《观物》云：「防乎其防，邦家其长，子孙其昌。」是以圣人重未然之防，是之谓《易》之大纲。

　　康节云：「物理之学，不可强通。强通则失理而入于迷。」《皇极》之书，不可以强通者也。

　　康节非数学，其学在心。若欲观休咎，则自有八卦可玩吉凶，何必更求之《皇极》之书﹖

　　祖望谨案：先生晚年私淑康节最深，故予于《康节学案》以景迂与先生牵连列之。先生之《集》五十卷，今不传。予从吕文清《童蒙训》及邵博《闻见后录》中摭拾节略，得二十余条，列之于此。先生所以论康节之学者，杨、游二公不谓然，但其中精语不可没也。

　　（梓材谨案：谢山所谓摭拾二十余条，盖并所节《行略》诸条而言耳。又案：谢山所节《邵氏闻见后录》五条，今移入《涑水学案》者一条。）

　　忠肃文集

　　叶公沈诸梁问孔子于子路，子路不对。叶公当世贤者，鲁有仲尼而不知，宜乎子路之不对也。（梓材案：以上三十六字，从《明道学案》洲所节《附录》并入。）予元丰乙丑夏为礼部贡院点检官，适与校书郎范公淳夫同舍，公尝论颜子之不迁不贰，惟伯淳能之，予问公曰：「伯淳谁也﹖」公默然者久之曰：「不知有伯淳邪﹖」予谢曰：「生长东南，实未知也。」时予年二十九矣。自是以来，常以寡陋自媿。（《责沈文送侄孙几叟》。）

　　古之善学者，心远而莫御，然后气融而无间；物格而不惑，然后养熟而道凝。山上之木，合抱之材，非一朝一夕之可俟。人之患，在不立其基。基立而不勉，亦何以异于彼哉！（同上。）

　　汉成、哀之世，使大臣之门有负恩之士，则汉之宗社未至危亡。然使为大臣者不欺其君，尽忠之士亦安忍负其门！（《上曾子宣论日录书》。）

　　祖望谨案：此指绍述诸公。

　　列子有言：「世以生人为行人，则死人为归人矣。行而不知归，失家者也。」此御寇未了之语。生死无时而不一，四大无时而不离，何待死为其归乎﹖其生也心归，其死也形化，归而待化，复何俟于言。（《上吕吉甫书》。）

　　祖望谨案：紫微曰：「此诱吉甫使之为善也。」然愚谓其言稍不醇。

　　所买书，必以渐观考。乡居应务，当尽人情，不当专守故纸。要之，若缉麻然，虽或放手，勿堙其绪，断则续之，忙复堑舍，久久不辍，绩成长条，岂有间断处也﹖（《与李光祖书》。）

　　《资治通鉴》曾留意否﹖学者倦于持久，而稽古之习猝难承办，凡如读习寓言，可旬月而了，故弃史不读。不知《六经》、《论语》发明中实之道，以稽古为本。庄周高而不中，寓而不实，其言可喜悦而实则诞幻，尚不如老子之有益于世，况可比吾教之中道乎！《华严》云「依教修行」，此语乃百家之总门也。吾教非彼教，彼教非吾教，其实无二，其门不一，各依自教，则本不相妨矣。冠员冠、履方履而食膜拜者，是舍吾教也。舍经史可证之实，而说诞放无实之文，何以异此！《华严》依教之旨，不若是其偏也。修身行己，奉行圣教尔。如稽古之事，载于《六经》；《六经》之后千余年之事，散于诸史。《通鉴》集其散而撮其要，此英祖、神考之所以赐后学也。（《与邹志完书》。）

　　（梓材谨案：谢山所拾《忠肃文集》七条，今移入《涑水学案》者一条。）

　　杂说

　　一日之计在寅，一年之计在春，一生之计在少。（见《并榈集》。）

　　身教者从，言教者讼。（见《龟山集》。）

　　金可死而不化，水万折以东流。　　

　　天下之死一耳，死于瘴疠，死也；死于囹圄，亦死也；死于刀锯，亦死也。吾今一视之，俱无所择。

　　子路死卫，不忘结缨，安而乐之如此，处之有素故耳！

　　吾生平学佛，故于死生之际了然无怖。

　　佛为觉，禅为定。

　　于苦处中习行安乐法。（以上见《默堂集》。）

　　佛法之要，不在文字，亦不离于文字，只《金刚经》一卷足矣。世之贤士大夫无营于世而致力于此经者，昔尝陋之，今知其亦不痴也。此经要处只九字，曰「阿耨多罗三藐三菩提」，华言一「觉」字耳，《中庸》「诚」字即此也。此经于一切有名有相有觉有见，皆归于虚妄，其所建立，独此九字。其字九，其物一。是「一以贯之」之一，非纪数之一也；是「不诚无物」之物，非万物之物也。年过五十，宜即留意，勿复因循。此与日用事百不相妨，独在心不忘耳。早知则早得力。（《文献通考》。）

　　吾前此困于患难，他无所惧，所惧者死。今则死亦不惧。

　　李梁溪曰：此可以见不动心之难。

　　（梓材谨案：忠肃此说，谢山未标所出，恐是梁溪《集》中所引耳。）

　　附录

　　一日，尝与家人语，家人戏问是实否。公退，自责累日：岂吾尝有欺于人邪﹖何为有此问也。（以下《行略》。）

　　公有斗余酒量，然每饮不过三爵，恐废事也。日有定课，自鸡鸣而起，终日写阅，不离小斋。倦则就枕，既寤即兴，未尝偃仰枕上。每夜必置行灯于侧，自持就案，或问何不呼使者，公曰：「起止不常，若涉寒暑，则必动其念，此非可常之道。吾性安之，不欲劳人。」

　　公疏文有云：在彼如「举尔所知」，在此则「为仁由己」。未尝以预荐而入其党，亦不以小故而绝其恩。

　　祖望谨案：此言盖为曾子宣发也，与《上曾子宣书》同。

　　又云：言满天下无口过，非谓不言也，但不言是非长短利害，虽常言无害。所谓终日言而未尝言，所以无过。

　　祖望谨案：此言未当。若不言长短利害则可矣，岂有不言是非者乎﹖殆记者之误也。

　　又云：天下之事，变故无常，唯稽考往事，则有以知其故而应变。。王氏乃欲废绝史学而咀嚼虚无之言，其事与晋人无异，将必以荒唐乱天下。

　　祖望谨案：先生弹蔡京云：「灭绝史学，一似王衍。」

　　又云：「北人始可有为，南人轻险易变。」

　　祖望谨案：弹蔡京云：「重南轻北，分裂有萌。」

　　张天觉好佛，亦好道，公虽被其荐引，未尝相识，亦未尝通书，但以诗柬之曰：「辟谷非真道，谈空失自然。何如勋业地，无媿是神仙。」

　　祖望谨案：此则知先生之学佛，亦其寄也。所谓「儒其行而墨其言」。

　　公通《易》数，如靖康、建炎及隆佑垂帘事，皆豫言之。（以上《行略》。）

　　（梓材谨案：以上八条，谢山底稿于《陈右司说》牵连书之，今以其录自《行略》，例附于此。）

　　刘元城《谈录》曰：陈莹中，某尝荐自代，而未尝识面。莹中多失之过。如《尊尧集》先评荆公为伊、吕圣人之耦，而后纳诸僭叛不轨之域，此学术不粹也。

　　《吕氏童蒙训》曰：陈人莹中，闽人也，而专重北人。以北人可有为，南人轻险易变也，不可以有为。

