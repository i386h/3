<!-- { "loadSidebar": true } -->
　　方畴，字耕道，弋阳人也，学者称为困斋先生。受业于紫微，而从胡文定父子、张横浦诸公游。紫微尝述顾子敦语以告之曰：「守至正以待天命，观物变以养学术。」因名其所居之堂曰守正，曰观养，且曰：「吾将朝于斯，夕于斯，以无忘吕公之赐。」建炎中，成进士。绍兴中，上书有四宜忧，谓女真诡计、盗贼猖獗、藩镇跋扈、将帅畏怯；十宜行，讲征伐、理财用、择人才、明赏罚、重台谏、抑奄寺、议诏令、恤凶荒、训乡兵、宽民力；一宜去，则宰相秦桧也。通判武冈，太守宋若朴希宰相意，言先生与胡忠简公为姻家，以深文贬零陵。忠简自岭外贻之书曰：「君取《易》《困卦》详玩而深索之，则得所以处困之道矣！」先生于是名其所居曰困斋，其读《易》也谓之「困交」，其自称曰困叟，张魏公雅重之。先生才气抗迈，闺门雍睦之行甚笃，出处又不苟，谪居好学不倦。汪文定公尝曰：「幸闻耕道之风，庶取则不远，且足令吾同学者有所兴起。」后赴判建康，卒于官。有《集》二十卷。（补。）

　　监镇方先生丰之

　　方丰之，字德亨，莆田人也。从紫微吕公学于信州，其后辞归，紫微以诗送之，有云「子学既立，子志甚远，何以终之﹖在不倦」是也。仕至监镇。先生后以妇家，遂迁建阳。工诗，盖亦紫微之余风，朱子与放翁皆尝序之。子士繇，则朱子之门人；孙丕父，则勉斋之门人。（补。）

　　◆三山学侣

　　宣教黄先生

　　黄，字实夫（云濠案：先生名一作榚。）漳州人，樵仲之弟。淳熙中舍选，入对大廷，献十论，升进士丙科，调南剑州教授。三山讲学之侣，二李与林其眉目，而先生亦翘楚也。迂仲解《毛诗》，先生足之，兼传龟山、了斋之学。官终宣教郎。有《诗解》，《中庸》、《语》、《孟解》。（修。）

　　◆仓部家学（胡、程四传。）

　　成公吕东莱先生祖谦（别为《东莱学案》。）

　　忠公吕大愚先生祖俭（别见《东莱学案》。）

　　◆林氏家学

　　主簿林先生子冲

　　林子冲，字通卿，拙斋犹子。主南丰簿，能世其学。

　　◆林氏门人

　　成公吕东莱先生祖谦（别为《东莱学案》。）

　　司理刘先生世南（别见《豫章学案》。）

　　◆方氏家学

　　方远庵先生士繇（别见《沧洲诸儒学案》。）
 卷三十七　汉上学案（全氏补本）
　　汉上学案　（全祖望补本）

　　汉上学案表

　　朱震　　　　　　　刘长福（别见《泰山学案》。）

　　（上蔡门人。）　　徐畸　　　吴葵（别见《说斋学案》。）

　　（二程再传。）

　　（安定、濂溪三

　　传。）

　　朱巽

　　胡铨（别见《武夷学案》。）

　　（并汉上学侣。）

　　沈该

　　（汉上同调。）

　　田畴

　　（沈氏续传。）

　　汉上学案序录

　　祖望谨案。上蔡之门，汉上朱文定公最着。三《易》象数之说，未尝见于上蔡之口，而汉上独详之。尹和靖、胡文定、范元长以洛学见用于中兴，汉上实连茹而出，顾世之传其学者稍寡焉。述《汉上学案》。（梓材案：汉上传本在《上蔡学案》，自谢山为别立《学案》。）

　　◆上蔡门人（二程再传。）

　　文定朱汉上先生震

　　朱震，字子发，荆门军人。登政和进士第，累仕州县。胡文定安国大器之，荐召为司勋员外郎。赵忠简鼎复荐其「廉正守道，士人冠冕，使备讲读，必有裨益」，再召始至。首问《易》、《春秋》之旨，上悦，改除祠部员外郎，兼川、陜、荆、襄都督府详议官。迁秘书少监，侍经筵。转起居郎兼建国公赞读，与翊善范元长冲，人谓极天下之选。迁中书舍人兼翊善，转给事中，累迁翰林学士。太常吴表臣议行明堂之祭，先生言：「《王制》，国有大丧，三年不察，惟天地社稷为越绋而行事。《春秋》讥吉禘于庄公，谓不三年也。国朝景德三年合祀天地，遂享太庙，时真宗未行三年之丧，以日易月，在今日行之则非矣。」其言不用。绍兴七年，谢病丐祠，卒。上惨然曰：「杨时物故，安国与震又亡，朕痛惜之！」录其子官。先生经学深醇，有《汉上易解》，云：「陈抟以《先天图》传种放，种放传穆修，穆修传李之才，之才传邵雍。放以《河图》、《洛书》传李溉，李溉传许坚，许坚传范谔昌，谔昌传刘牧。修以《太极图》传周敦颐，敦颐传程颢、程颐。是时张载讲　学于程、邵之间。故雍着《皇极经世书》，牧陈天地五十有五之数，敦颐作《通书》，程颐述《易传》，载造《太和》、《参两》等篇。臣今以《易传》为宗，和会雍、载之论，上釆汉、魏、吴、晋，下逮有唐及今，包括异同，庶几道离而复合。」盖其学以王弼尽去旧说，杂以庄、老，专尚文辞为非，故其于象数加详焉。其论《图》、《书》授受源委亦如此，盖莫知其所自云。（云濠案：《四库书目》《经部》收录《汉上易集传》十一卷，《卦图》三卷，《丛说》一卷。）

　　祖望谨案：汉上谓周、程、张、刘、邵氏之学出于一师，其说恐不可信。其意主于和会诸家，而反不免于晁氏所讥舛错者也。然汉上之立身，则粹然真儒也。

　　汉上易卦图说

　　列御寇曰：「易者，一也。一变而为七，七变而为九，九复变而为一。」李泰伯曰：「伏羲观《河图》而画卦。」御寇所谓变者，论此图也。一者，太极不动之数；七者，大衍数；九者，玄数也。泰伯谓画卦，亦未尽其实。大衍五十之数，寓于四十有五之中。《黄帝书》土生数五，成数五，《太玄》以五五为土，五即十也。

　　王洙曰：《山海经》云：「伏羲氏得《河图》，夏后因之，曰《连山》。黄帝氏得《河图》，商人因之，曰《归藏》。列山氏得《河图》，周人因之，曰《周易》。」斯乃杜子春之所凭，抑知姚信之言非口自出，但所从传者异耳。梁武攻之，涉于率肆。（以上《河图说》。）

　　《洛书》，刘牧传之。一与五合而为六，二与五合而为七，三与五合而为八，四与五合而为九，五与五合而为十。一六为水，二七为火，三八为木，四九为金，五十为土。十即五五也。《洪范》曰：「一五行。」《太玄》曰：「一与六共宗，二与七共朋，三与八成友，四与九同道，五与五相守。」范望曰：「重言五者，十可知也。」一、三、五、七、九奇数，合二十有五，所谓天数。二、四、六、八、十耦数，合三十，所谓地数。故曰「天地之数五十有五。」数五即十也，故《河图》之数四十有五，而五十之数具；《洛书》之数五十有五，而五十之数在焉。惟十即五也，故甲己九，乙庚八，丙辛七，丁壬六，戊癸五，而不数十。十，盈数也。（洛书说。）

　　《伏羲八卦图》，王豫传于邵康节，而郑夬得之。《归藏初经》者，伏羲初画八卦，因而重之者也。其经初干、初（坤）、初艮、初兑、初荦（坎）、初离、初厘（震）、初巽，卦皆六画，即此八卦也。八卦既重，爻在其中。薛氏曰：「昔神农氏既重为六十四卦，而《初经》更本包牺，八卦成列而六十四具焉，神农氏因之也。」《系辞》曰：「神农氏作，斲木为耜，揉木为耒，耒耨之利，以教天下，盖取诸《益》。」王辅嗣以为伏羲重卦，郑康成以为神农重卦，其说源于此。子曰：「天地定位，山泽通气，雷风相薄，水火不相射。」天地定位，则干与坤对；山泽通气，则艮与兑对，雷风相薄，则震与巽对；水火不相射，则坎与离对。而《说卦》健、顺、动、入、陷、丽、止，说，马、牛、龙、鸡、豕、雉、狗、羊、首、腹、足、股、耳、目、手、口，与夫别象次序，皆初卦也。夬曰：「干之初交于坤之初得震，故为长男；坤之初交于干之初得巽，故为长女；干之二交于坤之二得坎，故为中男；坤之二交于干之二得离，故为中女；干之上交于坤之上得艮，故为少男；坤之上交于干之上得兑，故为少女。干、坤，大父母也，故能生八卦。《复》、《姤》，小父母也，故能生六十四卦。《复》之初九交于《姤》之初六得一阳，《姤》之初六交于《复》之初九得一阴；复之二交于《姤》之二得二阳，《姤》之二交于《复》之二得二阴；《复》之三交于《姤》之三得四阳，《姤》之三交于《复》之三得四阴；复之四交于《姤》之四得八阳，《姤》之四交于《复》之四得八阴；《复》之五交于《姤》之五得十六阳，《姤》之五交于《复》之五得十六阴；《复》之上交于《姤》之上得三十二阳，《姤》之上交于《复》之上得三十二阴。阴阳男女皆顺行，所以生六十四卦也。」（《伏羲八卦图说》。）

　　乾坤，天地之本；坎离，天地之用。乾坤交而为《泰》，坎离交而为《既济》。干生于子，坤生于午，坎终于寅，离终于申，（《连山》也。）以应天时也。置干于西北，（伏羲《初经》干上坤下，故曰「天尊地卑，乾坤定矣」。）退坤于西南，（归藏以坤先干。）干统三男而长子用事，坤统三女而长女代母，坎离得位而兑艮为耦，（复归于伏羲之《初经》。）以应地之方也。王者之法尽于是矣。故《易》始于乾坤，终于坎离，（《既济》、《未济》。）而《泰》、《否》为上经之中，《咸》、《恒》为下经之首。乾坤，本也；坎离，用也。乾坤坎离，上篇之用也。《咸》，兑艮也；《恒》，震巽也。兑艮震巽，下篇之用也。《颐》、《大过》、《小过》、《中孚》，二篇之正也。故曰：至哉！文王之作《易》也，其得天地之用乎！（《李挺之变卦反对图说》。）

　　往来者，以内外言也，以消息言也。自内而之外谓之往，自外而之内谓之来。请复借《贲卦》言之。「柔来而文刚」者，坤之柔自外卦下而来文乎干之刚也。「分刚上而文柔」者，干之刚自内卦上而往文乎坤之柔也。于柔言来，则知「分刚上而文柔」者，往也；于刚言上，则知「柔来而文刚」者，下也。上者出也，下者入也，此所谓「其出入以度内外」，此所谓「上下无常」也。若言「柔来者，明此本干也」则不当言「分刚上而文柔」，当曰「刚来而文柔」矣。《妄》之《彖》曰：「刚自外来，而为主于内。」外卦干已三画矣，谓之「自外来」，则当自卦外来乎！（《六十四卦相生图说》。）

