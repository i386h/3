<!-- { "loadSidebar": true } -->
　　人君兼天下之所有，以贵则天下莫与侔其势也，以富则天下莫与较其利也，以权则天下生杀之所由悬也，何求而不得，何为而不成，而必有待于贤者，知天下不可自用也。虽聪明睿知，一堵之外，目有所不见；十室之间，耳有所不闻；万钧之重，力有所不举；百工之事，能有所不通，况天下，大器也，举天下之大器，重任也，而三代之王者，或以不明而克绥先禄，或以幼冲而宏济多难，或负过人之才、强力辩捷而遂亡国丧家，不保其身。岂天下之大器重任，材力者有所不堪，而幼冲不明者能胜之哉！太甲、成王以有伊尹、周公为之辅佐，故天下不劳而治。夏癸、商辛有终古、龙逢而不能听，有胶鬲、商容而不能用，故天下不治而底于灭亡。用得其人，则太甲之不明，成王之幼冲，可以迁善改过，缉熙光明，而为令主；不得其人，而自用之，则虽夏癸之勇力，商辛之辩捷，负过人之才，而不免为独夫。得失之机，不可不审也。亡国之人，非尽不肖；兴王之臣，非必皆贤，天之生才，何代无之！伊尹、仲虺、巫咸、甘盘、傅说非尽生于亳邑也，闳夭、泰颠、散宜生、南宫适、太公望非尽出于丰、镐也，亦非素有位而贵也。遇之以其道，则耕筑渔钓、远田野海滨之人皆起而任公卿大臣之责，伊尹、傅说、太公望之于商、周是也。遇之不以其道，虽千乘之国，万锺之粟，曾不足以延搢绅游谈之士，孟轲氏之于齐、梁是也。道合则合，道离则离，去就之义，不可苟也。至治之世，以德相尚，天下无不可仕之国，故君为官择人，而臣无择官。士患德不修，不患无闻也；患业不广，不患无位也。德修而业广矣，虽欲处衡门而乐考盘也，询众庶者在闾，其能舍乎！兴贤能者在乡，其能不举乎！由乡而达于诸侯，贡于天子之廷，三适者受上赏，不贤者贬爵土，则诸侯之责重矣。贤者授之以官，大贤授大官；能者任之以事，大能任大事，则天子之任又重矣。商、周之盛，上无旷官，下无遗才，其君臣遇合盖如此。周德既衰，春秋、战国之际，不能统一，于是君择臣，而臣亦择君以事之，然犹以义相尚。侯嬴，魏夷门监也，而魏之公子，枉车骑，虚左迎之。毛遂，赵下士也，而楚烈王愿奉社稷，歃血听之。鲁仲连，东海布衣也，居邯郸围城之中，不肯西面而帝秦，人以为天下士也，謷然负其高世之志，伸大义于诸侯之上。汉、唐数百年之盛，未有肖其风烈者。高帝、太宗，解衣辍哺，倾身散财，从海内之士，举天下于反掌之间，传世永久。当是时也，曰奇士者有矣，曰国士者有矣，求所谓天下士，果何人哉！士气卑而主气崇，偈偈焉以权利相任使，其人固有不屑者矣，如鲁两生野王二老，世岂尽知之乎﹖夫揭数尺之竿，悬寻丈之缗，钩螾为饵而投之河海，所得者，鱦鲋之属耳，吞舟之鱼终不足致也，其为术亦疏矣。人主之心，其精神念虑与天地相酬酢，苟积至诚，廓至公，求天下之贤，以寅亮天工，孰不风动而应之于下！天下至广，人才至众，其要莫先于论相。相之贤否，官之得失所系也；官之得失，政之隆替所系也，由君子言之，是犹后世之论相也，未能尽古之道也。治天下有本，君之谓也；治天下有要，贤之谓也。其本正者，天下不劳而治；其要得者，天下之本不劳而正。汉、唐之君，莫或知之。其有天下，非不求贤也，其求而用之者，不过以郡国之政有不举耳，朝廷之治有不备耳，公卿大夫之职有不称耳，未尝知正天下之本也。为公卿大夫者，亦以为能寄郡国之政，佐朝廷之治，于职足矣，未有能正天下之本者也。王霸之略混，圣贤之道塞，非此其故乎﹖盖至赵宋而后，世之君子有以此为任者，而其主不能择也。帝王之大经大本，托之空言而无补，当此之时，得君专且久者，皆是匪人，假儒术以济其奸者也。《易》言拔茅连茹，《泰》之君子以此进其君子，《否》之小人亦以此进其小人，二者迭为消长，故知人之难，非独难于君子，而深难于小人。至于君子之小人，则又难也，其言辩，其行坚，其见闻之博足以出人之不能，其情貌之深足以欺人之不测，其知术之巧足以移人所好而不悟，其才艺之美足以行人所难而不惮，其名君子，实则戾也。辨之不早，去之不果，植为朋党，恶知其非君子也﹖虽有君子，横罹口语，又恶知其非小人也﹖知人则哲，帝陶唐氏犹难之。共工、崇伯之属，众所共贤者矣，而帝独以为非贤，其后果不贤也，于是去之，而帝之廷无恶人矣，于是禹、陶为帝臣者皆得着其成绩。人主欲进贤而不能远小人，不足以言知人，不知人，不足以言得人。非常之士，待非常之主然后用之。天降时雨，山川出云，其兴于此时也，盖必有之矣。其兴于此时也，予必得而见之矣。（《尚贤论》。）

