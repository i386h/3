<!-- { "loadSidebar": true } -->
　　罗开礼，字正甫，永丰人。袁州教授。江上兵起，文丞相辟知永丰，倡义以仗大节，连兵邹，驻师永丰。吉、赣军溃，元兵追及空坑，丞相幸脱大索，先生坐隐岩中，执囚吉安。不屈，八日不食而死。丞相为制服恸哭祭之。（同上。）

　　（云濠谨案：解学士序《罗氏族谱》作：「用理，字正甫，是为水心先生。景定中，举于太学。不屈时，年已八十矣。」）

　　张先生千载

　　张千载，字毅甫，庐陵人。与文文山友。文山贵时，屡辟不出，及文山被执北上，过吉州，先生涕出相见，曰：「丞相往，千载亦往。」往即寓文山囚所近侧，三年供送饮食无缺。又密造一椟，文山授命日，即藏其首，负骸南归，付其家安葬。参《辍耕录》。

　　◆仲齐家学

　　学录欧阳先生逢泰

　　欧阳逢泰，字忠叟，仲齐次子。儒术行业，师表一方，从学者常数百人，科第相属。荐为潭州学录，安抚司檄履学田，堙没者登故额，士廪以羡，庐陵罗子远在教授席，赖其佐助为多。晚年，究心《太玄》，作《律历统元图书》数十卷，因得渴疾，未脱■卒。元至元初，取孙玄官赠中顺大夫，追封渤海伯。（参张文穆文。）

　　◆忠叟讲友

　　知州尹务实先生谷

　　尹谷，字耕叟，长沙人。性刚直庄厉，初处郡学，士友皆严惮之。中年登第。调常德推官，知崇阳县，所至廉正有声。丁内艰，居家教授，不改儒素。日未出，授诸生经及朱氏《四书》，士虽有才思而不谨饬者摈不齿。诸生隆暑必盛服，端居终日，夜灭烛始免巾帻，早作必冠而后出帷。行市中，市人见其举动有礼，相谓曰：「是必尹先生门人也。」诘之果然，晚入李庭芝制幕，用荐擢知衡州，需次于家。潭城受兵，帅臣李芾礼以为参谋，共画备御策。芾率民死战，援兵不至，先生知城危，召弟岳秀使出，以存尹氏祀。己乃积薪扃户，朝服望阙拜已，先取历官告身焚之，即纵火自焚。阖门少长皆死焉。芾闻之，命酒之曰：「尹务实，男子也，先我就义矣。」务实，先生自号也。初，潭士以居学肄业为重，州学生月试积分高等，升湘西岳麓书院生，又积分高等升岳麓精舍生，潭人号为三学生。兵兴时，三学生聚居州学，犹不废业。先生死，诸生数百人往哭之。城破，多感激死义者。（参史传。）

　　邢先生天荣

　　董先生景舒（合传。）

　　邢天荣　、董景舒，皆潭州人。宋以词赋取士，季年，惟闽、浙赋擅四方。二先生与同郡尹谷、欧阳逢泰诸人为赋，体裁务为典雅，每出一篇，士争学之，由是湖赋与闽、浙颉颃。（同上。）

　　◆文山门人（晦翁四传。）

　　上舍王梅边先生炎午

　　王炎午，字鼎翁，安福人。为上舍生，会文山举义兵，乃杖策谒见。寻以母忧家居，而文山被执，先生为生祭文以速其死。隐居不仕。号梅边先生。所著有《吾汶■》。（参《姓谱》。）

　　（梓材谨案：先生祭丞相文，自称「里学生，旧太学观化斋生」。）

　　◆梅边同调

　　参军谢晞发先生翱（别见《龙川学案》。）

　　◆邓氏门人

　　张珪，字公瑞，定兴人，淮阳献武王宏范之子也。至元十六年，献武平广海，宋礼部侍郎邓中父光荐将赴水死，献武救而礼之，命先生受学。中父尝遗一编书，目曰《相业》，语之曰：「熟读此，后必赖其用。」历拜中书平章政事。丞相拜住问：「宰相之体何先﹖」先生曰：「莫先于格君心，莫急于广言路。」又拜中书平章政事。泰定元年，帝始开经筵，令左丞相与先生领之，先生进翰林学士吴澄等，以备顾问。自是辞位甚力，犹封蔡国公，知经筵事。又拜翰林学士承旨、知制诰兼修国史。四年卒。尝自号曰澹庵。（参史传。）

　　（梓材谨案：谢山《学案札记》：「张珪，功臣宏范子也，中斋弟子。」中斋盖即中父之号也。）

　　◆忠叟家学

　　教授欧阳先生龙生（附师田□。）

　　欧阳龙生，字成叔，忠叟子。从醴陵田氏受《春秋三传》。试国学，以《春秋》中第二。至元丙子，侍其父还浏阳。左丞崔斌召之，以亲老辞，居山十有七年。浏有文靖书院，祠龟山杨时，沦废已久。部使者至，谋复其旧，授先生为山长，升堂讲《孟子》「承三圣」章，言龟山传周、程学，而及豫章延平、紫阳朱子，实承道统，其功可配孟子。山林老儒，闻讲道之复，至为出涕。秩满，改本州岛教授。迁道州路教授，朔望率诸生谒濂溪祠。祠东为西山精舍，祠蔡元定，先生为修其祠。卒年五十有七，以子玄爵，追封渤海郡侯，加封冀国公。（参张文穆文。）

　　文公欧阳圭斋先生玄（别见《北山四先生学案》。）

　　◆王氏门人（晦翁五传。）

　　刘省吾，庐陵人。王炎午门人。欧阳玄、揭傒斯从之得《吾汶■》。（参《遗民录》。）
 卷八十九　介轩学案（黄氏原本、全氏修定）
　　介轩学案　（黄宗羲原本　　黄百家纂辑　　全祖望修定）

　　介轩学案表

　　董梦程　　　　　　（族弟）鼎　　（族子）真卿（见下《双湖门人》。）

　　（盘涧从子。）　　　沈贵■　　　　胡方平（见上《介轩门人》。）

　　（勉斋、蒙斋门　　　　　　　　　　范启

　　人。）　　　　　　　　　　　　　　程若庸（别见《双峰学案》。）

　　（晦翁、清江、江　　胡方平　　　　（子）一桂　　　董真卿　　（子）僎

　　氏再传。）

　　许月卿　　　　江凯

　　（附汪炎昶。）

　　程荣秀

　　齐鲁瞻

　　（山屋讲友。）

　　董琮

　　程正则　　　　　　　程时登　　　　许瑶

　　（并盘涧门人。）

　　（晦翁再传。）

　　余季芳　　　　　　（子）芑舒　　　（孙）济　　　（曾孙）仲敬

　　（介轩同调。）　　　王希旦

　　朱洪范　　　　　　　胡斗元　　　　（子）炳文　　　　程仲文

　　（附师胡师夔。）　　　　　　　　　（附族子淀。）　　陈廷玉

　　王偁　　张以忠　　

　　郑四表

　　赵谦

　　（详见《明儒学案》。）

　　曹泾　　　　　　　（子）希文

　　（并晦翁续传。）　　马端临

　　----

　　介轩学案序录

　　祖望谨案：勉斋之传，尚有自鄱阳流入新安者，董介轩一派也。鄱阳之学，始于程蒙斋、董盘涧、王拙斋，而多卒业于董氏。然自许山屋外，渐流为训诂之学矣。述《介轩学案》。（梓材案：梨洲原本称《新安学案》，谢山始易为《介轩》。）

　　◆黄程门人（朱、江再传。）

　　州判董介轩先生梦程

　　董梦程，字万里，号介轩，鄱阳人，盘涧先生铢之从子也。初学于盘涧与程正思，其后学于勉斋。开禧进士、朝散郎、钦州判。所著《诗》、《书》二经、《大尔雅通释》。（修。）

　　（云濠谨案：梨洲原传云：「官朝奉大夫，知钦州，着《尚书》、《毛诗训释》。」谢山云：「按诸书皆云介轩学于勉斋，兼得盘涧之传。」）

　　◆盘涧门人（晦翁再传。）

　　董复斋先生琮

　　董琮，字玉振，德兴人也。盘涧弟子。学者称为复斋先生。有《书传疏义》、《复斋集》。（补。）

　　程古山先生正则

　　程正则，号古山，盘涧徒也。程时登师之。（补。）

　　◆介轩同调

　　司法余桃谷先生季芳

　　余季芳，字子初，德兴人也。少孤力学，淳佑丁未进士。言于吏部曰：「受训慈帏，愿明家学。徼荣干禄，实非初心。即窃收名，志求归养。」部臣以闻。敕报曰：「谢名乞养，臣子良心。欲励孝廉，宜从所愿。特授九江司法以荣之。」先生归，讲道授徒，与董介轩昌明朱子之绪，弟子称为桃谷先生。所著有《桃谷尚书义》、《桃谷集》。（补。）

　　◆晦翁续传

　　朱小翁先生洪范（附师胡师夔。）

　　朱洪范，号小翁，朱子从孙。胡孝善之父易简居士师夔，实授《易》学于先生。（参《戴剡源集》。）

　　主簿曹宏斋先生泾（附子希文。）

　　曹泾，字清甫，休宁人。八岁能通诵五经。咸淳戊辰丙科，授昌化簿。博学知名，马端临尝师事之。入元，为紫阳书院山长。卒年八十有二。所著有《讲议》四卷、《书■》、《文■》、《韵■》、《俪■》各五卷，余如《服膺录》、《读书记》、《管见》、《泣血录》、《过庭录》、《课余杂记》、《曹氏家录》、《古文选》等书藏于家。子希文，（梓材案：《安徽通志》作仲埜，当是其字。）能著书，有《诗文讲义》二卷、《通鉴日纂》二十四卷。（参《姓谱》。）

　　◆介轩家学（朱、江三传。）

　　董深山先生鼎

　　董鼎，字季亨，鄱阳人，介轩之族弟也。（云濠案：一作介轩徒。）其自序曰：「鼎生也晚，于道未闻，赖族兄介轩亲受学于勉斋、盘涧，故再传而鼎获私淑焉。」别号深山。所著《尚书辑录纂注》六卷，草庐极称之。其釆拾诸家极博，不守一师之说，有功于《尚书》者也。（云濠案：一本云：「有《四书疏义》、《书诗二经训释》、《孝经大义》。深山书院崇祀之。」）子真卿。　

　　◆介轩门人

　　沈毅斋先生贵■

　　沈贵■，字诚叔，德兴人也。介轩高弟。有《正蒙疑解》、《四书》及诸经说。学者称为毅斋先生。

　　胡玉斋先生方平

　　胡方平，号玉斋，婺源人。早受《易》于董介轩，继师沈贵■，精研《易》旨，沈潜反复二十余年，而后著书发明朱子之意。其言曰：「朱子言《易》，开卷之初，先有一重象数，而后《易》可读。《启蒙》四篇，其殆明象数，以为读《本义》而设者与！象出于《图》、《书》而形于卦画，则上足以该太极之理，而《易》非沦于无体；数衍于蓍策，而达于变占，则下足以济生人之事，而《易》非荒于无用，于是《本义》一书，如指诸掌也。」子一桂。

　　提举许山屋先生月卿

