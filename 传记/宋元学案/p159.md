<!-- { "loadSidebar": true } -->
　　林季仲，字懿成，号竹轩，永嘉人也。（云濠案：先生自号庐山老人，尝侨寓暨阳。《竹轩集》中又自称「济南林某」者，盖其祖贯也。）兄弟四人，皆横塘许氏弟子，而先生与叔弟叔豹尤着。成宣和进士，官婺州兵曹，出死囚之无罪者。迁仁和令。建炎杭卒之乱，先生躬帅士兵捍截有功。高宗幸永嘉，先生奉母避兵山下。以中丞赵鼎荐，与吴表臣并召见，授台官，累迁吏部郎。乞重民牧之选，因乞一令自效，且云：「臣承乏郎官，求为县令，似乎不情。然官职之轻重，惟陛下如何。以省部为重，则郎官贵；以斯民为重，则县令贵。古人有言，『请自隗始』，今请以臣为郎官作令之始。」寻除太常少卿。赵鼎罢相，先生亦出知泉州。鼎再入相，奏：「今清议所与，如刘大中、胡寅、吕本中、林季仲，陛下能用之乎﹖不然，则臣无所措手足。」乃除检正。和议起，先生上疏引夫差、句践事争之，被斥。久之，召知婺州。寻复以直秘阁　奉祠。有《竹轩亲着》十五卷。（云濠案：《竹轩亲着》今存六卷。）叔豹字德惠，成进士，为李纲行营使幕官，甚倚任之。按慈溪县，鄞之降绅蒋安义献屠城策以媚金，求知明州，德惠自慈帅兵入，杖杀安义，奸民以定。累官江东副转运使。（补。）

　　祖望谨案：先生兄弟遗书不传，然尝见直阁送虞仲琳诗云：「儒生底用苦知书，学到根源物物无。曾子当年多一唯，颜渊终日只如愚。水流万壑心无竞，月落千山影自孤。把手沙头莫言别，与君原不隔江湖。」则已开象山宗旨矣。

　　林先生仲熊

　　林先生季狸（合传。）

　　林仲熊、季狸，与叔豹皆竹轩弟也，皆知名。（参《直齐书录解题》。）别附

　　学士萧德起振

　　萧振，字德起，平阳人也。横塘许忠简公，故少受业于许氏。成重和进士，为婺州兵曹。忠简赴京，振祖道曰：「丈人至朝廷，幸勿见荐。今执政多私其亲，故丈人宜革之。」忠简肃然是之。高宗幸广陵，东南云扰。一日，婺卒数百挟刃倡乱，振安辑之。秩满数年不调，执政交荐，召对，除监察御史。久之，以亲老求去，章七上，不许，乃面奏曰：「臣事亲之日少，事陛下之日长，惟圣慈哀怜之！」遂外补。已而复召为秘书郎。当是时，伊洛之学盛行，其称程门再传弟子最有声者，上蔡之门则朱震，龟山之门则张九成、喻樗、高闶，横塘之门则振，而闽人刘子翚以私淑起。（见李心传《道命录》。）未几，宰相赵鼎为秦桧所排，遂以专门之学被诋，凡宗伊洛者，指以为赵鼎、胡寅之学，贬斥无虚日，振始稍讳其传，与句龙如渊等附于桧，以此累迁至工部侍郎。既劾刘大中，罢其参政，鼎曰：「振意不在大中也。」而振亦私谓人曰：「丞相殆不待论，当自为去就矣。」未几，鼎罢，然振亦出知台州，又坐荐李光之党杨炜，再谪池州，君子薄之。晚年起知成都府，颇有惠政。以敷文阁学士卒官。（云濠案：学士着有《文集》二十卷。以下补。）

　　祖圣谨案：薛文宪公《浪语集》，所作振墓志无贬词，而王忠文《萧家渡诗》颇称其名德，殆出于乡里之私乎﹖今重为论定，庶以警后世之反复者。

　　◆石经家学

　　沈嘉庆先生琪

　　沈琪，字东美，彬老从弟，行义如其兄。聚族而居，寝舍饮食皆放古制。学者称为嘉庆先生。

　　提刑沈先生大廉（附子季丰。）

　　沈大廉，字符简，石经先生从子也，传其家学。绍兴进士，为枢密院计议官。寻除监察御史，遇事敢言。给事中周葵以封驳忤旨罢，先生力陈其不可，俄而中书舍人凌景、夏相继复争之，俱不报，自以不得其言，力求外补，遂以直秘阁提刑福建。卒，王公梅溪挽之曰：「能将一诚字，了却百年身。」九先生之后，能世其家，推周氏、沈氏、张氏。子季丰字俭光，亦躬行之士，止斋、宏父诸公并重之。

　　论语说

　　「三年无改，」黄继道曰：「君子不忍死其亲，三年之内，于父所行，或当否，将有所不暇议，忍改之乎﹖」昔居先君之丧，于哀苦中得此说，甚以为合于人情也。

　　「宰予昼寝」，黄继道引《礼记》问疾之说，以为宰予好内而怀安，窃以为不然。宰予固不至是，圣人亦不察　人之微至是也。但昏惰无精进，故责之。

　　胡五峰曰：范伯达亦云然。

　　「如有所立卓尔」，黄继道以为颜子去聪明智力而后有所得，其论为妙。

　　胡五峰曰：聪明智力岂可去，去之则入于空矣！

　　（梓材谨案：谢山所节沈元简引黄庄定之说七条，其专为庄定说者四条，移入《武夷学案》。）

　　主簿沈先生大经

　　沈大经，字符诚，石经先生从子也。通物以性，成身以行。后进登其门，咸有所裁正。在家尤严肃，妻子莫不化之。用累举恩，主漳浦簿，奉南岳祠。沈氏自石经绍正学，先生与其兄大廉并称克世，而先生惜未见其施云。

　　◆大刘家学（胡、周三传。）

　　刘先生安礼

　　刘安礼，字元素，左史同产弟也。学于左史，于书无所不读，有才气。宣和辛丑睦州之乱，刘教授士英纠义兵，永嘉士子助之者，鲍敬亭与先生，皆佐方略。盗至，共守城有功。朱汉上与之厚。敬亭病于京师，先生以师友之谊，不远二千里往视，得寒疾，遂卒，时论惜之。

　　◆草堂家学

　　架阁张先生孝恺

　　张孝恺，字思豫，草堂先生子，传其父学。绍兴庚辰进士，官架阁。止斋先生妇翁也。（以上补。）

　　◆草堂门人

　　诸葛先生纯

　　诸葛纯，永嘉人。其父娶城南张氏，以诸子从其舅学，所谓草堂先生，以八行应书

　　者也。由是阖郡贤士大夫，往往多诸葛氏师友娅云。（参《陈止斋集》。）

　　◆浮沚续传（胡、张四传。）

　　通判周先生去非（别见《岳麓诸儒学案》。）

　　◆湛然家学

　　知州吴公叔先生松年

　　吴松年，字公叔，湛然先生表臣子也。少年工于文，时以为有孙觌、汪藻之风。张忠献公谓之曰：「士当为有用之学，不必苦心词章。」因令与其子敬夫游。以任子累官明州通判。朝臣争荐之，除将作监丞、江西安抚司参议。寻知南■州，以答天意、固民心为对。先生善折狱，其在明州，出死囚数人，其在南■州亦然。暇则之学宫，与诸生讲经羲。课政以最入朝，政府将以为郎官，孝宗以其治郡有声，再令知潭州，未之官而卒。先生风神高迈，谈论倾座，超然如唐、晋间人物。好古乐道，经明行修，不竞于进，悫而澹，介而通。于兄弟尤友爱。最与王忠文公十朋、郑文肃公伯熊、艾轩、东莱诸公善。所著有《江湖集》。（补。）

　　◆公叔讲友

　　忠文王梅溪先生十朋（别见《赵张诸儒学案》。）

　　文肃郑景望先生伯熊（附弟伯英。）

　　郑伯熊，字景望，永嘉人。与其弟归愚翁齐名，时人称为大郑公、小郑公。先生少慕吕申公、范淳夫舅甥之为人，行己一以为法，而论事则慕贾长沙、陆宣公。已而直见道体。绍兴十五年进士，历黄岩尉、婺州司户。隆兴初，召试正字，除太常博士，出为福建提举。魏王判宣州，南面坐受属吏进谒，幕府进札子亦坐可否之。及先生除王府司马，遂以札子开说：「谦德未光，嫌疑之际，或骇视听。」又判罢吏羊绾再役，先生引吏人年满归晨，不得再应募条法。不听，遂自劾去。改江西提刑，奉祠。起知婺州，入为吏部郎官兼太子侍读，历国子司业、宗正少卿。方向用矣，每小不合，辄乞去。以直龙图阁知宁国府，移知建宁，卒，后谥文肃。方秦桧擅国，禁人为赵鼎、胡寅之学，而永嘉乃其寓里，后进为所愚者尤多。故绍兴末，伊洛之学几息，九先生之绪言且将衰歇，吴湛然、沈元简，其晨星也。先生兄弟并起，推性命微眇，酌今古要会，师友警策，惟以统纪不接为惧，首雕程氏书于闽中，由是永嘉之学宗郑氏。大郑公臧否人物最矜慎，称为方峻。小郑公喜贤，借一介之善，虽辈行县绝，必引进之。干、淳之间，永嘉学者连袂成帷，然无不以先生兄弟为渠率。尝见张宣公之文，谓归愚曰：「世以为是人志于功名者，廖矣。是学人也，当纳交焉。」吕成公尤重之，先生恂恂谨厚，少而德成，悃愊无华，无一指不本于仁义，无一言不关于教化。顾徇道寂寞，视退如进，历中外，不自陈年劳以求磨勘，故卒不达。弟伯英，字景元，资性后健果决，视其兄又别为一格。每慷慨论事，自谓一日得志，必欲尽洗绍圣以来弊政，复还承平之旧。隆兴元年进士第四，故事，以甲科高第入仕者，每易进用，文肃喜而笑曰：「子一日先我矣！」然先生性刚，自度不能俯仰于时，甫任秀州判官，遂以亲老乞养，奉祠，三十年不调，竟不起。当事亦畏其气岸，幸其自重不出，无能害己为幸，不复征也。晚而朝议将以司干处之，先生笑曰：「此官吾方议当省之，而身居之邪﹖」竟以疾辞。论者以先生兄弟性行虽不同，然并为豪杰之士。文肃有集三十卷，有《六经口义拾遗》，有《戆语》，有《记闻》，（云濠案：先生《集》已不传，今惟《敷文书说》一卷行世。）判官有《归愚翁集》二十六卷，今皆无传，良可惜也。（修。）

　　附录

　　吕东莱《与陈同甫书》曰：景元廓落，自其所长。区区所望于渠者，正欲其爱养气血，点检细行以待时。

　　文节林艾轩先生光朝（别为《艾轩学案》。）

　　成公吕东莱先生祖谦（别为《东莱学案》。）

　　◆景望同调

　　郎先生鹏举（附见《龙川学案》。）

　　监岳张忠甫先生淳（别见《艮斋学案》。）

　　◆架阁门人

　　文节陈止斋先生傅良（别为《止斋学案》。）

　　◆诸葛家学

　　主簿诸葛先生说

　　诸葛说，字梦叟，其父草堂先生之甥，永嘉人也，得其外家之传。绍兴庚辰进士，以禄不逮亲，无意于仕，名其园曰艮园，室曰傃室，以正学教其乡人。晚年以荐主长乐簿。史越公帅闽，重之，延居幕中，多所谘访，且荐之朝，而先生卒矣。尝自言：「读书二十年，得一健字。」（补。）

　　◆平阳续传

　　忠文徐宏父先生谊（别为《徐陈诸儒学案》。）

　　刘先生轸（附子天益。）

　　刘轸，字德舆，平阳人也。尝曰：「忤心而能乐处，则忤者终顺也；快心而不豫防，则快者终害也。怒将以惧人，过怒适以自伤也；能将以致誉，矜能适以召谤也。」凡此皆非浅心者所能知。所著《诠心指要》二万余言。子天益，传家学，有筠坡集。尝应嘉泰贤良上书，极陈时政，不报。（补。）

