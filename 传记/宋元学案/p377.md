<!-- { "loadSidebar": true } -->
　　吴存　　　刘耳

　　（梧冈同调。）

　　罗天酉

　　赵良淳

　　万镇

　　汤伯阳

　　鲁士能

　　程若庸　　金若洙

　　范奕

　　吴锡畴

　　程巨夫　　　揭傒斯

　　赵孟俯

　　林梦正　　徐一夔

　　（曼硕讲友。）周棐

　　（始丰讲友。）

　　吴澄（别为《草庐学案》。）

　　许应庚

　　（附弟应庭。）

　　王佖（别见《北山四先生学案》。）

　　饶应中　　熊凯　　　　熊良辅（见下《泉峰门人》。）

　　龚焕　　　　熊良辅

　　汪华　　（从子）应升（从孙）克宽

　　（从孙）时中

　　汪相

　　吴迂　　　汪克宽（见下《东山再传》。）

　　郑合

　　戴

　　蔡汝揆

　　罗椅

　　史泳

　　李实

　　徐道隆　　（子）戴孙

　　（景程同调。）

　　（私淑）袁易（别见《北山四先生学案》。）

　　吴存（见下《梧冈同调》。）

　　方暹（别见《勉斋学案》。）

　　（双峰讲友。）

　　双峰学案序录

　　祖望谨案：双峰亦勉斋之一支也，累传而得草庐。说者谓双峰晚年多不同于朱子，以此诋之。予谓是未足以少双峰也，独惜其书之不传。述《双峰学案》。（梓材案：是卷《学案》多仍梨洲原本之旧，谢山修补未完。）

　　◆黄柴门人（朱、刘再传。）

　　文元饶双峰先生鲁

　　饶鲁，字伯舆，一字仲元，余干人。髻龄有志于学，稍长，从黄勉斋干、李宏斋燔学。勉斋问：「《论语》首论时习，习是如何用功﹖」先生曰：「当兼二义，绎之以思虑，熟之以践履。」勉斋大器之。尝以《易》赴棘试，不遇，遂归，专意圣贤之学，以致知力行为本。中书舍人赵汝腾、御史董槐、左司谏汤中、提刑蔡杭等皆相为引荐，召，不起。时理学大明，师儒攸属，四方聘讲无虚日，作朋来馆以居学者。又作石洞书院，前有两峰，因号双峰。门人私谥曰文元。所著有《五经讲义》、《语孟纪闻》、《春秋节传》、《学庸纂述》、《太极三图》、《庸学十二图》、《西铭图》、《近思录注》。

　　百家谨案：黄勉斋干得朱子之正统，其门人一传于金华何北山基，以递传于王鲁斋柏、金仁山履祥、许白云谦，又于江右传饶双峰鲁，其后遂有吴草庐澄，上接朱子之经学，可谓盛矣。

　　祖望谨案：草庐尝曰：「朱子《中庸章句》、《或问》，择之精，语之详矣。惟精也，精之又精，邻于巧；惟详也，详之又详，流于多。其浑然者，巧则裂；其粲然者，多则惑。澄少读《中庸》，不无一二与朱子异、。后观饶伯舆父所见亦然，恨生晚，不获就正之。」则双峰盖亦不尽同于朱子者。

　　双峰语录

　　「下学上达，意在言表」。程子此语，盖为读书者言。读书是下学之一事，盖凡下学者，皆可以上达，但恐下学得不是，则不能上达耳。且如读书，则圣人所以作经之意，是上面一层事，其言语，则只是下面一层事，所以谓之「意在言表」。若读书而能求其意，则由辞以通理，而可上达。若但溺心于章句训诂之间，不能玩其意之所以然，则是徒事于言语文辞而已，决不能通其理也。程子曰：「玩其辞，不得其意者有矣。」又曰：「前儒矢意以传言，后学诵言而忘味。」此皆下学得不是，而无由上达者也。

　　问：「夫子所谓下学，兼知行否﹖」曰：「夫子此章只说知，惟程子引此以释『忠恕违道不远』曰：『斯下学上达之意。』却是兼知行说。」

　　问：「《或问》云：『上达而与天为一。』是知行都到，能如此否﹖」曰：「与天为一，亦以知言。方其未上达时，与天隔几重在。及其既已上达，则吾心即天，天即吾心。但圣人之上达，与学者之上达，有迟速之不同，圣人才学便达，学者则今日格一物，明日格一物，久后方贯通。」

　　问：「入门涵养之道，须用敬否﹖」曰：「固是如此。但工夫熟时，亦不用说敬，只是纔静便存。而今初学却须把敬来作一件事，常常持守，久之而熟，则忘其为敬矣。」

　　问：「明道教人且静坐，是如何﹖」曰：「此亦为初学而言，盖他从纷扰中来，此心不定，如野马然，如何便做得工夫﹖故教他静坐。待此心宁后，却做工夫。然亦非教他终只静坐也，故下且字。」

　　因言《调息箴》亦不可无，如释氏之念佛号，道家之数息，皆是要收此心，使之专一在此。若此心不存，则数珠之数，数息之数，皆差了。调息亦然。人心不定者，其鼻息之嘘气常长，吸气常短，故须有以调之。息数停匀，则心亦渐定，调息又胜数息。

　　须是静，方看得道理出。庐山诸人如蔡元思、胡伯量辈，皆不肯于此着功，见某有时静坐，诸公皆见攻以为学禅，虽宏斋亦不能不以为虑也。

　　看道理须是涵养，若此心不得其正，如何看得出﹖《调息箴》亦不可无，盖心固气之帅，然亦当持其志，无暴其气也。

　　（梓材谨案：《双峰语录》诸条与附录，俱从程氏《读书分年日程》录出。谢山于是卷札记《双峰讲义》，是又欲补而未得者。）

　　附录

　　明甫见勉斋说「性者，万物之一原」，明甫曰：「在庐山时，饶师鲁曾如此说来。」勉斋曰：「是他这事物静了看得如此。」

　　（梓材谨案：据此，则先生亦名师鲁矣。）

　　◆双峰讲友

　　处士方连云先生暹（别见《勉斋学案》。）

　　◆双峰门人（朱、刘三传。）

　　州判陈东斋先生大猷

　　陈大猷，字文献，号东斋，都昌人。师双峰饶氏。历仕至从政郎，改黄州军判官。着《尚书集传会通》。子澔。

　　隐君吴准轩先生中

　　吴中，字中行，号准轩，乐平人。早慕伊洛之学，闻双峰饶鲁得考亭朱子正绪，往从之游，尽得其绪论，体认精详。隐居不仕，名藉藉当时。部使者税驾其门，因质曰：「《论语》言心凡几等﹖」即应声曰：「简在帝心，天地之心也。从心所欲不踰矩，圣人之心也。其心三月不违仁，亚圣大贤之心也。饱食终日，无所用心，众人之心也。」使者愕然叹服，惜其嘉言善行不尽传于世。

　　县令罗柘冈先生天酉

　　罗天酉，字恭甫，新昌人。师事双峰。成开庆进士，以格非心、去非人对策，丁大全摈外。历官知怀集县，不期年而治成。父卒服除，赋诗有云：「三釜为亲今莫及，万锺于我复何加。」遂不起。所著有《柘冈集》。（修。）

　　知州赵先生良淳

　　赵良淳，字景程，余干人，忠定公汝愚曾孙。少学于其乡饶双峰，知立身大节。及仕，所至以干治称。以荫，三迁至淮西运辖。改知分宁剧邑，俗尚哗讦，先生治之，不用刑戮，不任吏胥，取民之敦孝者，尊礼之，其桀骜者，乃绳以法，俗为少革。秩满。知安吉州时，元兵垂至，知州李庚先遁，百事隳废，先生至，凡所以守御之备，悉举行之。饥岁盗起，劝富人出粟赈之，尝语人曰：「使太守身可以济人民，亦所不惜。」其言恳恳，足以动人，人皆倒囷以应。且以义谕盗，卒为良民。及兵围城，率众城守。元将范文虎遣使招降，先生焚书斩其使。卒为吴国定所卖，先降。先生自缢死，其妻雍氏同缢于郡治之集芳轩。

　　参军万先生镇

　　汤先生伯阳（合传。）

　　万镇，字子静，　平江人。师方明甫、饶双峰，而双峰尤爱之，尝称：「天下读书，汤伯阳第一，子静次之。」（梓材案：汤伯阳，《一统志》作伯易，鄱阳人，亦双峰弟子。天下读书云云，双峰谓鲁时举语。）贾似道帅荆，辟先生为公安竹□书院山长，不赴。登淳佑庚戌第，授澧州司户参军。着有《左传十辩》。仿晦翁社仓，率乡人以为规矩。鲁士能尝曰：「子静言语恳恳，极古今事情，非老生常谈也。」）

　　录事鲁宝潭先生士能

　　鲁士能，字时举，平江人。淳佑间进士。从饶双峰学。自号宝潭。为监利令，辟充沅州录事兼饷事。时吕帅政贪酷，沅有叔讼侄分金者，委先生勘，帅意有所望，而先生得诬状，据事申之。吕大怒，遣卒核所掌军饷，饷积三十余年，至是启之，耗五十石，责先生偿，白于朝廷，追毁出身文字，羁流沅州。六年，吕死，事得白。先生受诬与得直并无喜忧色。既归，讲学道岩。

　　山长程徽庵先生若庸

　　程若庸，字逢原，休宁人，从双峰及沈毅斋贵■得朱子之学。淳佑间，聘湖州安定书院山长。冯去疾创临汝书院于抚州，复聘为山长。咸淳间，登进士，授武夷书院山长，累主师席，其从游者最盛，称徽庵先生。所著有《性理字训讲义》、《太极洪范图说》。陈定宇极称其《字训》。（云濠案：黄氏补本续云：「吴草庐澄，其门人也。」）

　　斛峰书院讲义

　　龟山先生杨文靖公曰：「古之学者，以圣人为师，其学有不至，故其德有差焉。人见圣人之难为也，故凡学者以圣人为可至，则必以为狂而窃笑之。夫圣人固未易至，若舍圣人而学，是将何所取则乎﹖以圣人为师，犹学射而立的然，的立于彼，然后射者可视之而求中。其不中，则在人而已。不立之的，以何为准﹖」又尝语罗公仲素云：「今之学者，只为不知为学之方，又不知学成要何用。此事大体，须是曾着力来，方知不易。夫学者，学圣贤之所为也。欲为圣贤之所为，须是学圣贤所得之道。若只要博古通今为文章，作忠信愿悫，不为非义之士而已，则古来如此等人不少，然以为闻道则不可。且如东汉之衰，处士逸人，与夫名节之士，有闻当世者多矣，观其作处，责以古圣贤之道，则略无毫发髣相似。何也﹖以彼于道，初无所闻故也。今时学者，平居则曰，吾当为古人之所为，才有一事到手，便措置不得。盖其所学，以博古通今为文章，或志于忠信愿悫，不为非义而已，而不知须是闻道，故应如此。由是观之，学而不闻道，犹不学也。」

