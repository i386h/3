<!-- { "loadSidebar": true } -->
　　张杰（别见《玉山学案》。）

　　陆游（别见《荆公新学略》。）

　　汪应辰（别为《玉山学案》）

　　（赵、张学侣。）

　　陈良翰

　　芮煜　　　　　　　吕祖谦（别为《东莱学案》。）

　　陈傅良（别为《止斋学案》。）

　　陈亮（别为《龙川学案》。）

　　蔡幼学

　　陈武（并见《止斋学案》。）

　　陈鹏飞　　　　　　黄补

　　林光朝（别为《艾轩学案》。）

　　范端臣（别见《范许诸儒学案》。）

　　（并赵、张同调。）

　　赵张诸儒学案序录

　　祖望谨案：中兴二相，丰国赵公尝从邵子文游，魏国张公尝从谯天授游。丰公所得浅，而魏公则惑于禅宗，然伊洛之学从此得昌。魏公以曾用陈公辅得谤，或遂疑其阻塞伊洛之学，与丰公有异同，未必然也。陈公良翰、芮公煜之徒，亦吾道之疏附也。述《赵张诸儒学案》。（梓材案：谢山是卷《序录》原底作《赵张二公学案》，后定《序录》刊本，益以陈、芮诸公，故易其称。）

　　◆子文门人（邵、程再传。）

　　忠简赵得全先生鼎

　　赵鼎，字符镇，闻喜人。生四岁而孤，母樊氏教之，通经史百家之书。登崇宁五年进士第，对策斥章　惇误国。累官开封士曹。金人陷太原，朝廷议割三镇地，先生曰：「祖宗之地，不可与人，何庸议！」已而京师失守，金人议立张邦昌，先生与胡寅、张浚逃太学中，不书议状。高宗即位，累除司勋郎官。久雨，诏求阙政，先生言：「自蔡京托绍述之名，尽祖安石之政，凡今日之患，始于安石，成于蔡京。今安石犹配享庙廷，而京党未除，时政之阙，无大于是。」上为罢安石配享。擢右司谏，旋迁殿中侍御史。中丞范宗尹言故事无自司谏迁殿中者，上曰：「鼎在言路，极举职，所言四十事，已施行三十有六。」遂迁侍御史。北兵至江上，先生陈战、守、避三策，拜御史中丞。韩世忠败金人于黄天荡，宰相吕颐浩请上幸浙西，先生以为不可轻举。颐浩恶其异己，改先生翰林学士，不拜，改吏部尚书，又不拜，疏颐浩过失凡千言。上罢颐浩，诏先生复为中丞，曰：「朕每闻前朝忠谏之臣，恨不之识，今于卿见之。」除端明殿学士、签书枢密院事。金人攻楚州，先生上章丐去。会辛企宗除节度使，先生言企宗非军功，忤旨，出奉祠。除知平江府，寻改知建康，又移知洪州。襄阳陷，召拜参知政事。宰相朱胜非言襄阳国之上流，不可不急取。上问岳飞可使否，先生曰：「知上流利害，无如飞者。」飞出师，竟复襄阳。言者谓当国者不知兵，乞令参政通知，由是为胜非所忌。除先生知枢密院、川陜宣抚使，先生辞以非才。上曰：「四川全盛，半天下之地，尽以付卿，黜陟专之可也。」时吴玠为宣抚副使，先生奏言：「臣与玠同事，或节制之邪﹖」上乃改先生都督川、陜诸军事。九月拜尚书右仆射、同中书门下平章事，兼知枢密院事。制下，朝上士相庆。时刘豫子麟与金人合兵大入，诸将各异议，独张俊以为当进讨，先生是其言，且言：「陛下养兵十年，用之正在今日。若少加退沮，即人心涣散，长江不可恃矣！」乃命诸将邀诸淮，连败之，金人遁去。上谓先生曰：「将士致勇争先，诸路守臣亦翕然自效，乃朕用卿之力也。」先生谢曰：「皆出圣断，臣何力之有！」上尝语张浚曰：「赵鼎真宰相，天使佐朕中兴，可谓宗社之幸也！」五年，上还临安，制以先生守左仆射、知枢密院事，张浚守右仆射、兼知枢密院事，都督诸路军马。先生以政事先后及人才所当召用者，条而置之座右，次第奏行之。皇子瑗封建国公，于行宫门外建资善堂，先生荐范冲为翊善，朱震为赞读，朝论谓二人极天下之选。先生以宰相监修神宗、哲宗二史，是非各得其正，上亲书「忠正德文」四字，又以御书《尚书》一帙赐之。张浚在江上，尝遣其属吕祉入奏事，所言夸大，先生每抑之，上曰：「他日张浚与卿不和，必吕祉也。」后浚因论事，语意微侵先生。先生言：「臣初与浚如兄弟，因吕祉离间，遂尔睽异。今浚成功，当使展尽底蕴。浚当留，臣当去。」浚又尝奏乞幸建康，而先生与折彦质请回跸临安。暨竣还，乞乘胜攻河南，先生与议不合，乃以观文殿大学士知绍兴府。及浚去位，乃以万寿观使兼侍读召先生，入对，拜尚书左仆射、同中书门下平章事，兼枢密使，进四官。上言：「淮西之报初至，执政奏事皆失措，惟朕不为动。」先生曰：「今见诸将，尤须静以待之。不然，益增其骄蹇之心。」先生再相，或议其无所施设，先生闻之曰：「今日之事，如人患羸，当静以养之。若复加攻砭，必伤元气。」金人遣使议和，朝论以为不可言，上怒。先生曰：「陛下于金人，有不共戴天之雠。今屈己请和，不惮为之者，以梓宫及母后耳！群臣愤懑之辞，出于爱君，不可以为罪。陛下宜谕之曰：『讲和非吾意，以亲故，不得已为之。但得梓宫及母后还，敌虽渝盟，吾无憾焉。』」上从其言，群议遂息。给事中张致远以潘良贵、常同被斥，不书黄，上怒，顾先生曰：「固知致远必缴驳！」盖已有先入之言。秦桧继留身奏事，既出，先生问帝何言，桧曰：「上无他，恐丞相不乐耳。」嗣因和州防御使璩除节钺，封国公，先生奏：「建国虽未正名，天下皆知陛下有子，在今礼数不得不异。」上曰：「姑徐之。」桧后留身，不知所云。先生尝辟和议，与桧意不合。及先生以争璩封国事拂上意，桧乘间挤之，又荐萧振为侍御史。振本先生所引，及入台，劾参知政事刘大中罢之。先生曰：「振意不在大中也！」振亦谓人曰：「赵丞相不待论，当自为去就。」先生引疾求免，言：「大中持正论，为章惇、蔡京之党所嫉。臣议论出处与大中同，大中去，臣何可留！」乃以忠武节度使出知绍兴府，寻加检校少傅，改奉国军节度使。桧率执政往饯，先生不为礼，一揖而去，桧益憾之。初，先生与张浚荐桧可共大事，然桧机深险，外和而中异。浚初求去，有旨召先生。先生至越，丐祠，桧恶其逼己，徙知泉州。又嗾言者论其尝受伪命，屡谪清远军节度副使，潮州安置。在潮五年，杜门谢客，时事不挂口。有问者，引咎而已。中丞詹大方诬其受贿，移吉阳军，先生谢表曰：「白首何归，怅余生之无几；丹心未泯，誓九死以不移。」桧见之曰：「此老倔强犹昔。」在吉阳三年，门人故吏不敢通问，惟广西帅张宗元时馈醪米。桧知之，命本军月具存亡申。先生遣人语其子汾曰：「桧必杀我。我死，汝曹无患。不尔，祸及一家矣！」先得疾，自书墓中石，记乡里及除拜岁月。至是，书铭旌云：「身骑箕尾归天上，气作山河壮本朝。」不食而死。天下闻而悲之。明年，得旨归葬。孝宗即位，谥忠简，赠太傅，追封丰国公。高宗柎庙，以先生配享庙廷，擢用其孙十有二人。先生汲引善类，惟恐不及，若胡寅、魏矼、晏敦复、潘良贵、吕本中、张致远辈数十人，分布朝列，称有知人之明。顾竟为桧所欺，斥逐流离，赍志以殁，论者惜之。所著有拟奏、表疏、杂诗文二百余篇，号《得全集》，行于世。（参史传。）

　　◆天授门人（程、苏再传。）

　　忠献张紫岩先生浚

