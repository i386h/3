<!-- { "loadSidebar": true } -->
　　徐毅，字伯宏，赵城人也。（云濠案：梨洲本传云：「父德举，提举太原盐铁使。」）少受业于许文正公。清方劲正，辟为同知檀州事，有声。世祖擢监察御史。上言：「江南新附未久，宜抚恤流亡，以固民心。京师天下根本，宜蠲除地税，以厚德意。检覆灾伤，宜以时而发仓廪之储，捐山泽之利，申明酒禁，以修荒政。鳏寡孤独宜有养，民所疾苦宜遣使询问。方今庶政姑息，中书亲细务，而宰相失体，六部寮属，多非其人。」因陈省台为治之要，及宪司事宜：「监治官吏，当加儆戒，不可因人之诬言而升降。察官其行枢密院、行大司农司、行通政院及尚书省理算受赏进官者皆可罢。」又以日食地震，乞罢诸行省。又言「四川妄起边衅，交趾虚劳王师，献策以要功生事者，宜　勿听。官军子弟，以膏粱承袭，未尝知兵，当别议立法。增国子之员，重教官之选，以兴学校。治宗庙，以崇祀典；修国史，以存故实，设朝立班，不可全无流品之分，实封陈言，无使苟为进身之计。」他如选用官吏，减钱粮之费，理婚田之讼，马禁水利盐钞诸法，其弊当改者，前后七十余疏。世祖崩，上封事于太皇太后、皇太后曰：「四海不可一日无君，大行奄弃天下已五日，非早定大策，万一启奸觎，实可寒心。皇孙抚军朔漠，伏愿遣使奉迎，归正大统。」成宗即位，首请正东朝尊号，因言：「陛下方虚心求治，而大臣不肯任事，宰相员太多，论议不一，宜亟用旧臣伯颜。为治不在高远，但当尊守旧制，其要有四：亲贤，远佞，信、赏必罚而已。」又请建储贰，睦宗藩，选台谏，教习亲军，勿事西南夷，而专备北边。赦不可数，凡二十余疏。累迁至河东、山西廉访佥事。阅所部狱囚，得其冤状，所释五百余人。召为徽政院长史。旧例台察于徽政之事一无所问，先生言其非，有诋之者，即谢去。已而累除治书侍御史。大臣构害御史郭章，先生为之辩，有沮之者，又谢去。召还，授陜西、汉中道廉访使。入为刑部尚书，改授河北、河南道廉访使。后入为刑部尚书、签枢密院事。仁宗即位，授燕南、河北道廉访使。召入，参议中书省事。顷之，拜陜西行台御史中丞，辞归，卒。追赠中书右丞、平阳郡公，谥文靖。所著有奏议五卷、诗文三卷。（修。）

　　副使白先生栋

　　白栋，字颜隆，太原人。许文正教国子时伴读也。官至按察副使。见《道园集》。（补。）

　　清献王本斋先生都中

　　王都中，字邦翰。（云濠案：先生后居苏州。《姑苏志》云「字符俞。」）父积翁，初仕宋为福建制置使。元兵入闽，积翁以八郡图籍献世祖，授中奉大夫，累官迁刑部尚书，转江西行省、参知政事。奉使日本，至其境，遇害。武宗时，追封闽国公，谥忠愍。先生以父功授平江路治中，其时年十七。遇事剖析，动中肯綮，僚吏皆眙不敢欺。累拜浙江行省参知政事。卒，谥清献。先生历仕五十余年，所至政誉暴着，而治郡之绩，虽古循吏无以尚之。当世南人以政事之名闻天下而位登台宪者，惟先生一人而已。幼留京师，及拜许鲁斋，即知所趋向。中年，尤致力于根本之学，自号本斋。有诗集三卷。（补。）

　　李先生文炳

　　李文炳，□□人。其死也，鲁斋哭之恸，有「丧予」之叹。

　　斋长王先生遵礼

　　王遵礼，字安卿。鲁斋为之名字说曰：「王氏子，昔尝从予游，曾未阅岁，乃迁居燕然，于今盖八数年矣。顷来复过吾门，状貌加伟，而其礼节恭谨，无异平时。予嘉其处心近厚也，思有以教之，因其求更前名，遂为说以命之。」又曰：「诚能因其所已知，而扩其所未知，因其所已能，而推其所未能，则他日修身事亲之际，将不止如今日之王生也。」（参《鲁斋遗书》。）

　　（梓材谨案：先生改名遵礼，且云迁居燕然，盖即汴人王梓，鲁斋兼祭酒时，征为斋长者，而《学案》原表与万氏《儒林宗派》皆分而列之，误也。）

　　县尹赵先生矩

　　赵矩，字义臣，大都人也。鲁斋弟子。南乐县尹，劝农养士，称循吏。（补。）

　　宪副刘存斋先生季伟

　　刘季伟，秦人。号存斋。官四川宪副，与牧庵为同门人。（参《姚牧庵集》。）

　　齐长韩先生思永

　　韩思永，大名人。

　　学士高先生凝

　　高凝，字道凝，河内人。官至翰林侍读学士。（参《姚牧庵集》。）

　　附录

　　鲁斋为字说曰：「尊君以古自立，又以古道教生，其命生之名，取《易》卦《鼎》象『凝命』之凝，欲生之以厚自成也，以正自守也，犹鼎之峙焉。虽然，此体也，未适乎用。欲生之博文约礼，日笃于人道之常，犹鼎之享帝养人之用，不为法器而已也。夫父子君臣者，天之命也，人之道也，去古既远，天下之俗，日趋于薄，风靡波荡，一往而不可复。其间能以古道自重，卓然不为流俗所移，况又益资学问之力，以进乎道，则厚也不为徒厚，其正也不为徒正，体具用行，而于出处穷达无施而不当，其亦贤乎！」

　　斋长苏先生郁

　　苏郁，大名人。

　　佥事姚先生炖

　　姚炖，河内人，亦文献之从子也。常佥江西湖东道提刑按察司事。（参《许圭塘集》。）

　　斋长孙先生安

　　孙安，河内人。

　　斋长刘先生安中

　　刘安中，秦人。

　　（梓材谨案：以上七先生，皆鲁斋兼祭酒时所征弟子，分处各斋，以为斋长者。）

　　郡王孛怜吉先生

　　河南王孛怜吉，尝受业鲁斋。

　　文肃畅先生师文

　　畅师文，字纯甫，南阳人也。师鲁斋，而友牧庵。至元中，陈时政十六策。官至翰林学士，追封魏郡公，谥文肃。（补。）

　　知州王先生宽

　　秘监王先生宾（合传。）

　　王宽、王宾，唐县人，文肃公恂之子。皆从鲁斋游。（补。）

　　（梓材谨案：《元史》文肃本传称先生兄弟「得星历之传于家学」。一由保章正，历兵部郎中，知蠡州，一由保章副，累迁秘书监。）

　　（云濠谨案：秘监，字子立。见《苏滋溪集》。）

　　◆雪斋家学

　　文公姚牧庵先生燧

　　佥事姚先生炖（并见《鲁斋门人》。）

　　◆道济门人

　　修撰董龙冈先生朴（附师乐舜咨。）

　　董朴，字太初，顺德人。自幼强记，比冠，师事乐舜咨、刘道济，幡然有求道之志。世祖至元十六年，以荐为陜西知法官。寻召为太史院主事，辞不赴。仁宗皇庆初，年踰八十，以翰林修撰致仕。卒年八十五。其为学，自孔、孟微言，以及先儒所以开端阐幽者，莫不研极其旨。中山王结曰：「朴之学，造诣既深，充养交至；清而通，和而介，君子人也。」家近龙冈，学者因称龙冈先生。（从黄氏补本录入。）

　　◆紫阳门人

　　文忠郝陵川先生经（见上《江汉学侣》。）

　　文公姚牧庵先生燧（见上《鲁斋门人》。）

　　◆陵川家学

　　郡守郝先生庸（别见《静修学案》。）

　　◆陵川门人

　　祭酒苟先生宗道

　　苟宗道，字正甫，保定人，郝伯常门人也。伯常使宋，先生弱冠从往为书佐。及归，竟以儒名。官至国子祭酒。（补。）

　　◆郧城门人

　　文靖刘静修先生因（别为《静修学案》。）

　　文穆滕东庵先生安上（别见《静修学案》。）

　　◆牧庵门人

　　文靖孛朮鲁先生翀（别见《萧同诸儒学案》。）
 卷九十一　静修学案（黄氏原本、全氏补定）
　　静修学案表

　　刘因　　　　　　　　乌冲

　　（砚郧城门人。）　　郝庸

　　（江汉别传。）　　　李道恒

　　刘君举

　　李天箎

　　林起宗

　　杜萧

　　（私淑）安熙　　　（弟）煦

　　李士兴

　　苏天爵

　　杨俊民

　　滕安上　　　　　　　王文渊　　　　　　（子）复　　　　（孙）秉钧

　　（静修讲友。）　　　　　　　　　　　　　　　　　　　　（孙）秉彝

　　（子）构

　　静修学案序录

　　祖望谨案：静修先生亦出江汉之传，又别为一派。蕺山先生尝曰：「静修颇近乎康节。」述《静修学案》。（梓材案：《静修传》，梨洲本附《北方学案》，谢山《序录》始别为《静修学案》。）江汉别传

　　文靖刘静修先生因

　　刘因，字梦吉，雄州容城人。初从国子司业砚弥坚视训诂疏释之说，辄叹曰：「圣人精义，殆不止此。」后于赵江汉复得周、程、张、邵、朱、吕之书，始曰：「我固谓当有是也。」至元十九年，诏征为承德郎、右赞善大夫，教近侍子弟。未几，以母疾辞归。二十八年，以集贤学士、嘉议大夫召，固辞不就。帝曰：「古所谓不召之臣者，其斯人之徒与！」三十年卒，年四十五。赠翰林学士、资德大夫、上护军，追封容城郡公，谥文靖。学者称为静修先生。

　　百家谨案：有元之学者，鲁斋、静修、草庐三人耳。草庐后，至鲁斋、静修，盖元之所藉以立国者也。二子之中，鲁斋之功甚大，数十年彬彬号称名卿材大夫者，皆其门人，于是国人始知有圣贤之学。静修享年不永，所及不远，然是时虞邵庵之论曰：「文正没，后之随声附影者，谓修辞申义为玩物而苟且于文章，谓辨疑答问为躐等而姑困其师长，谓无所猷为为涵养德性，谓深中厚貌为变化气质，外以聋瞽天下之耳目，内以蛊晦学者之心思，虽其流弊使然，亦是鲁斋所见，只具粗，故一世靡然而从之也。若静修者，天分尽高，居然曾点气象，固未可以功效轻优劣也。」

　　静修文集

