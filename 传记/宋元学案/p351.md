<!-- { "loadSidebar": true } -->
　　丘　　　　　　史宾之

　　（南轩、东莱同调。）

　　刘光祖　　　　　游似　　　　（子）汶

　　（晦翁同调。）　周端朝（别见《岳麓诸儒学案》。）

　　楼钥　　　　　　孙枝（别见《沧洲诸儒学案》。）

　　（附师王默、　　史守之（别见《慈湖学案》。）

　　李鸿渐、

　　郑锷。）

　　柴中行　　　　　饶鲁（别为《双峰学案》。）

　　（并晦翁私淑。）汤千

　　汤巾

　　汤中（并为《存斋晦静息庵学案》。）

　　汤汉（别见《存斋晦静息庵学案》。）

　　崔与之　　　　　洪咨夔　　　　程掌（别见《鹤山学案》。）

　　（父世明。）

　　（攻媿讲友。）

　　柴中守　　　　　罗晋君（别见《槐堂诸儒学案》。）

　　柴元裕　　　　　饶鲁（别为《双峰学案》。）

　　（并南溪学侣。）汤汉（别见《存斋晦静息庵学案》。）

　　李伯玉

　　林大中

　　游仲鸿　　　　（子）似（见上《后溪门人》。）

　　赵巩

　　（并庆元之学。）

　　丘刘诸儒学案序录

　　祖望谨案：自淳熙至嘉定，疏附先后诸家者，有若丘忠定公、刘文节公、楼宣献公之徒，虽不入诸先生之学派，然皆能用先圣之道，而柴献肃公尤醇。述《丘刘诸学案》。（梓材案：是卷亦谢山所特立，第其稿存者无几，多参史传以足之。）

　　◆张吕同调

　　忠定丘宗卿先生

　　丘，字宗卿，江阴军人。隆兴元年进士，历除国子博士。孝宗论虞允文举自代者，允文首荐先生。赐对，遂言：「恢复须遵养十年，乃可北向。」时方祈请陵寝，先生言：「泛使无益。」孝宗怒，先生退待罪，孝宗察其忠，不谴也。迁太常博士，出知华亭县，修复海堰。累迁至枢密院检详文字。王抃为枢密，先生不少下之。以迓客异议，抃訾先生不礼金使，予祠。起知鄂州，移江西转运判官，提点浙东刑狱，进直徽猷阁、知平江府，升龙图阁，移帅绍兴府，改两浙转运副使，以忧去。光宗即位，除太常少卿兼权工部侍郎，进户部侍郎，擢焕章阁直学士、四川安抚制置使兼知成都府。奏撤吴挺兵权，革世将之患。先生向主复雠，韩侂冑与议北伐，以图功名。先生曰：「中原沦陷且百年，此必有夸诞贪进之人，攘臂以侥幸万一，宜亟斥绝。」进敷文阁学士，改知建康府。将行，侂冑曰：「此事姑为迟之。」先生因赞曰：「翻然而改，诚社稷生灵之幸。」后侂冑移书，欲除先生内职，宣论两淮。先生答以「不宜轻举」。侂冑不悦。升宝文阁学士、刑部尚书、江淮宣抚使。金人犯淮南，或劝先生弃庐、和州为守江计，先生曰：「弃淮则与敌共长江之险矣。吾当与淮南俱存亡。」益增兵为防。进端明殿学士、侍读，寻拜签书枢密院，督视江、淮军马。时移金书，先生谓彼指侂冑为元谋，宜蹔免系衔。侂冑大怒，罢知枢密。以资政殿学士知建康府，寻改江、淮制置大使兼知建康府。淮南运司招辑边民二万，拣为御前武定军。既成军伍，淮西赖其力。以病丐归，拜同知枢密院。卒，谥忠定。先生仪状魁杰，机神英悟。尝慷慨谓人曰：「生无以报国，死愿为猛将以灭敌。」切齿君父之仇，虽其忠义性然，而先后建议规切时势，器识宏远，非专恃血气者比也。（参史传。）

　　（云濠谨案：先生谥一作文定。《黄氏日钞》《读叶水心集》云：「丘文定之父仁，不忍校费，几尽产。母臧氏，既寡，力贫教子孙。」烛湖、袁清容集亦俱作文定。）

　　附录

　　叶水心祭先生文曰：「自古讲学，祖性宗命，克己复礼，终始笃敬，惟公本原，我则素知，授之麈尾，张、吕同归。」

　　◆晦翁同调

　　文节刘后溪先生光祖

　　刘光祖，字德修，简州人。第进士，除剑南东川节度推官，辟潼川提刑司检法。淳熙五年，召对，论恢复事，请以太祖用人为法。除太学正。召试正字，兼吴益王府教授，迁校书郎，除右正言、知果州。以赵忠定荐，召入。光宗即位，除军器少监兼权侍左郎官，又兼礼部。时殿中侍御史阙，上方严其选，宰相留正举先生，上曰：「久在朕心矣。」先生入谢，因论：「本朝士大夫学术议论，最为近古。咸平、景德以来，至于庆历、嘉佑盛矣。不幸而坏于熙、丰之邪说，幸而元佑君子起而救之，末流大分，事故反复。绍圣、元符之际，群凶得志，绝灭纲常，其论既胜，其势既成，崇、观而下，尚复何言。臣始至时，闻有讥贬道学之说，而实未睹朋党之分。逮臣复来，其事果见。因恶道学，乃生朋党，因生朋党，乃罪忠谏。嗟乎，以忠谏为罪，其去绍圣几何！」劾罢户部尚书叶翥、中书舍人沈揆结近习，图进用，言：「比年以来，前辈老成，零落殆尽。后生晚进，议论无所据依，学术无所宗主，正论益衰，士风不竞。幸诏大臣，妙搜人物，必朝野所共属，贤愚所同敬者一二十人，参错立朝，国势自壮。」出知夔州。时孝宗不豫，上不过宫，先生致书留公与忠定曰：「上未过宫，宰执不可归安私第。」孝宗崩，又诒书忠定，勉以安国家、定社稷之事。宁宗即位，除侍御史，改司农少卿。入对，献《谨始》五箴。进起居舍人，迁起居郎。朱子议卜孝宗山陵，予祠，先生言：「汉武帝于汲黯，唐太宗于魏征，仁宗于唐介，皆蹔怒旋悔。熹明先圣之道，为今宿儒，又非三臣比。陛下初膺大宝，招徕耆儒，此初政之最善者。」再疏，不听。刘德秀劾先生，出为湖南运判，不就，主管玉局观。既而，忠定罢相，韩侂冑擅朝政，遂目士大夫为伪学，禁锢之。先生撰《涪州学记》，谓：「学之大者，明圣人之道以修其身，而世方以道为伪；小者治文章以达其志，而时方以文为病。好恶出于一时，是非定于万世。」谏官张釜指为谤讪，比之杨恽，夺职，谪房州。久之，起知眉州，复职，将漕利路，以不习边事辞。进直宝谟阁，主管冲佑观。侂冑诛，召除右文殿修撰，以宝谟阁直学士知潼川府。请改正宪圣慈烈皇后讳日，从之。升显谟阁直学士、提举玉隆万寿宫。引年不许，提举西京嵩山崇福宫。嘉定十五年卒，谥文节。忠定尝称先生论谏激烈似苏轼，恳恻似范祖禹，世以为名言。所著《后溪集》十卷。（参史传。）

　　（云濠谨案：真西山志先生墓云：「其先句容人，居简州。」又云：「公从族兄东溪先生伯熊学。其在房州，谪居无事，取东溪所传《易》续之。盖东溪传止《睽》，公续之始《蹇》。」）

　　论道学疏

　　方今道学，伊洛为宗，实非程氏之私言，出于《大学》之纪载。《大学》之教，明明德为先，其间举诗人之言，遂有道学之目。曰如切如磋者，道学也，然则臣所谓以居仁由义为道，以正心诚意为学者，又在于切磋之，琢磨之。今之道学，其得之有浅深，其行之有诚伪，得之深者固已合《大学》之明德矣，得之浅者又可不切磋而琢磨之，使之益深，而遽自矜以召祸，则无乃亦非欤﹖行之诚者足以为君子矣，行之伪者人将见其肺肝然，是固其师友之所不予也，而又何为乎﹖臣每因论学之间，必有至平之说，往往伪者色愧，浅者心服，又安敢一概轻议而痛疾之也﹖何况其率多善士！善人所至，人必喜称，又以伪党若俱摈斥，安得更有好人，必取凡才充塞朝路。陛下履位之初，端拱而治，凡所进退，率由人言，初无好恶之私，岂以偏党为主﹖而一岁之内，斥逐纷纷，中间好人固亦不少，反以人臣之私意，微累天日之清明。方是时，大臣无所异同，给舍无所封驳，侍从无所论救，窃叹而已，委寄谓何，所以斯论益炽。今之君子，不明大道，自是太高，而责人太苛。自是太高，则实将不副；责人太苛，则众忿且怨。虽然，以此穷居议道，犹之可也。朝廷之上，贤才并用，名利之途，智愚交驰，古今然也，而或者乃倡为荐士之举，若区别而封域之。夫荐士非不善也，然而凡有所取，岂无所遗，凡有所扬，岂无所抑，品题既众，则疑怨丛兴，心虽主于至公，迹已涉于朋党，谤毁先喧于群口，进退岂必于一言，是以一时之虚名，而贾今日之实快私情，往往忠谏之言，指为沽名之举，至于洁身而退，亦曰怨怼而然，欲激怒于至尊，必加之以讦讪，则事势至此，循默成风，国家安赖！臣欲熄将来之祸，故不惮反复以陈，伏几圣心廓然，永为皇极之主，使是非由此而定，邪正由此而别，公论由此而明，私情由此而熄，道学之讥由此而消，朋党之由此而泯，和平之福由此而集，国家之事由此而理，生灵之幸，社稷之福也。如其不然，使相激相胜，展转报复，为祸无穷，臣实未知税驾之所。

　　◆晦翁私淑

　　宣献楼攻媿先生钥（附师王默、李鸿渐、郑锷。）

