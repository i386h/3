<!-- { "loadSidebar": true } -->
　　王士毅，字子英，本秀州人，后为余姚人。尝任芦花场典史，非其志也，弃去，从事于正学。黄戆庵讲道于慈溪之杜洲书院，遂往从之，益知道德性命之奥，自是所造愈粹而行愈高。或有欲援之为禄仕者，不为少动。环堵萧然，妻子清坐相对，终无戚容。久而乡里亦凛然异其为人，有岑栲峰者，亦黄氏徒，而先生之邻也，相与同游湖山间，唱和甚乐，尝有句曰：「陶潜千载友，相望老东。」因自称东处士。戴九灵铭其墓。（补。）

　　◆东发续传

　　县尹杨铁崖先生维桢（别见《艮斋学案》。）

　　学士陈先生桱（见上《本堂家学》。）
 卷八十七　静清学案（黄氏原本、全氏补定）
　　静清学案　（黄宗羲原本　　黄百家纂辑　　全祖望补定）

　　静清学案表

　　史蒙卿　　　　　　　程端礼　　　　　蒋宗简

　　（独善孙。）

　　（小阳、深宁门　　　　　　　　　　乐良　　　　张信　

　　人。）　　　　　　　　　　　　　　（附从弟衍、复。）陈韶

　　（莲塘、潜斋、进　　　　　　　　　戚秉肃

　　斋再传。）　　　　　　　　　　　　王楚鳌

　　（晦翁、迂斋、慈　　　　　　　　　（父起宗。）

　　湖、节斋、真西　　　　　　　　　　徐仁山二传。）

　　（白水、籍溪、屏　　程端学山、延平、东莱、象山、詹氏、蔡西山四传。）

　　----

　　静清学案序录

　　祖望谨案：四明史氏皆陆学，至静清始改而宗朱，渊源出于莲塘■氏。然尝闻深宁不喜静清之说《易》，以其嗜奇也，则似乎未必尽同于朱。其所传为程畏斋兄弟，则纯于朱者。述《静清学案》。（梓材案：是卷梨洲本称《四明朱门学案》一，谢山《序录》改为《静清学案》。）

　　◆阳王门人（■、徐再传。）

　　教授史果斋先生蒙卿

　　史蒙卿，字景正，号果斋，鄞县人，独善先生弥巩之孙也。年十二，入国子学，通《春秋》、《周官》。时江益公万里为祭酒，甚器之。咸淳元年进士，授景陵主簿，历江阴、平江教授。四明之学，祖陆氏而宗杨、袁，其言朱子之学，自黄东发与先生始。黄氏主于躬行，而先生务明体以达用，著书立言，一以朱子为法。宋亡，不复仕。自号静清处士。有《静清集》。（修。）

　　百家谨案：四明自杨、袁、舒、沈从学于象山，故陆氏之学甚盛。其时传朱子之学者有二派：其一史果斋，从■氏入；其一余正君，从辅氏入，故为四明朱门一、二两案。又王深宁从学于王埜，埜从学于真文忠公，亦出自朱门詹体仁者也。

　　果斋训语

　　学问进修之大端，其略有四：一曰尚志，二曰居敬，三曰穷理，四曰反身。大抵为士莫先于尚志。孔子曰：「吾十有五而志于学。」孟子曰：「士何事﹖」曰「尚志」，「仁义而已矣。」程子亦曰：「言学便当以道为志，言人便当以圣为志，苟此志不立，而惟流俗之徇，利欲之趋，则终身堕于卑陋，而不足与诣高明光大之域矣，何足以为士哉！」此志既立，便当居敬以涵养其本原，盖人心虚灵，天理具足，仁义礼智皆吾固有。圣贤之所以为圣贤者，非自外而得之也，苟能端庄静一以涵养之，则志气清明，义理昭著，而人欲自然退听。以此穷理，理必明；以此反身，身必诚，乃学问之大原也。夫既知涵养其本原，则天理之全体，固浑然于吾心矣。然一心之中，虽曰万理咸具，天叙天秩，品节粲然，苟非稽之圣贤，讲之师友，察之事物，验之身心，以究析其精微之极至，则知有所蔽，而行必有所差，此《大学》之诚意、正心、修身所以必先格物、致知，《中庸》之笃行所以必先博学、审问、慎思、明辨也。既知所以穷理矣，则必以其所穷之理，反之于身，以践其实，日用之间，微而念虑，着而云为，其当然者，皆天理之公，其不当然者，皆人欲之私也。于此谨而察之，果当然乎﹖则充之惟恐其不广，行之惟恐其不至。果不当然乎﹖则改之惟恐其不速，去之惟恐其不尽。从事于斯，无少间断，人欲日以销泯，天理日以纯熟，而圣贤之道，忽不自知，其实有于我矣。穷则独善其身，可以继往圣而开来学；达则兼善天下，可以参天地而赞化育，其功用有不可胜穷者。若夫趋向卑陋，而此志不立，持养疏略，而此心不存，讲学之功不加，而所知者昏蔽，反身之诚不笃，而所行者悖戾，将见人欲愈炽，天理愈微，本心一亡，亦将何所不至哉！《书》曰：「惟圣罔念作狂，惟狂克念作圣。」圣狂之分，特在念不念之间而已矣，并惟同志勉之。（此本双峰饶氏之训。）

　　附录

　　果斋先生每教学者以朱子日用自警诗揭于座右，其诗曰：「圆融无际大无余，即此身心是太虚。不向用时勤猛省，却于何处味真腴。寻常应对尤须谨，造次施为莫放疏。一日洞然无别体，方知不枉费工夫。」

　　祖望谨案：莲塘■氏之学传于阳氏，阳氏之学传于吾乡史氏，即静清也。（梓材案：《宋史》史南叔附先生传云：「早受业巴川阳恪。」号以斋，为小阳先生之子。小阳则朱子再传弟子也。顾程畏斋亲及先生之门，其为《读书分年日程》，识《工程纲领》后云：「果斋先生早师常德小阳先生、大阳先生。阳先生师涪陵■先生，■先生师朱子。」未尝言及以斋。袁清容志先生墓亦云：「太中在湖北时，谒告归省，从巴川阳公岊学《易》、《春秋》。」太中者，先生之父，名肯之。黄文献则云：「继朱子之学者，自■氏渊、大阳先生枋、小阳先生岊，以至于史氏。」是知先生所受业者小阳先生，非小阳之子，史传盖误。）

　　谢山《静清书院记》曰：「有元儒林世系，鲁斋、白云　专主朱学，静修颇祖康节，草庐兼主文安，其足以辅翼二许者，吾乡程敬叔兄弟最醇。鲁斋得之江汉赵氏，白云得之仁山，而敬叔兄弟得之静清史先生。先是，吾乡学者，杨、袁之徒极盛，史氏之贤，如忠宣公、文靖公、独善先生、和旨先生、鸿禧君、饶州君，皆杨、袁门下杰然者也。静清为独善孙，始由巴陵阳氏以溯朱学。当时只轮孤翼，莫之应和，而黄提刑东发出焉，遂稍稍盛。朱学之行于吾乡也，自静清始，其功大矣。江汉、仁山皆已俎豆泽宫，而静清莫有撷溪毛以问之者，后死之于斯文，能无媿色。清容作《静清墓志》，于其易代大节，言之已悉，而学统所在，不甚了了。清容文士，其于儒苑窔奥，宜其在所忽也。然清容言『静清尝与深宁说经，每好奇，以是多与深宁不合』，则又可知静清虽宗主朱学，而其独探微言，正非墨守《集传》、《章句》、《或问》诸书以为苟同者。正如东发亦宗朱学，而其于先、后天图说攻之甚力，盖必如是而始为硕儒。不善学者，但据一先生之言，穷老尽气，不敢少异，而未尝顾其心之安否。是为有信而无疑，学问之道，未之有也。清容以为好奇，是尤不知静清者也。」

　　◆静清门人（■、徐三传。）

　　教授程畏斋先生端礼

　　程端礼，字敬叔，鄞县人。学者称为畏斋先生。初用举者为建平、建德两县教谕。历稼轩、江东两书院山长，累考授铅山州学教谕，以台州教授致仕。先生受学于史静清，色庄而气夷，善诱学者，使之日改月化，而其弟端学刚明，动有师法，学者咸严惮之，人以比河南两程氏云。（修。）

　　百家谨案：庆元自宋季皆传陆子之学，而朱学不行于庆元，得史静清而为之一变。盖慈湖之下，大抵尽入于禅，士以不读书为学，源远流分，其所以传陆子者，乃其所以失陆子也。余观畏斋《读书日程》，本末不遗，工夫有序，由是而之焉，即谓陆子之功臣可也。

　　集庆路江东书院讲义

