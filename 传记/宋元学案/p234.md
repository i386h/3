<!-- { "loadSidebar": true } -->
　　张淳，字忠甫，永嘉人也。五试礼部，不中，授特奏名官，弃去养母。或荐之朝，禄以监岳。先生以为徒费县官俸，历三任，不食禄，亦不书考。居母丧，无不与《士丧礼》合。闲为族姻治丧，亦龂龂持古制。时为文章铭人墓，有讽有劝，皆不虚书负其学。自刻苦忍穷以死。为人严重深博，善忍事镇物。绝有材智，抑不使出，其为止斋所述如此。攻媿亦尝述其言曰：「今之仕者，皆非出于古之道。」或问之，曰：「始至则朝拜，遇国忌则引缁黄而荐在天之灵，古有之乎﹖是以虽贫不愿禄也。」呜呼！先生斯言，可谓得礼之精，而能以之自持，岂徒考度数之末文者哉！《永乐大典》中有《古礼》十七卷、《释文》一卷、《识误》三卷，（云濠案：《谢山学案札记》作《释说》一卷。）则先生所校定也。（补。）

　　谢山《永嘉张氏古礼序》曰：「宋《中兴艺文志》谓《仪礼》既废，学者几不复知有此书，忠甫始识其误，则是经在宋当以忠甫为功臣之首。」又曰：「永嘉自九先生而后，伊川之学统在焉，其人才极盛。《宋史》不为忠甫立传，故其本末阙然。独见于陈止斋所作墓志，乃知其与薛士龙、郑景望齐名，固干、淳闲一大儒也。」

　　◆艮斋家学（程、胡三传。）

　　文节薛象先先生叔似

　　薛叔似，字象先，其先河东人，后徙永嘉。游太学，解褐国子录。对论称旨，迁太常博士。未几，孝宗自除先生左补阙。论劾首相王淮去位。光宗受禅，抗疏金人使名未正，不宜遽纳其使。上奋然开纳。除将作监，出为江东运判。俄以谏臣论罢，主管冲佑观，累除秘书监、权户部侍郎，提举太史局。寻兼枢密都承旨，以刘德秀疏罢。起知赣州，移庐州，召除在京宫观，兼国用司参议官。奏蠲两浙身丁钱。历除兵部尚书、宣抚使。时韩侂冑开边，先生亦以功业自期，而委任失当，以言者论，夺职罢祠。侂冑诛，再谪福州。久之，许自便。嘉定十四年卒，赠银青光禄大夫，谥恭翼，改谥文节。先生雅慕朱子，穷道德性命之旨，谈天文、地理、锺律、象数之学，有稿二十卷。（参史传。云濠案：《谢山学案札记》有《薛文节公集》，盖本《永乐大典》。）

　　（梓材谨案：先生为艮斋兄子，《浪语集》有《与象先侄书》。）

　　附录

　　水心祭薛象先曰：「彼建安之裁量，外永嘉而弗同。幸于公而无疑，亦莫知其所从。」

　　◆艮斋门人

　　文节陈止斋先生傅良（别为《止斋学案》。）

　　教授徐先生元德

　　徐元德，字居厚，瑞安人也。艮斋弟子，淳熙进士。为福建军学教授，身先矩矱，为多士倡。已而添差通判徽州。诚斋杨文节公状其治行以荐曰：「具官东浙名儒，朝列正士，持论鲠挺，特立不阿。徽州倅乃员外置，凡州郡迎辂之数，厨传之仪，皆无故实，出于创为，蕞者，如挈携囊衣则有僦仆之弊，如下襜宴集则有折俎之弊，率为缗钱者数百。元德问之故府，咸曰无之，则举而付之郡庠，以为养士之费，于是民皆知其廉洁。江东一路，徽最多讼，使者皆以委元德审决。元德一一翻阅文案，至忘寝食。吏牍山积，迎刃而解，于是民皆称其明断。欲望圣慈特赐升擢。」晋知通州。先生精于考索，《周官制度精华》二十卷，前半乃止斋，后半皆先生之笔也。（补。）

　　附录

　　吕东莱《与陈同甫书》曰：「徐居厚极有立作，士人中殊难得。」

　　又曰：「居厚病，知已平复，但渠须是调伏得性气，然后养生处世，方少龃龉。不然，忧未艾也。」

　　秘监王合斋先生

　　王，字木叔，号合斋，故顺州人，石晋以其地入契丹，徒永嘉。干道丙戌进士，为婺州推官。孝宗尝疑诸州上供有渗漏，漕司遽令婺州增斛二万，守以下不敢争。先生言：「今苗亩七升，罗四十余千，较他郡已重，又无故增二万，何以共命！」新守周权以书奏之，孝宗愕然曰：「朕未尝加赋也。」由是凡议渗漏者皆免。移台州，能决冤狱。知绩溪县，积钱买田，为新塘六十八堨六，浚旧陂百顷，岁无忧旱。监进奏院太常寺簿，以伪学罢知江阴军。蔡泾者，江海之交也，淤阏，先生开渠港五百余里，漕运以通。民事妖神，巫故为阴庑复屋，诡其像设，先生鞭巫，撤祠坏像，而民以安。召为大理丞、礼部员外郎。初，周益公在政府，招先生，既见，清谈之外，绝无所言。至是，苏师旦欲见之，许以迁。先生曰：「吾义不交匪人，宁止于此。」邓友龙议北伐，授以为助，曰：「前日有发策者骤用矣。」先生力言无草草，国与身且俱不利。友龙曰：「何怯也﹖」竟取宣抚去，出先生提举江东常平茶盐兼知池州。先生言：「池州城甚恶，何以待敌！」请城之，不报。乃募得缗钱八万，请自城之，又不许。乃补其穿穴，深其濠，抽兵严备，池人得少安。召为吏部郎、国子司业、秘书少监，兼侍左郎。韩侂冑死，缘坐者多，先生言：「无使滋蔓。」执政善之，不能用。钱相象祖，雅慕先生，欲进用之。忌者因罢先生以撼钱，先生奉祠，而钱亦不安其位矣。起知赣州，谕其耆老曰：「元佑党籍，赣人一十有四，何多君子也！汝曹勉之。」课桑麻，清盐禁，提刑者恶之，复毁先生，予祠。赣人雪涕留之不得，赋诗而别。先生少与永嘉诸公同学，及仕于台，寮属如尤遂初、楼攻媿，以及彭子复、石应之辈，皆相砥砺，崖峭孤特，不轻徇物。尤工于文，所著有《王秘监诗文集》共二十卷。（补。云濠案：《谢山学案札记》，《王合斋集》十六卷、《诗》四卷。）

　　（梓材谨案：《札记》又一条云：「王，字和叔，永嘉人。尝以经世之学授楼攻媿。」考攻媿跋汪季路所藏邵康节《观物篇》云：「余始在永嘉得《先天》、《方圆》二图于薛象先叔似，传《皇极经世》之书于王木叔。」是和叔即木叔也。又案：谢山补传谓先生少与永嘉诸公同学，《学案》原表亦列先生于艮斋之门，当是也。）

　　直阁沈先生有开（别见《岳麓诸儒学案》。）

　　◆薛王学侣（程、胡四传。）

　　主簿郭先生澄（别见《丽泽诸儒学案》。）

　　◆王氏门人

　　宣献楼攻媿先生钥（别见《丘刘诸儒学案》。）

　　◆忠甫续传

　　教授敖先生继公

　　敖继公，字君善，长乐人。后寓家吴兴，筑一小楼，坐卧其中，冬不炉，夏不扇，日从事经史。初仕定成尉，以父任当补京官，让于弟。寻擢进士，对策忤时相，遂不仕，益精讨经学。尝以鲁高堂生传《士礼》十七篇，即今《仪礼》也；生之传既不存，而王肃、袁准、孔伦、陈铨、蔡超、宗田、僧绍诸家注亦未流传于世，郑康成旧注《仪礼》疵多醇少，学者不察，因复删定，取贾《疏》及先儒之说补其阙，犹未足，附以己意，名曰《仪礼集说》，凡十七卷。成宗大德中，以江浙平章高彦敬荐，（云濠案：高彦敬一作高显卿。）擢信州教授，未任而卒。（从黄氏补本录人。）

　　仪礼集说自序

　　《仪礼》何代之书也﹖曰，周书也。先儒皆以为周公所作，愚亦意其或然也。何以言之﹖周自武王始有天下，然其时已老矣，未必暇为此事。至周公相成王，始制礼作乐，以致太平，故以其时考之，当是周公之书。又以其书考之，辞意简严，品节详备，非圣人莫能为也。然周公此书，乃为侯国而作，而王朝之礼不与焉。何以知其然也﹖书中十七篇，《冠》、《昏》、《相见》、《乡饮》、《乡射》、《士丧》、《既夕》、《士虞》、《特牲馈食》凡九篇，皆言侯国之士礼，《少牢馈食》上、下二篇，皆言侯国之大夫礼，《聘》、《食》、《燕》、《大射》四篇，皆言诸侯之礼，唯《觐礼》一篇，则言诸侯朝天子之礼，然主于诸侯而言也，《丧服》篇中言诸侯及公子大夫士之服详矣，其闲虽有诸侯与诸之大夫为天子之服，然亦皆主于诸侯与其大夫而言也。然则，圣人必为侯国作此书者何也﹖夫子有言曰：「夫礼必本于天，殽于地，列于鬼神，达于丧祭、冠昏、射御、朝聘。圣人以礼示之，故天下国家可得而正也。」以此言证之，则是书也，圣人其以为正天下之具也与！故当是时，天下五等之国，莫不宝守是书，而藏之有司，以为典籍。无事，则其君臣相与讲明之；有事，则皆据此以行礼；又且颁之于国，以教其人。此有周盛时，所以国无异礼，家无殊俗，兵寝刑措，以跻太平者，其以是乎！其后王室衰微，诸侯不道，乐于放纵，而惮于检束，于是恶典籍之不便于己，而皆去之，则其向之受于王朝者，不复藏于有司矣。向之藏于有司者，或私传于民闲矣，此十七篇之所以不绝如而幸存以至今日也。或曰：「此十七篇，为侯国之书，固也。其本但如是已乎﹖抑或有亡逸而不具者乎﹖」曰，是不可知也。但以经文与其礼之类考之，恐其篇数本不止此。但经之言士礼特详，其于大夫则但见祭礼，而昏、丧无闻焉，此必其亡逸者也。《公食大夫礼》云：「设洗如飨。」谓其如公飨大夫之礼也，而今之经乃无是礼焉，则是逸之也明矣。又诸侯之有觐礼，但用于王朝耳，若其邦交，亦当有相朝、相飨、相食之礼；又诸侯亦当有丧、祭礼。而今皆无闻焉，是亦其亡逸者也。然此但以经之所尝言、礼之所可推者知之也，况其闲又有不尽然者。由此言之，则是经之篇数，不止于十七，亦可见矣。《记》有之曰：「经礼三百，曲礼三千。」所谓经礼，即十七篇之类也。其数乃至于三百者，岂其合王朝与侯国之礼而言之与﹖若所谓曲礼，则又在经礼之外者，如《内则》、《少仪》所记之类是也。先王之世，人无贵贱，事无大小，皆有礼以行之。盖以礼有所阙，即事有所遗，故其数不容不如是之多也。去古既远，而其所存者，乃不能十一，可胜叹哉！继公半生游学，晚读此书，沈潜既久，忽若有得。每一开卷，则心目之闲，如亲见古人而与之揖让周旋于其际。此书旧有郑康成注，然其疵多而醇少，学者不察也。今辄删其不合于经者，而存其不谬者；意义有未足，则取《疏》、《记》或先儒之说补之；又未足，则附以一得之见焉，因名曰《仪礼集说》。其于初学之士，未必无小补云。

　　（梓材谨案：《敖先生传》，黄氏补本列《李俞诸儒学案》，兹以其为《仪礼》之学，系之《忠甫续传》，以明宋、元两朝《礼》学之不绝有自云。）

　　◆敖氏门人

　　主簿倪文静先生渊

