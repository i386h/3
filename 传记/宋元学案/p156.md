<!-- { "loadSidebar": true } -->
　　薛昌朝，字景庸，横渠门人。尝为御史，论新法。程子尝曰：「天祺有自然德器，似个贵人气象，只是却有气短处，规规太以事为重，伤于周至，却是气局小。景庸只是才敏。须是天祺与景庸相济，乃为得中也。」陈古灵尝荐先生于朝曰「才质俱美，持法端直，可置台阁。」时先生为殿中丞，充秦凤、熙河路句当。（补）。

　　◆晋伯门人（范、周三传。）

　　台谏马先生涓

　　马涓，字口口，南部人。其父从政，初未有子，买一妾，询知其父母死不克葬，故自鬻，遂归妾，不责所负。后梦一翁谢曰：「我，妾父也，闻之上苍矣。愿君家富贵，涓涓不绝。」及生先生，因以梦中语为名。元佑中，登进士第一。晋伯帅秦州，先生入判幕府，自称状元，晋伯谓曰：「状元云者，及第未除官之称也。既为判官，则不可。今科举之习既无用，修身为己之学不可勉。」又教以临政治民之要，先生自以为得师焉。后立朝为台官，有声。崇宁二年，陷党事，安置吉州。（参《姓谱》）。

　　附录

　　口口口曰：马涓官南京，元城在焉。马涓廷试日，元城作详定官所取也，而涓不修门生礼，元城微不喜。客以告涓，曰：「不然。省闱专设主文，是以有门生之称。殿试盖天子自为座主，岂可称门生于他人。幸以此谢刘公也。」元城闻而是之，自是甚欢。（补）。

　　太学张先生瞻

　　张瞻，字景前，口口人。晋伯为秦帅，先生之父为倅，遣之听讲。及入太学，晋伯曰：「微仲弟不必见，不如见与叔弟。」其时汲公为宰相，而晋伯以为不必见，则知先生盖亦有志于实学者也。

　　◆和叔家学

　　吕先生义山

　　吕义山，字子居，和叔先生之子也。范侍郎育称其能绍家学。亦尝请业于程门。与叔尝致书伊川先生，书曰「大临更不敢拜书先生左右，恐烦枉答，只令义山持此请教。蒙塞未达，不免再三浼渎，唯望乘间口谕义山，传诲一二，幸甚！」是先生能传程门讲席往复之语，其有得于学可知矣。伊川与与叔先生解「中」字不可即谓之性，先生对以「中者性之德」，伊川以为近之。（补。）

　　祖望谨案：和叔止一子，见《行状》，则义山之即为子居无疑。程子《集》中注云：「子居，和叔之子。一云义山之字。」夫和叔之子即义山也，「一云」二字盖门人不知而误增之。胡文定公又疑其为邢子居，则尤无稽之言。关中自南渡后，道梗不通接，蓝田学派遂至无征，今仅得列名学案，而其生平之详不可得而考矣。

　　◆蓝田门人

　　正字周浮沚先生行己

　　忠简许横塘先生景衡（并为《周许诸儒学案》。）

　　太学沈石经先生躬行

　　合门谢先生天申（并见《周许诸儒学案》。）

　　◆景叔家学（高平三传。）

　　运使游先生

　　游，殿院师雄子也。知真定县。时朝廷新得燕山，其仓廪虏人皆席卷去，燕山大饥。朝廷命府州县输粮，调牛车，所在鼎沸，惟先生寂然无所为。吏人惧，更进言之。曰「姑去，诉县粮已集，将行矣。」吏人皆叩头言：「罪不细！且此事非仓卒可办，今尚未蒙处分，柰何﹖诸县且行矣！」先生曰：「使诸县行，乃白。」已而诸县皆行，先生乃召其民曰：「输粟事如何﹖」民皆曰：「晚矣！」先生曰：「不然。吾所以不征汝粮，调汝牛车者，正以吾自有粮在燕山故也。」民惊曰：「如何﹖」先生曰：「汝第往！燕山固自有粮也。汝每乡止择能办事者数人，赍轻赀往籴之。」民皆惘然，遂敷出金银，一一为区处毕，临行，又谓其人曰：「有余金，当盛买牛车以归。」民至燕山，所在粮运坌集，米贾顿落，河北等路米有余，遂籴纳之。先至者以量兑久不得纳，皆卖牛车以自给，其遣人遂以余金买之，皆乘而归。后其事达朝廷，遂擢先生为河北运使。（参《北窗灸輠》。）

　　（梓材谨案：谢山《学案》标目有先生之名，而未为传，其名作议，盖本施氏《北窗炙輠》也。近得《游景叔墓志》石刻于诸味青学博星杓，盖景叔诸子名皆从立。先生为景叔第三子，举进士，则作为是云。）

　　◆诚伯门人

　　右丞吕先生好问

　　县令吕先生切问（并见《荥阳学案》。）

　　◆彦明家学

　　邵蒙谷先生整

　　邵整，字宋举，彦明子，自号蒙谷遗老。与从口景之以家学自相师友，教授生徒，常百余人。邑人苏在璋从之游，终其身。先生少尝从合沙郑少学《易》，传《六十四卦图说》。（参《姓谱》。）

　　教授邵先生景之（别见《刘胡诸儒学案》。）

　　◆蒙谷门人（高平四传。）

　　知州苏双溪先生大璋

　　苏大璋，字颙之，古田人也。学于蒙谷先生。少颍悟，年十三通《周易》。成庆元进士，为道州教官，以阐扬正学为己任。召试馆职，除正字，迁著作郎。力言禁锢道学之非，忤大臣意，遂累章丐外，知吉州。归，自号双溪。（补。）
 卷三十二　周许诸儒学案（黄氏原本、全氏补定）
周许诸儒学案　（黄宗羲原本）（黄百家纂辑）（全祖望补定）

　　周许诸儒学案表

　　周行己　　　　　　（族孙）去非（别见《岳麓诸儒学案》。）

　　吴表臣　（子）松年

　　（曾孙）　　（潘凯）　（方来（别见《水心学案》。）

　　王十朋（别见《赵张诸儒学案》。）

　　（浮沚私淑。）（从弟）伯谦

　　胡一桂（别见《木钟学案》。）

　　（节卿绩传。）

　　陈傅良（别为《止斋学案》。）

　　叶适（别为《水心学案》。）

　　陈亮（别为《龙川学案》。）

　　蔡幼学（别见《止斋学案》。）

　　朱伯起

　　（别附）木待问

　　林光朝（别为《艾轩学案》。）

　　吕祖谦（别为《东莱学案》。）

　　（并公叔讲友。）

　　郎鹏举（附见《龙川学案》。）

　　张淳（别见《艮斋学案》。）

　　（并景望同调。）

　　李迎

　　许景衡　　林季仲

　　林叔豹

　　林仲熊

　　林季狸

　　（别附）萧振

　　谢天申

　　（并伊川、蓝田门人。）

　　（安定、濂溪、横渠再传）

　　（高平三传。）

　　沈躬行　　　　　　（从弟）琪　　

　　（伊川、蓝田、塘　（从子）大廉　　　从孙季丰　

　　奥、深父门人。）　（从子）大经

　　（安定、濂溪、横渠、荆公、管氏）

　　（再传

　　高平、古灵三　　　　　　　　　　（从曾孙）体仁（别见《止斋学案》。）

　　传。）

　　刘安节　　　　　　（弟）安礼

　　刘安上

　　戴述　　　　　　　（弟）迅

　　鲍若雨

　　潘闵

　　陈经正

　　陈经邦

　　陈经德

　　陈经郛

　　（并伊川门人。）

　　（安定、濂溪再传。）

　　赵霄　　　　　　　（弟）沾

　　张辉　　　　　　　（子）孝恺　　　陈傅良（别为《止斋学案》。）

　　诸葛纯　　　　（子）说

　　蒋元中

　　（并周、许讲友。）

　　蔡元康

　　潘安固

　　（并周、许学侣。）

　　徐谊（别为《徐陈诸儒学案》。）

　　刘轸　　　（子）天益

　　（并平阳续传。）

　　周许诸儒学案序录

　　祖望谨案：世知永嘉诸子之传洛学，不知其兼传关学。考所谓「九先生」者，其六人及程门，其三则私淑也。而周浮沚、沈彬老又尝从蓝田吕氏游，非横渠之再传乎﹖鲍敬亭辈七人，其五人及程门。晦翁作《伊洛渊源录》，累书与止斋求事迹，当无遗矣，而许横塘之忠茂，竟不列其人，何也﹖予故谓为晦翁未成之书。今合为一卷，以志吾浙学之盛，实始于此。而林竹轩者，横塘之高弟也，其学亦颇启象山一派。述《周许诸儒学案》。（梓材案：周、许诸先生原列《永嘉学案》之一，谢山《序录》始定为《周许诸儒学案》。

　　◆程吕门人（胡、张再传。）

　　正字周浮沚先生行己

　　周行己，字恭叔，永嘉人也。学者称为浮沚先生。少而风仪秀整，语音如钟，十行并下。游太学。《时新》经之说方盛，而先生独之西京从伊川游，持身艰苦，块然一室，未尝窥牖。尝作《颜子不贰过论》曰：「过不必大，豪末萌于心，而天地为之应。悟不必久，斯须着于心，而天下归其仁」伊川亦称之。吕与叔时在同门，先生亦师事之。丰清敏公为司业，一日驺从哄于堂下，先生上书规之，清敏为巽谢焉，时两贤之。成元佑进士，求监洛中水南籴埸，以便从学。先生未达时，从母有女，为其太孺人所属意，尝有成言而未纳釆。至是，其女双瞽，而京师贵人欲以女女之，先生谢曰：「吾母所许，吾养志可也。」竟娶之，爱过常人。伊川常语人曰：「某未三十时，亦不能如此。然其进锐者其退速，当慎之。」其后先生尝属意一妓，密告人曰：「勿令尹彦明知也！」又曰：「此似不害义。」伊川闻曰：「此安得不害义！父母之体，而以偶贱倡乎﹖」谢上蔡曰：「恭叔不是摆脱不开，只为立不住，便放倒耳。」胡文定曰：「恭叔才识高明，只绿累太重。若把得定，便长进矣。」崇宁中，官至太学博士，愿分教乡里以便养亲，许之。寻教授齐州。大观三年，侍御史毛口劾先生师事程氏，卑污苟贱，无所不为，遂罢归，筑浮沚书院以讲学。宣和中，除秘书省正字。卒于郓。所著有《周博士集》三十卷。（梓材案：陈直斋《书录解题》，《浮沚先生集》十六卷，《后集》三卷，云先生所居谢池坊有浮沚书院。云濠案：《周博士集》三十卷，本之万历《温州府志》。考《宋史》《艺文志》称《周行己集》十九卷，正合前后两集之数，《温志》盖传■也。《永乐大典》本《浮沚集》八卷，见《四库书目》。）予从《永乐大典》得见之，其文盖学东坡者。先生以偶堕狎邪之故，遂为谢、尹诸公所讥。然考其晚年所造，似已为不远之复，未可以此一节抹杀之。晦翁谓先生学问「靠不得」者，恐太过也。永嘉诸先生从伊川者，其学多无传，独先生尚有绪言。南渡之后，郑景望私淑之，遂以重光。故水心谓永嘉之学「觇千载之已绝，退而自求，克兢省以御物欲者，周作于前，郑承于后」。然则先生之功不可没也。（修。）

　　浮沚语

　　先生教人，为学当自格物始。格物者，穷理之谓也。欲穷理，直须思始得，思之有悟处始可。不然，所学者恐有限。（补。）

