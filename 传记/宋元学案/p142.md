<!-- { "loadSidebar": true } -->
　　有新第人来见先生，退，先生为时敏讲《论语》第七篇。吕宪又送改官文字邢叔端，举家甚喜。先生曰：「人心固不足。秀才望得解，得解望及第；绿衫望绯衫，绯衫望紫衫。何时是已！此所谓『小人长戚戚』。」因曰：「前辈各别。欧阳公及第后，弃其所业，与伯祖师鲁习古文。近来如谢显道、杨中立，皆因及第后来归伊川。」时敏归语吕丈，吕曰：「先生长者，说话有益。某祖父侍讲在家，亦有新第人来见，是亲戚，不欲言其名，久之曰：『某待将《三经新义》编成门类，以便学者。』侍讲曰：『公更待应举邪﹖』其人大惭。」

　　吕紫微书问释氏「轮迥」之说，先生谓时敏曰：「居仁泥于生死轮迥，某已作书喻之，引潮以喻轮迥。贤他日见渠，作某拜意，问渠，今世既做了中书舍人，后世更要做宰相，轮迥之说，佛家之爱便宜也。」未几吕再书至云：「既无轮迥，人何苦为善而不为恶﹖」先生笑曰：「只这里便是私心！《经》曰：『天地之性，人为贵。』人生天地中，其本甚善，几曾教你为恶，作贱他来！得之太虚，还之太虚，我在何处！」

　　先生爱洁净，地有污秽，必去之，尝说；「某只有这些克不去。」时敏问：「孔子告颜子克己复礼」，若非礼之视听言动，亦须如此克邪﹖」先生曰：「是也。」因言伊川亦如此，一领黄衲道服，至破亦洁净，尝曰：「衣不欲异，欲其洁；食不欲异，欲其精。」

　　（云濠谨案：诸条所谓「先生」，皆谓和靖。盖德修与韩尚书元吉同师和靖。尚书子淲着《涧泉日记》，谓德修云：「先公友也，从吕居仁学。居仁荐之尹和靖。」《江西通志》云：「尝从东莱吕氏游。」谓大东莱尔。《儒林宗派》以为小东莱门人，误矣。）

　　提刑刘顺宁先生芮（别见《元城学案》。）

　　侍郎徐惇立先生度

　　徐度，字惇立，睢阳人，太宰处仁子也。太宰在政府，晚誉不终，先生独刻意为学。尝问和靖曰：「某有意于学，而未知所以为问。」和靖曰：「果有此意，归而求之，有余师。」又尝以苏氏「战栗」之说为问，和靖怫然曰：「训经而欲新奇，则亦何所不至矣。」先生官至吏部侍郎，寓居吴兴之弁山，尝与汪文定公谏上光尧尊号，长于典故之学。

　　（云濠谨案：先生尝着《却扫编》三卷，陆放翁《剑南集》有是书跋语。）

　　（梓材谨案：先生又有《国记》五十八卷，陈直斋曰：「其书详明，颇得中，而不大行于世。鄞学有魏邸旧书，传得之。」是吾鄞藏书之最先者。）

　　监税陆子正先生景端

　　陆景端，字子正，本海宁人，其后居吴。父韶之任察官，以风流文釆为时所宗。先生学于和靖，学问精深，造履清白。横浦极称之，其任监税时，尝以书托之常中丞同曰：「谓税场体例多贪饕，此郎乃能孤立其间。中丞试引之座末，问以利害，当知其所存矣。先生官位所至，无可考。晚年以和靖之学传林艾轩，见于《宋史》艾轩传，而失载其名。予读施彦执《北窗炙輠》乃得之，因并得其说经之言二条，亟喜而传之。（补。）

　　（梓材谨案：谢山于《艾轩学案序录》言陆氏亦从信伯游，是先生亦震泽门人。）

　　附录

　　施氏《北窗炙輠》曰：子正谓予曰：「孟子论浩然之气。『至大至刚，以直养而无害』。伊川则以『至大至刚以直』为句，其下止曰『养而无害』。介甫则以『至大至刚』为句。以伊川为句，止能形容浩然之气，于直字毫无功用。以介甫为句，直字方有力。」予深喜其说。

　　又曰：子正论《易》曰：「『习坎，有孚惟心亨』，未得其说。偶一日间昼卧，乃闻隔壁两脚夫当渡江，其一曰：『钱塘江甚险，汝托得此心否﹖』某乃抚度而起曰：『此「有孚惟心亨」说也。』旧说君子虽处险而其心常亨，其实不然。」甚与予合。

　　教授虞先生仲琳

　　高国任先生材（合传。）

　　节推高德举先生选（合传。）

　　虞仲琳，余姚人，为永嘉教授。和靖云：「虞君乡论甚美，于此道信之极笃，每相见，多言及此。同邑高材字国任、高选字德举，皆登和靖之门。

　　（梓材谨案：《孙烛湖集》有云：「吾乡有古君子，曰高国任，及登和靖尹公、思斋高公之门。」思斋当作息斋，传写之■尔。）

　　（云濠谨案：高先生选与弟迈皆绍兴间登第。先生官武当军节推。）

　　尚书韩南先生元吉

　　韩元吉，字咎，开封人，少师维之玄孙。学于和靖而友朱子，东莱其也。徙居上饶，前有水，自号南翁。累官守建州，大兴学校。召为吏部尚书、龙图学士、颖川郡公。符离之役，南以长书上魏公，言不可轻举，略云：「和固下策，然今日之和与前日之和异。至于决战，夫岂易言。今旧兵惫而未苏，新兵弱而未练，所恃者一二大将，其权谋智略，素不外见，有前败于尉桥矣，有近衄于顺昌矣，况渡淮而北，千里而攻人哉！非韩信、乐毅不可也。若是则守且有余，然彼复来攻，何得不战﹖战而胜也，江、淮可守；战而不胜，其谁守之﹖故愚愿朝廷以和为拟议之策，以守为自强之计，以战为后日之图。自亮贼之没，彼尝先遗使于我，今又一再遗我书矣。其信其诈，固未可知，而在我亦当以信与诈之间待之。」魏公不听。所著有《南集》。其辑《河南师说》，以和靖居卷首。

　　（云濠案：先生着《南涧甲乙稿》二十二卷）。子淲，别见《清江学案》。（补。）

　　（梓材谨案：先生子涧泉《日记》云：「张子韶在道山时，先公得游其门。」是先生尝从横浦游矣。）

　　安抚邢先生纯

　　邢纯，字叔端，和靖也。为浙东安抚官时，和靖依之，因卒于会稽。

　　县令程先生暐

　　程暐，（梓材案：先生乃伊川之孙）。和靖也。为桐庐令，和靖尝依之。县令蔡先生迨（附子武子。）

　　蔡迨，字肩吾，许昌人，文忠公齐之孙，流落川蜀。韩南涧典铨日，以文卷相访，南奇之，既荐之，又作《鼎说》以送之。议论从容，有故家典则。为桂阳令以卒。其子武子，亦俊爽好文。（参《日记》。）

　　蔡先生仍

　　徐先生正夫（合传。）

　　黄先生循圣（合传。）

　　蔡仍与蔡迨为二蔡，及徐正夫、黄循圣，不可考。或曰：皆从和靖于虎丘。（补。）

　　直阁沈先生晦

　　沈晦，字符用，钱塘人，翰林学士遘之孙。宣和间进士，廷对第一，除校书郎，迁著作佐郎。金人攻汴京，借给事中从肃王枢出质斡离不军。金人再攻也，与之俱南。京城陷，张邦昌伪立，请金人归冯澥等，因得还，真为给事中。高宗即位，历知信州、明州、处州，移守婺州。又知宣州、建康、镇江，两浙西路安抚使。寻提举临安府洞霄宫。起为广西经略，兼知静江府。进徽猷阁直学士，召赴行在，除知衢州，改潭州。提举太平兴国宫，卒。盖其胆气过人，不能尽循法度，然其当官才具亦不可掩云。（参史传。）

　　附录

　　朱子曰：熹记顷年汪端明说：「沈元用问尹和靖：『伊川《易传》何处最切要﹖』尹云：『「体用一源，显微无间」，此是最切要处。』」后举问李先生，先生曰：「尹说固好，然须是看得六十四卦、三百八十四爻都有下落处，方始说得此话。若学者未曾子细理会，便与他如此说，岂不误他！」余闻之悚然，始知前日空言无实，全不济事，自此读书益加详细。

　　（梓材谨案：朱子此语，则知元用之于和靖，固在答问之列，故为补其传云。）

　　□先生伯充

　　伯充，佚其氏，尝问学道紧要于和靖，和靖曰：「只要闲邪存诚。」他日又问，亦曰「闲邪存诚」而已。

　　他日又问，和靖正色责之曰：「公要许多言语做甚！只待要资谈柄。若只恁做将去，自然有所入。」

　　附录

　　林拙斋《纪问》曰：伯充尝作小诗，道其欲学问之意，贴壁间。舍人见之，曰：「莫只做说话了！」

　　◆二吕讲友　

　　教授罗仲恭先生靖

　　罗叔恭先生竦（合传。）

　　罗靖，字仲恭，其弟竦，字叔恭，故开封人也，徙居江都。私淑程氏之学。南渡初，东莱吕和问、广问兄弟以和靖弟子讲学婺源，先生兄弟适往从焉，渊源相合，以河、洛微言共相发明，婺源人呼为「四先生」。仲恭尝官教授。予读周少隐《太隐仓稊米集》，与二罗倡和诗极多，且备述其避兵、遇贼、被毁诸事。李似之《竹溪集》亦有与二罗往还诗。然究之莫知先生所以私淑程氏者，自何人也。而考之志乘，竟无有及之者。向非朱子之文，则先生兄弟泯然矣。（补。）

　　◆节夫学侣

　　司户滕溪堂先生恺

　　滕恺，字南夫，婺源人。幼颖悟好学。邑簿吕广问兄和问，尹和靖高弟也，客于此，先生与为师友。绍兴五年进士，调信州司户参军。以漕檄差考南康军，假道归，迎母就养，卒于道。朱子称其才智杰然，远过流辈，甚惜之。（参《姓谱》。）

　　◆和靖私淑

　　宪敏高息斋先生闶（别见《龟山学案》。）

　　◆节夫门人（胡、邵四传。）

　　隐君李钟山先生缯

　　李缯，字参仲，婺源人。绝意科举，筑室钟山。朱子尝与程洵过之，讲论极称其文，卒表其墓。着有《论语》、《西铭解》。子季札，从朱子学。（参《江南通志》。）

　　◆仁武家学

　　仓部吕先生大器

　　奉议吕先生大伦

　　吕先生大猷

　　吕先生大同（并见《紫微学案》。）

　　◆惇立门人

　　林雪巢先生宪

　　林宪，字景思，鲁人也。初寓吴兴，后寓临海。从徐惇立游。工诗，学韦苏州。尤延之、杨廷秀尝极称之。所著《雪巢小集》二卷。先生贫甚，于贺氏，顾辞田不受，则有得于和靖之教者矣。（补。）

　　◆子正门人

　　文节林艾轩先生光朝（别为《艾轩学案》。）

　　◆国任家学

　　高先生公亮（别见《槐堂诸儒学案》。）

　　◆南家学

　　庶官韩泉先生淲（别见《清江学案》。）

　　◆南门人

　　成公吕东莱先生祖谦（别为《东莱学案》。）

　　◆钟山家学（胡、邵五传。）

　　李先生季札（别见《沧洲诸儒学案》。）
 卷二十八　兼山学案（全氏补本）
兼山学案　全祖望补本

　　兼山学案表

　　郭忠孝　　　　　子雍　　谢谔　　欧阳朴

　　（伊川门人。）　　　　　　　　　孟程

　　（安定、濂溪再传。）　　　　　　左揆

　　曾震　　（子）克己

　　（子）克允

