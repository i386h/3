<!-- { "loadSidebar": true } -->
　　杜醇者，越之隐君子也。居慈溪。学以为己，隐约不求人知。孝友称于乡里，耕桑钓牧以养其亲。经明行修，学者以为模楷。庆历中，鄞始建学，县令王文公安石请先生为之师，其书曰：「天之有斯道，固将公之。我先得之，而不推余于人，使同我所有，非天意，且有所不忍也。愿先生留听而赐临之，安石与有闻焉。」先生引孟子、柳宗元之说以辞。再书强起之曰：「孟子谓好为人师者，谓无诸中而为有之者，岂先生谓哉！彼宗元恶知道！韩退之毋为师，其孰能为师﹖天下士将恶乎师哉﹖」先生始就焉。慈溪令林肇立学，又起先生为师，亦固辞，王文公作《师说》以勉之。二邑文风之盛，自先生始。先生谈《诗书》不倦，为诗质而清，当时谓学行宜为人师者也。（同上。）

　　谢山《庆历五先生书院记》曰：夷考五先生，皆隐约草庐，不求闻达。而一时牧守来浙者，如范文正公、孙威敏公，皆抠衣请见，惟恐失之。最亲近者，则王文公。乃若陈、贾二相，非能推贤下士者也，而亦知以五先生为重。文公新　法之行，大隐、石台、鄞江已逝，西湖、桃源尚存，而不肯一出，以就功名之会。年望弥高，陶成倍广，数十年以后，吾乡遂称邹、鲁丘樊，缊褐化为绅缨，其功为何如哉！

　　处士王鄞江先生致

　　王致，字君一，鄞县人。与同郡杨、杜二先生为友，俱以道义化乡里，诸生子弟师尊之，称三人皆为先生。尝与牧守言政事，王文公安石复书曰：「无事于职，而爱民之心乃至于此，可以为仁矣」年七十，乐道安贫，妻收遗秉，子拾堕樵，浩然无闷，乡人莫不高其行。（参《四明文献集》。）

　　谢山《辩鄞江墓志》曰：鄞江先生极为荆公所重，其墓志系荆公作，然不载于集中，惟旧志引其语，曰「四明立言之士，自先生始」而已。至闻泉作《鄞县志》，始尽录其全文。予疑其蔓，不类荆公文体。及观其所记门下弟子，自丰稷、袁毂、周师厚诸人外，又称游学者有张机、张邵、张郯、张祁。考郯、祁皆邵之弟。邵系徽宗宣和三年进士。建炎初，假礼部使金，补其弟祁为明州观察推官，遂家焉。邵于绍兴十三年归自金，二十五年卒于广德。而鄞江先生卒于至和二年。邵兄弟能游学其门，最少亦不下弱冠，而自至和以及宣和，凡六十七年始登第，又八年始使金，留十四年乃归，又十二年始卒，抑何其长年也﹖以丰尚书之辈行，相去几三世，而谓其同门，不亦谬乎！或曰：「桃源先生为鄞江之犹子，邵兄弟或尝经受业，而误以为鄞江。」此于时代尚不甚远，然即如此说，而志文之出于依托可知也。

　　（梓材谨案：《鄞江墓志》云：「上闻其德行，召拜校书郎，命至则先生不起。」谢山以此志为依托荆公之作。惟荆公《文集》吊先生诗作《悼王处士》，故第以「处士」标之。）

　　正议楼西湖先生郁

　　楼郁，字子文，自奉化徙鄞，卜居城南。志操高厉，学以穷理为先，为乡人所尊。处穷约，屡空自乐。庆历中，诏郡县立学，延致乡里有文学、行义者为之师。先生掌教县庠者数年，又教授郡学，前后三十余年。学行笃美，信于士友，一时英俊皆在席下。门人之知名者，清敏丰公稷、光禄袁公毂、天台罗公适也。登进士第，调庐江主簿。自以禄不及亲，绝仕进意，以大理评事终于家。有《遗集》三十卷，赠正议大夫。子孙皆踵世科。五世孙钥，德行文章，为时名臣，仕至参知政事。（参《四明文献集》。）

　　谢山《五先生书院记》曰：五先生之著述不传于今，故其微言亦阙。虽然，排奸诋奄，谠论廪廪，丰清敏之劲节也；急流勇退，蕖月苹风，周银青之孤标也；再世兰芽，陔南弗替，史冀公父子之纯孝也；婴儿乐育，以姓为字，陈将乐、俞顺昌之深仁也；杀虎之威，同于驱鳄，姚夔州之异政也；于公治狱，民自不冤，袁光禄之神明也；一编《麟经》，以绍绝学，汪正奉之丰滀也；金橘不知，萧然诗叶，望春先生之清贫也。即以有负门墙如舒信道者，其人不足称，而文辞终属甬上名笔。则五先生之渊源可知矣！

　　◆古灵同调

　　光禄章表民先生望之

　　章望之，字表民，浦城人。少孤，喜问学，志气宏放，为文辩博，长于议论。初由伯父郇公荫，为秘书省校书郎，监杭州茶库。逾年，辞疾去。举贤良方正，郇公在相位，以嫌之，乃上书论时政，凡万余言，不报。丁母忧，毁瘠过制。服除，浮游江、淮间，犯艰苦，汲汲以营衣食，不自悔。人劝之仕，不应也。其兄拱之知晋江县，忤其郡守，守怒，诬以赃，贬。先生号泣力诉于朝，时守方贵显，事久不得直。先生诉不已，章十余上，起狱数年，朝廷为再劾，卒脱兄冤，复官如初。先生遂不复仕。覃恩迁太常太祝、大理评事。翰林学士欧阳修，韩绛，知制诰吴奎、刘敞、范镇同荐其才，宰相欲稍用之，除佥书建康军节度判官，不赴。又除知乌程县，趣令受命，固辞，遂以光禄寺丞致仕，卒。先生喜议论。宗孟子言性善，排荀卿、杨雄、韩愈、李翱之说，着《救性﹚七篇。欧阳修论魏、梁为正统，先生以为非，着《明统》三篇。江南李盱江着《礼论》，谓仁、义、智、信、乐、刑、政皆出于礼，先生订其说，着《礼论》一篇，其议论多有过人者。尝北游齐赵，南汛湖湘，西至汧陇，东极吴会，山水胜处，无所不历。有歌诗、杂文数百篇，集为三十卷。

　　助教黄聱隅先生晞

　　黄晞，字景微，建安人。少通经，聚书数千卷，学者多从之游。自号聱隅子，着《欷歔琐微论》十卷，以为「聱隅」者，物之名；「欷歔」者，叹声；「琐微」者，述辞也。石徂徕在太学，遣诸生以礼聘召，先生走匿邻家不出。枢密使韩魏公琦表荐之，以为太学助教致仕，受命一夕卒。关学之先

　　殿丞侯华阴先生可

　　申先生颜（合传。）

　　侯可，字无可，其先太原人，从华阴。少倜傥不羁，以气节自喜。既壮，尽易前好，笃志为学，祁寒酷暑，未尝废业，博物强记，于《礼》之制度，乐之形声，《诗》之比兴，《易》之象数，天文、地理、阴阳、气运、医算之学，无所不究。自陜而西多宗其学，先生亦以乐育为己任，主华学之教者几二十年。再试不遇，遂弃其业。孙威敏公征侬智高，请先生参其军事，奏凯叙功，知巴州化成县。巴俗尚巫而轻医，先生诲以义理，巴人化之。娶妇多责财于女氏，至有老弗能嫁者，先生为定昏礼，又为减官输丝帛之赋。调耀州华原簿，痛抑富民之兼并者，诛奸胥。以大理评事签书仪州判官。韩忠献公镇长安，与先生谋渭源之地。至其境，以朝廷恩德谕其酋豪，翌日诣军门输士，不费一矢，因城熟羊以抚之。尝以数十骑行边，猝与敌遇，乃分其骑为四，令高其旗帜，旋山徐行。敌以为有大兵而诱之也，避去。以忠献荐，迁殿中丞、知泾阳县。议复郑白水利，得请，而谗者构之，罢官去，不竟其施。以元丰己未卒。有申颜先生者，君子也，非法不言，非礼不履，关中之人无老幼，见之，坐者必起。与先生为莫逆，顾皆贫。先生之未仕也，尝与易衣互出，谋食以养两家，有无均之。申颜先生尝曰：「吾不可一日失侯无可。」或问之，曰：「无可能攻吾之过耳！」申颜先生病，先生徒步千里，为之求医，未至而死，其目不瞑。或曰：「是待侯先生而瞑乎！」未敛，先生驰至，抚之而瞑。申颜先生尝欲葬其先世而未能，及死，无子，先生倾所有，不足，卖衣以益之，卒成其志。天寒，先生父子尚单衣，忽有馈白金者。谓其子曰：「申颜先生之妹将嫁，速以资之！」其好义如此。其卒也，戒其子勿用浮屠。先生之女兄适程氏，明道、伊川二先生之母也。故明道志先生之墓。先生之孙，是为荆门先生仲良。

　　祖望谨案：吕舍人本中曰：「关学未兴，申颜先生盖亦安定、泰山之俦，未几而张氏兄弟大之。」然则申颜先生之有功关中，亦已多矣。而先生为之死生之友，观其所学，非腐儒之无用者，而《宋史》仅着之《义士传》中，予故特表而出之。蜀学之先

　　中允宇文止止先生之邵

　　字文之邵，字公南，绵竹人。举进士，为文州曲水令。神宗即位求言，疏言：「公卿大夫，民之表，宜先以节义廉耻风导之。凡所建置，必与大臣共议以广其善，号令威福则专制之。」疏奏不报，喟然曰：「吾不可仕矣！」遂致仕，以太子中允归。时年未四十，自强于学，不易其志，日与交友为经史琴酒之乐。退居十五年而卒。司马温公曰：「吾闻志不行，顾禄位如锱铢；道不同，视富贵如土芥。今于之邵见之矣！」范蜀公亦曰：「之邵位下而言高，学富而行笃，少我二十一岁而先我挂冠，使吾慊然！」其为两贤所推尚如此。（参史传。）

　　◆士氏门人

　　赵先生狩（别见《泰山学案》。）

　　◆士氏私淑

　　县尉李先生缊（别《泰山学案》。）

　　◆刘氏家学

　　知州刘先生庠

　　刘庠，字希道，子望之子也。八岁能诗，蔡齐妻以子。第进士，为高密广平院教授。英宗求直言，先生上书论时事，除监察御史里行。神宗立，迁殿中侍御史，为右司谏，言：「中国御戎之策，守信为上。」除集贤殿修撰、河东转运使，进天章阁待制、河北都转运使。移知真定，又为河东都转运，召知开封。先生不肯屈事王荆公。荆公欲见之，戒典谒者曰：「今日客至勿纳，惟刘尹来，即告我。」或语先生：「盍往见之！」先生曰：「见之何所言﹖自彼执政，未尝一事合人情。脱问青苗、免役，将何辞以对﹖」竟不往。奏论新法，又与蔡确争廷参礼，遂以龙图阁直学士，历知渭州。卒，年六十四。（参史传。）

　　◆刘氏门人

　　县令曹先生起（附见《泰山学案》。）

　　进士张先生洞（别见《泰山学案》。）

　　◆吴氏家学

　　直阁吴先生师礼

　　吴师礼，字安仲，钱塘人，师仁弟。太学上舍赐第，历官右司员外郎。工翰墨，徽宗常访以字学，对曰：「陛下御极之初，当志其大者。臣不敢以末伎对。」终直秘阁、知宿州。游太学时，其兄为正，守《春秋》学。他学官有恶之者，条其疑问诸生，先生悉以兄说对。学官怒，鸣鼓坐堂上，众质之，先生引据《三传》，意气自如。江公望时在旁，心窃喜，后遂定交。（参史传。）

　　◆杨氏门人

　　银青王桃源先生说（见下《鄞江家学》。）

　　◆鄞江家学

　　银青王桃源先生说（附子珩。）

