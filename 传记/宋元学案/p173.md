<!-- { "loadSidebar": true } -->

　　默堂学案序录

　　祖望谨案：龟山弟子天下，默堂以爱婿为首座。其力排王氏之学，不愧于师门矣！惜其早侍了斋，禅学深入之，而龟山亦未能免于此也，所以不得不输正统于豫章。述《默堂学案》。（梓材案：默堂传本在《龟山学案》，自谢山为别立《学案》。）

　　◆程杨门人（胡、程再传。）

　　御史陈默堂先生渊

　　陈渊，字知默，南剑州沙县人也。初名渐，字几叟。（云濠案：《忠肃言行录》附载《默堂先生行实》云：「忠肃公之从孙也。」杨诚斋序先生《集》，作「犹子」，误。）早年从学二程，（梓材案：此所谓二程，盖亦指伊川而言。）后学于龟山。绍兴五年，以胡文定荐，充枢密院编修官，李忠定纲辟为制置司机宜文字。七年，诏举直言，召对，赐进士出身。除监察御史、右正言。面论程、王学术同异，高宗曰：「杨时《三经义辩》甚当理则。」对曰：「杨时始宗安石，后得程颐师之，乃悟其非。」上曰：「安石穿凿。」对曰：「穿凿　之过尚小。道之大原，安石无一不差。」上曰：「差者何谓﹖」对曰：「圣贤所传，止有《论》、《孟》、《中庸》。《论语》主仁，《中庸》主诚，《孟子》主性。爱特仁之一端，而安石遂以爱为仁。其言《中庸》，则谓中庸所以接人，高明所以处己。《孟子》发明性善，而安石取杨雄『善恶混』之言，至于『无善无恶』，又溺于佛，其失性远矣！」又论秦桧亲党郑亿年尝从贼，乞寝职名，为桧所恶，以宗正少卿去位。绍兴十五年，卒。尝谓罗仲素曰：「圣道甚微，有能于后生中得一个半个可以与闻于此，庶几得者愈广，吾道不孤，又何难之不易也！」先生为龟山之婿，卒能传龟山之学。学者称之为默堂先生。其门人曰沈度，序先生《集》。（云濠案：先生《行实》，忠肃尝扁其所居曰默堂，有《默堂集》五十卷行世。今《四库书目》二十二卷。）

　　（梓材谨案：先生着有《默堂集》，谢山特为先生立一《学案》，凡《集》中语近于禅者当必釆录而辩正之，惜庐氏所藏原底未全。）

　　附录

　　先生幼颖悟异常儿，得闻家学。十有八岁，首领乡荐，名声藉甚，顾慊然以所学不在是。闻杨文靖得伊洛之传，上书执弟子礼，以伊尹之所觉、周公之所思、孔子之所贯、颜子之所乐请益焉。文靖得书，以为深识圣贤旨趣，遂以子妻之。

　　先生与邑人罗仲素为同门友，情好尤密，定交几四十年。常诣仲素，必竟日乃返，谓人曰：「自吾交仲素，日闻所不闻。奥学清节，真南州之冠冕也！」

　　绍兴九年，除监察御史，再诏迁右正言，以执事入对。上曰：「昔陈瓘为谏官，论国家安危治乱事，系君子小人用舍，及言蔡京等误国之罪，逮靖康之难，无一不验。今命卿以此职，注意不轻。勿坠家声，朕之所深望也。」又尝以语宰执曰：「御史陈某，老成有学，尝闻讲《论语》、《中庸》，可令进用。」其眷遇如此。先生感上恩厚，侃然守正，每因奏事，及治乱之本原，学术之邪正，君子小人朋党之分，中国夷狄逆顺之理，必反复为上言之。

　　尝论：比年以来，恩惠太滥，赏给太厚，颁赉锡予之费太过，所用既众，而所入实寡，此臣所甚惧也。《周官》「唯王及后、世子不会」，说者谓不得以有司之法治之，非周公作法开后世人主侈用之端也。臣谓冢宰「以九式均节财用」，有司虽不会，冢宰得以越式而论之。若事事以式，虽不会，犹会也。

　　先生于书无所不读，自少即为忠肃所知，常侍左右，踰三十年，忠言谠论，得之为多。及从文靖学，济以涵养，熏陶义理，步趋矩度，是以行己立朝，具有本末。

　　或劝其迁就以随世立名，先生叹曰：「吾知上不负天子，下不负所学而已。子孙荣枯，不暇计也。」

　　◆默堂讲友

　　文质罗豫章先生从彦（别为《豫章学案》。）

　　龙图范元长先生冲（别见《华阳学案》。）

　　◆默堂门人（胡、程三传。）

　　尚书沈先生度

　　沈度，字公雅，武康人，池州主簿播曾孙也。先生从学默堂几二十年。绍兴间令余干，政有三善：田无废土，市无闲居，狱犴无宿系，民讴歌之。以考功郎中除直秘阁、知平江府。干道二年，召赴行在，帝曰：「甲申之岁，委卿守吴门，未几，治行昭著，果如朕所料，可谓得人。」即以为中书门下省检正诸房公事。四年，又以直龙图阁知建宁府。是时朱子在崇安，为属吏，创立社仓，均籴备贷，先生以钱六万缗助其役。仓成，民赖之，朱子为记其事。仕终兵部尚书。（参《姓谱》。）
 卷三十九　豫章学案（黄氏原本、全氏修定）
　　豫章学案　　　　　（黄宗羲原本　　黄百家纂辑　　全祖望修定）

　　豫章学案表

　　罗从彦　　　　　李侗　　　　朱熹（别为《晦翁学案》。）

　　（伊川、龟山门人。） 　罗博文

　　（安定、濂溪、明道再传。）　刘嘉誉　（子）世南

　　（孙）砥

　　（孙）砺（并见《沧洲诸儒学案》。）

　　朱松　　　　（子）熹（别为《晦翁学案》。）

　　廖衙（别见《龟山学案》。）

　　（豫章讲友。）

　　豫章学案序录

　　祖望谨案：豫章之在杨门，所学虽醇，而所得实浅，当在善人、有恒之间。一传为延平则邃矣，再传为晦翁则大矣，豫章遂为别子。甚矣，弟子之有光于师也！述《豫章学案》。（梓材案：李文靖以下，谢山始称《道南学案》，后改延平与文质合称《豫章延平学案》，定《序录》则专称豫章，故延平亦不别为标目云。）

　　◆程杨门人（胡、程再传。）

　　文质罗豫章先生从彦（附师吴仪。）

　　罗从彦，字仲素，南剑人。延平有吴仪，字国华，以穷经为学，先生师之。崇宁初，见龟山于将乐，惊汗浃背曰：「不至是，几枉过一生矣！」（云濠案：先生师事龟山，而李文靖又师先生。陈直斋曰：「此所谓南剑三先生者也。」尝与龟山讲《易》，至《干》九四爻，云：「伊川说甚善。」先生即鬻田裹量，往洛见伊川，归而从龟山者久之。建炎四年，特科授博罗主簿。官满，入罗浮山静坐。绍兴五年，卒，年六十四。学者称豫章先生。先生严毅清若，在杨门为独得其传。龟山初以饥渴害心令其思索，先生从此悟入。故于世之嗜好泊如也。着有《遵尧录》，言宋自一祖开基，三宗绍之，若舜、禹遵尧，相守一道。迨熙宁间，王安石用事，管心鞅法，甲倡乙和，卒稔裔夷之祸，未尝不为之痛心疾首也。又有《春秋》、《毛诗》、《语》、《孟解》，《中庸说》，《议论要语》，《台衡录》，《春秋指归》（云濠案：《四库书目》，《豫章文集》十七卷。然首卷列《经解》之目，有录无书，实止十六卷。）淳佑七年，赐谥文质。　　宗羲案：龟山三传得朱子，而其道益光。豫章在及门中最无气焰，而传道卒赖之。先师有云：「学脉甚微，不在气魄上承当。」岂不信乎！然亦多湮没而无闻者。闻不闻，君子不以为意，而尚论者所不敢忽。

　　议论要语

　　人主欲明而不察，仁而不懦。盖察常累明，而懦反害仁故也。汉昭帝明而不察，章帝仁而不懦。孝宣明矣，而失之察；孝元仁矣，而失之懦。若唐德宗，察而不明；高宗。懦而不仁。兼二者之长，其惟汉文乎！

　　名器之贵贱，以其人。何则﹖授于君子则贵，授于小人则贱。名器之所贵，则君子勇于行道，而小人甘于下僚。名器之所贱，则小人勇于浮竞，而君子耻于求进。以此观之，人主之名器，可轻授人哉！

　　君明，君之福；臣忠，臣之福。君明臣忠，则朝廷治安，得不谓之福乎﹖父慈，父之福；子孝，子之福。父慈子孝，则家道隆盛，得不谓之福乎﹖俗人以富贵为福，陋哉！

　　王者富民，霸者富国。富民，三代之世是也；富国；齐、晋是也。至汉文帝行王者之道，欲富民，而告戒不严，民反至于奢；武帝行霸者之道，欲富国，而费用无节，用乃至于耗。

　　教化者，朝廷之先务；廉耻者，士人之美节；风俗者，天下之大事。朝廷有教化，则士人有廉耻；士人有廉耻，则天下有风俗。或朝廷不务教化而责士人之廉耻，士人不尚廉耻而望风俗之美，其可得乎！

　　君子在朝，则天下必治。盖君子进则常有乱世之言，使人主多忧而善心生，故天下所以必治。小人在朝，则天下必乱。盖小人进则常有治世之言，使人主多乐而怠心生，故天下所以必乱。

　　正者天下之所同好，邪者天下之所同恶，而圣人未尝致忧于其间，盖邪正已明故也。至于邪正未明，则圣贤忧之。观少正卯言伪而辩，行伪而坚，孔子则诛之；杨、墨一则为我，一则兼爱，孟子则辟之；皆邪正未明而惑人者众，此孔、孟之所汲汲。

　　天下之变，不起于四方，而起于朝廷。譬如人之伤气，则寒暑易侵；木之伤心，则风雨易折。故内有李林甫之奸，则外有安禄山之乱；内有庐杞之邪，则外有朱泚之叛。《易》曰：「负且乘，致寇至。」不虚言哉！

　　士之立身，要以名节忠义为本。有名节，则不枉道以求进；有忠义，则不固宠以欺君矣。

　　圣人无欲，君子寡欲，众人多欲。

　　中人之性，由于所习。见其善则习于为善，见其恶则习于为恶。习于为善，则举世相率而为善，而不知为善之为是，东汉党锢之士与夫太学生是也。习于为恶，则举世相率而为恶，而不知为恶之为非，五代君臣是也。

　　遵尧录

　　太宗语李至曰：「人君当淡然无欲，不使嗜好形见于外，则奸邪无自入焉。」可谓善矣！夫嗜好者，人情之所不能免也。方其淡然不使之形见于外，则其违道不远。于斯时也，苟有、夔、稷、契之徒以道诏之，当视《六经》犹筌蹄，上与尧、舜相得于忘言之地矣。至虽贤者，然惜非其伦也。

　　太宗内廷给事，不过三百人，可谓善矣！然语宰相曰：「卿等顾朕之视妻子，如脱屣耳！恨未能离世绝俗，追踪羡门。」则是过高者之言也。夫王化之本，《关雎》之训是也。有《关雎》之德，必有《麟趾》之应，此周之所以致太平者也。若羡门等语，非人伦之美也。

　　太宗尝曰：「人君致理之本，莫先简易。老子刍狗之说，朕所景慕。」臣从彦曰：易简之理，天理也。。行其所无事，笃恭而天下平，易简之谓也。老氏刍狗之说，取其无情而已，大之诋訾尧、舜，而其下流为申、韩，不可不辨也。

