<!-- { "loadSidebar": true } -->
　　百家谨案：史载无择与王安石同知制诰，安石尝辞润笔，置诸院梁上。安石忧去，无择用为公费，安石闻而恶之。及无择知杭州，安石得政，乃讽监司求无择罪。知明州苗振以贪闻，御史王子韶使两浙廉其状，事连无择。子韶，小人也，请内侍逮赴秀州狱。狱成，无贪状，但得其贷官钱，接部民坐及乘船过制而已，遂谪忠正军节度副使。案《邵氏闻见录》：「择之知杭州，王介甫以前事恨之，密谕监司求择之罪。监司承风旨，以赃滥闻于朝廷，遣御史王子韶按治，摄择之下狱，锻炼无所得，坐送宾客酒三百小瓶，责节度副使安置。同时有知明州光禄卿苗振，监　司亦因观望，发其赃罪，朝廷遣崇文院校书张载按治。载字子厚，所谓横渠先生者，悉平反之，罪止罚金。其幸不幸有若此也。」先生所坐与史既异，而苗振之事与先生初不相涉，乃以按治苗振俱属之王子韶，皆非实也。先遗献曰：「择之学文于穆伯长，为有宋古文之始。今所传虽少，亦可以见其师法也。」

　　饶凌云先生子仪

　　饶子仪，字符礼，临川人。从泰山及胡安定受经。亲没，不事科举。杨杰授以星历诸书，莫不洞究。结庵凌云，名曰葆光，杜门著书。临江守王说欲迎致军学，郡守刘公臣曰：「吾州有士如此，令他之，可乎！」乃迎还，躬率诸生听讲说。崇宁初，诏举怀才抱艺、养素丘园之士，郡以先生应诏。所著《编年史要》，陈忠肃瓘为之序，谓其事核旨察，有补于圣经。又有《周易》、《论语解》及《诗文集》。

　　县尉李先生缊（附曹起。）

　　李缊，字仲渊，邛州人。龙图阁学士绚之弟。举进士，调兖州奉符县尉。同门姜潜居于奉符之太平镇，某年六月七日夜，大水至，潜几不免，先生为借县弓手营救之。上官以私役人获罪，徂徕为作《朋友解》，略云：「缊与潜友义甚厚，潜之患难不细，缊不足为有势力可以庇潜，而操本县尉权略足以施于潜，尚更退顾其身，不为潜致毫发力，忍宴安坐视，此诚禽兽所不为也。东家火，西家焦发烂额为扑灭。赤子入井，路人下乘弛担，匍匐走救之。潜之水，甚于东家火也；潜之将至于死，犹赤子之入井也。缊少被仲兄故龙图之教，长师泰山孙明复先生，及亲慕士建中而交石介，识周公、孔子之道，知仁义忠信，且与潜交厚，乃不如禽兽乎﹖乃不如西家路人乎﹖」又有《上范经略书》，内有云：「负罪而有才者二人：前兖州奉符县尉李缊，宿州临涣县令曹起。皆进士策名。起亦事刘子望，缊亦事孙明复，能知圣人之道，乐蹈名节，好履仁义，守一官能勤且廉，善养民绳吏，人颇受其福。又皆有才，负志节，慕忠义，知兵习战。」屡称之不一焉。

　　通议莫先生说

　　莫说，邵武人也。以穷经为务。自闽陬数千里外裹粮足至京师，从泰山游。已而从租徕游，讲明道学。归家不复求仕。以子表深贵，赠官通议大夫。（补。）

　　正字朱乐圃先生长文

　　朱长文，字伯原，吴县人，人称乐圃先生。嘉佑进士，累升秘书省正字，兼枢密院编修文字。伤足不果仕，以著书立言为事。从泰山学《春秋》，得《发微》深旨。作《通志》二十卷，《书》有《赞》，《诗》有《说》，《易》有《意》，《礼》有《中庸解》，乐有《琴台志》，盖自成一家书也。（从黄氏补本录入。）

　　◆徂徕学侣

　　忠宣范尧夫先生纯仁（别见《高平学案》。）

　　侍讲吕原明先生希哲（别为《荥阳学案》。）

　　◆徂徕门人（泰山再传。）

　　县令姜至之先生潜（见上《泰山门人》。）

　　转运马先生默

　　马默，字处厚，成武人。家贫，徒走诣徂徕，从石先生学。登进士第，知须城县，为张守方平所知，后荐为监察御史里行，遇事辄言无顾。张儆之曰：「得无累举者乎﹖」先生曰：「辱知之深，所以报也。」除知登州，更定《配岛法》。改广西转运使，上平蛮方略。温公为相，问复乡差衙前法如何，先生曰：「不可。如常平，自汉为良法，岂宜尽废﹖去其害民者可也。」后以坐附温公落职，致仕。（补。）

　　处士何安逸先生群

　　何群，字通夫，西充人。嗜古学，喜激扬论议。虽业进士，非其好也。庆历中，徂徕在太学，四方诸生来学者数千人，先生亦自蜀至。方讲官会诸生讲，徂徕曰：「生等知何群乎﹖群日思为仁义而已，不知饥寒之切己也。」众皆注仰之。徂徕因馆先生于其家，使弟子推以为学长。先生愈自刻厉，著书数十篇。与人言，未尝下意曲从，同舍目先生为「白衣御史」。先生尝言：「今之士，语言脱易，举止惰肆者，其衣冠不如古之严也。」因请复古衣冠。又上书言：「三氏取士，皆举于乡里而先行义。后世专以文辞就。文辞中害道者，莫甚于赋，请罢去。」徂徕赞美其说。会谏官御史亦言以赋取士，无益治道，下两制议，皆以为：进士科始隋历唐，数百年将相多出此，不为不得人。且祖宗行之已久，不可废也。先生闻其说不行，乃恸哭，取平生所为赋八百余篇焚之。讲官视先生赋既多且工，以为不情，绌出太学。先生径归，遂不复举进士。嘉佑中，龙图阁直学士何剡表其行义，赐号安逸处士。先生既卒，赵清献守益州，奏先生遗稿有益时政，愿诏果州录上之，云非若茂陵书，起天子侈心也。寝不下。（参史传。）

　　通议莫先生说（见上《泰山门人》。）

　　苏先生唐询

　　苏唐询者，从徂徕受《易》。其告归也，徂徕尝有诗赠之曰：「爨或经年绝，书犹尽日寻。」读之可以想见其笃行。

　　杜先生默

　　杜默，字师雄。徂徕称其诗可与石曼卿并称。

　　徐先生遁

　　徐遁，未悉爵里。

　　（梓材谨案：欧阳子为徂徕墓志云：「将葬，其子师讷与其门人姜潜、杜默、徐遁等请铭。」是先生为徂徕弟子之证。）

　　高先生拱辰

　　高拱辰者，徂徕先生也。徂徕尝有诗，望以韩退之之有李汉云。

　　赵先生狩

　　赵狩，受业徂徕与士建中，后受业于泰山。忽与方士游，学养生术，徂徕作《可嗟》责之。

　　孟先生宗儒

　　孟宗儒，本道士。从徂徕受《春秋》，遂弃其巾服，乞为儒，徂徕更名之曰宗儒。

　　百家谨案：《十七史》以来，止有《儒林》。至《宋史》别立《道学》一门，在《儒林》之前，以处周、程、张、邵、朱、张及程、朱门人数人，以示隆也。于是世之谈学者动云周、程、张、朱，而诸儒在所渺忽矣。先遗献曰：「以邹、鲁之盛，司马迁但言《孔子世家》、《孔子弟子列传》、《孟子列传》而已，未尝加《道学》之名也。》儒林》亦为传经而设，以处夫不及为弟子者，犹之传孔子之弟子也。历代因之，亦是此意。周、程诸子道德虽盛，以视孔子，则犹然在弟子之列，入之儒林，正为允当。今无故而出之为《道学》，在周、程未必加重，而于大一统之义乖乖矣。通天地人曰儒。以鲁国而止儒一人，儒之名目原自不轻。儒者，成德之名，犹之日贤也，圣也。道学者，以道为学，未成乎名也，犹之曰志于道。志道，可以为名乎﹖欲重而反轻，称名而背义，此元人之陋也。且此传以周、程、张、朱而设，以门人附之。程氏门人，朱子最取吕与叔，以为高于诸公；朱氏门人，以蔡西山为第一；皆不与焉。其错乱乖缪，无识如此。逮后性理诸书，俱宗《宋史》。言宋儒者必冠濂溪，不复思夫有安定、泰山之在前也。」百家案：先文洁曰：「本朝理学，实自胡安定、孙泰山、石徂徕三先生始。」朱文公亦云伊川有不忘三先生之语。即考诸先儒，亦不谬也。

　　◆长民门人

　　黄先生黎献

　　黄黎献者，受长民《易》。所著有《续钩隐图》一卷，《略例义》一卷，《室中记师隐诀》一卷。

　　提刑吴先生秘

　　吴秘，字君谟，瓯宁人。景佑元年登第，历侍御史、知谏院。以言事，出知濠州，提点京东路刑狱。乞闲，除守同安。所著有《周易通神》一卷。今世所称长民《周易新注》十卷，盖合黎献之三卷及先生《通神》一卷皆在其内。其《记师说》一卷，《指归》一卷，《精微》一卷，又不知何人所作，盖亦其门人之笔也。其后有徐庸。

　　祖望谨案：皇甫泌《易书》中有《纪师说》一卷，《精微》一卷，当即此十卷之二也。泌称受之常山抱犊山人，三衢亦有常山，即长民也，特故讳之以神其说耳。

　　◆长民私淑

　　集贤徐先生庸

　　徐庸，三衢人。（云濠案：弘治《衢州志》云：「其先汴人，官于衢，因家焉。」）直集贤院。着《周易意蕴》，亦长民之学，当是私淑弟子也。

　　祖望谨案：先生皇佑时人。其论《易》九篇，祖刘长民，兼本陆秉。

　　◆至之门人

　　忠肃刘先生挚（父居正。）

　　刘挚，字莘老，东光人。儿时，父居正课以书，朝夕不少间。十岁而孤，鞠于外氏，就学东平，因家焉。擢嘉佑甲科，历南宫令。韩魏公荐为馆阁校勘。王荆公亦器异之，擢为御史里行。入见神宗，问曰：「卿从学王安石邪﹖安石极称卿器识。」对曰：「臣少孤独学，不识安石。」退，上疏言君子小人之分在义利，语侵荆公。荆公欲窜之岭外，神宗谪监衡州监盐仓。久之，出知滑州。哲宗立，召为吏部郎，擢侍御史，疏蔡确、章惇过恶。执宪数月，百僚敬惮。元佑初，擢御史中丞，累迁尚书右仆射。自辅政至为相，修严宪法，辨白邪正。然性峭直，竟为朋纔奇中，罢知郓州。徙青州。绍圣初，再贬光禄卿，蕲州居住。四年，贬鼎州团练副使，新州安置。以疾卒。绍兴初，赠少师，谥忠肃。先生嗜书，至老未尝释卷。家藏书多自雠校，或手钞录。经学于《三礼》尤粹。晚好《春秋》，考诸儒异同，辩其得失，通圣人经意为多。每曰：「士当以器识为先。一号为文人，无足观矣。」（参史传。）

　　左丞梁先生焘

