<!-- { "loadSidebar": true } -->
　　范纯仁，字尧夫，文正公仲子也。以父任为太常寺太祝。第进士，调知武进县，以远亲不赴。易长葛，又辞。时胡安定瑗与孙泰山复、石徂徕介、李盱江觏皆客文正门，先生从之学。（梓材案：楼攻媿序《忠宣文集》云：「盖公天资诚确，笃志学问，承文正公之亲传，博之以泰山孙明复、徂徕石守道、盱江李泰伯三先生，师友之益，发为文辞，根柢《六经》，切于论事，无有长语而一出于正。」据此，则孙、石、李三先生之于忠宣，皆在师友之间。殆泰山与安定为其师，而徂徕、盱江特其友欤﹖）每讲肄，至夜分不寝，置灯帐中，帐顶如墨。父殁，始出仕，以著作佐郎知襄城县，历迁侍御史。会议濮王典礼，先生言宜如王珪等议。继与御史吕诲等更论奏，不听，先生还所授告敕，家居待罪。既而皇太后手书尊王为皇，夫人为后，先生言：「陛下以长君临御，奈何使命出房闱﹖恐异日为权臣矫托之地。」寻诏罢追尊，起先生就职，先生乞外，遂通判安州。改知蕲州，历京西提点刑狱，京西、陜西转运副使。召还，拜兵部员外郎，兼起居舍人、同知谏院。奏言：「王安石变祖宗法度，掊克财利，民心不宁。《书》曰：『怨岂在明，不见是图。』愿陛下图不见之怨。」帝曰：「何谓﹖」对曰：「杜牧『天下之人不敢言而敢怒』是也。」帝曰：「卿善论事，为朕条古今治乱可为监戒者。」乃作《尚书解》以进。直集贤院，同修起居注。帝切于求治，多延见咨访疏逖小臣。先生言：「小人知小忘大，贪近昧远，其言不可不察。」又论：「安石欲求近功，忘其旧学。尚法令则称商鞅，言财用则背孟轲。鄙老成为因循，弃公论为流俗。异己为不肖，合意为贤人。宜速还言者而退安石，答中外之望。」不听，遂求罢谏职，改判国子监，去意愈决。执政遣人谕留：「已拟知制诰矣！」先生曰：「此言何为至我哉﹖言不用，万钟非所愿也。」凡所上章，语多激切，帝悉不付外。先生录申中书，安石乞加重贬，帝不从，命知河中府。徙成都路转运使。先生戒州县未得遽行新法，安石怒，左迁知和州。徙邢州。未至，加直龙图阁、知庆州。过阙入对，帝曰：「卿父在庆着威名。卿随父既久，兵法必精，边事必熟。」先生知帝有功名心，对曰：「臣儒家，未尝学兵。先臣守边时，臣尚幼，不复记忆。且今日事势，宜有不同。愿别谋之帅臣。」环州种古执熟羌为盗，流南方，过庆呼冤，先生以属吏，非盗也。古避罪谰讼，诏御史治于宁州。先生就逮，民万数遮马涕泗，不得行，至有自投于河者。狱成，古以诬谪，亦加先生以他过，黜知信阳军。移知河中。哲宗立，复直龙图阁、知庆州。召入，历除给事中。宣仁后垂帘，司马文正公为政，将尽改熙、丰法度，先生谓：「去其太甚可也。」累进吏部尚书、同知枢密、右仆射、中书侍郎。先生在位，务以博大开上意，忠笃革士风。王觌言事忤旨，先生虑朋党将炽，与文潞公、吕申公辩于帘前，未解。先生曰：「朝臣本无党，但善恶邪正，各以类分。彦博、公着皆累朝旧人，岂容雷同罔上。昔先臣与韩琦、富弼同柄庆历政，各举所知。当时飞语指为朋党，相继补外。造谤者公相庆曰『一纲打尽！』此事未远，陛下戒之。」因录欧文忠《朋党论》以进。吴处厚上蔡确《车盖亭诗》，以为谤讪，廷议欲寘宪典，惟先生与王存以为不可，争之。司谏吴安诗、正言刘安世交章劾先生党确，先生亦力求罢。明年，以观文殿学士知颍昌府。历拜右仆射。因入谢，宣仁后曰：「或谓卿必先引用王觌、彭汝砺，卿宜与吕大防一心。」对曰：「此二人实有士望，臣终不敢保位蔽贤。」宣仁寝疾，召先生曰：「汝父仲淹可谓忠臣。在明肃垂帘时，惟劝明肃尽母道；明肃上宾，惟劝仕宗尽子道。卿当似之。」先生泣曰：「敢不尽忠！」宣仁崩，哲宗亲政，所用二三大臣皆从中出，侍从、台谏官亦多不由进拟。先生言：「陛下初亲政，四方拭目以观，天下治乱实本于此。」又群小竞排宣仁垂帘时事，先生曰：「太皇保佑圣躬，功烈诚心，幽明共鉴。议者不恤国事，一何薄哉！」遂以仁宗禁言明肃垂帘事上之。李清臣殿试策问，为绍述之说。苏辙奏辩，引汉昭变法事。哲宗震怒曰：「安得以汉武比先帝！」辙下殿待罪，众不敢仰视。先生从容言：「武帝雄才大略，史无贬词，辙言殆非谤也。且进退大臣，不当如呵叱奴仆。」右丞邓润甫越次曰：「先帝法度为司马光、苏辙坏尽。」先生曰：「不然。法本无弊，弊则当改。」帝为少霁。辙平日与先生有异，至是乃服，谢曰：「公，佛地位中人也！」帝既召相章惇，先生坚请去，遂出知颍昌府。徙河南，又徙陈州。吕大防等窜岭表，会明堂肆赦，惇先期阻其事，先生上疏为申理，且曰：「臣曾被大防排斥，陛下所亲见。臣之激切，盖仰报圣德尔。」惇不悦，诋为同罪，连贬永州安置。时以疾失明，怡然就道。闻诸子怨惇，必怒止之。赴贬所，江行舟覆，扶先生出，衣尽湿，顾诸子曰：「此亦岂章惇为之哉！」徽宗即位，虚相位，连除观文殿大学士，屡赐优诏、茶乐。以病乞归，卒，年七十五。谥忠宣。先生夷易宽，不以声色加人。义之所在，则挺然不少屈。自布衣至宰相，廉俭如一。在洛与司马诸贤为真率会，脱粟一饭，酒数行而已。所得俸赐，皆以广义庄，赈贫乏。种古之狱，不少芥，且念先世契谊荐擢之。尝曰：「吾平生所学，得之『忠恕』二字，一生用之不尽。」每戒子弟曰：「苟能以责人之心责己，恕己之心恕人，不患不至圣贤地位也。」又曰：「《六经》，圣人之事，知一字则行一字，须要造次颠沛必于是。」有请教者，曰：「惟俭可以助廉，惟恕可以成德。」（梓材案：邹道乡称范丞相说，作「惟俭可以成廉」，次句同。）有《文集》五十卷行世。（云濠案：陈直斋《书录解题》称先生着有《言行录》二十卷，《弹事》五卷，《国论》五卷，并佚。《忠宣文集》二十卷，《奏议》二卷，《遗文》一卷，《附录》一卷，《补编》一卷，今存。）子正平、正思。正平克承家学。（从黄氏原本移入。）

　　（梓材谨案：■洲原本，忠宣及李端叔附传并在《安定学案》。今检谢山修补稿本，韦深道传标题《高平》。韦为忠宣再传弟子，则忠宣、端叔二传皆当入《高平学案》可知，故并移之。）

　　附录

　　知襄城，伯兄纯佑久心疾，先生承事照管如孝子。召编校秘阁书籍，以兄病辞不赴，富公责之曰：「台阁清资，人岂易得，何必苦辞﹖」先生曰：「富贵有命。」

　　文正公在睢阳，遣先生到姑苏取麦五百斛。先生时尚少，既还，舟次丹阳，见石曼卿，问寄此久何如。曼卿曰：「两月矣。三丧在浅土，欲葬之而北归，无可与谋者。」先生以所载麦舟付之，单骑自长芦快捷方式而去。到家，拜起侍立，良久，文正曰：「东吴见故旧乎﹖」对曰：「石曼卿为三丧未举，方留滞丹阳。时无郭元振，莫可告者。」文正曰：「何不以麦舟与之﹖」曰：「已与之矣。」

　　襄民素不事蚕织，未有植桑者。先生因有罪情轻者，视所植多寡荣茂除其罚。民思不忘，号著作林。

　　旱久不雨，先生度将来必阙食，遂尽籍境内客舟，召其主而谕之曰：「民将无食，尔等商贩惟以五谷贮于佛寺中。候阙食时，吾为汝主粜。」众贾从命，运贩不停。诸县饥，境内之民不知也。

　　自陜西运副召还，神宗问曰：「卿在陜西久主漕挽，必精意边事。城郭、甲兵、粮储何如﹖」对曰：「城郭粗完，甲兵粗修，粮储粗备。」帝愕然曰：「卿才能如此，朕所倚赖，而执事皆言粗，何也﹖」徐对曰：「粗者，未精之辞，如是足矣。臣愿陛下无意于边事，恐边臣观望，要功生事，结衅塞外，残害生灵，耗竭财用，糜费爵赏。不惟为今日目前之害，又将贻他时意外之忧。愿陛下究孟子交邻之道，修孔子来远之德，使好生之德洽于遐方，彼将爱戴陛下如父母。虽其酋首桀骜，欲侵侮我疆，其徒亦不为之用也。」

　　环庆大饥，公初到，饿殍满路。先生欲发常平封椿粟麦赈之，州郡皆欲俟奏请得旨后散。先生曰：「人七日不食即死，何可待报﹖诸公但弗预，吾宁独坐罪。」

　　除给事中，时哲宗、宣仁共政。司马温公入相，首改差役。先生谓之曰：「此事当熟讲而缓行。不然，滋为民病。且宰相职在求人，变法非所先也。」温公有所建请，先生复言：「宰相当虚心以釆众论，不必谋自己出。谋自巳出，则谄谀得乘间迎合，而正士当卷怀退避。」先生与温公虽同志，及临事，不苟同，不见小，思前料后，剂量矫正，类如此。

　　温公欲令进士召朝官保任然后应举，又更贡举法。先生曰：「举人难得朝士相知。士族近京犹可，寒远之士尤不易矣。兼今之朝士未必能过京官选人，京官选人未必能如布衣，徒令求举，未必有益。既欲不废文章，则杂文、四六之科不如设在众人场中，不须别设一科也。《孟子》恐不可轻黜，犹《六经》之《春秋》也。」温公从之。

　　除兼侍讲，公语人曰：「国之本在君，君之本在心。人君之学，当正心诚意，以仁为体，使邪僻浮薄之说无自而入，然后发号施令，为宗庙社稷之福。岂务章通句解，以资口舌之辩哉﹖」及在经筵进讲，必反复开陈其说，归于人君可用而后止。

　　元佑三年，有吴处厚者以蔡确《题安州车盖亭诗》来上，以为谤讪。宣全太后得之，怒曰：「蔡确以吾比武后，当重谪。」吕汲公大防为左相，不敢言。先生乞薄罪，不从。初议贬确新州，先生谓汲公曰：「此路荆棘已七八十年，吾辈开之，恐不自免。」汲公不敢言，先生因乞罢政。

　　西边儒帅有以威敌斥境请于先生者，手自答曰：「大辂与柴车较逐，鸾凤与鸱鸮争食，连城与瓦石相触，君子与小人■力，不惟不能胜，兼不可胜。不惟不可胜，虽胜亦非也。」

