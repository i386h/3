<!-- { "loadSidebar": true } -->
　　郑节夫，尝往从游默斋游，刘漫塘送之曰：「予尉江宁时，建安游夫子实在帅幕。将别，夫子蹙然曰：『世惟作好人难，作凡人易。』予问其故。夫子曰：『凡人世不之重，亦不之责，苟有一言一行，则亟称之曰：「是人乃能是。」故易。好人则一言一动皆常中节，曰：「是固应耳。」万一涉于疑似之闲，则责备至矣。故难。』如节夫者，信为好人，而不为游夫子之所忧者乎！」（补。）

　　附录

　　陈北溪与书曰：「知为四明之行，彼持敬苦行一节，诚可钦羡。然所持者只是一个死敬，所苦者只是一个死行，只是禅家宗派已。《易》数千言，无一句是严陵。詹郎中乃其明侪，九峰寺僧惠觉者，詹郎中悟道时，尝造请证印，得朝闻夕死一言，不胜欣荣。其平日从游趋向如此，愿三思焉。」

　　又《答赵季仁书》曰：「载伯话别道及节夫已求书为四明之行，可谓狂妄。载伯又说，袁侍郎欲著书尊其师，全是禅宗，假如推尊之极，亦不过《传灯录》上添一位耳。若说去圣千五百年，得其传者惟象山，但见其无忌惮之甚，一大笑也。」

　　◆赵氏家学

　　忠敏赵先生范

　　忠靖赵庸斋先生葵（并见《沧洲诸儒学案》。）

　　◆苏氏家学

　　苏先生国台（别见《沧洲诸儒学案》。）

　　◆周氏家学

　　忠文周先生端朝

　　周端朝，字子静，永嘉人。嘉定进士。其学本出于仲父去非，得南轩之传。已而学于蔡行之，于百氏无不通，尤熟于典故。又学于叶水心。又尝学于刘后溪、赵昌甫。或以为晦翁弟子者，非也。赵忠定公去国，天为雨血，京师人以盆盎贮之殷然。先生为太学生，帅其侪叩丽正门。侂冑欲斩其为首者，宁宗不可，但使听读而已。是时为首者六人，而先生受祸尤酷。初大理令听读于衢州，已次半道，侂冑矫旨再入大理，先生自分必死，果百辈拷掠欲毙之，然卒不死。复听读于信州，从章泉游。已而押归本贯，寻有诏听自便，侂冑终忌之，先生避之入蜀，从后溪游。盖自上书后，转徙者十七年，授徒自给。侂冑诛，有诏录，免解策进士，为国录。先生性介，以女妻富阳令之子，亲迎之夕，有持诸生刺以入者，先生曰：「暮矣！来朝于崇化堂当相见。」诸生曰：「我来为国录事，非私也。有书在此。」书入，则述令为史氏私人，恐先生官职骎骎天下，以为出于姻亚之力。先生愕然，则已奏乐行酒，亟告女以其故。女素娴礼教，遽称疾，请展日行礼，令子登车惘然。已而先生以女废疾请停昏，令诉于台，罢先生所居官，于是终弥远之世二十三年，浮沈下吏。复入为国博，不十年至侍从。端平开边，力争之，于是丐去。论者谓「先生一不合于侂冑，再不合于弥远，三不合于清之，虽官至九列，萧然孤榻，不营一椽」。有负郭田五十亩，捐以与兄。其卒也，谥忠文。（修。）

　　◆李氏门人

　　知州高先生崇（别见《鹤山学案》。）

　　◆刘氏门人（胡、刘四传。）

　　教授黄先生复

　　黄复，官高邮教授。尝请学于漫塘，漫塘答其书曰：「今人患在言不顾行，行不顾言，口诵尧、舜，行如市人，得丧分于目前而惑，取舍定于俄顷而乱，甚至夺攘而不忌，相倾相诈而不知耻，则虽日从先生长者游，不过如先朝邢恕辈，是亦小人而已。执事有志斯道，而例及于衰孱，归而求之，有余师，仆方将观焉。」（补。）

　　◆王氏门人

　　文洁黄于越先生震（别为《东发学案》。）
 卷七十二　二江诸儒学案（全氏补本）
　　二江诸儒学案　（全祖望补本）

　　二江诸儒学案表

　　宇文绍节　　　　　　程公说

　　程公硕

　　程公许

　　陈概

　　（附兄栗）

　　杨知章　　　　　　（子）子谟

　　李修己　　　　　　（子）义山　　　　澎汯

　　张仕佺　　　

　　范仲黼　　　　　　　苏在镕

　　张钧

　　师遇

　　范子长　　　　　　　高载

　　范子该　　　　　　　魏了翁（别为《鹤山学案》。）

　　（范氏所传。）

　　范大冶

　　（范氏续传。）

　　宋德之　　　　　　　高崇（别见《鹤山学案》。）

　　（并南轩门人。）

　　（五峰、刘氏、王氏、紫岩再传。）

　　（龟山、和靖、谯氏、武夷、得全三传。）

　　（二程、元城、子文四传。）

　　虞刚简　　　　　　（从子）（别见《鹤山学案》。）

　　（曾孙）汲（别见《草庐学案》。）

　　程遇孙

　　（附兄壬孙。）

　　薛绂

　　邓谏从

　　张方

　　（并南轩私淑。）

　　黄裳　　　　　　　　杨泰之

　　（平甫讲友。）　　　（父虞仲。）

　　二江诸儒学案序录

　　祖望谨案：宣公居长沙之二水，而蜀中反疏。然自宇文挺臣、范文叔、陈平甫传之入蜀，二江之讲舍不下长沙。黄兼山、杨浩斋、程沧洲砥柱岷、峨，蜀学之盛，终出于宣公之绪。述《二江诸儒学案》。（梓材案：蜀中之为张学者，谢山尽入是卷，其有本非蜀人，而相与讲学蜀中者，亦附焉。）

　　◆南轩门人（胡、刘再传。）

　　忠惠宇文顾斋先生绍节

　　宇文绍节，字挺臣，成都人。祖虚中，签书枢密院事。父师瑗，显谟阁待制。父子皆以使北死，无子，孝宗愍之，命先生以族子为之后，补官仕州县。既第进士，累迁宝谟阁待制，知庐州。时韩侂冑方议用兵，先生至郡，议修筑古城，创造砦栅，专为固圉计。淮西运判邓友龙谮于侂冑，谓先生但为城守，徒耗财力，无益于事。侂冑以书让之，先生复书谓：「公有复雠之志，而无复雠之略；有开边之害，而无开边之利。」侂冑得书不乐，乃以李爽代之。召为兵部侍郎兼中书舍人、直学士院，以宝文阁待制知镇江府。吴曦据蜀，趣先生赴阙，任以西讨之事。先生至，谓大臣曰：「今进攻，则瞿唐一关，彼必固守；若驻军荆南，徒损威望。闻随军转运安丙者，素怀忠义，若授以密旨，必能讨贼成功。」大臣用其言，遣丙所亲，以帛书达上意，丙卒诛曦。权兵部尚书，未几，除华文阁学士、湖北京西宣抚使、知江陵府。统制官高悦在戍所，肆为杀掠，远近苦之。先生召寘帐前，收其部曲。俄有诉悦纵所部为寇者，先生杖杀之，兵民皆欢。升宝文阁学士，试吏部尚书，寻除端明殿学士、签书枢密院事。安丙宣抚四川，或言丙有异志，语闻，廷臣欲易丙。先生曰：「方诛曦初，安丙一摇足，全蜀非国家有，顾不以此时为利，今乃有他邪﹖吾愿以百口保丙。」丙卒不易。朝廷于蜀事多所咨访，先生审而后言，皆周悉事情。嘉定六年正月甲午卒，讣闻，上嗟悼，为改日朝享，进资政殿学士致仕，又赠七官为少师，非常典也。谥曰忠惠。（参史传。）

　　进士陈平甫先生概（附兄栗。）

　　陈概，字平甫，普城人也。干道进士，对策慷慨，魏艮斋读而奇之，告以「君乡有张敬夫者，醇儒也」，先生遂以书问学，与兄栗同刻志于圣贤之道。予读《南轩集答平甫书》及所作《洁白堂记》，盖友朋之列。其时蜀士除宇文枢密外，尚未有从南轩游者，平甫请益最先。自是范文叔、范季才始负笈从之，则皆平甫倡导之功也，而《宋史》竟以平甫为南轩门人，或者请益既久，遂执弟子之礼乎﹖平甫之官爵，无从考见，而兼山黄氏之源流实由此出。淳熙、嘉定而后，蜀士宵续灯、雨聚笠以从事于南轩之书，湖、湘间反不如也。然则平甫之功大矣。平甫尝言于南轩，欲自汉、唐以来诸儒之嘉言懿行萃为一编，以明道统，又欲访周、程、张子之后人而周恤之，惜其著述之无所传也。（修。）

　　杨云山先生知章

　　杨知章，潼川人，号云山老人。累举不仕，而得张宣公之学于广汉。归而喜以授其子，曰：「欲造圣门，当从此入，造深养熟，内外合一，治己治人之道，备于此矣。」

　　知州李先生修己

　　李修己，字思永，丰城人也。干道进士，参兴国军事。陆复斋为教授，尽告以躬行之说，谓「当息其已学，求所未学」，遂知圣贤源流。已而得见朱子，学益进。先生故与彭止堂为同年相善，因介绍之，从南轩游。两令宁乡、衡阳，皆有声，当路多荐之。将召，以哭赵忠定公，忤宰相，通判成都府。二江范月舟者，南轩高弟也。方聚同志讲学，先生与上下其议论。时蜀中后进盛从事于南轩之教，而先生与延平张仕佺子真参焉。寻知成州。韩侂冑闻其名，使人讽其附己，先生笑而不答，竟不得召。先生居官，一介不取，而友爱任恤，不计有无，故殁无私蓄。有《李成州集》十卷。子义山。

　　通判张先生仕佺

　　张仕佺，字子真，延平人，南轩高弟。

　　（云濠谨案：朱子为先生父左司维墓志云：「公字振纲，一字仲钦，■浦人。绍兴八年进士，官至左司郎中，屡与权幸忤，致仕卒。子士佺，通判融州，从张敬夫，宦学有闻，验其操执器能，信其有似公者。」据此，则先生之学问渊源可考矣。）

　　知州范月舟先生仲黼

　　范仲黼，字文叔，成都人，正献公祖禹之后也。仕至通直郎，为国子博士，兼皇侄许国公府教授。初南轩虽蜀产，而居湖、湘，其学未甚通于蜀。先生始从南轩学，杜门十年，不汲汲于进取。鹤山谓其「剖析精微，罗络隐遁，直接五峰之传。」晦翁、东莱皆推敬之。后以著作郎知彭州，学者称为月舟先生。晚年讲学二江之上，南轩之教遂大行于蜀中。其时二江有九先生之目，谓范荪、范子长、范子该与先生皆成都人，薛绂、邓谏从皆汉嘉人，虞刚简、程遇孙仁寿人，宋德之唐安人。或亦有未及事南轩者，皆从先生私淑得之，而南昌李修己、延平张仕佺亦同讲习其间。（修。）

　　（梓材谨案：此传与陈先生平甫传，梨洲原本在《南轩学案》，自谢山修改，以入是卷。）

　　知州范双流先生子长

　　范先生子该（合传。）

