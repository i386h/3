<!-- { "loadSidebar": true } -->
　　祖望谨案：先生历从杨、游、尹之门，而在尹氏为最久，故洲先生归之尹氏《学案》。愚以为先生之家学，在多识前言往行以畜德，盖自正献以来所传如此。原明再传而为先生，虽历登杨、游、尹之门，而所守者世传也。先生再传而为伯恭，其所守者亦世传也。故中原文献之传独归吕氏，其余大儒弗及也。故愚别为先生立一《学案》，以上绍原明，下启伯恭焉。

　　（梓材谨案；先生主济阴簿时，荥阳门人颜夷仲赠诗有「同升夫子堂」句。先生，罢官留别，亦云「昔日同升夫子堂」。知先生固从学荥阳，兼闻父祖之训者，第以为荥阳家学可也。）

　　西垣童蒙训（补。）

　　学问当以《孝经》、《论语》、《中庸》、《大学》、《孟子》为本，熟味详究，然后通求之《诗》、《书》、《易》、《春秋》，必有得也。既自做得主张，则诸子百家长处，皆为吾用。

　　后生学问，且须理会《曲礼》、《少仪》、《仪礼》等，学洒扫应对进　退之事，及先理会《尔雅》训诂等文字，然后可以语上。下学而上达，自此脱然有得，自然度越诸子也。不如是，则是蹿等犯分陵节，终不能成。

　　本中往年每侍前辈先生长者，论当世邪正善恶，是是非非，无不精尽。至于前辈行事得失，文字工拙，及汉、唐先儒解释经义或有未至，后　生敢置议及之者，必作色痛裁折之曰：「先儒得失，前辈是非，岂后生所知！」盖前辈专以风节为己任，其于褒贬取予甚严，故其所立实有过人者。近年以来，风节不立，士大夫节操一日不如一日。

　　齐晏子纳邑，卫公孙免余辞邑，郑子张归邑，此古人辞尊居卑，辞富居贫，处乱世自全之道。

　　《国语》公父文伯之母分别沃土瘠土之民，以为圣王劳其民而用之。《左传》亦言民生在勤。以此知勤劳者，立身为善之本。不然，万事不举。细民能勤劳者，必无冻馁之患；懒惰者，必有饥寒之忧。然则后生处身居业，可不以勤劳为先乎！

　　万物皆备于我。反身而诚，富有之大业；至诚无息，日新之盛德也。

　　范辨叔说：今太学长贰、博士，居此任者，皆利于养资考、求外进也。为之学士者，皆利于岁月应举也。上下以利相聚，其能长有人才乎﹖此于本亦已错，更不须言也。

　　立节非一朝一夕所能为，盖在平日之所养也。李自明云：「此事闲时说甚易，在临事要执得定。嘉佑以前，以言事被责为荣。一谏官以言被责，时兼判国子监，乃与诸生往贺焉。既见，颜色惨沮，殆不能语。」昔人尚如此！

　　庄子曰：「道之真以治身，其绪余土苴以治天下国家。」曰：是不然。《礼记》曰：「诚者，非徒成己也，将以成物。」独善一身之道，乃兼善天下之道，但行之有先后耳。若以庄子为我之说，乌在其学圣人也﹖

　　祖望谨案：紫微所作，切要于《童蒙训》一书。其所述诸大儒言行，予已釆入诸《学案》。其未尽者，列于此卷。而《官箴》见于成公《集》中者，亦备引之。

　　（梓材谨案：《童蒙训》谢山列入于此者四十二条，尚有可入诸《学案》者，今移入《安定学案》一条，移入《高平学案》四条，移入《庐陵学案》一条，移入《濂溪学案》一条，移入《明道学案》一条，移入《伊川学案》二条，移入《范吕诸儒》十条，移入《元城学案》一条，又一条附入案语，又移入《景迂学案》一条，移入《荥阳学案》三条，移入《龟山学案》一条，附入《吕范诸儒》案语者一条，又移入《陈邹诸儒》三条，移入《荆公新学略》一条，又一条分列《泰山学案》、《高平学案》、《荥阳学案》、《陈邹　诸儒学案》，而仍列于此者九条。）

　　谢山《跋宋椠吕西垣童蒙训》曰：紫微先生《师友杂志》、《杂说》诸书，大略与《童蒙训》三卷互相出入，无甚异同也。记晁公武《读书志》曾引《童蒙训》中语，谓秦淮海自过岭后，诗严重高古，自成一家，与其旧作不同，而今无之，然则尚非足本邪﹖然读楼迂斋序，则是本乃紫徽从子仓部弸中所手钞，大愚子乔年所是正，不应尚有脱落。或者公武误指《紫微诗话》以为是书，未可知也。（云濠案：弸中为紫微弟，仓部乃弸中子大器。其云「从子仓部弸中」，误。

　　舍人官箴

　　当官之法，唯有三事：曰清，曰慎，曰勤。知此三者，可以保禄位，可以远耻辱，可以得上之知，可以得下之援。然世之仕者，临财当事，不能自克，常自以为不必败。持不必败之意，则无所不为矣，然事常至于败而不能自已。故设心处事，戒之在初，不可不察。借使役用权智，百端补治，幸而得免，所损已多，不若初不为之为愈也。司马子微《坐忘论》云：「与其巧持于末，孰若拙戒于初。」此天下之要言，当官处事之大法，用力简而见功多，无如此言者。人能思之，岂复有悔吝邪！

　　事君如事亲，事官长如事兄，与同僚如家人，待群吏如奴仆，受百姓如妻子，处官事如家事，然后为能尽吾之心。如有毫末不至，皆吾心有所未尽也。故事亲孝，故忠可移于君；事兄弟，故顺可移于长；居家理，故事可移于官。岂有二理哉！

　　当官处事，常思有以及人。如科率之行，既不能免，便就其间求其所以使民省力，不使重为民害，其益多矣。

　　不与人争者常得多利，退一步者常进百步，取之廉者得之常过其初，约于今者必有垂报于后，不可不思也。惟不能少自忍者必败，此实未知利害之分，贤愚之别也。（黄氏补。）

　　当官之法，直道为先。其有未可一向直前，或直前反败大事者，须用冯宣徽所称惠穆「称停」之说。此非特小官然也，为天下国家当知之。

　　当官者，难事勿辞而深避嫌疑，以至诚遇人而深避文法，如此则可以免祸（黄氏补。）

　　前辈尝言：小人之性，专务苟且，明日有事，今日得休且休。当官者不可徇其私意，忽而不治。谚曰：「劳心不如劳力。」此实要言也。

　　当官既自廉洁，又须关防小人。如文字历引之类，皆须明白，以防中伤。不可不至谨，不可不详知也。

　　徐丞相择之尝言：前辈多尽心职事，仁庙朝，有为京西转连使者，一日见监珫官，问曰：「所烧柴凡几﹖」曰：「十八九。」曰：「吾所见者十一，何也﹖」珫官愕然。盖转运使晨起望珫中所出烟几道知之。其尽心如此！（黄氏补。）

　　当官者详读公案，则情伪自见。（黄氏补。）

　　当官者，心异色人皆不宜与之相接，巫祝尼媪之类尤宜疏绝。要以清心省事为本。

　　后生少年乍到官守，多为猾吏所饵，不自省察，所得毫末，而一任之间不复敢举动。大抵作用官嗜利，所得甚少，而吏人所盗不赀矣。以此被重谴，良可惜也。

　　当官者先以暴怒为戒。事有不可，当详处之，必无不中。若先暴怒，只能自害，岂能害人。前辈尝言：「凡事只怕待。」待者，详处之谓也。盖详处之，则思虑自出，人不能中伤也。尝见前辈作州县或狱官，每一公事难决者，必沈思静虑，一日忽然若有得者，则是非判矣。是道也，唯不苟者能之。

　　处事者不以聪明为先，而以尽心为急；不以集事为急，而以方便为上。

　　孙思邈尝言：「忧于身者不拘于人，畏于己者不制于彼，慎于小者不惧于大，戒于近者不侈于远。」如此，则人事毕矣。实当官之要也。（黄氏补。）

　　同僚之契，交承之分，有兄弟之义，至其子孙亦世讲之。前辈专以此为务，今人知之者盖少矣。又如旧举将及旧尝为旧任按察官者，后己官虽在上，前辈皆辞避坐下坐。风俗如此，安得不厚乎！

　　当官取佣钱、般家钱之类，多为之程而过受其直，所得至微，而所丧多矣。亦殊不知此数亦吾分外物也。

　　当官者，前辈多不敢就上位求荐章，但尽心职事。所以求知也。心诚尽职，求之虽不中，不远矣。「未有学养子而后嫁者也。」当官遇事以此为心，鲜不济矣。（黄氏补。）

　　畏避文法，固是常情。然世人自私者，率以文法难事委之于人，殊不知人之自私，亦犹己之自私也。以此处事，其能有济乎﹖

　　尝谓仁人所处，能变虎狼如人类，如虎不入境、不害物、蝗不伤稼之类是也。如其不然，则变人类如虎狼，凡若此类及告讦中伤谤人，欲置于死地是也。（黄氏补。）

　　当官大要，直不犯祸，和不害义，在人消详斟酌之尔！然求合于道理，本非私心专为己也。

　　当官处事，但务着实。如涂擦文书，追改日月，重易押字，万一败露，得罪反重，亦非所以养诚心事君不欺之道也。百种奸伪，不如一实；反复变诈，不如慎始；防人疑众，不如自慎；智数周密，不如省事；不易之道。

　　事有当死不死，其诟有甚于死者，后亦未必免死；当去不去，其祸有甚于去者，后亦未必得安。世人至此，多惑乱失常，皆不知义命轻重之分也。此理非平居熟讲，临事必不能自立。古之欲委质事人，其父兄日夜先以此教之矣。中材以下，岂临事一朝一夕所能至哉﹖教之有素，其心安焉，所谓「有所养」也。

　　「忍」之一字「众妙之门」。当官处事，尤是先务。若能清、慎、勤之外，更行一忍，何事不辨！《书》曰：「必有忍，其乃有济。」此处事之本也。谚有之曰：「忍事敌灾星。」少陵诗云：「忍过事堪喜。」此皆切于事理，为世大法，非空言也。王沂公尝说：「吃得三斗酽醋，方做得宰相。」盖言忍受得事也。

　　（梓材谨案：谢山所录《官箴》十八条，今移入《荥阳学案》一条，移入《陈邹诸儒》一条。又从黄氏补本录入者十一条，其一条移入《高平学案》，一条移入《范吕诸儒》，一条移入《荥阳学案》，一条移入《陈邹诸儒》。）

　　紫微说（补。）

　　世之学者，忘迩而趋远，忽卑而升高，虚词大言，行不适实。虽始就学，则先云言不必信，行不必果，达节行权，由仁义行，而不知言必信、行必果、守节共学、行仁义之为先务也，故修其身者荒唐廖悠之说，施于事者颠倒杂乱，而卒无所正也。王辅嗣云：「安身莫若无竞，修己莫若自保。守道则福至，求禄则辱来。」实法言也。（以上见《文集》。）

　　（梓材谨案：谢山节录紫微《童蒙训》外，又录其说三条，云见《文集》，盖见成公《集》耳。今移一条于《元城学案》。）

　　杂录

　　少年无轻议人，无轻议事。（补。）

　　（梓材谨案：谢山所节王氏《困学纪闻》引吕居仁《杂录》如是，即谢山所谓与《童蒙训》互相出入者也。深宁谓二语本魏李秉《象诫》。）

