<!-- { "loadSidebar": true } -->
　　曹彦约，字简甫，都昌人。初事朱子于白鹿书院。又十四年，复见于岳麓书院。淳熙进士，累迁知沣州，未上，以京湖宣抚薛叔似辟主管机宜。勉斋黄文肃公叹曰：「是伟人也，薛能得之，良不易，惜未能用之耳。」摄守汉阳。金人大入，枣阳、信阳被兵，而襄阳将帅内自相戕。先生绝江见薛，勉以持重，求土豪，得许俾总民兵，赵观俾防水道，而党仲升将宣抚军屯城中。金人围安陆，游骑至汉川。观受方略，结渔户守南河。金人至，逆击，斩其先锋，且遣死士焚其战舰。大军继进，连战，北复追击之。时汉阳群盗亦乘间起。及金人遁，捕盗尽平之。进秩二等，就知汉阳。宇文绍节为宣抚，先生言：「不筑枣阳，不足以守随。守随所以守德安。不筑信阳，不足以守德安。守德安所以守黄。不筑神马坡、樊城，不足以守襄阳。守襄阳所以守光化。」又言「荆、湖之势，以鄂渚为腹心，江陵、德安为两臂，其余犹十指。襄州虽大，不过骈拇巨擘耳。若都统制在襄，则副都统制宜在江陵。」嘉定元年，诏求言，先生上封事，谓：「敌岂不以岁币为利﹖惟其所向辄应，所求辄得，以我为易与而纵其欲。莫若迟留小使，督责边备，假以岁月，当知真伪。设复大举，则民固已怨，欲进而我已戒严，欲退而彼有叛兵，决胜可期也。」寻提举湖北常平，兼权知鄂州，改提刑。已而以为云南运判。先是，开禧三年，桂阳有盗，吏不以实闻。桂阳当湖南、江西、广东三路之脊，山川险绝，盗窟其间。江西群不逞相挺而起，东践南、吉，西逼郴、衡，南蹂韶、石，北抵攸、环，数千里患之。明廷调江、鄂军捕之，不得要领，而江西专务招安，诡降覆出，朝廷患之。会贼破安仁、茶陵、桂阳，进迫长沙之攸县。中朝复下江西招安之令，先生持之不可，曰：「是犯众怒，损国威。」诏以直秘阁充湖南安抚使知潭州。先生督诸将逼贼巢而屯。贼之诸长曰罗世传、李孟一、李元砺、李新、李如松、胡友睦，而罗世传尤黠。官军击破新，降如松，遂复桂阳。孟一复至，以有备，引去，攻乐平。官军复击破之，遁入寨，遂围之。元砺来援。世传密请图之以自效，先生许之。世传竟禽元砺。明年，破孟一，余党渐平，而世传恃功，索赂无厌，不肯出峒。池州牧许俊驻吉之龙泉，颇结世传，许以承袭。世传乃以元砺献。江西右司胡渠主之，请用世传尽主诸峒，悉撤两路戍兵。先生固争，乃以罗九迁者为间，令友睦图而杀之。世传死而诸峒服。江西来争功，先生不之校也。寻上善后事宜，进直龙图阁。五年，以吏部郎召。先是，宰相之弟守潭，兄子守吉，盗炽且及二郡，故亟以先生与王公居安代之。盗平，宰相以为媿，且妒之，乃以右正言郑昭先疏，寝召命，罢免。昭先亦尝学于朱子者也。先生径归，卜居南康，罕至城市。或谓宰相曰：「人言曹长沙与人争功，二年来无一字到庙堂，此岂竞进者﹖」八年，除利州运判。知利州时，沔州都统制王大才骄横，制司董居谊不能驭之，反曲意承奉。先生以蜀边诸司并列，兵权不一，有警则纷然奏议，理财者诋兵弱，握兵者咎财匮，乃作《病夫议》，陈之曰：「古之临边，求一贤者而尽付之兵权，兵权正则事体重，兵权专则号令一。今庙堂之上，患士大夫不奉行诏令，恶士大夫不恪守忠实，故虽信而用之，又以人参之，虽以事权付之，又从中驭以维系之，致使知事者不敢任事，畏事者常至失事，猝有缓急，各持己见，兵权、财计互相归咎。昔秦、陇以善战闻天下，自吴氏世袭以来，握兵者志在于怙势，不在于尊上，用兵者志在于诛货，不在于息民。本原一坏，百病间出，至有世将已叛，而宣威不觉，四郡已割，……而诸将不知。更化之后，逆党既诛，而士俗人心其实未改。任军官而领州事者，易成藩镇之权；起行伍而立微效者，渐无阶级之分。由皁郊以至宕昌、陇西、天水之地，其忠义民兵，利在战■，缓急之际，固易鼓率。若其恃勇贪利，犯上作乱，则又不止于一军而已。苟不正其本原，摩之以岁月，渐之以礼义，未见其可。今日之领帅权者，必当近边境，必当拥亲兵；有兵权者，必当领经费，必当宽用度。至于忠义之兵，又须有德者以为统率，择知书者以为教导，如古人所谓教民而用之也。今议不出此，乃欲幸胜以为功，苟安以求免，误天下者，必此人也。」时朝谕未以为然。其后制阃虽暂徙利州，而兵赋异掌，卒莫能合。先生以病乞归。次年拜江西安抚使，知隆兴府。未几，蜀边被兵，内有张福、莫简之变。朝论思前言，以户部侍郎召，寻以宝谟阁待制充四川制置使，兼知成都府。先生乞赴阙奏事，不报，移书庙堂，请对，又不允。盖有惮其来者。先生遂奏辞，改知福州。先生谓辞制置而受待制，于义未安，又辞。乃以集英殿修撰知潭州，又辞。乃奉祠。已而复待制。宝庆元年，以兵部侍郎召，入对，首劝讲正学，防近习。次言：「当以庆历、元佑听言为法，以绍圣、崇、观纬言为戒。年来有以卖直好名之说见奏封者，愿倚忠直如蓍龟，去邪佞如蝥贼，其有阻挠谠言者，必加斥逐。」末言「宜敕边吏爱民」。已而上封事曰：「陛下谨定省以侍长乐，开王社以笃天伦，孝友之行，宜足信于天下。然兄弟至亲，犹误于狂妄小人之手，而道路异说，犹袭于尺布不缝之谣。臣以为，守法者，人臣之职也，施恩者，人主之柄也。汉文帝封淮南之二子，本朝太宗之所已行也。今若法之，虽不止谤而谤息矣。」又荐隆州布衣李心传精史学。寻兼侍读，迁礼部侍郎。又除宝谟阁直学士，奉祠，仍兼侍读。尝因进读，言曰：「古人以德行为才，十六才子自齐、圣、广、渊、明、允、笃、诚、忠、肃、恭、懿、宣、慈、惠、和皆德行之所发见。后世以欺诈暴虐为才，如酆舒、知伯、盆成括皆以才称，卒于败事。其实本非才也。鹤山魏文靖公同在从班，闻而叹服。次年迁兵部尚书，力辞，改宝章阁学士，知常德府。陛辞，献唐张蕴古、赵师民二箴，请图之座右，且言：「下情犹未通，横敛犹未革。」上曰：「其病安在﹖」公曰：「台谏专论人主，不及时政，下情安得通﹖苞苴公行于都城，则州县横敛，无可疑者。」时相恨之。又言：「夷狄盗贼之患，惟在处置得宜。一曰守道，二曰固本，三曰通财，四曰稽众，五曰爱民。」寻以病辞常德之行，奉祠得归。自草遗表，其略云：「望陛下精勤务学，恭俭修身，屈己以求直言，不恶其讦，守信以御外侮，不邀其功，塞炎荒迁谪之门，绝馈遗往来之路，疾奸贪以宽民力，进恬退以厚士风。」诏加华文阁学士致仕。卒，谥文简。所著有《舆地纲目》十五卷、《昌谷类稿》六十卷、《经幄管见》七卷。先生之在朱门，勉斋称为豪杰之士。盖论学统，以勉斋为第一，论经济大略，有以自见，以先生为第一。兄彦纯，亦学于朱子之门。（修。）

　　龙图詹元善先生体仁

　　詹体仁，字符善，浦城人。隆兴元年进士第，为晋江丞。宰相梁克家荐于朝，入为太常博士，摄金部郎官。光宗即位，除户部员外郎、湖广总领，就升司农少卿。奏蠲诸郡赋输积欠百余万。除太常少卿。陛对，首陈父子主恩之说，谓：「《易》于《家人》之后，次之以《睽》，《睽》之上九曰：『见豕负涂，载鬼一车，先张之弧，后脱之弧，匪寇婚媾，往，遇雨则吉。』夫疑极而惑，凡所见者皆以为寇，而不知实其亲也。孔子释之曰：『遇雨则吉，群疑亡也。』盖人伦天理，有间隔而无断绝，方其未通也，湮郁烦溃，若不可以终日；及其醒然而悟，泮然而释，如遇雨然，何其和说而条畅也。」时上久不过重华宫，故引《易》「睽弧」之义，以开广圣意。后除太府卿，寻直龙图阁。开禧二年卒。先生少从朱子学，以存诚慎独为主，为文悉根诸理。周益公必大尝疏荐三十余人，皆当世名士，先生与焉。郡人真西山早从之游，尝问居官莅民之法，先生以尽心平心告之，「尽心则无媿，平心则无偏」。当世服其确论。（云濠案：谢山《学案》底本有云：「詹元善所著有《象数总义》、《詹司农集》。」）

　　（梓材谨案：先生亦为刘屏山门人。考《宋史》先生本传，言先生父慥与胡宏、刘子翚游，则屏山固其父执也。）

　　詹元善语（补。）

　　「惟皇上帝，降衷于下民，若有恒性，克绥厥猷惟后」。此即「天命之谓性，率性之谓道，修道之谓教」也。

　　（云濠谨案：先生遗集载此语，续云：「人能知此，则知观书之要，而无穿凿之患矣。」）

　　县尉林蒙谷先生夔孙

　　林夔孙，字子武，古田人，从朱文公游。嘉定中特奏名为县尉。着有《中庸章句》。（参《闽书》。）

　　（云濠谨案：《福州府志》载先生着又有《书本义》、《蒙谷集》，盖先生号蒙谷。见《万姓统谱》。）

　　忠简傅竹隐先生伯成

　　傅伯成，字景初，晋江人。忠肃公察之孙，直秘阁自得之子也。少从文公学。隆兴初，与兄伯寿同登第。庆元间，为太府寺丞，力言吕祖俭不当贬，朱熹不可目以伪学。又言：「朋党之弊，起于人主好恶之偏。」出知漳州，一以律己爱民为本，推文公遗意行之。召除工部侍郎。火灾，陈三事，曰失人心，曰隳军政，曰启边衅。朝议欲纳金人之畔降者，先生言，不宜轻弃信誓。中丞邓友龙劾罢之，嘉定更化，召对，面论「前日失之战，今日失之和。今之策虽以和为主，宜暇日为战守之备。」权户部侍郎，拜左谏议大夫，抗疏十有三，皆军国大义。史弥远密谕以当共政，使有所弹劾，先生曰：「岂可倾人以为利哉！」疏乞诏大臣以公灭私。改权吏部侍郎。俄补郡。八年，召，不至。理宗即位，加宝谟阁直学士，予祠，乃进「昭明天常，扶持人极」之说。寻召除宝文阁学士，奉内祠。胡梦昱坐论济王冤状贬，抗疏力论，不报。加龙图阁学士。先生纯实无妄，表里洞达，每称人善，不啻如己出，语及奸邪，声色俱厉。尝慕尸谏，疾革疏草，亟命缮写，朝服而逝。端平中，谥忠简。初授明州教授，以年少，嫌以师自居，日与诸生论质往复，后多成才。（修。）

　　（云濠谨案：先生年八十四卒，着有《竹隐居士集》三十卷、《奏议》十卷、《耄志》六卷。见《泉州府志》。）

　　提举黄西坡先生灏

