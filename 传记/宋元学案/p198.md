<!-- { "loadSidebar": true } -->
　　处人所难处，始见学力至与未至。士当以弘毅自期，乃能任重而力行不怠，居困而心亨自如。今人质既薄，学且不固，一落莫则大戚戚以闷，苟可以脱寒饿而济其欲者，无不为也。不知士君子所谓穷，特其人穷耳！其人之天，孰能穷之﹖「是心如太虚，外物如浮云。浮云有去来，太虚无得丧。」明此，虽临死生如坦途，况外物乎！（《答罗骏夫书》。）

　　许翰，字崧老，拱州襄邑人。中元佑进士第。宣和中，召为给事中。为书抵时相，请罢云中之师。高丽入贡，调民开运河，舍人孙傅论高丽于国无功，不宜兴大役，傅坐罢。先生谓傅不当黜，时相怒，落职，得举江州太平观。靖康初，复以给事中召。改御史中丞，上疏陈决胜之策。种师道罢，先生言师道名将，沈毅有谋，不可使解兵柄。钦宗谓其老难用，先生曰：「秦始皇老王翦而用李信，兵辱于楚。汉宣帝老赵充国，而卒能成金城之功。自吕望以夹，用老将收功者难一二数。以古揆今，师道虽老，可用也。」且谓：「金人此行，存亡所系，宜起师道邀击之。」上不能用。擢中大夫，同知枢密院，论益不合，以病去，除延康殿学士、知亳州。高宗即位，以荐召，复延康殿学士，拜尚书右丞，兼权门下侍郎。宗忠简泽论车驾不宜南幸，且劾黄潜善等，潜善请罢忠简，先生极论以为不可。李忠定纲罢，先生言：「纲忠义英发，舍之无以佐中兴。今罢纲，臣留无益。」力求去。时潜善奏诛陈东，先生谓所亲曰：「吾与东皆争李纲者。东戮东市，吾在庙堂可乎﹖」求去益力，章八上，以资政殿大学士提举洞霄宫，复以言者落职。绍兴初，复资政殿学士。卒，赠光禄大夫。先生通经术，正直不挠，历事三朝，致位政府，忠忱发臆，不脱儒者本色。顾以熏莸异味，斥逐而死，君子惜之。所著书有《论语解》、《春秋传》。（参史传。）

　　（梓材谨案：楼攻媿志高端叔墓云：「少读襄陵许公翰书，及从沙随程公迥，故尤邃于《春秋》。」是先生为吾乡高氏《春秋》学之所从出也。又案吏部员外郎忻乃其弟，尝撰《右丞行状》一卷，见《直斋书录解题。）

　　◆紫微讲友

　　吏部许子礼先生忻

　　许忻，字子礼（梓材案：《宋史》本传未称其字，此据朱子文集补之。）襄邑人。宣和三年进士。高宗时为吏部员外郎，极论和议不便，请正王伦卖国之罪，以图兴复。疏入，不省。后托故乞从外补，乃授荆湖南路转运判官。谪居抚州，起知邵阳，卒。（同上。）

　　（云濠谨案：《复斋学案》本传云：「吏部郎襄陵许忻直道清节，屏居临川，闭门少所宾接。见复斋，与语，凡治体之升降，旧章之损益，前辈闻人之律度轨辙，皆斖斖言之。」可以见所得中原文献之传矣。）

　　◆伊川门人（胡、周再传。）

　　清节萧三顾先生楚

　　萧楚，字子荆，卢陵人。绍圣中游太学，贡礼部不第。于时蔡京方专国，先生愤嫉其奸，谓京且将为宋王莽，誓不复仕，遂退而著书，明《春秋》之学。建炎四年卒。曾敏行《独醒杂志》称所著《春秋经辩》行于世，（云濠案：《经义考》摭录胡澹庵序，当作《春秋辩疑》。）大旨为权奸柄国而发，而持论正大，实有合尼山笔削之义。陈直斋《书录解题》称其门人胡澹庵铨以《春秋》登第归，拜床下，先生告之曰：「学者非但拾一第，身可杀，学不可辱，毋祸我《春秋》乃佳。」后澹庵以孤忠谠论，震耀千秋。则其师弟子于《春秋》，非徒口讲耳受者矣。（参《四库书目提要》。）

　　◆香溪家学

　　舍人范蒙斋先生端臣

　　范端臣，字符卿，香溪先生从子也。范氏子弟多从学于香溪者，而先生最有名于时。成绍兴进士，累官至中书舍人。酷嗜学，虽入官，不少怠。书法历篆隶以来诸体，无弗工。学者称为蒙斋先生。所著有《蒙斋集》。

　　◆香溪门人

　　虞先生唐佐

　　虞唐佐，字尧卿，盈川人也。从学于香溪者十年。中谆而外谨，刻意学问，善领略。香溪称其十年不异一日也。柴先生

　　柴，字吉卿，永丰人也。束书从学于香溪，得闻物理性命之学，洒然以喜。其有志于治心养气，盖惓惓也。

　　陈先生九言

　　陈九言，字永叔，义乌人也。香溪之兄孙婿，因从之学，养亲读书。香溪称其有志而能勉于行，亦自修之士也。

　　邵先生恂

　　邵恂，字子信，寿昌人也。香溪称其趋向甚端，植志甚笃，用力于存心之学。

　　高先生栴（父廉。）

　　高栴，兰溪人也。其父廉善训子，尝谓香溪曰：「儿材下，所望先生教以行己之一二。世有挟艺射科速化之术，非所敢望也。」香溪称其知本。而先生持身谨慎，卒为范门高弟。

　　张先生龟年

　　张龟年，诸暨人也。香溪称其胸中易直，无歧径。服习不懈，为同舍生所推重。

　　◆子礼门人

　　文达陆复斋先生九龄（别为《梭山复斋学案》。）

　　◆三顾门人（胡、周三传。）

　　忠简胡澹庵先生铨（别见《武夷学案》。）

　　枢密冯先生澥（父山。）

　　冯澥，字长源，安岳人。为清节先生高弟。尝请列《春秋》于学宫，似不负师门之托，顾其后位至执政，无可称者。惟张才叔死象州，独为恤其家，稍可称云。鸿硕先生冯山，精于《春秋》，其父也。（云濠案：谢山《学案札记》云：「冯鸿硕先生《春秋通解》，文定取之。」

　　（梓材谨案：陈直斋云：「蔡京用事，萧子荆与其徒冯澥书，言蔡将为宋王莽，誓不复仕。」是澥为三顾高弟，故与言肺腑如是，惜其不副所重也）

　　◆蒙斋门人（香溪再传。）

　　侍御范逸斋先生处义

　　范处义，字逸斋，香溪先生之族也。以进士累官殿中侍御史。精于经学，所著有《诗补传》、《解颐新语》等书。（云濠案：《诗补传》三十卷，《新语》佚。）私淑于蒙斋之门者也。

　　◆崧老续传

　　高万竹先生元之（别见《龟山学案》。）
 卷四十六　玉山学案（全氏补本）
　　玉山学案（全祖望补本）

　　玉山学案表

　　汪应辰　　　　　　　　（子）伯时

　　（武夷、紫微、横　　　（子）逵

　　浦、湍石门人。　　　　　尤袤（别见《龟山学案》。）

　　（元城、龟山、廌　　　　吕祖谦（别为《东莱学案》。）

　　山、了翁、和靖、震泽再传。）

　　（安定、泰山、焦　　　　章颖

　　氏、荆公、涑　　　　　　张杰

　　水、百源、二　　　　　　赵焯

　　程、横渠、清敏　　　　　郑侨　　　　　　　（子）寅

　　三传。）　　　　　　　（附从父厚、樵）　　王介（别见《丽译诸儒学案》。）

　　高平、卢陵、濂溪、鄞江、西湖

　　四传。）

　　吕大同（别见《紫微学案》。）

　　赵汝愚　　　　（子）崇宪　　　　　　　　　（孙）必愿　　（曾孙）良淳（别见

　　（父善应。）　（子）崇度　　　　　　　　　　　　　　　　　《双峰学案》。

　　（子）崇模

　　（子）崇实

　　朱熹（别为《晦翁学案》。）

　　陆九龄（别为《梭山复斋学案》。）

　　（并玉山学侣。）

　　陈岘　　　　　（子）昉　　　　　　　　　　（孙）均（别见《西山真氏学案》。）

　　（忠定同调。）

　　玉山学案序录

　　祖望谨案：玉山汪文定公少受知于湍石，其本师为横浦，又尝从紫微。然横浦、紫微并佞佛，而玉山粹然一出于正，斯其为干蛊之弟子也。述《玉山学案》。（梓材案：《玉山学案》亦谢山所特立，其稿尚存。）

　　◆吕张门人（刘、杨再传。）

　　文定汪玉山先生应辰

