<!-- { "loadSidebar": true } -->
　　（云濠谨案：《范许诸儒学案》香溪传引《答潘默成书》有云：「浙东永嘉九先生而后，默成一辈多属杨、尹之徒。」考《香溪集》作《与潘左司书》，左司即先生，默成其自号也。又案《浙江旧志》云：「绍兴间，龟山寓金华，潘默成从之游。时王师愈方幼，颖悟，默成携见龟山，出《论语传》相示，师愈拜而受之。」）

　　待制王竹西先生居正

　　王居正，字刚中。故蜀人，高祖始迁扬之江都，故学者称为竹西先生。十六岁而孤，嗜学。荆公《新经义》盛行，先生非之，不肯作新进士语，流落者十年。在太学见知于司业建安黄齐，已而齐同知贡举事，始登宣和三年进士。丁内艰，庐墓行古丧礼。除服，累有补调，皆不就。高宗即位，以荐再召，不起，避兵阳羡山谷间。同年范宗尹为相，荐之，趣召甚急，始至行在，责宗尹曰：「时危至此，位宰相，不出所学救民涂炭中，尚谁待﹖予分死沟壑，勉出见公，一道此意耳。」宗尹谢罪。及入对，以为「今日之事，畏难而不复有所为，将以望天意之自回，强卤之自毙，臣有所不忍闻」，因条仁宗圣训十事。上悦，谓宗尹曰：「人才如王居正者，岁月间得一人，亦幸矣。」改太常博士，除尚书礼部员外郎，议宗祀明堂、隆佑太后升遐册礼。抚州守以甘露降上闻，先生请却其图。进太常少卿，疏上数千言，其论省费尤详，谓：「宋兴一百七十三年，百司庶府朝夕之所行，盖多弥文之事。今海内鼎沸，陛下行宫行在一二日少驻跸之顷，以数路、数十州土地之所出，欲尽为向者一百七十三年之事，不忍暂有所废革，以为能奉行祖宗之故事，而但以减半之说为随事以省费，亦已拙矣。愿诏大臣，计百事之费而论定之，其不在当为之例者罢之，而不必计秋毫之费以示弱。」以右文殿修撰知婺州。旧贡罗万匹，崇宁后至五万匹，建炎中诏蠲其二万八千匹，未几主计者复征之。先生三上章，不报；遗属吏诣政事堂争之，又不得。乃竟置其檄不行，而手疏五不可争之，上感悟，如其请。御炉炭有献胡桃文、鹁鸽色者，先生报转运使书曰：「深山穷谷之民，安知所谓胡桃文、鹁鸽色者。且上方简俭以移风俗，顾以浮侈败之邪﹖」及还朝，为上言之，上曰：「朕未尝有此也。」已而以起居舍人权中书舍人。上欲迁宗室令为太中大夫，先生言：「此侍从所转官，令庶寮，不得迁，此祖宗法也。」大将张俊部卒至彭泽无状，彭泽令郭彦恭械之，帝罢彦恭，以俊诉也。先生言彦恭无可罪，又斥俊乞免徭役之非。又以和州被兵，宜蠲其进奉大礼绢。除目有自中出者，先生谓近习请托，进拟不自朝廷，所系非轻，因录皇佑诏书以进。上嘉纳之。除兵部侍郎。北边解严，力言防江之备不可撤。时上眷先生甚，其扈车驾亲征也，甫次平江，羽檄狎至，大臣有为进退计者，上曰：「王居正必不肯为！」且将授以政，而异意者忌之，先生不自安，连章请郡，以徽猷阁直学士知饶州，改知台州。陛辞，谕以将大用。御史谢祖信以危语劾之，下除待制。未几，奉祠，屏居括苍者三年，而上不忘也。其弟驾部居修入对，上问之曰：「汝兄安在﹖行大用矣。」尝与御史论民牧，上举先生守婺免贡罗、争贡炭二事，曰：「守臣若皆如此，朕更何忧！」又尝称先生制诰得词臣体。起知温州。秦桧之参知政事也，与先生善，间论天下事，锐甚。及为相，所言皆不酬，先生疾之。尝言于上曰：「桧尝语臣，中国之人惟当着衣噉饭，共图中兴。又自谓使桧为相，必有以耸动天下。愿陛下以臣所闻问桧，使行其平昔之言。」桧怒甚。至是再当国，先生自知不为所容，半年，以目疾请祠，归阳羡，绝口不及时事，书祠官之考十二。桧忌之不置，犹夺其徽猷阁待制，先生晏如也。诏兴二十一年，卒。桧死，有诏复官。先生自少攻《新经》，及见龟山杨文靖公于阳羡，出所著《三经义辩》示之曰：「吾举其端，子成吾志。」先生益感厉，首尾十年，为《毛诗辩学》二十卷，《尚书辩学》十三卷，《周礼辩学》五卷，《三经辩学外集》一卷。其在兵部时，因入对，上偶及安石新学为士大夫心术之害，先生进曰：「臣侧闻陛下深恶安石之学久矣，不识圣心灼见其毙安在﹖」上曰：「安石之学，杂以霸道，取商鞅富国强兵之说。今日之祸，人徒知蔡京、王黼之罪，而不知天下之乱生于安石。」先生对曰：「祸乱之源，城如圣训。然安石所学，得罪于万世者，不止于此。」为上陈安石训释经义无父无君者一二条。上作色曰：「是岂不害名教！子所谓邪说者，正谓是。」于是请以《辩学》进呈，先生即序上语于书首。先生他所著书有《春秋本义》十二卷、《竹西论语感发》十卷、《孟子疑难》十四卷、《竹西集》十卷、《西垣集》五卷、《兵民条例》一卷。（修。）

　　尚书廖高峰先生刚

　　廖刚，字用中，顺昌人。尝从陈了翁游，已受学龟山。崇宁五年进士。宣和中，为监察御史。时蔡京当国，先生论奏无避。出知兴化军。绍兴元年，召为吏部员外郎。历起居舍人、侍讲、给事中、刑部侍郎、知漳州。秦桧当国，方主和议，召先生。先生咨于郑邦达，邦达曰：「和亦是好事。」先生至阙，拜御史中丞，助成和议。改工部尚书，终与桧不合而去。十三年，卒。尝与龟山说义利，先生曰：「义利即是天理人欲。」龟山曰：「只怕贤错认，以利为义也。」朱子言：「刚非诡随者，但见道理不曾分晓。龟山之言，正为是也。」（云濠案：先生着有《高峰文集》十二卷。）子四，迟、过、遂、蘧，皆秉麾节。邦人号为「万石廖氏」。

　　附录

　　《横浦日新》曰：善者，天理也；利者，人欲也。舜、跖之分，特在天理人欲之间而已。然天理明者，虽居势利之中，而不为人欲所乱。人欲乱者，虽居仁义之中，亦无一合于天理者。此又不可不辨。昔廖刚尚书问龟山先生以治心修身之术，先生以《舜跖》一章使刚求之。刚既退，谓先生门人曰：「此亦易晓耳。先生乃以此为问，何也﹖」门人曰：「何不以子意之所解者为先生言之。」刚即入求见，先生曰：「子何来之数也﹖」曰：「适先生所问，刚已得之矣。」先生喜曰：「子何其敏也！盍为我言之﹖」刚曰：「自朝至暮，孜孜为美事者，舜之徒也。自朝及暮，孜孜为不美事者，跖之徒也。」先生曰：「子其详之，不可忽也。吾正恐子误以利作善会耳。其慎思之！」刚惘然。利善之难辨如此。吾党试以此求之，为善者心平易，为利者心险巇。

　　教授赵庇民先生敦临

　　赵敦临，字庇民，鄞县人。少入太学，见杨龟山于京师，得其指授。绍兴五年第进士，授萧山簿。郡守、使者交荐之，改湖州教授。魏丞相、汪敷文大猷，皆其门人也。王尚书应麟尝葺其遗文，为之序曰：「斯文黄收纯衣之制，太羹玄酒之味也。」（参延佑《四明志》。）

　　宪敏高息斋先生闶（附蒋璯。）

　　高闶，字抑崇，鄞县人。绍兴元年以上舍选赐进士第，为秘书省正字，擢礼部员外郎，迁著作佐郎，以言者论罢。后吕为国子司业。帝幸太学，秦执经，先生讲《泰卦》。胡五峰以书责之曰：「阁下为师儒之首，不能建大论，明天人之理，乃阿谀柄臣，希合风旨，求举太平之典。欺天罔人，平生志行扫地矣！」除礼部侍郎，出知筠州。卒，赠少师，谥宪敏。先生从龟山于太学，胡文定访士于龟山，以先生为首称，由是知名。和靖将卒，先生执弟子礼求见，和靖辞以疾。及卒，门人王时敏、吕稽中等问师服于先生，以「从宜」答之。着有《春秋集注》。（梓材案：《集注》十四卷，先生仲子得全知黄州始取遗稿刻之，而属楼攻媿以序。）是时有蒋处士璯字季庄者，隐居慈溪，力排王氏新经，独穷遗经，不入城市。先生每积所疑如干条，则造访之。季庄不轻与人相接，闻先生至，倒屣迎之，小庐促膝，竟夕不倦。先生告辞，则季庄送之数里而遥，论者交重之。（修。）

　　（云濠谨案：谢山为《长春书院记》云：「杨文靖公在太学，吾乡人从之者多，而高氏兄弟五人与焉。所造之大，宪敏其渠也。读宪敏《春秋集注》，其发明圣人褒贬义例，远过于胡文定公，至今说《春秋》者以为大宗。其所集《厚终礼》，则朱子多釆用之。是时秦氏当国，思陵临太学，宪敏讲《易》之《泰》，五峰疑焉。及秦梓守明州，求婚于宪敏不得，卒以见忤罢官，五峰始释然。盖大儒之砥砺名节，一步不苟，而宪敏之无愧良友，即其所以得统师门者也。吾乡学派，导源庆历诸公。至于伊洛世系，则必自宪敏始。」又案：宪敏兄弟五人，长进士安世，次宪敏，次进士誾，特进开，其一人名无考。）

　　附录

　　施氏《北窗炙輠》曰：高抑崇始封进札子，以为非和气不足以治天下，上首肯之。抑崇乃问上曰：「陛下以为如何是和气﹖」上为愕然，乃曰：「今疾厉不作，螟蝗不生，年谷丰熟，百姓安康，即和气也。」抑崇曰：「此万物和气。陛下和气安在﹖」上乃默然。

　　又曰：高抑崇说「修其天爵而人爵从之」，以为修其天爵而人爵来从。其不来柰何﹖若不来，是天爵无验。若欲其来，则与「修天爵以要人爵」何以异也﹖所谓从者，非此之从也。从者，任之而已矣。

　　提举喻湍石先生樗

　　喻樗，字子才，号湍石，其先南昌人，后徙严陵。建炎末第进士。先生质直好议论，谒赵忠简鼎曰：「公之事上，当使启沃多而施行少。启沃之际，当使诚意多而语言少。」忠简奇之，引为上客。后都督川陜、荆襄，辟为属，多所裨益，即荐授秘书省正字，兼史官校勘。以忤秦桧，出知怀宁县，通判衡州，致仕。桧死复起，历提举浙东常平，以治绩闻。玉山汪氏应辰，其也。门人知名者，有程迥、尤袤。

　　玉泉语录（补。）

　　天下事只要消平，不要激作。

　　《六经》数十万言，只有十字能尽，其义便足。要之，不出乎「君臣、父子、夫妇、长幼、朋友」而已。

　　「仕而优则学，学而优则仕」。则者，即也。仕而优便是学，「有民人焉，有社稷焉，何必读书然后为学」，非仕而优则学乎﹖学　而优便是仕，「孝乎惟孝，友于兄弟，施于有政，是亦为政」，非学而优则仕乎﹖

　　《春秋》无褒贬。圣人只如一面镜相似，是非善恶，各因其实。

　　附录

　　陈唯室《步里客谈》曰：喻子才道王侍郎刚中语云：「文字使人击节叹赏，不如使人肃然起敬。」（补。）

　　签枢徐师川先生俯

