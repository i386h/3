<!-- { "loadSidebar": true } -->
　　刘安上，字符礼，左史安节从弟也。见知于范忠宣公，与兄同受业伊川之门，里人称为大、小刘先生以别之。成绍圣进士，累迁至提举两浙学事。陛对称旨，，徽宗称其蕴藉有大臣体，由监察御史再迁至侍御史。上尝目送之曰：「安上奏事，可谓详审！」先生面奏蔡京罪状数十，退复以疏言之，而京自若，乃再疏论之曰：「臣累疏论列蔡京罪恶，虽蒙俞允，未即显诛。臣不敢避再三之渎，仰干天听。三省事务，必由圣断，京不候奏拟，径行批下，其罪一也。文昌旧省，乃先帝睿画，京惑于阴阳之说，一毁为墟，其罪二也。谋动边衅，举师黔南，民不聊生，其罪三也。钱钞朝令夕改，商贩不行，弃妻鬻子，或至自经，其罪四也。汲引凶奸，结为死党，其罪五也。株连罗织，冀钳异议，其罪六也。胪传赐第，摘其语涉讽己者，编废二十余人，其罪七也。交结宫闱，私通近习，其罪八也。托祝圣以营临平之私域，假利民以决兴化之谶水，其罪九也。孟翊、张怀素皆其所引奸妖恶逆，其罪十也。其余积恶，未容殚述。臣愚欲望陛下斩京头以谢天下，斩臣头以谢京。」时大观二年也。于是中丞石公弼、谏议大夫张克公复与先生廷劾之，京始罢相。三年，迁右谏议大夫，又劾给事中蔡「以道家吐纳之说，妄自尊大，侍班瞑目，上轻君父」，时论伟之。寻除中书舍人。踰年，除给事中。寻以徽猷阁待制历知寿州、婺州、邢州，皆有声。已而升寿州为府，复以先生守之。又知舒州，奉祠。建炎二年，卒。先生在言路，尝曰：「吾仇怨满天下矣！然吾职所在，吾无心也。」故其章奏多不存者。所著有《刘给事集》三十卷，今止五卷，非足本。（云濠案：薛嘉言所作先天行状称有诗五百首，杂文三十卷。然焦竑《国史经籍志》载其《集》实止五卷。盖兵毁之余，后人掇拾而成也。）

　　祖望谨案：先生之风节峻矣！顾晁景迂作《客语》，谓道乡之贬，舟子参之，先生取舟子决之，此必传闻之妄也。先生兄弟同学同志，方道乡之贬，左史送之，而先生乃辱之，得无类司马牛之兄弟乎﹖且道乡初贬，在先生未为御史之前，其时先生一官钱塘，再官晋云，三官登州，皆非道乡贬谪之路所经。若其再贬，则先生为御史矣，于岁月亦皆不相合。况先生冒不测之祸以纠蔡京，而肯辱道乡以媚之乎﹖晦翁又误移此事属之左史，则以送道乡之人而反决其舟子，又事之所必无者也。

　　小刘先生语

　　天下未尝无才也。作而成之，才不可胜用矣！

　　能制于外者，则能养其中。

　　拱而尚右，此信孔子之行而行之者也。「丧欲速贫，死欲速朽」，此信孔子之言而言之者也。非自得也。

　　今长吏多以捕获功自列。幸人之死，而己取赏，吾弗忍为！

　　教授戴先生述（附弟迅。）

　　戴述，字明仲，永嘉人也。孝友直谅，少工于文。尝试广文馆，赵挺之得其卷，以为老儒，擢异等，而先生未冠也。先生为小刘先生妹，遂同游于程门，求为己之学。居父丧，卢墓尽哀。成元符进士，不乐为簿监等官，辞之不得，赋《归去来》投檄去。起为临江教授。居母丧，病于倚卢，或请迁于内，先生不可，六日而卒。周浮沚志其墓曰「明仲资禀刚明，少而有立。既从程氏问学，知圣人之道近在吾身，退而隐，于心若有自得。方沈涵充积，日进不已，而年止三十有七，可谓不幸也已！」先生弟迅，字几仲，私淑洛学于其兄，时称为大、小戴先生。门人合其文曰《二戴集》。几仲别有《晋史属辞》三卷。

　　鲍敬亭先生若雨

　　鲍若雨，字商霖，永嘉人也。学者称为敬亭先生。张思叔《敬亭记》曰：商霖从学伊川先生，勤苦自励，早夜不息，为同门之畏友。伊川尝令与和靖讲明口口。睦州之乱，率其门人捍御有劳，有司奏功，力辞不受。所著有《伊川问答录》、《敬亭集》。

　　敬亭语

　　先生前日教某思「君子和而不同」，思之数日，便觉胸次广阔，其意味有不可以言述者。

　　窃有一喻，愿留严听。今　有人焉，久寓远方。一日归故乡，至中途适遇族兄者俱抵旅舍，异居而食，相视如途人。彼岂知为族弟，此亦岂知为族兄邪！或告曰：「公之族兄弟也。」既而欢然相从，无有二心。向之心与今之心，岂或异哉﹖知与不知而已。今学者苟知大本，则视天下人犹一家，亦自然之理也。先生曰：「此诚善喻。」

　　人之初生，仁固已存乎其中。及其既生也，幼而无不知爱其亲，长而无不知敬其兄，而仁之用于是见乎外。当是时，惟知爱敬而已，固未始有事物之累。及夫情欲窦于中，事物诱于外，事物之心日厚，爱敬之心日薄，本心失而仁随丧矣。故圣人教之以务本，而曰孝弟为仁之本，盖谓为仁者必本于孝弟。先生曰：「如此寻究甚好！」

　　身者，资父母血气以生者也。尽其道，则能敬其身，敬其身，则能敬其父母矣。故曰：尽其道，谓之孝弟。

　　隐君潘先生闵

　　潘闵，字子文，瑞安人也。与敬亭诸公入洛从伊川。尝以子夏、子张之论交为问，伊川曰：「子张是成人之交，子夏是小子之交。」先生退而有得。志趣高远，见当时政事混浊，党锢之祸正烈，遂隐居不仕。

　　陈先生经正

　　进士陈先生经邦（合传。）

　　陈先生经德（合传。）

　　陈先生经郛（合传。）

　　陈经正，字贵一，平阳人也。与其弟经邦从伊川游。谢持正之见伊川也，贵一实介绍之。经邦成大观进士，字实新。贵一、贵新皆有问答，见《语录》。其二弟经德、经郛亦私淑洛学者。平阳学统始于先生兄弟，成于徐忠文公宏父。贵一尝曰：「盈天地间皆我之性，不复知我之为我。」

　　（梓材谨案：谢山以经德、经郛为洛学私淑。然考《温州旧志》，谓经正与弟经邦、经德、经郛、永嘉鲍若雨俱受业二程之门，二程谓伊川也。《儒林宗派》亦以为程门弟子，第以经郛为经邦弟，经德为经郛弟。许横塘为其祖宗伟墓志云：「男孙九人，经德、经邦、经郛、经正、经世、经言、经纶、经猷、经辨。」则经德最长，而经邦、经郛、经正皆其弟也。横塘亲见诸陈，且谓经德状其祖府君之行，告其所游许某，则其同在程门而非私淑可知矣。）

　　◆周许讲友

　　学正赵先生霄（附弟沾。）

　　赵霄，字彦昭，瑞安人也。十岁赋《猛虎行》，甚工。少孤，从父豫析其产，先生悉以属之兄。入太学，与横塘诸公为洛学。成崇宁进士，官济州教授，导诸生以躬行之实，不专事科举，东方士俗为之丕变，时称为赵颜子。官至太学正。先生弟沾，字彦泽，学业亚于其兄。大观中以八行举，耻其为蔡氏所设科，力辞不赴。方贼之难，同县令王公济守御有劳。既卒，县人祀之。许横塘称其临大节而不挠，视古人为无愧云。

　　学录张草堂先生辉

　　张辉，字子充，永嘉人也。自《六经》、诸子史家之说，皆通习而辨析之。性笃孝，居丧哀毁不自胜，筑霜露堂于墓侧，栖止其中。有甘露降于庭，学者争请识之，曰：「是自衒也。」与横塘诸公日从事于治气养心之术，学者从之益多。政和中，举八行不就。政和二年上舍擢第，累仕为洪州教授。以荐为国子学录。所著有《草堂语录》，学者称为草堂先生。

　　上舍蒋先生元中

　　蒋元中，字符中，永嘉人也。见道超卓，与横塘诸公为洛学。尝作《经不可使易知论》，太学诸生盛传诵之，至刻之石，而张文忠公横浦亦时时为学者诵之。方元丰中，太学有「永嘉九先生」之自，即刘、许以至沈、蒋九人也。张氏、赵氏、蒋氏，疑未见伊川者，盖私淑也。然永嘉之为洛学者尚不止此，盖指其同时在太学者耳。

　　◆周许学侣

　　上舍蔡先生元康

　　蔡元康，字君济，平阳人也。初入太学，慨然叹曰：「学止科举而已邪！」所见贤者一言一行，孜孜访之。由横塘诸公私淑洛学。崇宁中，游京师，谓其友曰：「连日不乐，得非吾亲不安邪﹖」驰归，果父病，寻愈。学以诚正为本，龟山、道乡、了翁皆重之。道乡临殁，告以死生之说并学问源流甚详。尝失金，有得诸同舍箧中者，以告，曰：「此非吾金也。」寻以八行荐，未报而卒。横塘为志墓。

　　潘先生安固

　　潘安固，字仲硕，平阳人也。由横塘诸公私淑洛学。尝举八行，不就。一日行市上，负薪者误触其巾堕沟中，皇遽弛担谢罪，先生抚而遣之曰：「汝行矣！吾自取之。」（以上补。）

　　◆浮沚门人（胡、张三传。）

　　学士吴愖然先生表臣

　　吴表臣，字正仲，永嘉人也。大观初进士。高宗时累官右正言，迁吏部尚书兼翰林学士。秦桧欲其使金议地界，指政事堂曰：「归来可坐此。」先生不答，坐罢。复起知婺州，寻进直学士。晚号湛然，乡论推其清约。《宋史》谓其源流得之陈忠肃公了翁，而不知其为浮沚先生高弟。永嘉诸公之传，其最达者，先生也。（修。）

　　通守李济溪先生迎

　　李迎，字彦将，济源人也。累官安抚司机宜文字、通判明州。晚寓苕上。尝自赞曰：「三仕三已，应缘而进。一丘一壑，倦游而归。」其高致如此。先生为永嘉周浮沚先生，因得闻伊洛之说。其居苕上，口口招提中，日手钞圣贤治心养性之学。有《济溪老人遗稿》一卷，周益公序之，又表其墓。（补。）

　　◆横塘门人

　　直阁林竹轩先生季仲

　　运副林先生叔豹（合传。）

