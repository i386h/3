<!-- { "loadSidebar": true } -->
　　祖望谨案：陈本堂云：「张文饶自谓精数，及其立身行事，则大悖于《易》，与汪玉山之言异当。」（云濠案：谢山《学案札记》有此条，盖案语而未及归者，特为附入。）

　　（梓材谨案：《儒林宗派》列先生于谯天授之门，盖因谯先生传云：「冯时行、张行成得先生之余意。」故与冯先生牵连及之，则亦伊川私淑也。）

　　附录

　　王深宁《困学纪闻》曰：「张文饶曰：『处心不可着，着则偏；作事不可尽，尽则

　　穷。先天之学，止此二语，天之道也。』愚谓：邵子诗『夏去休言暑，冬来始讲寒』，则心不着矣；『美酒饮教微醉后，好花看到半开时』，则事不尽矣。」

　　尚书王醒庵先生卿月

　　王卿月，字清叔，祥符人也。南渡，卜居天台。累官至太府卿。其提刑蜀中时，从康节后人传其《易》学，论人穷达寿夭甚中。及以吏部尚书充金国生辰使，语家人曰：「今年吾当厄万里之行，其能免乎﹖」已而疽发于背，或劝之辞，曰：「君命也。」行次扬州卒。先是，取其所著书尽焚之，遂无传。

　　（云濠谨案：先生干道进士。楼攻媿志其墓云：「隆兴改元，试入右庠。干道二年，中其科，官汉阳都巡检，非其志也，益进于学。五年，遂登进士第。」

　　梓材谨案：先生号醒庵居士，《台州府志》作临海人。）

　　◆张氏门人

　　太府吕先生凝之

　　吕凝之，字泽父，蜀人也。淳熙八年，以知阆州入觐，奏陈经世之学。阜陵大喜，以问周必大，对曰：「此必从张行成讲学者。」上曰：「行成所著颇略。」必大对曰：「凝之以卦爻配年，所以加密。」留为太府丞。其《观物篇》隔眼大书云：「康节手笔也。」

　　◆邵学之余

　　提干祝子泾先生泌

　　祝泌，字子泾，德兴人。自称观物老人，着有《皇极经世书钤》。袁蒙斋赠之以序曰：「康节《观物篇》，其学自老氏乎﹖致虚极，守静笃，万物并作，吾以观其复，斯道也，岂独老氏！《易》《系辞》曰『设卦观象』，物皆象也。又曰『圣人见天下之动而观其会通』，物皆动也。老氏守静观复乃动也，《易》观其动乃静也。何动非静﹖何静非动﹖阴阳刚柔，互为其根，知此者，可以观矣。祝君好康节书，余大书观物二字遗之。非观物也，自观也。观我生，观民也。大观在上，何物何我！」（参《袁蒙斋文集》。）

　　（梓材谨案：先生一字泾甫。《德兴县志》载：「先生以进士授饶州路三司提干，传邵氏皇极之学于廖应淮。年老乞休，御书『观物楼』扁额赐之。元世祖诏征，不赴。」是先生元初尚存，然考黄瑞节题蔡西山《皇极经世书纂图指要》云：「邵子之书，伯温略发其微，至祝氏而其说祥，其用异。蔡氏盖由博而约之也。」又云：「若夫以声起数，以数合卦，则具祝氏《铃》，而邵子未言，蔡氏未用」云。似先生与蔡氏及见然者，且与袁蒙斋往来，在绍定、嘉熙间，如及元初，则当百余岁矣。」）

　　皇极经世书钤自序

　　《易系》曰：「天生神物，圣人则之。天地变化，圣人效之。天垂象，见吉凶，圣人象之。河出《图》，洛出《书》，圣人则之。」制法垂教，祖道钩元，是极也。先高厚而肇始，运万有而不遗。推其动静，得两仪之本。沿其始交，得四象之元。循其变化，识卦位之分。得《河图》、《洛书》而证其拟议形容之实，传十四图而悟布卦用卦之旨。今探赜索隐，傥不明其所由，肇是康节之学，且入于术矣。不揣其本而齐其末，可乎﹖粤疏造物之图，达于取卦之妙，而后备列先天之所由运行，动植之所以感应，而要之以折衷之法，庶几览者由门及序，升堂入室，识其条贯，是编也，尚少裨好古博雅之君子。若郑夬所谓「泄天之蕴，岂无祸福」，不可谓之知言。今但虞绝学之无传，亦何暇虑乎祸福之间哉！

　　巡检朱水檐先生元升（附子仕可、仕立。）

　　朱元升，字日华，号水檐，平阳人。所著《三易备遗》，家铉翁表进之。别有《邵易略例》，今不传。其言曰：「孔安国、马融、郑康成、关子明诸儒，皆谓自一至十为《河图》，自一至九为《洛书》，唯刘牧反是。牧非无见而然也。河以通《干》出天苞，洛以流《坤》出地符，《河图》本天，宜得奇数，《洛书》本地，宜得耦数，此其据依以为左验者也。由是因往顺来逆之八卦，推五行纳音，以明四十五数之为《河图》；因起《震》终《艮》之八卦，推五行生成，以明五十五数之为《洛书》，而三《易》之大纲定矣。《连山》，夏《易》也。贾公彦谓《连山》作于伏羲，因于夏后氏，夏《易》不可见，即羲《易》可见矣。《连山易》即春首纯《艮》之义也。《说卦》曰：『《艮》，东北之卦也，万物之所成终而成始也。』又曰：『终万物，始万物者，莫盛乎《艮》。』邵子虽以此一节为明文王之卦，要之首《艮》之秘，已具此两言，是以述《连山象数图》，以备夏后氏《易》之遗。《归藏》，黄帝《易》也，商人用之。黄帝命大挠作甲子，使伶伦造律吕。日辰有十干十二枝，而其相承之数，究于六十。律吕有五声十二律，而其相承之数，亦究于六十。《干》之策三十六，《坤》之策二十四，此六十也。《震》、《坎》、《艮》之策三十二，《巽》、《离》、《兑》之策二十八，亦六十也。稽之以纳音，定之以策数，己亥为阴阳之终，子午为阴阳之始，纳音遇己亥、子午之间，数必交，音必藏，交则生生之机不息，藏则化化之不露，一象一数，莫不与《图》、《书》合。《大传》曰『显诸仁，藏诸用。』《说卦》曰：『《干》以君之，《坤》以藏之。』是以述《归藏象数图》，以备商《易》之遗。卦之象，不易者四，反易者二，此以六变而成八也。重卦之象，不易者八，反易者二十八，此以三十六变而成六十四也。其说尚矣，未有究先天后天之体用，因象数之合，以验羲、文之合者。《干》、《坤》之体，不互《夬》、《姤》、《剥》、《复》，具《干》、《坤》之体，不互《既济》、《未济》，具《坎》、《离》之体，不互其余互卦五十六。其说尚矣，未有悉以卦爻彖象之辞证之者，是以演《反对互体图例》，备《周易》之遗。」先生登右科，官政和县巡检。长子仕可，字起予，亦登右科；次子仕立，字起潜，皆能卒业于其父之书。邵学别派

　　杜道士可大

　　杜可大，蜀道士也。廖应淮配汉阳军，抵汉江滨，遇之。可大揖曰：「子非廖应淮邪﹖」应淮愕然曰：「道士何自知之﹖」可大曰：「字宙太虚一尘尔，人生其间，为尘几何﹖是茫茫者，尚了然心目间，矧吾子邪﹖然自邵尧夫以先天学授王豫天悦，天悦死，无所授，同葬玉枕中。未百年，而吴曦叛，盗发其冢，得《皇极经世体要》一篇，《内外观象》数十篇，余贿盗得之。今余五十年，数当授子，吾俟子亦久矣。」乃言于上官，脱其籍，尽教以冢中书。其算由声音起，应淮神鉴颖利，可大指画未到者，应淮已先意逆悟，可大自以为不及云。（参《宋文宪文集》。）

　　隐君荆先生□

　　荆□。

　　（梓材谨案：先生河南隐士，尝授皇极数学于李鹤鸣。见黄氏补本《李鸿鸣传》。）

　　◆祝氏门人

　　廖溟涬先生应淮（见下《杜氏门人》。）

　　◆杜氏门人

　　廖溟涬先生应淮（附吴浚。）

　　廖应淮，字学海，南城人也。自号溟涬生。抱负奇伟，年三十，游杭，上疏言丁大全乱政状，配汉阳军，先生荷校行歌出都，见者壮之。蜀人杜可大者，客汉阳，言之营将，脱戍籍，授以邵子先天易数。其算由先天起数，先生神警，一授即了。自是能洞知未知，乃坐临安市楼卖大衍卜。卜已，辄闭楼危坐，取一镮，按剑自锻之，当火少休，复危坐以为常。贾似道延之，先生直言宋鼎将移，语毕径出。常过曾渊子家索酒，饮酣，抵掌放歌。有国子监簿吴浚者，以《先天易笺》、《阴符经注》、《六花陈法》欲上之朝，先生掷之曰：「嘻！误天下国家者，此书也。」浚请受《易》，骂曰：「若黄口小儿耳！若能此，则人人安乐翁矣。」其后，以所传授进士彭复之。再传为鄱阳傅立。所著有《历髓》、《星野指南》、《象滋说会补》、《画前妙旨》诸书。先生数学虽近于方伎，然亦畸士，有不可泯灭者，故附之《康节弟子学案》，（梓材案：谢山始以是卷合王、张诸儒为《康节弟子学案》，故云尔。）以存其别派。

　　（云濠谨案：《德兴县志》言：祝泌传邵氏皇极之学于廖应淮，是溟涬兼得祝氏之传者也。）

　　◆荆氏门人

　　庄靖李鹤鸣先生俊民（别见《明道学案》。）

　　◆廖氏门人（杜氏再传。）

　　进士彭先生复初

　　彭复初，安福人。精于《易》，尝本朱子、邵子之说，着《易学源流》。（参《江西通志》。）

　　（梓材谨案：《廖溟涬传》所谓「进士彭复之」，盖即先生，一名、一字尔。）

　　◆祝氏续传

　　文懿傅初庵先生立

　　傅立，字权甫，德兴人也。刻意经学。先是，祝氏有《皇极元元集》之作，其说多与张氏异同，而进士彭复之从溟涬生别有所得，先生受之，颇有与祝氏异同者，遂通其学。入元，累官集贤院大学士。谥文懿，学者称为初庵先生。而程直方其高弟，乃有《皇极续元元集》之作。

　　（云濠谨案：《饶州府志》言：「先生得里人祝泌皇极数学。」《元史》《世祖本纪》，至元十六年，「遣使访求通皇极数鄱阳祝泌子孙，其甥傅立持泌书来上」。盖先生为祝氏后人之甥而续其传，又可见《德兴县志》所云「诏征不赴」者，谓泌后人也。）

　　◆彭氏门人（杜氏三传。）

　　文懿傅初庵先生立（见上《祝氏续传》。）

　　◆傅氏门人

　　程前村先生直方

　　程直方，字道大，婺源人。读书十年不下楼，尤深于《易》。入元，绝意仕进。行部至者必造请，或敦延至学宫，执礼授教。（参《安徽通志》。）

　　（梓材谨案：《经义考》引董时乂之说，言先生号前村，尝辟书室曰观易堂，与初庵傅先生为莫逆交，尽得邵氏不传之秘。又言其通诸经，平生著述，《易》则有《程氏启蒙翼得》、《四圣一心》、《观易堂随笔》，《书》则有《蔡传辨疑》，《诗》则有《学诗笔记》，《春秋》则有《诸传考正》、《春秋旁通》。是先生所著，不独《续元元》之作，其于初庵，盖在师友之间。）
 卷七十九　丘刘诸儒学案（全氏补本）
　　丘刘诸儒学案　（全祖望补本）

　　丘刘诸儒学案表

