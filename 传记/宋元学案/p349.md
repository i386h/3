<!-- { "loadSidebar": true } -->
　　吴潜，字毅夫，参政渊之弟。嘉定十年进士第一。绍定四年，都城火，先生疏请「修省恐惧」，以回天变。又贻书丞相史弥远论事，以「格君心」为先。端平初，历官至江东安抚留守。尝陈九事曰：顾天命，植国本，笃人伦，正学术，广畜人才，实恤民力，边事当鉴前辙，楮币当权新制，盗贼当探祸端。以直论忤时相，罢奉千秋鸿禧祠。改秘阁修撰。后以工部侍郎知庆元府兼沿海制置使，建筑堤堰，以备旱潦，至今民食其利。及知临安府，乃论艰屯塞困之时，非反身修德，无以求亨通之理。淳佑十一年，由绍兴府入为参知政事，拜右丞相兼枢密使。明年，以水灾乞解机政。又四年，授沿海制置大使，判庆元府。累章乞归田里，进封庆国公，判宁国府。还家，以醴泉观使兼侍读，召入对，论畏天命，结民心，进贤士，通下情。帝嘉纳。拜特进、左丞相，进封许国公。鄂州被兵，疏劾丁大全等。论国家安危治乱之原，由近年公道晦蚀，私意横流，仁贤空亏，名节丧败，忠嘉绝响，谀成风。时群小侧目，国事日非。适将立度宗为太子，先生密奏云：「臣无弥远之材，忠王无陛下之福。」帝怒，先生以沈炎论劾落职，责循州安置。贾似道使武人刘宗申毒之。先生凿井卧榻下，毒无从入。复开宴趣赴，辞之者再。不数日，移庖就先生，遂得疾，曰：「吾将逝矣，夜必雷风大作。」已而果然。四鼓开霁，撰遗表，作诗颂，端坐而逝。时景定三年五月也。循人闻之，咨嗟悲恸。德佑元年，复官赠少师。着有《履斋遗集》。（云濠案：先生《遗集》四卷，釆入《四库》集部。）先生四绾郡组，所至民不能忘。其在政府，时时以畜人材、储边防为亟。遗疏虽不尽传，然其兴史弥远诸书，具载《集》中，犹想见岳岳不挠之概。诗词激昂凄切，在南宋亦不失为佳手，是固不但其人品足重矣。（同上。）

　　祖望谨案：吴毅夫疏言徐庚金等事曰：「强敌入我堂奥，奸党犹在衽席，外廷纷纷，盖为社稷。陛下若以正人不当收召，则是君子不足恃，《六经》不足信，而孔、孟之道可废。万一宗社轻摇，恐天下后世书之曰「亡国自臣潜始」。上为之敛容，而隙由此开。

　　◆克堂家学

　　文肃包先生恢

　　包恢，字宏父，父扬、世父约、叔父逊皆从朱、陆二子学。先生弱冠，即闻心性之旨。成嘉定十三年进士。累以军功擢知台州，诛妖僧号「活佛」者。及知建宁，严禁淫祠，民俗丕变。数膺剧郡，所至破豪猾，去奸民，治蛊狱，课盆盐，政声赫然。积官至刑部尚书，签书枢密院事，封南城县侯。以资政殿学士致仕。卒，年八十七，赠少保，谥文肃。先生在理宗时，经筵奏对，诚意恳恻，至身心之要，未尝不从容谆至。度宗至比先生为程颢、程颐。少时文誉藉甚，既登仕籍，转为功业所掩。史传亦不及其著作。元刘埙《隐居通议》称先生学为时师表，为文下笔汪洋，根据义理，由其学力深厚，不可涯涘，故推重于后进如此。着有《周礼六官辩》、《敝帚■略》等书。（参史传。）

　　◆敏道门人

　　宝章罗北谷先生必元（见下《骊塘门人》。）

　　◆骊塘门人

　　宝章罗北谷先生必元

　　罗必元，字亨父，进贤人。嘉定中进士。累官抚州司法。真西山入参大政，先生移书谓：「老医尝云，伤寒坏证，惟独参汤可救。先生其今之独参汤乎﹖」通判赣州，上疏论贾似道。后以直宝章阁致仕。（参《姓谱》。）

　　（云濠谨案：先生自号北谷山人。《刘后村大全集》先生墓志云：「公少师骊塘危公、蟾塘危公，壮为性理之学，与柴中守、欧阳镇、冯曾讲切。」是则先生之师友可见矣。）

　　（梓材谨案：《宋史》先生本传云：「卒年九十一。」且言：「先生尝从危稹、包逊学，最为有渊源，见理甚明，风节甚高，至今人犹尊慕之。」则先生又为包氏门人也。）

　　罗先生晋君

　　罗晋君，字晋伯，进贤人，宝章必元从子也。早从危骊塘稹、蟾塘和、柴蒙堂中守、欧阳东谷镇学。所居东偏万竹中作楼，聚书万卷，扁曰「经训」，江古心万里记之。（参《刘后村集》。）

　　◆北谷讲友

　　柴蒙堂先生中守（别见《丘刘诸儒学案》。）

　　欧阳东谷先生镇

　　欧阳镇，字伯禹，号东谷。尝遗陆伯微书，自谓「于象山之学有会心处」。冯圣与、吴规甫亦极称之。清修笃孝，临终翛然。（参《袁蒙斋集》。）

　　（梓材谨案：《蒙斋文集》止称欧阳伯禹。考之《刘后村集》志罗北谷文，盖即东谷先生镇也。又案：蒙斋所称冯圣与，即《后村集》之冯曾尔。）

　　冯先生曾

　　冯曾，字圣与。

　　◆仲钦家学

　　李先生复（见上《象山门人》。）

　　◆机宜家学

　　邵先生鲁子

　　邵鲁子，其父从陆子、袁絜斋游。刘漫塘送之序云：「今之学者，喜立言以自见。夫太极气之始，大衍《洪范》数之元，不为之图未易晓，而近世精一之传有图，心性之分有图，皆为蛇画足。」）

　　（梓材谨案：谢山节录《漫塘集》此条而识云：「鲁子恐是邵机宜之子，故云其父从陆子、袁絜斋游。当查。」今姑如其说，补为之传，以俟再考。）

　　◆蟾塘门人

　　宝章罗北谷先生必元

　　罗先生晋君（并见《骊塘门人》。）

　　◆东谷门人

　　罗先生晋君（见上《骊塘门人》。）

　　◆曾潭续传

　　隐君陈静明先生苑（别为《静明宝峰学案》。）

　　◆石氏续传

　　州属石遯翁先生余亨

　　石余亨，字成己，新昌人也。石氏世为讲学家，先生守先绪。以咸淳进士官明、衢二州。见宋且亡，弃去，隐沃洲，自号休休翁。丙子之乱，转徙万山，叹曰：「吾家累世传正学，（云濠案：《两浙名贤录》作「吾家更八九世皆不失素业」。）至予身益穷。然不死于盗贼，得奉遗体以从先人于九原，幸矣！」又号遯翁，且为铭曰：「胶胶乎，申申乎！将久存以瘁予形乎﹖宁亟归以全吾真乎﹖悲夫！」时以致曲先生并称云。（补。）

　　◆遯翁门人

　　黄先生奇孙（别见《潜庵学案》。）
 卷七十八　张祝诸儒学案（全氏补本）
　　张祝诸儒学案　（全祖望补本）

　　张祝诸儒学案表

　　张行成　　　　　　　吕凝之

　　（谯氏门人。）

　　王卿月

　　（并百源续传。）

　　祝泌　　　　　　　　廖应淮（见下《杜氏门人》。）

　　傅立　　　　　程直方

　　（《祝氏续传》。）

　　朱元升　　　　　　（子）仕可

　　（并邵学之余。）　（子）仕立

　　杜可大　　　　　　　廖应淮　　　　　彭复初　　　　傅立（见上《祝氏续传》。）

　　（王氏续传。附吴浚。）

　　荆□　　　　　　　　李俊民（别见《明道学案》。）

　　（并邵学别派。）

　　----

　　张祝诸儒学案序录

　　祖望谨案：康节之学不得其传，牛氏父子自谓有所授受，世弗敢信也。张行成疏通其纰缪，遂成一家，玉山汪文定公雅重之。其后如祝子泾，又稍不同。至于廖应淮之徒，则益诞矣。康节本出于希夷，其后卒流而为应淮，所谓「必复其始」者与﹖述《张祝诸儒学案》。（梓材案：张、吕二先生传，黄氏本附《康节学案》，谢山《序录》别定为《张祝诸儒学案》。）

　　◆百源续传

　　郎中张观物先生行成

　　张行成，字文饶，临邛人。干道间，由成都府路钤辖司干办公事，丐祠归。（梓材案：下文云「干道二年，表进其书」，中间著述十年，则其丐祠当在绍兴间。）杜门十年，着成《述衍》十八卷，以明三圣之《易》；《翼玄》十二卷，以明杨氏之《易》；《元包数义》三卷，以明卫氏之《易》；《潜虚衍义》十六卷，以明司马氏之《易》；《皇极经世索隐》二卷，《观物外篇衍义》九卷，以明邵氏之《易》。先生之学，归宿在康节，故又别着《周易通变》四十卷，取自陈希夷至邵氏所传《先天卦数》等四十图，敷演解释，以通诸《易》之变，始若殊涂，终归一致，共七种，凡七十九卷。先是，康节之学有所传十四图者，世莫之传，先生得于蜀中估籍吏人之家，因演解之，以为象数之用，皆起于交，交则变，故曰「通变」。干道二年六月，表进其书。诏奖之，除直徽猷阁。先生之《自序》曰：「康节先生谓：『图虽无文，吾终日言而未尝离乎是。盖天地万物之理，尽在其中矣。』谓《先天图》也。先生之学，祖于象数二图。象之变为交泰，图体极于一十二万九千六百，而以八万六千四百为用，在观物为以元经会、以会经运、以运经世之数，其要则总于四象运行之一图。数之变为《既济》，图体极于一十二万二千八百八十，而以三万四千四十八为用，在观物为日月，星辰、水火、土石、声音、律吕、倡和之数，其要则总于八卦变化之八图。四象运行者，天数也；八卦变化者，物数也。处乎其间，上以承天，下以生物者，地数也。故二者之用，全在卦气之一图，以动植通数，布为九位，中五斡旋，卦乃生焉。二百五十六卦，会分十二，位分十六，具一十三万八千二百四十之体，九万二千一百六十之用，而天之运行，物之变化，自一至千八百万之数皆在其中。衍而伸之，逐类而长之，以至于坤之无极之数，阴阳之消息，运世之否泰，人物之盛衰，可得而考矣。夫天垂象，河、洛出《图》、《书》，伏羲因之而画卦。伏羲之意，传天之意也。先生之书，尽寓乎十四图。先生之意，推明伏羲之意也。仆不自揆，辄敷演解释，命曰『通变』，庶几学先天者得其门而入焉。李氏心传尝曰：『行成谓三陈九卦者，明天用二十七也。序十三卦者，明地用七十八也。二十七者，卦体也。其爻用则百六十二者，九九之合也。七十八者，爻用也。其卦体则十三者，闰岁之月也。』盖亦牵合也。祝泌亦为康节之学者，谓：『先生之书，其发明固多，其支蔓亦多。』独魏文靖公则盛称之，而惜其书之不尽传。尝曰：『行成大意，谓理者，太虚之实义，数者，太虚之定分，未形之初，因理而有数，因子而有象，既形之后，因象以推数，因子以知理。』是则论《易》之名言也。」先生官至兵部郎中、知潼川府。汪文定应辰帅蜀，荐其有捐躯殉国之忠，而又善于理财。

　　（梓材案：玉山帅蜀，在隆兴二年。）学者称为观物先生。（修。）

