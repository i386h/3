<!-- { "loadSidebar": true } -->
　　圣王不作者，言周之衰，上无明天子也。诸侯放恣者，言上无明天子，则下无贤方伯，凡有国之君，皆得自便，纵欲而专利也。处士横议者，言自天子至于诸侯，皆失其道，不复以明教化为务，则天下荡然，学术无统纪，而世之处士，各横为议论，人自为一说，家自为一书也。杨朱、墨翟之言盈天下者，言处士横议者虽多于其中，独有杨朱、墨翟之教盛行而莫之抗也。天下之言，不归杨，则归墨，言从其说者之众也。举天下之能言者，不以杨朱为师，则以墨翟为师，而尧、舜、禹、汤、文武、周公、孔子之教□□道也。杨氏为我，是无君也者，此孟子之所以辟杨朱也。何也﹖朱之为说曰：「拔一毛而利天下，弗为也。」且夫惟天生民，有欲无主乃乱。故人主者，天之所置，非天下徒尊之也。葵藿之于太阳，江、汉之于海，鸟兽之于麟凤，皆此物也，而谁敢易之！是故天下之士，忘身以为主，忘家以徇国，非直苟利禄也。假使世之学者，皆操杨朱之心，虽损一毛而不以利物，是无与事君者也，故曰是无君也。墨氏兼爱，是无父也者，此孟子所以辟墨翟也。何也﹖翟之为说曰：「摩顶放踵，利天下为之。」且天之生物也，使之一本，父母是也。今夫人有父母，有兄弟，有夫妇，均此爱也，而先王立教，每为之差，而独隆于父。《记》曰：「为人子者，不可不私其父。不私其父，不可以为人子矣！是故有东宫，有西宫，有南宫，有北宫。」此言苟私其父，虽其父之伯仲，不可以不异宫也。又曰：「资于事父以事母而爱同，天无二日，土无二王，国无二主，家无二尊，以一治之也。故父在为母齐衰期者，无二尊也。」此言苟尊其父，虽父之妃，不可以不杀服也，是之谓一本。假使世之学者，皆操墨翟之心，爱无差等，是人人而父也，故曰是无父也。无父无君，是禽兽也者，孟子极其弊而言之也。人所以相群而不乱者，以其有君父也。有君在，则上下尊卑贵贱之分定；有父在，则长幼嫡庶亲疏之分定，定则不乱矣。苟无君父，则凡有血气者，皆有争心。苟有争心，不夺不餍，是人心与禽兽无择也。公明仪曰「庖有肥肉，有肥马，民有饥色，野有饿莩，此率兽而食人」也者，此孟子举公明仪之语，推广言之也。公明仪以为，国君之肥马在，而民饥莩在野，是为君者率兽而食人也。杨、墨之道不息，孔子之道不着，是邪说诬民，充塞仁义。仁义充塞，则率兽而食人，人将相食者，盖孟子终言杨，墨之害，与禽兽无异也。且夫孔子之道所以尊信于万世者，非儒者能强之也，诚以三纲五常不可一日殄灭故也。三纲五常不明而殄灭，则天地不位，万物不育矣！自古及今，天地无不位之理，万物无不育之理，则三纲五常无绝灭之理。三纲五常无绝灭之理，则孔子之道无不足尊信之理。今杨、墨者，自信其私说，而不信孔子，故杨、墨之道不息，则孔子之道不着。如此，则邪说行而仁义废。今夫人之所以老者相供养，幼者相抚字，敌己者相往来，以其本诸仁义之心也。无君则不义，无父则不仁矣！此心苟亡，则私欲横流，弱者之肉，强者之食尔。故曰：「人将相食，吾为此惧。闲先圣之道，距杨、墨，放淫辞，邪说者不得作。」此孟子以卫道自任之言也。且孟子非好辩也，惧斯道之不明，而人心沦胥，至于□□□□□□□□□□□□□□□□□□谓君不君，臣不臣，父不父，子不子，虽有粟，吾得而食诸﹖虽有天下，不能一朝居也。此圣贤之所大惧也。作于其心，害于其事；作于其事，害于其政者，言淫辞邪说之初，亦甚微也，不过其门人弟子转相传授，以为可行而深信之焉耳。夫苟有是说也，在于人心，则不见之于行事，斯已矣！苟见之于行事，则必害及于其事，不施之于有政，斯已矣！苟施之于有政，则必害及于其政。孟子逆知二氏之学，一日得志于天下，其害有不可胜言者。圣人复起，不易吾言矣者，孟子笃于自信之辞也。臣闻之曰，天下未尝一日无邪说也。圣王在上，教明而禁立，虽有邪说而不得行耳。反道败德，悔慢自贤，有苗氏之邪说也，而虞舜迁之。威侮五行，怠弃三正，有扈氏之邪说也，而夏启征之。谓祭无益，谓暴无伤，谓己有天命，谓敬不足行，商纣之邪说也，而周武灭之。然则道术分裂，闲为异端，自唐、虞、三代有焉，而卒不足以干大中至正之统者，圣王在上故也。今夫杨、墨非有王公贵人之势也，非有醲赏以诱率人、严刑以驱迫人也，又未得尝试其术于战国之际也，而天下翕然从之，不归杨，则归墨，是岂一人之力，一朝一夕之故哉！盖圣王不作，则教不明，禁不立。教不明，则曲学之论兴；禁不立，则朋邪之类胜，及其末流而莫之救也。由此观之，凡不本于孔子而敢为异说者，岂不甚可畏哉！有圣王者作，岂可不深察哉！

　　昔者，禹抑洪水而天下平；周公兼夷、狄，驱猛兽，而百姓宁；孔子成《春秋》而乱臣贼子惧。《诗》云：「戎、狄是膺，荆、舒是惩，则莫我敢承。」无父无君，是周公所膺也。我亦欲正人心，息邪说，距诐行，放淫辞，以承三圣者。岂好辩哉﹖予不得已也。能言距杨、墨者，圣人之徒也。

　　抑，遏也。兼，并也，言并治之也。膺，当也，言北当戎与狄也。惩，艾也，言南艾荆楚及群舒也。承，止也，言天下莫敢御之也。闻之曰，圣贤之生斯世，必以天下为己任。当尧之时，洪水为天下害。商之末，夷、狄禽兽为天下害。周之衰，乱臣贼子为天下害。战国之际，邪说诐行为天下害。洪水夷、狄之害，则生人不得安其居。不得安其居，则不得适其性矣！乱臣贼子之害，则生人不得定其分。不得定其分，则不得适其性矣！邪说诐行之害，则生人不得修其学。不得修其学，则亦不得适其性矣！是皆人心之　所由纷乱而皆蔽也。圣贤者，天民之先觉，将使之启迪人心，而归于正者也。则以生人为己任者，圣贤之责，此正人心以承三圣，孟子所以不得辞也。是故禹不抑洪水，周公不兼夷、狄，驱猛兽，使斯人脱于不安其生之患，而君臣、父子、兄弟、夫妇相保也，则禹、周公之责不塞。孔子不明乱臣贼子之罪，使斯人脱于不定其分之患，而君臣、父子、兄弟、夫妇相保也，则孔子之责不塞。孟子不辩邪说诐行之非，使斯人知所学，而君臣、父子、兄弟、夫妇相保也，则孟子之责不塞。禹、周公得君以行其道，则见之立功。孔、孟不得君以行其道，则见之立言。凡以尽圣贤之责而已。且夫禹、周公，人臣也。孔、孟，布衣也。夫为人臣，为布衣，不敢不以天下为己任，况尊为天子，富有四海之内乎！今敌国之为患大矣！播迁我祖宗，丘墟我陵庙，膻腥我中原，左衽我生灵，自开辟以来，夷、狄乱华，未有甚于此者也。高宗崎岖百战，抚定江左，将以讨贼，而沮于议和。孝宗忧勤十闰，经营富强，将以雪耻，而屈于孝养。二圣人之责，至今犹未塞也。陛下以仁圣之资，嗣有神器，岂得一日而忘此邪﹖陛下诚一日不敢忘此，则当以天下为己任，而不敢以位为乐。所谓一日不敢忘此，则不敢以位为乐者，每行一事，每用一人，必自警曰：「得无为敌国所侮乎﹖吾民困穷如此，吾士卒骄惰如此，吾内外之臣背公营私如此，吾父子之闲欢意未洽如此，吾将何以待敌国也﹖」常持此心，常定此计，周公岂欺我哉！则大义可明，大功可立矣，虽然，臣特因兼夷、狄发明一事尔。若夫人心不正，岂止于此，皆陛下之所当讲也。

　　止斋文集

　　王道至于周，备矣。周之作诰曰：「上下勤恤，惟曰，我受天命，丕若有夏历年，式勿替有商历年。」处心积虑，盖庶几兼夏、商之祚。讫于暴秦，略如其言。是道也，惟孔、孟知之。孔子曰：「周监于二代，郁郁乎文哉！吾从周。」孟子亦曰：「周公思兼三王，以施四事。」是故合族以五世，自夏、商用之，至周则系之以姓而弗别，虽百世而婚姻弗通。诸侯以五服，自夏、商用之，至周九州岛之外，犹以为夷服、镇服、蕃服。世一见，呜呼备矣！后之伤今思古之士，往往谓周文弊。学者尚论三代，要当折衷于孔、孟。且夫天命之难谌，非兢畏不能有也，人心之同然，非恻怛不能怀也。文、武、成、康积行累功之勤，诚有见于此者。读《书》至刑人、杀人、劓刖人，君臣相，甚敬甚惧，服念诰教，至于旬时，至于再三。读《诗南》、《雅》，群臣、嘉宾、兄弟、朋友、故旧、戍役之际，徒一觞豆，皆深致其好，备礼盛乐。以后妃之尊，犹知以酒醴劳慰行役仆马辛苦。夫苟燕乐之，即咏歌嗟叹之不足。夫苟刑戮之，即战战焉有忧色。此非有利为之也，畏天命焉耳，即人心焉耳，尝缘《诗》、《书》之义，以求文、武、周公、成、康之心，考其行事，尚多见于《周礼》一书，而传者失之，见谓非古。彼二郑诸儒，崎岖章句，窥测皆薄物细故，而建官分职，关于盛衰，二三大指，悉晦弗着，后学承误，转失其真。汉、魏而下，号为兴王，颇釆《周礼》，亦无过舆服，官名、缘饰浅事，而王道缺焉尽废。恭惟本朝，纯用周政。千载一时，爰自艺祖，不忍役一夫之力而养禁旅，不欲使天下一吏得以专政而罢方镇。制度文为，虽非周旧，而深仁厚泽，意已独至。肆我列圣，浸以宽大，任子及于异姓，取士及于特奏，养兵及于剩员，甚者污吏有叙复，重辟有奏裁。论议之臣，每不快舛驳，顾以《周礼》一书，理财居半之说，售富强之术。凡开基立国之道，斲丧殆尽，而天下日益多故，迄于夷、狄乱华，中原化为左衽。老生宿儒，发愤推咎，以是为用《周礼》祸，抵排不遗力。幸以进士举，犹列于学宫。至论王道不行，古不可复，辄以熙宁尝试之效借口，则论著诚不得已也，故有格君心、正朝纲、均国势说各四篇，而为之序如此。（《进周礼说序》。）

