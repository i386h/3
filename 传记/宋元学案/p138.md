<!-- { "loadSidebar": true } -->
　　（云濠谨案：万历《金华府志》载先生干道中除金部郎官，召见言事，御札俾奏，尝称其有谏官才。罢知饶州，后除浙江提点刑狱，丐祠，卒。其为政仁恕，而纲目整齐。朱子为作墓志，称其「有本有文，德望隐然为东州之重」云。）

　　◆庇民门人

　　文节魏碧溪先生

　　魏，字南夫，寿春人，赵庇民高弟也。绍兴二年进士，以荐擢太府寺主簿，累迁参知政事、右仆射兼枢密使。先生尝为金通问使，正敌国礼，损岁币，以不辱命，由庶官一岁至相位。帝方锐意恢复，先生左右其论。会郊祀冬雷，用汉制灾异策免，出知平江府。后以端明殿学士奉祠，告老，复资政殿大学士。卒，谥文节。（参史传。）

　　谢山《碧溪魏文节公祠堂碑铭》曰：文节本家焦山，以受经于赵公庇民来鄞，定居溪上。既退休，东阁之客最多，若张武子、王季彝之诗，葛天民之怪，柴张甫之侠，无所不集，溪上风流，于斯为盛。文节于孝皇时最称重臣，其使金不屈，卒正国书，用敌国礼，功尤大。秉钧西府，惜乎未见其用。及投闲溪上，绝口不道时事，飘然人外，宏奖风流，不特吾乡十八宰执之杰也。

　　庄靖汪适斋先生大猷

　　汪大猷，字仲嘉，号适斋，鄞县人，赠少师思温子也。登绍兴进士第，累官至敷文阁待制，谥庄靖。先生生而岐嶷，四岁诵《孝经》，能对客问。学中所讲《论语》、《孟子》，辄述口义以示同舍，一日千里，侪辈皆畏之。登第后，尝习宏辞科，应用之文足以行意，出为州县，守将多委以笺奏。南宫名表一出，士林诵之。孝宗朝为给事，咨访时政，陈奏无隐。经筵讲义，进故事，论治道之要，务为实用。先生父少师深仁厚义称于世，尝曰：「事事上行方便，物物上有利益，此吾志也。」先生实能推广之。居乡，学校寖圯，劝率巨室，且为之文，谓「宗释、老之居以邀福泽，不如新夫子之宫以助风化」。凡里中义事，多自先生倡举。晚以白太傅自况，真率之约，未尝以爵齿上人。楼攻媿谓其「内行修饬，名节纯全，放于古之完人，先生庶几无憾焉」。有《适斋存稿》二十册，手钞书曰《适斋备忘》十七册，取唐、宋名公诗集编为《诗韵》四十册，又有《漫录》、《训鉴》等书。（参《楼攻媿集》。）

　　附录

　　汪玉山《与敷文兄书》曰：诸子失学非细事，此正是着力时。若半路上落下，他日悔之无及。浮屠家比之如抱鸡子，须暖不断。（补。）

　　（梓材谨案：此条从《玉山学案》移入。敷文即适斋先生。三江汪氏皆一家，故称敷文兄，而以家学相勉云。又谢山所录《玉山文集》又有《与汪叔嘉》一条，叔嘉疑即仲嘉之异。）

　　通判童持之先生大定

　　童大定，字持之，奉化人。事乡先生赵庇民，总角入乡校。会舍法罢，游京师，中左学选，所交皆一时名士。高侍郎抑崇以其天资粹美，尽以所闻相授。复从杨龟山先生游，就正所学。靖康之乱，归，尉，亲履畎亩，正其经界，收渔户税，不私一钱。调永嘉丞，转江东漕属，所至有善政。改宣教郎，授徽州教授。转奉议郎、通判靖江军事，解秩归。（参《四明旧志》。）

　　◆持之讲友

　　通直舒德观先生黻

　　舒黻，字德观，奉化人，广平先生璘之父也。最与童持之讲学相睦。陆文达复斋谓其「温恭足以警傲惰之习，粹和足以消鄙吝之心」，盖亦学有原本者。持之故龟山弟子也，遂为广平妇翁。（补。）

　　◆息斋门人

　　通判童持之先生大定（见上《庇民门人》。）

　　高国任先生材（别见《和靖学案》。）

　　◆湍石门人

　　文定汪玉山先生应辰（别为《玉山学案》。）

　　朝奉程沙随先生迥

　　程迥，字可久，号沙随，由宁陵徙居余姚。登隆兴元年进士第，知上饶县。已而奉祠。尝受经学于严陵喻氏，着《古易章句》十卷，《易传外编》、《古易考》、《古占法》各一卷，又有《春秋传显微例目》、《论语传》、《孟子章句》、《文史评》、《经史说》、《诸论辩》、《太玄补赞》、《户口田制贡赋书》、《干道振济录》等书。卒官朝奉郎。朱子称其「博闻至行，追配古人；释经订史，开悟后学；当世之务，又所通该」。其高第曰高元之。

　　文尤遂初先生袤

　　尤袤，字延之，无锡人。入太学，以词赋冠多士，寻冠南宫。绍兴间登进士第，官至礼部尚书。卒，年七十，赠金紫光禄大夫，谥文。先生少从喻湍石游。干、淳间，程氏学稍振，忌之者目为「道学」，将攻之。先生时在掖垣，首言：「夫道学者，尧、舜所以帝，禹、汤、武所以王，周公、孔、孟所以设教。近立此名，诋訾士君子，故临财不苟得，所谓廉介，安贫守分，所谓恬退，择言顾行，所谓践履，行己有耻，所谓名节，皆目之为道学。此名一立，贤人君子欲自见于世，一举足且入其中，俱无得免。此岂盛世所宜有！」孝宗曰：「道学岂不美之名，正恐假托为奸，使真伪相乱尔。」付出戒敕之。先生卒数年，韩侂冑擅国，于是禁锢道学，贤士大夫皆受其祸，识者以先生为知言。尝取孙绰《遂初赋》以自号，光宗书扁赐之。有《遂初小稿》六十卷、《内外制》三十卷。（云濠案：先生著作甚伙，久佚无存。今惟《遂初书目》及《梁溪稿》一卷行世。）

　　（梓材谨案：《宋史》先生本传云：「少从喻樗、汪应辰游。」则先生又及玉山之门。）

　　尤延之语

　　仕而报怨，私也；仕而报恩，亦私也。（补。）

　　附录

　　孝宗将内禅，先令皇太子议事。遂初以常少兼谕德，上书太子曰：「大权所在，天下之事所趋，甚可惧也。愿殿下事合大小，一启上旨而后行；情无厚薄，一付众议而后定。且利害之端，常伏于思虑之所不到；疑间之萌，每开于堤防之所不及。储副之位，止于侍膳问安，不交外事。抚军监国，自汉至今多出权宜，事权不一，动有触碍，乞俟祔庙之后，便行恳辞，以章令德。」太子答曰：「可谓见爱之深。」（补。）

　　◆师川门人

　　隐君曾艇斋先生季狸（别见《紫微学案》。）

　　◆西山家学

　　隐君李澹轩先生吕

　　李吕，字滨老，一字东莱，西山先生郁之再从子也。学于西山。年四十，即弃科举读《易》，六十四卦皆为义说。百家无所不观，而尤留意《通鉴》，手钞至数四，于其中兴衰得失，论著又数百篇。聚族千指，昕夕击鼓集众，致礼享堂，前后聚揖，自少至老，不以寒暑废。或劝少休，先生曰：「身率犹怠，况自怠邪﹖」为会宗法，岁时设远祖位，合族荐献，聚拜饮福，秩然可观。学务躬行，深恶口耳之习。教人循循善诱。故不喜言货财，苟可用物利人，则勇为之，如立社仓养下户不举之子，创屋疗旅病。朱子尝为之记，叹其负经事综物之才而不遇也。所著有《澹轩集》十五卷。子闳祖，见《沧洲诸儒学案》。（修。）

　　附录

　　先生晚与朱子契，其学甚着，有《周易义说》。每言：「《易》在识时，权之以义。苟非真知义之所在而喜言变，则反害《易》矣。」

　　◆龟山续传

　　宣教黄先生（别见《紫微学案》。）

　　◆逸平门人（胡、周五传。）

　　州守郑先生升之

　　郑升之，字公明，江山人也。师事逸平。以进士除学官，尝言学术之害，莫甚于《老》、《庄》，乞勿命题。召试馆职，累官吏部郎。、守贺州。所著有《郑贺州集》。

　　通判江玉汝先生介

　　江介，字邦直，德兴人。少读程子书，至水清性善之说，喟然太息，视平日所不过为利禄尔，亟走谒徐逸平于常山而师之。官进贤令，以旱赈恤有劳，旁县吏多受赏，先生曰：「子饥而母乳之，何赏为！」会诏蠲民田半租，先生以为输租之弊，虽合勺必取盈。若但蠲其半，仅有利于大户。彼输一升者，名减五合，而仍一升也。不若取贫民三升以下者悉蠲之。部使者程大昌以闻，从之。大昌喜曰：「君虽官止百里，而惠加一路。」隆兴帅守龚茂良尤重之。改兴国令，陈其邑五事，时不能用。转四川总领司主管文字。东川大饥，总领主饷，不豫民事，先生请以库之羡钱赈之，遂昌守李焘亦亟称之。通判恭州，卒。所著有《玉汝堂集》。先生诚悫敦重，有得于龟山之传。其于逸平讳日，为不御酒食者终身。两宰县，可比古之循吏。门人以程端蒙为最。

　　漕使柴退翁先生瑾

　　柴瑾，字怀叔，江山人也。师事逸平。以进士倅番阳，岁饥，便宜以常平米发赈，太守难之，答曰：「设有咎，下官当自受之。」入为殿中侍御史，福建漕使。有《退翁集》。

　　郑先生雍

　　陆先生律（合传。）

　　隐君江先生泳（合传。）

　　柴先生卫（合传。）

　　郑雍字德和，陆律字子通，西安人也。江泳字符适，柴卫字符忠，江山人也。皆师逸平。（补）　

　　（云濠谨案：楼攻媿志江元适墓云：「世居衢之开化。元适盖在南塘之门，得其传而不仕者。」南塘，谓逸平也。）

　　周先生贲

　　周先生孚（合传。）

　　周贲，字彦约，与其弟孚字彦信亦事逸平。（补。）

　　（梓材谨案：万氏《儒林宗派》载二周先生皆江山人。）

　　◆矫斋家学

　　潘先生景夔

　　潘先生景尹（并见《丽泽诸儒学案》。）

　　◆说书家学

　　朝奉王定庵先生瀚

　　县令王先生洽（并见《丽泽诸儒学案》。）

　　◆碧溪门人

　　文懿陈菊坡先生居仁

　　陈居仁，字安行，兴化军人。父特进膏娶鄞汪氏女，因家焉，建炎三年生先生于奉化。少长，颖悟，十岁能属文。登绍兴二十一年进士，由管库兼检讨官。丞相寿春魏公使金，先生尝学事之，辟先生为书状官。时和战未决，先生以身许魏公。魏公察无惧色，唶曰：「仁者之勇也！」卒成礼而还。为御史，奏言李焘、莫济宜召用，又上《选武臣》、《恤士卒》、《宽逋负》、《省丛脞》诸疏。凡有所闻，抗言无避。先生五绾郡组，仕至华文阁直学士，提举太平兴国宫。事君临民，自信无媿。庆元三年，卒于家，谥文懿。先生学问深醇，文辞温润，周益公尤爱重之，尝荐于孝宗曰：「臣交游多矣，耐岁寒者惟陈居仁一人。」历仕中外，惜官物如己物，治公事如私事。公退，则便坐萧然，凝尘满室，澹如也，遂以「澹」名室。喜读故书，尤熟于《班》、《左》，摘其精要为一编，名曰《撷芳》。有《奏议》、《制稿》二十卷，《诗文》、《杂着》十卷。学者称菊坡先生。（参《楼攻媿集》。）

