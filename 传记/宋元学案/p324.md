<!-- { "loadSidebar": true } -->
　　范子长，字少才，成都人也，二江先生从子。与其弟子该，字少约，同游南轩之门。以进士官太学，有要人慕而候之，先生避焉。鹤山魏文靖公尝序其事，所云「闭干木之门，或谓迫斯可见，却阳货之馈，乃复拜以其亡」是也。嘉泰末，北阙门鸱尾及省部相次灾，先是赤眚为沴，太阴犯权星，天子避殿求言，先生与李仲衍、赵全道、魏鹤山皆上疏极陈韩侂冑之恶，以为爵及舆隶，权移主上，请退之。侂冑大怒，诸公相继罢官。吴曦告变，上颇思诸正人言，有诏召蜀中三人，时侂冑尚未死，先生与鹤山皆谢不赴，惟李季允至。已而更化，又召蜀中三人，先生亦与鹤山豫焉，史弥远忌之。先生至京，不得入对，以吏部郎知泸州。泸为夷境，酋长杨粲请开白锦堡，为锦州前帅许奕持之，未得寝而奕去，先生力言其不可，乃置平泉寨以镇之，夷人不敢妄动，泸以大治。然卒不得入朝，以殿撰知崇宁。鹤山之初志学也，由先生兄弟及薛符溪以得门尸，及入中原，始友李敬子、辅潜庵。今语学派者，莫知渊源所自出，而蜀中之为南轩高弟者，皆泯然无传。文献不足，可胜叹哉！少约与陈同甫善。

　　范荪，字季才，成都人也。干、淳以后，南轩之学盛于蜀中，范文叔为之魁，而范少才、少约与先生并称嫡传，时人谓之四范。仁寿虞提刑刚简，尝请先生讲学沧江书院。鹤山魏文靖公初为考索记问之学，先生以敛华就实语之，故鹤山之称先生有曰：「学本诚一，论不籧篨，自浩气养心以求道腴，不茹刚吐柔而求声利，了翁敢不勉希前辈，益励后图，或可代诸老先生之对，庶不贻吾党小子之羞者也。」太府李蘩荐士于朝，曰黄公裳、李公舜臣与先生。由太府寺簿晋大理寺丞，累官宗正寺丞，知邛州。

　　知州宋彭山先生德之

　　宋德之，字正仲，唐安人也。庆元二年，外省第一，为山南道掌书记。召除国子正，迁武学博士，与诸生论八陈本乎八卦，皆动物也，奇正之变，往来而不穷，知此然后可以致胜。迁枢密院编修。嘉泰末，平原已有开边之说，而外人未之知也，会赤眚见，太阴犯权星，未浃旬而北门鸱尾灾，延及省部，天子下诏，求言于士，多指平原之横，以及时政诸弊而已。先生谓：「离为火，为日，为甲冑；坎为水，为月，为盗，为隐伏。故火失其性，赤气见，滥炎起，则忧在戎兵之事；水失其性，太阴失度犯权，则忧在隐伏之盗。」因陈七事，且曰：「人火小变不足虑，天象变，臣窃危之。」是岁，沿边帅守始尽用武臣，吴曦既久在蜀，皇甫斌在襄阳，郭倪、李爽在两淮，先生又进言：「敌未动而轻变祖宗之旧制，命武臣帅边，以自贻患。晋叛　将、唐藩镇之祸将起。」又言「蜀帅权重，宜及今防微。」侂冑恶之。先生请外，有留之者，迁太常丞。次年，出知阆州。吴曦变作，托伤足以避事。曦诛，始赴阆，而杨后用事，侂冑殛，边事大坏，无不如先生之言者。擢本路提刑。安沂公丙素有不快于先生，以不俟代者至，辄用观察使印事，劾先生傲视君命，诏降一官，历湖南、湖北提刑，入为兵部郎。时中朝颇疑沂公，史弥远以问先生，对曰：「蜀无安丙，朝廷已无蜀。夫人有大功，不敢以私嫌毁之。」执政不悦。未几，罢官，沂公叹曰：「嗟乎！丙不知正仲，正仲知丙；丙负正仲，正仲不负丙。」乃遣人请昏，先生谢之，论者益服其公。已而起知眉州卒。先生学于南轩之门，少与范文叔辈讲道，故其风节凛然，而所养极粹，惜乎未竟其用云。

　　◆南轩私淑

　　提刑虞沧江先生刚简

　　虞刚简，字仲易，一字子韶，仁寿人，忠肃公允文孙也。为赵文定公雄。文定子昱，志士也，好读周、程、张、邵、吕、谢、杨、尹之书，先生因知学统所在，潜心体认。以郊恩任官，再举礼部，历仕知华阳县。二江范教授仲黼者，南轩先生高弟也，方会文讲学，以明湖、湘之绪，先生因是得和齐斟酌，尽闻胡文定公父子以至南轩所讨论于岳麓者，而致精焉。喟然叹曰：「洙泗之学，尧、舜以来之学也，伊洛之学，洙泗之学也，而乃以为一家之言乎！」凡再知永康军，招诸生讲学，境为大治。以安抚使黄畴若荐，召赴都堂，不果，奉祠。未几，起用，未上，遭劾罢。嘉定十一年，诏知简州。金人犯边，制置使董居谊辟为参议官。先生经济之略，得之家传，至是固辞不行。或曰：「将王事何﹖」先生黾勉从之。请收人才，厚军犒，以结士心，抽还忠义人之配内郡者，以纾边人之愤，又请缓科三路饟夫之直，皆得施行。大散关陷，东路帅李贵遯去，天水一带皆被兵，西路帅莫肯行，先生慨然请往，次鱼关，遂自移金平，督师前进，人心恟恟，先生谓曰：「我师既出，敌必不能越大安。」已而大安果以剿敌闻。会居谊召还，先生亦抵简。利州溃卒作乱，由果、阆以趋简，大书其帜曰「破简入西川」。时先生至任甫五日，惊奔相属。阁学刘文节公方家居，贻书相约效死。先生阻江固守，贼知有备，去之，而张威归军过城下，赈其匮乏，军士大喜。刘文节上言刚简保守一城，遮蔽西川，遂有夔州提刑之命，兼提举常平，俄改利州。先生召军帅刘昌祖谋曰：「必复皁郊、湫池，然后敌气可夺，虽图秦、巩可也。」昌祖曰：「诺。」遣人焚湫池之粮，遂复之。先生曰：「未也。」时枢府虑生事，每以越境为戒，昌祖犹豫不敢行。先生督之如南谷，遣其亲将进屯皁郊，于是阶、凤、成、和之民皆荷戈赴之，得兵三十万，军声动天地。内薄乘障，毙其大将郭赟，敌之也。先生得皁郊之捷，正欲捣秦州，有以密札勒昌祖还者，忠义人大愤，散而为盗，皁郊复受兵。先生夜出抚定士民，复募军捣巩，之青野原以牵制之，敌师始退。于是先生请集保甲之民以为守御，三年之间，围集三十九万二千余人，自是阆、蜀有备。又请修屯田之利，而垦田百余万，边储以足。魏文靖公除工部侍郎，举以自代，不报。先生与制置使郑损不相得　。损，小人也。先生乃上归休之请，五上报可。既归，而损竟诬劾先生罢祠。先生罢之三年，而损弃阶、成五州，先生犹贻书诸司，力言不可，其始终忧国如此。是年卒。所著有《易传》、《论语解》、《诗说》。尤致精者《易》，本邵子之学，参以周、程诸书及汉上朱氏说论，着十有六年，不以示人。卜居成都之合江。范季才繁，（梓材案：「蘩」当作「荪」，即华阳先生。谢山稿有《华阳别传》，云：「沧江先生虞刚简亦师事之。」）亦南轩高弟也，为题曰沧江书院。学者称为沧江先生。长沙吴制使德天曰：「湖中亲炙胡、张者多，而得其学如此者鲜矣。」魏文靖公称其学，以为「由博致约，浩然独得」云。先生以故相之孙，着效危疆，顾未尝得登朝，一展其抱负，君子于是知宋之终于不竞也。先生论学之大旨曰：「《干》之九二，龙德而正中，庸言之信，庸行之谨，闲邪存其诚，而《坤》之六二，言敬以直内，然则《中庸》诚敬，是乃天地自然之则，古今至实之理，帝王所以扶世之极，圣贤所以明德新民，未有不由之者。」杨伯昌闻之叹服，张亨泉先生方亦同学《易》于沧江。

　　漕使程先生遇孙（附兄壬孙。）

　　程遇孙，字叔达，仁寿人也。累官太常寺丞、潼川漕使。少年雄于文，已而折节为南轩之学。范文叔居二江，所谓九先生者，先生其一也。先生有兄壬孙，官至雅州签判，亦躬行君子，与先生最友爱。及卒于官，贻书以玉环为诀。先生每见玉环，则呜咽流涕，其至性如此。

　　秘书薛符溪先生绂

　　通判邓先生谏从（合传。）

　　薛绂，字仲章，龙游人也。于书无所不读，尝见朱子所注《楚词》，于黄棘之柱策，以为策杖黄尘荆棘之间，笑曰：「楚王初盟秦于黄棘，再盟于武关而被执，故原其祸始耳。」其知黎州，州为群蛮所居，而能兴起其民，筑玉渊书院以讲学，学者称为符溪先生，二江讲学九子之一也。史弥远既死，鹤山魏文靖公尝以后进礼上之书曰：「如执事者，在今寡俦，尝欲一拜下风，因循不果。起家为吏，益远声华，圣学不讲，士弃其德性之知，以怵于见闻之陋，其酣身利禄者，固无足言也。稍知自好者，亦以纂词缉句为学问之极功，俗流世败，莫知正救，乃至养枕席，卧制四海，举朝荐绅之士，奔走后先，莫以为非。今天去积年之疾，是治乱安危之几也，或为地节之亲政，或为天宝之踵乱，皆未可知也。而朝会无白首大儒可备顾问，则天下事诚未可知也。某欲乞身以去，卒酬读书之愿，未知见日，临纸悄然。」鹤山又题其则堂诗云：「卓哉符溪老，吾道资御捍。万殊错标中，独识一理贯。反躬事省察，愤世兴寤叹。揭堂阐斯则，绝识陋秦、汉。」以进士由成都教授召为秘书郎。廷对，极言韩侂冑之奸，坐劾去。所著有《则书》十卷，皆谈《易》理，鹤山自以为不及。同时有邓谏从者，字符卿，亦汉嘉人，亦豫二江九子之一。尝通判黎州。见于《周益公集》。不知其后官阶所至。

　　提刑张亨泉先生方

　　张方，字义立，资中人也。二江范氏、沧江虞氏讲明南轩之学，先生与焉。以庆元进士官简州教授，为诸生痛陈佛、老之妄，使不惑于趋向。其于时学徇名失实、好高忘本之弊，尤痛切入膏肓。历知邛州、眉州、果州，迁直秘阁、四川制置使参议官。充利、夔、成都路提刑，刻去墨吏数人。又开新渠，以杀三江之怒，疏条急务六事，皆直陈时政之失。又疏言大本大刚，大势大务，闻者悚栗。改帅汉中，以兵复天汉、武休、虎头之险，蠲钱三十万缗，米二千斛，给田以恤死之家。进尚书兵部郎，以母老乞归养，用郊恩官其弟。鹤山魏文靖公极重之，学者称为亨泉先生。有《亨泉稿》一百卷。予读鹤山祭先生文，则先生以母丧哀毁不起者。

　　◆平甫讲友

　　忠文黄兼山先生裳

