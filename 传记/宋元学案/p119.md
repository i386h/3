<!-- { "loadSidebar": true } -->
　　潘畤，字德鄜，金华人。父良佐，始以儒学教授，诸弟皆从受学，而中书良贵遂以清直致大名。先生生颖悟，少长，庄重如成人。既孤，叔父中书爱而收教之，欲使后己，先生以亲没无所受命辞，乃任以为登仕郎，为娶李庄简女，庄简亦器许焉。调分宜簿，未尝求荐而当路争知之，改通直郎、知兴化军。时即学宫，召诸生而教饬之，无敢以事至庭中者。已而召还赐对，先生言：「郡县者，朝廷之根本，而百姓又郡县之根本也。今不计郡县之事力而一切取办，又不择人材之能否而轻以畀之，欲本固而邦宁，其可得乎！」上善其言。官至安抚，进直显谟阁，除尚书左司郎中，不就。卒，年六十三。子友端、友恭，皆力学有志操。先生少从中书学，长李氏，又得庄简为依归。中年游张敬夫、吕伯恭间，切劘不倦。晚岁读书，厉志弥笃。其治郡皆有成绩，自言为治主于宽而不使有宽名，辅以严而不使有严。所至必问人材，兴学校。潭之岳麓，衡之石鼓，皆一新之，学者用劝。雅不信浮屠诡异之说，尝着《石桥录》以斥其妄。其卒也，朱晦翁志其墓，言「某从公游虽不久，然相知为最深，友端等又来受学」云。参《朱子文集》。

　　（梓材谨案：谢山原稿仅标「潘畤，李庄简光之」，而未为之传，特据文公《大全集》以补之。又案：先生，朱、张、吕之讲友也。万氏《儒林宗派》以为张、吕门人，误。）

　　◆顺宁门人（涑水四传。）

　　宣公张南轩先生栻（别为《南轩学案》。）

　　端明张定叟先生枃（别见《赵张诸儒学案》。）

　　◆潘氏家学

　　学博潘先生友端（别见《岳麓诸儒学案》。）

　　抚干潘先生友恭（别见《沧洲诸儒学案》。）

　　提举潘先生友文（别见《槐堂诸儒学案》。）
 卷二十一　华阳学案（全氏补本）
　　华阳学案　全祖望补本

　　华阳学案表

　　范祖禹　　（子）冲

　　（蜀公从孙涑水门人）　　范仲黼（别见《二江诸儒学案》）

　　（范氏续传）　（从子）子长

　　（从子）子该（并见《二江诸儒学案》。）

　　司马康（别见《涑水学案》。）　

　　黄庭坚（别见《范吕诸儒学案》。）

　　吕希哲（别为《荥阳学案》。）

　　刘恕（别见《涑水学案》。）

　　（并华阳讲友。）

　　华阳学案序录

　　祖望谨案：范正献公之师涑水，其本集可据也。其师程氏，则出自鲜于绰之■，《伊洛渊源录》既疑之，而又仍之，误矣。陈默堂答范益谦曰：「向所闻于龟山，乃知先给事之学与洛学同。」则其非弟子明矣。述《华阳学案》。（梓材案：是卷亦谢山特立为《学案》。又案《涧泉日记》云：「淳夫乃吕晦叔，从温公游，又师二程。」其说与鲜于氏同。）

　　◆涑水门人

　　正献范华阳先生祖禹

　　范祖禹，字淳夫，一字梦得，华阳人，忠文公之侄之子也。其生也，母梦异人入寝室曰：「汉将军邓禹。」因名焉。登进士甲科，从温公编修《资治通鉴》，在洛十五年，不事进取。书成，温公荐为秘书省正字。时王刑公当国，尤爱重之，先生竟不往谒。哲宗立，累迁著作郎兼侍讲。先生言：「陛下今日之学与不学，系他日治乱。如好学，则天下君子欣慕，愿立于朝，以直道事陛下而致太平。不学，则小人皆动其心，务为邪谄，以窃富贵。且凡人之进学，莫不于少时。今圣质日长，数年之后，恐不得如今日之专，窃为陛下惜也。」拜右谏议大夫，首上疏论正心修身之要。迨绍述之论兴，有相章惇意，先生力言其不可用。言者攻之，连贬徙宾、化。卒，年五十八。苏子瞻称为讲官第一。尝进《唐鉴》十二卷，《帝学》八卷，《仁宗政典》八卷。（云濠案：《四库书目》称先生遗文《太史集》五十五卷。）建灾二年，追复龙图阁学士。先生燕居，正色危坐，未尝不冠。出入步履，皆有常处。几案无长物，墨砚刀笔终岁不易。平生所观书，如手未触。衣稍华者不服。十余年不易衣，亦无垢污。履虽穿如新。皆出于自然，未尝有意。寡言语，不问即步言。元佑末，洛、蜀党人互相攻诋，先生师温公，独不立党，并游洛、蜀之间，皆敬之。东坡唐突伊川，至先生则肃然。每与他人谐谑，属曰：「勿使范十三知也！」尤服先生之文，曰：「公皆不刊之作，轼不过涉猎为文耳！」山谷在史院，日听先生讲《左傅》，受其学。先生尝令撰吕申公遗表、司马康谢恩表，文成，或不用，或改窜余数字，山谷毫无忤色。论者以为先生能驯坡、谷二人，尤同时所难。从游温公十五年，温公家事无大小，令先生商之，虽公子康不敢专也。令康从先生学。蜀公之被召也，亦以书问之，先生则对以当辞。蜀公是之，谓人曰：「吾几欲造朝，而三郎劝我，遂不行。」然先生为文，深不欲人知，谏草多自焚去弗存，并欲毁京师所刊《唐鉴》，子冲固请得免。宣仁太后知之最深。先生久在经筵，十上章引疾，得请，以待制知梓州矣。翌日，宰相奏事帘前，太后谕曰：「范侍讲求去甚力，故勉徇其请。昨日孩儿再三留他。相公可传老身意，且为孩儿留，前降指麾莫行。」于是先生不敢复请。太后崩，先生益数上疏论时事，言尤激切，无所顾避，感太后之知也。张文潜、秦少游稍劝先生，以为宜少巽词，子冲亦乘间言之，先生曰：「吾出剑门，一范秀才耳！今复为布衣，有何不可！」其后远谪，亦由此。其造迩英也，过押班御药阁子，都知以下列行致恭即退，不假以辞色。御药陈衍之园与先生邻，至不敢高声，谓同列曰：「范谏议一言到上前，吾辈不知死所矣！」顾子敦尝与都知梁惟简一言，先生大以为非体。其后孝宗尝曰：「读《资治通鉴》，知司马太师自是宰相手段。读唐鉴，知范内翰自是台谏手段。」世以为知言。其荐士也，多至并位，然人无知之者。至有请属，则必拒之。知咸平县游冠卿之满任也，请于先生，欲乞一言，以是时先生叔百禄方在中书也。先生曰：「足下审当为监司，朝廷必须除授。家叔从居政府，某未尝与人乞差遣。」冠卿惭阻而退。子冲进曰：「不为之地可也，何必面斥之﹖」先生曰：「凡此是欺之也。吾以诚告之。」尝举蜀公之言曰：「仁宦不可广求人知。受恩多，则难立朝。」其移贺州，谪词云：「朕于庶言无不嘉纳，至于以讦为直，则在所不赦。」先生曰：「吾论事多矣，皆可以为罪，不知所坐也。」后乃知坐言乳媪事。惇、卞以为上疏宣仁，所以离间哲宗也，然不知先生上哲宗，后上宣仁，劝上以爱身、宣仁以保护上躬而已。又是时雇乳母实为刘氏，故刘后亦恨之，而先生与刘忠定公皆不免。其自宾移化也，朝旨严峻，有司不敢相闻。先生出城，父老居民皆出送，持金帛来献，先生谢遗之，一无所受，皆感泣而去。化州城外寺一夕见大星陨，中夜闻传呼开门，是夕先生卒。三日殡于寺中，次年许归葬。化人祀之北山。（云濠案：谢山《学案札记》有云：「范淳夫谥正献，见《读书附志》。」）

　　中庸论

　　圣人之道，必始于小而后至于大，必始于微而后至于显。其始也入乎毫末而不足以为小，其至也塞乎天地而不足以为大，此道之所以难言也。《中庸》者，圣人言性之书也，出于孔子而传于子思。其为言也精微，其为道也闳深，尝试言之。《记》曰：「君子戒慎乎其所不睹，恐惧乎其所不闻。」君子之道尽于此而已乎﹖是不然。君子于其不睹不闻之间，出处语默，无愧乎吾心，然后于其可睹可闻之间，动静周旋，无愧乎天下。故君子之道，必始于慎其独也。人之不睹也，如其欲睹之也，人之不闻也，如其欲闻之也，此非有所难，虽匹夫匹妇而可知也。始于修身而终于治人，至于治天下国家，可以育万物而配天地，则虽圣人有所不知也。故曰：「君子之道，费而隐。夫妇之愚，可以与知焉。及其至也，虽圣人有所不知焉。夫妇之不肖，可以能行焉。及其至也，虽圣人有所不能焉。」又曰：「君子之道，造端乎夫妇。及其至也，察乎天地。」此所谓始于小而后至于大，始于微而后至于显也。天下之所甚易，莫若众人之所能者也。其所甚难，莫若圣人之所不能者也。以众人之所能而教人，是使易之而可勉也。以圣人之所不能而教人，是使难之而不为也。圣人既曰难行之，又曰易行之，既曰易知之，又曰难知之，易者所以喻于人，难者所以喻于己。盖诱于人者不可以不易，责于己者不可以不难也。始于易，终于难，而不可以过乎中，是故谓之中庸。开之以易，使天下可得而入也。严之以难，使天下不得而轻也。制之以中，使天下不得而过也。夫中庸有众人之所易行者焉，有圣人之所难行者焉，有圣人与众人之所同行者焉。子曰：「人皆曰予知，驱而纳诸擭陷阱之中，而莫之知辟也。人皆曰予知，择乎中庸而不能期月守也。」言中庸之易而人不守也。「天下国家可均也，爵禄可辞也，白刃可蹈也，中庸不可能也。」言中庸之难而人鲜能也。「道之不行也我知之矣，知者过之，愚者不及也。道之不明也我知之矣，贤者过之，不肖者不及也。」言中庸之不可过中也。口之于味也，酸咸甘苦，有偏好其一者，是不知味之人焉。唯其五味均齐而得其节，然后适于口而和于心。君子之于道也亦然，不可以过，亦不可以不及。故曰：「人莫不饮食也，鲜能知味。」此《中庸》之大略也。

