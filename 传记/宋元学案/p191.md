<!-- { "loadSidebar": true } -->
　　谢山《跋宋史列传》曰：杨大异登嘉定十三年进士。其为四川参议官，死节更生，在理宗嘉熙三年。已而入知鼓院，迁理寺，出除广东庾节，除秘阁，奉祠，盖尚未六十也。家居又二十四年卒。而《宋史》言其少时乃尝受《春秋》于五峰胡氏之门，愚考五峰之卒，在绍兴之末。今姑以大异死节之时追计之，间以孝宗二十六年，光宗五年，宁宗三十年，理宗十三年，已七十余矣。大异从五峰时，即甚少，亦当及冠。果尔，则其成进士已六十余，本传「年八十二」之言，又恐不足信也。五峰弟子，寥寥寡传，然自南轩而外，如彪居正、吴晦夫，俱在淳熙前后之间。大异相去悬殊，于岳麓弟子吴、赵辈，尚称后进，则■误可知。诸胡以籍溪为最长，致堂、茅堂皆与五峰年相若，无及孝宗之世者。惟广仲稍后死，其与南轩昌明文定之学，最为碧泉遗老，或者大异曾受经焉，而本传因之成讹耳。

　　（梓材谨案：五峰兄弟，致堂以绍兴二十一年辛未卒，籍溪以绍兴三十二年壬午卒。谢山谓五峰之卒在绍兴之末，盖与籍溪前后卒。若广仲之卒，在干道九年癸巳，仅后十一年。又七年而南轩亦卒。茅堂未详其年，其卒亦未必在广仲之后。疑杨先生所从受《春秋》者，尚在五峰之子季随兄弟也。

　　◆彪氏门人（二程四传。）

　　提刑刘退庵先生强学（别见《岳麓诸儒学案》。）

　　◆赵氏家学

　　忠肃赵先生方（别见《岳麓诸儒学案》。）

　　◆萧氏家学

　　萧定夫先生佐（别见《岳麓诸儒学案》。）
 卷四十三　刘胡诸儒学案（黄氏原本、全氏补定）
刘胡诸儒学案（黄宗羲原本　黄百家纂辑　　全祖望补定）

　　刘胡诸儒学案表

　　刘勉之　　　　　　　朱熹（别为《晦翁学案》。）

　　吕祖谦（别为《东莱学案》。）

　　（元城、龟山、谯氏门人。）

　　（涑水、二程再传。）

　　（安定、濂溪三传。）

　　胡宪　　　　　　　　魏掞之

　　（文定从子。）　　　朱熹（别为《晦翁学案》。）

　　（谯氏门人。）

　　（伊川再传。）　　　刘懋　　　　　（子）爚

　　（安定、泰山、濂溪三传。）　　　　（子）炳（并见《沧洲诸儒学案》。）

　　邵景之

　　方耒（见下《屏山门人》。）

　　刘子翚　　　　　　（从子）珙

　　（洛学私淑。）　　（嗣子）玶　

　　朱熹（别为《晦翁学案》。）

　　刘懋（见上《籍溪门人》。）

　　方耒

　　黄铢　　　　　　　陈以庄

　　詹体仁（别见《沧洲诸儒学案》。）

　　陆佑　　　　　　　　林之奇

　　李楠

　　李樗（并见《紫微学案》。）

　　方德顺

　　朱松（别见《豫章学案》。）

　　（并刘、胡学侣。）

　　----

　　刘胡诸儒学案序录

　　祖望谨案：白水、籍溪、屏山三先生，晦翁所尝师事也。白水师元城，兼师龟山；籍溪师武夷，又与白水同师谯天授；独屏山不知所师。三家之学略同，然似皆不能不杂于禅，故五峰所以规籍溪者甚详。其时闽中又有支离先生陆佑者，亦于三先生为学侣焉。述《刘胡诸儒学案》。（梓材案：是卷《学案》亦谢山所特立，所以表晦翁之师也。内胡籍溪传本在《武夷学案》，照《序录》移入之。）

　　◆刘杨门人（马、程再传。）

　　简肃刘白水先生勉之

　　刘勉之，字致中，建州崇安人。少以乡举入太学。时蔡京方严挟元佑书制之禁，先生心知其非，阴访伊洛程氏之书，藏于箧底，深夜下帷燃膏，潜钞而默诵之。学《易》于谯天授定。已而厌科举业，南归见刘元城、杨龟山，皆请业焉。乱后故山室卢荒顿，乃结茅别墅，读书其中，力耕自给，澹然无求于世，与胡籍溪、刘屏山日以讲论切磋为事。绍兴间，特召诣阙，先生知不与秦桧合，即谢病归，杜门十余年，学者踵至，人号曰刘白水先生。妇家富，无子，谋尽以赀归于女，先生不受，以畀族之贤者，命之奉祀。其友朱韦斋卒，属以后事，且戒子受学焉，故文公之得道，自先生始。卒，年五十九。（云濠案：是传原题「聘君」，据《闽书》，先生谥简肃。）

　　附录

　　中书舍人吕公居仁知公之深，尝以小诗问讯，有「老大多材，十年坚坐」之句，世传以为实录。时国家南渡几十年，谋复中原以摅宿愤，而未有一定之计，方且寤寐后俊，与图事功。吕公乃与同列曾公天游、李公似之、张公子猷三数人者，共列其行谊志业，以闻于朝，特诏诣阙。将行，屏山先生为作招■之文以祝之，其卒之乱曰：「实■徕，奉君王。抚四裔，定八荒。时乎时，毋深藏！」其所望于先生者如此！

　　秦桧专柄国政，方决和戎之策，恶闻天下正论。意山林之下，不顾利害，敢尽言触忌讳，尤不欲使见天子谈当世事，第令策试后省，给札，俾上其对。先生知道不易行，即日谢病归，杜门高卧十余年，造养益熟，名闻日尊。故相赵忠简公出镇南州，道出里门，纡辔入谒，坐语移日，弥加叹重。然而去未几即遭谗，窜海外以殁。同时知先生者，亦皆废锢不复用，先生竟不及一试于用而卒。有志之士，莫不哀之。

　　林少颖祭先生文曰：「嗟嗟先生，久居隐沦，釆芝食菊，若将终身。短檠万卷，精义入神，气溢六合，力轻千钧。藉使逢辰，素志获伸，成康其俗，尧舜其君。天胡不吊，忍使邅迍，百不一试，老死荆榛！」（从黄氏补本录入。）

　　◆武夷家学（伊川再传。）

　　简肃胡籍溪先生宪

　　胡宪，字原仲，崇安人，文定从父兄子也。从文定学，即会悟程氏之说。绍兴中，以乡贡入太学，会伊洛学有禁，先生独与乡人刘白水勉之阴讲而窃诵焉。既而学《易》于谯天授，久未有得，天授曰：「是固当然。心为物滓，故不能有见。惟学乃可明耳！」先生喟然叹曰：「所谓学者，非克己工夫邪﹖」一旦揖诸生归，隐故山，力田卖药以养其亲，从游日众。行义闻于朝，诏特征之，赐进士出身，授左迪功郎、建州学教授，先生犹不起。郡守魏矼手书开譬，始就职，迪诸生以为己之学，诸生孚化，共留七年不徙。以母老，监南岳庙以归。是时秦桧用事，先生无复当世之念。及桧死，召为秘书正字，疏言金人势必败盟，宿将惟张浚、刘锜在，愿亟起之。时两人皆为积毁所伤，无有敢显言者，先生疏入，即求去，帝嘉其忠，诏改秩左宣教郎，主崇道观，归。初，先生与刘白水俱隐，又与刘屏山子翚、朱韦斋松交。韦斋将没，特属其子文公熹并受学。文公自谓从三君子游，而事籍溪先生为最久。籍溪，先生之所居，而以自号者也。年七十七卒，谥简肃。

　　胡籍溪语（补。）

　　凡学者治经术，商论义理，可以问人。至于出处，不可与人商量。

　　祖望谨案：时范伯达被召，问之，先生不应。再三叩之，答以此语。

　　附录

　　先生归隐故山，决意不出，文定称其有隐君子之操，贤士大夫皆注心高仰之。于是朝臣折公彦质、范公冲、朱公震、刘公子羽、吕公祉、吕公本中共以先生行义闻于朝，诏特征之，先生以母老辞。折公入西府，又言于高宗，促召愈急，先生辞益固。郡守魏公矼遣行义诸生入里致诏，且手书陈大义，开譬甚力，始不得已出拜命。

　　绍兴己卯，先生由司直改正字，将就职，晦翁送行诗云：「执我仇仇讵我知，漫将行止验天机。猿惊鹤怨因何事﹖只恐先生袖手归。」后又寄诗云：「先生去上芸香阁，阁老新豸角冠。（时刘珙自秘书丞除察官。）留取幽人卧空谷，一川风月要人看。」「瓮牖前头列画屏，晚来相对静仪型。浮云一任闲舒卷，万古青山只么青。」五峰见之曰：「其言有体而无用。」别赓之曰：「幽人偏爱青山好，为是青山青不老。青山出云雨太虚，洗尽尘埃山更好。」

　　先生质本恬淡，而培养深固，平居危坐植立，时然后言，望之枵然，如槁木之枝，而即之温然。虽当仓卒，不见其有疾言遽色。人或犯之，未尝校也。其读书不务多为训说，尝纂《论语说》数十家，复钞取其要，附以己说。

　　先生教诸生，于功课余暇，以片纸书古人懿行，或诗文铭赞之有补于人者，黏置壁间，俾往来诵之，咸令精熟。

　　谢山《书文定传后》曰：「《宋史》别列籍溪于《隐逸》，不知是何义例。籍溪虽立朝不久，然再召适当秦桧讳言之后，一时诵其轮对疏者，以为朝阳之凤，固不可谓之潜德终沦者矣。况渊源实建安所自出，虽建安谓其讲学未透，要不可不列之《儒林》也。」又曰：「籍溪少尝卖药，其后书堂中尚有胡居士熟药正铺牌，卒成一代儒者，真人豪哉！」

　　◆洛学私淑

　　观使刘屏山先生子翚

　　刘子翚，字彦冲，崇安人，忠显公韐仲子。以父任授承务郎，辟真定府幕属。以父死靖康之难，痛愤，卢墓三年。服除通判兴化军。以执丧致羸疾，不堪吏事，辞归武夷山。间走父墓下，瞻望徘徊，涕泗呜咽，或累日而返。妻死不再娶，事继母吕氏及兄子羽尽孝友。侄珙敏而嗜学，教之不懈。所与游皆海内名士，韦斋朱先生且以子文公托之。先生少喜佛，归而读《易》，涣然有得。以为学《易》莫先于《复》，而初九乃其工夫之要。文公尝请益，先生曰：「吾于《易》，得入道之门焉。所谓『不远复』者，吾之三字符也，佩服周旋，罔敢失坠。汝尚勉哉！」一日感微疾，谒家庙，泣别其母，与亲朋诀，付珙家事，指己所葬处。后二日卒，年四十七。学者称为屏山先生。（云濠案：先生着有《屏山集》二十卷，子玶编，朱子序之。）

　　圣传论

　　吾观古圣贤进修之速，未有如汤者。汤之《盘铭》曰：「苟日新，日日新，又日新。」夫岂有瞬息悠悠意度哉！乐善如贪，契理如函，闻非如获利，舍过如遗蜕，德必日新也。日新之学，非践履纯实，不自觉知。彼谓圣道一言可契，非由陛级，不假修为，以日就月将为初学，以真积力久为钝才，是自诬也！

　　学《易》者必有门户。《复卦》，《易》之门户也。入室者必自户，学《易》者必自《复》始。得是者，其惟颜氏乎！

　　附录

