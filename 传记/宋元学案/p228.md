<!-- { "loadSidebar": true } -->
　　谢山《同谷三先生书院记》曰：宋干、淳以后，学派分而为三：朱学也，吕学也，陆学也。三家同时，皆不甚合。朱学以格物致知，陆学以明心，吕学则兼取其长，而复以中原文献之统润色之。门庭径路虽别，要其归宿于圣人，则一也。
　　丽泽讲义（补。）
　　「圣作物」，须详体此意。吾胸中自有圣人境界，能反而求之，则当有应之者，「克复归仁」是也。
　　「履霜坚冰，盖言顺也」，此句尤可警非心。邪念不可顺养将去；顺养去时，直至弒父与君。饮酒顺而不止，必至沈湎杀身；■狠顺而不止，必至杀人。世俗所谓纵性，即顺之谓；「惩忿窒欲」，不顺之也。
　　人惟中无所有，则必夸人以为有。
　　今之为学，自初至长，多随所习熟为之，皆不出窠臼外，惟出窠臼外，然后有功。
　　释氏之湛然不动，道家之精神专一，亦近于「有孚」，只为非「在道以明」。
　　《随》六三「系丈夫，失小子，』而又戒之曰「利居贞」，盖不能自守其正，而欲苟悦君子，便与谄小人无异。九五「孚于嘉，吉」，则虽无谄心，而慕用之心太过，见得君子无事不善，一切随之，则亦非得中矣。
　　为桀、纣，为盗跖，皆以不能听人之言。
　　天道有复，乃天行自然之道。人之善心发处，亦人心固有之理。天道复，便运行无间。而人心多泯没，盖以私意障蔽。然虽有障蔽，而秉彝不可泯没，便是天行无间之理。
　　多识前言往行，考以观其用，察言以求其心，而后德可畜。不善畜。盖有玩物丧志者。
　　《赜》六五「不可涉大川」，上九「利涉大川」。六五，君也；上九，臣也。君当量力，臣当尽力；君当畏难，臣当徇难；君之患常在于太自任，臣之患常在于不自任。
　　君臣之间，君当求臣，臣不可先求君。
　　吾之性，本与天地同其性；吾之体，本与天地同其体。不知自贵，乃慕爵禄，所谓「舍尔灵龟，观我朵颐」，「咸其股，执其随」。
　　此理虽新新不息，然不曾离元来去处一步，所谓「立不易方」。
　　今世学者，病不在弱，只是小。
　　「逊」字是入道之门。
　　君子之攻小人，当攻其根。　苟不攻其根本，见小人在聚敛则攻聚敛，在谄谀则攻谄谀，在开边则攻开边，则终不胜。小人所以为根本，先能以左道坏人君之心术，故人君深信之。而攻之者但攻其门庭而不及其室，所以不胜。然则何以攻其根本﹖在正君心也。
　　此心之惑初解，不必汲汲驱迫，但顺而治之，自然来复。然亦非任之，如枯木死灰。其不息之诚，原未尝顷刻停滞也。
　　参用君子小人，并非中道。（以上《易说》。）
　　看《诗》且须讽咏，此最治心之法。
　　看《诗》欲惩穿凿之弊，只以平易观之。然有意要平易，便非。
　　窒欲之道，当宽而不迫。譬治水，若骤遏而急绝之，则横流而不可制。故人禁欲之起，而速礼之复。《汉广》之诗已知游女之不可求，而犹思秣其马，秣其驹，是不禁欲之起。终之以不可泳，不可方，是速礼之复。心一复则欲一衰，至再至三，则欲亡而纯乎理矣。
　　「公孙硕肤」，可见周公气象大，虽处艰难之时，亦不能移。孟郊出门有碍，只是胸中自窄狭耳！
　　数问「夜如何其」，虽是勤，毕竟把来日做事底心被他动了。人要心使事，不要事使心。宣王未免以事使心者。
　　人处忧患时，退一步思量，则可以自解。此乃处忧患之大法。
　　《灵台》之诗，俯仰万物之动，无不在太和之中。枞、镛之类，是乐之有声者；濯濯、鹤鹤之类，乃乐之无声者；皆为天地和气所动而不能自已。此诗气象，非胸中广大而无所偏累者，未易观此。
　　东坡谓武王杀父封子，使武庚非人也则可，谓武庚当叛，是以世俗之心度古人。岂知禹立于舜之朝，不为不孝。知此，则知《振鹭》之诗。（以上《诗说》。）
　　伊川先生曰：后世事君，知规过而不知养德。师氏以媺诏王者，专以从容和缓养君之德。不幸而君有过，则有保氏之官。盖二官朝夕与王处，一则优游容与以养君之德，不使有一毫矫拂，一则秉义守正以止君之邪，不肯有一事放过。故人君既有所养，又有所畏，所谓礼乐不可斯须去身。若一于从容，则是有乐而无礼；一于矫拂，则是有礼而无乐。所以不可偏废。
　　教国子以三德三行，立其根本，固是纲举目张，然又须教以国政，使之通达治体。古之公卿，皆自幼时便教之，以为异日之用。今日之子弟，即他日之公卿，故国政之是者，则教之以为法；或失，则教之以为戒。又教之以如何整救，如何措画，使之洞晓国家之本末源委，然后他日用之，皆良公卿也。自科举之说兴，学者视国事如秦、越人之视肥瘠，漠然不知，至有不识前辈姓名者。一旦委以天下之事，都是杜撰，岂知古人所以教国子之意。然又须知上之人所以教子弟，虽将以为他日之用，而子弟之学，则非以希用也。盖生天地间，岂可不知天地间事乎！
　　大司乐掌成均之法，自舜命夔教冑子，以此知五帝三王之政，无不由乐始。盖陶治之功，入人最深，动荡鼓舞，优游浃洽，使自得之。死则为乐祖，祭于瞽宗，惟待之甚重，故责之不轻。所谓「君子教思无穷」，乐祖之祭，不特明尊师敬长之义，使之归厚，亦当时教之入人也深，人不能忘，先生因人心祭之，与身没教尽者不同，非特一时赖之，没世亦赖之。所谓乐语，非特乐章，盖以乐之理见于言语之间者，便有感发人处。成周之学政不传，所谓诵读，不过寻行数墨举章句，意思迫促，都无生意。所谓乐舞，古人动容周旋，无非至理，屈伸缀兆，皆不徒然，所谓「四体不言而喻」。后世此事都废，然散在末技，流于《郑》、《卫》，鼓动波荡，犹能使人生起淫心。因此想象先王之乐语、乐舞，安得不生起善心。（以上《周礼说》。）
　　长者问，不辞让而对，非礼也。有问固当对，然须是虚心而受之。若率尔而对，自以为能，便实了此心，虽有法言精语，亦不能受，子路所以被哂也。如曾子曰：「参不敏，何足以知之！」此辞让而对也。学者须以此礼涵养此心，令熟。
　　人所以陷于小人者，多因要实前言。实前言最是入小人之径路。
　　秦、汉以来，外风俗而论政事。
　　五帝宪老而不乞言，何也﹖当时风气未开，人情惇厚，朝夕与老者亲炙，观其仁义之容，道德之光，自得于观感不言之际，所以不待乞言。三王虽不及五帝，然其问答之际，从容款曲，忠敬诚悫，亦与后世问答，气味不同。盖尊老之至，不敢急迫叩问，伺间乘暇，微见其端而徐俟其言，其诚敬气象可见。
　　孔门惟颜子少有宪而不乞之意，子贡即有不言何述之忧。
　　祖望谨案：《乡党》一篇，则孔门所得，亦不仅在乞言。
　　五帝三名史曰惇，尤有深意。大抵忠厚醇笃之风，本于前言往行。今之学者所以浇薄，皆缘先生长者之说不闻。若能以此意反复思之，则古人之气味庶犹可续也。
　　《曲礼》、《少仪》，皆是逊志道理。步趋进退，左右周旋，若件件要理会，必有不到。惟常存此心，则自然不违乎礼。心有不存，则礼有时失。所谓逊志，如徐行后长，如洒埽应对，如相师，皆是逊志气象。
　　「宵雅」旧说为「小雅」，大抵经书字不当改。
　　古人为学，十分之中，九分是动容周旋、洒埽应对，一分在诵说。今之学者，全在诵说，入耳出口，了无涵蓄所谓「道听涂说，德之弃也」。
　　未至圣人，安能无欠阙，须深思欠阙在甚处，然后从而进之。
　　「发育」「峻极」，而继之以「礼仪」「威仪」，圣人之道如此。若无礼以行之，便是释氏。（以上《礼记说》。）
　　「三年无改」，须知事之害理伤义，则父在固将下气几谏，号泣随之，岂以存没二其心。是亦「无改于父之道」也。
　　「见贤思齐」，才有一分不如，便不是齐。「见不贤内自省」，如舜之圣，禹尚以丹朱戒之。此最学者日用工夫，然格其义，是圣贤地位。
　　总统一代谓之政，随时维持谓之事。前汉之政，尚有三代之遗意。光武所设施，皆是事耳。前汉有政，后汉无政。
　　人必曾从克己上做工夫，方知自朝至暮，自顶至踵，无非过失，而改过之为难，所以言「欲寡过而未能」。此使者非独知蘧伯玉做工夫处，其自己亦必曾去做工夫过，有所体验，非徒善为辞命，不自夸张也。学者若才轻易发言语，便是不曾做工夫。
　　春秋之末，先王之泽将尽，高见远识之士，多是「不事王侯，高尚其事」。以圣人论之，病痛便见。若以后世学者论之，荷蒉者之底蕴亦未易窥。既识圣人之心，且天下事皆是经意，曾去体量，知其深又做不得，浅又做不得，与其它望风口说者不同，但心不虚耳。
　　后世人所见不明，或反以轻捷便利为可喜，淳厚笃实为迟钝，不知此是君子小人分处。一切所见所为，淳厚者虽常居后，轻捷者虽常居先，然一乃进而为君子之路，一乃小人之门。而淳厚之资或反自恨不如轻捷者而与之角，则非徒不能及之，秖自害耳。（以上《论语说》。）
　　学者非特讲论之际，始是为学。闻街谈巷语，句句皆有可听；见舆台皂隶，人人皆有可取。如此，德岂不进！
　　孔、孟门人，所见迥然不同。孔门弟子或失之过，然所见却不狭。孟氏弟子只去狭处求，所以不得不严其教。
　　屈原爱君之心固善，然自愤怨激切中来。《离骚》一篇，始言神仙，中言富贵，终言　游观，已是为此三件动，故托辞以　自解，而反归于爱君。若孟子，则始终和缓。
　　祖望谨案：屈原宗臣，非孟子比，东莱之言微有未审。但屈原上不及箕子，下不逮刘向，则有之。
　　父子之间不责善，非置之不问也，盖在乎滋长涵养其良心。
　　「草芥」「寇」之对，似觉峻厉无温厚气，盖为齐王待臣之薄，其言不得不然。然使孔子遇齐王，必有不动锋芒，自然启发之理。此却是圣人事。
　　三王四事，皆于平常处看。惟孟子识圣人，故敢指日用平常处言之。杨子不识圣人，乃曰「聪明渊懿，冠乎群伦」，把大言语来包罗。
　　祖望谨案：此乃水心讥《中庸》「祖述」「宪章」一条所本。
　　所主非人，终身陷于其党，谷永是也。然亦自有转移之理，故陈莹中说：「使王氏之门有负恩之士，则汉不至于亡。」莹中亦尝因蔡卞所荐入朝，却深排之，岂有终不可改者哉！虽然，有了翁之志则可。要之，进身不可不谨。
　　学者志不立，一经患难，愈见消沮。所以先要立志。
