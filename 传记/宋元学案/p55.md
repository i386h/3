<!-- { "loadSidebar": true } -->
　　夫好生者，生之徒也；好杀者，死之徒也。周之好生也以义，汉之好生也亦以义。秦之好杀也以利，楚之好杀也亦以利。周之好生也以义，而汉且不及；秦之好杀也以利，而楚又过之。天之道，人之情，又奚择于周、秦、汉、楚哉﹖择乎善恶而已！是知善也者，无敌于天下，而天下共善之；恶也者，亦无敌于天下，，而天下共恶之。天之道，人之情，又奚择于周、秦、汉、楚哉﹖择乎善恶而已矣！天与人相为表里，天有阴阳，人有邪正。邪正之由，击乎上之所好也。上好德，则民用正；上好佞，则民用邪。邪正之由，有自来矣。虽圣君在上，不能无小人，是难其为小人。虽庸君在上，有能无君子，是难其为君子。自古圣君之盛，未有如唐尧之世，君子何其多邪！时非无小人也，是难其为小人，故君子多也。所以虽有四凶，不能肆其恶。自古庸君之盛，未有如商纣之世，小人何其多邪！时非无君子也，是难其为君子，故小人多也。所以虽有三仁，不能遂其善。是知君择臣、臣择君者，是系乎人也；君得臣、臣得君者，是非系乎人也，系乎天也。

　　夫天下将治，则人必尚行也；天下将乱，则人必尚言也。尚行，则笃实之风行焉。尚言，则诡谲之风行焉。天下将治，则人必尚义也；天下将乱，则人必尚利也。尚义，则谦让之风行焉。尚利，则攘夺之风行焉。三王，尚行者也；五霸，尚言者也。尚行必入于义也，尚言必入于利也。义利之相去，一何远之如是邪！是知言之于口，不若行之说于身；行之于身，不若尽之于心。言之于口，人得而闻之；行之于身，人得而见之，尽之于心，神得而知之。人之聪明犹不可欺，况神之聪明乎！是知无愧于口，不若无愧于身；无愧于身，不若无愧于心。无口过易，无身过难；无身过易，无心过难。既无心过，何难之有！吁！安得无心过之人而与之语心哉！是知圣人所以能立无过之地者，谓其善事于心者也。

　　天由道而生，地由道而成，人物由道而行。天、地、人物则异也，其于由道则一也。夫道也者，道也。道无形，行之则见之于事矣。如道路之道坦然，使千亿万年行之，人知其归者也。

　　夫所以谓之观物者，非以目观之也。非观之以目，而观之以心也。非观之以心，而观之以理也。圣人之所以能一万物之情者，谓其能反观也。所以谓之反观者，不以我观物也。不以我观物者，以物观物之谓也。既能以物观物，又安有我于其间哉！

　　日经天之元，月经天之会，星经天之运，辰经天之世。以日经日，则元之元可知矣。以日经月，则元之会可知矣；以日经星，则元之运可知矣；以日经辰，则元之世可知矣。以月经日，则会之元可知矣；以月经月，则会之会可知矣；以月经星，则会之运可知矣；以月经辰，则会之世可知矣。以星经日，则运之元可知矣；以星经月，则运之会可知矣；以星经星，则运之运可知矣；以星经辰，则运之世可知矣。以辰经日，则世之元可知矣；以辰经月，则世之会可知矣；以辰经星，则世之运可知矣；以辰经辰，则世之世可知矣。元之元一，元之会十二，元之运三百六十，元之世四千三百二十。会之元十二，会之会一百四十四，会之运四千三百二十，会之世五万一千八百四十。运之元三百六十，运之会四千三百二十，运之运一十二万九千六百，运之世一百五十五万五千二百。世之元四千三百二十，世之会五万一千八百四十，世之运一百五十五万五千二百，世之世一千八百六十六万二千四百。

　　以日经日为元之元，其数一，日之数一故也。以日经月为元之会，其数十二，月之数十二故也。以日经星为元之运，其数三百六十，星之数三百六十故也。以日经辰为元之世，其数四千三百二十，辰之数四千三百二十故也。则是日为元，月为会，星为运，辰为世，此《皇极经世》一元之数也。一元象一年，十二会象十二月，三百六十运象三百六十日，四千三百二十世象四千三百二十时也。盖一年有十二月，三百六十日，四千三百二十时故也。《经世》一元，十二会，三百六十运，四千三百二十世。一世三十年，是为一十二万九千六百年。是为《皇极经世》一元之数。一元在大化之间，犹一年也。自元之元更相变而至于辰之元，自元之辰更相变而至于辰之辰，而后数穷矣。穷则变，变则生，生而不穷也。《皇极经世》但着一元之数，使人伸而引之，可至于终而复始也。其法皆以十二、三十相乘。十二、三十，日月之数也。其消息盈虚之说，不着于书，使人得而求之，盖「藏诸用」也。此《易》所谓「天地之数也」。

　　太阳之体数十，太阴之体数十二；少阳之体数十，少阴之体数十二；少刚之体数十，少柔之体数十二；太刚之体数十，太柔之体数十二。进太阳少阳太刚少刚之体数，退太阴少阴太柔少柔之体数，是谓太阳少阳太刚少刚之用数。进太阴少阴太柔少柔之体数，退太阳少阳太刚少刚之体数，是谓太阴少阴太柔少柔之用数。太阳少阳太刚少刚之体数一百六十，太阴少阴太柔少柔体数一百九十二，太阳少阳太刚少刚之用数一百一十二，太阴少阴太柔少柔之用数一百五十二。以太阳少阳太刚少刚之用数，倡太阴少阴太柔少柔之用数，是谓日月星辰之变数。以太阴少阴太柔少柔之用数，和太阳少阳太刚少刚之用数，是谓水火土石之化数。日月星　辰之变数一万七千二十四，谓之动数。水火土石之化数一万七千二十四，谓之植数。再倡和日月星辰、水火土石之变化，通数二万八千九百八十一万六千五百七十六，谓之动植通数。

　　日为太阳，其数十；月为太阴，其数十二；星为少阳，其数十；辰为少阴，其数十二；石为少刚，其数十；土为少柔，其数十二；火为太刚，其数十；水为太柔，其数十二。太阳少阳太刚少刚之本数四十，太阴少阴太柔少柔之本数四十有八。以四因四十，得一百六十；以四因四十八，得一百九十二；是谓太阳少阳太阴少阴太刚少刚太柔少柔之体数。一百六十数之内退四十八，得一百一十二；一百九十二数内退四十，得一百五十二；是谓太阳少阳太阴少阴太刚少刚太柔少柔之用数也。阴阳刚柔，互相进退，去其体数，而所存者谓之用数。阴阳刚柔所以相进退者，阳中有阴，阴中有阳，刚中有柔，柔中有刚，天地交际之道也。以一百一十二因一百五十二，得一万七千二十四，谓之水火土石之化数。以一百五十二因一百一十二，得一万七千二十四，谓之日月星辰之变数。变数谓之动数，化数谓之植数。以一万七千二十四因一万七千二十四，得二万八千九百八十一万六千五百七十六，是谓动植之通数。此《易》所谓「万物之数」也。或曰：「《经世》之数，与大衍之数不同，何也﹖」曰：《易》用九、六，《经世》用十、十二。用十、十二，用极数也。十去其一，则九矣；十二分而为二，则六矣。故日，阳也，止于十；月，阴也，止于十二。此之谓极数。大衍、《经世》，皆本于四。四者，四象之数也。故大衍四，四因九，得三十六，是谓《干》一爻之策数；四因六，得二十四，是谓《坤》一爻之策数。六因三十六，得二百一十有六，是谓《干》一卦之策数；六因二十四，得一百四十有四，是谓《坤》一卦之策数。《干》、《坤》之策，凡三百六十也。三十二因二百一十六，得六千九百一十有二，是谓三十二阳卦之策数；三十二因一百四十有四，得四千六百有八，是谓三十二阴卦之策数。合二篇之策，凡万有一千五百二十也。如《太玄》之数，则用三数。圣贤立法不同，其所以为数则一也。

　　日月星辰者，变乎暑寒昼夜者也；水火土石者，化乎雨风露雷者也。暑寒昼夜者，变乎性情形体者也；雨风露雷者，化乎走飞草木者也。性情形体者，本乎天者也；走飞草木者，本乎地者也。本乎天者，分阴分阳之谓也；本乎地者，分柔分刚之谓也。夫分阴分阳、分柔分刚者，天地万物之谓也。备天地万物者，人之谓也。

　　观物外篇

　　性非体不成，体非性不生。阳以阴为体，阴以阳为性。动者性也，静者体也。在天则阳动而阴静，在地则阳静而阴动。性得体而静，体随性而动，是以阳舒而阴疾也。阳不能独立，必得阴而后立，故阳以阴为基。阴不能自见，必待阳而后见，故阴以阳为倡。阳知其始而享其成，阴效其法而终其劳，阳能知而阴不能知，阳能见而阴不能见也。能知能见者为有，故阳性有而阴性无也。阳有所不，而阴无所不也；阳有去，而阴常居也。无不而常居者为实，故阳体虚而阴体实也。自下而上谓之升，自上而下谓之降，升者生也，降者消也，故阳生于下而阴生于上，是以万物皆反。阴生阳，阳生阴，阴复生阳，阳复生阴，是以循环而无穷也。

　　天地之本，其起于中乎！是以乾坤交变而不离乎中，人居天地之中，心居人之中，日中则盛，月中则盈，故君子贵中也。

　　本一气也，生则为阳，消则为阴，故二者一而已矣，四者二而已矣，六者三而已矣，八者四而已矣。是以言天而不言地，言君而不言臣，言父而不言子，言夫而不言妇也。然天得地而万物生，君得臣而万物化行，父得子、夫得妇而家道成，故有一则有二，有二则有四，有三则有六，有四则有八。

　　气则养性，性则乘气，故气存则性存，性动则气动也。尧之前，先天也；尧之后，后天也。后天乃效法耳。

　　气一而已，主之者神也。神亦一而已，乘气而变化，能出入于有无死生之间，无方而不测者也。

　　时然后言，乃应变而言，言不在我也。

　　气者，神之宅也。体者，气之宅也。

　　陆中之物，水中必具者，犹影象也。陆多走，水多飞者，交也。是故巨于陆者必细于水，巨于水者必细于陆也。虎豹之毛，犹草也；鹰鹯之羽，犹木也。人之骨巨而体繁，木之干巨而叶繁，应天地之数也。动者体横，植者体纵，人宜横而反纵也。

　　动物谓鸟兽，体皆横生，横者为纬，故动。植物谓草木，体皆纵生，纵者为经，故静。非惟鸟兽草木，上而列宿，下而山川，莫不皆然。至于人，亦动物，体宜横而反纵，此所以异于万物，为最贵也。

　　天有四时，地有四方，人有四支，是以指节可以观天，掌文可以察地。天地之理具乎指掌矣，可不贵之哉！

