<!-- { "loadSidebar": true } -->
　　蔡京，字符长，仙游人。登熙宁三年进士第，调钱塘尉，累迁起居郎。使辽还，拜中书舍人。时弟卞已为舍人，故事，入官以先后为序，卞乞班其下。兄弟同掌书命，朝廷荣之。元丰末，知开封府。司马温公复差役法，为期五日，同列病太迫，元长独如约。温公喜曰：「使人人奉法如君，何不可行之有！」已为台、谏言其挟邪坏法，出知成德军，历知成都。绍圣初，入权户部尚书。章惇复变役法，置司讲议，久不决。元长谓惇曰：「取熙宁成法施行之尔，何以讲为﹖」雇役遂定。差雇两法不同。十年间元长再其事，成于反掌，识者有以见其奸。卞拜右丞，以元长为翰林学士兼侍读、修国史。元长觊执政，曾布忌之，但进承旨。徽宗即位，罢为端明、龙图两学士，知太原，皇太后命帝留之毕史事。谏官陈瓘论其交通近侍，出知江宁，迁延不之官。御史陈次升、龚夬、陈师锡交论其恶，夺职，居杭州。已而宫妾、宦官合为一词誉之，起知定州。崇宁元年，徙大名府。韩忠彦与曾布交恶，谋引元长自助，复用学士承旨。忠彦罢，拜尚书左丞，俄代布为右仆射。徽宗命之曰：「神宗创法立制，先帝继之，两遭变更，国是未定。朕欲上述父兄之志，卿何以教之﹖」元长顿首谢，愿尽死。进左仆射，遂以其党吴居厚、王汉之十余人为僚属。用冯澥、钱遹之议，复废元佑皇后。罢科举法，令尽更盐钱法，祖宗之法荡然无余。累转司空，封嘉国公。时元佑群臣贬窜略尽，元长尤未惬意，命等罪状，首以司马光，目曰奸党，刻石文德殿门，又自书为大碑，颁郡国。初，元符末以日食求言，言者多及熙宁、绍圣之政，则又籍范柔中以下为邪等。凡名在两籍者三百九人，皆锢其子孙，不得官京师及近甸。进司空、开府仪同三司、安远军节度使，改封魏国。倡为丰、亨、豫、大之说，视官爵财物如粪土。五年正月，彗出西方，其长竟天。帝以言者毁党碑，凡其所建置，一切罢之。元长免为开府仪同三司。大观元年，复拜左仆射。以南丹纳土，躐拜太尉、太师。三年，台、谏交论其恶，遂致仕。改封楚国，朝朔望。四年五月，彗复出奎、娄间，贬太子少保，出居杭。政和二年，召还京师，复辅政，徙封鲁国，二日一至都堂治事。元长患言者议己，故作御笔密进，而丐徽宗亲书以降，谓之御笔手诏，违者以违制坐之。事无巨细，皆托而行，至有不类帝札者，群下皆莫敢言。既又更定官名，以仆射为太、少宰，自称公相，总治三省。追封王安石、蔡确皆为王，省吏不复立额，至五品阶以百数，有身兼十余奉者。公论益不与，帝亦厌薄之。宣和二年，令致仕。六年，以朱为地，再起三省。元长至是四当国，目昏眊不能事事，悉决于季子绦。未几，褫绦侍读，而元长亦致仕。钦宗即位，边遽日急，元长尽室南下，为自全计。天下罪元长为六贼之首，侍御史孙觌等始极疏其奸恶，乃以秘书分司西京，连贬崇信、庆远节度副使，衡州安置，又徙韶、儋二州。行至潭州死，年八十。天下犹以不正典刑为恨云。（同上。）

　　文正蔡元度卞

　　蔡卞，字符度，京弟。与京同年登科，调江阴主簿。王荆公妻以女，因从之学。元丰中，张璪荐为国子直讲，历同知谏院、侍御史。居职不久，皆以荆公执政亲嫌辞。拜中书舍人兼侍讲，进给事中。哲宗立，迁礼部侍郎。使辽还，以龙图阁待制知宣州，徙江宁府，历扬、广、越、润、陈五州。广州宝贝丛凑，一无所取。及徙越，夷人清其去，以蔷薇露洒衣送之。绍圣元年，复为中书舍人，兼国史修撰。初，荆公且死，悔其所作《日录》，命从子防焚之，诡以他书代。至是，元度即防家取以上，因芟落事实，文饰奸伪，尽改所修实录、正史，于是吕大防、范祖禹、赵彦若、黄庭坚皆获深谴。迁翰林学士。四年，拜尚书左丞，专托绍述之说，上欺天子，下胁同列。凡中伤善类，皆密疏建白，然后请帝亲札付外行之。章惇虽巨奸，然犹在其术中。论者以为惇易明，卞心难见。徽宗即位，任伯雨言「卞之恶有过于惇」。诏以资政殿学士知江宁府，连贬少府少监，分司池州。纔踰岁，起知大名府，徙扬州，擢知枢密院。时京居相位，元度礼辞，不许。一意以妇公王氏所行为至当。兄晚达而位在上，致己不得相，故二府政事时有不合。京于帝前诋元度，元度求去，以天章阁待制知河南。坐妖人张怀素降职。旋加观文殿学士，拜昭庆军节度使，入为侍读，进检校少保、开府仪同三司，易节镇东。政和末，谒归上冢，道死，年六十。赠太傅，谥曰文正。高宗即位，追责为宁国军节度副使。绍兴五年，又贬单州团练副使。（同上。）

　　文节林子中希

　　林希，字子中，福州人。举进士，调泾县主簿，为馆阁校勘、集贤校理。神宗朝，同知太常礼院。遣使高丽，闻命，惧形于色，辞行。神宗怒，责监杭州楼店务。岁余，通判秀州，复知太常礼院。元佑初，历秘书少监，进中书舍人。言者疏其行谊浮伪，士论羞薄，不足以玷从列。以集贤殿修撰知苏州，更宣、湖、润、杭、亳五州。绍圣初，知成都府。道阙下，会哲宗亲政，章惇用事，子中遂留行。复为中书舍人，修《神宗实录》兼侍读。时方推明绍述，尽黜元佑群臣，子中皆密豫其议。一日，草制罢，掷笔于地曰：「坏了名节矣。」迁礼部、吏部尚书、翰林学士，擢同知枢密院。罢知亳州，移杭州。旋知太原府。徽宗立，徙大名府。夺职知扬州，徙舒州。未几卒，年六十七。追赠资政殿学士，谥曰文节。（同上。）

　　州守蹇授之序辰（父周辅。）

　　蹇序辰，字授之，双流人。父周辅，字皤翁，少与范镇、何郯为布衣交。再举进士，知宜宾、石门二县。累改刑部侍郎，罢知利州、庐州，卒。强学，善属文，神宗常命作《答高丽书》，屡称善。为吏深文刻核，故老而获戾。授之登第后数年，以泗州推官主管江西常平。改京西，累除龙图阁待制、知扬州。徽宗立，中书言其类元佑章牍，傅致语言，指为谤讪。诏与安惇并除名勒停，放归田里。蔡京为相，复拜礼部、刑部侍郎，为翰林学士，进承旨。有言其在先帝时遏密中以音乐自娱者，黜知汝州。二年，徙苏州。谪单州团练副使、江州安置。移永州。会赦，复官中奉大夫，遂卒。授之亦有文，善傅会，深文刻核，似其父云。（同上。）

　　侍郎杨子安畏

　　杨畏，字子安，其先遂宁人，徙洛阳。子安累提点夔州路刑狱。元佑初，请祠归洛。恐得罪司马温公，称其盛德。温公卒，复言其「不知道」。吕正愍大防、刘忠肃挚为相，用为工部员外郎，擢殿中侍御史。助正愍攻忠肃十事。忠肃罢，苏子容颂为相，复攻子容。子容罢，子安欲苏文定辙为相。宣仁后召范忠宣纯仁，子安攻忠宣。子安本附文定，知文定不相，复诋文定。其倾危反复如此。迁礼部侍郎，荐章惇、吕惠卿可大任。廷试，发策有绍述意，考官第主元佑者居上，子安复考，悉下之。惇入相，子安遣所亲阴结之。惇至，徙子安吏部。寻以宝文阁待制知真定府。天下目为「杨三变」，谓其进于元丰，显于元佑，迁于绍圣也。寻落职知虢州，入元佑党。知郢州，复集贤殿修撰、知襄州，移荆南，提举洞霄宫。未几，知邓州，再丐祠，主管崇禧观。蔡京为相，出党籍。寻复宝文阁待制，卒。（同上。）为新学者

　　进士马先生希孟

　　马希孟，（云濠案：一作晞孟。）字彦醇，庐陵人。熙宁癸丑登第。着有《礼记解》七十卷。陈振孙曰：「亦宗王氏者。」

　　侍郎方先生悫

　　方悫，字性夫，桐庐人。性至孝，父死，庐墓三年。领乡荐表，进《礼记解》于朝。诏赐上舍释褐，而颁其书于天下，学者宗之。居官以刚廉称。（云濠案：先生政和八年进士，仕至礼部侍郎。）家置万卷书堂，虽老，手不释卷。朱文公尝曰：「方氏《礼记解》尽有说得好处，不可以新学而黜之。」

　　孟先生厚（别见《刘李诸儒学案》。）

　　王先生昭禹

　　王昭禹，字光远。着有《周礼详解》，用荆公而加详。（参《周礼订义》。）

　　谢山《题王昭禹周礼详解跋》曰：「荆公《三经》，当时以之取士，而祖述其说以成书者，耿南仲、龚深父之《易》，方性夫、陆农师之《礼》，于今皆无完书。其散见诸书中，皆其醇者也。独王光远《周礼》至今无恙，因得备见荆公以《字说》解经之略。荆公《周礼》存于今者五官，缺地、夏二种，得光远之书，足以补之。尝笑孔颖达于康成依阿过甚，今观此书亦然。」

　　郑先生宗颜

　　郑宗颜，着有《考工记注》一卷。（参万历《内阁书目》。）

　　门下耿希道南仲

　　耿南仲，字希道，开封府人。与余深同年登第，提举两浙常平，历试太子詹事。钦宗即位，拜资政殿大学士、签书枢密院事。未几，免签书。以东宫旧臣，赐宅一区，升尚书左丞、门下侍郎。金人再举乡京师，李纲等谓不可和，力沮之，为主和议，故战守之备皆罢。康王起兵入卫京师，二帝北行，乃与文武官吏劝进。高宗既即位，薄其为人，罢知宣州。已而言者论其主和误国罪，责临江军居住。降授别驾，安置南雄，行至吉州卒。建炎四年，复观文殿大学士。（参史传。）

　　太保王初寮安中

　　王安中，字履道，号初寮，曲阳人。进士及第。宣和中，累官翰林学士，尚书左丞。金人来归燕，以初寮为燕山府路宣抚使。以郭药师将叛，力求罢。靖康初，贬官。初寮为文，丰润敏拔。有《初寮集》七十六卷。（参《姓谱》。）

　　（梓材谨案：初寮官至太保，亦从新学者。其为人，详见《景迂学案》。）

　　◆龚氏门人庐陵三传。

　　忠公邹道乡先生浩（别为《陈邹诸儒学案》。）

　　太学沈石经先生躬行（别见《周许诸儒学案》。）

　　◆陆氏家学

　　陆元钧先生宰

　　陆宰，字符钧，农师佃之子，放翁游之父。农师撰《春秋后补遗》者，先生所作也。（参《直斋书录解题》。）

　　（梓材谨案：《宋史．艺文志》载农师《春秋后传》二十卷，又载先生《春秋后传补遗》一卷。朱氏《经义考》并云未见。）

　　◆陈氏家学

　　侍郎陈先生旸

