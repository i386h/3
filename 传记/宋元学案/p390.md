<!-- { "loadSidebar": true } -->
　　愚按，程门高弟如谢上蔡、杨龟山，末流皆不免略染禅学，惟尹和靖坚守不变。其后龟山幸三传而得朱文公，始裒萃诸家而辨析之，程门之学，因以大明。故愚所读先儒诸书，始于濂溪，终于文公所传之勉斋，以究正学之终始焉。次以龟山、上蔡，以见其流虽异而源则同焉。又次以和靖，以见源虽异而其流有不变者焉。次以横浦、三陆，以见其源流之益别焉。然上蔡、龟山虽均为略染禅学，而龟山传之罗仲素，罗仲素传之李延平，延平亦主澄心静坐，乃反能救文公之几陷禅学，一转为大中至正之归，致知之学，毫厘之辨，不可不精，盖如此，故又次延平于此，以明心学虽易流于禅，而自有心学之正者焉。延平《答问》，文公所亲集。延平之学，以涵养为工夫，以常在心目之间为效验，以脱然洒落处为超诣之地；文公之问，多本《论语》，多先孝弟，此皆学者所当熟味。

　　师道之废，正学之不明，久矣。宋兴八十年，安定胡先生、泰山孙先生、徂徕石先生始以其学教授，而安定之徒最盛，继而伊洛之学兴矣。本朝理学，虽至伊洛而精，实自三先生而始，故晦庵有伊川不敢忘三先生之语。震既读伊洛书，钞其要，继及其流之或同或异，而终之以徂徕、安定笃实之学，以推发源之自，以示归根复命之意，使为吾子孙，毋蹈或者末流谈虚之失，而反之笃行之实。（以上《读本朝诸儒理学书》。）

　　谢山《东发先生史■跋》曰：「东发先生《日钞》后一半即其文集也，别有《理度二朝政要》。近又得其戊辰《史■》，乃其为史馆检阅时所作，列传一杜范、一真德秀，一洪咨夔、一袁甫、一徐元杰、一李心传，凡六篇，疑即《日钞》中所阙二卷是也。先生所极称者杜丞相。其于《真文忠公传》，谓晚节阿附郑清之，大有微辞，与《理度两朝政要》所言互相证明。《政要》最推袁正肃公，而传中稍不满其论学。今《宋史真文忠公传》，颇釆公文以为蓝本。

　　◆东发学侣

　　山长黄虚谷先生翔凤

　　黄翔凤，字子羽，慈溪人，东发先生族弟也。尝为山长。本堂长子深乃其。学者称为虚谷先生。（补。）

　　知州陈本堂先生着

　　陈着，字本堂，鄞县人，习庵侄也。（梓材案：谢山《甫上族望表》，习庵为同谷陈氏，本堂为冥庵陈氏，世系已远，当是族子。然考谢山《答万编修府志杂问》云：「清容作《陈观墓志》，谓陈氏自居奉化以来，最著者为本堂，若习庵，自是吾鄞忠谏里文介公禾之裔。」似非一族，疑莫能定。）文天祥榜进士。贾似道当国，讽其及门，曰：「宁不登朝，不可屈节。」授安福令，改知嵊县。时嵊为戚畹所居，有司不得行其政，阙之者十七年，先生整葺之，威令肃然。及迁，后令李兴宗问政，答曰：「义利明而取予当，教化先而狱赋后，识大体而用小心，爱细民而化巨室，如斯而已。」嵊民乞留不得，祖帐塞路，至城国岭上，因名曰陈公岭。后知台州。（补。）

　　（梓材谨案：本堂先生，传不言其师承。谢山《学案札记》云「陈本堂当入《习庵学案》，以其为习庵侄也。第考其集，称述辅潜庵先先之说，盖亦为辅氏之学者，其不合于贾相，与东发同，故列于东发之后」云。）

　　本堂文集（补。）

　　人之为学，莫病于过，过则其归为老、庄；亦莫病于固，固则其归为告子，故君子必择乎中庸，而知性为难，知言为尤难。（《赠吴安仲》。）

　　夫人幸而儒其名，必儒其实。滔滔于中，与俗俱流，日荡而薄，于本心何在﹖至于朋呼俦引，区区小技，风月自命，妄立标榜，行行然无复余事，良可悲已。（《赠孙会叔》。）

　　学无止法，老当益惧。（《书山房图后》。）

　　道，天常也，常之外，安有道﹖外常以求道，妄而已。奚其儒，儒以身任道，道与儒有二乎﹖二儒与道，自太史公始。不知道而以家分之，流弊之极，至于谓可以乘云御风，骑鹤按鲤。吁，有是哉！（《题洞真观石后》。）

　　人之所学何事﹖亦惟言必有物，行必有常，而忠信笃敬为本。虚则易放，闲则易怠。（《参前亭记》。）

　　风景已非，月明犹在。（《与俞察院浙》。）

　　连年奔走山林，逃难以为苟活，先世一丝经脉，凛乎莫续。若曰待天下事定，然后为计，则水流已下，蓬遂其曲，何日可回！（《招单君范教子书》。）

　　《干》、《坤》纳纳，风雨萧萧，《习坎》心亨，遯世无闷，于此可以观人。（《答许宫讲》。）

　　人受血气而生，心统性情之妙，心不能不感于物，静不能不动于感，而性之欲出矣。欲所当欲，则亦天性也；欲非所欲，则血气之私也，欲其善恶之机乎！（《剡学讲义》。）

　　（梓材谨案：谢山所录《本堂集》十一条，今以其一条为陈先生洙立传于后，又移入《潜庵学案》一条。）

　　（云濠谨案：谢山《学案札记》云：「范楷有《蓬阆唱和集》，本堂为之跋。」

　　◆东发同调

　　吏部安先生刘（别见《广平定川学案》。）

　　◆东发家学（游、余三传。）

　　黄先生梦干

　　黄梦干，字祖勉，文洁之长子也。沈潜汲古，天性淡静。文洁峻肃，于人少可，而先生济以和平。同年丈人陈本堂见而谓文洁曰：「君家叔度之流也。」屈行辈与为亲家。宋亡，无仕进意。文洁避地宝幢，其山北精舍且就荒，先生重葺之，欲奉其父归讲学，未竟而病，亟还宝幢，竟卒。是年文洁亦卒。

　　处士黄先生叔雅

　　黄叔雅，字仲正，文洁次子。事母孝，居家无语笑声。待弟侄不使有忤意，持敬让以礼。宗姻乡党长者洽之，幼者慕之。其学汪洋畅整，经以载道，必考其精微幽显之委折，于史辨疆理、氏族、制度、官名之兴废，旁搜博征，曲而通，确而明，故为文辞纚属，不能以穷。将臻乎极，而始底于用，欲以名世者，不在仕进也。有司三奉科举令，卒不应试，而尝以其说授于其徒。延佑七年卒，年五十有四。（参《清容居士集》。）

　　（梓材谨案：黄晋卿志先生弟叔英墓云：「文洁三子，俱克绍家学。」而《深宁年谱》数弟子著名者，先生与焉。）

　　黄叔英，字彦实，文洁之子也。一以躬行为本。尝为晋陵、宣城、芜湖三学教谕，又为和靖、釆石两院山长。以家学教授闽、越间。与韩性相友善。受业其门者，皆卓然有立。学者称为戆庵先生。有《戆庵杂着》二十卷、《戆庵暇笔》三卷。

　　隐君黄尚絅先生正孙

　　黄正孙，字长孺，祖勉子也。本堂之，有学行。（补。）

　　（云濠谨案：黄文献志先生墓云：「年二十出为赘，居十有七年乃归。至正乙酉卒，年八十一。子二，长即隐君玠也。」又称其雅志恬静，年十二而宋亡，即绝意于仕进。晚自号尚絅翁，以见其志。）

　　隐君黄先生玠

　　黄玠，字孟成，祖勉之孙也。志尚卓然，不随流俗，躬行力践，以古圣贤为期。隐居教授，于书无不通晓。以讲学寓居弁山。所著有《弁山小隐集》、《知非■》。

　　◆虚谷门人

　　教授陈先生深（见下《本堂家学》。）

　　◆本堂家学

　　教授陈先生深

　　教授陈先生泌（合传。）

　　陈深，字汝资，四明人，本堂子。弟泌，字汝泉。陈夷白跋先生书其弟诗后曰：「余年二十许时，识汝泉翁，翁时年已五十余矣。越二十有七年，从其嗣子桱获视翁兄教授君所书翁十八岁时侍其先公秘监府君中秋饮酒所赋五言三韵七篇，盖翁以学问文章世其家业，而老苍峻洁之气，已见于少年如此。」又言「嗣子桱伯仲，能以家学为己任」云。（参《夷白斋集》。）

　　（梓材谨案：汝泉先生名一作宓，尝官饶州教授。盖本堂诸子，皆克承家学，先生其季也。）

　　陈先生洙

　　陈洙，本堂之侄。本堂尝与书曰：「古者礼称其家，虽敛手足形而窆，礼所许可，切不可为阴阳乱说所夺。有方道不利等说，若曰求利其亡者，则万万无此理；若曰欲利其后，则因父以求利，是大不孝，况必无是理！」（补。）

　　学士陈先生桱

　　陈桱，字子经，本堂先生着之孙也。本堂与东发善，先承其家学，而私淑黄氏之教。尤长于史学，谓司马文正公作《通鉴》断自周威烈王，讫于五代，而金文安公作《通鉴前编》以纪其前事，盖用邵氏《皇极经世》历，胡氏《皇王大纪》例，其年始陶唐氏，而唐之前，五代之后，咸未有论著，乃以盘古至高辛、宋至元为二十四卷，名曰《续编》。又取金氏之书，删定为《通鉴前编举要》。先生明初侨居白下。为翰林学士，以非罪死。

　　◆本堂门人

　　主簿赵先生炎

　　赵炎，字光叔，嵊县人也。本堂称其「有学有识，有才有骨」，官义乌簿时，尝荐之赵汝。（补。）

　　吴先生汉

　　吴先生应奎（合传。）

　　吴汉，字叔度；吴应奎，字文可，奉化人也。二吴皆居白岩，而学于本堂。（补。）

　　隐君黄尚絅先生正孙（见上《东发家学》。）

　　胡先生幼文（别见《深宁学案》。）

　　◆戆庵门人（游、余四传。）

　　教授黄菊东先生珏

　　黄珏，字玉合，余姚人。从戆庵受蔡氏《尚书》，既有所得，郡邑争致于师席，教授者余四十年。尤喜玩《皇极经世》书，尝曰：「天人之理微，邵子能推；帝王之道大，蔡氏能解，然非朱子订定而发明之，愚亦何能窥见其髣邪﹖」与太原王万石、上虞谢肃为文字欢。洪武三年卒，年七十一。自号菊东。（修。）

　　县官岑栲峰先生士贵

　　岑士贵，字尚周，余姚人也。从黄彦实学，得其先世《日钞》之传。彦实负用世之志，不遇。一夕，梦坐岑氏厅上，氍毹四设，先生年最少，前拜跪，乃脱身所被绿衣衣之。觉而先生至，拜跪如梦。彦实惊问，先生对曰：「士贵幸不坠先生所教。」彦实急扶之，然颇不乐，因撰《悲诵》一篇，自是日饮，无何，卒不起。先生既得荐礼部，任官黄岩，有大姓李者，肩舆自甬道入，先生诘之，吏曰：「是家素能执持州县短长者。」先生素恶强御，乃廉得其私煎、盗贩、过赇、鬻狱等罪，丹书之。李憾，亦以事中先生。已而出巡，遽以食遇毒死。吴渊颖痛惜之，为作哀诔。（补。）

　　典史王东先生士毅

