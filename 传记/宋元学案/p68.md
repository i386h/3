<!-- { "loadSidebar": true } -->
　　待制吕先生希纯（并见《范吕诸儒学案》。）

　　校书李端伯先生吁（别为《刘李诸儒学案》。）

　　进士周先生纯明（别见《刘李诸儒学案》。）

　　签判田先生古（别见《安定学案》。）

　　学官尹先生材

　　教授张先生云卿（并见《涑水学案》。）

　　（梓材谨案：百源弟子，自别见诸《学案》外，并见《王张诸儒学案》。）

　　◆百源私淑

　　詹事晁景迂先生说之（别为《景迂学案》。）

　　忠肃陈了斋先生瓘（别为《陈邹诸儒学案》。）

　　牛先生师德（附子思纯。）

　　牛师德者，不知何许人也。（云濠案：先生字祖仁。）晁公武曰：「师德自言从温公传康节之学，未知其信然否。」所著有《先天易钤》、《太极宝局》二卷。陈直斋曰：「盖为邵子而专于术数者。」子思纯，传其学。或曰：《易钤》师德所著，《宝局》则思纯所著也。（补。）

　　谢山跋《槁简赘笔》曰：章渊乃惇子援之后，此一卷其所著也。其曰：「邵尧夫精《易》数，尝云惟先丞相申公与司马温公可传，申公以敏，温公以专。」此言可为失笑。渊欲跻其先人于温公之列，不知幽、厉之难揜也。且温公、康节老友，非传学也。当时如牛师德之徒，妄托言康节传之温公，温公传之师德，渊信之耳。惇求附于康节弟子而不得，乃谓与温公并蒙许可；至谓康节之母自江邻几家得此书，出为民妾而生康节，则犹诬妄之言。盖愤伯温《闻见录》中有诋惇语，故为此以报之也。惇之后如杰，附会秦桧，兴狱于赵丰公鼎谪死之后，汪玉山几为所陷，而范炳文以淳夫之孙，至避地避之，世济凶德。渊薄有文釆，亦复谬诞至此！

　　◆子文门人（百源再传。）

　　忠简赵得全先生鼎（别为《赵张诸儒学案》。）

　　司马先生植

　　司马植，字子立，温公孙，公休子也。公休卒，方数岁。公休素以属邵伯温，如范纯夫内翰辈皆曰，将以成温公之后者，非伯温不可。朝廷知之，伯温自长子县尉移西京国子监教授，俾得以卒业。既长，其贤如公休，天下谓真温公门户中人也。亦早卒。（参《邵氏闻见录》。）

　　◆百源续传

　　庶官刘先生衡

　　刘衡，字兼道，崇安人。建炎初，以勤王补官。从韩世忠败敌于濠，累功迁秩。晚年，弃官归，依郭为楼，扁曰大隐，闭门谢客，潜心康节之学。久乃徙武夷，为小隐堂，又为夺秀亭，与胡致堂游涉其中。先生吹铁笛，或慷慨舞剑，浩如也。（补。）

　　蔡牧堂先生发（附见《西山蔡氏学案》。）

　　王先生湜

　　王湜，同州人也。潜心康节之学。其《易学》一卷，自序曰：「康节有云：『理有未见，不可强求使通。』故愚于《观物篇》之所得，既推其所不疑，又存其所可疑。亦以先生之言自慎，不敢轻有去取故也。」（补。）

　　郎中张观物先生行成（别为《张祝诸儒学案》。）
 卷十一　濂溪学案（上）
　　濂溪学案（上）（黄宗羲原本　黄百家纂辑　全祖望次定）

　　濂溪学案表

　　周敦颐　　　　　　　（子）寿

　　（父辅成；附郑向。）（子）焘

　　（高平讲友。）　　　程颢（别为《明道学案》。）

　　程颐（别为《伊川学案》。）

　　（私淑）苏轼（别见《蜀学略》。）

　　黄庭坚（别见《范吕诸儒学案》。）

　　程■　　　　　　　　（子）颢（别为《明道学案》。）

　　（子）（颐）（别为《伊川学案》。）

　　胡宿　　　　　　　　（从子）宗愈（别见《庐陵学案》。）

　　周文敏　　　　　刘虹

　　傅耆

　　李初平

　　王拱辰

　　许渤

　　孔延之　　　　　　　（子）文仲

　　（并濂溪讲友。）　　（子）武仲　　　曾几（别见《武夷学案》。）

　　（子）平仲

　　赵抃

　　（濂溪同调。）

　　濂溪学案序录

　　祖望谨案：濂溪之门，二程子少尝游焉。其后伊洛所得，实不由于濂溪，是在高弟荥阳吕公已明言之，其孙紫微又申言之，汪玉山亦云然。今观二程子终身不甚推濂溪，并未得与马、邵之列，可以见二吕之言不诬也。晦翁、南轩始确然以为二程子所自出，自是后世宗之，而疑者亦踵相接焉。然虽疑之，而皆未尝考及二吕之言以为证，则终无据。予谓濂溪诚入圣人之室，而二程子未尝传其学，则必欲沟而合之，良无庸矣。述《濂溪学案》。（梓材案：是卷《学案》，谢山唯补讲友数人。）

　　◆高平讲友

　　元公周濂溪先生敦颐（父辅成。　附郑向、子寿、焘。）

　　周敦颐，字茂叔，道州营道人。元名敦实，避英宗旧讳改。父辅成，为贺州桂岭县令。母郑氏。少孤，养于舅龙图阁学士郑向家。景佑三年，向奏授洪州分宁县主簿。时有狱久不决，先生一讯立辨，部使者荐为南安军司理参军。转运使王逵虑囚失入，吏无敢可否，先生独力争之。不听，则置手版归，取告身委之而去，曰：「如此，尚可仕乎！杀人以媚人，吾不为也。」逵感悟，囚得不死。知郴州桂阳县，用荐改大理寺丞。知南昌县，县人喜曰：「是能辨分宁狱者，吾无冤矣！」尝得疾，更一日夜始苏。潘兴嗣视其家，服御之物，止一敝箧，钱不满百。以太子中舍签书合州判官事，迁国子博士、通判虔州。初在合州，不为部使者赵清献公抃所知，及赵公为虔守，熟视先生所为，大服之，执其手曰：「今而后乃知周茂叔也。」移判永州，已权知邵州。熙宁初，用赵公及吕正献　公公着荐，转虞部郎中、广东转运判官，提点本路刑狱，虽荒崖绝岛，人迹所不到者，冲瘴而往，以洗冤抑。以疾乞知南康军，因家庐山莲花峰下，取营道故居濂溪名之。赵公再镇蜀，将奏用，未及而卒，年五十七岁，熙宁六年六月七日也。葬江州德化县之清泉社。二子：寿，司封郎中；焘，朝议大夫、徽猷阁待制。先生官南安时，二程先生父■摄通守事，视其气貌非常，因与为友，使二子受学焉，即明道先生颢、伊川先生颐也。嘉定十三年，赐谥元公。淳佑元年，封汝南伯，从祀孔子庙庭。后改封道国公。明嘉靖中，祀称「先儒周子」。（云濠案：陈直斋《书录解题》称先生着有《文集》七卷。考朱竹君家藏本则编为九卷，凡遗书、杂着二卷，图谱二卷，诸儒议论及志传五卷。）

　　百家谨案：孔、孟而后，汉儒止有传经之学，性道微言之绝久矣。元公崛起，　　二程嗣之，又复横渠诸大儒辈出，圣学大昌。故安定、徂徕卓乎有儒者之矩范，然仅　　可谓有开之必先。若论阐发心性义理之精微，端数元公之破暗也。

　　通书

　　百家谨案：《通书》，周子传道之书也。朱子释之详矣；月川曹端氏继之为《述解》，则朱子之义疏也。先遗献嫌其于微辞奥旨尚有未尽，曾取蕺山子刘子说笺注一过，谨条载本文下，间窃附以鄙见。《性理》首《太极图说》，兹首《通书》者，以《太极图说》后儒有尊　　之者，亦有议之者，不若通书之纯粹无疵也。说详后。

　　诚者，圣人之本。「大哉干元，万物资始」，诚之源也。「干道变化，各正性命」，诚斯立焉。纯粹至善者也。故曰：「一阴一阳之谓道，继之者善也，成之者性也。」元亨，诚之通；利贞，诚之复。大哉《易》也，性命之源乎！（《诚上》第一。）

　　刘蕺山曰：「干元亨利贞」，干　天道也。诚者，天之道也，四德之本也。；诚之者，人之道也。主静，所以立命也。知几其神，所以事天也。圣同天，信乎！○濂溪为后世儒者鼻祖，《通书》一编，将《中庸》道理又翻新谱，直是勺水不漏。第一篇言诚，言圣人分上事。句句言天之道也，却句句指圣人身上家当。继善成性，即是元亨利贞，本非天人之别。

　　百家谨案：继善即元亨，成性即利贞，故《易》曰：「干道变化，各正性命，保合太和，乃利贞。」

　　人分上有元亨利贞，后人只将仁义礼智配合，犹属牵强。惟《中庸》胪出「喜怒哀乐」四字，方有分晓。○或问：「元亨诚之通，利贞诚之复，天道亦不能不乘时位为动静，何独人心不然﹖」曰：在天地为元亨利贞，在人为喜怒哀乐，其为一通一复同也。《记》曰：「哀乐相生，循环无穷，正明目而视之不可得而见，倾耳而听之不可得而闻。」人能知哀乐相生之故者，可以语道矣。

　　百家谨案：提出喜怒哀乐以接元亨利贞，此子刘子宗旨。

　　圣，诚而已矣。诚，五常之本，百行之原也。静无而动有，至正而明达也。五常百行非诚，非也，邪暗塞也。故诚则无事矣。至易而行难。果而确，无难焉。故曰：「一日克己复礼，天下归仁焉。」（《诚下》第二。）

　　圣，诚而已矣。诚则无事，更不须说第二义。纵说第二义，只是明此诚而已，故下章又说个「几」字。

　　百家谨案：薛文清曰：「《通书》一『诚』字括尽。」

　　诚无为，几善恶。德，爱曰仁，宜曰义，理曰礼，通曰智，守曰信。性焉安焉之谓圣，复焉执焉之谓贤，发微不可见、充周不可穷之谓神。（《诚几德》第三。）

　　「几善恶」即继之。曰「德，爱曰仁，宜曰义，理曰礼，通曰智，守曰信」，此所谓德几也，「道心惟微」也。几本善而善中有恶，言仁义非出于中正，即是几之恶，不谓忍与仁对，乖与义分也。先儒解「几善恶」多误。○诚无为，如恶恶臭，如好好色，直是出乎天而不系乎人。此中原不动些子，何为之有！○几者动之微，不是前此有个静地，后此又有动之者在，而几则界乎动静之间者。审如此三截看，则一心之中，随处是绝流断港，安得打合一贯﹖故诚、神、几非三事，总是指点语。

　　百家谨案：几字，即《易》「知几其神」、颜氏「庶几」、孟子「几希」之几。「有不善未尝不知」，所谓知善知恶之良知也。故念庵罗氏曰：「『几善恶』者，言惟几故能辨善恶，犹云非几即恶焉耳。必常戒惧，常能寂然，而后不逐于动，是乃所谓研几也。」

　　寂然不动者，诚也。感而遂通者，神也。动而未形，有无之间者，几也。诚精故明，神应故妙，几微故幽。诚、神、几，曰圣人。（《圣》第四。）

　　「有无之间」，谓不可以有言，不可以无言，故直谓之「微」。《中庸》以一「微」字结一部宗旨，究竟说到「无声无臭」处，然说不得全是无也。

