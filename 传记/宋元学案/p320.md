<!-- { "loadSidebar": true } -->

　　祖望谨案：先生《畏斋集》六十卷，今无存者。《宋史》本传甚略，不足以祥其本末。如先生者，有得于宣公求仁之学，而施之于经纶之大者，非区区迂儒章句之陋。而其好用善人，则宰相材也。惜乎！宋不能大受之，以极其施焉。

　　游九言，字诚之，初名九思，建阳人。十岁为文诋秦桧，及长，锐志当世。初筮古田尉，入监文思院，被旨视行在灾伤，归白都堂，放苗八分以上。张宣公帅广西，辟幕下。宣公弟枃帅金陵，复辟抚干。时禁方严，先生记上元县明道祠痛讥之。调全椒令。开禧初，为淮西安抚机宜，寻知光化军，充荆、鄂宣抚参谋官。卒，赠直龙图阁，谥文清。先生始学于宣公，宣公教以求放心，久之有得。尝序《太极图》曰：「周子以无极加太极，何也﹖方其寂然无思，万善未发，是无极也。虽云未发，而此心昭然，灵源不昧，是太极也。欲知太极，先识吾心。」读者称之，号默斋先生。（参《闽书》。）

　　（梓材谨案：《南轩文集》答先生问忠信诸条，先生自名九思。《朱子文集﹚答先生三书，旁注九言。盖一原名，一改名尔。）

　　（云濠谨案：谢山跋《摄山游文清公默斋题名》云：「默斋兄弟，并为张氏湖湘高弟，而授其学于漫塘刘公。《宋史》不着漫塘之学所出，非也。」）

　　附录

　　刘漫堂《吴氏义堂记》曰：「默斋先生释《孟子》善推所为之言，曰：『推者，自近而推之，若水盈科而后进，若近有所遗，则远必不行。』」（补。）

　　庄简游受斋先生九功

　　游九功，字勉之，建阳人。用荫补官。嘉定中，兴元失利，先生知金州，将兵备御，收复邻疆，除湖北运判，知鄂州。召为兵部郎官，入见，首言「守边必先结人心」，又言「征役无已，以资苞苴囊橐，而民心失。将帅脧削，功赏不以时下，而军心失。倚仗谀，讳疾忌医，而士夫之心失。」出知泉州。端平初，召为司农少卿，疏论「奸贪多佚罚，诸贤或号召未至」。又论沿边夫役之弊。兼枢密副都承旨，知庆元，以循吏称。入权刑部侍郎，丐祠，再召，不赴，除待制加宝谟阁直学士。先生清慎廉恪，与兄九言自为师友，讲明理学，号受斋先生。宝佑中，谥庄简。（参《姓谱》。）

　　乡举周敛斋先生奭

　　周奭，字允升，湘乡人。干道间，乡荐再举，不第。南轩问：「天与太极何如﹖」先生曰：「天可言配，太极不可言合。天，形体也；太极，性也。惟圣人能尽性，人极所以立。」南轩以为然。题其亭曰敛斋。

　　（梓材谨案：先生又及戴岷隐之门。说见《胡季随传》后。）

　　知州赵先生善佐

　　赵善佐，字佐卿，邵武人。以宗室子授将乐丞，累官知泰州、常德府、赣州，卒官。（云濠案：先生别传：「奉法爱民，以勤俭自约饬，不妄费公帑，干请无所应。在赣踰年卒，民哀思之。」）着有《易疑问答》。先生尝受学于南轩，亦尝从朱子游。（修。）

　　简先生克己

　　简克己，南海人，不求仕进。

　　吴先生伦

　　吴伦，字子常，零陵人也。南轩帅江陵，以先生从，临终，谓先生曰：「蝉蜕人欲之私，舂容天理之妙。」（补。）

　　蒋淡岩先生复

　　蒋复，字汝行，零陵人。隐居东山，介然自守，非其人不与交也。所著有《淡严文集》。零陵之从南轩者，先生与吴伦最有名。（修。）

　　机宜陈克斋先生琦

　　陈琦，字择之，号克斋，临江人也。干道进士。张于湖招入幕，因从南轩游，进进日新，南轩甚属意焉。主衡阳簿，有杀人于野，而主名不立，提刑郑丙责主者急。吏一驿卒，其襜有血，掠讯诬伏。先生疑之，诊尸，得死者裯，署曰「罗仲美」，乃悬之衢。有见之者曰：「吾子也。与吾族子余皆商，今乃死邪﹖」先生即命逮余，一讯而服。盖仲美赀倍于余，以此致死。而驿卒乃得白。南轩帅桂林，复招入幕。邕州岁市大理马，马来已二千里，传致诸军，又数千里，多道死。先生令修圉而饲之，瘠者止，良者行，后者至，先者发，自是马无耗者。迁赣县丞，政最，知兴国县。留卫公帅蜀，辟为机宜。初，蜀之民私以楮券为货，谓之交子。至天圣中，官始榷之。再岁一易，谓之交界。其后有司因以为弊，凡券之微坏者，皆没入之，不赂不易。蜀之民为屯十有八，所隶之将三，士之廪给，当折物为钱，必视其所屯之地，称其土物之直，以直之低昂，为钱之多寡，故米之估，则龙州得仙关之半，绢之估，则兴元得西和州三之一，银之估，则大安得龙州之半而过之，乃有军在某州，反用他州之估者。卫公忧之，谋于先生，杜交界之奸，以信楮券，平廪给之估，以慰士心，蜀人大说。朝议欲用为郡，会病卒，论者惜之。先生负用世才，遇事迎刃而解，事至不拒，事定亦不自有其功，与人绝无崖岸，而亦不诡从也。（修。）

　　祖望谨案：南轩弟子，多留心经济之学，其最显者为吴畏斋、游默斋，而克斋亦其流亚云。

　　附录

　　□□□曰：「陈择之通晓民事，但讲论多有成说为碍。」

　　山长锺先生如愚

　　锺如愚，字师颜，湘潭人，南轩之弟子也。年十六，以书问仁，因留受业。弱冠中进士科，刻意学而不仕。晚官岭海，引年而归，除南岳书院山长，监南岳庙。

　　张锦溪先生巽（父寓。）

　　张巽，字子文，泉州人。父寓，知临江军，尝与南轩共学，遣先生从之游。时晦翁之学盛行，惠安刘镜，晦翁之及门也，先生数往问之，未能释然，曰：「恐晦翁之教，不止是也。」乃走武夷谒晦翁，以所尝与南轩讲论中和之旨告之，曰：「此某与轩晚年画一工夫。」临别，又请教，晦翁曰：「南轩记岳麓，某记石鼓，合而观之，知所用力矣。」先生退而喜曰：「吾谓其不止是也。」既归，日从事于涵养体察，久益明净，或劝其著述，曰：「于所闻所知，尚未能加意，安敢妄作。」有草堂在锦溪，称锦溪先生。

　　进士王先生居仁

　　王居仁，字习隐，常宁人也。尝与袭盖卿同学于南轩，登进士。（补。）

　　忠肃赵先生方

　　赵方，字彦直，衡山人。早从南轩学。（梓材案：李临川先生数南轩弟子，谓赵方未必可指为受业。见谢山《奉临川帖子二》。考《宋史》本传云：「父棠，少从胡宏学，尝见张浚于督府，浚奇之，命子栻与棠交，方遂从栻学。」是明言忠肃为南轩弟子。史传又言：「其提举京西常平时，刘光祖以耆德为帅，方事以师礼，自言吾性太刚，每见刘公，使人更和缓。」是忠肃又以后溪为师矣。）淳熙中，举进士，历知青阳县，告其守臣史弥远曰：「催科不扰，是催科中抚字。刑罚无差，是刑罚中教化。」以为名言。又知随州、江陵府。宁宗时，知襄阳府，谍知金人谋犯境，上疏力陈不可和者七，战议遂定。其后累败金人，进至显谟阁直学士、太中大夫、刑部尚书。俄得疾，进徽猷阁学士、京湖制置大使，力疾犒师，第其功，上之。病革，曰：「未死一日，当立一日纪纲。」引扈再兴卧内，勉以协心报国。贻书宰相，论疆场大计。寻卒，是夕有大星陨于襄阳。赠太师，谥忠肃。先生起儒生，帅边十年，以战为守，合官民兵为一体，通制总司为一家。其殁也，人皆惜之。先生尝问相业于刘静春清之，对以留意人才，故知名士皆拔为大吏，诸名将多在麾下，推诚擢任，能致其死力云。

　　教授梁先生子强

　　梁子强，字仁伯，不知何所人也。南轩高弟。尝官潭州教授。（补。）

　　县令锺先生照之

　　锺照之，字彦昭，乐平人也。绍兴进士，为善化尉，司教宜阳，迁宿松令。从南轩游，南轩手书《淇澳》一章，期以「学问到，则天理明，而本心立」。先生服膺终身，所至，士民皆爱敬之。（补）

　　蒋先生元夫

　　蒋元夫，清湘人也。从南轩游，亦尝学于象山。（补。）

　　直阁沈先生有开

　　沈有开，字应先，常州人也。少嗜学，志其大者。张宣公守严州，士从之游者尚少，先生首执贽焉。时吕成公亦仕严，喜曰：「吾一日得二师。」已而二公入京，先生又从之。薛艮斋、陈止斋至常，先生又从之，访经制之学，而归宿于求仁，遂谢去。文字华藻，涣然有得，时人罕知之者，而先生有以自乐，不顾也。晚乃奏名上舍，教授处州，历迁工部、刑部架阁文字至太学博士，与诸生讲学罢，杜门读书。为枢密院编修，兼实录院检讨，进秘书丞。先生不事请谒，留卫公异之，延之问当世事，先生为言：「淳熙末年，知名之士多滞下僚，当振拔之。」于是卫公令先生条具人才，简用之，士气顿奋。卫公以此得人望，然先生未尝以之告人也。久而稍稍知之，而不悦者遂忌之。以著作郎充嘉王府赞读，兼兵部郎。先生进讲，反复于君子小人之际。宁宗即位，先生与于赵忠定公之谋，迁起居舍人、起居郎，皆兼侍讲。时嘉邸故宫僚多，时时宣入禁中赐坐，问国家大事及民间疾苦，于是忌者益恐，以为先生辈且大用，乃合力相与谋所以排之者，首以危语中之。先是，光宗不肯过宫，中外汹汹。或传先生在忠定座云：「外间传嘉王出判福州，许国公判明州，王军士庶已拥戴相公。」先生固未尝有是言，忌者遂摭以入告，于是遂得七十余纸，皆忠定宾客也。彭龟年、徐谊、曾三聘与焉。且将置狱治之，直阁蔡琏所为也。范仲艺等力解之，乃已。家居十年，起知徽州，奉使江东，连疏求去。复以知太平州，遂乞致仕，诏加直龙图阁。家居又十年而卒。水心铭其墓，谓：「先生之学，不衒于繁而守其要，可谓善言德行者矣。」补。

　　抚干曾先生撙（父信道。）

　　曾撙，字节夫，建昌人。其父信道，以学问识度为吕紫微辈推重。先生隆兴元年进士。从南轩游。（补。）

　　附录

　　南轩《与曾节夫抚干书》曰：「左右天资之美，闲处正宜进步工夫，不可悠悠。且须察自家偏处，自声容气色上细细检察。向在长沙，或者多疑左右以为简忽，此虽是爱憎不同，要之致得人如此看，亦是自家未尽涵养变化，异日愿有观焉。」

　　县令宋先生文仲

