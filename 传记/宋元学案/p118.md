<!-- { "loadSidebar": true } -->
　　庄简李读易先生光（父高）

　　李光字泰发，上虞人。童不戏弄，父高称曰：「吾儿云间鹤，其兴吾门乎！」亲丧，哀毁如成人。有致赙者，悉辞之。及葬，礼皆中节。以进士历知开化、常熟、吴江，改京东西学事司管句文字。元城居南京，先生以师礼见之。元城告以所闻于温公者曰：「学当自无妄中入。」先生欣然领会。除太常博士，迁司封。王黼恶之，令部注桂州阳朔县。元城闻其以论事贬，贻书伟之。李忠定纲亦以论事去国，居义兴，伺先生于水驿，自出呼曰：「非越州李司封船乎﹖」留数日，定交而别。及迁侍御史，时言者犹主王介甫之学，诏榜庙堂。先生言：「祖宗规模宏远，安石欲尽变法度，则谓人主当制法而不当制于法。欲尽逐元老，则谓人主当化俗而不当化于俗。蔡京兄弟祖述其说，五十年间，毒流四海。今又风示中外，鼓惑民听，岂朝廷之福！」彗出寅艮间，耿南仲辈皆谓应在外夷，不足忧。先生奏：「孔子作《春秋》，不书祥瑞者，盖欲使人君恐惧修省，未闻以灾异归之外夷也。」疏奏，监汀州酒税。绍兴中，累擢吏部侍郎、尚书、参知政事。时秦桧初定和议，将揭榜，欲藉先生名镇厌，高宗亦意不欲用之。先生又面折桧，桧大怒。明日，丐去，知绍兴府。万俟论其阴怀怨望，责琼州安置。吕愿中又告先生与胡澹庵诗赋倡和，讥讪朝政，移昌化军。论文考史，怡然自适。年逾八十，笔力精健。后以郊恩复左朝奉大夫，任便居住，至江州而卒。孝宗即位，复资政殿学士，赐谥庄简。（参史传。）

　　李泰发语（其子孟珍所述。）

　　汝辈居家，惟是尽一孝字。居官，惟是尽一廉字。他日立朝事君，惟是尽一忠字。但守得此一字，一生受用不尽。

　　凡后生所至处，且须从贤士大夫游。

　　（梓材谨案：谢山节录本四条，今移元城语一条于《元城道护录》后，移一条于《和靖学案》。）

　　附录

　　《元城道护录》曰：李光好官员，可惜为蔡攸所引。此人拨着便醒。绍兴中以忤秦桧谪海外，着《易说》，自号读易老人。

　　董真卿曰：先生之学本元城，元城学于司马公。（以上黄氏补本。）

　　知州胡先生珵

　　胡珵，字德辉，毗陵人也。诗文、墨隶皆精好。学于杨文靖公龟山，寻以文靖之命学于刘忠定公元城。入太学，成进士。南渡初，李公伯纪为相，先生在其幕中。汪、黄惎之，以陈少阳之上书也，先生实视其草，窜苍梧。已而东归。赵丰公入相，直翰林，兼史馆校勘，与张嵲同入书局。未几，丰公去国，张魏公以为元佑未必全是，熙宁未必全非，遂擢何抡仲、李似表为史官，欲有改定。先生与嵲不可，遂皆求去。丰公再相，复召二人，书成。讲和之役，先生与同馆朱松、凌景、夏常明、范如圭合疏争之，其稿出于先生手，略曰：「敌人方据中原，吞噬未厌，何忧何惧而一旦幡然与我和﹖盖其狃于荐食之威，动辄得志，而我甚易恐，故常喜为和之说以侮我。又虑我训兵积粟，畜锐俟时，而事有不可知者，故不得不为和之说以挠我。盖今之和使，即秦之衡人，兵家用之，百胜之术也。六国不悟衡人割地之无厌，以亡其国。今国家不悟敌使请和之得策，其祸可胜言哉！而执事者顾方以吾为母后，为梓宫，为渊圣天属之故，遂不复顾祖宗社稷二百年付托之重，而轻从之，使彼得济其不逊无稽之谋，而藉躏以逞，将焉避之哉！昔楚、汉相持之际，项羽尝置太公俎上，而约高祖以降矣。使为高祖者，信其诈谋而遽为之屈，则自其一身且无处所，尚何太公之可还哉！惟其不信不屈，而日夜思所以图楚者，以故卒能蹙羽鸿沟之上，使其兵疲食尽，势穷力屈，而太公自归。此其计之得失，亦足以观矣！」疏上，秦桧大怒。然是时和议尚未定，公议尚张，但出之知严州而已。已而李庄简公去国，遂以先生为其党，罢之，饥寒因穷而死。所著有《苍梧集》。

　　（梓材谨案：黄氏补本，先生传两载《龟山》、《元城学案》。谢山已为此传，故并删之。）

　　附录

　　汪玉山《与吕逢吉》曰：胡德辉言《温公日记》极有可疑，如记富郑公惑一尼之言，至愿为蛆虫，食其不洁。富公虽所见不同，何至于此！温公平日最推富公，不应如此记事，德辉以为必后来所增加。盖当时介甫尝奏富弼无见，惑一妖尼之言，则所谓后来增加者，当有之。

　　主簿马先生大年

　　马大年，字永卿，（云濠案：《广信志》作「马永卿，字大年」。）杨洲人，元城弟子也。大观三年进士，闻元城谪亳州，寓永城县之回车院，先生时赴永城主簿，其舅高邮张桐荐使求教。既至，见元城，雄伟闿爽，谈论踰时，体无欹侧，肩背耸直，身不稍勤，手足亦不移，自是从学二十六年。当绍兴五年，追录其语为《元城语》三卷。

　　知州韩先生瓘

　　韩瓘，字德全，开封人也，参政意曾孙。累宫知秀州，所至兴利除害，甚敏，吏莫能欺，时以为有家法。先生官浙中久，其往来必维舟河梁，侍元城谈，录其系邪正得失者二十一条为《元城谈录》。

　　简肃刘白水先生勉之（别为《刘胡诸儒学案》。）

　　舍人曾先生恬（别见《上蔡学案》。）

　　文清曾茶山先生几（别见《武夷学案》。）

　　◆孙氏家学（涑水三传。）

　　孙先生蒙正

　　孙蒙正，字正孺，江陵人，奇甫先生伟之子。先生少禀家学，得元佑诸之传，而于五峰兄弟为故人子，从之问道。尝告五峰曰：「岁入不赡，既可忧，然稍亲生业，便近俗，奈何﹖」五峰答曰：「古人有名高天下，躬自鉏菜，如管幼安者；隐居高尚，灌畦粥蔬，如陶靖节者。使颜子不治郭内郭外之田，则饘粥丝麻将何以给﹖又如孔子犹且会计升斗，看视牛羊，亦可以为俗乎﹖岂可专守方册，口谈仁义，然后谓之清高哉！正孺当以古人实事自律，不可作世俗虚华之见也。」五峰又尝谓曰：「子资禀过人，大要学问扩充之，须日知其所亡，月无忘其所能，然后可。」又曰：「行贵精进，言贵简约，钦夫之言，真有益于左右。」初，钦夫累求见五峰，不得，莫解其故，因托先生微叩之。五峰笑曰：「渠家学佛。」先生以告，钦夫涕泣求见，遂得湖湘之传。钦夫尝叹曰：「栻若非正孺，几乎迷路！」

　　◆孙氏门人

　　提刑刘顺宁先生芮

　　刘芮，字子驹，东平人也，忠肃公挚之曾孙，学易先生跂之孙，南渡后居湘中。刘氏自学易以来，三世守其家学，不求闻达。虽阀阅亚于韩、吕，而节行与之埒。先生学于孙奇甫，其后游尹和靖、胡文定之门，所造粹然。其为永州狱掾，与太守争议狱，谓今世法家疏驳之设意，殊与古人不同，古人于死中求生，不闻生中求死，遂以疾求去。会太守遣属来，乃绍圣权臣之后，先生叹曰：「吾义不与雠人接！」投檄竟归。初，先生十丧未葬，意欲得中原之复，返葬岭北。既不遂，贫日甚。太尉刘锜重之，为之佽助，乃得葬于湘中，尽屏阴阳之说，曰：「吾大事已毕，死亦瞑矣！」罢官无屋可居，乃即其先人之墓而庐之。是时秦氏之势涨天，先生客于桂林。桂林帅者，秦氏私人也，因一日宾客寮属集府中，谓曰：「前日之夜，去城一舍，其驿曰秦城者有光属天，愿与诸君赋之。」皆曰：「唯唯！」所谓《秦城王气诗》者也。是日不赋者二人，曰先生，曰李成叔。已而张魏公卜居长沙之二水，授先生室，宣公兄弟严事之。又以荐入官，以言去国。汪文定公玉山贻书当路曰：「如刘宾之、刘子驹，纵未还朝，岂应置之闲散！」乃复以刑部员外郎召，出为湖南提刑，卒，先生自述其先世之言，谓《孝经》孝弟之至，通于神明，光于四海，无所不通，学者当从此悟入。故先生虽在千里外，亲有疾痛，皆知之。又述孙公泽之言曰：「学者有志于道，且须看古人长处。于其长处唯恐不及，于其短处唯恐自家做到此处。」尝教学者曰：「言此行此，谓之君子。言此行彼，谓之小人。」所著有《顺宁集》二十卷，杨诚齐为之序。诚齐论先生之为人曰：「子驹长于嗜古，短于谐今；工于料事，拙于售世。遇合之诎而幽独之伸，流靡之憎而强毅之悦。故其人落落，其心优优。初若不可亲，而久乃不可离。」可以想见先生矣！

　　◆李氏家学

　　进士李先生孟博

　　李孟博，字文约，庄简长子。绍兴五年进士。从庄简谪，卒于琼。

　　提举李先生孟坚

　　李孟坚，字文通，庄简子。以学行举官，至知秀州。从庄简谪岭南，窜陜州。更化后召用，累官淮东提举。

　　参议李先生孟珍

　　李孟珍，字文潜，庄简子。累官至沿海制置参议。

　　直阁李盘溪先生孟传

　　李孟传，字文授，庄简幼子，《宋史》有传。（云濠案：史传，先生累官知江州，以朝请大夫、直宝谟阁致仕。）着《磬溪集》、《宏词类稿》、《左氏说》、《读史》、《杂志》。

　　◆李氏门人

　　通守曹放斋先生粹中

　　曹粹中，字纯老，号放斋，定海人也。李庄简公光之。宣和六年进士，释褐黄州教授。秦氏欲因庄简见之，先生辞焉，私语妇曰：「尊公其能终为首揆所容乎﹖」已而庄简果被出，叹曰：「吾媿吾。」先生自是隐居，终秦氏之世，未尝求仕。庄简退居，着《读易老人解说》，而先生笺《诗》，各以其所长治经，可谓百世之师矣。世有修改《宋史》者，当附之庄简中也。张魏公晚年入相，荐于朝，通守建宁。不久，乞身而归，赠侍讲。祖望谨案：深宁王氏《四明七观》，其于经学首推先生之《诗》。自先生《诗说》出，而舒广平、杨献子出而继之，为吾乡《诗》学之大宗。慈湖之《诗传》相继而起。咸、淳而后，庆源辅氏之《传》始至甬上。则论吾乡《诗》学者，得不推先生为首座与！　

　　显谟潘先生畤父良佐。

