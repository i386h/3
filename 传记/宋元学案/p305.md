<!-- { "loadSidebar": true } -->
　　李燔，字敬子，建昌人。绍熙元年第进士，授岳州教授，未上，往建阳从文公学。文公告以曾子宏毅之语，退而名其斋，以自儆焉。既至岳州，教士以古文六艺，不因时好，改襄阳。文公没，率同门会葬。时学禁方严，不为少怵。九江守以遗逸荐，召赴都堂审察，力辞。守请为白鹿书院堂长。除大理司直，又辞。寻添差江西运司干办公事，会洞寇乱，漕、帅各持其说。先生谓：「寇独非民邪﹖」请自驰往，分兵守险，谕顺逆祸福，寇皆帖服，修赣江堤，旱涝有备，洪州皆为沃壤。时十四界会子新行，价日损。漕司欲视民税产物力，各令藏之，官为封识，则价可增。先生与国子学录李诚之力争，不能止。又札争之，漕司即弛禁。荐改通判潭州。真文忠德秀为长沙帅，一府之事，咸谘先生。不数月，归。适史弥远当国，废皇子竑。叹曰：「三纲绝矣！」遂不复出。以直秘阁主管庆元至道宫。先生尝曰：「凡人不必待仕宦方有功业，但随力到处，有以及物，即功业矣。」又尝曰：「仁宦至卿相，不可失寒素体。」史臣李心传论当时高士累召不起者，以先生为海内第一。九江蔡念成称先生心事如秋月。年七十卒，赠直华文阁，谥文定。录其子举，补下州文学。孙镳亦登第。方明父暹、饶伯舆鲁、赵忠靖葵其门人也。

　　（梓材谨案：《宋史》先生传云：「居家讲道，学者宗之，与黄干并称曰黄、李。」）

　　文宪张主一先生洽（附子■、柽。）

　　张洽，字符德，清江人。少颖异，从文公学，博极群书。尝取《管子》「思之，思之，又重思之，思之不通，鬼神将通之」之语，要为穷理之要。时行社仓法，请于县，贷常平米，建仓里中，乡人利之。嘉定元年中第，授松滋尉。湖右经界弊甚，先生请行推排法，吏奸无所匿。改袁州司理参军。寻知永新县。湖南酃寇作乱，（云濠案：酃寇，史传作隽寇。）与县接壤，民大恐。先生单车往，延见隅宫，询利害，犒之，寇竟不至。荐通判池州，数请祠。时袁甫提刑江东，以白鹿书院废弛，招先生为长，曰：「是先师之也，其可辞！已，复谢病去。端平初，用荐召都堂审察，不赴，除秘书郎，寻迁著作佐郎。帝数问度正、叶味道曰：「张洽何时可到﹖」将处以说书，固辞，遂除直秘阁，主管建康崇禧观。以疾乞致仕，卒，年七十七。卒后有旨除宝章阁。先生自少力于敬，故以「主一」名斋。所著有《春秋集注》、《春秋集传》、《左氏蒙求》、《读通鉴长编事略》、子■。柽，赐同进士出身。

　　（梓材谨案：先生谥文宪，见金仁山告王鲁斋先生谥文。先生曾孙庭坚序先生《春秋》三书亦云。）

　　吏部廖槎溪先生德明

　　廖德明，字子晦，顺昌人。少学释氏，及得杨龟山书，读之大悟，遂受业文公之门。干道五年进士。历知莆田县，通判潮州，知浔州，除广西提点刑狱，移江西、广东。复以直秘阁知广州兼广东经略，进直焕章阁，除吏部左选郎官。寻奉祠卒。先生初除浔州教授，为学者讲明心学之要。在南粤立师悟堂，刻朱子《家礼》及程氏诸书。公余，延僚属及诸生亲为讲说，远近化之。尝语人以仕学之要曰：「德明自入仕至为郡，惟用『三代直道而行』一句而已。」学禁方严，先生确守师说，不为时论所变。所著有《文公语录》、《春秋会要》、《槎溪集》行世。（修。）

　　通判李果斋先生方子

　　知州李耘叟先生文子（合传。）

　　李方子，字公晦，邵武人。性端谨纯笃，文公谓之曰：观公为人「自是寡过，但宽大中要规矩，和缓中要果决。」遂以「果」名斋。居家竟日危坐，未尝倾侧。对宾客一语不妄发。尝游太学，学官李道传屈官位辈行具刺就谒之。嘉定七年，廷对擢第三，调泉州观察推官。适真西山守泉，以师友礼之，郡政咸咨焉。暇则辩论经训，每至夜分。故事，秩满必先通书庙堂，先生独不肯。史丞相弥远闻之，怒，踰年，始除国子录。无何，将选宫僚。或曰：「此真德秀党也。」讽台臣劾罢之。既归，学者毕集。尝曰：「吾于学问，虽未能周尽，然幸于大本有见处，此心常觉泰然，不为物欲所渍尔。」起家通判辰州卒。其卒也，天子悯之，与一子恩泽。礼部尚书牟子才，其门人也。（云濠案：一本云「先生所著，有《传道精语》等书行世。真西山、袁蒙斋尝进其《禹贡解》，授朝奉郎。」）弟文子，字公谨，绍熙中进士，历知、阆、潼州。亦从文公学，为学者宗仰。（修。）

　　（梓材谨案：公谨号耘叟。真西山题果斋所书郑伯元诗后言「耘叟笔力超拔，其似其兄，见之如见公晦」云。）

　　附录

　　陈北溪《答陈伯澡书》曰：「李公晦质弱，以骑墙为便。讲学务骑墙，而不必是非之太白；论事务骑墙，而不必义利之太分；行政务骑墙，而不必诛赏之太明；与人交务骑墙，而不必善恶之太察。熟此一线路，不知其病痛不少也。」（补。）

　　又曰：「世儒窃禅师之绪余，以为别有一物，光明迥超物表，固当麾之门墙之外。凡吾徒之略于事而急于闻性与天道者，亦不可不戒。李公晦门下乐与缁黄来往，而又好观《楞严经解》，恐其看他不破，未能脱此圈槛也。」（补。）

　　王深宁《困学纪闻》曰：「《困》九五曰：『利用祭祀』。李公晦谓『明虽困于人，而幽可感于神』，岂不以人不能知而神独知之乎﹖不求人知，而求天知，处困之道也！」（补。）

　　文清徐毅斋先生侨

　　徐侨，字崇甫，义乌人。从学吕东莱门人叶氏邽。登淳熙进士。调上饶县簿。复登文公之门，文公称其明白刚直，以「毅」名斋。尝言：「文公之书，比年满天下，不过割裂掇拾，以为进取之资，求其专精笃实，能得其所言者盖鲜。」由秘书正字、校书郎兼吴益王府教授。寻直宝谟阁、提点江东刑狱，以迕史弥远劾罢。端平初，迁秘书少监、太常少卿。凡经奏对累数千言，皆感愤剀切，剖析理欲，分别黑白。帝数慰谕之，顾见其衣履弊垢，愀然曰：「卿可谓清贫矣。」赐以金帛，固辞。先生退而上疏，言所谓「贫者，乃邦本未建，疆宇日蹙，权幸用事，将帅非材；旱蝗相仍，盗贼并起；女谒、阉宦，蠹国膏肓，执政大臣，戕时蟊贼，比之于臣，未为贫也。」帝为之感动。经筵侍讲，复开陈友爱大义，皇子竑得复爵邑。又请从祀周、程、张、朱，以赵汝愚侑食，宁宗皆如其言。金使至，无国书，先生论宜馆之于外，迕时相意。丐休，迁工部侍郎，奉内祠兼侍读。以疾申前请，改宝谟阁待制奉外祠。卒，谥文清。同邑叶由庚、朱中皆门人也。

　　（云濠谨案：梨洲《学案》原本，归文清弟子朱先生元龙于《东莱学案》。谢山《序录》于《丽泽诸儒学案》云：「明招诸生，历元至明未绝。」亦兼指文清所传学派而言。顾文清卒业于晦翁，为朱门高弟，数传而后，如黄文献诸先生多称朱学，则文清学派宜入《沧洲诸儒学案》为是矣。）

　　文简刘云庄先生爚

　　刘爚，字晦伯，建阳人。与弟炳俱受学朱文公、吕成公之门。登干道进士，调山阳簿，转饶州录事参军，迁连城令，改知闽县。伪学禁兴，归武夷山讲道读书，筑云庄山房，为终老之计。父忧服阕，调赣州坑冶司主管文字，差知德庆府，擢提举广东常平，迁湘西提点刑狱，迁国子司业。奏言：「宋兴，《六经》微旨，孔、孟遗言，自朱某发明于千载之后，以事父则孝，以事君则忠，世之所谓道学也。」请刊行所注《学》、《庸》、《语》、《孟》，以备劝讲，及《白鹿洞规》示太学。俄兼国史编修、实录检讨，接伴金使于盱眙。还，言：「两淮之地，宜加经理。约顷亩以授田，列沟洫以储水，具田器，贷种粮，使相保护，使相纠率。乡为一团，里为一队，平居则耕，有警则守，力余则战，非止一时之利也。」帝嘉纳之。进国子祭酒兼修注官，权兵部侍郎，封建阳县开国男，赐食邑，兼太子左谕德，国史、实录院同修撰，试刑、工二部。奏乞绝金岁币，罢遗贺正使，建制置使于历阳，以援两淮。进权工部尚书，封子爵，兼太子右庶子。卒，赠光禄大夫，赐谥文简。着有《奏议》、《史稿》、《经筵故事》、《讲堂故事》、《云庄外稿》等集。

　　（梓材谨案：先生为籍溪高弟恒轩先生懋之子。真西山为先生神道碑云：「公在家庭，耳濡目染，府君授以程氏书曰：『观此可以为学矣。』晦庵朱先生以道德为学者师，公出入其门，切磨讲贯者数十年，视他从游之士为最久，而所造为独深，其学粹然一出于正。」又云：「少习家训，长得明师，又见四方前修巨儒如南轩张宣公、东莱吕成公，皆与往复讲论。」）

　　侍郎刘睦堂先生炳

　　刘炳，字韬仲，建阳人。与兄文简爚从文公游。举进士，累官兵部侍郎朝请大夫。着有《四书问目》。（参《闽书》。）

　　（云濠谨案：先生号睦堂。朱子《答吕伯恭书》云：「建人刘氏兄弟同预荐送，乃翁亦以免举试礼部，皆欲见于门下。」是先生兄弟并吕门之证。）

　　刘刚中，字德言，光泽人。尝读老、庄、荀、扬之书，有所得，皆为发明。及游朱子之门，先生以所业请质。朱子曰：「老、庄书坏人心术。」自是笃志于道。朱子易其字曰近仁。与黄勉斋为友。既归，筑室讲学，号曰琴学，四方人士翕然从之。荐于乡，登嘉定四年进士，授汉阳薄，调兰溪丞，卒。文公子侍郎在为状其行。邑士大夫举祀乡贤。有《师友问答》。（云濠案：先生所著，又有《西溪奇语》若干卷。）

　　师友问答　

　　刚中问先生曰：「义利之辨，为吾儒第一关头，学者讲求有素，所见非不分明，及处事却又模糊，何也﹖」先生曰：「祇缘见不分明耳。若分明，如熏莸触鼻即闻，旨否入口即觉。」曰：「然则向所见为义者非义，见为利者非利乎﹖」曰：「此又何尝不是。只见其大略曰，此是义，此是利，究竟几微分际，尚未甚黑白。」刚中曰：「几微分际何在﹖」先生曰：「在公私闲。以公心出之，利亦是义，以私心出之，义亦是利。」刚中曰：「若是公私在心，义利在事，心不应事，事不应心，柰何﹖」先生曰：「《大学》戒自欺，求自慊，知之真，行之力，不待处分其事，一动念，早自义利判然。至若舍利取义，已属事后应。」刚中心喜，称快而退。

