<!-- { "loadSidebar": true } -->
　　言道易，知道之体用难。言道之体用易，知道之全体妙用难。道者何﹖阴阳五行万物万事之理，初非有出于阴阳五行万物万事之外者。以形器为道，而不知其有冲漠无朕之体者，非也。以空虚为道，而不知其有阖辟无穷之用者，非也。知其体之无朕，而不知其弥纶六合，无毫厘之空缺；知其用之无穷，而不知其贯通千古，无顷刻之间断，则其体之全，用之妙，亦有知之而未尽焉者矣。或闻而知之，或见而知之，其知之而尽焉者乎﹖生而知之，不思而得，安而行之，不勉而中者，圣人也；学而知之，思焉而无不得，利而行之，勉焉而无不中者，贤人也，皆知之而尽焉者也。学者之学无他，亦学乎圣贤所知之道而已。学乎圣贤所知之道无他，主敬以立其本，穷理以致其知，反躬以践其实而已矣。穷理以致其知，反躬以践其实，《大学》「明明德」之工夫也。主敬以立其本，则又《小学》之工夫，而《大学》之所以成始而成终焉者也。程、朱子以来，谁不知由《小学》而进于《大学》﹖然少而习焉，壮而勉焉，老虽或知之，往往未能尽焉。何也﹖文靖之言曰，以身体之，以心验之，从容默会于幽闲静一之中，而超然自得于书言象意之表，此读书之法也。不以此为法，而徒于章句训诂文墨议论之是尚，则其于主敬也，不过曰，有整齐严肃，而无怠惰纵肆，斯可矣；其于穷理也，不过曰，有诵读记问，而无疏脱遗忘，斯可矣；其于反躬也，不过曰，有忠信愿悫，而无私伪邪慝，斯可矣。呜呼！是岂知圣贤之学，斯道之全体妙用，有不但如是而已者乎﹖圣贤之学，斯道之全体妙用，其何以言之﹖道为太极，造化之枢纽，万物统体一太极也。心为太极品汇之根柢，一物各统体一太极也。万化之流行，由于元亨利贞之四德者，天地之全体妙用也。有人心之全体，而后天地之全体始于是而立焉。人心之全体少有或亏，则天地之全体不能以自立矣！有人心之妙用，而后天地之妙用始于是而行焉。人心之妙用少有或戾，则天地之妙用不能以自行矣！此参天地、赞化育所以不可一日而无圣贤之道。学圣贤之道者，不以一身一家、一时一世之心为心，而以弥纶六合、贯通千古之心为心；不以一身一家、一时一世之道为道，而以弥纶六合、贯通千古之道为道，则此心为此道之统宗会元，浑乎大德之敦化，此道为此心之泛应曲当，脉乎小德之川流。其于主敬也，必将如对日星，如临渊谷，静而无静，动而无动，仰不愧于天，俯不怍于人，而弥纶六合、贯通千古之心在其中矣。其于穷理也，必将探赜索隐，钩深致远，究事物之准则，推造化之本原，致广大而尽精微，极高明而道中庸，而弥纶六合、贯通千古之道在其中矣。其于反躬也，必将以无欲为一，以无息为诚，以日新为德，以富有为业，以一民一物不被其泽为己任，以天下后世不传此道为己忧，而此心此道之全体妙用皆在其中矣。张子所谓「为天地立心，为生民立命，为去圣继绝学，为来世开太平」；子思所谓「建诸天地而不悖，质诸鬼神而无疑，百世以俟圣人而不惑」；曾子所谓「置之而塞天地，溥之而横四海，施诸后世而无朝夕」，是皆吾分之所当为，而吾力之所能为者。文靖所谓「以圣人为师，犹学射而立的」者，此也；所谓「学圣贤之所为」，必欲闻圣贤所得之道者，此也，自非体之以身，从容默会而有深功，验之以心，超然自得而有余味者，能之乎﹖程子曰：「莫说道，将第一等逊与别人，且做第二等，才如此说，便是自弃，虽与不能居仁由义者差等不同，其自小一也。」言学便以道为志，言人便以圣为志，是志也，坐春立雪之时，身体心验之旧矣。「道南」之教，宁不以是为先务乎﹖由龟山、豫章而延平，逮吾朱子，大成集焉，推其说以教天下后世，至明且备。若庸尝取其后集所答刘季章书，画为四等之图，其一等曰圣贤之学，其二等曰仁义名节之学，其三等曰辞章之学，其四等曰科举之学。有剽窃架漏而不入等者，有志于第二等而未能笃实者，有志于第一等而不能无过不及之偏者，有在二三四等中不安于小成而能勇进于一等者。大抵三四等识趣不高，夺其旧习，虽有甚难，而其不变，亦自不足为世轻重。惟第二等，资质稍高，一生谨畏，循规守矩，向仁慕义，不为不力，惜其不知向上更有圣贤之学，切于身心而为事业之根本者焉。今之收拾人才，推广圣贤学问血脉，正须着力救拔此一等人，而不可与其下二等概而视之也。若夫圣贤之学无他，始由此以为士，终即此以为圣人；始由此以修身，终即此以平天下。即知此道是天地间自然之理，又知此学是吾人本分之事，既能真知而笃信之，则其趣向自然正当，其志气自然勇决，其工夫次第必能向上寻觅，不待他人劝率，而自不能已矣。不幸而或不遇于世，亦必有以自乐，而无所怨悔焉。呜呼！所以为闻道之士也，此所谓圣贤之学也。文靖曰：「学而不闻道，犹不学也。」若庸亦曰：「创书院而不讲明此道，与无书院等尔。立轩大夫宁不谓然﹖」或问：「弥纶六合、贯通千古者道也，圣贤之体是道，而欲其弥纶六合、贯通千古，其可泛然言之，而无一定之义乎﹖」曰：「以此心言，莫若一诚字，诚者，五常百行之根柢也。以此理言，莫若一中字，中者，应事接物之准则也。对而言，则此心此理不可偏废；单而言，则心不外乎此理，理不外乎此心，诚可以兼中，中亦可以兼诚。尧、舜、禹、汤言中，诚固在其中；《中庸》、《通书》言诚，中亦不在其外。朱子谓理只是一个理，举着全无欠缺，且如说着诚则都在诚上，说着仁则都在仁上，说着忠恕则都在忠恕上，只是这个，道理血脉，自然贯通，其此之谓欤！」

　　（梓材谨案：先生有《增广性理字训》若干条，当为补入。）

　　附录

　　朱枫林书《性理字训》后曰：「晦庵门人程正思《字训》三十条，勿斋增广之为六门百八十三条，今增善字补以蒙斋之训凡百八十四条，德业尽性心正四条，训有未妥，僭易数字，余皆元文。程敬叔《读书日程》：『八岁未入小学，教之读此甚善。』但此书四字成言，其语既简约，而题目多涉命性，其理又幽深，若非根据出处本义，而旁取世俗事物以开喻之，未见其有益也。试以开卷太极之训言之。孔子赞《易》曰：『《易》有太极，是生两仪。两仪生四象，四象生八卦。』今训太极之字，当原乎此。其曰：『至理浑然，冲漠无朕者，理行乎事理之中，如身体之脉理，如枝干之纹理，彻上彻下，无不至到。』所谓至理也，脉理纹理，皆不一也，而皆必有统会之处。今以八卦观之，《干》、《兑》二卦，同生于太阳之象也；《离》、《震》二卦，同生于少阴之象也。《巽》、《坎》二卦，同生于少阳之象也；《艮》、《坤》二卦，同生于太阴之象也。又以四象观之，太阳少阴，同生于阳仪也；少阳太阴，同生于阴仪也。八卦四象，各有统会。既如此矣，则两仪岂无统会哉！故孔子指其统会者而名之曰太极。极者，屋之脊栋，中正高上，众材之所冓合者也。太者，大大之谓也。太极者，大大高上统会之称而已。《易》书之仪之象之卦，两而四，四而八，以至于无穷，由本而末，由原而流，皆所谓至理也。太极者，至理之浑然者也。浑然云者，如水之浑浊然，人之视之，不见其中之所有，盖理之统会，其胚胎融聚者，固如此也。泉之未发曰冲，沙地旷远曰漠。朕者，目未开而有其罅隙也。曰冲曰漠曰无朕，皆以形容其浑然者也。其曰『造化枢纽，品汇根柢』者，气一嘘而万物盈，所谓造也；气一吸而万物虚，所谓化也。气之造物化物，犹户之一阖一辟也，究而言之，则阖辟在乎枢，枢必在乎容，枢之纽，《易》之仪象卦者，造化也，所谓太极者，其枢纽。物之异类曰品，物之同类曰汇。万物并生于两间，而有同类异类者，如花叶之在枝干，或同或异也，究而言之，则枝干本于根，根必附乎命，根之柢，《易》之仪象卦者，品汇也，所谓太极者，其根柢也。玩诸《易》，以释太极之本义，本义既得，则后世儒者所称述，可一见而决。若异端之所言者，固不足论也。凡读圣贤之书，皆当如此考究，令字字有着落，非特此书也，故举此一条以见例云。」

　　进士许先生应庚（附弟应庭。）

　　许应庚，字春伯，平江人。游李宏斋及双峰之门。与弟应庭，并有时名，俱登绍定二年进士。先生尤以操行着。张万全守岳州，以学行宜列乡贡。

　　运使王敬岩先生佖（别见《北山四先生学案》。）

　　饶先生应中

　　饶应中。

　　（梓材谨案：熊遥溪从先生以得双峰之传，则先生双峰之高弟也。）

　　隐君汪东山先生华

　　汪华，字荣夫，号东山，祁门人。与族兄相同事双峰。早岁又从学鄱阳赵介如，江古心高弟也。与中书右丞燕公楠为同门友。至元初，公楠佥　江浙行省事，道祁门，访先生，与论旧故，将荐诸朝，先生固辞而止。从孙克宽，知名于世。（云濠案：黄氏本云：「仲孙克宽，实能嗣其传。」仲孙当是从孙之■。）

　　汪先生相

　　汪相，字魏夫。与弟荣夫皆学于双峰，两人问难叩击，悉得其蕴奥。祁邑理学之盛，自二人发之。

　　逸民吴可堂先生迂

　　吴迂，字仲迂，浮梁人。从双峰学。尝应科举不上，遂弃之。辟兵横塘，讲道不废。皇庆间，浮梁牧郭郁延之为师，以训学者，时称可堂先生。汪克宽，其门人也。（云濠案：黄氏本云：同邑郑合生、戴皆师事之。）所著有《四书语录》、《五经发明》、《孔子世家》、《先儒法言粹言》、《复位纲目》，使者表其所居曰「逸民」。年九十卒。

　　蔡愚泉先生汝揆

　　蔡汝揆，字君审，新昌人，用之七世孙也。师饶双峰，得道学之传。门人称为愚泉先生。所著有《希贤录》、《贯道集》、《友议》诸种（修。）

　　县令罗先生椅

　　罗椅，字子远，号谷，庐陵人也。双峰弟子。宝佑进士，以秉义郎为江陵教授，改潭州，宰赣之信丰，迁提辖榷货。（补。）

　　史水东先生泳

　　李先生实（合传。）

　　史泳，字自亨，余干人。尝述双峰之言曰：「人为万物之灵，天地不足者亦能补，故人当与天地配，不当与万物伦。」同门李实尝曰：「自亨问答，出入微妙。」学者尊之为水东先生。

　　（梓材谨案：李先生实与胡弋溪门人临川李实同名。弋溪已在元之中叶，其门人不得与水东同门，盖别一人也。）

　　◆景程同调

　　提刑徐先生道隆（附子载孙。）

