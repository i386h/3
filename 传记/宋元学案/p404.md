<!-- { "loadSidebar": true } -->
　　《四书通》何为而作也﹖惧夫读者得其辞未通其意也。《六经》，天地也；《四书》，行天之日月也，子朱子平生精力之所萃，而尧、舜、禹、汤、文、武、周、孔、颜、曾、思、孟之心所寄也。其书推之极天地万物之奥，而本之皆彝伦日用之懿也；合之尽于至大，而析之极于至细也。言若至近，而涵至永之味；事皆至实，而该至妙之理，学者非曲畅而旁通之，未易谓之知味也；非用力之久，而一旦豁然贯通焉，未易谓之穷理也。余老矣，潜心于此者余五十年，谓之通矣乎﹖未也。独惜乎疏其下者，或泛或舛，将使学者何以决择于取舍之际也﹖此余所以不得不会其同而辨其异也。

　　百家谨案：云峰于朱子所注《四书》用力尤深。饶双峰从事朱学，而为说多与朱子抵牾，云峰因而深正其非，作《四书通》，悉取纂疏集成之，戾于朱子者删去之，有所发挥者则附己说于其后。

　　祖望谨案：云峰初年，有《二爻反对论》、《二体相易论》、《二十四气论》，晚年乃成《通释》。又精六书之学。明儒赵古则之渊源盖出于此。

　　◆双湖门人（朱、江五传。）

　　董先生真卿

　　董真卿，字季真，鄱阳人，深山先生鼎之子也。学于双湖勿轩。着有《周易会通》十四卷，明杨士奇称为集大成之书。子僎。

　　◆云峰门人（晦翁五传。）

　　程先生仲文

　　程仲文者，不知其爵里，云峰胡氏弟子也。所著有《大学释旨》。

　　隐君陈先生廷玉

　　陈廷玉，字伯圭，德兴人也。从胡云峰学。元季不仕。工诗。

　　王先生偁

　　王偁，字伯武，□□人，胡云峰之高第弟子也。（补。）

　　（梓材谨案：《江南通志》谓先生与云峰同邑，则亦婺源人也。《通志》又载其著书极博。朱枫林升素称博洽，凡有疑，必曰：「以问伯武。」）

　　◆季真家学（朱、江六传。）

　　董先生僎

　　董僎，季真子。季真着《易会通》，尝供检阅参校之职。（参《周易会通跋》。）

　　◆王氏门人（晦翁六传。）

　　张先生以忠

　　张以忠，学于王伯武。（补。）

　　◆张氏门人（晦翁七传。）

　　郑先生四表

　　郑四表，天台人，学于张以忠。（补。）

　　◆郑氏门人（晦翁八传。）

　　教谕赵考古先生谦（详见《明儒学案》。）
 卷九十　鲁斋学案（黄氏原本、全氏修定）
　　鲁斋学案　（黄宗羲原本　　黄百家纂辑　　全祖望修定）

　　鲁斋学案表

　　赵复

　　（程学、朱学续

　　传。）

　　许衡　　　　　　　　（子）师可

　　（江汉所传。）　　　（子）师敬

　　姚燧　　　　　　孛朮鲁翀（别见《萧同诸儒学案》。）

　　耶律有尚

　　吕域

　　刘宣

　　贺伯颜

　　徐毅

　　白栋

　　王都中

　　李文炳

　　王遵礼

　　赵矩

　　刘季伟

　　韩思永

　　高凝

　　苏郁

　　姚炖

　　孙安

　　刘安中

　　孛怜吉

　　畅师文

　　王宽

　　王宾

　　姚枢　　　　　　　　（从子）燧

　　（从子）敦（并见《鲁斋门人》。）

　　窦默

　　（附师谢宪子。）

　　（并鲁斋讲友。）

　　刘德渊　　　　　　　　董朴

　　（附师乐舜咨。）

　　张文谦

　　（并鲁斋同调。）

　　杨奂　　　　　　　　郝经（见上《江汉学侣》。）

　　（雪斋学侣。）　　　姚燧（见上《鲁斋门人》。）

　　王粹

　　郝经　　　　　　　　（弟）庸（别见《静修学案》。）

　　（并江汉学侣。）　　　苟宗道

　　砚弥坚　　　　　　　（子）禹功

　　（附师王登、刘　　　（子）禹谟

　　仁卿。）　　　　　　刘因（别为《静修学案》。）

　　（江汉同调。）　　　　滕安上（别见《静修学案》。）

　　刘因（别为《静修学案》。）

　　（江汉别传。）

　　鲁斋学案序录

　　祖望谨案：河北之学，传自江汉先生，曰姚枢，曰窦默，曰郝经，而鲁斋其大宗也，元时实赖之。述鲁斋学案。（梓材案：是卷学案，梨洲本称《北方学案》，谢山定《序录》改称《鲁斋学案》，而以江汉先之，尝于《高平学案》取例焉。）

　　◆程朱续传

　　隐君赵江汉先生复

　　赵复，字仁甫，德安人。元师伐宋，屠德安。姚枢在军前，凡儒、道、释、医、卜占一艺者，活之以归，先生在其中。姚枢与之言，奇之，而先生不欲生，月夜赴水自沈。枢觉而追之，方行积尸间，见有解发脱屦呼天而泣者，则先生也，亟挽之出。至燕，以所学教授学子，从者百余人。当是时，南北不通，程、朱之书不及于北，自先生而发之。枢与杨惟中建太极书院，立周子祠，以二程、张、杨、游、朱六君子配食，选取遗书八千余卷，请先生讲授其中。先生以周、程而后，其书广博，学者未能贯通，乃原羲、农、尧、舜所以继天立极，孔子、颜、孟所以垂世立教，周、程、张、朱所以发明绍续者，作《传道图》，而以书目条列于后。枢退隐苏门，以传其学，由是许衡、郝经、刘因皆得其书而崇信之，学者称之曰江汉先生。世祖尝召见曰：「我欲取宋，卿可导之乎﹖」对曰：「宋，父母国也，未有引他人之兵以屠父母者。」世祖义之，不强也。先生虽在燕，常有江、汉之思，故学者因而称之。（修。）

　　百家谨案：自石晋燕、云十六州之割，北方之为异域也久矣，虽有宋诸儒迭出，声教不通。自赵江汉以南冠之囚，吾道入北，而姚枢、窦默、许衡、刘因之徒，得闻程、朱之学以广其传，由是北方之学郁起，如吴澄之经学，姚燧之文学，指不胜屈，皆彬彬郁郁矣。

　　◆江汉所传

　　文正许鲁斋先生衡

　　许衡，字仲平，河内人。七岁入学，授章句，问其师曰：「读书何为﹖」师曰：「取科第耳！」曰：「如斯而已乎﹖」每受书，即问其旨义，师诎而辞去。如是者三师。流离世乱，嗜学不辍，人亦稍稍从之。访姚枢于苏门，得伊洛、新安遗书，乃还谓其徒曰：「昔者授受，殊孟浪也，今始闻进学之序。若必欲相从，当率弃前日所学，从事《小学》之洒扫应对，以为进德之基﹖」众皆曰：「唯。」遂相与讲诵，诸生出入惟谨。客至见之，恻然动念，皆渐濡而出。世祖出王秦中，召为京兆提学。世祖即位，召至京师，授国子祭酒。寻谢病归。至元二年，以安童为右丞相，使先生辅之，乃上书言立国规模。四年又归。五年复召，至七年又归。明年，以为集贤大学士，兼国子祭酒。乃征其弟子王梓、刘季伟、韩思永、耶律有尚、吕端善、姚燧、高凝、白栋、苏郁、姚炖、孙安、刘安中十二人分处各斋为斋长。久之而归。十三年，定授时新历，以原官领太史院事，历成而还。十八年卒，年七十三，赠司徒，谥文正。皇庆二年，从祀孔子庙庭。学者因其所署，称鲁斋先生。先生尝曰，「纲常不可亡于天下，苟在上者无以任之，则在下之任也，故乱离之中，毅然以为己任」云。

　　鲁斋遗书

　　慎思，视之所见，听之所闻，一切要个思字。君子有九思，思曰睿是也。要思无邪。目望见山，便谓之青，可乎﹖惟知，故能思。

　　或曰：「心中思虑多，奈何﹖」曰：「不知所思虑者何事，果求所当知，虽千思万虑可也。若人欲之萌，即当斩去，在自知之耳。人心虚灵，无槁木死灰不思之理，要当精于可思虑处。」

　　仁为四德之长，元者善之长，前人训元为广大，直是有理。心胸不广大，安能爱敬﹖安能教思无穷、容保民无疆﹖仁与元俱包四德，而俱列并称，所谓合之不浑，离之不散。仁者，性之至而爱之理也。爱者，情之发而仁之用也。公者，人之所以为仁之道也。元者，天之所以为仁之至也。仁者，人心之所固有，而私或蔽之，以陷于不仁。故仁者必克己，克己则公，公则仁，仁则爱。未至于仁，则爱不可以充体。若夫知觉，则仁之用，而仁者之所兼也。元者，四德之长，故兼亨利贞；仁者，五常之长，故兼义礼智信。此仁者所以必有知觉，不可便以知觉名仁也。

　　（梓材谨案：此下有一条，移入《南轩学案》。）

　　凡事一一省察，不要逐物去了。虽在千万人中，常知有己，此持敬大略也。

　　日用间若不自加提策，则怠惰之心生焉。怠惰心生，不止于悠悠无所成，而放僻邪侈随至矣。

　　耳目闻见，与心之所发，各以类应，如有种焉。今日之所出者，即前日之所入也。同声相应，同气相求，未尝小差，不可不慎也。

　　或问：「穷理至于天下之物，必有所以然之故，与其所当然之则，所谓理也﹖」曰：「博学、审问、慎思、明辨，此解说个穷字。其所以然与其所当然，此说个理字。所以然者是本原也，所当然者是末流也；所以然者是命也，所当然者是义也。每一事，每一物，须有所以然与所当然。」

　　天地间须大着心，不可拘于气质，局于一己贫贱忧戚；不可过为陨获。贵为公相不可骄，当知有天下国家以来，多少圣贤在此位。贱为匹夫不必耻，当知有古昔志士仁人，多少屈伏甘于贫贱者。无人而不自得也，何欣戚之有！

　　凡事理之际有两件，有由自己底，有不由自己底。由自己底有义在，不由自己底有命在，归于义、命而已。

　　汲汲焉，毋欲速也；循循焉，毋敢惰也，非止学问如此，日用事为之间皆当如此，乃能有成。　　　

　　圣人是因人心固有良知良能上扶接将去。他人心本有如此意思，爱亲敬兄，蔼然四端，随感而现，圣人只是与发达推扩，就他原有底本领上进将去，不是将人心上原无底强去安排与他。后世却将良知良能去断丧了，却将人性上原无底强去安排裁接，如雕虫小技，以此学校废坏，坏却天下人才。及去做官，于世事人情，殊不知远近，不知何者为天理民彝，似此，民何由向方﹖如何养得成风俗﹖他如风俗人伦，本不曾学，他家本性已自坏了，如何化得人！

　　称人之善，宜就上言；议人之失，宜就心上言。盖人之初心，本自无恶，物以利欲驱之，故失正理，其始甚微，其终至于不可救。仁人虽恶其去道之远，然亦未尝不愍其昏昧无知，至此极也，故议之必从始失之地言之，使其人闻之，足以自新而无怨，而吾之言，亦自为长厚切要之言；善既着，即从而美之，不必更求隐微，主为一定之论，在人闻则乐于自勉，在我则为有实验，而又无他日之弊也。

