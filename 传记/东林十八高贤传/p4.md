<!-- { "loadSidebar": true } -->
　　刘程之。字仲思。彭城人汉楚元王之后。妙善老庄。旁通百氏。少孤。事母以孝闻。自负其才。不预时俗。初解褐为府参军。谢安刘裕嘉其贤相推荐。皆力辞。性好佛理。乃之庐山倾心白托。远公曰。官禄巍巍欲何不为。答曰。君臣相疑。吾何为之。刘裕以其不屈。乃旌其号曰遗民。及雷次宗周续之宗炳张诠毕颖之等同来庐山。远公谓曰。诸君之来。岂宜忘净土之游乎。程之乃镵石为誓文。以志其事（文见庐山集）。遂于西林涧北。别立禅坊。养志安贫。精研玄理。兼持禁戒。宗张等咸叹仰之。尝贻书关中。与什肇扬搉经义著念佛三昧。诗以见专念坐禅之意。始涉半载。即于定中见佛光照地皆作金色。居十五年。于正念佛中。见阿弥陀佛。玉毫光照。垂手慰接。程之曰。安得如来为我摩顶。覆我以衣。俄而佛为摩顶。引袈裟以披之。它日念佛。又见入七宝池。莲青白。其水湛湛。有人顶有圆光。胸出卍字（卍字音万是佛具万德之相）。指池水曰。八功德水。汝可饮之。程之饮水甘美。及窹犹觉异香发于毛孔。乃自慰曰。吾净土之缘至矣。复请僧转法华经。近数百遍。后时庐阜诸僧毕集。程之对像焚香。再拜而祝曰。我以释迦遗教故。知有阿弥陀佛。此香先当供养释迦牟尼如来。次供养阿弥陀佛。复次供养妙法华经。所以得生净土。由此经功德。愿令一切有情。俱生净土。即与众别卧床上。面西合手气绝。敕子壅。积土为坟。勿用棺椁。时义熙六年也。春秋五十九（庐山集载感应事迹甚详）。 

　　张野 

　　张野字莱民。居寻阳紫桑。与渊明有婚姻。契野学兼华梵。尤善属文。性孝友。田宅悉推与弟。一味之甘。与九族共。州举秀才。南中郎。府功曹。州治中。征拜散骑常侍俱不就。入庐山依远公。与刘雷同尚净业。及远公卒。谢灵运为铭。野为序首。称门人。世服其义。义熙十四年与家人别。入室端坐而逝。春秋六十九。 

　　周续之 

　　周续之。字道祖。雁门人。父殁过江。因居豫章。八岁丧母。哀戚过于成人。十二诣范寗受业。通五经五纬。时号十经童子。养志闲居。穷研老易。公卿交辟无所就。入庐山事远公。预莲社。以为身不可遗。余累宜绝。遂终身不娶。布衣蔬食。刘毅镇姑熟。命为抚军。复辟太学博士。俱不就。以稽康高士传。得出处之正。为之注译。宋武帝北伐。太子居守。迎馆安乐寺。入讲礼月余。复还山。江州太守刘柳。荐于武帝。辟太尉掾不就。武帝践祚。召至都间馆东郭外。乘舆行幸问礼经。慠不可长。与我九龄射于矍圃三义。辨析精异上甚说。或问身为处士。时践王庭何也。答曰。心驰魏阙者。以江湖为桎梏。情致两忘者。市朝亦岩穴耳。时号通隐先生。续之素患风痹。不复堪讲。乃移病钟山。景平元年卒。春秋六十七。 

　　张诠 

　　张诠。字秀硕。野之族子也。尚情高逸。酷嗜典坟。虽耕锄。犹带经不释。朝廷征为散骑常侍。不起。庾悦以其贫起为寻阳令。笑曰。古人以容膝为安。若屈志就禄。何足为荣。乃入庐山。依远公研穷释典。深有悟入。宋景平元年无疾。西向念佛。安卧而卒。春秋六十五。 

　　宗炳 

　　宗炳。字少文。南阳人。其母聪辨。富于学识。教授诸子皆有成。炳妙善琴书。尤精玄理。殷仲堪桓玄并以主簿辟皆不就。刘裕领荆州。复辟为主簿。答曰。栖丘饮谷。三十年矣。乃入庐山筑室依远公莲社久之。兄臧为南平守逼与俱还江陵。闲居绝俗。刘裕辟太尉掾不就二兄卒。累甚众。颇营稼穑。武帝敕南郡长时至饩赉衡阳王义季在荆州亲至其室炳角巾布衣引见不拜。王曰。处先生以重禄可乎。对曰。禄如秋草。时过即腐。宋受禅征为太子舍人。元嘉初征为通直郎。太子建征为中庶子并不应。妻罗氏。亦有高志。罗氏殁。炳哀之过甚。既而悲情顿释。谓沙门慧坚曰。死生之分。未易可达。三复至教。方能遣哀。雅好山水。往必忘归。西涉荆巫。南登衡岳。因结宇山中。怀尚平之志。以疾还江陵。叹曰。老病俱至。名山不可再登。唯澄怀观道卧以游之。凡所游履。悉图之于室。谓人曰。抚琴动操。欲令众山皆响。宋元嘉二十四年卒。春秋六十九。 

　　雷次宗 

　　雷次宗。字仲伦。豫章南昌人博学明诗礼入庐山预莲社立馆东林之东。元嘉十五年召至京师立学馆鸡笼山置生徒百员除给事中不拜。久之还南昌公卿徂道以送与子侄书曰。吾童稚之年。已怀远略。弱冠托庐山事释和尚。游道餐风。二十余载。渊匠既倾。复与汝曹归耕先垄。山居谷饮。忽复十年。及今未老尚可励志。成西归之津梁。自今以往。家务大小。一勿见关。二十五年召拜散骑常侍不就。复征诣京师。筑室钟山。谓之招隐馆。每自华林园。入延贤堂。为太子诸王讲礼经。是年无疾而卒。春秋六十三。子肃之颇傅素业。官至豫章郡丞。 
　　十八贤传。始不著作者名。疑自昔出于庐山耳。熙宁间嘉禾贤良陈令举舜俞粗加刊正。大观初沙门怀悟以事迹疏略。复为详补。今历考庐山集。高僧传。及晋宋史依悟本。再为补治。一事不遗。自兹可为定本矣。 

　　百二十三人传 

　　昙翼 

　　余杭人。初入庐山依远公。后往关中。见罗什东还会稽入秦望山诵法华经十二年。感普贤大士化女子身。披采服。攜筠笼。一白豕大蒜两根。至师前曰。妾入山采薇（上采服五采也彩俗下采薇采取也作采俗）。日已斜。豺狼纵横。归无生理。敢托一宿。师却之力。女复哀鸣不已。遂令居草床上。夜半号呼腹疼告师按摩。师辞以持戒。不应手触。女号呼愈甚。师乃以布裹锡杖。遥为按之。翌日女以采服化祥云。豕变白象蒜化双莲。凌空而上。谓师曰。我普贤菩萨。特来相试。郡太守孟顗闻于朝。来建法等寺（今天衣寺）。初余杭山沙门法志。常诵法华。有雉巢于庵侧。翔集座隅。若听受状。如是七年。一日忽燋悴。志曰。汝能听经。必生人道明旦雉殒。即为瘗之。夜梦童子拜曰。因听经得脱羽类。今生山前王氏。后其家设斋。志方踵门。儿曰。我和尚来也。志抚之曰。汝我雉儿也。解衣视掖下有雉毳三茎。七岁令入山出家。十六落发以掖有毳。因名以翼。 

　　昙邕 

　　杨氏。关中人。形长八尺。雄武过人。南来庐山依师远公。内外典籍。无不综习。立茅屋于山西以自居。止有弟子昙果。澄思禅门。一夕梦山神求受戒法。果曰。家师在此。可往求之。邕忽见一人著夹衣。风神端雅。从者三十人。乞授戒。师以果先梦。知是山神。乃为说法授五戒毕。神以外国二锄为嚫。礼谢而去。师后往荆州行化。卒于竹林寺。 

　　僧济 

　　入庐山问道。精悟深要。远公叹曰。绍隆大法。其在汝乎。及在疾。远公以烛遗之曰。汝可冯此建心安养。师执烛停想。延僧诵净土经。至五更。以烛授弟子元弼。随僧行道。顷之觉自秉一烛浮空而行。见阿弥陀佛接至于掌。遍事诸佛。须臾而觉。喜曰吾以一夕观念。便蒙接引。明日复于空中。见佛菩萨。谓弼曰。佛来也。即举首西顾。一息而终。时方炎歊。体三日不变。异香郁然。 

　　慧恭 

　　豫章丰城人。与僧光慧堪慧兰同志为学。光等学力不逮恭。而于净土系想则过之。兰谓恭曰。君虽力学博闻。岂不知经云。如聋奏音乐。悦彼不自闻。恭曰。学不可已。孰能未死昧昧如痴哉。后七年。兰等先逝。去时并有奇应又五年恭病且笃曰。大道沿洄。何时可止。死生去来吾何归哉。于是叩头雨泣。誓心安养。念不少间。忽见无量寿佛。以金台前迎。恭乘其上。见兰等于台上光明中而告之曰。长老受生。已居上品。五等不胜慰喜。但恨五浊淹延相依之晚耳。恭于是日告众。欣然奋迅而灭。义熙十一年也（庐山集有恭道人临终感应事）。 

　　法安 

　　初依远公为弟子。妙善讲说。兼习禅业。律身持戒。为行尤精。义熙中。新阳邑社有暴虎居神庙树下。前后害民以百数。安游其村。居民皆早闭门。乃之树下禅坐。须臾虎负人至。见安惊喜跳伏。安乃为说法授戒。有顷而去。明旦居民见安。谓是神人。相率礼敬。因改神庙。立寺宇。请安居之。左右田园。并舍为寺业。常欲画像须铜青。虑不可致。忽梦一人跪床前云。此下有铜钟。窹即掘之。果得二钟。取青成像。而以铜助远公铸佛。后不知所终。 

　　阙公则 

　　入庐山白莲社。既逝。有同社人至洛阳白马寺。夜中为公则修忌祭。忽一时林木殿宇。皆作金色。空中有声曰。我是阙公则。祈生极乐国。今已得生矣言讫无所见。 

　　陆修静 

　　吴与人。蚤为道士。置馆庐山。时远法师居东林。其处流泉匝寺。下入于溪。每送客过此。辄有虎号鸣。因名虎溪。后送客。未尝过独陶渊明与修静至。语道契合。不觉过溪。因相与大笑世传为三笑图。宋泰始三年。羽化于京师。赐谥简寂。以故居为观（云笈七签本传云元徽五年化）。 

　　不入社诸贤传 

　　陶潜 

　　字渊明（一字元亮）。晋大司马侃之曾孙。少怀高尚。著五柳先生传以自况。时人以为实录。初为建威参军。谓亲朋曰。聊欲弦歌为三径之资。执事者闻之。以为彭泽令。郡遣督邮至县。吏白应束带见之。潜叹曰。吾不能为五斗米折腰。拳拳事乡里小人耶。解印去县乃赋归去来。及宋受禅。自以晋世宰辅之后。耻复屈身异代。居寻阳柴桑。与周续之刘遗民并不应辟命。世号寻阳三隐。尝言夏月虚闲。高卧北窗之下。清风飒至。自谓羲皇上人。性不解音。畜素琴一张。弦徽不具。每朋酒之会。则抚而和之曰。但识琴中趣。何劳弦上声。尝往来庐山。使一门生。二儿舁篮舆以行。时远法师与诸贤结莲社。以书招渊明。渊明曰。若许饮。则往。许之。遂造焉。忽攒眉而去。宋元嘉四年卒。世号靖节先生。 

　　谢灵运 

　　祖玄有功晋室。灵运为康乐公主孙。袭封康乐公。文章为江左第一（应为江右指金陵也）尝着木屐上山则去前齿。下山则去后齿。寻山陟岭。必造幽峻。至庐山。一见远公。肃然心伏。乃即寺筑台。翻涅槃经。凿池植白莲。时远公诸贤。同修净土之业。因号白莲社（或云□为东西二地）。灵运尝求入社。远公以其心杂而止之。 

　　范寗 

　　字武子。笃学多所通览。时浮虚相煽。儒雅日替。寗以其源始于王弼何晏二人之罪。深于桀纣。乃著论非之。累迁中书侍郎。朝廷疑义。辄咨访之。出补豫章太守。大设庠序。起学台。功用弥广。刺史王凝之上言抵罪免官归家。远公招之入社。而寗竟不能往。 
