<!-- { "loadSidebar": true } -->
　　初是大教流行江东，经卷未备，禅法无闻，律藏多阙。师乃令弟子法净、法领等，远越葱岭，旷岁来还，皆获梵本。昔安公在关中，请昙摩难提，出《阿毗昙心论》。其人未善晋言，颇多疑滞。后僧伽提婆至，即请重译，及《三法度论》。于是二论乃兴，师即制序，以贻学者。闻鸠摩罗什入关，遣书通好。什答书曰：“传绎来贶，粗闻风德。经言：‘末代东方有护法菩萨。’钦哉仁者，善弘其道。”昙摩流支入秦，师遣弟子昙邕，请于关中出《十诵律》，流传晋国。西土诸僧，咸称汉地有大乘开士，每东向致礼，献心庐岳。及佛驮跋陀罗至，师即请出禅数诸经，于是禅戒典出自庐山，几至百卷。先是此土未有“泥洹常住”之说，但言寿命长远。师曰：“佛是至极，至极则无变。无变之理，岂有穷耶？”乃著《法性论》十四篇。罗什见而叹曰：“边方未见经，便暗与理合。”秦主钦风，以《大智度论》新译，致书求序。师以其文繁广，乃抄其要为二十卷，而为之序（罗什译《智论》凡百卷）。 
　　桓玄征殷仲堪，要师出虎溪，称疾不往。玄将入山，左右曰：“昔殷仲堪礼敬于远，请公勿屈。”玄曰：“仲堪死人耳。”及玄见师，不觉屈膝，所怀问难，不复敢发。及语至征讨，师即不答。玄后以震主之威，劝令登仕。师正辞以答，玄不能强。既而欲沙汰众僧，下教僚属曰：“沙门之徒，有能申述经诰、禁行修整者，始可以宣寄大化。其有违于此者，悉当罢黜。唯庐山道德所居，不在搜简之列。”师因致书，广立条制。玄悉从之。 
　　初庾冰辅政，以沙门应敬王者；何充奏不应礼。及玄在姑熟，复申冰议。师答书曰：“袈裟非朝宗之服，钵盂非廊庙之器，尘外之客，不应致敬王者。”乃著《沙门不敬王者论》五篇：一、明在家者有天属之爱，奉主之礼。二、明出家以求志，变俗以达道，岂得与世典同其礼敬。三、明求宗不顺化。“宗”谓泥洹不变，以化尽为宅（“泥洹”即“涅槃”，翻“不生不灭”）。“不顺化”者，其生可灭，其神可冥。冥神绝境，谓之泥洹。而不随顺于生生化化、流动无穷之境。斯所以不事王侯，高尚其事，岂复有所礼敬者哉。四、明体极不兼应。谓历代君王，体极之主，但务方内，而不可并御于方外，故曰“不兼应”。天地之道，功尽于运化。帝王之德，理极于顺通。与夫独绝之教，不变之宗，优劣明矣。若夫如来之道，则无所不应矣。五、明形尽神不灭。谓火之传于薪，犹神之传于形。火之传异薪，犹神之传异形。方生方死，往来无穷。但悟彻者反本，惑理者逐物耳。有顷，玄纂位，即下书曰：“佛法宏诞，所未能了。初推奉主之情，故令兴敬。今事既在己，宜尽谦光。诸道人勿复致礼也。”桓玄西奔，安帝自江陵还京师。辅国何无忌劝师候迎，师称疾不行。帝遣使劳问，师上书谢病，帝复下诏慰答。 
　　师尝讲《丧服经》（当是《礼记》“小记”、“大记”、“四制”等篇），雷次宗、宗炳等，并执卷承旨。次宗后著《义疏》，首称“雷氏”。宗炳寄书责之曰：“昔与足下，面受于释和尚，今便称雷氏耶？”（陆德明《毛诗音义》云：“周续之与雷次宗，同受《诗》义于远法师。”亦此类也。） 
　　释惠要，患山中无刻漏，乃于水上立十二叶芙蓉，因波随转，分定昼夜，以为行道之节，谓之“莲花漏”。僧澈善篇牍，尝至山南攀松而啸，和风远集，众鸟悲鸣，超然有自得之趣。退咨于师曰：“律禁管弦歌舞。若一吟一笑，可得为乎？”师曰：“苟以乱意，皆为非法。”澈唯而止。 
　　师居山三十年，迹不入俗，唯以净土克勤于念。初十一年，澄心系想，三睹圣相，沉厚不言。后十九年，七月晦夕，于般若台之东龛，方从定起。见阿弥陀佛，身满虚空，圆光之中，有诸化佛。观音、势至，左右侍立。又见水流光明，分十四支，流注上下，演说苦、空、无常、无我之音。佛告之曰：“我以本愿力故，来安慰汝。汝后七日，当生我国。”又见佛驮耶舍、慧持（义熙八年先逝）、慧永（义熙十年先逝）、刘遗民（义熙六年先逝），在佛之侧，前揖师曰：“师志在先，何来之晚！”师语法净、惠宝曰：“吾始居此，十一年中，三见佛相。今复见之，吾生净土必矣。”又曰：“七日之期，斯为渐矣。”即寝疾，制遗诫曰：“吾昔以知命之年，托业此山，自审有必尽之期，便欲绝迹外缘，以求其志。良由性弱于断，遂令同趣相引，时贤过眷，情以类感，不觉形与运颓，今年已八十三矣。仰寻远离之诲，俯慨自负之心，徒令此生虚谢，以悼往疾之深。今于至时，露骸松林之下，即岭为坟，与土木同状。此乃古人之礼，汝等勿违。苟神理不昧，庶达其诚。大哀世尊，亦当祐之以道。”门徒号恸，若丧父母。师以世情难割，乃制七日展哀。至期始顺寂，即义熙十二年八月六日也。弟子不忍露尸，与浔阳太守阮侃，奉全躯举葬于西岭，累石为塔。谢灵运立碑，以铭遗德。张野作序，自称门人。宗炳复立碑于寺门，以表德业。 
　　师将终，耆德请以豉酒治病，师曰：“律无通文。”请饮米汁，师曰：“日过中矣。”又请食蜜和水，乃令披律寻文，卷未半而终。所著经论诸序、铭、赞、诗、记凡十卷，号《庐山集》（刻梓在越府）。自佛图澄、道安师、远法师、昙顺、僧睿五世为国师云。唐宣宗大中二年，追谥“辩觉大师”。升元三年（南唐李先主年号，即晋高祖天福四年也），追谥“正觉”。大宋太宗太平兴国三年，追谥“圆悟大师凝寂之塔”。 

慧永法师 

　　西林法师慧永，河内潘氏。年十二出家，事沙门竺昙现。初习禅于恒山，与远师同依安法师，期结宇罗浮。及远师为安公所留，师乃欲先度五岭。太元初，至浔阳。刺史陶范，素挹道风，乃留憩庐山，舍宅为西林，以奉师。布衣蔬食，精心克己。容常含笑，语不伤物。峰顶别立茅室，时往禅思。至其室者，常闻异香，因号“香谷”。一虎同居，人至，辄驱去。远师来之龙泉，桓伊为立东林，三十年影不出山。师居西林，亦如之。尝因法事至近邑，还山薄暮，乌桥营主醉，骑马当道，遮师不听去。师以杖指马，马惊走，荣主仆地。师捧慰之，遂还。营主病，往寺悔罪。师曰：“非贫道意。”为祷之，寻愈。镇南将军何无忌镇浔阳，至虎溪，请远公及师。远公持名望，从徒百余，高言华论，举止可观。师衲衣半胫，荷锡捉钵，松下飘然而至。无忌谓众曰：“永公清散之风，乃多于远师也。”师标诚植愿，动在安养。义熙十年在疾，忽敛衣求屣欲起。众惊问，师曰：“佛来也。”言终而化，异香七日方歇。葬于寺之西南。春秋八十三。唐玄宗朝，诏重建塔亭，追谥“觉寂大师实智之塔”。 

慧持法师 

　　法师慧持，远公同母弟也。幼读书，一日所记，常敌十日。年十八，与兄同事安公，遍学众经，游刃三藏。及安公在襄阳，遣远公与师东下，遂止庐山。师形长八尺，衲衣垂膝。徒属三百，师为上首。豫章太守范宁，请师讲《法华经》、《阿毗昙论》，四方云聚。琅邪王珣，与范宁书，问远、持二公孰愈？宁曰：“诚谓贤兄贤弟。”珣复书曰：“但令如弟，诚未之有，况复贤耶。”罗什在关中，遥相钦敬，每致书通好。隆安三年，辞兄入蜀。远公留之曰：“人生爱聚，汝独乐离。”师曰：“滞情爱聚者，本不应出家。今既割欲求道，正以西方为期耳。”即怅然而别。至成都郫县，居龙渊寺，大弘佛法。升其堂者，号登龙门。义熙八年顺寂，春秋七十六。临终遗命，务严律仪，专心净业。以东间经籍付道泓，西间法典付昙兰。以泓行业清敏，兰神悟天发，并能系轨师踪焉。 

道生法师 

　　法师道生，魏氏，钜鹿人。幼从竺法汰出家，披对经诰，一览能诵。年在志学，便登讲座，吐纳明辨，虽宿望莫敢酬抗。初依庐山。常以入道之要，慧解为本，乃与僧睿〖校注：应为慧睿，见《高僧传》〗、慧严、慧观等游学长安，从罗什受业。关中僧徒，咸仰神悟。尝喟然叹曰：“自经典东流，译人重阻，多滞权文，鲜通圆义。若忘筌得鱼，始可与言道矣。”于是校阅真俗，精练空有，研思因果，乃立“善不受报”及“顿悟成佛”义，又著《二谛论》、《佛性常有论》、《佛无净土论》、《应有缘论》，并笼罩旧说，妙有渊旨。守文之徒，嫌嫉竞起。师又以法显三藏所翻《泥洹经》本先至（六卷成文），经云：“除一阐提，皆有佛性。”师云：“夫禀质二仪，皆有涅槃正因。阐提含生之类，何得独无佛性？盖是经来未尽耳。”乃唱“阐提之人，皆得成佛”。时大本未传，孤明先发。旧学僧党，以为背经，遂显大众，摈而遣之。师正容誓之曰：“若我所说背经，当见身疠疾。若与实相不背，愿舍寿之日，踞狮子座。”遂拂衣而行。及后《大经》至，《圣行品》云：“一阐提人，虽复断善，犹有佛性。”于是诸师皆为愧服。师被摈南还，入虎丘山，聚石为徒，讲《涅槃经》。至阐提处，则说有佛性，且曰：“如我所说，契佛心否？”群石皆为点头。旬日学众云集。忽雷震青园佛殿，有龙升天，因改寺曰“龙光”。师于寺请罽宾律师译《弥沙塞律》，传于世。既而辞众，复投庐山，预莲社。久之还都，止青霞寺。宋文帝大会沙门，亲御地筵。食至良久，众疑过中。帝曰：“始可中耳。”生乃曰：“白日丽天，天言始中，何得非中？”遂举箸而食，一众从之，莫不叹其机辩。时王弘、范泰、颜延之，并挹敬风猷，相从问道。元嘉十一年十一月庚子，于庐山升座说法，将毕，众见麈尾纷然坠地，隐几而化，宛若入定。诸师闻之，益信前誓有证。翌日葬于庐山之西阜。初关中僧肇，始注《维摩诘经》，世咸玩味。师乃更发深旨，人服其妙。所述《维摩诘》、《法华》、《泥洹》、《小品》诸经，皆有义疏。时以师能推“阐提得佛”之义，于是显其“顿悟不受报”等论。 

昙顺法师 

　　法师昙顺，黄龙人。幼出家，承训罗什。讲释群经，妙尽“色空无著”之旨。什叹曰：“此子奇器也。”后来庐山，同修净业。宁蛮校尉刘遵孝，于江陵立寺，要师经始，盛弘念佛三昧之道。宋元嘉二年，别众坐逝，异香满室。春秋七十九。 

僧睿法师 

