<!-- { "loadSidebar": true } -->
　　羊续字兴祖太山平阳人其先七世为二千石卿校续初拜郎中去官后辟大将军窦武府及武败坐党事禁锢十余年党禁解复辟大尉府四迁为庐江太守及扬州黄巾贼攻舒焚烧城郭续发县中男子二十以上皆持兵勒陈其小弱者负水灌火集数万人并势力战大破之郡界平复安风贼戴风等作乱复击破之斩首三千余级生获渠帅其余党辈原为平民赋与佃器使就农业中平三年江夏兵赵慈反杀南阳太守秦颉攻没六县拜续为南阳太守当入郡界羸服间行侍童子一人观歴县邑采问风謡然后乃进其令长贪洁吏民良猾悉逆知其状郡内惊竦莫不震慑乃发兵与荆州刺史王敏共击慈斩之获首五千余级属县余贼并诣续降续复上言宥其枝附贼既清平乃班宣政令民病利百姓欢服时权豪之家多尚奢丽续深疾之常敝衣薄食车马羸败府丞尝献生鱼续受而悬于庭丞后又进之续乃出前所悬者以杜其意其妻与子秘往造续续闭门不纳其妻惟将秘行其资藏仅有布衾敝裯盐麦数斛而已顾敕秘曰吾自奉若此何以资尔母乎使与母俱归六年灵帝欲以为太尉时拜三公者皆输东园礼钱千万令中使督之名为左驺左驺所至辄迎致礼敬厚加赠赂续独坐之单席举緼袍示之曰臣之所资唯斯而已左驺白之帝不悦以此不登公位而徴为太常未及行会病卒时年四十八遗言薄敛不受赗遗旧典二千石卒官赙百万府丞焦俭遵续先意一无所受诏书褒美敕太山太守以府赙钱赐续家云
　　论曰续之清贫絶世守原宪之节以终其身皜皜乎不可尚已至于数平剧贼率皆原其枝附仁以济勇用成厥功岂特民牧之良法抑亦军政之善经也夫
　　陈寔
　　陈寔字仲弓颍川许人出于单防自儿童时虽在戏弄已为等辈所归常作县吏及都亭刺佐有志好学坐立读诵县令邓邵试与语竒之听受业太学后令复召为吏乃避隐于阳城山中时有杀人者扬吏意疑为寔县遂逮系考掠无实而后得出及寔为督邮反嘱许令礼召扬吏闻者咸叹服之家贫复为郡西门亭长其时功曹钟皓为司徒府所辟太守问谁可代者皓曰明府欲必得其人西门亭长陈寔可寔闻之曰钟君似不察人不知何独识我由是寔代皓为功曹中常侍侯览托太守髙伦用吏伦敎署为文学掾寔怀敎请见言曰此人不宜用而侯常侍不可违寔乞从外署不足以尘明徳伦从之于是乡论怪其非举寔终无所言及伦徴为尚书郡中士大夫送至轮氏传舍伦乃言其故且曰此咎由故人畏惮强御陈君可谓善则称君过则称已者也闻者方叹息天下由此服其徳司空黄琼辟之选理剧补闻喜长旬月以期丧去官复再迁除太丘长修徳清静百姓以安邻县人户归附者寔辄训导譬解遣还故县本司官行部吏虑有讼者白欲禁之寔曰讼以求直禁之理将何申其勿有所拘司官闻而太息曰陈君所言若是岂有怨于人乎亦竟无讼者以沛相赋敛违法解印绶去吏民追思之先是荀淑韩韶及钟皓皆颍川人也淑字季和有髙行善知人尝为当涂长韶字仲黄为赢长贼闻其贤戒不入境邻县民流入界韶开仓赈禀所赡万余户主者争之韶曰长活沟壑之人以此伏罪含笑入地矣皓字季明既辟司徒府顷之自劾去后连九辟又徴为廷尉正博士林虑长皆不就诸儒颂之曰林虑懿徳非礼不处悦此诗书琴乐古五就州招九应台辅逡巡王命卒歳容与三人者及寔皆以名徳为当时所尊号为颍川四长及党锢祸起诸人多逃避寔曰吾不就狱众无所恃遂请囚遇赦得出灵帝初太将军窦武辟为掾属时中常侍张让权倾天下让父死归颍川一郡毕至而名士无往者让甚耻之惟寔独吊焉及后复诛党人让感寔故多所全宥寔在乡间平心率物有争讼辄求判正暁譬曲直退无怨者至乃叹曰寜为刑罚所加不为陈君所短有盗夜入寔室止梁上寔隂见之乃起自整拂呼子孙训之曰夫人不可不自勉不善之人未必本恶习以性成遂至于此梁上君子者是矣盗大惊自投于地稽颡归罪寔徐譬之曰视君状貌不似恶人宜深尅己反善然此当由贫困令遗绢二匹自是一县无复盗窃太尉杨赐司徒陈耽每拜公卿常叹寔大位未登媿于先之及党禁解大将军何进司徒袁隗欲表寔以不次之位遣人劝寔寔谢曰寔久絶人事饰巾待终而已遂不起中平四年卒年八十四海内赴者三万余人制衰麻者以百数共刋石立碑諡为文范先生有六子纪谌最贤纪字元方谌字季方齐徳同行父子并着髙名时号三君每宰府辟召常同时旌命羔鴈成羣当世靡不荣之纪仕至大鸿胪纪子羣仕魏至司空然天下以为公惭卿卿惭长云
　　后汉书论曰汉自中世以下阉竖擅恣故俗遂以遁身矫洁放言为髙士有不谈此者则芸夫牧竖已呌呼之矣故时政弥惽而其风愈往惟陈先生进退之节必可度也据于徳故物不犯安于仁故不离羣行成乎身而道训天下故凶邪不能以权夺王公不能以贵骄所以声敎废于上而风俗清乎下也
　　论曰四长之名艳于当时传于奕代自后之为循吏者莫敢竝焉至迹其行事则以慈良之风薰乎頽俗未尝孑孑于为民兴利而除害也夫赵张之治具烦于卓鲁而卓鲁为优者以道济法也况于四长之徳成而上者乎故知声色之大为化民之末夫子之言媺矣
　　贾琮
　　贾琮字孟坚东郡聊城人举孝廉再迁为京兆令有政迹中平元年交阯屯兵反执刺史及合浦太守自称柱天将军灵帝敕选能吏有司举琮为刺史初交阯土多珍产明玑翠羽犀象瑇瑁异香美木之属莫不自出前后刺史率无清行上承权贵下积私赂赋敛过重百姓空单故卒致怨叛琮至招抚荒散蠲复徭役诛斩渠帅为大害者简选良吏试守诸县嵗间荡定巷路为之歌曰贾父来晚使我先反今见清平吏不敢饭在事三年为十三州最徴拜议郎时黄巾新破兵凶之后郡县重敛因縁生奸诏汰刺史二千石更选清能吏乃以琮为冀州刺史旧典传车骖驾垂赤帷裳迎于州界及琮之部升车言曰刺史当逺视广听纠察美恶何有反垂帷裳以自掩塞乎命褰之百城闻风竦震诸有臧过者悉解印绶去惟瘿陶长济隂董昭观津长梁国黄就当官待琮于是州界翕然灵帝崩大将军何进表琮为度辽将军卒于官
　　论曰郑子太叔尽杀萑苻之盗而民以安若张纲之守广陵贾琮之治交阯其用不同要归戡乱顾弄兵潢池本属赤子谁生厉阶乃在于明玑翠羽犀象瑇瑁也噫
　　陆康
　　陆康字季宁吴郡吴人少仕郡以义烈称举茂才除髙成令县在边垂旧制令户一人具弓弩以备不虞不得行来长吏新到辄发民缮修城郭康悉皆罢遣以恩信为治百姓大悦寇盗亦息光和元年迁武陵太守转守桂阳乐安二郡所在称之时灵帝欲铸铜人而国用不足乃诏调民田畆敛十钱而比水旱伤稼百姓贫苦康上疏谏略言鲁宣税畆而蝝灾自生哀公增赋而孔子非之岂有聚夺民物以营无用之铜人捐舍圣戒自蹈亡王之法书奏内幸谗康援引亡国以譬圣明大不敬槛车徴诣廷尉侍御史刘岱为表陈解释免归田里复徴拜议郎会庐江贼黄穰等与江夏蛮连结十余万人攻没四县拜康庐江太守康申明赏罚击破穰等余党悉降帝嘉其功拜康孙尚为郎中献帝即位天下大乱康防险遣孝防计吏奉贡诏书策劳加忠义将军秩中二千石时袁术屯兵夀春部曲饥饿遣使求委输兵甲康以术叛逆闭门不通而内修战备以御之术大怒遣其将孙策攻康围城数重康固守吏士有先受休假者皆遁伏还赴暮夜縁城而入受敌二年城陷月余发病卒年七十宗族百余人遭乱饥戹死者将半朝廷愍其守节拜子携为郎中少子绩仕吴为郁林太守博学善政幼年曾谒袁术怀橘堕地者也有名称
　　论曰读李贺金铜僊人歌知汉徳之将衰也况当桓灵之世欲聚敛以为之哉陆康乃有格非之言恢恢大节岂待殉城日始着耶夫忠其君者爱其民故康之政亦多可称云
　　吴祐
　　吴祐字季英陈留长垣人父恢为南海太守欲杀青简以写经书时祐年十二谏曰大人逾越五岭逺在海濵其俗诚陋然旧多珍怪上为国家所疑下为权戚所望此书若成载之兼两昔马援以薏苡兴谤王阳以衣囊徼名嫌疑之间诚先贤所慎也恢乃止抚其首曰吴氏世不乏季子矣及年二十丧父居无担石而不受赡遗常牧豕于长垣泽中行吟经书遇父故人谓曰卿二千石子而自业贱事纵子无耻奈先君何祐辞谢而已守志如初后举孝防将行郡中为祖道祐越坛与小吏雍丘黄真欢语结友而别功曹以祐倨请黜之太守曰吴季英有知人之明卿且勿言真后亦举孝廉除新蔡长有清节时公沙穆来逰太学无资粮变服客佣为祐赁舂祐与语大惊遂共定交于杵臼之间祐以光禄四行迁胶东侯相济北戴宏父为县丞宏年十六从在丞舍祐每行园闻讽诵之音竒而厚之亦与为友卒成儒宗知名东夏官至酒泉太守祐政惟仁简以身率物民有争讼者辄闭閤自责然后断讼以道譬之或身到闾里重相和解自是之后争隙省息吏人怀而不欺啬夫孙性私赋民钱市衣以进其父父怒曰有君如是何忍欺之促归伏罪性慙惧诣閤持衣自首祐屏左右问其故性具谈父言祐曰掾以亲故受汚秽之名所谓观过斯知仁矣使归谢其父还以衣遗之安丘男子毋丘长从母行市遇醉客辱其母长杀之而亡追踪于胶东得之祐呼长谓曰子母见辱人情所耻然孝子忿必虑难动不累亲今若背亲逞怒白日杀人赦若非义刑若不忍将如之何长以械自系曰国家制法囚身犯之明府虽加哀矜恩无所施祐问长有妻子乎对曰有妻未有子也即移安丘逮长妻妻到解其桎梏使同宿狱中妻遂怀孕至冬尽行刑长泣谓母曰负母应死当何以报吴君乎乃齧指吞之含血言曰妻若生子名之吴生言我临死吞指为誓属儿以报吴君因投缳而死祐在胶东九年迁齐相大将军梁冀表为长史及冀诬奏太尉李固祐闻而请见争之不听扶风马融在坐为冀章草祐责融曰李公之罪成于卿手李公即诛卿何面目见天下之人乎冀怒而起入室祐亦径去冀遂出祐为河间相因自免归家不复仕躬灌园蔬以经书教授年九十八卒长子凤官至乐浪太守少子恺新息令凤子冯鲖阳侯相皆有名于世
　　后汉书论曰夫刚烈表性鲜能优寛仁柔用情多乏贞直吴季英视人畏伤发言烝烝似夫懦者而怀愤激扬折让权枉又何壮也仁以矜物义以退身君子哉论曰祐佐父以廉择交以智抚民以仁纳争以勇诚东汉之完人也夫孙性胶东啬夫也毋丘长安丘男子也感祐之训犹能伏罪甘死马融以当代经师党冀诛固既受责而曾不知悔有腼面目是诗人之所恶也
　　童恢
　　童恢字汉宗琅邪姑幕人少为吏执法防平司徒杨赐闻而辟之及赐被劾当免掾属悉投刺去恢独诣阙争之及得理掾属归府恢杖策而逝由是论者归美得辟公府除不其令吏人有犯随方暁示若吏称其职人行善事辄礼之酒殽以劝励之耕织种牧皆有条章一境清静牢狱连年无囚比县归化者二万余户民尝为虎所害设槛捕获二虎恢闻出咒虎曰天生万物唯人为贵王法杀人者死伤人则论法汝若杀人当垂头服罪自知非者号呼称寃一虎垂头震惧即时杀之其一视恢鸣吼遂令放释吏人为之歌颂举尤异迁丹阳太守暴疾卒弟翊字汉文名髙于恢宰府先辟之翊阳喑不肯仕及恢被命乃就孝防除须昌长有异政闻举将丧弃官归举茂才不就卒于家
