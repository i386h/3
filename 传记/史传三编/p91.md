<!-- { "loadSidebar": true } -->
　　寇准字平仲华州人少英迈通春秋三传年十九举进士太宗取人多临轩顾问年少者往往罢去或教准增年答曰准方进取可欺君耶既中第授大理评事知成安县每期会赋役未尝輙出符移惟具乡里姓名揭县门百姓莫敢后期擢右正言直史馆会诏百官言事准极陈利害帝益器重之尝奏事殿中语不合帝怒起准輙引帝衣请复坐决其事然后退帝由是嘉之曰朕得寇准犹唐文皇之得魏徴也淳化二年大旱帝延近臣问得失皆曰天数也准独曰刑罚偏颇天旱为是发耳帝怒起入禁中顷之召准问所以偏颇状准曰愿召两府至臣即言之有诏召两府入准乃言曰顷者祖吉王淮皆侮法受赇吉赃少乃伏诛淮以参政之弟盗主守财至千万止杖仍复其官非不平而何太宗以问顿首谢即皆罢去暮遂大雨帝喜擢准枢副后坐事贬明年入为参知政事自唐末蕃户有居渭南者温仲舒知秦州驱之渭北立堡栅以限其往来帝览奏不怿曰古羌戎尚杂处伊洛蕃落易动难安一有调发将重困吾关中矣准言唐宋璟不赏边功卒致开元太平疆塲之臣邀功以稔祸深可戒也帝因命准使渭北安抚族帐而徙仲舒凤翔时帝在位久冯拯等以乞立储贰斥岭南中外无敢言者准自青州召还入见帝曰卿来何缓朕诸子孰可以付神器者准曰陛下为天下择君谋及妇人中官不可也谋及近臣不可也惟陛下择所以副天下望者帝俛首久之屏左右曰襄王可乎准曰知子莫若父圣虑既以为可愿即决定于是立襄王为太子庙见还京师之人拥道喜跃曰少年天子也帝闻之不怿召准谓曰人心遽属太子置我何地准再拜贺曰此社稷之福也真宗景徳元年与毕士安并同平章事时契丹内寇纵逰骑掠深祁间小不利輙引去准曰是狃我也请练师命将简骁鋭据要害以备之是冬契丹果大入急书一夕凡五至准不发饮笑自如明日同列以闻帝大骇以问准准曰陛下欲了此不过五日耳因请帝幸澶州同列惧欲退准止之令候驾起帝难之欲还内准曰陛下入则臣不得见大事去矣请无还而行也帝乃议亲征召羣臣问方畧既而契丹围瀛州直犯贝魏中外震骇参知政事王钦若江南人也请幸金陵陈尧叟蜀人也请幸成都帝以问准准曰谁为陛下画此计者罪可斩也今陛下神武将臣协和大驾亲征贼自当遁去不然出奇以挠其谋坚守以老其师劳逸之势我得胜算矣奈何弃庙社欲幸楚蜀人心崩溃天下可复保耶固请幸澶州及至南城契丹兵方盛众请驻跸以觇军势准曰陛下不过河人心益危敌气未慑非所以取威决胜也且王超领劲兵屯中山以扼其吭李继隆石保吉分大阵以扼其左右肘四方征镇赴援者日至何疑而不进众议皆惧准力争之不决出遇髙琼谓曰太尉受国恩今日有以报乎对曰琼武人愿効死准复入琼随立庭下准厉声曰陛下不以臣言为然盍试问琼等琼即仰奏曰寇准言是准曰机不可失宜趣驾琼即麾衞士进辇帝遂渡河御北门城楼逺近望见御葢踊跃懽呼声闻数十里契丹相视惊愕不能成列帝尽以军事委准准承制专决号令明肃士卒喜悦敌数千骑乘胜薄城下诏士卒迎击斩获大半乃引去帝还行宫留准居城上徐使人视准何为准方与杨亿饮博歌谑懽呼帝喜曰准如此吾复何忧相持十余日其统军达兰中流矢死契丹乃奉书请盟准不从使者请益坚帝将许之准欲邀使称臣且献幽州地而帝厌兵有谮准幸兵以自取重者准不得已许之帝遣曹利用如军中议岁币曰百万以下皆可许也准召利用语曰虽有敕防汝所许过三十万吾斩汝矣利用果以三十万成约而还河北罢兵准之力也帝尝欲用一人为马步军指挥使吏以文籍进准问何也曰例簿也准曰用一牙官尚须检例耶准为相用人不以次同列颇不恱帝之在澶渊也问准曰魏州危急何人可守准曰智将不如福将王钦若福禄未艾宜可用是时契丹未退钦若惊惧不敢辞乃驰入魏及事毕谮准曰陛下知博乎钱输将尽取其余尽出之谓之孤注陛下寇准之孤注也帝顾准遂衰明年罢知陜州天禧元年复拜同平章事三年帝得风疾刘皇后预政准请间曰皇太子人所属望愿陛下思宗社之重传以神器择方正大臣为羽翼丁谓钱惟演佞人也不可以辅少主帝然之准宻令翰林学士杨亿草表请太子监国且欲援亿辅政已而谋泄丁谓曹利用以准谋白太后矫诏罢准政事以太常卿知相州三贬雷州司户天圣元年徙衡州司马一日沐浴具朝服束带北面再拜呼左右施卧具就榻而卒准镇大名时北使道由之谓曰相公望重何以不在中书准曰上以朝廷无事北门鏁钥非准不可准为相时丁谓参政会食都堂羮染准须谓起拂之准正色曰身为执政而亲为宰相拂须耶谓由是不恱既贬雷州谓遣中使赍敇往授之以锦囊贮剑于马前准方宴饮众惶恐不知所为准神色自若使谓之曰朝廷若赐准死愿见敇书中使不得已授之准拜受于庭升阶复宴至暮而罢及谓窜崖州道出雷州准遣人以一蒸羊逆境上闻家僮欲报讐乃杜门使纵博毋得出伺谓行逺乃罢准少时不修小节爱飞鹰走狗太夫人性严尝不胜怒举□锤投之中足流血由是折节从学及贵母已亡每扪其痕輙哭初为枢宻直学士尝赐金帛甚厚乳母泣曰太夫人不幸时家贫求一缣作衾襚不可得岂知今日富贵哉准闻之恸哭尽散金帛生平不蓄财产外奢内俭无声色之娱寝处一青帏二十余年破坏命补葺或举公孙事准曰彼诈我诚何伤且用之久不忍弃也卒于雷还葬洛阳过公安民皆迎祭斩竹揷地以挂纸钱寻复生笋成林邦人神之因号曰相公竹立庙其旁
　　论曰准传所载澶渊之役帝已至澶州闻契丹兵盛不欲过河王钦若劝幸金陵陈尧叟劝幸蜀非也初契丹兵至准劝帝幸澶州帝博问羣臣而王钦若陈尧叟等各异説准极陈利害帝乃从之及至南城众请驻驆以观兵势准与髙琼固请渡河史所定本末如此及和议欲成而准固谏曰用臣之防可数百年无兵不然四五十年后又生戎心矣帝曰朕不忍生灵受困遂许之真宗疾时以准与李廸可托大事其知之深如此以性刚褊不大用也非毕士安则准无所施其长若士安者岂在齐鲍叔郑子皮辈之下哉
　　张咏
