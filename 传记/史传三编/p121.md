<!-- { "loadSidebar": true } -->
　　虞允文字彬甫隆州仁寿人六嵗诵九经七歳能属文以父任入官丁母忧哀毁骨立既葬朝夕哭墓侧墓有枯桑两乌来巢念父鳏且疾跬歩不忍离左右父没始登绍兴二十三年进士通判彭州权知黎州渠州秦桧当国蜀士多屛弃桧死以中书舍人赵逹荐召对谓人君必畏天必安民必法祖宗又论士风之弊以文章进必抑其轻浮以言语进必黜其巧伪以政事进必去其苛刻庶可任重致逺且极言四川财赋科纳之弊帝嘉纳之除秘书丞累迁礼部郎官金主亮修汴已有南侵意而朝廷置边备不问及金使施宜生颇泄敌情允文乃疏言金必败盟兵出有五道愿豫备御未几借工部尚书充贺正使还言金人方运粮造舟而亮又有看花洛阳之语请修淮海之备除中书舍人直学士院时三衙管军以宦寺充承受允文言自古人主大权不移于奸臣则落于近幸秦桧盗权十有八年桧死权归陛下迩来三衙交结中官宣和明受厥鉴未逺帝大悟立罢之金使来贺生辰口传亮悖慢语欲得淮南地索将相大臣议事于是闻金人当窥襄汉朝议遣成闵为京湖制置使将禁衞五万以御上流允文曰兵来不除道敌为虚声以分我兵成其出淮奸谋耳不听三十一年七月金主亮徙汴允文复语宰臣陈康伯闵军约程在江池宜令到池者驻池到江者驻江若敌出上流则荆湖之军捍于前江池之军援于后若出淮西则池之军出巢县江州军出无为可为淮西援是一军而两用之康伯然其説然闵军竟屯武昌九月金命李通为大都督造浮梁于淮水上金主自将兵号百万氊帐相望钲鼓之声不絶十月自涡口渡淮先是刘锜措置淮东王权措置淮西至是权首弃庐州锜亦囘扬州中外震恐帝欲航海惟康伯力赞亲征已而权又自和州遁归锜回镇江遂尽失两淮十一月壬申金主率大军临采石别以兵争洲时枢臣叶义问督江淮军以允文参军事适朝命成闵代锜李显忠代权义问乃使允文往芜湖趣显忠交权军且犒权军于采石丙子允文至采石权已去显忠未来敌骑充斥官军三五星散解鞍束甲坐道旁皆权败兵也允文立招诸将勉以忠义曰金帛告命皆在此待有功众皆曰愿死或曰公受命犒师不受命督战他人坏之公任其咎乎允文叱之曰坐待显忠必悮国事危及社稷吾将安避至江滨见江北已筑高台中建黄屋侦知金人以明日济江时敌人实四十万马倍之宋军才一万八千允文乃命诸将列大阵不动分戈船为五其二并东西岸而行其一驻中流藏精兵代战其二藏小港备不测部分甫毕敌已大呼亮操小红旗麾数百艘絶江而来瞬息抵南岸者七十艘直薄宋军军少却允文入阵中抚时俊背曰汝胆畧闻四方立阵后则儿女子耳俊即挥双刀出士殊死战中流官军亦以海防船冲敌舟皆平沉敌半死半战日暮未退会有溃军自光州至允文授以旗鼓从山后转出敌疑援兵至始遁又命劲弓尾击大败之允文乃犒将士谓曰敌今败明日必复来夜半部分诸将分海舟缒上流别遣兵截杨林口丁丑敌果至因夹击之复大战焚其舟三百既而敌遣诏来谕王权似有宿约者文曰此反间也即复书言权已置典宪新将李世辅也愿一战以决雌雄亮得书大怒遂焚龙鳯车而趋洲李显忠至自芜湖允文语之曰敌入扬州必与洲兵合京口无备我当往公能分兵相助乎显忠分万六千与之甲申允文至京口杨存中成闵邵宏渊诸军皆会不下二十万惟海防船不满百戈船半之文乃聚财冶铁改马船为战舰且借之平江遣张深守滁河口扼大江之冲以苗定驻下蜀为援庚寅亮至洲允文与存中临江按试战士踏车船中流上下三周金山回转如飞敌持满以待相顾骇愕乙未亮为其下所杀帝闻允文之绩嘉叹谓陈俊卿曰文公忠出天性朕之裴度也诏往两淮措置允文奏收两淮三防不报明年正月以允文充川陜宣谕使陛辞言金亮既死彼国方乱天相我恢复也和则海内气沮战则海内气伸帝以为然允文至蜀与大将呉璘经略中原遂进取鳯翔复巩州孝宗受禅用史浩议欲尽弃陜西退守蜀口文言恢复莫先于陜西陜西五路新复州县又系于徳顺之存亡一旦弃之则窥蜀之路愈多西和阶成利害至重前后凡十五疏争之不能得隆兴元年史浩相遂为诏书弃地及允文入对帝问及弃地允文以笏画地陈其利害且言今日有八可战帝曰此史浩误朕也寻除兵部尚书湖北京西宣抚使时方遣使议和汤思退又欲弃唐邓海泗允文五疏力争不从遂乞致仕罢知平江府卒弃唐邓二州二年金兵复南下帝乃贬思退悔不用允文言乾道元年陈俊卿荐允文可大用拜参知政事兼知枢密院事是秋金遣完顔仲议事偃蹇不敬允文请斩之三年呉璘卒择代帝谕允文曰无以易卿即拜资政殿大学士四川宣抚使允文过郢奏筑黄鹰山城过襄阳奏修府城至蜀尤以军政为急阅诸军第其壮怯为三上备战中下备辎重老者少者不预握兵凡万人减缗钱四百万汰去之兵先有劳绩者置员阙处之兴洋义士者民兵也绍兴初以七万计大散之战将不授甲驱使先官军死亡畧尽允文命利帅晁公武覈实得二万三千九百余人又得陜西弓箭手法参绍兴制为一书俾将吏守之以马政付张松奏依旧制分茶马为川秦司金洋兴元归正人二万各分给官田俾得振业邛蜀十四郡告饥所施荒政凡六十五事五年八月拜右仆射同中书门下平章事兼枢密使允文好荐知名士及为相籍人才为三等有所见闻即记之号才馆录凡所举帝皆收用如洪适汪应辰胡铨周必大王十朋赵汝愚晁公武李焘皆允文所荐也帝以兵冗财匮为忧允文与俊卿议革三衙杂役汰冗籍三军无怨言六年俊卿以奏留龚茂良帝震怒允文请对极论帝意稍解乃命俊卿判福州后闻金人欲以三十万骑奉迁陵寝来归中外汹汹允文谓金方惩亮决不轻动不过以虚声撼我耳敌卒无他自庄文太子薨储位未定允文累疏恳陈七年正月始下诏立恭王惇为皇太子胡铨以台评去允文奏留之经筵铨荐朱子帝以问允文允文谓熹不在程颐下遂召朱子朱子不至检校院以六条抑上书人允文力言不可从之金使入见骄倨甚固请帝降榻问金主起居帝不许使跪不起侍臣错愕失措允文请大驾还禁中因谕之曰大驾既兴难再御殿使人来且随班上寿金使惭而退八年四月御史萧之敏劾允文允文上章待罪上过徳夀宫太上曰采石之功之敏在何许毋听其去帝为出之敏允文言之敏端方乞召归以辟言路帝叹其忠厚会命选谏官允文以李彦颖林光朝王质对三人皆鲠亮又以文学推重于时帝乆不报而曾觌荐一人即赐第擢諌议大夫允文争之不从力求去授少保武安军节度使四川宣抚使进封雍国公先是蜀军月给米一石五斗不足赡其家允文捐宣司钱三十万易米计口增给在蜀一嵗淳熙元年卒后四年帝幸白石大阅见军皆少壮谓辅臣曰允文沙汰之効也诏赠太傅諡忠肃允文姿雄伟长六尺四寸慷慨有大志而言动有则度望而知为任重之器早以文学致身台阁晚际时难出入将相垂二十年孜孜忠勤无二尝注唐书五代史藏于家有诗文十卷经筵春秋讲义三卷奏议二十二卷内外志十五卷行于世
　　陈康伯字长卿弋阳人宣和三年中上舍丙科累迁太学正丁内艰贵溪盗将及其乡康伯起义丁逆击俘其渠魁邑得全通判衢州摄郡事盗发白马原督州兵济王师进讨克之提举江东常平茶盐高宗幸建康康伯以职事过阙因请择将帝嘉纳之知泉州海盗间作康伯以上意招懐盗多出降籍为兵久之不逞者阴倡乱论杀之州以无事秩满三奉祠垂十年秦桧死起知汉州召对除吏部侍郎首请节用寛民凡州县取民无艺许监司互察台谏弹劾寻兼礼户二部乞约歳用会所入储十之一二备水旱复兼刑部前坐为桧所陷未及洗涤者康伯平谳直寃士大夫存没多赖之累擢吏部尚书参知政事寻拜尚书右仆射同平章事先是叶义问贺允中使还言金必败盟康伯请早为之备建四防一增刘锜荆南军以重上流二分画两淮地命诸将结民社各保其境三刘宝独当淮东将骄卒少不可倚四沿江诸郡修城积粮以固内地及金主亮南下议举兵康伯传上旨曰今日更不问和与守直问战当如何时帝意雅欲视师内侍张去为阴沮之且陈退避计中外妄传幸闽蜀人情汹汹右相朱倬无一语同知枢宻院事周麟之受命聘金惮不欲行康伯独以为己任奏曰金敌败盟天人共愤今日之事有进无退圣意坚决则将士之气自倍愿分三衙禁旅助襄汉待其发应之复勉周麟之曰使某不为宰相当自行大臣与国存亡虽死安避陈俊卿请用张浚斩张去为以作士气康伯以俊卿振职奏权兵部侍郎九月金人扺庐州王权败归中外震骇朝臣有遣家豫避者康伯独具舟迎家入浙且令临安诸城门扄鐍率迟常时人恃以安敌迫江上命杨存中就康伯议之康伯延之入解衣置酒帝闻之稍安翌日入奏曰闻有劝陛下幸越趋闽者审尔大事去矣盍静以待之一日忽降手诏如敌未退散百官康伯焚之而后奏曰百官散主势孤矣帝意既坚遂下诏亲征以叶义问督江淮军虞允文参谋军事允文遂破金兵于采石金主亮为其下所杀金师还明年金世宗遣髙忠建来告登位议授书礼康伯以谊折之于是报书始用敌国礼高宗倦勤有与子意康伯密赞大议草立太子诏以进及行内禅礼以康伯奉册孝宗即位以病求去不允明年请益坚遂以太保观文殿大学士福国公判信州慰劳甚勤隆兴二年金兵再入淮甸人情惊骇皆望康伯复相帝出手札遣使即家起之未出里门拜尚书左仆射同平章事兼枢密使亲故谓康伯实病宜辞康伯曰不然吾大臣也今国事危急当舆病就道幸上哀而归之耳道闻边遽兼程而进至阙诏子壻扶入见减拜赐坐敌师退寻以目疾免朝谒乾道元年正月丐归章屡上不许卒年六十九赠太师諡文恭庆元初配享孝宗庙廷改諡文正
　　论曰方金主亮之南下也宋承秦桧秉政之余奸回在位忠良黜远武备废弛人心离散是以敌兵甫临江淮糜溃微康伯定议于内允文决防破敌于外宋之为宋未可知也当是时守江之兵既退上流之师未来羸卒数千不足自保而金人强旅百万即日渡江其危如一髪引千钧讵足为喻允文不避死亡之责临机制变遂破敌兵安社稷虽谢石之振淝水未有若斯之烈也使用其言于敌兵未起之前增修守备则两淮不至失守使用其言于敌兵方来之时专固北户不分兵襄汉则江上不至无兵既失之于前复能之于后此所以为难乎允文同时二三贤相而恢复之功不就者非其才之不能也遭金世宗在位百度修举无隙可乘宋虽得贤明之佐曷由扼其吭而夺之乎康伯处置大事安重不移徇国忘身老而益笃其亦贤矣
　　陈俊卿
