<!-- { "loadSidebar": true } -->
　　裴延儁字平子河东闻喜人涉猎坟史举秀才除著作佐郎累迁太子洗马齐宣武即位为中书侍郎值帝专心释典延儁上疏谏及诏立明堂羣官博议儁独着一堂之论明帝时拜幽州刺史范阳郡故有督亢渠渔阳燕郡有戾陵诸堨久废莫修时水旱不调延儁乃表求营造遂躬自履行相度形势随力分督未几而就溉田百余万亩为利十倍百姓赖之又命主簿郦恽修起学校礼教大行人歌谣之在州五年考绩为天下最后歴官至吏部尚书庄帝初于河隂遇害其子元直敬猷并有学尚与同死
　　论曰昔曹操军出无终阻于泞滞田畴曰此道秋夏每常有水浅不通车马深不载舟船可知幽壤水潦之多自古已然当周召公之国于是也其时沟浍葢详焉后世阙而不讲乃诿于北土高燥水不足用观延儁之所修复为利十倍可以闗其口矣
　　北朝周
　　裴侠
　　裴侠字嵩和河东解人解褐奉朝请累迁东郡太守及孝武疑高欢征兵河南侠率所部赴洛阳授左中郎将俄而孝武西迁侠将从行而妻子犹在东郡郑伟谓曰天下方乱未知乌之所集何如东就妻子徐择木焉侠曰吾既食人之禄宁以妻子易啚忠义之道庸可忽乎既入闗除丞相府士曹参军从战沙苑有功拜行台郎中王思政镇玉壁以为长史后除河北郡守侠躬履俭素爱民如子所食惟菽麦盐菜吏民懐之旧制有渔猎夫三十人以供守侠曰以口腹役人吾不为也悉罢之因并罢供役丁夫亦三十人但量收其庸直以市马嵗月既积马遂成羣去职之日一无所取民歌之曰肥鲜不食丁庸不取裴公贞惠为世规矩侠尝与诸牧守俱谒宇文泰泰命侠别立谓诸牧守曰侠清慎奉公为天下最今众有如侠者可与俱立众皆默然无敢应乃厚赐侠朝野叹服号为独立君侠又撰九世伯祖贞侯传以为裴氏清公自此始欲后生奉而行之从弟伯凤世彦时并为丞相府佐笑曰人生仕进当身名并裕清苦若此竟欲何为侠曰夫清者莅职之本俭者持身之基况我大宗世济其美故能存见称于朝廷殁流芳于典防今我幸以凡庸滥殊遇固其穷困非慕名也志在自修惧辱先也伯凤等慙而退九年入为大行台郎中居数载连拜郢祏二州刺史征为雍州别驾周孝闵帝践阼除司邑下大夫迁民部中大夫主仓吏多隠没积年至千万侠励精发摘数旬之内奸盗略尽转工部司空钱物所隠费数亦至五百万其吏李贵知侠清严惧罪责乃于府中悲泣侠闻之听其自首其肃遏奸伏皆此侠所居屋风霜不蔽帝知之矜其清苦为起宅并赐良田奴隶耕牛粮粟莫不备足缙绅咸以为荣武成元年卒諡曰贞河北吏民感侠遗爱乃作颂纪其清德焉
　　论曰侠从魏帝西迁不顾妻子忠矣及为牧守又能以清自律于是苏绰尝为六条诏书奏施行之其论吏治曰身不能自治而欲望治百姓是曲表而求直影也行不能自修而欲百姓修行是无的而责射中也故必心如清水行如白玉若侠之操庶能充斯语者耶
　　薛慎
　　薛慎字伯防河东汾隂人好学能属文善草书起家丞相府墨曹参军宇文泰于行台省置学取丞郎及府佐德行明敏者充之令旦理公务晚就讲习先六经后子史又于诸生中简德行淳懿者侍读书慎与李灿等十二人实应其选复使慎为学师以知诸生课业累迁礼部郎中六官建拜膳部下大夫是时慎兄善亦任工部并居清显时人荣之周孝闵帝践阼除御正下大夫封淮南县子歴师氏御伯中大夫保定初出为湖州刺史界杂诸蛮常苦刼掠慎乃集蛮豪宣朝防令首领每月一参或须言事不时輙见见必殷勤劝诫及赐酒食期年翕然从化诸蛮乃相谓曰今日始知刺史真人父母也莫不欣悦自是襁负而至者千余戸蛮俗子娶妻虽父母在即别居慎谓守令曰牧守令长化人者也此非惟氓俗之失亦牧守之罪乃亲自诱导示以孝慈并遣守令各谕所部有数戸蛮还侍养及行得果膳归奉父母者慎以其从善之速具以状闻有诏蠲其赋役于是风化大行尽革旧俗寻为蕃部中大夫以疾去职卒于家
　　论曰语云以言感人其感己浅慎劝诫诸蛮而诸蛮景从者诚心为之质也父子之爱得之最先虽虎狼犹不泯况诸蛮乎慎先之以诱导加之以激劝靡然向风革俗而从化何其易耶
　　隋
　　梁彦光
　　梁彦光字修芝安定乌氏人涉经史有规检造次必以礼仕周至柱国青州刺史及隋受禅为岐州刺史兼领宫监后转相州彦光之治岐也岐俗淳质以静镇之所部大安嘉禾连理出于州境奏课连最为天下第一及居相如故治以政不理坐免歳余起拜赵州刺史彦光曰臣前待罪相州百姓呼为戴帽饧臣自分废黜无复衣冠之望不谓天恩复垂收采请复为相州改易调庶以变其风俗上从之复以为相州刺史豪猾闻彦光自请来莫不嗤笑彦光下车发擿奸隠有若神明豪猾皆潜窜合境大骇初齐亡后衣冠士人多迁闗内惟技巧商贩及乐戸之家移实州郭由是人情险陂妄起风谣诉讼官人万端千变彦光欲革其乃用秩俸招致大儒每乡立学非圣贤之书不得教授常以季月召集临试有勤学异等聪令有闻者升堂设馔其余并坐廊下若好诤讼惰业无成者则坐之庭中设以草具及大成又为举行賔贡之礼祖之郊外资以财物于是人皆尅励风俗大改滏阳人焦通性酗酒事亲礼阙彦光弗之罪惟将至州学使观韩伯瑜像为说伯瑜母杖不痛哀母年衰对母悲泣之事通感悟悲媿若无容者改过励行卒为善士吏人感悦略无诤讼卒官諡曰襄论曰夫子论政曰齐一变至于鲁鲁一变至于道以至圣治齐必待再变者习染深锢非先革其俗不能行其化也譬疗病而遇厉疾不投以猛撃祛邪之方而遽养以中和必不疗矣洪范曰彊弗友刚克此三代之治法也
　　刘旷
　　刘旷不知何许人性谨厚每以诚恕应物开皇初为平乡令单骑之官有诤讼者輙丁宁暁以义理不加绳劾各引咎去所得禄用赈穷乏百姓感其德更相劝曰有君如此何得为非在职七年风教大洽诤讼衰息狱无繋囚囹圄皆生草庭可张罗及去官吏人无少长号泣送之数百里不絶迁为临颍令清明善政为天下第一高颍言状上召见劳之曰天下县令多矣卿独能异于众顾侍臣曰若不殊奬何以劝人于是优诏拜莒州刺史
　　论曰诚者体恕者用慎斯术也以往虽以天下之广兆民之众尚当不疑于所行况郡县乎旷之里居史犹不具故治迹亦多阙要为吏者法其诚恕焉斯即旷矣
　　王伽
　　王伽河间章武人开皇末为齐州参军州使送流囚李参等七十余人诣京师流人法加枷锁援卒传送伽行次荥阳悯其辛苦呼囚谓曰若辈既犯国刑亏损名教身婴缧绁此其宜也今复重劳援卒岂独不媿于心耶参等辞谢伽复曰若等虽犯法枷锁亦大苦辛吾为若脱去各行诣京能不违期乎囚皆拜曰必不敢违伽于是悉脱枷锁停援卒与期曰某日当至京师如致前却吾即为汝受死舍之而去流人感悦依期悉至一无离叛上闻而惊异名见与语称善久之悉召流人并令携负妻子入宴殿庭而赦之乃下诏曰凡在有生含灵禀性咸知好恶并识是非若临以至诚明加劝导则贼必从化人皆迁善往以海内乱离德教废絶官人无慈爱之心兆庶懐奸诈之意所以狱讼不息浇薄难理朕安养万姓思导圣法以德化人伽深识朕意诚心宣导参等感悟自赴宪司明率土之人非为难教良是官人不加示晓致令陷罪无由自新若使官尽王伽之俦人皆李参之辈刑措不用其何逺哉于是擢伽为雍令有能名
　　论曰开皇之治简覈吏职故其时戸口大蕃民得休息东汉以还于斯为盛伽之脱囚固不可为常格要其诚心所感不可诬也帝縁是下深厚之诏以课吏而导民虽汉文之训词何以加焉
　　长孙平
　　长孙平字处均代人也美容仪有器干颇览书记为周卫王侍读武帝逼于宇文防与卫王谋诛之王常使平通意于帝防诛拜开府仪同三司宣帝时迁少司冦平与隋文帝情好欵洽及文帝为丞相恩礼弥厚贺若弼镇夀阳文帝恐其懐贰遣平代之弼果不从平麾壮士执弼送京师隋开皇三年征拜度支尚书平见天下州县多罹水旱百姓不给奏令民间每秋家出粟麦一石以下各以贫富为差储之闾里以备凶年名曰义仓帝深嘉纳自是州里丰衍后转工部尚书有人告大都督邴绍非毁朝廷愦愦者上怒将斩之平谏乃止因勅羣臣诽谤之罪勿复以闻未几遇谴以尚书检校汴州事寻除汴州刺史歴许员二州俱有善政邺都俗薄前后刺史多不称职乃迁平为相州甚有能名在州数年坐事免俄复进位大将军拜太常卿吏部尚书卒官諡曰康
　　论曰歴代建仓以备歉者惟汉之常平隋之义仓最着常平积之自官义仓敛之自民校其利各有短长焉义仓则惧有司之勒民出粟或因以多科也然民储粟而还散之民则于散时为便常平则惧有司之拘守公令或赈给后事也然官有粟而还储之官则于储时为便要是二防皆所以为国养民政之善者也得良吏以行善政斯皆无矣平悯民生多艰建为是防其歴州郡有声称也宜哉
　　辛公义
　　辛公义陇西狄道人仕周至内史上士开皇元年除主客侍郎后转驾部侍郎勾检诸马牧所获十余万匹从军平陈以功除岷州刺史土俗畏病一人有疾举家逃避父子夫妻不相视养孝义道絶由是病者多死公义欲变其俗因遣人分检部内有疾者举置听事暑月疫时病人或至数百公义亲设一榻坐其间终日连夕对之理事所得俸尽用市药迎医疗之躬劝其饮食病者悉瘥于是召其亲戚喻之曰死生有命不闗相染前汝弃之所以死耳今我聚病者坐卧其间若言相染安得生耶诸病家子孙皆慙谢后遇疾者争欲就使君亲属固留养之始相慈爱合境呼为慈母迁并州刺史下车先至狱中露坐验问十余日决断咸尽方还受领新讼皆不立文案惟遣当直佐寮一人侧坐讯问或问未得情应暂入禁者公义即宿听事不还阁曰刺史无德导人尚令百姓繋于囹圄敢自安乎罪人闻之咸自款服有相讼者闾里父老遽相暁曰此小事何忍勤劳使君讼者往往两让而止时山东霖雨自陈汝至海皆苦水灾境内犬牙独无所损仁夀元年充扬州道黜陟大使豫章王暕恐其官寮犯法使人迎嘱公义公义惟曰不敢以有私及至皆无所纵舍暕衔之炀帝即位扬州长史王入为黄门郎因言公义之短竟去官吏人守阙诉寃相继不絶其后帝悟除为内史侍郎丁母忧未几起为司隷大夫检校右御卫武贲郎将从征至栁城郡卒
　　论曰俗吏之于刑狱虽雀角鼠牙輙亦托辞审慎淹留囹圄久者或至经年一人淹狱佐证皆不遑息便使耕桑者失其时工贾者失其业岂独受繋者幽忧于牢犴已哉公义下车百务未逮独皇皇于断遣滞狱仁心为质可以风矣
　　魏德深
