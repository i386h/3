<!-- { "loadSidebar": true } -->
　　赵抃字阅道衢州人进士及第爲武安军节度推官知崇安海陵江原三县通判泗州濠守给士卒廪赐不如法声言欲变守惧不出转运使檄抃摄治之抃至从容如平时州以无事曾公亮荐爲殿中侍御史弹劾不避权幸声称凛然京师目爲铁面御史其言常欲朝廷别白君子小人以爲小人虽小过当力排而絶之后乃无患君子不幸而有诖误当保全爱惜以成就其德论宰相刘沆陈执中宣徽使王拱辰翰林学士李淑不称职皆罢去台谏吴充鞠真卿刁约马遵吕景初吴中复皆以直言相继被逐以抃言得召还欧阳修贾黯复求郡抃言近日正人端士纷纷引去侍从之贤如修辈无几今皆欲去者以正色立朝不能謟事权要伤之者众耳修黯由是得留正人赖以复安出知睦州睦岁爲杭市羊抃移文却之民籍有茶税而无茶地抃奏蠲之移梓州路转运使改益州蜀地远民弱吏肆爲不法州郡公然相餽赂抃以身帅之蜀风爲变穷城小邑民或生而不识使者抃行部无不至父老喜相慰奸吏竦服召爲右司谏力论内侍邓保信引退兵董吉烧炼禁中以文成五利郑注爲比又论陈升之奸邪交结宦官求进章二十余上升之去抃亦罢知防州防素难治抃御之严而不苛召戒诸县令使人自爲治令皆喜争尽力狱以屡空岭南仕宦旅死不能归者抃造舟百艘移告诸郡并资其道里费相继归之召爲侍御史改度支副使进天章阁待制河北都转运使时贾昌朝以故相守魏抃至卽按视府库昌朝甚不悦前此有诏募义勇过期不能办官吏当坐者八百余人抃被旨督之奏言河北频岁丰熟故应募者少请寛其罪以俟农隙从之坐者获免而募亦随足昌朝愧服加龙图阁直学士知成都以寛爲治抃先在蜀日有聚众爲妖祀者治以峻法及是复有此狱皆谓不免抃察其无他止刑首恶余释不问蜀民大悦英宗尝称之曰赵抃爲成都中和之政也神宗立召知谏院入谢帝曰闻卿匹马入蜀以一琴一鹤自随爲政简易亦称是乎未几擢参知政事抃感激知遇知无不言朝政有未协者必密启闻帝手诏褒答时王安石用事抃屡斥其不便韩上疏极论靑苗法帝语执政令罢之安石时属疾求去抃曰新法皆安石所建不若俟其出自罢之旣出安石持之愈坚抃大悔恨卽上言制置条例司建使者四十辈骚动天下安石强辩自用诋天下公论以爲流俗违众罔民顺非文过近者台谏侍从多以言不听而去司马光除枢密不肯拜且财利于事爲轻而民心得失爲重靑苗使者于体爲小而禁近耳目之臣用舍爲大今去重而取轻失大而得小非社稷之福也奏入恳乞去位以资政殿学士知杭州改靑州因其俗朴厚临以淸静时山东旱蝗靑独多麦蝗来及境遇风退飞堕水而尽会成都忧戍卒爲变帝以抃有遗爱于蜀欲令复知成都召见劳之曰前此未有自政府徃者能爲朕行乎抃曰陛下所言卽法也顾岂有例哉因乞便宜从事旣至蜀治益尚寛有卒长立堂下呼谕之曰吾与汝年相若吾以一身入蜀爲天子抚一方汝亦宜淸谨畏戢以率众比戍还得余赀持归爲室家计可也人喜转相告莫敢爲恶蜀郡晏然劔州民私作僧度牒或以爲谋逆告抃抃不畀狱吏以意决之悉从轻比谤者谓其纵逆党朝廷取具狱阅之皆与法合改知越州是时吴越大饥抃前民之未饥爲书问属县灾所被者几乡民能自食者有几当廪于官者几人沟防构筑可僦民使治之者几所库钱仓粟可发者几何富人可募出粟者几家僧道士食之羡粟书于籍者其几具存使各书以对而谨其备州县吏録民之孤老疾弱不能自食者二万一千九百余人以告故事岁廪穷人当给粟三千石而止抃敛富人所输及僧道士食之羡者得粟四万八千余石佐其费使自十月朔人受粟日一升幼小半之忧其众相蹂也使受粟者男女异日而人受二日之食忧其且流亡也于城市郊野爲给粟之所凡五十有七使各以便受之而告以去其家者勿给计官爲不足用也取吏之不在职而寓于境者给其食而任以事不能自食者有是具也能自食者爲之告富人无得闭籴又爲之出官粟得五万二千余石平其价予民爲粜粟之所凡十有八使籴者自便如受粟又僦民完城四千一百丈爲工三万八千计其佣与钱又与粟再倍之民取息钱者告富人纵予之而待熟官爲责其偿弃男女者使人得收养之明年春大疫爲病坊处疾病之无归者募僧二人属以视医药饮食令无失时凡死者使在处随收瘗之法廪穷人尽三月而止是岁尽五月止抃于是时竭尽心力早夜不懈给病者药食多出私钱凡事有非便文者一以自任不烦其属有上请者或便宜多辄行民得免于转死虽死得敛埋皆抃之力也又两浙旱蝗米价踊贵诸州皆榜衢路禁增米价抃独榜衢路令有米者任增价粜之于是诸州米商辐辏诣越米价更贱民无饥者复徙知杭州杭爲天下剧郡抃从容爲之其政本于孝悌然不严而肃民莫敢犯元丰二年以太子少保致仕朝廷官其子屼提举两浙常平以便养屼奉抃遍游名山吴人以爲荣七年卒年七十七赠太子少师谥淸献抃长厚淸修人不见其喜愠平生不治产业不畜声伎嫁兄弟之女十数人他孤女二十余人施德惸贫不可胜数日所爲事夜必焚香告天不可告者则不敢爲也其爲政善因俗施设寛猛不同要之以恵利为本在防与成都尤为世所称道神宗每诏二郡守必以抃为言韩尝称抃真世人标表初抃以母丧庐于墓三年不宿于家县榜其所居里为孝悌处士孙侔为作孝子传及屼执父丧而甘露降墓木屼卒子云又以毁死人称其世孝论曰抃之治郡所居而理固其经画之才有以过人欤抑清慎诚恪有不言而化者欤史所载他事仅得其槩独越州救灾见于曽巩所记者甚详诚可为后世法则知名人贤士救民恤物其法行于当时而不传于后世者葢不可胜数也抃之每夜告天而清修不迩声色则其中有以自得者非独其外之云尔
　　蔡襄
　　蔡襄字君谟兴化仙逰人举进士为西京留守推官馆阁校勘范仲淹以言事去余靖尹洙同贬欧阳修移书责司谏髙若讷亦贬襄作四贤一不肖诗都人争相传诵庆厯三年仁宗亲擢修靖及王素为谏官襄又以诗贺且勉之三人者以其诗闻于上帝亦命襄知谏院襄喜言路开而虑正人难久立也乃上疏曰朝廷増用谏臣而修靖素一旦并命朝野相庆三人忠诚刚正必能尽言臣恐邪人不利必造为三説以御之一曰好名夫忠臣引君当道论事惟恐不至若避好名之嫌则无可言之路矣二曰好进夫前世谏者之难激于忠愤患且不避何好进之有苟得尽其职虽死是官犹无悔也三曰彰君过谏争之臣葢以司过举耳人主聴而行之足以致从谏之誉何过之能彰乎惟陛下察之时有旱蝗日食地震之变襄以为灾害之来皆由人事原其所致君臣上下皆阙失也不专聴断不揽威权使号令不信于人恩泽不及于下此陛下之失也持天下之柄司生民之命无嘉谟异画以矫时不尽忠竭节以副任使此大臣之失也朝有政而不能正民有疾苦而不能去陛下寛仁少断而不能规大臣循黙避事而不能斥此臣等之罪也陛下既有引过之言达于天地神只矣愿思其实以应之疏出闻者皆悚然进直史馆兼修起居注开寳浮图灾下有旧瘗舎利诏取以入宫人多灼臂落发者议复营之襄谏曰非理之福不可徼幸今生民困苦四裔骄慢陛下当修人事奈何以佛法邀福乎天之降灾以示儆戒顾大兴功役是将以人力排天意也吕夷简平章国事宰相以下就其第议事襄奏请罢之元昊纳款始自称乌珠既又译为吾祖襄曰吾祖犹云我翁慢侮甚矣使朝廷赐之诏而亦曰吾祖是何等语耶夏竦罢韩琦范仲淹在位襄言陛下罢竦而用琦与仲淹士大夫贺于朝庶民歌于路虽然以治疾譬之陛下既得良医矣信任不疑非徒愈病而又夀民医虽良术不得尽用虽有和扁难责效矣保州卒作乱推懦兵十余辈为首恶杀之以求招抚襄曰天下兵百万苟无赏罚必行之令必开骄慢暴乱之源今州兵戕官吏闭城门不能讨从而招之岂不为四方笑乞将兵入城诛之诏从其议时天子慨然思正百度以兴太平襄感帝知遇每论事奋发无所回避权幸畏敛不敢挠法干正以母老求知福州改福建路转运使开古五塘溉民田奏减五代时丁口税之半复修起居注唐介攻宰相触盛怒襄趋进曰介诚狂愚然出于进忠必望全贷既贬春州襄又上疏以为此必死之谪得改英州进知制诰御史吕景初吴中复马遵坐论丞相梁适罢台职除他官襄封还词头不草制后每除授非当辄封还之帝遇襄益厚曰有子如此其母之贤可知命特赐冠帔以宠之又亲书君谟二字遣使特诏予之迁龙图阁直学士知开封府襄精吏事谈笑剖决破奸发引吏不能欺以枢宻直学士再知福州往时闽士多好学而专用诗赋以应科举襄得郡士周希孟陈烈陈襄郑穆皆以行义着襄备礼招延以经术教授学者至数百人襄亲至学舎执经讲问为诸生率俗重凶仪亲亡或秘不举至破产饭僧襄下令禁止之徙知泉州距州二十里万安渡絶海而济往来畏其险襄立石为桥梁其长三百六十丈种蛎于础以为固至今赖焉又植松七百里以庇道路闽人刻碑纪徳召为翰林学士三司使较天下盈虚出入量力以制用刬剔蠧簿书纪纲纎悉皆可法英宗立以端明殿学士知杭州治平三年丁母忧明年卒年五十六赠吏部侍郎襄工于书为当时第一仁宗尤爱称之御制元舅陇西王碑文诏襄书之其后命学士撰温成皇后父碑又勅襄书辞曰此待诏职也乾道中赐諡忠恵
　　论曰苏轼有言臣尝逮事仁宗皇帝窃观四十余年间左右前后之人其大者固已光明俊伟深厚雄杰不可窥较其小者犹能敦朴恺悌靖恭持重号称长者是以天人和同上下欢心而福禄无穷云若襄者葢深厚雄杰之一也当其在朝受仁宗顾遇所言皆当世初务而人之所不敢言及退厯州郡诘奸恵良以富而教其丰功殊迹施于后代者厯久犹未忘也岂不伟哉















　　史传三编卷三十一
　　钦定四库全书
　　史传三编卷三十二
　　大学士朱轼撰
　　名臣传二十四
　　宋
　　司马光
