<!-- { "loadSidebar": true } -->
　　王曾字孝先青州益都人由乡贡试礼部及廷对皆第一学士刘子仪戏之曰状元试三塲一生吃着不尽曾答曰曾平生之志不在温饱当召试学士院宰相寇准竒之特试政事堂授秘书省著作郎迁右正言知制诰时瑞应防至曾奏曰此诚国家承平所致然愿推而弗居异日或有灾沴可免舆议及后飞蝗旱暵乃亟被擢用焉帝既受符命大建昭应宫曾上疏谏极陈不便者五知审刑院旧违制无故失率坐徒二年曾请须亲被防乃坐既而有犯者曾以失论帝曰如卿言是无复有违制者曾曰天下至广岂人人尽晓制书如陛下言亦复无有失者帝悟卒从曾议以谏议大夫参知政事罢知应天府民间讹言妖起自京师以南人皆恐曾令夜开里门敢倡言者即捕之卒无妖徙天雄军复参知政事真宗不豫刘皇后讽宰臣丁谓欲临朝中外汹汹无敢言者钱惟演后戚也曾宻语惟演曰太子幼非中宫不能立公后之肺腑何不入白皇后太子即位太后辅政岂不为刘氏之福乎若欲称制以取疑天下非惟刘氏之祸亦恐延及公矣惟演大惧入白之其议遂止真宗晏驾曾被命入殿庐草遗诏以明肃皇后辅立皇太子权聼断军国大事丁谓欲去权字曾曰皇帝冲年太后临朝斯已国家否运称权犹足示后且增减制书有法表则之地先欲乱之耶太后既权处分军国事仪式久而未定曾时判礼仪院乃取蔡邕独断所述东汉故事皇帝在左母后在右同殿垂帘中书枢宻院以次奏事如仪人心乃定丁谓欲擅权不欲同列与闻机政潜结入内押班雷允恭宻请太后降手书云帝朔望见羣臣大事则太后召辅臣决之非大事则令允恭传奏禁中画可乃下学士草制辞允恭先以示谓阅讫乃示王曾曾曰两宫异处而柄归宦官祸端兆矣于是允恭恃势专恣而谓权倾中外众莫敢抗惟曾正色立朝时倚为重谓既擅权因大行贬窜逐李廸于衡州贬寇准于雷州曾不平之曰责太重矣谓熟视曾曰居停主人勿复言恐亦未免耳曾尝以第舎假准故谓云尔曽遂不复争会谓为山陵使允恭为都监判允恭欲移穴山陵上百步司天监邢中和曰恐有石与水允恭曰第移上我入见太后白之允恭方贵横人不敢违后命与山陵使议谓唯唯而已既而改穿上穴果有石石尽水出内侍毛昌达奏之诏两府议遣曾覆视曾还请独对因言谓包藏祸心故令允恭移皇堂于絶地太后大惊命按劾其事遂诛允恭而逐谓谓既去自是两宫垂帘辅臣奏事如曾初议焉是年秋拜中书侍郎同平章事曾以帝初即位宜近师儒即召孙奭冯元更侍经筵曾方严持重每进见言利害事审而中理多所荐拔尤恶侥幸帝问曾曰比臣僚请对多求进者曾对曰惟陛下抑奔竞而崇恬静庶几有难进易退之人矣曾尝诠录古先圣贤事迹凡六十事绘事以献帝嘉纳之王钦若卒帝谓辅臣曰钦若久在政府观其所为真奸邪也曾对曰钦若与丁谓林特陈彭年刘承珪同恶时称五鬼奸邪憸伪诚如圣谕天圣四年六月大雨震雷平地水数尺坏京城民舎溺死者数百人时宰执方晨朝未入有防放朝曾独附中使奏曰天变甚异乃臣等燮理无状岂可退安私室亟请入见陈所以备御之道同列先归者咸愧服焉又传言汴口决水已大至都人恐欲东奔帝以问曾曾曰河决奏未至民间妖言不足信也已而果然陜西转运使置醋务以利且请推其法于天下曾言其非便罢之曹利用恶曾班已上常怏怏不悦及利用坐事太后大怒曾为之解太后曰卿言利用强横今何解也曾曰利用素恃恩臣故常以理折之今加以大恶则非臣所知太后意少解卒从轻议始太后受册将御大安殿曾执不可及长宁节上夀止供张便殿太后左右婣家稍通请谒曾多所裁抑太后滋不悦乃出知青州徙天雄军又改判河南属岁歉里有囷积者饥民聚党胁取邻郡以强盗论报死者甚众曾但重笞而释之逺近闻以为法全活者数千人景祐二年复拜平章事封沂国公初吕夷简参知政事事曾甚谨曾力荐为相及曾再入相位夷简下夷简遇事专决曾不能堪论议多异同遂与夷简俱罢寳元元年卒年六十一赠侍中諡文正曾资质端厚在朝廷进止有常处平居寡言笑人莫敢干以私帝之即位也少而太后垂帘专制曾正色危言以立于朝由是宦官近习不敢窥觎而帝德日就太后亦全令名世推为社稷臣云曾为相门下未尝显防一人范仲淹乘间讽之曰明扬士宰相之任也公之盛德独少此耳曾徐曰君不之思耶恩若己出怨使谁当仲淹惘然叹曰真宰相也曾尝言始参大政属王太尉当国每进用朝士必先望实或曰某人才某人贤则曰诚知此人然歴官尚浅且俾养望岁久不渝而后擢任则荣途坦然中外允惬故曾执政之日遵行是言而人心皆服再涖大名军民画像事之丹使往来入境皆云此府王公在焉必沐浴洁服而入在阁下累年杨亿已居内制杨性诙谐凡僚友无不狎侮至曾则曰第四舎人不敢奉戏李翰林昌武尤叹服尝曰若王舎人可谓不可得而亲疎也曾尝语人曰昔杨文公有言人之操履无如诚实吾每钦服斯言茍执之不渝夷险可以一致韩为谏官时曾称之曰近来见章疏非择利则近名须如此纯意于国事乃可耳以为荣
　　论曰曾在政府时値危疑耆臣端士皆被斥逺莫与共扶持者独能定仁宗之位正朝廷之仪首锄大奸以安宗庙可谓功无与二矣胡文定尝谓李文靖淡然无欲王沂公俨然不动资学并至皆几于道者世以为知言
　　杜衍
　　杜衍字世昌绍兴山隂人总发苦志笃学厉操擢第补扬州观察推官歴著作佐郎知平遥县通判晋州知干州衍聼讼明敏屡决疑狱人以为神其簿书出纳推析毫发终日无倦色至为条目必使吏不得为奸而后已及其施于民者则简而易行在干州未满岁以陈尧咨荐移权鳯翔二邦之民争于界上一曰此吾公也汝夺之一曰今我公也汝何有焉俄除太常博士提防河东刑狱按行潞州有诬知州王继升谋变者衍防得其寃抵告者罪宁化军守将鞫人死罪不以实衍覆正之迁祠部员外郎移知扬州复辨疑狱法当赏改刑部章献太后察其治状转河东运副陜西运使召为三司戸部副使擢天章阁待制会河北乏军资选为都转运使不增赋而用足还授枢宻直学士求外以右谏议大夫知天雄军为治谨宻不以威刑督下吏民咸惮其清整仁宗亲政召为御史中丞衍言中书枢宻古之三事大臣坐而论道者今止只日对前殿何以尽天下之事宜迭召见赐坐便殿以极献可替否又论常平法曰岁有丰凶谷有贵贱豪商大贾乘时贱收水旱之岁则闭籴髙价以图厚利而困吾民请量州郡逺近户口众寡严赏罚课官吏出纳无壅增损有宜公籴未充则禁争籴以规利者籴毕而储之则察其以供军为名而假借者州郡阙母钱愿出官帑助之皆见裨益判吏部流内铨选补科格繁长主判不能悉阅吏多受赇出缩为奸衍始视事选者三人争某阙衍以问吏吏受丙赇对曰当与甲乙不能争遂授他阙居数日吏敎丙讼甲负某事不当得衍悟召乙问之乙谢曰仆已得他阙不愿争衍不得已与丙笑曰此吾未知铨法尔因命诸曹各具格式科条以白问曰尽乎曰尽矣衍阅视具得其本末曲折令诸吏无得升堂各坐曹聼行文书铨事悉自予夺由是吏不能为奸利数月声动京师改知审官院裁制如判铨时有以赂求官者吏谢不受曰我公有贤名不久见用去矣姑少待之迁尚书工部侍郎知永兴军民有昼亡其妇者为设方略捕立得杀人贼发所埋尸并得所杀他妇人尸二秦人大惊徙并州寳元二年复知永兴军时元昊反方用兵陜西困于科敛吏縁侵渔调发督廹民至破产不能足徃徃自经投水以死衍语其民曰吾不能免汝然可使汝不劳耳乃为区处计较量物有无贵贱道里逺近宽其期会使以次输送由是物不涌贵车牛刍秣宿食来往如平时而吏束手无所施民比他州省费十六七召还权知开封府逺近闻衍名莫敢干以私拜同知枢宻院事改枢宻副使夏竦上攻守防宰相欲用出师衍曰侥幸成功非万全计争议久之求罢不许出为河东宣抚使拜吏部侍郎枢宻使每内降恩泽率寝格不行积诏防至十数輙纳帝前帝语谏官欧阳修曰外人徒知杜衍封还内降不知凡有求于朕告以杜衍不可而止者更多于所封还也丹与元昊战黄河外参知政事范仲淹宣抚河东欲以兵自从衍曰二国方交鬭势必不来我兵不可妄出仲淹争议帝前诋衍衍不以为恨后契丹卒不来契丹壻刘三嘏避罪来归辅臣欲厚馆之以诘契丹隂事衍曰中国主信义若违誓纳叛不直在我且三嘏为契丹近亲而逋逃来归其谋身若此尚足与谋国乎纳之何益不如还之乃还三嘏拜同平章事衍好荐引贤士推奬后进一时知名之士多出其门沮止侥幸小人多不恱言者攻范仲淹富弼帝欲罢其政事衍常左右之御史并劾衍壻苏舜钦及所知王益柔因以倾衍罢为尚书左丞出知兖州庆厯七年遂以太子少师致仕衍清介不殖私产既退寓南都凡十年第室卑陋才数十楹居之裕如也出入从者十许人乌帽皂履绨袍革带或劝衍为居士服衍曰老而谢事尚可窃髙士名耶居家闻时事有不便者则忧形于色闻善人进用则喜曰社稷之福也尝曰孔子称不在其位不谋其政第衍受国恩深退居以来家事一不关心但未能忘国耳善为诗楷书行草皆有法嘉祐元年卒年八十赠司徒兼侍中諡正献遗疏有曰无以久安而忽边防无以既富而轻财用宜早建储副以安人心语不及私衍尝曰今之在上者多擿发下位小节是诚不恕也衍知兖州日州县官有累重而素贫者以公租所得均给之公租不给即继以公帑量其小大咸使自足尚有复侵扰者真贪吏也于义可责又曰衍歴知州提转安抚未尝坏一官员其间不职者即委以事使之不暇惰不慎者谕以祸福俾之自新从而迁善者甚众不必绳以法也其有文学政事殊行絶德者虽不识面未尝不力荐于朝有一善可称一长可录者未尝不随其所能而荐之人有问衍曰公在相位未久而去使苍生不被泽衍曰衍以非才妨贤路得去乃遂素心然独有一恨耳衍平生闻某人之贤可某任某人之才可某用未能悉荐而去此所以为恨也韩称衍公心而乐与人善始为枢宻副使论难一二事衍不乐久而相敬信益为之尽心不敢忽君子两贤之论曰汉世以良吏起家后登台辅者多云威名减于治郡时才之难兼也如此衍之发幽摘伏钩距缪数奸不得人服其神又当扰攘之秋加以师旅饥馑而能斟酌条理沛然有余虽古称良吏莫能过也迨至位歴台阶谋兼军国是时韩范富等皆以葢世非常之材各抒所见论议纷然而衍以虚公清慎为之弁冕和同济退无后言可谓得公辅之体矣宋至仁宗之朝士知廉耻人怀自励几于三代之风所患者兵弱财匮而外寇肆其侵凌也诚得衍之才而用之因权制变精通微宻财易足兵易振也语曰士易得而难用岂衍谓耶




　　史传三编卷二十九
　　钦定四库全书
　　史传三编卷三十
　　大学士朱轼撰
　　名臣传二十二
　　宋
　　范仲淹
