<!-- { "loadSidebar": true } -->
　　钦定四库全书　　　　　史部七
　　史传三编　　　　　　　　传记三【总録之属】提要
　　【臣】等谨案史传三编五十六卷
　　国朝朱轼撰轼有周易传义合订已别着録是编凡名儒传八卷名臣传三十五卷又续编五卷循吏传八卷成于雍正戊申时明史尚未成书故所録至元而止明以来传名儒者大抵宗宋而祧汉唐而宋又防自濂洛以下轼所为传上溯田何伏生申公髙堂生不没其传经之功中及董仲舒韩愈诸人不汲其明道之功于宋则胡瑗孙复石介刘敞陈襄虽轨辙稍殊亦并见甄録絶不存门户之见可谓得圣贤之大公其以迁就利禄削扬雄马融以祖尚元虚削王弼何晏以假借经术削匡衡王安石亦特为平允惟胡寅修怨于生母王柏披猖恣肆至删改孔子之圣经咸预斯列似为少滥又据王福畤之虚词为薛収作赞亦未免失之不考耳名臣传所列凡一百八十人去取颇为矜慎续编所列又三十九人其凡例曰续编者何择其次焉者也或卷帙编次已定附之于后焉耳然见为稍亚而乙之与失于偶漏而补之其品第则有间矣混而无别亦稍疎也循吏传所列凡一百二十一人虽体例谨严而颇未赅备如何易于之表表在人耳目者多见刋削其去取之例亦未明言殆不可解要其标举典型示人效法所附论防亦皆醇正固不失为有禆世敎之书矣前有轼及蔡世逺总序二篇攷名儒传为李清植所纂名臣传为张江蓝鼎元李钟侨所纂循吏传为张福昶所纂世逺商之而轼则裁定之云乾隆四十六年十二月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀













　　史传三编原序
　　史传三编者予与少宗伯蔡闻之先生所订歴代名儒名臣循吏列传也自司马子长变编年为纪传后之作史者因之凡传一人必叙其人之所学所守所言所行所值之时所居之官原始要终无虚美无隠恶而后加之褒贬以为劝为惩犹用药之按病症折狱之比罪案舍此不能臆为论断也今考史记所载帝纪世家列传凡百有十二卷而儒林循吏以为目其他名公巨卿或分或合其义例盖有取焉汉初儒者不概见所传惟文景间明经数人然等孟氏于荀卿列子贡于货殖其所谓儒盖可知矣汲黯与郑当时合传而王陵之戅直仅附见于陈平世家子产公仪休孔子孟子之所称述而与石奢李离同列之循吏毋恠后之人议其疎畧抵牾也夫以马迁良史之才父子相继勒成一家言犹不免疎畧抵牾之讥他无论矣闻之先生尝与子上下二千载中学术事功之真伪纯疵于圣人是非之义未敢自信为有当然如黄老之害道游侠之乱政必严加退斥断不敢附防史氏以疑误学者是则予两人之志也于是与同学诸子商纂辑録两汉至元以儒称以臣显以吏著者若干人各为一传事皆本诸旧史而词之游者删之义之疑者缺之其嘉言懿行见于他书者采而益之盖安溪李君世豳与其从子立侯南城张百川南靖张季长漳浦蓝玉霖为之草创而讨论折衷闻之先生实总其成予不揣固陋间出其一知半解与相参酌书成析为若干卷爰以质之当世或云蓄之为徳行发之为事业论道经邦宣猷宰化莫非性分内事今区而别之为名儒为名臣为循吏使人疑儒术之迂疎而谓卓然树立者皆适逢其防非有所本而为之其可乎予曰天徳王道原无二致然浅深同异视乎其人士元才绌于百里黄霸入相功名减于治郡申公辕固生以宿儒应辟卒无所建白而去此由气质之禀于天者不能无蔽是以优于此绌于彼见知见仁各随其性之所近欲其体备而用周也难矣我
　　皇上以天纵之资亹亹翼翼用人行政一本于钦明缉熈之学又日进内外臣工教以省身克己存诚主敬之道而程能课绩虽有不逮茍其中无他必寛以自新之路是以人思感奋争相濯磨臣品官方彬彬日上顾日月渐摩者
　　圣主之所以立教也夙夜寅畏者臣子之所以自励也有不能者才之禀于气无不备者性之根于命也惟格物明理以启其端戒惧慎独以践其实扩而充之以化其气质之偏由是出其所学上而辅佐
　　圣君为万世开太平之治即効一官分一职亦必休养涵濡登风俗于醇古此一徳泰交唐虞师济之盛也汉唐以下乌足道哉
　　雍正七年己酉嵗长至日髙安朱轼撰
　　学术之与事功孤卿之与庶尹殊途而同归百虑而一致者也民受天地之中以生五性粹然至善用内直之功敬修而不怠方外之功集义而无歉则元善之长充周而不可穷先圣传心之学于是乎在上之为论道经邦之儒次亦为一民一物之所恃赖故曰同归而一致也譬之原泉广津发自昆仑放而为河海流而为百川润桑田而滙沼沚皆是物也顾人生而静而后质与学之所近或偏得其一体汉唐以来通经履道之贤匡君定国之彦亲民济物之选代不乏人就其合同而论之三者本一无事于分其本充者其末茂使董广川大用于汉文中子及遇兴唐功不过于萧曹房杜哉程朱大儒也明道劝神宗防未萌之欲以十事进君能尧舜其君者也及出令晋城扶沟化理昭彰非守令所当法乎朱子在朝四十六日进讲奏疏名臣风烈万代瞻仰及观其浙东南康潭州诸治迹岂两汉循吏所易及乎且如司马公许鲁斋复何分于名儒名臣哉故曰无事于分也然使语魏丙姚宋以精一之学则粗矣抗召杜卓鲁于魏陆韩范之列则逊未逮矣况三者之中又各有等级次第则亦不必于合也方今
　　天子神圣道统治统萃于一身以至道醇修朂士以臯防稷契望诸臣以廉谨仁明饬吏治一道同风之盛于斯乎遇之髙安可亭朱先生服儒体道负开济大畧入为卿士出为牧伯由冢宰陟台辅以襄
　　圣天子盛治与世逺同事
　　禁廷一日语世逺欲纂汉唐以来至于宋元名儒名臣循吏等传各为一集合为一书世逺在鼇峰书院时故尝校刋先儒诸书又私纂歴代名臣言行録实有素心顾以均服职事未遑手録属诸同志四五人分纂传论髙安公定其领要重申讨论世逺亦旁览广披细加参订再阅嵗而书告成事迹繁多年代久逺或恐有纰漏舛错之讥要可为髙山景行之借士幸生
　　尧舜之世懐三代之英三者之中服膺砥砺备其全体固足以求志达道成旷代之人豪即得其一节亦足以寡一身之过淑躬而济物蔼蔼吉士维
　　天子使人材之盛比于成周风俗之美跻于陶唐是则编
　　辑是书者之惓惓也
　　雍正四年丙午十月朔日漳浦蔡世逺撰









　　史传三编凡例
　　名儒名臣循吏俱始于汉终于元何也据二十一史以立传也
　　天徳与王道大用与小用原无二致三者原不必分但依以见耳如龚遂岂不是名臣而列在循吏虞诩岂不是循吏而列在名臣司马光岂不是名儒许衡岂不是名臣而姑以分属程朱在朝则为名臣牧民则为循吏而列之名儒读书论世但存是则是效之心不必泥也
　　称名史例也周程张朱独称子者
　　圣祖仁皇帝所定也凡诏诰奏章俱然于以见我朝尊尚正学卓越前代焉
　　各传虽依据二十一史本传然多采传记及各家文集以成之凡大人物尤加意搜罗如诸葛亮则兼采裴松之习凿齿诸史及诸葛丞相集魏征及唐初名臣则采贞观政要陆防则采宣公奏议是也
　　名儒汉史有不立传者则旁采以成之宋名儒则采之伊洛渊源録及续録若本人语録文集等书宋名臣则采之名臣言行録及续集别集等书按其年月择其简要有三易稿而后成者
　　一人之事有散见于他传者则聚之本传如周勃诛诸吕则取髙后纪以入之张柬之复唐祚则采五王传以入之是也是故茍其无关体要虽原传所有必删繁以就简茍其事不得畧及言行可法者虽散见于他传亦必参考以成文期于词省而事备耳
　　奏疏不能详也有至要者则载之并采之歴代名臣奏议与其详于大人子虚解嘲也毋宁详于奏疏论赞不必尽録也録其尤善者
　　续编者何择其次焉者也或卷帙编次已定附之于后焉耳
　　羊祜杜预曹彬昔之所谓名臣也但祜与预在魏朝皆有封爵彬亦为周之国戚不能无春秋责备之意故列之续编若周瑜鲁肃慕容恪王猛等亦降列之者蜀汉为正统非魏呉之比东晋为正统非南北朝之比也












　　钦定四库全书
　　史传三编卷一
　　大学士朱轼撰
　　名儒传一
　　汉
　　田何
　　田何字子庄齐淄川人自鲁商瞿子木受易孔子以授鲁桥庇子庸庇授江东馯臂子弓臂授燕周丑子家丑授东武孙虞子乘虞以授何当秦禁学易以筮卜之书独不禁故传受者不絶汉兴梁项生受易于何而雒阳丁寛为项生从者读易精敏材过项生遂事何学成何谢寛寛东归何谓门人曰易以东矣寛授砀田王孙王孙授施讐孟喜梁丘贺由是易有施孟梁丘之学其后讐授张禹禹授彭宣则施家又有张彭之学喜授白光翟牧则孟家又有白翟之学而士孙张邓彭祖衡咸三家皆为梁丘之学梁人焦延夀亦尝问易于喜以授京房于是又有京氏学至刘向校书考易说以为诸家皆祖田何惟京氏为异后东莱费直沛髙相亦治易其学皆无章句然施孟梁丘经间脱惟费氏与古文同终西汉时费髙二家未得立
　　论曰易之为书洁静精微虽圣人犹假年以学况其余乎汉兴诸儒互相付受然谈经义者徒啜其糟醨推象占者或淫于术数故王弼兴而诸家尽废夫弼不过勦袭庄老于所谓穷理尽性以至于命者曷尝有闻哉顾已驾其说而夺诸家之帜则诸家之未足以尽易明矣虽然易为五经之源其传授所自不可以无悉也故标田何而纪其源澜于篇
　　伏生
　　伏生济南人故为秦博士治尚书当秦禁学伏生独壁藏之汉兴求其书亡数十篇独得二十九篇以教齐鲁之间齐学者由此颇能言尚书孝文时求能治尚书者天下亡有惟伏生治之欲召伏生年已九十余老不能行乃诏太常使掌故朝错往受之伏生所授有济南张生及千乘欧阳生欧阳生字和伯以授儿寛寛复以授欧阳生之子世故尚书有欧阳氏学世父子相授至曽孙髙髙以授济南林尊尊授平陵平当梁陈翁生则欧阳氏又有平陈之学济南张生以授族子始昌始昌以授夏侯胜胜以授从兄子建故尚书有大小夏侯之学胜又别授孔霸及周堪堪授许商则大夏侯又有孔许之学建授郑寛中张无故秦恭假仓李寻则小夏侯又有郑张秦假李氏之学凡言今文尚书者皆本之伏生
　　论曰尚书今文多诘屈卫宏以为错受书时伏生老不能正言使女传言教错齐音与颍川异错所不知者十二三畧以意属读而已夫此二十九篇者伏生壁藏未亡之书也既尝以教于齐鲁矣则错衔命往受伏生何难出所藏以示之即不然亦可使它弟子传言何必以女哉卫宏之云不足信也
　　申公
