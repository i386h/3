<!-- { "loadSidebar": true } -->
　　杜畿字伯侯京兆杜陵人少孤继母苦之以孝闻年二十为郡功曹守郑县令县内系囚数百畿亲临狱裁其轻重尽决遣之郡中竒其年少而有大意举孝廉除汉中府丞会天下乱弃官去建安中至许见侍中耿纪语终夜尚书令荀彧与纪比屋闻畿言异之使谓纪曰有国士而不进何也既见畿知之如旧识遂进于朝以为司空司直迁防羌校尉使持节领西平太守及髙干举并州反张晟冦殽渑间河东人卫固范先与干通谋而河东太守王邑被徴固等乃以请邑为名使兵数千人絶陜津曹操谓彧曰河东被山带河四邻多变当今天下之要地也君为我举萧何冦恂以镇之彧曰杜畿其人也于是拜畿为河东太守时操已遣夏侯惇讨固等未至畿至陜津不得渡或谓畿宜须兵乃进畿曰河东有三万户非皆欲为乱也今兵廹之急欲为善者无主必惧而听于固固等势専必以死战讨之不胜四邻应之天下之变未息也讨之而胜是残一郡之民也且固等以请故君为名必不害新君吾单车直往出其不意固多计而无断必伪受吾吾得居郡一月以计縻之足矣遂诡道从郖津渡范先欲杀畿以威众且观畿去就于门下杀主簿已下三十余人畿举动自若于是固曰杀之无损徒有恶名且制之在我遂奉之畿谓固先曰卫范河东之望也吾仰成而已以固为都督行丞事领功曹将校吏兵三千余人皆先督之固等喜虽阳事畿不以为意固欲大发兵畿患之乃説固曰夫欲为非常之事不可动众心今大发兵众必扰不如徐以赀募之固以为然为赀调发然诸将贪所募数虽多而兵实少畿又喻固等曰人情顾家诸将掾史可分遣休息缓急召之不难固等恶逆众心又从之于是善人在外隂为已援恶人分散各还其家贼众离矣及白骑攻东垣【厐徳传云张白骑叛于农白骑当即上张晟】髙干入濩泽上党诸县杀长吏农执留守固等宻调兵未至畿知诸县附已因单将数十骑赴张辟拒守吏民多举城助畿者比数十日得四千余人固等与干晟共攻畿不下略诸县无所得会大兵至干晟败固等伏诛其余党与皆赦之使复其居业是时天下郡县皆残破河东最先定少耗减畿治之崇寛惠与民无为民有讼者畿为陈大义遣归谛思之若意有所不尽更来诣府父老自相责怒曰有君如此奈何不从其敎自是少有词讼班下属县举孝子贞妇顺孙复其繇役随时慰勉之渐课民畜牸牛草马下逮鸡豚犬豕皆有章程百姓劝农家家丰实畿乃曰民富矣不可不敎也于是冬月修戎讲武又开学宫亲自执经敎授郡中化之韩遂马超之叛农冯翊多举县邑以应之惟河东民无异心大军征遂等夹渭为阵军食一仰河东及贼破余蓄尚二十余万斛乃增畿秩中二千石大将征汉中畿遣五千人运运者率自勉曰人生有一死不可负我府君终无一人逃亡其得人心如此魏国既建以畿为尚书然犹镇河东畿在河东十六年常为天下最曹丕嗣王位赐爵闗内侯乃徴为尚书既称帝进封丰乐亭侯邑百户守司校尉及南征吴以畿为尚书仆射统留事后幸许昌畿复居守受诏作御楼船于陶河试船遇风没年六十二赠太仆諡曰戴侯论曰光武之敕冯异以平定安集为要图若畿之逢乱世守雄藩而才足定难徳足集民迹其易乱而治既富而敎骎骎乎吏道备矣然仕于操当汉献之朝犹可言也仕于丕不可言也魏晋五代之间濡迹两朝代鲜完人如畿辈者何限故备论之以明其臣节之不足称而犹不忍没其吏治者严而恕徳而彰也
　　郑浑
　　郑浑字文公河南开封人遭乱避地淮南袁术厚相賔礼然浑知术必败乃渡江就华歆曹操闻其笃行召为掾迁下蔡长邵陵令天下未定俗皆剽轻不念产殖生子无以相活辄不举浑所在夺其渔猎具课使耕桑又开稻田重去子之法民初畏罪后稍丰给无不举赡所育男女多以郑为字辟丞相掾属迁左冯翊时梁兴等略吏民为冦钞诸县不能御皆恐惧寄治郡下议者劝浑保险浑曰兴等破散窜在山阻其徒党率多胁从今当广开降路宣喻恩信若保险自守是示弱也乃敛吏民治城郭为守御备遂发民逐贼明赏罚与要誓得贼妇女财物十以七赏百姓大悦争捕贼贼之失妻子者皆求降浑责其得他妇女以赎妻子于是转相冦盗党与离散别遣吏民分布告喻出者相继因敕诸县长吏各还本治安集之及夏侯渊击兴浑为前登遂斩兴后又破斩靳富赵青龙诸贼由是山贼皆平民安产业转上党太守迁京兆尹浑以百姓新集为制移居之法使兼复者与单轻相伍温信者与孤老为比勤稼穑明禁令民劝于农而盗贼止息复入为丞相掾及魏称帝为侍御史加驸马都尉迁阳平沛郡二太守沛下湿患水涝百姓饥乏浑于萧相二县界兴陂遏开稻田郡人以为不便浑曰地势洿下宜溉灌终有鱼稻经久之利此丰民之本也一冬功成比年大收顷畆歳增租入倍常民赖其利号曰郑陂转山阳魏郡太守郡苦乏材浑课民树榆为篱兼植五果榆皆成藩五果丰实入魏郡界村落齐整如一财足用饶迁将作大匠浑清素在公妻子不免饥寒及卒以子崇为郎中
　　论曰子以郑字陂以郑名惠爱之在民亦孔多矣若其破散梁兴胆略又诚有过人者昔郑众及兴为汉名儒于浑为髙曾祖儒者之裔固宜其达于政事耶附吴
　　顾邵
　　顾邵字孝则吴郡吴人雍之子也博览书传好乐人伦少与舅陆绩齐名而陆逊张敦卜静等皆亚焉自四方人士往来相见或言议而去或结厚而别风声流闻逺近称之权妻以策女年二十七起家为豫章太守下车祀先贤徐孺子之墓优待其家禁其淫祀及非礼之祭小吏姿佳者辄令就学择其先进擢置右职举善以敎风化大行初钱塘丁谞出于役伍阳羡张秉生于庶民乌程吾粲云阳殷礼起乎防贱邵皆拔而友之为立声誉秉遭丧亲为制服结绖当之豫章发在近路值秉疾病时送者百数邵辞曰张仲节有疾苦不能来恨不见暂逺与诀诸君少时相待其留心下士惟善所在皆此在郡五年卒其后谞至典军中郎秉云阳太守礼零陵太守粲太子少傅世以邵为知人
　　论曰顾雍之相吴也史称其选用文武将吏各随能所任心无适莫以此克成吴业邵之雅好人伦殆尚有父风耶方是时三国分雅道陵迟茍欲兴风俗长道术自非举善以敎其为弃材多矣由邵斯志以为吏牧其犹为牛刀之割者欤







　　史传三编卷五十一
<史部,传记类,总录之属,史传三编>
　　钦定四库全书
　　史传三编卷五十二
　　大学士朱轼撰
　　循吏传四
　　晋
　　王恂
　　王恂字良夫东海剡人文义通博在朝忠正累迁河南尹建立二学崇明五经鬲令袁毅尝餽以骏马恂不受及毅败诸受货者悉被废黜恂独无所汚自魏给公卿已下租牛客户数各有差其后小人惮役多乐为之贵势之门动以百数太原诸部亦以匈奴为佃客多者数千武帝践位诏禁募客恂明峻其防所部莫敢犯咸宁四年卒赠车骑将军
　　论曰歌雅化非俗吏之所优为也然其教必本于经乃足以察乎人伦而协于天则当魏晋间崇尚庄老王何倡之诸名流靡然和之七贤八达之何可胜讥恂于是时独能建学尊经尤足珍也
　　胡威
　　胡威字伯武淮南夀春人父质少与蒋济朱绩知名江淮间以忠清仕魏至征东将军荆州刺史威早厉志尚质为荆州时威自都往省贫无仆从身自驱驴每至客舍皆亲樵爨既至见质停廏中十余日辞归质赐绢一疋为装威曰大人清高不审于何得此质曰俸禄之余以为汝粮耳威受之质帐下都督思结威好乃先威未发请假实隂为资装于道要威既与威同行数百里每事资威威疑之诱问知为都督即与以父所赐绢谢而遣之后以闻于质质杖都督除其名父子清慎如此于是名誉流闻拜侍御史歴南乡侯安丰太守迁徐州刺史勤于政术风化大行后入朝武帝语及平生因叹质之清谓威曰卿孰与父清对曰臣不如也帝曰卿父以何为胜对曰臣父清恐人知臣清恐人不知是臣不及逺也帝以威言直而婉谦而顺累迁监豫州诸军事右将军豫州刺史入为尚书加奉车都尉威尝谏时政之寛帝曰尚书郎以下吾无所假借威曰臣之所陈岂在丞郎令史正谓如臣等辈始可以肃化明法耳拜前将军监青州诸军事青州刺史以功封平春侯大康元年卒諡曰烈
　　论曰史称晋武寛厚足以君人明威未能厉俗结绶者以放浊为通弹冠者以苟得为贵此威所为发愤而以过寛为谏者也帝既失之寛而时方以清谈相尚耻言实效故循良之绩邈焉鲜闻若威克着清慎而又勤于政术可不谓吏道之良者乎抑观威之传而有感焉威父质赐绢一疋犹必问所从来以为俸余而后受之以此防民后世犹有子随父任欺以成贪以至坏父名戾民事而不顾者诗曰教诲尔子式谷似之
　　范晷
　　范晷字彦长南阳顺阳人少游学清河遂侨居焉郡命为五官掾歴河内郡丞太守裴楷雅知之荐为侍御史补上谷太守遭丧不之官后为司徒左长史转冯翊太守甚有政能善于绥抚百姓爱悦征拜少府出为凉州刺史转雍州于时西土荒毁氐羌蹈借田桑失收比屋困敝晷倾心化导劝以农桑所部甚赖之元康中加左将军卒子广字仲将举孝亷除灵夀令不之官天下方乱广姊适孙氏早亡有孙名迈广负以南奔虽盗贼艰急终不弃之元帝承制以为堂邑令丞刘荣者堂邑人坐事当死而家有老母郡以荣付县每至节广輙听荣蹔还荣亦如期而反县堂为野火所及荣脱械救火事毕还自着械后大旱米贵广散私谷振饥人逺近流寓归投之户口十倍卒于官
　　论曰晷苏雍州之困广振堂邑之饥非有奇能异绩也劝其农桑散其储积而已故大田多稼而民有仓囷之赢者风之所以盛也田卒汚莱而野有鸿鴈之哀者世之所以衰也君子仁心为质惠抚其下善政之基莫先于是矣
　　曹摅
　　曹摅字顔逺谯国谯人少有孝行好学善属文补临淄令县有寡妇养姑甚谨姑以其年少劝令改适妇守节不移姑愍之宻自杀亲党告妇杀姑妇不胜考鞫自诬服狱当决矣适摅至知其有寃更加辨究具得情实时称其明歳夕摅行狱见众囚愍之谓曰卿等不幸到此非所新歳人情所重岂不欲蹔见家耶囚皆涕泣曰若得蹔归死无恨也摅悉开狱出之尅日令还掾吏固争摅曰此虽小人义不见负保为诸君任之至日果相率还并无违者一县叹服号曰圣君入为尚书郎转洛阳令仁惠明断百姓怀之时大雨雪宫门夜失行马检察莫知所在摅使收门士羣官咸谓不然摅曰宫掖禁严非外人所至必门士以燎寒耳诘之果服以病去官复为洛阳令及齐王冏辅政摅与左思俱为记室冏尝从容问摅曰天子为贼臣所迫吾率义兵兴复王室今入辅朝廷或有劝吾还国者于卿意何如摅曰大王荡平国贼匡复帝祚然道无隆而不杀物无盛而不衰非惟人事抑亦天理愿大王居高虑危在盈思冲精选百官存公屏欲举贤进善务得其才然后脂车秣马高揖归藩则上下同庆矣冏不纳寻转中书侍郎长沙王乂以为骠骑司马乂败免官起为襄城太守襄城屡经冦难摅绥怀振理旬月渐复永嘉二年高宻王简镇襄阳以摅为征南司马使督参军崔旷讨流人王逌旷奸凶人也谲摅前战期为后继既而不至摅独与逌战于郦县军败死之故吏及百姓并奔丧防号哭即路如赴父母焉
