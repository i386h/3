<!-- { "loadSidebar": true } -->
　　张咏字复之濮州鄄城人少负气不拘小节太平兴国五年郡举进士以咏首荐咏以让夙儒张覃是岁登进士乙科以大理评事知崇阳县县民以茶为业咏曰茶利厚官将之不若早自异也命拔茶植桑民以为苦其后茶他县皆失业而崇阳之桑为绢岁百万匹民富数世累官至银出知益州时川中李顺作乱招讨使王继恩始收复成都闗中馈粮道路不絶咏至府问城中屯兵尚三万人而无半月之食访知盐价素髙而廪有余积乃下其估聼民以米易盐民争趋之未逾月得米数十万斛益虽收复余寇尚盛继恩恃功骄恣缓兵不进往往剽夺民财咏悉擒招安司吏数其罪将斩之吏皆股栗求活咏曰汝帅聚兵玩寇皆汝軰为之今能亟白乃帅分兵出可免死吏曰惟公所命咏乃释之继恩即分兵邻州城中兵减半既而诸军请马刍粟咏给以钱继恩诟曰马不食钱给钱何也咏曰今贼党尚多民不敢出君顿兵不讨贼刍粟何由得之继恩惧即出城讨贼咏计军食有二岁备乃奏罢陜西运粮帝喜曰益州日以运粮为请咏至逾月已有二岁备此人何事不能了朕无虑矣咏以顺党皆良民胁从当示恩信许自新揭榜谕之自是首者相踵皆释其罪归田里一日继恩械数十人请行法悉前自首者咏复纵之继恩不恱咏曰李顺胁民为贼今吾化贼为民不亦可乎咏度继恩日横以状闻帝命上官正代之咏激正亲行仍盛为供帐饯之酒酣举杯属军校曰汝曹防国厚恩无以塞责此行当直抵寇垒荡平丑类若老师旷日即此地还为尔死所矣正由是决行深入卒大防再阅月而两川平西川卒刘旰逐其廵检使韩景裕掠怀安破汉州报至咏方会僚属饮燕如故旰又掠卭蜀将趋益报者愈急咏召上官正曰贼始发不三四日破数郡势方鋭不可击气骄廹吾城乃送死耳请出兵北至方井当遇贼破之必矣正行至方井果遇贼一战斩旰首余党尽平兵还有以斩首级求赏者咏曰当奔突交战时岂暇获其首耶此必战后翦来殿直叚伦曰公果神明也当时随伦为先锋入贼用命者皆中伤破体咏命悉舁以来先録其功于是军情以赏罚至当相顾懽跃初知益州斩一猾吏吏称无罪咏封判令至市曹读示之既闻断词告市人曰尔軰得好知府矣葢李顺尝有死罪此吏纵之也民间讹言有白头老翁午后食人男女一郡嚣然咏召犀浦谓曰讹言惑众汝归县访市肆中有大言其事者立解来明日果得之咏戮之于市即日帖然咏曰妖讹之兴沴气乘之妖则有形讹则有声止讹之术在乎识断不在厌胜也蜀不贡士几二十年学校頽废咏察郡人张及李畋张逵皆有学行延奬加礼勉就举后三人登科歴美官于是两川学者知劝文风益振咏每断事有情轻法重情重法轻者必为判语读以示之蜀人镂板传布谓之戒民集为政恩威并用蜀民畏而爱之咏以蜀地素狭游手者众事宁之后生齿日繁稍遇水旱则民必艰食乃按诸邑田税如其价岁折米六万斛至春计口给劵俾输元估籴之奏为永制行之百十年虽时有灾馑而益民无饥色咏凡有兴作先牒诸县于籍系工匠者具帐申来分为四番役十日日满则罢去夏则卯入午中暂歇冬抵暮放各给木札一幞以御寒工徒皆悦咏寝室中张灯炷香通夕宴坐郡楼上鼓番漏水歴歴分明少差必诘之咏曰鼓角为军中号令号令在前尚不分明余事将如何也有清鉴善臧否人物凡在荐辟皆方正恬退之士尝谓转运黄虞部曰举人须举好退者好退则防谨知耻举之忠节愈坚少有败事若奔竞者则能曲事谄媚求人知己举之则矜才好利累及举官故不少矣有诏川陜诸州参用铜铁钱每铜钱一当铁钱十咏言诸州钱有铜铁价轻重不一望依估折纳铜钱公私便之咸平二年以工部侍郎出知杭州属岁歉民多私鬻盐以自给捕获数百人官属请痛惩之咏曰钱塘十万家饥者八九茍不以盐自活一旦蜂起为盗则患深矣俟秋成当仍旧法遂悉宽之有民家子与姊壻讼家财壻言妻父临终此子方三歳命壻掌产有遗书令异日以十之三与子余七与壻咏览之曰汝妻父智人也以子幼故属汝不然子死汝手矣乃命以七给其子而三给壻人皆服其明断咏之自蜀还也诏以牛冕代之咏曰冕非抚御才其能绥辑乎逾年王均乱逐冕据益州后虽讨平之民尚未宁上以咏治蜀威惠在人复以刑部侍郎知益州蜀民鼓舞相庆如赤子久失父母而复来也咏知民信已易严以宽令下人情懽惬蜀复大治帝谕咏曰卿在蜀朕不复有西顾忧因诏铸景德大钱于嘉卭州一当小铁钱十民咸便之大中祥符三年以江左旱歉命充升宣等十州安抚使范延贵为殿直押兵过金陵咏问曰天使来于道曽见好官否延贵曰过萍乡县得一邑宰张希顔咏曰何以知之延贵曰入县境驿传桥道皆完葺田莱垦辟至县则防肆无赌博市易不敢諠争夜宿邸中更鼓分明以是知之咏大笑曰希顔固善矣天使亦好官也即日同荐于朝后二人皆为能吏以疾召还恨不得面陈所怀乃抗疏论近年以来虚国家帑藏竭生民膏血以奉无用之土木者皆贼臣丁谓王钦若启上侈心之为也不诛死无以谢天下章三上出知陈州咏自奉甚俭寝室中无侍婢服用之物閴如也知益州日单骑赴任官属惮其严莫敢蓄侍婢咏不欲絶人情遂自买一婢以侍巾栉自此官属稍置姬侍及还阙呼婢父母出资嫁之仍处女也尝曰事君者防不言贫勤不言苦忠不言已效公不言已能可以事君矣谓李畋曰大小之事皆须用智智犹水也不流则腐又曰临事有三难能见一也见而能行二也当行必果决三也李畋苦痁既瘳请谒咏曰子于病中曾得移心法否曰未也咏曰人能于病中移其心如对君父畏之慎之静乆自愈守蜀时闻寇准拜相曰寇准真宰相也又曰苍生无福李畋怪而问之咏曰人千言不尽者准一言而尽然仕太早用太速不及学耳张寇布衣交也准兄事咏常面折不少恕虽贵不改准在岐咏自蜀还将别谓准曰曾读霍光传否曰未也准归取传读之至不学无术笑曰此张公谓我矣尝语人曰吾榜中得人最多慎重有雅望无如李文靖深沉有德镇服天下无如王文正面折廷争素有风采无如寇公当方面寄则咏不敢辞卒年七十赠左仆射諡忠定
　　论曰真宗之时众正在朝而丁谓王钦若挟其私邪投机抵隙以售其志虽王旦寇准周旋其间与之出入咏独抗疏三上乞斩之以谢天下可谓忠义死节之臣矣咏之公忠直谅明达有逺识使施之朝廷其功谋亦不可胜道者试之方隅固可见其概云
　　李廸
　　李廸字复古其先赵郡人后家濮州廸深厚有器局尝擕所为文见栁开开以公辅竒之出见曰读君文须沐浴乃敢见举进士第一授将作监丞歴通判徐兖州累迁右司谏知郓州迁起居舎人安抚江淮以尚书吏部员外郎为三司盐铁副使擢知制诰真宗幸亳州为留守判官遂知亳州亡卒羣剽城邑发兵捕久不得廸至悉罢所发兵隂察知贼区处部落骁鋭士擒斩以徇代归会唃厮啰叛帝忧关中召对长春殿进右谏议大夫集贤院学士知永兴军城中多无赖子弟喜犯法廸奏取其甚者部送阙下徙陜西都转运使入为翰林学士时仍岁旱蝗国用不给一日归沐忽传诏对内东门帝出三司所上岁出入财用数问何以济廸曰祖宗初置内藏库欲复西北故土及以支凶荒今边无他费陛下用此以佐国用赋敛宽民不劳矣帝曰今当出金帛数万借三司廸曰天子于财无内外愿下诏赐三司以显示德泽何必曰借帝悦又言陛下东封时勅所过毋伐木除道即驿舎或州治为行宫裁令加涂塈而已及幸汾亳土木之役过往时几百倍蝗旱之灾殆天意所以儆陛下也帝深然之他日又召对龙图阁帝谓廸曰曹玮在秦州屡请益兵未及遣遽辞州事第怯耳谁可代玮者廸对曰玮知唃厮啰欲入寇且闚关中故请益兵为备非怯也且玮有谋略诸将皆非其比何可代陛下重发兵岂非将上玉皇圣号恶兵出宜秋门邪秦之旁郡兵甚多可分兵赴玮帝因问兵有几何对曰臣向在陜西以方寸小册籍兵粮数备调发今犹置佩囊中帝令探取廸目小黄门取纸笔具疏某处当留兵若干余悉赴塞下帝頋曰真所谓颇牧在禁中矣未久唃厮啰果犯边秦州方出兵帝复召廸问曰玮此举胜乎对曰必胜居数日奏至玮与敌战三都谷果大胜帝问廸何以知玮必胜对曰唃厮啰兵逺来使谍者声言以某日下秦州会食以激怒玮玮勒兵不动坐待敌至是以逸待劳也此知其胜帝益重之自是欲大用矣初帝将立章献后廸屡上疏谏以章献起寒微不可母天下章献深衘之天禧中拜给事中参知政事周怀政之诛帝怒甚欲责及太子羣臣莫敢言廸从容奏曰陛下有几子乃欲为此计帝大悟乃独诛怀政等仁宗为皇太子除太子賔客寇准罢帝欲相廸廸固辞一日对滋福殿皇太子出拜曰陛下用賔客为宰相敢以谢帝頋谓廸曰尚可辞耶拜吏部侍郎兼太子少傅同平章事初真宗不豫寇准议皇太子总军国事廸赞其防丁谓以为不便曰即日上体平朝廷何以处此廸曰太子监国非古制耶力争不已于是太子于资善堂聼常事他皆聼防准既得罪帝命与小州丁谓輙云与逺小州廸言圣防无逺字由是二人不协谓寖擅权至除吏不以闻廸愤语同列曰廸起布衣至宰相有以报国死犹不恨安能附权幸为自安计耶谓益恨之时议二府皆进秩兼东宫官廸以为不可谓又欲引林特为枢宻副使廸曰除两府必须面奉圣防既而帝御长春殿内出制书置榻前谓辅臣曰此卿等兼东宫官制书也廸进曰东宫官属不当增置臣不敢受此命宰相丁谓罔上弄权私林特钱惟演而嫉寇准特子杀人事寝不治准无罪罢斥惟演姻家使预政曹利用冯拯相为朋比臣愿与谓俱罢付御史劾正帝怒左迁廸户部侍郎谓再对传口诏入中书复视事出廸知郓州及帝临崩惟言寇准李廸可用仁宗即位太后预政以宿憾贬准雷州廸衡州团练副使谓使人逼之或讽谓曰廸若贬死其如士论何谓曰异日诸生记事不过曰天下惜之而已谓贬起为秘书监知舒州累迁工部尚书太后崩复同平章事廸自以受不世之遇尽心辅佐知无不为吕夷简忌之潜短之于上景祐中范讽得罪廸坐姻党罢为刑部尚书歴知徐州廸谓人曰廸不自量恃圣主之知自以为宋璟而以吕为姚崇不知其待我乃如是也后以太子太傅致仕庆厯四年冬卒年七十七諡文定帝篆其神道曰遗直之碑又改所居乡曰遗直乡廸初贬时宋绶知制诰将草廸责辞请其罪名谓指以春秋无将汉法不道宋受而隂改之及谓贬朱崖宋犹掌词命即为之词曰无将之戒深着于鲁经不道之诛难逃于汉法天下快之子柬之歴官少师孙孝基累官光禄卿年才五十父子同致仕士大夫以比二疏云
　　论曰李廸谙识大体其曰天子于财无内外大哉斯言料曹玮如指掌至先籍兵数预备调遣可谓留心逺虑者矣与寇准同谏立章献定太子正色立朝风表棱棱卒与准同为奸邪所忌丁谓知天下惜之而摈之不遗余力小人害正虽公论非所畏也可惧哉
　　王曾
