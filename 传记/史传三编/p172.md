<!-- { "loadSidebar": true } -->
　　黄震字东发慈谿人寳祐中登进士调吴县尉不受豪势寻摄县及摄长洲华亭二县皆有声改提领官田所抗言不便不聴累擢史馆检阅轮对言当时之大弊曰民穷曰兵弱曰财匮曰士大夫无耻时宫中建内道塲震又请勿度僧道使其徒老死即收其田入可以富军国纾民力上怒降三秩逐之用谏官言得寝出通判广徳军初孝宗班朱子社仓法于天下而广徳官置此仓行之旣久民困于纳息人皆以朱子故不敢议震曰朱子本法设之自民非官置也且法出于尧舜三代圣人犹有变通安有先儒为法不思捄其弊耶乃别买田六百亩以其租入代社仓息约非凶年不贷而贷者不出息郡多淫祠至祀以太牢震以为非法言诸司禁絶之俗有向神自婴桎梏或自拷掠以徼福者震见即召使自状其罪其人曰本无罪震曰尔罪多不敢对人言故告神以免罪耳杖之郡守贾蕃世者似道从子也骄纵不法震数与争是非蕃世积不堪劾之解官抚州饥起震知其州单车疾驰中道即檄富人耆老集城中毋过某日至则大书闭籴者籍强籴者斩揭于市坐驿舍署文书不入州治不抑米价价日损亲煑粥食饿者而后入视州事旣乃修朱子祠制社稷祭器复风雷祀教种麦禁竞渡剏军营五百架善政毕举擢提举常平先是常平有慈幼局为贫而弃子者设久而名存实亡震谓收哺于旣弃之后不若先其未弃保全之乃损益旧法凡当免而贫者里胥请于官赡之弃者许人收养官出粟给所收家全活至众又平役法先令县覈民产业不使下户受抑于上户大兴水利废陂坏堰及为豪右所占者复之改提刑狱决滞囚清民讼赫然如神明有贵家害民震按之贵家怨又彊发富人粟富人亦怨为御史中丞陈坚所劾遂奉祠去及贾似道罢相以宗正寺簿召将以为监察御史内戚畏其直沮之移浙东提举常平兼福王府长史震曰朝制外任虽蕃王得言之今为其属岂敢察其非奈何法坏自臣始坚不拜长史命进宗正少卿亦不拜震尝告人曰非圣人之书不可观无益之诗文不作可也居官恒未明视事事至立决自奉俭薄人有急难则周之不少吝所着日抄一百卷卒门人私谥曰文洁先生
　　论曰社仓之法朱子行之至便也而广徳乃受其弊以为置之自官与朱子本法异者固亦致弊之一端要之掌司不得其人则公廪之实未有不渐入于私槖者也故知人存政举虽文武之道亦不能以自行于朱子之社仓又何讥焉






　　史传三编卷五十五
　　钦定四库全书
　　史传三编卷五十六
　　大学士朱　轼撰
　　循吏传八
　　金
　　王政
　　王政辰州熊岳人也其先仕渤海及辽皆有显者政当辽季乱浮沈州里髙永昌据辽东知政材略欲用之政度其无成辞谢不就永昌败渤海人争缚永昌以为功政独逡巡引退吴王栋摩闻而异之言于太祖使赞军事及金兵伐宋滑州降留政为安抚使前此数州旣降复杀守将反为宋守及是人以为政忧政曰茍利国家虽死何避宋王宗望壮之曰身殁王事利及子孙汝言是也政从数骑入州是时民多以饥为盗坐系政皆释之发仓廪以赈贫乏于是州民皆悦不复叛傍郡闻之亦多降者宋王召政至辕门抚其背曰吾以汝为死矣乃复成功耶慰谕者久之天会四年为燕京都麴院同监未几除同知金胜军节度使事改权侍卫亲军都指挥使兼掌军赀是时军旅始定筦库纪纲未立掌吏皆因縁为奸政独明会计严扄鐍金帛山积而出纳无锱铢之失吴王栋摩戏之曰汝为官久矣而贫不加富何也对曰政以杨震四知自守安得不贫吴王笑曰前言戏之耳以黄金百两银伍百两及所乘马遗之六年授左监门将军歴安州刺史檀州军州事戸吏房主事天眷元年迁保静军节度使致仕卒年六十六政本名南萨里尝使高丽因改名政子遵仁遵义遵古遵古有传论曰饥民夺食为盗与真盗异急之则乱耳政之赈饥抚叛皆得其方本之以仁心行之以良法又能惓惓焉以四知自凛可以为民父母矣
　　刘焕
　　刘焕字徳文中山人宋末兵起城中久乏食焕尚幼煑糠覈而食之自饮其清者以醲厚者供其母乡里异之稍长就学天寒拥粪火读书不怠登天徳元年进士调任丘尉县令贪污焕每规正之秩满令持杯酒谢曰尉廉慎使我获考调中都市令枢密使布萨呼图克家有条给工牟利于市不肯从市籍役焕系之呼图克召焕焕不往暴工罪而笞之焕初除市令过谢乡人吏部侍郎石琚琚不悦曰京师浩穰不与外郡同弃简就烦吾所不晓也至是始重之以廉升京兆推官再迁北京警巡使捕二恶少杖于庭中戒之曰孝弟敬慎则为君子暴戾隠贼则为小人自今以往毋狃于故习国有明罚吾不得私也自是众皆畏惮毋敢犯者召为监察御史父老数百人或卧车下或挽其靴镫曰我欲复留使君期年不可得也以本官摄户部员外郎代州钱监杂青铜铸钱钱色恶类铁钱民间盗铸抵罪者众朝廷患之下尚书省议焕奏曰钱寳纯用黄铜精治之中濡以锡若青铜可铸歴代何縁不用自代州取青与黄四六杂揉务省铜而功易就由是民间盗铸陷罪者众非朝廷意也必欲为天下利宜纯用黄铜得数少而利逺其新钱已流行者宜验数输纳准换从之再迁管州刺史耆老数百人疏其着迹十一事诣节镇请留曰刺史守职奉法乞留之以廉升郑州防御使迁官一阶转同知北京留守事世宗幸上京所过州郡大发民夫治桥梁驰道以希恩赏焕所部惟平治端好而已上嘉其意迁辽东路转运使卒
　　论曰明儒薛文清有言立法贵在必行法立而不行则法为虚文适足以啓下人之玩至哉言乎盖居心以寛仁为本而法则必严使民有所畏而不敢玩焕用法不避贵势而其诲民则又谆谆焉相动以天民之畏而爱之也有自来矣抑观其治事之才又何其刚明而知体要也
　　元
　　李徳辉
　　李徳辉字仲实通州潞人天性孝弟操履清慎少嗜学苦贫无资年十六乃监酒丰州禄食有余辄市笔札録书夜诵已乃叹曰志士顾安此耶事不足以匡君福民隠不足以悦亲善身人寿几何恶可以无闻同腐草木遂谢去讲学以卒其业及世祖在潜藩刘秉忠荐之与窦黙并辟使侍裕宗讲读后宪宗封宗亲割京兆隷世祖时汪世显宿兵利州以规蜀世祖乃立从宜府以徳辉为使俾调军食徳辉募民入粟散钱币给盐劵为直陆挽兴元水漕嘉陵未期年军储充羡其后卒资以取蜀中统元年为燕京宣抚使燕多剧贼结死党造伪钞徳辉悉捕诛之令行禁止以忤王文统罢去及文统诛复起为山西宣慰使势家籍民为奴者皆按免之且千人至元元年世祖以太原难治改徳辉为总管至则崇学校表孝节劝耕桑立社仓一权度阜民之政无不修举入为右三部尚书皇子安西王镇闗中以为王相徳辉视濒泾营牧故地可得数千顷乃起庐舍疏沟浍募贫民二千家假以牛种田具屯田其中岁得粟麦刍槀万计十二年诏以王相抚蜀重庆城守久不下朝廷于东西川各置行枢密院合兵万人围之徳辉至成都两府争咨方略徳辉曰宋已亡矣重庆弹丸地不降何归政以公辈利剽杀故惧不来耳公等旣玩寇又复东西相观望军政不一败在朝夕岂能成功哉未几泸川叛而重庆围果溃十四年以徳辉为西川行枢密院副使仍兼王相是年遂复泸州明年再围重庆逾月拔之绍兴南平防施思播所在皆下是时东川枢府犹故将也徳辉惩前败乃请独军进围合州先释合俘使语州将张珏早自归又以礼义祸福贻书解譬珏未及报而徳辉还邸旣而珏死牙校王立代将遣人诇事成都徳辉获之复纵归使谕立如谕珏防立即使人间至成都请降徳辉赴之东川枢府害其来为説以疑之徳辉曰昔合以重庆存故力可同恶今已孤絶穷而来归亦其势然耳且吾所以来非欲攘公之功吾惧公等愤其后服利其剽夺而快心于屠城也遂单舸薄城呼立出降安集其民而罢置其吏合人自立以下皆家绘祀之十七年以为安西行省左丞是年罗施鬼国旣降复叛诏云南湖广四川合兵三万讨之兵且压境徳辉驰使止之而遣人谕降其酋阿察熟徳辉名曰是活合州者耶其人明信即诣徳辉降上以其地为顺元路后有譛徳辉受鬼国马千数者上曰徳辉吾所素知安有是耶年六十三卒蛮夷闻之哭之如私亲王立亲为衰绖率吏民拜哭声震山谷而播州民亦立庙祠之
　　论曰徳辉之机权干理于事无不办者岂彼降才实多哉当其愤发学业时所以增益其不能者殆不可诬至全合州一城之命其见事明赴机勇而积虑处心一出于仁元史称巴延平宋不妄屠戮以比曹彬若徳辉之遏乱略固当不在巴延下矣
　　程思廉
　　程思廉字介甫东胜州人性刚正疾恶用太保刘秉忠荐给事裕宗潜邸以谨愿闻平章哈坦行省河南署为都事丞相史天泽尤器之天泽规取襄樊使任转饷饷多露积一夕暴雨思廉安卧不起省中召诘之思廉曰此去敌近中夜骚动众必惊疑或致它变纵有漂湿不过军中一日粮耳闻者韪之累迁监察御史以劾权臣阿哈玛特系狱阿哈玛特之党巧为机穽思廉处之泰然卒不能害其后迁河北河南道按察副使行至彰徳闻两河饥而吏徴租益急欲蠲之有司请需奏报思廉曰若然民不堪命矣即驰檄罢徴已果得请至元二十年河北复大饥流民渡河求食朝廷遣使絶河止之思廉曰民急就食岂得已哉天下一家河北河南皆吾民也亟令纵之且曰虽得罪死不恨章上上亦不之罪也卫辉怀孟大水城不没者数板思廉露宿督修堤防水不为害所赈贷全活者尤众卫人徳之二十六年初立云南行御史台以思廉为之思廉奉宣上意绥怀逺人明示以祸福母使自外蛮酋皆慑服云南旧虽有校而礼教不兴思廉力振起之由是有向学问礼者成宗立除河东山西廉访使亦多惠政思廉数任风宪言事剀切尝请早建储贰访求贤俊辨车服议封谥养军力定律令皆急务也与人交有终始或有疾病死丧问遗赒防往返数百里不惮劳于家族尤尽恩意好奬拔人物或讥为好名思廉曰若避好名之讥人不复为善矣卒年六十二谥敬肃
　　论曰君道之大莫先于尚贤人心之公莫良于好善得贤而用之大有所以元亨也见善而资之不齐所以成徳也思廉之奬拔人物其设心与厐统正相类然统绌于百里而思廉所至皆有治迹干理虽殊要为贤者若其亮直之槪尤不媿古人风节云
　　乌克逊泽
