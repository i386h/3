<!-- { "loadSidebar": true } -->
　　文彦博字寛夫汾州介休人其先本敬氏以避晋高祖及宋翼祖讳改焉登进士第知翼城县通判绛州转殿中侍御史西方用兵偏校有临陈先退望敌不进者旧着令皆中覆彦博言此可施之平居无事时耳今拥兵数十万而将权不专兵法不峻将何以济仁宗嘉纳之黄德和之诬刘平降冦也以金带赂平奴使证之平家二百口皆械系诏彦博置狱河中旣鞫治得实德和谋翻其狱复遣他御史来彦博拒不纳曰朝廷虑狱不就故遣君今案具矣宜亟还事或不成彦博执其咎德和并奴卒就诛以直史馆爲河东转运副使鄜州饷道回远银城河外有唐时故道废弗治彦博父洎爲转运使日将复之未及而卒彦博嗣成父志益储粟元昊来冦围城十日知有备解去以枢密直学士知泰州改益州时成都米价腾贵彦博就诸城门相近院凡十八处减价粜卖不限其数米价遂减前此或限升防以粜或抑市井价直适足以增其气焰而价不可减乃知其术之善云尝宴軡辖舍夜久不罢从卒辄折马庌爲薪不可遏军校白之座客股栗彦博曰天实寒可折与之神色自若饮宴如故卒气沮无以爲变召拜枢密副使参知政事贝州王则反明镐讨之久不克彦博请行命爲宣抚使监诸军时枢密使夏竦恶镐凡镐所奏请多从中沮惟恐其成功彦博请得便宜从事不中覆帝许之至贝与明镐督诸将筑距闉以攻城旬余不下有牢城卒董秀刘炳请穴地以攻之贝城南临御河秀等夜于防边穿穴弃土于水昼匿穴中城中不之见久之穴成秀等走白彦博选死士二百衔枚自穴入登城杀守者垂絙以引外人城中惊扰遂生擒王则槛送京师拜同平章事因进对言尝闻德音以搢绅多务奔竞非裁抑之无以厚风俗莫若稍旌恬退之人则躁竞者自知愧耻乃荐王安石韩维张瓌皆擢用焉与枢密使厐籍议汰冗兵六万减半给者又二万论者纷然恐相聚爲盗帝亦疑焉彦博曰今公私困竭正坐冗兵脱有难臣请死之又减陜西兵屯内地以省边费兵卒无事御史唐介劾彦博在蜀日以竒锦结宫掖帝大怒诏送台劾之彦博独留再拜曰御史言事职也愿不加罪介旣贬彦博亦罢知许州改忠武军节度使知永兴军初起居舍人母湜乞废陜西铁钱朝廷虽不从而陜人闻之争以铁钱买物卖者不肯受长安爲之乱彦博乃召丝绢行人出其家缣帛数百匹使卖之曰纳其直尽以铁钱勿以铜钱也于是众知铁钱不废市肆复安至和二年复以吏部尚书同平章事与富弼并命士大夫皆以得人爲庆三年正月帝疾暴作彦博召内侍史志聪等问状志聪对以禁中事密不敢泄彦博叱之曰汝曹出入禁闼不令宰相知天子起居欲何爲耶自今疾势增损必一一见白不尔当行军法又与同列刘沆富弼留宿殿庐志聪等白曰无故事彦博曰此岂论故事时耶因赦死罪以下令辅臣祷天地宗庙社稷知开封府王素夜叩宫门上变彦博不听入比旦诘之则禁卒有告都虞候爲乱者刘沆欲捕治彦博问都虞候何如人都指挥使许怀德称其愿可保彦博曰然则卒有怨诬之耳当亟诛以靖众乃请沆判状尾斩于军门先是弼用朝士李仲昌策自澶州商湖河穿六漯渠入横垅故道北京留守贾昌朝素恶弼阴约内侍武继隆转令司天官二人于殿庭抗言国家不当穿河北方致上体不安后数日二人又言请皇后同听政史志聪以状白执政彦博视而怀之不以示同列徐召二人责之曰天文变异汝言职也何得辄预国家大事汝罪当族二人惧变色彦博曰观汝直狂愚耳未忍加汝罪自今无复然二人退乃出状示同列同列皆怒曰何不斩之彦博曰斩之则事彰灼于中宫不安众皆曰善旣而议遣司天官定六漯方位彦博复使二人徃继隆请留之彦博曰彼本不敢妄言有教之者耳继隆黙不敢对二人至六漯恐治前罪更言六漯在东北非正北也帝疾愈彦博等始归第当是时京师业业赖彦博弼持重众心以安已而沆密白帝曰陛下违豫时彦博擅斩告反者彦博闻之以沆判呈帝意乃解御史吴中复乞召还唐介彦博言介顷爲御史言臣事多中臣病其间虽有风闻之误然当时责之太深请如中复奏乃召知谏院时称彦博长者久之以使相出判河南府封潞国公连改判大名太原河南丁母忧英宗卽位起复成德军节度使三上表乞终丧许之初仁宗之不豫也彦博与富弼等乞立储嗣仁宗许焉而后宫将有就馆者故其事缓彦博旣服阕以故官判河南入觐英宗曰朕之立卿之力也彦博竦然曰陛下入继大统乃先帝圣意太后协赞之力臣何力之有陛下登储纂极臣方在外韩等承圣志受顾命臣无与焉帝曰备闻始议卿于朕有恩彦博逊避不敢当徙镇淮南判永兴军入爲枢密使熙宁二年陈升之入相诏彦博朝廷宗臣其令升之位彦博下彦博曰国朝枢密使无位宰相上者独曹利用尝在王曾张知白之上臣忝知礼义不敢效利用所爲乃止彦博言于帝曰朝廷行事务合人心宜兼采众论以静重爲先陛下厉精求治而人心未安者更张太过也祖宗法未必皆不可行但有偏而不举之耳王安石知彦博言爲已发极力排之彦博又言市易司之设下至果实亦官监卖有伤国体凡衣冠之家罔利于市淸议尚所不容岂有堂堂大国皇皇求利而不爲物议所非者乎不报因求去遂以司空判河阳府元丰三年拜太尉复判河南于是王同老言至和中议储嗣事彦博适入朝神宗问之彦博以前对英宗者复于帝帝曰卿深厚不伐善阴德如丙吉真定策社稷臣也彦博曰如周勃霍光是爲定策自至和来中外之臣献言甚众臣等虽尝有请弗果行其后韩等讫就大事盖功也帝曰发端爲难是时仁祖意已定嘉祐之末止申前诏正如丙吉霍光不相掩也遂加彦博两镇节度使辞不拜久之请老以太师致仕居洛阳元祐初司马光荐彦博宿德元老宜起以自辅乃命平章军国重事六日一朝一月两赴经筵恩礼甚渥然彦博无岁不求退居五年复致仕绍圣初卒年九十二后追谥忠烈彦博虽时在外而帝眷有加在大名时转运汪辅之奏彦博不事事帝批其奏以付彦博曰侍中旧德故烦卧防北门细务不必劳心辅之小臣无礼将别有处置未几罢之王中正经制边事所过称密旨募禁兵彦博以无诏拒之中正不敢募而去彦博逮事四朝任将相五十年名闻外国元祐间契丹使者来聘见彦博于殿门外却立改容曰此潞公也耶问其年曰何壮也馆客苏轼曰使者见其容未闻其语其综理庶务虽精练少年有不如其贯穿古今虽专门名家有不逮使者拱手曰天下异人也彦博虽富贵而接物谦下尊德乐善如恐不及其在洛也洛人邵雍程颢兄弟皆以道自重賔接之如布衣交与富弼司马光等十三人用白居易九老会故事置酒赋诗相乐序齿不序官爲堂绘像其中谓之洛阳耆英会神宗导洛通汴而主者遏絶洛水不使入城中洛人苦之彦博因中使刘惟简至洛语其故惟简以闻诏令通行如初遂爲洛城无穷之利彦博幼时与羣儿击毬毬入柱穴中不能取彦博以水灌之毬浮出与司马光取石破瓮事同识者已知二公之仁智不凡矣
　　论曰彦博之才德亦韩富之流亚也三公皆社稷重臣兼资文武辉映四朝迭居将相而彦博尤眉寿名施蛮貊天下想望其风采焉自熙宁元丰以后一切舍其旧而新是图使嘉祐遗老噤不得施用惜夫蜀锦一事爲唐介所论古今莫能明也惟闻见录云其家遗之而彦博不知盖得其实矣
　　赵抃
