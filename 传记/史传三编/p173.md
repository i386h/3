<!-- { "loadSidebar": true } -->
　　乌克逊泽字润甫临潢人其先女真乌尔古部因以为氏泽性刚毅读书举大略一切求诸已不事章句才干过人元帅索多将下兵闽越与语奇之辟元帅府提控及收福州进拔兴化索多怒其民从陈瓒应张世杰将屠之泽独屡谏不听乃复前説曰世杰方急攻泉州比我定兴化整兵而南泉州且失守莫若纵兴化遗民使南走扇动之世杰将胆落而遁是我不战而完泉州也索多喜从之民得脱者甚众世杰闻兴化破果解围去明年攻潮州潮备御甚固泽独曰潮不时下以外垒为援故也剪其外垒潮必覆矣乃分兵破一大垒余垒皆溃二旬而潮拔未几宋亡福建立行省以索多行参知政事而以泽为都事从入朝乃命知兴化军赏其善谋也俄改兴化为路即命以泽行总管府事民争歌舞迎候曰使君实生我吾父母也喜极而继以泣兴化新残于兵革泽下令掩其胔骼收其流离有弃子者置慈幼曹籍而抚育之郡中恶少窜名卒伍多为暴官吏虑激变莫敢诘问泽悉除其名按诛其尤无良者贪暴始戢先是郡民之从陈瓒战死者吏将籍其产业泽曰国家至仁诛止陈瓒奈何累及平民乃为令曰民不幸诖误从陈瓒诛及鬭死无后者其田庐赀产竝给其族姻有司无所与吏不能逆事得已当江南未定时所在民相什伍自保卫及时平行省议籍为兵民志汹汹泽独曰国兵非少今籍民以示少非所以安反侧也且当籍者众民或有他心议遂格泽又兴建学校召长老及诸生讲肄经义行乡饮酒礼旁郡闻而慕之后调永州路判官湖广平章约蘓穆尔贪纵诛求无厌使者旁午随处置狱民以考掠死者载道其使至永州泽戒吏善供帐丰酒食顺适其意间以利害晓之使者感愧不敢发其毒一郡获安是岁宝庆武冈盗起泽辄讨平之所俘获简出其诖误者百余人上书止诛首恶余悉减死丞相僧格建议考校钱谷天下骚动泽叹息曰民不堪命矣即自上计无毫厘羡约蘓穆尔怒系之且寘之死明年僧格败约苏穆尔伏诛乃得释其后从征海南有功授广西两江道宣慰副使两江荒逺不知礼法泽作司规三十有二章以渐为教民遵守之又省廏置二十二所以纾民力徼外蛮数为寇縁徼阨塞布十屯列营堡以守之陂水垦田筑八堨以节潴泄田熟谷稔边民利赖擢海北海南廉访使视事三月民输租五百石泽叹曰事君者先事后食吾涖政日浅而受禄四倍非情所安量食而入余悉委学官给诸生以劝业常曰士非俭无以养廉非廉无以养徳身数年一布袍妻子朴素无华其所守如此潮齧雷州陂塘农以为病泽因行视见其西北广衍平袤乃曰三溪走海而不以灌漑此史起所以薄西门豹也于是浚故湖筑大堤堨三溪潴之为斗门七堤堨六以节其赢耗酾渠二十有四别为牐设守视者以时啓闭计得良田数千顷濵海广舄竝为膏土民歌之曰舄卤为田兮宣慰之教渠之泱泱兮长我秔稻自今有年兮无旱无涝至大元年改福建廉访使泽平日有徳于闽闽人安之以母老求归养岁余母殁泽哀恸不自胜以毁卒
　　论曰唐褒君素宋奬韩通岂不以其忠于所事乎陈瓒之节固兴王所当録之以为人臣劝者况于从瓒之民亦复何罪耶泽之谏索多陈义当必出此及其不聴乃干以军防全其民命委曲以行吾仁设心一何摰耶其论以俭养廉以廉养徳尤牧民者所当科律奉之者已
　　卜天璋
　　卜天璋字君璋洛阳人天资頴悟读书史识成败大体尤负直气至元中为南京府使河北饥民数万集河上欲南徙有诏令民复业勿渡众皆汹汹天璋虑生变白总管听其渡遂以无事后为中台掾主文奏有侍御史负赃罪御史将发之未及奏先为所谮御史与天璋俱出系内廷御史对食悲哽天璋问故御史曰吾老惟一女心怜之闻吾系不食数日矣是以悲耳天璋怒曰死职义也奈何为儿女子泣耶御史惭谢顷之见原丞相顺徳王当国擢中书掾事有可否必力辨王常从其议且曰掾能如是吾复何忧大徳四年迁工部主事蔚州刘帅豪夺民田天璋承机往讯归田于民而帅亦屈服武宗立尚书省以为刑部郎中是时盗贼充斥廷议犯者并家属咸衣之青衣以别民伍天璋曰赭衣塞路秦弊也尚足法耶乃止后被命治反狱帝顾左右曰君璋廉慎人也必得其情狱果不寃皇庆初出为归徳知府课农兴学修弭河患擒缉盗贼商旅流通迁淛西廉访副使阅月以更田制改饶州路总管听民自实事无苛扰版籍为清时省臣董田事妄作威福郡县争赂之天璋独无有省臣衔之将中以危法求其罪卒无所得所属以饥告天璋即令发廪吏持不可天璋曰待请而后赈民且死矣我任其罪不以累诸君也遂发之其临事无所顾虑多此类以治行第一擢广东廉访使寻乞致事天厯二年蜀兵起荆楚大震复拜山南亷访使将行人见其老止之天璋曰国步方艰吾年八十常恐弗获死所敢避难乎至则厉风纪清吏治州郡肃然值谷踊贵下令勿损其直听民自使未几舟车争集米价顿减会诏三品官言时政得失天璋列二十事凡万余言目曰中兴济治防皆中时病因自引去旣归以余禄施族党家无甔储处之晏如至顺二年卒諡正献
　　论曰史称天璋读书史识成败大体宜乎比老列事而皆中于时病也当其叱御史时身不过掾吏已奋不顾命义形于色及至矍铄老翁犹然强起以济艰难庶几蹇蹇匪躬之节者已
　　段直
　　段直字正卿泽州晋城人至元十二年北方盗贼充斥直聚乡党结垒自保世祖命将略地过晋城直以众归之幕府承制署为潞州元帅府右监军其后论功行赏分土世守命直为泽州长官泽民多避兵未还者直籍其田庐寄顿于亲戚邻户约曰本主至析而归之逃民闻即来还归其田庐如约民得安业素无产者则出粟赈之为它郡所俘掠者出财购之以兵死暴露者收而瘗之未几泽为乐土大修孔子庙割田千亩置书万卷迎儒士李俊民为师以招延四方学者不数年学之士子以通经被选者百二十有二人在官二十年朝命提举本州学校事未拜而卒
　　论曰为政本无它奇不富不教则民卒流亡而邻于禽兽反是以行吾政小而试之一州一邑其泽而充其道虽尧舜犹病之矣直之招亡兴教立法颇具以此捄时乱离福厥桑梓有足多焉
　　杨景行
　　杨景行字贤可吉安太和人延祐二年成进士授会昌判官会昌民汲于河不知井饮多致疾疠覆屋率用茅茨常有火灾景行始教民穿井陶瓦二患俱息百姓徳之又按治其豪之干政害民者乃创学舍礼师儒斥腴田以膳士诵之声遂盛调永新判官奉檄覈租除刬宿弊奸欺不容细民赖焉再迁为宜黄令理寃狱之久滞者数十事擢抚州推官金溪民陶甲家厚积而性凶险尝持县短长陷其长吏由是官吏畏之莫敢举法陶益横横于一郡景行至痛绳以法徙之五百里有豪僧发塜取财为奸事觉景行急按之动以贿不听赂当道撼以危语不顾卒治如法由是豪猾屏迹良民获安转归安令治迹如判永新时景行所歴皆有惠政所去民为立石颂之后以翰林待制朝列大夫致仕年七十四卒
　　论曰下泉之诗盖为恩泽及于莠民而反遗乎善类而作也故冽泉以浸萧是周之衰也若隂雨而膏苗则郇伯之政也夫荑稗不芟则嘉禾不茂莠民不去则善类不安景行之治抚正取诸此
　　林兴祖
　　林兴祖字宗起福州罗源人至治二年成进士稍迁知铅山州铅山多造伪钞者而吴友文为之魁友文奸黠悍鸷旣致富乃分遣恶少四五十辈为吏于有司伺有欲告之者辄先事戕之前后杀人甚众民罹其害莫敢诉兴祖至则曰此害不除何以牧民即榜禁伪造而立格募民首告俄有获伪造二人并賍以告者兴祖鞫之急友文自至官为营救遂并执之须臾诉友文者百有余人择其重罪一二事研之狱立具因捕其党二百余人悉寘之法民害旣去政声籍甚至正八年迁道州路总管行方及城而撞贼已尾其后相去仅二十里时湖南副使哈喇特穆尔屯兵城外闻贼至以乏军需欲退去兴祖即夜往留之哈喇特穆尔曰翼日得钞五千锭桐盾五百具者乃可破贼兴祖许之还入视事即以恩信贷商钞而取郡楼旧桐版为盾日中皆具哈喇特穆尔大喜遂留为御贼计然贼闻新总管一夕具五百盾以为大军且至已中夜遁去矣永明县峒猺屡窃发兴祖手榜谕之皆曰林总管廉而爱民不可犯也三年不入境春旱虫食麦苗兴祖祷之大雨三日虫死而麦稔已而罢兴作赈贫乏轻徭薄敛郡中大治考课为天下最以年老致仕终于家
　　论曰兴祖以明法锄奸以敏事退贼以廉声服峒猺所至皆治其才操两有足称者彼告讦以为能战胜以为勇计取术驭以为智者成效反有所不逮故知治道之长不在彼而在此
　　周自强
　　周自强字刚善新喻人好学能文练于吏事以文法推择为吏泰定间广西猺反自强往説以祸福中其要害猺酋立罢兵贡方物纳款请命超宣慰司都事后知义乌县周知民情而性度寛厚不为刻深凡讼诉一见即能知其曲直然未遽加以刑责必为援经典反复开譬悔悟则原其罪惟迷谬怙恶然后绳之以法民畏且爱狱讼顿息民间税籍多失实自强履亩覈之民不能欺文簿井井田是赋役平均贫富乐业部使者举廉能选知金溪县政绩愈着以江州路总管致仕卒于家论曰虞廷命刑归于钦恤孔门论狱要于哀矜岂不以无知之民陷于罪辟良由教化不明故耶自强姑惟教之勿庸杀之有矜恤之心焉其引譬必本于经又何恂恂儒者气象耶
　　王艮
　　王艮字止善绍兴诸曁人尚气节读书务明理以致用不茍事言説初辟为吏值朝制复立诸市舶司行省买旧舩以付舶商费省而易集且絶官吏侵欺掊克之弊实用艮防也后为两淛都转运盐使经歴时盐使王克敬以计口食盐不便欲稍损其额以纾民力众咸沮之艮独毅然曰民实寡而强赋多今死徙已众矣顾重改民籍而轻弃民命耶且淛右商贾辐辏末尝以口计也移其所赋散于商贾之所聚实为良法于是议岁减绍兴食盐五千六百引寻复有排前议者艮固争之至欲谢职去丞相闻乃留艮而议遂定迁海道漕运都万户府经歴绍兴官粮之入海运者十万石自城至海岁拘民舩以备短送吏胥縁是为虐及至海次主运者又不即受有折缺之患艮言曰运戸旣受官直何复为是纷纷也乃责运户自载入运其弊遂除运舩败于风者法当覈实乃除其数文移咨勘动经数岁运户往往破家艮阅牍即除之所除粮凡五万二千八百石钞二百五十万缗后迁浙江行省检校官有诉松江富民包隠田土请立官纠追者中书省行下行省遣艮验视艮乃条陈曲折以破其诳且曰彼欲竦朝廷之听以报宿怨耳万一民心动摇患生不测岂培养根本之防哉事以得寝复擢江西行省左右司员外郎有惠政岁余以中宪大夫淮东道宣慰副使致仕年七十一卒
