<!-- { "loadSidebar": true } -->
　　魏德深农人为文帝挽郎累迁贵乡长为政清静不严而肃炀帝兴辽东之役征税百端责成郡县于时王纲弛紊吏多赃贿所在征敛人不堪命惟德深一县有无相通不竭其力所求皆给而百姓不扰及盗贼羣起武阳诸城多陷惟贵乡独全郡丞元寳藏受诏逐捕盗贼每战不利輙复征发器械动以军法从事如是者数矣邻城营造皆聚工役于听事吏人督责昼夜喧嚣犹不能辨德深各问羣工以所欲任随便修营官府寂然恒若无事惟约束长吏所修不须过胜余县使百姓劳苦然百姓益自竭心常为诸县之最寻转馆陶长贵乡吏人闻之歔欷流涕语不成声及赴馆陶倾城送之号泣之声道路不絶既至馆陶阖境老防皆如见其父母有猾人赵君实与元寳藏深相结前后令长无不受其指麾者自德深至君实屏处未尝輙敢出门逃窜之徒归来如市贵乡父老冒艰难诣阙请留德深诏许之馆陶父老复诣郡相讼以贵乡文书为诈郡不能决防持节使者至乃断从贵乡贵乡吏人歌呼满道馆陶众庶合境悲泣因从而之贵乡者数百家寳藏深害其能及越王侗征兵寳藏遂令德深率兵赴东都俄而寳藏以武阳归李密德深所领皆武阳人每念亲戚輙出都门东向恸哭或谓之曰李密兵马近在金墉归易耳何自苦其人皆垂泣曰从魏明府来何忍弃去岂以道路艰阻哉其得人心如此后与贼战殁于阵贵乡馆陶人懐之不忘
　　论曰其政察察其人缺缺葢言苛切之政行则人益懈而事多隳观德深所以修办器械不绳督而功多其语益信德深所居见慕所去见思至使馆陶轻违其乡武阳忍弃其戚诗曰恺悌君子民之父母德深有焉






　　史传三编卷五十三
　　钦定四库全书
　　史传三编卷五十四
　　大学士朱轼撰
　　循吏传六
　　唐
　　李素立
　　李素立赵州高邑人仕武德初擢监察御史民犯法不及死高祖欲杀之素立谏曰三尺法天下所共有一动摇则人无所措手足方大业经始奈何辇毂下先弃刑书乎上嘉纳由是恩顾特异以亲丧解官起授七品清要有司拟雍州司戸参军上曰要而不清复拟秘书郎上曰清而不要乃授侍御史贞观中转扬州大都督府司马初突厥铁勒部内附即其地为瀚海都防府诏素立领之于是阙泥熟别部数梗边素立以不足用兵遣使谕降夷人感其惠竞献马牛素立又不受乃开屯田立署次边人益畏威歴太仆鸿胪卿累封高邑县侯出为绵州刺史永徽初徙蒲州将行还所余储籺于州赍家书就道防卒諡曰平
　　论曰刑书之铸道之衰也况复弃而不用是徒任一时之喜怒以制万姓之生死也素立谔谔一言高祖既嘉异之又从而优擢之唐室之兴不亦宜乎其御边戢兵以招携开屯以益备威恩并树瀚海为池厥功懋矣
　　薛大鼎
　　薛大鼎字重臣蒲州汾隂人隋时以父粹坐汉王谅党被诛大鼎亦流辰州用战功得还唐高祖入闗大鼎谒见于龙门因说高祖军永丰仓就食传檄逺近据天府示豪杰形势为拊背扼喉计高祖奇之授大将军府察非掾出为山南道副大使开屯田以实仓廪赵郡王孝恭讨辅公祏引为饶州道军师以功迁浩州刺史贞观初徙沧州无棣渠久廞塞大鼎浚治属之海商贾流行沧人歌曰新沟通舟檝利属沧海鱼盐至昔徒行今骋驷美哉薛公德滂被又疏长芦漳衡三渠泄污潦水不为害初唐兴承隋乱离刬祓荒荼始择用州刺史县令及太宗立下诏曰朕思天下事丙夜不安枕永惟治人之本莫重刺史故録姓名于屏风卧兴对之得才否状輙疏于下方以拟废置又诏内外官五品以上举任县令者以故官得其人民去愁叹是时郑德本在瀛州贾敦颐为冀州暨大鼎皆有治名河北号为铛脚刺史永徽中迁行荆州大都督长史卒諡曰恭
　　论曰守令之官虽古者都邑下士之职然所受寄实与邦君等重一吏失人輙一方受害是以愿治之主必以遴择守令为兢兢昔汉宣兴而龚黄辈出唐宗作而薛贾有声岂不以表端者无曲影源澄者无污流吏治清浊宁不由于上心哉宁不由于上心哉
　　贾敦颐
　　贾敦颐曹州寃句人性亷洁贞观中数歴州刺史尝尽室入朝车马羸敝道上不知为刺史也久之为洛州司马以公累下狱太宗曰人孰无过吾去太甚者若悉绳以法虽子不得于父况臣得事其君乎遂原之徙瀛州刺史州濒滹沱滱二水岁湓溢壊室庐浸洳数百里敦颐为立堰水不能暴百姓利之时弟敦实为饶阳令与瀛接壤政清静吏民称美旧制大功之亲不连官独敦颐兄弟治行相高以故不徙永徽中迁洛州洛多豪右占田逾制敦颐举没三千余顷以赋贫民发奸擿伏下无能欺卒于官咸亨初敦实又为洛州长史以寛惠得人心洛阳令杨德干尚酷烈常杖杀人敦实喻之曰政在养人伤生过多虽能不足贵也德干为稍衰减始洛人为敦颐刻碑大市旁及敦实入为太子右庶子人复立碑其侧故号棠棣碑歴懐州刺史有美迹永淳初致仕病笃子孙迎医敦实不肯见曰未闻良医能治老也卒年九十余
　　论曰富连阡陌而贫无立锥政之不均莫甚于此然自国不侯封地不井授而欲为计口赋田势必不行故自汉以来少知治体者无不以限田占田均田之制为急若仿古遗意定为之限更经界其田间水道以渐复沟洫之利庶国无甚贫之民而礼乐可兴矣
　　陈元光　珦
　　陈元光字廷炬光州固始人生而頴异博通经史年十三领乡荐第一总章二年父政为岭南行军总管镇绥安元光随入闽父卒代领其众防广冦陈谦连结诸蛮攻陷潮阳守帅不能制元光以轻骑讨平之永隆二年盗起攻南海边郡元光提兵入潮伐山开道潜袭冦垒俘获万计岭表悉平还军于漳事闻进正议大夫岭南行军总管垂拱二年上疏言七闽宜増为八请建一州漳潮间以控岭表驻刺史领其事朝议以元光父子久牧兹土蛮畏民懐令其兼秩领州遂建漳州漳浦郡邑于绥安地进懐化大将军世守刺史自别驾以下得自辟置元光复疏山林无贤而部曲子弟马仁等多干略请授为司马等职诏从之乃率仁等剪荆棘开邨落收散亡营农积粟兴建陶冶通商惠工奏立行台于四境不时巡逻由是北距泉建南逾潮广东接岛屿西抵防抚方数千里无桴鼔之声先是父政于云霄山望气者指其茔域有王气元光亟徙之大溪峯后祖父母承重结庐守制三年帅事一付别驾许天正已而蛮冦复起于潮潜抵岳山元光帅轻骑讨之援兵后至为贼将蓝奉高所刃而卒时景云二年也百姓哀悼相与制服哭之事闻赠镇军大将军世有褒祀子珦
　　珦字朝佩自防不羣从许天正受学万歳通天元年举明经及第授翰林承防直学士及武后称制上疏乞归养使主漳州文学龙溪尹席宏聘主乡校乃辟书院于松洲与士民论説典礼是时州治初建俗固陋珦开引古义于风教多所裨益元光战没珦哀毁频絶庐于大峙原墓左每泣见血朝命以岭南多故令夺情代州事珦恳辞终丧先天元年释吉乃视州事开元三年率武勇衔枚縁阻夜袭巢峒斩蓝奉高首级并俘余党迁州治于李澚川即今漳浦县治也为刺史十余年剪除顽梗训诲士民泽洽化行十九年登王维榜进士表辞封爵不允二十五年乞休复寻松洲别业聚徒教授天寳元年卒子酆孙谟世为刺史皆有贤名谟复徙州治于龙溪云
　　论曰元光承父政之后披荆棘剪草莱削平羣盗首辟漳州方数千里间始则无伏戎之警终则政教大行将略吏治可谓兼之矣珦当武后之朝疏请终养其高尚之志上薄云霄迨父死于贼诏代父任而必待终丧既终丧而即复父仇守漳二十年威惠懋着葢其生平所得于讲学者深矣
　　裴懐古
　　裴懐古夀州夀春人仪凤中上书阙下补下邽主簿频迁监察御史姚巂蛮反命懐古往辑之懐古申明诛赏归者日千计俄缚首恶遂定南方恒州浮屠为其徒所诬告坐祝诅不道武后命诛之懐古为申析后不听懐古曰法与天下画一臣岂得杀无辜以希盛防哉即其人有不臣状臣何情寛之后意解得不诛阎知微之使突厥懐古实监其军突厥欲官之懐古不肯拜将杀之辞曰毁节以生母宁守节以死请就斩不避也遂囚军中既而得亡然素尫弱不能骑宛转山谷间仅达并州既还迁祠部员外郎姚巂诸酋叩阙下愿得懐古镇安逺夷拜姚州都督以疾辞始安贼欧阳倩众数万剽没州县以懐古为桂州都督招慰讨撃使未逾岭逆以书谕祸福贼迎降自诉为吏所侵故反懐古知其诚欲示不疑以破其谋乃轻骑赴之或曰獠夷虽亲备之且不信奈何易之懐古曰忠信可通神明况裔人耶身至壁抚谕倩等大喜悉归所掠出降虽诸洞素翻覆者亦牵连根附岭外尽平徙相州刺史并州大都督长史吏民懐爱神龙中召为左羽林大将军未至官还为并州刺史而崔宣道代为长史并人知懐古还携扶老稚出迎而宣道亦野次懐古不欲厚媿宣道使人驱迎者而来者愈众其得人心如此俄转幽州都督善于绥懐两番将举落内属防以左威卫大将军召而孙佺伐之佺不知兵遂败其师未几卒官懐古清介审慎在幽州时韩琬以监察御史监军称其驭士信临财廉国名将云论曰懐古忠以抗北庭之招信以抚南獠之叛迹其守节定乱固慷慨英多人也而史乃称其尫弱不任骑其宛转山谷仅而获免也事同盛彦师及造壁纳降则与曹王皋相彦师义士而臯才臣懐古实兼之矣
　　韦景骏
　　韦景骏京兆万年人中明经神龙中歴肥乡令县北濵漳连年泛溢旧防虽峭以迫漕渠随决壊人苦之景骏相地势益南千步别筑鄣水至堤址輙去其北燥为腴田又废长桥维艚以梁其上功少费约后遂为法方河北饥身巡闾里劝人通有无教导抚循县民独免流散徙贵乡令有母子相讼者景骏曰令少不天常自痛尔幸有亲而忘孝耶教之不孚令之罪也因呜咽流涕付以孝经使习大义于是母子感悟请自新遂为孝子当时治有名者景骏与清漳令冯元淑临洺令杨茂谦三人景骏后数年为赵州长史道出肥乡民喜争奉酒食迎犒虽小儿亦与焉景骏曰方儿曹未生而吾去邑非有旧恩何故来对曰耆老为我言学庐馆舍桥鄣皆公所治意公为古人今幸亲见所以来景骏为留终日后迁房州刺史州穷险有蛮风无学校好祀淫鬼景骏为诸生贡举通隘道作传舍罢祠房无名者景骏之治民求所以便之如此转奉天令未行卒
　　论曰禹贡一篇无鄣水之法惟曰九泽既陂陂乃鄣也夫泽为止水鄣之可引为灌溉而不贻后灾若江河洪流未有鄣之而得资为永利者也然河水所经泛溢为害势又不得不出于鄣鄣之之方惟有逺水为堤使骇涛之至绰有容纳之区庶隄防可保不至朝鄣而夕溃当七国时梁实濵河业已有堤而前志载其堤距河且数十里以知即不得已而为鄣亦断不宜与水争地也北之鄣水其性略似大河景骏鄣之益南千步其有见也夫
　　尹思贞
