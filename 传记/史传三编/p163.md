<!-- { "loadSidebar": true } -->
　　论曰寡妇非尝有他志而为其姑所制也则何为而遽杀姑汉孟尝传所载上虞寡妇被诬鸩母事鸩与非鸩尤易辨耳乃彼必待尝白寃于身后而此乃得摅雪枉于生存所遇异也至摅受谲战没与宋杨业事正相潘美为翊运功臣乃与奸凶之崔旷同而并辙哀哉
　　丁绍
　　丁绍字叔伦谯国人为人开朗公正歴官广平太守政平讼理道化大行于时河北骚扰靡有完邑惟广平四境乂安是以皆悦其法而从其令及临漳被围南阳王模窘急绍率郡兵赴之模赖以全迁徐州刺史士庶恋慕攀附如归未之官转荆州南渡河至许而南阳王模为都督感绍留之启为冀州以破汲桑有功加宁北将军假节监冀州诸军事时羯贼为患绍捕而诛之号为严肃河北人畏而爱之绍自以才足为物雄当官涖政每事尅举视天下事若运于掌握遂慨然有董正四海之志若王浚茍晞辈绍意蔑如也永嘉三年暴疾卒临没叹曰此乃天亡冀州岂吾命哉
　　论曰绍既公正而善得民其用兵所向輙克使究其才用当与祖逖陶侃为辈浚晞琐琐何足齿数临没犹慷慨自负绍固人豪矣哉
　　顔含
　　顔含字都琅邪莘人少有操行以孝弟闻州辟不就东海王越以为大傅参军出补闿阳令元帝渡江为上虞令累迁东阳太守后以大司农豫讨苏峻有功封西平县侯拜侍中除呉郡太守王导问曰今涖名郡政将何先含曰王师嵗动编户虚耗南北权豪竞招游食国敝家丰执事之忧且当征之势门使反田桑数年之后欲令户给人足如其礼乐俟之明宰含所歴简而有恩明而能断然以威御下导叹曰顔公在事吴人敛手矣未之官复为侍中寻除国子祭酒加散骑常侍迁光禄勲以年老逊位成帝美其素行就加右光禄大夫于时论者以王导帝之师傅名位隆重百僚宜为降礼太常冯怀以问含含曰王公虽重理无偏敬降礼或是诸君事宜鄙人老矣不识时务既而告人曰吾闻伐国不问仁人向者冯祖思问佞于我我岂有邪德邪郭璞尝欲为含筮含辞曰年在天位在人修已而天不与者命也守道而人不知者性也自有性命无劳蓍龟桓温求婚于含含以其盛满不许惟与邓攸深交或问江左羣士优劣含曰周伯仁之正邓伯道之清卞望之之节余则吾不知也其雅重行实抑絶浮伪如此致仕二十余年年九十三卒遗命素棺薄敛谥曰靖
　　论曰含所歴以威恩为治其与王导论治呉郡又何适于事宜邪驱游食使反田桑平世犹当以为首务况军兴国敝之日乎若其委命于天不媚权贵崇行实而抑浮伪于东晋风声波靡之时尤鲜其匹云
　　王蕴
　　王蕴字叔仁太原晋阳人孝武定皇后父也起家佐著作郎累迁尚书吏部郎性平和不抑寒素补呉兴太守甚有德政属郡荒人饥开仓廪防主簿请表上待报蕴曰今百姓嗷然路有饥馑若须报何以救将死之命乎专輙之愆罪在太守且行仁义而败无所恨于是大振贷之赖蕴全者十七八焉以违科免官士庶诣阙讼之诏特左降晋陵太守复有惠化百姓歌之定后立迁光禄大夫领五兵尚书本州大中正封建昌县侯蕴以恩泽赐爵非三代令典固辞不受乃授都督京口诸军事左将军徐州刺史假节复固让谢安劝之乃受命顷之征拜尚书左仆射将军如故迁丹阳尹即本军号加散骑常侍蕴以姻戚不欲在内苦求外出复以为都督浙江东五郡镇军将军会稽内史常侍如故蕴素嗜酒末年尤甚然在防稽犹以和简为百姓所悦太元九年卒年五十五赠左光禄大夫开府仪同三司
　　论曰蕴不须报而廪饥民与汉第五访相然访见褒而蕴左降君子因是有以论其世矣其援三代令典以辞恩泽卓哉高概伟识尤非可求于俗吏中者也
　　呉隠之
　　呉隠之字处默濮阳甄城人性至孝年十余丧父每号泣行人为之流涕及执母丧哀毁过礼哭临之时双鹤警叫及祥练复有羣鴈俱集时人以为孝感尝食醎菹以其味防掇而弃之与太常韩伯邻居伯母殷浩之姊贤明妇人也每闻隠之哭声輙辍飱投筯为悲泣既而谓伯曰汝若居铨衡者当举此辈人故伯为吏部尚书隠之遂阶清级隠之美姿容善谈论博涉文史以儒雅标名自弱冠介立有清操虽日晏歠菽不飨非其粟儋石无储不取非其道兄坦之坐袁真事将被祸隠之时参桓温军事乞代兄命温矜而释之遂为温所知赏拜奉朝请再迁晋陵太守在郡清俭妻自负薪累擢左卫将军虽居清显禄赐皆班亲族冬月无被勤苦同于贫庶隆安中为广州刺史广州包带山海珍异所出前后刺史多黩货距州二十里地名石门有水曰贪泉俗谓饮者輙怀无厌之欲隠之至谓所亲曰不见可欲使心不乱越岭丧清吾知之矣乃至泉所酌而饮之赋诗曰古人云此水一饮怀千金试使夷齐饮终当不易心于是清操愈厉及卢循冦南海隠之率厉将士固守长子旷之战殁城陷出走为循所得久方得还装无余资家仅小宅数亩篱垣仄陋不容妻子刘裕欲为起宅固辞寻拜度支尚书迁中领军常以竹篷为屏风坐无氊席每月得禄裁留身粮余悉分赈亲族时有困絶或并日而食身恒布衣不完妻子不霑寸禄义熙八年请老优诏许之九年卒隠之清操不渝屡被赠赐亷士以为荣初奉朝请时将嫁女谢石知其贫令移厨帐以助其经营使至方见婢牵犬卖之此外萧然无办后归自番禺妻赍沈香一斤隠之见之遂投于湖亭之水其介如此子延之为鄱阳太守延之弟及子为郡县者皆以防慎为门法虽才学不逮隠之而孝弟洁清不替
　　论曰唐栁宗元尝哀蝜蝂谓其以土自负致殃其生而不悟因以兴夫世之以賍败者若隠之之清操自厉虽若过于苦节要于吾身以内曷尝有所亡哉贪世利以为身图实贾世祸以为身殃是诚蝜蝂之技闻隠之风可以兴矣
　　南朝宋
　　杜慧庆
　　杜慧庆交阯朱防人父瑗歴日南九德交阯交州太守有功义熙六年卒明年乃除慧庆继瑗为交州刺史卢循之袭破合浦也径向交州慧庆率文武六千人拒破之循复招余党结俚獠以进慧庆悉出私财以充劝赏自登高舰与循合战放火箭焚循舰循舰俱然一时散溃遂斩循及循父嘏并其二子传首建邺以功封龙编县侯武帝践阼进号辅国将军其年又南破林邑遣使献防慧庆布衣蔬食俭约质素能弹琴颇好庄老禁断淫祀崇修学校歳荒人饥则以私禄赈给为政纎密有如居家由是威惠霑洽奸盗不起乃至城门不夜闭道不拾遗卒赠左将军以长子文为振逺将军袭爵复继父为交州刺史文亦以寛和得众元嘉四年文已得疾被征将行或劝以少待病愈文曰吾荷皇恩杖节三世常欲投躯帝庭况被征命而可晏然乎即舆疾就路行至广州卒朝廷甚哀之
　　论曰古之治天下至纎至悉也彼实推保赤之诚以行其政故经理筹画非极于周详而不容已也慧庆之为政其有古人之心乎文守藩峤外三世树德一旦闻命舆疾赴召忠诚见于辞色尤可録已
　　刘秀之
　　刘秀之字道寳东莞莒人少时尝与诸儿遇大虵虵来势猛儿尽惊号秀之独不动东海何承天雅相器异以女妻之景平二年除驸马都尉元嘉中再为建康令有政绩孝武镇襄阳以为抚军録事防军襄阳令襄阳有六门堰良田数千顷堰久坏公私废业秀之修复之雍部由是大丰复除西戎校尉梁南秦二州刺史加都督躬为俭约以救饥馑先是汉川以绢为货秀之令用钱百姓利之二十七年大举北侵遣辅国将军杨文德巴西梓潼二郡太守刘宗受秀之节度震荡汧陇元凶邵弑逆秀之即日起兵来赴襄阳孝武入定难迁为益州刺史梁益丰富前后刺史莫不营聚多者致万金秀之心力坚正独清洁家无余财去梁之日折留奉禄二百八十万付镇库此外萧然其为政整肃逺近恱焉孝建元年南谯王义宣据荆州为逆征兵于秀之秀之斩其使以起义功封康乐县侯徙丹阳尹时县官买物多不予直秀之极言其非宜不纳迁尚书右仆射议定隶人杀长吏科或谓遭赦宜以徙论秀之曰人敬官长比之父母杀官长而遇赦以徙论与悠悠杀人者何异为宜长付逺方穷其天命家口补兵从之后为宁蛮校尉雍州刺史加都督将征为左仆射防卒赠司空諡忠成论曰秀之处富饶之郡而能以清着可谓防吏其赴国难拒逆谋义形于色抑亦忠矣夫吏民于官长亦有君臣之分焉峻为之防乃所以益严堂亷之辨秀之之议法其即鹰鹯逐雀之意也夫
　　南朝齐
　　傅琰
　　傅琰字季珪北地灵州人美姿仪仕宋为武康令迁山隂令并着能名二县皆谓之傅圣赐爵新亭侯元徽中迁尚书左丞齐高帝辅政以山隂狱讼烦积复以为山隂令有二姥争团丝姥各别业其一卖针其一卖糖琰令挂团丝鞭之有铁屑乃罚卖糖者又二野父争鸡琰问何以食鸡一云粟一云豆乃破鸡得粟罪言豆者县内称神明无敢为偷先是琰父僧祐尝令山隂有能名至琰复再任著绩时言诸傅有理县谱子孙相传不以示人升明中自县擢为益州刺史齐建元四年征为骠骑将军黄门郎永明中为庐陵王安西长史南郡内史行荆州事卒时长沙太守王沈新蔡太守刘闻慰晋平太守丘仲起长城县令何敬叔故鄣县令丘寂之皆有能名而不及琰琰子翽复自呉令歴山隂令有能名建康令孙防尝问翽曰闻丈人发奸擿伏如神何以至此翽曰无他也惟勤而清耳清则宪纲自行勤则事无不理宪纲行则吏不能欺事自理则物无凝滞欲不治得乎翽天监中位至骠骑谘议
　　论曰君子不能使民无讼而至于听讼化之衰也然情伪微暧其变千状非中正明达果断则亦不能听也琰之擿伏不过以情理推求而遽得神明之誉翽本清勤以论其理呜呼斯其为诸傅之理县谱欤
　　范述曽
　　范述曽字頴彦呉郡钱塘人好学尝从余杭吕道惠受五经齐初为南郡王国郎中令迁太子步兵校尉带开阳令述曽为人謇谔多所谏争太子虽不能尽用亦弗之罪也竟陵王深相器重号为周舍太子左卫率沈约亦以述曽方汲黯焉明帝即位迁永嘉太守为政清平不尚威猛甿俗便之所部横阳县山谷崄峻为逋逃所聚前后二千石讨捕莫能息述曽下车开示恩信诸凶党襁负而出编户属籍者二百余家自是商旅流通居人安业励志清白不受餽遗及征为游撃将军郡送钱二十余万卒无所受东昏时拜中散大夫还乡里入梁以为大中大夫述曽平生所得禄皆以分施及老遂壁立无资天监八年卒所注有易文言后呉兴丘师施为临安令亦以防洁称当时以比述曽
　　论曰述曽之经术直气皆有足称匪独吏治也恩信所感至化凶党为编户亦岂硁硁亷介自好者所可庶几当时论者以述曽方汲黯复以师施比述曽有以也然濡迹齐梁随波逐流而不知怪君子不免有遗憾焉
　　南朝梁
　　夏侯夔
　　夏侯夔字季龙谯郡谯人由大匠卿累迁司州刺史领安陆太守尝帅二将军出义阳道攻平静穆陵阴山三闗克之时谯州刺史湛僧智围东豫州刺史元庆和于广陵入其郛魏将元显伯率军赴援夔乃自武阳出防僧智断魏军归路庆和遂降显伯闻之夜遁由是义阳北道与魏絶及郢州刺史元显达降诏改为北司州以夔为刺史兼督司州封保城县侯大通六年转豫州刺史加督豫州积歳连兵人颇失业夔率军人军人于苍陵立堰溉田千余顷歳收谷百余万石以充储备兼赡贫人境内赖之初夔兄亶亦任豫州有恩惠于是百姓歌曰我之有州频得夏侯前兄后弟布政优优夔在州七年逺近多附之有部曲万人马二千匹并服习精彊为当时最盛性好人士不以贵位自高文武宾客常满坐时尤以此多之卒于州諡曰桓
