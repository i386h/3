<!-- { "loadSidebar": true } -->
　　论曰盐之为利管氏资以富齐故自汉武之世遂防为永制其产于解池者水自凝结是为颗盐若山东两淮浙闽之产则煑而后成是为末盐惟四川出于井深者数百尺汲而煑之地产虽殊要为国利虽然竭泽者无鱼赭山者无兽留余于民然后国得取盈焉至于海运之行葢因元时河漕不能直抵京师又不得不挽东南之粟以实辇下故世祖从巴延之请而行是防较诸河漕利害相半万顷汪洋无浅滞之患扬帆破浪无撁摔之烦南风发运而北风归舟无衔尾相壅经冬阻冻之弊然而波涛之险什伯于河渠一有沦溺则舵师水工百不全一此又不若河漕之为安至若押运监临之官出纳收支之吏弊窦多端难可究诘则河与海一也艮之治盐漕槪以厚下为心实得为国生财之要道史称其读书务致用岂虚哉
　　按达拉
　　按达拉字瑞之阿尔斯兰之孙也通经史能习诸国语累官集贤直学士至顺元年迁襄阳路值山西大饥河南行省虑流民入境为变檄按逹拉守武闗按达拉验为良民辄听度闗闗吏曰得无非上官意乎按达拉曰吾防奸耳非讐良民也可不开其生路乎旣又为粥以食之所活万计襄阳城临汉水岁有水患筑堤护之遂以无虞元统二年除益都总管益俗颇悍黠而按达拉务兴学校以平易治之有刼人贼久捕不获按达拉生擒之贼党布贿反诬按达拉以枉勘而纵其贼已而贼刼河间复被获乃尽输其情而按达拉之诬始白是时亲王玛努镇益都府属病民按达拉每裁抑之民以无扰至正六年年七十卒
　　论曰古者诸侯虽有分土而无分民故齐桓以伯主犹申遏籴之禁诚以天地之大徳曰生所为建侯树长皆以为民也秦汉以下司牧之官初非世守而反过生畛域东邻苦荒西邻遏籴甚至拒闗以絶其生路如元河南行省之为彼越境求生者独非有元之赤子欤何忍而能舍之至于此极也严讥察而听度闗按达拉于是为能仁矣
　　卢琦
　　卢琦字希韩惠安人至正二年成进士稍迁知永春县始至赈饥馑止横敛均赋役减口盐蠲铁之无徴者已而讼息民安乃新学宫延师儒课子弟月书季考文风翕然邻邑仙游盗发琦适入邑境盗望见迎拜曰此永春大夫耶为大夫民者何幸之大吾邑长乃以暴毒驱我琦因立马谕以祸福皆投刄请缚酋以自赎琦许之酋至琦械送帅府自是威惠行于境外十三年泉郡大饥死者相枕藉稍能行者皆老幼扶携就食永春琦劝诸浮屠及大家分食食之存活不可胜计十四年安溪山贼数万将袭永春琦召民谕曰若等能战则与之战不能则我独死之众皆曰使君父母也吾侪赤子安忍以君畀贼耶今日之事有进无退琦率以攻贼无不踊跃争奋遂大破之翌日贼倾巢至又连破之大小三十余战斩获以千计而邑民竟无一人伤者贼遂遁去时兵革四起列郡皆汹汹惟永春晏然若承平后改知宁徳县以去
　　论曰孟子有言率其子弟攻其父母自生民以来未有能济者也琦之得民如此所谓以众志为城郭虽折棰而威于戈矛制挺而铦于锋刃矣此实百战百胜之术孙吴之所未及讲者也
　　史传三编卷五十六
