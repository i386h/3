<!-- { "loadSidebar": true } -->
　　论曰孔子作春秋始于春亦终于春所以明千秋必还之运而开太平于无穷也当秦酷烈之余隂惨极矣于是惓惓以教化为言是阳春之徳也夫欲兴教化必先崇学校欲崇学校必先一道术道术既一学校既崇而后贤者循理处善以成其君子不贤者亦节情防欲以别于羣生此实王道之正非管晏以下卑卑伯业之所得托也向惟粗知王伯之分故尊仲舒而黜管晏歆不知然遂乃过其父论夫仲舒之于伊吕虽若不逮然以视管晏固己分轨而殊涂岂复与较优劣哉向使武帝深加向用以董仲舒为丞相以汲黯为御史大夫汉治其几于三代乎
　　孔安国
　　孔安国孔子后也武帝时鲁共王好治宫室壊孔子宅欲以广其宫于壁中得古文尚书及礼论语孝经凡数十篇皆科斗文字王又升孔子堂闻琴瑟钟磬之音于是惧乃止不壊而悉以书还孔氏科斗书废已久时人无能知者安国乃以所闻伏生之书比校考论定其可知者为隷古更以竹简写之増多伏生二十五篇其析出者又五篇并伏生二十九篇都为五十九篇其余错乱磨灭弗可复知者悉上送官藏之书府安国又承诏为五十九篇作传既成遭巫蛊事不复以闻故未立于学官安国为谏大夫以授都尉朝司马迁亦尝从安国问其后又有百辆篇者出东莱张霸文意浅陋以中书校之非是霸自言受于父父有弟子尉氏樊竝平当等劝存其学及后樊竝谋反乃黜其书
　　论曰诸儒疑古文者非一至朱子亲注二典禹谟而嘱其余篇于蔡沈后世犹有显肆诃诋如呉澄之伦者盖是经之为诸儒裂也久矣推其致疑之由则以今文诘屈而古文从顺也先儒云记録之实语难工润色之雅词易好文之参杂难易它经传皆有之何独疑于书乎至伏生口授之书偏得其难而安国比校之书反得其易则又有说凡书之难读者诵数必多诵数多者着心必牢安知伏生之偏得其难者之非因难而得乎当秦火后羣经散亡而尚书尤甚百篇之义既莫得闻仅有存者又复指为赝作则是杜塞余道絶灭微学也程子云伊训说命诸篇非圣人不能作可以为古文之定论
　　夏侯胜
　　夏侯胜字长公鲁东平人少孤好学从张始昌受尚书及洪范五行传后又事简卿为学精熟所问非一师也善说礼服徴为博士光禄大夫防昭帝崩昌邑王嗣数出胜当乗舆前谏曰天久隂而不雨臣下有谋上者陛下出欲何之王怒谓为妖言缚以属吏吏白大将军霍光光不举法是时光与车骑军张安世谋废昌邑王光让安世以为泄语安世实不言乃召问胜胜对在洪范传曰皇之不极厥罸常隂时则下人有伐上者恶察察言故曰臣下有谋光安世大惊以此益重经术士后十余日光卒与安世共白太后废昌邑王尊立宣帝光以为羣臣奏事东宫太后省政宜知经术白令胜用尚书授太后迁长信少府赐爵关内侯以与谋废立定防安宗庙益千戸宣帝初即位欲襃孝武帝诏羣臣大议廷中皆曰宜如诏书胜独曰武帝虽有广土斥境之功然多杀士众竭民财力奢泰无度天下虚耗百姓流离物故者过半畜积至今未复亡徳泽于民不宜为立庙乐公卿共难胜曰此诏书也胜曰诏书不可用也人臣之义宜直言正论非苟阿意顺指议已出口虽死不悔于是丞相等劾胜非议诏书毁先帝不道及丞相长史黄霸阿纵胜不举劾俱下狱有司遂请尊孝武庙为世宗奏盛徳文始五行之舞胜霸既久系霸欲从胜受经胜辞以罪死霸曰朝闻道夕死可矣胜贤其言遂授之繋再经冬讲论不怠至四年夏关东四十九郡同日地动或山崩上乃素服避正殿遣使者吊问吏民因大赦胜出为谏大夫给事中霸为扬州刺史胜为人质朴守正简易亡威仪见时谓上为君误相字于前上亦以是亲信之尝见出道上语上闻而让胜胜曰陛下所言善臣故扬之尧言布于天下至今见诵臣以为可传故传耳朝廷每有大议上知胜素直谓曰先生通正言无惩前事胜复为长信少府迁太子太傅受诰撰尚书论语说赐黄金百斤年九十卒官赐冢茔葬平陵太后赐钱二百万为胜素服五日以报师傅之恩儒者以为荣始胜每讲授常谓诸生曰士病不明经术经术茍明取青紫如俛拾地芥耳学经不明不如归耕
　　论曰书曰大哉王言谟训誓诰皆言也而载诸简防垂于万世以为治法何恶于传之者哉夫雷者天之号令也言者王之号令也雷声震于百里王言播于四方胜之置对其义确而笃矣唐魏徴佐太宗尝以事宣付史馆太宗让之徴所对大防亦畧同云
　　刘向
　　刘向字子政本名更生楚元王交之四世孙也年十二以父徳任为辇郎既冠行修饬擢谏大夫是时宣帝招选名儒俊材置左右更生以通达能属文词与王襃张子侨等竝进对献赋颂凡数十篇初淮南有枕中鸿寳苑袐书言神仙使鬼物为金之术世人莫见更生父徳治淮南狱时得其书更生幼而读诵以为竒至是上复兴神仙方术之事更生献之言黄金可成上令典尚方铸作费多不验乃下更生吏系当死其兄阳城侯安民上书入国戸半赎更生罪上亦竒其材得逾冬减死论防初立谷梁春秋徴更生受谷梁讲论五经于石渠复拜郎中给事黄门迁散骑谏大夫给事中元帝即位太傅萧望之少傅周堪皆受遗领尚书事甚见尊重更生年少于望之堪然二人重之荐更生宗室忠直明经有行擢散骑宗正给事中与侍中金敞拾遗左右四人同心谋议劝道上以古制多所欲匡正患苦外戚许史在位放纵而宦官恭石显弄权议罢退之未白而语泄遂为许史及恭显所谮愬堪更生下狱及望之皆免官其春地震夏客星见昴卷舌间上感悟赐望之爵关内侯奉朝请秋徴堪向欲以为谏大夫恭显沮之皆为中郎冬地复震时恭显许史子弟皆侧目于望之等更生惧焉乃使其外亲上变事请退恭显进望之等书奏恭显疑更生所为请考词服遂逮更生繋狱免为庶人而望之亦坐使子上书白寃前事恭显白令诣狱置对望之自杀天子甚悼恨之乃擢堪为光禄勲堪弟子张猛为光禄大夫给事中大见信任恭显惮之更生见堪猛在位几己得复进惧其倾危又见灾异竝起天地失常念以骨肉备九卿虽在甽畞犹不忘君乃上封事推春秋灾异以救今事一一条其所以有曰执狐疑之心者来防贼之口持不断之意者开羣枉之门防邪进则众贤退羣枉盛则正士消故易有否泰小人道长君子道消则政日乱故为否否者闭而乱也君子道长小人道消则政日治故为泰泰者通而治也恭显见其书愈与许史比而怨更生等堪性公方自见孤立遂直道而不曲是歳夏寒日青无光恭显及许史皆言堪猛用事之咎上内重堪患众口之寖润无所取信时长安令杨兴常称誉堪乃见问兴兴者倾巧士谓上疑堪因毁之上于是疑防城门校尉诸葛丰亦言堪猛短上发怒免丰亦左迁堪为河东太守猛为槐里令显等专权日甚后三歳余孝宣庙阙灾其晦日有食之于是上召前言日变在堪猛者责问皆稽首谢乃下诏徴堪为光禄大夫猛为太中大夫给事中是时显干尚书尚书五人皆其党也堪希得见常因显白事事决显口防堪疾瘖不能言而卒显遂诬谮猛令自杀于公车更生伤之乃着嫉防擿要救危及世颂凡八篇依兴古事悼己及同也遂废十余年成帝即位显等伏辜更生乃复进用更名向向以故九卿召拜中郎使领防三辅都水数奏封事迁光禄大夫是时帝元舅阳平侯王鳯为大将军倚太后专国权兄弟七人皆封列侯适数有大异而上方精于诗书观古文诏向领校中五经秘书向乃集合上古以来歴春秋六国至秦汉符瑞灾异之记推迹行事连传祸福着其占验比相从各有条目凡十一篇号曰洪范五行传论奏之天子心知向忠精故为鳯兄弟起此论也然终不能夺王氏权久之营起昌陵数年不成复还归延陵制度泰奢向上疏谏词防极切上虽感其言而不能从向睹俗弥奢淫而赵卫之属起微贱逾礼制向以为王教由内及外自近者始故采诗书所载贤妃贞妇兴国显家可法则及孽嬖乱亡者序次为列女传凡八篇以戒天子及采传记行事着新序说苑凡五十篇奏之屡言得失陈法戒书数十上以助观览补遗阙上虽不能尽用然内嘉其言常嗟叹之时上无继嗣政由王氏出灾异浸甚向雅竒陈汤智谋与相亲友独谓汤曰灾异如此而外家日甚其渐必危刘氏吾幸得同姓末属累世防汉厚恩身为宗室遗老歴事三主上以我先帝旧臣每进见常加优礼吾而不言孰当言者遂上封事极谏至曰事势不两大王氏与刘氏亦且不竝立如下有泰山之安则上有累卵之危陛下为人子孙守持宗庙而令国祚移于外亲降为皂纵不为身奈宗庙何妇人内夫家外父母家此亦非皇太后之福也书奏天子召见向叹息悲伤其意谓曰君且休矣吾将思之以向为中垒校尉向为人简易无威仪廉靖乐道不交接世俗专积思于经术昼诵书传夜观星宿或不寐达旦元延中星孛东井蜀郡岷山崩雍江向恶此异懐不能已复上奏有曰方今同姓疏逺母党专政禄去公室权在外家非所以彊汉宗卑私门保守社稷安固后嗣也向自见得信于上故常显讼宗室讥刺王氏及在位大臣其言多痛切发于至诚上数欲用为九卿辄为王氏居位者及丞相御史所持故终不迁居列大夫官前后三十余年年七十二卒卒后十三嵗而王氏遂代汉
　　论曰孝宣以甘露三年始立谷梁博士是歳向年三十其铸作黄金事前于此则向固未及壮也且其失在于过信父书考向之诚谅忠謇庶几社稷之臣其学之醇西汉儒者未之或先也顾以年少一眚为世疵议夫仲舒繁露颇杂禨祥横渠蚤歳亦喜谈兵至若逃禅以归儒变而求真者往往有之茍其能以晚盖则始术曽不足以相累何独于向而必过为覈论哉
　　戴圣
　　戴圣字次君梁人与戴徳同受礼于后苍徳号大戴圣号小戴汉兴以来迄于刘向所校定礼传凡二百五十篇至徳删其繁重为八十五篇圣又删为四十六篇世传大戴礼篇第自三十九而下止于八十一前阙三十八篇末阙四篇中又阙第七十二意其阙者即圣所删耶徳仕至信都王太傅圣尝以博士论石渠仕至九江太守行治多不法前刺史以其大儒优容之及何武为刺史行部録囚徒有所举以属郡圣曰后进生何知乃欲乱人治皆无所决武使从事亷得其罪圣惧自免论曰大学中庸先圣设教传道之书也而皆出于圣则圣之为功岂独传礼一家学已哉史谓其行治多不法意圣迂阔慕古不尽循用汉法故武所举囚徒圣无所决而姗侮之曰后进生何知乃欲乱人治言己所以治者非武所知也是即行治不法之一事也夫儒家者流于法律刑名多粃糠弃之郑樵因此遂讥圣为礼家之宗而身为赃吏樵安从知武所廉得者之为赃罪耶圣行事少所表见独见于何武传者如此因嘉其传经之功而疑于其罪迹故録之若马融为梁冀草诏而杀李固则情罪彰灼君子不能为之辩矣



　　史传三编卷一
　　钦定四库全书
　　史传三编卷二
　　大学士朱轼撰
　　名儒传二
　　汉
　　杜子春
　　杜子春河南缑氏人通周官先是秦始皇深恶周官之书禁絶不传汉武帝时有李氏得之上于河间献王独阙冬官一篇献王购以千金不得遂取考工记补成一篇奏之至成帝时黄门郎刘歆表而出之周礼始得列序着于录畧子春受业于歆能通其读家于南山因以教授乡里永明初年已九十犹能诵识郑兴郑众马融贾防贾逵皆受业焉众逵为发明其説着周礼解后融作周官传以授郑康成康成作周官注皆祖子春云子春又明易夏曰连山殷曰归藏子春曰连山伏羲归藏黄帝当必有所指云
