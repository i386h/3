<!-- { "loadSidebar": true } -->
　　富弼字彦国河南人少笃学有大度穆修谓之曰进士不足以尽子之才当以大科名世范仲淹见而竒之曰王佐才也以文示晏殊殊妻以女试礼部不中将归仲淹使人追之曰有旨以大科取士弼遂以贤良方正登第授将作监丞签书河阳判官仲淹坐争废后事贬弼上言一举二失纵不能复后宜还仲淹以表忠言不听通判绛州赵元昊反弼陈八事且言元昊遣使求割地邀金帛使者部从仪物如契丹而词甚倨此必元昊腹心谋臣自请行者宜出其不意斩之都门又劾枢密夏守彬庸材不当用召知谏院康定元年日食正旦弼请罢宴彻乐执政不可弼曰万一契丹行之爲朝廷羞后使者北还言契丹果罢宴帝深悔之时方禁臣僚越职言事弼因极言应天变莫若通下情遂除其禁元昊冦鄜延延州民二十人诣阙告急帝召问具得诸将败亡状执政恶而禁之弼言此必非陛下意宰相恶上知四方有败尔民有急不得诉之朝则西走元昊北走契丹矣时元昊破金明钤辖卢守懃不救内侍黄德和引兵走大将刘平战死德和诬其降贼弼请按竟其狱德和坐要斩夏守彬爲陜西都总管又以宦者王守忠爲都钤辖弼言用守彬已爲天下笑今益以守忠殆与唐监军无异守懃德和覆车之辙可复蹈乎诏罢守忠自用兵以来吏民上书者甚众初不省用弼言知制诰本中书属官可选一人置局中书考其所言可用用之又引国初故事请使宰相兼领枢密会西夏首领二人来降补借奉职羁置荆湖弼言二人之降其家已族矣当厚赏以劝来者事下中书宰相初不知也弼叹曰此岂小事而宰相不知耶更极论之乃从弼言以宰相兼枢务庆厯二年知制诰紏察在京刑狱时有用僞牒爲僧者事觉乃堂吏爲之开封按其狱不及吏弼请以吏付狱执政吕夷简指其坐曰公卽居此无爲近名弼正色曰必得吏乃止夷简滋不悦会契丹屯兵境上遣萧英刘六符来求石晋所与关南地朝廷择报聘者皆以敌情叵测莫敢行夷简因是荐弼欧阳修引颜眞卿使李希烈事请留之不报弼卽入对叩头曰主忧臣辱臣不敢爱其死帝爲动色先以爲接伴英等入境中使迎劳之英托足疾不拜弼曰昔吾使北病卧车中闻命辄起今中使至而君不起何耶英矍然起拜弼开怀与语英感悦卽以其情告且曰可从从之不可从更以一事塞之弼具以闻帝进弼枢密直学士辞曰国家有急义不惮劳奈何逆以官爵赂之遂爲使报聘弼见契丹主契丹主曰南朝违约塞雁门增塘水治城隍籍民兵将以何爲羣臣请举兵而南吾以爲不若求地求而不获举兵未晚弼曰北朝忘章圣皇帝之大德乎澶渊之役若从诸将言北兵无得脱者且北朝与中国通好则人主专其利而臣下无获若用兵则利归臣下而人主任其祸故诸臣劝用兵者皆爲身谋非国计也契丹主惊曰何谓也弼曰晋高祖欺天叛君而求功于北末帝昏乱土宇狭小上下离心故契丹全师独克虽所获金帛充牣诸臣之家而壮士健马物故大半今中国提封万里精兵百万法令修明上下一心北朝欲用兵能保其必胜乎就使其胜所亡士马羣臣当之欤抑人主当之欤若通好不絶岁币尽归人主臣下所得止奉使者岁一二人羣臣何利焉契丹主大悟首肯者久之弼又曰塞雁门者备元昊也增塘水始于何承矩事在通好前城隍皆修旧民兵亦补阙非违约也契丹主曰微子言吾不知其详然吾所欲者祖宗故地耳弼曰晋高祖以卢龙一道赂契丹周世宗复取关南皆异代事若各欲求地岂北朝之利哉旣退六符曰吾主耻受金帛坚欲十县何如弼曰本朝皇帝言朕爲祖宗守国岂敢妄以土地与人北朝所欲不过租赋耳朕不忍多杀两朝赤子故屈己增币以代之若必欲得地是志在败盟假此爲词耳朕安得独避用兵乎澶渊之盟天地鬼神实临之今北朝首发兵端过不在我天地鬼神其可欺乎明日契丹主召弼同猎引弼马自近犹言求地事弼反覆陈其不可状且言北朝旣以得地爲荣南朝必以失地爲辱兄弟之国岂可使一荣一辱哉猎罢六符曰吾主闻荣辱之言意甚悟今惟有结婚可议耳弼曰婚婣易生嫌隙本朝长公主出降赍送不过十万缗岂若歳币无穷之利哉契丹主乃遣弼归弼归复命帝复使持和亲增币二议及誓书徃且命受口传之词于政府旣行次乐寿弼谓副使张茂实曰吾爲使者而不见国书万一书词与口传者异则吾事败矣启视果不同乃驰还都以晡时入见奏曰执政故爲此欲置臣于死地臣死不足惜奈国事何吕夷简辞曰误耳当令改定晏殊亦曰夷简决不然弼怒曰晏殊奸邪党夷简以欺陛下殊弼之妻父也弼易书遂行旣至契丹不复求婚专欲增币曰南朝遗我书当曰献否则曰纳弼争不可契丹主曰南朝旣惧我何惜此二字若我拥兵而南得无悔乎弼曰本朝皇帝兼爱南北之民不忍使蹈锋镝故屈己增币何名爲惧哉若不得已至于用兵则当以曲直爲胜负非使臣之所忧也契丹主曰卿勿固执古已有之弼曰自古惟唐高祖借兵于突厥故臣事之当时或称献纳则不可知其后颉利爲太宗所擒岂复有此礼哉弼声色俱厉契丹主知不可夺乃留所许增币誓书而使六符以其国誓书来且求献纳字弼归奏曰臣以死拒之彼气折矣可勿许也朝廷竟以纳字与之增币二十万而契丹平始受命闻一女卒再受命闻一男生皆不顾得家书不发而焚之曰徒乱人意耳复除枢密直学士迁翰林学士皆力辞曰增岁币非臣本志也特以朝廷方讨元昊未暇与之角故不敢以死争耳敢受爵乎庆厯三年三月命爲枢密副使辞愈力至七月复申前命弼言契丹旣和好议者便谓无事边备遽弛万一败盟臣死且有罪愿陛下思其轻侮之耻坐薪尝胆不忘修政以诰纳上前而罢逾月帝使宰相谕旨曰此朝廷特用非以使契丹故也弼不得已乃受是时仁宗锐意兴太平进用皆一时之选而尢责成于范仲淹及弼数以手诏督弼等令条具其事又开天章阁召弼等坐给笔札使书其欲爲者且命仲淹主西事弼主北事弼上当世之务十余条又上河北安边十三策大畧以进贤退不肖止侥幸去宿爲本欲稍易诸路监司之不才者使澄汰所部吏于是小人始不悦矣元昊以书来称男不称臣弼言契丹臣元昊而我不臣则契丹爲无敌于天下不可许乃却其使卒臣之十二月诏册元昊爲夏国主使将行而止以俟北使弼曰若北使未至而行则事自我出旣至则恩归契丹矣从之四年契丹发兵会元昊伐爱勒族于河东爲近帝疑二边同谋弼曰兵出无名契丹不爲也元昊本与契丹约相左右今契丹独获重币元昊有怨言故城威塞以备之爱勒屡冦威塞契丹疑元昊使之故爲是役安能合而冦我哉或请调发爲备弼曰如此正堕其计臣请任之帝乃止契丹卒不动夏竦中弼以飞语弼不自安求出宣抚河北归及国门不得见除知郓州逾年移靑州是时河朔大水民流京东就食弼择所部丰稔者三州劝民出粟得十五万斛益以官廪随所在贮之得公私庐舍十余万间散处其人以便薪水官吏自前资待阙寄居者皆给其禄使卽民所聚选老弱捐瘠者廪之山林河泊之利有可取爲生者听流民取之其主不得禁官吏皆书其劳约爲奏请他日得以次受赏于朝率五日辄遣人以酒肉糗饭劳之出于至诚人人爲尽力流民死者大塜葬之谓之丛塜自爲文祭之明年麦大熟流民各以远近受粮而归凡活五十余万人募爲兵者万计帝闻之遣使褒劳拜礼部侍郎弼曰此守臣职也辞不受前此救灾者皆聚民城郭中爲粥食之蒸爲疾疫及相蹈借或待哺数日不得粥而仆自弼立法简便周尽天下传以爲式王则叛齐州禁兵欲应之齐非弼所部弼恐事泄变生适中贵人张从训衔命至靑弼度其可用密付以事使驰至齐发吏卒捕之无得脱者卽自劾颛擅之罪帝益嘉之复以爲礼部侍郎又辞不受至和二年召拜同平章事与文彦博并命宣制之日士大夫相庆于朝帝觇知之谓欧阳修曰古之求相者或得以梦卜今朕用二相人情如此岂不贤于梦卜也哉修顿首称贺初帝问置相于王素素对曰惟宦官宫妾不知姓名者可充其选帝曰如此则富弼尔故有是命时契丹使者适至谓王德用曰天子以公爲枢密而用富公爲相皆得人矣弼爲相守格法行故事而附以公议无心于其间故百官任职天下无事以所在民力困岁役不均遣使分道相视裁减又弛茶禁以利商贾省刑狱天下便之嘉祐六年以母忧去位帝五起之弼谓此金革变礼不可施于平世卒不从命英宗立召爲枢密使英宗以疾不视朝太后垂帘英宗疾已韩奏台谏有疏请太后归政亟令撤帘弼怪不关报枢密院又欧阳修爲参政首议追尊濮王弼曰欧公读书知礼法所以爲此举者忘仁宗累主上欺韩公耳遂面奏曰仁宗之立陛下太后之功也今太后谓臣与胡宿吴奎等曰无夫妇人无所告至不忍闻臣实痛之岂仁宗所望于陛下哉以笏指御床曰非陛下有孝德孰可居此英宗俯躬曰不敢弼求去甚坚遂出判河阳英宗初立时韩进拟数宦者策立有劳当迁官弼曰先帝以神器付陛下此辈何功可书有愧色后帅长安爲范纯仁言其事曰便畏富公也神宗初入觐帝从容访以治道弼知帝果于有爲对曰人主好恶不可令人窥测可穷测则奸人得以傅会当如天之鉴人善恶皆所自取然后诛赏随之则功罪皆得其实矣又问边事对曰陛下临御未久当先布德泽二十年口不言兵不宜重赏边功干戈一起祸福不细帝黙然欲留之力辞归郡熙宁三年召拜司空侍中平章事未至闻有言灾异皆天数非人事所致者弼叹曰人君所畏者天耳若不畏天何事不可爲此必奸人欲进邪説以揺上心使辅弼谏诤之臣无所施其力是治乱之机不可不速救卽上书数千言杂引春秋洪范及古今传记人情物理以明其不然及入对又言君子小人之进退系王道之消长愿深加辨察勿以同异爲喜怒喜怒爲用舍今中外之务渐有更张此必小人献説于陛下也大抵小人喜动作生事则其间有所希觊若朝廷守静则事有常法小人何所望哉愿深烛其然无使有悔是时久旱羣臣请上尊号及用乐帝不许而届同天节契丹使当上寿弼言此盛德事正当以此示之乞并罢上寿帝从之卽日弼又上疏愿益畏天戒远奸佞近忠良帝手诏褒答之王安石用事雅不与弼合弼度不能争称疾求退章数十上神宗乃许之问曰卿卽去谁可代卿者弼荐文彦博神宗黙然良久曰王安石何如弼亦黙然遂出判亳州方行靑苗钱弼谓此法行则财聚于上人散于下持不行提举常平赵济劾弼以大臣格新法改判汝州弼言新法臣所不晓不可以复治郡愿归洛养疾许之遂请老加拜司空进封韩国公致仕弼虽家居而朝廷有大利害知无不言交趾叛诏郭逵讨之弼言海峤深远不可责其必进愿诏逵择利进退以全王师契丹争河南地界帝手诏问弼弼言熙河诸郡皆不足守河南地界决不可许星文有变乞开广言路又请速改新法以解倒县之急帝虽不用而眷礼不衰尝因安石有所建明却之曰富弼手疏称老臣无所告诉但仰屋窃叹者卽当至矣其敬之如此故参政王尧臣子同老上言至和三年仁宗弗豫其父与文彦博刘沆及弼同决大策乞立储嗣会翼日疾瘳故缓其事人无复知者以尧臣所撰诏草上之帝以问彦博彦博言与同老合帝嘉弼不自言诏加司徒一辞而拜或问公治平初屡辞官今不然何也弼曰治平初乃弼自辞官今日潞公皆迁弼岂敢坚辞妨他人也盖彦博论新法不合七年不召至是眷礼复厚云弼屡疏言天子无职事惟辨君子小人而进退之此天子之职也君子与小人处其势必争君子不胜则奉身而退小人不胜则交结搆扇千岐万辙必胜而后已小人复胜必肆毒于善良无所不爲求天下不乱不可得也元丰六年卒年八十手封遗奏使其子绍庭上之大畧言陛下卽位之初邪臣纳说图任之际听受失宜上误聪明寖成祸患今上自辅臣下及多士畏祸图利习成敝风忠词谠论无复上达臣老病将死尚何顾求特不忍上负圣明辄倾肝胆冀怜愚忠曲垂采纳去年永乐之役兵民死亡数十万今久戍未解百姓困穷愿归其侵地休兵息民使关陜之间稍遂生理兼陜西再团保甲又葺教塲州县奉行势侔星火人情惶骇难以复用不若寝罢以绥怀之臣之所陈急于济事若夫要道则在圣心所存与所用君子小人之辨耳帝览奏震悼辍朝三日赠太尉谥文忠弼天性至孝恭俭好修与人言必尽敬虽微宦及布衣皆与之抗礼气色穆然不见喜愠其好善嫉恶出于性生晚岁淸心学道独居还政堂每早作放中门钥入瞻礼家庙对夫人如賔客子孙不冠带不见闺门肃如也平时谢客文彦博爲留守时节徃来年八十自书坐屏云守口如瓶防意如城平生所荐士甚众尢知名者如王质与其弟素余靖孙复石介吴奎韩维陈襄等十余人皆有闻于世世以爲知人使契丹功甚伟而每不自以爲功至知靑州活饥民五十万则每自言之曰过于作中书二十四考矣论曰韩富之异自英宗临御太后垂帘时也然韩居枢轴之地则以安国本爲急富列辅弼之臣则以正君德爲先易地皆然未易论其优劣也富之事君交友正道直行危言谠论遇事直陈未尝少有回曲及其临机应敌因权制变军旅之事动中机会何其明也施之州郡活民百万安居庙堂不劳而理可谓才德兼备之君子矣
