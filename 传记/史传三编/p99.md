<!-- { "loadSidebar": true } -->
　　欧阳修
　　欧阳修字永叔庐陵人四岁而孤母郑守节自誓亲诲之学家贫至以荻画地学书幼敏悟从闾里借书抄之未毕已成诵宋兴且百年文章体裁犹仍五季余习蘓舜元舜钦栁开穆修辈有意张之而尚未大振修游随得韩愈遗稿于废书簏中心慕焉苦志力索思与之并两试国子监一试礼部皆第一遂中甲科补西京留守推官始从尹洙游爲古文议论当世事迭相师友与梅尧臣游爲歌诗倡和遂以文章名冠天下入爲馆阁校勘范仲淹以言事贬在廷多论救司谏高若讷独以仲淹当黜修贻书责之谓不复知人间有羞耻事若讷上其书修坐贬夷陵令徙干德令武成节度判官仲淹帅陜西辟修掌书记修曰昔者之举岂以爲己利哉同其退不同其进可也辞不就久之复校勘进集贤校理庆厯三年知谏院是秋诏谏官日赴内朝用仲淹爲参知政事以修之言也帝方更用大臣杜衍富弼韩范仲淹皆在位增谏官员用天下名士修每进见帝延问执政咨所宜行旣多所张弛小人翕翕不便修虑善人必不胜数爲帝分别言之修论事切直人视之如雠帝独奬其敢言赐五品服顾侍臣曰如修者何处得来澧州进柿木成文有太平字修言四海骚然未见太平之象请不宣示于外淮南漕臣献羡余十万贯修请拒之以防刻剥同修起居注遂知制诰故事必试而后命帝知修诏特授之奉使河东自西方用兵议者欲废麟州以省餽饷修曰麟州天险不可废废之则河内郡县民皆不安居矣不若分其兵驻并河内诸堡缓急得以应援而平时可省转输于策爲便由是州得存又言忻代岢岚多禁地废田愿令民得耕之不然将爲敌有朝廷下其议久乃行岁得粟数百万斛凡河东赋敛过重民所不堪者奏罢十数事使还会保州兵乱以修爲河北转运使陛辞帝谕无爲久留之计有所欲言言之修曰谏官得风闻言事外官越职而言罪也上曰第以闻勿以中外爲意河北诸军怙乱骄恣小不如意辄胁持州郡修乞优假将帅以镇压士心军中乃定初保州乱兵皆招以不死旣而悉诛之胁从二千人分诸州富弼爲宣抚使恐后生变与修相遇于内黄夜半屏人谋欲使诸州同日诛之修曰祸莫大于杀已降况胁从乎旣非朝命州郡有一不从爲变不细弼悟乃止修奏置御河催纲司以督粮饷边州赖之又置磁相州都作院以缮一路戎器河北方小治而二府诸人相继罢去修慨然上疏曰杜衍韩范仲淹富弼天下皆知其有可用之贤而不闻其有可罢之罪夫正士在朝羣邪所忌谋臣不用敌国之福也今此四人一旦罢去使羣邪相贺于内敌国相贺于外臣爲朝廷惜之于是羣小益忌修因其孤甥张氏狱傅致以罪遂降知滁州居二年徙扬州颍州时吕夷简子公着爲通判有贤行时人未知修力荐之由是渐见擢用复学士留守南京以母忧去服除召判流内铨时在外十二年矣帝见其髪白劳问甚至小人恐修复用诈爲修奏乞澄汰宦官宦官果怒阴以事中修遂命出知同州以吴充言乃止迁翰林学士帝一日见御阁春帖子读而爱之问知爲修之词也乃悉取宫中诸帖阅之叹曰举笔不忘规谏真侍从之臣也嘉祐二年权知贡举时进士爲文以诡异相高号太学体修患之所取率以词义近古爲贵比以险怪知名者多不在列怨议纷然修出聚噪于马首然塲屋之习从是遂变而是科号得人程颢朱光庭曾巩苏轼苏辙诸人出焉加龙图阁学士知开封府先是包拯以威严御下名震都邑修简易循理不求赫赫之名而京师亦治有以拯之政厉修者修曰凡人材性不一用其所长事无不举强其所短势必不逮吾亦任吾所长耳闻者称善拜礼部侍郎兼翰林侍读学士修在翰林八年知无不言河决商湖北京留守贾昌朝欲开横垅故道回使东流有李仲昌者欲导入六塔河议者莫知所从修以爲河水重浊理无不淤下流旣淤上流必决以近事验之决河非不能力塞故道非不能力复但势不能久耳横垅功大难成虽成将复决六塔狭小以全河注之濵棣德博必被其害不若因水所趋增堤峻防疏其下流纵使入海此数十年之利也宰相陈执中主昌朝文彦博主仲昌竟爲河北患修尝因水灾上疏曰陛下临御三纪而储宫未建昔汉文帝初卽位用羣臣之言卽立太子而享国长久爲汉太宗唐明宗恶人言储嗣事不肯早定致秦王之乱宗社遂覆陛下何疑而久不定乎其后建立英宗盖原于此五年拜枢密副使六年参知政事修在兵府与曾公亮考天下兵数及三路屯戍多少地理远近更爲图籍凡边防久缺屯戍者必加搜补其在政府与韩同心辅政凡兵民官吏财利之要中书所当知者集爲总目遇事不烦求之有司时东宫未定修与韩等协定大议先以英宗判宗正而英宗坚卧不起修奏曰宗室自来不领职事今不次擢用外人皆知将立爲皇子不若遂正其名命学士作一诏书告报天下事卽定矣韩力赞之遂定立爲皇子英宗旣立以疾不能亲政太后垂帘左右交搆几成嫌隙韩奏事太后泣语之故以帝疾爲解太后意未释修进曰太后事仁宗数十年仁德着于天下昔温成之宠太后处之裕如今母子之间反不能容耶太后意稍和修复曰仁宗在位日久德泽在人故一旦晏驾天下奉戴嗣君无一人敢异同者今太后一妇人臣等五六措大耳非仁宗遗意天下孰肯听从太后黙然久之而罢自嘉祐以后朝廷务惜名器进人之路稍狭修屡建言馆阁育材之地材旣难得而又难知当博采而多蓄之杰然者出爲名臣余亦不失爲佳士遂诏二府各举五人修平生与人尽言无所隐及执政士大夫有所干请辄面谕可否虽台谏官论事亦必以是非诘之由是怨诽日众以议尊濮王事爲台谏所论又彭思永蒋之竒造帷薄不根之谤上章劾修会神宗卽位令诘问思永等词穷坐黜而修亦力求退罢爲刑部尚书知亳州明年迁兵部尚书知靑州诸县散靑苗钱修乞令民止纳本钱以示不爲利罢提举管勾官听民以愿请不报改判太原府修辞求知蔡州且曰时多喜新竒而臣思守拙众方兴公利而臣欲寻常遂以本官知蔡州修素以风节自持旣数被污蔑又多与执政忤遂连乞谢事熙宁四年以太子少师致仕五年卒赠太子太师谥文忠修天资刚劲见义勇爲放逐流离至于再三志气自若也学者求见惟与谈政事少及文章张舜民问其故修曰文章止于润身政事可以及物吾昔贬夷陵无以自遣求史汉一观无有乃取陈年公案反覆观之见其枉直乖错不可胜数以夷陵之荒远褊小尚如此天下可知也当时仰天誓心曰自尔遇事不敢忽今出入中外忝尘三事以此自将人之望我必谓翰墨致身以我自观谅是当时一言之报也又曰凡治人者不问吏才能否设施何如但民称便卽是良吏故修爲数郡所居民便所去民思如扬靑南京皆大郡修至三五日间事已减十五六一两月后官府如僧舍或问公政寛简而事不废何也修曰以纵爲寛以畧爲简则弛废而民受其吾所谓寛者不爲苛刻耳所谓简者不爲繁碎耳修少孤母告之曰汝父爲吏常夜烛治官书屡废而叹吾问之则曰此死狱也我求其生不得尔吾曰生可求乎曰求其生而不得则死者与我皆无恨也况求而有得耶夫常求其生犹失之死而世常求其死也修闻而佩服之终身凡死罪非杀人者多所平反盖成其先志云修爲文天才自然丰约中度纡徐委备徃复百折而条达疎畅无所间防要之于至理以服人心故天下翕然师尊之奬引后进惟恐不及赏识之下率爲闻人曾巩王安石苏洵洵子轼辙当其布衣屏处未爲人知修卽游其声誉皆显于世笃于朋友生则振掖之死则调防其家好古嗜学自周秦以降金石遗文防编残简一切掇拾研稽异同的的可表证谓之集古录与宋祁分修唐书修领纪志而祁爲列传及书成奏御旧例只列官高者一人姓名而修官高宜书修曰宋公于列传功多吾岂可掩其名乎于是纪志书修列传书祁祁闻而善之修又自修五代史师春秋之遗意卷帙减旧史之半而事迹添数倍苏轼序其文曰论大道似韩愈论事似陆贽记事似司马迁诗赋似李白识者以爲知言
　　论曰五季之衰学丧文敝而修于周程未出之前首以古文爲当世倡推大道之要而发明六经圣贤之旨使学者晓然知论说必本于仁义有功世道于斯爲大而文章之复古其末也修爲台谏时摧邪扶正论列爲多屡歴州郡声迹可纪及仁英授受之际辅佐韩功在社稷矣之初荐修第以文高名重恐世以不用爲国家惜盖一时权宜之词不知者以爲实则谬也
　　文彦博
