<!-- { "loadSidebar": true } -->
　　申公鲁人少与楚元王俱受诗于齐浮丘伯吕太后时浮丘伯在长安元王复遣子郢与申公俱从卒学元王薨郢嗣使申公傅太子戊戊不好学病申公及戊立胥靡申公初申公与穆生白生皆见礼于元王穆生不耆酒元王每置酒常为设醴及戊即位常设后忘设穆生退曰可以逝矣不去楚人将钳我于市称疾卧申公白生强起之曰独不念先王之徳与今王一旦失小礼何足至此穆生曰易称知几其神先王所以礼吾三人者为道存也今而忽之是忘道也忘道之人胡可与久处岂为区区之礼哉遂谢病去申公白生独留后戊淫暴与呉通谋二人谏不听卒被胥靡申公媿之归鲁教授终身不出门谢賔客独王命召乃往弟子自逺方至受业者千余人申公为诗训故以教疑者则阙弗传兰陵王臧代赵绾皆受诗申公后臧为郎中令绾为御史大夫请立明堂不能就其事乃言师申公申公时已八十余上使束帛加璧安车蒲轮驾驷迎之弟子二人乘轺传从至见上上问治乱之事对曰为治者不在多言顾力行何如耳时上方好文词见申公对黙然然已招致即以为大中大夫舍鲁邸议明堂事窦太后喜老子言不说儒术得绾臧之过以让上上因废明堂事下绾臧吏皆自杀申公亦病免归数年卒弟子为博士者十余人至大夫郎掌故者以百数而所授鲁许生免中徐公以授王式式以授山阳张长安东平唐长賔沛褚少孙由是鲁诗有张唐褚氏之学而燕韩生齐辕固亦皆治诗为之传韩婴当孝文时为博士景帝时至常山太傅婴亦以易授燕赵间好诗故其易微惟韩氏自传之武帝时婴尝与董仲舒论于上前其人精悍处事分明仲舒不能难也婴授河内赵子赵子授蔡谊谊授食子公与王吉吉授长孙顺则韩诗又有王食长孙之学辕固孝景时为博士尝与黄生争论汤武受命于上前及窦太后好老子召问固固曰此家人言耳太后怒曰安得司空城旦书乎使入圈撃彘上知固直言无罪假以利兵彘应手倒乃免武帝初以贤良徴时固已九十余矣公孙亦徴仄目而事固固曰公孙子务正学以言母曲学以阿世诸齐以诗显贵皆固弟子也惟夏侯始昌最明始昌授后苍苍授翼奉匡衡衡授师丹伏理则齐诗又有翼匡师伏之学齐鲁韩三家诗皆立于学宫或取春秋采杂说咸非其本义与不得已鲁最为近之论曰后儒论申公对武帝以力行当明言所行者何若以启发武帝之心又谓武帝不问故申公不言二者固皆有见窃谓申公之为人抱遗经而守宁静者也意其所谓力行大都清心寡欲息事宁人为先武帝以雄心大畧之主一望其词气固已枘凿而不相入矣故无容于再问再对也独惜所谓鲁诗竟与辕固之齐诗同湮没而不传使后代好古之士无所考稽刘歆有言与其过而废之宁过而存之谅哉
　　髙堂生　后苍
　　髙堂生字伯鲁人其先齐公族也齐卿髙敬仲食采于髙堂因氏焉生其裔也传仪礼昔帝王质文世有损益至周曲为之防事为之制故曰礼仪三百威仪三千及周之衰诸侯将逾法度恶其害己皆灭去其籍自孔子时而不具至秦大壊汉兴生为博士传士礼十七篇即仪礼也至武帝时又有礼古经出于鲁淹中而河间献王好古爱学收集余烬得而献之合五十六篇竝威仪之事而又得司马穰苴兵法一百五十五篇及明堂隂阳之记并无敢传之者惟古文十七篇与生所传不殊而字多异生所传者今文也五十六篇字皆篆书古文也生授瑕丘萧奋奋以授东海孟卿卿以授后苍汉兴传礼者十三家惟髙堂生所传歴久愈明云
　　后苍字近君东海郯人自汉兴髙堂生为博士传士礼十七篇迄孝宣世苍最明苍尝受诗于夏侯始昌又从东海孟卿受礼其说礼凡数万言号曰后氏曲台记大抵皆推士礼而致于天子苍授梁戴徳戴圣及沛庆普三家皆立于学官故礼有大戴小戴庆氏之学大戴授琅邪徐良小戴授梁桥仁及杨荣故大戴有徐氏小戴有桥杨氏之学皆渊源于苍云
　　论曰昔先王以礼化民成俗横渠张子每教学者以知礼成性变化气质礼顾不重欤经秦火后礼失其传传自髙堂生歴后苍而益着二先生之有功于礼也顾或谓生所传止士礼疑为未全之书不知朝庙邦国之典周官载之仪礼详于冠昏丧祭推士礼以达于天子固其所也周公之精意存焉后之学者毎治礼记而缺仪礼夫仪礼经也礼记传也传宜分以附于经之后乃舍此而取彼是犹习春秋之书舍孔子之经文而但习二传其可谓之通春秋哉
　　毛苌
　　毛苌赵人善说诗自谓子夏所传葢自孔子以诗授子夏子夏作诗序以授鲁人曽申申授魏人李克克授鲁人孟仲子孟仲子授根牟子根牟子授赵人荀卿荀卿授鲁人毛亨亨为训诂传于其家河间献王得而献之朝时苌受亨诗为献王博士每说诗献王悦之因复取诗传加毛字以别齐鲁韩三诗也故世谓亨为大毛公苌为小毛公亨诗传由苌盛行于汉苌所着有毛诗故训二十卷诗传十卷平帝时立于学宫苌授同国贯长卿长卿授解延年延年为阿武令授徐敖敖授九江陈侠侠授同郡谢曼卿曼卿善毛诗又为之训东海卫敬仲受学于曼卿先儒相承谓诗序子夏所创毛公及敬仲又加润益郑众贾逵马融并作毛诗传郑康成作毛诗笺齐诗魏代已亡鲁诗亡于西晋韩诗虽存无传之者惟毛诗郑笺至今独立
　　叶梦得曰诗有四家毛诗最后出而独传何也曰六经自秦火后独诗以讽诵相传韩诗既出于人之讽咏而齐鲁与燕语音不同训诂亦异故其学往往多乖独毛之出也自以源流得于子夏而其书贯穿先秦古书其释鸱鸮也与金縢合释北山烝民也与孟子合释昊天有成命与国语合释硕人清人黄鸟皇矣与左传合而序由庚等六章与仪礼合盖当毛氏时左氏未出孟子国语仪礼未甚行而学者亦未能信也惟河间献王博见异书深知其精迨至晋宋诸书盛行肄业者众而人始翕然知其说近正且左氏等书汉初诸儒皆未见而毛说先与之合不谓之源流子夏可乎
　　论曰毛公所谓传自子夏者则今之大小序是也当西汉时三家得立惟毛独否及其后惟毛独着独行千数百年之间说诗者莫敢有异议至朱子始疑之自立传义然亦多采其说夫毛之序诗谓全无所本于子夏则不可谓全出于子夏之说而无所臆揣附防则非也要其传经之功勤且伟矣
　　刘徳
　　刘徳者孝景帝子也前二年立为河间王修学好古实事求是从民得善书必为好写与之留其真加金帛赐以招之由是四方道术之人不逺千里或有先祖旧书多奉以奏王者故得书多与汉朝等是时淮南王安亦好书所招致率多浮辩王所得书尽古文先秦旧书周官尚书礼礼记孟子老子之属皆经传说记七十子之徒所论其学举六艺立毛氏诗左氏春秋博士修礼乐被服儒术造次必于儒者山东诸儒者从而游武帝时来朝献雅乐对三雍宫及诏策所问三十余事其对推道术而言得事之中文约指明立二十六年薨中尉常丽以闻曰王身端行治温仁恭俭笃敬爱下明知深察恵于鳏寡大行令奏諡法聪明睿知曰献宜諡献王传五世至元国除建始元年复立元弟良为河间王良修献王之行母太后薨服丧三年如礼哀帝下诏褒扬益封万户薨諡曰惠传子尚至王莽时絶
　　论曰周衰礼壊乐崩及经秦火书籍亡失汉儒修补每限于耑门惟献王借屏藩之力多士景从故搜辑独备艺文志所载儒家书目有河间周制十八篇意献王述礼之作又记献王与毛生等共采周官及诸子言乐事者以作乐记然则礼乐之事其存什一于千百犹传于今不废者献王之劳尤不可诬班固曰夫惟大雅卓尔不羣岂不谅夫
　　董仲舒
　　董仲舒广川人少治春秋孝景时为博士下帷讲诵弟子传以久次相授业或莫见其面盖三年不窥园其精如此进退容止非礼不行学士皆师尊之武帝即位举贤良文学之士前后百数而仲舒以贤良对策其策有曰天道之大者在隂阳阳为徳隂为刑刑主杀而徳主生是故阳常居大夏而以生育养长为事隂常居大冬而积于空虚不用之处以此见天之任徳不任刑也天使阳出布施于上而主歳功使隂入伏于下而时出佐阳阳不得隂之助亦不能独成歳终阳以成歳为名此天意也王者承天意以从事故任徳教而不任刑刑者不可任以治世犹隂之不可任以成歳也又曰夫不素养士而欲求贤譬犹不瑑玉而求文采也养士之大者莫大乎太学今以一郡一国之众对亡应书者是王道往往而絶也臣愿陛下兴太学置明师以养天下之士数考问以尽其材则英俊宜可得矣又曰天令之为命命非圣人不行质朴之谓性性非教化不成人欲之谓情情非度制不节是故王者上谨于承天意以顺命也下务明教化民以成性也正法度之宜别上下之序以防欲也修此三者而大本举矣又曰孔子曰天地之性人为贵明于天性知自贵于物知自贵于物然后知仁谊知仁谊然后重礼节重礼节然后安处善安处善然后乐循理乐循理然后谓之君子故曰不知命无以为君子又曰今师异道人异论百家殊方指意不同是以上无以持一统法制数变下不知所守臣愚以为诸不在六艺之科孔子之术者皆絶其道勿使竝进邪辟之说灭息然后统纪可一而法度可明民知所从矣对既毕天子以为江都相事易王易王帝兄素骄好勇仲舒以礼义匡正王敬重之问曰粤王句践与大夫泄庸种蠡谋伐呉遂灭之孔子称殷有三仁寡人亦以为粤有三仁仲舒曰昔者鲁君问栁下惠吾欲伐齐何如栁下惠曰不可归而有忧色曰吾闻伐国不问仁人此言何为至于我哉徒见问耳犹且羞之况设诈以伐呉乎由此言之粤本无一仁夫仁人者正其谊不谋其利明其道不计其功是以仲尼之门五尺之童羞称五伯为其先诈力而后仁义也五伯比于他诸侯为贤其比三王犹武夫之于美玉也王曰善仲舒治国以春秋灾异之变推隂阳所以错行故求雨闭诸阳纵诸隂其止反是行之一国未尝不得所欲中废为中大夫先是辽东髙庙长陵髙园殿灾仲舒居家推说其意草槀未上主父偃候仲舒私见嫉之窃其书而奏焉上召视诸儒仲舒弟子吕步舒不知其师书以为大愚于是下仲舒吏当死诏赦之仲舒自是不敢复言灾异仲舒为人廉直是时方外攘四夷公孙治春秋不如仲舒而希世用事位至公卿仲舒以为从谀嫉之胶西王亦上兄也尤纵恣数害吏二千石乃言于上曰独董仲舒可使相胶西王胶西王闻仲舒大儒善待之仲舒恐久获罪病免凡相两国辄事骄王正身以率下数上疏谏争教令国中所居而治及去位归居终不问家产业以修学著书为事朝廷如有大事使使者及廷尉张汤就其家问之其对皆有明法自武帝初立魏其武安侯为相而隆儒矣及仲舒对防推明孔氏抑黜百家立学校之官州郡举茂材孝廉皆自仲舒发之年老以寿终于家子及孙皆以学至大官仲舒所着皆明经术之意及上疏条教凡百二十三篇而说春秋事得失闻举玉杯蕃露清明竹林之属复数十篇十余万言皆传于后世前汉书赞曰刘向称董仲舒有王佐之材虽伊吕亡以加管晏之属伯者之佐殆不及也至向子歆以为伊吕乃圣人之耦王者不得则不兴故顔渊死孔子曰噫天丧予惟此一人为能当之自宰我子贡子游子夏不与焉仲舒遭汉承秦灭学之后六经离析下帷发愤潜心大业令后学者有所统壹为羣儒首然考其师友渊源所渐犹未及乎游夏而曰管晏弗及伊吕不加过矣至向曽孙龚笃论君子也以歆之言为然
