<!-- { "loadSidebar": true } -->
　　吕端字易直幽州安次人初以司门员外郎知成都府为政清简会秦王廷美尹开封端充判官太宗征河东廷美将有居留之命端白曰主上栉风沐雨以申吊伐王地处亲贤当表率扈从今主留务非所宜也廷美由是恳请从行寻知蔡州有善政出使髙丽暴风折樯舟人大恐端恬然读书若在斋阁拜右谏议大夫许王元僖尹开封又为判官王薨有发其隂事者坐裨赞无状遣御史武元頴内侍王继恩就鞫于府端方决事二使曰有诏推君端神色自若顾从者曰取防来二使曰何遽至此端曰天子有制问即罪人矣因下堂随问而答无何为枢宻直学士逾月拜参知政事时赵普在中书曰吕公奏事得嘉赏未尝喜遇抑挫未尝惧亦不形于言真台辅之器也时旦暮相端左右或曰端为人糊涂太宗曰端小事糊涂大事不糊涂会吕防正罢即相端焉端为相持重识大体以清简为务同列奏对多有异议惟端罕所建明一日内出手札戒谕自今中书事必经吕端详酌乃得闻奏保安军奏获李继迁母时寇准居枢宻独召与谋准退端问故准以告端曰何以处之准曰准欲斩之于保安军北门之外端曰必若此非计之得也愿少缓其事端将覆奏即入奏曰昔项羽得太公欲烹之髙祖曰愿分我一杯羮夫举大事不顾其亲况继迁悖逆之人乎且今日杀继迁之母继迁可擒乎徒结怨讐愈坚其叛心耳以臣之愚宜置于延州使善养视之以招来继迁虽不能即降终可以系其心而母死生之命在我矣太宗抚髀称善曰微卿几误我事即用端策其母与继迁寻俱卒继迁子竟纳欵请命端之力也太宗不豫端日与太子问起居及疾大渐内侍王继恩忌太子英明隂与参政李昌龄殿前指挥使李继勳知制诰胡旦谋立故楚王元佐太宗崩李皇后使继恩召端端知有变鎻继恩于阁内使人守之而入皇后曰宫车已宴驾立嗣以长顺也今将何如端曰先帝立太子正为今日岂可更有异议真宗既即位垂帘引见羣臣端平立殿下不拜请卷帘升殿审视然后降阶率羣臣拜呼万岁继恩等皆坐贬真宗每见端入对肃然拱揖不以名呼又以端躯体洪大宫庭阶戺稍峻特令梓人为纳陛尝召对便殿访军国大事经久之防端陈当世之务皆有条理端器量宽厚多恕意豁如也虽屡经摈退未尝以得丧介怀两使絶域其国叹重之后有使往者每问端为宰相否其名显如此卒年六十六赠司空諡正惠
　　论曰朱子有言不贪之心一也而一介与千驷捐之有难易之殊不惧之心一也而平地与髙习之有先后之序是知定大事者非小器所能胜任何则成败之机重而罪责匪轻也当太宗晏驾事几不测虽有宏才逺畧文武兼资者未必能定之俄顷也端决机于始而坚持于后升阶审视然后下拜非器识凝定其孰能之迹其洊历州郡所在着声周旋同列羣而不党小事糊涂岂笃论哉
　　李沆
　　李沆字太初洺州肥乡人少好学器度宏逺其父炳尝曰此儿异日必至公辅太平兴国五年举进士甲科尝侍曲宴太宗目送之曰沆风范端凝真贵人也累官翰林学士参知政事真宗咸平初以户部侍郎同平章事李继迁久叛有图取朔方之意朝廷困于飞挽中外咸以灵州乃必争之地茍失之则边郡不可保帝以问沆沆曰继迁不死灵州非朝廷有也莫若宻召州将使部分军民空垒而归则闗右之民息肩矣众议各异未即从沆言未几灵州陷帝由是益重之沆为相王旦参政以西北用兵或至旰食旦叹曰我辈安得坐致太平优防无事耶沆曰少有忧勤足为警戒他日四方宁谧朝廷未必无事后丹和亲旦问何如沆曰善则善矣然边患既息恐人主渐生侈心耳旦未以为然沆又日取四方水旱盗贼奏之旦以为细事不足烦上听沆曰人主年少当使知四方艰难不然血气方刚不留意声色犬马则土木甲兵祷祠之事作矣吾老不及见此参政他日之忧也及旦亲见王钦若丁谓等所为欲谏则业已同之欲去则上遇之厚不忍去乃叹曰李文靖真圣人也沆在相位接賔客常寡言马亮与沆同年生又与其弟维善语维曰外议以大兄为无口匏维乗间达亮语沆曰吾非不知也然今之朝士得升殿言事上封论奏了无壅蔽多下有司皆见之矣邦国大事北有强辽西有叛夏日旰条议所以备御之防非不详究荐绅中如李宗谔赵安仁皆时之英秀与之谈犹不能启发吾意自余通籍之子坐起拜揖尚周章失措即席必自论功最以希宠奬此有何策而与之接语哉茍曲意妄言即世所谓笼吾病未能也为我谢马君沆尝言居重位实无补万分独中外所陈利害一切报罢之惟此少以报国耳朝廷防制纎悉备具或狥所陈请施行一事即所伤多矣寇准与丁谓善屡以谓才荐于沆不用准问之沆曰如斯人者才则才矣顾其为人可使之在人上乎准曰如谓者相公终能抑之使在人下乎沆笑曰他日后悔当思吾言也准后为谓所倾始服沆言真宗尝问治道宜何先沆曰不用浮薄新进喜事之人此最为先问其人曰如梅询曾致尧是也又尝问沆曰人皆有宻启卿独无何也对曰臣待罪宰相公事则公言之何用宻启夫人臣有宻启者非谗即佞臣常恶之岂可效尤真宗尝夜遣使持手诏欲以刘氏为贵妃沆对使者引烛焚诏附奏曰但道臣沆以为不可议遂寝驸马都尉石保吉求为使相帝问沆沆曰赏典之行须有所自保吉因縁戚里无攻战之劳台席之拜恐腾物论他日再三问之执议如初遂止景德元年卒年五十八上哭之恸谓左右曰沆为大臣忠良纯厚始终如一岂意不享遐夀赠太尉中书令諡文靖沆尝读论语或问之沆曰沆为宰相如论语中节用而爱人使民以时尚未能行圣人之言终身诵之可也性直谅内行修谨言无枝叶识大体居位慎宻不求声誉动遵条制人莫能干以私公退终日危坐未尝跛倚治第封邱门内防事前仅容旋马或言其太隘沆笑曰居第当传子孙此为宰相防事诚隘为太祝奉礼防事已宽矣至于垣頽壁损不以屑虑沆与诸弟友爱尤器重维暇日相对宴饮清言未尝及朝政亦不及家事沆没后或荐梅询可用真宗曰李沆尝言其非君子其信倚如此
　　论曰真宗之朝多贤相最为世所称者沆及王旦寇准是也沆能遏真庙东封西祀之萌而旦至同其事发于感叹旦能抑丁谓王钦若軰使十年不为宰相而准始受其欺终罹其祸时为之耶抑沆之劲正清苦所以发诚忠而养威重者实有以过人乎殷忧启圣虑逺思深力持镇静以与黎元休息培国家元气者厚哉
　　王旦
