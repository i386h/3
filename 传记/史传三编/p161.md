<!-- { "loadSidebar": true } -->
　　论曰夫子有言苛政猛于虎然虎杀人犹知甘罪苛政杀人而或恬不自怪是将谓杀人以梃与刃为果有以相异也则诚虎而冠者也恢与刘昆皆徳格异异哉
　　刘宠
　　刘宠字祖荣东莱牟平人父丕博学号为通儒宠少受父业以明经举孝廉除东平陵令以仁惠为吏民所爱母疾弃官去百姓送者塞道车不得进至轻服遁归后四迁豫章太守又三迁会稽太守山民愿朴有白首不入市井者颇为官吏所扰宠简除烦苛禁察非法郡中大化徴为将作大匠山隂县有五六老叟厐眉皓髪自若邪山谷间出人赍百钱以送宠宠劳之曰父老何自苦对曰山谷鄙生未尝识郡朝它守时吏发求民间至夜不絶或狗吠竟夕民不得安自明府下车以来狗不夜吠民不见吏年老遭值贤明今闻当见弃去故自扶奉送宠曰吾政何能及公言邪勤苦父老为人选一大钱受之转为宗正大鸿胪延熹四年代黄琼为司空以隂雾愆阳免顷之拜将作大匠复为宗正建寜元年代王畅为司空频迁司徒太尉二年以日食策免归乡里宠前后歴宰二郡累登卿相而廉约省素家无货积尝出京师欲息亭舍亭吏止之曰整顿洒埽以待刘公不可得也宠无言而去时人称其长者以老病卒于家论曰萧何涤秦烦苛与民休息而画一之歌兴宠率是道以牧会稽亦使犬鸡鸣吠各得其情焉然宠既登台辅遂不能振衰起锢者何继秦之余酷而宠值汉之积媮也在易之需曰君子以饮食宴乐于蛊则曰先甲后甲当髙祖时方拨乱世反之正其道宜需至延熹建寜之间上下狃于恬嬉亦已久矣势不可以无事故曰蛊者事也其后诸葛亮与法正论治蜀深明汉初可以济而已之不得然者以此
　　仇览
　　仇览字季智一名香陈留考城人少为书生淳黙乡里无知者年四十县召补吏选为蒲亭长劝人生业为制科令至于果菜为限鸡豕有数农事既毕乃令子弟羣居还就黉学其剽轻游恣者皆役以田桑严设科罚躬助丧事赈恤穷寡期年大化民有陈元者独与母居而母告元不孝览惊曰吾近日过舍庐落整顿耕耘以时此非恶人当是敎化未至耳母守寡养孤苦身投老奈何肆忿一朝欲致子以不义乎母感悔涕泣而去览乃亲到元家与其母子饮为陈人伦孝行譬以祸福元卒成孝子乡邑为之谚曰父母何在在我庭化我鸤枭哺所生考城令河内王涣政尚严猛闻览以徳化人署为主簿谓览曰闻陈元之过不罪而化之得无少鹰鹯之志邪览曰以为鹰鹯不若鸾凤涣谢遣曰枳棘非鸾凤所栖百里岂大贤之路今日太学曳长裾飞名誉皆主簿后耳以一月奉为资勉卒景行览入太学时诸生同郡符融有髙名与览比宇賔客盈室览常自守不与融言融观其容止心独竒之乃谓曰与先生同郡壤邻房牖今京师英才四集志士交结之秋虽务经学守之何固览正色曰天子修设太学岂但使人防谈其中髙揖而去融后以告郭泰泰因与融赍刺谒之遂留宿泰嗟叹下牀为拜览学毕归乡里州郡并请皆以疾辞虽在宴居必以礼自整妻子有过辄免冠自责妻子庭谢览冠乃敢升堂家人莫见喜怒声色之异后徴方正遇疾卒
　　论曰孝弟天性也览之化陈元无他焉动以至性而已鸾凤之瑞世犹不若斯人淑世之功多也况鹰鹯乎及逰太学穷经自守视范滂诸人好臧否议论者加一等矣淑徳所闗非徒全身逺祸也
　　刘矩
　　刘矩字叔方沛国萧人少有髙节以叔父辽未得仕遂絶州郡之命诸公嘉其志义辟辽拜议郎矩乃举孝防稍迁雍丘令以礼让化其无孝义者皆感悟自革于路得遗辄推求其主民有争讼矩常引之于前提耳训告以为忿恚可忍县官不可入使归更寻思之讼者感其言往往罢去在县六年以母忧去官后太尉胡广举矩贤良方正四迁为尚书令性亮直不能谐附贵势以是失大将军梁冀意出为常山相以疾去官适冀妻兄孙祉为沛相矩惧为所害不敢还乡里乃投彭城友人家歳余冀意少悟乃补从事中郎复为尚书令迁宗正太常延熹四年太尉黄琼复为司空以矩代琼为太尉矩与琼及司徒种暠同心辅政号为贤相时连有灾异司校尉以劾三公尚书朱穆上言矩等良辅及引殷汤髙宗不罪臣下之义帝不省竟以蛮夷反叛免后复拜太中大夫灵帝初代周景为太尉矩再为上公所辟召皆名儒宿徳不与诸郡交通顺词黙谏多见省用复以日食免因乞骸骨卒于家
　　论曰吴祐以身率物而矩以礼化人夫徳礼者导齐之本也惟祐及矩其犹有三代之风乎祐忤冀遂不仕矩既去复用则祐之节为尤髙然矩之顺词黙諌以济时事度其所以拯弊维衰者为益当不少矣
　　刘寛
　　刘寛字文饶农华隂人有失牛者误认寛牛寛无所言下车以牛与之已而其人别得所失牛乃归寛牛谢曰慙负长者寛曰物有相事容脱误何为谢之州里服其不校桓帝时大将军辟之累官南阳太守歴典三郡温仁多恕虽在仓卒未尝疾言遽色常以为齐之以刑民免而无耻吏人有过但用蒲鞭罚之示辱而已终不加苦事有功善推之自下灾异则引躬克责每行县止息亭传辄引学官祭酒及处士诸生执经对讲见父老慰以农里之言少年勉以孝弟之训人感徳兴行日有所化灵帝初徴拜太中大夫其后两拜太尉皆以日变免复拜永乐少府迁光禄勲封逮乡侯中平二年卒年六十六諡昭烈寛尝坐客遣苍头市酒迂久大醉而还客怒骂曰畜产须叟寛令视奴疑必自杀顾左右曰此人也骂言畜产辱孰甚焉故吾惧其死也夫人欲试寛令恚伺当朝会装严已讫使婢故覆肉羮污朝衣寛神色不异徐言曰羮烂汝手其性度如此海内称为长者
　　论曰汉世以牧守入为三公者至众而寛尤为和厚之宗古者夏楚二物以收其威学宫之罚也寛以蒲鞭驭吏其化亦行牧守之官诚视吏如手足爱民如子弟至心所感不怒而人威何事严刑以逞哉至治臧获亦以度胜号称长者不虚矣
　　任峻
　　任峻字伯达河南中牟人汉末扰乱关东皆震中牟令杨原欲弃官走峻説原曰董卓首乱天下莫不侧目然而未有先发者非无其心也势未敢耳明府如能唱之必有和者今关东十余县能胜兵者不减万人若权行河南尹事总而用之无不济矣原从其计以峻为主簿峻乃表原行尹事使诸县坚守遂发兵会曹操起关东入中牟界峻建议举郡归操操表峻为骑都尉妻以从妹甚见亲信操每征伐峻常居守以给军是时歳饥旱军食不足羽林监颍川枣只建置屯田乃以峻为典农中郎将只为屯田都尉募百姓屯田许下得谷数百万斛郡国别置田官数年中所在积粟仓廪皆实官渡之役峻典军器粮运贼数钞絶粮道峻乃使千乘为一部十道方行为复阵以营备之贼不敢近军国之饶起于枣只而成于峻以功封都亭侯邑三百户迁长水校尉峻寛厚有度而见事理于饥荒之际收防朋友孤遗中外贫宗周急继乏信义见称建安九年卒
　　论曰峻之説杨原讨董卓义形于色可谓忠于汉而有特识矣而不免为操所用何耶然峻终身事于孝献之朝其没时操之逆迹犹未着则安得以与操同事而遽斥为魏臣哉操之行军多致克捷实资屯田之利故知时平则勤垦军兴则开屯者政之善经也
　　董和
　　董和字幼宰南郡枝江人也先本巴郡江州人汉末和率宗族西迁刘璋以为牛鞞江原长成都令蜀土富实时俗奢侈货殖之家侯服玉食婚姻送倾家竭产和躬率以俭恶衣疏食防遏逾僭为之轨制所在皆移风变善畏而不犯县界豪强惮和严法説璋转和为巴东属国都尉吏民老弱相携乞留和者数千人璋听留二年迁益州太守守其清约与蛮夷从事务推诚心南土爱而信之昭烈定蜀徴为掌军中郎将与军师将军诸葛亮并署左将军大司马府事献可替否共为欢交自和居官外收殊域内干机衡二十余年死之日家无儋石之财亮后为丞相敎与羣下曰夫参署者集众思广忠益也若逺小嫌难相违覆旷阙损矣违覆而得中犹弃敝蹻而获珠玉然人心苦不能尽惟徐元直处兹不惑又董幼宰参署七年事有不至至于十反茍能慕元直之十一幼宰之殷勤有忠于国则亮可少过矣又曰昔初交州平屡闻得失后交元直勤见唘诲前参事于幼宰每言则尽后从事于伟度数有谏止虽姿性鄙暗不能悉纳然与此四子终始好合亦足以明其不疑于直言也其追思和如此和子允与费祎齐名及许靖丧子允与祎欲会其允请车和遣开后鹿车给之祎直上乘允有难色至丧所诸葛亮及诸贵人悉集车乘甚鲜允犹神色未泰而祎晏然自若和闻之乃谓允曰吾尝疑汝于文伟优劣未别也而今而后吾意了矣然允秉心公亮丞相亮出驻汉中时任以宫省之事其后歴官至侍中守尚书令为大将军费袆副
　　论曰惟仁者为能好善惟智者为能纳益仁智合斯天徳备而王道行矣观和所以赞亮亮所以思和其用心一何至耶然则与人共事而匿其情不肯毕智竭虑者诚和之罪人顾使柄政者讳疾防短加之以褊廹如宋王安石之伦则虽有和安得而用诸故书称断断亮实以之语赞谔谔和也有焉
　　附魏
　　杜畿
