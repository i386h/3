<!-- { "loadSidebar": true } -->
　　论曰卫文公当破散之余再立社稷无他道也其在诗曰星言夙驾税于桑田斯騋牝所以三千也夔备屏藩于南北分疆之时武略既振复能留心民事用克怀柔逺近保固边圉庶几卫文之遗烈焉
　　张缅
　　张缅字元长范阳方城人防之子也自防即为外祖刘仲德所器异谓方有海内令名甫十歳防从梁武帝举兵向都缅留襄阳每闻军胜负輙忧喜形于顔色及防遇害居丧过礼服阕袭封洮阳县侯起家秘书郎出为淮南太守武帝疑其年少未闲吏事取文案试令断决见其允惬甚称赏之再迁云麾外兵参军缅少勤学手不辍卷有质疑者随问輙对略无遗失防武帝令徐勉择可充殿中郎者勉举缅顷之为武陵太守还拜太子洗马中舍人缅母刘氏以父殁家贫礼有阙遂终身不居正室不随子入官府缅在郡所得俸禄不敢用至乃妻子不易衣裳及还并以供母振遗亲属累载所蓄一朝随尽私室常閴然如贫素累迁豫章内史为政任恩惠不设钩距吏人化其德亦不敢欺后为御史中丞推绳无所顾望号为劲直武帝图其形于台省以励当官坐事左降黄门俄复旧任迁侍中未拜卒论曰钩距之设吏道之衰也夫贤者不逆不亿钩距之为逆亿也大矣上任术以御下下必狡而相遁是官民相率而为伪也岂曰能贤君子开诚以平其政故厥心日休而甿俗亦返于醇矣其风顾不尚耶南朝陈
　　褚玠
　　褚玠字温理河南阳翟人美风仪博学能属文词义典实不好艳靡先达多以才器许之起家王府法曹累迁太子庶子中书侍郎太建中山阴县多豪猾前后吏皆以赃汚免高宗患之诹良宰于中书舍人蔡景歴景歴言玠防俭有干用乃除玠戎昭将军山阴令时舍人曹义达为高宗所宠县富人陈信谄事义达信父显文恃势横暴玠乃执显文鞭之一百于是吏民股栗莫敢犯者信卒因义达谮玠免官玠在任歳余守俸禄而已去官之日不堪自致因留县境种蔬菜自给或以嗤玠玠曰吾委输课最不后列城除残去暴奸吏局蹐若谓不能自润脂膏者则如来命时人以为信然太子知玠无还装赐粟米二百斛于是还都太子爱其文辞令入直殿省十年除电威将军淮南王长史顷之掌东宫管记十二年迁御史中丞卒年五十二玠刚毅有胆决善骑射尝从侯安都于徐州出猎遇虎玠引弓射之再发皆中口入腹其虎遂毙及为御史中丞甚有直绳之称自梁末丧乱朝章废弛玠方欲改张大为条例纲维略举而编次未讫所制章奏杂文二百余篇皆切事理见重于时
　　论曰高宗患山阴多豪故简而用玠玠试政逾期竟以锄豪败以此任之复以此罪之安得展其力用哉当陈之时循良之风益衰惟玠治县有干用之才立朝有绳直之称故録焉






　　史传三编卷五十二
　　钦定四库全书
　　史传三编卷五十三
　　大学士朱轼撰
　　循吏传五
　　北朝魏
　　韩麒麟
　　韩麒麟昌黎棘城人好学美姿容善骑射参征南慕容白曜军事进攻升城师人多伤及城溃白曜将坑之麒麟谏曰今方进趣宜示寛厚勍敌在前而便坑其众恐三齐未易图也白曜从之皆令复业齐人大悦白曜表为冀州刺史白曜攻东阳麒麟上义租六十万斛及攻战具军资无乏孝文时拜齐州刺史在官寡于刑罚从事刘普庆说曰明公仗节方夏无所斩戮何以示威麒麟曰人不犯法何所戮乎若必须斩断以立威名当以卿应之普庆慙惧而退麒麟以新附之人未阶台宦士人沈抑乃请守宰有阙推用豪望増置吏员广延贤哲庶华族荣良才获叙因以怀德安土朝议从之太和十一年京都大饥麒麟表陈时务略曰古先哲王经国立政积储九稔谓之太平今京师人庶不田者多游食之口三分居二故顷年山东遭水而人馁今秋京都遇旱而谷贵实由农人不劝素无储积故也自承平日久丰穰积年竞相矜夸浸成侈俗故令耕者日少田者日荒谷帛罄于府库寳货盈于市里衣食匮于室丽服溢于路饥寒之本实在于斯愚谓凡珍玩之物皆宜禁断吉凶之礼备为格式令贵贱有别人归朴素制天下男女计口受田宰司四时巡行台使歳一案捡勤相劝课严加赏罚数年之中必有盈赡往年校比戸贯租赋轻少请减绢布増益谷租年丰多积歳俭出振所谓私人之谷寄积于官官有宿积则人无荒年矣麒麟立性恭慎恒置律令于坐傍临终惟有俸绢数十匹其清贫如此卒諡曰康
　　论曰善夫麒麟之论时务也人情莫不贵贵而恶贱茍华衣繁饰即可袭为士大夫之容则氓隶虑无不竭赀倾家以求所谓华衣繁饰者矣虽欲率俭其道无由惟立之格式辨为等威则章服之贵不系于丝衣韦布之贱不因乎草服是贵者不必以奢而成贵贱则虽奢亦无改乎其贱也此民志所以定不期俭而自俭之善术也至课农积谷皆三代盛时所惓惓为民早虑者实理物之常轨为政之所先北魏名臣经济如麒麟比者希矣岂直良吏云尔哉
　　李平
　　李平字云定顿丘人涉猎羣书好礼易有太度太和初拜通直散骑侍郎孝文礼之累迁太子庶子请郡自效拜长乐太守政务清静征行河南尹为豪右权戚所惮及宣武将幸邺平表谏以为洛邑俶营根基未就实宜安静劝其稼穑令国有九载之粮家有水旱之备不从寻为相州刺史劝课农桑修饰太学简试通儒以充博士选郡中聪敏者教之图孔子及七十二子于讲堂亲为立赞先是台使多好侵渔平乃画履虎尾践薄冰于客馆注颂其下以示诫征拜度支尚书领御史中尉防京兆王愉反于信都以平为持节都督北讨诸军事行冀州讨之宣武临遣平曰何图今日言及斯事因歔欷流涕平曰愉天迷其心构此枭悖陛下不以臣不武委以总师之任如其稽颡军门则送之大理若不悛待戮则鸣鼓衅钲非陛下之事平进诸军大集夜有蛮兵数千斫前垒矢及平帐平坚卧不动俄而遂定进破愉于冀州城南遂围城愉夺门走追禽之乃使平以本官领相州大中正加散骑常侍为高肇王显所陷除名延昌初复除定冀二州刺史先是良贱之讼频年繁积平请不问真伪一以景明年前为限于是狱讼衰少武川饥镇将任擅开仓赈恤为有司所绳当免官平奏救特见原平高明强济所在有声但颇以性急为累迁中书令孝明初转吏部尚书及任城王澄为理定冀之勲乃封武邑郡公时梁将赵祖悦逼夀春诸将乖贰攻之未克乃以平使持节镇军大将军兼尚书右仆射为行台节度诸军平严勒水陆尅期齐举诸军惮之无敢乖互遂破梁军竟斩祖悦送首洛阳以功迁尚书右仆射加散骑常侍平自在度支至于端副夙夜在公孜孜匪懈凡处机密十有余年有献替之称卒諡文烈
　　论曰平处机密则为国腹心临军旅则为时干城岂独以吏绩见哉当其时南北纷纷竞尚西方之教而平独能修学立师诱诲其民又知宗孔氏以定其统遂使丹青之所画卒为学宫祀典之所因讵非以孝文稽古礼文风声日正故承流者耳目渐染其所崇好亦为之翻然一变耶
　　张华原
　　张华原字国满代郡人为骠骑府法曹叅军迁大丞相府属寻除散骑常侍奉使入闗宇文泰爱之有拘留之意谓曰若能屈骥足当共享富贵不尔命悬今日华原曰殒首而已不敢闻命泰嘉其亮正乃使东还高欢以华原久不返每叹惜之及闻其来喜见于色后累迁兖州刺史华原有干略达政体至州广布耳目境内大贼及邻州亡命三百余人皆诣华原归咸抚以恩信放归田里于是人怀感附寇盗寝息州狱繋囚千余华原料简轻重随事决遣至年暮惟余重罪数十人华原各给五日假曰期尽速返也囚等皆曰有君如是何忍背之依期毕至先是州境数有猛兽为暴至是甑山中忽有六駮出食猛兽咸以为化感所致卒官州人大小莫不号慕为立祠四时祭焉
　　论曰当东西魏时兵革日兴生民之隘狭甚矣于是散为盗贼岂不乐生聊以缓死焉耳君子哀矜之不暇若一切草薙而禽狝之伤于仁矣华原懐附新降化盗为民仁心所全不已大乎
　　北朝齐
　　崔伯谦
　　崔伯谦字士逊博陵人髙欢召补相府功曹称曰清直奉公真良佐也迁灜州别驾高澄辅政以为京畿司马时族弟暹方居宠要伯谦以雅道自居非吉凶未尝造暹齐天保初除济北太守恩信大行富者禁其奢侈贫者劝课周给改用熟皮鞭鞭人不忍见血示耻而已朝贵行过郡境问人以太守治政人曰府君恩化古者所无诵人为歌曰崔府君能临政易鞭鞭布威德人无争客曰既以德化何更任威对曰长吏惮其威严人庶防其恩惠及征赴邺百姓号泣遮道数日不得前以弟仲让仕于闗中不复居内任除南钜鹿太守下车道以礼让豪族皆改心整肃事无巨细必自亲览民有贫弱未理者皆曰我自告白须公不虑不决在郡七年狱无停囚每有大使巡察恒处上第征拜银青光禄大夫伯谦少读经史平生容止俨然未尝有愠色亲朋至置酒相娯清言不及俗事士大夫以为仪表卒諡曰懿
　　论曰班固有言刑罚不可废于国鞭笞不可废于家为顽梗者言之也伯谦之用熟皮鞭与汉刘寛之用蒲鞭意正相然长吏反以此惮其威严故威行而人知恩者亦恩行而人知威也刑罚鞭笞聊以济威可耳若夫不怒之威当不闗此
　　苏琼
　　苏琼字珍之长乐武强人尝谒东荆州刺史曹芝芝戏曰卿欲官否对曰设官求人非人求官芝异其对署为府长流参军高澄以仪同开府引为刑狱参军府僚有推并州盗事者所疑贼已拷伏惟未得赃澄更以付琼琼乃别推得贼尽获赃验澄大笑乐迁南清河太守琼性清慎至部盗贼止息或外境奸非从界行过者无不捉获零陵人魏双成失牛疑为村人魏子宾所窃琼一问知子宾见枉即释之双成哀诉曰茍释子賔则民何从得牛琼不应已乃别访得盗郡人皆服自是畜牧不收邻郡富家多捋财物寄琼界内以避盗平原妖贼刘黒狗事发徒党牵连琼所部与平原接壤无一人染其辞者时尤服其德绩郡民乙普明兄弟争田积年不断所援证至百人琼召谕之曰天下难得者兄弟易求者田地假令得地失兄弟心何如因而泪下诸证人莫不洒泣普明兄弟叩头引咎二人分异已十年及是感悟还复同居焉常以春日集大儒卫觊隆田元凤等讲于郡学诸吏文案之暇輙令受书又禁断淫祠婚姻丧祭皆教以俭而衷之礼其兵赋次第竝立明式至于调役事必先办当时州郡无不遣人至境访其政术齐天保中郡界大水琼贷粟于富家以给饥者咸抚其儿子曰府君生汝在郡六年常为天下尤最遭忧解职寻起为司直廷尉正时宋世轨为少卿亦有名侍中为之语曰决定嫌疑苏珍之视表见里宋世轨号为寺中二絶及赵州清河连有反狱前后皆以付琼事多申雪尚书崔昻谓曰欲立功名当思余理数雪反逆身命何轻琼正色曰所雪者寃枉不放反逆昻大慙京师为之语曰断决无疑苏珍之皇建中赐爵安定县男徐州行台左丞行徐州事旧制以淮禁商贩不听輙度时淮南歳俭琼请听籴淮北及淮北饥复请通籴淮南自是商贩往还彼此兼济水陆之利通于河北后为大理卿而齐亡入周为博陵太守隋开皇初卒
　　论曰琼之济饥所具二法当在清河贷诸富者所以酌剂其盈虚也及在徐州籴诸邻界所以懋迁其有无也朱子之赈南康荒政无不举其大端亦惟通商劝分而已通商故邻无遏籴而客米云集劝分故境无居竒而旧谷益出殆权舆于琼法而行之者欤
　　裴延儁
