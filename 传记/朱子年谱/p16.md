<!-- { "loadSidebar": true } -->
　　【之故今日语人亦多失之太髙湘中学子从之游者遂一例学为虚谈其流亦将有害比来颇觉此病矣　答范伯崇书云钦夫日前议论伤快无涵养本原工夫终觉应事匆匆熹亦近方觉此病不是小事也　答吕伯恭书云长沙三两月不得书邵武有孟子説不知所疑云何预以见告湏得本考之也然此等文字流太早为害不细昨见人抄得节目一两条巳颇有可疑处不知全书复如何若洙泗言仁则固多未合当时亦不当便令尽板行也　又答吕伯恭书云钦夫近得书寄语解数叚亦颇有未合处然比之向来收敛慤实则已多矣　与刘子澄书云荆州论语甚改得好比旧大本不干事若不死更长进深可痛惜伯恭详审穏当有余却不及此公之俊伟明快也　　答吕士瞻书云南轩辨吕与叔中庸其间病多后本已为删去矣但程先生云涵养于未发之前则可求中于未发之前则不可此语切当不可移易则钦夫之説亦未为非但其意一切要于閙处承当更无程子涵养之意又自为大病耳渠后来此意亦改晚年説话尽不干事也　语录钦夫见识极髙却不耐事伯恭学耐事却有病　　南轩伯恭之学皆疏畧南轩疏畧从髙处去伯恭防畧从卑处去南轩论语初成书时先见后十篇一切写去与他説后见前十篇又写去后得书来谓説得是都改了孟子説不曽商量】
　　三月请祠不允
　　修学申乞以泗水侯从祀
　　【申省状云昨因修葺军学见从祀神位名号差舛具状申尚书礼部准本部降到见行从祀神位名号已奉安讫而泗水侯孔鲤独未得在从祀之列欲望朝廷特赐详酌将泗水侯列于从祀位在七十子之后沂水侯孔伋之前庶几孔门之贤悉登祀典】
　　【文集乞以泗水侯从祀先圣状】
　　申乞颁降礼书
　　【申礼部状云今州县春秋释奠祈报社稷及祀风雨雷师坛壝噐服之度升降跪起之节无所据依循习茍简而臣民之家冠昏丧祭亦无颁降礼文可以遵守欲乞特赐申明检防政和五礼新仪内州县臣民合行礼制镂板行下诸路州军其坛壝噐服制度亦乞彩画图本详着大小髙低广狭浅深尺寸行下以凭遵守又乞増修礼书状云礼部符下政和五礼祭祀仪式窃尝参考颇未详备又近者礼部奏请编类州县臣民礼仪镂板颁降窃虑其间未详备处将来奉行或致抵牾今具如后如有可　采乞赐施行文集乞颁降礼书状　　乞増修礼书状】
　　夏四月申减属县木炭钱
　　【本军木炭钱元系交纳本色绍兴年间改折纳钱以税绢纽折比之防绢计增一倍比之本色计增三倍重困民力到任之初即申提点坑冶司乞与裁减又具状申省准省劄下泉司指定至是泉司奏下凡三属县岁减二千缗】
　　【文集论木炭钱利害劄子一　　劄子二　　劄子三】
　　应诏上封事
　　【行状诏监司郡守条具民间利病遂上防言天下之大务莫大于恤民恤民之本又在人君正心术以立纪纲今日民间特以税重为苦正缘二税之入朝廷尽取以供军而州县无复赢余则不免于二税之外别作名色巧取于民今民贫赋重若不讨理军实去其浮冗则民力决不可寛唯有选将吏覈兵籍可以节军赀开广屯田可以实军储练习民兵可以益邉备今日将帅之选率皆膏粱子弟厮役凡流所得差遣为费已是不赀到军之日唯望裒敛刻剥以偿债负总餽饷之任者亦皆倚负幽隂交通货赂其所驱催东南数十州之脂膏骨髓名为供军而辇载以输权幸之门者不可以数计然则欲讨军实以纾民力必尽反前之所为然后乃可革也授将印委利权一出于朝廷之公议则可以絶苞苴请托之私而刻剥之风可革务求忠勇沈毅实经行阵之人则可以革轻授非才之而军士畏爱搜阅以时窜名冗食者不得容于其间又择老成忠实通晓兵农之务者使领屯田之事付以重权责以久任则可以渐省列屯坐食之兵稍损州县供军之数军节既覈屯田既成兵民既练州县事力既纾然后可以禁其苛敛责其寛恤庶几穷困之民得保生业无复流移漂荡之患矣所谓其本在于正心术以立纪纲者盖天下之纪纲不能以自立必人主之心术公平正大无偏党反侧之私然后纪纲有所系而立君心不能以自正必亲贤臣逺小人讲明义理之归闭塞私邪之路然后乃可得而正今宰相台省师傅賔友谏诤之臣皆失其职而陛下所与亲宻谋议者不过一二近习之臣此一二小人者上则蛊惑陛下之心志使陛下不信先王之大道而説于功利之卑説不乐庄士之谠言而安于私之鄙态下则招集士大夫之嗜利无耻者文武彚分各入其门所喜则隂为引援擢置清显所恶则宻行訾毁公肆挤排交通货赂则所盗者皆陛下之财命卿置相则所窃者皆陛下之柄陛下所谓宰相师傅賔友諌诤之臣或反出入其门墙承望其风旨其幸能自立者亦不过龌龊自守而未尝敢一言以斥之其甚畏公论者乃畧能警逐其徒党之一二既不能深有所伤而终亦不敢明言以其囊槖窟穴之所在势成威立中外靡然向之使陛下之号令黜陟不复出于朝廷而出于此一二人之门名为陛下之独断而实此一二人者隂执其柄盖其所壊非独坏陛下之纪纲乃并与陛下所以立纪纲者而坏之则民又安可得而恤财又安可得而理军政何自而修土宇何自而复宗庙之讐耻又何时而可雪耶文集答吕伯恭书云前日妄发本期宻赞圣聪昨日乃闻降付后省不宻失身从是始矣然业已致身事主生死祸福唯其所制非己所得专也此间只有三五担行李及儿甥一两人去住亦不费力但屏息以俟雷霆之威耳前日如自明诸人文字及近习者皆不降出此乃付外又不可晓区区愚忠犹不能无兾幸于万一耳　　与江东陈帅云熹防贱狂瞽之言意谓必触雷霆之怒今闻已降付后省矣是明主固优容之但此章宣露贱迹自是愈孤危矣与周参政劄子云防谕谬妄所陈圣防乃有假借纳用之意自惟疏贱不宜得此悚戴之私殆未易以言语既也然前事不闻有所施行后事更被诘问反若以迟滞之罪罪之者惜乎圣主虚心受言之美未有以见于行事之实也】
　　【文集庚子应诏封事】
　　请祠不报
　　秋七月再奏南康军旱灾
　　大修荒政
　　【年谱是夏大旱盛暑中祷祠山川却盖暴露蔬食逾月恐惧忧劳无顷刻暇至秋计苗失收七分以上乃竭力措置为荒政备首谕小民安分着业以待赈恤毋得轻有流移令主户各存恤其客户有余米平价出粜以济乡闾其有措借出放亦许自依乡例将来填还不足官司为责偿如有违令闭籴者当根究施治其贫民妄行需索鼓众作閙定当重作行遣又计度本军别无储积常平米斛甚少乃兑借上供官钱二万四千余贯籴米一万一千余石以备赈粜又以赏格劝谕富室得米一万九千石赈给饥民又奏乞留六年未起米及本年检放外余米尽行拨赐又乞令转运常平两司将所管常平义仓通融支拨应副军粮又乞许依分数放免外其今年夏税未纳钱帛权行倚阁俟来年蚕麦成熟却随新税带纳本年苖米四万六千五百余石检放三万七千四百余石又奉旨三等以下人户零欠夏税并与倚阁放数既寛以故民无流移凡荒政涉冬皆已有绪　语录先生因説赈济曰平居湏是修陂塘始得到得旱了赈济委无良防然下手得早亦得便宜在南康时才见旱便刬刷钱物库中得三万来贯凖拟籴米添支官兵却去上供钱内借三万贯籴米赈粜早时籴得却粜钱还官中解发是以不阙事旧来截住客船籴三分米至于客船不来某见官中及上户自有米遂出榜放客船米自便不籴客船米又且米价不甚贵行状至郡恳恻爱民如已隠忧兴利除害惟恐不及属邑星子土瘠税重乞从蠲减章凡五六上岁值不两讲求荒政凡请于朝言无不尽官物之检放倚阁蠲减除豁带纳如秋苗夏税木炭月椿经总制钱之属各视其色目为之条奏或至三四不得请不已并奏请截留纲运乞转运常平两司拨钱米充军粮备赈济申严隣路防港遏籴之禁选官吏授以方畧俾视境内具知荒歉分数户口多寡蓄积虚实通啇劝分多所全活其施设次第人争传录以为法讫事奏乞依格推赏纳粟人者凡数四先生视民如伤至奸豪侵扰细民挠法害政者惩之不少贷由是豪强敛戢闾里安靖】
　　【文集奏南康军旱伤状　　再奏南康军旱伤状乞放免租税及拨钱米充军粮赈济状乞截留米纲充军粮赈济状　　奏推广御笔指挥二事状　　奏借兑上供官钱籴米并乞权行倚阁夏税钱帛状　　乞拨赐检放外合纳苗米充军粮状　　奏劝谕到赈济人戸状　　申南康旱伤乞放租税及应副军粮状　　申南康旱伤乞倚阁夏税状　　乞聴从民便纳钱绢劄子　　乞禁保甲擅开集劄子　　报经总制钱数目劄子　　乞减移用钱额劄子　　乞行遣栏米官吏劄子　　乞申明闭籴指挥劄子　　乞拨两年苗税劄子与星子诸县议荒政　　劝谕救荒　　与江东陈
　　帅画一劄子　　　与江东王漕劄子与漕司画一劄子　　　　乞除豁经总制钱及月桩钱状】
　　九月申请修筑沿江石堤
　　【劄子云本军边临大江旧有石砌隄寨堰住西湾水汊藏泊舟船每岁钱粮纲运并啇舟船俱于寨内注泊虽值风涛亦免沈溺公私两便自绍兴以来不暇开修逐年风浪砌石损动寨内沙土填塞重载舟船不免于石寨外江心排泊每有大风震作漂溺人船不容拯救抛失官私钱物不可胜计今缘本军旱伤细民缺食凖绍兴年令灾伤州县可以募人兴工者预行检计工料奏闻本军巳委官检计合用工料具申转运使衙取拨窠名钱米雇募人工修葺使饥民就役不致缺食而公私舟船得免沉溺之患文集乞支钱米修筑石堤劄子　　乞催修石堤劄子】
　　八年辛丑五十二岁春正月开塲济粜
　　【年谱先是预戒三县每邑市乡村四十里则置一塲以待赈粜合为三十五塲乃选见任寄居指使添差监押酒税监庙等大小使臣三十五员各监一塲以辖赈粜而分委县官廵察之以戢减尅乞觅之至是人户赴塲就粜其鳏寡孤独则用常平米依令赈济又虑农事将起民间乏钱则凡合籴者皆济半月大人一斗五升小儿七升五合皆一顿与之都昌无米则自郡运而往千里之内莫不周浃闰三月望以二麦秀茂食新不逺粜济结局凡活饥民大人一十二万七千六百七口小儿九万二百七十六口其施设次第人争录以为法时孝宗临御久垂意恤民凡所奏请无不画可至拨借上供钱物籴米赈粜复求旱余苖米亦尽得之以故得行其志民无流移捐瘠之患】
　　二月陆子静来访
