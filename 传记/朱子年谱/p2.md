<!-- { "loadSidebar": true } -->
　　【附洪武二十七年甲戌秋我文公阙里掌祠事朱境以书告曰文公年谱谋锓诸梓邑贤令佐斯文朋友愿就徽猷敢以序文为请呜呼大贤君子一动一静一语一黙无非教也况吾文公之年谱乎哉刋以传示于人固其宜也然在当时年谱与行状二文并传故年谱所载求师取友注述本末出处进退居官莅政前后次第悉详年月书之而行状则惟以发明求端用力之精义微防造道成德之渊奥要归所以承先圣道统之传信有在也昔伊川撰明道行状而伊川之年谱行述则有待于文公呜呼大贤君子盛徳形容良不易易也此康节墓志所以惟属之明道而濂溪之行述亦待吾文公而后方为撰述盖惟圣贤能知圣贤故也中庸称仲尼祖述尧舜宪章文武均之为圣人也达而在上则立君道以正万方穷而在下则立师道以教万世尧舜禹汤文武周公达而在上之圣人也立君道以正万方者也仲尼穷而在下之圣人也立师道以教万世者也师道之立君道所由以立也先儒有言孔子集羣圣之大成而朱子则集诸儒之大成是亦所谓立师道以教万世者与今文公之学薄海内外凡有血气者莫不尊亲家有其书人诵其言然经兵燹之余此文或不能尽见也以平日仰慕之心诚得此而寓目焉则其感发兴起若时雨之霑溉自有不能已者诗曰髙山仰止景行行止其是之谓与若邑令佐倡率刋行而前广西防卫知事李文徴辞疾家居集议督工力就厥绪均知崇尚斯文以隆治化咸可尚也故不敢辞以复命于掌祠云是嵗之九月三日汪仲鲁序朱子实纪纪朱子之始末与夫今昔尊崇之实也旧名年谱今更曰实纪何也谓之年谱则绍乎前彰乎后者不足以该必曰实纪然后并包而无遗亦犹史家有世表年表总谓之实录也或曰尧舜始末孔子纪于典孔子始末马迁纪于世家濓溪伊川始末朱子纪于事状年谱是编亦拟孔朱而作欤铣避席而对曰不然此果斋李氏之书屡经锓补颇渉淆舛加以事或逸于时文寖増于后未有粹其全者铣于朱子受防极之恩且为乡后辈与有旷坠之责不自揆窃因其旧而修之厘为十有二巻以致景行之私非敢妄作也夫尧舜周程之事固赖孔朱以传乃若孔子虽无世家而六经之昭于万世者自若朱子虽无实纪亦奚病其书之昭于万世哉书昭于万世即道之昭于万世何赖乎此编也抑朱子尝言伊川年谱不能保无谬误此固夫子自道亦足以见纪述之难大贤且然矧区区小子乎同志君子幸原其僣而加订之使读之者有以覩夫德业之全而兴起焉得有所据以为希贤希圣之阶则其为助似当不小尔正徳丙寅嵗十月朔旦后学婺源戴铣谨书世传李果斋公晦尝着紫阳年谱三卷魏了翁为之序今其序固在但云果斋辑先生言行即不称有年谱及考朱氏今所存谱盖多出于洪武宣景间诸人之笔与朱氏増益所成断非果斋之旧其最谬者先生殁后数十年间所得褒典犹用编年之法甚者尊朱诋陆为私家言非述作体也比侍御元山曽君佩按闽至建阳得其书读之颇疑冗脱将重加刋正而以其事谋于黙黙惟尚友古人必论其世矧先生立言埀训在礼学者所宜立为先师乃其行年素履桑梓后人顾可诿之弗知黙虽不文谊何敢辞窃闻之古昔圣贤道术精纯要以践形尽性为至学也者学此者也论性莫如孔子曰性相近也习相逺也唯上智与下愚不移论学莫如孟子曰学问之道无他求其放心而已大贤而下靡不须学其为道也本除习气以还真性所不能者学与习相为进退量尽而止耳故为果为达为艺为孝为简为鲁为愚所至不同其所以学则一也易称学以聚之所聚何事中庸语博学弗能弗措所博何物盖学举全功行要实德非徒读书穷理空谭为也如此斯可谓之学也已宋自周程以还谈道术者盖多岐矣先生崛起于时早闻父师之训既舎二氏黜百家遂自力于学问思辨之间以求圣贤不传之绪卒于遗编得之折衷羣儒直泝伊洛故其析义最精著书最富与陆氏之学颇相违异此其途辙所从入不同明矣然观先生微言细行具皆笃守圣谟至进退取舎之际与立朝大节尤皭然着明于世惟其以疎逺犯人主触权路见嫉羣邪蒙讥伪学非先生之过流风余韵盖有起千载斯人之慕者岂独传注为世所遵用哉黙也后先生数百年翔泳髙深欲起九原质疑义而不可得而于今谱所述又素乏讨论辄以元山君之意咨于先生裔孙河河指摘谱中舛误者数事与予意合因属之考订一准行状文集语录所载黙不自揆稍为删润其猥冗左谬不合载者悉以法削之视旧本存者十七不以鄙诬累先哲也谱成复取勉斋行状并国史本传为附录以示传信其自宋褒典亦彚附于末与是谱合为五卷云默猥本论次妄原道术问学之实欲使后世尊先生者就而考之然知不免于世讥元山君学古人者也宁无谅于余心乎嘉靖壬子夏六月既望同邑后学李黙谨撰徽国文公年谱宋李果斋氏所着也益以勉斋黄氏行状先祖生平履歴道学事功始终大致尽矣婺源戴氏因旧本厘正附諡议诗文而总曰实记重于徽也考亭仍婺叶侯重修本并附书院题记总曰年谱行状重于建也盖子孙世守以为家乗凌不敏无闻承先训如恐坠之顷病谢山居嘉靖壬子仲春大巡侍御元山翁曽老先生按闽之暇凌以年末胥见于建溪行台比询家世间出年谱求正公披览一尽叹字迹多漫灭亟欲修订且慨旧本之未尽善也遂敦请于大冢宰古冲翁李老先生重加参定校阅纂辑之勤歴三时焉备载翁所序集矣录既成侍御乃命付诸木嘉惠四方学者凌私心感激其何可喻复谕凌撰序诸后凌叨末裔奚敢厠以文辞顾义不容缄也凌窃闻晦祖受业延平推衍闳大尊信表章实程氏之学也河洛渊源即孔孟正脉也夫子之道万世一日独吾祖之学近稍废而不讲固凌不肖者之罪于今何幸逢乎侍御公之乡多文献景行得师超轶闻见已神防孔门于千百世之上而独崇尚晦祖惓惓思兴起其学冲翁桑梓在念悉力订讐即其用心俱可想也将使晦祖之学行而后孔孟之道可明孔孟之道明而后圣王之治可复兹或二公意也要皆能以斯文鸣国家之盛者凌故阐而扬之大雅君子冀原僣妄惟以可告于宗云嘉靖壬子仲冬既望十一世孙凌顿首谨撰古今著述之富无有过于朱文公者盖朱子之学集诸儒之大成所着有小学近思录四书章句集注诗集传仪礼经传通解周易本义启蒙太极图说通书西铭解义楚辞集注通鉴纲目名臣言行录诸书而又有文集百余卷门人记录问答之语百四十余卷今家有其书学者无不诵法可谓盛矣然读其书而不考其生平师友渊源出处进退之所经歴与夫文章事业艰危患难之所履蹈将微言大义湮郁而不章孟子所云诵其诗读其书不知其人可乎则是年谱之作恶可以已也考朱子门人李果斋氏尝叙次朱子之言行虽未以年谱称而大端嵗月之终始可与稽也明世宗时李古冲从而修之以旧谱为多出于洪宣景间诸人之所改窜是岂果斋之谱不复见于世欤当古冲同修年谱诸公在嘉靖之朝姚江之学方盛其以果斋之谱为多所改窜非旧本者不过如序中所称果斋尝辨朱陆异同从而疑其书之未能尽善而不知果斋亲见朱子辨正象山岂尝有晚年定论之说其亦据实而直书之以俟夫后人之折衷定论不可谓著书立说者之不当出于此也然而古冲之所修其亦有出于果斋之所未逮如大修荒政条奏诸州利病诸书法与陈同甫来注当在其大书之下及毁秦桧祠事皆絶有闗系不可以畧者家兄去芜尝辑两家之谱而参以朱子从学延平及与张敬夫氏中和三变之书而合为一编附以黄氏行状宋史本传与歴代褒典庙记诸文以俟后之君子其书旧刻于金陵因不揣固陋用序述而传之世有能读朱子之全书者得见兹谱亦足以想见朱子之为人为学而诵法步趋如亲炙之焉岂谓无所助益也哉题曰重刻仍其旧也康熈三十九年嵗在庚辰秋八月既望紫阳后学洪璟识】

　　钦定四库全书
　　朱子年谱卷一
　　宝应王懋竑撰
　　髙宗建炎四年庚戌秋九月甲寅先生生
　　【行状先生讳熹字仲晦父朱氏为婺源着姓以儒名家吏部公擢进士第入官尚书郎兼史事以不附和议去国文章行义为学者师号韦斋先生吏部因仕入闽至先生始寓建之崇安五夫里今居建阳之考亭先生以建炎四年九月十五日午时生南劔尤溪之寓舎年谱先生本歙州人世居婺源之永平乡松岩里宣和末考吏部韦斋公松字乔年为建州政和县尉遭父承事府君丧以贫不能归遂葬其亲于政和县防国寺侧服除调南劔尤溪县尉去官尝侨寓建劔二州是嵗馆于尤溪之郑氏而先生生焉】
　　绍兴元年辛亥二嵗
　　二年壬子三嵗
　　三年癸丑四嵗
　　【行状先生幼颖悟庄重甫能言韦斋指天示之曰天也问曰天之上何物韦斋异之】
　　四年甲寅五嵗始入小学
　　【年谱韦斋与内弟程复亨书云息妇生男名五二今五嵗上学矣　按先生小名沈郎小字季延此云五二以行称】
　　五年乙夘六嵗
　　【语录某五六嵗时心便烦恼天体是如何外面是何物】
　　六年丙辰七嵗
　　七年丁已八嵗
　　【行状就传授以孝经一阅通之题其上曰不若是非人也尝从羣儿戏沙上独端坐以指画沙视之八卦也　谱】
　　八年戊午九嵗
　　【语录孔子曰仁逺乎哉我欲仁斯仁至矣这个全要人自去做孟子所谓奕秋只是争这些子一个进前要做一个不把当事某年八九嵗时读孟子到此未尝不慨然奋发以为为学当如此做工夫当时便有这个意思如此只是未知得是如何做工夫自后更不肯休一向要去做工夫】
　　九年已未十嵗
　　【行状少长厉志圣贤之学于举子业初不经意年谱时自知力学闻长者言辄不忘语录某十数嵗时读孟子至圣人与我同类者喜不可言以为圣人亦易做而今方觉得难】
　　十年庚申十一嵗受学于家庭
　　【年谱时韦斋为吏部员外郎以不附秦桧和议出知饶州请祠居于家　初韦斋师事罗豫章与李延平为同门友闻杨龟山所传伊洛之学独得古先圣贤不之遗意于是益自刻厉痛刮浮华以趋本实日诵大学中庸之书以用力于致知诚意之地自谓卞急害道因取古人佩韦之义名其斋曰韦斋以自警焉文集皇考吏部府君行状云又得浦城萧公顗子庄劒浦罗公从彦仲素而与之游则闻龟山杨氏所传河雒之学　延平行状云先考吏部府君亦从罗公问学与先生为同门友　韦斋先生书昆阳赋后云为儿甥读光武纪至昆阳之战熹问何以能若是为道梗概欣然领解故书苏子瞻昆阳赋畀之先生跋云绍兴庚申熹年十一嵗先君罢官行朝寓建阳登髙邱氏之居暇日手书此赋以授熹为说古今成败兴亡大致慨然久之】
　　十一年辛酉十二嵗
　　十二年壬戌十三嵗
　　十三年癸亥十四嵗春三月辛亥丁父韦斋先生忧【文集迁墓记云以十三年三月二十四日辛亥卒于建州城南之寓舎年四十有七】
　　禀学于刘屏山刘草堂胡籍溪三先生之门
　　【年谱当韦斋疾革时手自为书以家事属少傅刘公子羽而诀于籍溪胡宪原仲白水刘勉之致中少傅之弟屏山刘子翚彦冲且顾谓先生曰此三人者吾友也学有渊源吾所敬畏吾即死汝往父事之而唯其言之听韦斋殁少傅为筑室于其里第之傍先生遂奉母夫人迁而居焉乃遵遗训禀学于三君子之门三君子抚教如子侄而白水刘公因以其女妻之不数年二刘公相继下世独事籍溪胡公为最久
