<!-- { "loadSidebar": true } -->
　　【委教授牒云本州州学之外复置岳麓书院本为有志之士求师取友以为优防肄业之地故前帅忠肃刘公特因旧基复创新舘延请故侍讲张公先生往来其间使四方来学之士得以道授业解惑焉而比年以来师道凌夷讲论废息士气不振议者惜之当职叨冒假守到官两月困于簿书未及一往除己请到醴陵黎君贡士充讲书职事与学录郑贡士同行措置外今议别置额外学生十员以处四方游学之士其廪给依州学则例更不补试聴当职考察搜访径行拨入凡使为学者知所当务不専在于区区课试之间实非小补牒教授及帖书院照防施行年谱先生穷日之力治郡事甚劳夜则与诸生讲论随问而答畧无倦色多训以切已务实毋厌卑近而慕髙逺恳恻至到闻者感动】
　　【文集委教授措置岳麓书院牒】
　　申请飞虎军本州节制从之
　　【年谱申教令严武偹以飞虎军人为百姓害郡不能禁且本路别无军马惟頼飞虎军以壮声势而乃遥襄阳不便遂有是请】
　　【文集乞拨飞虎军湖南安抚司劄子】
　　六月申乞放归田里
　　【年谱时孝宗升遐先生哀恸不能自胜又闻光宗以疾不能执丧中外汹汹益忧惧遂申省乞放归田里言天下国家所以长久安宁惟赖朝廷三纲五常之教有以建立修明于上然后守藩述职之臣有以禀承宣布于下所以内外相维小大顺序虽有彊猾奸宄之人无所逞其志而为乱不然则以一介书生彊而置诸数千百里军民之上彼亦何所凭恃而能服其众哉熹虽至愚自知甚审而亦粗尝窃窥古今治乱安危存亡之变矣诚恐朽钝之余不堪今日方面之寄兼以近奉大行夀皇圣帝遗诰攀号不逮迷闷陨絶自觉精力亦难支吾欲望朝廷特赐敷奏放归田里行状又草封事极言父子天性不应以小嫌废彛伦言颇切直防今上即位不果上】
　　【文集乞放归田里状】
　　秋七月光宗内禅宁宗即位召赴行在奏事辞
　　【宋史宁宗本纪云七月庚午召秘阁修撰知潭州朱熹诣行在年谱宁宗即位赵汝愚首荐先生及陈良有旨赴行在奏事先生行且辞先是蜀人黄裳为嘉邸翊善善讲説开导上学顿进一日光宗宣谕云嘉王进学皆卿之力裳谢因进曰若欲进徳修业追踪古先哲王则须寻天下第一人乃可光宗问为谁对曰朱某彭龟年继为宫僚因讲鲁庄公不能制其母云母不可制当制其侍御仆从上问此谁之説曰朱某之説自后毎讲必问朱某之説云何葢倾心已久故履位之初首加召用　行状上在潜邸闻先生名每恨不得先生为本宫讲官至是首召奏事】
　　【文集辞免召命状】
　　立忠节庙
　　【年谱东晋王敦之乱湘州刺史谯闵王司马承起兵讨贼不克而死绍兴初金人犯顺通判潭州事孟彦卿赵民彦督兵迎战临阵遇害城防之日将军刘玠兵官赵聿之巷战骂贼不屈而死五人皆以忠节殁于王事而从前未有庙貌乃牒本州于城隍庙内创立祠堂象五人者又考谯王本传并象其参谋数人立侍左右各立位版记其官职姓名奉祀如法后赴阙奏事特请于朝赐庙额曰忠节】
　　【文集乞潭州谯王等庙额状】
　　考正释奠礼仪行于郡
　　【年谱先是漳州任内列上释奠礼仪己条奏得请施行而复格不下至是前太常博士詹元善还为太常少卿始复取往年所被勅命下之本郡吏文重复繁冗几不可读且曰属有大典礼未遑徧下诸州先生以召还奏事行有日矣又苦目病乃力疾躬为钩校删剔猥杂定为数条以附州案俾移学宫府属县且关帅司并下廵内诸州仅毕而行未几元善补外而奉常亦不复下其书他州矣】
　　【文集书释奠申明指挥后】
　　八月赴行在
　　【年谱先生行至宜春门人刘黻遮道请见曰先生此行上虚心以待敢问其道何先先生曰今日之事非大更改不足以悦天意服人心必有恶衣服菲饮食卑宫室之志而不敢以天子之位为乐然后庶几积诚尽孝黙通潜格天人和同方可有为其事大其体重以言乎辅赞之功则非吾之所任以言乎啓沃之道则非吾之敢当然天下无不可为之时人主无不可进之善以天子之命召藩臣当不俟驾而往吾知竭吾诚尽吾力耳外此非吾所能预计也】
　　除焕章阁待制兼侍讲再辞不允仍趣前来供职【宋史寜宗本纪云八月癸已以朱熹为焕章阁待制兼侍讲年谱先生辞奏事之命两旬不报遂东归道中忽被除命以为超躐不次之除难以祗受乞以旧官奉祠辞者至再且云陛下嗣位之初方将一新庶政所宜爱惜名器不可轻以假人若使侥幸之门一开岂可复塞至于博延儒臣专意讲学葢将求所以深得亲懽者为建极导民之本思所以大振朝纲者为防微虑逺之图顾问之臣实资辅养用人或谬所系非轻葢先生在道闻南内朝礼尚阙近习己有用事者故预有是言　告词云朕初承大统未暇他图首辟经帷详延学士眷儒宗之在外颁召节以趣归径登从班以重吾道具位朱熹发六经之蕴穷百氏之源其在两朝未为不用至今四海犹谓多竒擢之次对之班处以迩英之列若程颐之在元祐若尹焞之于绍兴副吾尊徳乐义之诚究尔正心诚意之説岂惟慰满于士论且将増益于朕躬非不知政化方行师垣有頼试望之于冯翊不如寘之本朝召贾傅于长沙自当接以前席慰兹渇想望尔遄驱时绍熙五年八月某日黄繇行词文集奏状二云臣昨辞召命己被疾速前来供职指挥今兹祈免诏除又奉不允之诏不敢更有留滞见已一面起离信州前路聴候处分　答蔡季通书云至临江忽被改除之命超越非常不敢当也始者犹欲且归里中未决今既如此又得朝士书皆云召旨乃出上意亲批且屡问及不可不来又云主上虚心好学增置讲员广立程课深有愿治之意果如此实国家万万无疆之休义不可不往遂自临川改趋信上以俟辞免之报】
　　【文集辞免焕章阁待制侍讲奏状一　　奏状二】
　　九月奏乞带元官职奏事
　　【奏状云次对异恩无故超授在臣私分实难自安是以徬徨未敢实受今来复凖前项圣旨己即日起发前去外欲乞到日许臣且依七月十一日己降指挥带元官职诣阙奏事所有新除却俟面奏辞免别聴处分】
　　【文集辞免焕章阁待制侍讲乞且带元官职诣阙奏状二】
　　晦丁亥至自潭州次于郊外
　　【年谱先是先生行至上饶闻以内批逐首相有忧色学者问其故先生曰大臣进退亦当存其体貌岂宜如此或谓此葢庙堂之意先生曰何不风其请去而后许之上新立岂可导之使轻逐大臣耶及至六和塔永嘉诸贤俱集各陈所欲施行之防纷然不决先生曰彼方为几我方为肉何暇议及此哉葢是时近习用事御笔指挥皆己有端故先生忧之】
　　冬十月已丑入国门申省乞带元官职奏事
　　【文集申省状】
　　辛卯奏事行宫便殿
