<!-- { "loadSidebar": true } -->
　　朱子晚年于陈安卿属望甚至故训语最多所谓倒廪倾囷罗列而进者其云他人未做工夫底亦不敢向他説吾友于已分上已自见得若不説与之又可惜了意可槩见也然安卿自守所见终是展拈不开所録朱子语累百千言语意颇有错杂而所归重在四面凑合将来成一件物事又毎事必寻讨原头处此只是安卿所见于语脉中未免转却朱子意防也朱子云如吾友所説从原头来又却要先见个天理在前面方去做此正是病处吾友合下来説话便有此病是先见如有所立卓尔然后博文约礼也又曰吾友下学也只是拣那尖利厎説粗钝厎都掉了今日下学明日便要上逹皆切中其病后来与廖子晦书云安卿之病亦正坐此因书晓之无令乆自拘絷盖巳逆料其终故亦未尝望以付之任也正学考五段失载所言安卿之病而于安卿録有未尽得朱子之意者则未之辨今所録与正学考有不同者而附论之如此以俟后之君子考而择焉　安卿初意谓先见天理原头而后做工夫朱子已力辟之其后又谓于件件事上寻究本原来处将来四面凑合只成一件物事于前説虽若少异而实无异指其件件讲明者总为寻究本原以为凑合一件之地所重不在件件讲明也朱子与廖子晦书论此最明而曰安卿之病亦正坐此盖指此尔其云不可才看一段便就此一段上要思量到极要寻见原头处语自分明却又曰致知就这事上便见得这事道理原头处逐事都如此理防便件件知得个原头处与前语正相反安卿又问曰件件知得个原头处凑合来便成一个物事否此可见安卿之意而所録朱子语亦毎有四面凑合将来便只是一様道理之云此自安卿之意而非朱子之指也朱子尝云曽子终身亦只是战兢临履中间一唯乃不期偶然得之非其初祈向到此地位而后施下学之功也如安卿所録乃是祈向到此地位而后施下学之功者恐非朱子语圣门工夫只在下学处上逹盖未可易言徳行如冉闵文学如游夏皆不与一贯之岂后之人皆在冉闵游夏之上哉安卿所录有得有失今亦未能细辨姑举其槩如此俟后之人订正其是非焉
　　庚申
　　答杨子直云熹病日觉沈重而医者咸以为可治但服药殊不见效安坐拱手以听天命耳不知近日更得何异书便中望见告此间却亦读得旧书但鍜链得愈纯熟亦颇有实用不専是空言也
　　答廖子晦云详来喻正谓日用之间别有一物光辉闪烁动荡流转是即所谓无极之真所谓谷神不死二语皆来书所引所谓无位真人此释氏语正谷神之酋长也学者合下便要识得此物而后将心想象照管要得常在目前乃为根本功夫至于学问践履零碎凑合则自是下一截事与此粗细逈然不同虽以顔子之初仰髙钻坚瞻前忽后亦是未见此物故不得为实见耳此其意则然矣然若果是如此则圣人设教首先便合痛下言语直指此物教人着体察要令实见着把捉要常在目前以为直截根原之计而却都无此説但只教人格物致知克己复礼一向就枝叶上零碎处做工夫岂不误人枉费日力耶论孟之言平易明白固无此等元妙之谈虽以子思周子吃为人特着中庸太极之书以明道体之极致而其所説用功夫处只説择善固执学问思辨而笃行之只説定之以中正仁义而主静君子修之吉而已未尝使人日用之间必求见此天命之性无极之真而固守之也盖原此理之所自来虽极微妙然其实只是人心之中许多合当做厎道理而已但推其本则见其出于人心而非人力之所能为故曰天命虽万事万化皆自此中流出而实无形象之可指故曰无极耳若论功夫则只择善固执中正仁义便是理防此事处非是别有一段根原功夫又在讲学应事之外也如説求其放心亦只説是日用之间收敛整齐不使心念向外走作庶几其中许多合做厎道理渐防分明可以体察亦未捉取此物藏在胸中然后别分一心出外以应事接物也来书又云事事物物皆有实理如仁义礼智之性视听言动之则皆从天命中来须知顔曽洞见全体即无一不善此説虽似无病然详其语脉究其意指亦是以天命全体者为一物之浑然而仁义礼智之性视听言动之则皆其中零碎查滓之物初不异于前説也至论所以为学则又不在乎事事物物之实理而特以洞见全体为功凡此似亦只是旧病也且曰洞见全体而后事无不善则是未见以前未尝一一穷格以待其贯通而直以意识想象之耳是与程子所诃对防而説相轮者何以异哉来喻又疑考异中説韩公见道之用而未得其体以为亦若自谓根原学问各有一种功夫者此亦不然前日鄙意正为韩公只于治国平天下处用功而未尝就其身心上讲究持守耳非病其不曽捉得此物藏在懐袖间也此是学问功夫彻上彻下细宻切处向使不因来喻之详终亦未觉其病之在是今幸见得不是小事千万详看此説仔细寻绎更推其类尽将平生所认有相闗处一一勘騐当自见得如有未契更宜反覆不可容易放过也安卿之病正亦坐此向来至此説得既不相合渠便藏了更不説着遂无由与之极论至今以为恨或因与书幸亦以此晓之勿令乆自拘絷也二诗亦未甚晓恐亦只是旧来意思但请只就前説观之恐亦可自见得矣葢性命之理虽微然就博文约礼实事上看亦甚明白正不须向无形象处东捞西摸如捕风繋影用意愈深而去道愈逺也
　　语録　廖子晦得书来云有本原有学问某初不晓得后来看得他们都是把本原处是别有一块物事模様圣人教人只是致知格物不成真个是有一个物事如一块水银様走来走去那里这便是禅家説赤肉团上自有一个无位真人模様【黄义刚】
　　安卿问前日先生与廖子晦书云道不是有个物事闪闪烁烁在那里固是如此但所谓操则存舍则亡毕竟也须有个物事曰操存只是教你收敛教那心莫胡思乱想几曽捉定有个物事在里又问顾諟天之明命毕竟是个甚麽曰只是説见得道理在面前不被物事遮障了立则见其参于前在舆则见其倚于衡皆是见得理如此不成有一块物事光辉辉地在那里【黄义刚按此条又见一百十七巻不知何人录】
　　考异
　　黄义刚録　按此两条发明答廖子晦书意尤确故附着之　据安卿祭文以已未冬暮至建寜未乆辞去与子晦书盖在其后书中有安卿向来至此之语可考也廖书在庚申正二月间此真所谓晚年定论者安卿在建寜时不得预以廖书为问此记者之误义刚录在癸丑以后据録言侍教半年当是癸丑淳录在已未义刚录多与淳録同凡此皆不可考而安卿举廖书为问则其误无疑矣
　　答或人【一作答刘公度】云所论主敬之説固学者之切务然此亦要得讲学穷理之功见得世间道理厯厯分明方肻如此着力若于圣贤之言有所忽畧不曽逐句逐字仔细理防见得道理都未分明却如何捺生硬做得成如所谓斋心致敬于平旦之顷以求理之所在者亦恐徒劳而无补也古人之学欲其造防颠沛之不离今乃独求之平旦之顷则其他时节是勾当甚事耶
　　答或人云博文约礼学者之初须作两般理防而各尽其力则乆之见得功效却能交相为助而打成一片若合下便要两相倚靠互相推托则彼此担阁都不成防第矣然所谓博非泛然广览杂记掇拾异闻以读多取胜之谓此又不可不知又云知得如此是病即便不如此是药若更问何由得如此则是骑驴觅驴只成一塲闲説话矣又云学者讲论思索以求事物义理圣贤指意则当极其博若论操存舍亡之间则只此毫厘之间便是天理人欲死生存亡之分至简至约无许多比并较量思前筭后也
　　答或人云近世学者多是向外走作不知此心之妙是为万事根本其知之者又只是撑眉努眼喝骂将去便谓只此便是良心本性无有不善却不知道若不操存践履讲究体念则只此撑眉努眼便是私意人欲自信愈笃则其狂妄愈甚此不可不深察而逺避之也答姚徕云葢尝闻之人之一身应事接物无非义理之所在人虽不能尽知然其大端宜亦无不闻者要在力行其所已知而勉求其所未至则自近及逺由粗及精循循有序而日有可见之功矣【未详何时】
　　右朱子论学切要语先君子手定目次起巳丑至庚申为年谱附录既纂集盈帙适防有病浸剧竟至大故前后凡六年尚缺而未补而巳定者犹未尽脱稾也盖先君子絶笔之书虽有未完而意指昭揭脉络联贯实与年谱汇为大观今敬因其旧附刻于年谱后分两巻男箴谨识


　　朱子论学切要语巻二
