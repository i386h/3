<!-- { "loadSidebar": true } -->
　　翼星姓张氏，字三明；左卫人。崇祯末举人。精理学，尤长于「易」。家贫不仕，隐于卜肆，日获百钱以自给。衣履常不完，盛夏犹峨冠毡笠，晏如也。从弟元锡，官总制；屡迎，不一往。有所遗，择其小且劣者受之。其孤介类此。
　　杜越字君异，号紫峰；容城人。邑诸生，为同郡鹿忠节公高弟。与孙夏峰征君友，互相砥砺。学成，不求闻达，毅然以继往开来为任。家贫，布衣蔬食，授徒自给；一时才俊士，无近远咸师事之。康熙十七年，诏举博学宏词科，有荐先生者；征至都，以老疾乞归。
　　——见原书卷四十八（遗逸）页一下。
　　杜浚（附弟芥）
　　杜先生浚，字于皇，号茶村；湖北黄冈人。明季，为诸生；避乱居金陵。少倜傥，尝欲赫然着奇节。既不得有所试，遂刻意为诗，以此闻天下；然不欲以诗人自居也。于并世人，独重宣城沈眉生、吴中徐昭法，自愧不如。其在金陵，与方君仲舒善；且晚过从，非甚风疾雨无间。仲舒，望溪先生父也。金陵为冠盖辐辏之冲，诸公贵人求诗名者踵至；先生多谢绝。钱牧斋尝造访，至闭门不与通；惟故旧或守土吏徒步到门则，偶接焉。门内为竹关，先生午睡或治事，则外键之。关外设座，约客至，视键闭则坐而待，不得叩关；虽大府至，亦然。及功令有排门之役，有司注籍优免；先生曰：『是吾所服也』。躬杂厮舆，夜巡绰，众莫止。嗜茗饮，尝言『吾有绝粮、无绝茶』。既有花塚，因此拾残茗聚封之，谓之茶邱。年七十有七，卒于扬州。丧归，故人谋卜兆；子世济曰：『吾有亲而以葬事辱二、三君子，是谓我非人也』！亡何，世济亦卒。又数年，陈公苍洲来守金陵，始葬诸蒋山北梅花村。先生诗最富，世所传不及十一；手定者四十七册。吴梅村尝言：『吾五言律，得茶村、焦山诗而始进』。阎百诗于时贤多所訾謷，独许先生五律，称为「诗圣」。已刻者曰「双雅堂集」。
　　弟芥字苍略，号些山；明季诸生。与兄茶村，避乱同居金陵。二先生行身略同而趣各异。茶村峻廉隅。孤特自遂；遇名贵人必以气折之，于众人未尝接言语。用此，丛忌嫉。然名在天下，诗每出，远近争传诵之。先生则退然自同于众人；所着诗歌、古文，虽子弟弗示也。方壮丧偶，遂不复娶。所居室漏且穿，木榻敝帷数十年未尝易；室中终岁不扫除。每日中不得食，儿女啼号；客至，无酒浆：意色间无几微不自适者。行于途，尝避人，不中道；与人言，虽儿童厮舆，惟恐或伤之也。后茶村七年卒，年亦七十有七。有「些山集」。
　　——见原书卷四十八（遗逸）页一下。
　　王大经
　　王先生大经，字伦表；江苏东台人。好学，励名节。明季，尝应童子试。鼎革后，授徒养亲，不复出。
　　康熙间，巡盐御史魏双凤见先生文曰：『当世轶才也』。荐诸朝，辞不起。会诏举博学宏词科，太仆卿郝君浴将荐，先生力辞，乃得免。尝为「巢父、许由论」曰：『天下何为而乱也？王子曰：乱生于求，求生于欲。多所欲，则多所求。强者求之以兵戈，弱者求之以色笑；人求之以智力诈伪，物求之以爪牙角毒。于是有败伦坏纪、寡廉鲜耻、伤类圮族、剥肤横噬、伏尸流血之事，而天下乃驯至于大乱。尧、舜，治乱之圣人也；其为道，孜孜皇皇、己饥己溺。诚恐天下后世有急功利、骛声华者，必藉口尧、舜以阴济其欲而明骋其求，天于是生许由、巢父，使与尧、舜并世而处。有尧、舜而养人之欲、给人之求，使天下安然各得其所欲、各遂其所求而天下之乱以治；有许由、巢父而一无所欲、一无所求，使天下之贪者廉、躁者静、竞者让，澹焉各怀一无欲无求之意以去泰去甚而天下之乱又以治。然则尧、舜、巢、许者，皆治乱之圣人也。孔子之赞尧、舜也，曰「巍巍不与」、曰「荡荡无名」。彼尧、舜者，绝不以天下介其中而不翦、不斲，监门臣虏。尧、舜之心旷然，一巢、许之心也；其所异，特用耳。虽然，尧、舜以有用为用而许由、巢父以无用为用，终不可谓尧、舜有巢、许之心，巢、许遂无尧、舜之用也。是故尧、舜、巢、许者，皆治乱之圣人也。嗟乎！大庭栗陆之世，其民沕沕穆穆，老死不相往来；人人皆许由、巢父也。自世道渐降、大朴渐漓，而嗜欲日开、营求日甚。膺时遘会者，乘便邀利而无真事功；授徒讲学者，希荣稽古而无真学术；砥饬高行者，世味日深而无真名节：则皆巢、许之罪人也。不观南阳之卧龙乎？澹泊明志、宁静致远，方其躬耕陇亩，若将终身。及应聘而出，卒能辅昭烈、定汉室，称王佐才；继而托孤寄命，鞠躬尽瘁；推古今臣节第一。呜呼！孔明天下奇才，吾不难其才而难其用才之心。然则孔明者，有巢、许之心而出为尧、舜之用者也。使无其心，纵有才亦不可用；国家尚何赖有才臣哉！故吾谓学尧、舜者，必先自学巢、许始』。先生所着，有「周易释笺」、「毛诗备考」、「三礼折衷」、「四书逢源录」、「史论」、「字书正讹」、「医学集要」诸书，皆佚；惟「文集」八卷存。又尝辑「泰州中十场志」十卷、重修「靖江县志」十八卷。卒年七十二。
　　——见原书卷四十八（遗逸）页二上。
　　吴光
　　先生姓吴氏，名光，字与岩；武进人。十龄丧母，哀毁如成人，几灭性。比就傅，日诵数千言，有文名。久之，厌帖括；究心经济，务为有用之学。所论着，自成一家言。
　　甲申之变，恸哭求死不得，取所拟「时务策」并杂着火之。自是绝意人事，结庐于东僻壤。日闭门读「易」；倦则徐步陇亩，与田夫禽叟较量晴雨、话桑麻，嗒焉自放于山水间。大吏物色之，坚谢弗出，作「野翁传」以见志。其略曰：『野翁无姓氏；问其年，亦不记甲子。性不喜城市；虽居城市，胸中自谓有邱壑也，故自号曰野翁。翁为人少可而多怪，落落然寡谐；然实平易近情，虽樵夫牧竖未尝有所忤。少读书，得古人大意。晚年，一切束高阁，编茅插篱庐于中田桑拓间，将终身焉；不复问人间世，亦不复知有人间世。或讶其作苦；翁笑曰：「吾自乐此不疲也」。暇则把壶自倾，不觉歌呼乌乌；而翁更未尝以诗酒问世。所最适意者，荆扉尽掩，抱膝静坐；曰：「吾今日犹能置身羲皇以上也！摽技野鹿，庶未远乎」！既自号野翁，人亦称之曰野翁、野翁云』。先生所着，有「弄丸吟」一卷、「大学格致辨」一卷、「论孟合参」一卷、「中庸说」一卷、「读书录钞」二卷、「五愿斋文集」、「耕娱集」、「遂初集」、「野翁记」共若干卷；而「易粕」十卷，兼穷象数义理，所得尤深。与盩厔李二曲先生善；二曲为作传，以比吴康斋所述之龙潭老人焉。
　　——见原书卷四十八（遗逸）页二上。
　　陈五簋（附朱之宣、李尝之）
　　陈先生名五簋，字逸子；湖南攸县人。父来学，兄弟骂贼死甚烈；逸子终身痛之。性兀傲；意所不可，虽贵人必面折其非。
　　少补弟子员。国变后，痛君亲之难，遂祝发，号南云行脚、一号衲拾残；钱受之宗伯、吴梅村宫詹与先生结方外交，相唱和。工诗，广致书画古玩。尝游吴越，行笈一肩，瓶钵外，皆经史书籍。意气慷概，有古侠士风。其胸中浩浩落落，嬉笑怒骂皆别有故，人莫能恻也。年五十五，卒于西泠；湘潭王山长为之传。同时，有朱子昭者与齐名。
　　子昭名之宣，湘阴人。少有学行，负气节。鼎革后，隐于樵，自号砍柴行者。戊子义师之役，楚人多与其谋事。后因之成大狱，湖湘遗老株连系类者三百余人；子昭与焉。狱数年始解，集中有「释系奉别陶密庵年丈」诗，指其事也。
　　李先生尝之，字百艰；湖南平江人，家天岳山之麓。明季，为诸生。入本朝，弃巾服，躬耕读书。生负异才，有智略；兼精壬遁术。绥远将军蔡毓荣耳其名，敦聘入幕府；削平黔、滇，先生谋居多。功成，拟奏授官；力辞归。见亲知贫寠者，立解装周之，随手亲尽；遂遍游衡、岳、九嶷、武当、天台、武夷诸名山。居武夷最久，与高僧遗老结方外交。工诗、古文。书得晋人神韵，人争宝之。着有「百艰诗文集」及「布帆集」、「破草鞋」等集。
　　——见原书卷四十八（遗逸）页二下。
　　八大山人
　　八大山人者，逸其名；故明宗室也。为诸生，世居南昌。
　　弱冠遭国变，弃家遁奉新山中，祝发为僧。住山二十年，从学者常百余人。临川令胡君亦堂闻其名，延之官舍。年余，意忽忽不自得，遂发狂疾；忽大笑、忽痛哭竟日。一夕，裂其浮屠服焚之，还。走会城，独身佯狂市肆间。尝戴布帽、曳长领袍，履穿踵决，拂袖蹁跹行；市中儿随观哗笑，人莫识也。其侄某留止其家；久之，疾良已。山人工书法，行、楷学大令鲁公，狂草颇怪伟。亦喜画水墨，芭蕉、怪石、花竹及芦雁、汀凫，翛然无俗韵；人争宝之。饮酒不能尽二升，然喜饮。贫士或市人屠沽邀之饮、辄往；往饮辄醉。醉后，墨沈淋漓，不甚自爱惜。数往城外僧舍，雏僧争嬲之索画，至牵袂捉衿，不拒也。士友馈遗之，亦不辞。然贵显人欲以数金易一石，不得；或持绫绢至，直受之，举怀数语，谓将以为韈。以故贵显人求山人书画，乃反从贫士山僧、屠沽酒儿购之。一日忽大书「哑」字，署其门；自是对人不交一言。然善笑而喜饮益甚；或招之饮，则缩项抚掌，笑声哑哑然。又喜为藏钩拇阵之戏睹酒，胜则笑哑哑数，负则拳胜者背，笑愈哑哑不可止；醉则往往泣下。邵青门客南昌，见山人于北兰寺；握手熟视，大笑。夜宿寺中，翦烛谈；索笔书几上相酬答。山人有诗数卷藏箧中，秘不令人见；题跋尤古雅，间杂以幽涩语，不尽可解。尝与北兰寺僧澹公数札，不减晋人语也。山人面微頳，丰下而少须。初为僧号雪个，后更号曰人屋、曰驴汉；最后，号八大山人云。山人负重名，世多知之；然竟无知山人者。山人胸次滂浡郁结，别有不能自解之故；如巨石窒泉、湿絮之遏火，无可如何，乃忽狂、忽喑，隐约玩世。假令山人遇方凤、谢翱、吴思齐辈，其搤捥痛哭当何如也。而世乃目之曰狂士、曰高人，浅之乎知山人矣。悲夫！
　　——见原书卷四十八（遗逸）页二下。
　　一壶先生
