<!-- { "loadSidebar": true } -->
　　先生自国变后，山居四十余年，乡人宗之；有为不善者，曰：『无使李公知也』！晚自号媿庵，颜其斋曰「但月」。所着「寒支集」、「宁化县志」、「钱神志」、「史感」、「物感」、「本行录」、「经正录」各如干卷。年八十有五，卒于家。
　　——见原书卷四十七（遗逸）页一下。
　　董说
　　董先生名说，字雨若，号俟庵，又字月函，浙江乌程人；前明尚书份曾孙也。负异才；年十七为诸生，撰「夕惕篇」以自厉。尝受「三易」之学于石斋黄子。
　　国变后，祝发为僧，号南潜；从继起大师受佛戒，尽焚其少作。继起者，兴化理宏储退翁也。本李氏，父兆嘉；耻与贼自成同姓，命之曰：『吾祖皋陶为大理氏，所由出也；其复氏「理」』。退翁遭国变，出家。浙东起事，诸亡命者为主之，多画策；连染几及祸。于是徒众皆走，而先生独从不去。先生所与共事继起者，为蘖庵、大瓢。蘖庵者，明大学士嘉鱼熊公开元。大瓢者，宣城沈公麟生；其父寿岳，以故监司死节者也。先生虽遁于僧，顾癖嗜文字，老益笃；相与赏析者，若江夏黄周星（九烟）、吴徐枋（昭法）、金俊民（孝章）、顾芩（云美）、吴江顾有孝（美伦）、徐崧（松之）、乌程韩曾驹（人榖）、嘉兴巢鸣盛（端明）、桐乡张履祥（考夫），皆遗老遁世无閟，而皆与先生善。先生所著书，有「易发」八卷、「河图挂版」、「诗律表」各一卷、「周礼纬」、「律吕考」、「岁差考」、「分野发」、「六书发」、「甲申野语」、「补船长语」、「梦史」、「残雪录」、「扫叶录」、「西荒诗」、「拂烟集」、「丰草庵」、「宝云」诸集，凡三十余种；合题曰「补樵书」。补樵，亦先生自号也。
　　先生往来浔溪、尧峰间，不常住持；述退翁之言，欲其无所系而道行教立也。其诗清淡荒远，草书尤奇逸。其「首阳咏」曰：『草笠古须眉，首阳一樵子；担柴入都城，闲话青峰里。云有两男儿，饥死西山趾；白发齐太公，泪滴青苹水。还顾召公言，采薇人已矣』。读者可以知其寄托焉。
　　——见原书卷四十七（遗逸）页二上。
　　芮城（附汤泰亨、戴笠、徐白）
　　芮先生城，字岩尹；江苏溧阳人。少负异才，博极群书；文行为一时冠。陈名夏、马世俊，皆师事之。
　　及明亡，弃诸生，躬耕穷山中；高隐杜门，足不履城市者四十年。名夏以大学士归乡，求一见，卒不可得。贻书候问，亦不发视；曰：『山泽之■〈月翟〉，一与贵人接，便丧所守矣』。时人目为真隐。顺治十七年，「海寇」犯江宁，重先生名，礼聘之；先生峻谢不往。所着有「易象传解」、「四诗正言」、「礼记通识」、「纲目分注拾遗」、「沧浪吟」等书。与同县汤泰亨善，析疑问义无虚日。
　　泰亨亦高士，隐白盘山。岁遇君亲子卯日，辄屏食坚卧不起。年八十五，自知死期；别亲友，手题墓志，沐浴而逝。
　　又有戴先生笠、徐先生白，皆吴江人；同以高逸着。笠字耘野，明诸生。国变后，入秀峰山为僧。旋反初服，隐居朱家港，教授生徒。土屋三间，炊烟有时绝，而编纂不辍。潘检讨耒，实出其门。白字介白，亦弃诸生隐灵岩山之上沙。种蔬蓺果，捃摭以自给。诗画萧疏，无俗韵。故旧至，扫叶烹泉而已；三十年未尝出山一步也。
　　——见原书卷四十七（遗逸）页二上。
　　李魁春
　　李先生魁春，字元英，晚号筠叟；长洲人。故明诸生。与潜忠先生许玉重，以舅甥为莫逆交。当是时，流冠披猖，中原播荡；先生与潜忠论古今节义事，眦裂发竖，恨不能以诸生效死疆场间。
　　甲申之变，庄烈帝凶问至，北向号哭；家人知其有死志，日夕环守，不得死。后闻潜忠死，叹曰：『玉重死，我何颜独生！既生而无以妥玉重魄，我益滋戾』。乃收其骨，葬白公堤畔；抚恤其家。福王南渡，与同学白同路，赠翰林典籍，私谥曰「潜忠」；不负同志也。先生死志未遂，故身虽存而心实等于死；方袍角巾，屏迹郊野。时直指李某按吴，重先生名，微服过访；相见道姓名，知前进士，赫然为达官者也。直指示劝驾意；先生曰：『昔尧称「则天」，不屈颍阳之高；武称「尽美」，能全孤竹之洁。扬子云曰：「鸿飞冥冥，弋人何慕焉」！今鸿已冥矣，弋人犹不忘慕耶？愿全薛方、逢萌之节，拜赐实多！否则，有死而已。且君子爱人以德；既已自误、又复误人，知公不为也』。直指惭谢去；继以「高隐鸿儒」额相赠，先生笑而裂之。遂宁李石如先生（实）令长洲，弃官后侨寓吴门，往来无间。时沈君钦奇，亦弃诸生；与刘剩庵（学博）及先生善。三人者，或终日相对默坐、或慷慨歌泣，外人莫能测也。先生喜种竹，方曲屏障悉画竹，名其斋曰「竹隐」；盖别有寄托，非山涛、王戎意也。生平纂述甚富；鼎革后，委诸烬。今存「春秋三传订疑」，行于世。卒于康熙丁巳，年八十。
　　——见原书卷四十七（遗逸）页二上。
　　陈南箕（附弟觏）
　　陈先生名南箕，字狂农；江西安福人。举崇祯丙子副榜。
　　甲申之变，欲以身殉国，不果；遂弃妻子入欧公山。山界江、楚间，悬崖峭壁，人迹所不到。先生与弟觏，偕隐其中二十余年，几与人世隔。性奇癖厌俗，尝不语；有所欲，则弟视其顾盻指画，辄喻意。间有来访者，与之言不应，拱揖而已；或贻以书，不发视，即焚之。偶有题咏，亦未尝存稿。衣垢敝，不澣濯。糜粥不充，恬如也。
　　觏字二止，丙子举人。偕兄隐，兄殁恸甚，仍独处万山中；手一编不辍，人罕见其面。邑令张召南心慕之，凌晨徒步往访，以一役自随；入门，阒无人。问奚僮，以深入穷岩对。召南喟然曰：『固知尔主不我见也；但得一登堂足矣』！
　　先生弱冠时，即与弟同营墓域为左右穴，中通以棂；冀死后得时相见。暇则携书挈壶，读且饮于穴中。其旷达如此。
　　——见原书卷四十七（遗逸）页二下。
　　邓大临
　　先生名大临，字起西，一号丹邱；常熟人。曾祖黻，明嘉靖中举于乡。以母老，不上春官。及母服除，仍不上；曰：『吾向以母在不往，今往是利母之殁也』。时称为真孝廉。
　　先生幼孤。稍长，能力学，受业江阴黄介子毓祺之门。顺治乙酉，江阴城坚守不下；介子与其门人起兵竹塘应之，先生募兵崇明。事败，介子亡命淮南，以官印印所往来书为人告变，捕入金陵狱，先生职纳橐饘。狱急，介子以其所着「小游仙诗」、「圜中草」授先生，坐化而逝。当事戮其尸，先生号泣守丧；赎其首，并棺殓送归。当时称介子之门，有徐趋、邓大临；趋，则抗节而死者也。先生自师死后，遍走江湖，欲得奇才剑客而友之；卒无所遇。
　　岁辛丑，余姚黄太冲先生读书双瀑院，先生忽造访。双瀑在万山中，人迹殆绝；太冲问『子何以知之』？笑不答。问其所自，甬东。视其行■〈巾帣〉，作道士装；曰：『吾已窜身为黄冠矣』。唱和旬日，与偕至武林，先生上玉皇山去。甲辰，太冲至虞山，先生以精舍馆之；道侣数人，曰张雪崖、顾石宾，皆遗民也。随访熊先生鱼山于乌目、李先生肤公于赤岸，皆先生导之。比太冲返棹，先生送至城西杨忠烈祠下，挥涕别。后遂独游名山，卒侘傺而死。论者谓桑海之交，逃于禅者多矣，黄冠中绝少。先生在元门，苦身持力，心耿耿者未尝一日下；可谓无愧师门矣。昆山顾景范尝为作传、太冲志其墓而铭之，以比西汉杨匡云。
　　——见原书卷四十八（遗逸）页一上。
　　张若化（附弟若仲）
　　张先生若化字雨玉，号苍峦；福建漳浦之丹山人。弱冠，师事黄忠端公，得闻「明诚」之学。崇祯丙子，举于乡；两上公车不第。而弟若仲以庚辰捷南宫，因留京师。时忠端公以言事下北寺狱，先生微服杂厮役中，时时进狱问起居，左右之。
　　燕都陷，唐王入闽，征拜御史；数月乞归。事父母，以志养。食贫茹苦，尝捣柏叶代园蔬；诸孙尝之，喀喀不下咽，先生茹而甘之。山居四十年，足不及城市，未尝以姓名通有司。励志独行，不标讲学名。疾恶守义，檩不可犯；虽骨肉至亲，不少假。而恻隐所周，悉力于人者不少靳。时值兵荒，盗贼蜂起；群相戒曰：『慎勿犯张公庐』！终其身，盗不入境；乡人多依以避难。丹山在群山中，巉岩阻绝，日夕云雾往来；茅茨数椽，上漏下湿，豺虎交横。时曳杖登陟，徜徉泉石间，啸歌自得。年六十六，正襟危坐，无疾而终。
　　子士楷，能继父志，隐居不仕；潜心性命之学，称儒宗焉。
　　若仲字声玉，号次峦。其学以不欺为本。一嚬笑不苟作，止语默持以敬，若性成焉。崇祯丙子，与兄苍峦同举于乡。庚辰成进士，例选州牧；性廉静，不愿任烦剧，改授益府长史。居官清俭简实，益藩敬礼之。以母病，乞休归。母殁，庐墓三年。
　　鼎革后，山居五十年，清修独善。艺圃一区，果蔬、薯蓣度给宾祭，余悉种梅竹；栽莳灌溉，身自为之。时蓑笠牵犊，饭陇亩，与野夫杂处。晚岁益务为敦笃，饮人以和；遇乡里有争讼，劝之以诚：久而化焉。邑滨海，有蝗起，群飞蔽天；触禾稼草木叶，噉立尽。民多聚泣，或泥首禳之。独先生所居，数里外无蝗患，里赖以安；时康熙二十九年也。丁卯秋夜，风雨大作，居屋尽拔；先生独寝地上。黎明，人视之，毛发为竦。年八十四岁，以寿终。乡人称其兄弟为丹山二先生，同祀乡贤祠。
　　——见原书卷四十八（遗逸）页一上。
　　夏道一（附李孔昭、张翼星、杜越）
　　夏先生道一，字元真；直隶大名人。明崇祯中举人。性高洁，两上春官不第，辄隐居自放。
　　甲申后，绝意仕进；率子躬耕，削迹不入城市。食不给，每操斤斧作纺车自鬻、或携妇绩线易薪米。市人利其精细，争购之；口不言值，得钱入怀袖，辄短衣行歌，旁若无人。家居自为诗文，写赫蹄寸许；有窥之者，即投之水火。诸子皆不令读书，鞭牛负薪而已。
　　同时畿辅间以高逸著者，曰李潜夫（孔昭）、张三明（翼星）与杜紫峰（越）。
　　孔昭字潜夫，蓟州人。性孤峭。前崇祯癸未进士。见时事日非，不赴廷对；以所给牌坊银百二十两留助军需，去隐盘山。甲申都城陷，白衣冠哭田间者三载。入本朝，贞隐不出。会诏求遗贤，巡抚列名以荐；得旨召用；谢不赴。事母至孝，尝刲股愈母疾。妻王氏，于蓟州城陷时殉节；义不再娶。平居教授生徒，所成就者众；及卒，门人私谥「安节先生」。
