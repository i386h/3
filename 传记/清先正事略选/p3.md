<!-- { "loadSidebar": true } -->
　　先生尝语学者：『吾始自分与杨、左诸贤同命；及涉乱离，犯死者数矣。而终无恙，是以学贵知命而不惑也』。其学以慎独为宗，而于人伦日用间，体认天理。尝言『喜怒哀乐中节、视听言动合礼、子臣弟友尽分，乃终身行之不能尽者』。又自言『七十以往，每阅十年而功加密；惟独知之地，不敢自欺无或懈而已』。着有「四书近指」、「读易大旨」、「书经近旨」、「圣学录」、「两大案录」、「甲申大难录」、「家礼酌」、「岁寒居答问」、「孝友堂家乘」、「畿辅甲州人物考」、「取节录」、「孙文正公年谱」、「乙丙纪事」。又着「理学宗传」，表周、程、张、邵、朱、陆、薛、王及罗念庵、顾泾阳为十一子，别为「诸儒考」附之；盖出独见，非依傍旧闻者比也。河南北学者，岁时奉祀百泉书院。易州学者，就故宅为双峰书院；而容城与刘静修、杨忠愍同祀，保定与孙文正、鹿忠节并祀。道光八年，诏从祀孔子庙庭。
　　弟奇彦，顺治中，以贡生知武城县，有声。子六；四子博雅最著名。孙淦，康熙壬戌进士，官中书；以孝闻。
　　博雅字君侨，幼端重，不苟嬉笑。甲申后，屏举子业，绝意仕进。征君迁苏门，君独留。贫无以炊，赊柿饼以供母；徒步奉至苏门，征君抚之喜，作诗劳之。母病不交睫、不解襟带者三旬余。及卒，为孺子泣，三年不见齿。征君年渐高，偕兄弟朝夕上食祝哽噎；夜则更卧床前候其欠伸，未尝顷刻离。时从征君游者日众，有数百里或数千里至者；君设榻供食，各得其宜。征君晚年重听，诸弟子问难，必藉君转达；反覆开示不厌。征君著书不下数百卷，常数易稿；皆君手书，字体古健无一笔苟。康熙八年，诏举山林隐逸，郡守程启朱以君名上之大府；君以父年老，力辞。亡何，征君卒；偕兄望雅、弟韵雅庐墓三年，哀毁骨立，葬祭以礼。
　　君德器纯粹；与人交，和易可亲。见人一善，赞扬不去口。人有过，不显言，默然端坐，间引一、二古语相感发；听者耸然，多见省改。问以时事，似不甚别白；谈古今成败得失，了若指掌也。韵雅坐事被逮，系刑部狱凡五年，将远徙；君具橐饘以从，病致药饵，至更周恤其同系者，幸朝夕相顾视。君故贫，竭产供弟；故交所赠遗，皆拒不纳。同难有械系者，君以蹇驴让之；徒步烈日，两足皆肿。尝遇暴风雨，失道几溺死；饥渴困顿，遂病。每假寝，口中喃喃，皆其弟事也。顷之，竟不起；弥留，犹张目曰；『吾弟免矣』！遂卒；年五十有五。不数日，弟事渐解，竟免流徙。士大夫高其义，称「文孝先生」。所着曰「约斋集」。子汉，有文名。
　　魏君一鳌，字莲陆；直隶新安人；夏峰高第弟子也。尝宦山西，官知州；有惠政。搜访隐逸，折节下士。及去官，匹马、双僮而已。莲陆与清苑高鐈、范阳耿极等从征君游最早；遭时丧乱，患难与共者余三十年。及征君迁苏门，莲陆自山右归，率间岁一至；每至，必数月留。后构雪亭于夏峰，为征君订正「年谱」。白雪盈山，孤灯午夜；上下古今，视千秋如旦暮。及门问答语，莲陆为多。所着曰「雪亭梦语」。汤潜庵先生官京师时，莲陆常策蹇访之。见潜庵绳床破被，数椽不蔽风雨；慨然曰：『此犹见雪亭风味也』！因出「梦语」读之，属潜庵为之序。初，征君命莲陆辑「北学编」，寻命潜庵辑「洛学编」；潜庵尝以雪亭比朱子之寒泉精舍云。
　　——见原书卷二十七（名儒）页一上。
　　李顒（附李柏、王心敬、孙景烈、冯云程、惠思诚、陆卿鹄）
　　先生先世无达者。父可从，字信吾；以壮武从军，为材官。崇祯壬午，督师汪公乔年讨贼，信吾从监纪孙兆禄以行；临发，抉一齿与其妇彭，曰：『战，危事；不捷，当委骨沙场。子其善教儿矣』！亡何，督师死事，信吾卫监纪不克，亦死。彭闻，欲身殉；以子幼，制泪抚之。然无以为生；或谓彭曰：『可命儿佣，取直以养；或令给事县庭』。彭不可；令先生从师学，修脯不具，皆谢之。彭曰：『经书固在，何必师』！时先生年十六，粗解文义；母夫人日言忠孝节义事以督之。母子相依，或数日不举火，泊如也。
　　先生以昌明关学为己任；家无书，从人借读。自经史百家至二氏之书，无不观。其论学曰：『天下大根本，人心而已矣；大肯綮，提醒天下之人心而已矣。是故天下治乱视人心，人心邪正视学术。凡学在反身、道在守约、功在悔过自新，而必自静坐观心始。静坐乃能知过，知乃能悔，悔乃能自新』。又言「学者当先观象山、慈湖、阳明、白沙之书，阐明心性，直指本初，以洞斯道之大源；然后取二程、朱子及康斋、敬轩、泾野、整庵之书玩索，以尽践履之功。否则，醇谨者乏通慧、颖悟者杂异端，无论言朱、言陆，皆于道未有得也』。于是关中士争向先生问学。关学自横渠后，三原、泾野、少墟累作累替；至先生而复盛。当事慕其名，踵门求见，力辞不得，则一见之，终不报谒；曰：『庶人不可入公府也』。再至，并不复见。有遗馈者，虽十反亦不受；或曰：『交道接礼，孟子不却；唯何甚』？曰：『我辈百不能学孟子；即此一事，稍不守孟子家法，何害』！当事请主关中书院，先生尝谋为冯恭定公，设俎豆，勉就之。已而深悔，急去之。陕抚白君欲荐诸朝，哀吁得免。督学许君孙荃议进其所著书，亦不可；然关中利害在民者，未常不为当事力言也。少墟高弟隐沦，不为世所知者；言之当事，表其墓以传之。
　　初，母夫人葬信吾之齿曰「齿塚」，以待身后合葬。先生屡欲之襄城招魂，以母老不敢远出。乙巳，母夫人卒；庚戌，徒跣之襄城。遍觅遗蜕不得，乃为文祷于社，服斩衰；尽夜哭不绝声，泪尽继以血。襄城令张允中出迎，请适馆，不可；乃亦为之祷，卒不得。先生设招魂之祭，狂号。允中请立信吾祠，且造塚故战场，以慰孝子心。扬州守骆钟麟，前令盩厔时师事先生者也。闻先生至襄城，谓祠事未能旦夕竟，请南下谒道南书院以发顾、高诸公书，且讲学以慰东林学者之望；先生应之。从者云集，开讲于无锡，于江阴，于靖江、宜兴，昼夜不获休；忽静中涕下如雨，搥胸自詈曰：『不孝！汝此行为何事？竟喋喋于此间，尚为有人心者乎！虽得见高、顾诸公书，何益』！中旦不寝，即戒行。时祠事且毕，急诣襄城宿祠下。夜分，鬼声大作，凄怆悲凉；盖先生祝于父祠，愿以五千国殇魂同返关中故也。允中乃为先生设祭，上祀督师汪公、监纪孙公，配以信吾；下设长筵，遍及死事者。先生伏地大哭，观者皆哭。于是立碑曰「义林」，奉招魂之主；取塚土而归，告于母墓附「齿塚」中，更持服如初丧。昆山顾宁人作「襄城纪异诗」，传写遍海内。
　　癸丑，陕督鄂善以隐逸荐，先生誓死辞；书八上，皆以病为解。得旨：『俟病愈，敦促入京』。自是大吏岁岁来问起居，先生遂称废疾，长卧不起。戊午，部臣以海内真儒荐，有旨召对。时词科荐章遍海内，先生独被昌明绝学之旨，中朝必欲致之。大吏趣行益急，先生固称疾笃，舁其床至，得省大吏亲至榻前怂惥。先生绝粒六日，至欲拔佩刀自刺。于是诸官属大骇，得予假治疾；先生叹曰：『生我名者杀我身；是皆生平洗心未密，不能自晦之所致也』！当道知其不可屈，姑置之。自是荆扉反锁，不复与人接；惟顾宁人至，则款之。已而天子西巡，将召见，命陕督传旨；先生惊泣曰：『吾其死矣』！辞以废疾不至。遣子慎言诣行在，进所着「四书反身录」、「二曲集」；御书「关中大儒」四字以宠之。
　　先生学极博，常着「十三经纠缪」、「廿一史纠缪」及象数诸书；既自以为近于口耳之学，不复示人，惟以「反身录」示学者。晚年，迁富平；学者日至。然或才士著书满家，先生竟扃户不纳；积数日，怅然去。或出自市廛下户，先生察其心之不杂，引而进之。当是时，北则孙先生夏峰、南则黄先生梨洲、西则先生，时论以为三大儒。然夏峰自明时已与杨、左诸公为石交，其后孙高阳相国折节致敬，易代后声名益大；梨洲为忠端之子、蕺山之高弟，又从亡海上，资望皆素高。先生起自孤童，上接关学六百年之统，寒饥清苦中耿光四出，无所凭藉，拔地倚天；视二先生为尤难云。
　　先生名顒，字中孚，自署曰二曲、土室病夫；陕西盩厔人。子二：慎言、慎行。慎言以门户故，出补诸生，终不与科举；后以选拔贡太学，亦不赴。先生晚年因兵氛，迁寓富平；与富平李因笃、郿县李柏称关中三李；门人王心敬能传其学。
　　柏字雪本。少孤贫；稍长读小学，曰：『道在是矣』！遂尽焚帖括，而日诵古书。家人强之应试，遂出走。西踰汧南，入栈道；东登首阳，拜夷、齐墓。复以母命就试，补诸生；旋弃巾服，入太白山读书十年，成大儒。公卿多欲荐之；度不获行己志，卒辞谢。昕夕讴吟，拾山中槲叶书之；门人都其集曰「槲叶集」。山居力耕，日食粥；或半月食无盐，竟夷然不屑也。常言『古之人有七日不火食者、有三旬九餐者、有食木子橡栗者、有屑榆者、有一日长坐者、有十九年餐毡啮雪者，盖有主于中、不动于外，所谓「不忘沟壑」也』。其高寄绝俗类此。
　　年六十六，卒。子曰崧；女适二曲子慎言。
　　心敬字尔缉，号澧川；鄠县人。少传二曲之学；「二曲集」二十二卷，皆其所摭次也。
　　少为邑诸生。岁试，提学遇之不以礼；发愤，脱巾帻去，遂出其籍。雍正中，诏举贤良方正，总督额忒伦、年羹尧先后上章荐，两征不赴。及羹尧为大将军，复招之；卒谢不往。羹尧败，出其门下者皆絓误，或禁锢终身；澧川不与也。朱高安督学关中，数造庐请益焉。
　　澧川学问淹通，有康济之志；集中论选举、军饷、马政、区田法、圃田法、井利说诸篇，皆可坐言起行，非空谈心性者比。子某，以知县入都，世宗见而嘉之曰：『若孺子，故日不凡』！乾隆元年，蒲城进士某应廷试，大学士鄂尔泰公问澧川安否？进士素昧澧川，不能对；鄂公笑曰：『若不识关中儒者，乃亦成进士耶』！秦中新除大吏来及皇华过境，鄂公必寄声候澧川动定。其见重当世如此。生平论学，以「明、新、止至善」为归。着有「澧川集」、「关学编」、「澧川易说」、「江汉书院讲义」及「语录」。
