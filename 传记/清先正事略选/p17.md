<!-- { "loadSidebar": true } -->
　　先生讳班孙，字奕喜、小字季郎，山阴人；祁忠敏公次子也。忠敏讳彪佳，明苏松巡抚；少从刘忠正公游。南都破，死节（「明史」列传）。有子二，长理孙，以大功兄弟次其行，称祁五公子；而呼先生为六公子。初，忠敏夫人商氏尝梦老衲入室，生公子。美姿容，白如瓠；而双足重趼颇恶劣，日能行数百里，又时时喜趺跏。娶朱氏，故少师忠定公燮元女孙也。
　　忠敏靖节之月，东江兵起；恩恤诸忠，而忠敏赠兵部尚书。祁氏群从之长曰鸿孙，故尝与忠敏同受业蕺山；至是，将兵江上，思以申忠敏之志，而先生兄弟倾家饷之。事去，先生之妇翁戒曰：『勿更从事于焦原矣』！不听。祁氏自夷度先生以来，藏书甲江南；其诸子尤豪喜结客，讲求食经，四方簪履麇集。及先生兄弟以故国乔木自任，屠沽浮贩之流兼收并蓄。家居山阴之梅墅，其园亭在寓山，柳车踵至；登其堂，复壁大隧，莫能诘也。慈溪布衣魏耕者，狂走四方，思得一当，为毫社计桑榆；先生兄弟则与之誓天，称莫逆。耕之谈兵也，有奇癖，非酒不甘、非妓不饮；礼法之士莫之许。先生独以忠义，故曲奉之。时其至，则盛陈越酒，呼若耶溪娃以侑觞；又发淡生堂壬遁、剑术诸书供采择，又遍约同里诸遗民如朱士稚、张忠道辈以疏附之。或告变于浙之幕府，刊章四道捕耕；有首者曰：『苕上乃其妇家，山阴之梅墅乃其死友所啸聚』。大帅急发兵，果得之；缚先生兄弟去。既谳，兄弟争承；祁氏客谋曰：『二人并命，不更惨乎』？乃纳赂而宥其兄，先生遣戍辽左。其后，理孙竟以痛弟郁郁死，而祁氏家为之破。然君子则曰：『是不愧忠敏子也』。
　　当是时，禁纲尚疏；宁古塔将军得赂，则弛约束。康熙丁巳，先生脱身遁归；里社中渐物色之，乃祝发于吴之尧峰。寻主毘陵马鞍山寺，所称咒林明大师者也。好议论古今，不谈佛法；每及先朝，则掩面哭泣，然终莫有知之者。癸丑十一月十一日，忽沐浴，曳杖绕堂曰：『我将西归』！入暮，端坐逝。发其箧，有「东行风俗记」、「紫芝轩集」；且得其遗教欲归祔，乃知为山阴祁六公子自关外来者，遂得返葬。
　　先生性好奇，其东归也，留一妾焉；披缁时，亦累东游。东人或与谈禅，受其法称弟子。尝曰：『宁古塔麻菇，天下第一。吾妾所居篱下出者，又为宁古塔第一；令人思之不置』。东人至今诵其风流。妇朱，最工诗；其来归也，与君姑商夫人、姒张氏、小姑湘君时相唱和。商夫人字塚妇曰楚纕、字介妇曰赵璧，以志闺门之盛。先生被难，朱尚盛年；孤灯缁帐数十年，未尝一出厅屏。自先生兄弟歾，淡生堂书星散；论者谓江东文献大厄运也。
　　——见原书卷四十六（遗逸）页一下。
　　陆宇■〈火鼎〉
　　先生姓陆氏，名宇■〈火鼎〉，字周明；浙之鄞人也。父世科，明大理卿。先生少与钱忠介公肃乐共学，慷慨有大志。忠介江上之师，先生实左右之。祥兴航海，风帆浪楫得栖迟金鳌牡蛎间，皆一时遗臣烈士出死力奉之，以终剩水残山之局；虽侧踵焦原、糜躯湛族，不计也。方事之殷，余姚黄先生昆弟亦尝戮力共事，先生尝偕其客十数人过梨洲，与共计画；客皆四方知名士。梨洲亦间至其城西田舍；田舍复壁，柳车杂宾死友，每食咄嗟立办，仰视天、俛画地，耿耿者未尝一日忘。其后梨洲知事不济自屏于穷山，先生亦不相闻问。然喜事乃益甚，江湖间多传其姓名，以为异人。康熙癸卯，先生为降卒所诬，捕入省狱。狱具，先生竟得脱归；未至寓而卒。
　　先生既以好事捧其家产，室中所有惟草荐败絮及古书数百卷。讣闻，家人扫除其室，得布囊于乱书之下；发之，则人头也。其弟春明识其面目，捧之而泣曰：『此故少司马笃庵王公头也』！初，司马兵败，悬首于甬之城阙；先生思收瘗之，每徘徊其下。一日，见暗中有顿首而去者。迹之，走入破屋；先生曰：『子何人』？对曰：『吾渔人也』。先生曰：『子必有异，无吾隐』！其人曰：『余毛明山，曾以卒伍事司马。今不胜故主之感耳』！先生相与流涕；共诣江子云，计所以收其头者。江子云者，故尝与先生共学，又钱忠介部将也；失势家居。会端阳竞渡，游人杂沓；子云红笠握刀，从十余人登城游熙。至枭头所，问守卒曰：『谁戴此头也者』？卒以司马对。子云佯怒曰：『嘻！吾怨家也；亦有今日邪』！拔刀击之，绳绝堕地。先生及明山已豫立城下；方是时，龙舟噪甚，人无回面易视者。先生以身蔽，明山拾头杂稠人而去。先生得头，祀之书室，盖十有二年矣；而家人无知者。至是，春明始瘗之。昔李固死汝南，郭亮左提章钺、右秉鈇鑕诣阙上书，乞收其尸；南阳董班亦往哭，固殉尸不肯去。栾布奏事彭越，头下祠而哭之。彼皆门生故吏，故冒死不复顾。先生于司马非有是也，后感其忠义，遂不措撄当世之文纲，岂不尤贤乎哉！始，先生读书时，有弟子讼师，师不直；先生诣文庙，伐鼓恸哭，卒直其师而后止。归震川尝叙唐钦尧之争同舍生之狱，以为苟生两汉时，即此可以显名当世；在先生视之，寻常琐节耳。先生卒后，梨洲先生志墓石，其文固不后震川也。
　　先生有子二，女适同邑万斯大。
　　——见原书卷四十六（遗逸）页二上。
　　周元懋
　　周先生讳元懋，字柱础、别字德林，鄞县人；尚书文穆公应宾犹子也。以文穆任，累官南京屯部郎中，榷扬关。奉使蜀中归，出知贵州思南府；母忧，未赴任而国难作。先生跌宕自喜，初欲以文章发名成业。及受门资之宠，非其好也；都御史廖大亨曰：『门资岂足屈人，在人自主耳。李卫公非起家任子者乎？唐中叶宰相无其匹矣』。先生乃大喜。
　　鲁王建国东江，先生服未阕，钱忠介公招之，固辞不出；而破家输饷无少吝。丙戌六月，家人自江上告失守；先生恸哭，自沈于水，以救得苏。乃祝发，入灌顶山中。先生故善饮，至是益纵酒。又不喜独酌，呼山僧不问其能饮与不，强斟之；夜以达旦。山僧为所苦，皆逃匿；则呼樵者与饮。樵者以日暮，长跪乞去，固持之；寻亦逃。先生无与共，则斟其侍者。已而侍者醉卧，乃呼月酹之；月落，呼云酹之。灌顶去先生家且百里，酒不时至；又穹山难觅酒徒，乃返其城西枝隐轩。每晨起，辄呼子弟饮；子弟去，则呼他人。或其人他去，则呼酒极之于所往斟之；不遇，则执途之人斟之。于是环所居浮石十里间，望见先生者相率引避；不得已，乃独酌。先生既积饮且病，劝止酒者无算；辄张目不答，或叱之去。惟江湖侠客以事投止者，虽酣醉时辄蹶然起，接之无失词；罄所有输之，惟恐后也。以是尽毁其家。庚寅，呕血不可止，竟卒；年四十。妻俞，亦以毁卒。前太常博士王公玉书哭之曰：『德林兀然狂放于麴糵间，箕踞叫号，俾昼作夜，几不知身在何处、身外有何天地！舍此之外，不知吾身置何所！昔人诗云：「酒满通夜力，事满五更心」。德林烂然长醉，盖期于无复醒时以自全也』。先生不死于水而死于酒，其宋皇甫东生之流与浮石周氏。国变后，披缁者三人：通城佯狂以死，所谓颠和尚者也；顺德苦身持力，毕生不入城市，所谓苦和尚者也；而先生独以「醉和尚」称。
　　——见原书卷四十六（遗逸）页二下。
　　傅山
　　阳曲传先生山，字青竹，改字青主，别署公之它、亦曰朱衣道人；又字啬庐。六岁，啖黄精，不乐谷食；强之，乃复饭。少与孙公傅庭共学，读书过目成诵。
　　明季天下□乱，诸号为搢绅先生者多腐恶不足道，愤之；乃坚苦持气节，不少媕婴。提学袁公继咸为巡按张孙振所诬，孙振阉党也；先生约同学曹良直等诣通政使，三上书讼之，不得达，乃伏阙陈情事。时巡抚吴公甡亦直袁，竟得雪。先生以此名闻天下；马文忠世奇为作传，以为裴瑜、魏劭复出。既曹公任兵科，先生贻书曰：『谏官当言天下第一等事，以不负故人之期』！曹公愯然，即疏劾首辅周延儒、锦衣卫骆养性；直声震一时。先生家世以学行师表晋中，得其山川雄深之气，思见诸实用。时蔡忠襄懋德抚晋，寇已亟，讲学三立书院，亦及军政军器之属；先生往听之，曰：『迂哉！公言非可起而行者也』。
　　甲申国变，梦天帝锡之黄冠；乃衣朱衣，居土穴养母。明年，袁公自九江羁燕邸，以「难中诗」遗先生曰：『不敢愧友生也』！先生省书恸哭，曰：『呜呼！吾亦安敢负公哉』！甲午，以牵连被逮，抗词不屈；绝粒九日，几死。门人有以奇计救之者，得免。然先生深自吒恨，谓「不若速死为安」；而其仰视天、俯画地者，未尝一日止。如是者二十年，天下大定；始以黄冠自放，稍稍出土穴与客接。有问学者，则告之曰：『老夫学庄，列者也；仁义礼乐即强言之，亦不工』。又雅不喜欧公以后之文；曰：『是所谓江南之文也』。平定张济者亦遗民，以不谨得疾死；先生抚其尸，哭之曰：『今世之醇酒妇人以求必死者，有几人哉！呜呼！张生是与沙场之痛等也』。又自叹曰：『弯强跃骏之骨而以占毕朽之，是则埋吾血千年而碧不可灭者』！或强以宋诸儒之学；则曰：『必不得已，吾取同甫』。先生工篆隶、书画，弱冠学晋、唐人，不能肖；得松雪墨蹟稍习之，遂乱真矣。已而，乃愧之曰：『是如学正人君子，辄苦其难；近降与匪人游，不觉日亲』！于是复学颜太师；谓「书宁拙毋巧，宁丑毋媚，宁支离、毋轻滑，宁真率、毋安排』。君子谓先生非止言书也。赵秋谷推先生书为本朝第一；顾深自爱惜，不轻为人写。母丧，贵官致赙，作数行谢之；贵者喜曰：『此一字千金也！吾求之三年矣』。先生既绝世事，而家传故有禁方，乃资以自活。
　　子曰眉，字寿髦；能养志。每日樵山中，置书担上；休歇，则取书读之。中州有吏部郎者，故名士；访先生，问郎君安在？先生曰：『少需之，且至矣』。俄有负薪归者，先生呼曰：『孺子来，前肃客』！吏部颇惊。抵暮，先生令伴客寝；则与叙中州文献，滔滔不置，吏部或不能尽答也。诘朝，谢先生曰：『吾甚惭于郎君』！先生喜苦酒，自称老蘖禅；眉乃自称小糵禅。或时出游，眉与子共挽车；暮宿逆旅，仍篝镫课读经、吏、骚、选诸书。诘旦必成诵，乃行；否则，予杖。故先生家学，大河以北莫有窥其籓者。尝批「集古录」曰：『吾今乃知此老真不读书也』！
