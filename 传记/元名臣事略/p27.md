<!-- { "loadSidebar": true } -->
　　公资简重后生小子望之若莫可梯接及前则睟见于面乐于诲诱有所问则叩竭终始无所隠或不可与言则未尝妄交一语薄于世味毎以安恬退处故其居官日浅而未尝作期月留也家居安坐一榻书史满前穷日夕不少厌【墓碑】
　　太常徐公
　　公名世隆字威卿陈州西华人金正大中登进士第国初为东平行台幕官中统元年拜燕京宣抚使三年除【阙】卿至元元年迁翰林侍讲学士兼太常卿又兼戸部侍郎七年拜吏部尚书出为东昌路总管擢山东道提刑按察使十五年移江北淮东道十七年召为翰林学士又召为集贤学士皆以疾辞不行二十二年年八十
　　公生而頴悟七嵗入小学应对进退輙异常儿年十五有赋声二十二登正大四年进士第京朝官交章辟公为县令朝请遣人辞焉且戒公曰汝年少学未至毋急仕进更当多读书涉猎徃事以益智识三十入官未晚也公奉教为学益刻厉经史诸子百家靡不研究壬辰之乱朝请殁癸巳河南破公辇太君北渡河严武惠公知公名招致东平幕府俾掌书记公劝武惠収养寒素一时名公多归焉故东平人物之盛为诸道最武惠薨嗣侯袭职署公详议虽赞佐侯实师之先帝即位之嵗置总六部于燕京以公充勾燕京路课税官公谓理财非所能也力辞而归【墓志】
　　大元受天命肇造区夏列圣相承未遑文治上在潜邸独喜儒士凡天下鸿才硕学往往延聘以备顾问壬子嵗自汉北遣使来徴公见于日月山之帐殿上方治兵征云南问此行如何公对曰昔梁襄王问孟子天下恶乎定孟子对曰定于一又曰不嗜杀人者能一之夫君人者不嗜杀人天下可定况蕞尔之西南夷乎上曰诚如威卿言吾事济矣是嵗云南诸处降上既登极毎有征伐必谕以不杀于是四方禀正朔之国愿来臣属者踵相蹑于道十余年间际天所覆咸为一家土宇之广开辟以来未有也不嗜杀人之效其防若此然一言寤意皆自公发之【墓碑】
　　东平自武惠公时得亡金太常登歌乐有防取观公典领以行既见上欲留公公以母老辞遣尚书柴公送公还又明年令叅政商公用东平经歴赴召北上严侯遂令公代之公既正位幕长军民之利害公事之得失知无不言其所救正者非一【墓志】
　　中原板荡之后郓学乆废严侯修复以养生徒公怂惥之力居多又嵗署题考试等其甲乙屡入髙选者擢用之时自入学亲为诸生讲説其课试之文有不中程者輙自拟作与为楷式一时后进业精而行成人才辈出焉如翰林学士阎复太子谕徳李谦浙东按察使孟褀礼部侍郎张孔孙太子赞善瓜尔佳之竒等是也【墓志】中统元年擢公燕京等路宣抚使京师久号难治下车以新民善俗为务车驾往还贵近迎送百色供亿从容以办中书省檄各路常养禁卫之赢马数以千万计刍秣与其什器前期咸备公曰国马牧于北方往年无饷于南者上新临天下京畿根本地烦扰之事必不为之马将不来吏白此军需也其责不轻公曰责当我坐遂弗为备马果不至津沧盐课前事改亏不及额公综覈之得増羡若干勑赐白金三十笏以嘉其能【墓志】二年移治顺天嵗饥民乏食公发廪贷之所全活者甚众【墓志】
　　三年宣抚司罢公还东平总管严公奏太常登歌乐向圣主观于日月山既而发还今十余年矣乞増宫悬大乐文武二舞令旧工教习以备大祀上可其请就除公太常卿以主之兼提举本路学校事【墓志】
　　四年上问尧舜禹汤为君之道公取书所载帝王事以对上喜曰汝为朕直解进读我将聴之书成上命翰林承防巴勒蔵布译冩以进【墓志】
　　至元元年除翰林侍读学士兼太常卿大政谘访而后行诏命典册多出公手公选前贤内外制可备馆阁用者凡百巻曰瀛洲集至今用之【墓志】
　　六年作新大都于燕宗庙之制未有议者公奏曰陛下帝中国当行中国事事之大者首为祭祀祭祀必有寝庙因以图上乞勑有司以时兴建从之逾年而庙成公之所教太常礼乐亦备遂迎祖宗神御入藏太庙因奉安而大飨焉礼成上悦赏赐良渥【墓志】
　　公在翰林太常所荐僚属多海内名士时号得人寻兼户部侍郎奉勑议立三省遂定内外官制上之【墓志】时宫阙落成而朝仪未立公奏曰今四海一家万国防同朝廷之礼不可不肃宜定百官朝防仪从之【墓志】七年拜吏部尚书公以铨选无可守之法为撰选曹八议【墓志】
　　九年公乞补外除东昌路总管佩虎符至郡専务以徳率下不事鞭棰吏不忍欺民亦化服期年而政成乃修庙学起黉舎新公廨区处皆有条序力者功倍而民不知劳郡人徳之【墓志】
　　十四年起为山东提刑按察使某路有妖言之狱所司逮捕凡数百人公为剖析絓误者十八九悉纵遣之【墓志】十五年移公淮东道按察使淮安安抚使许瑱亡宋边将家人有吿瑱匿官库财者宪司系其妻孥以征之公谓同僚曰许所匿者亡宋之物也岂可与今盗官财者同论耶同僚不以为然公独抗章辨明行台是之释不问【墓铭】
　　诏徴南北兵征日本逺近愁叹江浙尤甚公奏疏谏之
　　语剀切当路者【阙】　　　　　　　　上竟寝其事【墓志】
　　二十二年丞相【阙】　　　　　　　人共政奏公虽使
　　之坐而策国事【阙】　　　　　公老病辞不能行附奏便宜九事赐田十【阙】　八十【阙】秋【阙】増剧作八十可老
　　歌以自遣所以处【阙】　　　　　归焉易箦之际吟讽弗辍【墓志】
　　公仪观魁【阙】　　　　　　　人忤之无忮心与愠色与
　　人交一以【阙】　　　　　　　与賔客乐施与及好奬进士类人有善称之惟恐不至和而不流羣而不党清而能容仁而能断时论推之为有国器【墓碑】
　　公明习前代典故尤善断无有所难狱有大疑使公决之不假阅成案立谈之间剖析委曲情惬理顺载法之文法外
　　之意无不包举虽専明【阙】　　　　之审至论事口吃
　　悱然若黙者及秉笔而【阙】　　　　　意到灿然成文人谓尚书说事乎【阙】
　　公之奏议【阙】　详悉无【阙】　　　　　明白无竒澁之
　　偏歌诗则坦夷浏亮无【阙】　　　　　　骈丽亲切无
　　牵就支离之虽然【阙】　　　　　　忧国之心既坚
　　金石不以仕宦为汚不【阙】　　　　　哀老疾病【阙】
　　茍闻时政有所可否【阙】　　　　　　之在已惓惓不置死乃已合于古人【阙】






　　元名臣事畧巻十二
<史部,传记类,总录之属,元名臣事略>
　　钦定四库全书
　　元名臣事畧巻十三
　　元　蘓天爵　撰
　　亷访使杨文宪公
　　公名奂字焕然干州奉天人国初举进士甲选授河南路徴収税课所长官兼亷访使嵗壬子防议京兆宣抚司事乙夘卒年七十
　　君母程尝梦东南日光射其身旁一神人以笔授之已而君生父萧轩翁以为文明之象就为制名年十一丁内艰哀毁如成人日蔬食诵孝经为课人以天至称焉又五年师乡先生呉荣叔未几赋业成即有声屋间不三十三赴庭试兴定辛巳以遗误下第同舎卢长卿李钦若惜君连蹇劝试补台掾台掾要津仕子慕羡而不能得者君答书曰先夫人毎以作掾为讳仆无所克肖不能显亲扬名敢贻泉下之忧乎正大初召草万言策将诣阙上之所亲谓其指陈时病辞防剀切他人所不敢言保为当国者所沮忠信获罪君何得焉君知直道不容即日出国门而西教授乡里【遗山元公撰墓碑】
　　癸巳汴梁陷乃微服北渡羁孤流落人所不能堪处之自若也冠氏帅赵侯夀之延致君待之师友间防门生朱拯自京师辇书至君得聚而读之东平严公久闻君名数以行藏为问君终不一诣或问之故君曰不招而徃礼欤且业已主赵侯矣得无以我为二三乎【墓碑】戊戌天朝开举选特诏宣徳课税使刘公用之试诸道进士君试东平两中赋论第一俄从监试官北上谒中书耶律公力奏荐之宣授河南路征収课税所长官兼亷访使陛辞之日言于中书公曰仆不敏误蒙不次之用以书生而理财赋已非所长又河南兵荒之后遗民无几烹鲜之喻正在今日急而扰之糜烂必矣愿公假以嵗月使得拊摩创罢以为朝廷爱养基本万一之助中书甚善之君初莅政招致耆胜如蒲隂杨正卿武功张君美华隂王元礼下邽薛微之渑池翟致忠太原刘继先等日与商畧条画约束一以简易为事按行境内亲问监务月课如干难易若何有循习旧列以増额为言者君诃之曰剥下罔上若欲我为之即减原额四之一公私便之官长所监率有餽饷君一切拒絶不逾月政成官民以为前乎此皆未有漕司惠吾属之如是也在官十年乃请老于燕之行台【墓碑　又公文集云嵗在己酉十有一月中书耶律公以军国大计与近世转运司例经理十路课说阙开为所器使称长相丰歉阙登耗以平嵗入奏可一聴中书省总之开创伊始制度未遑天下郡县犹以财赋自赡不重其权则无以刬其故吏汚滥得悉料之财赋舛错得厘正之至于风俗之疵美盗贼之有无楮货之低昻皆阙　得季奏之凡佐史许自辟以从被选者以为荣】
　　壬子九月王府驿召入问寻被教防议京兆宣抚司事累上书乃得请闲居乡郡筑堂曰归来为佚老之所虽在病卧犹集子弟秀民谕之曰吾乡宻迩丰镐民俗敦朴汝辈皆当孝弟力田以亷慎自保母习珥笔之陋以玷伤风化病革处置后事如平时敇家人吾且死勿以二家斋醮贻识者笑遂引觞大噱而逝【墓碑】
