<!-- { "loadSidebar": true } -->
　　有言南人立券鬻妻子者公闻蹙然曰人伦之壊一至此乃严为条禁当相买卖者并坐没入所直且即罪有司立屏絶公号令一行赏罚必信凡下条约所在奉行惟谨而不敢犯【家传】
　　公暇日登城顾见城闉之外潴水弥望公曰此宋扞敌下策当还之江流遂得陆地数百万亩招谕富民随力耕种约以三年后减半收租贫民趋之曾未期年已成沃壤【家传】
　　初江陵沙市后降其仓储不入官籍恣豪右私取公闻之曰此皆民力岂可徒资贪鄙乃令槩阅得米二十万斛会公安民阙食公发廪赈赉全活益众【家传】
　　王顾民粗安乃曰风教不可后也遂大兴学旦日亲至校官讲授以倡他郡彻官屋以复竹林书院与书万四千巻学者日盛【神道碑】
　　王政化大行声及四逺思播田杨二氏负固不下重庆赵定应坚守耻降皆遣使纳款王谓主使曰归语而主速归所以全民命我已驰奏天子诏安尔土矣奏上上曰国家不用兵得地未之见也希宪坐致数千里之坚城劲士其仁政为何如也寳庆武冈益阳安化善化宁乡诸城籍编民冒围纳款王移文其省使安全之【神道碑】镇逺溪洞蛮酋以其乐工四十余人重译而至曰愿奏土风于天子之庭王曰而軰独无妻子乎驱迫而来岂其心哉且天子仁圣不重夷音皆泣拜而回【神道碑】闗讥得江陵人私书不敢发封枢密臣发之上前中语曰归附之初人无生意大元皇帝命防相出镇荆湖岂惟人渐徳化草木昆虫咸被泽矣上叹曰希宪不嗜杀人故能致此【神道碑】
　　时王疾士民羣走僧寺道馆为王祈福语及必额手叩齿祝曰愿我公永长我人【神道碑】
　　王疾日剧上闻即命尚医驰视十四年春佥枢密院事董文忠奏曰江陵热湿奈希宪沉疴何上即召还荆南人闻王且去皆号泣随之拥所乗车不得行王慰谕再四乃拜哭而别大者绘像建祠小者书版瞻礼王囊橐萧然琴书自随【神道碑】
　　五月公至上都馆华严寺时太常卿田忠良领阴阳事一日来问疾公曰上都圣上龙飞之地天下视为根本
　　近冈遗火此居民常事今南人萃此勿令妄谈风水惑动上意未防副枢张公易左丞张公文谦果与南人数軰廷辩徙置都邑二相力言不可上不怿而罢明日召太常质前所言忠良以公言对上曰希宪方大病念及此耶其议遂寝【家传】
　　诏征明医王仲明于扬州未见行意士大夫责之曰君术固妙其能已亿兆人之疾乎苍生悬望亷公复相乆矣能起亷公是恵及天下也仲明乃至进其良剂能杖而起上喜召入曰闻卿比得良医日俟痊复王对曰医持善药治臣沉疾茍能戒谨诚如圣谕稍或肆惰终将不疗葢以医谏也【神道碑】
　　防议立门下省上曰首官何称曰侍中曰侍中非希宪不可遣近臣谕防曰鞍马之任不以劳卿乘轩论道时至治所必须执奏肩舆以入王附奏曰臣疾何恤输忠效力生平深愿时皇太子方聼政遣人谕王曰上命领门下省勿难羣小吾为公除之阿哈玛特不利而止【神道碑】安西王相商挺以博古名世尝语公宜蓄古器物以广见闻公曰古物无古于易与书者他尚何求【家传】时营缮东宫工部官请曰牡丹名品惟相公家乞移植数本太子知出公家矣王曰若出特命园虽先业一无所靳我早事圣主备位宰相未尝曲丐恩幸方尔病退顾以花求媚耶请者愧止【神道碑】
　　十六年春诏复入中书王称疾笃皇太子遣侍臣问疾因叩治道王曰君天下者二道用君子则治用小人则乱臣病虽剧俟之于天所甚忧者大奸専柄羣邪蠭附误国害民病之大者殿下宜开圣意急为屏除不然日以沉痼不可药矣语闻深嘉重之【神道碑】
　　王尝戒子恂恪曰丈夫见义勇为祸福安可逆必又曰宰相须有力量未有无力量能为贤相者天下事茍无牵制三代可复也又曰稷契臯夔伊傅周召便为不及是自弃也又曰汝读狄梁公传否梁公有大节乃为不肖子所坠汝軰当深以为警【神道碑】
　　公秉政中书凡六年当是时也朝廷清明海内乂安台察百司日渐张举家无滞事野无遗才权臣韬奸羣小敛畏故公常言君子小人势犹水火必欲兼收并用以致尧舜之理者前未闻也及公去位奸臣滔天羣小附起天下靡然风俗大变彼虽外为狐媚求好而投间抵巇以相毒螫无所不至而公卒以直言正道致谗其身不变【家传】
　　十七年十一月十九日夜大星殒于正寝之后乐堂其光烛地乆之方灭是夕王薨士大夫走哭相吊天下知之者无不嗟伤咸曰良相逝矣苍生何望上每追思之曰当诸王大防议决大事惟亷希宪能也【神道碑】
　　丞相淮安忠武王曰亷公宰相中真宰相男子中真男子可谓名言【神道碑】
　　左丞张忠宣公
　　公名文谦字仲谦顺徳沙河人歳丁未召居潜邸中綂元年拜中书左丞大名宣抚司事至元改元行省事于中兴七年拜大司农卿十三年拜御史中丞明年拜昭文馆大学士领太史院事十九年拜枢密副使是歳薨年六十七
　　公幼聪敏读书善记诵自入小学与太保刘公同研席年相若志相得其后太保祝发为僧侍世祖于潜邸荐公才可用歳丁未驿召北上入见召对称防擢置侍从之列命司王府教令牋奏日见信任【野斋李公撰神道碑　又先茔碑云公少时欲习簿书之事军负府君召而责之公谢曰身渐长大无所效用仰衣食于父母心日不安故勉强为此今防尊诲敢不敬从即舍诵读之习専志儒学戊戌歳命朝廷试天下儒士公试文名中选得免本户徭役之差】
　　邢初分勲臣二千户为食邑歳遣人更迭监收类皆不知抚治加之频歳军兴郡当驿冲要征求需索民不堪命会郡人赴愬王府公与太保实为先容合辞言于世祖曰今民生困莫邢为甚捄焚拯溺宜不可后盍择人往治要其成效俾四方诸侯取法于我则天下均受赐矣世祖从之命近臣托克托故刘尚书肃李侍郎简偕往三人者同心为治黜去贪暴刬除宿不期月流亡者复益十倍于是世祖益重儒士任之以政葢自公发之【神道碑】
　　辛亥宪宗践阼世祖以太弟日侍宸扆所言率赐俞允公暨太保数条具特所当先治为世祖言皆奏可施行之是后大驾所临若大理若汉鄂公皆扈行【神道碑】世祖即位首拜中书左丞与平章王文统共政建立纲纪讲明利病以安国便民为务诏令一出天下有太平之望文统素忌公谋议之际屡相可否积不能平公遽求出诏以本职行大名等路宣抚司事且有后命曰第往行诏卿矣比行谓文统言天下生民罢瘵日乆歳属大旱若不量蠲税赋将无以慰来苏之望文统以为上新即位国家经费不赀且索无积储何所供亿公曰百姓足君孰与不足俟时和歳丰取之未晚也竟蠲常赋什之四商酒税额什之二下车宣布徳意百姓欢欣鼓舞思见徳化之盛【神道碑】
　　二年春入朝还居政府始立左右部分司综务钜细毕举公之力居多【神道碑】
　　三年阿哈玛特领中书左右部总司财赋每事欲専奏闻不闗白省府诏廷臣议之公昌言曰分制财用古有是理不闗预中书无是理也且财赋一事耳中书不敢言天子将亲莅之乎世祖曰仲谦言是也阿哈玛特语遂塞【神道碑】
　　至元改元秋诏公行省事中兴羌俗素鄙野事无统纪公求蜀士为人仆者得五六人咸为申理而出之俾通明吏教以案牍旬月之间枢机品式粗若可观羌人始遣子弟读书土俗为之一变又疏唐来汉延二渠之流田千万余顷民至今赖之【神道碑】
　　三年还朝诸势家告言有户数千当役属为私奴朝议乆不能决公言奴与良法当以乙未户帐为断若已籍为奴或奴之而未占籍者归势家可也自余皆国家良民必无为奴之理其议遂定至今守以为法【神道碑】五年春淄川妖人曰胡王者作乱惑众逮系百余人事闻世祖命中书省议公谓愚民无知为所诓诱杀首恶三数人足矣丞相安图是其言命公与断事官布哈涖决于济南既至尸三人于市余并释去人以为死而复生【神道碑】
　　七年拜大司农卿立诸道劝农司巡行劝课敦本业抑防末设庠序崇孝弟不数年功效昭著野无旷土种植之利遍天下奏开籍田祭先农先皆自公始寻又奏立国子学诏以鲁斋许公为祭酒选贵胄子弟教养之所成就人材为多已而分布省寺台阁往往蔚为时望达于从政皆出公始终左右之力【神道碑】
　　阿哈玛特当国民铁铸为农噐厚其直以配民剏立宣慰司行户部于东平大名不与民事惟印楮币诸路转运司怙势作威害民千政莫敢谁何公屡于世祖前极论其害诏从公言皆罢之彼怒其沮已数欲中伤頼世祖眷知有素计不得行【神道碑】
　　十三年拜御史中丞时阿哈玛特威权日甚恣为不法虑台宪发其奸奏罢诸道提刑按察司以撼内台居数日公奏复之【神道碑】
　　十四年拜昭文馆大学士领太史院事初世祖以大明厯嵗乆寝差诏鲁斋许公太史令王恂同知太史院事郭守敬测騐改正命公董其事厯成赐名曰授时颁行天下【神道碑】
　　十九年拜枢密副使首议肃兵政祛冗员选练将士而优恤其家曽未及施而一疾不起【神道碑】
　　初大理之役我师至其城下国主髙祥拒命杀我信使一日遁去世祖怒欲屠之公与太保刘公左丞姚公入言曰杀使拒命者其国主耳非民之罪世祖从之特免杀掠所活者无算汉鄂之役王师方启行公与刘公姚公数言王者之兵有征无战当一视同仁不可嗜杀世祖曰保为卿等守此言既入宋境诸将分道兼进各遣儒士相其役禁戢军士毋肆杀戮毋焚烧庐舍所获生口悉纵遣之其后混一之功卒本于不可嗜杀等语信乎仁人之言其利溥哉【神道碑】
　　公为人谦恭笃实外和内刚其好贤乐善出于天性人有寸美必极口称道遭际以来毎以荐达士类为己任或曰人心不同岂能尽识一不当得无累乎公曰人才何尝累已第患鉴裁未明有遗才耳且人臣以荐贤为职岂得避纎芥之嫌而负国蔽善乎一时闻人敭歴中外者多公所举然未尝有徳色平居慈祥乐易与人交不立崖岸及当官论事守正不倚毅然有不可犯之色又勇于为义茍一事可行一善可举如梗芒在胷必欲快吐而后已重农事及铨法谓生民之重本有国之大计尤拳拳焉乐闻已过僚属或相规劝虽其言甚切自敌以下宜若不能堪者公毎优容之过亦随改不少吝晚嵗笃于义理之学抠衣鲁斋求是非之有自得之趣无他嗜好惟聚书数万巻而已身居贵宠自奉若寒士门无阍客至倒履出迎惟恐不及人以是多之【神道碑】世祖始居潜邸招集天下英俊访问治道一时贤士大夫云合辐辏争进所闻迨中统至元之间布列台阁分任岳牧蔚为一代名臣者不可胜纪至其爱君忧国忠勤匪懈好善疾恶始终不挠若时政之臧否生民之利病知之无不言言之无不尽曽不以用舍进退累其心者公一人而已【神道碑】
