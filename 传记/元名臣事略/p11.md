<!-- { "loadSidebar": true } -->
　　初彰徳既亾又破永栅郡王怒其反覆驱老幼数万欲屠之公曰此国家旧民吾兵力不能及为所胁从果何罪耶王从公言释不诛继破濮州复欲屠之公言百姓未尝敌我岂可与兵人并戮之不若留农种以给刍秣濮人免者又数万后于曹于定陶于楚丘于上党盖未有不然者大兵由武休出襄邓公时在徐邳间以为河南破屠戮必多乃载金缯往赎之且约诸将毋敢妄杀有所卤获必使之骨肉完保灵壁一县当废者五分人公悉救之兵人既素服公言重为金币所诱故皆全济中有求还乡里者悉纵遣之是冬大饥【缺】　北渡者多饥死又藏亡法严犯者保社皆坐逋亡无所于托僵尸蔽野公命作糜粥盛置道旁人得恣食之所生者不知几何人矣【神道碑】
　　初公之部曲有亡归益都者数十人益都兵皆获之人以为必杀公一切不问王义深义斌之别将闻义斌败将奔河南凡公族属之在东平者皆为所害河南破公获义深妻子厚为赒恤之送还乡里终不以旧事为嫌其行人之所难能又如此【神道碑】
　　东州既为乐土四外之人托公以为命者相踵也公为之合散亾业单贫举丧助婚嫁多求而不靳屡至而不厌骨肉之赐盖有不胜书者故闻公之讣逺近悲悼野哭巷祭旬月不能罢古所为爱如父母敬如神眀者于公见之【神道碑】
　　帝王之兴天将举全所覆者而升之时则有魁伟宏杰之士为之倡大义建大事一六合之同异定羣心之去就初贞祐南渡豪杰乗乱而起四方之人无所归命公据上流握劲兵威望之着隐若敌国人心之所以为楚为汉者皆倚之以为重至是晓然知天命所在莫敢有异志国家亦借之以成包举之势非天使之倡大义建大事以应兴王之迹其能若是乎【神道碑】
　　万户张忠武王
　　王名柔字徳刚易州定兴人金季累迁中都留守行元帅府事国兵至被执授河北东西等路都元帅金亾入觐乃迁万户将兵伐宋中统三年以年老乞致仕封安肃公至元三年城大都起判行工部事进封蔡国公五年薨年七十九
　　公少倜傥不羁读书畧通大意工骑射尚气节喜防侠金贞祐间河朔扰攘土冦蜂起公聚族党数千家壁西山东流埚选壮士团结队伍以自卫逺近惮之莫敢犯以功授定兴令累迁青州防御使中都路经畧使苗道润表其材加昭勇大将军遥领永定军节度使权元帅右都监行元帅府事兴定初道润为其副贾瑀所害瑀不自安遣使者以好辞告公曰吾得除道润以君正直不以兵力党恶人故也公怒叱使者还白瑀曰汝贼吾所事不即送死乃敢以此言相戏耶遂檄召道润部曲防易水之军市川告以复仇之意众因罗拜推公为长者事闻迁中京留守兼知大兴府事时戊寅夏五月也公年二十九【王文忠公撰神道碑　又陵川文集云初中都经畧使苗道润与其副贾瑀有隙一日从数骑出瑀伏甲射之颠于道左从者骇散有缺伯祥者独下掖之道润惫絶不能乗伏发前突伯祥奋枪大呼杀数人贼乃遁去遂取道润所佩金虎符节以出令疾走间道闻诸朝乃命缺　公靖安民代道润伯祥因事之是嵗安定元年也明年靖公卒伯祥以符节归公】
　　方防兵讨瑀而国朝大军出紫荆闗遂率所部战于狼牙岭马跌被执见主帅立而不跪左右强之公叱曰彼帅也吾亦帅也大丈夫死即死终不偷生为他人屈帅壮而释之其散卒稍稍来集主帅恐公为变质二亲于燕公叹曰吾受国厚恩不意猖獗至此顾忠孝不两立姑为二亲屈遂委质焉未几复旧职建斾而南下雄易安保诸州然犹不忘道润之寃必欲诛瑀而瑀据孔山台拒命自若遂攻之台无井泉汲山下公先断其汲道瑀乃降公瑀剖心以祭道润时人义之【王文康公撰墓志】戊寅冬徙治满城城小而缺真定帅武仙防镇定深冀兵数万来攻适令军出帐下才数百人公以老弱妇女乘城帅壮士突出敌后毁其攻具且防其师老而怠从数骑防马挟槊大呼入围敌皆披靡复使縁山张旗帜声言救至曳柴扬尘鼓噪以进敌大溃追击遗尸数十里乘胜攻完州下之【州守慷慨就戮公义而释之陞为守】祁阳曲县等帅皆来降遂围中山先遣其将葛铁枪来救战于新乐蜚矢中公颔落其二齿公拔矢以战大破之斩首数千级仙犹畜憾遣藁城令刘成将兵来侵公来获成而复纵之【墓志】
　　己卯秋八月南掠地至鼓城单骑入城谕以祸福鼓遂降进攻深泽宁晋诸县皆下之由是深冀以北镇定以东三十余城莫不听命缘山反侧鹿儿和【缺】野貍狼山诸砦相继望风纳款公之威名震河朔矣【墓志】
　　初公在乡里闻贾瑀以军三千掠其境当馈而起潜入行间伺其行及半奋踊大呼多所杀伤众疑其有伏委仗而遁信安张甫亦尝以数千人围之时全军悉出所留无几公三分之更畨搂战甫与公相闻而不识也因问张君安在公绐应曰适出且还我曹卒耳甫惧乃退保定王子昌阻水为固它将莫敢近公冒险径渡出不意生擒之以归其勇畧类如此【滹南王公撰勲徳碑】
　　隣境帅布萨彰格者素与公不相能既而为麾下所杀公闻之曰彼虽有过然长上也奈何擅杀之卒穷其主名斩首以闻【神道碑】
　　丁亥春以满城地隘不能容众乃移镇于保保当南北之冲乱后荒空者十余年公乃刬荆榛立市井通商贩招流亾不数年官府第舍奂然一新向者井泉咸卤不可饮食遂引鸡距一畆二泉凿城门而入疏为长河以流秽浊楼观相望陂池映带若图画然遂为燕南一大都防【墓志】
　　初州之庙学在保寨故堙之北逮公开府则夹两阛阓嚣然坌閧殆非清庙居神之所遂于东南得爽垲地谋迁神居鸠工赋役殿庑一新讲肆之舍庖藏之所以次具举髙广其制几于倍蓰又为奎文楼于南凿壁水于西嵗戊午春告成安神于庙释奠以落之【凌川文集】
　　壬辰天兵渡河眀年汴降诸将争取金缯公独入史馆收金实录秘府图书仍访求乡曲耆旧望族十余家若髙户部李都运时立赵礼部三子贽克刚克慕杨翰子子恕婿贾庭防送北归其薄汴梁蹙归徳陷汝南攻徐邳公莫不身先士卒横槊转鬭大小数十战未尝败衂【墓志　又遗山元公撰功徳第二碑日汴城之役守者屡出接战我军不能前公跃马横戈而出大帅诸帅即驰入阵中呼声所及无不披靡汝南之役金兵军于南门外决死战宋兵瞻望不进公率士卒二十余涉水入阵莫有当其锋者徐州之役攻久不下宋人出战公率死士五十人逆击之敌退走明日急攻城随陷论功第一邳州之役诸军筑垒环其外城中危迫溃围而出望见公旗帜乃犯别帅军公率兵救之又犯一军公复救之敌竟败而诸军頼之以全】
　　甲午入觐上劳之歴数战勲曰某军之胜汝之功也某州之拔汝之功也如亲见之乃论功行赏陞万户易金虎符公于江淮遇战辄頴脱深入斩将刈旗折馘执俘而出【墓志　又勲徳碑云枣阳之役公夺外城据之城中人启南门出诸帅为木栅御之公绕出其后敌大溃曺武之役公出其不意度九里闗宋兵竟出西山翼而下我军方休息为所败公率骑突围而出遂屯曹武北长封岭縁山保聚皆攻下之斩宋制官十三人黄州之役州西有大湖与江通流公攻下之战舰万艘顺流而下沿江接战十日乃至城下宋水陆并进我军令攻之不战而溃东门御备甚坚公率死士奋戈而入守者请和乃班师滁州之役公率死士先登城遂拔】
　　己亥诏公以本官节制河南路兵马初乙未丙申间诸道所统仍金之旧保居燕赵之交分无几辛丑特诏还之升州为府锡名顺天别作一道赐御衣数袭尚廏马百所乘大宛名马二【墓志】
　　大河自汴已失隄障南放分流为三杞为中潭南接涡涣东连淮海浩瀚无际宋人恃水程之利驻亳泗犯汴洛以窥河南太师察罕以公威名素为敌人所畏奏公总诸军镇杞公乃相地形以杀水势筑为连城分戍战士结浮梁以通往来逺斥以防冲突津要既固奸谋坐折濒河居民始得安矣乆之移镇亳社亳去杞又五百里四面皆黄流非舟楫莫能至公至之日葺民居建府第城壁悉甃以甓又为桥梁以通归徳人民坌集商旅舟车往来如承平时宋人睨视不敢犯【墓志】
　　己未扈从渡江十一月奉防总领防古汉军城北鹿矶遣将掠地千里南至潭州庚申二月还自江上【墓志】公气貌雄毅御军严整号令所入将士凛然恩信素厚赏罚分眀旌旄所指士争先死敌莫敢反顾故所向有功【神道碑】
　　公将南渡也语于众曰吾战争二十年杀人多矣宁无罪乎自今非对垒不复杀卒如其言遇他将俘囚将被戮者亦曲为劝谕而使之活降人亲属散落他所则百方购求必得而后已或求于我未尝不与也【勲徳碑】军兴以来贫人或有所假贷势家出子钱要利如羊生羔嵗辄倍之往往卖田宅鬻妻子不能偿公与真定使奏乞民用子钱至倍而止不得展转滋息朝廷从之【神道碑】
　　公性喜宴客每闲暇辄与士大夫谈论终日不倦嵗时赡给或随其器能任使之【神道碑】
　　公尝以家人数千口出为齐民髙阳公张甫元帅牛显云皆尝与公为敌既没其妻子流离不能自存公皆厚加防其周急济困之义皆毅然为之【墓志】
　　元帅张献武王
　　王名范字仲畴万户忠武王第九子初代其兄摄顺天府事中统三年授行军总管从征李璮至元改元授顺天路总管移守大名六年兵围襄阳授益都行军万户改亳州万户宋亾拜江东道宣慰使请逐益卫两王遂拜防古汉军都元帅十六年冬岭海平入觐十七年卒年四十三
　　王年二十余其兄顺天府总管略上计行朝留摄其府事吏民服其明决时内附甫定蒙古军所过辄为暴王曰国朝自有法制我奉行之执暴者决以杖入其境无敢犯者顺天者故保州以忠武故陞府名后有所避又改今名曰保定云【蜀郡虞公撰庙堂碑】
　　中统三年李璮叛济南亲王哈必齐丞相史天泽帅诸军讨之以王为行军总管且行请氊帐于忠武忠武曰汝欲即安耶不与乃命之曰璮违天必败汝勉之虽然璮剧贼也围城勿避险地险则已无懈心兵必致死主者虑其险茍有来犯必赴救可以得功汝必勉之及围城王军城西璮出军突诸将独不向王军王曰吾固受教矣我易受攻而彼不至谓我勿备也乃筑长垒内伏甲而外为壕开东门以待夜袭其壕加广璮不知也眀日果拥飞桥来攻桥不足逾壕军陷其得陵壕者突入垒门遇伏皆死降两贼将璮詟遂败死论功王最多忠武闻之曰真吾子也或言于朝曰璮所以得为乱者尽专兵民之雄故也以此间诸侯诸侯果不自安遂罢其子弟之在官者王亦例解总管【庙堂碑】
　　至元二年移守大名未上微服行民间察其所患苦见仓吏收民租视所当输倍蓰怨言载道明日视事首取而治之民大悦是嵗大水庐舍且尽租税无从出王辄免之计臣以专擅罪二王请入见奏曰臣以为朝廷储小仓不若储之太仓非擅免也上曰何説也王曰嵗以水不收而必责之民府仓虽实而民死亾尽明年租将安出活其民使均足其家嵗取有恒非陛下府库乎此所谓太仓也上曰知体其勿问【庙堂碑】
