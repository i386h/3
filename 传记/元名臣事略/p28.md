<!-- { "loadSidebar": true } -->
　　君不治生产不取非义仕宦十年而家无十金之业然其周困急卹孤遗扶病疾助祭力虽不赡犹强勉为之与人言毎以名教为言有片善则委曲奬借唯恐其名之不着或小过失必以苦言劝止之怨怒不计也【墓碑】初太和大安间入仕者惟举选为贵科荣路所在人争走之程文之外翰墨杂体悉指为无用之技尤讳作诗谓其害赋律尤甚至于经为通儒文为名家不过翰苑六七公而已君授学之后其自望者不碌碌举业既成乃以余力作为诗文下笔即有可观性嗜读书博览强记务为无所不闚真积日久犹恐不及寒暑饥渴不以累其业也作文刬刮庸烂创为裁制以蹈袭剽窃为耻礼部闲闲赵公平章萧国侯公内翰冯公屏山李公皆折行伍与相问遗河朔士夫旧熟君名想闻风采所过求见者应接不暇其为世所重如此暮年还秦中秦中百年以来号称多士较其声问赫奕耸动一世盖未有出其右者前世闗西夫子之目今以归君矣【墓碑】君著述有还山集六十卷始于古赋次之以古律诗又次之碑志记説铭赞杂文槩言十巻隠而天道性命之説微而五经百氏之言明圣贤之出处辨理欲之消长可谓极乎精义入神之妙矣与夫近鉴三巻自壬辰正月至甲午六月絶笔其书法如古之史臣其议论如胡氏之春秋也正统书大十巻自唐虞至于五代一年一月一日各有所书事三代以上存而不议秦汉而后附之以论其叙曰正统之説所以祸天下后世者凡以不出孔孟之前故也且夫汤武之应天顺人后世莫可企及犹曰予有慙徳武未尽善后世辟王乃复頼前哲槩以正统之非私言乎今八例曰得曰曰哀曰复曰与曰陷曰絶曰归始皇十年贬絶陷者何惩任相之失也太宗之而曰得者何志夺宗之思也责景帝者何短通丧也责明帝者何启异端也与明宗者何有若人之言也与周世宗者何世宗而在礼乐可兴也如是八例其说累数十万言以为不如是则是非不白治乱不分劝戒不明虽绵歴百千万世正统之为正统昭昭矣
　　内翰李文正公
　　公名治字仁卿真定栾城人金正大末登进士第壬辰北渡居太原藩府交辟皆不就至元二年召拜翰林学士明年以疾辞居元氏之封龙山十六年卒年八十八
　　公防读书手不释巻性頴悟有成人之风既长与河中李钦叔龙山兾京甫平晋李长原为同年友屏山李先生令代作墓铭数篇一夕而就屏山大加赏异正大七年登词赋进士第调髙陵簿未上从大臣辟推知钧州事时调度方殷公掌出纳无圭撮之误壬辰正月城溃微服北渡流落忻崞间人所不能堪公处之自若也【事迹】先生才大而雅识逺而明闳于中而肆于外盖将以斯文明斯道者也在河南时文声已大振及壬辰北渡隐于崞山之桐川聚书环堵中闭闗却扫以涵泳先王之道为乐虽饥寒不能自存亦不卹也是后由崞山而之大原之平定之元氏流离顿挫亦未尝一日废其业手不停披口不絶诵如是者几五十年先生之于学其勤至矣人品既髙真积之力斯乆所以优柔餍饫深造自得无众人之所难经为通儒文为名家其名徳雅望又为一时衣冠之龙门也退然自以为不足尝曰名为吾学中之累盖先生性喜退宻耻于近名所学所行切于为已而非以为人也【门生集贤焦公撰文集序】
　　世祖方居潜邸嵗丁巳五月遣阿尔特黙见董文用驰来召且曰素闻仁卿学赡才优潜徳不耀久欲一见之切母他辞既至帝问汝在河南居官者谁最佳公对曰百余年间人才未易数在今日论之其险夷一节则完顔仲徳甚可嘉尚又问仲徳读书否对曰仲徳策论进士观其以国忘家以忠忘身实自读书中来又问完顔合答及蒲九何如对曰二人将畧俱短少帝任之不疑此金所以亡也又问魏征曹彬何如对曰征忠言谠论知无不言实为唐朝名臣第一彬伐江南未尝妄杀一人当在方叔召虎之列韩白卫霍在所不论又问今居官之人有如魏徴者否对曰今之人侧媚成风欲比魏征实多愧矣又问人材对曰天下未尝乏材求则得之舎则失之理势然耳且今之儒生如魏璠王鹗李献卿兰光庭赵复郝经王博文辈皆可用之材又皆吾王之所素知已尝聘问者也举而用之何所不可但恐用之不尽耳夫四海之内曷止此数子哉诚能广延于外将见云集辐辏于朝廷也又问囬鹘人可用否对曰汉人中有君子小人囬鹘人亦有君子小人但其贪财嗜利亷谨者少在国家择而用之耳又问天下当何如而治对曰夫治天下欲难则难于登天欲易则易于反掌盖有法度则治按名责实则治进君子退小人则治如是而治天下岂不易于反掌乎无法度则乱有名无实则乱进小人退君子则乱如是而治天下岂不难于登天乎且为治之道不过立法度正纪纲而已纪纲者上下相维持法度者赏罚示惩劝今则大官小吏下至编民皆自纵恣以私害公是无法度也有功者未必得赏有罪者未必被罚甚至有功者或反受辱有罪者或反获宠是无赏罚也法度隳纪纲坏天下不变乱已为幸矣又问昨者地震何如对曰天裂为阳不足地动为隂有余地道隂也隂太盛则变生矣今之震动或奸邪在侧或女谒盛行或谗慝多或刑狱失中或征伐骤举五者必有一于此矣然天之爱君如爱其子故出此以警之茍能辨奸邪去女谒屏谗慝减刑狱止征伐上当天心下合人意则可变咎厉为休徴【王庭问对】
　　先生平生爱山嗜水余无所好晚家元氏买田封龙山下以供饘粥学者稍稍从之岁久从游者日益多所居不能容乡人相与言曰封龙山中有李相昉读书堂故基兵革以来荆棘湮废不治若芟而葺之令先生时憩杖履而栖生徒岂不为吾乡之盛事哉以告先生先生欣然从之则相与聚材鸠工日増月积讲堂斋舍以次成就旧有大成殿敝漏倾欹又重新之未几朝廷闻先生贤安车聘之既至奏对称防欲处以清要先生谢曰老病非所堪也恳求还山朝廷知不可留遂其意后四年诏立翰林院于燕京再以学士诏仍勑真定宣慰司驿骑赍遣先生起就职才期月又以老病寻医去【王文忠公撰书院记　按公与翰院诸公书云诸公以英才骏足絶出之学髙揖紫清元化固自有所而某也孱资琐质误恩偶及亦复与吹竽之部律以亷耻为何如耶诸公慰我耄昏赦不速肯容我名玉堂之署日夕相与刺经古订辨文字不即叱出之徳宁敢少忘哉但翰林非病叟所处宠禄非庸夫所食官谤可畏幸而得脱迹还山木石与居麋鹿与游斯亦老朽无用者之所便也】
　　翰林视草惟天子命之史馆秉笔以宰相监之特书佐之流有司之事耳非作者所敢自専而非非是是也今者犹以翰林史馆为髙选是工谀誉而善縁饰者为髙选也我恐议者羞之【敬斋泛说】我闻文章有不当为者五茍作一也徇物二也欺心三也蛊俗四也不可以示子孙五也今之作者异乎我所闻矣不以为所不当者之为患惟无是五者之为患【泛说公著述有文集四十巻壁书丛削十二卷泛説四十巻古今难四十巻测图海镜十二巻益古衍疑三十巻】
　　【其他杂书又十余卷】
　　或问学李子曰学有三积之之多不若取之之精取之之精不若得之之深【泛説】
　　李子年二十以来知作为文章之可乐以为外是无乐五十矣覆取二十以前所读论孟六经等书读之乃知曩诸所乐曾夏虫之不若焉尚未卜自今以徃又有乐于此也与否【泛説】
　　初聂侯珪以土豪归国帅平定者最久雅亲文儒闻敬斋李公之名而说之延至郡舎防遗山元公还太原过之为数日留因追忆闲闲文献二老作诗云百年乔木欝苍苍耆旧风流赵与杨为向榆闗使君道郡中合有二贤堂聂侯起谢曰此珪志也方经始而聂侯卒至元二年到侯天禄继守是州为屋数楹置赵杨元李四公像其中以事之惟闲闲文献以道徳文章为一代宗师者在礼部翰林对持文柄时号杨赵遗山敬斋皆二公门下自南都时才已相埓北渡以后徃来西川冩志于文字间赓唱迭和世亦谓之元李海内之人识与不识徃徃咏其诗读其书敬仰其人盖所谓闻而不得见见而不得亲者独是一郡闲闲之桐乡文献之梓里也人歌清静之政家服孝友之化而又接见遗山敬斋凡长吏士庶毎语及中州耆儒必以四贤为称首堂而祠之冝矣
　　太史杨文康公
　　公名恭懿字元甫奉先人隐居不仕至元十三年召至京师未几辞归十六年以脩厯召厯成授集贤学士兼太史院事十八年辞归二十年以太子賔客召二十二年以昭文馆学士领太史院事二十九年以议中书省事召皆辞疾不行三十一年卒年七十
　　公以正大辛酉生童而读书记识强敏日数千言时艰从中大夫逃乱而东不恒其居于汴于归徳于天平虽间闗险阻未尝怠弛其业年十七侍中大夫西归无田于郊假室以居乡邻或继其匮皆谢不取惟服劳以为养暇则力学综博于书无不经目而防心者抠衣之徒戸外满履横经入问为析疑义源源其辞若引江河而下之名声日延海内缙绅友大中者驰书交誉知之肤者求观其文侈其世者以为鳣堂之席有继与其极者直期以宗盟斯道为开来继徃时已通易礼春秋思有纂耻为章句儒而止忘于用世反覆史学以监观废兴存亡理乱得失于千数百年之中辅治之具礼乐兵刑礼乐非王者果为不可与行于天下兵恃以辑暴乱而安元元刑取其弼教循本以求皆仁义之资也不讲之有素或一旦帅三军为士师贸贸焉不知其方反受成教武人俗吏乎年二十四始得朱子集注章句四经太极图小学近思録诸书诵其言而惟其意叹曰人伦日用之常天道性命之妙皆萃此书今入徳有其门矣进道有其途矣吾何独不可及前修踵武哉穷理以致其知反躬以践其实动静云为一于持敬行之以刚健居之以悠久日就月将俟其成功于潜齐之下自任益重前习尽变不事浮末矣【牧庵姚公撰神道碑】
　　嵗甲寅司徒许文正公奉潜藩教来秦公徃见之际其道徳之光闻其仁义之言于倾盖顷归心服曰世乌有斯人之伦敬事犹师而司徒友之亦至分庭而行抗席而坐一遇讲贯动穷日夕而所造益深平居讱于为言丧中大夫絶口水浆五日丧用牲尽祛桑门惑世之法为具不足称贷益之棺椁皆黄膓衣衾必缛防衰餐粥悲忧为疾杖始能起司徒防归语学者曰小子志之旷时坠典夫夫特立而独能行之聚居六年司徒东归丧妣夫人犹中大夫其疾益阽三辅士夫知由礼制自致其亲者皆本之公【神道碑】
