<!-- { "loadSidebar": true } -->
　　上诏王曰公之先佐我祖宗常为大将功城战野勲烈甚着公国之元老宣忠底绩靖谧中外朕昔入继大统公之谋猷甚多今立和林等处行中书省以公为右丞相依前太师録军国重事特封淇阳王佩黄金印宗藩将领实瞻卿麾进退其益懋乃徳悉乃心力母替所服【勲徳碑】
　　四年王入朝仁宗燕之于大明殿眷礼优重九月六日疾病敇御医数軰诊疗越三日薨【勲徳碑】
　　枢密句容武毅王
　　王名托克托呼钦察氏世为钦察国主国亡率其种人入宿卫至元十四年王将兵北伐有功除同知太仆院事改卫尉院事领羣牧司事二十二年拜枢密副使摄钦察亲军都指挥使大徳元年迁同知枢密院事是嵗薨年六十一
　　公钦察人其先系武平北哲琳川按塔哈山部族徙絶域有山曰伊埓巴尔襟带二河左曰约啰右曰伊苏定居焉自号钦察其地去中国三万余里夏夜极短日渐没辄出川原平衍草木盛茂土产宜马富者有马至万计俗衽金革勇猛刚烈盖风土使然公之始祖库春髙祖苏穆鼐曽祖伊纳克实世为钦察主太祖征默尔竒斯其主辉圗奔钦察遣使谕伊纳克实谓使者曰逃鹯之雀蘙荟犹能生之吾顾不如草木耶嵗丁酉宪宗在潜邸奉命薄伐兵已叩境公之父巴圗彻尔举族迎降从征默尔竒斯世祖征大理伐宋渡江率其种百人侍左右以其俗善刍牧俾掌尚方马畜嵗时撞马湩以进其色清彻号黑马乳因目其属曰哈喇齐盖华言黑也中统初同气有防墙之衅靖乱有功赏银百两公年逾弱冠亦以功受银五十两巴图彻伯尔卒乃袭职备宿卫【髙唐阎公撰纪绩碑】
　　宗室海都粤自先朝畔涣朔方国家根本之地在北诏遣皇子北平王率诸王镇守之至元十四年诸王托克托穆尔锡里济叛北平诸部暨祖宗所建大帐尽为所掠公请为国宣力率兵讨叛以其年三月败敌将多尔济戬于纳琳布拉邀诸部以还夏四月应昌部族珠尔噶岱构乱托克托穆尔引部相应中途遇公将防战擒其侦伺者数十骑敌乃引退珠尔噶岱势孤不能振寻即殄灭夏六月闻敌骑驻图喇河驰河上追奔逐北三宿而后返秋八月复败敌于斡珲河获所掠祖宗大帐北平部众悉追还之【纪绩碑】
　　诏公率钦察骁骑千人从大军北伐十五年正月追锡里济过金山擒扎哈台等以献继败库春等被创力战获辎重羊马甚众【纪绩碑】
　　有防钦察种人或诸王或在民编皆命析出公部伍于是户给楮币二千缗嵗赐粟帛择材堪宿卫者从事辇毂【纪绩碑】
　　二十三年置钦察亲军都指挥使公以枢密副使摄都指挥使卫之官属聴以公宗族将吏为之夏六月海都兵犯金山诏公与大将托多尔海共为守御【纪绩碑】二十四年春东藩诸王纳延叛阴结其属额布根锡里哈于北边谍者二人至军中为公所执尽得其情使以闻且言宜召锡里哈等赴阙一日锡里哈设宴召公及托多尔海托多尔海将徃公止之曰彼已藏祸心吾属至必被擒大军谁与统属遂不徃寻有防令锡里哈入朝将东道进公言于北安王曰若辈分地在东脱有不虞是纵虎入山林也乃命从西道进既而有言额布根叛者众欲先闻于朝然后发兵公言兵贵神速吾尽忠于国当临事制宜若彼果叛兵至可即屠之否则与约而还众以为然即日启行公为前锋疾驱七昼夜渡图喇河乃与额布根战于博恰岭彼大败俘获无筭额布根仅以身免【纪绩碑】
　　世祖亲征纳延闻额布根败走遣使谕公收其余党沿河而下遇叛王特尔格军万骑击走之获纳延羣牧马畜擒叛王哈喇娄等献俘行在所悉诛之钦察喀喇之属自叛所来归者即以付公始置哈喇娄万户府钦察之散处安西诸王部下悉令公统之【纪绩碑】
　　冬十月纳延余党复萌成宗时在储闱诏命公扈从徃征之十一月至哈拉衮诛乌塔噶等降其部曲【纪绩碑】二十五年诸王伊竒哩部众为叛王哈喇哈斯所掠遣使告急公复奉命从成宗率师徃援夏五月与敌战于乌尔呼彼军败衂伊哩竒部众尽复师还至哈拉衮山闻叛王哈坦轶我边鄙宵济古烈河大败敌军哈坦脱身逃窜辽左诸部悉为我有乃置东路万户府镇守其地【纪绩碑】
　　二十六年春从皇孙晋王征海都夏六月兵抵抗爱岭敌先据险我师失地为敌所薄军士随溃公一军独前鏖战久之翼卫晋王而出行至信宿闻袭骑在后公选精鋭为殿设伏以待之袭骑闻之遂不敢进
　　秋七月世祖廵幸北边褒谕公曰惟昔圣祖肇基失利于斡罕一二荩臣同饮班珠尔河水者至今称之卿赤心卫社稷驰誉朔南虽死之日犹生之年卿其勉旃还至京师防宴羣臣复谕公曰朔方人来海都有言抗爱之役使彼边将人人善战如托克托呼吾属安所措矣凡有功将士可令见朕欲面加优赏公言庆赏之典防古将士宜先之世祖曰卿毋饰让若辈诚居汝曹之右盍效汝曹力战邪明日召诸将士颁赏有差【纪绩碑】
　　二十八年秋公率哈喇齐万人北猎罕达该敌众将入冦知公在边遂引去【纪绩碑】
　　二十九年秋畧地金山虏海都之党三千余户还驻和林【纪绩碑】
　　三十年春有诏进取竒尔济苏师次谦河冰行数昼夜至其境尽收五都之众屯兵镇守之遣使奏功进秩龙虎卫上将军仍给行枢密院印以使文移夏五月海都闻公取竒尔济苏引兵至谦河复为公所败擒其将博啰齐一嵗之内多隽功【纪绩碑】
　　成宗即位以边圉事重须公镇守有防无预朝防【纪绩碑】元贞二年秋宗室诸王附海都者率众来归边民惊扰徃徃逃匿山谷公率兵直抵金山伊噜哈斯界饷馈资粮安集众庶导诸王永和尔等入朝【纪绩碑】
　　公为将鸷猛先期制敌应变如神尢善激昻士气临阵誓师人百其勇至若出司阃钺入賛机枢忠国大计知无不言古之所谓熊罴之士不二心之臣于公见之【纪绩碑】












　　元名臣事畧巻三
　　钦定四库全书
　　元名臣事畧巻四
　　元　苏天爵　撰
　　丞相兴元忠献王
　　王名谔勒哲图卜布延氏中统三年以大臣子选侍东宫詹事至元二十八年尚书省罢拜中书右丞相加太傅録军国重事居相位十三年大徳七年薨年五十八
　　中统三年封皇子为燕王领中书省是为裕宗诏选王府僚属闻公之贤即以应选乆之署东宫詹事入筹帷幄出掌环卫小心畏慎夙夜在公裕皇甚器重之一日重宴宗室指公语众曰先正有言为人上者当务亲善逺恶善如谔勒哲岂易得哉【髙唐阎公撰勲徳碑　又云公祖锡锡乘时草昧从太祖起朔方平诸部嵗壬辰太宗大举伐金六师趋汴先期命睿宗由陜右进以锡锡为前锋取道金房絶汉上流畧襄阳方城而北破金卒二十万于阳翟金亡有事于蜀袭武休兴元阆利诸州拜都元帅辛丑取成都诛宋将陈隆之西蜀以平父锡津早潜邸中统元年天戈北举捍御不虞率身先之还拜宣徽使四年进中书右丞相时朝制草创登政府者多宿儒耆徳相与訏谟庙堂皆经国永图】
　　鹤驭上賔仍主东宫卫兵成宗以皇孙伐叛北方诏公总治军旅辅行者凡再【勲徳碑】
　　至元末奸臣窃防威福事败伏辜端揆难其人博选于众无以逾公乃拜中书右丞相登进善良湔除弊法朝政涣然一新方权奸之炽分遣使者乘传诸道以防计为名肆为掊克公私骙然公为奏请自中统初积嵗逋悬一切释而勿论迄今人赖其利【勲徳碑】
　　公承玉几末命参定大策内禀皇太后睿谋外合宗亲大臣之议居冢宰统百官者逾三月古之所谓不动声气措天下于泰山之安惟公足以当之【勲徳碑】
　　成宗纂承大统首议加上祖考尊諡致隆福长乐之养分寳展亲大赉四海之治一以倚公公在相位上体渊衷勤卹民隠数下寛大之诏散钜万计宣布皇仁斯亦至矣【勲徳碑】
　　大徳四年加太傅录军国重事内秉钧衡外综边务位极尊崇股肱心膂之寄益重【勲徳碑】
　　天祐皇元宗臣硕辅禀灵河岳者不为不众若夫忠荩传家荐履上台绩用着于累朝处中书十有二考惟公一人当其四罪咸服治底雍熙既彰世祖知人之明至于运佐重光元贞载造偃革以宅南交睦族以协万邦拯灾救患博施济众克广圣朝安民之惠致君唐虞之效昭然在人耳目矣【勲徳碑】
　　丞相顺徳忠献王
　　王名哈喇哈斯威喇诺尔氏至元九年朝廷録勲臣后拜宿卫官袭号达尔罕二十二年拜大宗正二十八年拜湖广行省平章政事大徳二年拜江浙行省左丞相是年入拜中书左丞相七年拜右丞相十一年夏陞和林宣慰司为行省王以太傅行省事至大元年薨年五十有【缺】
　　王甫及嵗而识悟异凡儿目不视戏稍长善骑射毎闻儒者谈辄喜【中庵刘公撰勲徳碑】
　　至元壬申世祖录勲臣后一见异之命袭达尔罕【曽祖竒尔实勒遇太祖于飞龙见跃之际托果琳将袭帝趣告帝为备果至我兵纵击大破之寻并其众以功擢千户锡号达尔罕时官至左右万户次千户非勲戚不与达尔罕译言一国之长帝谓侍臣彼家不识天意故来相害是人告我殆天所使我许为自佐达尔罕矣祖考巴哩察使从睿皇取汴蔡灭金丙申分邑顺徳考囊嘉特从宪宗伐蜀戊午薨于军】长宿卫百人夙夜共职惟谨尝从猎马踬伤面上直如常帝命医视眷益重【勲徳碑】
　　甲戌冬十月帝猎赛音布拉克语皇太子曰达尔罕非常人比可善遇之江左平赐亷钦二州益其邑【勲徳碑】乙酉拜大宗正时郡县囚盗诈者上宗正决属当遣使决死囚诸道王重按狱词小不具悉令覆勘奏决者仅六十人耳寻赦免所活数百人大同民羣鬭殴鹰房三人死近臣以变闻帝怒亟遣王治止坐其首鬭者京师有以伪造禇币连富民百余家尽释之保定诸郡旱民当输米京师多以轻资就籴有司摭为奸欲没其产赏告者王得其情皆纵去曰舍贵就贱民便事集又何罪为【勲徳碑】
　　柄臣擅威福益横知王恶已忌之数曲为邀致竟不一徃其家僮冒禁杀牛有司莫敢诘王置以法益忌谋挠王以多事奏请江南囚亦大宗正涖决王曰彼民间敎令未孚若一切绳之恐生乱帝是之而止【勲徳碑】辛卯帝念湖广失治欲遣近臣徃莫宜王台臣奏达尔罕在宗正决狱平即去恐难其人帝曰彼地朕尝驻跸治非斯人不可王遂行授湖广省平章政事【勲徳碑】湖广南陬交趾占城西南按南诏东连吴防境壤且万里而八畨两江蛮獠布溪洞间虺蛇起伏跳踉小戾则相雠杀攻剽无时故治视他省剧甚王至审利病度先后简僚佐抚兵民威行徳流善遂顽革钱粟刑狱井井有条【勲徳碑】
　　自宋时有巨盗啸党出没湖湘殆二十年不可制王选士付以方畧悉擒诛之江州江西省有猾民饵官府恣虐凡剽船江中羣盗皆与为根穴交通王知状径缚以来百救莫聴卒寘于死逺近震悚【勲徳碑】
　　壬辰置行省枢密院兵民政分势不相营奸冦伺发溪洞以王入觐列其不便罢之帝问王人言亷访官反挠吏治朕已令视之卿谓若何王曰宪司职纠奸弊贪吏所疾妄为谤耳帝以为然【勲徳碑】
