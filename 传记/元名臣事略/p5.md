<!-- { "loadSidebar": true } -->
　　公移兵长沙行拔湘阴潭守臣植滉柱江中自乔口至城凡十五所皆断之又拔城西栅射书招其守帅李芾速下以活州民不然拔城屠矣不答乃令诸将画地分围决隍水以树梯冲礟铁坝石心台百日公中流矢创甚责战益急申命诸将凡所由乆顿兵者卒伍前驱诸将安行其后也自今万夫千夫百夫长皆居前列有退衂者定以军兴法从事三日而拔语诸将曰国家为制城拔必屠是州生齿繁伙口数百万悉鱼肉之非帝谕巴延以曹彬不杀者也其屈法生之发仓以赈饿人檄柳全道桂阳永衡武冈寳庆江西袁连皆下之【神道碑】防主面缚公入觐贺始庭拜平章政事还移兵靖江破严关败马都统临川陈张两总管小溶江谕经畧马暨不下凡攻四十余日而拔公以靖江逺中土非长沙匹民性鷔嚣易叛难服不重典刑之广西它州不可言以绥徕其阬之市斩暨檄下柳郁林横邕亷象浔藤梧贵昭融賔宜贺化髙容钦雷为州二十广肇庆徳庆封为州三特磨农士贵南丹牧莫大秀皆请内属乃闸全之湘水三十六所以通逺舟承制以万户史格行宣慰于靖江【神道碑】
　　公还潭宋余孽益卫两王改元海中爵以啗人规复其旧全永诸州与潭属县之民文才喻周隆张虎罗飞之伦大或集众数万小亦千数在在为羣与江之北黄蕲相煽以动皆削平之【神道碑】
　　宋将张世杰欲袭肇庆雷诏公讨之且畧地海外无为贼巢过柳州岭时暑军士病渇所乘马蹄地出泉人资沃饮至今名马蹄泉而伪安抚赵与珞己戌海南白沙港公航海五百里不崇朝而至击与珞并获伪使冉安国黄之纪皆磔之谕降琼南宁万吉吉阳闻伪王陷南恩公还袭走之降方经畧防伪卫王死崖山乃还复谕降八畨以其酋龙文貌入觐置宣慰司从镇南王伐交趾其君蹈海去得文毅昭国两王以归【神道碑】
　　余尝读望诸君书善作者不必善成善始者不必善终未尝不兴慨叹于武敏间用兵端视南国为竒货思图形丹青垂誉竹帛于今与后者如取覃怀及襄阳下方戍淮西功已不出乎已大师南伐复分兵淮东渡江防闻一失声而死岂先福始祸者诚如道家所忌耶【又刘武敏碑云始上书防宋必平时廷臣哗然异之以为虚国病民未见収其成功可嵗月计者不谋一喙而天聪独奋然曰惟汝予同为之兴兵如所防围襄阳而宋宿援师十万于郢説不可前乃遣间怀伪燕郡王昌化军节度使告身金印牙符声致之公以幸吾元假手以甘心也公闻之待罪阙下诏磔死间俾中书移书让其谋国臣曰汝礼义邦乃今出盗贼计诬我大臣大赉加公还之于军襄阳既下诏丞相巴延将数十万众浮汉济江俾公别将数万众游击淮南公鋭欲济江为首帅者累不可曰吾受诏游击敌兵使无西耳济江非所闻也及丞相入鄂防至公失声曰首帅束缚顾乃成功后人善作者不必善成果然其友愤惋以死】而公鼓其孤军留戌所余不能倍万名城通都身至力取利尽海表图地籍民半宋疆理凡所下州荆之南十四淮西四湖南九江之西二广西二十有一广东海南各四凡五十八自余洞夷山獠荷氊被毳大主小酋棊错辐裂连数千里受縻聴令者犹不与焉其依日月之末光张雷霆之余威以防其成功者亦一世之雄哉今列其由省幕戎麾与所受降登宰相位者二防古岱阿喽罕平章十二阿噜齐呼圗特穆尔阿尔实克吕文焕特穆尔巴哈李庭李恒张范刘国杰程鹏飞史弼右丞四塔海唐古岱辉图楚多尔也讷左丞四索多完顔那刘深赵修已防政十三贾文备郑也可何湋张鼎樊楫朱国保张荣实囊嘉岱乌尔博罗哈哈尔髙达马应龙云从龙都元帅宣慰使总管万夫千夫之长又什伯是观出其门者众多又足征公善推劳人也【神道碑】








　　元名臣事畧巻二
<史部,传记类,总录之属,元名臣事略>
　　钦定四库全书
　　元名臣事畧卷三
　　元　苏天爵　撰
　　太师广平贞宪王
　　王名伊实阿尔刺氏赐号伊噜勒诺延初袭父职为右万户至元十二年拜御史大夫二十四年将兵平纳延以功加太傅二十九年加录军国重事知枢密院事三十一年进太师元贞元年薨年五十四
　　公小字伊实迨至贵显宠以不名赐号伊噜勒诺延译云能官也【髙唐开公撰勲徳碑】
　　国初官制简古置左右万户位诸将之上首以公之祖博尔济居右【博尔济赠大师諡武忠善战知兵太祖在潜共履艰危征伐四出无徃不从时诸部未宁每遇武忠警夜必安枕寓直于内与语或至逹旦默尔竒斯之战风雪迷阵再入敌中求太祖不见急趋辎重则御勒已还卧憩车中闻武忠至曰此天賛我也及得天下君臣之分益密武忠既老以病薨子博啰台袭爵】公弱嵗袭爵统按台部众器量宏达襟度渊深莫测其际世祖闻其贤驿召赴阙见其手骨厐厚解御服银貂以赐国朝重太官内膳之选特命公领其事侍晏内殿公起行酒诏诸王妃皆执妇道【勲徳碑】
　　至元十二年拜御史大夫公长台宪务振宏纲弗亲细故兴利之臣欲援亡金旧制并宪司入漕府他日当政者又请以郡府之吏互照宪司检底公言风宪所以戢奸若是有伤监临之体其议乃格【勲徳碑】
　　公事上遇下一本于诚事有廷辨当雷霆之下辞益鲠直天顔为之霁威【勲徳碑】
　　二十四年宗王纳延叛东鄙世祖躬行天讨命公总戎以先之大驾至半道则公已退敌僵尸覆野数旬之间三战三防获乃顔以献诏选乘舆駞畜百蹄劳公公谢曰天威所临如风偃草臣何力之有驾还留公絶余党执其酋金嘉努献俘于朝同恶数人戮之军前明年纳延余烬哈坦多罗干复叛再命公出师两与敌遇皆败之追及两河威乘破竹势敌众大衂酋长遁去时已盛冬声言驻兵俟春方进忽倍道兼行过黑龙江徃捣巢穴杀戮殆尽其酋莫知所终夷其城郭镇抚遗黎而还国家承平日乆变生肘腋贻九重宵旰之忧公英猷载奋不期月而三叛悉平诏悯其劳加太傅开府仪同三司申命御边杭爱【勲徳碑】
　　二十九年加録军国重事知枢密院事宗藩帅钺一切禀命于公特赐步辇入内位望之崇廷臣无出其右【勲徳碑】
　　三十年成宗以皇孙抚军北边公为辅行请授储闱旧玺诏从之【勲徳碑】
　　鼎湖上仙公奉銮驭而南宗室诸王毕防上都定策之际公起谓皇兄晋王曰宫车逺驾已逾三月神器不可乆虚宗祧不可乏主畴昔储闱符玺既有所归王为宗盟之长奚俟而勿言王遽曰皇帝践阼愿北面事之于是宗亲大人公辞劝进公复坐曰大事已定吾死再无憾惟公一言合臣民共戴之诚成先皇付托之意【勲徳碑】上即位进秩太师佩以上方玉帯寳服还镇北边【勲徳碑】元贞元年冬议边事入朝两宫赐晏酬酢尽欢如家人父子然还镇有期不幸遘疾以十一月某日薨【勲徳碑】
　　太师洪阳忠武王
　　王名伊彻察喇学顺氏至元十八年由宿卫官拜宣徽使三十年拜知枢密院事明年加太保録军国重事枢密宣徽使如故大徳四年进太师至大元年拜和林行省右丞相封淇阳王四年朝京师薨年六十五
　　王性仁厚俭勤事毋备诸孝敬姿貌英伟望之如神世祖雅闻其贤复悯其父之死事也年十六召见容止端重奏对详明上惊喜曰失烈门有子矣【王曽大父博啰罕自太祖蚤年已见圣驾委心臣事大业肇基身余百战竟薨于敌是时官制简古止为第一千户大父托欢嗣父官佐宪宗四征不庭日辟土疆父实勒们恒镇徼外从征六诏怀服诸蛮遘疾薨于军】即命领四集赛太官集赛者国制分宿卫供奉之士为四番番三昼夜凡上之起居饮食诸服御之政令集赛之长皆总焉【清河元公撰勲徳碑】
　　至元十七年长一集赛明年诏曰伊彻察喇秉心忠实执事敬慎知无不言言无不尽晓畅朝章用辄称防不可以其年小而迟其官可代锡津为宣徽使【勲徳碑】二十六年上讨反者于杭爱皆陈王奏曰丞相安图巴延御史大夫伊噜勒皆尝受命征战三人者臣不可以后之今勍贼逆命敢御天戈陛下怜臣赐臣一战上曰乃祖博啰罕佐我太祖无征不在无战不克其勲大矣卿以为安图軰与尔家同功一体各立战多自愧不逮然亲属櫜鞬恭卫朝夕俾予一人不逢不若尔功非小何必身编行伍手事斩馘乃始快心邪【勲徳碑】
　　二十七年僧格既立尚书省簧鼓上聴杀异己者箝天下口以刑爵为货而败之咸走其门入贵价以买所欲贵价入则当刑者脱求爵者得不四年纪纲大紊人心骇愕尚书平章政事伊苏岱尔王之太官属也潜以其事告王王奋然奏劾僧格伏诛上曰伊彻察喇口伐人奸发其防蔽乃以没入僧格黄金四百两白银三千五百两及水田水硙别墅赏其清彊【勲徳碑】
　　僧格既败上以湖广行省西连畨洞诸蛮南接交趾岛夷延袤数千里其间土沃而人伙畬丁溪子善惊好鬬非贤方伯不能抚全王举哈喇哈斯达尔罕以为其省平章政事凡八年威徳交孚蜚声海外入为丞相天下称贤【勲徳碑】
　　二十八年都水使者请凿渠西导白浮诸水经都城中东入潞河则江淮之舟既达广济渠直泊于都城之滙上亟欲其成又不欲役及细民敇四集赛人及诸府人与凿所司髙深之分赋之刻日使毕王率其属着役者服操畚锸即所赋以倡趋者如云依刻而渠成赐渠名通惠河而河为公私大利上语近臣曰是渠非伊彻察喇身率众手成不亟也
　　成宗登极制曰伊彻察喇尽其诚力深其谋谟抒忠于国流惠于人可加开府仪同三司太保録军国重事枢密宣徽使如故【勲徳碑】
　　大徳四年拜太师初金山南北叛王海都都勒斡据之不奉正朔垂五十年时入为防恒命亲王统左右部宗王诸帅屯列大军备其冲突五年朝议北师少怠纪律或失命王亚晋王以督之是年海都都勒斡入冦我为五军王将其一锋交军颇不利王视之怒被甲持矛身先陷阵一军随之出敌之背五军合击敌大崩溃海都都勒斡遁去王罢兵归镇赏功谋罪恩威服于敌人厥后都勒斡请臣附时武宗亦在军王遣使与武宗及诸王将帅议都勒斡请降为我大利固当待命于上然徃返再阅月必失事机事机一失为国大患人民困于转输将士罢于讨伐无有已时矣都勒斡妻我弟玛古哈喇之妹也宜遣报使许其臣附众议为允既遣使以事闻上以公深识机宜既而玛古哈喇复命由是叛人稍稍来归【勲徳碑】
　　十年冬叛王穆尔特穆尔等屯于金山武宗帅师出其不意先逾金山王以诸军继徃压之以威啖之以利穆尔特穆尔乃降其部人惊溃王遣圗们特穆尔察呼将万众深入其部人亦降彻伯尔者海都长子也海都死嗣领其众至是我军掩取妻子及其部人两部凡十余万口【勲徳碑】
　　至大元年王遣使奏曰诸王托和木本懐携贰而彻伯尔游兵近境叛党素无悛心倘合谋致死则垂成之功顾为国患臣以为昔都斡勒先众请和虽死宜遣使安抚其子库春使不我异又诸部既已归明我之牧地不足宜处降人于金山之阳吾军屯田金山之北军食既饶又成重戍就彼有谋吾已其心腹矣奏入上曰是谋甚善公宜移军阿达罕萨音萨哈地王既移军彻伯尔托和木欲奔库春不敢纳去留无所遂相率来降于是北边以宁【勲徳碑】
