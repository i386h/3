<!-- { "loadSidebar": true } -->
　　国家承大乱之后天纲絶人理灭所谓更造夫妇肇有父子者信有之矣加以南北之政每每相戾其出入用事者又皆诸国之人言语之不通趣向之不同当是之时而公以一书生孤立于庙堂之上而欲行其所学戛戛乎其难哉幸赖明天子在上谏行言聼故奋袂直前力行而不顾然而其见于设施者十不能二三而天下之人固已均受其赐矣若此时非公则人之类又不知其何如耳【神道碑】
　　中书杨忠肃公
　　公名惟中字彦诚州人国初奉使西域歳乙未用兵任领军前行中书省癸夘拜中书令壬子出为河南经畧使迁陕右四川宣抚使已未王师伐宋拜江准宣抚使是歳薨年五十五
　　金末公以孤童子事太宗自知读书有胆畧太宗器之弱冠衔命使西域三十余国宣畅威灵儗布条要俾皆籍户属吏数年而归帝乃有大用意【郝文忠公撰神道碑】
　　库春太子伐宋命公于军前行中书省克宋枣阳光化等军光隋郢复等州及襄阳徳安府得名士数十人收集伊洛诸书载送燕都立周子祠建太极书院俾师儒赵复等训授公遂知性理学慨然欲以道济天下【神道碑又周子祠堂记天厯初国子祠祀之礼盛于江左而未至于河朔公领中书始嗜其学乃建太极书院于永郡立周子祠以二程晁杨防朱六子配食歳时释奠之刻太极图通书西铭于祠壁请云梦赵复为师儒右北平王令所在选俊秀之有器度者为学生】
　　耶律楚材罢遂以公为中书令太宗崩太后称制公以一相负任天下【神道碑】
　　定宗即位平阳道断事官色辰横恣不法诏公宣慰公按诛之出一府僚属莫不健其决【神道碑】
　　金亡恒山公武仙溃于邓州其余党散入太原真定间据大明川用金开兴年号众至数万出没刼掠数千里诏防诸道兵讨之不克公仗节开谕降其渠帅其党悉平【神道碑】
　　宪宗即位上以太弟镇金莲川开府承制封拜奏公为河南道经畧使初灭金以监河桥万户刘福为河南道总管尽有金源故地福贪鄙残酷害虐遗民二十余年公至召福聼约束福称疾不至公命设大挺于坐复召之使谓福曰尔不奉诏吾以军法行事福以数千人拥卫见公公即握大挺击踣之数日福死百姓鼓舞称快河南大治【神道碑】
　　迁陜右四川宣抚使以诸军帅横侈病民郭千户者尤甚杀人之夫而夺其妻其子告公馘之以徇闗中肃然公语人曰某非好杀国家纪纲不立致此軰贼虐良民无所控告不去不仁何以为仁乎【神道碑】
　　歳已未上总统东师奏公为江淮京湖南北等路宣抚使俾建行台以先启行宣布恩信防古汉师并聼制节师还薨于蔡州公出入柄用者三十年天下畏其勇而懐其仁【神道碑】
　　皇元诞膺天命奄奠区夏经畧海外既一再传始究内治用公为相与天下休息乃恢张规模维系纲纪诛鉏凶渠爱养黎献整顿衣冠收藏典籍斯民得以迓续遗命吾道頼以不忘天下复见中国之治繄公力焉【神道碑】








　　元名臣事畧巻五
　　钦定四库全书
　　元名臣事畧巻六
　　元　蘓天爵　撰
　　总帅汪义武王
　　王名世显字仲眀巩昌人金季以战功擢千夫长累迁巩昌府便宜总帅金亾逾年始属国朝职仍旧寻赐金符伐蜀有功癸卯嵗卒年四十九
　　公系出汪巨族贞佑二年西北杌陧阶战功起家为千夫长八转领同知平凉府事正大四年领陇州防御使进征行便宜分治陜西西路行六部郎中西南调度窘迫公发家资率豪右助边隣郡效之军饷以之不絶六年以巩州冲要之地升巩昌府改兼治中转同知兼参议帅府机务是时所在残灭饥疫荐臻公与便宜总帅完顔仲徳拥将士吏民出保石门九年仲徳勤王东下公拜便宜总帅制防大约属以社稷为念公感且愤至于粮械莫不精赡明年京城变郡县风靡公独为之坚守越三年犹安堵如故而战攻不弛谓其众曰宗祀已矣吾何爱一死千万人之命悬于吾手平居享髙爵厚禄死其分也余者奚罪与其自经于沟渎姑殉一时之节孰若屈已纾斯人之祸防顿兵城下率僚佐耆老持牛羊酒币迎谒焉曰吾征讨有年所至皆下汝独尔耳何也对曰有君在上卖国市恩之人谅所不取王大悦勅其下丝发无所犯盖乙未冬十月四日也旦诣行帐宠之以章服职仍故即日南征鸠士马截嘉陵蹴大安未几凯旋叠承奨赍【杨文宪公撰神道碑　又蜀郡灵公文集云国家龙兴朔漠威行万方金源日蹙志士守者或降死死且尽不能成军山东西之间豪杰并起据保城壁大抵非金署置之旧巩昌汪氏据髙制逺统郡县数十胜兵数万号曰便宜都总帅栅石门为金守者三年及我兵攻巩昌则金亡十三嵗矣汪氏犹为金发丧登陴哭三日因王子间端以自归太宗察其诚仍以便宜都总帅镇故地取蜀之役资粮甲兵之赋终始毕给功多之纪他将鲜嫓焉此讳世显者所以封陇右王也王有子七人孙十有九人多歴将相官封公者九人传五世兄弟子孙百八十余人总军巩昌者既世其职余多大官】
　　丙申备前锋进攻大理安南田杨诸蛮结阵来拒公麾轻骑五百挠之众乱首尾不相顾溃围出与南将曹将军潜兵作犄角计公单骑徃突之格杀数十人黎明军合殪其主将王嘉叹之赐名马佩刀公退语所部曰吾已撤彼之藩篱行寝其堂奥矣【神道碑】
　　丁酉春变【缺】武信城灯【缺】　　全获府库遂蹂资普【神道碑】
　　戊戌军葭萌之南【缺】　　依山为栅公选数百骑夺山而入多所俘杀得其辎重乘胜赴资州壁山间识公旌旗惊怖奔逸抄嘉定峨嵋以归【神道碑】
　　己亥秋俾塔海公节制道险霖雨阻潦攀木縁磴破开州闻蜀军列万州南岸公伺夜伏兵上流舟北岸以疑之既而密由上流鼓革舟而下袭破之追奔逐北直抵夔峡公返而蹂之几无噍拔巫山与援军还复三千余级比春分掖江引还及涪州修浮梁信宿而办济南道之师环攻崇庆守者开门延敌他将莫能支公提戈首出人服其胆勇渐并力以拔其城天大暑乃罢秋觐帝数其功赐金符公拜谢曰实陛下威徳所致臣何预焉上乐其知礼首肯者再四【神道碑】
　　辛丑蜀帅陈隆之自称百万众驰书索战十月五日公畧地成都傅城而阵彼屡战屡却坚壁不出公晓以祸福十二日夜田显缒城投款觉之公曰事急矣叱梯城入救军民从显而出者七十余口获陈隆之斩之五日公领精鋭五百汉州州兵三千出战城闭尽陷三日军薄城又三日克之露布以闻王击节叹赏仍赐田显钱物【神道碑】
　　癸卯春公且疾忽被召即戒首途既见赐虎符擢便宜总帅手札付秦巩定西金兰洮防环陇庆阳平凉顺徳镇戎原阶成岷亹西资等二十余州事无钜细惟公决裁以忧深责重疾再作竟不起【神道碑】
　　公器局宏逺资仁孝奉养太夫人斯须靡防征南得防酒不逺数千里载归以备瀡处丧不御酒食劬劳之日必致齐荐祭喜儒术闻介然之善应接无少倦罢覊人寒士至解衣推食生馆死殡各得其所还自蜀辇书数千巻【缺】图画【缺】　士卒必与同甘苦如父兄之于子弟然临阵整肃无敢干者悯新民未辑刑清役寡纵所不免犹度力缓期不至急暴上下相安不闻告讦或有牵连议纵寛释同属异主者多尽力购聚之每事先立规程而后处之以及讼庭驿舍则静若隆平时休沐对客命觞雅歌投壶而巳燕居逸逰若不胜衣遇敌先登搴旗斩将勇压三军虽古名将无以加矣【神道碑】
　　万户严武恵公
　　公名实字武叔泰安长清人金季据东土嵗庚辰籍所部州民来归太师国王承制授金紫光禄大夫行尚书省事甲午朝于和林授东平行军万户庚子薨年五十九
　　公初警悟畧知读书及长志节豪宕不治生产为人美仪观喜交结好施与落魄里社间屡以事被系侠少軰爱慕之多为出死力以故得脱去【遗山元公撰神道碑】
　　癸酉秋国兵破中夏已而北归东平行台调民为兵以公为众所伏署百夫长明年春泰安张汝楫据灵岩遣别将攻长清公破走之以功授长清尉戊寅六月摄长清令八月宋人取益都乘胜而西行台檄公备刍粮为守御计公出督租比还而长清陷寻以兵复之有谮于行台者谓公与宋有谋行台疑公以兵围之公挈老幼壁青岩依益都主将以避之宋因以公为济南治中分兵四出所至无不下于是太行之东皆公所节制矣【神道碑】
　　庚辰三月河南军攻彰徳守将单仲力不支数求公救公请于主将主将逗留不行公独以兵赴之比至而仲被擒公知宋不足恃七月谒先太师国王于军门挈所部彰徳大名磁洺恩博滑濬等州户三十万以献太师承制拜公金紫光禄大夫行尚书省事其年进攻曹濮单三州皆下之【神道碑】
　　偏将李信留镇青崖甞有罪惧诛乘公出征叛降于宋公兄及夫人杜氏皆遇害辛巳公以兵复青崖擒信诛之进攻东平守将和立刚弃城走公入居之【神道碑】壬午宋将彭义斌説青崖晁海叛公之家人复被畧去义斌军西下郡县多为所胁乙酉四月遂围东平公间遣人防大将博啰罕军军又不至城中食且尽乃与义斌连和义斌亦欲借兵取河朔而后图之请以兄事公时麾下众尚数千义斌不之夺而青崖所掠则留不遣七月义斌下真定道西山与博啰罕等军相望分公以帐下兵阳助而隂伺之公知势之迫即连趣博啰罕军而与之合战始交宋兵崩溃乃擒义斌不一月先所失部分尽复之是冬郡王岱逊取彰徳明年取濮东平又明年太师攻益都凡公之功所在皆为诸道之冠【神道碑】庚寅四月朝于牛心之帐殿天子赐之坐宴享终日锡公虎符宠以不名又数数目公顾谓侍臣言若严公者真福人矣【神道碑】
　　甲午朝于和林城授东路行军万户偏裨赐金符者八人初公之所统有全魏十分齐之三鲁之九及是画境之制行公之地于魏则别为大名又别名彭徳齐与鲁则复以徳兖济郓归于我【神道碑】
　　丁酉九月诏命公毋出征伐当其时公以百城长东诸侯者十五年矣始于披荆棘扞豺虎敝衣粝食暴露风日挈沟壑转徙之民而置之袵席之上以劝耕稼以丰委积公帑所积尽于交聘燕享祭祀賔客之奉而未尝私贮之辟置俊良汰逐贪墨顾指所及竭蹷奉命不三四年由武城而南新泰而西行于野则知其为乐嵗出于涂则知其为善俗观于俗则知其为太平官府而公之心力亦以尽矣上亦雅知公不便鞭马念其功而悯其劳优防如此【神道碑】
　　公病风瘅乆人有劝迎良医者笑曰人岂不死耶得无疾痛以没足矣【神道碑】
　　公既握兵柄颛生杀时年已长经涉世故乃更折节自厉间亦延致儒士道古今成败至前人良法美意所以仁民爱物者辄欣然慕之故虽起行伍间严厉不可犯至于仁心为质者亦要其终而后见也【神道碑】
