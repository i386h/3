<!-- { "loadSidebar": true } -->
　　宪宗即位诏凡军民在齐拉衮山南者听上总之大为张宴羣下罢酒将出遣人止公顷者诸人皆贺汝独黙然岂有意耶对曰臣欲陈之它日不谓遽问且今天下土地之广人民之殷财赋之阜有加汉地者乎军民吾尽有之天子何为异时廷臣闻之必悔见夺不若惟于兵权供亿之需取之有司则势顺理安上曰虑所不及者遣人入闻报可公防太祖承天大命兵取天下功未及竟而遽陟遐太宗平金遣二太子总大军南伐降唐邓均德安四城防阳光化留军戍边襄樊夀泗继亦来归而夀泗之民尽为军官分有由是降附路絶虽岁加兵淮蜀军将惟利剽杀子女玉帛悉归其家城无居民野皆榛莽何若以是秋去春来之兵分屯要地冦至则战冦去则耕积谷髙廪边备既实俟秋时大举则宋可平上善之始置屯田经畧司于汴西起襄邓宿重兵与襄阳制阃犄角东连陈亳清口桃源列障守之又置都运司于衞转粟于河继餽诸州陜西则移陇右汪义武王戍利州刘忠惠公哈玛尔于成都割河东解之盐池归陜西置从宜所中限兴元犹惧不继置行部秦州顺嘉陵漕渔关汚池转粟入利【神道碑】
　　大封同姓勅上于南京关中自择其一公曰南京河流无常土薄水浅泻卤生之不若关中厥土上上古名天府陆海上愿有关中帝曰是地戸寡河南怀孟地狭民伙可取自益遂兼有河内【神道碑】
　　壬子夏入觐受命征大理至察逊城外夜宴羣下公陈宋祖遣曹彬取南唐勅无效潘美伐蜀嗜杀及克金陵未尝戮一人市不易肆以其主归明日早行上据鞍呼曰汝昨所言曹彬不杀者吾能为之吾能为之公马上贺曰圣人之心仁明如此生民有幸国之福也明年大师及城饬公尽裂槖帛为帜书止杀之令分号街陌由是其民父子完保军士无一人敢取一钱直者【神道碑】上驻六盘公疾居关中教使劝农身至八州诸县谕上重农之防凡今关中桑成列者皆所训植【神道碑】
　　丙辰公入见或谗王府得中土心帝遣阿勒达尔大为钩考置局关中惟集经畧宣府官吏下及征商无遗罗以百四十二条曰俟终局日入此罪者惟刘史两万戸以闻余悉不请以诛上闻不乐公曰帝君也兄也吾弟且臣事难与投逺将受祸未若尽是邸从主以行为乆居谋疑将自释上遣使以来觐告时帝在河西不信曰是心异矣曰来诈也再使至诏许驰上遂乘传弃辎重先及见天顔始霁大防之次上立酒樽前帝酌之拜退复坐及再至又酌之三至帝然上亦泣下意不令有所白而止勅罢关西钩考废行部安抚经畧宣抚都漕诸司【神道碑】
　　帝即大位立十道宣抚使诸侯惟严忠济为强横难制乃以公为东平至治郡置劝农检察二人以监之推物力以均赋役罢铁官【神道碑】
　　二年拜太子太师公曰皇太子未立安可先有太师还制中书【神道碑】
　　改大司农公奏在太宗世诏孔子五十一代孙元措仍袭封衍圣公卒其子与族争求为嗣讼及潜藩帝时曰第徃力学俟有成德达才我则官之又闻曲阜有太常雅乐命东平守臣辇其歌工舞郎与乐色俎豆祭服至日月山帝亲临观饬东平守臣员阙充补无辍肄习臣宣抚东平常阅先圣大贤之后诗书不通文理不究与凡庶等版洛士杨庸选孔顔孟三族诸孙俊秀者授之经而学夫礼盍其授庸教官以成国家育才待聘风动四方之美又详议王镛练习故实宜令提举礼乐庶其岁乆不致崩坏皆从之【神道碑】
　　诏赴中书议事谋定朝格且勉谕曰姚某辞避台司朕甚嘉焉省中庶务须赖一二老成同心图赞仰与左三部尚书刘肃徃尽乃心其尚无隠条成与丞相史忠武公奏之帝深嘉纳【神道碑】
　　李璮召其质子彦简窃归反有迹矣帝问卿料如何对曰使璮乘吾北征之衅留后兵寡濒海捣雁门困居庸惶骇人心为上防与宋连和负固持乆令数扰边使吾疲于奔救为中防如出兵济南借山东诸侯应援此成擒耳帝曰若是贼将何出对曰出下防【神道碑】
　　三年平章王文统伏诛西域之人为所排抑者伏阙羣言囘囘虽时盗国钱物未若秀才敢为反逆帝曰昔在潜藩商订天下人物亦及文统姚公茂言此人学术不纯以游説于诸侯他日必反去年窦汉卿上书累数千言亦发其必为乱首秀才岂尽皆斯人然文统之相参政商公挺实誉之至是费寅以九事中时恚忌讼商公为文统西南之羽引陜西郎中赵良弼为征幽商公上都以良弼多智畧疑为文统流亚械系于狱防遣【缺】行院成都而无辅行仍谕择人公奏惟商挺可陛下寛其前责成斯行遂出而遣之公又奏方践阼之初非良弼同事关中恐后事防宁身负矫擅诛东西川两帅之罪以寛陛下西顾之忧推是为心忠纯皎然安得与文统蓄异志者比帝赦出之【神道碑】
　　四年拜中书左丞至元之元出省臣三罢世侯置牧守迁转河东山西河南山东官吏公行省河南山西明年而归【神道碑】
　　或言中书政事大坏帝怒大臣罪有入不测者公上言太祖开创跨越前古施治未遑自后数朝官盛刑滥民困财殚陛下天资仁圣自昔在潜邸坚与诸老成日谋治道如邢州河南陜西皆不治之甚者为置安抚经畧宣抚三司其法选人以居职颁俸以养亷去汚滥以清政劝农桑以富民不及三年号称大治诸路之民望陛下之治已如赤子之求母先帝陟遐国难并兴天开圣人缵承大统即用歴代遗制内立省部外设监司自中统至今五六年间外侮内叛继继不絶然能使官离债负民安赋役府库粗实仓廪粗完钞法粗行国用粗足官吏转换政事更新皆陛下克保祖宗之基信用先王之法所致今陛下于基业为守成于治道为创始正宜息圣心荅天心结民心睦亲族以固本建储副以重祚定大臣以当国开经筵以格心修边备以防虞蓄粮饷以待歉立学校以育才劝农桑以厚生是可以光先德成帝治遗子孙流逺誉以陛下才畧行此有余迩者复闻圣听日烦朝廷政令日改月异如始栽之木生而复移既架之屋起而复毁逺近臣民不胜战惧惟恐大本一废逺业难成为陛下之后忧国家之重害帝乃释【神道碑】
　　十年拜昭文馆大学士详定礼仪事其年襄阳下初议大举公奏如求大将非右丞相安圗即同知枢密院事巴延布哈七月巴延陛辞付勅书惟逆战者如军律余止杀掠古之善取江南者惟曹彬一人汝能不杀是亦一彬也既济江布哈使至夜召见公帝忧见色曰自太祖戡定天下列圣继之岂固存之令乆帝制南国耶葢天命未絶朕昔济江而家难作天不终此大惠而归今巴延虽济江天能终此与否犹未可知是家三百年天下天命未在吾家先在于彼勿易视之其有事宜可书以进公言严兵守鄂无使荆阃防阳逻渡先遣使责负岁币留行人之罪明年公又言由陛下降城不杀虏之诏巴延济江兵不逾时西起蜀川东薄海隅降城三十戸逾百万自古平南未有若此之神捷者然自夏徂秋一城不降皆由军官不思国之大计不体陛下之深仁利财剽杀是致降城四壁之外县邑丘墟旷土无民国将安用皆闻扬州焦山淮安人殊死战我虽克胜所伤亦多宋之不能为国审矣而临安未肯轻下好生恶死人之常情葢不敢也惟惧吾招徕止杀之信不坚诈其来耳宜申遣公干官専辅巴延宣布止杀之诏有犯令者必诛无赦若此则赏罚必立恩信必行圣虑不劳军力不费老氏有曰大兵之后必有凶年疾疫随之军虽不试而民止得其半况今民去南亩来岁之食将安所仰帕首腰刀必倡为乱袒臂一呼数十万众不难集也壁山栅水卒未易平是一宋未亡复生一宋又南方官府以情破法鞭背文面或盛竹络投诸江中又盐酒酤自汉代以后因之不废今方新附若复徴之人必离散制曰鞭背黥面及诸滥刑冝急除之酤后议【神道碑】十三年拜翰林学士承防宋平凡其侍从之臣以士子入见者必令见公询其学行而官之【神道碑】
　　十四年上以自九月不雨至于三月问可以惠利斯民者公曰糜谷之多无若醪醴麴糵京师列肆百数日酿有多至三百石者月已耗谷万石百肆计之不可胜算矣祈神赛社费以不赀宜悉禁絶从之【神道碑】
　　公天质含而仁恕恭敏而勤俭理生惟务本实不事末作未尝疑人欺已有负其德亦不留意胷中忧患之来不见言色有来即谋必反覆忠告惟恐吾言之不尽及秉笔中书或咎公独遗门墙故人对曰用人威权当出天子果若贤才焉避不闻其琐尾者乌敢借权树亲賔市私恩乎【神道碑】
　　左丞许文正公
　　公名衡字仲平怀庆河内人金大安己巳生于河南新郑寓舎壬辰北渡隠居大名迁居于衞甲寅京兆宣抚使亷公奉潜邸命来征乙卯授京兆提举辞不受中统元年五月应召北上二年五月授太子太保力辞不受改国子祭酒九月以疾辞归三年九月应召北上至元元年正月辞归二年十月应召北上诏入省议事四年正月辞归十一月应召北上六年奏定官制七年正月拜中书左丞力辞不允八年四月改集贤大学士兼国子祭酒十年七月迁葬辞归十三年七月应召北上修授时厯十五年三月授集贤大学士兼教领太史院事十七年春厯成八月辞归十八年三月薨年七十三皇庆三年诏与宋儒周程张邵司马朱张吕九人从祀夫子庙庭
　　先生初有异禀赋性端慤与羣儿嬉即画坐作进退周旋之节羣儿莫敢犯年七八岁受学于乡师时国家多事学校废弛惟农隙之际下第老儒防闾里正句读以糊口尔先生凡三易师焉所授书輙不忘尝问其师曰读书欲何为师曰应举取第尔曰如此而巳乎师大竒之每从质句读训解必问其防义师辞于父母曰此儿頴悟非常它日必有过人者流离之际吾聊以遣日岂能为之师乎父母固请而师卒遁去乱后先生知三师皆遇难而无后每岁时设位祭之终身【祭酒耶律公撰考岁畧又云先生十余岁时有道士欵其门谓父母曰此儿骨清而神全目光射人当谨视之茍非名冠天下即当神游八表驰骋方外者也人间富贵不足道耳但两颧颇暗清节有余而安逸不足惜乎父母俱不能见之】时岁饥民食橡栗或易子而食先生闻人有书即徃求观父母危之每与俱徃人厌其迂【考岁畧】
　　时民间徭戍繁迫舅氏适典县吏先生从授吏事参摭名议考求立法用刑之原乆之以应办宣宗山陵州县追呼旁午代舅氏分办因见执政执政方怒舅氏不敢见及见先生应对则以温言抚慰及还叹曰民不聊生而事督责以自免吾不为也遂不复诣县而决意求学【考岁畧】
　　是时国日以蹙民皆转徙无从师授亦无书籍父母知世将乱因欲稍知占之术以为避难计遂令与日者游故于推步占之家见尚书疏义皆散乱毁缺先生凡三徃就宿其家皆手录之由是刻意坟典攷求古者为治为学之序操心行已之方一言一行必质诸书故虽乱离之际人亦稍稍从学焉【考岁畧】
　　乱后先生隠居于魏时窦黙子声以针术得名累被朝廷征访亦隠于魏最知敬先生每相遇则危坐终日出入经传泛滥释老下至医药卜筮诸子百家兵刑货殖水利算数之类靡不研究雪斋姚枢公茂方以道学自任闻先生苦学力行因过魏相与聚居剖微穷深忘寝与食【考岁畧】
