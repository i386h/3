<!-- { "loadSidebar": true } -->
　　时天下新定未有号令所在长吏皆得自专生杀少有忤意则刀锯随之至有全室被戮襁褓不遗者而彼州此郡动辄兴兵相收公首以为言皆禁絶之【神道碑】自太祖西征之后仓廪府库无斗粟尺帛而中使别迭等佥言虽得汉人亦无所用不若尽去之使草木畅茂以为牧地公即前曰夫以天下之广四海之富何求而不得但不为耳何名无用哉因奏地税商税酒醋盐铁山泽之利周歳可得银五十万两绢八万匹粟四十万石上曰诚如卿言则国有余矣卿试为之乃奏立十路课税所设使副二员皆以儒者为之如燕京陈时可宣徳路刘中皆天下之选因时时进説周孔之教且谓天下虽得之马上不可以马上治上深以为然国朝之用文臣葢自公发之【神道碑】
　　先是诸路长吏兼领军民钱谷往往恃其富强肆为不法公奏长吏专理民事万户府总军政课税所掌钱谷各不相统摄遂为定制权贵不能平燕京路石林咸达布激怒皇族俾专使来奏谓公悉令南朝旧人且渠亲属在彼恐有异志不宜重用且以国朝所忌诬构百端必欲置之死地事连诸执政时镇海天合重山实为同列为之股栗曰何必强为更张计必有今日事公曰自立朝廷以来每事皆我为之诸公何与焉若果获罪我自当之上察其诬怒逐来使不数月防有以事告咸得不者上特命公鞫治公奏曰此人倨傲无礼狎近羣小易以招谤今方有事于南邦他日治之亦未晚也【神道碑】辛夘秋上至云中诸路所贡课额银币及仓廪物斛文簿具陈于前悉符元奏之数上曰卿不离朕左右何使钱币流入如此不审南国复有卿比者否公曰贤于臣者甚多以臣不才故留于燕上即日授中书省印俾领其事事无巨细一以委之【神道碑】
　　宣徳路长官太傅托噶失陷官粮万余石恃其勲旧密奏求免上问中书知否对曰不知上叱出使白中书省偿之仍勅今后凡事先白中书然后奏闻【神道碑】
　　中贵克斯布哈拨奏户一万以为采链金银栽种蒲萄等户公言太祖有防山后百姓与本朝人无异兵武所出缓急得用不若将河南残弱贷而不诛可充此役且以实山后之地上曰卿言是也又奏诸路民户今已疲乏令土居防古回鹘河西人等与所在居民一体应输赋役皆施行之【神道碑】
　　壬辰春车驾至河南诏陕洛秦虢等州山林洞穴逃匿之人若迎军来降与免杀戮或谓此軰急则来附缓则复资敌耳公奏给旗数百面悉令散归已降之郡其活不可胜数【神道碑】
　　国制凡敌人拒命矢石一发则杀无赦汴京垂陷首将苏布特遣人来报且言此城相抗日乆多杀伤士卒意欲屠之公驰入奏曰将士暴露凡数十年所争者土地人民耳得地无民将焉用之上疑而未决复奏曰凡弓矢甲仗金玉等匠及官民富贵之家皆聚此城中杀之则一无所得是徒劳也上始然之诏除完顔氏一族外余皆原免时避兵在汴者户一百四十七万仍奏选工匠儒释道医卜之流散居河北官为给赡其后攻取淮汉诸城因为定例【神道碑】
　　初汴京未下奏遣使入城索取孔子五十一代孙元措袭封衍圣公令收拾散亡礼乐人等及取名儒梁渉等数辈于燕京置编修所平阳置经籍所以开乆治【神道碑又按遗山元公上书云夫自汉唐以来言良相者在汉则有萧曹丙魏在唐则有房杜姚宋数公者固有致太平之功而当时百执事之人毗助赞益者不为不多葢天下之大器非一人之力可举而国家所以成就人材者亦非一日之事也必借学校教育父兄渊源师友讲习三者备而后可譬如修明堂总章必得楩楠豫章之材预为储蓄数十年之间乃能备一旦之用非若起寻丈之屋欂栌椳楔杂出于榆栁槐柏可以朝求而暮至也窃见南中大夫士归河朔者所在有之圣者之后如衍圣孔公耆旧如洪内翰叔献梁都运斗南髙户部唐卿王延州从之时辈如平阳王状元纲东明王状元鹗滨人王贲临淄人李浩秦人张徽杨奂李庭训河中李献卿武安乐夔固安李天翼沛县刘汝翼齐人谢良弼郑人李大鹏山西魏蟠潭人李恒简李禹翌燕人张圣俞太原张纬李谦翌致君张徳辉髙鸣孟津李尉真定李治相人胡徳珪易州敬钰云中李防中山杨果东平李昶西华徐世隆济阳张辅之燕人曹居一王铸浑源刘祁及其弟郁李仝平定贾庭扬杨恕济南杜仁杰潞水张仲经虞乡麻革东平商挺渔阳赵着平阳赵维道汝南杨鸿河中张肃河州句龙瀛东胜程思遇及其从弟思忠凡有诸人虽其学业行诣参差不齐要之皆天民之秀有用于世者也百年以束教育讲习非不至而其所成就者无防防乱以来三十四人而止矣乃幸不死于兵造物挈而授之维新之朝岂无意乎诚以阁下之力使脱奔走之役而储之它日求百执事之人唯左右采而取之独不能少助阁下萧曹丙魏房杜姚宋之功乎】
　　时河南新破被俘虏者不可胜计及闻大军北还逃去者十八九有诏停留逃民及资给饮食者皆死无问城郭保社一家犯禁余并连坐由是百姓惶骇虽父子兄弟一经俘虏不敢正视逃民无所得食踣死道路者踵相蹑也公从容进説曰十余年间存抚百姓以其有用故也若胜负未分虑渉携贰今敌国已破去将安往岂有因一俘囚罪数百人者乎上悟诏停其禁【神道碑】金国既亡唯秦巩等二十余州连歳不下公奏吾人之得罪逃入金国者皆萃于此其所以力战者葢惧死耳若许以不杀不攻而自下矣诏下皆开门出降期月之间山外悉平【神道碑】
　　甲午诏括户口以大臣呼图克领之其时方事进取所降下者因以与之自一社一民各有所主不相统属至是始州县朝臣共欲以丁为户公独以为不可皆曰我朝及西域诸国莫不以丁为户岂可舍大朝之法而从亡国政耶公曰自古有中原者未尝以丁为户若果行之可输一年之赋随即逃散矣卒从公议时诸王大臣及诸将校所得户口往往寄留诸郡几居天下之半公因奏括户口皆籍为编民【神道碑】
　　己未朝议以回鹘人征南汉人征西以为得计公极言其不可曰汉地西域相去数万里比至敌境人马疲乏不堪为用况水土异宜必生疾疫不若各就本土征进似为两便争论十余日其议遂寝【神道碑】
　　丙申秋七月呼图克以户口来上议割分诸州郡分赐诸王贵族以为汤沐邑公曰尾大不掉易以生隙不如多与金帛足以为恩上曰业已许之公曰若树置官吏必自朝命除恒赋外不令擅自征敛差可乆也从之是嵗始定天下赋税每二户出丝一斤以供官用五户出丝一斤以与所赐之家上田每畮税三升半中田三升下田二升半水田畮五升商税三十分之一盐每银一两四十斤已上以为永额朝臣皆谓太轻公曰将来必有以利进者则已为重矣【神道碑】
　　国初盗贼充斥商贾不能行则下令凡有失盗去处周嵗不获贼令本路民户代偿其物前后积累动以万计及所在官吏取借回鹘债银周年则倍之次年则并息又倍之谓之羊羔利积而不已往往破家散族至以妻子为质终不能偿公请于上悉以官银代还凡以七十万定仍奏定今后不以歳月近逺子本相侔更不生息遂为定制【神道碑】
　　侍臣托欢奏选室女勅中书省发诏行之公持之不下上怒召问其故公曰向所刷二十八人尚在燕京足备后宫使令而托欢传防又欲徧行选刷臣恐重扰百姓欲覆奏陛下耳上良乆曰可遂罢之又欲于汉地拘刷牝马公言汉地所有布丝五谷耳非产马之地若今日行之后必为例是徒扰天下也乃从其请【神道碑】
　　丁酉汰三教僧道试经通者给牒受戒许居寺观儒人中选者则复其家公初言僧道中避役者多合行选试至是始行之【神道碑】
　　时诸王贵戚皆得自起驿马而使臣猥多马悉乏则豪夺民马以乘之城郭道路骚动所至则需索百端供馈稍缓辄被棰挞馆人不能堪公奏给牌劄及定饮食分例其始革【神道碑】
　　诸路官府自为符印僭越无度公奏并仰中书依式铸造由是名器始重【赵衍撰行状】
　　戊戌天下大旱蝗上问公以御之之术公曰今年租赋乞权行倚阁上曰恐国用不足公曰仓库见在可支十年许之国初籍天下户得一百四万至是逃亡者十四五而赋仍旧天下病之公奏除逃民三十五万民頼以安【神道碑】
　　燕京呼图克扎木隂结权贵以银五十万两扑买天下差发渉猎发丁者以银二十五万两扑买天下系官廊房地基水利猪鸡刘廷玉者以银五万两扑买燕京酒课又有回鹘以银一百万两扑买天下盐课至有扑买天下河泊桥梁渡口者公曰此皆奸人欺下罔上为害甚大咸奏罢之尝曰兴一利不若除一害生一事不若减一事人必为班超之言葢平平耳千古之下自有定论【神道碑】
　　公自庚寅年定课税所额每歳银一万定及河南既下户口滋息增二万二千定而回鹘温都尔哈玛尔扑买课税增至四万四千定公曰虽取四十四万亦可得不过严设法禁隂夺民利耳民穷为盗非国之福而近侍左右皆为所啗上亦颇惑众议欲求试行之公反复争论力不能夺乃太息曰扑买之利既兴必有蹑迹而篡其后者民之穷困将自此始矣【神道碑】
　　公正色立朝不为少屈欲以身徇天下每陈国家利病生民休戚辞色恳切上曰汝又欲为百姓哭耶【神道碑】上素嗜酒晚年尤甚公数谏不聼乃持酒槽之金口曰此铁为酒所蚀尚致如此况人之五脏有不损耶上悦赐以金帛仍勅左右进酒三钟而止【神道碑】
　　辛丑春二月上疾笃脉絶诸药不能疗皇后不知所以召公问之时奸臣窃政鬻狱卖官专令回鹘控治诸国公对曰今朝廷用非其人天下罪囚必多寃枉故天变屡见宜赦天下因引宋景公荧惑退舍之事以为证后亟欲行之公对曰非君命不可顷之上少苏后以为奏上不能言首肯而已赦发脉复生冬十二月上勿药已乆公以太乙数推之不宜畋猎奏之数四左右皆曰若不骑射何以为猎五日而崩【行状及汲郡王公文集云太宗仁厚有余言词极寡服御俭素不尚华饰委任大臣畧无疑贰性颇乐饮及御下聼政不易常度当时政归台阁朝野欢娯前后十年号称无事】
　　壬寅春后以储嗣问公曰此非外姓臣所敢知自有太宗遗诏在遵而行之社稷幸甚【墓志】
　　温都尔哈玛尔方以货取朝政执政者亦皆阿附唯惮公沮其事则以银五万两赂公公不受事有不便于民者辄中止之时后已称制则以御宝空纸付温都尔哈玛尔令从意书填公奏曰天下先帝之天下典章号令自先帝出必欲如此臣不敢奉诏寻复有防温都尔哈玛尔奏准事理令史若不书填则断其手公曰军国之事先帝悉委老臣令史何与焉事若合理自是遵行若不合理死且不避况断手乎后以公先朝勲旧曲敬惮焉【神道碑】公天资英迈迥出人表虽案牍满前左酬右答咸适其当平居不妄言笑及一被接纳则和气温温令人不能忘素不嗜酒间与宾僚宴集终日端坐平生不治生产及其薨也人有谮之者曰公为相二十年天下供奉皆入私门后使卫士视之库藏惟名琴数十张古今书画金石遗文数千巻而已笃于好学不舍昼夜尝诫其诸子曰公务虽多昼则属官夜则属私亦可学也【神道碑又陵川郝公文集云当太宗临御之时耶律楚材为相定税赋权宣课分郡县籍户口理狱讼别军民设科举推恩肆赦方有志于天下而一二不逞之人投隙抵时相与排摈百计攻讦乘宫闱违豫之际恣为矫诬致使楚材愤惋以死】
