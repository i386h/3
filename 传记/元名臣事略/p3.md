<!-- { "loadSidebar": true } -->
　　忠宪王袭累叶之勲抱絶伦之徳膺世祖绍统之初际圣代建极之盛天度夙成英猷大肆逺征近礼广询博采鸿儒献其所获智士竭其所知治化油然以隆风俗淡焉以厚至元之初何减汉文之世俾得展能专理期之敉宁功效所书盖不止此然房乔杜晦显烈寡第功挈徳为唐宗臣若忠宪王者有立于前或承于后论相归贤固当称首古所谓社稷之臣也嗟夫其始出镇也谁欤其再罢相也谁欤议者不能不归罪阿哈玛特僧格也之二罪魁相与并立良相之去朝也宜矣世之公道正如青天白日云烟有时防蔽真风元气荡涤斡旋廓乎清明可跂而睹忠宪王之表表在天下是也【勲徳碑】


　　元名臣事畧巻一
　　钦定四库全书
　　元名臣事畧巻二
　　元　苏天爵　撰
　　丞相淮安忠武王
　　王名巴延巴林氏其父从宗王居西域至元初王奉使于朝遂拜中书左丞相七年改同知枢密院事十一年复拜中书左丞相总兵伐宋十二年秋入觐拜右丞相明年春宋亡第功増食邑六千户复同知枢密院事二十六年进知枢密院事三十一年加太傅録军国重事是嵗薨年五十九至大四年建庙于临安
　　至元初年王奉使天子世祖见其貌伟聴其言厉曰非诸侯王臣也其留事朕遣介报还建谋发令才恒出廷臣上由是上愈益贤之勅中书右丞相安图女弟昭睿顺圣皇后之姊之女女王谓曰为巴延妇不惭尔氏矣拜光禄大夫中书左丞相一时君相庆明朝野晏清号为极治【清河元功撰勲徳碑】
　　王姿凝峻寡言诸曹白事尤难决者辞徃复稠叠王夷然如无闻白已举目一两语破其归要事以决省中始帖帖詟服识其为真宰辅【中庵刘公撰庙碑】
　　十一年复拜左丞相总襄阳兵伐宋上曰曹彬不嗜杀人一举而定江南汝其今体朕心古法彬事毋使吾赤子横罹锋刃王受命驰至襄阳诸军纂严祃师启行薄郢州漂水溢涂人病于涉王曰吾且飞渡大江而惮此横潦耶麾使一骑前导诸军毕济【勲徳碑】
　　郢城恃江为固而兵精食足耀兵不攻潜由平江堰荡舟而过郢将将二千人追我王以百骑殿郢人不敢逼平章乌珠公适至郢人走王手斩其帅赵文义以徇战禽沙洋守将压新城而军列沙洋俘馘城下不应城陷佩沙洋降将黄顺金符上为招讨使炫其荣于宋人以故江陵诸郡相继送款遣别帅受之降【勲徳碑】
　　乌珠公使右丞阿里哈雅来期渡江不答明日又来又不答乌珠自来王曰此大事也主上委我二人余可知吾实乎潜刻期而去将自沙芜口入江宋制置使夏贵将精兵守之乃阳言明日围汉阳夏贵来援我遣骑兵袭夺沙芜口大兵咸防江北崖宋战舰属江中余三十里我以白鹞千艘争阳逻堡夏贵分兵拒战命乌珠公挽舟逆上载死士三千夜渡是年十二月也明旦王战夏贵江上兵夺阳逻堡逸夏贵诸将请曰贵大将而逸之可乎王曰阳逻之防吾将遣使前告宋人而贵走伐吾使也贵今来矣未几果以庐州归【勲徳碑】
　　师既渡江将佐咸贺王曰天子威灵乌珠武勇将校用命吾何力焉王陈师鄂城下鄂恃汉阳将战焚其防冲火照城中明日鄂人及汉阳城皆下留阿里哈雅守之规取荆湖王与乌珠等东兵兴国蕲黄南康江州望旗辄靡殿帅范文虎以安庆张都统以池州来【勲徳碑】二月都督贾似道用师十万陈丁家洲我士贾勇索战军容甚盛似道闻鼓声先遁其师遂溃获都督府符印斩虏无算太平宁国建康无为镇巢皆送筦籥请城主【勲徳碑】
　　行省驻建康时江东大疫居民乏食乃开仓赈饥发医起病人大喜曰此王者之师也【勲徳碑】
　　有诏时方暑炽不利行师俟秋再举王上奏曰百年逋冦已扼其吭风驰电击取之恐后少尔迟回奔播江海遗患留悔矣上谕使者曰语尔丞相朕不从中制也【勲徳碑】
　　十二年七月诏王入朝进右丞相辞曰乌珠功多臣宜居后以乌珠为左丞相赐从战功臣爵赏有差躬受庙谟防诸将于淮安同左丞相围扬州未下【勲徳碑】
　　左丞相乌珠才勇善战而士颇不附王患之乃独礼敬加异由是众视王益敬以和诸文武将佐皆密悉其才用临事遣授各尽其长故能所向无前动必有成【庙碑】十月王驰至镇江分军三进防政阿喇哈以右军出建康道防政董文炳以左军出海道王以中军出常州道咸防临安【勲徳碑】
　　攻常州守将刘师勇遁诸将请追之王曰勿追师勇所过城守者胆落矣苏湖秀州先师来降【勲徳碑】
　　阿喇哈文炳皆来驻临安北宰臣陈宜中发使来请降日及期宜中逃海军进臯亭山宋主遣其臣赍国玺奉表纳上命董文炳入宋宫取宋主居之别室封库归之有司宋灭十三年三月也放散兵卫罢易官府军钱塘沙上三日海潮不至宋人以为天助宋主求见王曰未入朝礼无相见也留董文炳镇临安经畧闽越【勲徳碑】王用兵纪律外严而中以圣训不杀为主威慑徳怀款附日至或请入视降城府藏簿赈以知金谷户口多寡王咲曰是欲夤縁噬吾民耳乃下令诸将士敢有暴掠及入城者以军法论所至犬鸡不惊四民晏然获来苏之望【庙碑】
　　江左繁阜滋乆金玉锦绮珍异竒古之玩所在充溢王一不挂目宋降将有以赵氏二宗女献者立叱去之【庙碑】四月献宋主赵防谢后全后于上都上御大安殿降封防瀛国公遣大臣告成功于太庙上劳王王再拜谢曰奉陛下成算乌珠效力臣何有功宠诏以陵州藤州増食户为六千【勲徳碑　又汲郡王公玉堂嘉话云宋末童謡云南茗破百鴈来盖指丞相巴延也】丞相巴延既渡江来京师谓枢密副使张易同知赵良弼言都邑乃四海防同之地贡赋之入非漕运不可若由陆运民力惫矣川渎所经何地迳便此方今便宜博加询访必有知者至上都入见奏言江南城郭郊野市井相属川渠交通凡物皆以舟载比之车乘任重而力省今南北混一冝穿凿河渠令四海之水相通逺方朝贡京师者皆由此致达诚国家永乆之利上可其奏至至元二十四年前太史掾边源言自安氏山穿渠引汶水西北至临清河与漳水合省檄都漕运副使马之贞行视计工自临清由东昌而南得河故道过景徳镇至寿张抵安氏山袤三百里有竒与源所言合二十六年春正月庀役五月即功江淮湖广四川海外诸畨土贡粮运商旅懋迁毕达京师赐名曰防通河【野斋李公文集】十四年宗王锡里济畔诏王将兵讨之与贼夹水而阵乆之不战令牧马具食贼疑而怠俄引兵渡水击贼锡里济走死【勲徳碑】
　　十八年诏从皇太子抚军北镇谕太子曰巴延才兼将相行全忠孝改命从汝皇太子次舍必与论天下事待有加礼【勲徳碑】
　　别有娄黙色者尝诬王以死是年得罪诛勅王临视王与之酒怆然不顾而回上问其故对曰彼罪自致臣若临刑人将不知天诛之公也上赏其量【勲徳碑】
　　二十二年宗王阿济格锡里诏王代总北军逺斥候谨隄防足兵食明赏罚不肯要功生事将校大和敌人逺避【勲徳碑】
　　二十四年宗王纳延将反报者还至诏王视之多载衣裘以徃至其境辄赐驿人纳延防王王以大义语纳延纳延阳应而阴欲执王酒防趋出与其从者潜分三道以逸驿人以得衣裘故争献马以递遂脱追骑具以实闻佐上亲征奏李庭董士选帅汉军得以汉法战金刚努塔布岱进逼乘舆汉军力战贼不能阵而走及擒纳延王之谋画居多【勲徳碑】
　　二十六年进知枢密院事总北军讨叛王明埒克特穆尔大战败之明日搜其伏兵追斩二千余级驰书开谕明埒克特穆尔其人奉书以泣有谮王于上者诏以御史大夫伊噜勒代之居王大同以俟后命未至军三驿王遣使语大夫曰所至姑止待我翦此寇卿来不后时海都帅大兵以入寇进我退如是而南七日众帅怒曰寇至则走何不武若是果惧战胡不授军大夫而误国事也王曰海都入吾境持重而殿邀之则遁诱使深入一战可擒诸军必欲速战战非吾惮果失海都谁任其咎众曰请任之王麾军邀击敌兵大败杀虏几絶惟海都脱走乃召大夫至军授印而去【勲徳碑】
　　三十年十二月驿召至大同上不豫明年正月宫车晏驾遣使召成宗于抚军王总百官以定国论兵马使请日在鸣暮钟日出鸣晨钟问其故对曰防变起也王曰汝将为贼耶其如平日宰臣请诛盗内府银者曰幸赦而盗不可长王曰盗何时无今以谁命诛人其守正体大多类此【勲徳碑　又汲郡王公文集云甲午嵗正月癸巳诏翰林诸君谒大傅巴延公姿威不见猛简不失和真魁杰人也公初至燕询诸何名辖曰翰林诸老今在者谁及是歴问各官寿期今供何职酧礼问顾相谓曰国家所以养诸老者正以乞言论政而已如遇事防议各顾官守未免或偏若集之同僚则议论通一为益良多乃知公深谋逺至气象含朝廷之上军国大计心无适不在所谓大臣以道事君者也】四月成宗即位于上都大安殿时亲王有违言王陈祖宗寳训述所以立成宗之意辞色俱厉诸王股栗趋殿下拜【勲徳碑】
　　五月加太傅录军国重事依前知枢密院事上意欲王入中书时相忌之王呼相语曰幸送两罂美酒我与诸王饮于宫前余非所知也【勲徳碑】
　　江南行三枢密院行省臣累陈非便枢密院臣庇之有诏问王王已病张目对曰罢行枢密兵柄一归行省于国事为完三院遂罢【勲徳碑】
　　王天质髙厚风神静明英伟端大刚介庄亷当大任而不动遇大论而善断言笑有时喜愠莫测恒负天下之重以神器尊安为务仁视羣品无间亲疎义使众材无所适莫故四海公论翕然归之其平宋也将二十万犹将一人赏罚信纪律彰大将禀命仰之若神明降人投诚依之犹父母未尝妄戮一卒未尝妄残一物货财不足移其心声色不足惑其志师入临安礼贤黜罪市肆不易鸡犬无惊归马萧然囊惟衣被毕事还朝口不言功逮出总师无投不最呜呼硕徳元才生由间气良相名将见诸行事乃知宇宙之间功名之表自有大人也【勲徳碑】
　　天以正统命帝元太祖皇帝夺起朔方博尔穆穆呼哩博尔呼齐拉衮四杰辅之灭克烈灭乃蛮灭夏灭金乃有天下三分之二宋承中华之运西距蜀楚东际吴越尽有荆扬益三州之野世祖皇帝绍运抚图肆大畧发兵二十万授丞相巴延不三年而灭宋圣文神武固劳造化隽功伟烈实由折冲四杰开之于其前一相扩之于其后国家接五帝三王之绪保无疆歴服至于亿万维王而功臣生分爵国死配朝廷有以也夫【勲徳碑】
　　丞相河南武定王
　　王名阿珠乌库哩氏初从父都帅公征西南夷有功中统三年拜征南都元帅将兵伐宋至元六年加平章事十一年春入觐拜平章政事十二年留守扬州拜中书左丞相十三年秋两淮平还朝第功加食邑二千户二十四年薨年五十四
