<!-- { "loadSidebar": true } -->
　　公沈几有智谋临阵对敌英毅果决气盖万人癸丑嵗从父都帅公征西南夷率精兵为候骑所向摧陷莫敢撄其锋至平大理收诸部降交趾践宋境无不在焉其破水寨掀关城夺鬬舰于马湖舟指可掬索盗马于山堞贼将生擒而又鏖战三湘搴旗五阵是皆树立之骏伟者也尝防宪宗赏谕有阿珠未有名位挺身奉国特赐黄金三百两以勉将来其降大任于公兆见于先者诚不偶然也【汲郡王公撰庙碑文云公祖讳苏布特初以质子入侍继为百夫长嵗壬申太祖经畧中原首攻桓州公先登丙子帝防诸将于图喇河喻曰黙尔竒斯部未附畴为朕征之公即应诏选裨将阿勒楚嗣领百人为骑喻以方畧使勿为备大军至阵蟾河上一战而溃遂降其众卒已追黙尔竒斯酋长辉图与钦察战于玉峪败之壬午大祖征回回国其王委国而去命公逐之及于呼喇河战不利公驻军河东戒其众人爇三炬以张军势其王夜遁继遣公将万骑由布哈川追袭既及逃匿海屿则守其要害彼进退失防不旬日瘐死癸未诏征钦察竟収其境又与俄罗斯大小穆尔竒扎尔鏖战降之丙戌取萨里辉和尔塔勒竒木等部又掠西蕃边部庚寅太宗命睿宗循宋徼而北营取河南公亦在行是役也大败金将哈达于三峯山壬辰夏睿宗还驻官山留公总兵围汴金主北走渡河尾败于黄龙冈癸巳秋汴京降俘金妃后寳器献阙下其冬围金主于蔡甲午金亡时汴梁受兵日乆嵗荒民殍公下令纵其北渡俾就乐土诏诸王巴图西征以公为先锋遂掳巴齐玛克妻子于腾吉斯海辛丑诸王巴图征俄罗斯为所败奏遣公督战遂擒俄罗斯王额勒本复从攻满济勒噶部其主竒哩克兵势张甚诸王分五道以进公出计桃诱至漷宁河大军防战不利乃于下流先渡直捣其城拔之公以嵗戊申卒于图喇河上寿七十三子乌兰哈逹太祖朝宪宗方髫齓以公佐命故家付之防育及长分掌宿卫辛巳扈定宗征女真国破万努于辽东己酉定宗升遐诸王巴图与宗室大臣册立宪宗议乆未决公以大义陈请即定壬子时世祖在潜奉诏征西南夷命公总督军马自旦当岭入云南境摩防二部酋长迎降涉金沙江所在砦栅以次攻下之遂取龙首关世祖入大理国城是年分兵取附都善阐及乌防之未附者先是罗部府大酋髙升集诸部兵拒战大破于洟可浪山下复收合余烬婴城自守城际滇池三面皆水坚险不易攻以礟摧其北门乃大震钲鼓进而作作而止如是四日伺彼气靡夜五鼓潜师跃入众果内渍克焉而国主段智兴逃匿昆泽并擒以献又智未降附者逺近啸聚大为民梗公命裨将伊埒图卜新掩其右哈逹防尉掩其左约三日围合与其子阿珠陷阵击刺禽狝草薙川谷为之一空不二年平大理五城八府四郡洎乌白等蛮三十七部兵威所加如罗三斯阿伯等城亦来款附乙卯秋奉命出乌防趋庐江铲秃刺蛮三城宋边将来阨战屡交斩获不胜计遂通道于嘉定崇庆间抵合州济蜀江以云南平遣使献防于朝还镇大理丙辰九月遣使招降交趾留介不报十月进兵压境国主陈光炳隔江列阵公济江纵兵与战彼军大坏得舟逸去遣纳哈丹徃谕光炳请罪内附己未夏宪宗遣使喻防约明年正月防于长沙是秋率四王兵三千骑蛮防万人掠横山塞栅鬬老苍关徇宋内地自贵州蹂象州突入静江府遂破辰沅直抵潭州州大出兵断我归路公与四王掠其后子阿珠横击于前尽破走之潭州又遣兵来犯蹙之门濠掩溺无算彼气褫不敢复出壁城下者月余闻世祖班师鄂渚寻遣竒尔济苏将千人来援仍慰劳之由浒黄北渡庚申夏饮至上都至元八年卒年七十三】
　　中统三年秋九月自宿卫将军拜征南都元帅治兵于汴复立宿州【庙碑】
　　至元元年八月掠地庐江入滁阳自安庆经畧两淮攻取战获军声大振【庙碑】
　　四年八月观兵襄阳遂入南郡取仙人帖城寺栅俘生口五万人江陵昼锁宋人间我师还合谋还两淮骁悍骑五千步万人并力邀襄樊间公谓诸将曰若不投宿江北恐落贼便遂自安滩济江独留精骑阵牛心山下立虚塞设疑火夜半贼果至伏兵发斩首万余级【庙碑】初公过襄阳驻马虎头山指顾汉东白河口谓诸将曰若筑垒于此以断饷道襄阳可图也议闻于朝许焉五年九月筑鹿门新城白河等堡【庙碑】
　　六年七月大霖雨汉水溢宋将夏贵范文虎相继以兵来争又遣兵出没东岸林谷间公按观兵势谓诸将曰此张虚形不可与战宜整舟师以备新堡众从之明日南船果趣新堡大破之杀溺生擒者五千获战舰百余艘于是治战舰教水军筑圜城以逼襄阳文虎率舟师来救某知府以百艘泊百丈山掣肘城役皆邀击于湍滩败走之裨将矮张以军旟百舫跃入襄州寻乘轮船顺流东走公与都帅刘整分舣战舰以待燃薪照江两岸如昼公追战至柜门关擒矮张余众尽殪【庙碑】
　　九年三月破樊城外郛重围逼之襄樊两城汉水出其间宋人植木江中锁以铁絙中造浮梁樊恃此为固我以机锯断木斧絙燔其桥襄援既絶公率猛士攻而拔之襄守将吕文焕惧而出降【庙碑】
　　秋七月奉命掠地淮东抵淮阳城下彼以千骑出战公伏师道左佯北贼果乘之擒骑将王都统【庙碑】
　　十一年正月公入觐因奏兵事曰臣乆在行间备见宋人兵弱于昔削平之期正在今日上付相臣议乆不决公复奏曰今圣王临御释乱朝不取臣恐后日又难于今日上喜曰卿言允契朕意诏以兵十万付之【庙碑】秋九月师次郢之盐山得生口四人问知宋沿江九郡精鋭尽萃郢江东西两城今舟师出其间骑兵不得防行两岸此危道也不若取黄家湾堡之东有河口可由中拖船入湖转而下江便时雨乆昼夜不息公料大军方集餽饷不继水陆两间进退无据吾大事去矣遂与丞相巴延议决意前进遂拖舟逹江舍郢而去【庙碑】初过郢按行舟路经大泽中忽骑千人掩至时从骑才数十人公即奋槊驰击所向披靡彼惊走追斩五百余级擒范赵二统制攻沙洋新城拔之前次复州守将翟贵迎降【庙碑】
　　十一月公徃觇汉口兵势时夏贵以铁锁大舰扼江汉口两岸备御坚严公曰可回舟轮河口穿湖中从阳逻堡西沙芜口入江夏甚便【庙碑】
　　十二月大军至阳逻堡攻之不克公语丞相曰攻城下
　　策若分军船之半循　　　　　　　　　　　　【岸】西上泊青山矶下伺隙捣虚可以得志是夜雪大作黎明开霁公遥见南岸多露沙洲即率部曲径渡令载马后随宋将程鹏飞来拒战公横身荡决蹀血大鏖中流败去得船千余艘公登沙洲舟击攀岸步鬬开而复合者数回贼小却出马于岸遂苦战破之追杀至鄂南门岸兵败走夏贵闻公飞渡大惊引麾下兵三百艘先遁余皆溃乱我军乘之江水为赤阳逻堡亦拔尽得军实丞相议师所向或谓先取蕲黄公谓诸将曰若赴下流退无所据上取鄂汉虽迟旬日可以万全水陆趋鄂焚其船三千艘烟焰涨天两城大恐汉阳鄂渚诸兵皆降【庙碑】
　　十二年正月黄蕲江州降公率舟师趋安庆范文虎出降继下池州贾似道统兵扼芜湖遣宋京来请和【庙碑】二月似道师次丁家洲公与丞相议曰当和议未定间昨我船出已乱射又执我逻骑四人宋人无信惟当进兵若避似道不击恐已降州郡今夏难守若实欲和俟渠自来遂与前锋孙虎臣对战夏贵以战舰二千五百艘横亘江中似道将后军殿时我已令诸将顺江两势树礟击其中坚南军陈动趋我船急进公挺身登舰手柁冲船雷鼓大震喊声动天地我师掠彼舟大呼曰宋人败矣似道仓皇失措舳舻簸荡乍分乍合公以小旗麾将校率轻鋭横击深入宋军大败即回棹前走丞相以步骑夹岸掎之追奔百五十里杀溺死者蔽江而下获战舰二百余艘都督府图籍符印悉为我有军资器仗狼籍不胜计是日似道以轻舸东走扬州夏贵走庐州【庙碑】
　　朝廷以宋重兵皆驻江都临安倚之为重四月命公围守扬州公次真州与南兵战珠金沙殱其千人获盐艘三十艘既抵维扬视扬子桥河路漕真粟以助扬乏即树栅断其饷道宋都统姜才领马步二万来争期于必取南军夹河为阵公麾骑士逾河直斩姜阵才所将多亡命叛降余皆淮卒劲勇养鋭日乆战数合坚不能却我佯北才军果逐之我奋而回戈万矢雨集彼不能支骑先遁去我随以铁骑蹂之追奔斩截万八千余级两淮镇将张世杰孙虎臣以兵万艘驻焦山东七月公登石公山脊而望之舳舻连接旌旗蔽江公曰可烧而走也遂摘抗健善彀者千人载以巨缆分两翼夹射公居中合势进击继以火矢着其篷樯烟焰赫赫窘无所出先是虎臣命前船悉沉铁缆于江示以必死至是欲走不能前军争赴水死后军哄走追至图山获白鹞子七百余艘是后淮东诸城兵不复出矣【庙碑】
　　十月拜中书左丞相仍谕之曰淮南重地庭芝狡狯须卿守之时诸军进取临安公驻兵州彼絶应援扬不能为后患兵不血刃而两浙平定公控制之力为多【庙碑】十三年二月夏贵举淮西诸城来附公谓诸将曰今宋已亡庭芝未下以外助犹多故也若絶声援塞饷道尚恐东走通泰假息江海乃栅扬之西北丁村拒髙邮寳应粮运贮粟以备湾头堡留驻新城用逼泰州又遣千夫长巴延察帅甲骑三百壮湾头兵力仍谕之曰庭芝水路既阻必从陆出冝谨备之如丁村烽起当首尾相应断贼归路六月姜才知髙邮米运将至出步骑五千果犯丁村与我兵相抗至晓巴延察来援所将皆精兵旗帜作双赤月大军望其尘起连呼曰丞相来矣南军识其帜才脱身走追杀骑兵四百步卒免者不满百人庭芝挟姜才东走公率兵追袭杀步卒千人仅入泰州乃筑垒以守之【庙碑】
　　七月朱焕以扬州降泰州守将开北门纳我师执庭芝等出继奉命戮扬州市扬泰既下公申严士卒不得入城致毫髪犯有武卫军校掠民二马即斩以徇其号令肃赏罚信有古名将风【庙碑】
　　九月两淮悉平冬北觐见世祖于大明殿庭陈宋俘设席防贺因上奏曰是皆陛下威徳所致臣何与焉第功行赏实封泰兴县二千户【庙碑】
　　二十三年奉命北伐叛王色埒黙等明年凯旋继西征至哈刺霍州以疾薨【庙碑】
　　公贵而不有其位难而克任其责料敌明临几果闻敌所在忠勇奋发不俟严办跃马挺槊陷阵深入故士卒感服争出死力南讨北征四十年间大小百五十战未尝败衂其追降生擒者皆释而不问及处闲暇恂恂似不能言论者谓公智信仁勇四者兼备与孙吴合云【庙碑】
　　丞相楚国武定公
　　公名阿尔哈雅辉和尔氏初事帝潜邸至元元年由中书省郎中防议省事出佥河南行省转亷访使五年治兵于楚复同佥行中书省七年拜防知政事兼汉军都元帅十一年拜中书右丞相宋亡拜平章政事十三年拜湖广行省左丞相未行薨年六十
　　公防聪颖而辩长躬农耕喟然曰大丈夫当立功国家何至与细民勤力畎亩释耒去求读国书一月而尽其蕴师学甚【缺】　　　除宋苛法衣衾惸嫠诏以世杰穷而来归弃江陵市禩孙征至京师死犹没入其妻子还公于鄂【神道碑】
　　初公下江陵驿闻大防三日晓近臣曰巴延东兵阿尔哈雅孤军戍鄂朕尝深忧或荆蜀连兵顺流而东人心未牢必翻城为内应根本斯蹶孰谓吾北庭人能覆全荆江浙闻之肝胆落矣而吴东兵可无后虞即封江陵民千家【神道碑】
