<!-- { "loadSidebar": true } -->
　　石湖居士以淳熙丁酉嵗五月二十九日戊辰离成都是日泊舟小东都合江亭下合江者岷江别沠自永康离堆入成都及彭蜀诸郡合于此以下新津緑野平林烟水清逺极似江南亭之上曰芳华楼前后植梅甚多故事腊月赏梅于此管界廵检在亭旁每花开及三分廵检司具申一两日开燕盐司预焉蜀人入吴者皆自此登舟其西则万里桥诸葛孔明送费祎使吴曰万里之行始于此后因以名桥杜子美诗曰门泊东吴万里船此桥正为吴人设余在郡时每出东都过此桥为之慨然东下五里曰板桥滩自蜀都下峡滩之始也六月己巳朔发孥累舟下眉州彭山县泊单骑转城过东北两门又转而西自侍郎堤西行岷山道中流渠汤汤声震四野新秋勃然郁茂前两旬大旱种几不入土临行连日得雨道见田翁欣然曰今年又熟矣五十里至郫县观者塞涂皆严妆盛饰帟幕相望葢自来无制帅行此路者自是而西州县皆然郫邑屋极盛家家有流水脩竹而杨氏之居为最县圃本犀浦县今废属郫犹为壮镇杜子美诗南京犀浦道四月熟黄梅湛湛长江去防防细雨来蜀无梅雨子美梅熟时经行偶值雨耳恐后人便指为梅故辩之唐宗幸蜀尝以成都为南京云郫商截大竹长二尺以下留一节为底刻其外为花纹上有葢以铁为提梁或朱或黒不漆大率挈酒竹筒耳华阳风俗记所载乃刳竹倾酿闭以藕丝蕉叶信宿馨香逹于外然后断取以献谓之郫筒酒观此则是就竹林中为之今无此酒法矣庚午二十里早顿安徳镇四十里至永康军一路江水分流入诸渠皆雷轰雪卷美田弥望所谓岷山之下沃埜者正在此崇徳庙在军城西门外山上秦太守李冰父子庙食处也辛未登城西门楼下临岷江江自山中至此始盛壮对江即岷山岷山之最近者曰青城山其尤大者曰大面山大面之后皆西戎山矣西门名玊垒闗自少城转登浮云亭李蘩清叔守郡时所作取杜子美诗玊垒浮云变古今之句登临雄胜又登懐古亭俯观离堆离堆者李太守凿崖中防分江水一沠入永康以至彭蜀支流自郫以至成都懐古对崖有道观曰伏龙相传李太守锁孽龙于离堆之下观有孙太古画李氏父子像出玊垒闗登山谒崇徳庙新作庙前门楼甚壮下临大江名曰都江江源正自西戎中来由岷山涧壑出而会于此故名都江世云江出岷山者自中国所见言之也李太守疏江驱龙有大功于西蜀祠祭甚盛嵗刲羊五万民买一羊持以祭而偶产羔者亦不敢留并驱以享庙前屠户数十百家永康郡计至専抑羊税甚矣其杀也余作诗刻石以讽冀神听万一感前近离堆累石子作长河以遏水号象鼻以形似名西州夏旱支江水涸即遣使致祷增堰壅水入支江三四宿水即徧谓之摄水余在成都连嵗遣郡丞冯俌摄水祠下皆如期而应连得稔既谒谢于庙徜徉三楼而返将至青城度绳桥长百二十丈分为五架桥之广十二绳排连之上布竹笆攅立大木数十于江沙中辇石固其根每数十木作一架挂桥于半空大风过之掀举幡幡然大略如渔人防网染家晾防帛之状又须舍舆疾歩从容则震掉不可立同行皆失色郡人云稍迂数里有白石渡可以船济然极湍险也十五里早顿罗汉院沿江行山脚入青城界左右多幽居流水琮琤脩竹弥望晚渐入山三十里至青城山门曰宝仙九空洞天夜宿夫人观观在丈人峯下五峯峻峙如屏观之台殿上至岩腹丈人自唐以来号五岳丈人储福定命真君传记略云姓甯名封与黄帝同时帝从之问龙蹻飞行之道本朝増崇祠典与庐皆有宫名此独号丈人观先是其徒以为言余为请之朝李焘仁父适为礼部侍郎上议曰按河图括地象岷山之精上为井络帝以防昌神以建福注曰昌即庆也青城实岷山第一峰会庆又符诞节之名乃赐名会庆建福宫余将入山而勑书适至乃作醮以祝圣谢恩真君殿前有大楼曰玉华翚飞轮奂极土木之胜殿四壁孙太古画黄帝而下三十二仙真笔法超妙气格清逸此壁冠于西州两庑古画尚多半已剥落惟张果老孙思邈二像无恙壬申泊青城山始生之辰今春病少城几殆仅得更生因来名山禳祭夜道士就殿前作歩虚仪方升坛有大炬出殿后岩上色洞赤周旋山顶有顷变灭同游者疾趋来观则无有矣余黙请于丈人此灯正为仆出当复见使诸人共观之语脱灯复出分合转若经藏然食顷乃没观人云从来此峰无灯四年前曽一见今日山后老人村耆耋妇子辈闻余至此皆扶携来观村去此不逺但过数绳桥俗称其村曰獠泽余以为不雅驯更名老宅近来盐酪路通夀亦减癸酉自丈人观西登山五里至上清宫在最髙峰之顶以板阁揷石作堂殿下视丈人峰直堵墙耳岷山数百峰悉在栏槛下如翠浪起伏势皆东倾一轩正对大面山一上六十里有夷坦曰芙蓉坪道人于彼种芎非留旬日不可登且渉入夷界虽羽衣辈亦罕到雪山三峰烂银琢玉闯出大面后雪山在西域去此不知几里而了然见之则其峻极可知上清之游真天下伟观哉夜有灯出西山以千百数谓之圣灯所至多有説者不能坚决或云古人所藏丹药之光或谓草木之灵者有光或又以为龙神山鬼所作其深信者则以为仙圣之所设化也甲戌下山五里复至丈人观二十里早顿长生观范长生得道处也有孙太古画龙虎二像在殿外两壁上笔势挥扫云烟飞动葢孙笔之尤竒者殿壁又孙画未成龙一堵相传孙欲画龙而不知其真有丈夫过云君欲识真龙乎忽变而夭矫孙谛视画得之视稍久一目遂眚即此画也旧壁宣和间取入京师后道士募名笔摹新壁今所存者摹本也晚宿范氏庄园乙亥十五里发青城县同年雅州守何正仲子方来见招游其羣从园林江水分流入县滩声聒耳以故人家悉有流渠脩竹易成幽趣四十五里晚宿蜀州城外圣佛院丙子二十里早顿周家庄周氏三大第皆髙爽严洁大抵沃埜所在二百年不见兵火居民屋室如法有承平气象十里至蜀州郡圃内西湖极广袤荷花正盛湖船泛之繋缆古木脩竹间景物甚野为西州胜处湖中多小菱可食蜀无菱至此始见之郡守吴广仲撤旧四相堂新之名曰熙春余谓不若仍其旧四相谓唐李绛钟绍京等皆尝为蜀州刺史者然但名四相嫌限定数乃为更名相业丁丑三十里早顿江原县前馆职张縯季长招至其曾祖所作善颂堂上季长之祖与司马公范太史同朝相善也论新法不合归二公作善颂堂诗以送之使归夀其亲诗卷皆存壁有赵清献公宰邑时题字季长之族祖浩藏仁宗御飞白书山谷所跋者其末句誉天地之髙厚赞日月之光华臣知其不能也今集中作臣自知其不能也自字葢后来所增语意方全山谷自称洪州分宁县双井里前史官臣黄庭坚葢谪戎州时所跋四十里宿新津县成都及此郡送客毕会邑中借居僦舍皆蒲县人以为盛成都万里桥下之江与岷江正派合于此戊寅为送客住一日饭罢发遣令各归留者尚十五六新津县廨上雨旁风无一席寛洁处送客贪于相从欢然竟日忘其居之陋也己卯大雨不可登修觉者新津县对江一小山上有絶胜亭一望平野可尽西川杜子美所谓西川供客眼惟有此江郊是日雾雨昏昏非逺望所宜故不复登辰初以小舟下彭山已刻与孥累船会即解维午后至眉州城外江即玻瓈江也冬时水色如此方夏潦怒涛涨皆黄流耳江上小山名蟇頥川平逺似江浙间城中荷花特盛处处有池塘他郡种荷者皆买于眉徧城悉是石街最为雅洁前守王杨英昭祖所作也景疏楼在子城上甚草草闻旧在其角尤不如今其前多草木蔽亏无所见庚辰刘惇文濳眉人也招集于郡圃起文堂堂名葢为东坡设对起文又一堂前守李石知几所作名元祐学堂眉人云李揭堂名轻薄子于郡前旗亭上亦书其榜曰淳熙酒肆俗大抵好论议文濳郡人也眉郡治有古灶在防事后太守不敢居扃钥奉祠之又闻军资库有一水瓮满贮石子每月朔亦祠之仍增水石各一器不知其几年而至今不满官府怪诬之事未有如眉之灶瓮者辛巳招送客燕于眉山馆与叙别荔子已过郡中犹余一株皆如渥丹尽撷以见饷偶有两拌留馆中经宿取视绿叶红实粲然乃知寻常用篮络盛贮徒欲透风不知为露沾洒风日炙薄经宿色香都变试取数百颗贮以大合密封之走介入成都以遗髙宋二使者亦两夕到二君回书云风露之气如新记之以告好事者壬午发眉州六十里午至中岩号西川林泉最佳处相传为第五罗汉诺矩那道塲又为慈姥龙所居登岸即入山径半里有唤鱼潭水出岩下莫知浅深是为龙之窟宅人拍手潭上则羣鱼自岩下出然莫敢玩两年前有监司从卒浴其中若有物曵入岩下翌日尸浮出江上又半里有深源泉凡五里至慈姥岩岩前即寺也凡山中岩潭亭院之榜皆山谷书山谷贬戎州今叙州也有亲故在青神遂至眉游中岩自此不复西葢元不识成都疑有所畏避云入寺侧出石磴半里余有三石峰平正如髙楼巍阙嶻嶪竒伟不可名状前二峰后一峰如品字前二峰之间容一径可以并行至中峯之下有石室诺矩那庵也旧説有天台僧过病僧与一木锁匙曰异日至眉之中岩以此匙扣石笋我当出见已而果然天台僧怃然识为病僧挈以赴海中斋会既回如梦觉自此中岩之名遂显三峰上人谓之石笋余观之乃三石楼笋葢不足道旁又有寳缾峰数百尺上侈下缩真一古壶亦甚竒怪送客复集山中遂留宿初夜月出东岭松桂如防霜雪与诸人慿栏极谈至夜分散癸未早食后与送客出寺至慈姥岩前徘徊皆不忍分袂复班荆小饮岩下须臾风雨大至岩溜垂下如布雨映松栢如玉尘散飞诸贤各即席作诗不觉日暮遂皆不成行下山复入寺中宿甲申早出山至江歩与送客先归者别放船过青衣入湖瀼峡由平羌旧县至嘉州日未晡自眉至嘉百二十里中岩其半途也谒宪使程咏之于雪堂咏之葺重堂之后一堂深清凉専以度暑尽取所藏雪图挂四壁而榜曰雪堂将以馆余余不暇迁然未行以前葢日造焉先是余造舟于叙既成泝流泊于嘉甫毕而被召自合江乗小舟至此登新舰乃治装及载诸军封桩稍治一行私商匿税之弊例留数日行馆之侧曰问月堂虽久不葺然月正出前檐名不虚得城累大石为之以备涨湍虽庳而坚仪门之榜曰犍为郡然非汉郡旧地也尤多荔枝皆大本轮囷数围以九顶寺殿前极核者为最每嵗宪司専之乙酉泊嘉州渡江游凌云在城对岸山不甚髙绵延有九山头故又名九顶旧名青衣山青衣蚕丛氏之神也旧属于羌县县废并属龙游跻石磴登凌云寺寺天宁阁即大像所在嘉为众水之会导江沫水为岷江皆合于山下南流以下犍为沫水合大渡河由雅州而来直捣山壁滩泷险恶号舟檝至危之地唐开元中浮屠海通始凿山为弥勒佛象以镇之髙三百六十尺顶围十丈目广二丈为楼十三层自头面以及其足极天下佛像之大两耳犹以木为之佛足去江数歩惊涛怒号汹涌过前不可安立正视今谓之佛头滩佛阁正面三峨余三面皆佳山众江错流诸山间登临之胜自西州来始见此耳东坡诗但愿身为汉嘉守载酒常作凌云游后人取其语作载酒亭于山上丙戌泊嘉州游万景楼在州城旁髙丘之上汉嘉登临山水之胜既豪西州而万景所见又甲于一郡其前大江之所经犍为戎泸逺山缥缈明灭烟云无际右列三峩左横九顶残山剰水间见错出万景之名真不滥余诗葢题为西南第一楼也九顶之旁有乌龙一峰小江水绕之如巧画之图楼前百余歩有古安乐园山谷常游之名轩曰涪翁壁间题字犹存云见水绕乌龙惟此亭耳是时未有万景故山谷以安乐园为胜今不足道矣下山入小巷至广福院中有水洞静听洞中时有金玉声琅然清越不知水滴何许作此声也旧名东丁水寺亦因名东丁院山谷更名方响洞题诗云古人名此东丁水自古丁东直到今我为更名方响洞要知山水有清音丁亥戊子己丑庚寅辛卯泊嘉州遣近送人马归者十九留家嘉州岸下单骑入峩眉有三山为一列曰大峩中峩小峩中峩小峩昔传有游者今不复有路惟大峩一山其髙摩霄为佛书所记普贤大士示现之所自郡城出西门济燕渡水汹涌甚险此即雅州江其源自嶲州卭部合大渡河穿夷界千山以来过渡宿蘓稽壬辰早发蘓稽午过符文镇两镇市井繁类壮县符文出布村妇聚观于道皆行而绩麻无索手者民皆束艾蒿于门然之发烟意熏袚秽气以为迎礼午后至峩眉县宿癸巳发峩眉县出西门登山过慈福普安二院白水荘蜀村店十二里龙神堂自是磵谷春淙林樾雄深小憩华严院过青竹桥峩眉县新观路口梅树垭雨龙堂至中峯院院有普贤阁回还十二峯绕之背隠白崖峰右旁最髙而峻挺者曰呼应峰下有茂真尊者庵人迹罕至孙思邈隠于峩眉茂真在时常与孙相呼相应于此云出院过樟木牛心二岭及牛心院路口至双溪桥下石堑深数十丈窈然沉碧飞湍喷雪奔出桥外则入岑蔚中可数十歩两溪合为一以投大壑渊渟湛澈为溪滩滩中悉是五色及白质青章石子水色麴尘与石色相得如铺翠锦非摹写可具朝日照之则有光彩发溪上倒射岩壑相传以为大士小现也牛心寺三藏师继业自西域归过此将开山两石鬭溪上揽得其一上有目以为宝瑞至今藏寺中此水遂名宝现溪自是登危磴菩萨阁当道有榜曰天下大峩山遂至白水普贤寺自县至此歩歩皆峻阪四十余里然始是登峯顶之山脚耳甲午泊白水寺大雨不可登谒普贤大士【铜像】国初敇成都所铸有太宗仁宗真宗三朝所赐御制御书百余卷七宝冠金珠璎珞袈裟金银缾鉢奁炉匙筯果垒铜钟鼓锣磬蜡茶塔芝草之属又有崇宁中宫所赐钱幡及织成红幡等物甚多内仁宗所赐红罗紫綉袈裟上有御书发愿文曰佛法长兴法轮常转国泰民安风雨顺时干戈永息人民安乐子孙昌盛一切众生同登彼岸嘉祐七年十月十七日福宁殿御劄记次至裹藏亦朝廷遣尚方工作寳藏也正面为楼阙两旁小楼之钉校皆以防石极备竒靡相传纯用京师端门之制经书则造于成都用碧□纸银书之卷首悉有销金图一卷之事经帘织轮相铃竹器物及天下太平皇帝万嵗等字于繁花缛叶之中今不复见此等织文矣次至三千铁佛殿云普贤居此山有三千徒众共住故作此佛冶铸甚朴拙是日设供且祷于佛丏三日好晴以登山乙未大霁遂登上峰自此至峰顶光相寺七宝岩其髙六十里大略去县中平地不下百里又无蹊磴无此比者余以健卒挟山轿强登以山丁三十三曵大绳行前挽之同行则用山中梯轿出白水寺侧门便登心山言峻甚足膝于心胸云过第亭觜石子雷大小深坑骆防岭簇店凡言店者当道板屋一间将有登山客则寺僧先遣人煑汤于店以俟蒸炊又过峯门罗汉店大小扶揜错喜欢木皮里胡孙梯雷洞平凡言平者差可以托足之处也雷洞者路左深崖万仞磴道缺处则下瞰沉黒若洞然相传有渊水龙神所居凡七十二洞嵗旱则祷于第三洞初投香币不应则投死彘及妇人敝履之类以枨触之往往雷风暴发峯顶光明岩上所谓兠罗绵云亦多出于此洞过新店八十四盘娑罗平娑罗者其木华如海桐又似杨梅花红白色春夏间开惟此山有之如登山半即见之至此满山皆是大抵大峩之上凡草木禽虫悉非世间所有昔固传闻今亲验之余来以季夏数日前雪大降木叶犹有雪渍斓斑之迹草木之异有如八仙而深紫有如牵牛而大数倍有如蓼而浅青闻春时异花尤多但是时山寒人鲜能识之草叶之异者亦不可胜数山髙多风木不能长枝悉下垂古苔如乱发鬖鬖挂木上垂至地长数丈又有塔松状似杉而叶圆细亦不能髙重重偃蹇如浮图至山顶尤多又防无鸟雀盖山髙飞不能上自娑罗平过思佛亭软草平洗脚溪遂极峯顶光相寺亦板屋数十间无人居中间有普贤寺小殿以上卯初登山至此己申后初辰暑路渐髙渐寒到八十四盘则骤寒比及山顶亟挟纩两重又加毳衲駞茸之裘尽衣笥中所藏繋重巾摄毡犹凛栗不自持则炽炭拥炉危坐山顶有泉煑米不成饭但碎如砂粒万古氷雪之汁不能熟物余前定知之自山下携水一缶来财自足也移顷冒寒登天仙桥至光明岩炷香小殿上木板皮葢之王瞻叔参政尝易以瓦为雪霜所薄一年輙碎后复以木皮易翻可二三年人云佛现悉以午今己申后不若归舍明日复来逡巡忽云出岩下旁谷中即雷洞山也云行勃勃如□仗既当岩则少驻云头现大圆光杂色之晕数重倚立相对中有水墨影若仙圣跨象者盌茶顷光没而其旁复现一光如前有顷亦没云中复有金光两道横射岩腹人亦谓之小现日暮云物皆散四山寂然乙夜灯出岩下徧满弥望以千百计夜寒甚不可久立丙申复登岩眺望岩后岷山万重少北则瓦屋山在雅州少南则大瓦屋近南诸形状宛然瓦屋一间也小瓦屋亦有光相谓之辟支佛现此诸山之后即西域雪山崔嵬刻削凡数十百峰初日照之雪色洞明如烂银晃耀曙光中此雪自古至今未尝消也山绵延入天竺诸蕃相去不知几千里望之但如在几案间瑰竒胜观真冠平生矣复诣岩殿致祷俄氛雾四起混然一白僧云银色世界也有顷大雨倾注氛雾辟易僧云洗岩雨也佛将大现兠罗绵云复布岩下纷郁而上将至岩数丈輙止云平如玉地时雨犹余飞俯视岩腹有大圆光偃卧平云之上外晕三重每重有青黄红绿之色光至正中虚明凝观者各自见其形现于虚明之处毫厘无隠一如对镜举手动足影皆随形而不见旁人僧云摄身光也此光既没前山风起云驰风云之间复出大圆相光横亘数山尽诸异色合集成采峯峦草木皆鲜妍绚蒨不可正视云雾既散而此光独明人谓之清现凡佛光欲现必先布云所谓兠罗绵世界光相依云而出其不依云则谓之清现极难得食顷光渐移过山而左顾雷洞山上复出一光如前而差小须防亦飞行过山外至平野间转徙得得与岩正相直色状具变遂为金桥大略如吴江垂虹而圯有紫云捧之凡自午至未云物净尽谓之收岩独金桥现至酉后始没同登峯顶者幕客简世杰伯隽杨光商卿周杰徳俊虞植子建及家弟成绩今日复有同年杨愻伯勉幕客李嘉谋良仲自夹江来甫至而光现丁酉下山始登山时虽跻攀艰难有绳曵其前犹险而不危下山时虽复以绳纵与后梯斗下舆夫难着脚既险且危下山渐觉暑气以次减去绵衲午至白水寺则絺如故闻昨暮寺中大雷雨峯顶夕阳快晴元不知也幕客范谟季申郭明复中行杨辅嗣勲皆自汉嘉来会而不及余于峯顶食后同游黒水过虎溪桥奔流激湍大略【缺】　而小不及始开山僧自白水寻胜至此溪涨不可渡有虎蹲伏其旁因遂跨之乱流以济故以名溪白黒二水皆以石色得名黒石前对日峯栋宇稍洁宿寺中东阁秋七月戊戌朔离黒水复过白水寺前渡双溪桥入牛心寺雨后防路白云峡水方涨碧流白石照人肺肝如层氷积雪中篮舆下行峡浅处以入寺飞涛沬襟裾皆濡境过清毛发尽竦寺对青山莲峯有白云青莲二门最佳牛心本孙思邈隠居相传时出诸山寺中人数见之小説亦载招僧诵经施与金钱正此山故事有孙仙炼丹灶在峯顶及淘朱泉白云峡最深处去数里水深不可渉独访丹灶旁多竒石祠堂后一石尤佳可以箕踞晏坐名玩丹石寺有唐画罗汉一板笔迹超妙眉目津津欲与人语成都古画浮屠像最多以余所见皆出此下蜀画胡僧惟卢楞迦之笔为第一今见此板乃知楞迦源流所自余十五板亡之矣此寺即继业三藏所作业姓王氏耀州人隶东京天夀院干徳二年诏沙门三百人入天竺求舍利及贝多叶书业预遣中至开宝九年始归寺所藏湼盘经一函四十二卷业于每卷后分记西域行程虽不甚详然地里大略可考世所罕见録于此以备国史之阙业自阶州出塞西行由灵武西凉甘肃沙等州入伊吾髙昌焉耆于阗踈勒大石诸国度雪岭至布路州国又度大葱岭雪山至伽湼弥罗国西登大山有萨埵太子投崖饲虎处遂至健陀罗国谓之中印土又西至庶流波国及左烂陁罗国国有二寺又西过四大国至大曲女城南临滔牟河北背洹河塔庙甚多而无僧尼又西二程有宝堦故墓又西至波罗柰国两城相距五里南临洹河又西北十许里至鹿野苑塔庙佛迹最伙业自云别有传记今不传矣南行十里渡洹河南大有浮图自鹿野苑西至摩羯提国馆于汉寺寺多相入入村隶焉僧徒往来如归南与杖山林相直嵬峯岿然山北有优波掬多石室及塔庙故基西南百里孤山名鸡足三峯云是迦叶入定处又西北百里有菩提宝座城门相望金刚座在其中东向至东尼连禅州东岸有石柱记佛旧事自菩萨提座东南五里至佛苦行处又西五里至三迦叶村及牧牛女池金刚座二北门外有师子国伽蓝又北五里至伽耶城又北十里至伽耶山是佛説宝云经处又自金刚座东北十五里至正觉山又东北三十里至骨磨城业馆于鰕罗寺谓之南印土诸国僧多居之又东北四十里至王舍东南五里有降醉象塔又东北登大山细路盘斜有舍利子塔又临涧有下马迎风塔度絶壑登山顶有大塔庙云是七佛説法处山北平地又有舍利本生塔其北山半曰鹫峰云是佛説法华经处山下即王舍城城北山址有温泉二十余井又北有大寺及迦兰陁竹园故迹又东有阿难半身舍利塔温汤之西有平地直南登山腹有毕鉢罗窟业止其中诵经百日而去窟西复有阿难证果塔此去新王舍城八里日往乞食会新王舍城中有兰若隶汉寺又有树提迦故宅城其西有轮王塔又北十五里有那烂陁寺寺之南北各有数十寺门皆西向其北有四佛座又东北下五里至乌巅头寺东南五里有圣观自在像又东北十里至伽湼弥罗汉寺寺南距汉寺八里许自汉寺东行十二里至却提希山又东七十里有鸽寺西北五十里有支那西寺古汉寺也西北百里至花氏城育王故都也自北渡河北至毗耶离城有维摩方丈故迹又至拘尸那城又多罗聚落逾大山数重至泥波罗国又至磨逾里过雪岭至三耶寺由故道自此入阶州太祖已晏驾太宗即位业诣阙进所得梵防舍利等诏择名山修习登峨眉北望牛心众峰环翊遂作庵居已而为寺业年八十四而终出牛心复过中峰之前入新峩眉观自观前山开新路极峻斗下冒雨以游龙门竭蹷数里歘至一处涧溪自两山石门中涌出是为龙门峡也以一叶舟棹入石门两岸千岩壁色如碧玉刻削光润入峡十余丈有两瀑布各出一岩顶相对飞下嵌根有盘石承之激为飞雨溅沫满峡舟过其前衣皆沾洒透湿又数丈半岩有圆龛去可二丈以木梯升之即龙洞也峡中绀碧无底石寒水清非复人世舟行数十歩石壁益峻水益湍亟回棹舟人云前去更竒以雨大作如飞瀑沾濡暑肌起粟骨惊神栗乎其不可以久留也昔尝闻峨眉双溪不减庐山峡前日游之真竒絶及至龙门则双溪又在下风葢天下峡泉之胜当以龙门为第一要之游者自知未之游者必以余言为过然其路崄絶乱石当道至峡口葢大峩峯顶天下絶观蜀人固自罕游而龙门又胜絶于山间游峩眉者亦罕能到非好竒喜事忘劳苦而不惮疾病者不能至焉复寻大路出山初夜始至县中己亥发峩眉晚至嘉州庚子辛丑皆泊嘉州壬寅将解防嘉守王亢子苍留看月榭前权守陆游务观所作正对大峩取李太白峩眉山月半轮秋影入平羌江水流之句郡治乃在山坡上正堂之偏有孙真人祠祠前有丹井又有石洞亦有水声如东丁号鸣玉洞食后发嘉监司太守前路相别宪司更独棹叶舟过佛头滩覆于望中子侄船上重下轻屡欹侧不免议易舟仅行二十里至王波宿蜀中称尊老者为波祖及外祖皆曰波又所谓天波日波月波者皆尊之之称此王波葢王老或王翁也宋景文尝辩之谓当作皤字鲁直贬涪州别驾自号涪皤或从其俗云癸卯发王波渡四十里至罗防镇岸有石如马村人常以绳縻之云不然为怪百里至犍为县县有江楼甚髙爽下临长川过县二十里至下坝宿
