<!-- { "loadSidebar": true } -->
　　甲辰发下坝百里至叙州宣化县百二十里至叙州才亭午叙古戎州也山谷谪居在小寺中号大死庵后人就作祠堂并裒墨迹刻其中方山谷谪居时屡有锁江亭诗今江上旧基别作新亭颇如法锁江者旧戎州在对江平坡之上与夷蛮杂处马湖江自夷中出合大江夷自马湖舟行过旧州下放聨锁于江口以防其出没今徙州治于南岸而锁江之名犹存犹置锁中流但栏税而已旧州有韦臯纪功碑岿然在荒榛中对江诸夷皆重屋林木蔚然盛暑犹荷氊以观客舟之过江两岸多荔子林郡醖旧名重碧取杜子美戎州诗重碧拈春酒轻红擘荔枝之句余谓重字不宜名酒为更春碧印本拈或作酤郡有碑本乃作粘字己巳发叙州十五里有南广江来合大江通百二十里至南溪县四十里至泸州江安县道中有滩号张旗三滩谓湍势犇急张旗之顷已过三滩也百二十里至泸州方申时大雨中不暇登眺泸虽近年以为帅府井邑草草不成都会亦以密迩夷蛮故也然在滩已为江阳县矣蜀中虽泸叙之城皆以屋葢之极类广西叙多頺圯泸独全好犹不及桂林之壮泸叙对江即夷界近城有渡泸亭竟不知诸葛孔明的从何处渡或云叙正对马湖江马湖入诸夷路当自彼渡也丙午泊泸州登南定楼为一郡佳处前帅晁公武子止所作下临内江此水自资简州来合大江城上有凉风亭瞰二江合处于纳凉最宜梁介子辅所作子辅葢得末疾于斯亭竟以不起亭名疑防云丁未予将解维泸帅马骐徳骏移具江亭比散风起日亦曛不可行戊申发泸州百二十里至合江县对岸有庙曰登天王相传为吕光庙事苻坚以破虏将军平蜀有功后其子绍即天王位登天之名或以此舟至县皆上谒以鱼为享无即以鲊又以鸠摩罗什从祀而享以饼饵又有刘仙观右对江安乐山刘仙名珍隋开皇时人山中出天符木叶上有篆文如道士书符人采以相赠遗蜀中送客至嘉州归尽独杨商卿父子谭李士听称三人送至此逾千里矣乃为留一宿以话别己酉发合江二百四十里至恭州江津县二十里过渔洞宿泥培村庚戌发泥培六十里至恭州自此入峡路大抵自西川至东川风土已不同至峡路益陋矣恭为州乃在一大盘石上盛夏无水土气毒热如炉炭燔灼山水皆有瘴而水气尤毒人喜生瘿妇人尤多自此至秭归皆然承平时谓之川峡自不同年而语军兴置大师司始总名四川然法令科条犹称川峡泊舟小憩报恩寺热亦不可逃生平不堪暑未有如此日者辛亥发恭嘉陵江自村阆果舍等州来合大江百四十里至涪州乐温县有张翼徳庙大观中赐额雄威绍兴中封忠显王蒲氏墨旧出此县大韶死久矣其族人犹卖墨不复能大佳亦以价贱故七十里至涪州排亭之前波涛大泊濆淖如屋不可稍船过州入黔江泊此江自黔州来合大江怒涨水色黄浊黔江乃清冷如玻璃其下委是石底自成都登舟至此始见清江虽不与蕃部杂居旧亦夷俗号为四人四人者谓华人巴人及廪君与盘瓠之种也自眉夀嘉至此皆产荔枝唐以涪州任贡杨太真所嗜去州数里有妃子园然其品实不髙今天下荔枝当以闽中为第一闽中又以莆田陈家紫为最川广荔枝子生时固有厚味多液者干之肉皆瘠闽产则否壬子发涪州过羣猪滩既险且长水虽大涨乱石犹森然两旁他舟皆荡兀惊怖号呼百二十里至忠州酆都县去县三里有平都山仙都道观本朝更名复冒大暑往游阪道数折乃至峰顶碑牒所传前汉王方平后汉隂长生皆在此得道仙去有隂君丹炉及两君祠堂皆存祠堂唐李吉甫所作壁亦有吉甫像有晋隋唐三殿制度率痹狭不突兀故能久存壁皆唐时所画不能尽精惟隋殿后壁十仙像为竒笔丰臞妍怪各各不同非若近世绘仙圣者一切为靡曼之状也晋殿内壁亦有溪女等像可亚隋壁殿前浴丹池不甚甘凉满山古栢大数围转运司嵗遣官视相传为隂君手种今以成都孔明庙栢观之彼止刘蜀时物乃大此数倍然段文昌修观记己云峭壁千仞下临佛波老栢万栽上防峯顶段时已称老栢或真隂君所植直差瘦耳隂君以炼丹济人为道业其法犹传知石泉军章森徳茂家有隂丹甚竒即隂君丹法也观中唐以来留题碑刻以百数暑甚不暇徧读道家以防狱所寓为酆都宫羽流云此地或是晚行数十里至竹平宿癸丑发竹平七十里至忠州有四贤阁绘刘晏陆贽李吉甫白居易像皆尝谪此州者又有荔枝楼乐天所作又行五十里至万州武宁县八十里至万州宿在江滨邑里最为萧条又不及恭涪蜀谚曰益梓利防最下忠涪恭万尤卑然泝江入蜀者至此即舍舟而徒不两旬可至成都舟行即须十旬甲寅早游西山万有西山及岑公洞皆可游岑叟事见严挺之碑隋末避地得道洞隔涨江不暇往西山之麓登阪及山半得平地有泉溢为小湖作亭堂其上荷芰花充满四山紫翠环之亦佳处也山谷题字极称许之湖上有烟霖阁取题中语也食顷回解舟六十里至开江口水自开连州来合大江四十里至下岩沿江石壁下忽嵌空为大石屋即石壁凿为像设前有瑞光阁上石岩如檐覆之水落岩下排溜阁前此景甚竒然此水乃山顶田间灌溉之余旱则涸矣阁前有大荔枝两株交柯蔽映入蜀道至此始见荔子岩壁刻字尤多坡谷皆有之坡书殊不类非其亲迹寺屋尤敝壊昔有刘道者创之刘死凿岩壁以藏骨又有石室处可辨也四十里至云安军又十余里风作水涌泊舟宿乙卯过午风稍息遂行百四十里至防州余前年入蜀以重午至防鱼复方涨八阵在水中今来水更过之六十四絶不复得见颇有遗恨峡江水性大恶饮輙生瘿妇人尤多前过此时婢子辈汲江而饮数日后发热一甫宿项领肿起十余人悉然至西川月余方渐消散守倅乃日取水于卧龙山泉去郡十许里前此不知也丙辰治州早遣人视瞿唐水齐仅能没滟滪之顶盘涡散出其上谓之灔滪撒发人云如马不可下况撒发耶是夜水忽骤涨渰及排亭诸簟舍亟遣人毁拆终夜有声及明走视滟滪则已在五丈水下或谓可以侥幸乗此入峡而防人犹难之同行皆往瞿唐祀白帝登三峡堂及游髙斋皆在闗上髙斋虽未必是杜子美所赋然下临滟滪亦竒观也丁巳水长未巳辰巳时遂决解维十五里至瞿唐口水平如席独滟滪之顶犹涡纹瀺灂舟柫其上以过揺艣者汗手死心皆面无人色葢天下至险之地行路极危之时旁观皆神惊余已在舟中一切付自然不暇问据胡牀坐招头处任其荡兀每一舟入峡数里后舟方敢续发水势怒急恐猝相遇不可解拆也帅司遣卒执旗次第立山之上下一舟平安则簸旗以招后船旧图云滟滪大如襆瞿唐不可触滟滪大如马瞿唐不可下此俗传滟滪大如象瞿唐不可上葢非也后人左右辩之甚详入峡百余歩南壁有泉相传行人欲饮水则叫呼曰人渴也泉出岩罅尽一杯而止舟行速且难稍泊不暇考也峡中两岸髙岩峻壁斧凿之痕皴皴然而黒石滩最号崄恶两山束江骤起水势不及平两边髙而中洼下状如茶碾之槽舟檝易以倾侧谓之茶槽齐万万不可行余来水势适平免所谓茶槽者又水大涨渰没草木谓之青草齐则诸滩之上水寛少浪可以犯之而行余之来水未能尽没草木但名草根齐法亦不可渉然犯难以行不可回首也十五里至大溪口水稍濶山亦差逺防峡之险纾矣七十里至巫山县宿县人云昨夕水大涨滟滪恰在船底故可下防峡至巫峡则不然恰须水退十丈乃可是夕水骤退数丈同行者皆有喜色戊午乗水退下巫峡滩泷稠险濆淖洄洑其危又过防峡三十五里至神女庙庙前滩尤汹怒十二峰俱在北岸前后蔽亏不能足其数最东一峰尤竒絶其顶分两岐如双玉篸揷半霄最西一峰相似面差小余峰皆郁嵂非常但不如两峰之诡特相传一峰之上有文曰巫不暇访寻自县行半里即入峡时辰巳间日未当午峡间陡暗如昏暮举头仅有天数尺耳两壁皆是竒山其可儗十二峰者甚多烟云映发应接不暇如是者百余里富哉其观山也十二峰皆有名不甚切事不足録神女庙乃在诸峰对岸小冈之上所谓阳云台髙唐观人云在来鹤峰上亦未必是神女之事据宋玉赋云以讽襄王其词亦止乎礼义如玉色頩以頳顔羌不可兮犯干之语可以槩见后世不詧一切以儿女子防之余尝作前后巫山髙以辩今庙中石刻引墉城记瑶姬西王母之女称云华夫人助禹驱鬼神斩石疏波有功见记今封妙用真人庙额曰凝真观从祀有白马将军俗传所驱之神也巫峡山最嘉处不间隂晴常多云气映帯飘拂不可绘画余两过其下所见皆然岂余经过时偶如此抑其地固然行云之语亦有所据依耶世传巫山图皆非是虽防府官廨中所画亦不类余令画史以小舫泛中流摹写始得形似今好事者所藏举不若余图之真也庙有驯鸦客舟将来则迓于数里之外或直至县下船过亦送数里人以饼饵掷空鸦仰喙承取不失一土人谓之神鸦亦谓之迎船鸦二十里至东奔滩髙浪大涡巨艑掀舞不当一槁叶或为涡所使如磨之旋三老挽招竿叫呼力争以出涡二十里过归州巴东县有寇忠愍公祠县亭二柿传为公手植九十里至归州数里曰咤滩其崄又过东奔土人云黄魔神所为也连接城下大滩曰人鲊瓮很石横卧据江十七八从人船倾侧水入篷窻危不济闻交代胡长文给事已至夷陵欲陆行舟车且参辰不可相避泊秭归以须之己未泊归州峡路州郡固皆荒凉未有若归之甚者满目皆茅茨惟州宅虽有葢瓦缘江负山偪仄无平地楚熊绎始封于此筚路蓝缕以啓山林其后始大奄有今荆湖数千里之广州东五里有清烈公祠屈平庙也秭归之名俗传以屈平被放其姊女嬃先归故以名殆若戏论好事者或书作此姊归字倚郭秭归县亦传为宋玉宅杜子美诗云宋玉悲秋宅谓此县旁有酒垆或为题作宋玉东家属邑兴山县王嫱生焉今有昭君台香溪尚存城南二里有明妃庙余尝论归为州僻陋为西蜀之最而男子有屈宋女子有昭君阀阅如此正未易忽庚申辛酉泊归州归故尝隶湖北近嵗以地望形势正在峡中乃以属防是矣而财赋仍隶湖北嵗输止二万缗而一州两属罢于奔命非是当别拨此缗补湖北而并以归隶防始尽事理壬戌泊归州水骤退十许丈沿岸滩石森然人鲊瓮石亦尽出望昨夕系舟排亭乃在半山间移舟近东泊从船迁徙稍缓为暗石所触水入船几破败癸亥泊归州假郡中小圃挈孥累暂驻望洋轩所谓圃者崖上不能两亩花竹萧然有秭归懐忠二小堂前后山既髙且近堂堂廪廪迫而临之如欲覆压甲子泊归州长文自峡山陆行暮夜至归乡沱渡江往渡头迓之余前入蜀时亦以江涨不可泝自此路来极天下之艰险乃告峡州守管鉴归州守叶黙倅熊浩及防漕沈作砺请略修治先是过麻线堆下人告余不须登山有浮屠法实于山脚刋木开路尽避麻线之厄县尉孙某作小记龛道旁石壁上余感之谓一道人独能办此况以官司力耶乃作麻线堆诗以遗四君是时余改成都路制置使号令不及峡中故以诗道之继而四君皆相听许以盐米募村夫凿石治梯级其不可施力者则改从他涂除治十六七商旅遂以通行新制使之来正頼此然犹叹咤行路之难特不见未修治以前耳乙丑丙寅泊归州丁卯欲解船而长文固留复泊归州八月戊辰朔发归州两岸大石连延蹲踞相望顽很之态不可状名五里入白狗峡山特竒峭峡左小溪入玉虚洞中可容数百人三十里至新滩此滩恶名豪三峡汉晋时山再崩塞江所以后名新滩石乱水汹瞬息覆溺上下欲脱免者必盘博陆行以虚舟过之两岸多居民号滩子専以盘滩为业余犯涨潦时来水漫羡不复见滩击楫飞渡人飜以为快八十里至黄牛峡上有洺川庙黄牛之神也亦云助禹疏川者庙皆大峰峻壁之上有黄迹如牛一黒迹如人牵之云此其神也庙门两石马一马缺一耳东坡所书欧阳公梦记及诗甚详至今人以此马为有灵甚严惮之古语云朝发黄牛暮宿黄牛三朝三暮黄牛如故言其山岧嶤终日犹望见之欧阳公诗中亦引用此语然余顺流而下回首即望防如故之语亦好事者之言耳自此以往峡山尤竒江道转至黄牛山背谓之假十二峰过假十二峰之下两岸悉是竒峰不可数计不可以图画摹写亦不可以言语形容超妙胜絶殆有过巫峡处欧阳公所以泝峡东游正不为黄牛庙也黄牛峡尽则扇子峡虾蟇碚在南壁半山有石挺出如大蟇呿吻向江泉出蟇背山窦中漫流背上散下蟇吻垂頥领间如水以下于江时水方涨蟇去江面才丈余闻水落时下更有小矶承之张又新水品亦録此泉蜀士赴廷对或挹取以为砚水过此则峡中滩尽矣三十里得南岸平地田平善坝出峡舟至是皆防泊相庆如更生舟师篙工皆有犒赐上下驩然将吏以刺字通贺不待至至喜亭也舟将至平善坝青天烈日中忽大风急雨倾盆食顷至坝下风定雨止晴色如故若江渎之神相送者己巳发平善坝三十里早食时至峡州登至喜亭敝甚不称坡翁之记州宅有楚塞楼山谷所名古语曰荆门虎牙楚之西塞夷陵即其地自古以为重镇三国时又为吴之西陵陆逊以为夷陵要害国之闗限今吴蜀共道此地但为蕞尔荒垒耳郡圃又有尔雅台相传郭景纯注尔雅于此台对一尖峯曰郭道山景纯所居也夷陵县有欧阳公祠堂草屋一间亦已圯壊对江渡即登峡山陆路之始也向余入蜀时以涨江不可泝自此徒行备尝艰厄过渡有甘泉寺山上有泉及姜诗妻厐氏祠相传为涌泉跃鲤之地傍近又有姜诗泉此地之信否未决也百四十里至杨木寨宿向离蜀都至汉嘉则江之两岸皆山矣入防州则山忽陡髙无不摩云者自嘉以来东西三千里南北绵亘以入蕃夷之界又莫知其几千里不知其几千万峰山之多且髙大如此然自出夷陵至是回首西望则杳然不复一惟苍烟落日云平无际有登髙懐逺之叹而已庚午发杨木寨八十里至江陵之枝江县四十里至松滋县二百里至荆南之沙头宿沙头一名沙市辛未泊沙头道大堤入城谒诸官壬申癸酉泊沙头江陵帅辛弃疾防安招游渚宫败荷剰水虽有野意而故时楼观无一存者后人作小堂亦草草旧对此有绛帐台今在营寨中无复遗迹章华堂在城外野寺亦粗存梗槩询龙山落帽台云在城北三十里一小丘耳息壤在子城南门外旧记以为不可犯畚锸所及輙复如故又能致雷雨唐元和中裴宙为牧掘之六尺得石楼如江陵城楼状是嵗霖雨为灾用方士説复埋之一夕如旧相传如此近嵗遇旱则郡守设祭掘之畚其土于旁以俟报应往往掘至石楼之檐则雨作矣雨则复以故土还覆之不闻其壤之息也然掘土而致则辛防安云亲验之而信甲戌泊沙头乙亥移舟出大江宿江渎庙前丙子发江渎庙七十里至公安县登二圣寺二圣之名江湖间竞尚之即在处佛门寺两金刚神也此则迁之殿上传记载发迹灵异大略出于梦应云是千佛数中最后者一名娄至徳一名青叶髻江岸善隤或时巨足迹印其处则隤止百二十五里至石首县对岸宿县下石矶不可泊舟丁丑发石首百七十里至鲁家洑自此至鄂渚有两涂一路遵大江过岳阳及临湘嘉鱼二县岳阳通洞庭处波浪连天有风即不可行故客舟多避之一路自鲁家洑入沌沌者江旁支流如流之防其广仅过运河不畏风浪两岸皆芦荻时时有人家但支港通诸小湖故为盗区客舟非结伴作气不可行偶有鄂兵二百庚戌欲归过荆南遂以舟载使偕行自鲁家洑避大江入沌月明行三十里宿戊寅己夘皆早暮行沌中庚辰行过所谓百里荒者皆湖泺菱芦不复人迹巨盗之所出没月色如昼将士甚武彻夜鸣艣弓弩上击鼓钲以行至晓不止早出大江午至鄂渚泊鹦鹉洲前南市堤下南市在城外沿江数万家廛闬甚盛列肆如栉酒垆楼栏尤壮丽外郡未见其比葢川广荆襄淮浙贸迁之防货物之至者无不售且不问多少一日可尽其盛壮如此监司帅守刘邦翰子宣而下皆来相见邀饭皆曰未敢定日及欲移具舟次余笑曰若定日则莫若中秋张则莫若南楼众亦笑许晚遂集南楼楼在州泊前黄鹤山上轮奂髙寒甲于湖水下临南市邑屋鳞差岷江自西南斜抱郡城东下天无纎云月色竒甚江面如练空水吞吐平生所过中秋佳月似此夕亦有数况复修南楼故事老子于此兴复不浅也向在桂林时黙数九年之间九处见中秋其间相去或万里不胜漂泊之叹尝作一赋以自广及徙成都两秋皆略见月十二年间十处见中秋去年尝题数语于大慈楼上今年又忽至此通计十三年间十一处见中秋亦可以谓之游子然余以病丐骸骨傥恩防垂允自此归田园带月荷耡得遂此生矣坐中亦作乐府一篇俾鄂人传之所谓十一处见中秋今略识于此始自酉年计之是年直东观戌年檥船松江垂虹亭下亥年泛阳羡罨画溪子年守栝苍丑年内宿玉堂寅年使金次睢阳卯年自西掖出泊吴兴城外辰年归石湖己午年帅桂林未申年帅成都而今酉年客武昌也癸未泊鄂州南楼月色如昨夜甲申泊鄂州蜀兵逺送者封桩裹粮之具至此当尽数贸易非三日不可了故为之留綂帅李川邀防新寨鄂营昔皆茅舍今始易以瓦屋方毕四分之一登压云寺则前后尽见周络井井甚有条理将司中又有雅歌整暇二堂皆面江山登览超胜己酉丙戌自鄂州遣送兵之半归成都丁亥风作不可行戊子早解维欲出江风不已至暮逾甚又留一夕土人云上江社前后輙大风数日谓之社风上下水船悉不行果然己丑社风稍息解维小泊汉口汉水自北岸出清碧可鉴合大江浊流始不相入行里许则为江水所胜浑而一色凡水自两岸出于江者皆然其行缓故得澄莹大江如激箭万里奔流不得不浊也午后风息通行百八十里至三江口宿三江之名所在多有凡水参防处皆称之庚寅发三江口辰时过赤壁泊黄州临臯亭下赤土山也未见所谓乱石穿空及防茸巉岩之境东坡词赋微夸焉郡将招集东坡雪堂郡东山垄重复中有平地四向皆有小冈环之东坡卜居时是亦有取于风水之説前守鸠材欲作设防已而辍作雪堂故稍宏壮堂东小屋榜曰东坡堂前桥亭曰小桥皆后人旁缘命之对面髙坡上新作小亭曰髙寒姑取水调中语非当时故实然此亭正对东岸武昌数峰亦登览不凡处晚过竹楼郡治后赤壁山上方丈一间耳转至栖霞楼面势正对落日晖景既堕晴霞亘天末并染川醺黄酣紫照映下上葢日日如此命名有防也楼之规制甚工问其人则曰故相秦申王生于临臯舟中黄人作庆瑞堂于其处近年撤而作栖霞云黄冈岸下素号不可泊舟行旅患之余舟亦移泊一湾渚中葢江为赤壁一矶所撄流转甚驶水纹有晕散乱开合全如三峡郡议欲开澳以归宿客舟未决辛卯发黄州四十里过巴河水清澈自北岸入浊流如汉口通行二百三十里至桐木沟宿壬辰发桐木沟八十里至马头宿癸巳发马头百二十五里至江州治琵琶亭前守曹训子序新作通判吕胜已隶书琵琶行刻石左方甲午泊江州登庾楼前临大江后对匡庐背面皆登临竒絶又名山大川悉萃此楼他处不能兼有此独擅之庾元亮故事本是武昌南楼后人以元亮尝刺江州故亦以庾名此楼然景物则有南楼不逮者楼下思白堂正直庐山双剑峰相传此名最不利郡中每二百年輙有兵祸父老久愿更名而无定论余欲取东西二林所立名之双林乙未泊江州早出南门去城百里至濓溪溪水濶寻漫流荒田中潴为小湖郡守潘慈明伯新作周先生祠堂及小亭于溪上三十里至太平兴国宫在圣治峰下左则香炉石顶诸峰右则狮子莲花诸峰面对蕲黄诸山形胜之地也宫之尊神曰九天采访使者唐开元中见梦宗作庙于此南唐号升元府本朝更宫而加号使者曰应元保运相传唐建庙时材木皆浮出江上命曰神运云绍兴初贼李成破江州纵兵大掠焚宫净尽所存止外门数间其后道士修建惟真君之殿差如法余率因陋就寡从屋在山下及涧之外者今皆灌木生之猝不可复矣又道士辈各自开户牖荒凉之象可掬入山五里至东林寺晋惠逺师道玚也自晋以来为星居寺数十年前始更十方楼阁堂殿竒巧巨丽然皆非晋旧屋虎溪涓涓一沟不能五尺濶逺师送客乃独不肯过过则林虎又为号鸣焉白莲池亦不复种花独逺公与十八贤祠堂有榜曰莲社山上五杉阁晋杉也近年为主僧所伐阁后舍利塔鸠摩罗什所携来以瘗者其屋又南唐时所改作独聪明泉如故髙仲堪与逺公谈易处也凡山之故物如袈裟麈扇皆已不存承平时独有晋安帝辇佛防耶舍革舄谢灵运贝叶经更李成乱今皆亡去成宅此寺故与西林并得不爇而唐以来诸刻皆无恙最可称者至邕寺碑开元十九年作并张又新碑隂大中十年作李纳兀元禅师碑张庭赞书顔鲁公题碑之两侧略云永泰丙午真卿佐吉州夏六月次于东林仰庐阜之炉峰想逺公之遗烈升神运殿礼僧伽衣观生法师麈尾扇谢灵运翻涅槃经贝多梵防忻慕不足聊寓刻于张李二公耶舍襌师之碑侧自鲁公题后世因传此石为张李碑又有柳公权复寺碑大中十一年作书法尤遒丽又有李肇蔡京苖绅等碑皆佳逺师塔寺西数十歩晋杉存焉出虎溪门隔路有涧从东来涧上峰如屏障翠樾防密絶似杭之灵之飞来峰下余嘱主僧法才作亭名曰过溪呼山夫耡治作址一夕毕僧约以冬初可断手自是东林増一胜处而余于山中亦附晋唐诸贤以不朽矣寺东北隅有作白乐天草堂乐天元和十年为州司马作堂香炉峰北遗爱寺南往来游处焉后与寺并废今所作非元和故处也逺师塔西即西林寺恵永师道场也案诸碑始于伪赵时竺昙现而成于恵永规摹大略似东林而微小此地旧名香谷永先作此寺逺徙而为邻号东林至今称二林焉主寺久不得人廊庑缺坏榛蔓生之独殿堂仅存独余主院一僧余入山时亦藏逃不见寺有西林道场碑隋太常博士渤海欧阳询撰大业十二年作而不著书人姓名笔意清润微有肉酷似虞永兴然结字之体则全是率更法疑询在隋时作此体入唐始加劲瘦刻削也顔鲁公题其碑额之上亦以永泰丙午嵗游东林时来大略谓缅懐逺现之遗烈跻重阁观张僧繇画佛像梁武帝蹙绵绣锦囊因题欧阳公譔永公碑隂然其实乃题碑额之上非碑隂也碑隂别有大中时游人题名笔法亦不凡还宿东林丙申离东林饭太平宫前草市中过清虚庵在拨云峰下晚入城庐山虽号九屏然其实不甚深山行皆绕大峰之足逺望只一独山也比他山为最髙云绕山腹则云翳山顶则晴俗云庐山戴帽平地安灶庐山系腰平地安桥此语可与滟滪如象瞿唐莫上滟滪如马瞿唐莫下为对九月丁酉朔泊江州风作终日不行戊戌风小止已时发江州回望庐山渐束而髙不复迤逦之状过湖口望大孤如道士冠立碧波万顷中亦竒观也九十里至交石夹宿己亥发交石夹东望小孤如艾炷午后过之澎浪矶在其南风起波作又行食顷通行八十里泊鼇背洲欲泊马当风甚不可前江中有风则白浪头作便不可行庚子风未止强移船数里马当对岸小港中泊辛丑风少缓移舟五六里风复作波斯夹泊夹中浪犹汹涌壬寅泊波斯夹日暮风息月明欲行船人閧云小龙见于岸侧竞往观则己夜癸卯发波斯夹至皖口北岸淮山相迎绵延不絶灊皖琅琊云物缥渺生平未曾着脚处也南岸自牛矶鴈汊行几二百里至长风沙下口宿甲辰发长风沙百里午至池州池口泊望淮亭去城南十余里夜大风舟檝揺荡通夕不寐乙巳泊池州入城登九华楼作重九风陡作懒至齐山望之数里间一土山极庳小上有翠微亭特以杜牧之诗传耳九华稍秀出然不逮所闻夜移舟出江却入南湖口泊【缺】水亭丙午离池州十数里风作泊清溪口丁未泊清溪九华所谓九峰者至此始见之戊申发清溪泊长风沙己酉发长风沙入夹行晚泊太平州庚戌登陵歊台台宋武帝所作为登临佳迹更兵烬重修草草道径亦芜莽不治塔寺亦萧索辛亥发太平州壬子至建康府泊赏心亭下癸丑集玉麟堂甲寅乙卯泊建康从留守枢密建安刘公行视新修外城自赏心亭渡南岸由雈一水亭基登小舆转至伏楼基徘徊望金陵山本正三面至此则形势回互江南诸山与淮山团栾应接无复空阙唐人诗所谓山围故国周遭在者惟此处所见为然况游金陵者若不至伏则如未始游焉一城之势此地最髙如昻首状楼之外即是坡垅绵延无濠堑自古为受敌处相传曹彬取李煜自此入也行城十之九乃下登舟至清溪阁南朝诸人为游息处比平修治为阁及小圃旁有空地可种植隶漕司不可得自清溪泛舟还集玉麟丙辰发建康丁巳泊长芦襆被宿寺中此为菩提逹磨一苇浮渡处寺在沙洲之上甚雄杰江波淙齧行且及门寺前旧有居人今皆荡去岸下不可泊舟移在五里所一港中寺有一苇堂以祠逹磨戊午开啓防庆圣节道场毕登舟己未至镇江府闸已闭运河浅淤买小舟般博不胜烦劳庚申辛酉泊镇江壬戌发镇江久去江浙奔走川广乍入舴艋萧然有渔钓旧想不知其身之自天末归也癸亥尽日行甲子至常州乙丑泊常州丙寅发常州平江亲戚故旧来相迓者陆续于道恍然如隔世焉冬十月丁卯朔雨中行不住戊辰未至浒市十里泊己巳晚入盘门
