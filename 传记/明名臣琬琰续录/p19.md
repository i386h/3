<!-- { "loadSidebar": true } -->
　　公出而抚治于名方岳穷边塞南若江右广海摧沮豪侠宁帖蜑獠西若关陜羌戎服其令东若碣辽部长慑其义惟西与东尝附和北方其势滔天而凡公之所在屹若巨防可遏懐襄之渐盖皇朝因公迹践三陲而誉逹四边于是召正铨衡阅景泰天顺成化纪年屡更而公任遇无改然而柄虽重门无私谒禄虽厚家无滥积可谓玉洁不污金真不毁者焉（刘定之撰送致仕序）
　　
　　公为人端方强毅清白俭约立心制行循礼守法一毫不肯茍且事无巨细一经渉歴终身不忘有所当行寝食不遑坐以待旦第宅三十余年不改于旧公余退宿朝房非朔望时令谒先祠未尝归家门无私谒苞苴不敢近权势嘱托婉而拒之故人畏而不怨累遭变故无他虞公于恩雠一不介意尝曰吏部岂报恩雠之地耶李文逹曰皋陶言九徳王公有其五乱而敬扰而毅简而亷刚而塞强而义又曰王公凡处事则无渗漏（行状）
　　
　　国初孔庙城隍皆木主今虽太学亦皆以塑像为常不知其自何时始也岂亦流俗传袭之弊然乎颇闻广州城隍旧设木主景泰中太子太保左都御史今冡宰王公易塑像云（水东日记）
　　
　　惟忠肃公松栢之姿铁冠岳岳都宪攸宜三抚外服亦理戎机晚登太宰乃位宫师淡然无欲不识姜姬而况苞苴莫我敢施古三不惑于公见之（彭韶撰赞）
　　
　　少保李文逹公言行録　　杨亷
　　
　　李贤字原徳河南邓州人进士歴仕宣徳成化间官至少保卒年五十九赠太师谥文逹
　　
　　公美姿貌年十八始入学读书登进士第使山西见河津薛瑄讲论渊源心悦之益学不厌始为验封主事转文选郎中公余闭户读书五经要义多所自得景泰即位公进正本十策曰勤圣学顾箴警戒嗜欲絶玩好慎举措崇节俭畏天变勉贵近振士风结民心陈敬宗见之以为至论
　　
　　石亨荐江西处士吴与弼上问曰何如人公曰与弼儒者之髙蹈自古圣帝明王莫不好贤下士征聘隠逸若陛下行此一事亦本朝盛举上乃命行人赍勅帛聘之上厌左右招权纳赂与公言及之公谓人君之权不可下移能自揽取则彼之势自消上曰然无此相碍何事不顺吾五更二点起拜祖宗毕视朝循此定规定则不敢有误退朝至文华殿或有政事访问大臣商确复省决章奏左右乃曰此等奏章何必一一亲览亦不可送与阁下看奸邪不忠如此公曰自古圣君修徳勤政莫不皆然愿陛下持此不衰坚如金石可以为尧舜之君矣上一日又曰内官蒋冕虽曽效劳其实谗乱小人朕初复位即于太后前言曰皇后无子亦当换朕即斥之及立东宫日复曰其母如何朕曰当为皇贵妃乃止以此逺絶之公曰谗说殄行自古帝王所深恶者絶之最是礼部请东宫出阁读书上召公谓曰先读何书对曰宜先大学尚书上曰书经有难读者朕昔读禹贡盘庚周诰甚费力冩字亦须用心朕初习字时任意冩去以此写得不佳公曰二典三谟太甲伊训说命诸篇可先讲读字亦不必求佳但点画不茍且率易为善上召公从容问政治得失公因极言锦衣官校肆出提抄罪人势如虎狼贪财无厌有司不胜其扰左右贵近譛公多妄言上遂疎公复密察之皆得其实尤有甚于公所言者遂召其指挥戒之而待公如初或谓招怨公曰若除此弊怨亦不辞先是吏部举布政贾铨可大用上命公观之以貌不称名对乃以为副都御史天顺四年会试举子不中者奏考官校文颠倒宜正其罪上见其所言疑而未定召贤问曰此举子奏考官弊何以处之贤对曰此乃私忿考官实无此弊如臣弟让亦不中可见其公上意方回乃命礼部会翰林院考此举子验其学多不能答题意且奏其狂妄遂枷于部前以示众羣议方息五年四月上谓官军一季俸阙银十四余万两贤曰自古国家惟怕冗食今官军有増无减如人只生无死无处着矣自古有军功者虽以金书铁劵誓以永存其子孙一再犯法即除其国岂有累犯罪恶而不革其爵者今若因循乆逺天下官多军少民供其俸必致困穷不可不深虑也上曰此事诚可虑当徐为之（并天顺日録）
　　
　　吉祥之侄曹钦为变公被伤不出加太子少保时微有动揺国本之意得公乃止今上即位歴升少保华盖殿学士尚书如故成化丙戍遭父丧乞终制不许公为人孝友忠信谦恭严密居位号崇尚正学能容善类得时行志自三杨后莫能及之
　　
　　河岳之英锺为哲人体貌明粹践履真淳潜心六籍濯旧来新不二以止乃翕而信受知英皇忠信日亲密勿帷幄人望如神太平宰辅定策元勲（彭韶撰赞）
　　
　　徳足以附众量足以容物学问则师古而通今仪度则渊止而山屹早贰秩于铨衡遽超居于密勿耸百僚之具瞻伟朱衣而赤黻预断国是十有余祀而宠恩孰得而比肩位列三孤禄享万锺而富贵独得以两全苍生素望乎霖雨贤才多頼乎推迁履险如夷卒免危颠盖惟小人之间不行而君子之论具在虽不永年抑亦奚害（澄江文集）
　　
　　刑部侍郎林公言行録　　杨亷
　　
　　林鹗字一鹗浙江太平人进士歴仕景泰成化间官至刑部侍郎卒年五十四公登辛未进士第明年拜监察御史丁丑擢镇江知府壬午当道者以镇江事简而公才长于治剧请以苏州知府姚堂两易其地诏如其请公在苏州仅一年超拜江西按察使又三年即迁右布政使寻转左庚寅拜南京刑部右侍郎丁忧服除召为刑部右侍郎公始终歴六官再守大郡贰刑曹于两京出入中外卒称官守其为御史时适朝方重台谏一时言事之臣捃摭或过其实公独持大体畧细故有所不言言必当其实时举以总三法司奏按士论翕然推重尝监京府试大臣子有不预荐者意考试官故黜落之以沽强直名诬其取士不公邑人林挺适入试在中列疑公有私逮挺者考讯将中公以法及调所试考卷验皆如格事遂得白英宗复辟凡前日言事臣过许者卒左迁其官特召大臣擢其得大体者知大郡公得镇江陛辞召见谕以擢用之意赐膳太官兼给钞为道里费公至郡举偏补弊凡前政之废弛者次第兴举之未尝一言暴前人非惟曰必如是乃是及调苏俗喜夸诈好兴作公一切镇之以静有所建革必详审至再然后施行苏人以公有雅望责旦夕效于是颇有后言乆而是公所处置事一一各有深意然后帖然大服镇江漕河经孟渎颇险言者请凿河自七里港引金山上流通丹阳以避之廵抚都宪主其议公以迂逺而多石且壊民庐墓多言于大臣请按京口闸甘露坝故迹因而浚之以通舟楫春夏以闸秋冬以坝则道里近而功力省从其言果便至今人过者必指曰此林太守之功也苏学庙像岁乆多剥落者或欲因其旧而加以修饰公奋然曰塑像非古我太祖于太学易以木主百年陋俗乃革彼未壊者犹当毁之幸遇其壊易以木主有何不可或以毁圣贤像为疑公曰此土泥耳岂圣贤耶孔子生于佛教未入中国之前乌识所谓泥像哉况古人席地而坐政不如此也闻者莫不悚服亷宪江西一时僚贰分廵各道者人异其见徃徃用已意出入于法公一正之以律多所平反广信民妄传天神夏尚书等逺近惊疑公榜谕之且戮其魁其怪遂息又尝以岁饥奏减恒赋十五万石禁乐户买良家女为娼遏岭南洞冦不使入境江西士大夫至今称良方面者必归公焉在刑部三年罪无大小必加研审其或未当从容请于大司冦务得其情合于法而后已故狱经公者称咸无寃云（邱浚撰墓志）
　　
　　公事事之暇輙危坐阅书史临古帖作楷书夜分乃止五鼓輙起率以为常闻人有异书必求之既得手自校雠有未安者访善本是正奉身俭薄甚简言语嗜好待下过严而于交逰不苟合事母程淑人尤极其孝敬母性严终日侍立未尝少假以辞色有所不惬意则跪请移时虽中夜不敢离左右家事大小一以咨决焉呜呼若公者岂古所谓笃行君子者欤（墓志）
　　
　　初林公之在刑部年未五十地望已骎骎出诸公右人方冀其大用而遽止于是其殁也予与黄公实治其丧图籍之外囊槖萧然今其子薇虽以恩补国子生而生业仅仅噫官至三品而家无百金之积产无一亩之増古所谓官居亷虽大臣无厚蓄者公真其人矣（谢铎题神道碑后）
　　
　　吏部尚书文靖魏公墓志铭　　叶盛
　　
