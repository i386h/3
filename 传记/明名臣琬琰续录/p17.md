<!-- { "loadSidebar": true } -->
　　国朝以天下之事分任六部部长贰非负才徳重望者不是迁故当时以为极选其有迁自翰林者人望尤重盖翰林兼有文学之长故也然长于文学者政事或不足语政事文学两尽其能若吾李公者世亦鲜矣公讳绍字克述世家安成之浮山为巨族自幼失怙而有立志稍长补邑庠弟子员从前叅议鲍先生时受春秋年二十领宣徳丙午江西乡荐癸丑会试中经魁廷试赐同进士出身观刑部政是岁奉使云南归遇宣宗皇帝锐意储才合临御以来三科进士数百人拔其尤者应二十八宿为翰林庶吉士俾积学以俟大用而公预焉其优礼给赐一循永乐甲申之制仍赐御制诗以示勉励公感激淬砺学以大进乙夘英宗皇帝嗣位擢翰林捡讨预修宣庙实録为检阅校正正统戊午书成赐白金文绮加禄秩并赐宴西苑一考最进阶征仕郎赠父如已官封母太孺人妻孺人己未以剰员赐归乡里期年驿召复任充经筵官丙寅丁内艰己巳服阕之官踰月满九载升修撰是秋北兵入边六师败绩于土木朝士多遣家南徙公曰主辱臣死奚以家为卒不遣庚午景泰纪元兼经筵讲官辛未同考会试壬申升司经局洗马兼修撰甲戍主考会试两持文衡去取公当士论翕然推服寻奉命祀南岳舟至洞庭阻暴风为文祷于神俄顷风息舟行无虞是岁赐诰进阶奉直大夫赠封父母妻如制丙子预修寰宇通志成赐白金彩币进右春坊右庶子兼翰林侍讲天顺丁丑改尚寳司卿仍兼侍讲寻掌院事冬升学士赐二品金织衣戊寅奉命与诸学士更番侍东宫讲学于文华殿寻升礼部右侍郎时有结权贵图进者上不许密访近辅求才徳老成厌服人心者得公甚喜曰朕知其人乆矣次早召吏部升任公闻者为之惊喜及即任公卿徃贺尚书王公翱举酒酹曰天选侍郎也盖以前此幸进者多旨授故云已而权贵不平伺间譛公奏事多南音上曰大臣以徳选何以声音为是年国子监祭酒陈询致仕去吏部举翰林二人未用乃请以公兼领之上谓王翱曰礼部不可无此人其别选代之翱退语同列曰我不知李侍郎见重于上如此己夘夏四月赐诸大臣逰西苑且命内臣陪宴尽欢中有醉失仪者公执礼益恭谨既归复为文记之辛巳蒙赐诰进通议大夫赠二代并妻如制癸未会试知贡举防范严密一洗场屋宿弊有怙势请托者峻却之弗顾甲申今上即位命翰林纂修英庙寔録以公为副总裁越二年书垂成公沾微疾即上章求解任上察识其诚许暂归俟疾愈复来时成化丙戍秋八月也既归疾良愈足迹不履城市或讽公曰疾愈矣可不出耶公曰吾老矣出将何为辛夘春国子祭酒为其属所构去天官议曰国子监成贤化俗之地官不重不足以隆师道然官之轻重系乎人今必得学行老成有名望如李某者居之则师道立矣乃援洪武初起致仕尚书刘崧署司业例起公为祭酒疏入上即日降勑遣人乗传召公命未及门而公卒矣士大夫初闻召公相庆于朝比讣至又相叹曰天不兴斯文耶何夺李公之速也上悼惜遣官赐祭且命工部造坟以壬辰十一月二十八日塟于本县十三都下村南埧金鸡岭公生永乐丁亥十二月二十七日卒成化辛夘正月二十八日寿六十有五曽祖考讳慧龙学行为乡里师祖考伯魁考遵武俱赠通议大夫礼部右侍郎祖妣刘妣刘妻曽俱赠淑人子男六瓌休宁县丞玘国子生瑢监察御史琎国子生琛璠孙男女各八曽孙男一公体貌丰伟识见明敏苦刻问学少壮至老未尝一日去书不观自六经子史下至地理医卜方技之书靡不精究闻四方有异书及古碑文字必购求之故积书甚富其为文力追古作规矩严谨有得于欧为多其字画出入晋唐间叅以苏长公之刚劲竒逸自成一家与人论文评书必先法度见人制作稍不合则曰是无师承不足观也察后进有志于学者奬掖称誉惟恐不至处僚友以诚劝善规过言直意尽虽衣冠不正举止失度亦必告焉其爱人以徳如此平居以经济自任通古今废兴之故逹政治弛张之宜叅稽辨析竦人聴闻其或先事计成败与逆料人之情伪验之日后百不失一二居官以文字为职者二十五六年纂述考校恒尽心不苟典礼八年一以正道辅其长遇吉凶大礼斟酌损益同列无不让能始为检讨即以刚直得名杨文贞公深加器重比寝疾英宗遣内侍询人才文贞举公辈五人以对当时虽未及用而岿然负公辅望自是始矣士林每徯公大用以展厥藴而遽止于此宜乎上下交悼之不已也昔公从学鲍先生尝馆谷余家暨余至京亦主公寓以从聨官聨事又聨比而居相徃还谈论甚密公喜曰吾与人言多不合与子论事十同九何耶呜呼余岂公比幸赖公切磋之益而公以疾去竟不复起然则余之悼公岂常情比耶焯徳墓道其又何辞谨序述如右复系以铭曰奕奕安成山水清墽秀锺于人着自古昔髙才名徳世有显庸秩跻亚卿寔始于公公貌魁竒公才杰特増重乡邦匹休前烈奋兴科第际遇圣明储才翰苑颉顽羣英践歴清华乃迁翰长直气雄文缙绅翘仰帝心简在爰陟亚卿国有典礼是程是经兼史总裁功多同辈升荣有期敛焉而退身退名髙天子懐思表仪胄监匪公而谁召命及门而公先逝朝野兴悲士林陨涕嗟公才具用无不宜彼苍弗佑乃啬厥施施用未宏敛畀诸子踵武仕途方进未巳有子有文有位有年贲终有诏其何憾焉麟碣嵬峨龟趺赑屃焯徳有辞尚垂永世
　　
　　副都御史陈公墓碑铭　　柯潜
　　
　　嘉议大夫都察院右副都御史邵武陈公以疾卒于家讣闻上恻然遣官谕祭并营塟事其子复以君恩父徳皆宜以传乃专价致书来属予为文将伐石刻于墓道以彰示来世予少慕公名及登朝接公伟论加敬重焉请老归予送于都门外握予欢言以忠义相期许抵家又寄诗申前意则予虽晚进辱公之知深矣墓石之文其何敢辞按永丰县黄永从所著事状公讳泰字吉亨曽祖禄一姓陈祖幼鞠于外祖曹氏从其姓至公为都御史始请复焉祖子祥俱不仕父封中宪大夫都察院右佥都御史汝继母封恭人吴氏公仪度修整言简而有章淹贯经史喜为诗永乐癸夘发解乡闱宣徳丁未会试乙榜除直隶安庆府学训导以得教育英才为乐正统丁巳廷臣交章荐其贤擢为江西道监察御史累奉命廵按贵州山西山东诸藩克振风纪奕奕有重名在贵州都指挥宫聚表桀骜闻公至不敢肆其奸大军征麓川岁取土兵二十为向导将士或失利輙杀土兵以为功公奏罢之夷人仰戴如父母越数月召还调陕西道诸道有疑狱皆以决于公无或称寃者在山西时会南北圻旱涝相仍诏下求直言众皆以为天灾公独言洪范庶征皆由人事乞罢大臣不职者以格休征于是都御史陈某侍郎李某祭酒吴某御史成某等皆罢去又奏举山西藩宪及州县官之贪残者悉置之法在山东以藩宪多匪人陈疏恳恳数千言大要以选贤去奸为治本上嘉纳之擢为四川按察司按察使不踰年而蜀大治镇守都御史冦某忌公才名阴讽所私叅议陈某诬奏公杖杀人下刑部狱其人寔自溺水死乆而始白复官己巳敌人内侵命公协同将臣守偹紫荆关及廵视沿边诸寨景泰改元升大理寺右少卿守备白羊口转都察院右佥都御史镇守易州节制紫荆倒马等关及沿河关口三十六处公早夜究心画计忘其劳敌知有备遂遁去又考察大名广平顺徳河间诸府卫官吏去留咸当人心既而三上章辞位不得命益励勤以图报称甲戍升右佥都御史疏理徐州吕梁二洪及临清济宁诸处河道丙子廵抚苏松常镇及嘉湖诸大郡莅下严而不苛为政清明吏不能髙下其手以侮公法天顺改元以谗言左迁广东按察司副使连丁父母忧去壬午服阕复左佥都御史加赏赉廵抚四川蜀中老穉皆熟公名闻公至奔走相告曰曹宪使复来吾蜀其将安以嬉乎州郡吏望风解组者数百人甲申升右副都御史廵抚淮扬等处兼督漕运军民皆安之成化改元上章乞归词甚切上念其效劳有年赐允搢绅大夫宴饯于都亭车盖塞途都人聚观以为荣家居五年卒时己丑十月二十二日也距生永乐改元二月二十九日享年六十七配王氏封恭人先公七年卒子男一复读书饬行有父风女二墓去家五里许曰伏洲山卒之又明年正月初九日塟公天性孝友尝慕乡先哲李忠定公之为人平居谨黙如不能言在朝廷论事纚纚如倒囊出珠指斥权奸无所頋忌累奉命保障重地积有勋未尝有矜耀色闻官吏无行检者怒目切齿必去之乃已以此被谗贬斥其志不少回致仕归囊中无长物闭户理旧书里巷人罕见其面间出逰水山间哦诗酌酒嚣然乐有余而忘其家之匮乏也学士安成彭公哭曰如此人天下亦少何止闽中予又尝于广坐中聴人论时贵贤否得失至公无少疵议者盖公之志行素孚于人故为公论所许无间言君子士夫方望其大用以究厥施而公未及致仕之年决于引去此其始终全节古人所谓知止不殆者尤为世所髙焉方遘疾语其子曰死生有命无足悲者慎勿举僧道追荐之事庶以化乖俗也翌日正衣冠肃然而逝所著诗文有拙庵集奏议稿武阳志藏于家塾铭曰翳陈之先世有显闻公胤厥后益振其芬乡有先贤曰李忠定公仰其风持行纯正以儒发身司教泮庠以道率人多就才良廷臣交荐乃升御史论事风生闻者丧匕再迁宪使徃莅蜀川威行泽沛一方宴然少卿都宪屡跻峻秩帝曰嘉哉予頼汝弼将命于外岁靡有宁抚民御敌所至有声中遘谗言仆而复起天子圣明保公终始公弥效绩仰报休恩惟恭惟敬夙夜弗谖名遂身退乃天之道徜徉林邱以佚其老年六十七以寿考终锡塟与祭曰旌其忠君子之荣匪徳曷有刻辞于珉以昭永乆
　　
　　此言镇守都御史冦某忌公才名则録中左都御史庄愍冦公其人也呜呼人才难得瑕不掩瑜尺有所短寸有所长其可忽哉
　　
　　翰林学士文懿吕公神道碑铭　　李贤
　　
