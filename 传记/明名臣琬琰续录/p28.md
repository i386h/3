<!-- { "loadSidebar": true } -->
　　学士柯公讳潜字孟时别号竹嵒兴化莆田人其先晋江人五代时有讳寳者官大理评事徙莆之武盛里生宗戸部员外郎峡戸部主事长阳尉济长阳生朝阳令璇璇之孙赠承事郎昱再徙邑中安乐里今所居何山是也承事生海丰令新之由海丰二世海阳尉峃海阳以下又六世至公髙祖宪孙曽祖君寳祖徳平皆不仕父原琪用公贵累封奉训大夫尚寳司少卿兼翰林院修撰配戴氏累封宜人公生有竒质颕异絶人数岁能作诗十五能为举子程文从乡先生林知县庭芳方行人澥游补邑庠生正统甲子领乡荐当赴会试以未忍离亲未果行遂携书入莲峯僧舍讲读不辍戊辰会试中乙榜辞弗就教职入胄监攻苦敷淡益肆力于学景泰辛未再至礼部遂中甲榜进对大廷赐状元及第赐朝服冠帯公上表谢越数日授翰林修撰公丰神峻整言动谨饬是时翰林诸老多在咸爱重之为之延誉未几赐五伦书正经四书寻用荐入经筵自是凡朝廷用人有制作加恩典公皆与焉壬申四月升右春坊右中允兼修撰五月预修歴代君鉴书成赐白金千两绮二表里甲戌二月礼部会试为同考试官五月预修寰宇通志三载满授勅命进阶承徳郎推封二亲及妻戴氏继室俞氏丙子五月通志成升司经局洗马仍兼修撰加赐白金文绮八月考应天府乡试舟维淮扬有举子鬻私者暮夜投公公叱之彼固以请以所赂遗置公前公怒命执付有司治以法是秋埸屋肃然比掲晓咸称得人还朝乞归省未行英庙复辟改元天顺更授公尚寳少卿兼职如故仍许归省己夘二月命修玉牒庚辰春命偕吕学士原考礼部会试十二月命充东宫讲读官寻给命进阶奉直大夫加封其父母妻癸未二月复命偕陈学士文考会试会埸屋火罢甲申今上即位以随侍恩升翰林院学士三月有旨选进士年少质敏者李东阳等十八人入翰林院庶吉士命公教以古文词学八月上御经筵勅兼经筵官仍赐白金三十两寳钞三千贯文绮二表里九月奉旨纂修英庙睿皇帝实录成化改元八月考顺天府乡试九月玉牒成赐宴兼赐白金文绮寳襁丙戍廷试典读卷赐钞千贯是月再奉旨教庶吉士林瀚等二十四人十月赐新刻贞观政要十二月命掌翰林院印丁亥五月实录成升詹事府少詹事兼翰林院学士赐白金三十两金织彩段三表里折衣罗三表里赐宴礼部十月赐大明一统志戊子二月命日侍经筵讲读自辛巳迄戊子凡遇午节輙赐牙骨聚扇上有御制清暑歌解愠歌及诸家绘画金织扇袋五色圆寿丝缕虎头绦画艾虎七月有诏议慈懿太后山陵事内阁大臣先进章公率僚属继进论合塟于礼为宜明日文武羣臣复继进未得者公复具疏期以死请曰朝廷大事臣子大节舍是奚所用心顷之俱召至文华殿谕可其奏众欢呼而退十二月赐经筵儒臣七人袭衣冠履公已闻父丧上命即其家赐之既而有司为少卿公请祭命并与塟盖异数也公感激御哀就道抵家不入中门寝苫枕块不脱绖帯择塟地于所居东一里许和温山麓以不忍离丧次图绘形式付其弟通州学正江董成之时母戴宜人在堂事之逾谨备极甘脆己丑九月季弟澍病亲为调药比卒殡殓皆厚后朔望易期服哭失声而后返衣衰居苫次君子谓之有礼庚寅正月戴宜人属疾越五日卒公哭踊絶而复苏朝廷闻之复遣官谕祭辛邜四月有诏起复祭酒缺员久难其人上知公刚方将用之以厌士论公闻命具疏乞终制大畧忠与孝岂有二致事君事亲初无两心使亲丧可短则他日所以事君者可知矣上览疏许其终制公素无疾至是以乆居苫块患在是风痹未平而寒热继作公自知不起呼学正君与之诀瞑目而逝时癸巳八月十一日也年五十一讣闻上悼惜遣官赐祭复命工曹营塟公娶戴氏先卒继俞氏南京礼部侍郎纲之女子三长森次林戴出季宗文侧室王氏出女二公天性孝友事亲养志友爱二弟抚育从子尤极恩意念季氏早没悉以先公所寝室让与其子室壁而自与学正君别作室于都厅东西以俭陋自居人以义称公禀气峭直操行取舍发为文章严整有法类其为人其为诗新清微婉尤有风致其性喜游供职之暇时偕二三知己穷览胜槩雅歌投壶分韵赋诗襟度豁如也既综院章即词林后圃结清风亭亭下鉴池莳莲决渠引泉公退宴坐其中又翛然若真登瀛洲者至于遇事感发言论侃侃掦搉古今较然自负如公者可谓动静不违守之以正者矣故虽官庶僚已系天下之望位日通显望日益重虽尝以圣贤之学启沃圣心其平生所藴蓄抱负葢未及少施于天下故其殁也匪徒士君子伤之虽天下苍生其素所属望者葢不能无缺然也使天假其年上柄用之其所经纶赞理宜何如哉予闻之宋儒明道之卒也或有问于富韩公公曰伯淳无福天下人之无福又不知今日之知公者有如富公之知明道与否也■〈亻与〉忝与公同年及第同官翰林二十年辱公契受为深公易篑时其家人咨以后事公无他语第曰尔徃南京见王学士访之噫顾予何人敢承公死生之托耶阅月讣至予既为位哭之谨论次其平生以为传授其子孙宗支使传焉
　　
　　太常寺卿王公墓志铭　　王■〈亻与〉
　　
　　公姓王氏讳献字催臣号退庵杭州仁和人也曽祖讳思诚元医学提领祖讳性安冠帯医士赠太常寺卿兼翰林院侍读学士祖母杨氏赠淑人考讳智初封编修后累封赠太常寺卿兼翰林院侍读学士妣顾氏亦累赠淑人继母俞氏封太淑人公天资颕异覊贯知读书记诵日数百言不烦熟复即终身不忘十五学通经肄笔作举子程文十七领乡书明年景泰辛未登进士第与状元柯潜等二十八人同进学东阁赐居第给太官酒馔及膏纸费命内阁大臣典领之葢不别立师不出就外署一如永乐初科故事公感际遇益肆力于学工古文词在同年中最号敏瞻时公犹未娶吏部侍郎淳安项公见而竒之以女妻焉癸酉授编修与修寰宇通志升修撰天顺初乞归省赐路费钞逾年还朝命入内馆授中贵人书癸未春同考会试会贡院火秋复试复为同考是科先后两入帘不改命者惟公一人丙戍修撰秩且满先公讣至即日陛辞星行抵家治丧塟戚易两至暇日与乡人接恂恂厚谨无一毫早达贵侈之态人以为难寻用荐起复之公疏乞终制服阕升左春坊左谕德兼修撰庚寅命充经筵日讲官赐大红织金袭衣束帯冠履辛夘再赐大红罗衣一袭是秋主考顺天乡试壬辰充廷试读卷官赐寳镪千缗未几升翰林学士癸巳赐金帯本朝学士非典密务侍日讲者皆不与是赐葢异数也乙未复充廷试读卷官赐寳镪千缗丁酉朝廷用儒臣议追崇先圣礼乐遣公祭告阙里北还适所尝与修宋元通鉴成升詹事府少詹事仍兼学士戊戍皇太子出阁命侍讲读于文华殿又命偕学士南昌谢公教庶吉士梁储等于玉堂外署满三载乞恩移封父母诏许之今后凡朝臣五品已封者即四品不封先公既赠谕徳又加赠詹事皆兼两衔妣亦由宜人加恭人人罕与为嫓辛丑主考会试壬寅修文华大训成升今官甲辰丁未再充廷试读卷官复赐寳钞葢自擢第入翰林于今三十有七年先后握院章者十有六年而年已五十余后进推公为先达知己期公于大用公虽谦不自居而亦颇自信其必至然讫不登枢筦履要剧以少展其所抱负君子惜之所谓行止非人所能为而天实为之也公为人性度夷坦襟宇澄霁与人交洞见表里为人谋不择利害尝有同官最厚者卒而子幼家事为二弟所将公忿然不平乃拉二三友为之处分不得逞遂造为无根之谤以诬公好事者从而扇之公虽弗为辨而亦不能释然于懐卒之以此龃龉终身而不克永年于是识者又深惜之谓人众胜天而不可尽诿之命也公学春秋三传作诗文有竒气好论而切于用事作字亦飘逸类其为人客至对奕终日其所自奉虽俭而供具必丰比遭谤则罕与人接过亲旧亦寡言初拜官时年方少而癯眇中岁渐丰腴比年乃更羸然如不胜衣葢时已属疾犹日侍朝供职相知者纔一再晨不见而公已易箦矣成化丁未八月四日也享年五十有四讣闻上悯惜之赠礼部左侍郎遣官谕祭命有司营塟殁后三月兄惟贵自乡邑来归其丧以某年某月某日塟某山某原因念公之子霆乆废于癎疾虑无以绍其嗣乃请于朝以其仲子云后公制可之并以云为国子生俾之有世禄焉吁哀恤之典厚矣公配项氏赠淑人先十二年卒生男一即霆女三继刘氏亦卒侧室生女三皆幼予曩在景泰初与公同年及第同读中秘书又同官翰林同居一坊交相契而往还甚欵宻一日公与童庻子大章过予大章好谑浪喜恱相谈死生之理自谓其体太魁硕当不寿公亦清修不耐老吾二人先死铭皆于予是属葢予仅长大章一岁死先后未可知若公则少予十稔我铭当以属公皆笑而颔之后予去官南京二十年不迁大章卒予不及铭惜其自立大节如不附石总兵求官至挽之不去解纷二朝士廷辱石氏之党上怒索其人而大章不妄指以逭已责当时称之而后世无传焉予深有负于大章也顷予被召北来而公之殁甫十日谓可圗践言于公而公家不予知遂不嫌自售请于编修君得其所述事状为按而序之葢千载之传虽不宜托之芜陋謭浅之词而片言之诺庶足以全夫朋友死生之义故不复他恤而卒为之铭铭曰仕既逢时位亦不庳直骛横驰靡适不宜胡啬其施而止于斯尚永于垂刻此铭词
　　
　　戒轩先生传　　杨璇
　　
