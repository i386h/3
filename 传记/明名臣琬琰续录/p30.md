<!-- { "loadSidebar": true } -->
　　成化丙戌冬诏起前兵部左侍郎兼翰林院学士商公于淳安山中至则复职仍叅宻务公辞不允乃感激就任累迁太子少保吏部尚书兼谨身殿大学士丁酉以疾恳休上察其诚从之升太保兼职如故赐玺书金币袭衣瑶镪给驿以归抵家十载始卒丙午七月十八日也距生永乐甲午二月二十五日寿七十有三讣闻深见悼惜赠特进荣禄大夫太傅谥文毅遣官谕祭者四命有司营塟如制呜呼始终荣哀至矣公讳辂字弘载号素庵姓商氏始祖讳瑗宋嘉佑间自西夏都知兵马使来归赐地于邑之山子孙因家焉三世俱以荫补官至祖敬中考仲宣咸因公贵累赠资政大夫兵部尚书兼翰林院学士祖妣胡氏妣解氏俱夫人公幼颕敏卓越宣徳乙邜以壁经发觧浙闱正统乙丑会试廷试俱第一授翰林修撰寻命进学东阁务大期用继选经筵展书命遂进讲己巳升侍读擢入内阁时英庙北狩国势危疑妄有倡议南迁者公力沮之敌逼京城公与文武元僚经畧战守遣官抚辑甸居之众征各边师选兵入援揭牓其营购敌复伪为喜寜报诱擒额森书故遗于敌营敌得牓与书故自相疑遁明年景泰纪元之秋往迎英庙回銮于居庸闗草诏称旨赐酒果马疋既而锦衣卢指挥妄言南内事穷治不已公言此不足信狱遂不竟壬申初议易储公谓此国大事有皇太后在上臣下谁敢议此明日有旨会多官议附和者众公争不可踰岁锺同章纶相继请复储下狱祸不测公因召对力救纶竟得免丁丑春景皇帝不豫公即与陈公循倡请命复储以系人心不允继具疏公援笔増二语陛下为宣宗章皇帝之子当立宣宗章皇帝之孙拟诘旦进至期变作正月十七日也先帝复辟首召慰谕且问改元公对当同循等具请裁定又明日权奸嗾言官招摭再劾坐免朝廷寻知非辜欲复用不果公家居怡然养母训子杜门不出及复起首疏八事举切时弊戊子以地震乞罢谕以方托调爕岂宜去是夏诏议慈懿皇太后塟礼公同彭文宪公力言附陵祔庙理不可易至率廷臣伏阙泣请卒从寻因彗星见言官有所诬诋公力求退奉旨朕用卿不疑何恤人言至诘责言臣曰唐太宗用王魏朕用商辂何不可欲加谴调公言臣尝劝优容言官已荷嘉纳如修撰罗伦复请召用今因论臣而反责之如公论何特允所言召公至榻前勉慰再三寻升尚书仍兼学士蕃长满四叛官军往讨未下廷臣规再出师邀功有危语公与同官执不从未几捷至上喜赐公等俘奴各一己丑冬燠公陈时政之弊辛夘冬彗见复疏八事壬辰以天下水旱相仍请省科敛减力役寛两税弛利禁悉从之是冬奉敕修续资治通鉴纲目乙未夏进兼文渊阁大学士丙申加太子少保改吏部赐冠帯一品服时禁中建玉皇阁公论毁之又请建储寻因墨眚见极陈时弊丁酉兼殿学士时内臣汪直创西厂刺事权倾中外公与同寅指斥激切即为革罢公亦决于去遂得辞公配卢氏封夫人先卒勅塟邑西山之原子男三长良臣第进士仕至翰林侍讲先公两月卒于京次良辅以公荫授礼部主事孙男四汝谦国子生汝顺邑庠生汝晋汝泰女四曽孙男四良辅将以卒之明年某月某日奉公柩启卢夫人之封而塟焉前事以太常卿兼学士王臣所述事状属铭直公门生素承爱重方闻讣悲慨不胜铭何敢辞惟公丰仪山立襟度渊澄词气温徐平居敬慎不懈接人恭逊早擅三元旋登内阁以经济为己任以荐贤为己首务间论古今治乱事机得失贤否亹亹不倦文牍盈案裁决如流中遭诬间夷然不校权奸既败事白复起倚毘益切建白良多虽一时佥壬倾之举无能为卒之身退名完徳业着于当时风声耸于后世视古名相硕辅如勃之厚重崇之应变旦之沉静亦何忝哉先后蒙赏赉金币冠服书籍鞍马饮食之类频腆而自处泊然尝一主考会试五为廷试读卷官皆称得士于书无所不读为文浑厚雅赡诗主平淡不雕刻有集若干卷传于家葢一代伟人宗工铭以昭之宜矣铭曰天佑皇明川岳锺灵笃生魁杰为时伟人有伟文毅早擅三元荐登内阁叅秉衡钧展志行道克济中兴寻遭变故东归角巾坦懐泊虑训子奉亲蝇玷自白宠命更新匪躬匪懈弼亮经纶因天示变谠言屡陈宸衷孚契海宇义寜明良鱼水今昔奚频羣比丑正力辨以贞松栢挺秀阴霾廓清倚畸方切其如功成辞盈戒满奉身完名凉风曝日洛社耆英庆延哲嗣泽在斯民诸福克偹始终哀荣流芳百世视此铭文
　　
　　副都御史鲁公墓志铭　　尹直
　　
　　都察院右副都御史鲁公奉勅廵抚甘肃也甫下车即严明号令简阅部伍振张领目补剔利弊兵备咸饬声威逺着敌兵不敢南牧朝廷可无西顾之忧矣无何遽闻父丧请归守制属边务方殷代者不至弗敢輙离日尚墨衰从事摧毁劳劬形神瘠耗疾作不可治卒于闗内道之公馆实成化丙午八月十日也有司敛袭如礼归其丧讣闻上深悼惜遣官谕祭命有司治莹域恤典厚矣其孤以予为公同年素相善持同都副都御史李克承所述事状来请铭按状公讳能字干之姓鲁氏居世寜国泾县曽祖通寳国朝洪武初以民兵守御宣州有功升总旗十七年调广东新会县守御千户所子孙遂为新会人祖讳保輗考讳真号素轩先生以公贵累封户部员外郎妣周氏继母陈氏俱宜人公资质端重性聪敏早嗜学素轩喜曰吾世武弁以儒业起家必是子也遂遣从经师游年十六选补邑庠弟子员勤励不懈学大造诣景泰庚午以书经领乡荐甲戌登进士髙第观政冬曹时永兴王薨公奉命营塟事提督有方事如期集还朝除南京戸部四川司主事天顺戊寅丁周宜人忧辛巳服阕改戸部山西司初考绩最推恩给勅封赠父母成化丙戍升员外郎明年以继母丧去官辛夘起复改江西壬辰考最给诰推封如制寻升湖广司郎中癸巳升陜西布政司右叅议戊戌进左叅政庚子升右布政使寻转左使甲辰升都察院右副都御史廵抚甘肃公歴戸部曹务繁剧区画综理严宻而均适国用以舒司徒多倚重之在藩时分守临巩二府清水县城乆圯敌兵卒至公亲卒官民兵且筑且战城成敌自遁去继奉玺书总理各郡三边粮饷都行三司屯粮征运以时逺近有等而民力不疲每岁户部给来籴米银数十万两旧多干没于权要公估直分籴龠合无亏而兵食以足创会计堂一所于公堂之左凡民徭边储洎王府禄米所当预计者则集僚佐筹度其中务在均节官民两便故岁虽祲无稽逋甲辰岁郡亢旱不登民相食公处祷郡望百方区画古今救荒之宜举行殆尽由是多所全活虽间至死不怨而一方卒赖以无虞公之力居多朝廷嘉公劳勚肆有廵抚宪臣之命是年十月也公生宣徳戊申九月二日娶罗氏有淑徳子男二长文衡次文鉴呜呼公为人温厚坦易慎交际口不道人过失至论公事则执定见侃侃不回职所当为鞠躬尽瘁歴官三十余年位跻三品甘嗜淡素如布衣时葢志在泽民安社稷而已铭曰岭海之间清淑攸萃惟我鲁公颕越羣类早与计阶甲科廷对荐歴民曺国赋充倍出牧陜藩旬宣罔懈振张领目简畧苛碎属岁大祲百方振贷亿万生灵抚摩劳来民免流亡感激爱戴佥曰微公此生岂再令闻以昭帝心简在制曰尔能敌吾所忾乃迁都宪凛凛风裁惠满棠阴威行榆塞素志方伸营星奄坠恤典既优弗寿奚慨勒词贞珉昭示永代
　　
　　工部尚书谢公墓志铭　　尹直
　　
　　皇上临御廿有三年既乆于总揽洞鉴羣情乃赫然涣比纯违更置一二大臣首召直于南都叅典宻务且起致仕都宪刘公叔融正中台继擢李公咨徳位冢宰公位司空刘公召和为少宰黄公文昭贰宗伯吾江右士夫素以刚介寡偶一旦聮陟舆论翕然称快予辈感激胥规诲矢心匪躬期不孤简任而工部政务尤号猥冗公方去翰墨躬校案牍严勾稽剔蠧弊谨物料出纳之数正匠作逋匿之罚工师宿黠者悉逐斥之不得近左右凡有营缮必计程期虑财用以授属职亷能者董之故费出有经力役无困明年春公得痰疾在告三月上书辞俸优诏不允疾少间亟出视事病复作是夏五月十九日夙兴盥颒讫衣冠出坐小斋溘然而逝讣闻上深悼慨特赐钞万贯赠太子少保遣官谕祭再命有司治茔如制葢宠任方隆而遽不禄惜哉其孤纪以刑部侍郎何公廷秀所述公事行丐予铭天顺庚辰予同考会试得公卷列之第三为天下书经魁进试于廷英宗皇帝覧公所对策嘉恱之擢第一传胪之旦褎然众中缙绅属目阁老李公文达尤喜得人后有及第者輙曰安得伟器如谢某者乎除翰林修撰同庶吉士读中秘书由是所学益慱而精上初嗣统进公侍经筵被赏赉预修英庙实録据事直书得史官体书成升左春坊左谕德加赐银帯尤腆继修续通鉴纲目时预修者仅十有四人公分修元史凡所褒贬一依朱子书法多正前史之缪既成进御升翰林学士宴赉有加尝因星变上疏陈五事一正宫闱以端治本二亲大臣以询治道三开言路以决壅蔽四慎刑狱以广好生五戒妄费以足财用忠恳剀切多人所难言者丙戌同考会试甲午主考南畿乡试鉴别精明得士居多戊戌皇太子出阁诏简儒臣侍讲读公与焉庚子升礼部右侍郎凡制度仪文多所裁定前所未有者必稽经据史叅以时制其为仪注务使考行一时同事者咸推公练达故迁司空政绩卓然有非迂腐者可比公讳一夔字大韶姓谢氏其先本晋太保文靖公安之裔世家南昌之古源祖永亨避仇匿姻丈王氏家遂从其姓及公贵显乃请于朝复谢姓曽祖公政祖即永亨父得仁福建汀州府推官俱累赠资善大夫工部尚书前母（阙）安人母范氏俱夫人郡推始授汀经歴以亷惠得民被荐升推官谳狱明恕正统己巳沙县大盗起攻围汀城势炽甚郡推集民兵助阃帅守御屡剉贼锋围既觧官军诬执村氓四百余众为贼又为力辨得释民徳之寻卒于行营汀人建祠焉公尝得告归省先茔因往汀祠祭奠遗民迎拜欢然相爱皆叹公贤贵信为郡推阴徳之所致欤公娶邓氏累赠夫人先公三年卒勅塟邑之（阙）山之原至是诸子卜以（阙）年某月某日奉公柩合窆焉子男三长纲乡进士早逝次纪次经孙男五骐邑庠生骥国子生次鳯骅骝俱习举子业惟公天资温粹性乐易待人接物一本于诚未尝有所忤故人无贵贱咸爱敬之尤笃于友谊有悮罹法网不能自白者必语所司为辨之或材可用而沦抑下僚者荐诸当道不幸客死为归其丧或恤其孥又置义学以训乡族子弟置义田义仓以赈贫乏皆仁厚之所推也公自少至老好学不倦所著述不为竒崛雕刻之词而温厚详雅类其为人有古源文集若干卷藏于家初公从侍读尹鳯岐先生游先生语人曰大韶他日所造吾不及也吾于父子间见之矣卒以大魁官学士位司空文行功业所成若此先生之言信哉予少公二岁先入翰林及公一蹴位予右顾以座主见待不少违然同官同事朝夕洽比凡二十年予乃出二春卿改南都暌隔乆之幸复同跻崇秩重期白首相周旋孰意永诀予尚忍铭公之隧耶然匪予铭其谁宜铭曰皇明杰魁多出江右有伟谢公早种灵秀经史慱通义理精究先皇策士惟公实褎华秩崇资荣跻显授论思献替蜚英腾茂纂书典礼正讹刋谬圣明励精任人求旧贤硕彚兴鸳行聮簉公陟司空剸裁纷紏宿弊以清人望以副推公先君式遏乱冦开释非辜阴徳实懋公食报宜尽自天佑名位既崇胡勿遐寿寿虽弗遐恤典优厚天匪昧茫殆昌厥后勒铭贲幽永世无朽
　　
　　明名臣琬琰续录卷十四
　　
　　●钦定四库全书
　　
　　明名臣琬琰续录卷十五
　　
　　（明）徐纮 撰
　　
　　懐逺伯襄毅山公神道碑铭　　王伟
