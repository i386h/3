<!-- { "loadSidebar": true } -->
　　成化己亥秋九月二十有七日南京致仕兵部尚书兼大理寺卿休寜程公卒于正寝有司以讣闻诏赠太子少保谥襄毅遣官谕祭营塟朝绅或曰公一代人豪而今已矣可惜虽然朝廷于其生加以穹秩于其休褒以玺书于其没优以恤典且有象贤之子昌大其业是公虽死犹不死可谓无遗憾矣既而其子敏政恸谓予曰先生交先君子三十余年仆又曽聆先生一日之教兹墓中志铭敢以为托乃志曰公讳信字彦实世居嶶之休寜其先闻臣大儒载在简册可考髙祖讳杜元至正末用荐者起为承奉班都知不赴曽祖讳吉辅两世妣皆呉氏祖讳社寿国朝洪武中谪居河间考讳晟俱以公贵赠兵部尚书兼大理卿祖妣汪氏妣张氏俱赠夫人公以易经中正统辛酉顺天府乡试明年第进士授吏科给事中己巳英庙北征公偕廷臣上疏諌止不报已而师溃土木敌遂南侵京师戒严命公守西城上言五事曰新号令以振军威募勇敢以偹警急召勤王以遏南侵设武备以防内变养锐气以偹战守皆见采纳额森率兵自西山一帯进薄都城都督孙镗御之失利乞领众入城公坚持不可躬督诸军自城上以火鎗礟石鼓噪为镗援敌引去景泰纪元命公充副使持节册封华阳王妃凡王府有馈遗悉却之归升左给事中辛未九月英庙还自迤北居南宫公复上中兴固本十事曰敬天求贤纳諌谨灾节用详刑选将练兵尚俭隆师而敬天一事则当时天象屡变请景泰帝隆孝友之实以答天心之仁爱闻者壮之壬申升山东右叅政总理辽东边饷廵抚都御史奏仓官吏卒盗粮石以上者死乃造新斛视旧加二寸付公公立碎而火之曰使彼真盗死不足恤今故为此斛置人于死地岂情也哉辽卒至今能道其事会以忧去转四川分廵所至问民疾苦松潘夷人作乱公偕侍郎罗绮进攻破其黒虎诸寨天顺丁丑英庙复辟公奉表入贺时方录景泰间上言之人遂留公为太仆卿辽东廵抚缺员升公都察院左佥都御史赐勅以行守将海伯董兴姻聨曹钦公一切裁之以正又造战车创义仓行赎罪法设月轮簿凡百号令一新时建州人董山潜结朝鲜公使土官终成授以成算往亷之得朝鲜授董山中枢院使制书以还公疏曰乗其未发急遣二使问之可伐其谋朝廷乃命一给事往朝鲜一锦衣译者往建州两处初不肯承出书示之咸相顾愕然各贡马谢罪北部博啰聚众欲入塞自率师廵边营于境外者凡三月得风湿之疾自此始都指挥夏霖事多不法与董兴相结纳佥事胡鼎按其罪四十公以状闻诏中官及锦衣郭指挥逮霖而籍之不意中途受赂乃凑虚实相半都御史冦深因并劾公轻听胡佥事言调南京太仆少卿刑部缺堂上官廷臣言非公不可召升右侍郎寻以忧还河间今上皇帝即位起复公于兵部又转左成化丁亥四川贵州山都掌蛮据大坝山箐之险叛服不常升公尚书提督军务与襄城伯李瑾统畨汉兵讨之公至永宁自督大军入金鹅池又分四路兵期会于大坝将士依公方畧用神锐劲弩攻贼贼不能支连破二十余寨获铜鼓数十斩首五千级生擒二千余贼复走入深洞公命军士以土石窟其门以兵围之月余贼死洞中臭十余里又阴察九姓土獠之附于贼者还师扑之未及载都掌悉平乂布置衙门造事以定凯还进兼大理卿有白金彩币袭衣之赐前此公营大坝凡两月淫雨不时瘴疠荐兴旧恙复作至是四上疏请老俱不允辛夘春上以雨雪不降求言公上言兵事可更张者四兵弊可伸理者五诏下所司执政者难之未几三边有事悉如公所料南京缺叅赞机务大臣廷臣交章荐公为宜上允所请公至南京适彗出轩辕乃与六卿合议复上言兴利除害三十余事多见诸行他若汰贪纵修旧典可书者尚多在南京叅赞已四载复疏乞休上重违志赐勑还乡有疾若去体其勿乆安于家之语明年公还休寜里第又四年谢世距其生则永乐丁酉闰五月十六日得寿六十有三塟邑东南南山之原配林氏累封夫人子男三长即敏政成化丙戍进士及第授翰林编修累升左春坊谕徳学行为时所嘉次敏徳太学生次敏行孙男三埙圻垲呜呼公仪观魁伟性资刚果六籍百子无不渉猎为诗文畧不经意而雄浑可传事亲孝少时尝力耕以养居忧庐墓侧有芝产之瑞教子弟严而有方待内外亲族恩义兼尽遇故人子矜恤振拔惟恐不及凡百玩物一不以挂目为諌官知无不言言必达大体而嫉恶太严佐两藩及法司必以敬正辅长官不隠忍坐视以为贤掌两京兵政及征伐俱有成绩又能任怨南京守臣或欲预钱榖词讼公曰守备机务所以谨非常若此乃有司之事也断不可预论者以为得体征川贵时诏以便宜之权付公公自发兵至凯还不爵一人不杀一人同事者以为言公曰刑赏人主之大柄惧阃外事不集而假之人若幸而事集又窃弄之岂人臣之道也论者又曰此古名臣之心名臣之言可以为后世法若今敏政辈进进未已能昌大其业安知天之报公不在此耶号晴洲钓者有晴洲集若干卷藏于家铭曰于惟襄毅晋臣之系宋儒之裔豪杰其才刚大其气于昭襄毅科第髙登禄位驯致兵刑聿司留钥是寄果哉襄毅众方棼棼我独易易不数言间能决大议伟哉襄毅车辙所至吾民获利威震蛮夷名扬当世无忧襄毅文事武备有人承继诞昌前烈引而弗替无憾襄毅善始令终皇恩特异归于南山垂休千祀
　　
　　兴化知府岳君墓志铭　　叶盛
　　
　　英宗皇帝既复辟宥宻之臣累出亲擢其第五人则吾友燕山岳君正也君固竒士而王吏部忠肃公又尝亟称其贤上雅重之君亦自幸鱼水之遭凢所陈请所撰述所对答竭尽忠荩多称旨一日汤序言变异将以古法进云奸臣未尽之故上以问君君叩首曰奸臣未闻求之将人人自危况序术疏浅宜不足信上恱时石曹二猾势方张君虞其将来必不尽靖因极言于上前且退而面开导之使为保全计二猾虽阳诺好辞中实衔之葢未几君之祸作矣上犹惜君甚止出为钦州同知既又追及逮系责戍甘肃之夷镇二猾寻踵败上恻然有思曰岳正言是也召还将复有所用而龙驭上升矣成化初君居母忧服阕御史有言当急召用君以劝忠诏仍元职吏部言当调南京有旨其勿调命充经筵讲官纂修本朝实録适兵部清黄官缺部院大臣会荐君遂以成化元年四月俾知兴化府以行君在官生财惠民民始哗而终服号贤守有司者或不知礼君君乃有归志岁己丑来朝请致仕家居越三载为成化八年九月十一日疾卒得年五十五公卿以下皆往吊哭莫不嗟悼曰岳先生亡矣君字季方别号蒙泉畿内漷县人曽祖徳甫祖思铭父兴懐逺将军轻车都尉府军前卫指挥同知母太淑人刘氏君少年已能学有名二十一领乡荐卒业太学正统戊辰会试同考误寘落卷中侍讲杜寜独惊其文以为此吾辈中人遂占首选廷试第三名授翰林编修景泰三年升右春坊赞善兼编修天顺初元改修撰是年六月被命入内阁叅预机务及其得罪去仅一月耳居伟貌美髯言论洒洒动循矩度居家孝弟交朋友有始终之谊平生性刚而志髙抱负经济不轻屈下人有古豪杰之风石曹事或迂议之且以未信为言直应之曰何得以谏官处我我道当如是其笃于自信如此人有不可意事虽权贵人当言即言之无宿藏而人不之察以故爱君者虽多卒不能胜夫嫉君者之屡也配宋氏孺人侧室周氏子男二増堂皆天女六长许嫁而卒已嫁者婿朱■〈日上永下〉生员李经翰林编修李东阳余俱未行君之学精慱旁熟荘骚至方外度数诸书无所不窥所著经解务出新意多儒先所未发惟深衣纂误成书文章有类博稿若干卷书法晋唐可名家呜呼美才如君即特置华要先皇帝之明也中间蹇连坎坷有若不堪处者然观君今日之金绯在躬考终牖下自非先皇帝今皇帝之明且仁则虽欲得此难矣若是者在君其亦可以无憾哉以卒之年十一月十一日塟祖茔之侧君之兄端府军千戸祥哀君无子率犹子坪培均坦墉长号向予乞铭予为作铭慰答之亦以慰君于地下焉尔铭曰古有李白其人亡嗣亦有栁州摈斥以死其名之长弗系乎此
　　
　　侍郎叶文荘公言行録　　杨亷
　　
　　叶盛字与中直隶昆山人第进士歴仕正统成化间官至吏部侍郎卒年五十五谥文荘
　　
　　公授兵科给事中己巳之变公率同列劾将臣扈从者失律败事请诛夷之以谢天下然后选将练兵以复不共载天之雠如此则大纲以正大义以明时边境未寜大臣有奏留边将守京师者公言今日之事边闗为急往者独石为营不弃则六师何以陷于紫荆关白羊不破则敌骑何以薄都城急宜遣固守宣府居庸为便已而河南陈州流民扇动命公往视公即兼程以进除贪虐赈饥寒民用安辑
　　
　　景泰元年八月北兵送驾还京将入闗矣有隠名具帖言迎复事者大臣见之顾忌不敢举公曰此野人无情之言达于上感动必矣或沮以匿名书公不顾具疏言之有旨令尚书胡濙封进帖虽留中而正论有不泯焉迁山西布政司右叅政协赞独石等处军务先是独石马营入城遇敌失守残破未复公列其利害可兴革者为八条以进次第罢行之入城既设暖铺以便行旅复均蔬圃以给将士制度品式纎悉备既而又请官银五千两买牛千余头摘戍卒不任战者俾事耕稼岁课粮于官凡军中买马劳功恤贫诸费皆于是乎取给自是家给人足边地欢洽岁亦屡登以外艰去擢右佥都御史廵抚两广公乞终制不允至广兴利革弊尤尽厥心请许盐商计盐多寡入米饷边而后出境公私两利之
　　
　　成化八年北兵出没河套为西边患有言増兵守险者有言大举搜套驱出河外沿河筑城堡抵东胜徙民耕守其中者公为吏部侍郎受命往议方畧奏言搜河套复东胜此皆事势所难惟増兵守险可为逺图宜令守臣铲削边墙増筑城堡收新军以实边选土兵以助守此不但可责近效而亦足为长便也从之公温雅简重崇道谊尚名节言动思跂古人居家惇孝友莅官清慎勤恪设施不苟与僚友论事不激不随其取人先行检而后才艺终不及人之过公退手不释卷考古辩疑殆忘寝食而于世俗声色财利之好澹然不以经心惜乎大用未究而卒（并彭时撰神道碑）
　　
　　显允文庄万夫之特博学宏词忠言逺识君子焉依乐善无斁给事青琐以登宪职抚绥朔南保厘勿失吏礼之贰徳音秩秩希文不相古今所惜（彭韶撰赞）
　　
　　明名臣琬琰续録卷十一
　　
　　●钦定四库全书
　　
　　明名臣琬琰续录卷十二
　　
　　（明）徐纮 撰
　　
　　恭顺侯忠壮呉公神道碑铭　　李贤
　　
