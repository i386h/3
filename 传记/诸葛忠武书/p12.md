<!-- { "loadSidebar": true } -->
亮集载作木牛流马法曰木牛者方腹曲头一脚四足头入领中舌着于腹载多而行少宜可大用不可小使特行者数十里羣行者二十里也曲者为牛头双者为牛脚横者为牛领转者为牛足覆者为牛背方者为牛腹垂者为牛舌曲者为牛肋刻者为牛齿立者为牛角细者为牛鞅摄者为牛秋轴牛仰双辕人行六尺牛行四步载一岁粮日行二十里而人不大劳

流马尺寸之数肋长三尺五寸广三寸厚二寸二分左右同前轴孔分墨去头四寸径中二寸前脚孔分墨二寸去前轴孔四寸五分广一寸前杠孔去前脚孔分墨二寸七分孔长二寸广一寸后轴孔去前杠分墨一尺五分大小与前同后脚孔分墨去后轴孔三寸五分大小与前同后杠孔去后脚孔分墨二寸七分后载克去后杠孔分墨四寸五分前杠长一尺八寸广二寸厚一寸五分后杠与等板方囊二枚厚八分长二尺七寸髙一尺六寸五分广一尺六寸每枚受米二斛三斗从上杠孔去肋下七寸前后同上杠孔去下杠孔分墨一尺三寸孔长一寸五分广七分八孔同前后四脚广二寸厚一寸五分形制如象靬长四寸径面四寸三分孔径中三脚杠长二尺一寸广一寸五分厚一寸四分同杠耳
夔州西市俯临江岸沙石下有诸葛亮八阵图箕张翼舒鹅形鹳势宛然尚存峡水大时三蜀雪消之际澒涌滉瀁可胜道哉大树十围枯槎百丈破硙巨石随波塞川而下水与岸齐人奔山上则聚石为堆者断可知也及乎水落川平万物皆失故态唯诸葛阵图小石之堆标聚行列依然如是者巳六七百年年年淘洒推激迨今不动（刘宾客嘉话）
鱼复县盐井以西石迹平旷盻望四逺积细石为垒方可数百步垒西郭又聚石为八行相去二丈许谓之八阵图见者并莫能了桓宣武伐蜀经之以为常山蛇势诸葛亮造八阵图于鱼复平沙之上垒石为八行相去二丈桓温征谯纵见之曰此常山蛇势吾尝过之自山上俯视百余丈凡八行为六十四蕝蕝正圜不见凹凸处如日中盖影及就视皆卵石漫漫不可辨甚可怪也（东坡）
唐太宗问李靖曰卿所制六花阵法出何术乎靖曰臣所本诸葛亮八阵法也大陈包小陈大营包小营隅落钩连曲折相对古制如此臣为图因之故外画之方内环之圆是成六花太宗曰内圆外方何谓也靖曰方生于步圆生于竒方所以矩其步圆所以缀其旋是以步数定于地行缀应乎天步定缀齐则变化不乱八阵为六武侯之旧法焉

时伟按卫公六花犹元子云常山蛇势也善乎东坡诗云神兵非学到自古不留诀马隆李靖之说谓善师其意而巧借其名可耳
新都县八阵图记曰诸葛武侯八阵图在蜀者二一在夔州之永安宫一在新都之弥牟镇在夔者盖侯从先主伐呉防守江路行营布伍之遗制新都为成都近郊则其恒所讲武之场也深识兵机者所不能洞了至其故垒遗墟独为之爱惜不巳乃其忠义之激人不独其法制阵伍之妙也不然则窦宪尝勒八阵以击匃奴晋马隆用八阵以复凉州是武侯前巳有之而后亦未尝亡也功既有成而后世犹罕所称述况能传其遗迹至今乎慎尝放舟过夔门吊永安之宫寻阵图之迹维时春初水势正杀自山上俯视下百余丈皆聚细石为之凡八行六十四蕝土人言夏水盛时没在深渊水落依然如故在吾新都者其地象城门四起中列土垒约髙三尺耕者或刬平之经旬余复突出此乃其精诚之贯天之所攴而不可壊者盖非独人爱惜之而巳耳（节杨升庵集）

时伟按昭烈伐吴侯不在行也而此云从伐行营岂误耶永安宫即鱼复县改名少陵诗崩年亦在永安宫所称白帝城是也昭烈病笃召侯托孤于此盖曾至焉而制作后先则未容轻辨矣
魏氏春秋曰亮作八务七戒六恐五惧皆有条章以训厉臣子又损益连弩谓之元戎以铁为矢矢长八寸一弩十矢俱发
抱朴子曰曹操刑法严峻果于杀戮乃心欲用乎孔明孔眀自陈不乐出身操谢遣之曰义不使髙世之士辱于污君之朝也其鞭挞九有草创皇基亦不妄矣

时伟按孔明之寓荆州知之者惟徳公德操元直辈耳虽以昭烈久同流寓思贤若渇而未之前闻必因元直之言而始见曹瞒未得荆州何縁欲用孔明且污君之云岂操自谓抑谁指耶夫鞭挞九有草创皇基而不得人士第一流奚取不妄大抵抱朴子葛洪诞书也而苏子瞻杨用修皆据为谈资殆所不解
袁子曰张子布荐亮于孙权亮不肯留人问其故曰孙将军可谓人主然观其度能贤亮而不能尽亮吾是以不留

裴松之曰袁孝尼着文立论甚重诸葛之为人至如此言则失之殊逺观亮君臣相遇可谓希世一时终始之分谁能间之寜有中违断金甫懐择主设使权尽其量便当翻然去就乎葛生行已岂其然哉闗羽为曹公所获遇之甚厚可谓能尽其用矣犹义不背本曽谓孔明之不若云长乎
侯尝奉使至呉覩秣陵山阜叹曰钟山龙蟠石头虎踞帝王之宅也
侯与司马懿在渭滨将战懿戎服莅事使人密觇侯葛巾羽扇指挥三军懿叹曰诸葛君可谓名士矣
黄权在魏司马懿遗亮书曰黄公衡快士也每坐起叹述足下不去口实
万里桥在成都县南八十里费祎使呉诸葛亮送之于此叹曰万里之路始于此桥因名万里桥
襄阳记曰亮初亡所在各求为立庙朝议以礼秩不听百姓遂因时节私祭之于道陌上步兵校尉习隆中书郎向充等共上表曰臣闻周人懐召伯之徳甘棠为之不伐越王思范蠡之功铸金以存其像自汉兴以来小善小徳而图形立庙者多矣况亮徳范遐迩勲盖季世而烝尝止于私门庙像阙而莫立使百姓巷祭戎夷野祀非所以存徳念功述追在昔者也今若尽顺民心则渎而无典建之京师又偪宗庙臣愚以为宜因近其墓立之于沔阳使欲奉祠者皆限至庙断其私祀以崇正礼从之
刘先主寓荆州从南阳大姓晁氏贷钱千万以为军需孔明作保劵至宋犹存绵竹武都山上出白莼菜甚美武侯所凿李膺有记
临卭县有火井汉室之盛则赫炽桓灵之际火势渐微孔明一窥而更盛至景曜元年人以烛投即灭其年蜀并于魏
襄阳郡孔明故宅有井深五丈广五尺堂前有三间屋地基址极髙云是避暑台先有董家居此衰殄灭亡后人不敢复憩焉
华阳有读书台孔明相蜀筑此以集诸儒兼以待四方贤士
诸葛亮所止兵士独种蔓菁取其纔令出甲可生啖一也叶舒可煮食二也久居则随以滋长三也弃不令惜四也回即易寻而采之五也冬有根可斸食六也三蜀江陵之人今呼蔓菁为诸葛菜
蒲元为诸葛西曹掾亮欲北伐患粮难致元牒与孔明曰元等辄推意作一木牛兼设双环人行六尺牛行四步人咸得以载其粮也（元别传见北堂书钞）

蒲元于斜谷为孔明铸刀三千口自言汉水钝弱不任淬用蜀江爽烈是谓大金之元精乃命人于成都取水水至元言杂涪水不可用取水者捍言不杂元以刀画水云杂八升取水者方叩头伏云实于涪津渡覆遂以涪水八升益之咸共惊服刀成以竹筒纳铁满中取刀断之应手虚落称絶当世因曰神刀今之屈耳环者是其遗范也
桓温征蜀犹见武侯时小史年百岁余桓问诸葛丞相今谁与比意颇欲自矜答曰葛公在时亦不觉异自公殁后不见其比
宋御仗有诸葛孔明篇袖铠帽二十五石弩射之不能入上以赐殷孝规（宋书）
隋西蜀郡福縁寺僧渊以锦水没溺者众欲于南路驾飞桥昔诸葛武侯指二江内造七星三铁錞长八九尺径三尺许人号铁鎗拟打桥柱用讫投江湏更祈祠方可出水渊造新桥将行竖柱其錞自然浮水来至桥津及桥成又自投水
武岗有一幕官因凿渠得一瓦枕枕之闻其中鸣鼔起擂一更至五更次第不差既闻鸡鸣亦至三唱而晓抵暮复然其人以为怪乃碎之中设机轴以应夜气乃诸葛鸡鸣枕也
成都诸葛武侯祠古栢乔柯巨围蟠固凌拔有足异者杜甫尝作歌
韦南康始生有胡僧往视之谓曰别后亡恙乎韦氏问故答曰武侯后身也吾往与之友故不逺而来因字之武侯

时伟按此无稽之言初无羊叔金环之证而遂起姜女玉环之讹世之易诳久矣唐书本传韦皋字城武不云武侯
龙透闗在嘉定州南七里世传为亮所立（一统志）
龙州武侯庙在宣慰司东百八十里初州人以邓艾尝经此立庙祀之宋知州洪咨夔毁其像更以诸葛告其民曰毋事仇雠而忘父母
卧龙山在叙州府城东北五里上有孔明祠又有泉极清冷（一统志）
成都刘先主庙侧有诸葛武侯祠前有大树围数丈唐末渐枯王建孟知祥二伪国不复生然亦不敢伐之宋干徳五年夏五月枯柯再生时人异焉至皇佑初新枝耸中云枯余并存若虬龙之形
诸葛井在卧龙冈上草庐前青石为床有汲绠渠百十道数不能真
诸葛草庐尝有道士居住夜闻兵声惧而移之宣徳中有司复新其庐杨士竒撰文
黄陵庙在夷陵州西黄牛峡相传神尝佐禹治水有功诸葛建祠一名黄牛庙
隆中山在府城西北二十五里下有隆中书院
卧龙冈在府城西南七里起自嵩山之南绵亘数百里至此截然而住回旋如巢然草庐在其内其下平如掌即孔明躬耕处
碁盘岭在府城南五里相传诸葛宴宾奕碁于此有石盘广六尺碁痕尚存
孔明庙下号相公潭深不可测
相公山在耒阳县东北四十里诸葛尝驻兵于此因名
诸葛庙在石鼔山亮驻临烝调赋以供军实后庙食于此宋重建张栻为记
先主庙在府城南二里旧在惠陵右附诸葛亮庙唐杜甫诗先主武侯同閟宫
本朝洪武初合庙祀之
剑门闗在剑州北境大剑山至此两壁峭耸有隘束之路亮因立为剑门姜维退守剑门即此
将军池在岳池县东五里相传诸葛尝驻兵于此
武侯塔在长寜县治东诸葛建以誓蛮戎者
火烽山在中江县东南诸葛尝于此置烽火
莲池在沔县治北其畔有诸葛亮读书亭遗址每遇花时县人游翫
诸葛祠在沔县东南八里
诸葛墓在沔县东南十里
夔人重诸葛以人日倾城出游八阵迹上
八阵台在武侯庙前下瞰八阵石迹
诸葛武侯庙在府治八阵台下（夔州）
八阵图在定军山下诸葛亮所作又督军坛亦在山下亮尝督军于此乡人言每阴雨时闻有击鼔声（汉中府）
武侯兵书匣在定军山上壁立万仞非人迹可登凡两经其地初视匣其色淡红后则鲜明若更新者殆不可晓（顾璘）
平谷县耕民得一釡以凉水沃之忽自沸以之炊饭即熟釡下有诸葛行窝字乡民以为中有寳物乃碎之其釡复层中有水火二字亦异哉瑞应图曰丹甑不炊而自熟玉皋不汲而常满近此类乎信夫孔明之才艺固后世之神禹周公也世所传划车弩鸡鸣枕不一而巳（升庵集窝疑当作锅）
南阳有诸葛祠又有诸葛草庐在郡城西南七里卧龙冈上疑在汉末为曹刘兵冲非诸葛避兵之所复阅宋人一小说曰南阳乃襄中之乡名也水经沔水又东过山都县东北注新野山都县治沔水又东径乐山北注诸葛好为梁父吟多所登游俗以乐山为名沔水又东径隆中注孔明旧宅所谓三顾臣于草庐之中即此地也刘宏之镇襄命李安作宅铭此似可据（王弇州宛委余编）

时伟按荆州自景升作牧玄徳流寓时曹操方与袁氏父子相持用师幽冀者几及数年故襄邓无曹刘之争而昭烈有髀肉之叹也如果为兵冲安得长啸登游髙吟乐山耶盖弇州亦偶未之思耳李安即太傅掾李兴王隠晋书云兴一名安
梁父吟步出齐城门遥望荡阴里里中有三坟累累正相似问是谁家墓田疆古冶子力能排南山文能絶地纪一朝被谗言二桃杀三士谁能为此谋国相齐晏子

旧说齐有三勇士晏婴谗于君馈之二桃令计功而食皆自刎
