<!-- { "loadSidebar": true } -->
常璩南中志云夷人大种曰昆小种曰叟皆曲头木耳环铁裹结无大侯王如汶山汉嘉夷也夷中有桀黠能言议屈服种人者谓之耆老使主议论好譬喻物谓之夷经今南人言论虽学者亦半引夷经与夷为姓曰遑耶诸姓为自有耶世乱犯法辄依之藏匿或曰有为官所法夷或为报雠与夷至厚者谓之百世遑耶恩若骨肉为其逋逃之薮故南人轻为祸变恃此也其俗征巫鬼好诅盟投石结草官常以盟诅要之诸葛亮乃为夷作图谱先画天地日月君长城府次画神龙龙生夷及牛马羊后画部主吏乗马幡盖巡行安恤又画牵牛负酒赍金寳诣之之象以赐夷夷甚重之许致生口直又与瑞锦铁券今皆存每刺史校尉至赍以呈诣动亦如之

又云永昌郡古哀牢国哀牢山名也其先有一妇人名曰沙壸依哀牢山下居以捕鱼自给忽于水中触一沈木遂感而有娠度十月产子男十人后沈木化为龙出谓沙壸曰君为我生子今在乎而九子惊走惟一小子不能去陪龙坐龙坐而舐之沙壸与言语以龙与陪坐因名曰元隆犹汉言陪坐也沙壸将元隆居龙山下元隆长大才武后九兄曰元隆能与龙言而黠有智天所贵也共推以为王时哀牢山下复有一夫一妇产十女元隆兄弟妻之由是始有人民皆象之衣后着十尾臂胫刻文元隆死世世相继分置小王往往邑居散在溪谷絶域荒外山川阻深生民以来未尝通中国也南中昆明祖之故诸葛为其国谱也

滇载记滇酋有六各号为诏夷语谓诏为王其一曰蒙舎诏其二曰浪施诏其三曰邓■〈贝佥〉诏其四曰施浪诏其五曰摩隽诏其六曰蒙隽诏兵埒不能相君长至汉有仁果时九龙八族之四世孙也强大居昆弥川传十七世至龙佑那当蜀汉建兴三年诸葛武侯南征雍闿师次白崖川获闿斩之封龙佑那为酋长割永昌益州地置云南郡于白崖诸夷慕侯之德渐去山林徙居平地建城邑务农桑诸部于是始有姓氏
诸葛之征孟获人曰蛮地多邪术须祷于神假阴兵以助之然蛮俗必杀人以其首祭神则享之为出兵武侯不从因杂用羊豕之肉而包之以面象人头以祀神亦享焉而为出兵后人由此为馒头（事物纪原）

卭州沈黎县即孔明征羌之路也每十里作一石楼令鼓声相应今夷人效之所居悉以石为楼（九州岛记）

安逺寨在嘉定州江安县南七十里世传孔明征蛮于此屯驻宋元丰中置为寨（一统志）

武侯庙在嘉定州宝山之泸峰每歳蛮人贡马必相率拜于庙（一统志）

掇旗山在纳溪县东四里武侯树旗于此以誓蛮人故名（一统志）

诸葛洞在龙州宣慰司治南石崖屹定傍有石洞数步相传武侯征九溪蛮尝过此留宿洞中设一床粟一握以秣马后遂化为石粟至今犹存（一统志）

诸葛营在定逺县西一十里亮讨南中过髣州于目直睒北傍山下筑营夷称望子洞基址尚存（楚雄府）

东山在府城东一十里一名饱烟萝山其西有武侯塔相传诸葛征南驻兵之所后人建塔于上（姚安府）

诸葛营在司城南一十里其东东岳堰内一土墩周回二十余丈高六尺随水高下虽盛潦不没俗谓武侯旗台（金齿）

武侯庙在司城南一十里诸葛擒孟获屯营于此民懐其德立祠祀之至今土人自称为诸葛之遗民因名诸葛村（金齿）

大相公岭在荣经县西一百里相传诸葛征西南夷经此上有诸葛庙（雅州）

孟山在荣经县东二十里诸葛擒孟获处（雅州）

七纵桥在孟山下相传因诸葛擒孟获而名古（雅州）

城在荣经县西五里诸葛征南屯兵于此唐李德裕增筑（雅州）

武侯庙在司城北五里宋绍兴中郡守邵溥因旧鼎新榜曰天威庙（黎州）

武侯城在旧黎州城外三里诸葛所筑壕堑故垒存焉（黎州）

又有武侯战场在安清新寨（黎州）

孟获城在司城东二里泸州即擒孟获之地诸葛寨在长官司西（黎平府）

诸葛武侯庙在府城东南隅（黎州）

武侯塔在长宁县治东诸葛所建以誓蛮戎者（叙州府）

蛮酋自谓太保大抵与山獠相似但有首领耳其人椎髻以白纸系之云尚为诸葛武侯制服也（桂海虞衡志）

汉蛮者衣服与中国略同能通华言自云诸葛武侯戍兵（桂海虞衡志）

铜皷山在卫城西四十五里相传蜀汉诸葛亮征南于此获铜皷或云铜鼓乃诸葛征蛮钲也（威清卫）

都蛮呼铜鼓曰诸葛鼓相传以为宝器鼓有剥蚀又声响者为上上鼓易牛千头次者七八百头递有等差藏至二三面者即得雄视一方父老云诸葛制以镇蛮若曰鼓去则蛮运终理或然也（安南）

侯初平南夷夜闻军中多讴歌思归遂召众各与一砖曰若辈久苦行役欲遄返耶枕此卧诘朝抵家矣从者果然不用命者终莫能归今云南管内有一城居民皆四川人云即其后

云贵土官堂后中门甚低出入必俯首云武侯遗制欲其敬朝廷也若有稍高其户者辄祸起萧墙矣

苗民家家供祀武侯像取谷逐颗剥米以炊日不暇给云亦始自武侯俾终歳勤劳弗获居闲思叛也今虽苦难不敢违其法

史万歳征南宁夷见诸葛亮纪功碑铭其背曰万歳之后胜我者过此万歳进破三十余部于是勒石颂德（隋书）

唐广德初鳯伽异筑拓东城故有诸葛亮碑文曰城碑即仆蛮为汉奴夷畏誓常以石搘捂（一统志）

诸葛山在通海县东南三里亮南征驻兵于此（临安府）

孔明斩雍闿擒孟获回军相传立石誓云后有功在吾上立石于右宋狄青破侬智高立碑其右寻为震雷所击今存断碑横仆其侧（山川纪异）

宋淳化中李顺之乱蜀招安使雷有终遣嘉州士人辛怡显使于南诏至姚州其节度使姚公美以书来迎云当境有泸水昔诸葛武侯戒曰非贡献进讨不得辄渡此水若必欲过须致祭今遣本部军将赍金龙二条金钱三十文并设酒脯请先祭享而渡乃知南夷心服虽千年如初事见怡显所作云南录

蜀汉时有火济者从丞相亮破孟获有功封罗甸国王即今宣慰使安氏逺祖也

有开府滇中者以堪舆家言自命初卜昆明一区欲移幕府刬草得小碑云诸葛禁地地皆以铁锢之

又白沙驿形胜称最而皆蠢夷往寻龙络已被掘断亦有小碑曰诸葛禁地

太华山是滇省之会合处皆大铜钉镇之每一钉拔则夷必有变者
诸葛忠武书巻五
●钦定四库全书
诸葛忠武书巻六
（明）杨时伟 编
○北伐
时伟按陈传诸葛集本名北出全书改云北伐名义正矣苐后主一诏实六师之前茅孔明二表并千古之正气而叙列混淆今为整掲若夫营星告殒遗恨未酬英雄襟泪千载扼腕故虽文长公琰之危计伯约元逊之虚策亦为节录以附侯志焉
建兴元年封丞相亮武乡侯开府治事

时魏司徒华歆司空王朗尚书令陈羣太史令许芝谒者仆射诸葛璋各有书与亮陈天命人事欲使举国称藩亮遂不报书作正议曰昔在项羽起不由徳虽处华夏秉帝者之势卒就诛戮为后永戒魏不审鉴今次之矣免身为幸戒在子孙而二三子各以耆艾之齿承伪指而进书有若崇竦称莽之功亦将偪于元祸茍免者邪昔世祖之创迹旧基奋羸卒数千摧莽强旅四十余万于昆阳之郊夫据道讨淫不在众寡及至孟徳以其谲胜之力举数十万之师救张合于平阳势穷虑悔仅能自脱辱其锋鋭之众遂丧汉中之地深知神器不可妄获旋还未至感毒而死子桓淫逸继之以簒纵使二三子多逞苏张诡靡之说奉进驩兠滔天之辞欲以诬毁唐帝讽解禹稷所谓徒丧文藻烦劳翰墨者矣夫大人君子之所不为也又军诫曰万人必死横行天下昔轩辕氏整卒数万制四方定海内况以数十万之众据道而临有罪可得干拟者哉
建兴三年丞相亮自南中还将北征乃治戎讲武以俟大举
五年三月后主诏曰曩者汉祚中微网漏凶慝曹操阶祸窃执天衡子丕孤竖敢寻乱阶盗窃神器昭烈皇帝膺诞皇纲万国未靖早世遐殂朕以幼冲光戴前绪指讨凶逆朱旗未举而丕复陨丧斯所谓不然我薪而自焚也残类余丑又支天祸恣睢河洛阻兵未弭诸葛丞相弘毅忠壮忘身忧国先帝托以天下以勖朕躬今授之以旄钺之重付之以専命之权统领步骑二十万众董督元戎龚行天讨克复旧都在此行也呉王孙权同恤灾患合谋犄角凉州诸国王各遣月支康居胡侯支富康植等诣受节度大军北出旍麾首路其所经至亦不欲穷兵极武有能弃邪反正箪食壶浆以迎王师国有常典封宠大小各有品限及魏之宗族枝叶中外有能规利害审逆顺之数来诣降者皆原除之广宣恩威贷其元帅吊其残民他如诏书律令丞相其露布天下使称朕意焉
丞相亮帅诸军北驻汉中临发上疏曰先帝创业未半而中道崩殂今天下三分益州疲弊此诚危急存亡之秋也然侍卫之臣不懈于内忠志之士忘身于外者盖追先帝之殊遇欲报之于陛下也诚宜开张圣听以光先帝遗徳恢弘志士之气不宜妄自菲薄引喻失义以塞忠諌之路也宫中府中俱为一体陟罚臧否不宜异同若有作奸犯科及为忠善者宜付有司论其刑赏以昭陛下平明之理不宜偏私使内外异法也侍中侍郎郭攸之费祎董允等此皆良实志虑忠纯是以先帝简拔以遗陛下愚以为宫中之事事无大小悉以咨之然后施行必能禆补阙漏有所广益将军向宠性行淑均晓畅军事试用于昔日先帝称之日能是以众议举宠为督愚以为营中之事悉以咨之必能使行陈和睦优劣得所亲贤臣逺小人此先汉所以兴隆也亲小人逺贤臣此后汉所以倾頺也先帝在时每与臣论此事未尝不叹息痛恨于桓灵也侍中尚书长史叅军此悉贞良死节之臣愿陛下亲之信之则汉室之隆可计日而待也臣本布衣躬耕于南阳茍全性命于乱世不求闻达于诸侯先帝不以臣卑鄙猥自枉屈三顾臣于草庐之中谘臣以当世之事由是感激遂许先帝以驱驰后值倾覆受任于败军之际奉命于危难之间尔来二十有一年矣先帝知臣谨慎故临崩寄臣以大事也受命以来夙夜忧叹恐托付不效以伤先帝之明故五月渡泸深入不毛今南方巳定兵甲已足当奬率三军北定中原庶竭驽钝攘除姧凶兴复汉室还于旧都此臣所以报先帝而忠陛下之职分也至于斟酌损益进尽忠言则攸之祎允之任也愿陛下托臣以讨贼兴复之效不效则治臣之罪以告先帝之灵责攸之祎允等之慢以彰其咎陛下亦宜自谋以谘诹善道察纳雅言深追先帝遗诏臣不胜受恩感激今当逺离临表涕零不知所言遂行屯于沔阳

杨慎曰孔明出师表今世所传者皆本三国志按文选所载先帝之灵下若无兴徳之言六字他本皆无于义有缺当以文选为正
六年春丞相亮伐魏使赵云邓芝为疑军据箕谷身率诸军攻祁山南安天水安定三郡叛魏应亮闗中响震

魏畧曰始国家以蜀中唯有刘备备既殂数岁寂然无闻是以畧无备预而卒闻亮出朝野恐惧陇右祁山尤甚故三郡同时应亮
魏明帝西镇长安命张合拒亮亮使马谡督诸军在前与合战于街亭谡违亮节度为合所破亮拔西县千余家还于汉中戮谡以谢众
王平传曰谡舎水上山举措烦扰平连规諌谡不能用

赵云传曰云芝兵弱敌强失利然拥众固守不至大败亮问芝曰街亭军退兵将不复相录箕谷军退兵将初不相失何故芝答曰云身自断后军资什物畧无所弃兵将无縁相失
云有军资余绢亮使分赐将士云曰军事无利何为有赐请入赤岸府库须十月为冬赐亮大善之
上疏请自贬以右将军行丞相事于是引咎责躬布所失于天下厉兵讲武以为后图
