<!-- { "loadSidebar": true } -->
江表传曰祎与恪嘲难言及吴蜀恪曰有水者浊无水者蜀横目狗身虫入其腹无口者天有口者吴下临沧海天子之都

恪传曰蜀使至羣臣并会权谓使曰此诸葛恪雅好骑乗还告丞相为致好马恪因下谢权曰马未至而谢何也恪对曰夫蜀者陛下之外廏今有恩诏马必至也安敢不谢

时伟按习氏之讹裴注驳之是矣如曰愕然四顾曰目祎速言此岂专对之仪至伏食相嘲作赋竞逞又非客主之雅
七年春孙权称帝遣使约盟共交分天下

议者咸以为交之无益而名体弗顺亮曰权有僣逆之心久矣国家所以略其衅情者求犄角之援也今若加显絶雠我必深便当移兵东戍须并其土乃议中原彼贤才尚多将相缉穆未可一朝定也顿兵相持坐而须老使北贼得计非算之上者昔汉文卑辞匈奴先帝优与吴盟皆应权通变弘思逺益非匹夫之为分者也就其不动而睦于我我之北伐无东顾之忧权僭之罪未宜明也
遣卫尉陈震庆权正号权与震升坛歃盟交分天下以徐豫幽青属吴并凉冀兖属汉其司州之土以函谷闗为界

造为盟曰天降丧乱皇纲失叙逆臣乗衅始于董卓终于曹操及操子不桀逆遗丑偷取天位而叡么么寻丕凶迹昔共工乱象而高辛行师三苗干度而虞舜征焉今日灭叡禽其徒党非汉与呉将复谁在宜先分裂夺其土地使士民之心各知所归是以春秋晋侯伐卫先分其田斯其义也诸葛丞相德威逺着典戎在外信感阴阳诚动天地重复结盟使东西士民咸共闻知
与兄瑾书曰乔本当还成都今诸将子弟皆得传运思惟宜同荣辱今使乔督五六百兵与诸子弟传于谷中既蒙东朝厚遇依依于子弟又子乔良器为之恻怆见其所与亮器物感用流涕

时伟按幼记此牍谓是痛惜子乔家庭感怆耳近检吴书孙翊传曰翊子松为射声校尉都乡侯黄龙三年卒蜀丞相诸葛亮与兄瑾书云云其悼松如此由亮养子乔咨述故云据此则有不胜疑异者因考子乔之卒在建兴元年癸卯今云松卒黄龙三年辛亥去乔卒已九年矣岂乔向时之咨述始为今日之恻怆耶披寻书意都不涉松区区咨述遂至感涕揆之情事无一合者絶不省其所谓悼松者果安在也将以陈志为不审又无是理裴注素精叅驳亦无一语殆不可晓故特拈所疑以俟商确
瞻今已八歳聪慧可爱嫌其早成恐不为重器耳
经阳小谷虽山崕絶重溪水纵横难用行军者逻候往来要道通人今使前军斫治此道以向陈仓足以扳连贼势使不得分兵东行
孝起忠纯之性老而益笃及其赞述东西欢乐和合有可贵者
殷徃嗣秀才之侨肸者也东吴菰芦中乃有竒伟如此人
兄嫌白帝兵非精练到所督则先帝帐下白毦西方上兵也嫌其少也当复部分江州兵以广益之
前赵子龙退军烧赤崕以北阁道縁谷一百余里其阁梁一头入山腹一头立柱于水中今水大而急不得安柱此其穷极不可强也
顷大水暴出赤崖以南桥阁悉壊时赵子龙与邓伯苗一戍赤崖屯田一戍赤崖口但得縁崕与伯苗相闻而已
王士骐曰二条见于水经近有补遗赤牍者仅载二语

时伟按诸葛兄弟交使二国俱公会相见退无私面其奉公逺嫌如此向使东西离异又当何如耶乃知往复有书皆自连吴始也故备载附焉
与呉王书曰所送白毦薄少重见辞谢益以增惭

时伟按白毦结毦向误认为帽毦借用吾友钱功甫云羽毛饰也从耳不从目方知读书不识字何啻千里因改正结毦下
与陆逊书曰家兄年老而恪性疎今使典粮谷粮谷国之要最仆虽在逺窃用不安乞为启至尊转之

陆逊传曰诸葛亮秉政与权连和时事所宜权辄令逊语亮

呉书是仪传蜀相诸葛亮卒权埀心西州遣仪使蜀申固盟好

蜀书宗预传预将命使吴孙权问预曰东之与西譬犹一家而闻西更增白帝之守何也预对曰臣以为东益巴丘之戍西增白帝之守皆事势宜然俱不足以相问也权大笑嘉其伉直见敬亚于邓芝费祎

吴主志赤乌七年步隲朱然等各上疏云自蜀还者咸言欲背盟与魏多作舟船缮治城郭又蒋琬守汉中闻司马懿南向不出兵乗虚以犄角之反委汉中还近成都事已彰灼无所复疑宜为之备权揆其不然曰吾待蜀不薄何以致此又司马懿前来入舒旬日便退蜀在万里何知缓急而便出兵乎昔魏欲入汉川此间始严亦未举动会闻魏还而止蜀宁可复以此有疑耶又人家治国舟船城郭何得不获今此间治军宁复欲以御蜀耶人言苦不可信朕为诸君破家保之蜀竟自无谋如权所筹

张嶷传曰吴太传诸葛恪初破魏军大兴兵众以图攻取诸葛瞻丞相亮之子恪从弟也嶷与书曰东主初崩太傅受寄托之重亦何容易加吴楚剽急乃昔所记而太傅离少主履敌庭恐非良计自非郎君进忠言于太传谁能有尽言者也旋军广农务行德惠数年之中东西并举实为不晚

汉晋春秋曰恪使司马李衡往蜀说姜维令同举曰古人有言圣人不能为时时至亦不可失也今敌政在私门外内猜隔兵挫于外而民怨于内自曹操以来彼之亡形未有如今者也若大举伐之使呉攻其东汉入其西彼救西则东虚重东则西轻以练实之军乗虚轻之敌破之必矣维从之

襄阳记曰衡字叔平本襄阳卒家子也闻羊衜有人物之鉴往干之衜曰多事之世尚书剧曹郎才也是时校事吕壹操弄权柄大臣畏偪莫有敢言衜曰非李衡无能困之者遂共荐为郎权引见衡口陈壹姧短数千言权有愧色数月壹被诛而衡大见显擢后尝为诸葛恪司马恪被诛求为丹阳太守时孙休在郡治衡数以法绳之妻习氏每谏衡衡不从会休立衡忧惧谓妻曰不用卿言以至于此遂欲奔魏妻曰不可君本庶民耳先帝相拔过重既数作无礼而复逆自猜嫌逃叛求活以此北归何面见中国人乎衡曰计何所出妻曰琅琊王素好善慕名方欲自显于天下终不以私嫌杀君明矣可自囚诣狱表列前失显求受罪如此乃当逆见优饶非但直活而已衡从之果得无患又加威逺将军授以棨戟衡每欲治家妻辄不听后密遣客十人于武陵龙阳泛洲上作宅种甘橘千株临死勅儿曰汝母恶吾治家故穷如是然吾州里有千头木奴不责汝衣食歳上一匹绢亦可足用耳衡亡后儿以白母母曰此当是种甘橘也汝家失十户客来七八年必汝父遣为宅汝父恒称太史公言江陵千树橘当封君家吾答曰人患无德义不患不富若贵而能贫方好耳用此何为吴末衡甘橘成歳得绢数千匹家道殷足晋咸康中其宅上枯树犹在

时伟按建兴十二年孔明师出武功屯田渭滨约吴同时大举向使营星助曜魏不支矣即元逊所谓吴攻其东汉入其西彼救西则东虚重东则西轻盖良筭也元逊不死伯约不孤汉事或未可知而天不祚汉可为永恨若元逊不负门风雅志忠孝千载而下犹凛凛生气足继周公瑾鲁子敬云
诸葛忠武书巻四
●钦定四库全书
诸葛忠武书卷五
（明）杨时伟 编
○南征
时伟按忠武南征事炳耀宇宙今古无两而陈氏纪之甚略信如冏伯所恨其散见他传及裴松之注常璩华阳国志者全书已备采焉而其它郡邑纪载今曩见闻乃又别入遗事未便稽览今为删并因取事涉南征者悉隶于此庶几归一俾成巨观
建兴元年夏牂牁太守朱褒拥郡反先是益州郡有大姓雍闿反流太守张裔于吴越巂夷帅高定亦叛丞相亮以初遭大丧未便加兵遣巴西龚禄住安上县遥领郡从事

常璩南中志曰先主薨后越巂夷帅高定元杀郡将军焦璜举郡称王以叛益州大姓雍闿亦杀太守正昂更以蜀郡张裔为太守闿假鬼教曰张裔府君如瓠壶外虽泽而内实粗今不足杀令缚与吴蜀郡常颀行部以都护李严书晓谕闿闿答曰天无二日土无二王今天下派分正朔有三不知所归其傲慢如此颀至牂牁收郡主簿考讯褒因杀颀为乱益州夷多不从闿闿使建宁孟获说夷叟曰官欲得乌狗三百头膺前尽黒螨脑三斗斵木构三丈者三千枚女能得不夷以为然皆从闿斵木坚刚性委曲高不至二丈故获以欺夷

魏氏春秋曰初益州从事常房行部闻褒将有异志收其主簿案问杀之褒怒攻杀房诬以谋反诸葛亮诛房诸子徙其四弟于越巂褒犹不悛

裴松之曰房为褒所诬斯执政所宜澄察安有反杀不辜以悦姧慝斯殆妄矣

王士骐曰裴语极当左编采以入传非也
建兴三年亮率众南征诏赐亮金鈇钺一具曲盖一前后羽葆鼓吹各一部虎贲六十人

襄阳记曰亮征南中马谡送之数十里亮曰虽共谋之厯年今可更惠良规谡对曰南中恃其险阻不服久矣虽今日破之明日复反耳今公方倾国北伐以事强贼彼知官势内虚其叛亦速若殄尽遗类以除后患既非仁者之情且又不可仓卒也夫用兵之道攻心为上攻城为下心战为上兵战为下愿公服其心而已亮纳其策

王连传南方诸郡不宾亮将自征之长史王连谏以为此不毛之地疫疠之乡不宜以一国之望冒险而行亮虑诸将才不及已意欲必往而连言辄恳至故停留者久之
亮自安上由水路入越嶲别遣马忠伐牂牁李恢向益州以犍为太守广汉王士为益州太守高定自旄牛定笮卑水多为屯守亮欲俟定军到并讨之军卑水定部曲杀雍闿孟获代闿为主马忠破牂牁李恢困于南中

李恢传章武元年庲降都督邓方卒先主问恢谁可代者恢对曰先零之役赵充国曰莫若老臣臣窃不自揆惟陛下察之先主笑曰孤之本意亦已在卿矣以恢为庲降都督住平夷县丞相亮南征先由越嶲而恢案道向建宁诸县大相纠合围恢军于昆明时恢众少敌倍又未得亮声息绐谓南人曰官军粮尽欲规退还吾中间久斥乡里乃今得旋不能复北欲还与女等同计谋故以诚相告南人信之故围守怠缓恢出击大破之追奔逐北南至盘江东接牂牁与亮声势相连南土平定恢功居多
夏五月亮渡泸水所在战捷闻孟获为夷汉所服募生致之使观于营阵之间问曰此军何如获对曰向者不知虚实故败今蒙赐观看营阵若秖如此即定易胜耳亮笑纵使更战七纵七禽而亮犹遣获获止不去曰公天威也南人不复反矣
南中诸郡悉平皆即其渠率而用之或以谏亮亮曰若留外人则当留兵兵留则无所食一不易也加夷新伤破父兄死丧留外人而无兵者必成祸患二不易也又夷累有废杀之罪自嫌衅重若留外人终不相信三不易也今吾欲使不留兵不运粮而纲纪粗定夷汉粗安故耳遂至滇池改益州为建宁郡以李恢为太守分建宁越嶲为云南郡以吕凯为云南太守王伉为永昌太守

吕凯传雍闿降呉呉遥署闿为永昌太守永昌既在益州郡之西道路隔絶而凯与府丞王伉帅厉吏民闭境拒闿闿数移檄永昌凯答檄曰将军先君雍侯造怨而封世歌其美今诸葛丞相英才挺出受遗托孤翊赞季兴录功忘瑕若能翻然改图古人不难追鄙土何足宰哉凯维恩内着为郡中所信故能全其节亮至南上表曰永昌郡吏吕凯府丞王伉等执忠絶域十有余年雍闿高定偪其东北而凯等守义不与交通臣不意永昌风俗敦直乃尔
移南中劲卒青羌万余人于蜀为五部所当无前号为飞军分其羸弱配大姓焦雍娄爨孟量毛李为部曲置五部都尉号五子故南人言四姓五子也以夷多刚狠不宾大姓富豪乃劝令出金帛聘策恶夷为家部曲得多者奕世袭官于是夷人贪汉货物以渐服属成夷汉部曲收其俊杰建宁爨习朱提孟琰及孟获为官属出其金银丹漆耕牛战马给军赋之用

