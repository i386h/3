<!-- { "loadSidebar": true } -->
　　曽公讳易占字不疑系出建昌之南丰考讳致尧以文学论议知名天下官至户部郎中言事忠切于权贵无所避竟贬以卒自江寜府官所归葬南丰欧阳文忠尝作碑以勒于墓隧其论家世封域详矣欧阳公又曰夫晦显常相反复而世德之积久则其发也冝非一二世而止公有不得尽施者其必有以遗于后乎公第五子初以荫补太庙斋郎歴抚州冝黄临川县尉举州司法进士中第改镇江军节度推官武胜军节度掌书记蔡州军事判官皆不赴举监真州装卸仓迁太子中允太常丞以博士知泰州如皐县又知信州之玉山县州守贪得不法公逆折其所欲守愠公中之以事御史劾治媕婀不尽守虽坐谴犹夺公博士公受诬以归十二年不仕公曰吾身弗用吾岂戚戚于是哉唯志之所存不可偕吾身以殁也乃寓其志于文章凡数万言作时议三十篇其畧以谓治天下先名教次之以省事又次之以择人然后立制度信赏罚重号令敦本以帅之节用以持之夷狄可以理服也盗贼可以术消也治道之本先定而其末亦从而举矣书成其后将如京师抵南都感疾薨又二年诸子举公柩葬先君之陇下公之殁既久而贤士大夫言时政之所冝以及朝廷有施设措置思所以维驭太平者而时议之说徃徃行于其间如开广学校长养人材分别科选训辑民兵责宰相以事实窜谗臣以警奸慝罢居丧之起复者多如公尝所论著者识者始谓公材能事业可相天下公平居泊然无所事而独积思于学至吏治尤爽决其为县能使豪强自敛饬且帅其里人不犯法在越屡直州守之失在如皐建画于州航海以籴活饥人数万其来年又力请寛逋租民赖以安兴学以教县人寳元中赵元昊叛士争言兵公曰春秋之义先自治吾能自治夷狄非所忧也自治且否何遽言兵耶其论盖如此家甚贫葬客死之士二人归其柩字其孤者又一人宰相舅有为赞善大夫死三十年犹殡者殡壊公为完之且移书宰相责使葬公生端拱已丑终庆歴丁亥子男七人巩文章驰骋欧阳诸公间自为一家仕至知制诰卒牟行谊过人今卒宰亦早卒布事神宗皇帝擢翰林学士今上用为知枢密院事肇歴中书舎人今知海州事公之曽祖讳延铎曽祖妣罗氏祖讳仁旺赠尚书水部员外郎今累赠太保祖妣周氏初封陈留县太君今封国太夫人考累赠太传妣封国太夫人公初娶周氏今追国夫人再娶吴氏封国夫人后娶朱氏封国夫人初公之亡家人得箧中疏藁谓刘向言治道在别邪正夷狄动于外百姓穷于下尚未足忧也正人不用邪臣进斯可忧矣公已葬后三十六年临川王丞相论公平生出处学行之所至书之于碑阴呜呼公其不殁矣铭曰
　　
　　公之于物■〈木敬〉曲规邪小人徂疾君子叹嗟公之于事周通缕制细大本末经经纬纬凡公之言匪葩匪组品判是非商较今古公之所志非已惟人险夫踬公斯困吾民有书不志虽诎犹伸猗考如斯猗子若兹载其令光世永如之孰裕厥实孰信厥词相国文公前有铭诗
　　
　　孙府君庸墓志铭　　王禹偁
　　
　　端拱元年殿中丞富春孙公自龙州受代终于岐山诸孤护丧权窆于许服阕长子何举进士中甲科声名振天下俄拜右正言直史馆赐三品服进阶为朝奉郎策勲为骑都尉且命副漕运使于畿甸之西按行数十郡属吏故人负弩望尘之不暇今春上郊祀毕以何贵制赠殿丞府君为尚书户部员外郎将改葬请进士王巘赍书来滁上乞铭于工部郎中王某公讳庸字鼎臣其先出于姬姓春秋时仕卫为卿三国时据吴称伯五代祖植始渡江为颍川长史髙祖简徙居于蔡曽祖中祖真皆隐德不仕考讳镒赠大理评事先妣刘氏追封彭城县太君皆从公之贵也公即评事之次子少孤力学举进士不第退而修经世之务欲以布衣干天子取显位而行道此其志也周显德中徒步诣招諌匦上赞圣策凡二十有四条多引贞观时文贞公事以自比世宗览而竒之命策试于四掖解褐除开封府兵曹叅军会省吏员再考而罢建隆初授河南府河南县主簿月余丁彭城太君忧服竟留守向公从民之请以前衘署摄又权司法参军干德中调于天官得开封尉以亲王出尹而公实事之秩满考绩议当美迁会上言令录多缺有诏趋吏部亟行补注且曰无限品第因折六资为登州录事参军居十载不得代太平兴国五年徙官巴蜀会朝廷表公之才且称其滞上亦记公之名始授太子左赞善大夫寻以本官知荆门军事明年赐绯衣银章旌善政而畴久次也移典龙州军事雍熈初迁殿中丞在郡四年复命得疾肩舆而归享年六十有七夫人张氏故国子博士润之女也先公一年而亡生以夫贵封清河县君殁以子贵追封河内县太君次子仅举进士文学如其兄次子侑少工为诗长女适鄂州录事参军王道隆夫亡守志次女适进士刘仲堪俊而有文某年某月某日葬于河南府某乡某里从廷评府君之茔以河内太君祔焉礼也昔西汉选用经术晁错董仲舒以对策高第显太宗褒拔王佐刘洎马周以上书称旨逹户部其斯人之徒欤盖士君子得其时则功成事立大位及于身无其时则巻道藏器余庆发于后报若影响曷尝有差始世宗得公之策即欲擢升諌垣有折水人赵守微以草泽上章拜右拾遗未几坐家行不修贬商州户曹掾丞相范鲁公谓公诚有竒材歴试而后用时移事去沉于州县此一不遇也故事尉两畿四赤者满岁则拜諌官御史由是而为大寮公独折资纠郡陆沉者十稔此二不遇也上久在藩邸僚吏数多即位以来鲜不超擢其间才如孔维者亦至祭酒而公守道退黙未尝自陈竟以列庻寮典逺郡而终身焉此三不遇也呜呼天其或者屈公之位而大公之嗣乎至于业官之绩可以为吏师修身之道可以为人范亷财慎言出于天性好学博古老而不衰又今人之所不及也具于状此不复书有文集二十巻行于代味其言知其道矣初廷评府君以通五经随计于僖宗朝属巢冦覆二京而罢干戈之中讲诵不辍秦宗权欲引为宾介以疾拒之夫如是则户部之贤三英之秀有自来矣先是某为左司諌知制诰有以何之文相售者见其文有韩栁风格因夸于同列荐于宰执间居数月何始来候吾又得仅之文一编时给事中兼右庻子毕公与吾同典诰命适来吾家因出仅文以示之读未竟乃大呼曰吓死老夫矣其为名贤推服也如此仅之就举也以兄中状元抑之未第方今缙绅中言掌诰之才者咸曰朝廷不命其人则已命之则必何也场屋语科第之殊级者亦曰国家罢举则已举不罢则首冠者必仅也吾是以知廷评之积德戸部之道报在夫三子矣岂止文学之有人又将富贵之逼身也铭曰
　　
　　贤人有位止于身贵无位于时子孙得之廷评素履家食而已户部伟才朝班而止贻谋遗志付与三子三子堂堂天实佑尔赋尔献文锡尔繁祉翰飞圣朝何啻万里孙氏诸孤其显宋乎
　　
　　宋府君玘行状　　宋祁
　　
　　宋氏本广平望族代有冠冕中叶避地始来浚都通州府君事唐昭宗位至御史中丞坐法贬州司马子孙蕃衍为东畿着姓干封府君事后唐歴晋汉多为剧邑清尙素节乡品亡二霍丘府君弱冠秀发通王覇之术是时诸侯据藩岳招豪英因感艰运濡足当世由是连应沧魏兖冀之辟周世宗用兵淮上铺敦深入府君自田里献书行在陈灭吴之策世宗竒其才拜真令随王师东下而安辑之淮人忘亡遭内忧去官宋受禅铨符追集调蔡州团练判官谢病不徃俄而易箦年四十八先府君早孤事母贾夫人至谨诸兄以宦学逺或千里近或数年乃还惟府君朝夕瞻省以孝闻邑中里人邢敦盘桓遯世罕通谢问独以府君为益者之友治春秋三家长左氏贾夫人之丧毁瘠如礼年四十亲友劝以仕始游京师太宗端拱二年明经及第为寜州襄乐主簿时四方饟道数棘外台郑文寳征府君行部中董索输获如令而办大见褒识代还调江州司理参军慨然叹曰是不足为仁邪位无小顾力行何如耳因精思于讯鞫爰书之间属邑尉邢积捕疑盗数十人锻锢周密移之郡狱太守李朝以证左明具即俾论死府君疑有枉状因微挺囚械勿色以问之囚对不雠乃自白于朝朝弗察府君即申牒大狱四十日所以防寃诬尽情实今旬甲未浃不敢如教朝大怒居数日邻州获真盗自首于官传檄株送朝执书惭且骇曰掾其神乎州界有行商部辎重夜径泽中将宿佛祠值奸人前杀羣僧延内狼籍商人入寺蹀其血乃觉因轻骑逃去晓逢逻者见衣履有污执以为贼传考数狱商遂自诬府君以为是軰操竒赢举千百计胡怨而蹈死耶因屏左右訹以好语商恐惧辞卒不变府君尤却其狱夜据案寐怳惚若有人乗马至听事自称郑使者呼曰误矣府君警寤遽召侍卒缓其系尽取成牍焚之左右杂然谓不可迟明有姓郑者诣官告其谋尽获支党商乃免其慎谛精感如此前后阅郡将数人其间侍中文懿冯公尤所钦待殿省丞吕奉天峭刻临州少所推荐器府君仁隠材干凢再加保述居官八年弗得代时故二卿文定赵公以美俗使江表亷其淹恤疾置言状是冬集吏部复掾常州三考皆最掌狱凡十年所蔽数千无一诖误者毎有重辟必持案谂囚尔罪应死尽召家人使之相见飦粥祍席时其早晏未始妄加榜掠湏其情究意讫然后行决囚皆叩颡感泣既诛又为人设一僧使诵经懴罪自是州人习闻之其后囚毎伏法卒呼曰若勿化有知当为宋府君作狗马偿厚德九江毗陵二郡父老至今能言之俄为光州录事叅军安州应山令江陵府从事府君谦谨修洁亷靖乐道薄于自奉裕于施物笥无兼衣案无累肴以已不知人为疚不以人不知已为恨冲猷隐量粹焉莫见其际恭于接士而不谄也力于事神而不祈也不援上以茍求不诡遇以取获居六官更三十载结考十七讫无玷漏而间关捷迟终不获迁力与命其相戾也雅性强记闇诵诸经及梁昭明文选以教授诸子遇家人嗃嗃严厉虽盛暑必正冠束带居常讽梵书日十数过以为常读庄子内篇至金跃求为镆邪辄以订已曰吾终不为不祥之请其埋照含厚盖性之也天禧元年调都下疾终于僦庑实六月二十九日同母昆弟七人长曰玮终安州云梦令次曰琚曰璩曰现咸先殁弟曰昱举进士早世曰位终国子博士五合姓曰高氏曰二王氏继以锺氏故著作佐郎仕华之次息女最后朱氏故著作佐郎庆孙之长息女朱夫人后府君十三年而终三子二女长曰邡早夭仲曰郊季曰祁邡后王氏出也郊祁及二女锺出也长女适陈留谢晔举进士今为湖州归安尉次适陇西李彦辅皆不幸短命府君之归全也朱夫人留止南方独郊侍疾及斩焉在疚力不克葬乃权窆京城之偏后八年郊与祁皆进士及第呜呼小子以治命之重不敢殒灭天假残息兴于零丁孤苦之余遭时乐育进服嘉会非府君之储德冯厚义方清白之所庇畴能及此然禄之弗逮哀亦罔极幸天子推孝治之化笃丧亲之典乃以天圣五年郊祀诏书一追赠府君为太子中允封朱夫人为寿光县太君明道东耕再赠屯田员外郎追封锺夫人为颍川县太君景佑二年圆丘礼成进加今赠由霍丘府君以上咸葬总城一昭一穆茔无余位术家曰宫姓士音也长生于申必开坤隅以次先兆而西南地薄冈趾不可竁乃今得吉卜于许州阳翟县三封乡之南原以景佑丙子孟冬之癸酉举公之柩以锺氏朱氏二夫人合祔焉恭惟先府君庸言成规庸行成矩凡有诸训皆可为士林景法而光灵寖逺竹素靡传摧恸追懐百不获一谨攟摭畧以备志墓之实谨状
　　
