<!-- { "loadSidebar": true } -->
　　公姓王氏其先太原祁人其六世祖某为唐辉州刺史遭世乱因留家砀山砀山近宋其后又徙宋州之虞城今为应天虞城人也公讳尧臣字伯庸天圣五年举进士第一为将作监丞通判湖州召试以著作佐郎直集贤院知光州歳大饥羣盗发民仓廪吏法当死公曰此饥民求食尔荒政之所恤也乃请以减死论其后遂以着令至今用之丁父忧服除为三司度支判官再迁右司諌郭皇后废居瑶华宫有疾上颇哀怜之方后废时宦者阎文应有力及后疾文应又主监医后且卒议者疑文应有奸谋公请付其事御史考按虚实以释天下之疑事虽不行然自文应用事无敢指言者后文应卒以恣横斥死后犹在殡有司以歳正月用故事张灯公言郭氏幸得蒙厚恩复位号乃天子后也张灯可废上遽为之罢景佑四年以本官知制诰服金紫同知通进银台司兼门下封驳提举诸司库务迁翰林学士知审官院元昊反西边用兵以公为陜西体量安抚使公视四路山川险易还言某路宜益兵若干某路贼所不攻某路宜急为备至于诸将材能长短尽识之荐其可用者二十余人后皆为名将是时边兵新败于好水任福等战死今韩丞相坐主帅失律夺招讨副使知秦州范文正公亦以移书元昊不先闻夺招讨副使知耀州公因言此两人天下之选也其忠义智勇名动夷狄不宜以小故置之且任福由违节度以致败尤不可深责主将由是忤宰相意并其它议格不行明年贼入泾原战定川杀大将葛懐敏乃公指言为备处由是始以公言为可信而前所格议悉见施行因复遣公安抚泾原路公曰陛下复用韩琦范仲淹幸甚然将不中御兵法也愿许公便宜从事上以为然因言诸路都部署可罢经略副使以重将权而偏将见招讨使以军礼置德顺军于笼竿城废泾原等五州营田以其地募弓箭手其所更置尤多方公使还行至泾州而德胜寨兵迫其将姚贵闭城叛公止道左解装为牓射城中以招贵且发近兵讨之初吏白曰公奉使且还归报天子尔贵叛非公事也公曰贵土豪也颇得士心然初非叛者今不乗其未定速招降后必生事为朝廷患贵果出降明年四月以学士权三司使自朝廷理元昊罪军兴而用益广前为三司者皆厚赋暴敛甚者借内藏率冨人出钱下至果菜皆加税而用益不足公始受命则曰今国与民皆弊矣在陛下任臣者如何由是天子一听公所为公乃推见财利出入盈缩曰此本也彼末也计其缓急先后而去其蠧弊之有根穴者斥其妄计小利之害大体者然后一为条目使就法度罢副使判官不可用者十五人更荐用材且贤者期年民不加赋而用足明年以其余偿内藏所借者数百万又明年其余而积于有司者数千万而所在流庸稍复其业公曰臣之术止于是矣且臣母老愿解烦剧天子多公功以为翰林学士承旨兼端明殿学士羣牧使初宦者张永和方用事请収民房钱十之三以佐国事下三司永和阴遣人以利动公公执以为不可度支副使林潍附永和议不巳公奏罢潍乃止益利夔三路转运使皆请增民盐井课岁可为钱十余万公亦以为不可而权幸因縁多见裁抑京师数为飞语及上之左右往往谗其短者上一切不问而公为之亦自若也及公既罢上慰劳之公顿首谢曰非臣之能惟陛下信用臣尔丁母忧去职服除复为学士羣牧使再迁给事中皇佑三年以本官为枢宻副使公持法守正遂以身任天下事凡宗室宦官医师乐公嬖习之贱莫不关枢宻而滥恩幸请随其事可损损之可絶絶之至其大者则皆着为定令由是小人益怨构为飞书以害公公得书自请曰臣恐不能胜众怨愿得罢去上愈知公为忠为下令购为书者甚急公益感励在位六年废职修举皆有条理枢宻使狄青以军功起行伍居大位而士卒多属目往往造作言语以相扇动人情以为疑而青色颇自得公尝以语众折青为陈祸福言古将帅起微贱至富贵而不能保首领者可以为鉴戒青稍沮畏嘉佑元年三月拜戸部侍郎叅知政事三年迁吏部侍郎八月某日以疾薨于位享年五十有六公在政事论议有所不同必反复切劘至于是而后止不为独见在上前所陈天下利害甚多至施行之亦未尝自名其所设施与在枢宻时特异岂政事者丞相府也其体自宜如是耶公为人纯质虽贵显不忘俭约与其弟纯臣相友爱世称孝悌者言王氏遇人一以诚意无所矫饰善知人多所称荐士为时名臣者甚众有文集若干巻将终口授其弟纯臣遗奏以宗庙至重储嗣未立为忧天子愍然临其丧辍视朝一日赠左仆射太常谥曰文安曾祖讳某某官赠太傅妣某氏某国太夫人祖讳某某官父讳某某官皆赠太师中书令兼尚书令祖妣某氏某国太夫人妣某氏某国太夫人娶丁氏安康郡夫人子男三人同老大理评事周老太常寺太祝早卒朋老大理评事二女长适校书郎戚师道早卒次未嫁王氏自迁虞城由公曾祖而下或葬双金或塟土山皆在虞城嘉佑某年某月某日改塟公之皇考于某县某乡某原而以公从塟焉铭曰
　　
　　王为祁人遭乱不还六世之祖初留砀山其后再迁虞宋之间遂安其居塟不逺卜宋多名家王实大族族大而振自公显闻公初奋躬以学以文逢国多事有劳有勤利归于邦怨不避身帝识其忠谓堪予弼俾副枢机出入惟宻遂叅政事实有谋谟谁中止之不俾相予帝有褒章愍锡之赠长于百寮考徳惟称维古载功在其庙器今亦有铭幽宫是閟
　　
　　呉正肃公育墓志铭　　欧阳修
　　
　　嘉佑四年某月某甲子资政殿大学士金紫光禄大夫尚书左丞知河南府兼西京留守司上柱国渤海郡开国公食邑二千八百戸食实封八百戸赐紫金鱼袋赠吏部尚书谥曰正肃呉公塟于郑州新郑之某乡某原呉氏世为建安人自曾髙以来皆塟建州之蒲城至公始塟其皇考于新郑公讳育字春卿为人明敏劲果强学博辩能自持度不可守不发已发莫能屈夺天圣中与其弟京方俱举进士试礼部为第一遂中甲科而京方皆及第当是时呉氏兄弟名闻天下公初以大理评事知临安诸暨二县迁本寺丞知襄城县举贤良方正直言极谏策入三等迁著作佐郎直集贤院通判蘓州同知太常礼院三司戸部度支二判官知谏院修起居注知制诰判太常大理二寺吏部流内铨史馆修撰累迁起居舍人为翰林学士久之迁礼部郎中以学士知开封府公为政简严所至民乐其不扰去虽久愈思之初秦悼王塟汝州界中其后子孙当从葬者与其歳时上冢者不絶故宗室宦官尝往来为州县患公在襄城每裁折之宗室宦官怒或夜半叩县门索牛驾车以动之公輙不应及旦徐告曰牛不可得也由是宗室宦官曰此不可为也凡过其县者不敢以鹰犬犯民田至他境矣然后纵猎其治开封尤先豪猾曰吾何有以及斯人去其为害者而已居数日发大奸吏一人流于岭外一府股栗又得巨盗积赃万九千缗狱具而輙再变众疑以为寃天子为遣他吏按之卒伏法由是京师肃清方元昊叛河西契丹亦乗间隳盟朝廷多故公数言事献计画自元昊初遣使上书有不顺语朝廷亟命将出师而群臣争言竖子即可诛灭独公以谓元昊虽名蕃臣而实夷狄其服叛荒忽不常宜示以不足责外置之且其已僣名号夸其人势必不能自削以取羞种落第可因之赐号若国主者且故事也彼得其欲宜不肯妄动然时方锐意于必讨故皆以公言为不然其后师久无功而元昊亦归过自新天子为除其罪卒以为夏国主由是议者始悔不用公言而虚弊中国公在开封数以职事辨争或有不得则輙请引去天子惜之庆歴五年正月以为谏议大夫枢宻副使三月拜叅知政事与贾丞相争事上前上之左右与殿中人皆恐色变公论辩不已既而曰臣所争者职也顾力不能胜矣愿罢臣职不敢争上顾公直乃复以为枢宻副使居歳余大旱贾丞相罢去御史中丞高若纳用洪范言大臣廷争为不肃故雨不时若因并罢公以给事中知许州又知蔡州州故多盗公按令为民立伍保而简其法民便安之盗贼为息京师有告妖贼千人聚确山者上遣中贵人驰至蔡以名捕者十人使者欲得兵自往取之公曰使者欲藉兵立威欲得妖人以还报也使者曰欲得妖人尔公曰吾在此虽不敏然聚千人于境内安得不知使信有之今以兵往是趣其为乱也此不过乡人相聚为佛事以利钱财尔一弓手召之可致也乃馆使者日与之饮酒而宻遣人召十人者皆至送京师告者果伏辜拜资政殿学士徙知河南府迁礼部侍郎徙永兴军丁父忧去官起复恳请终丧服除加拜翰林侍读学士且召之公辞以疾上恻然遣使者存问赐以名药遂以知洪州居久之又辞以疾即以为集贤殿学士判西京留守司御史台疾少间复知陜府加拜资政殿大学士自公罢去上数为大臣言呉某刚正可用每召之輙以疾不至于是召还始侍讲禁中判通进银台司尚书都省明年拜宣徽南院使鄜延路经略安抚使判延州龎丞相经略河东与夏人争麟州界亟筑栅于白草公以谓约不先定而亟城必生事遽以利害牒河东移书龎公且奏疏论之皆不报已而夏人果犯边杀骁将郭恩而龎丞相与其将校十数人皆以此得罪麟府遂警既而公复以疾辞不任边事且求解宣徽使乃复以为资政殿大学士尚书左丞知河中府遂徙河南公前在河南踰月而去河南人思之闻其复来皆驩呼逆于路惟恐后其卒也皆聚哭公享年五十有五以嘉佑三年四月十五日卒于位曾祖讳进忠赠太师妣陈氏吴国太夫人祖讳谅赠中书令妣葛氏越国太夫人父讳待问官至礼部侍郎赠太保妣李氏楚国太夫人娶王氏太原郡夫人子男十人安度安矩安素皆太常寺太祝安常大理评事安正安本安序皆秘书省正字安厚太常寺奉礼郎安宪安节未仕女三人长适集贤校理韩宗彦次适著作佐郎龎元英皆早卒次适光禄寺丞任逸公在二府时太保公以列卿奉朝请父子在廷士大夫以为荣而公踧踖不安自言子班父前非所以示人以法顾不敢以人子私乱朝廷之制愿得罢去不听天子数推恩郡臣子弟公毎先及宗族疏逺者至公之卒子孙未官者七人有文集若干巻尤长于论议铭曰
　　
　　显允呉公有家于闽自我皇考卜兹新原厚壤深泉乐其寛简今公其从公志之安公昔尚少始来京师挟其二季名发声驰乃赐之策以承帝问语惊于廷有伟其论乃登侍从乃任大臣出入险夷周旋屈伸公所策事先其利害初有不从后无不悔公于临政简以便人人失而思愈久弥新帝曰廷臣汝刚而直来汝予用断余不惑公曰臣愚负薪之忧帝为咨嗟公其少休优以大邦宠其秩禄尚冀公来公卒不复史臣考德作铭幽宅
　　
　　名臣碑传琬琰之集中巻八
　　
　　●钦定四库全书
　　
　　名臣碑传琬琰之集中巻九
　　
　　（宋）杜大珪 编
　　
　　张翰林锡墓志铭　　欧阳修
　　
