<!-- { "loadSidebar": true } -->
　　公讳抃字梦得其系出于富春盖吴将武之后裔也七世祖曰朴始徙富春籍于长安唐武宣世举进士宏词连取甲第大中五年从辟劔南西川节度使府为掌书记其子曰长孺摄彭山县令既以秩满罢因家眉山大治居处又构重楼以贮书日延四方豪士讲学其间于时蜀人号为书楼孙家自尔子孙不复东归遂占眉山名籍髙曽祖以来歴五代丧乱晦遯不出力田以自给取足而已不求赢畜清白之范其来逺矣公初名贯字道卿生五岁学为诗便有老成风格其警句往往传于人口未冠作祥符宫赋五千言成都尹凌公策闻其才美召至府与语甚竒之将荐之于朝以其年少而止其后两从进士乃更今讳天圣八年春再上拔鼎科一命大理评事通判绛州事初太师在蜀名知人生五子待公独异尝曰尔器韵沉逺后当显赫于时但成名差晚吾不得一见为恨尔至是太师已薨而公每因拜官则感涕怆慕累日痛不逮养明道初恭谢推恩改著作佐郎未几召试学士进太常丞直集贤院监左藏金银丝绵疋帛库以所生杞国太夫人丧去位服终还台判尚书祠部擢为开封府推官赐绯衣银鱼居岁余府胥冯士元以奸赃败穷治甚急事连前后尹佐自二府至台省者十余人而公无丝毫累由是清愼之誉闻于时考课升太常博士移判三司开拆司兼提举催驱公事同修起居注庆厯二年二月召试中书换右正言知制诰占谢日赐金紫服判登闻检院知审官院迁起居舎人兼判尚书刑部出疆为契丹生辰国信使公为人端重不妄举动言语与北人接有问乃答北人尤加礼奉且谓人曰孙公真恬静笃实之士也使还判国子监权纠察在京刑狱五年二月召入翰林为学士判太常寺兼礼仪使权判尚书都省充宗正寺修玉牒官六年春权知贡举再迁礼部郎中遭嫡母崇国太夫人忧援近例愿终三年丧优诏从之公在眉山为大族中外戚属以百数而贫无依者又众闻公归皆来求给公竭资以赒其费又为姊妹之娶妇嫁女者数人服除召还旧位提举在京诸司库务皇佑三年以大享明堂恩转吏部明年兼侍读学士判流内铨知通进银台司兼门下封驳事五年五月以右諌议大夫权御史中丞制下谏官论奏公朴谨非纠绳才不当居此职公即手疏自讼曰臣观方今士人趋进者多廉让者少以求事为精神以讦人为风采捷给若啬夫者谓之有议论刻剥如酷吏者谓之有政事諌官所谓才者无乃谓是乎若然臣诚不能也仁宗深察其言诏赴台视事寻差知审官院公辞以台长不可以兼事局恐于言责不得专诏如其请仍着为定式再加给事中公践两禁十二年朝政得失天下利害事非其职者未尝建言亦不与人谈议或诮其循黙公曰事有分守岂可越职横说及为中丞每闻朝廷有措置未合理者与羣臣争之未见听者实时拜疏或请闻于上再三开陈得请而后已由是知公韫积厚而操守固也是时内侍王守中以在事久特恩遥领武宁军节度使公奏言自唐以来节度使为将领剧任专制军事国家安危成败之所系非中官所得处其任曩太宗世王继恩平劔南有大功当时论赏止进顺州防御使立宣政之号以宠之况守中无继恩之功而輙居将帅之任恐为四方非侮则为国威之沮矣朝廷卒为之追改成命至和元年春贵妃张氏薨仁宗伤悼累日追册为皇后赐谥曰温成且有建陵立庙之议公言兹事体大宜命近辅与礼官叅讲然后施行不当亏紊典礼又与诸言事共争章至十余上终不报公率同列进见帝不为顾遂列拜于御座之侧公独伏不起久之帝乃悟因复得进言不可之状而忤旨益甚左右股栗有欲仆地者公凝立不慑帝亦为之改容而遣之当时虽不尽用公等议然其后罢立忌去庙乐改园陵使为监护塟事车驾幸奉先寺不入庙致奠皆公启之也明年秋丞相陈司徒家女奴死开封府检视有疮痕传言嬖妾张氏笞杀之以闻上诏近侍置狱推勘追取证佐皆不至既而罢狱公十上疏论其悖谬大臣笞杀女使事至微末然而诏狱废置皆用执中之请此于国体大有所损何则执中要行则朝廷近侍之臣亦须遣去案问执中要罢则本家仆妾不容畧行追取挟恩怙权取必于上此而可恕则孰有不可容者司徒卒縁此罢政事而公亦连上章求解台秩出补外郡优拜翰林学士承旨贴侍读修撰之职仍领太常礼仪都省兼提举醴泉观公事磨勘诸道转运使提点刑狱课绩又迁尚书礼部侍郎兼判昭文馆再修玉牒官公在台满二岁凡言朝廷天下事章数十上但以持纪纲厚风俗辨人材寛民力为急务未尝披抉人之隠慝小过与不可明白之事其论大体若言古渭州不可复置以失信于戎狄而启其窥觎之心凡邉防疆埸之事当令两府通议议定然后奏禀施行无使旧相守边恐事体太重则蕃戎致猜藩方无得辟通判官以全监郡故事方无事时且预择兵官则缓急有警可用近边士兵可因旧名而削其数则干强而枝附此其尤著者疏入多即施行或着为令其余或行或否或密疏不传者不可悉知之其论人物若云杨畋有文武干州郡不足用其材宜擢近职置之湖岭间藉其威名以靖徼外张藴之清方有器识心计絶人宜召对便坐询以得失及财计利害必有补于朝廷胡■〈王咢〉孙复博通经史可以任讲劝之职赵瑜刘贻孙晓兵法可委以边防之寄许士宏知汉州薛向知鄜州皆有善状或清介以得人心或干敏能捍大患宜俱升以繁剧刑狱之任则廉吏知劝而才臣思効曩者王益柔杨南仲陆经齐唐葛闳皆以纎介之累有妨进用失弃过奬善之义望与涤湔任用则清庙无遗贤之叹是数人者不久朝廷擢用几尽士论咸称其器识三年春仁宗暴得风眩不豫罢朝禁门晏开者几旬日虽执政大臣亦不得进见但通名于内东门候起居止于中使宣谕圣躬渐安而已庭中惶惑莫测其端公时为近臣班首因率同列就幙幄中见相臣谓曰主上违裕臣子当朝夕省问今大臣隔絶不得进见主上之安否虚实未可知也事系宗社诸公不宜坐以待命宰相即用公言叩阍请入禁中侍疾由是中外之心稍安未几诏两禁杂议榷磁湖铁冶事议罢奏藁备具而谏官某人及观察某人重取更定数字同列意二人者有所挟实时劾奏其事吏持案白请于公公曰二人者信有罪矣然我辈从而举劾不亦伤风谊乎二人卒坐是补外官后帝闻尝有是语曰老成人终不同嘉佑二年契丹国主宗眞卒遣使告哀公为馆使先是宗眞之使来请叙两朝通好岁久请交贽御容欲使子孙得识圣人形表朝廷初不能夺其议既许之矣异时契丹使先以画像来未报聘而宗眞殂殁新主复遣使来请朝议以为先主时事欲却不与公遽至中书白曰国家所懐柔逺方所仗者信义而已且彼以好来求圣容既许而不与其失在我不在彼矣或曰不许之意有人臣难言者直虑敌人厌诅不道耳公曰此特师巫女子之谈非所以折冲消难者也况圣人应期运系天命乃反有所畏耶且彼一来不与至于三四极于数十朝廷度必能拒之乎其后以使者再至乃与之如公之奏公领太常前后几十年言礼事甚众毎有大议则使诸博士各陈所闻见然后择其合于义礼者裁定而奏之大抵守经据古不欲輙有更异初仁宗追悯故后郭氏以微过废卒久无祠所诏于景灵宫建神御殿岁时追享上封者言神御不当建或曰当祔于庙诏下礼官公与僚属同执是非而献议曰先朝建神御殿已是非礼然尊奉祖考不失孝思之义今为后妃而置之其于失礼又甚矣傥陛下追念郭氏殂谢况已追复位号不若因而赐以谥册祔于皇后庙则恩意至而典礼存焉复下两制合议久之未决然卒罢神御不建四年诏将用十月祫享于太庙群臣有建言皇后庙四室先帝时每遇禘祫升于太室葢有司摄事失于讨寻今皇上躬行盛礼义当革正又引唐郊祀录续曲台礼为据请遣近臣致享如奉慈庙公即与二三同列奏驳春秋传所云未毁庙之主皆升合食于太祖有别祀事乎又曰祭从先祖后庙合食自祖宗以来行之已久不宜用疑文偏说轻有改更天子甫欲躬斋戒固当奉承先宪正所谓有其举之莫敢废也奏上中旨合食如旧明年日食正月朔旦诏公祷祀于太庙公举春秋经传止用币而去特牲又伐鼔以责阴气时宰称其得礼公久在禁近主眷日厚每燕见有所问必端简而前曰天子所以享南面之尊延十年之庆者惟寅畏可以对上穹惟勤俭可以惠下民止此而已未尝一语涉面谀朋比者至和中帝切于求治问前代之所以治与其所以乱公从容言曰臣以谓治乱之由无他惟在用人而已用得其人则治失其人则乱从古然也帝曰今世非无贤又非不用然治不及古何也公曰有贤而不用用之而不尽其才与不用同惟明主留意则贤无不用而世无不治也帝曰今之贤而未用用之而未尽其才者谓谁公曰知臣莫若君此必上简天心非臣下所敢私但愿陛下不以一事不效而遽去之则贤无不为陛下用也帝再三嘉纳之是后数进大臣多复用宿名重望已更任使者大厌群议帝由此益器重公遂有大用意是时陈戡用台官言罢枢密副使宰臣进拟例以三司使御史中丞知开封府一人补其员上曰朕得旧人之久职者既而语及公即命以本官充枢密副使同修枢密院时政记时嘉佑五年四月也其十月知辰州窦舜卿以定彭氏蛮事朝廷嘉其能议迁一官公曰唐开元中所以号太平者以不赏边功也今舜卿信有才他日进擢无所不可若用蛮事迁官诚恐边臣生事于夷狄以希恩赏自此四境不得安息也遂止降诏奬谕之上书者请额外増置土军为南冦备公曰茍取其知山川乡道则州得百人可矣如増广其数徒糜廪庾费不足以待敌前日智髙之乱成功者乃陜西骑兵耳南军何预焉卒仍旧不复増置公为枢密未满八月以本官叅知政事同修中书时政记都大提举三馆秘阁公事同译经润文使一日政府集议擢李叅为三司使公时以故后至预闻之徐曰方今民力弊困久矣宜得敦厚有学术之人使主邦计庻几可以寛民保众茍于趣办应卒之才则诛敛掊克无所不至如此民何所措手足乎前议遂止明年御史捃公过失不当久在政府章入不报或有谓公曰事起无名盍自辩于上前公曰吾老矣退乃其分自念平生不欲攻人之短今幸备位执政不能敦厚风俗宜有愧矣而反与新进后生竞口舌于上前耶况知我者君此曹其能诬我乎遂上疏求罢帝益嘉之诏拜观文殿学士兼翰林侍读学士同群牧制置使公在讲筵前后十三年故事凡进读群书前代乱亡忌讳之语皆略不解公以为不然每至其处必再三敷衍且曰兹事所以书之于策牍者示来代之明戒也茍临文避讳则书传载之何用自是遂读无避明年夏今上即位改戸部侍郎治平元年二月以太子太傅致仕于是公年六十九将还政之前有语公曰礼七十而退人或过之而不去公乃未至而告休斯不近于矫时乎公曰强力而仕不能而止士君子之通义也奚必年至而后去乎遂速上疏表得请以其年十一月七日薨于春明坊之私第上闻讣为之罢朝埀拱一日制赠太子太保法赙之外再遣中使赐黄金百两以恤其家恩升二子差遣并异姓斋郎一名公为人内方外温动由至诚不喜矫饰以邀取名誉然而端严谨重至老不懈虽少年强力之人殆无以过与人无适莫亦不肯茍合端居似不能言者及遇事则毅然自信不为髙下易其心初在翰林尝至中书白事系鞋登政事堂时陈司徒作相见之不恱且责厅事吏不以告公曰学士见宰相以客礼自有故事况我以公事来若有私祷则足恭下颜所不惮矣司徒不能平及为中丞司徒复冠台宰每裁处大事多出独见同列无敢抗者公屡言其失曰幸陛下以臣章示执中使之凡事须众论复熟然后奏禀施行司徒见章益不喜一日赐宴都亭驿坐席俯相近酒间司徒微语公曰观中丞近日封章意颇不见容老夫耄矣行当引去因指其座曰此中丞即日之地幸无相侵也公俛首不答退而语人曰陈公之言甘其心可见也未几会诏狱起卒用公言罢相及其薨也太常定谥博士以其当国日奉行贵妃册礼及不能正温成赠塟事请谥曰荣灵公曰司徒端方刚劲素闻于时自为小官已有建储复辟之策作相虽无謇谔之誉然其至公不党亦近世少及加以恶名诚为太过谥曰恭可也博士曰谥之美恶宜取其大者今司徒之过显虽有畴昔之善不能掩也公昔日屡疏其短今而诔其善何前后之不类也公曰宰相越法予为中丞言之职也死者美恶予在太常谥之当以至公岂可挟一时之事而废其平生之大节乎复持议如前请于朝复议者数四卒以公言为定其持心平恕如此临事周愼谦畏又过人逺甚自歴两禁至登二府四方问讯有非时至者輙藏去不启封曰此必有求于我自度不能副其情不若勿发之可也亦不妄与人缄牍或必须为之无髙下亲疏皆手书亲笔虽疾病亦不假请于人书体极端楷尝谓章草近于轻倨故不好也非公事稀歴权要之门至于侪辈往返亦有时故在朝与相亲者无几人一受之知造次不忘于心初闻吏部张文孝公薨哭之终日不已子弟疑而问之答曰吾立朝未尝有推引者惟张公拜观文殿学士日表我自代此知我者也今亡矣故至于伤恸耳于相知犹尔于朝廷可知也性尚清简自少惟读书为文余无他好嗜如音律棊射书画一无留心者晚年亦稀复拈笔文章论议则平昔所学皆自足用其所接宾客惟儒生士人其外技艺缁褐卜祝軰无一及门者居无事时独坐一室移晷不出妻子亦罕见其面尤恶谈人是非有来言毁誉者则答以他语去乃指谓人曰巧佞之徒宜礼而逺之愼不可听其言也接人简约不事屑礼或时供具酒不过七行家人以为不可公曰古人三爵吾巳过之何谓不可素不善治生产在贵近日久所得俸赐甚厚随入随费婚姻丧祭外则以均赡宗族故旧家无余赀室无玩好京城无善邸第后房无姬媵其所以奉养之具宛若寒素或勉以为子孙计者公曰吾于子孙岂不足耶幼而教以诗书长而任以官爵若儿曹但能忠于君孝于亲义于宗族廉于公家不为奸欺憸佞之行守此足以保数世安佚也及还政家居惟幅巾野服与宾客谈医药修饵之术不复语他事其风尚可见矣公累阶朝请大夫勲至柱国封爵为乐安郡开国公食邑三千三百戸实封六百戸公仕宦过三十年未尝有毫髪玷议论多阔畧细故务全大体所上章奏无冗长虚饰之辞其言至质畧而意主切当奏对语直而实故人主以朴厚目之以此颇见信纳前后八被诏虑囚徒开引情实白于上前有自殊死而得末减者多矣平生善荐士得人最多其荐御史得今中丞唐公介大章吴公中复皆一时之杰自余显荐密启者盖又多矣属文简重不务刻摘章句于训辞尤为得体庆厯初夏英公自蔡州以枢密使召至之谏官连疏其短追恩命移亳社上表自辩付学士答诏诸学士皆难其辞公即取笔作草上之有图功効莫若罄忠勤弭谤言莫若修行实之语诸公服其切于事而英公衔之尤深至语所亲曰吾于孙公素无嫌而批章见诋如此公闻之亦不为悔其它大手笔则有升祔献懿二后赦文初追藁仁宗读之至于为天下母育天下君不迨九重之承颜不及四海之致养言念一至追慕増噎上为欷歔称叹者累日又奉诏撰冦莱公旌忠碑丁文简公崇儒碑皆叙事明白气格浑厚自成一家之体有文集若干巻藏于家公娶太原王氏封寿安郡太夫人同郡大姓也三姊皆适豪族生子者又相聘娶公以儒者独不得继好及贵三家始来求婚公亦不拒之又为之保任其子孙入仕者两世于乡人益称其长者公少孤兄弟群处惇睦尤至他日析居公尽推美田宅与兄弟惟取其薄恶者曰数口之家得此足以奉先人之祭祀矣与朋友交得丧休戚一以均之初举进士特厚善同郡宋辅洎拔州解同时东上至长安辅以疾不能兴公亦留此为诊医药过旬浃辅曰试日甫近君当亟往无以我为累也公曰与君偕来义不得先行君若罢举我亦与君俱西矣又数日辅疾愈遂俱行并擢第此又见其内行之有素宜乎天爵茂而时宠优也子男四人长珏国子博士次佑甫大理评事早亡次诘次林并太常寺太祝女子四人长适戎州僰道县尉蒲献卿早亡次适太子中舎彭敏行次适尚书都官员外郎勾谌次适太常寺太祝宋奉国孙男七人三为京司一为试衔官三未仕孙女五人二已出室三尚幼男子皆谨厚能守家法女子俱从名家仕族可谓有后矣颂获游公之门有年矣又尝辱称荐于朝以恩旧故熟闻公绪言美行又得诸孤所録遗事甚备谨紬始末直书以上有司治平二年正月日具位苏颂状上
