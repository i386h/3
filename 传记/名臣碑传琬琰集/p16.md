<!-- { "loadSidebar": true } -->
　　惟髙氏始得姓于齐太公之后歴秦汉以来世固多徙而北者王之先蓟门人方五代扰攘李景盗据江南数通使契丹王之皇祖宻国公者与其子适将虏命至而李景阴欲构患中原潜使人害宻国公声言为汴人所杀迁其子濠梁积厚报隆乃有兹冀国冀国公知人事之变举其族内属占数于亳之蒙城王即冀国之中子也讳琼字寳臣少起田里沈勇有大略太宗尹京邑闻其材武召置帐下太宗尝燕罢禁中太祖命同升辇至讲武殿出苑东门太祖亲扶上马时王与戴兴王超李赋桑赞等五人皆从太宗醉不能穿马镫王左手控辔右手代镫既出太祖顾谓王继恩曰此数人者皆将帅之器也特以控鹤官带及束帛赐之太宗即位补御马直指挥使迁御龙弓箭直都虞候太平兴国四年从征太原押弓弩两班合围攻城太原平太宗引兵自幽州还闻敌兵盛至留王夜作引龙直乐于御营迟明王度车驾已逺乃谓众曰今敌在肘腋若力拒之尚可驰溃围中不尔则不得脱于是众从王转战至行在而六班率不至及见王数加劳存之太宗欲诛六班王曰陛下晨夕兼行令不蚤下主将之罪也今卫士皆以材勇选从下太原有功未赏尽诛之可乎帝怒遂释擢天武军都指挥使西州刺史又为神卫左厢都指挥使西州团练使再幸大名为京新城内巡检会卢多逊遣吏私通秦王邸坐失徼循降许州马步军都指挥使适有亡命卒聚盗于界中伺知州臧丙出将刼库兵以为乱王微得之即白丙选从卒数十人袭贼至榆林里贼穷保民舎王挺身登墙贼酋号青脚狼者将注矢射王王引弓一发应弦而踣尽擒其余党丙上其事稍迁御前忠佐马步军都军头蓟州刺史会将北伐以为楼船战棹都指挥使部船千艘趋雄州城易州歴天武左右厢都指挥使蓟富二州团练使端拱元年与范廷召王超孔守正同时落权王出单州防御使徙贝州兵马总管不数月廷召等复进补军职王颇忽忽内思所不及驸马都尉王承衍镇贝州公主间入见上颇知顾王厚承衍屡慰勉之明年遂制授侍卫亲军步军都指挥使归义军节度使廷召等皆列其下王自单州不一年蒙擢至此而数为殿前都指挥使戴兴所呰太宗谓兴曰朕自幽州还便欲除琼此命盖已迟十年矣及为并代马步军都总管时潘美亦为节度使同在太原旧制领军职者班其上王以美数战有功乃自陈愿班其次而许之以保大军节度使为镇州行营都总管又以彰信军节度使为太宗山陵都总管复之并代咸平中契丹内冦阏氏车帐至狼山大夏口王方遣偏将王万海等七人择兵异道与虏确而自据要设伏以邀击之俄杨允恭持诏至趣王出土门与石保吉傅潜合军镇定以拒敌会潜拥重兵畏不出战既得罪乃以王代潜屯冀州敌寻解去明年召还授殿前都指挥使上鞭箭阵图真宗赐对便殿时言者以髙阳之战范廷召等所领兵颇闻有不用命者今释不诛后何以责死力真宗以问王对曰前日圣恩已释之今其众分隶诸将一日闻召而欲诛之方疆埸多虞倘众惧而变生臣窃为国家忧真宗遽曰微卿几至误事王因言殿前诸班捧日天武诸军皆拱卫之兵其数目益耗真宗曰三司以边储不足未暇増补也王曰臣兴国雍熈中为军厢主方是时诸指挥皆满五百人以上若积计所阙军食固当有余三司曷为不足虽以其言为然而未能遽行未几后殿选补诸军班王请于所绌中更选人以益之或曰上意所不欲王固欲之且典握禁兵不惧疑至则身辱乎王曰我以死许国安复以疑自顾也会马军都指挥使权步军司葛霸在告管军独有四厢指挥使刘谦一人王既兼领二司乃言臣老矣如有负薪之忧谁为可任者先朝自殿前而下各置副都指挥使及都虞候常有十人职近事亲易以第进又使士卒预识其威名缓急临戎上下得以附习此军制之大要也于是施用其言景徳元年契丹直抵澶州真宗北幸驻跸于章城大臣有劝上南巡者乃问王行幄王惕然曰且敌之大入去国逺斗势不可以持乆况羽檄召天下兵行且至进则可以决有功今止军不发众情大惑谁为陛下建此者真宗曰将更议于大臣王曰天子亲御六军蒙犯霜露国之安危事在转漏尚何议也遂发韦城次澶州将抵浮桥左右犹踌蹰未进王下马自扶辇拥众渡河既而请帝御北城观兵汉军望黄盖皆仰呼万岁而敌人亦大呼声闻数十里其种酋皆骇视失色有顷劲弩伏发射契丹贵将览死遂奉书请盟师还赐燕于行宫而李继隆石保吉魏咸信酒酣争功王曰天子神武一举而折敌公等何功之与也继隆等愧甚已而赐黄金三百两他日卫士有白廪粟陈腐者王曰边防战守之兵暴露寒苦而所食之粟与豉同色若等日既食太官月所给又先进様于上前岂特诸军比也有一言以动吾军者斩于是众莫敢有言其后王被疾乆不出輙有遗陈粒于殿下者中贵人得以闻人赐精米一斛王叹曰安有是邪遂以疾辞典军章数上拜忠武军节度使王素为宰相宼准所知方澶州之行劝上南巡者王钦若也准尝叱钦若退而心甚恨三年准罢相钦若知枢宻院王疾甚真宗趣驾欲临问钦若乃言天子问疾所以宠勲臣今琼无破敌之功不可往帝勉为止其年十二月四日王薨建宁里第享年七十二赠侍中有司请辍视朝一日终以王有旧勲特辍二日官给襄事明年正月二十九日塟开封府开封县吹台乡建邑里王仪状英伟不学古兵法而临变中机竒宻如神典禁兵之日乆顾裨佐不足与计事特以材自任方其代傅潜提三路之兵以数十万出入进止其听号令若一人敌故惮王终岁不敢近塞下王善骑射与士卒同饮食赐予輙分其戱下家亡所余真宗尝问卿子几人曰臣子十有四人臣诚愚不肖然未尝不教以知书于是赐诸经史于其家每戒诸子毋曲事要势以蕲进身自吾奋节行间至秉旄钺岂因人力哉又尝论前后与吾同在宿卫者孰最有闻诸子以其所闻者对之王曰与蔚昭敏李斌孰愈诸子曰此众之所非也王曰吾常与此二人者言其忠质一心无铢髪敢欺朝廷众之所非吾是以取也王少时尝醉卧田中父夜往见有神人擐金甲侍王之侧父窃竒而爱之父没王负父骨十余年故其后子孙莫不以忠孝承家嘉佑八年王之曽孙女进册为皇后以故累赠至太师尚书令兼中书令秦国公治平四年为皇太后遂赠至卫王王薨七十一年矣其塟也弗及请谥于有司熈宁九年天子笃寳慈之养而念王之功乃亲考六家之书以安民有功曰烈折冲御侮曰武特赐谥曰烈武又以王墓有窆碑而文未刻乃诏臣珪述王遗休而刻之既又赐之篆曰决策定难显忠基庆之碑呜呼何其盛与臣珪伏思太宗之发燕南真宗之渡澶北当是之时王智有足过人者一旦济国家之难以休兵靖民显名于后世顾所施岂不闳哉与夫自昔将帅搴旗斩馘之事异矣泽流子孙与宋无极殆神理之有相乎曽祖冕赠中书令祖霸赠尚书令宻国公父干赠尚书令冀国公王娶李氏追封魏国夫人继亦李氏追封楚国夫人子长曰继勲建雄军节度使赠康王次曰继忠四方馆使荣州团练使次曰继和崇仪副使次曰继伦西头供奉官次曰继宻内殿承制合门祇候次曰继宣天武捧日四厢都指挥使眉州防御使次曰继隆引进使陵州团练使次曰继元东上合门使嘉州刺史次曰继荀右侍禁次曰继芳供备库使忠州刺史次曰继颙左侍禁次曰继丰供备库使昌州刺史次曰继敏内殿承制次曰继昌西头供奉官皆已卒女十二人孙西京左藏库副使遵度等六十三人曽孙左班殿直士先等一百四十五人四世孙东头供奉官公庠等七十一人来孙右班殿直世祚等十三人铭曰
　　
　　绍恢皇图于赫神宗憺我常武繄王之雄威威繄王出入金革外动四夷其武孔硕王从北征翼帝之舆六龙安御天旋日舒建事真宗决策于河敌骇枝披奉书请和王长六师阚如暴虎烝徒啴啴畴予敢侮谁谓人遐尚有遗烈至今受祉亦莫我遏思齐曽孙寳有慈极天子仁孝化及万国上方念王幽州之功澶州之画其利亡穷乃诔王行乃铭王劳作碑磪峞在浚之郊陟彼髙冈望王之茔千载而下其凛如生
　　
　　髙康王继勲克勤敏功锺庆之碑　　王珪
　　
