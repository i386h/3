<!-- { "loadSidebar": true } -->
　　韩姓出晋卿献子之后国于韩秦灭韩子孙分散以国为氏案公所为家谱推其先世功行爵里至于八世有次序曰逺祖居深州为博陆人八代祖朏为沂州司戸叅军生洹为登州录事叅军洹生全为处士老博陆全生三子曰乂宾曰文操曰存乂宾生定辞昌辞文操生隠辞晦辞审辞存生正辞乂宾仕为成徳军节度判官检校太子左庻子兼御史中丞以唐光启二年终鎭府立义坊之私第以龙纪元年塟博野县蠡吾乡之北平原其子昌辞为坡城县令以天复二年三月终于眞定以天复三年七月塟蠡吾以晋天福二年祔夫人张氏改塟赵州赞皇城之北马村是为髙祖昌辞生一子璆终广晋府永济县令累赠太师中书令兼尚书令齐国公夫人史氏追封齐国夫人始塟相州安阳县之丰安村则公曽祖也璆生公之皇祖构仕本朝为太子中允知康州终于治所赠太师中书令兼尚书令燕国公夫人李氏深人义之女晋相崧之犹子追封燕国夫人皇考国华諌议大夫卒建州累赠太师中书令兼尚书令魏国公为时劳臣国史有传庆厯五年葬安阳县新安村尹洙师鲁志其墓今富郑公为神道碑载公事业甚详夫人罗氏諌议大夫延吉之女邺王绍威之孙追封魏国太夫人公之所生母胡氏蜀士人觉之女追封秦国太夫人由五代祖以上皆葬蠡吾惟髙祖葬赞皇由曽祖以下皆葬安阳故公为相人公之八代祖以下遭乱虽仕不显而皆以儒学行义世其家皇祖有功有徳用不极其器一时有识咸谓庆必在后公生泉州将生秦国有异梦晨有释子状异服怪不知其所从来忽诣门曰是间有竒儿毋失护视忽不见公既长朴厚不浮少嬉弄视瞻步履端正而中甚敏所学不用力而过人性淳一无邪曲孝于其母悌事诸兄皆不教而能天圣五年仁宗初临轩试进士公二十岁名在第二授将作监丞同判淄州侍秦国之官踰年秦国亡哀毁过礼服除迁太子中允又改太常丞集贤院知左藏库徙开封府推官赐五品服时髙科多径去为显职鲜肯勤吏事公独视狱讼决曲直终日坐府舍不倦府君王博文固已竒之曰志异常人此大器也迁度支判官授太常博士景佑三年求外补得知舒州留不行以右司谏供职劝上明得失正朝廷纲纪亲近忠直放逺邪佞时灾异数见宰相非其才叅政事者喜言谑望轻无所补或私名器用之中书事拥不决公屡上疏数中书不法事疏寝不报则乞出疏示中书勅御史台集百官会议决正是非论既坚卒罢执政四人者又言赏罚当从中书出今数闻有内降此章献明肃余弊也不可不止王曽蔡齐宋绶当世名臣宜大用上纳其说王沂公见公论事切直有本末喜谓公曰比年台諌官多畏避为自安计不则激发近名如君固不负所职谏官宜若此沂公天下正人公得此益自信未几同议雅乐知胡瑗阮逸邓保信黍尺锺律之法出私见乖戾古制奏罢之仍用王朴旧乐公为谏官三年排斥权幸数称进名臣杜衍范仲淹等补时政之阙七十余疏凡数百事施用者十常七八朝廷宠其尽言累欲用公知制诰人以谓公公曰吾乃以言责取利耶议亦中寝假右司郎中昭文馆直学士充接伴使发解开封府举人与三司同定茶法为契丹正旦国信使还朝同三司省国用转起居舍人知谏院宝元二年擢知制诰知审刑院益利路岁饥为体量安抚使加三品服蜀地号富饶产金帛纨锦中州岁仰给有司乗便刻取赋徭烦重诸郡设而买院收市上供物不以其直公为轻减蠲除之逐贪残不职吏罢冗役七百六十人为饘粥济饥人一百九十余万蜀人曰使者之来更生我也李元昊初叛兵锋鋭甚中国久不知战人心颇恐士大夫多避西行公使蜀道潼陜归奏事便殿上问西兵形势公具以所闻对上谓曰朕比忧乏人按边卿其为朕往授陜西安抚使趣上道公勇欲自効驰至延安则羌已解围去士气沮伤将吏往往移病求罢职公辄选练材武治战守器慰安居人收召豪杰与之计议檄诸郡守城郭如河北始设烽燧以候虏先是大将刘平战北或诬其叛去遂锢守平妻子具狱河中府公力辩白释之录战死者赙恤赏赠边臣皆劝范雍守延州朝廷以为不能欲以赵振代公奏曰振麄勇可使搏战非谋议守边材愿留雍以观后効无已则起范仲淹为可臣为国家忧非私仲淹也若涉朋比误陛下事当族庆人陈叔度等陈边防策既而补官东南公奏曰忠义愤懑为国献计虽稍收用乃置于僻左实羁縻之非所以开示诚意来人才也又奏罢率马令以寛民力及裁处他利害甚悉上益知可办大事康定元年五月天子命夏公竦都护西师开府于永兴军而以公为枢宻直学士陜西经略安抚使同管勾都总管司事未几遣学士晁宗悫入内都知王守忠督出兵攻贼公曰如诏意为便不则元昊聚兵出不意攻我我仓卒赴敌必败合府争曰承平久不习战羌寇暴起今兵与将未训讲其可深入客斗乎愿谨闗塞以岁月平之公所论不得用使持奏还而元昊掠鎭戎军偏将刘继宗逆战果不利诏下切责俾以进兵月日来上众复守旧议公曰军事虽可择便宜行之然大计亦不当固拒乃划攻守二策求中决公驰驿奏阙下上许用攻策已而执政以为难公不得已独上章曰元昊窃数州之地精兵不出五六万余皆妇女老弱举族而行我四路之兵不为少分戍数十城寨彼聚而来故常众我散故常寡每遇每不敌是以元昊能数胜今不究此失乃待贼太过以二十万重兵惴然坐守界濠不敢与虏确臣实痛之愿更命近臣观贼之隙如不可不击则愿不疑臣言奏虽不下知兵者以公说为然公往来塞下勤苦忘寝食期有以报上出按屯至泾原闻元昊乞和公谕诸将曰无约而降者谋也宜益备不可懈弛遽调兵瓦亭兵未集贼果钞山外公指图授诸将曰山间狭隘可守过此必有伏或致师以怒我为饵以诱我皆无得輙出待其归且惰也邀击之而禆将任福王仲保狃小胜数违制度公遣府吏耿传就诘责不从则又檄福曰违节度有功亦斩任福犹进兵遇伏遂战死嫉公者乞置公大罪后大帅使收余兵得檄福衣带间封上之安抚使王公尧臣亦以实奏朝廷知罪在诸将止左迁右司谏以职知秦州数月还旧官仍进礼部郎中兼秦陇凤翔阶成州路驻泊步军都总管兼经略安抚沿边招讨等使公在秦増广州城以保固东西京招辑属戸益市诸羌马讨杀生羌之钞边者厉兵以待贼讫公去秦贼不敢窥秦塞为盗庆厯二年陜西四帅皆改观察使公为秦州观察使曰吾君忧边臣子何可以择官独不辞十月迁谏议大夫复为枢密直学士十一月充陜西四路沿边都总管经畧安抚招讨等使屯泾州初京师所遣戍兵脆懦不习苦贼常轻之目曰东军而土兵劲悍善战公奏増土兵以抗贼而稍减屯戍内实京师又以笼竿城据冲要乞建为徳顺军以蔽萧闗鸣沙之道既任事久岁补月完甲械精坚诸城皆有备赏罚信于军中将亦习斗识形势每出輙有功勇气倍于初时公方建请于鄜庆渭三州各以土兵三万为一军军虽别屯而耳目相通为一视虏所不备互出捣之破其和市屠其种落困挠其国因以招横山之人度横山隳则平夏兵素弱必不能我支矣下视兴灵穴中兎耳章既上又与范公定谋益坚而元昊黠贼知不可敌亦敛兵不敢輙近塞公与范公在兵间最久两公名重一时人心归之乐为之用朝廷倚以为重故天下称为韩范仁宗知公久劳于外遣使密谕旨曰卿孤立无人援荐独朕知之行召卿矣明年春与范公同召拜枢密副使公自请捍边至五表不听既至与范公伸前议同决策上前期以兵覆元昊会夏国送欵公谋不果用范公每恨龃龉功不就故作阅古堂诗叙其事传于世边事虽欲讲解元昊犹上书邀朝廷其轻者欲自建元为父子呼兀卒及令我使与陪臣为列二府遽欲从之公独谓不可许数廷议众尚不从公持之愈坚故晏丞相至变色而起公守所见不易卒杀其礼如公言时仁宗以天下多事急于求治手诏宰相杜衍曰朕用韩琦范仲淹富弼皆中外人望有可施行宜以时上之又开天章阁赐坐咨访急务公条九事大略备西北选将帅明按察丰财利抑侥幸进有能退不才去冗食愼入官继又献七事议稍用而小人已侧目不安二府或合班奏事公必尽言事虽属中书公亦对上指陈其实同列尤不悦独仁宗识之曰韩琦性直苏舜钦坐会饮奏邸言者欲因縁舜钦事以累一二执政弹劾甚急宦者操文符捕人送狱士人为之纷骇公从容奏曰舜钦一醉饱之过止可付有司治之何至若是陛下圣徳素仁厚何尝为此耶上悔见于色又近臣奏王益柔为傲歌乞诛公因奏曰益柔少年狂语何足深治天下大事固不少近臣同国休戚置此不言而攻一王益柔此其意有所在不特为傲歌可见也上悟稍寛之富郑公安抚河北还至都门命守郓公奏曰朝廷闻北虏点兵弼以忠义请行事毕归奏去京师咫尺胷中筹策不得一陈于陛下之前乃责补闲郡四方不闻其罪曽无一人为弼言者臣窃为陛下惜之累上不报前此陜西帅郑公戬以刘沪董士廉城水洛泾原守将尹洙狄青谓非便诏辍其役会戬罢兼泾原路二人犹城之青欲斩以徇不克戬论救于朝朝廷薄沪士廉罪公曰二人者实违诏尔可无罪列十事辨析后士廉与二人者诣阙讼而柄臣为之左右又属公与当时有名大臣改更天下敝事侥幸者惮之故富公杜公相继罢去公亦恳求补外除资政殿学士知扬州徙郓州又知眞定府兼都总管四年间连易三州所至设条教葺帑廪治武库劝农兴学人人乐其恺悌爱慕之如父母移知定州事兼都总管本路安抚使定州久用武将治兵不知法度至于骄不可使明公镐引诸州兵平甘陵独定兵邀赏赉出怨语几欲噪城下公素闻其事以为定兵不治将为乱既至即用兵律裁之察其横军中尤不可教者捽首斩军门外士死国赙赏其家养其孤儿使继衣廪恩威既信则仿古兵法作方圆锐三阵指授偏将日月教习之由是定兵精劲齐一号为可用冠河朔京师发龙猛卒戍保州在道窃取人衣屦或饮讫不与人直至定即留不遣曰保州极塞尝有叛者岂可杂以骄兵戍之易素教者数百人以往而所留卒未踰月亦皆就律不敢复犯法一府裨佐如狄青辈熟闻公平日语见其施为后亦皆为名将岁大歉为法赈之活饥人数百万诏书褒美邻城旁路刺取其政以为法视中山隠然为雄鎭声动虏中加资政殿大学士礼部侍郎又加观文殿大学士俾公再任皇佑年受武康军节度使知并州兼河东经略安抚使入境罢前帅所兴不急之役奏逐怙势不法宦者廖浩然契丹吞蚀边地公遣将苏安静抵境上召酋豪与语曰尔移文尝借天池庙则皆我地何可得壊国信义侵淫诋谰我边臣也为天子守此土势必与尔辩契丹理屈遂归我冷泉村代州阳武寨旧用黄嵬山麓为界戎人侵不已公又遣安静堑地立石限之自此不敢耕山上后公为枢密使使人萧沪吴湛来以辞受馆伴使张昪曰南北地界多相冒如黄嵬山则可今已置不辩愿后谨封略昪欲勿受公曰彼辞服矣受之勿失异时或有地界为争端此得以为据昪受之祖宗朝潘美为帅避冦钞为已累令民内徙空塞下不耕号禁地而忻代州宁化火山军废田甚广欧阳公修尝奏乞耕之为并帅沮挠久不行公至遣人行视曰此皆我腴田民居若旧迹犹存今不耕适留以资虏后且皆为虏人有之矣遂奏募弓箭手居之得戸四千垦地九千六百顷属城岁发防秋兵至河外人病逺饷公曰冦来可前知奚防秋为罢不复遣河东俗杂羗夷用火塟公为买田封表刻石着令使得塟于其中人遂以焚尸为耻属疾上旄节乞守便郡命以节度使知相州民遮留不得去至发桥堑道行六七驿知不可留乃还守相踰年疾既愈召为工部尚书三司使上道除枢密使公以皇朝百余年祖宗以征伐平定中国外临制四夷机事归枢密府文书藏于吏舎朽蠧散亡为可惜奏择吏整比纪次之多得三圣亲笔见其神断及四方兵要根本为六百八十巻则制禄令驿令使有成法三司吏不得复弄文移为稽故赇赂自絶迄今以为便请稍出内帑钱籴粟数百万实边备建遣郝质王庆民度藏才三族故地命郭霭复城为丰州与麟府相为羽翼瞰契丹夏国相通之道嘉佑三年拜同中书门下平章事集贤殿大学士中书习旧弊每事必用例五房史操例在手顾金钱惟意所出去取所欲与一日举用之所不决欲行或匿例不见公令删取五房例及刑房断例除其冗谬不可用者为纲目类次之封縢谨掌每用例必自阅自是人始知赏罚可否在宰相五房史不得髙下于其间又编中书机密知枢密院举督天下吏职严京师司察不职者及贵臣挟持放纵有罪无所贷以惩废弛之风阴消宦者权又议试补宗室外官兴学校变科举别考五路贡士虽不行其后颇如其说公自为宰相即与当时诸公同力一徳谋议制作完备天下士所汲引多正直有名或忠厚可鎭风俗列侍从备台諌以公议用之士莫自知出何人门下嘉佑四年下吁享赦事多便民者诸路举学行尤异敦遣诣京师馆于太学试舎人院差使受官立柴氏后为崇义公法春秋存亡国继絶之义择才臣诣四方寛恤民力籍戸絶田租为广惠仓以广赈恤募耕唐邓废田劝课农作摹方书赋药物以救疾病守令治最者久其任以率吏课载定令勅以省疑谳弛茶禁以便东南之人愚民得无陷大罪议者以谓近于三代之仁义多公所论议施行六年八月进拜刑部尚书同中书门下平章事昭文馆大学士监修国史时朝廷闲暇内外丰乐百官有司各得其职四民不失业幼弱遂老疾养外夷宾服天下称太平矣仁宗春秋髙继嗣未立天下以为忧虽或有言者而大臣莫敢为议首公数乘间奏乞选立皇子他日复进曰国继嗣天下社稷根本天下元元之命系于此今不早定日复一日愚臣窃为寒心陛下置天下之民于仁寿安乐四十一年矣惟万世之业何可不虑臣备位冢宰思所以报陛下为无穷计宜莫先此上顾曰后宫一二欲就馆卿其无亟后诞育皆皇女一日挟孔光传进对曰汉成帝立二十五年无继嗣已议立帝弟之子定陶王为皇太子成帝中材常主犹能之以陛下之圣何难于此哉太祖为天下长虑福流至今况宗子入继则陛下真有子矣盛德大庆传之万古孰有踰陛下者惟陛下以太祖心为心则无不可矣仁宗感悟始以英宗判宗正寺英宗力辞宦官宫妾势未便中外皆为危之公复启曰陛下属之以大任而不肯当盖其沉逺详重识虑有以过人非有他也事犹豫不决招谗慝生变故且名未正则尚得以辞名体一定父子之分明则浮议亦不得复摇矣仁宗欣纳曰如此则宜乘明堂大礼前亟立为皇子乃召枢密大臣谕其事大臣或愕曰此大事无遽上顾曰朕意决矣诚如此臣敢为天下贺又召学士为诏书学士亦请对然后进藁英宗既为皇太子尚坚卧公又奏曰今既为陛下子何所间哉愿令宫人就谕旨及本宫族属敦劝上如其请先帝始就庆宁宫会仁宗弃天下平旦入预主大计英宗即皇帝位宫门徐开追百官班宣遗制卫士坐甲诸司幕庑下治丧人情肃然日至已午市肆犹有未知者公性厚重未尝名其功其门人亲客或燕坐从容语及立皇子定策事必正色曰此仁宗神徳圣断为天下计皇太后母道内助之力朝廷有定议久矣臣子何预焉故一二大事天下莫知其详充仁宗皇帝山陵使述仁宗遗意省浮费人不劳而办使还累辞位不许英宗初即位感疾公日至寝门执丹剂跪进君臣相知凡公所进纳而不拒既退则立帘下以至诚大义上慰慈寿宫鎭压憸谗委安内外英宗疾已平遂请日视朝前后殿整素仗行幸祈雨幸宗室丧以释众疑民望见车驾出咸感涕相贺曰吾君貌类祖宗眞圣主也慈寿宫闻之喜即下手诏辞预政提举修仁宗实録仍进右仆射门下侍郎同中书门下平章事恳免凡六七上章不得请乃巳又差兼枢密院事公复上还相事英宗手诏曰卿有大徳于朕有大功于时一旦无名谢事而去岂不骇天下之耳目而重朕之过乎其辅朕使无忝先帝之命则卿之终惠也公顿首奉诏为南郊大礼使祠事毕恩封魏国公公辞兼枢密院朝廷从之濮安懿王以英宗践祚例当改封英宗尤详愼不欲遽既踰大祥始诏两制议其礼两制谓当封大国称皇伯中书疑所生称皇伯无经据又封爵须下诰名之则未得其中事下三省再议英宗复诏罢之而台谏官攻中书不已尤指切欧阳公至相率纳告身游说者煽助之凡论议是中书者目为邪佞其势可畏诸公莫不避匿自解公独谓人曰此中书事皆共议何可独罪欧阳公士大夫叹其平直忠谅不肯推谤以与人而英宗所生讫今为濮王为仙游县君识者皆疑其非礼意公素知陜西苦屯戍馈饷颇艰当得民兵以为助因乞藉民为义勇二府难其事諌官亦争之曰闗辅民将惊骇亡去愿以一身救二十万人死二府以白上上曰河北有义勇乎曰有河东有义勇乎曰有然则陜西奚为不可耶论遂决至今闗辅为便人皆服上之言简而尽而亦多公之守也夏贼冦大顺城公言宜留岁赐遣使诘其罪大臣自文丞相悉以为不然左右或举宝元康定之丧帅以动上意公曰军事须料彼此今日御戎之备大过昔时且谅祚狂童国人不附其势何敢望元昊诘之必服大臣或私相语曰渠谓料敌且观渠所料公卒建议遣何次公往诘谅祚逾月而次公还以谅祚表闻属英宗已卧疾二府起居毕公扣御榻曰谅祚表云何英宗力疾顾曰一如所料及渐革公亲奉手札授内侍髙居简命学士草制书立今上为皇太子别置东宫官属上即位柩前以为英宗山陵使加守司空兼侍中王陶由东宫官入御史府为中丞意有所觖望奏弹宰相不押常朝班公以宰相日奏事埀拱退诣文徳殿押常朝班或已过辰正则御史台放班行之已数十年为故事陶愤不胜乃诬诋语渉不逊諌官阴为协比上察其奸罢陶言职公亦遽乞补郡乃遣内侍张茂则赐手诏慰谕起之永厚复土还朝又以疾辞位除鎭安武胜等节度使司徒兼侍中判相州赐第京师擢其子忠彦为秘阁校理迁其三子官公谓领两鎭近世所无有力辞不拜改淮南节度使虚上相之位以待会种谔以兵取绥州纳降人嵬名山族帐数万人谅祚将以兵报西边皆警公往经畧授陜西安抚使判永兴军方行夏人诱保安军守将杨定杀之以复怨既趋闗中知羌中苦饥又负罪势可以困奏絶其岁赐选将厉兵具餴糗器用移师西指为出讨计而谅祚死秉常告哀谢罪械送杀杨定者李崇贵韩道喜以自赎时议多欲弃绥州朝廷已屡促废公曰绥州要害出贼胁下已得之何可废也宜増筑畀属戸大酋折继世降羌嵬名山守之后虽不取足以易地未见听则使府佐刘航驿奏后果用易塞门安逺故寨不合卒留为绥徳城险固可守虏人常恨失之狂人尉仓等谋为乱以术禽取戮之不脱一人寛其诖误又城喷洙保据筚篥川赴甘谷寨拓秦川之塞招引弓箭手居之便宜修泾原叶燮会为熙宁棚画图付将吏教以方略张声援屯兵扼贼路毕役虏不敢犯皆夺其地利包属羌于其中以固藩卫武事有序则欲先收横山渐取河南地遂为大字檄陈向背祸福榜塞下誊入虏中招横山之众而或者恐其有功力沮壊之乞退守乡郡复判相州其年河决地大震比冬震未止民多饥馑流亡上遣贵近喻意仍赐手诏以为河北安抚使判大名府又以手札勅中书叶济所画无或格留公布宣朝廷恩意给券赈米本业之徙者半道而复时方推行常平法公言朝廷下令以百姓不足而兼并之家乘其急以邀倍息故贷予以赈其阙有合于先王散惠兴利之法今郡县欲收子钱异令意遂与条例司章交上乞守徐州不许初法下公曰某老臣也义不敢黙及不听晓官属亟奉行曰某一郡守也其敢不如令上留意河北事诏问八条公悉所见以对熙宁四年二月改永兴军节度使京兆尹再任辞乃仍旧官六年复请相既至之二年告老至三四甚恳每奏至上必遣使宣谕契丹遣使言沿边地界诏问策画公慨然曰君父遇我甚厚有韫不言是不忠也生平于常人犹不敢不尽况吾君乎姑尽此心以报吾君事吾君之心尽则所以报先帝也吾宁以言得罪犹愈于老疾濒死之年以不言负天下责遂条上数千言既又力谢事上加恩慰抚八年复改永兴军节度使行京兆尹不从其所请而公巳疾革矣六月二十三日大星堕于州园昼锦堂侧枥马皆跃郡中惊相语家人不敢以告公素明性理虽笃安卧不乱以其月二十四日终于州治之正寝公器量过人性浑厚不为田畛峭壁巉堑功盖天下位冠人臣不见其喜任莫大之责蹈不测之祸身危于累卵不见其忧怡然未尝为事物迁动平生无伪饰其语言其行事进立于朝与士大夫语退息于室与家人言一出于诚人或从公数十年记公言行相与反复考究表里皆合无一不相应其所措置规模宏大髙逺外视如甚畧已而详观之中则细故微物莫不各有区处故有志必成当其为学士帅边年未三十天下已称为韩公而不名及典枢密名益重山东大儒石介尝为庆厯圣徳诗谓可属大事重厚如勃世不以其言为过后屡当大事系安危而有言于上无不信者由公素望信于人主着于天下也平居与人接礼下之问劳慰存气语和易容人过失不以为已忤小大无所较计及朝廷事则守其所当争极于义理而后止毅然不夺喜用有名之士或不识其面既用之其人亦不自知所进荐也不私所亲以官而怨家仇人其才果可用必用之守扬州日转运使李参沮州事在陜西尝救有罪将李纬寛之而纬子师中不知犹讼于朝孙沔为御史以西事诋公甚力及为宰相悉置不报显进之三人者皆愧悔深自恨重恩义好乐士大夫奬与后进赒人之急视用财物如瓦砾糠粺不以慁其意既立则捐巳服用玩好或脱取家人簪珥与之士归趋之无逺近公不厌踈戚及交旧之孙子寒寠无所托以为生者常十数家少善尹师鲁师鲁亡割俸俾其家为直其寃于朝仍奏录其子合宗族百口衣食均等无所异嫁孤女十余人养育诸侄比于已子所得恩例先及旁族逮其终子有褐衣未命者追孝祖考恨不及养奉茔域甚厚自五世祖冢皆访得之买田其旁植梧槚召人守视之贵显五十年身为将相累更大赐予及其殁也卒无羡钱室无竒玩頼天子赐金帛官出塟资丧事得以无乏姿貌英特美须髯骨骼清耸眉目森秀图绘传天下人以谓如髙山大岳望之气象雄杰而包蓄细微普施雷雨藏匿宝怪盖自然也每朝服冠盖而出民老幼倚舂弛担輙夹路观伫立咨嗟平时家居虽祁寒盛暑倦剧对僮使亦摄衣危坐无怠容遇事遽卒而意不乱冗剧而才有余万兵侍帐百吏遶前处之安静裕如也已而剖决皆就条理勤于吏职簿书文檄检察研核莫不躬亲左右或曰公位重年耆艾功名如此朝廷赐守乡郡以养安幸无亲小事公曰已惮劳烦吏民当有受弊者且俸禄日万钱不事事吾何安哉公尤知命毎诫其子曰穷达祸福固有定分枉道以求之徒丧所志愼守勿为也余以孤忠自信未尝有因缘凭借而每遭人主为知已今忝三公所恃者公道与神明而已矣焉可诬哉其自守如此所亲重范文正公今富郑公最笃及论事于上前系国家利害各正色辨折不相借假退不失其欢公既解相印今仆射王丞相素负天下重名少许可尝遗公书谓过周勃霍光姚崇宋璟又曰为古人所未尝任大臣所不敢天下以为名言欧阳文忠公亦曰进退之际从容有余徳业两全谤谗自止过周公逺矣当时所降制书亦多以伊周裴度拟公焉所历诸大鎭皆有遗爱人皆画像事之独魏人于生祠为塑像岁时瞻奠比狄梁公戎狄尤畏公名凡使契丹及来使者必问韩侍中安否今何在其子忠彦使幕北虏主问左右孰尝屡使南朝识韩侍中观忠彦貌类父否或对曰颇类乃即燕坐命画工图之而去馆伴杨兴宗遽以此告忠彦北门为聘使道旧与京尹书皆押字不名及公留守则名于书其副使成禹锡仍喻来介曰以侍中在此故特名及公去魏后留守引前比欲得其名数强之卒不可每南来涉临青界即诫其下曰此韩侍中境无多须索也天姿简俭于图画博奕凡声伎之娱无所嗜独喜观书史昼夜不倦记览博洽所为文章明白简重有气如仁宗英宗哀册文诸应制及辩论碑志天下传爱之余暇学翰墨得颜鲁公楷法家聚书万余巻悉经签题点勘列屋贮之目曰万籍堂所著安阳籍类五十巻二府忠议五巻谏垣存藁三巻陜西奏议二十巻手编家传集六十巻藏于家余未及纪次残藁尚多夫人崔氏工部侍郎立之女先公而亡累封魏国夫人六男长忠彦秘书丞秘阁校理次端彦大理寺丞次良彦秘书省校书郎早卒次纯彦粹彦并大理评事次喜彦幼未仕女子五人长适大理寺丞王景修三人不育次在室孙六人曰治大理评事曰戢太常寺太祝曰澡曰洽曰浩曰诚并幼礼官李清臣曰清臣少亲魏国韩公颇闻其终始大略行事如前公之讣至也天子即日下诏以公配享英宗庙庭又命清臣持中牟器币驰驿祭及使者赙金帛贵臣往还护事相错道中道路皆叹息感恸祭事毕清臣又以私礼哭其堂入吊其孤则北方父老亦有逺千里来哭庭下者及还朝士大夫相问讯亦莫不嗟惨见于色暨趋太常太常僚吏皆曰七月日癸酉上为公素服哭苑中举音过常数左右皆助恻惨恩章追悼如此清臣又尝窃读其家所被诰乃眞赠尚书令不为兼官以赠于人臣贵莫比此独自韩公始虽太宗褒赠赵韩王普亦不能过也退而思曰上仁圣顾念耆老恩礼至矣然非公其孰宜之公尝为宰相十年仁宗待遇冠羣臣委之以政而天下不见其有所专也天下莫不遂其生鼔舞歌颂一徳而不知其功出宰相也及履艰危定策奉诏之臣立皇子皇太子者各一受遗诏立天子者再尊宗庙强社稷功及生人而进退从容不见有颜色之异也当其可忧人莫不忧朝廷以公为安危人情视公为去就公于是时一却足大事倾动矣公屹然山立决大疑解大忧至天下卒无事今天子纂绍皇统以文武仁孝惠养天下日问安进膳两宫康乐虽祖宗贶施天地降福圣徳集于上躬然考其功绪基源则定策之臣功为大故曰恩礼于公为宜清臣所摭皆实敢以告史氏以上尚书省移于太常谨状熙宁八年八月日宣徳郎守太常寺充集贤校理同知太常礼院李清臣状
