<!-- { "loadSidebar": true } -->
　　元丰二年四月戊午镇江军节度使同中书门下平章事致仕陈升之薨升之字赐叔建阳人景佑初举进士授守秘书省校书郎知南安军南康县徙知封州通判宿州知汉阳军为监察御史除言事御史张尧佐以后宫亲为三司使升之言制国用不宜猥用非才以害天下事诏改尧佐为宣徽使景灵宫使升之复深言其不可且曰已成之命虽不可以臣故追夺自今愿鉴天寳之事思已然之失毋使阶縁恩私寝饕名器庶几防杜间隙升之为台谏前后所言数十百事然持论不坚朝廷亦罕从也二浙大水民饥升之为淮浙体量安抚使还除直史馆未至改戸部员外郎兼侍御史知杂事纠察在京刑狱拜天章阁待制河北都转运使言者劾升之图进非次升之亦恳辞改礼部郎中集贤殿修撰河北转运使岁余复以为待制都转运使改吏部郎中知瀛州龙图阁直学士知真定府召知谏院升之言生民休戚系郡县政之得失今天下州三百县千二百其治否朝廷固不得周知必付之十八路转运使而与选者自三司副使省府判官提点刑狱或以资叙或以荐引才不才固已混淆一旦付以一道按察之寄虽知其不胜任必重退之是重抑一人希进之心而轻一道生民之命今选用不精又无考课其间非闇滞懦则凌肆刻薄十常八九所以疾苦愁叹壅于上闻朝廷垂意元元宜自转运使始故事转运使给御前印纸岁满上审官考校之三司亦尝立考课升黜法后皆不行盖委计司则先财利而忽民士在审官又因循常务而无课第之实按西汉御史中丞外督部刺史今宜付御史台考校为三等委中书叅覆其实其上等量所部事之剧易而褒进之中等仍旧秩下等退补以郡风绩尤异即擢以不次其职事废弛不俟岁满罢之乃命翰林学士承旨孙抃权御史中丞张升等同磨勘诸路监司课绩升之请禁絶内降恩赏诏有司出中旨并执奏勿下后请谒复行升之数申前请乃下诏凡侥求内降恩赏委二府劾奏正其罪仍榜御史台阁门李玮尚兖国公主将出降兄璋又欲邀求节旄升之援前诏请寘璋罪璋坐赎金宦者武继隆擅役官兵匠治圃舍内侍省吏人阑入罪当死杖而纵之劾奏继隆追官为单州都监枢宻使贾昌朝宰相文彦博为言者所攻求罢去升之恐昌朝复相乃疏其交通女谒近幸中伤谏臣不附己者谪死不可处以要权胶固邪党遂并罚昌朝四年迁枢宻直学士权知开封府明年以足病乞罢改右谏议大夫提举在京诸司库务疾间拜枢宻副使台谏官唐介范师道吕诲赵抃王陶言升之与宦者史志聪王世宁交结以图柄任又为开封尝贱市富民马纳外弟甄昻于府舍恣行请托仁宗以其书示升之升之乞辨劾遂家居求罢仁宗以手诏召出之介等复阖门待罪久之乃两罢之以资政殿学士知定州徙太原府治平二年召为陜西安抚使拜枢宻副使神宗即位以母老请便郡为观文殿学士尚书左丞知越州逾月徙许州中道徙大名府过阙留不遣知枢宻院与安石同制置三司条例司熈宁二年拜礼部尚书同中书门下平章事集贤殿大学士请免条例司诏从之尝便殿讲修邉事既罢上赐手诏曰早来众论纷错大抵欲因习故常毛举一二应责而巳又所启陈未究经逺之术独卿筹划乃为得之在疾告数赐诏敦谕访以机事母丧去位终制拜检校太傅同中书门下平章枢宻使萧禧来议河东地界理屈卧都亭驿不敢归升之曰致饔授馆有常礼过期曲留宜即裁抑禧惭沮乃行足疾诏免前殿起居郊祀许不预八年拜镇江军节度使同中书门下平章事判扬州封秀国公累请老诏以旧官职致仕命下而薨年六十九赠太保中书令辍视朝二日成服于苑中谥成肃升之深狡多数善傅会以取富贵王安石用事务变更旧制患同执政者间不从奏设三司条例司引升之共事凡所欲为条例司直奏行之无复龃龉升之心知其不可而竭力赞助安石德之故升之先安石为相既相即求解三司条例司又时为小异阳若不与安石皆同者也以此尤疾恶之丹阳居第壮大踰制南方人惊诧以为未识其它豪侈称是初升之母窦本贱妇人娠至季秋为弥月父俨善推策得九日吉乃祝愿以是产男须臾而升之生故初名九傍日字升之上即位乃改之子闶闳
　　
　　名臣碑传琬琰之集下巻十五
　　
　　●钦定四库全书
　　
　　名臣碑传琬琰之集下巻十六
　　
　　（宋）杜大珪 编
　　
　　吕汲公大防传　　实録
　　
　　绍圣四年四月已亥舒州团练使吕大防卒大防字微仲京兆蓝田人皇佑初进士第调同州冯翊簿累迁著作佐郎知永康军青城县法当迁请以其官易毋封邑英宗即位改秘书丞太常博士未几除监察御史里行首言纪纲赏罚之际未厌四方之望者有五进用大臣而权不归上大臣疲老而不时许退夷狄骄蹇邉患已萌而不择将帅不知敌情议论之臣禆益朝廷阙失而大臣沮之疆场左右之臣有败事而被赏举职而获罪者又论富弼病足请解机政章十余上至以牛马自比而不纳张升年几八十体力巳耗哀乞骸骨而不从吴奎有三年之丧召其子而呼之者再遣而召之者又再程戡辞老不堪邉事恐死塞上乞以尸柩还家为请而不许窃以为过矣陛下优待大臣进退以礼亦何必过为虚饰曲事形迹使四人之诚不得自达耶是岁京师大水大防曰雨水之患至入宫城坏庐舍杀人害物此阴胜阳之沴也即陈八事曰主恩不立臣权太盛邪议干正私恩害公外国连谋盗贼恣行羣情失职刑罚失平会执政建议追崇濮安懿王宜称考诏集侍从官议之大防曰为人后者为之子旣可改子之名则改亲之名正合典礼今大臣欲加濮王非正之号以惑天下使陛下顾私恩而违公议非所以结天下之心也出知歙州休宁县神宗即位除通判淄州熈宁初移守泗州未几徙河北转运副使赐五品服召为直舍人院韩绛宣抚陜西以大防为判官面赐金紫夏人数犯边大防以谓兵不精将不勇莫若选募兵将尽其智力又兼河东宣抚判官就除知制诰四年除鄜延路经略安抚使兼知延州未赴间大防欲城河外荒堆寨众谓不可大防留戍兵修堡障有不从者斩以徇而环庆将兵乱绛坐黜大防亦落职知制诰以太常博士知临江军数月复度支员外郎知华州召判流内铨以父老乞终任许之元丰二年召判审刑院改除永兴军路安抚使兼知永兴军转朝散郎五年迁龙图阁直学士再任徙知成都府哲宗即位以翰林学士知制诰召之馆伴北使北使桀黠语颇及朝廷政事不已大防摘契丹隐宻一事询之曰北朝官尝试进士圣心独悟赋题无出处何也北使愕然语塞迁吏部尚书元佑中擢中大夫尚书右丞俄拜中书侍郎三年拜太中大夫守尚书左仆射兼门下侍郎提举修神宗实録书成迁右正议大夫又提举修神宗正史是岁纳后充奉迎使迁右光禄大夫上初行郊礼充大理使京师雪累放朝叅不御前后殿大防曰旧制放朝叅前殿不坐即御后殿比因泥雪颇阙外廷朝见之仪乞遇六叅日如不御前殿并依旧制于崇政或延和殿视朝以见羣臣宣仁圣烈皇后上仙充山陵使还朝以观文殿学士左光禄大夫知颍昌府改知永兴绍圣初以言者落职知随州再贬秘书监分司南京郢州居住继坐实录诋诬降授通议大夫又降中大夫守光禄卿分司南京安州居住未几遂责授舒州团练副使循州安置未踰岭卒年七十一子景山勒停绍兴元年追复观文殿大学士右正议大夫赠太师追封宣国公赐谥正愍
　　
　　冯文简公京传　　同前
　　
　　绍圣元年四月壬寅宣徽南院使检校司空太子少保致仕冯京卒京字当世鄂州江夏人少隽迈不覊皇佑初举进士自乡举至廷试皆第一以将作监丞通判荆南府召试迁太常丞直集贤院判吏部南曹三司磨勘司同修起居注贤妃张氏薨诏追册为皇后时呉充为礼官以中宫在执不可日暮议未决宰相刘沆廹吏以曹状报充劾吏付有司治沆怒出充知髙邮军京疏充言是不当逐沆拟京濠州仁宗曰冯京何罪然犹罢修注不半岁复之试知制诰避宰相富弼亲易右正言龙图阁待制守扬州徙江宁府迁翰林侍读学士召还纠察在京刑狱勾当三班院迁翰林学士知制诰权知开封府韩琦当国京数月不一见琦谓京傲以语富弼弼使徃见之京谓琦曰公为宰相而从官不妄诣公乃所以重公岂傲也哉出安抚陜西清城古渭令秦州通唃氏授木征官以断西人肘腋迁礼部郎中群牧使馆伴邉使使人争界河捕鱼植栁事不决京以理折之语塞久之以端明殿学士兼翰林侍读学士知太原府夏国秉常既遣使来又以兵犯塞神宗手诏京具方略多听用召为学士擢知开封府改御史中丞疏六事累数千百言神宗以示王安石曰京疏极谬朕厯与诘难遽服其非若不为人所惑亦可用他日神宗复曰京何如似平稳安石曰京似平穏然烛理不明若鼓以流俗即不能自守神宗曰作中丞恐失职安石曰京在中丞充位耳非能启廸陛下聪明陛下当于机微之际警策之勿令迷错神宗曰令作枢宻副使如何安石曰欲用之何不可遂拜右谏议大夫枢宻副使神宗欲用呉充叅知政事安石曰充与臣亲傥议论顾形迹则害国事乃以京叅知政事充枢宻副使数与安石争辨上前又荐刘攽蘓轼为外制神宗不答王韶言秦州旷土几万顷可募人耕以资邉费事下帅司按视李师中等以为纔有地一顷余数十亩尔京与文彦博论韶欺罔生事乃遣韩缜覆视乃言得渭傍荒田四千余顷议者谓缜取弓箭手地以为荒田数云时议令祖周官兵车之制令保甲养马京不以为然会选人郑侠上书斥时事且荐京可相坐交通绌守亳州徙河南府迁资政殿学士知渭州茂州夷人叛徙知成都府蕃部阿丹率夷人冦鸡棕闗京出兵贼惧请降议者遂欲荡其巢穴京力请于朝为禁侵掠恤伤残给稼器饷粮使归夷人出大豕盟愿世为汉藩召知枢宻院易通议大夫兼群牧制置使疾甚神宗中夕语左右适梦冯京造朝甚慰乃赐诏曰渴想仪型不忘梦寐病愈造朝神宗首以所梦语之祀明堂恩加正议大夫顷之以观文殿学士光禄大夫知河阳改成德军复知河阳哲宗即位进银青光禄大夫拜保宁军节度使知大名府加检校司空改彰德军节度使年七十告老徙知陈州过国门辞疾甚遂以为观文殿学士中太一宫使兼侍读又告老拜宣徽南院使朝朔朢明年春以太子少师致仕后二年卒年七十四车马临奠赙恤有加诏赠司徒谥文简仍赐神道碑以基德为额京登第时张尧佐倚外戚欲妻以女使吏卒拥以入其家顷之中人以酒殽至且示以奁具甚厚京固辞曰老母巳议王氏终弗就少尝薄游里巷夜为街卒所系鄂守王素见而释之及使关中素方帅渭与之燕犒欢甚贻以诗曰吞炭难酬当日事积薪深愧后来恩为御史吕诲所劾且论京所至嗜利西人目为金毛鼠以其外文采而中实贪畏也尝荐种谔种诊才堪将帅两人者咸能以功庸自见鄂倅南宫成厚遇京及京执政而成已亡遂以郊祀恩官其子尝过外兄朱适询其婢乃同年进士女也京恻然请于适为嫁之所著文集奏议三十巻子谌欣诩询
　　
　　张少保商英传　　同前
　　
