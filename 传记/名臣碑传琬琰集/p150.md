<!-- { "loadSidebar": true } -->
　　公姓刘氏讳子羽字彦修世为京兆人八世祖避五季之乱徙家建州曾祖太素赠朝议大夫祖民先任承事郎赠太子太保再世以儒学教授乡里考韐任资政殿学士赠太师谥忠显公以门荫入仕宣和末忠显帅浙东盗发睦州陷诸郡直抵越越兵不满千而盗且数十万公以主管机宜文字佐忠显募民守卒全其城入为太府簿迁卫尉丞忠显帅真定复辟公以从女真入冦围城数帀父子相与死守部分方畧多公之谋虏不能拔而去名闻河朔间除直秘阁既而京城不守忠显死之方是时为国死难者葢鲜独忠显之节甚白公痛家国雠耻之大义不与虏共戴天免丧以秘阁修撰知池州改集英殿修撰知秦州未行召赴行在所除御营使司叅赞军事时太上皇帝即位三年苗傅刘正彦甫伏诛有平冦将军范琼拥兵入觐琼在靖康变故中附贼逆乱知枢宻院事忠献张公与公谋诛之张公召琼诣都堂公叱缚之致于理悉分其众顷刻而定忠献益竒公及领川陜宣抚处置使遂辟公叅赞军事公雅意欲图虏念闗陜要地而张公一见相知非偶然者遂不辞而从宣抚司至闗据秦州号令五路四年除徽猷阁待制会闻敌窥江淮议为牵制八月合五路兵进至冨平与敌遇我众不能支敌乗胜以前宣抚司退保蜀口官属震恐有建议当保蘷州者公曰议者可斩也宣抚司岂可过兴州一步系闗陜之望安全蜀之心収散亡固壁垒以为后图则可与张公意合公单马直抵秦亭分遣腹心访诸将所在时敌骑四出道阻不通将士无所归忽闻公在近宣抚司留蜀口乃各引所部来会军复振公命骁将吴玠栅和尚原守大散闗敌不敢犯绍兴元年夏始聚兵来攻玠败之秋复来又大败之俘获以数万计宣抚司徙治阆中公留闗外护军明年玠以秦凤经畧使戍河池王彦以金均房镇抚使戍金州二镇皆饥而兴元帅过为守备闭闗塞褒斜二镇病之张公召玠彦议事皆愿得公镇兴元乃承制拜公利州路经畧使兼知兴元府公至之日尽弛其禁通商输粟二镇乃安公谓敌用骑兵利冲突在我当先栅要地以劲弓弩待之篾不济者且以是约二将独彦颇易公之说是岁十二月敌由商于犯金州正月至上津彦出不意逆战不能却遂焚金州退保石泉公遣将驰告玠玠惊曰事廹矣当急徼于险诸将不能办我当自行不然是负刘待制即越境驰一日夜凡三百里中道少止公移书曰虏旦夕至饶风岭下不急守此是无蜀也公不前某当徃玠即复驰至饶风敌急攻数日死伤如积更募死士犯祖溪闗以入出玠后玠还汉中公与玠谋守定军山玠惮之遂西公退守三泉从兵不及三百与士卒同粗粝至取草木芽蘖食之遗玠书曰某誓死于此与公诀矣玠得书泣其爱将杨政大呼军门曰节使不可负刘待制不然政辈亦舍节使去玠乃从麾下自仙人闗由间道与公会于三泉敌游骑甚廹玠夜视公方酣寝旁无警备者玠曰此何时而简易乃尔公慨然曰吾死命也夫何言玠泣下复徃守仙人闗公独留为壁垒于潭毒山上十六日而成又数日而敌至中夜斥候将遣人报曰敌至矣诸将皆失色入白事公曰始与公等云何今冦至欲避耶下令蓐食迟明上马先止战地据山角坐胡床诸将奔至皆泣曰此某等驻军处而公先之耶岂可使敌矢伤公即争代公处顷之复有来报曰敌退矣乃还方敌入梁洋蜀大震宣抚司官属争咎公有为浮言相恐动请徙治潼川军士闻者皆怒公力为书与张公言某在此敌决不能越无为轻动摇张公用公言乃定敌遣十五辈赍书与旗来招公及玠公斩其十四人令一人还曰为我言于尔酋来战即来我有死何招也先是梁洋官私之积公悉巳徙置敌无所得粮日匮前后苦攻死伤十五六渉春巳深疠疫且作遂遁去为我师掩击及堕溪谷死者不可胜计敌之去四月也其余众不能自拔者悉降凡十数栅敌之丧失盖莫甚于此役其大酋萨里罕乌珠辈时方垂涎于蜀日夜聚谋所选士卒千取百百取十其战被重铠登山攻险每一人前辄二人拥其后前者死后者复被其甲以进又死则又代之如初其为必取计盖如此惟公与张公恊心戮力毅然以身当兵冲将士视公感激争奋卒全蜀境公还兴元分遣官吏安集劳来凡溃卒之乗时怙乱山谷间者悉捕斩以徇自是兵势日振方更恢逺畧然张公已困于谗公亦继被罪矣二年除寳文阁直学士四年责散官安置白州始吴玠为偏将公竒之言于张公张公与语大悦使尽护诸将卒得玠力至是玠上疏纳节赎公罪士大夫多玠之义而服公之知人明年还故官奉祠时张公相矣召公赴行在所又还集英殿修撰知鄂州权都督府叅议军事宣谕陜蜀朝议欲合诸道兵大举公自蜀还厯诸邉尽得虚实谓且当益缮治广营田以俟时朝廷欲遂用公顾亲年寖髙力请归养以徽猷阁待制知泉州泉素难治番商杂居公下车肃然无敢犯有事渉权幸者立论奏厘正之亡何张公去位言事者观望论公复责散官安置漳州以郊祀恩得归会江上择守起公为沿江安抚使知镇江府敌入冦公建请清野尽徙淮东之人于京口镇抚得宜人情不揺谓枢宻使张俊曰异时金人入冦飘忽如风雨今更迟回是必有他意已而果欲邀和及遣使来揭旗于舟大书江南抚谕公见之怒夜以他旗易之翼日接伴使索之甚急公曰有死耳旗不可得索不已乃还之境外张俊以公料敌及治状闻有旨复待制和议成公谓宜及无事时讲修淮汉守备厉器械治舟楫其言甚悉宰相秦桧忌之讽言者论罢复以祠禄归十六年十月二日遘疾殁于正寝享年五十积官右朝议大夫以子贵赠少傅娶熊氏赠福国夫人再娶卓氏赠庆国夫人子珙克世其家复以忠义识畧被今上眷遇尝为同知枢宻院事识者不以刘氏三世官达为衣冠之盛而以忠义相传不替愈大为家国之光淳熙五年珙为建康留守病且革自力作书授其弟玶使致诸栻以铭公墓为属栻葢公所从忠献张公之嗣子也奉书而泣且无所从辞于是取公弟子翚旧所状行实掇其大节如此惟公慷慨自许每有捐身徇国之愿当事之难众人惶挠失措公色愈厉气愈劲遇事立断凛不可犯尤长于兵料敌决几殆无遗算得将士心皆愿为尽死其为政发奸摘伏若神所治不畏强御而天性孝友恂恂接人乐易开口见肺肝轻财重义缓急扣门无爱于力振人乏絶倾赀倒廪无吝色姻亲乡党婚丧悉任其责辟家塾延名士以教乡之秀子弟吏部郎朱松疾病以家事托公筑室居之舍旁教其子熹与巳子均卒以道义成立平生再贬徙处之怡然不以介意而其许国之诚则至于没而不懈也呜呼伟哉以明年冬于崇安县五夫里蟹坑祖茔之北栻之为铭盖后公没三十有三年也公孙二人学雅承务郎学裘尚幼孙女二人长适将仕郎吕钦幼未行铭曰
　　
　　寒冱凛冽乔松挺节艰危反侧志士秉烈允毅刘公孤忠嶪嶪国耻家雠刻骨泣血誓不同天心焉如鐡缚袴从戎思奋其伐敌方鸱张闯蜀门闑纷纷鄙夫缩避一辙惟公矢谋克赞于决身当兵冲横遏力折众骇失色我怒贯髪骁将突兵怙以奋发羯酋力穷麕走竭蹶迄全蜀疆如器无缺伊人是恃岂险难越不宁蜀全闗辅可挈投机于征以冀日月巧言害成健手孰掣空令父老谈说啧啧和戎议兴公膺如噎守臣举职妖旗莫揭归卧于家忠愤曷泄呜呼中年竟陨此杰岁踰再纪精爽森列嗣德有光公志益晰我为铭诗追勒其碣
　　
　　淳熙六年七月庚申
　　
　　宋故右朝议大夫充徽猷阁待制致仕彭城县开国子食邑五百戸赠少傅刘公神道碑铭　　朱熹
　　
