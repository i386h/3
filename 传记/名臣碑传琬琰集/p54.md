<!-- { "loadSidebar": true } -->
　　孔子曰善人吾不得而见之矣噫先圣谓善人之难得也如此世有德之清行之方政之平斯不谓之善人乎余见之于子野王公矣公讳质字子野其先太原人曾髙古籍大名皇考讳彻以文行显至右拾遗累赠太师尚书令兼中书令鲁国公王考讳佑雄文直道名重海内掌太祖诰命至兵部侍郎累赠太师尚书令兼中书令晋国公考讳旭以公正果敢屡当藩寄为时之良二千石累赠兵部尚书妣虞氏赠某郡君公禀严君之教幼而有文伯父文正公为真宗朝贤相重德大器人莫可动一日览公之业喜甚作诗以奨之谓吾门未衰矣用文正荫补太常寺奉礼郎三迁至大理丞文正既薨公年尚未冠进所著文真宗嘉之召试学士院辞入优等赐进士及第声动京师尝师事杨文公文公器之每谓朝中名公曰是子英妙加于人逺矣翰林刘公筠风岸髙峻缙绅仰望不得其门而进乃与诸公共荐公之才敏天子命公校文于馆中厯殿中省丞为愽士于太常加集贤校理拜祠部员外郎丁兵部忧服除以前官充职同判姑苏郡以公心公言正二千石之政二千石初不平之终服其义而加礼焉还朝赐五品服章改度支外郎同判尚书刑部又判吏部南曹进司封外郎出领淮西郡部中十邑素多盗与讼号为难治公至断狱必以情按吏必有礼横者绳之弱者扶之州人大服谓徃之使君莫公若也蔡俗旧祠吴元济公曰岂有逆丑而当庙食耶吾为州长不能正民之视听俾民何从哉狄梁公李太尉皆唐之忠烈又德加蔡人胡为不祠命工彻元济庙建二公之祠率吏民拜祭蔡人从之于今号为双庙秩满拜祠部郎中朝廷除公开封府推官除兄雍三司判官公曰是皆要职吾兄弟同日除拜朝廷岂乏人哉乃坚请外补留兄京师以奉家庙士大夫闻而贤之徃守寿春郡几月改合肥郡盗有杀其徒以并其财者吏擒之公令处死法寺议当贷死遂劾之公上疏曰盗以强力而又杀人吏追而擒之自非露而悛者胡为而贷焉如法寺所论能害其类者皆无罪名民将竸为盗盗巳而杀一夫其党咸赦之盗可止乎疏上不报凡断狱出入以下吏为首长官为从公曰吾不胜法吏矣上言请为之首朝廷从之左降监舒州灵仙观后一年今资政殿学士昌黎韩公琦知审刑院议盗长其徒非自首而悛恶者宜勿原之朝廷始颁示天下且知公前所断狱不为失矣今资政殿学士郑公戬翰林学士叶公清臣皆论公竒才未大用而非辜坐黜岂朝廷之意耶诏起公知海陵郡代还除度支郎中荆湖北路转运使时西邮宿兵财用为重诸道转运使竞进羡余几千万蕲助军之奬实疮痍细民以为己绩公至而叹曰西兵天子不得已而用之然须于财赋岂如是而迫耶吾不当为由是荆湖之民頼公少休焉会资政殿学士富公弼拜职尚带史馆修撰与公未尝识面闻公风义举公以代修撰朝廷从而除之兼掌选事及韩富二公在枢府又交荐公清方为缙绅之冠天子俞其奏擢以本官充天章阁待制依前掌选事公再让不允既而客有扣公曰铨衡至重利病多矣公无建明者何公曰纪纲尽在如权衡然但持者辄髙下其手尔何必易其器耶公居之岁时选士頼其平其间人物清浊公必辩之上前量有进抑振天官久坠之职也天子以西北数藩镇皆须巨人乃择近列而褒遣之公得领陜州州当四达之会又用兵而来吏民疲苦公至则缓征赋薄迎劳屏凶冦拯孤弱人乃息肩几一载而感疾以庆厯五年七月二十六日终于黄堂享年四十五灵柩归东都州人哭送于道朝廷加赗赙焉公生相门而弗骄弗华以贫为寳文正作舍人时家甚虚尝贷人金以赡昆弟过期不入辍所乗马以偿之公因阅家藏书而得其券召家人示之曰此前人清风吾辈当奉而不坠宜秘藏之又得颜公为尚书乞米于李大夫墨帖刻石以摹之遍遗亲友间其雅尚如此故终身不贪所至有氷蘖声此公之秉德不亦清乎公充职馆殿二十余年同舍皆显官公介然不动惟求外补当国者非戚必旧公未甞折颜色屈语论以合其意尝有交游以言事被谪朝之贵人皆切齿公特率昆弟祖宴都门谪者拒之曰无为子之累乎公曰吾愿为党人从而贬之光矣此公之执行不亦方乎公为数郡皆清心以思治行已以率下必首崇学校而风化之有犯法非害于物者必缓其狱未始深文焉求民之疾虽处幽不遗去民之梗虽负势不避此仁人之政不亦平乎故每去一州则百姓号恸如赤子之慕慈母也公性纯孝与家人道先君事必感激泣下故厚于宗族每拳拳焉忧乐同之弟素文正之子也自淮南外计改泾原经略使公食不甘寝不安曰弟有母老且疾吾无亲忧因入对请代行既而弗许命其爱子规曰彼穷塞也得无危事汝可侍行而左右之以均吾忧又少弟端尝不利于春官处徒劳者乆之公为郎以岁课当迁愿移厥恩召端一试朝廷许之赐端进士出身其友爱之心有如此者公不治生业惟蓄书仅万巻逺近从之兼通佛老微旨撰寳元摠録一百巻皆圣贤穷理尽性之说公乐称人之善必曰吾不及矣在士大夫非风义髙逺弗与之游及其逝矣四方交友书问吊云前年呉安道死今年王子野卒贤士大夫之清者何其衰欤公娶周氏礼部侍郎起之女封褒信县君生子男三人曰毖将作监主簿曰规前明州奉化县主簿曰复太庙室长女二人长适太常寺太祝范纯仁次女尚幼余走尘土时公一接如旧以道义淡交者有年矣结二姓之好以亲仁人余尝期公以青云之器大有立于国朝今不幸乃为公之墓铭铭曰
　　
　　呜呼人之清者曰贤国得而治焉性之仁者曰寿民得以庇焉何子野之善人兮逝矣如川惟清方而平正兮居人之先在声诗之有言兮胡不万年忍送之于死兮塟之于泉徒切切于辞兮勒石之坚期子野之令名兮与白日而长然
　　
　　孙待制甫墓志铭　　欧阳修
　　
　　公讳甫字之翰许州阳翟人也初举进士天圣五年得同学究出身为蔡州汝阳县主簿八年再举进士及第为华州观察推官转运使李纮荐其材迁大理寺丞知绛州翼城县故丞相杜祁公与纮皆以清节自髙尤难于取士闻公纮所荐也数招致之一见大喜已而祁公自御史中丞拜枢宻直学士知永兴军辟公司录凡事之繁猥者一以委之公叹曰待我以此可以去矣祁公为谢顾事非他吏不能者不敢烦公公乃从容为陈当世之务所以缓急先后设施之宜又多荐士之贤而在下者于是祁公自以为得益友岁满知彭州永昌县监益州交子务再迁太常愽士祁公为枢宻副使荐于朝得秘阁校理是时诸将兵讨灵夏乆无功天下骚动盗贼数入州县杀吏卒吏多失职而民弊矣天子方锐意更用二三大臣乃极选一时知名士增置谏员使补阙失公以右正言居谏院上好纳谏诤未尝罪言者而至言宫禁事他人犹须委曲开讽而公独曰所谓后者正嫡也其余皆犹婢尔贵贱有等用物不宜过僣自古宠女色初不制而后不能制者其祸不可悔上曰用物在有司吾恨不知尔公曰世谓谏臣耳目官所以达不知也若所谓前世女祸者载在书史陛下可自知也上深嘉纳之保州兵变前有告者大臣不时发之公因力言枢宻副使当得罪使乃杜祁公也邉将刘沪城水洛于渭州部署尹洙以沪违节度将诛之大臣稍主洙议公以渭洛通秦渭于国家利沪不可（阙）沪洙公平生所善者也公在谏院所言补益尤多是三者其一人所难言其二人所难处者其后言宰相以某事当去者上亟为罢之因以陈执中为叅知政事公又言执中不可用由是上难之公遂求解职于是小人不便大臣执政而朋党之论起二三公相继去位公亦在论中而辩诤愈切不自疑由是罢谏职以右司谏知邓州徙知安州厯江南两浙转运使再迁兵部员外郎改直史馆知陜府又徙晋州河东转运使公素羸性澹然寡所好欲恂恂似不能言而内劲果遇事精明议者谓公道德文学宜在朝廷备顾问而钱榖刀笔非其职然公处之益办至临疑狱滞讼常立得其情大贼张海郭貌山攻刼商邓新破南阳顺安公安辑有方常曰教民知战古法也乃亲阅县弓手教之击射坐作皆为精兵盗贼为息陜当东西冲吏苦厨传而前为守者顾毁誉不能有所损至公痛裁节之过客畏其清初无所望而亦莫之毁也陜人赖以纾后遂以为法其为转运使所至州县视其职事修废察其民乐否以此升黜官吏而不纳毁誉遇下虽严而不害其在两浙范文正公守杭州以大臣或便宜行事公曰范公贵臣也我屈于此则不得伸于彼矣由是一切绳以法而常以监司自处范公遇公无倦色及退而不能无恨公遇范公不少下然退而未尝不称其贤也自河东召为度支副使勤其职不以为劳已而得疾嘉佑元年迁刑部郎中天章阁待制河北郡转运使不行疾少间乃留侍读公博学强记尤喜言唐事能详其君臣行事本末以推见当时治乱每为人说如其身履其间而听者晓然如目见故学者以为终岁读史不如一日闻公论也所著唐史记七十五巻论议闳赡书未及成以嘉佑二年正月戊戌卒于家享年六十公既卒诏取其书藏于秘府赠右谏议大夫又有文集七巻公喜接士务扬人善所得俸廪多所施与抚诸孤儿教育如已子曾祖讳恕愽州堂邑主簿祖讳贲尚书库部员外郎考讳从革不仕以公贵累赠都官郎中母曰长安县太君李氏娶程氏寿昌县君子三人长曰宜滑州节度推官次曰寔曰寘皆将作监主簿女三人一适将作监主簿程着余皆早亡以五年七月丁酉塟公于阳翟县旧学乡坞头村之北原铭曰
　　
　　惟学而知方以行其义惟简而无欲以遂其刚力虽弱兮志则强积之厚兮发也光仁宜寿兮奄以藏有深其原兮有崇其冈永安其固兮百世无伤
　　
　　书墓志后　　司马光
　　
　　明道中公在华州某始以太庙斋郎得谒见皇佑中幸与公具在馆阁公于某为前辈而某服公才仰公徳不敢以同舍期也然粗能熟公之为人元丰二年十一月公弟子崇信令察示某以欧阳公所撰公墓志某读之怳然如复见公得侍坐于旁也昔蔡伯喈尝言吾为碑铭多矣皆有惭德唯郭有道无愧色耳观欧阳公此文其言公自初仕以美才清德为时所重在谏院言宫禁事切直无所避在陜不饰厨传凡当官公论不私其所爱淡然寡所好外和而内劲喜言唐事学者谓终岁读史不如一日闻公论此皆某亲所覩闻当时士大夫所共知可谓实録而无愧矣公名髙于世欧阳公以文雄天下固不待某言而后人信之然岁月益久识公者益寡窃惧后之人见欧阳公之文以为如世俗之铭志但饰虚美以取悦其子孙耳故冐进越之罪嗣书其末譬犹捧土以培泰山掬水以沃大河彼岂赖此以为髙深哉盖志在有以益之不自知其非任也
　　
　　名臣碑传琬琰之集中巻七
　　
　　●钦定四库全书
　　
　　名臣碑传琬琰之集中巻八
　　
　　（宋）杜大珪 编
　　
　　王文安公尧臣墓志铭　　欧阳修
　　
