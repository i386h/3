<!-- { "loadSidebar": true } -->
　　宣和七年六月戊午承议郎直龙图阁刘安世卒安世字器之父航神宗朝为太仆卿国史有传安世熈宁六年登进士第调洛州司法就辟髙阳帅幕父丧服除为河南府左军巡判官哲宗初刘摰为御史中丞荐之除右正言首论祖宗以来执政大臣亲戚子弟未尝居内外华要之职自王安石秉政以后尽废累圣之制专用亲党务快私意二十年间廉耻扫地今庙堂犹习故态太师文彦愽司空吕公着左仆射吕大防右仆射范纯仁门下侍郎孙固左丞王存右丞胡宗愈堂除子弟亲戚凡十人且曰惟中书侍郎刘摰未见所引私亲而依违其间雷同循黙岂得无罪愿出臣章徧示三省俾自此以徃励精更始又论胡宗愈除右丞不恊公议台谏交章巳而谏议大夫王觌坐是罢斥中丞孙觉御史杨康国相继辞去安世与左司谏韩川复申言之寻亦乞补外时两省谏官惟安世独贠章二十上宗愈乃罢章惇强买昆山县民田吴处厚缴进蔡确知安州日诗安世皆极言且谓惇确与黄履邢恕自言圣上嗣统有定策功眩惑中外若不早赐辨正恐岁月寖久邪说得行离间两宫有伤慈孝乞斥惇等屏之逺方先是御史台见安世论惇确罪初无一言及王汾迨汾除谏议大夫则全台上章又中丞李常侍御史盛陶累以复行新法为请安世言常陶皆安石党安石残民蠧国向之云亡人皆相贺汾时无言责乃言上书乞赐恶谥以愤世疾邪之意常等恶伤王氏因汾之除相率丑诋于是常陶与御史赵挺之王彭年同日皆出台为一空方确之未贬范纯仁王存宻为申理乞从寛贷及彭汝砺曽肇同为中书舎人皆营救之暨确有分司之命汝砺封还词头安世又劾奏之由是纯仁与存俱罢汝砺肇亦补外寻除起居舍人兼右司谏迁左谏议大夫时有诏权罢讲筵安世上疏愿为宗社之计清闲之燕频御经帷以助圣学哲宗嘉纳初邓温伯为翰林学士草王珪制有预定议于禁涂之语及为确制则曰尤嘉定策之功至是温伯为承旨安世言温伯阴受邪说稍绌王珪而溢美于确确实何力敢贪天功凡六上疏不报请祠除中书舍人辞不就除集贤殿修撰提举嵩山崇福宫明年以寳文阁待制为枢宻都承旨时吕惠卿以光禄卿分司南京安世复应诏言事谓惠卿国之巨蠧四海所疾宜永投荒裔考之常法犹未应叙不识何名遽复卿列若惠卿之命遂行则将藉以及确确复用则章惇之徒如猬毛而起为国家计其得安乎愿使中外羣小不能动摇正道绍圣初章惇入相降官落职知南安军未至提举洪州玉隆观寻责少府少监分司南京三年贬新州别驾英州安置时蔡确子渭数上言讼吕大防刘摰及安世等朝廷委翰林学士蔡京等究治京亲为奏札请诛灭摰安世等家族乃移安世枚州既而究治无验而惇尚乞遣吕升卿董必使岭外置狱欲尽诛之赖哲宗仁圣其请不行徽宗即位移衡州寻以濮州团练副使鼎州居住继复承议即集英殿修撰知郓州崇宁元年复待制知真定府潞州二年落职知沂州改提举西京崇福宫贬信阳军三年除名勒停峡州覊管五年叙承事郎大观二年叙宣德郎奉议郎四年复承议郎政和八年提举南京鸿庆宫宣和六年复直龙图阁卒年七十八安世少师事司马光初仕请于光曰愿一言终身行之光曰其诚乎吾生平力行之故立朝行已俯仰无愧安世问其目光曰自不妄语始既擢言路入白其母将以亲老辞母告之曰不可以闺门之私辞君命勉之力言当世之务幸而开纳利泽足以及物或有非意吾不以逺近誓与汝偕及将南迁母怡然曰兹事固知如此特有迟速耳且戒毋以得丧为意有文集二十巻尽言集十三巻资治通鉴音义十巻子伯英伯廉伯和
　　
　　名臣碑传琬琰之集下巻十九
　　
　　●钦定四库全书
　　
　　名臣碑传琬琰之集下巻二十
　　
　　（宋）杜大珪 编
　　
　　曾文肃公布传　　实録
　　
　　大观元年六月乙卯太中大夫提举西京嵩山崇福宫曾布薨布字子宣南丰人幼孤学于其兄巩擢嘉佑二年进士第熙宁初韩维知开封府自海州迁仁县令辟监本府检校库王安石始执政亦荐之因上书召见论事合意改太子中允崇政殿说书兼检正中书戸房公事迁集贤校理判司农寺兼检正中书六房公事新法青苗助役皆布与吕惠卿建议安石尝曰法之初行议论纷纷独惠卿与布终始不易余人则一出焉一入焉尔特修起居注遂为右正言知制诰直学士院尚书礼部为翰林学士兼三司使初韩琦上疏论新法之害神宗稍悟七年大旱诏求直言布论市易掊克之虐落职出知饶州徙知江陵未赴改知章州十年复集贤院学士知广州元丰初复龙图阁待制知桂州进龙图阁学士徙知秦州过阙留判将作监未几复出知陈州移知庆州官制行为朝奉大夫母丧服除召为翰林学士闻神宗遗制奔赴京师寻为戸部尚书元佑初除龙图阁学士知太原府移知真定河阳青州瀛州哲宗亲政自瀛州徙江宁入对复为翰林迁承旨兼侍读擢同知枢宻院事还知院事时章惇为相斥逐元佑臣寮士心不附布诡情弊致名士如陈瓘张庭坚居门下欲以倾惇会哲宗升遐钦圣太后召宰臣问谁当立惇有异议布奏惟太后处分徽宗即位召韩忠彦为相惇既逐布以定策功拜右银青光禄大夫尚书右仆射忠彦柔懦天下事多决于布议以元佑绍圣均为有失欲以大公至正消释朋党明年改元为建中靖国邪正杂用忠彦遂罢去布独当国渐进绍述之说明年又改元为崇宁蔡京于是召用而布亦得罪矣崇宁元年閠六月罢观文殿大学士知润州九月落职提举亳州太清宫太平州居住十月降授中大夫守司农卿分司南京依旧太平州居住十二月责授武秦军节度副使衡州安置二年责授贺州别驾又责授廉州司戸叅军四年量移舒州五年复太中大夫提举西京嵩山崇福宫任便居住大观元年卒于润州私第累复光禄大夫观文殿大学士谥文肃
　　
　　曾舍人肇　　同前
　　
　　大观元年六月丙辰朝散郎曾肇卒肇字子开布弟也中治平四年第调台州黄岩主簿郑州教授用近臣荐赐对为崇文院校书兼国子监直讲迁馆阁校勘删定九域志改大理寺丞同知太常礼院权判太仆寺殿中省除集贤校理修仁宗英宗两朝正史以肇为国史院编修官判登闻鼓院六曹建除尚书吏部郎中与修两朝寳训母丧服除为尚书戸部郎中复为吏部兼著作郎迁右司郎中接送伴契丹贺正旦使元佑初为神宗实録检讨擢起居舍人中书舍人实録修撰太皇太后受册有旨遵章献太后故事御文德殿肇言天圣二年两制定议皇太后受册于崇政殿仁宗特诏有司改文德殿盖人主一时之制今皇帝述仁宗故事以极崇奉之礼孝敬之诚可谓至矣臣窃谓太皇太后傥于此时特下明诏发扬皇帝孝敬之诚而固执谦德屈从天圣两制之议止于崇政殿受册则皇帝之孝愈显太皇太后之德愈尊两谊俱得顾不美欤诏如肇请又论内降之弊始自细微渐无纪极不可不戒谏官王觌谪知润州肇言觌以论及执政罢去臣恐在廷以觌为戒异时执政有罪陛下不得闻矣哲宗悟加觌直龙图阁使契丹回奏臣道雄瀛民诉差役不便愿更其未便民者河决而北踰十年二三大臣力欲回复故道俾都水使者王孝先主之肇屡陈不可蔡确责新州中书舍人彭汝砺当草制不奉诏而谏官言汝砺实肇使之时肇新除给事中固辞请外以寳文合待制知颍州明年徙知齐州及至改陈州又明年徙知应天府七年入为尚书吏部侍郎论南郊既去皇地祗位议者欲夏至遣冢宰摄事则不复有亲祭地祗之时于事天则躬行事地则遣官非王者父天母地之义又议明堂配帝请复设五帝与昊天上帝并祀徙刑部知徐州数月徙江宁府绍圣初知瀛州降集贤殿修撰知滁州岁满知秦州又徙海州徽宗即位复为中书舍人上疏曰治道在广言路以言赏人犹或畏缩不进以言罪人人将钳口去矣会日食四月朔故事当降诏求直言上命肇草诏能具述意诏下投匦者日千百人元佑士大夫皆以赦恩甄叙或复旧职典方面肇奏生者蒙恩固巳厚矣唯是游魂枯■〈骨比〉尚未被圣恩死而有知岂得无望请如冦凖曹利用故事检会臣寮贬死未经叙复者还其所夺官职恩泽又乞如祖宗朝毎大赦后置看详编配罪人一司命官典领使流窜废锢之人均被恩泽迁翰林学士知制诰兼侍读请上观唐贞观政要陆贽奏议谏官陈瓘以言东朝尚与政事被谪肇即上书两宫乞复瓘职且明瓘意在于爱君执政倡言上当为哲宗期从兄之服肇在迩英读史记至尧崩三年之丧毕因言尧舜同出黄帝然数世已逺舜且为尧丧三年者舜尝臣尧故也侍读温益进曰史记世次不足信若尧舜同出则舜娶尧女为娶从祖姑肇以史记世次礼记祭法大传之说与益质于上前益语塞布相肇避亲嫌除龙图阁学士提举中太一宫兼集禧观公事修撰哲宗实録修神宗寳训国朝会要出知陈州徙太原府南京扬州又徙知定州落龙图阁学士谪知和州道除舒州灵仙观徙知岳州贬濮州团练副使汀州安置移台州未至复朝散郎卒年六十一
　　
　　王懿恪公拱辰传　　同前
　　
