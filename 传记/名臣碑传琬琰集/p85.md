<!-- { "loadSidebar": true } -->
　　赠特进追复徽猷阁待制赵公既葬于普州安居县清润乡之北山今四十年矣焘顷自武陵归眉山而公长子永实为州数相从也一日盛服临况泣而言曰先人所建立蜀人户知之不肖孤何敢妄有称述今犍为郡守雍有容故所作行状及家所藏奏藁具在惟墓碑久未刻铭敢顿首以请焘固辞弗能则固请弗怠且曰蜀耆旧惟公紬金匮石室之书识先人黜陟本末亦惟公直茟正辞信而有证则铭吾先人匪公之归将谁归幸公哀而许焉焘与永年相若乡者备使东川永实守昌元治有能声始相好今俱老矣乃复相过似非偶然矧惟建炎绍兴之理财治赋兹事最大冝有纪録使来世知所损益今弗论次事浸零落可惜焘既来遂寜永又数以请乃叅校近史所载及中兴记注仍考其世谱官簿序而铭之公讳开字应祥世家安居曽祖守忠祖惟岳父英皆不仕父以公贵赠金紫光禄大夫公年二十游太学积十五年元符三年始赐进士出身歴渠江尉庆州梓州学教授辟雍正遭父丧去官服除为淮南东路成都府路提举学事司主管文字始用举者改宣教郎入礼制局校正所为校阅官知鄢陵县复入讲议司为检详官出为成都府路转运判官都大同主管川陜茶马事宣抚处置使司随军转运使专一总领四川财赋兼宣抚处置使司叅议改四川都转运使兼都大提举川陜茶马提举江州太平观绍兴十一年正月二日卒于彭州寓居享年七十有六自彭归葬于普其年七月一日也官自宣教郎十迁至中奉大夫职自直秘阁四迁至徽猷阁待制既落职复右文殿修撰绍兴二十六年乃追复徽猷阁待制公幼嗜书多所能解记诵不舍昼夜同舎生目以书痴毎自言学贵用世耳如不适用虽多亦奚以为其心计尤高视管夷吾端木赐轻重废置之说如视诸掌既改秩尽室如京师买田尉氏慨然有通变捄弊志杜门不出阅四五年间与四方贤俊究世务所当罢行者于进取未始汲汲也其入礼制局纔数月局罢乃授鄢陵会复置讲议财利司宰相即用检详官辟公公于财利事固辨析秋毫然必以恤民为本依仿大易所谓正辞禁非者而施绳墨焉非暴征横敛白着于民也将漕益部亟奏罢宣和六年所増上供认额纲布十万疋减绵州下户支移利州米脚钱十分之三又减蒲江六井元符至宣和所谓盐额创为鼠尾帐掲示乡户岁时所当输折科等实数俾人人具晓乡胥不得隐匿窜寄至今用之尝言财利当出一孔祖宗以三司总诸路转运司此成宪也熈寜后因事设官纷然各自封殖而转运司至有穷乏不足处此不可不循其本因指陈搉茶买马五害其大畧谓黎州买马嘉佑岁额才二千一百余发堪给邮传者赴鳯翔余悉听民私市自置司搉茶増立赏格岁额四千仍尽团纲上京道殒殕到者十无二三别置牵马兵又踰千人犹不足用贴差厢军及使臣等其费日滋国难道阻住纲日有死亡而买数不减官给刍秣如故此一害嘉佑以银绢博马价皆有定提举官既旁縁作奸擅买珠犀交结权幸马入无以偿则空出资次关子虚抬马价以给夷人夷人不能留竢即贱市关子以去知黎州范洪复将所得关子不循资次搀支价由此益落夷人怨恨聚众欲生变诸司共劾洪而转运司更于额外分认马价遣官监还事乃得息此二害初置司搉茶借本钱于转运司及常平司今转运司应副川秦两司岁费约五十二万余缗常平司又二十余万缗自熈寜迄今几六十年旧所借初不偿一钱而岁借仍准初数不知钱果安在此三害榷茶之初豫俵茶户本钱寻于豫俵数外更増和买或遂抑豫俵充和买且不给一钱茶户坐是破产而官买岁増茶日益滥杂自蜀之秦沿路委积如山半成朽壊而有司犹指为见在官钱数官茶既不堪食私贩曷由禁止向者溃兵残破兴州乃私贩者导之梁洋増戍实以茶故此四害承平蜀茶之入秦者十几八九已患积压难售今关陇悉遭焚荡而买茶乃拘旧额不知竟何所用茶兵岁给衣粮动计巨万籴粮买衣州县未免科配此五害请依嘉佑故事尽罢搉茶仍令转运司买马即五害并去而边患不生如谓搉茶未可遽罢亦当并归转运司痛减额以苏茶户轻立价以惠茶商如此则私贩必衰而盗贼消弭本钱既常在而息钱自足用朝廷是其请即擢公都大同主管川陜茶马事使推行之仍令条具奸蠧以闻时建炎二年秋也于是大更茶马之法官买官卖茶并罢参酌政和二年东京都茶务所创条约即给茶引使茶商执引与茶户自相交易改成都府旧买卖茶场为合同场买引所仍于合同场置茶市交易者必由市引与茶必相随茶户十或十五共为一保并籍定茶铺姓名互察影帯贩鬻者凡置茶引毎一斤春为七十夏五十旧所输市例头子等并依旧茶所过毎一斤征一钱住征一钱半无得妄増其合同场监官除验引秤茶封记发放外并无得干预茶商茶户交易事此其大略也旧制买马及三千疋者转一官比但以买卖数推赏徃徃有一任转数官者公奏乞推赏必以马到京实収数为格或死于道降黜有差及四年冬买马乃踰二万疋茶引収息钱凢一百七十余万缗张忠献公既复明辟繇知枢密事拜宣抚处置使天子方托以不御之权将治兵秦州经营两河未至所治雅知公善理财庀赋即承制以公兼宣抚处置使司随军转运使专一总领四川财赋时建炎三年十月也公见忠献首以兵食为问公亟谂忠献蜀之民力尽矣锱铢不可以有加矣独搉率稍存嬴余而贪猾认为已私共相隐匿根宂深固未易刬除惟不恤怨詈断而敢行庻几可救一时之急舎是无策矣忠献锐于兴复委信不疑公于是大变酒法自成都始先罢公使卖供给酒即旧扑买坊场所置隔槽设官主之麹与酿具官悉就买听酿户各以米赴官自酿凢一石米输钱三千并头子杂用等二十二其酿之多寡惟钱是视不限数也明年遂徧四路行其法又措置卖户絶及坊埸没官抵拟田宅并检估典卖定帖契税等钱又依成都府法于秦州置钱引务兴州皷铸铜钱官卖银绢听民以钱引或铜钱买之凢民钱当入当者并听用引折纳官所支出亦如之民私用引为市于一千并五百上许从便加抬惟不得擅减钱引法既流通民甚便焉六年间累増印之料摠为钱引一千七百一十万缗人亦未始厌其多也最后又变盐法其法实祖大观东南东北盐钞条约置合同场盐市验视称量封记发放与茶法大抵相类盐引毎一斤纳钱二十五土产税及増添等共约九钱四分盐所过毎斤纳钱七分住纳一钱五分若以钱引折纳别输称提勘合钱共六十其推行盖自绍兴二年九月始初变搉法怨詈四起建炎四年三月言者遽奏乞罢之以安逺民然亦知民力困竭财赋无所从出而军费不可但已则曰如谓大臣建请务全事体必湏更制即乞札与张浚令照会施行忠献初不为变也先是公尝坐剏卖盐引及卖绢事降一官未及再朞竟卖引如公策始公佐忠献凢所建立可谓谋无遗谞意者克复之功当不再举则秦地货食皆入吾手干旋自在蜀民庶几少苏事乃不如人意岂非天未欲六合为一乎忠献既遭谗将召归先为置副初命王伯绍三年二月除王似其年六月又命卢立之与伯绍同领宣抚处置使事六月浚罢宣抚处置召归枢密卢法原除副同王似治事四年三月王似加资政迁卢法原加端明仍为副落处置等路字四月吴玠除宣抚副使八月王似罢宣抚五年闰二月卢法原卒宣抚司令吴玠权三月除卲溥五月移司阆州十一月席益除四川制置大使忠献归右府寻得罪公亦亟白王卢求罢其自辨数曰开既兼宣抚处置使司随军转运使专一总领四川财赋窃谓应副军期费用不赀若加敛于民即民愈不堪寻措置改修茶盐酒己壊之法不惟广收息钱兼岁入有常不误指准自建炎三年至绍兴二年终茶盐酒息増额钱并卖抵拟絶户田产等钱共收一千五百三十五万余贯兼随军秦州应副过陜西茶駄及于陜西创行印造铜钱引纽计川钱八百三十四万余贯此外未尝刱立名目科配民间所搉茶盐酒并系祖宗旧法置合同埸买引及置官监务亦系朝廷已尝行者其犯人断罪刑名未尝辄有删定但増添告捕赏钱意欲犯法者少惟是营私官吏恶其不便于已与懐异忌疾者共兴谤讟谓改修弊法为生事扰民口舌沸腾必相陷害况某年埀七十心力凋耗若叨冐无耻重致烦言岂惟有辱士风决然上误国事王卢察公雅非辞难畏谤讟者而三军五兵之运方急果不可无公乃共疏公勲劳乞加因任许之同日又降诏谕川陜以薄责忠献之故（四年四月一日）是年（四年）十一月忠献复登右府明年（五年）二月迁右相仍兼知枢密院事都督诸路军马其年十一月（十二日）改除公权发遣四川都转运使兼川陜宣抚使司叅议领茶马事如故公固尝论摠领财赋于四路漕计或不相关必须正其名称使知所统属此除盖从公请也先是吴武安为四川宣抚副使专治战守免书宣抚司事（四年四月）既而王伯绍罢使知成都（四年八月）卢立之卒于阆州（五年闰二月）宣抚司事悉令武安权行主管（五年闰二月）寻复命卲泽民兼权（五年三月）自阆州移司绵州（五年五月）凢战守事泽民盖不得豫武安实专治军于财赋盈虚初未尝问惟务足吾军食而已与公素所操持浸异武安谋为牵制之举必欲从陆运粮公执言不可武安讫自为之两川调夫运米十五万石至利州乃费民间雇夫钱六百余万缗武安既迭以馈饷不给诉于朝公亦自劾老惫力求闲退诏特置成都府潼川府夔州利州路安抚制置大使以席光大为之光大前执政得旨位在川陜宣抚司上朝论政恐其势或有所偏也仍诏忠献视师荆襄川（陜五年十一月十七日）六年正月罢绵州宣抚司（十三日）军马听武安移拨钱物则委公拘收前已诏公躬亲至吴玠军前应副钱粮而忠献亦奏诘公违慢（六年三月一日）又诏席大光趣公（三月五日）翌日更除公徽猷阁待制（三月六日）加武安两镇节钺（六年三月十四）复降旨都转运使不当与四路漕臣同共系衔（六年四月八日）成都潼川两路漕臣与都转运使皆坐应副赡军钱物愆期各罚秩二等（六年四月二十二日）凢此皆所以交解间隙趣办馈饷也而公复与制置大使不咸抗疏乞将旧来宣抚司年计应副军期但干钱物并不许他司分擘支用又指陈大使司截都转运司钱就果阆利州籴米非是又言应副吴玠军须绍兴四年总为钱一千九百五十五万七十余缗五年视四年又増四百二十万五千余缗蜀今公私俱困四向无所取给事属危急实甚可忧乞许以茶马司奏计一走行在庶得尽所欲言又言军务惟钱粮最为要切欲乞自都督府节制其调发则无轻举妄动枉费钱粮亏损威势自都督府节制其用度则将兵请给皆可覆实裁处量入为出公私无由困弊即今公私困弊无所措手矣朝论既悉公与吴席不可共事乃以李子及代公为都转运使兼都大提举茶马召公赴阙时六年八月也仍有旨须子及到乃交替明年正月子及到旋与制置宣抚司议驳纔周岁竟坐应副军须不足释位去（八年二月十九日吴玠劾奏）众然后知主计之难益多公之勤瘁云公治装入觐会疾作行尼得提举江州太平观（八年三月）身虽闲退犹录进旧所为军务机密三事其一谓蜀与荆渚为根本之地朝廷措置在所当先其二谓兵视国势为强弱蜀之民力未苏其势未可轻动乞速止蜀闗大将牵制之谋以除根本之祸复近闗梁洋阶成鳯五郡之税赋使民皆归业无杀伤秦巩伪地之民使人有傒后之心则国势强而兵自强其三谓招懐归业之民当罢官营田专用张全义治河南故事则効可见于期月公素所蓄积盖如此谓公不知恤民可乎已而郦琼以淮西叛忠献再得罪（七年九月十三日）御史张戒既劾忠献并劾公与忠献迭相唱和不冝独免诏落徽猷阁待制仍提举太平观（八年九月二十二日）居顷之朝论不以公置散为冝复右文殿修撰都大主管川陜茶马公时已病不得已强起即累乞闲退（九年二月七日戊午）其明言者更劾公病不任事诏从公所乞复提举太平观（十年四月九日癸丑）踰年乃卒公形容甚癯而克自勉励若强有力者公家之利知无不为而一毫不及于私十年主计田庐皆荒顿未尝有所増加晚虽多病然综理庻务益不解率夜漏下数十刻犹据胡床集宾僚举疑义俾各极其所见而言相与审谛而后施行不专主已意故鲜有败事及张子功帅成都尝合诸司具奏开有功于蜀自开再黜主计之臣率三四易于开条画毫发无敢变更乞复开旧职以劝能者奏入不报至二十六年蜀兵屯聚如故而公所修搉法岁乆亦浸壊学士大夫无能出手为公补苴罅漏者公之能名愈章彻朝廷既具见本末乃诏追复徽猷阁待制与一子恩（二十六年六月十二日）干道元年（七月）又官其二孙焘尝论公理财治赋之功实为当时第一而或者咎公竭泽而渔使来者无所施其智巧今虽累经蠲放而害终不去当时稍存平恕则今日之害决不至此呜呼此所谓责人终无已者也然公亦不得不任其咎昔苏绰在西魏佐周武帝以国用不足为征税之法颇重既而叹曰今所为者政如张弓非平世法也后之君子谁能弛乎绰子威闻其言毎以为已任及相隋文帝奏减赋役务从轻简帝悉从之彼苏威頋能如此曽谓今日无若苏威者乎此焘深所叹息用敢因眉州恳求之诚详纪公之行事以俟来世云公娶傅氏朝议大夫耆之女赠硕人先二十一年卒四子长即眉州曰常右宣教郎监行在分差户部鱼闗粮料院曰成右奉议郎四川总领所干办公事曰纯右通直郎通判成州女三人长适故权礼部侍郎孙道夫次适通判阶州胡朝升次适昌州司理叅军景大光孙曰杨故盐亭县尉曰拯新兴道县尉曰摠曰拭新金水县主簿曰授曰■〈木秉〉曰撝前监雅州税曰抃干道八年进士新洪雅县令有文集二十巻蔵其家铭曰
