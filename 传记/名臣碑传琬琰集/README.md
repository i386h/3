<!-- { "loadSidebar": true } -->
　　名臣碑传琬琰集 宋 杜大珪编


　　
　　
　　钦定四库全书
　　
　　史部七
　　
　　名臣碑传琬琰集
　　
　　传记类三
　　
　　总録之属
　　
　　提要
　　
　　臣等谨案名臣碑传琬琰集一百七巻宋杜大珪编大珪眉山人其仕履不可考自署称进士而序作于绍熙甲寅则光宗时人矣墓碑最盛于东汉别传则盛于汉魏之间张晏注史记据墓碑知伏生名胜司马贞作史记索隠据班固泗上亭长碑知昭灵夫人姓温裴松之注三国志亦多引别传其遗文佚事往往补正史所不及故讲史学者恒资考证焉由唐及宋撰述弥繁虽其间韩愈载笔不乏谀言李繁摛词亦多诬说而其议论之同异迁转之次序拜罢之岁月则较史家为真故李焘作续通鉴长编李心传作系年要录往往采用葢以此也顾石本不尽拓摹文集又皆散见互考为难大珪乃搜合诸篇共为三集上集凡二十七巻中集凡五十五巻下集凡二十五巻起自建隆干徳讫于建炎绍兴大约随得随编不甚拘时代体制要其梗概则上集神道碑中集志铭行状下集别传为多多采诸家别集而亦间及于实录国史一代巨公之始末亦约畧具是矣中和丁谓王钦若吕惠卿章惇曽布之类皆当时所谓奸邪而并得预于名臣其去取殊为未当然朱子名臣言行录赵汝愚名臣奏议亦滥及于丁谓王安石吕惠卿诸人葢时代既近恩怨犹存其所甄别自不及后世之公此亦事理之恒贤者有所不免固不能独为大珪责矣
　　
　　乾隆四十四年二月恭校上
　　
　　总纂官 （臣）纪昀 （臣）陆锡熊 （臣）孙士毅
　　
　　总校官 （臣）陆费墀
　　
　　●钦定四库全书
　　
　　名臣碑传琬琰之集上巻一
　　
　　（宋）杜大珪 编
　　
　　赵中令公普神道碑　　太宗
　　
　　唐尧在位圣贤谓之叶符虞舜得人天地以之开泰八方理定千载会昌必旌柱石之林以观其壮节盐梅之寄以济其和平是故应运握图明王圣帝受天寳命开国成家无不用忠确间世之臣先辅基业股肱心膂之士共同甘辛万代通规一时遭遇保全令德克荷洪勲者其故真定王普之谓矣王姓赵氏字则平其先颛顼之裔佐禹平水土是谓伯翳帝尧赐姓曰嬴氏造父其后也有功于周穆王受封于赵周德下衰叔带去周适晋六卿取晋遂开国焉今为常山人也王藴人伦之风槩禀山岳之仪形晦而不彰寛而无挠竭其诚志有始有终无善不臧非义勿取顷自我太祖从周世宗南平淮甸水陆兼行龙虎震威号令始发捷如响应契人神是时擒其伪将皇甫晖于滁上王时为郡之参佐断事明敏狱无寃者太祖闻名召见与语深器之洎后太祖仗钺左冯因辟为同州节度推官歴滑台许田睢阳三镇从事其在幕府也恭谨畏慎尽竭赤诚夜思昼行勿矜勿伐可谓龙吟虎啸云起风从如懐万顷之陂遭遇承平之运太祖光宅天下龙跃商丘知有佐时之才早定君臣之契擢为谏议大夫枢宻学士仍颁金紫以荣之是岁上党帅李筠叛太祖将议亲征委之留守调发军实王以为圣上躬擐甲胄臣子宜效驱驰乃陈恳上言乞扈从鸾辂洎中涂进策曰陛下初登寳位应天顺人将制骁雄光耀神武兵机贵速不尚巧迟若倍道兼行掩其仓卒所谓自天而下可一战而成擒也太祖深纳其言举兵速进未至髙平李筠果拥众出战于时灵旗指冦勇士齐心叛帅自焚余党就僇旋又维扬帅李重进包藏祸心阻抗王命太祖便殿召对问攻取之策王筹其擅修孤垒倚恃长淮而士卒离心资粮乏絶以顺讨逆动必成功太祖深然之乃亲御六师长驱淮楚不踰数月果致荡平驾回酬其功赏阶级授金紫加太保充枢宻使仍赐功臣之号爰自累代以来朝廷多故诸侯专制兵甲乱常加以僭伪未平师旅未备余风未殄思有以革之王以庶务草创深惟逺图利害靡不言纎微靡不达忠尽其力言如转规启心不疑振举风俗故得遐迩悦服政令惟新皆其功也干徳中拜门下侍郎同中书门下平章事因之大用出于流品矣我太祖观其才智凡事责成既升近宻之权可观立功之效英声为之间出文物为之复兴戮力同心如石投水固以萧张让德姚宋推功鱼水之欢未足为比惟诚惟信少是少非涉歴艰难上副弼谐之任明哲兼济聿臻命世之才忠顺其言纯诚克着恢张出之于人表翊戴以助于康平徇公灭私不忘片善用心合道逆耳求知开寳六年太祖以王始佐创业克致升平伐罪吊民开拓疆土下西蜀平南越擒吴会来北戎威德绥懐无逺不至云龙际会大道合符十有余年矣知无不为甚烦神用务均劳逸以优荩臣寻授太傅佩相印持节河阳洎朕嗣守丕图勤修庶政腹心之寄中外攸同特授太尉使相如故乃睠并汾民坠涂炭戎车一驾逆垒宵降既静妖氛爰覃爵赏改太子太保増加井赋北连朔峤东尽海嵎禹穴唐郊尽为王土朕尝念往年之旧德褒赏辅弼之殊勲帷幄之谋明于果断思置之左右前后任之以耳目股肱粤自藩垣入居廊庙乆竭弼谐之道更资调燮之能遂征授守司徒兼侍中昭文馆大学士三阶已正百度惟贞忧国忘家直亮在意尝诫诸弟诸子以为受宠逾分富贵逼身一领名藩再登上相以身许国私家之事吾弗预焉尝念顷自宥宻升于宰辅出入三十余年未尝为亲属而求恩泽尔等各宜砥砺无尚吾过故自始至末亲党无居清显者昔春秋美晋大夫羊舌肸谋而鲜过惠训不倦王复有焉八年以襄邓之俗狱讼攸烦惠彼疲民寄之元老下车布政乡闾阜安事有未便于民者削而去之利于民者举而行之豪猾畏威鳏寡懐惠暨改辕襄汉民之去思如失父母时已得病于南阳经年未差就移汉水重镇便藩常思报主之诚每懐忧国之志乃心王室时有箴规上表引唐姚元崇十事陈古今治乱之由极人臣献纳之意兴懐慷慨词甚激切揣摩时事居安虑危此又其忠荩也朕以歴代籍田其礼乆废劝农务本其可忽诸乃命有司举行旧典改元布庆帝载惟熈造膝沃心惠我耆德而王乆违宸扆思拜阙庭既累进于直言宜再践于寝庙复授守太保兼侍中昭文馆大学士登云霄之上位擢列辟之崇资烛幽明而无怠无荒报恩荣而可大可乆刑政之务知无不为功绩播于谋猷群庶谓之明哲献替之职理事皆通不惮劬劳夙夜匪懈可以传闻清世书于简编而连岁之间风疹频发愿避贤良之路乞归闲散之官朕以勲旧之臣方深倚注命驾临问涕泣兴言齿髪虽衰疴瘵未退荷天之宠力所不任特授太保兼中书令洛阳留守又经岁疾势转深上表坚乞退避以禳灾眚勉强诲谕志不可夺乃册拜守太师进封魏国公就便頥养太医中使不絶于路颙望有瘳别加殊渥岂期美疢遽至弥留以淳化二年七月十四日薨于洛阳之私第享年七十有一朕览表惊嗟悲恸累日不待巫祝桃茢亲临其丧缞服举哀辍视朝五日遣右谏议大夫范果持节策赠尚书令追封真定王特赐谥曰忠献吊祭赗赠之数并令加等以尽君臣之礼焉二年二月命有司备卤簿塟于洛阳北邙之原而合祔焉呜呼梁木斯壊哲人云萎若济巨川予将安寄王性本俊迈幼不好学及至晚岁酷爱读书经史百家常存几案强记黙识经目谙心硕学老儒宛有不及既博达于今古尤雅善于谈谐马伏波词辨分明杜征南手不释巻见事而敏抱器自然壮志无穷日新其德许国常存于懐抱令誉以至于宏彰其为子也孝养于亲动不违礼友爱于昆弟严慈于子孙其仕于公也奢俭酌中贞纯许国名器能守谦卑益光茂德崇勲辉映朝列宠遇之盛今古罕闻自再入庙堂时陈规谏负荷重寄常懐启沃之心竭力输忠以待公家之事有万石之周慎孔光之谨宻管葛之智略房杜之经纶举而兼之斯为全德朕于早岁常与周旋而节操有恒始终无玷荷台铉之任握辅弼之权既集大勲荐膺典册纪其功烈宜在旗常昔唐虞之得皋夔夏商之任虺益有周以闳散佐佑炎汉以萧曹弼谐用能寅亮帝谟缉熈庶绩俦庸比德今其胜哉天不憗遗予何自律是乃迹其景行铭之鼎彝昭巨范于将来庶令名之不朽铭曰
　　
　　应运开国股肱任贤委以心腹操执弥坚实犹令德王佐周旋禆赞明圣厥位名传信之得人方言柱础鱼水同心君臣盛美夜寐夙兴有终有始进思尽忠见义从矣退思补过器识安闲攀龙附凤备歴艰难纵横志大接对温颜官崇荐陟善恶之间近宻公朝与夺非类禀性懐柔区别利害践扬贵职绰有竒才经纶宏异学识通该赫赫皇猷恭恭近侍任以机权宠彰名器启沃王命业茂勲崇南征北伐平荡奸雄日侍冕旒情伪明察假仗元威好生恶杀若闻諠骇事不忸怩堪为国重制断临时性直如绳酌中如砥孝弟于家简编信史惟公之徳间代英灵非义不理庶务乃馨积善夤縁敦厚必显文教潜敷声闻自逺殊勲表信追思念功素推臣节泽被无穷竒士挺生民安俗阜允洽克从礼譲规矩悲风飒飒夜杳冥冥咨嗟永隔精魄长扃丧此贞纯曷终暮景魂影已沈去路斯永庙堂师傅丘垄幽泉勒铭翠琰不胜潸然
　　
　　两朝顾命定策元勲之碑　　神宗
　　
