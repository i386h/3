<!-- { "loadSidebar": true } -->
　　本贯建宁府崇安县开耀乡五夫里曾祖民先故任承事郎累赠太子太保妣黄氏彭城郡夫人祖韐故任资政殿学士银青光禄大夫谥忠显累赠太师妣李氏秦国夫人继吕氏韩国夫人父子羽故任右朝议大夫充徽猷阁待制累赠少傅妣熊氏福国夫人继卓氏庆国夫人公讳珙字共父其先盖长安人唐末避地入闽遂为建人六世至忠显公仕始通贵靖康中守真定有功京城失守敌人得之欲以为将相义不辱而死少傅公绍兴初佐川陕宣抚使军事保障梁益为中兴名臣公其长子也生有竒质英悟絶人少长从季父屏山先生受书知刻苦自厉属文敏有思致一时乡先生皆叹以为不可及始以忠显公死节恩补承务郎举进士一上中绍兴十二年乙科调监绍兴府都税务请监潭州南岳庙以归杜门读经史书讨论纂述益务其逺且大者秩满差主管西外敦宗院未赴遭外艰既禫而韩国夫人薨持重终丧除诸王宫大小学教授权秘书省校勘书籍官礼部郎官中书舍人时秦丞相当国用事一日微示风旨欲为其父作谥以公不亟奉行也怒风言者论去之踰年秦丞相死乃得主管台州崇道观召为大宗正丞未就职改秘书丞兼权吏部郎官即真寻除监察御史避荐者复还故官公前在铨曹时苦吏为奸思有以制之一日命张幕设案于庭置令式其中使选集者得出入翻阅与吏辩吏无得藏其巧人甚便之间摄侍郎引选人改官班占对详敏天子悦焉且闻其能检柅吏奸故因其引嫌复委以选事兼权秘书少监迁起居舍人兼权中书舍人会金人渝盟天子震怒将悉鋭师北向以雪雠耻复土疆一时诏檄多出公手词气激烈闻者感奋或至泣下御史杜莘老既击侍医王继先逐之又论宦者张去为遂以忤旨左降公不草诏奏留之莘老得不去从车驾视师建康兼权直学士院既而车驾将还临安江淮军务未有所付张忠献公方典留钥众望属之而诏乃以杨存中为宣抚使中外大失望公不书録黄奏论其不可上怒顾宰相曰刘珙之父为张浚所知其为此奏意专为浚地耳宰相召公喻旨且曰再缴累且及张公公曰珙为国家计故不暇为张公谋若为张公谋则不为是以累之矣命再下执奏如初存中命乃寝未几真除中书舍人直学士院召入草制立建王为皇太子今上皇帝既即位诏公借礼部尚书使金国是时南北甫罢兵始为钧敌之礼敌意不可测公受命慷慨不复问家事入辞母夫人戒家人悉裘葛兼副以行曰藉令不死归未可期也副使某者以选置官属不公抵罪上以公辟召无所私手札褒俞之寻以议礼不决未出疆而还然公于是时固以其死许国矣在掖垣凡三年事有不便者知无不言尝有诏问足食足兵之策公以择将帅核军实为对甚悉会有太白经天旱暵飞蝗之变诏复问近臣阙政公又奏曰太白兵象也旱蝗盭气也今仇敌窥觎多然未厌而国家因仍纵弛有赏无罚诸将专事刻剥以媚权幸取官爵士卒怨之有甚于仇敌者且舆图未复地狭民贫而费用日滋征求日广为监司者不恤郡为郡者不恤县为县者不恤民至或重为贪虐以肆其心则百姓之苦其官吏亦不异于士卒之仇将帅也然则天人相与之际夫岂偶然而已哉欲救其失唯当信赏必罚以肃将帅之心痛惩刻剥以固士卒之志节浮冗练军实精择郡守诛锄赃吏以厚吾民之生而是数者之得失则又系乎人主之心诚与不诚耳陛下审能扩恭俭日新之德屏驰骋无益之戏登崇俊良斥逺邪佞常使日用之间有以养吾之诚而无害焉则夫数者固将有所依以立而灾异之变庶乎其可销矣间又尝为上言应敌无一定之谋而强国有不易之策今曰和曰战曰守者皆应敌之计因事制宜不可胶于一说者也若夫不易之策则必讲明自治之术博询救弊之原毋事虚文专责实效使政事修举国势日强然后三者之权在我唯所用之无不如志今议者日纷纷于末流而于其本未有言者臣窃为陛下忧之上皆纳焉故将田师中死其家请以没入王继先园第为赐诏许之公以师中久窃兵柄无尺寸功贪饕刻剥为国家敛士卒之怨不当予方为缴奏以闻而其家复以请公以録黄稽程被诘亟奏俟罪而持之愈力于是乃不果赐有迪功郎李珂者以关通近习得补官而自奏求为督府掾诏除已下公奏曰珂名品至卑不由召见敢以札子非分祈恩非所以严堂陛之势杜邪枉之门也且今边陲大计方倚督府为重官属尤当审择如珂小人非唯不堪此选政恐或能妄作以沮挠其事机也奏上改除珂枢宻院编修官公论执益坚乃罢之然亦竟以数直谏不得久居中而宰相亦有阴忌公者隆兴元年冬除集英殿修撰知泉州明年改衢州始至委事僚属一无所问人以公未更治民意其懵于事或不屑为者既乃一旦悉取而自为之辨察精明区处的当羣下敛手不能有所为人始大服先是吏员猥众公视员外置者悉罢之受租米辄使民自操量槩其发钞销簿亦皆有法人甚便之会湖南旱饥官吏不之恤而郴州宜章县方抑民市乳香期会峻迫有李金者乗众怒奋起为乱众余万人南逾岭徼分道犯英韶连广德庆肇庆封梧贺州之竟旁入道州桂阳军杀掠万计州县不知所为至敛民间金帛赂之以免由是贼势日盛而帅守监司更共蔽匿不以实闻贼遂犯宜章陷桂阳声震逺近朝廷忧之以公为敷文阁待制知潭州荆湖南路安抚使是岁干道元年也公以五月入竟则贼众已数万人矣公声言发郡县兵讨击且檄邻道谨斥堠守隘塞听期会而急以实奏请下荆襄发卒奔命又度比章下或巳厯旬时失机会则移书制置使沈介曰请毋须报而急遣以来擅兴之罪吾自当之不敢以累公也介为遣兵诏亦报如公请然皆未有至者贼势愈盛而湘阴县桥口镇羣盗刘花三李无对者又窃发距城郭仅六十里人情益震公急简州之役兵得三百人使部将赵彦帅之合巡尉兵以行下令戕舟发梁募有生得盗者钱若干得其首者钱若干凡盗所挟赃无多少悉给捕者不数日彦等擒捕三十余人公悉以便宜诛之枭首于市余盗走多溺死其散入墟落者又为村民缚以送府又悉诛之奏将尉有功者皆被赏于是威声大振吏士用命人心少安六月制置使所遣游奕军统制田寳乃以千人至居数日鄂州水军统制杨钦又以千五百人至公知其暑行疲怠悉为发夫迎之数程之外代其任负以行军士固巳欢呼感激及至抚劳犒赐又皆丰饫过望诸军益喜愿尽死力钦故羣盗杨幺部曲公知其可用檄诸军皆受节度使率其众鼔行而前下令竟中凡军民讨捕有功者皆以率受赏其贼所诱胁能相捕斩以诣吏者亦除罪受赏有差是月晦田寳大败李金于郴州城下追奔二十余里杀获甚众七月杨钦败贼党田政尹寛等于桂阳鄂将谷青王翌又各以二千人至公遣扼宜章大路以分贼势通粮道而钦连战破贼遂入宜章八月鏖龙冈下贼兵数万自辰至申官军稍却钦被髪大呼策马横冲之贼分为两其前列精兵歼焉余皆遁走进至莽山贼徒曹彦黄拱遂执李金与其腹心黄谷以降钦因穷追深入尽诛其酋豪而其支党胁从者尚众皆窜入山谷间公喻钦等却兵而使人赍牓听其自诣则皆相率听命岁尽师还李金黄谷等数十人皆伏诛其降者公皆称诏给据纳兵复故田宅盖以千数曹彦黄拱皆奏补官而厚抚之既乃第録诸将功状列上又尽得其实不以一毫有所私上嘉叹再三诏以为敷文阁直学士且赐玺书曰近世书生但务清谈经纶实才盖未之见朕以是毎有东晋之忧今卿既诛羣盗而功状详实诸将优劣破贼先后厯歴可观甚副朕意卿其益勉之哉贼地旣定竟内正清公乃喟然叹曰吾岂乐杀人哉向者军兴令不可以不肃而今而后庶有以亮吾心矣吾岂乐杀人哉自是一意于抚摩之政且为请于朝曰今欲惩既徃之失销未形之患莫若择守宰寛赋敛以安吾民而已不此之图一李金死一李金生臣恐湖南自是无宁岁也奏留鄂兵戍郴桂而益广搜募以补忠义亲兵之缺厚其恩意严其纪律而时训习焉于是湖南隐然为重镇方地数千里外户不闭商旅野宿焉潭州故有岳麓书院真庙时赐以敕额给田与书经乱芜废公一新之养士数十人延礼修士彪君居正使为之长而属其友广汉张侯栻敬夫时徃游焉与论大学次第以开其学者于公私义利之间闻者风动三年召还见上首论独断虽英主之能事然必合众智而质之以至公有独御区■〈宀禹〉之心焉则适所以蔽其四达之明而左右私昵之臣将有乗之以干天下之公议者矣又论税绢退剥羡余和籴之弊又论州郡禁军纪律不明骄惰自恣宜遴选武臣之奋行伍习戎事者使为将副而贵游子弟合门国信五房出职之辈不得与焉则州郡之军政庶乎其可修矣上然其言以为翰林学士知制诰兼侍读间复从容言于上曰世儒多病汉髙帝不悦学轻儒生臣窃独以为髙帝之聪明英伟其所不悦特腐儒之俗学耳诚使当世之士有以圣王之学告之臣知其必将竦然敬信而其功烈之所就不止于是而巳也盖天下之事无穷而应事之纲在我唯其移于耳目动于意气而私欲萌焉则其纲必弛而无以应夫事物之变是以古之圣王无不学而其学也必求多闻必师古训盖将以明理正心而立万事之纲也此纲既立则虽事物之来千变万化而在我者常整整而不紊矣惜乎当是之时学絶道丧未有以是告髙帝者上亟称善是岁小不登公请亟诏监司郡守先事条画来年荒政所宜不者亦使任其无他又奏州兵营伍教战之法甚僃上由是益知公学问精深忠义慷慨可任大事十一月擢拜中大夫同知枢宻院事公辞谢不获乃就职因进言曰汪应辰陈良翰张栻学问才能皆臣所不逮而栻穷探圣微晓畅军务曩幸破贼栻谋为多愿陛下亟召用之上可其奏以次登用焉公以西府本兵柄于诸将之能否不可以不周知乃自诸管军统制官下至裨佐日召三数人从容与语得其材用所宜辄笔识之以待选用一日上顾辅臣图议恢复公奏曰复雠雪耻诚今日之先务然非内修政事有十年之功臣恐未易可动也同列有进而言者曰机会之乗间不容发奈何拘此旷日弥久之计且汉之髙光皆起匹夫不数年而取天下又安得所谓十年修政之功哉公曰髙光唯起匹夫也故以其身蹈不测之危而无所顾陛下躬受太上皇帝祖宗二百年宗社之寄其轻重之势岂两君比哉臣窃以为自古中兴之君陛下所当法者唯周宣王而巳宣王之事见于诗者始则侧身修行以格天心中则任贤使能以修政事而巳其终至于外攘邉冦以复文武之竟土则其积累之功至此自有不能巳者非一旦卒然侥幸之所为也上以公言为然四年七月诏兼叅知政事公方与一二同列夙夜悉心竭力益图所以叙进人才寛养民力讨理军政务以成上意之所欲为者革除福建钞盐岁额二万万罢江西和籴及广西折米盐钱又蠲累年逋负金钱榖帛巨亿计而公尤以辅成上德振肃朝纲抑侥幸奖廉退为己任进则尽言无隐退亦未尝轻以词色假人茍清议之所不与不以亲故而有所私也以是近幸仄目而流俗亦多不悦公者先是潜邸使臣有龙大渊曾觌者冯恃旧恩暴起富贵公论不平者累年上一日发寤逐去之未几而大渊死上顾怜觌欲还之公力陈其不可且曰此曹奴隶耳怜之则厚赐之可也今引以自近而宾友接之至使得以与闻几事进退人才则臣惧非所以增盛世之光华饬治朝之纲纪也上纳公言为止不召殿前指挥使王琪谒告至淮上还宻荐和州教授刘甄夫上谕执政召之诸公相问莫有知其所自来者公曰荐士吾徒之责可不知耶明日请曰此人名微位下陛下何自知之上以琪告公又请其所以荐上曰卿自问之公退坐堂上呼吏作头引追之琪至公诘其故授牍使对琪恐惧不能置词久之公乃叱使责戒励状而去无何扬守来言前琪过郡称受宻旨增所筑新城若干尺诸公请之初未尝有是命也公既与诸公合奏请其罪罢之因奏自今圣旨不经三省宻院者所下之官皆请俟奏审乃得行上欣然从之公即从宻院移中外诸官府而内侍省与焉明日忽复有旨前奏审事勿行因谕诸公即如此则朕或须一饮食亦必奏审乃得耶公即以艺祖熏笼事对退又与诸公合奏言曰朝廷者陛下之朝廷命令者陛下之命令臣等偶得备数其间典司出纳而已非敢有所专也今方举行旧典以正纪纲而巳出复収中外惶惑窃恐小人有因疑似微以奸言上激雷霆之怒者愿陛下察之上不悦曰朕岂以小人之言而疑卿等者耶时诸公虽更进恳请而公言尤激切故独罢公为端明殿学士在外宫观改知隆兴府江南西路安抚使公入辞犹以开广言路讲明圣学敦本节用虚已任贤斥逺佞邪选将抚军数事为献上蹙然曰卿虽去国不忘忠言而才又非他人所及行召卿矣隆兴承前帅刻剥之后场务皆增新额而输租更用方斛视省量率多斗余公首罢之属邑奉新有复出税钱三十五万有竒租六百二十八石摊配诸乡多者视正税且什四岁久困不能输相率逃去田亩榛芜所摊固不可得而失正税又数倍公奏蠲之又除二税合零租米暗耗免役足钱之弊人或为公忧不足公量入为出用度未尝乏也暇日咨访宾僚讲求利病率常一二延见使得从容各尽所怀以故下情宣通举无过事而其人之器识短长亦无所隠讼诉有久不决者取其案牍藏之旬日辄召会官属之贤可委者合坐堂上付一二事使平决之有司供具食饮如法至暮白所予夺而退其大事则公先阅视黙有所处然后参众说以决焉以故多得其情无不厌服明年除资政殿学士知荆南府荆湖北路安抚使始至条上荆襄兵少财匮之状诏即诿公措置公因行视襄鄂兵屯并邉形势尽得其实以闻凡回图役使诡名虚籍之弊与夫部伍教习之法有不善者皆奏罢之先是荆南兵戍襄阳者累年不得归父子至不相识公奏为半年番休之法春夏三军秋冬四军更迭徃来军士感悦荆襄故有民兵皆农家子敦朴豪勇又有土著常产自爱惜且居近邉知虏情轻战鬪比稍堕废公更为简阅寛其取丁之数贫者弛其赋役随乡团结以七十五人为队队有长四队为部部有将县置总首都副各一人当教则郡为选官训练已事而罢之至于资粮械器皆为处画各有条理抚循犒赏岁费钱一万万而不以一介有取于民也明年遭内艰又明年起复同知枢宻院事荆襄宣抚使遣中使奉玺书即丧次宣押奏事其书曰朕以荆襄上流宿师尤重欲以军民之寄付卿其任重矣夺情临戎国有常典况吾大臣义当体国毋以家事辞王事也公六上奏辞不肯起引经据礼词甚切至最后言曰三年通丧先王因人情而节文之三代以来未之有改至于汉儒乃有金革无避之说此固巳为先王之罪人矣然尚有可诿者则曰鲁公伯禽有为为之也今以陛下威灵邉垂幸无犬吠之警臣乃欲冒金革之名以私利禄之实不亦又为汉儒之罪人乎且孝之与忠岂有二致事君事亲初无两心使亲丧而可夺则他日所以事君者可知矣况陛下方以天下奉两宫之欢而以衰绖不祥之人簉迹二三大臣之间殆非所以全孝治之美且使仇虏闻之亦必以为中国乏材乃至于此而敢肆其轻侮此臣所以受恩感激反复虑思而卒不敢起也抑陛下之诏臣则有曰义当体国者矣臣其敢噤无一言以塞明诏哉乃手疏别奏以闻其畧曰天下之事有其实而不露其形者无所为而不成无其实而先示其形者无所为而不败今德未加修贤不得用赋敛日重民不聊生将帅方戛割士卒以事苞苴士卒方饥寒穷苦而生怨谤凡吾所以自治而为恢复之实者大扺阙略如此而乃外招归正之人内移禁卫之卒规算未立手足先露其势适足以速祸而致冦臣不知为此议者将何以待之也且荆襄四支也朝廷腹心元气也诚使朝廷设施得宜元气充实则犁庭扫穴在反掌间耳何荆襄之足虑如其不然则荆襄虽得臣辈百人悉心经理顾亦何足恃哉以今而虑臣恐恢复之功未易可图而意外立至之忧将有不可胜言者唯陛下图之上纳其言为寝前诏八年免丧乃复除知潭州安抚湖南过阙见上言曰人君能得天下之心然后可以立天下之事能循天下之理然后可以得天下之心然非至诚虚已兼听并观使在我者空洞清明而无一毫物欲之蔽亦未有能循天下之理者也因引其意以傅时事言甚切至上加劳再三进职资政殿大学士以行湖南公旧镇威惠之在人者久而愈深及是再至盖有不待教令而孚者而公所以自律者愈严所以抚民者愈寛以是人愈畏服而敬爱之会安南贡驯象所过发夫一县至二千人除道路毁屋庐数路骚动公奏曰象之用于郊祀不见于经驱而逺之则有若周公之典且使吾中国之疲民困于殊方之悍卒岂仁圣之所忍为也哉岁旱公亟遣官吏行视蠲放田租闻郴道桂阳民饥则檄转运常平司移粟赈之且虑山谷奸民乗时且发则又遣将益兵戍守遂以无事一旦茶盗数千人入竟疆吏以告公曰此非必死之冦缓之则散而求生急之则聚而致死乃处处揭榜喻以自新声言大兵且至令属州县具数千人之食盗果散去独余五百许人公乃遣兵戒曰来毋亟战去毋穷追毋遏其涂其不去者乃击之耳于是盗之存者无几进兵击之尽擒以归公独奏诛首恶数人余悉以隶诸军明年盗之余党赖文政等复入竟后帅曰此前日养冦罪也吾必尽诛之盗闻其言悉力死战既剿湖南军遂入江西侵扰数州官军数败将吏死者数十人为费以大万计于是人乃服公为有谋也淳熈二年除知建康府江南东路安抚使行宫留守始至孔目吏有为奸利稔恶数十年者杖而黥之一郡称快会岁水旱髙下田皆不収公首奏倚阁下三等户夏税为钱六千万紬绢二千疋绵三千两分遣官吏行田蠲正租米十三万七千八百斛杂折米又二万八千七百斛豆草蕟茭布租称是又奏下漕司遣吏行属州视其所蠲租颇未尽者悉以与民又奏禁上流税米遏籴违者劾治如法即在他路亦愿得以名闻请其罪诏从之得商人米三百万斛贷桩管及总司钱合三万万遣官籴米上江又得十四万九千斛又奏禁州县毋得督旧逋以重困饥民借常平米付圩戸堤塞缺漏籍农民当赈贷者若干戸十口以上一斛六口以上八斗五口以下六斗客戸当赈济者若干戸五口以上五斗四口以下三斗又运米村落从本价赈粜合十余万斛而贷者卒亦不取偿焉置局府中以通判府事赵善珏观察推官王以宁前蕲州教授李宗思新楚州教授刘炜领之而分遣羣属循行竟中穷山僻壤无所不到公又惫心疲精广询愽访夙夜不少懈凡官吏奉行之不谨民间寃苦之无告幽远纤悉无不毕闻县给印歴亲书所闻告谕奖诘络绎于道无不切中事宜者盖本之以诚意辅之以赏罚是以人人争効其力如办巳事起是年九月尽明年四月阖竟数十万人无一人捐瘠流徙者上嘉其绩赐书褒谕焉公治财寛于民而急于吏二税之入所以禁其渔取察其蠧弊者甚悉自累镇所施行毎益加详至是人被其泽尤深凡属县所负课不能偿者悉以丐之而禁其非法病民者至于蠲租赈廪其费又数十巨万而军吏粮赐皆随月遣给无不暨者被旨甓城面丈以万计者数千用钱八千万米千五百斛而役不及民又偿前帅所负内库钱三万万上积公劳效赐手札劳奬赉以鞍马器物甚厚府学四十年不葺弊甚公一新之以明道程公先生尝主上元簿即学祠之具刻陈忠肃公责沈之文于壁以示学者建康大军所屯盗贼常窜迹尺籍中吏不能禁公耳目迹捕毎发辄得绳以重典盗皆相戒遁去市里晏然道无拾遗者明年进观文殿学士五年閠月属疾再请奉祠未报则请致仕上意公疾病亟遣中使挟侍医以来公亦知疾不可为不复得见上矣即草遗奏千余言首引恭显伾文以为近习用事之戒且言今以腹心耳目寄之此曹故士大夫倚之以媒其身将帅倚之以饥其军牧守倚之以贼其民朝纲以紊士气以索民心以离咎皆在是愿急加屏逺以幸天下若羣臣之贤臣所知者则唯陈俊卿忠良确实可以任重致远张栻学问醇正可以拾遗补阙愿陛下急召用之则众贤彚进而羣小黜伏矣既又手书属敬夫及其故友新安朱熹仲晦父及从弟玶皆以国恩未报国耻未雪为言然后以家事为寄七月甲子疾革命取前所草奏封上之遂以是日薨于府寺之正寝享年五十有七讣闻上为震悼始从公请转通议大夫致仕赠光禄大夫辍视朝一日诏建康府致其丧建宁府给葬事公娶吕氏兵部尚书祉之女赠新定郡夫人继韩氏赠新兴郡夫人又娶其季赠淑人皆魏国忠献公四世孙也二男子学雅承务郎学裘承奉郎二女长适将仕郎吕钦幼未行六年二月乙已葬于瓯宁县慈善乡丰乐里新厯之原公所命也公为人机鉴精明议论英发遇事立断其威不可犯而居家极孝慈事继母庆国夫人礼敬饬备遭丧时年逾五十执礼尽哀以致毁得疾几殆友爱诸弟晚岁弥笃岁时祭祀酌古今礼而敬以行之内外功缌之戚必素服以终月数在官为罢燕乐闻同寮有丧者亦如之福国夫人蚤薨公哀慕无以自致出疆侍祠再当得任子恩欲奏官其内弟辄不遂竟三奏然后得之所治民有骨肉之讼皆召至前喻以恩意责以义理反复详尽至或深自引咎词意恳切闻者悔悟感泣徃徃失其所争而去遗命治丧毋用浮屠法平居乐取人善不啻如已出与张敬夫朱仲晦父游久而益敬信之居官乐受尽言事小失中虽下吏言之无不立改以是得南丰曾撙于湖南幕府厚遇之公去撙为后帅所恶诬奏夺其官公在建康力为辩理得伸而要路有忌公者奏却之盖其意不在撙也公不悔遇撙益厚在朝廷危言正色直前无所避其忠义奋发不以死生动其心盖得乎家世之传而论事之际务在审宻持重不肯为侥幸尝试之举其侍上语毎及恢复大计必以修政事固根本为先辞起复手疏尽发当时用事者大言不顾罔上悞国之奸大臣盖不悦而上独深察其忠其在方镇爱民戢吏平讼狱理财用治军旅除盗贼皆有科指而尤以敦教化厉风俗为急务盖其生质虽髙闻誉虽蚤而德成望尊尤在晚节故天子知之久而益深增秩赐金劳问备至盖将有意复用之也士大夫之贤者平日固多豫附其不能无私意异说者晚亦相与归重及闻其丧无贤不肖莫不惨然相吊恨国家失此洪毅忠壮忘身忧国之臣也所临数镇民爱之如父母闻讣有罢市巷哭者至于诸军将吏外暨夷狄则于公家威名义烈服习盖久莫不想闻其风采军士固敬爱之而虏谍者至荆襄亦毎诇今刘公于延康为何属也延康盖忠显公旧官云公自少即以文学知名于时及登朝廷入禁掖论思润色当世尤称其得体而平居未尝辄为无用之文间有应酬之作随辄弃去后省驳议又多削藁故今存于家者文集八巻奏议十巻内外制二十巻而巳然公之所以自立于不朽者有不在于空言也玶谨案令甲考公品秩实应诔行易名之典其姓名事迹又当得书信史以示来世故敢状其乡里世系歴官行事之实如右以告于太常考功并移太史氏而其事闗国体军机之重者犹弗敢尽着寻第录别上谨状　　淳熙九年四月日从弟从事郎玶状
