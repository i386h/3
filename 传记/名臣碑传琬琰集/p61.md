<!-- { "loadSidebar": true } -->
　　公讳逵字仲通世家巨鹿国初徙京师后卜塟洛阳因家焉曾祖隐赠太保祖荣赠太傅考斌赠太师中书令曾祖妣何氏祖妣崔氏妣贺氏追封信安永嘉华原三郡太夫人公幼慷慨喜兵学初以父荫补北班殿侍寳元康定间元昊扰西陲兄遵为延州西路都廵检使遇贼死之朝廷优恤其家録公为三班奉职时范文正公仲淹为陜西都部署公往隶麾下范公器之勉以学问待之如子侄延安有募兵十八人号青刚社勇皆絶人一日捕虏误杀属羗有司皆论死将刑之公请于范公愿赦之以责后效范公亟令毋杀得活者十有三人尹洙为陜西经略判官趣范公以延州兵取灵武范公召公计议公曰地逺而食不继城大而兵不多未见其利范公曰君之言然遂决意不复出师洙怒而府中将吏皆诮公未几泾原任福全军没于是向之诮公者以不出师为幸且服公先识陈恭公执中荐公试武艺会罢武艺司安抚王文忠公尧臣力荐公材武且有战功改右班殿直陈公安抚京东属歳多盗奏请公为驻泊捉贼屯青州陈公尝谓宾佐曰当今名将无如葛懐敏众唯唯公曰懐敏易与耳他日必败朝廷事陈公甚怒后数日谓公曰君何以知懐敏必败公曰喜功徼幸徒勇无谋可禽也陈公叹曰君真知兵懐敏今覆军矣召试入等进右侍禁授真定府兵马监押会保州云翼军拥兵马都监韦贵据州叛安抚使田公况都部署李公昭亮召公往招之公与保州兵马监押侍其臻尝同事范公臻为贼所留公驰至城下出紫囊示贼曰此旧物也谁识之者臻应曰臻识之即再拜贵与廵检史克顺亦拜皆曰愿君登城相见公乗城径入开谕祸福皆泣拜请谕众归顺贵等由此得全然乱兵或疑未肯下且曰或杀降奈何公曰我留城中以为质或杀一人来碎吾身可也众感激皆请降公悉开所塞诸门以出降兵保州平诏先授阁门祗候然后论功都帅嫉之不肯议赏复坑降卒四百余人公力救之不可求还镇阳不许俾公守城门不畀以兵不给以食复欲因事中之以法民皆叹曰完此城者此公也争往馈之久之方脱去富文忠公弼宣抚河北公谓之曰保塞之寃盍诉于我公曰赏以阁门职夫复何寃富公曰吾知已详而君不言真长者改雄覇州路沿界河至海口同廵检又以为定州驻泊兵马都监进东头供奉官充环庆路驻泊兵马都监丁太夫人忧乞解官三请乃许边郡武臣小使臣亦许行服自公始服除复授环庆路驻泊兵马都监大臣荐之乃以为泾原路驻泊兵马都监兼知镇戎军先是虏知汉法不敢过壕每为冦公命边吏追奔突击必得所掠而后已迄公去不敢犯边皇佑五年秦凤路通古渭州公受诏以本部兵赴援三战皆胜遂拔其城擢授礼宾副使寻兼阁门通事舍人改河北路沿边安抚都监兼同提点诸州军寨搉场未行选为贺契丹国母生辰副使会敌中群臣上其主尊号请南使同上公与国信使吴公奎固不可敌欲胁之夜闻帷外有兵刃声公坚卧不起敌人促之急公曰使臣可杀不可屈敌之君臣乃好谕曰北朝盛礼愿南使一观公曰当观于何所曰立本班公使还报曰不可复命曰立于别次乃入卒观不贺使还敌人以为言呉公出知寿州公亦降授汾州兵马都监故相龎公籍镇并门俾公权知忻州契丹请天池庙以为故疆乆不决龎公委公往议公于故牍得兴国中契丹移文天池县曰遥祀天池庙有应以属南朝地未敢擅修公以示龎公龎公喜命公自为报命敌遂伏龎公荐管勾河卜三州军马未受命会下溪蛮彭仕羲反加带御器械荆湖北路兵马钤辖兼知潭州捕得仕羲亲信置左右以为小史善遇之久乃备言山川地形虚实情伪用兵长短嘉佑三年春用小史为乡导以步兵进讨破罗城峒及贺府等二十余隘拔新州又衔枚夜进踰旬至仕羲所居桃花州一战破之仕羲弃城走蛮酋七百余人仰血乞降公受降以闻赏功拜本司使邵州武冈杨昌透反诏以公为荆湖南路兵马钤辖兼知邵州至则潜师夜起径至贼垒黎明围数匝昌透登栅大呼公命纵火焚栅斩其将雷铁城等数辈谕昌透令降昌透曰我平生勇冠诸峒一旦窘此智勇不及施非战之罪愿射公三发不中即降公曰天道助顺尔何能为昌透注矢三发皆不中诸蛮惊畏以公为神相率愿降并以所领十余州永输租赋公受降以闻荆湖南北悉平就差知广信军迁六宅使充成都府利州路兵马钤辖公曰吾结髪从军大小战阵必在其间成都乃享厚禄养资考之地非报国本意固辞不行以六宅使领端州刺史权泾原路马步军副都部署明年就加龙神卫四厢都指挥使果州团练使升天武捧日四厢都指挥使加侍卫亲军步军都虞侯惠州防御使赐号雄勇亮节功臣英宗即位加容州观察使升侍卫亲军马军都虞候马步军缺帅诏公入朝兼总二司未几兼领殿前司上亲试田琼韩存寳武艺不中格皆诉云尝从郭某泾原有功未赏上命公升殿问之信然乃録用之上顾问边事公条具方畧以对上甚悦泛论朝廷大事时富公以直諌被谗上问公何如公曰富弼忠亮臣以全家保之上察公可备辅弼治平元年先以公复为泾原路马步军副都总管二年正月制授检校太保同签书枢宻院事封文水郡开国公改赐推忠佐理功臣及国门公感疾上遣中贵人以国医来未瘳复令平原夫人往视公曰下臣有疾上为天子忧未能造朝而先见家人非礼也令勿下车而返韩忠献公琦欲寛塘泺之禁同列以为不然论于殿上上甚怒韩公未敢对公进曰臣详知塘泺利害诚不足恃同列大臣进曰王公设险以守其国岂曰不足恃公曰设险者审权术修法令议制度正纲纪是也未闻止谓塘泺澶渊之役岂无塘泺耶他日误朝廷守计者必塘泺也欧阳文忠公修进曰郭某之言是也上意遂解三年领签书枢宻院事为陜西四路安抚使权泾原路马步军都总管经略司兼判渭州公恳辞枢职上曰初欲授卿宣徽使虑外人以为罢政第领枢职往重使权公力荐今丞相范公纯仁等数人而后行党羗令征反杀廵检陈敢朝廷议招懐公以谓始服终叛为梗不已今又杀王官当以威惩之一族既破诸部必降因绳之以法则边患当弭遂决意用兵二月师次捺呉川令征挺身来降公不许命执之进师讨诸未下者大破之拔鸱鸮训狐等城乃散谕诸羗俾安心归业毋若令征自取剿絶诸羗畏感争出犒师因驻兵塞外观览山川见强弱利害所在乃城捺吴川又遣诸酋谕青鸡川诸部示以威信悉效顺又城青鸡川二川形胜相恃新附降羗万余帐地数百里皆在腹中乃置酒召诸酋犒燕酒酣语之曰汝等今日遂为王臣何以报国诸酋顿首曰惟公命公曰诸羗利牧养而拙耕稼故二川沃壤鞠为荒莱汝等可近山畜牧以闲田来献诸羗曰谨闻命有吝田者我等为公灭之得良田千余顷乃下令召弓箭手人受田百畆马五十疋旬月得壮士千人骑千疋省屯戍馈运之劳诏奬之赐捺呉川堡曰治平寨青鸡川堡曰鸡川寨神宗即位加静难军节度观察留后复乞解枢职会御史中丞言宰相不押常朝班以为跋扈指公为党公固请闲郡召还朝至京师阖门待罪上遣中贵人促视事公力辞乃为宣徽南院使充京东西路安抚使判郓州至州七日拜鄜延路马步军都总管经略安抚使判延州时种谔诱嵬名山降夏人诱知保安军杨定内殿承制侍其臻右侍禁张时庸杀之边事方起故命公往初种谔取绥州朝廷以谔擅兴生事命公当必弃之公以夏人杀王官而所得绥州复弃徒取轻耳当必留之会夏人以众十余万欲复取绥州公遣刘甫屯绥平王雅屯懐宁燕达守绥州贼攻围不克而去遣薛宗道同周宗义来告谅祚之丧且请绥州公言不可许又欲纳塞门安逺二寨易之朝廷遣今丞相韩公缜故太仆卿刘航来就议公执初议然朝廷曲徇其请许之熈宁二年都啰重进奉誓表以二寨来易朝廷下誓诏予之公曰此正商于之地六百里也韩公问重进曰二寨且献封界何吝嵬名■〈瓌，去王〉寨党移赏娘来交寨公遣机宜官往会之夏人欲二寨绥州同日交易公使先交二寨地界然后还绥州虏使曰二寨寨基是也何界之有会有诏俾公焚弃绥州公曰一州既失二寨不可得中国为夏人所卖安用守臣为愿以死守之藏其诏不出潜访地界得祥符中西平王檄为验虏使遂诎而去公以其事闻上大惊顾大臣曰不知绥州今存否亟遣问之大臣皆恐即降诏云某月某日指挥更不行诏至属僚皆惊曰前诏云何未之见何也公徐出之乃促公焚弃绥州公曰曩遂奉行今则何如将吏皆叹伏公乃以前诏上且言绥州见存待稽朝命违诏旨之罪诏褒之曰渊谋秘略悉中事机有臣如此朕无西顾之忧矣诏数夏国之罪以拒之卒留绥州嵬名山之众凡一万二千既降未有以处之公以夷狄兽心散居内地或生后患广务赈贷非可经久乃戸选壮士一人为捉生军分隶蕃将贷以耕具辟延州顺安懐宁等旷土以居之夏人欲执景珣来献以易名山等公上言夏人诈谋不可信若纳珣而拒名山则弃前恩生后患异时谁敢向化景珣庸人何系轻重朝廷乃拒之初杨定等死公宻诇边吏得杀定等首领姓名谍告曰夏人将斩杀定之人于境以谢罪公曰此将斩囚以绐我檄宥州诘之且曰必执李崇贵等来虏曰杀之矣公曰崇贵等见存职任状貌如此何可欺也夏人惧乃归杨定之子执李崇贵韩道喜以来公遣侄忠绍献阙下朝廷大臣以秉常初立欲以官爵授其左右任事之人公上疏曰彼主幼国疑当不受诏借或受之必伪立姓名以邀金缯今既恭顺当开布大信以示威灵所加不宜诱之以利果不奉诏如公所料未几虏以重兵冦边上手诏赐公曰秉常纳款词礼恭顺朕务来逺以息边民方降誓诏且备册命使犹在道兵已犯塞可具经久守边方畧以闻公上言夷狄之仕不常古无一定之策然久逺不能易者十事条上之终曰陛下推心委任贤才专意笃行仁义删苛法而宁众心省重役而安百姓邪佞不闻于耳正直常致于庭天下何忧不和四夷何患不服若攻守方畧应变权宜贵无声无形不可预言上嘉纳之然必欲闻措置大畧遣知河中府蔡公延庆来就议上降问目咨访利害公具条对附延庆上之明年虏以亲军夹河壮骑侵顺安绥平黑水等寨诸将请击之公曰虏逺来利在速战其锋未可当令毋得轻出谍告曰贼粮欲尽矣公稍出兵应之已而绥德城告急曰贼益兵大至定仙山烟火皆蒲公曰贼师其遁诸将皆疑公曰鸷鸟之击必匿其形兵果来岂示人以众此张虚声惟庸将乃疑耳终不大出兵贼侵汉地筑城鄣暴掠尤甚公曰可矣乃使李安李颙出绥德彭达出顺安燕达出绥平贾翊出安塞檄宥州及使人谕贼曰夏国违誓侵城汉地其罪甚大若能悔过悉听汝还或不从诛无噍类既而贼弃顺安走纵之余皆拒官军诸将合攻之斩首数百余皆弃城遁加检校太尉改雄武军节度观察留后再任秋夏人数十万声言将自西路击延州公遣李颙往东路视之颙未及塞驰还请济师公复遣往巳而贼果自东路由金汤白豹川袭庆州公知秉常在宥州遣燕达将鋭士悉破虏近边诸寨声言捣虚取宥州遣田守度设伏要其归路呉稹援大顺夏人闻之亟还守度要击败诸金汤虏众遁归韩献肃公綘宣抚陜西四路种谔帅师将取横山公曰谔狂生耳朝廷以家世用之过矣他日败国事必此人也韩公与公议出兵公力言不可使幕府与公论难公曰此举不唯无功恐别生他变为朝廷忧以议不合诏召还朝上问公曰种谔取娄抚宁二塞或闻夏人复欲取之当何如公曰愿速备抚宁则娄无患上曰何也公曰昔夏人取灵武先击清逺然后灵州失守今抚宁地平而城小戍兵不多万一用前策则必先取抚宁抚宁破则娄随之上深以为然未及往备抚宁已陷遂弃娄明年庆州兵作乱闗中骚然诸郡皆警朝廷忧之拜公永兴军路安抚使兵马都总管判永兴军至镇彻警去备追廵啰兵皆还惟以重赏募兵吏入山谷禽盗人情乃安徙判秦州充秦凤路马步军都总管经畧安抚使甘谷城通渭寨皆扞西圉甘谷形势孤絶民不乐业公欲增筑五城以安民心通渭旧乏水公欲移新城以就水泉黙计城池广狭功力众寡召诸将分命之曰趣往治新城期以十日诸将相目莫敢出言公授以方畧亟遣行各至其地则土功攻守之具毕集不踰旬皆成虏骇其神速不敢攻于是边圉遂固王韶将开熈河依时相势多为不法公案其罪韶引边事以自解且乞他官覆按朝命遣大理丞杜纯来治先移公判渭州纯按韶事皆实宰相怒并坐纯更遣御史蔡确来公由是得罪落宣徽南院使知潞州未几乞河东路经畧安抚使马步军都总管知太原府明年复宣徽南院使时辽人遣萧僖来议地界上遣吕大忠李舜举与僖议手诏问公方畧公悉奏之比人有降者众谓宜纳之公曰此得之何益彼或欲交质于我何以拒之顷契丹驸马刘三贾来归仍上平燕策朝廷恐以小害大尚且拒之此一畨奴欲致我曲耳亟遣之杨复乞河东陜西招懐投来蕃部公奏驳之曰河东扼二虏之交与陜西异誓诏誓书皆以招纳为戒今行杨复之议是自求扰也时朝廷有经畧四夷之意于是迎合献言者甚众公独镇以静重务敦守盟好不求边功熈宁九年交趾冦广南陷邕钦亷诏以天章阁待制赵公卨为招讨使内侍押班李宪副之已而罢宪更拜公为安南道行营马步军都总管经畧招讨使兼湖南北路广南东西路宣抚使卨副之公入见上问何以平南公曰兵不可前料愿至边图上方畧上问所须曰愿得鄜延河东旧将吏将行宴于便殿赐中军旗物剑甲以宠之师次潭州遣知钦州任起攻永安州拔之朝廷初降勑牓谕溪峒公以蛮夷不知文告之辞乃直陈八事请散牓郡县溪峒门州贼将黄金满岑庆宾来降公遣和斌杨从先将材士数万战舰数百艘诸将将九军及降附诸蛮水陆并进师次邕州遣曲珍讨下雷诸峒降之又遣知邕州陶弼集左江诸峒皆会于军次思明州公以谓广源州咽吭之地兵甲精鋭不先取之则有腹背之患伪观察使刘应纪为贼谋主不禽应纪则军声不振遣燕达往一战克之拔其城应纪出降师次决里隘遣张世矩攻之交人以象拒战公使强弩射之以巨刀斩象鼻象郄走自践其军大兵乗之贼溃去乗胜拔桄榔县曲珍攻门州亦拔之溪峒悉降交人伏兵于夹口隘以待王师公知之乃由间道兠顶岭以进次富良江去交州四十里贼以夹口之计不及施亟以战舰数百艘先趋富良壁岸下绐告曰和斌杨从先且至军中皆喜既至则交人数万鼓噪薄官军前军不利公率亲兵当之使骑扬言曰大师至矣贼少止麾下士勇自倍公叱骑将张世矩主慜合战诸伏皆发贼大败蹙入于江者不可胜数江水为之三日不流斩首数千级杀伪大将洪真禽左郎将阮根干德大惧奉表诣军门请降纳蘓茂门谅广源五州之地仍归所掠子女公与诸将议帅师济江诸将曰九军粮尽矣凡征安南兵十万夫二十余万冐暑涉瘴死亡过半存者皆病瘁公曰吾不能覆贼巢俘干德以报朝廷天也愿以一身活十余万人命乃班师以干德降表闻约交人听旨公入塞亦疾甚卧护诸将城顺州及桄榔县而还诏赦交人罢宣抚司公上章乞闲郡养疾除判潭州朝廷以公不能得交州降授银青光禄大夫左卫将军西京安置杜门不出者十年读书养气以自乐今上即位授左屯卫大将军致仕明年落致仕检校司空知潞州武功县男公不敢辞亟就治即告老不许明年复广州观察使知河中府径归洛阳力请老拜左武卫上将军提举西京嵩山崇福宫元佑三年十二月十四日薨于西京嘉庆里第享年六十有七讣闻辍视朝一日赠雄武军节度使公娶史氏封平原郡夫人六男子忠良左侍禁忠諌左班殿直忠孝承事郎忠臣西头供奉官忠恕东头供奉官忠贤左侍禁忠良忠諌皆先公卒忠恕后公踰月而卒女八人通直郎夏大定大理评事钱荛承务郎胡士修宣义郎吕昭问内殿承制石舜宾承务郎王东文广济主簿范埴皆其婿也一早卒孙男六人孙女三人公初遭母丧庆帅杜杞以边州金革从事例夺丧听乐召公强致之公涕泣就座毁瘠不胜衣遂罢去既诏许解官行服杞以钱四十万赠之公谢而不受奉养节俭慕范文正之为人性严重不妄言笑为将领宿卫持法不贷下军政肃然及守边拊循士卒得其欢心用兵先计而后战善料敌伐谋戎狄畏其威名节制鄜延夏人甞冦秦凤边将范愿死之杀掠甚众公檄宥州索所掠悉得之神宗尝问公八阵遗法公曰兵无常形八阵特竒正相生之一法耳因为上论之甚详上大竒之至延安使将吏以八阵教兵久不能成公召诸军晓金鼔营阵之法者得六十四人使人教一队顷刻而成先是鄜延虽多属羗而无法制不足用公择其勇技出众者奏官之皆激厉贾勇数万皆为精锐兵械犀利为诸路最善用将校每致所部使人人自言所能暇则阅试而记之故所用无失庆州之役主帅归罪偏禆既斩李信刘甫又治鄜延西路都廵检使白玉之罪玉见公托以后事且言不得终养老母公恻然哀之曰君第以我不遣为词力救之得免明年玉大胜于新塞神宗谓公曰白玉能以功补过今立战功皆卿之力也公每战必戒诸将先招懐而后战鬬故降附多而诛戮少尤爱惜士卒南征既上道有犯罪者或请从便宜诛之公曰若从此杀戮至贼境则我军将尽矣命一如法令湏入贼境乃行便宜杀贼妇女老弱者皆不赏故不以多级为功尝语其子曰吾用兵阴德多矣公虽以武立名然刻意学问书无所不读日有程不中程不止自得于圣贤之意者甚多手自録之曰竹庵精虑又取古人言行可师者拟刘向新序编次之以自鉴戒至于阴阳占候百工技艺无不精晓国朝故事四夷名邑用兵地名山川形势成败事迹莫不精究喜为诗有五原闲江二集节制集五巻奏议五十巻经制集五十巻对镜图释五巻以某年某月某日塟于某乡某里从太师之兆公在仁宗时有功南海为名将英宗神宗尤深知公遂大用之出入中外常为重轻所至隐然如长城朝廷四方恃以为安论将帅必以公为首及南征困于瘴毒虽不得交州然洪真授首应纪面缚得五州之地全师而返交人畏詟遂不敢动公常言曰兵凶事也必有大狱随之理势自然无足恠者故公一谪不复振处之怡然晚居洛阳门庭寂如无人治家如官府子弟非冠带不见及二圣嗣位起公将复用之而公病寖久无意于世矣年未六十即自为棺椁贮之居第每与客观之幕府辟士极一时之选赵卨初掌机宜未几代公帅鄜延其余多为名臣世以公为知人初范文正最先知公奬拔之韩忠献富文忠司马文正及今丞相范公皆称公不容口某从祖忠文公尝曰吾游诸公间每见郭公言必及深逺观知公之人与公之所知虽古之贤将何以加此孤忠孝以铭为请辞不获乃铭曰
