<!-- { "loadSidebar": true } -->
　　
　　赐谥指挥
　　
　　中书门下省（六月六日辰时付吏部施行仍闗合属去处）
　　
　　尚书省送到吏部状准都省批下承务郎刘学雅状先父珙昨任同知枢宻院事兼参知政事罢政节次蒙恩除授观文殿学士太中大夫知建康府在任因患脏腑陈乞致仕准告转通议大夫致仕续上遗表赠光禄大夫伏念学雅先父蚤以文学被遇两朝进登庙堂出殿藩服议论风节有闻于时治民抚军亦着劳效不幸奄忽遽弃明时所有生前身后蒙被恩遇阶官职名从条合该定谥今缴连行状三本伏望特赐敷奏送有司从条定谥施行伏候指挥后批送吏部勘当申尚书省本部勘会在法诸谥光禄大夫节度使以上本家不以葬前后録行状三本申所属缴奏其文并録事实或本家愿请谥者取子孙状以闻其蕴德丘园声闻显著虽无官爵听所属奏赐本部寻行下太常寺据状申所有臣僚官品该定谥合从上条令本家録行状三本申所属缴奏下所属议谥施行照得今来本官所乞父珙定谥巳缴连到行状三本虽不曾从上条经所属缴奏今勘当欲乞批送今状下部符太常考功依条定谥施行伏候指挥六月五日三省同奉圣旨令依条定谥奉勅如右牒到奉行
　　
　　淳熙九年六月五日
　　
　　右丞相　　淮
　　
　　叅知政事　必大
　　
　　同知枢宻院事兼权叅知政事　廓然（假）
　　
　　给事中　师点
　　
　　中书舍人　待问
　　
　　谥议　　宋若水
　　
　　议曰至诚不欺而后无愧于事君至刚能断而后果敢于立事洞视前古已艰其选今有人渊源其学而经济其心见之事业皆有可称则生而荣死而哀易名之典葢不可缓故观文殿学士太中大夫赠光禄大夫刘公珙学纯正而可行气刚大而有守平生所从受业乃其季父屏山先生而尊主庇民之用则乃祖忠显乃父少傅之传也屏山圣传十论中庸大学之理具焉忠显以死节着于靖康间少传佐张忠献幕府保蜀功居多公之耳濡目染莫非忠义大节而心传之妙则一本于诚敬故其所立卓然有过人者公始以死节恩补官甫冠躐上第旋即擢用遭遇两朝眷知积而至于登政路典巨藩不以髙爵厚禄为荣而以爱君忧国为念方其仕于朝也时宰待公为不薄一日示以风旨欲为其父作谥公确然不从竟以罢黜其特立有如此者至掌制西掖谓正士之在言路不可以左降谓宣威之扞江淮不可以轻付谓故将之无功者其家不得请园第谓交结补官者不当求为督府掾其振职有如此者逮居宥宻叅大政有小人斥逐于外夷途廓开幸也而复欲求还乃抗论力止其召而公道以伸有武师严护殿岩敢宻荐士僭也乃檄至堂下大困折之而朝纲以立其守正有如此者大抵公之所学至诚不欺故其立朝知有君不知有身知有公议不知有私情是以言无顾忌而事无回曲所言所行无非利天下而益人主君子以是知公有得于尊主之学及其在外也初镇长沙属李金弄兵之初列郡望风畏詟公处之雍容合郡县兵摧其锋又请兵荆襄至则待以恩意莫不贾勇用命而能执其渠魁捣其巢穴歼其酋豪而贷其胁从自是环数千里之地皆安堵如故公之威望于是益着矣及镇江陵条上兵少财匮之状除去诡名虚籍之弊大修部伍战阵之法且谓襄阳兵戍乆屯不归为不便则立畨休之制限以半岁而军情大悦谓荆襄土丁习知虏情为可用则立团结训练之制谓之民兵而军声大振至使虏谍者诇公于延康为何属延康葢忠显旧官公之威声于是逺播矣及留守金陵赈饥之术尤为切至如阁夏输通米运广収籴寛旧逋贷圩戸分遣官属散行阡陌务极其诚而官吏勤惰民间怨苦无不周知所活以数十万计公之德政于是流闻矣大抵公之所为至刚能断故其临事见之明行之果下皆畏爱敬服公初非沽名徼利以为此君子以是知公有得于庇民之学公在朝则国之元气在外则国之长城惜乎未究所学而公薨矣后五年其孤学雅以谥有请下太常议夫谥者行之迹无其实而欲窃其名轻与之则为不公有其实而不与之以是名则为不当于是考之实事采之公论而求所谓当者焉谨按谥法廉公方正曰忠威德克就曰肃公之蕴于心者岂不谓廉公方正欤见于事者岂不谓威德克就欤观其易箦之际尚知以国恩未报国耻未雪为言则是公之忠至死不忘读其遗奏莫非危言以药时病举贤以报主知则是公之肃至死益烈节是二惠在公不诬请谥曰忠肃谨议
　　
　　覆谥议　　张叔椿
　　
　　议曰汲黯在而淮南寝谋德裕用而三镇率使盖忠臣义士丁辰逢吉如赫日得天倔强跋扈之徒妖遁鼠伏无所容其奸慝矣然二子不闻有义方沾濡学问涵养徒以其生质之懿犹能使人肃然詟服而况异乎二子者故观文殿学士太中大夫赠光禄大夫刘公珙以洪毅之姿刚方之操忠显少傅其祖父也则忘身忧国之风习之有素屏山先生其师也则中庸大学之说讲之甚详此所以载之行事而能度越古人一等也且公夙有思致掇取巍科导帝指铺王言劲词俊语闻者为之感奋识者见为知体则其文髙矣而不以文名其典选也吏不得以藏其巧其字民也民爱之如父母处事而羣下敛手治兵而巨盗歼夷则其能备矣而不以能名葢其忠义慷慨掀揭炳耀尽揜其平日之所长也试迹其游禁掖上玉堂居政路典巨藩鲠论壮节一二大者以言之当其危言正色直前无避庶几乎汲黯而非黯之戆也是故论恢复则终始以自治为先论应事则终始以讲学为务谓独断虽美尤当合天下之智谓至诚无蔽斯能循天下之理因旱蝗之变而尽规则鼎雉之训也因驯象之贡而进谏则旅獒之戒也与夫请监司条画荒政之宜责州兵营伍教战之术皆天下之急务众人之难言而天子独深察其忠增秩赐金劳问狎至葢将有意大用而不果也岂非义方之训沾濡有素而然耶当其机鉴精明遇事立断庶几乎德裕而非德裕之私也谓不宜以近臣而去正士谓不宜置人望而用无功也将之死而辄请园第者则争之闗通补官而求掾督府者则争之不当复召虽贵幸而力谏不已不宜荐士虽贵将而诘责不恕与夫辞起复而奏至六上草遗奏而言至千余无非振朝廷之纲犯小人之怨然私意异说者晚亦相与归重闻其丧者惨然相吊惜公之不寿也岂非学问开益而涵养之深耶今其孤学雅以公品秩实应累行易名之典有请于朝太常揆法稽众谥公曰忠肃有如公之英风义槩天子重之士夫仰之内而黎庶畏服而敬爱外而夷狄亦且想闻其风采而诇公于延康为何属则愽士忠肃之谥惟允谨议淳熙十年十二月二十一日三省同奉圣旨依
　　
　　名臣碑传琬琰之集下巻二十二
　　
　　●钦定四库全书
　　
　　名臣碑传琬琰之集下巻二十三
　　
　　（宋）杜大珪 编
　　
　　宋故右朝议大夫充徽猷阁待制致仕彭城县开国子食邑五百戸赠少傅刘公墓志铭　　张栻
　　
