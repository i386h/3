<!-- { "loadSidebar": true } -->
　　陈茂烈字时周世居瑞安嘉屿乡五十都大坑山祖以军功注籍福建兴化衞总旗时周髫年徃继父戎役遂栖郡梅峯厉志迈俗不与羣儿伍昼入公署夜归读书祖母怜其孱弱亟止之乃韬灯黙诵不少辍年十八慨然叹曰善学圣人者莫如顔曽颜之克已曾之日省岂非学之法与乃作省克录登治丙辰进士奉使广东拜白沙陈公献章愿执弟子礼白沙与之语累日且告以为学须静一又退而作静思录其自叙畧曰水动则波波则溷止则澄澄则照故波虽不与溷期而溷自至澄虽不与照期而照自至动静之分也观水可以见心矣是以贵静思也孔门顔曾后若周濓溪氏者志虑髙洁黙契道体亦以思为圣功之本又云静则虗虗则明明则通嗣是伊洛闗闽动静夹持内外交养咸恪守此道士欲希圣贤而寻向上去可不从这里做工夫耶初授吉安府推官持大体开至诚通以民彛之懿豪家利寡妇财诬许婚断从守志夫制悍妻嫁有娠妾既生子归承其业族人争之验与姊类争者愧服又吉俗徤讼一词所逮多至百十人乃下令告者无得株连妨生业及讯鞠则亲召至膝前以理辨折不妄施刑民亦往往输情去时郡守严击强豪徐辅以寛当道尚深刻徐开解得寛霁信孚上下考绩归至淮乏寒具冻几死所知覆以敝裘为救召入为御史恪慎供职冠服朴素借人一牝马乗之身若无官然大臣有纵子受赇者言官交劾不违茂烈申纠其罪勒致仕崔志端者起道士为尚书再疏论之谓以羽流而任天子喉舌股肱辱国之甚莫逾于此不报乃以母老乞归终养疏曰臣生十三年父善祥不幸蚤丧母张氏无任劬劳臣又只身别无次丁孤苦成立臣前任吉安推官母年虽髙尚能就禄继防圣恩行取来京母年逾老重违故乡临别叮咛言语悲切臣待罪于兹将二年矣顾以菲才无补风纪又蒙圣恩录臣前任微劳赐之勅命举家幽明咸被天宠即拟捐糜莫能报荅奈慈闱衰迈夕照如飞君恩尚可以再酧母年不可以多得况臣未有男嗣又无弟兄一母一子各天一涯千思万思无时不思疾病独自呻吟药饵谁为调节臣既思母则报主之心乱母复思子则保身之心微臣心可悯母心尤可虞也伏望皇上怜臣母子至情放臣终养使得蚤慰倚门之望少伸寸草之忱臣虽祗奉亲顔仰瞻天日尚祈涓埃之报于将来再効犬马之劳于未死矣诏从其请归家力供甘防短床敝席不辨一蚊帐身治畦一苍头给薪水出则自执小油葢太守闵其劳遣二力助役时周白守还之母使野人添事而溢口食也妻子服食麤粝一女适彭惠安孙辅嫁具凉薄皆人甚不堪者则防然自足日坐斗室究极五经四书之防体騐身心随得随录尝云儒有向上工夫诗文特土苴耳正徳中吏部以茂烈养母清苦奏改为晋江县学教谕资其禄疏辞不拜又援侍郎潘礼例请上特令有司月给米三石以资孝养又辞曰陛下隆孝理之化长清白之风下逮微臣亦荷収恤岂独臣一家之幸而已第念臣家素贫寒食本俭薄故臣母自安于臣之家而臣亦得以自遣其贫非诚有及人之亷尽已之孝也古人行佣负米皆以为亲臣之贫尚未至是而臣母鞠臣守贫居寡艰苦万状臣虽勉尽心力之义竟未酧涓滴之恩且母年已八十有六来日无多返哺至情固欲自尽资养月米心窃不安上不允茂烈以母年九十未有嗣息日夜为忧方抱疾而母卒强起号哭寝地疾转亟亦卒林少保见素为治殓具立其族子逺扬为后先是正徳初归瑞安省墓择二族子以行惟逺可教留而教之至此乃立焉海内大夫士闻而伤之御史王应鹏荐云廉约如石守道而所养独纯孝行如徐仲车而所处尤困诏表宅里曰孝亷优恤其家见素曰陈公领悟既深而充养亦熟隐粹行对天地质鬼神乡国敬服殆黄宪管宁之流也【见邑志再订兴化志及郑端蕳李卓吾名臣记】
　　陈建曰按陈孝亷终养一疏冩出母子至情无一毫粉饰长语至今读之犹令人酸咽兴感想当草疏时未尝不肝肠摧裂涙随笔堕不能为心之甚也偹录此疏当与李宻之陈情表同埀不朽云
　　与陈进士时周书
　　时周菽水之养自埀髫迄今埀三十年韩退之称孟东野无田而衣食事亲左右无违混混与世相浊独其心追古人而从之时周盖有之矣时周别去益思时周平生履厯之难大畧与老朽同而又过之求之古人如徐
　　节孝者真百链金孝子也顷【阙】　　　　　　老母生
　　日诗云有母年龄暮【阙】　　　　仪焉敢却揣分故难任锦叚拈香拜僊醅洗盏斟独慙非节孝未了百年心因事惟贤寄不足于词诗中发之尽矣抑闻之子不私于亲非子也士不明于义非士也贤者外取舍之宜以事亲尽爱日之诚与深莫及之悔在我而已【见从祀真儒】














　　忠贞录附录
