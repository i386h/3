<!-- { "loadSidebar": true } -->
　　论世者扵靖难时诸臣之节率方诸夷齐愚殆不谓然夫成祖以子继父建文以逊去国非若盟津鞠旅子姬改物而当时诸君子明委质之义者甘骈首之僇激天地之临者腾吠尧之声盖人纪肇脩风教斯烈髙皇帝重揭混沌而作士气之休泽也诸君子之死事唯以白吾之无所逃而罔以诋上之取非其有故微子去而箕子奴自靖自献扵先王而已矣奚择首阳薇哉且夫龙蛇阳九天实为之杀运未除逹者知防圣人出必神噐主使懿文不蚤世必能为防伯之譲太祖不弥留必能为伯邑考之舍揖譲遘而诸臣可无纷纷也悲夫其时惟卓侍郎谋炳哲而就从容南昌一防蹈刃数语读之尤有遗憾悲夫公死而成祖褒嗟之肆今皇上益覃宥秩祀之盖两淛凡十有二人而公褎然为爼豆尊荣矣公瑞安人其祠在西岘之山其有忠愍之笔若遗稿若祭法咸秩秩前贤有纪余承乏兹土谒公徘徊祠下不能去稍为铨次其刻集已覈其给田之逋黠者防而籍记之以授其裔孙俾洁粢盛肃景仰因輙论白靖难时事以附扵卓公后万厯丙子书
　　逊国臣记卓公
　　海盐郑晓【刑部尚书】
　　卓敬字惟恭瑞安人生质秀敏孝弟七嵗嬉戯相工曰此儿骨髪殊异必为名卿惜血不华色耳年十五读书寳香山风雨夜归迷失道路得一兕牛慿之归比入门乃黒虎也洪武二十一年进士除户科给事中改元士寻又改为士源又复为给事中时制度未备诸王服乗多僣敬乗间为言上曰尔言是朕虑不及此因陞宗人府经厯进户部侍郎建文初燕王来朝敬宻奏曰燕王智虑絶人酷类先帝且北平者强干之地金元所由兴也宜徙燕王南昌以絶祸本夫萌而未动者防也量时而为者势也势非至劲莫能防防非至明莫能察建文君覧奏大惊防手翼日语敬曰燕王骨肉至亲卿何得及此曰杨广隋文非父子耶建文君黙然良乆曰卿休矣事竟寝文皇帝即位责敬不奉迎乗舆厉声不逊怒欲杀敬怜其才且系狱或以管仲魏徴事讽敬不听姚广孝恶敬必欲杀敬敬临刑从容叹曰变起宗亲畧无经画敬死有余罪神色凛然经日犹如生夷三族文皇尝曰国家养士三十年唯得卓敬后四十年刘球其事私谥曰忠贞敬立朝慷慨英伟美丰姿善谈论凡天文地理律厯兵刑皆能究察文诗峭防磊落所着有诗文五十卷【载吾学编李贽续藏书畧同】
　　骑虎记
　　乌程沈遴竒
　　卓敬瑞安人所居地名卓岙年十五读书寳香山中夜归遇暴风雨避大树下晦防中迷失路遥见林外火光趋赴之乃一小院落也内有读书声扣其门有一童应声而出曰先生知郎君来使吾相敬仰视其门扁题曰体院遂入见一老翁坐长明灯下敬前揖之翁起劳苦曰深山中昏夜遇风雨得毋疑惧乎敬曰归省乃晨昏之常恐贻吾亲忧虽甚劳苦无恨但得一烛寻路即可归矣翁笑曰山中那得有烛仅有少枯叶郎君且燎湿衣徐为之计敬起觧衣问童子曰翁为谁童子曰先生不欲人知其名毎向人自称逍遥翁又问子何名曰少孤敬疑为隐君子也脩谨进曰敬家只在山中徃来山中甚熟未闻有体院亦未闻有逍遥翁敢以为请翁曰吾世业为医徃来中条山中后因避难闻陶隐居有丹室在此采药南来结庵少憩不乆亦还故山耳郎君无用知也顷之燎衣干敬恳乞还家翁起谓敬曰郎君既不肯留吾有一牛可骑之而归昏夜泥淖当有所恃无惧也敬大喜即命少孤牵牛出又呼一童子名少逸曰汝可将吾旧笼来就笼中出一僧防谓敬曰旣不能款留敢以此为赠敬辞曰吾书生将期匡济天下【阙】　　以此相戏翁曰吾昔亦尝有志斯世后因所辅非材不用吾谋祸防不测得此一笼始获觧脱不然岂复能生出宜秋门乎郎君第收此防他日自理防也敬坚却之翁但再三叹息而已敬遥窥笼中诸物悉箍桶工匠所用及僧家衣钵耳两童送至门外敬乗牛致谢而别方出林牛行甚驶势若飞禽不复能控制身亦安稳无恐湏臾及门遥从牛背呼其家家人已寝惊起隔墙应之曰夜已向阑安得以此时冐风雨独归耶敬具以告举火将牵牛入牛忽抖擞咆哮化一黒虎逸去室中人尽震惊而出比明寻访体山居不可得数日后乃在县西四十里陶景丹室故基傍有一古庙彷佛雨夜所经行者其壁有潘阆夏日宿西禅院诗即东坡少日所见夜凉疑有雨院静若无僧之笔也笔墨犹新循其路归见虎迹厯厯尚存焉【见续耳谈郡志脩入纪异中】
　　王嘉荣曰尝读逊国臣编至雪庵和尚及补锅匠诸人当时皆有契扵逍遥之防第卓公非不知出此而以身殉国宁死无恨盖其天性然也忠孝如公志用世如公肯与狐伏防窜者同日语哉説者谓宋文山之死以留梦炎卓公之死以姚广孝嗟夫假令不遇炎孝二公遂为时用耶即不然果为顽民已耶窃意僧防之赠笼中之示必有神焉以彰公大节讵曰试之而已按潘阆字逍遥宋初大明人为王继恩所荐太宗召见赐进士后出入卢多逊门下多逊败服僧服持磬出宜秋门变姓名入中条山阆素行本无足观然始末大畧颇类卓公风雨昏迷途迎接语似系阆授岂寳香山灵先知圣主将兴悯公忠孝天性以发公求生之谋乎然阆之生终不及公之死矧公又非仅委身为烈若方黄偾国者呜呼公洵无憾扵地下矣鬼神恍惚难以臆决备录所闻以俟兰防石室采掇乌程沈遴竒沈儆垣续耳谭瑞安王嘉荣述参考
　　按东莞陈公建通纪壬午六月癸亥靖难先锋至朝阳门外甲子屯金川门乙丑入城至已已文皇即位后乃诛户部侍郎卓敬敬初宻奏徙封建文莫能用至是上执敬欲杀之而怜其才谓道衍曰向者奸臣各欲首先【阙】　唯敬谏徙封内地建文若听其言则干戈息矣道衍曰不然南昌地居下流金陵加兵特探嚢取物耳使敬言诚用陛下岂有今日扵是敬遂就僇
　　按武进薛公应旂宪章录洪武二十一年戊辰三月上御奉天殿防试举人赐任亨防等九十九人进士及第出身有差特命立石题名扵太学着为令是科得卓敬齐防
　　按山隂陈公汝元浙士登科考洪武二十一年戊辰科瑞安三人林挺三甲卓敬榜眼郭眞二甲自洪武戊辰科至万厯戊戌科榜眼共十八人首卓敬陈汝元曰元查王世贞科试考是科第二人卓敬而俞宪登科考乃以唐震为榜眼并遗卓敬姓名今从科试考改正
　　按浮梁陈公大绶万厯戊申冬以浙江督学使行部按东瓯属邑令清江张公如霖访公滴裔孙命守公祠仍扵卓岙题曰明卓忠贞公故里扵沧洲题曰明卓忠贞公迁居故里扵寳香题曰明卓忠贞公读书处至今故老犹垂涕云
　　按安福周公鸣万厯庚申秋以东瓯通守署县事亟修公祠邑令康公继之祠遂竣时学愽开化汪公令德董其事其移文畧曰卓公遭革命之初殉涣躬之志疾风劲草砥柱澜猗与圣明奬尔君之不负睠兹安固崇秩祀之有严顾庭栢鞠为园蔬时移事改翳披丹阨扵藏碧触景兴懐云云汪公为给谏庆百之父给谏有匾以顔公之堂曰不负其君中标长陵玉音盖桥梓倡义云
　　祠记
　　安福王士翘【邑令南京副都御史】
　　尝读刘忠愍所着忠贞卓公叹曰未雨之谋不行杀身之仁益烈公之死忠也成祖文皇帝重惜公死曰国家养士三十年不负其君唯卓敬耳则我成祖之义也微成祖不足以知公之忠防公不足以来成祖之义君笃扵义臣安扵忠此国家元气所以培植浑厚亿万世无疆之休忠义实纲维之公瑞人祀公扵瑞宜也前令吾邑西溪朱君祀首崇节义始即西岘山以为公祠王子士翘令是邑又从而新之创田十亩及查北坛西畔隙地嵗徴租以供祀事呜呼精忠大节炳焉霄汉公之死义尽仁至矣向使公而弗果捐生我成祖固将柄用之况祠扵后世扵一邑乎崇明祀树风教逹之天下君子以为犹有俟焉入祠拜像忠义之心有不油然而兴者其为臣可知已是故祠以祀公所以教为臣也嘉靖二十四年乙已秋七月旣望立
　　永嘉侯一元【江西布政使】
　　夫委贽事君有他道乎哉其始进也曰自献其身其尽瘁也曰能致其身如此而已矣盖致身者不有其身之谓也不有其身则亦不有其家故处平则靡室弗子若禹家无遗财居无楼防若诸葛冦范遭变则存孤践言碎首湛族若程荀要离刀锯在前甘之若饴趣之若归自世人视之以为崭絶之行而君子由之以为经常之道也呜呼悲夫忠贞卓公之祠乃今得烈然岿然扵日月星辰之下山河大地之中领之祠官得明荐其溪毛侈之荐绅得显著之竹帛以风扵斯世斯人乎斯固常道之所以终存也盖天有常道谓烈风迅雷甚雨非天乎不可然而光天化日其常也地有常道谓髙岸深谷之相为非地乎不可然而髙髙下下其常也人有常道谓南巢大白履霜雉经非人乎不可然而君君臣臣父父子子其常也夫革除之际靖难之师我成祖其有武王之心乎然武王不以顺天应人而废夷齐之义汉赦季布唐奬尧君素宋赠韩通皆是物也盖收羣防羣力以济事者一时之权表义存道以立经常者万世之功乃人主自为社稷计也盖尝疑之夫忠贞诸公骈死参夷职耳而帝心旋霁德音屡发曰不负其君唯卓敬尔曰使练子宁在朕固当用之扵是网觧禁弛埀二百年而世犹难言之是故忠贞私谥也祠私祠也录私录也天下之人相率以忠为讳然则堂何以明伦诸生横经何以请愽士倚席又何以诲而常道其遂坠扵地乎天啓神孙推心圣祖间者孝事两宫因霈然下明诏酬忠魂求其后天若増而髙日若濯而明而卓公者吾瑞安人也瑞安林愽士庄服行忠孝懐之乆矣乃一日受诏则洒然泣跃然起走请其令长求卓氏之遗孙而录焉谓元郡人当记公事又曰始公刘忠愍公球祠公者朱令祀为之祭田为之门役者王令士翘恤录其后当奉诏以从事者今周令悠而四人者皆安福人也江右信多贤哉谓元尝长江藩而列四贤之美亦不偶然矣又曰祠故燬庄亟走告令令亦亟图恐后一起而新之者则杜令时登之力也扵是明诏未下而官师相朂心有同然讵不信哉或曰中庸之道有蹈白刅而蹈焉者未必中也按戕公者盖姚广孝非帝意也假令姚不蝎公公可无死乎曰乌得无死夫人臣之身社稷之身也主存与存主亡与亡是有初矣乃余扵公而憬然有悟扵臣道之靡他也盖致身焉尽之矣曰求忠臣扵孝子之门又曰平居则犯顔敢谏临难则仗节死义要皆举斯心者为之观卓公至孝通格深夜昏迷至慿虎以为兕是天地鬼神所不能违也大忠深虑批麟扵髙皇帝之朝誓死扵缧絏之时尝之以管魏之业恻然而不忍处也当是时也金石不足以喻其坚江湖不足以喻其决何哉诚以其身非我之有也夫人之未仕也其身父母之身也其已仕也其身则君之身也故古之君子之仕也或流涕以决其亲故其在家必孝其在国必忠遇事则不得不谏遇难则不得不死为长吏则不得不子其民为师儒则不得不淑其人夫是之谓不贰心之纯故为治为教为恵爱为亷吏为直谏为死义千葩而一根万而同源易曰系小子失丈夫故凡为吏而不闵人不禔身而自喜沾沾首防容容者皆有二心扵其身其家者也嗟乎忠良一道耳使公先防之言蚤用则东平德流扵汉宗王季譲光扵周室而身名俱全国家两完矣谓非人臣之上愿哉方今君臣父子之间大明社稷奠安万世无人臣当都俞吁咈之不暇而何忠贞之慕乎然则师忠贞者师其不贰心焉可也是为记隆庆六年冬十二月立
　　新祠记
　　侯一元
