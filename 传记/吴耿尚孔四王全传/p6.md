<!-- { "loadSidebar": true } -->
　　戴重，字敬夫，和州人；父淳。重儿时，即嬉戏为兵械，习行阵。年十五，为弟子员。丧父，哀毁；事祖母与母，以孝闻。师江浦郑朝聘，讲良知之学，慨然志于古人。穷经余暇，抵掌谈兵。朝聘疾，趋侍汤药；及卒，为位哭制。心丧筑室，为木主，祀朝聘；与同志四、五人，庐处其中。知和州将乱，移家南京。崇祯八年，流寇屠和州。后稍辑流亡，重归省乡井，伤学校荒芜，作「哀頖宫赋」。闻中原寇盗纵横，每仰天击剑，弯弓作霹雳声，悲歌泣下。壬午乡试，被放；欲上书请庄烈帝迁都陕西，不得达。

　　重通术数，时怪异迭臻，鸡骨塘水久凅，居人忽望见白浪涨天，就视无有。重愀然曰：是所谓阳焰也。沿江饿殍相藉，重挈家流离，卜居横望山；横经讲肄，弟子自远而至。会盗起，移家太平；后又营居州西北鹰阿山。

　　甲申顺治元年三月，明亡。五月，大清定鼎京师，福王南都建国，应天巡抚程世昌聘重入幕，应之，用选贡，召试武英殿。是时，故明诸臣如史可法、姜日广者，颇以忠义自奋。而马士英引用奸党阮大铖，日以鬻官报怨为事；闻者解体。重既入试，论中指斥奸党，主司擢为第一。士英见其文，怒甚，将中以祸。会有解者，得授湖州府推官，既而士英闻重有盛名，欲招致之；知重有澄泥砚，使其客厚币结重，索砚为贽。重谢曰：明公黄金白璧高山斗，穷书生拥一破砚，无劳深虑也。拂衣径去。以书抵故都御史刘宗周，宗周伟其议。宗周寻罢，相与涕泣而别，重归石臼湖。 

　　乙酉，宁南侯左良玉将称兵东下，列士英八大罪，檄远近以清君侧为名，走使聘重；重不应。与韩绎祖等十二人结不可忘社，会哭庄烈帝。时，巡按山东御史凌駉驰书，因史可法招重，期以戮力中原，为南都响应；将赴之。俄而，凌駉死难，重北望遥哭；自诧曰：天不使我偕凌公死，岂尚有待耶！即赴南京谒选吏部，注廉州。时，南都人争哗日现五釆，重独见日中黑晕罩都城，有气如墨。因叹曰：黑云压城，城欲摧，势不旋踵矣、复归石臼湖，集乡人教射，为正社盟，从者数十人。

　　已而，程世昌得罪，不得代，将挈家如湖州，邀重偕行；重从之。行次卫渎，乱兵阻其舟；重用计，斩其魁。扬帆入太湖，风涛甚厉；望东西两洞庭山，出没浮沤，船如箭激。将抵夹浦，见湖中弃甲毁盾，并流而下，知南都已破；遂由大全港抵后林村。村中人故都御史潘谹子国瓒，为重治戴山别业馆之。有乌程书生严启隆语重曰：程公深受国恩，夙有名望；或者天未弃周，人犹思汉。今日巡抚敕印尚在，不以此时戮力，亦奚以为！诚假列祖之灵，号召天下豪杰，东收吴会、西连闽越，相机而进，天下事未可知也。不务出此，而匿身避祸、顾影求全，日后按籍诛求，即欲逍遥苕、霅之间，岂可得乎！重因以激厉世昌。世昌畏葸不决，重遂谢去。会大清兵下湖州，苏、湖间遗民故臣多建胜国义旗，谋抗王师，数来聘重。重俱不赴，独与潘国瓒、严启隆计曰：丈夫举事，成败利钝，非所逆睹。因人成事，志士不为也。今欲与诸君同大义，聚乡党豪俊自为一军，以待四方响应何如？启隆、国瓒皆诺。重因属世昌故将赵麟趾；而国瓒荐其客王元震者，谓其短小精悍、胆力绝人，可任重大，相与盟于后林。

　　当是时，招集义军二千余人，敛湖舸五百艘；世家巨室望风输金助军实、瓒亦罄家资犒军。简陈器械、部勒行伍，遂缟素誓师于象口。自长兴达洞庭山，故明将吏若黄蜚、钱棅、吴易、卢象观之徒皆聚众太湖，悉以其师来会；而洞庭富室蔡允心者，敛家资数十万金，来给重军。韩绎祖亦统长兴之众千余人，皆推楚藩所谓通城王者（明史年表及诸王传俱未载，其事无考），以作号令。重建议曰：韩绎祖以长兴兵，由广德复太平，据采石之险；黄蜚以太湖兵，走京口，径袭南京；己率后林兵，疾趋钱唐，以合江东之师：则江南可恢复也。部署既定，值中秋月夜，酹酒大会于洞庭山，悲欢而散。越五日，逆我大清兵于苍溪。前军王元震以鸟鎗数百头出没奋击，纵火焚大舟，夹岸伏弩齐发；我师颇有伤者，大军稍却。重方集众昆山，劳苦将士；忽大风雷，中军豹纛吹折，帆樯旗帜皆裂。比明，检校残军，无复行列；乃仰天大恸，谓元震曰：自与公等举义，马革裹尸，夙所愿也。今三军未交，天意如此，人事复何望乎！因慷慨赋诗，有「更遣包胥何处哭、谁为荆轲复同谋」之句；闻者悲之。还泊后林，将收舟入洞庭山，集师再举。会大清兵进剿后林，重亟出；大军遥望射之，发三矢，皆格落不得近。而元震方掉舟急流，殊死力战，大呼驰突；重急与启隆率众继进。我军有小校隐垝垣，由左出不意，射之；重中矢，洞腹饮羽。重拔出其镞，按创疾走，颜色不少动。遇启隆，亦被刀创；于是，导重从歧途遁去。

　　方重将举事，以家寄东林；至是，转侧归东林山中。大军将进剿之，以赵麟趾归降乞保，东林得无恙。大军由苍溪返湖州，以所擒元震鞫主谋姓氏；元震至死，不出一语。重卧东林，金创溃裂，下血数斗；自拟必死，作「死问篇」。后创渐平，乃为僧行遁；归和州，遂栖马鞍寺。闻四方以顽民举义者日就俘戮，自悲惋，决意绝食。初犹饮水，其子潜进以参，不得死。凡十日，迎归于家，更进汤液；辄挥去。遗诫数百言：毋作浮屠经谶事，书墓石「明和州河村戴重墓」，棺止四寸，踰月而葬。又九日，端坐正衣冠，卒；年四十五。是为顺治三年，距被创周一岁矣。

　　子四人，本孝、移孝最知名。

　　论曰：我朝敕修明史，凡前明抗节诸臣悉予褒录，无忌讳；恢宏之度，旷古未闻，盖所以扶植纲常也。戴重以亡国一诸生，不自量力，号召义旅，缟素出师，其志可哀矣；而不得与复社诸生江天一等并载明史！若蔡允心者毁家助饷，予考之具区志太湖备考，佚其姓字，其详盖不得闻矣。

　　章实斋修和州志，为重作传。而今再修和州志，削去之；余乃芟章传之烦而存此。  
　 

董心葵事记

　　董心葵，武进人；农无力，商无本，工无艺，士无学。见贫贱人，怜之；见富贵人，骄之。复嗜赌，呼卢客盈座，以朱提之多寡次上下；谓之曰：你见吾有银百万，与天子坐讲金华殿也。其志念如此。

　　年逾三十，糊口几不周；乃为一友坐粮艘至京，且携家室借寓于长巷中。时荩熹庙初年也。与一篦头刘姓者，各内室而合外门。心葵之妻与刘之妻，结为姊妹；彼有一女、董有一子，盟为婚媾。心葵则游浪以度日，给口之外，不能赢一铢。刘姓者，魏忠贤微时，素为栉沐；得时后，则无从望见颜色。一日，魏游海甸，为野便；刘适过其傍，亟呼之曰：刘篦头不来服事我！刘跪禀云：不敢。魏最喜与故人话旧，亦喜所识穷乏示恩施与。乃问曰：尔识字否？对曰：不能。曰：数目字可能？曰：幼时曾读千字文、百家姓，十百千万，能举笔搦之。魏曰：可矣。吾今欲于琉璃桥北盖造无梁药王庙一座，尔主收砖、收灰、发价，记数明白，到衙门领银。刘叩首而去。归，商之心葵；与共肩其任，为之召窑户、课灰商、构匠工、画规式，擘画董率，期年而后成。在魏费银二万，而支放领取，刘俱自为主裁，不与心葵分权；在心葵，亦无从稽其羡入。事成之后，刘仍为旧业而已。

　　一日，京师中有姓冉者，事关人命，词入东厂，魏心利其富。冉因刘篦头介绍，通冉驸马为一族，以驸马而寝其事。魏心衔之，细访驸马之来由，则刘之指教也；因大怒，唤入东厂，拳勇致其命，竟不得归其尸。心葵与刘妻无从询耗。一月后，妻亦殒于室；心葵襄理丧事。后并其室为一家，不意床下覆金一釜，计三千金；方悟刘为大有心人，其以我为浮浪，共事一年而不同心以示也。家计虽窘，不敢轻发。

　　一日，偶入顺城门，过石虎胡衕，见有延陵会馆，门欹墙折；入内纵观，草满阶除，壁扫龙蛇，坐屋见天，倾廊积地。盖缘神、熹二宗四五十年，连为道学先生居内。初则门槅为薪，继而椽柱不惜；前人席遮穿漏，后人则折三并二：俭啬鄙陋。官于此屋争品，屋亦因此官而告颓。风雨之际，立为走出，以避狂骤；更防倾倒，以全生命。心葵曰：此奇货可居也。乃罄其三千而整葺焉。门楣轮奂，堂宇宏深；邃室仍分内外，卧榻各有东西。秋壑之半间，牙签之架可抽；郿坞之金穴，百万之藏莫窥：真是金马玉堂之紫府矣。延陵尊爵，屈指伊谁。时阳羡之周将介枚卜，敦请而奉为主室；始而骇，继而戚，后则安焉。敬之爱之、尊之好之，千金万金之托、一言九鼎之信，内外事委任而授教焉。由是，三公入座，上揖其履；翰铨台省，恭听其声。戚畹勋班，常为好会之主爵；厂司珰卫，时领樗蒲之旺稍。考选讲盈千盈万，金喏有神手挽回；厂审系出生入死，当场惯微言解散。凡进长安之牍，必投之以为主人；凡与解鞍陈情者，趾相错也。然心葵亦温温自守，绝不作矜张状；大小礼节，必曲致以友朋之谊。至其家和好如归；宿之再宿，必恳留。穷途，亦肯赠；仕宦中往还，甚有负其千百者。干办之能，周后知之；内廷衣饰，时敕尚衣咨其料理。皇亲周云路，则又倚为左右手。如是者数年。又最所不可及者，不愿以一官羁其身，布衣而已。

　　十五年壬午十月初十日，大兵入塞；十三日，始知确报。帝震怒，御文华殿；有献策者，许直入，阍卒阻之者斩。童心葵以布衣进，赐坐、赐点；问修练、储备外，州县果否实做？今何堵御？趋勤王，心葵亦无他策，以套语奏，叩辞。宣谕：事急再进；竟成礼退。向日梦语，竟如其言也。

　　延儒再召，曾再遣橐归。公即每责赍橐之仆，谓贿致多金，必奴辈诳诱；后遂留京邸，尽寄心葵家，二年中亦不计数矣。延儒于十六年六月初一日出都，行李故为萧减，筐箱几件；所藏于心葵家者无限也，后尽归之流贼。当蒋拱宸疏参延儒，上提问心葵：延儒得银起用为几人？曰：不记也。时御案有缙绅一部，上自掷下；心葵即指一叶曰：福宁道施元征是也。缇骑逮问。心葵遂下狱，城陷而狱释。

　　顺治三、四年，有外来马兵不过三十余人，宿其外庭，索食索料；心葵应不给，因相哄。心葵曰：尔杀我！彼即曰：杀则何如！遂杀之。兵亦他去，不知何来也。  
　  
