<!-- { "loadSidebar": true } -->
　　杨端仪晋江人永乐三年乡荐苐一四年进士歴官吏部主事泉郡学科目题名碑记云朱都宪鉴杨御史智蔡文庄清赵提学珤杨吏部端仪皆由省元入仕学识渊源行检醇正有功来学数君子祠于乡贤昭于碑刻率皆先实后名者咸可稽焉按杨公事实未详今观碑记侧于蔡赵诸公之列共称学识渊源碑立在明正徳十六年郡守无锡葛氏恒里人留氏志淑田氏嵓同刻石者留田二公皆乡之望可见乡评亦同云（朱简斋集）

　　侍郎杨松轩先生舆

　　杨舆字士载号松轩晋江人父曜宗经学纯正仕至长史引年家居屡以忠君孝亲为乡后軰言之为文温润典则舆幼好读书未弱冠能属文通五经尤长于春秋子史百家莫不通究尝言场屋制度过严遂与征士陈瓛温良朱铎蔡翼何佑軰为友不求闻达建塾授徒门人数百多有学成亦不应举舆召养于学校者戒之曰尔可比樊笼外者耶厥后如林同庄諌丘璧皆以科名显宣徳乙卯上命进士黄某纂修实録以舆有三长为郡总裁实録成郡守蔡锡以舆明春秋经荐授惠安训导丁内艰服除以学行纯笃擢邸府伴读王入继大统邸臣皆蒙显秩独舆出为处州知事值山寇发廵抚委舆捕治设方略连破沐溪方竹贼巢九处事闻召见文华殿问民情苦乐对曰无苦民事则民不苦歴升南京户部右侍郎天顺改元谪永州广西苖贼滋蔓舆发策备御宼不入境一时政教毕举癸未入觐引老乞归燕赐甚腆诏有司加礼焉家居十四年与朱简斋鉴相友训迪子孙力学治家严肃非礼行则不入公门于烝尝则严洁承祀有问学者则条陈本末人乐近之所著有松轩集朱简斋志其墓（闽书　朱简斋集　郡志）

　　博士张先生寛

　　张寛晋江人正统丁卯举人四拥皋比以醇诚博雅为名博士所至与诸生讲易娓娓皆性体心宗台使輙署上考而甘隐乞休尝自题曰质不美皆困学而知貌不庄唯正道自持不敢虚天之赋予而尚敢较位之崇卑有司为立坊表曰翀霄（闽书）

　　州牧杨思明先生智

　　杨智字思明晋江人幼有大志既领乡荐闻临漳林蒙庵有性理学徃从之游三年归登天顺八年进士擢南京监察御史成化四年客星变为彗星智上言妖彗示变灾异迭至自非君臣恐惧旁求直言改革弊政进君子而退小人不足以弭天变宫闱之事臣不敢言望陛下深自省察裁处其在廷大臣南京守备成国公朱仪参赞机务兵部尚书李宾并猥琐无当不足膺根本重地吏部尚书章纶则遣子应元冒贯京卫军余欲觊京闱之荐刑部侍郎王恕则娶指挥妻旻氏为继而甘偶失节之妇工部侍郎范理外似朴而内奸贪大理寺少卿金绅喜徇私而多卖法应天府尹毕亨夤缘擢用衍圣公孔宏绪之淫欲骄恣凡此妨国病民皆足以召致天变疏入遂贾众怨朱仪尤恶之会郊祀百官赴内府光禄寺点斋日尚未昃仪令人早钥禁门智不得出为内臣邀宿仪发其事以奏有旨械京问拟上以郊祀重事而智不谨有玷风宪特降三级为广西布政司照磨久之转化州知州卒于官智歴仕未久其志节已卓然可称黄氏仲昭称智醇厚恭谨平居春风袭人义激于中则如秋霜烈日凛不可犯欧阳子所谓气刚色仁思明有之（泉郡旧志　闽书）

　　○县令郑■〈樊，心代大〉中先生馞学派

　　按明初泉南传习派系多无可考惟朱简斋先生年谱载郑■〈樊，心代大〉中方从善髙显宗周太初诸公皆受简斋之学者数公惟郑氏有传余亦未详维时风尚朴厚人文方兴观简斋平生立身本末以忠孝承家退身数十年如赵氏珤庄氏恭皆公奬藉在友教之列论者谓为一郡风教之倡不亦宜乎虚斋先生未发解时尚及见公其序简斋之文谓公自幼至老讲学弗倦以明其理力行匪懈以践其实故能于父子君臣彛常大义各尽其道厥后王氏宣等为请祀于乡最后何镜山黄石斋蔡献臣诸公同揭请谥虽时议未从然而一代之公论可审矣谨备列着之于篇

　　县令郑■〈樊，心代大〉中先生馞

　　郑■〈樊，心代大〉中名馞以字行晋江人洪武丙子应天乡荐授知程乡治先礼义不尚法律民謡颂之程乡民鲜知学懋中至首作新学校亲为生徒讲解自是始有登第者一日感疾戒其子具汤沐正衣冠端坐而逝民哀慕之立像于汉令曽芳之祠合祀焉朱简斋祭之文曰先生怀忠敬以为徒蓄诗书以自娱践履笃实确乎不可以为迂宅心孝友诚哉所谓君子之儒（泉郡志　朱简斋集）

　　都宪朱简斋先生鉴

　　朱鉴字用明晋江人父则文以孝著称鉴成童刲股愈父父竟不愈哀毁逾常力贫奉母常游郑■〈樊，心代大〉中髙宗显周太初诸先生之门永乐中以举人授蒲圻教谕宣徳初擢监察御史廵按湖广时副使佥事不行分廵属吏殃民无惮鉴请如故事周廵所属以安民察吏具得施行梅花峒贼久剿无功鉴诣谕皆解散湖湘风俗务外货殖男女过三十尚无室家鉴申明洪武礼法旬月之间结亲者动万计考满代归正统初复命巡按广东奉命録囚多所平反招抚逋叛甚众禁奸戢暴所至肃然代还朝命成国公朱勇简都指挥等官三百余员习孙吴兵略歴代臣鉴等书择御史有文武材者董其事右都御史陈智推鉴鉴乞开设武学以典武科奏可遂为定制七年用荐擢山西布政司左参政权珰王振拥大驾北征鉴上疏恳留极言敌势猖獗北情不测时大驾已出不可复止土木之变景帝以郕王监国升右布政使寻进右副都御史廵抚山西保障雁门鉴垂涕愤恨以君父之雠不共戴天上疏言额森奸诡百端杀掠无已复假和亲往来侦伺盖以送驾为由则必开关迎接稍示拒抗彼必有辞彼谋既深我虑宜逺宜急择将练兵暂停中贵监军假以生杀赏罚重整散漫之兵复募壮勇之士重悬赏格厚酬爵禄再征勤王之兵夹攻并进戮力复雠庶大驾可还敌兵自退又切见太监王振毒乱天下震惊神器自江南草冦生发皆以诛振为名夫事归朝廷则治归宦官则乱为厉之阶莫甚于此昔髙皇帝与羣臣议事必屏去左右恐泄事机伏望圣母陛下郕王殿下念祖宗开创之艰将相披卧之苦急立储君选智勇托忠义早革内侍之权再造中兴之业庶雪前耻以图后功疏入太后读之至于泣下及英宗北还景帝勅边将出兵掩击北人鉴上疏言额森慕义请和送还太上彼以诚来我以诚报彼盟未叛我兵先出失信启衅深为未便诏嘉纳焉后景帝废太上皇子自立其子为东宫鉴贻内阁陈循书责之言前者至尊蒙尘宗社安危非得长君人心未定姬周辅成故不得已今銮舆既归厯数有在委裘而治亦无不可太子仁孝天下共知在廷文武羣臣共立不能夹辅乌可易置抑仆复有言陛下于太上皇论骨肉则当避位以全手足论尊卑则当固让以尽君臣乃借口防微反为幽闭珍羞节其日膳雉堞増于宫墙是可忍也孰不可忍循省书怒甚鉴亡何乞致仕归英宗复辟鉴念君父大恩诣阙上表贺时石亨以夺门功荷特眷衔鉴前劾失机疑鉴欲复仕于上前极力排诋上以筹边老臣无所阙仍赐致仕鉴厯官中外凡三十年谏疏至数十上归里凡二十余年年八十八卒赐祭葬所著有愿学藁行于世（明史　年谱）

　　备考

　　何镜山先生撰简斋朱公年谱序略曰某读史至司马温公传平生所为未尝不可对人言辄废书而叹曰嗟乎诗称旦明传首慎独古昔圣贤于衾影莫知之地盖三致意焉洎自世降而下学者乐为致饰以相竞于翕訿诡随之途义利攸分不堪自问岂复播以示人茍非诣力精深卓然天定鲜有不为流风习俗所靡者观公之自少而长而壮而老既致身以事父复力贫以供母精勤王事养退引年効疆场之孤忠赋遂初之雅志若自微而显者言之则刲股和粥露顶吁天是可质之神而何不可以示之民倡议立储移书执政是可以孤行于一时而何不可共白于后世故其追叙生平也大书特书分年别月周旋语黙细大靡遗是非道贯心诚卓然天定自慎于衾影莫知之地曷克及此

　　名山藏臣林传赞曰朱鉴时当倥偬有守边功且其意在上皇而事不详士大夫之口予读其私传家谱因为载之鉴上循书足振朝议之靡不见传说而疏名赏金者独着于世予得不为之扼腕耶

　　黄氏河清曰详公之世有足阴维社稷动天地而感鬼神者惜彭惠安録本朝名臣于公偶遗之也余考吾学编名臣记弇山赏别集都御史表亦俱未録余故备书以俟补録者（详见清源文献）

　　王氏宣序公行实略曰土木之变郕王监国廷臣皆谓宜承大统以安人心而公独以边逺孤臣上疏太后请立储君辨大义于狐疑之秋越易储诏颁公虽矢石疆场间愤激驰书切责宰臣极言废立之非且言于上皇论骨肉则当避位以全手足论尊卑则当固逊以尽君臣蹇蹇谔谔言当时之所莫敢言亦言当时之所不可不言知正纲常罔恤忌讳知尽臣职罔顾身家当事果欲谋挤而公以懋勲至诚格于九重得免于祸云

　　○县令李先生绍学派

　　按泉自明初永乐间陈氏道会以易学名而立说则自张氏廷芳着易经十翼图藴义为始志乘载先生在正统间以岁贡为合浦令邃于易余事实未详今考其门徒传氏凯亦深于易其侄汝嘉承其家学者至雁山先生雍尤以师道自立林氏龙峰其门人也彼时虚斋倡明易学尚未显著而诸先生逓相讲明如此可知泉之经术渊源有渐矣

　　县令李先生绍

　　李绍晋江人按绍在正统间岁贡后为合浦县令邃于易

　　主政傅时举先生凯

　　傅凯字时举少年材器拔萃究心易学成化十四年进士授户部主事提督天津等八卫督催南畿浙福财赋以赈西北饥旱事集而民不扰谢政归日与诸士讲习有文誉四方求文者踵至子浚孙檝（泉郡志　清源文献）

　　参政李雁山先生雍

　　李雍字钦让号雁山晋江人举弘治六年进士未谒选请告归养林龙峰同曽往受学焉亲终出仕廷议以雍笃孝清苦特荐吏部授验封主事时人谓之赤脚吏部转文选郎门无私谒正徳初逆珰煽祸时时欲树置其私人雍介然抑之为附瑾者所忌出为南宁太守时在吏部已九年矣临行蹇驴敝笥而已至南宁因俗为政不立赫赫名值岁艰请于朝减民租十之四瑾诛清声畅蔚擢广东参政会枹鼔起廵抚都御史林廷选手书致之雍躬履戎行不遑启居遘疾卒电白官舍南宁人祠雍名宦载之郡志（闽书）

　　参政李菊泉先生汝嘉

　　李汝嘉字士美号菊泉父松岩二岁而孤祖母陈氏苦节鞠育缙绅大夫若修撰罗一峰先生为之立传赋诗松岩后读史知大义遂为乡邦领袖汝嘉比长就学乃从叔父合浦令绍日记经传数百言为文下笔立就举天顺甲申进士授户部主事有贵幸侵民田者朝命覆之得实夺以归民榷湖湘商舟清两广财赋搜剔奸蠧无敢私干寻升金华知府道闻母丧归服阕改衢州修建郡邑二学均徭役赈贫乏葺武备雪寃滞建桥梁衢人颂之后升淛江参政致仕孙继芳以乡荐授六安州学正擢乳源令以平贼功升刑部主事歴官贵州佥事备兵思石以参议致仕寿八十余继芳醇深有度简静自守弟继华以乡荐知始兴县有政绩始兴载之名宦所著有四书日讲（闽书） 

　
闽中理学渊源考卷五十八

　

　　

　　广平府知府李清馥 撰

　　○学宪赵古愚先生珤学派

