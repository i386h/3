<!-- { "loadSidebar": true } -->
　　滕氏佑撰刘氏五忠堂记曰■〈君邑〉之望曰刘氏其先仕唐宋为显官者不知凡几百人其功烈炳着以忠名世者合二族得五人焉其所自出则汉楚元王之裔由京兆迁入闽曰翔者居崇安之五夫曰翱者居建阳之麻沙翔八世孙曰韐靖康间以资政殿学士使金营金人欲相之韐作书与家诀自缢而死赠太师追封魏国公韐生子羽宣和间为徽猷阁待制与张浚协力拒金人以保全蜀卒赠少傅追赠魏国公子羽生珙在孝宗朝官至同知枢宻院事立朝临阵亡身忧国卒赠太师封鲁国公此皆五夫之刘世曰东族也翱七世孙曰颌绍兴间为淮东提刑金兵入淮颌死之又十二世而生纯绍定间知邵武县率兵破贼为余寇所执不屈而死郡人立庙祀之赠太尉谥义壮此皆麻沙之刘世谓西族也是五公者或临难或死节或立朝尽瘁事有不同其为忠一也故其谥也韐以忠显子羽以忠定珙以忠肃颌以忠简而纯之庙号赐忠烈名之称情其若是哉呜呼伟矣人得天地刚大之气以生养而为全人蓄而为德行措而为事业其在人国也平时则效诚宣力而为翊国之忠临难则致命遂志而守殉国之节存乎方寸之微充乎天地之大行之一时之近昭乎万世之逺使三纲不至于沦斁人极不至于破壊而天下后世永有赖焉葢如是而后为全人如是而后无愧乎天地之生人矣五公者其养之厚蓄之深其措之而沛然者乎其足以扶三纲立人极位两间而无愧得有生而独全者乎况忠臣烈士世不常有扶舆间气之所生非偶然也今以刘氏一门而为忠者有五竒勲大节髙爵鸿名累数世而迭出此尤自昔之所罕见举世难得者呜呼盛哉佑尝窃怪汉髙祖以仁厚得天下而后世未尝有大恶如桀纣徒以强臣跋扈至于亡国今其末流子孙散在天下生于异代者犹烈烈间出为世伟人以扶植人极于不坠则其仁厚之余泽讵可诬哉前此五公未尝有祠且以世逺不得与四代之祭夫有祖宗如此而子孙乃使之冺然不得与血食于人心何如也佑姊壻太学生瓯宁刘君泽韐十三世孙也以弘治己酉十月构堂于屏山祠右设木主而奠焉牓其额曰五忠葢崇先德启后思而阐世泽于无穷其用意也逺矣堂成佑喜其事于名教有闗非特可以励刘氏后也作文记之

　　○文靖刘屏山先生子翚学派

　　按屏山先生为忠显公季子家学相承一门忠节炳着外此不知师承何人惟朱子作墓表言公与胡原仲刘致中为道义交相见讲学外无一杂言又为韦斋先生托孤则其源流亦可考矣

　　文靖刘屏山先生子翚

　　刘子翚字彦冲崇安人赠太师韐之季子以父任补承务郎辟真定府幕属韐死靖康之难先生痛愤庐墓三年服除通判兴化军寇入闽境与郡将张当世画计备卫如素服戎事者贼不敢犯年方三十自以哀毁致羸疾不堪吏责丐闲局主管冲佑观以归不出者凡十七年世家屏山下潭溪之上有园林水石之胜俯仰其间尽弃人事自号病翁独居危坐嗒然竟日夜意有所得则笔之于书至闻人有片言之善则从容咨叩必竭两端后生来问学则随其器识告语成就无倦色间数日輙一走父墓涕咽或累日乃返事继母吕夫人及兄子羽子翼极尽孝友兄子珙幼敏嗜学先生教之不懈珙卒有立焉素与胡原仲刘致中为道义交每相见讲学外无一杂言所与游皆当世知名士朱韦斋且死嘱晦庵师事之晦庵将冠先生命字祝词晦庵尝言某蚤以童子获侍左右先生始亦但以举子见期某窃窥见其自为与教人者若不相似暇时僣请焉先生嘉其志乃开示为学门户朝夕诲诱不倦先生深于易家有东西二斋东以复名西以蒙名一日晦庵侍疾请问先生平昔入道次第先生欣然告之曰吾少未闻道官莆田时以疾病始接佛老之徒闻其所谓清净寂灭者而心悦之以为道在是矣比归读吾书而有契焉然后知吾道之大其体用之全乃如此抑吾于易得入道之门焉所谓不逺复者则吾之三字符也佩服周旋罔敢失坠于是尝作复斋铭圣传论以见吾志然吾忘吾言久矣今乃相与言之汝尚勉哉晦庵顿首受教先生妻死不再娶以兄子翼幼子坪为后年四十七得微疾即入谒宗庙泣别母夫人前徧以书告诀素所往来者召其侄珙付以家事指示塟处既已则与学者论说修身求道之要作训诫数百言弹琴赋诗澹如平日后两日而殁学者称屏山先生谥文靖有文集二十卷（闽书　名臣言行録　宏简録　宋史　朱子撰墓表）

　　圣传论録（四首）

　　易固多术或尚其辞或尚其变或尚其象或尚其占皆用也尽其本则用自应何谓本复是矣尝窃为之说曰学易者必有门户复卦易之门户也入室者必自户始学易者必自复始得是者其惟颜子乎不逺而复称为庶几葢本夫子尝以复礼为仁之说告之矣颜子躬行允蹈遂臻其极一己既克天下归仁复之之功至矣如何天下归仁惟践履实地自然洞彻为一颜子终日如愚论语所载惟发二问一为仁一为邦夫子答之皆极天理人事之大者原易之用内焉惟穷理尽性外焉惟开物成务颜子尽之虽无诸子之着撰谓之通易可也文中子言九师兴而易道微九师之前未有为易之说者岂易道本于践履非区区言说所能至耶是知复之一义为平白坦易之涂圣人善诱之上机学者用心之急务也余尝作复斋铭曰大易之旨微妙难诠善学易者以复为先惟人之生咸具是性喜怒哀乐或失其正视而知复不蚀其明听而知复不流于声言而知复匪易匪轻动而知复悔吝不生惟是四知本焉则一孰觉而存孰迷而失勿谓有本劳思内驰亦勿谓无悠悠弗思廓尔贯通心冥取舍既复其初无复之者荡荡坦坦周流六虚昔非不足今非有余伊颜氏子口不言易庶几之功黙臻其极今我仰止以名斯斋念兹在兹其敢怠哉（颜子）

　　曽子之孝立身扬名惟此一节而于闻道最为超警生死之际粲然明白葢由始则因孝心而致敬终则因敬心而成已验其平日服膺念兹在兹而已启手足则见于战战兢兢之时发善言则存乎容貌辞气之际皆敬之谓也戴经所记奥义甚多首文三语已尽其要学者非弗知也然皆有愧于曽子者行之弗至也恭于昭昭者孝之名也谨于昏昏者孝之实也求其名匹夫匹妇能焉核其实圣人以为难矣曽子曰养可能也敬为难敬可能也安为难安可能也卒为难斯须之敬人能勉强至于能安能卒非确然自信毅然必为未有能乐其常而至其至也此无他疑情未除也学者之害疑情为大彼穷搜博览惟恐不闻者疑情未除也朝咨夕叩请益不休者疑情未除也博量揣摸求合乎似者疑情未除也情既有疑则中不安不安则轻听而易移轻听则不能尊其所闻易移则不能行其所知二者交乱其间方且以礼法为拘囚专精为滞着求其有始有卒难矣曽子逰圣门最为年少夫子与之言道唯诺而已夫岂有毫髪疑情哉宜其成就巍巍度越诸子矣（曽子）

　　唐李翱自谓得子思中庸之学着复性三篇会理者称其卓絶然差之毫厘异乎吾所闻矣其说曰人之所以惑其性者情也喜怒哀惧爱恶欲皆情之所为也情者妄也邪也妄情息灭本性清明又曰循理而动所以教人忘嗜欲归性命之道也迹其推衍大约皆以灭情为言其言非不髙妙然非子思中庸之学也中庸之学未尝灭情也夫情与生俱生果可灭耶情可灭性可灭矣今持一叶以示婴儿与之则笑夺之则啼此喜怒哀乐之端也情之所发也与生俱生而欲灭之犹恶水之波而涸之其源益流恶木之花而■〈雀戈〉之其根浸伤圣人不过节之防之止之不使其烂熳害性而已善养性者不汨于情亦不灭情不流于喜怒哀乐亦不去喜怒哀乐子思所谓中也即喜怒哀乐以为中不可离喜怒哀乐以为中亦不可如金石之有声如饮食之有味非合非离中即契焉故喜怒哀乐之未发谓之中子思姑约此以明中非舍此而中可得也（子思）

　　圣人标指固非一途前学以是流布后学以是进修孟子乃断然言曰君子深造之以道欲其自得之夫以圣贤标指拳拳服膺自应有至何复名自得耶自得者得之于心也心无所得而蹈规守矩终出勉强不能从容优入圣域是学也父兄至爱不能发其端师友至宻不能进其道必也灵襟中启独见内融洞洞然属属然如平昔之传闻想象一旦亲覩焉庶乎其可也夫学者之心发于愦愦其见必卓开于冥冥其诣必至故拙鲁愚钝为道之资智巧聪明为性之障真志立于懦真习养于徐真用发于常真乐生于淡轩轩之志久必坠皎皎之习久必疎掲掲之用久必变沾沾之乐久必渝是以学贵终始也千了万通愈失真宗惟循惟黙乃能自得回之愚参之鲁在孔门所得最深皆用心于无所用若退而进者也去圣已逺自得之学湮没无闻非唯学者之失也亦教者之过焉六经之言毫髪分辨圣人之意极口宣扬谆谆屑屑无举隅善诱之方将以利之反以害之学者亦曰如是足矣理尽于此矣拾前人之咳唾遵旧辙以驱驰故思学废于笺解省学废于讥议悟学废于揣度通学废于偏党黙学废于领略敏学废于疑贰六学废而道衰矣孰以孟子自得之言启之哉孟子有自得之言无自得之迹但言居之安资之深左右逢其源而已不可以意义形容也（孟子）

　　汉书杂论

　　班固作汉书惟纪最为严宻事皆详载于传而撮其要书于纪固自名之曰春秋考纪其言有深意焉

　　班固作史赞非独详于纪善也又重美之非独略于纪过也又婉其辞其纪善也虽小善必録其纪过也非大过不书文帝之仁言俭德赞中总列十数条叹曰呜呼仁哉于景帝赞又曰至于孝文加以恭俭于武帝赞又曰文景务在养民非详于纪善又重美之乎武帝之穷兵奢侈其赞曰雄才大略不改文景之恭俭诗书所称何以加焉非略于记过又婉其辞乎元帝之号令温雅成帝之穆穆之容皆见称述者不以一失废其它长也故曰虽小善必録吕后之宠产禄景帝之杀晁周皆略而不言者不以小疵玷其全美也故曰非大过不书

　　史赞诸帝皆称述独髙祖赞推其世系运统而已无所称也葢以髙祖之盛德大业不假言而自着亦非一二言可赞也故赞卫霍不言征伐之功赞相如不论文章之美其它则片善寸长赞皆言之有余易见不足难知故也

　　朱元晦祝词曰冠而钦名粤惟古制朱氏子熹幼而腾异交朋尚焉请祝以字字以元晦表名之义木晦于根舂容华敷人晦于身神明内腴昔者曽子称其友曰有若无实若虚不斥厥名而传于书虽百世之逺也揣其气象知颜氏如愚迹参并游英驰俊驱岂无他人夫谁敢居自诸子言志回欲无伐一宣于声终身弗越陋巷闇然其光烈烈从事于兹惟参也无惭贯道虽一省身则三夹辅孔门翱翔两骖学的欲正吾知斯之为指南惟先吏部文儒之粹彪炳育珍又华其继来兹讲磨融融熹熹真聪开廓如源之方驶望洋渺弥老我缩气古人不云乎纯一不已怅友道之衰变切切而唯唯子德不日新则时余之耻勿谓此耳充之益充借曰合矣宜养于蒙言而思毖动而思踬凛乎惴惴惟颜曽是畏

　　遗训曰木穉而曲其老不舒人穉不攻其成必愚故善学者必谨其初凡日用间业业干干散佚必恭执事必处中惟不自轻虽奴隶亦尊唾地如污其畏如是寝则易安食则知味颒面奏圊脱襟屣履每每存之斯无过矣自朝至昏以一条贯焉勿谓末也本实由之毋悦于新毋骇于竒骤得必夸久而寖微习而察焉岂曰无征出指于西底止必秦其次也顷刻之功初若不足外务夺之或断或续及其至焉皆其所积故君子许其进而惰夫疑以自絶

　　黄子厚先生铢
