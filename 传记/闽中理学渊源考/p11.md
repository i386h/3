<!-- { "loadSidebar": true } -->
　　按濓洛元公开主静之宗又伊洛二先生训门人常以静坐叹其善学厥后龟山递传豫章以及延平祖述师说引学者为入道之根朱子尝言李先生教人大抵令于静中体认大本未发时气象分明即处事应物自然中节此乃龟山门下相传指诀然当时亲炙之时贪听讲论又方好章句训诂之习不得尽心于此至今若存若亡无一的实见处辜负教育之意每一念此未尝不愧汗沾衣也此文公答何氏叔京书之语然文公于罗先生静坐论中又言不可偏求之静大约在北宋时程门诸公不无专守静虚之弊流及南渡其弊尤深于是扫去闻见只求一心文公见彼时流风偏弊之渐引伊川只用敬不用静之语故起而掲出敬之一字以救末流之差而师门授受之旨何曽错误后之论学者訾议且上及濓溪主静之宗岂不诬哉尝考朱子他日答张南轩书云来教谓言静则溺于虚无此固所当深虑然此二字如佛氏之论诚有此患若以天理观之则动之不能无静犹静之不能无动也静之不能无养犹动之不可不察也至静之中盖有动之端焉是乃易所谓见天地之心而先王之所以至日闭闗盖当此之时则安静以养乎此尔固非逺事絶物而偏于静之谓来教又谓某言以静为本不若遂言以敬为本此固然也然敬字工夫通贯动静而必以静为本故某向来辄有是语今遂易为敬虽若完全然却不见敬之所施有先有后则亦未得为谛当也西山先生论主静一条録此书与二先生静敬之义叅论先公纂文公语类亦録此书附后评曰朱子此书于敬静之义尽矣盖一动一静无时不敬而必以静者为主不专一则不能直遂不翕聚则不能发散理固如此且当其动时亦须先一收敛打迭而后应岂可以为动而遽随之此皆所谓主静之旨而持敬之要也（馥）谨按周子主静之义考之二先生所论朱子所辨晰西山所録先公所纂述阐发精确如此说静方不入于空寂大学定而后能静亦是从收敛凝定说起此洙泗微言周程之所以渊源于此者罗李朱递相授受后先一辙朱子后来每说持敬者救时之弊而平昔论学亦未尝摈却静之一字而指斥其禅宗惟在学者善观之或疑观未发前气象多邻于空寂者岂知李先生尝曰黙坐澄心体认天理此正用未发前功失曰黙坐澄心即存养曰体认天理即省察此从事戒惧慎独之功者也文公尝曰旧闻李先生曰人固有无喜怒哀乐之时然谓之未发则不可言无主也观此则是中有所主非戒惧慎独之功不可又曰先言慎独然后及中和此意亦尝言之此则戒惧慎独后方能养成此中和心体是又从事大本大原完养深厚周宻此子朱子所述见答于林择之书

　　国朝栢乡魏贞庵先生尝言延平平日存养省察之功未有所遗正合戒惧慎独之学又先公曽言周子主静之义曰人言静故无欲而不知无欲故静也知静故无欲则必专其功于静专其功于静者释老之学也无欲故静则必如圣门所谓戒谨恐惧以完其未发之中而后可吾儒之学也延平先生论学本旨递相师授自有本末不出戒惧慎独之义朱子挽先生诗曰河洛传心后毫厘复易差淫辞方眩俗夫子独名家意彼时流弊已然矣后世托言心学者可无辨乎

　　文靖李延平先生侗

　　李先生讳侗字愿中南剑州剑浦人年二十四闻郡人罗公从彦得河洛之学于龟山杨文靖公之门以书谒之遂往师焉初见时终日相对静坐只说文字未尝及一杂语罗公极好静坐先生退入室中亦静坐罗公令静中看喜怒哀乐未发前气象而求所谓中者乆之而知天下之大本真有在乎是也由是操存益固涵养益熟触处洞然发必中节从之累年授春秋中庸语孟之说既而屏居山田结庐水竹之间谢絶世故余四十年箪瓢屡空怡然自适其事亲从兄有人所难能者闺门内外肃穆若无人声而众事自理生事素薄而处之有道凡亲故邻里贫不能婚嫁者节衣食以赈助之长者事之尽礼少者贱者接之尽道其答问后学穷昼夜不倦随其浅深必语以反身自得而可入于圣贤之域尝谓学者曰学问不在多言但黙坐澄心体认天理则虽一毫私欲之发亦退听矣又曰学者之病在于未有洒然氷解冻释处纵有力持守不过茍免显然尤悔而已若此者恐未足道也其语中庸则曰圣贤之所以开悟后学者无遗策矣而所谓喜怒哀乐之未发谓之中者又一篇之要指也必也体之于身实见是理如颜子之叹卓然若有所见而不违乎心目之间然后扩充而往无所不通语春秋则曰春秋一事各是发明一例如观山水徙步而形势不同不可拘以一法又尝曰读书者知其所言莫非吾事而即吾身以求之则凡圣贤所至而吾所未至者皆可知矣若直以文字求之悦其词义以资诵说其不为玩物丧志者几希以故未尝为讲解文字然其辨析精微毫厘毕察尝以黄鲁直所称周濓溪胸中洒落如光风霁月为善形容有道气象学者存此于胸中庶几遇事廓然而义理少进又云讲学切在深濳缜宻然后气味深长蹊径不差若概以理一而不察乎其分之殊此学者所以流于疑似乱真之说而不知也朱韦斋松与先生为同门友尝与沙县邓廸语及先生曰愿中如氷壶秋月莹彻无瑕非吾曹所及遂命朱晦庵往师焉后晦庵撰先生行状称先生资禀劲特气节豪迈充养完粹无复圭角精纯之气达于面目色温言厉神定气和语黙动静端详闲泰自然之中若有成法平居恂恂于事若无甚可否及其酬酢事变断以义理则有截然不可犯者蚤歳闻道即弃场屋超然逺引若无意于当世然忧时论事感激动人其论治道必以明天理正人心崇节义励亷耻为先本末具备可举而行异端之学无所入于其心然一闻其说则实知其诐淫邪遁之所以然而辨之于锱铢毫忽之间盖其徳纯道备学术通明既不求知于世亦未尝轻以语人庶几乎遯世不见知而不悔者年七十有一卒谥文靖学者称延平先生生平不著书不作文所传有延平问答及语録行世子友直信甫皆举进士信甫见家学理宗朝追赠谥文靖万厯四十二年从祀孔庙国朝康熈四十五年从学臣沈涵之请赐御书静中气象四大字匾于祠（行状　志铭　宋史　道南源委　闽书）

　　书

　　初见罗豫章先生书

　　侗闻之天下有三本焉父生之师教之君治之阙其一则本不立古之圣贤莫不有师其肄业之勤惰涉道之浅深求益之先后若存若亡其详不可得而考惟洙泗之问七十二弟子之徒议论问答具在方册有足稽焉是得夫子而益明也孟氏之后道失所传枝分派别自立门户天下真儒不复见于世其聚徒成羣所以相传授者句读文义而已耳谓之熄焉可也恭惟先生乡丈服膺龟山之讲席有年矣况尝及伊川先生之门得不传于千五百歳之后性明而修行完而洁扩之以广大体之以仁恕精深微妙各极其至汉唐诸儒无近似者至于不言而饮人以和与人并立而使人化如春风发物盖亦莫知其所以然也凡读圣贤之书粗有识见者孰不愿得受经门下以质所疑至于异论之人固当置而勿论也侗之愚鄙徒以习举子业不得服役于门下今日拳拳欲求教于先生者以谓所求有大于利禄也抑侗闻之道之可以治心犹食之充饥衣之御寒也身有廹于饥寒之患者遑遑焉为衣食之谋造次颠沛未始忘也至于心之不治有没世不知虑者岂爱心不若口体哉弗思甚矣侗不量资质之陋妄意于此徒以祖父以儒学起家不忍坠箕裘之业孳孳矻矻为利禄之学两终星纪虽知真儒有作闻风而起固不若先生亲炙之得于动静语黙之间目击而意会也今生二十有四歳矣茫乎未有所止烛理不明而是非无以辩宅心不广而喜怒易以揺操履不完而悔恡多精神不克而智巧袭拣焉而不净守焉而不敷朝夕恐惧不啻犹饥寒切身者求充饥御寒之具也不然安敢以不肖之身为先生长者之累哉

　　与教授公书

　　侗块处山樊絶无曩昔师友不闻道义之训朝夕兀坐頼天之灵尚得以旧学寻绎以警释贫惫而已其它亦何足言苦于无侣可以纵歩前造斋馆以承近日余论临纸驰情

　　又与教授公书

　　侗块处山间絶无过从頼有经史中古人心迹可以探赜虽粗能遣释朝夕然离羣索居不自知其过者亦多矣尚何敢疏一二于吾兄者邪忽得不外指示所志一一谛思足见别后造道之深钦服钦服侗文采鄙拙未尝輙敢发一语近为朋游见廹有一二小诗輙不揆録去求教取笑而已非敢以报来辱也便次有以警诲者千万勿恡至恳至恳

　　与罗博文书

　　元晦进学甚力乐善畏义吾党鲜有晚得此人商量所疑甚慰又曰此人极颕悟力行可畏讲学极造其微处某因此追求有所省渠所论难处皆是操戈入室须从原头体认来所以好说话某昔于罗先生得入处后无朋友几放倒了得渠如此极有益渠初从源头善处下工夫来故皆就里面体认今既论难见儒者路脉极能指其差误之处自见罗先生来未见有如此者又云此人别无他事一味潜心于此初讲学时颇为道理所縳今渐能融释于日用处一意下工夫若于此渐熟则体用合矣此道理全在日用处熟若静处有而动处无即非矣

　　与刘平甫书

　　学问之道不在于多言但黙坐澄心体认天理若真有所见虽一毫私欲之发亦自退听矣乆乆用力于此庶几渐明讲学始有力也

　　又与刘平甫书

　　大率有疑处须静坐体究人伦必明天理必察于日用处着力可见端绪在勉之尔

　　答问上

　　丁丑六月二十六日书云承谕涵养用力处足见近来好学之笃也甚慰甚慰但常存此心勿为他事所胜即欲虑非僻之念自不作矣孟子有夜气之说更熟味之当见涵养用力处也于涵养处着力正是学者之要若不如此存养终不为己物也更望勉之

　　戊寅七月十七日书云某村居一切只如旧有不可不应接处又难废堕但靳靳度日尔朝夕无事齿髪已迈筋力渐不如昔所得于师友者往来于心求所以脱然处竟未得力颇以是惧尔

　　春秋且将诸家熟看以胡文定解为凖玩味乆必自有会心处卒看不得也伊川先生云春秋大义数十炳如日星所易见也唯微辞奥旨时措从宜者所难知尔更须详考其事又玩味所书抑扬予夺之处看如何积道理多庶渐见之大率难得学者无相启发处终愦愦不洒落尔

　　问吾十有五而志于学一章横渠先生曰常人之学日益而莫自知也仲尼行着习察异于他人故自十五至于七十化而知裁其进徳之盛者与伊川先生曰孔子生而知之自十五至七十进徳直有许多节次者圣人未必然亦只是为学者立下一法盈科而后进不可差次须是成章乃达两说未知孰是先生曰此一叚二先生之说各发明一义意思深长横渠云化而知裁伊川云盈科而后进不成章不达皆是有力处更当深体之可尔某窃以谓圣人之道中庸立言常以中人为说必十年乃一进者若使困而知学积十年之乆日孳孳而不倦是亦可以变化气质而必一进也若以卤莽灭裂之学而不用心焉虽十年亦只是如此则是自暴自弃之人尔言十年之渐次所以警乎学者虽中才于夫子之道皆可积习勉力而至焉圣人非不可及也不知更有此意否

