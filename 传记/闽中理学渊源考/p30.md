<!-- { "loadSidebar": true } -->
　　明马氏森凤冈刘氏诸贤祠碑记曰刘氏诸贤祠祀宋名儒刘公彝康夫藻砥砺五先生也永乐间当路肇建于懐安邑乡之八都岂以近里居而追崇表章树之风声哉初扁名贤祠督学潘朴溪公改名诸贤祠宋阳山公二山公龙湾公佥议着之祀典毎春秋次丁委官致祭葢自万厯二年始也夫圣贤之生弗偶五百年必有王者兴其间必有名世者唐虞三代气运隆升应期而出至孔子时降世异故不得位而但与三千之徒大明其道以诏后世孟子没而学絶周濓溪崛起得不传之绪于遗经以授二程吾闽杨龟山载道而南其一脉所宗者罗豫章李延平视当时诸贤较着朱晦翁则集诸儒之大成濓洛闗闽并称天下万世宗之固邹鲁乎濵海者也杨罗李朱皆延建产也其在福则有刘氏诸贤银青光禄大夫彝从胡安定学居官多治绩召对以正学启沃着七经中义百七十卷明善集居易集各三十卷水经四卷及注礼记大全奉议郎康夫从周希孟学着志述二十七卷秘阁修撰藻从罗豫章学以孝闻于朝赐粟帛并名其里为锡类着礼书易解乐昌令嘉誉从李延平学迪功郎世南从林拙斋学与吕东莱相友善父子潜心问学蹈义秉礼为乡邦敬仰砥砺中神童科从朱晦庵学嘉其笃志授先天太极图传尝言履之兄弟可与进德以时禁伪学弗仕着王朝礼论语孟子解子玠从黄勉斋学克承父志是皆贤人也而并生于一门世岂有盛于此哉是宜祠而祀之然所祀止五贤尚遗其三初议或未之考耶程叔子谓无善治士犹得以明乎善治之道以淑诸人而传之后无真儒则天下贸贸然莫知所之是可见泽在当时终不若继往开来为扶世功大也若刘氏诸贤究其所学皆足以羽翼夫道统则固不可谓之非真儒也是故既崇之学宫列之道南书院又专祠特举秩文祀典如此其详悉有以哉今抚龎惺庵公因前监察台双江公曾竖华表题曰一门道学既兵火复申题之属予为之记云

　　明蒋氏以忠龙峰岩记略曰长乐之北有龙峰去县治十里许里先辈刘砥者与其弟砺当宋干道间尝筑室读书其上属晦翁朱子南逰至邑二公从讲学留斯岩最久又翁在岩时曽作读书处三大字勒于岩今隐隐灭无乃郑司冦环浦复补书之余为琢石刻诸门内以见朱子之所留而又以明此山非黄冠缁流之所得而有也是为记

　　○光禄刘执中先生彝学派

　　按宋初三山刘执中与陈古灵周希孟诸先生皆以经学为邑人倡其时周程尚隐濓洛三山前辈之学以经鸣者皆渊源于四先生及先生云

　　光禄刘执中先生彝

　　刘彝字执中闽县人若虚从子从胡安定学安定谓其善治水凡所立纲纪规式先生力居多庆厯六年进士为邵武尉调髙邮簿移朐山令邑人纪其事目曰治范熈宁初为制置三司条例官属以言新法非便罢神宗择治水官除先生都水丞为两浙转运判官知虔州着正俗方训斥尚鬼之俗使易巫为医加直史馆知桂州禁与交人互市交址陷钦亷邕三州坐贬均州团练副使安置随州又除名为民编隶浯州徙襄州元佑初复以都水丞召还病卒赠银青光禄大夫先生故明胡瑗学神宗熈宁三年召问从学何人对曰臣少从学于安定胡瑗神宗曰某人文章与王安石孰优先生曰胡瑗以道德仁义教东南诸生时王安石方在场屋修进士业臣闻圣人之道有体有用有文君臣父子仁义礼乐歴世不可变者其体也诗书史传垂法后世者文也举而措之天下能润泽其民归于皇极者其用也国家累朝取士不以体用为本而尚其声律浮华之词是以风俗偷薄臣师瑗当寳元明道间尤病其失遂明体用之学以授诸生夙夜勤瘁二十余年专功学校始自苏湖终于太学出于门者无虑二千余人故今学者明夫圣人体用以为政教之本皆臣师之功也神宗曰其门人今在朝为谁对曰若钱藻之渊笃孙觉之纯明范纯仁之直温钱公辅之简谅皆陛下所知也其在外明体适用教于民者迨数十辈其余政事文学粗出于人者不可胜数此天下四方所共知而叹美之不足者也神宗悦所著有周礼中义十卷古礼经传续通解二十九卷洪范解六卷七经中义一百七十卷又有明善集居易集水经注礼记大全等书

　　县令邹尧叟先生棐

　　邹棐字尧叟邵武泰宁人嘉佑中进士调淮阳军司理参军丁父忧服除再调南剑州剑浦县主簿移福州闽清令用荐者改宣德郎知宣城令少有文名工词赋壮逰四方从中山刘先生彝为学浸灌六经贯穿百氏各得其宗棐为人重厚寡言虽家人未尝见其喜愠貌温气和遇事坚正不可以非义回屈初在淮阳卒有受杖不服而肆言守怒欲斩之议不决以其事付棐棐以为事在有司则有常法执之不移士论韪之其莅官临民虽冗职必尽力故所至有风绩虽当繁剧手未尝废书也故其用志益深学之所造者逺矣龟山先生尝曰余自垂髫诵先生之文及长闻其名藉益甚元丰初家居始获从先生游焉其卒也龟山为志其墓并为文祭之

　　○三山王氏家世学派

　　按曽南丰氏序公文集略曰当先王之迹熄六艺残缺道术衰微天下学者无所折衷深甫于是奋然独起因先王之遗文以求其意得之于心行之于己其动止语黙必考于法度而穷达得丧不易其志也文集二十卷其辞反复辨达有所开阐非世之别集而已又按西麓周氏曰王深甫学于欧阳公与王介甫曽子固刘原甫游其文出欧阳体而尤纯淡序事曲折不穷特壮伟不及也至于摘经传语以为赋词短而意深有味其言哉又南丰撰深甫之弟容季墓铭曰容季孝弟纯笃尤刻意学问言行出处常择义而动容季之伯兄回深甫以道义文章退而家居学者所宗而仲兄向子直亦以文学器识名闻当世容季又所立如此学士大夫以谓此三人者皆世不常有未有同时并出于一家如此之盛云马氏贵与文献通考云候官三王之文葢宗师欧阳公者也其大家正气当与曽苏相上下故南丰折服其文而深悲其早世然晁陈二家书録并不收入四朝国史艺文志仅有王深甫集纔十卷则止有曽序所言之半而子直容季之文无传焉亦不能知其卷帙之多少可惜也今备録诸考论著之于编

　　推官王深甫先生回

　　王回字深甫父平仕御史见闽书平卒葬颕州即家焉回敦友孝行质直平恕造次必稽古人举嘉佑二年进士为卫真簿有不合称病自免久之在廷多荐者治平中以为忠武军节度推官知南顿县命下卒王氏安石志其墓曰吾友深甫书足以致其言言足以遂其志志欲以圣人之道为己任葢非至于命弗止也故不以小亷曲谨以投众人耳目而取舍进退去就必度于仁义世皆称其学问文章治行然真知其人而多见谓迂阔不足趣时合变嗟乎是乃所以为深甫也令深甫而有以合乎彼则必无以同乎此矣曾巩序其文曰回当六艺残缺道术衰微之后奋然独起因先王遗文以求其意得之于心行之于己作为文词反复辨达有所开阐其卒葢将归于蕳也其破去百家传注推散缺不全之经以明圣人之道于千载之后振斯文于将坠回学者于既溺可谓道德之要言非世之别集而已弟向冏（闽书）

　　主簿王子直先生向

　　王向字子直与回同举进士仕县主簿为文故有英气而能力自蟠屈以就法度自其少时则已着数万言驰骋上下伟丽可喜晚自为不足而悔其少作更欲穷探力取极圣人之旨要大行则欲发而见之事业穷居则欲推而托之文章将与诗书之作者并而未知其孰后先也冏字容季孝弟纯笃自少能为文章长于叙事所弟冏为文出辄惊人其为人自重不驰骋衒鬻亦不孑孑取名日与其兄讲唐虞孔子之道以求其内言行出处择义而动其磨砻灌养而不止者方未量其所至而皆不幸蚤卒向冏与兄回之文章皆宗欧阳修正气大家欲与曽苏上下曽巩序向之文志冏之墓深推服而悲其蚤世（闽书）

　　○三山陈氏家世学派

　　按三山陈氏祥道以礼学名于元佑间而弟旸着乐书在绍圣之代二书当时皆钞録进御纂缉礼制者多折衷之所谓代用其书垂诸国胄者也朱子言三山前辈明礼者三人王氏普刘氏藻任氏文荐而佑之兄弟其嚆矢者矣再佑之先生从弟刚中以志节着朱子时此公已载长乐志遗厥歴官谪死事后朱子叩其乡人表章之见朱子文集今考本传已详及之矣兹録其家学载于编

　　秘书陈佑之先生祥道

　　陈祥道字佑之闽清人治平四年进士尝着礼书百五十卷近臣以闻哲宗诏尚书给笔札抄録除国子监直讲迁馆阁校勘兼太常博士终秘书省正字祥道为礼书序曰先生之治以礼为本其宫室衣服车旗械用有等其冠婚丧祭朝聘射御有仪即器观理无非法象之所寓即文观义无非道义之所藏使人思之知所以教守之知所以禁奢者不得骋无度之心俭者不得就茍难之节竒不得乱常衺不得害正此上下所以辨民志所以定也晚周而下道散于异政法亡于殊俗君子不得以行礼小人得以行非礼两观大路朱干玉磬天子之礼在诸侯塞门反坫素衣朱襮诸侯之礼在大夫繇是先王之制浸以扫地天下学者亦失其传故随武子不知殽烝孟僖子不知相礼范献子不知问讳曽子不知奠方鲁不知尚羔卫不知立市则时之知礼者葢亦鲜矣汉兴叔孙通之绵蕝徒规当时之近功法失于太卑齐鲁二生论礼乐必期百年后兴言失于太髙贾谊有修礼之志而困于绛灌曹褒有定礼之议而沮于酺敏傅咸极论于晋而诮于流俗刘蕡发策于唐而弃于一时繇汉以来千有余载其间欲起礼法于上者非一君欲成礼法于下者非一臣有是君而下不足副之则礼法终不明有是臣而上不能任之则礼事终不行此龎政薄俗所以继作唐虞三代之治不复见也今上有愿治隆礼之君下有博古明礼之臣都俞赓歌于庙堂窔奥之间四方万里涵泳德化制作之盛在此时矣臣尝考六艺百家之文以究先王礼乐之迹凡寓于刑名度数者必辨其志凡藏于道德仁义者必发其藴发愤二十年着成礼书总一百五十卷其于歴代诸儒之论近世聂崇义之图或正所失或补所阙庶几古人之髣髴可以类推藏诸巾衍非敢以施当代岂谓伏蒙太皇太后陛下皇帝陛下曲加采听特给笔札俾写上进臣自惟浅陋不足备甄録姑用塞明诏又有论语句解与礼书并行于世弟旸侄刚中登第（闽书）

　　侍郎陈晋之先生旸

