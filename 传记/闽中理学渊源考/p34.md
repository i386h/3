<!-- { "loadSidebar": true } -->
　　苏颂字子容同安人父绅葬润州丹阳因徙家焉公登庆厯二年进士第厯宿州观察推官知江宁建业承李氏后版图无艺征敛髙下出吏手公因他事互诘丁产详其隠蔽刬剔夙蠧简而易行诸令视以为法调南京留守推官留守欧阳修委以政曰子容处事精审一经阅覧吾可不复省矣时杜衍退老睢阳见公深器之曰如君真不可得而亲疎者悉语以入官至侍从宰执所以设施处置曰老夫非自矜以子相知且知异日必为此官耳公后履歴亦略似衍皇佑五年召试馆阁校勘同知太常礼院至和中有司请建大臣家庙下太常公议谓礼大夫士有田则祭无田则荐今若叅今古制为之差等锡以土田然后庙制可行不然时虽建立子孙无爵无土制亦易废请考按唐贤寝堂祠飨仪止用燕器常食而已嘉佑中议立郭后神御殿事谓郭后无可废之事仁宗有不当废之悔请附郭后于后庙加一懐哀愍之谥以成追复之道庶尽之矣曽公亮深叹服之迁集贤校理富弼与韩琦为相同表其亷退以知颕州歴擢知制诰时王安石用事以李定为御史宋敏求知制诰封还词头复下公当制公报奏不具草次至李大临亦封还于是并落知制诰归工部郎中班时称熈宁三舍人岁余出知婺州方泝桐庐江水暴迅舟横欲覆母在舟中公哀号祈吁舟忽自正母甫及岸舟覆人谓孝感寻加集贤殿学士知应天府吕惠卿语人曰子容吾乡先进苟一诣我执政可得也公闻之笑而不应凡更三赦得授秘书监知通进银台司吴越饥选知杭州公宴客有美堂或告将兵将乱公密使捕渠领十辈荷校付狱中迨夕会散坐客不知也及修两朝正史转右諌议大夫使契丹遇冬至其国厯后宋厯一日圵人问孰是对曰厯家算术不同时刻小异或先或后各从其厯可也使还帝善其对元丰初权知开封府寻贬秘书监知濠州改知沧州召判尚书吏部兼详定官制唐制吏部主文选兵部主武选帝谓三代两汉本无文武之别议者不知所处公言唐制吏部有三铨法分品秩掌选事今欲文武一归吏部则宜分左右曹掌之毎选更以品秩分治自是吏部始有四选法又问宗子主祭承重之义对曰古者贵贱不同诸侯卿大夫皆世爵故有大宗小宗主祭承重之义匹夫庶人初无与焉近代不世爵宗庙因而不立尊卑亦无所统其长子孙与众子孙亦无以异今五服嫡孙为祖父为长子斩衰三年世俗论为承重不知为承大宗之重也臣闻庆厯中朝廷议百僚应任子者长子与长孙差优与官余皆降杀亦近古立宗之意请诏礼官博士叅议礼律合承重者酌古今收族主祭之礼立为宗子以继祖祢异于众子孙士庶人不当同用一律使人知尊祖不违礼教也除吏部侍郎迁光禄大夫遭母丧中使唁劳赐金元佑初拜刑部尚书兼侍读奏言国朝典章沿袭唐旧乞采新旧唐书中君臣所行日进数事以备圣覧因诏经筵官遇非讲读日进汉唐故事二条公所进可为规戒有禆时事者必述己意反复言之毎进读至弭兵息民必援引古今以动人主之意尝奏言陛下聪明不可有所偏向有所偏向则为患大矣今守成之际应之以无心则无不治迁吏部尚书前后掌四选五年由翰林学士承旨擢尚书左丞行枢密院事七年拜右仆射兼中书门下侍郎在位务奉行故事使百官守法遵职量能授任杜絶徼幸之原深戒疆场之臣邀功生事论议有未安者毅然力争之故当母后垂帘之秋能使元佑之治比隆嘉佑时羣臣奏事但取后旨帝有言或无对者惟公奏太后已必禀帝命有宣谕必命诸臣听圣语及后崩章惇用事周秩劾之帝曰颂知君臣之义无轻议此老乃免以论贾易事为杨畏等所劾遂上章辞位罢为观文殿大学士集禧观使出知扬州徙河南辞不行告老以中太一宫使居京口绍圣四年加太子少师致仕徽宗立进太子太保爵赵郡公建中靖国元年薨年八十二诏辍朝赠司空理宗朝赐谥正简公器局宏逺不与人较短长以礼法自持虽贵自奉如寒士事祖母及母飬姑姊妹与外族数十人甘旨怡悦婚嫁以时妻子衣食或反不给晏如也富弼尝称为古君子颕州通判赵志忠自言已虽生长边徼然见义则慕平生心服者惟公与魏公耳自书契以来凡经史九流百家之说至于图纬律吕星官算法山经本草无所不通尤邃律厯常请别制浑仪即命提举法度精密占候不差前此未有也深明典故喜为人言亹亹不絶朝廷有所制作必就而正焉尝议学校欲博士分经课试诸生以行艺为升俊之路议贡举欲先行实而后文艺去弥封誊録之法有司叅考其素行之自州县始庶几复乡贡里选之遗范论者韪之按徐氏却扫编载公之子京字世美尝为许州观察判官时韩黄门特用知州事甚器爱之荐于朝曰窃见某读书知义理临事有风力云（宏简録　府志　闽书　徐氏却扫编）

　　（按明林贞肃公俊撰泉州府志叙称公为忠简考同安邑志宋理宗朝邑人吴燧在台请谥正简并录之待订）

　　懐忠苏宣甫先生缄

　　苏缄字宣甫绅从弟也素有侠负慕古忠臣义士之迹宝元五年登进士第初授河南簿再调阳武尉缄本儒者尝驰马手斩剧盗送府府尹贾昌期惊曰儒生乃能尔耶累迁秘书丞知英州侬智髙围广州缄奋曰广去吾州近危而不救非义也即募士数千人委印于提点刑狱鲍轲夜行赴难广人有黄师宓者为贼谋主缄擒斩其父复捕杀不逞者六十余人招其诖误者六千余人使复业贼势阻将解去缄分兵先扼其归路摧伤甚众奏至仁宗语执政曰南事淹时战将未闻有功苏缄儒生乃能奋勇如此优授供备库副使充广南西道兵马都监遣中使赐朝衣金带以宠之后以邕大将陈曙失律诛缄亦坐贬英宗即位大臣论荐始还副使知亷州熈宁初进加京使广东钤辖四年交趾谋入寇以缄充皇城使知邕州八年交寇陷钦亷乗势廹邕阅郡得羸卒二千八百人分城拒守民惊震四出缄悉出官帑及私藏示之曰贼已薄城宜固守以迟外援若一人举足则羣心摇矣幸听吾言敢越佚则孥戮汝大校翟绩潜出斩以徇由是上下胁息缄昼夜行劳士卒发神臂弓射贼所殪甚众会刘彛所遣将张守节来救者猝遇贼皆覆蛮获圵军使为云梯又为攻濠洞蒙以华布缄悉焚之蛮计穷将引去或教贼囊土傅城者顷刻髙数丈蚁附而登城遂陷缄犹领伤卒驰驱战愈厉而力不敌乃曰吾义不死贼手亟还州治杀其家三十六人藏于坎乃纵火自焚城中人五万八千余口感其义无一人降者蛮遂尽屠其民缄愤沈起刘彛致寇又不救患欲上疏论之属道梗不通乃榜其罪于市兾朝廷得闻焉神宗闻缄死嗟悼赠奉国军节度使谥忠勇赐都城甲第一区乡里土田十顷官其子子元子元为合门祗候召对谓之曰邕州赖卿父守御倘如钦亷即破则寇乗胜奔突桂象皆不可保矣昔张廵许逺以睢阳蔽江淮较之卿父未为逺过改授殿中丞通判邕州次子明子正及诸孙同死皆褒赠焉起与刘彛皆坐谪官后交人谋寇桂州行数舍见大兵从圵来呼曰苏城隍领兵来报怨惧而引归邕人祠之赐额懐忠黄万顷赞曰昔守邕州交寇冯陵战厉力穷义气犹横合家自刃肯污膻腥千秋万岁烈烈风声

　　（闽书原按曰缄传出宋史又按江西志载缄尝令崇仁南城二县其令崇仁民喜争田有数十年不决者缄一断以法未半岁庭无留讼治宝塘堤冶铁为缆以作梁其令南城岁凶民藏粟者固闭待价缄籍得其数先发常平榖定中价粜于民掲榜于道曰某家有粟几何令民用官价籴有勒不出及出不如数者挞于市以是民无艰食子元尝知横州以恩信得民）

　　备考

　　朱子请立苏丞相祠堂申县状曰右某等伏覩故观文殿大学士太子太保致仕赠司空赵郡苏公道徳博闻号称贤相立朝一节终始不亏自其髙曽世居此县比因逰宦始寓丹阳今忠义荣义二坊故宅基址宛然尚在而后生晚学不复讲闻前贤风节学问源流是致士风日就凋弊某等今欲乞改荣义坊为丞相坊仍于县学空间地架造祠堂一所不惟増修故事永前烈之风声庶以激励将来俾后生之竦饬谨具状申县

　　奉安苏公祠文曰泉人衣冠之盛自国初以至于今其间显人或至公卿者多矣然而始终大节可考而知则未有若公之盛者也惟公着节于熈宁登庸于元佑而幅巾谢事偃仰婆娑于绍圣元符之间然则公之所自任于进退出处之间者可谓无所苟矣盖将以比古之所谓大臣者岂独泉人数公而已哉今以邑人之意祠公于学即事之始敢布其衷尚飨

　　苏丞相祠记曰熹少从先生长者逰闻其道故相苏公之为人以为博洽古今通知典故伟然君子长者也熈宁中掌外制时王丞相用事尝欲有所引拔公以其人不可用且非故事封上之用此罢归不自悔守益坚当世髙其节与李才元宋次道并称三舍人云后得毗陵邹公所撰公行状又知公始终大节盖章章如是以是心毎慕其为人属来为吏同安同安公邑里也以公所为问县人虽其族家子不能言而泉人往往反喜道曽宣靖蔡新州吕太尉事以为盛予不能识其何说也然尝伏思之士患不学耳而世之学者或有所怵于外则眩而失其守如公学至矣又能守之终其身一不变此士君子之所难而学者所宜师也因为之立祠于学岁时与学官弟子拜祠焉而记其意如此以示邑人云

　　陈氏传良跋魏公百韵诗稿后曰余尝慕魏公之为人今见晚所自叙百咏遗稿非独其人品殊絶盖其及见故老与师友渊源所渐盛矣余于是知庆厯嘉佑之际人物之伟呜呼城门之轨岂两马之力哉自三经之学行士以师心自贤不能降以相从而风俗日壊其流弊何可胜道追想前辈髙山仰止龙图陈公讳从易曽胡田杨四公者讳公亮宿况伟也杨以庆厯八年曾田以皇佑三年胡以五年相继为学士云

　　明永新刘氏定之重建苏丞相祠堂碑畧曰公名颂字子容当王安石执政欲擢憸党李定公掌外制坚不肯摛辞卒就贬谪可谓文见用而不轻用焉既以是忤王而继王操柄能致士霄汉者吕惠卿使来告曰公吾郷丈茍能从吾言便可同升公笑而不答平生合志者庐陵永叔尝为寮曰公处事精审吾可不复省阅眉山子瞻尝为寮曰见公文徳殿为三舍人之冠陪公迩英殿为五学士之首虽凌厉髙躅不敢言同而出处大节无甚相异可谓时不合而合于贤焉公之先君绅簉迹玉堂而公踵武然公尤操行洁特学问该博盖颋之献替踰于其父环轼之波澜弘于其父洵苏有宗风子光乃考公岂不为孝乎公拜相以元佑壬申夏其罢以明岁癸酉春踰年而绍圣纪元新法复用羣奸起众正仆然则公进焉匡朝宁邦退焉先几知止公岂不为忠乎凡是四者公皆有之可谓君子也昔者紫阳朱文公簿同安尝饬公祠废不复存余见公邑士族裔每问其遗迹莫能知为之叹息今其邑贰令永新刘珣器谋欲重构之珣器由贤良举明练政务既修文公旧所居髙士轩乃及兹良可嘉也予为之记而系以楚词使供祠香火者歌以祀公

　　○文靖梁叔子先生克家家世学派

