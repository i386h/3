<!-- { "loadSidebar": true } -->
闽中理学渊源考 清 李清馥

钦定四库全书

史部七

闽中理学渊源考

传记类三

总録之属

提要

臣等谨案闽中理学渊源考九十二卷国朝李清馥撰清馥字根侯安溪人大学士光地之孙以光地废授兵部员外郎官至广平府知府是编本曰闽中师友渊源考故序文凡例尚称旧名此本题理学渊源考盖后来所改序称乾隆己巳而每篇小序所题年月多在己巳之后盖序作于草创之时成编以后复有所増入也宋儒讲学盛于二程其门人游杨吕谢号为髙足而杨时一派由李侗而及朱子转辗授受多在闽中故清馥所述断自杨时而分别支流下迄明末凡其派传几人某人又分为某派四五百年之中寻端竟委若昭穆谱牒秩然有序其中家学相承以及友而不师者亦皆并列以明其学所自来其例每人各为小传传之末各注所据之书并以语録文集有闗论学之语摘録于后考据颇为详核其例于败名隳节贻玷门墙者则削除不载间有纯驳互见者则弃短録长如廖刚传中删其初附和议一事胡宏传中但叙不持生母服为右正言章厦所劾而不详载其由盖为贤者讳古义则然不尽出乡曲之私也清馥父锺伦早夭清馥幼侍其祖光地多闻绪论故作是编一禀家训尚有典型虽意崇桑梓而无讲学家门户异同之见云

乾隆四十四年九月恭校上

总纂官 （臣）纪昀 （臣）陆锡熊 （臣）孙士毅

总校官 （臣）陆费墀

●闽中理学渊源考原序

清馥自雍正戊申歳辑订有志学録内外篇因详考朱子之学荟萃集成负荷统绪其平生师友多在闽中屡欲叅稽编録而未暇也乾隆辛酉年冬効职天雄适因公赴省道经博野谒副宪元孚尹公公即自述所学慨然念国朝魏环溪汤睢阳陆当湖及先文贞公四先生欲有待论列于朝宁因言濓洛关闽五子之书递衍八百年来家习户诵生于其乡者或亲炙或私淑其派别相续源流更易为寻遡倾聆之下与余夙心所拟者颇合归署后数月得病告休养疴少暇重寻旧簏得伊洛渊源録万氏儒林宗派宋氏考亭渊源録诸编録出次第订之目曰闽中师友渊源考曰渊源者是书以龟山载道南来罗李递传集成于朱而上溯周程以传千载不传之秘者也故以龟山冠冕编首各从派系递列相承不以世次论其先后而以师承订其旨归也唐初欧阳四门与翁林诸贤勃兴为开闽人文之始彼时师友未广也故列未及焉宋初海滨四先生与安定胡氏诸公同时倡学有鲁一变之风然派别未着也故另附本篇之后是道南者赓续虽名为衍绪而倡作则实为开先非独闽省一方所赖而实千古正学之宗也由元阅明成化间蔡虚斋陈剰夫周翠渠诸贤后先讲学起而倡述之经学称一时之盛中明以后学术漓杂迄于季造决裂判散使后生晚出不复见先正本来之懿先公感焉尝论吾闽之学笃师承谨训诂终身不敢背其师说以为近于汉儒传经遗意公余讲切每持此论以救末学之偏其意逺矣清馥窃谓近代异同之习胜者穷经实践之功微也今欲卑训诂而读经蔑师资而求道犹航断港絶潢以望至于海也不亦难哉自洙泗以来羣哲相承虽众论纷纭莫不以至圣为折中之准濓洛以后英贤日懋虽支流各异莫不以紫阳为论学之宗尝考紫阳之书明训诂溯师传力行一生使后人知圣功由下学以上达者其效于今益光矣今曰不问师承不稽传注目空前辈簧惑后人是宜贤者之所为戒譬犹守家之子忘厥髙曽榘矱其可乎吾乡先正素尚朴学自唐宋迄元明传经说理之盛溯厥渊源粹然者不少而所以奋起作兴者皆耆贤宿学启迪之功为多考其旨归大都崇奬典型共趋敦厚师传友授饬躬厉行是闽中习尚前辈述之屡矣今岁律屡更不揣固陋汇集诸家之传综其要者而纂録焉虽厯代学术不无升降盛衰醇疵互异然参互考订庻有以为知人论世之资征文考献之助独念大雅日逺载籍寖湮耳目所及挂一漏百旁搜逺绍是在来贤今圣天子崇重正学丕承列圣寿考作人之效海内真儒辈出尚论闽中国朝师友者更当详征博采以上溯道南之绪而阐发濓洛之传犹有望于后之君子乾隆十四年己巳六月二十七日癸卯阆里后学李清馥谨序

●凡例

一道南原委诸贤本传皆称先生称公闽书则从史例皆称名今斯録于诸儒宗师席并近代诸耆徳前辈称先生称公至各门徒则槩称名以别之

一是编目曰师友渊源则凡平昔所与诸儒往返论辨志气相合有交友一门私淑一门皆附之学派中非必尽及门亲炙也

一后世史家列传中间有载本人纂述一两篇者是欲存其立言之旨近世理学宗传明儒学案诸编其著述大畧皆附之传后仿旧也兹编规制仿之前人而立教宗旨则恪遵庭训所闻以奉一先生之言云览者若以此断断于同异之辨则非编録此书之意也

一是编原欲録其师友派别渊源故诸贤有传习源流者皆録于学派其无可考者阙畧尚多不得不有所遗也

一闽中诸公笺注经学者蒋氏垣黄氏海于篇末载之今各于本传附见不另别一门目但诸公笺注尽多亦不无阙畧焉

一评论诸贤在宋则以紫阳西山诸大儒为据元明以降兼采近世儒宗诸贤而谨遵庭训所闻者折衷焉

一睢州汤文正公纂洛学编其事实俱本原传使后人知所由来得以定其是非此祖述伊洛渊源録旧例也今所録诸传悉本原传存其旧名或有从别本増添者亦注増添原名以便考证不敢妄加増入

一闽中儒学开先始于唐欧阳四门至宋海滨四先生亦为倡学之始至龟山杨文靖公及中州二程先生之门仔肩道脉千圣心传系焉故今诸儒学派之编断自有宋列龟山为首盖以师承定其旨归不以世次论其先后也至唐欧阳先生为一代开剏之始余另约选登之闽学志畧焉

一学派中前已载入诸贤门徒者后别为门徒则单载其名字姓氏注云已见某氏门徒不重録

一学派一门其派衍遗漏尚多各郡遗书未能徧得尚有待増入

一朱子门人有无事实可考者照仪封道南原委例亦附姓名闾里于后

一増家世学派及交友一门亦本旧例也

一近世论学大都分别门户异同之论究非众言淆乱折衷于圣之归语载四科之目逸民数章亦备人品学术差等孟氏论伯夷伊尹栁下恵而愿学孔子此方是志学论道准的是编仿莆阳宋氏考亭渊源録遗意凡有师承派别者俱各叙出以见求师问道醇疵互着考同较异论世知人至夫各家派别亦畧以类相附览者当自得之

一宋代儒宗世衍家学者不少故于诸儒学派中特列其例以征其盛元明以来一家之学递衍其绪如武彛之胡崇安之刘麻沙之蔡者亦仅见矣今于明代诸儒世学择其嫓美前修者亦多録焉

一元代志乗甚畧故于逓述者无从稽访今于元史之外搜之续宏简録元文类八闽通志闽省各郡志各邑志闽书熊勿轩集吴闻过集吴草庐集陈石堂集清源文献道南源委道南统绪蒋氏八闽理学源流朱氏经义考尚愧疎漏限于闻见无如何也

一是録凡有玷于师友门墙者槩未敢登入是书欲録渊源之的不得不有所遗也

一诸学派就万氏季野儒林宗派録出参之蒋氏垣八闽理学源流黄氏海道南统绪何氏清源文献其本传本之闽书参之道南源委莆阳文献越章録闽省通志各郡县志伊洛渊源録宏简録名山藏黄氏日抄考亭渊源録理学宗传理学备考明儒学案吴氏诸儒述槩及厯代史书并行状志铭诸家文集更相考证

一国朝正学昌明儒宗相望闽中学派俟另録编辑至博征文献尚有望于名贤焉

闽中理学渊源考卷一

　

　　

　　广平府知府李清馥 撰

　　○文靖杨龟山先生时学派

　　闽学开自有唐欧阳四门倡起彼时人文未着也宋初所谓海滨四先生者与安定泰山徂徕同时其学已有近里之功彼时朋类未孚也至龟山先生得中州正学之的上肩周程统绪下启罗李朱厯代相传之奥于是圣学彰明较着而邹鲁濓洛之微言大义萃于闽山海峤矣夫程伯子以吾道之南赠属其行不再三传而紫阳集诸儒之大成是天欲开伊洛之道之南亦即鲁邹之道之南也昔贤心与道会妙契天合遂持符如左券信乎斯文之兴丧岂非天哉自是而后遂有海滨邹鲁之称我国朝道运昌明列圣肇基启佑圣祖崇儒重道表章有宋诸儒由朱子而来至今五百余岁矣实应王者受命之期而我皇上躬膺统绪显阐于天命人心之本以圣继圣千古而同符者矣谨按文靖杨公为程门髙弟圣祖仁皇帝曽赐匾额颜曰程氏正宗由是闽士愈争自濯磨礼陶乐淑之化于前尤有烈也溯吾闽宗风者其必以延津为星宿云

　　文靖杨龟山先生时

