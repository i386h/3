<!-- { "loadSidebar": true } -->
　　傅自得字安道其先济源人父忠肃公察遭靖康之难以忠义死国事公幼颕悟读书不数过辄成诵有至性生十年而忠肃公薨哀号思慕若成人事母爱敬饬备遭乱离遇父友陈公与义竒爱之抚其顶曰长必以文名天下年十四赋玉界尺诗语意警拔李公邴大惊异之因许归以女既乃从母定家于泉州为晋江人家贫夜燃薪与兄弟读书或至达旦遂博通六经诸史百家下笔为文辄数千言初用父荫补承务郎三监潭州南岳庙乃为福建路提点刑狱时安抚司檄宪司以漳浦兵所捕贼党悉斩之公力争乃命械繋诸县分鞫狱成以法诛其首数人葢全活数百人丐祠秩满通判漳州改判泉州寻差知兴化军剖决无滞讼发奸摘伏猾吏束手暇日延礼邦人士大夫之贤者郡以大治以不附秦桧力请老母便郡归飬桧怒授兴化军旋命以体究泉守赵令衿纳贿事被劾罢归后两年谏官挟旧怨复以前事为言遂夺公官徙融州为民至融杜门读书而中州人士官其土者亦皆以文字求指教居四年会黄公祖舜给事东省知公前事首末力言于丞相陈康伯以闻得内徙潮州未几复聴自便孝宗登极复故官未几枢宻林安宅又力荐于上除知漳州旋以少傅陈公俊卿荐遂再除知兴化军陛辞论尉利捕盗之赏妄执平民有至论死而不能自明者语未竟上遽曰今之儒者例以不杀为仁然杀人者死公徐对曰皋陶称大舜之徳曰与其杀不辜寜失不经上意亦悟即连称曰不辜则不可公退以语宰相时朝廷方议重强盗之法以公言而止逮至兴化治郡如前时会丁母忧归公性至孝以奉母故仕宦未尝出闽中服阕再除知漳州奏事称旨留为吏部郎中然公素以吏事自喜而铨曹守格法无所施为遂力乞外除直秘阁福建路转运副使陛辞上云素知卿有风力闽中多赃吏故命卿往公即奏治道去泰甚闽中去朝廷逺吏不知奉法然取其甚者一二人治之亦足以励其余上首肯之至治畧如前奏语然其候视极精明风采可畏爱吏亦不敢犯也寻知建寜寜国二郡复为福建路转运副使临安阙帅上命执政选有风力不阿权贵者为之执政拟二人以进上独指公以为可亟命召之除两浙西路提点刑狱时年已六十余矣自度性本刚介多与物忤不能俯仰于俗乃上章乞闲不允得移浙东乃复求为祠官得主管武夷山冲佑观秩满复知寜国府事以言者追论前体究事予祠罢归公性髙简不妄与人交家于泉五十年杜门自守读书奉亲外无他为州太守之贤者如宋之才王十朋周葵皆髙仰之待以异礼而公月不过一诣郡毎留语谈说道谊而已居闲无事只读书不辍客至觞酒论文道说古今苍头白髪意气伟然一日忽召所善前昭武守黄君维之新安守石君起宗置酒卧内与诀既而剧谈诙笑歌呼如常时翌日遂不起时淳熙十年秋八月也年六十有八积官朝奉大夫公于书无不读少治春秋中年读诗至鸳鸯之二章因悟比兴之体间为子弟论说多得诗人本意故太常丞吴棫来官泉州公闻其博通古学著书甚富相与往复不倦吴公悦之请序其论语十说谪居读易数日一周手书程氏传一通玩绎乆之纸为之弊其于子史百氏之书甞过目者皆畧成诵也识虑髙逺机警絶人少时闻朝廷夺刘光世军更遣儒臣代将叹曰是必且败事矣未几而郦琼等果叛曽觌自福州召还公移书丞相陈福公为言觌入必留留必为善人正论之害其后亦皆验少从外舅李草堂邴学为文得其指授微意既长刮磨灌溉其气骨雄健而闗键谨严波澜浩■〈氵皛〉而语意精切朱公韦斋及张公浚叶公梦得汪公藻张公嵲得其文皆爱重之汪公尤叹赏谓曰今世缀文之士虽多往往昧于体制惟吾子为独得之不懈古人可及也公晚岁始自次辑其文定为三十有二卷为至乐斋文集蔵于家尝为韦斋先生文序曰某少时学诗以作诗之要扣公公不以晚辈相遇而许从游念自少至老游南康父子间为最久相知为最深其卒也文公为状其行事西山真氏曰傅氏自献简公尧俞以髙文正学为元佑正臣一传而为忠肃再传而为至乐又再传而枢宻大坡之兄弟文章箓前后相望然傅氏之学虽本于献简而草堂李公汉老又其外家也草堂之文为中兴第一至乐父子实获其传而大坡蚤歳执经于父友紫阳先生之门渊源所渐则又出于伊洛顾不逺哉（朱子撰行状　新郡志稾朱　韦斋先生文集序　真西山文集）

　　附遗文

　　韦斋先生文集序曰文章之工拙繋乎人时命之通塞存乎天天人之适相合也为甚难是以古今负文章之名者未必得贵仕而都公卿之位者又未必以文章显也故吏部员外郎韦斋先生朱公建炎绍兴间诗声满天下一时名公巨卿交口称荐词人墨客传写讽诵如不及予少时学诗尝以作诗之要扣公公不以晚辈遇我而许从游间宿于闽部宪台从事官舍之东轩夜对榻语蝉聨不休比晨起则积雨初霁西风凄然公因为予举简斋开门知有雨老树半身湿及韦苏州诸生时列坐共爱风满林之句且言古之诗人贵冲口直致葢与彭泽把菊东篱下悠然见南山同一闗键三人者出处穷逹虽不同诵此诗则可见其人之萧散清逺此殆太史公所谓难与俗人言者予时心开神会自是始知为诗之趣别去未几而公下世予既为诗以哭公因求其遗编伏而读之爱其诗髙逺而幽洁其文温婉而典裁至表疏书奏又皆中于理而切事情乃喟然叹曰公之于诗文可谓至矣今世能言之士非不多也然浅则及俚华则少实是无他徒从事于末而不知其本之过也公幼小喜读书缀文冠而擢第未尝一日舍笔砚年二十七八闻河南二程先生之遗论皆先贤未发之奥始捐旧习朝夕从事于其间既久而所得益深故发于诗文自然臻此非有意于求其工也使其得通显于朝廷施诸润色而见于事业必有大过絶人者不幸位不嫓徳虽两入东观二为尚书郎卒不以其所长发抒又不得年而没天人之难合也如此可不太息也哉虽然人定亦能胜天故公之嗣子今南康太守熹能绍公之训早践世科而益笃志于伊洛之学安贫守道深山穷谷之中者三十余年明天子用宠嘉之即其家拜二千石君恳辞不获命强起视郡事逾年而政成讼简一旦走介二千里书抵予曰熹先人遗文江西遂将刋行而未有序引冠篇首先友尽矣不孤之恵诚有望于门下敢以为请予览书悚然追思东轩之集恍如隔世而绪言歴歴犹在公之木既拱而予苍颜白髪摧然其亦老矣怆岁月之不留懔余年其无几为之感慨不寐者通夕而病惫废书笔力衰退文不逮意独念自少至老游南康父子间为最久相知为最深得其父子之贤为悉故不敢以不能为辞若夫公之诗文自足以行后而传逺岂待区区之鄙言頋子蚤岁承诲迨老无所成得挂名集端以托不朽其媿且幸为何如哉公名松字乔年韦斋葢自号云淳熈七年夏四月既望河阳傅自得序

　　忠简傅景初先生伯成

　　傅伯成字景初自得子少従朱子学隆兴元年与兄伯寿同登进士第调连江尉授明州教授改知闽清县淳熈十年丁父艰服除知连江县疏筑水利溉田三千余顷民蒙其利庆元初为大府寺丞进言吕祖俭不当以上书贬朱熹大儒不当目以伪学又言朋党之敝起于人主好恶之偏与权臣意不合出知漳州律已爱民悉推朱子遗意而遵行之累迁工部侍郎时韩侂胄方议开边语尚秘伯成言天下之势譬如乗舟中兴且八十年矣外而望之舟若坚致岁月既久罅漏寖多茍安旦夕犹恐覆败况可徼幸以图所难相府灾同列相率往唁或谓偶然伯成正色曰天意如此官师相规时也遂陈三事一曰失民心二曰隳军政三曰启边衅言甚痛切进右司郎官出为湖广总领朝议欲纳金人之叛降者伯成言不宜轻弃信誓乞戒将帅毋使生事御史中丞邓友龙遂劾伯成罢之嘉定元年召对面论前日失于战今日失于和策虽主和尤宜修战守之备进权戸部侍郎拜左谏议大天在职五十余日抗疏十有三皆军国大义史弥逺与左相不叶或致弥逺意欲使有所弹劾谓将引以共政谢之曰吾岂倾人以为利哉疏奏乞诏大臣以公灭私左迁权吏部侍郎以集英殿修撰知建昌府诉蔡元定寃俾得归塟进寳谟阁待制知镇江府全活饥民瘗蔵野殍无数亷得圌山砦兵素结海盗捕鞫无一逸者狱具贷死黥隶诸军嘉定八年召赴阙以病乞休除寳谟阁直学士通奉大夫致仕理宗即位以先朝元老与杨简同召赐金带为太子竤废进昭明天常扶持人极之说弥逺甚恶之寻加寳文阁学士提举佑神观奉朝请闻大理评事胡梦昱坐论事贬戚然语所亲曰向吕祖俭之谪吾为小臣犹尝抗论今蒙国恩叨窃至此安忍无言遂抗疏曰方今内无良吏田里怨咨外无名将边陲危急亷耻道丧风俗益偷贿赂流行公私俱困正宜君臣上下忧边恤民以弥祸乱奈何以共工驩兠之罪加之言事之臣今廷臣无一人论救万一贬者死于瘴疠陛下有杀諌臣之谤史册书之有累圣治不报明年加龙图阁学士提举鸿庆宫复辞不受疾革手草遗奏朝服端坐而逝年八十有四赠开府仪同三司端平三年谥忠简伯成纯实无妄表里洞逹每称人善不啻口出语及奸人误国邪类害正词色俱厉真文忠徳秀序其兄子度文云予昔徜徉盘谷竹隠间倾公余论盖济岱典型之旧伊洛源流之正萃于公矣所著有竹隠居士集三十卷奏议十卷耋至六卷子壅康壅知漳州能行父政康知南剑州（考亭渊源録　弘简録　郡志）

　　（按文公绍兴丙子与安道先生游九日山时文公年二十七至忠简兄弟从游文公其年莫详待考）

　　直阁傅仲孚先生康

　　傅康字仲孚晋江人少受学孟父伯寿为文赡典用父任知古田县猾胥匿簿书赋入日少康籍胥家出所匿按核得实邑计以饶召为司农丞知汀州徙南剑剏祠堂祀周敦頥张载程灏程頥司马光陈瓘杨时罗从彦李侗朱熹廖徳明黄干诸君子籍废寺田入书院以赡生徒端平中累迁司农少卿兼右司谏习熟典章理宗甚材之督府挟重权多难从之请引谊拒却朝倚为重晚知袁州直徽猷阁致仕（闽书）

　　○文肃李草堂先生学派

　　按济岱李氏移家泉南数传济美志乗列云龛之子四曰缜曰维曰纪曰纶见于传者缜纶二公而已孙只谌一人真氏西山为撰墓碣今考谌之同辈尚有谊为建康通守尝以云龛之遗文嘱文公为序文公逡巡谢却后通守之弟谌又以为请文公于是受其书而为之序此见文公撰云龛文集序末今述云龛闽中家学谨録忠文赠运干宜之诗附后待考

　　文肃李草堂先生邴

