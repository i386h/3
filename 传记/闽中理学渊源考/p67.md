<!-- { "loadSidebar": true } -->
　　王迈字实之自号臞轩仙逰人既冠以文谒乡先正傅诚诚嗟异谓他日必以文名世嘉定十年进士第四人为潭州观察推官丁内艰调浙西安抚司干官会廷试详定官王元春欲私所亲置髙第迈显摘其缪元春怒嗾谏官李知孝诬迈在殿庐声髙免官调南外睦宗院教授真徳秀方守福州迈竭忠裨郡政赴都堂审察丞相郑清之曰学官掌故不足浼君俄召试学士院策以楮币迈援据古今考究本末谓国贫楮多弊始于兵议者徒患楮穷弗惩兵祸今当以核军实窒边衅为捄楮弊第一义又言修内司广营缮内帑宣索多厚施缁黄滥予嫔御未见裁撙徒闻有括田榷盐之议向使二事可行故相行之久矣又因楮以及时事言君子之类虽进而道未行小人之迹虽屏而心未服真徳秀在告闻迈对善之帝再相乔行简或传史嵩之复用迈言旧相奸险刻薄天下所知复用则君子空于一网矣迈由疎逺见上空臆无隠上为之改容言者劾迈论边事过寔魏了翁在经筵为理宗言惜迈去改通判漳州禋祀雷雨应诏言天与寜考之怒久矣曲糵致疾妖冶伐性初秋踰旬旷不视事道路忧疑天与寜考所以怒也隠刺覆絶攸嬉尊宠纲沦法斁上行下效京卒外兵狂悖迭起天与宁考所以怒也陛下不是之思方用汉灾异免三公故事环顾在廷莫知所付遥相崔与之臣恐与之不至政柄必他有所属此世道否泰君子小人进退之机于是台官李大同言迈交结徳秀了翁及洪咨夔以収虚誉削一秩免蒋岘劾迈前疏妄论伦纪请坐以非所宜言之罪削二秩久之复通判贑州改福州建康府信州皆不行淳佑改元通判吉州右正言江万里袖疏榻前曰迈才可惜不即召将有老不及用之叹理宗方然忽有尼者祗除知邵武军以亢旱应诏驿奏七事复以立济王后为先郑清之再相以左司郎官召力辞以直秘阁提点广东刑狱亦辞改右侍郎官谏官焦炳炎论罢予祠卒赠司农少卿迈本以学问词章发身尤练世务李宗勉尝论迈然迈独评宗勉为近世贤相徐清叟与迈有违言迈应诏谓清叟有人望可用故世服其公（宏简録　莆阳文献）

　　郑先生寜

　　郑寜按刘后村题郑寜文卷诗云昔侍西山讲习时颇于函文得精微书如逐客犹遭绌辞取横汾亦恐非争笛岂能谙雅乐绮纨原未识深衣嗟余老矣君方少勤向师门叩指归又小注后云西山先生编文章正宗如逐客书之类只作小字附见内诗歌一门初委子裒辑余取秋风辞西山欲去之葢其议论森严如此郑君试以此意求之可也（按此跋语自注云西山作跋考西山集中未得再郑君或即后村门士未可知也録此待考）

　　直阁郑子敬先生寅

　　郑寅字子敬永福人以父任补官歴知吉州召对言济邸寃状指斥权臣坐罢端平初调为左司郎中兼权枢宻院副都承旨又请为济邸立庙具言三边无备宿患未除宜正纪纲抑侥幸裁滥赏汰冗兵以张国势竟出知漳州除直寳章阁致仕卒寅静重博洽多识典故家所蔵书分为七畧曰经曰史曰子曰艺曰方伎曰文曰类真徳秀李燔陈宓皆与为友燔尝疏荐海内名士十二人寅其一云（闽书）

　　宗教詹叔简先生师文

　　詹师文字叔简崇安人举庆元二年进士刻意好学调婺源尉捕盗有功不欲上以希赏再调江西宪司检法官谳狱无寃后授西外宗教以归与真徳秀邹应龙交游有幔亭遗槀及通典编要（建寜府志） 

　
闽中理学渊源考卷三十一

　

　　

　　广平府知府李清馥 撰

　　○温陵曾氏家世学派

　　尝考曾氏家世自集贤曾公会暨鲁公公亮父子继起伟望硕徳奕世相承宋史论鲁公以静重镇浮练达老成归之行状载公居家谨严虽在髙位常屈已下士自布衣至公相以清约自持其家率公之教修亷隅力学问如寒士观此其积厚流光自有本也其后嗣贤硕辈出如天隠先生恬尝从龟山杨文靖上蔡谢显道诸先生讲切问学有上蔡语録二夲秦桧当国时不为诎至南渡后公之从孙从龙歴官叅知政事不附史弥逺以节槩显著其家运盛衰与国运相为终始宋亡蒲寿庚附元为中书左丞辟宋故臣之在泉者复其官维时秉莭不赴者甚伙而曾氏一门与庄氏留氏傅氏时称四府确守臣轨说者谓曾氏谋举义兵后族姓为寿庚所杀多半逃徙庄留诸裔亦不受其官皆节槩之卓卓者故共録之以着家世源流之逺云

　　宗丞曽天隠先生恬

　　曾恬字天隠鲁公公亮元孙少从杨龟山谢上蔡陈了翁刘元城诸贤逰为存心养性之学绍兴中仕至大宗正丞秦桧当国守正不为诎求外祠得主管台州崇道观有上蔡语録二卷（新郡志　闽书）

　　少师曾君锡先生从龙

　　曾从龙字君锡晋江人鲁公公亮四世从孙初名一龙庆元五年进士第一寜宗为改今名授签书奉国军莭度判官累官起居舍人兼太子右谕徳使金还转官疏言州郡累月阙守而以次官权摄彼自知非久何暇尽心幸而除授民望其至如渴仰饮足未履境又复他罢矣郡帑所入歳有常数而毎易一守供帐借请少当不下万缗然则轻于易置公私俱受其病欲望明诏二三大臣郡守有阙实时进拟求避惮行者悉杜絶之开禧间匄外知信州戍卒行掠境内从龙寘于法索得妇人衣命枭于市闻者肃然嘉定初召还以右史摄西掖论驳剀切训辞典严迁礼部侍郎充金国生辰使执礼不挠还为刑部尚书嘉定六年秋阴雨召对乞放繋囚修徳政畜人材饬边备寜宗善其言七年拜礼部尚书知贡举疏奏比来循习成风文气不振学不务根柢辞不尚体要涉猎未精议论踈陋缀缉虽繁气象萎薾诏下其疏风励中外进端明殿学士签书枢宻院事十二年叅知政事疾胡榘憸壬排沮正论奏陈其罪榘嗾言者劾罢奉祠既而起知建寕府丁内艰服除改湖南安抚使厚重镇俗清明监物峒獠雠杀严兵压境示以威信在镇二年节正费却私例创平粜仓新庙立学以养士湘人勒石纪徳改知隆兴府复请祠端平元年授资政殿大学士累迁叅知政事兼同知枢宻院事时有二京之役极论南兵轻进易退未几言验进知枢宻院兼叅知政事明年冬敌窥襄淮警报沓至遂以枢宻院使督视江淮荆襄军马疏言边面辽逺声援不接请并建二阃诏许专督江淮以荆襄属魏了翁既而朝论患边用不给迟其行有旨留之枢筦命了翁并领督府未几了翁亦罢从龙以始志不遂忧悒致疾卒理宗震悼辍朝遣使临奠赠少师从龙秉心忠实有特操当史弥逺用事时絶不相附士论尤归焉真文忠曰公以庆元抡魁尝陪辅先帝大政令名粹徳荐绅宗之弟用虎天麟治凤皆为显仕（万厯郡志　新郡志　宋史　真文忠公集）

　　备考

　　真西山先生潭州重修大成殿记畧曰资政殿学士清源曾公以廊庙之旧作牧于星沙厚重镇俗如岳之弗揺清明鉴物如湘之不波岁未期而百度修众志服环九郡五十城既帖帖无事则思所以驱其人于礼乐之域者顾瞻黉序先贤先师之位在焉而庙殿规模大类浮屠氏公为蹙然弗寜乃属郡学职诒书于南宫舍人锺君震考辟雍制度为图以来命掾吏之才者视其役撤去陪厦敞为新宫凡二十有六楹昔之闇郁倐焉亢爽于严奉祀事为宜于是宫墙外内巍然奂然州学正迪功郎锺景仁等以书来谂曰自侯之莅吾土也尝一新其学矣而斯独未之及意者其有待乎今虽成于公固亦侯之志愿有以识之某惟畴昔之役盖尝自谓尽矣而堂皇门闼之易见者皆莫之察而重以累公况于休戚情伪之窈微其不属耳目者何限某于是窃有感焉而又以自媿也故不复辞而书其事然惟公之斯举也徒以儒者之宫而类浮屠之制犹思所以正之况今之世华居而貊道儒名而墨行者滔滔皆是其可熟视而莫之救乎推公之志使一日尽行其学于天下必将息邪距诐而杨墨贼仁义无君父之教不得骋也必将尊王黜伯而管商申韩矜权智骛功利之说不得施也儒者之功必至于是而后有以为天常人纪之重非公孰任之公以庆元抡魁尝陪辅先帝大政令名粹徳荐绅宗之其治潭之政多可书今皆不书独书所以幸乎潭之士者

　　○温陵留氏家世学派

　　按宋宁宗时伪学禁起时以周公必大赵公汝愚王公蔺与忠宣留公四人为首后赵公罢相窜永州朱子落职蔡季通窜道州周公贬秩而公亦落职罢祠贬邵州居住与诸贤一时同为进退矣朱子语类载公曾以书问诗集传数处文公以书示学者曰他官做到这地位又年齿之髙如此虽在贬所亦不曾闲度日公等岂可不惜寸阴又朱子集中与公往复书问皆极推许焉林氏次崕称公出入三朝一时相业建储之议视赵忠定为是邵阳之贬适表平生非不幸也贤子贤孙萃于一门天之福善久而未艾云今録其著者载于篇

　　忠宣留仲至先生正

