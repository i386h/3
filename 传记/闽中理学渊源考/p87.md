<!-- { "loadSidebar": true } -->
　　陈谨字徳言闽县人为文温厚平实指言时事不激不阿徐文贞阶为考官深器之嘉靖三十二年廷对世宗亲擢第一授翰林修撰文贞留与语见其于天理人欲君子小人之际辩之晰而持甚坚已察其所为自朝谒外闭门读书不轻交接妄取与益重之后三年遣使册封藩府以拜命后期出为惠州推官居一年改南京太仆寺丞寻改尚寳寺丞又三年转南京国子司业考绩入都留为中允踰年丁父忧守制家居谨夙有才名又温润醇雅晋接不倦士人快覩乐从造门请业殆无虚晷居一载会其家人与兵卒相殴谨出解之要绖在身无威仪遂为乱梃所伤卧病月余卒事闻京师给事中岑用宾劾闽抚汪道昆威令不行于士卒养成桀悍之气白昼大都贼虐近臣恬不为怪宜亟罢道昆然后按治诸骄卒以正法纪疏入上罢道昆回籍听调令巡按御史陈万言捕首恶把总曹一麒等万言以属监军副使金淛淛恐生变白万言待一麒护客兵归日捕之一麒等乗间亡去万言以闻淛坐夺俸一月葢嘉靖之季闽冦甫定客兵骄悍法纪玩愒矣所著有内制集诗文稿藏于家子一愚（闽书　通志）

　　游击陈季立先生第

　　陈第字季立连江人少博极羣书文名甚着倜傥自负喜谈兵嘉靖四十一年戚继光征倭至连第与定平倭策俞大猷应召聘与俱随以邉事上书大司马谭纶竒而荐之起家京营守古北口歴游击将军屡有战功以忤巡抚吴兊拂衣归时年近五十絶意仕进惟以著述自任作伏羲图赞一笔圆成不待竒耦离析而万千五百二十之策悉出自然又作毛诗古音考尚书疏衍麟经直指屈宋音义皆考古证今理解精醇金陵焦竑老年好学第闻之裹粮至白门与相辨析竑叹服自谓弗如晚出游五岳足迹几遍天下闽巡抚屡行荐辟皆不就卒年七十七门人彚集其所著词赋漫题松轩讲义意言谬言寄心集书札烬存蓟门兵事防海事宜东番记塞曲粤草等书并刻行世 

　
闽中理学渊源考卷四十七

　

　　

　　广平府知府李清馥 撰

　　○隆万以后诸先生学派

　　前辈尝言古人罢黜百家独尊孔氏之旨者欲其道术之一也明之中叶喜新立论诋讥前儒渐趋诡僻士习由是多歧其始葢由一二聪明才辩之徒厌先儒敬义诚明穷理格物之说乐简便而畏绳束说者谓其端肇于南宋之季朱子彼时曽痛切言之谓此事实闗世变明之末造得无类是乎三山先正如叶氏朝荣翁氏兴贤卢氏一诚诸公于波靡俗弊之余独屹然为师表指南维持终不坠易之硕果诗之典型葢近之矣

　　郡守卢诚之先生一诚

　　卢一诚字诚之福清人万厯八年进士授行人歴迁南京户部郎江右守臣为南昌新建二邑诸改折时邑多贵人莫敢难一诚曰南都根本重地四方多故兵食日増虚廪庾以自弱非计之得力格之白下士大夫俎豆王新建招一诚入社讲学谢不徃曰吾不能口诵程朱而心叛之也出知潮州毫无染指有黠僚筦郡榷干没多以其余遗一诚一诚怒斥之台使知其亷欲并属以榷事一诚曰奈何夺丞倅职无已请为稽核可耳凝操峻行为守郡仅见晚岁居道山麓有朱子石室清隠斋杜门谢客手着四书讲述学者奉为指南云（通志　道南源委）

　　副使邓汝髙先生原岳

　　邓原岳字汝髙闽县人万厯二十年进士由户部郎出督滇学升湖广叅议晋副使卒原岳岩岩岳岳所至以强直称在滇时税珰虐焰纵爪牙笞辱诸生原岳捕治之囊以三木珰逊谢乃解叶向髙铭原岳墓称闽自国初林子羽王孟扬辈以诗名号十才子其后则有郑吏部继之吏部殁絶响矣年来才士蔚起复修明其业而邓公为之鼓舞其间风雅大振云（闽书　通志）

　　员外郎王永启先生宇

　　王宇字永启闽县人万厯三十八年进士歴南兵部武选员外郎尝有徳于南部武弁众建祠雨花台祀之后擢山东督学叅议又转北户部员外郎着有诗文集及经书说行世

　　王穆仲先生梦谼

　　王梦谼字穆仲古田人乡举不第试太学补第一聚徒乡校学者师之（闽书）

　　贡士李士殷先生仕黼

　　李仕黼字士殷长乐人表望学校四方名士多出其门家贫却诸生贽礼教人以孝弟修身为本兄弟四人养葬父母皆出其手着五经纂要及贡而卒（闽书）

　　陈五云先生名世

　　陈名世字五云福清诸生母林患脾痛号呼不堪名世啮指分痛至老左手两甲犹脱娶王氏奁厚名世承母志分给兄弟之贫者父母卒哀毁几失明终身孺慕不衰所著有杂记二十四卷礼记彚二百余卷卒年七十四（通志）

　　推官林穉虚先生茂槐

　　林茂槐字穉虚福清人万厯二十三年进士授梧州推官治有异迹着有音韵订讹字学书考四书经史决疑等书（通志）

　　侍郎董崇相先生应举

　　董应举字崇相闽县人万厯二十六年进士初任广州教授税珰李鳯恃威宠欲得学宫闲地驰射应举率诸生羣斥之珰气夺又禁珰系马宫墙召为南博士转南吏部改北扬歴四司所举髙攀龙郑三俊刘宗周等皆得召用迁太常少卿疏请安揷流民开垦屯田诏拜都察院右副都御史奉命至天津买荒苇地开屯自涿州武清寳坻保定青县三河延袤千里所屯种一十八万畆有竒募人开河治闸以便海道岁兑运四万八千三百余石复请葛估屯兵以所入抵饷无转输和籴之费书数十上皆得旨崔魏忌之目为党人因格其议以所屯隶州县遂无成功复迁户部侍郎督理钱法条陈凿凿为附珰者诬奏夺职居乡建筑附海城堡及疏水利修学校置社仓义田议官籴严海禁论澳课皆造福桑梓暇与诸生讲学老而不倦着有崇相集十七卷卒年八十三（通志）

　　纪事林行甫先生子勉

　　林子勉字行甫闽县人万厯恩贡选长泰训导教士先实行时亷其贫者周之转泉州府教授相国李廷机每称为金玉君子擢益府纪事归着有易经说四卷蓬草五卷石溪集八卷子应典字仪廷以贡选云和训导着有经史要二十卷古今竒观十卷宦游草二卷龙门集六卷长孙贽卿善诗文有传砚堂集三十卷季孙荣芬顺治辛卯举人翰林待诏工词翰有如兰稿（新福州府志） 

　

闽中理学渊源考卷四十八

　

　　

　　广平府知府李清馥 撰

　　○福清叶氏家世学派

　　福清在宋王信伯先生开河洛宗派厥后传之纲山陈氏亦之陈氏藻林氏希逸是此邦实文献之区也明代叶良时先生以师儒夙学启迪后嗣为一代元勲硕徳其立论持躬诱掖后进葢祖洛闽而确守乡先正之遗者明季彼时学术波靡文忠实负荷其责其培植善类扶持正学与吾郡李文节何镜山诸公相徃复实一时中流砥柱矣

　　赠公叶良时先生朝荣

　　叶朝荣字良时福清人应隆庆改元恩贡授九江通判洁已恤民负逋毕登佐榷闗秋毫不染免商缗无算台使者贤之令摄瑞昌令有疏河功再摄彭泽有修城功擢知养利州筑城建学凿塘垦田暇则与诸生谈说经术州俗一新卒之日书卷数函衣裳数袭而已士民立祠祀之生平淡薄勤苦惟读书穷理为务四书五经性理纲鉴黙诵如流至老无一字遗忘尤精于诗自言吾说诗不在文字于治乱兴衰之故灿若指掌五经奥义具在其中茍有用我举此可行也四方执经者如云所著有诗经存固四书述训芝堂藁行世子向髙（通志　闽书　道南源委）

　　文忠叶进卿先生向髙

