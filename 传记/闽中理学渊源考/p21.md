<!-- { "loadSidebar": true } -->
　　李纲字伯纪其先江南人唐末徙邵武父夔与杨龟山先生同为诸生肄业上庠相友善公登政和二年进士及第积官监察御史以言事忤权贵改比部员外郎迁起居郎宣和元年京师大水疏言阴气太盛当以盗贼外患为忧调监沙县税务七年为太常寺少卿金人渝盟边报狎至朝议欲避敌公上御敌五策因语给事中吴敏曰皇太子恭俭闻天下以守宗社可也敏曰监国可乎公曰肃宗灵武之事不逮号不足以复邦而逮号之议不出于明皇后世惜之翼日敏请对因言李纲论与臣同有旨召公入议公刺臂血上疏于是徽宗内禅之议遂决钦宗即位召对延和殿时遣李邺使金议割地公奏祖宗疆土当以死守何可尺寸与人钦宗嘉纳除兵部侍郎靖康元年以吴敏为行营副使公为参谋金兵渡河徽宗东幸宰执议请上暂避敌锋太宰白时中谓都城不可守公曰都城宗庙社稷百官万民所在舍此何之但当整饬军马固结民心坚守以待勤王之师钦宗问可将者宰相因推公即除尚书右丞又以公为东京留守公为钦宗力陈所以不可去之意钦宗意颇悟会内侍奏中宫已行钦宗变色仓卒降御榻曰朕不能留矣公泣拜以死邀之钦宗顾公曰朕今为卿勉留治兵御敌专以责卿公惶恐受命未几复决意南狩公趋朝则禁卫擐甲乗舆已驾矣公急呼曰尔等愿守宗社乎愿从幸乎皆曰愿死守公入见曰六军父母妻子皆在都城愿以死守万一中道散归陛下孰与为卫且敌兵已逼倘知乗舆未逺健马疾追何以御之钦宗感悟遂命辍行公传旨语左右曰敢复有言去者斩禁卫皆拜伏呼万岁六军闻之无不感泣命公为亲征行营使以便宜从事公治守战具不数日毕敌兵攻城公身督战募壮士缒城下斩酋长十余人众数十级金人知有备又闻钦宗已内禅乃退求遣大臣至军中议和公请行上遣李棁公曰臣恐棁怯懦误国家钦宗不听竟遣棁往金人须金币以千万计求割太原中山河间地以亲王宰相为质棁不措一辞还报公谓所需金币竭天下且不足况都城乎三镇国之屏蔽割之何以立国至于遣质即宰相当往亲王不当往若遣辩士姑与之议宿留数日大兵四集彼孤军深入不得所欲亦欲速归此时与盟则彼不敢轻中国而和可久也宰执议不合公不能夺求去钦宗慰谕曰卿第出治兵此事当徐议之公退则誓书已行所求皆与之以皇弟康王及少保张邦昌为质时朝廷日输金币而金人需求不已日肆屠掠四方勤王之师渐有至者种师道姚平仲亦以泾原秦凤兵来公奏言金人无厌势非用师不可且彼以孤军入重地当以计取之今若扼河津絶饟道分兵复畿北诸邑而以重兵临敌营坚壁勿战俟其食尽力疲然后以一檄取誓书复三镇纵其北归半渡击之此必胜之计也钦宗深以为然约日举事会姚平仲急于要功先期夜斫敌营欲生擒斡里雅布及取康王以归夜半中使传旨谕公速援公率诸将旦出封邱门与金人战却之平仲竟以袭敌营不克惧诛亡去金使来宰相李邦彦语之曰用兵乃李纲姚平仲非朝廷意遂罢公以谢金人太学生陈东等诣阙上书明公无罪军民集者数十万呼声动地至杀伤内侍钦宗亟召公公入见泣拜请死钦宗亦泣命公复为尚书右丞充京城四壁守御使公下令能杀敌者厚赏众无不奋跃金人惧稍稍引却且得割三镇诏及亲王为质乃退师除公知枢宻院事公奏请如澶渊故事遣兵护送且戒诸将可击则击之乃以兵十万分道并进将士受命踊跃以行宰相咎公尽遣城下兵追敌恐仓卒无措急征还诸将已追及金人邢赵间遽得还师之命无不扼腕迨公力争复追而将士解体矣诏议迎太上皇还京徽宗还次南都以书问改革政事之故且召吴敏及公公至具道皇帝仁孝思慕欲以天下养之意请陛下早还京师语多调和两宫徽宗感悟出玉带金鱼象简赐公时北兵已去太上还宫上下恬然置边事不问公独以为忧靖康元年四月公在宻院与同知枢宻许翰议调防秋兵时太原围未解种师中战没师道病归南仲曰欲援太原非纲不可乃以公为河东北宣抚使公即移疾乞致仕且曰此必有建议不容臣于朝者辞章十余上许翰书杜邮二字遗公公惶恐受命行次懐州有诏罢减诸路所起兵公奏太原之围未解河东之势甚危臣出使未几朝廷尽改前诏臣诚不足任此且以军法勒诸路起兵而以寸纸罢之臣恐后时有所号召无复应者矣疏上不报御批日促解太原围而诸将承受御画事皆专达宣抚徒有节制之名俄又以议和止公进兵毎一次诏下公皆上疏极论之不报未几徐处仁吴敏皆罢而相唐恪进聂山陈过庭李回等公闻之叹曰事无可为矣即上疏丐罢曰自秋以来沿边探报金人日聚兵为南牧深入之计朝廷日罢兵如太平无事之时无谓和议之使一遣便可恃以为安也乃命种师道代公而召公赴阙寻除观文殿学士知扬州公奏辞未几以公专主战议丧师费财落职予祠责授建昌军安置再谪江宁及金兵再至钦宗始悟和议之非除公资政殿大学士领开封府事公行次长沙被命（按行状靖康元年冬都城围急朝命始以京尹召公至次年四月公始闻召命其辞免开封府事表文云果闻铁骑再犯金城号令阻隔者半年烟火断絶者千里虽心驰魏阙之下常梦清都而身滞江湖之濵莫陪义旅）即率湖南勤王师入援未至而都城失守矣髙宗即位拜尚书右仆射兼中书侍郎趣赴阙力辞不许因上十事以比姚崇一议国是二议巡幸三议赦令四议僭逆五议伪命六议战七议守八议政本九议久任十议修德翌日颁公议于朝堂惟僣逆伪命二事留中不出于是公再言留中二事乃今日政刑之大者陛下欲建中兴之业而尊崇僣逆之臣何以示四方不问伪命之污何以厉时节时黄潜善主邦昌甚力公因泣拜曰臣不可与邦昌同列当以笏击之陛下必欲用邦昌苐请罢臣髙宗颇感动乃贬邦昌潭州吴并莫俦而下皆迁谪有差公又言羣臣能仗节死义者在内惟李若水在外惟霍安国愿加赠恤髙宗从之因诏诸路询访死节者以闻有旨兼充御营使入对奏当今之务非有规模而知先后缓急之序则不能以成功所谓规模者外御强敌内消盗贼修军政变士风裕邦财寛民力改弊法省冗官诚号令以感人心信赏罚以作士气择帅臣以任方面选监司郡守以奉行新政俟吾所以自治者政事已修然后可迎还二圣此所谓规模也至于所当急而先者则在料理河北河东葢河北河东者国之屏蔽也莫若于河北置招抚司河东置经制司择有才略者为之使宣谕天子恩德所以不忍弃两河与敌之意有能全一州复一郡者以为节度防御团练使如唐方镇之制使自为守非惟絶其从敌之心又可资其御敌之力此最今日先务也髙宗善其言问谁可任公荐张所傅亮遂以所为河北招抚使亮为河东经制副使开封守阙公荐宗泽髙宗从之时议遣使于金命草表奏言尧舜之道孝悌而已陛下以二圣逺狩不甘寝食此孝悌之至正宜枕戈尝胆使刑政修而中国强则二帝不俟迎请而自归不然虽冠葢相望卑辞厚礼恐亦无益乞降哀痛之诏以感动天下又乞省冗员节浮费髙宗皆从之一日论靖康事髙宗曰渊圣勤于政事览章奏终夜不寝何以卒致播迁公曰人主之职在知君子小人而进退之则大功可成否则虽衡石程书无益因劝上以明恕尽人言以恭俭足国用以英果断大事皆嘉纳焉又奏臣尝言车驾巡幸之所闗中为上襄阳次之建康为下陛下纵未能行上策当且适襄邓示不忘故都以系天下之心不然中原非复我有车驾还阙无期矣髙宗乃诏谕两京以还都之意读者皆感泣未几有诏欲幸东南避敌黄潜善汪伯彦实阴主之髙宗意已决纲谓国之存亡于是焉分吾当以去就争之即上疏极论其不可疏上留中不出已而迁公为尚书左仆射兼门下侍郎黄潜善除右仆射兼中书侍郎公奏招抚经制臣所建明而张所傅亮臣所荐用今潜善沮所与亮正所以沮臣亮竟罢因再疏求去先是公尝具三疏请募兵买马与募民出财助兵諌议大夫宋齐愈闻而笑其非策疏论之未几齐愈以议立张邦昌僭逆附伪之罪坐诛张浚乃劾公以私意杀侍从且论其买马招军之罪诏罢为观文殿大学士奉祠尚书右丞许翰言公忠义舍之无以佐中兴会髙宗召见陈东东言潜善伯彦不可任公不可去东坐诛翰遂求退后有旨夺公职居鄂州公为相仅三月而张所旋以罪去傅亮以母病辞归招抚经制二司皆废车驾遂东幸两河郡县相继沦没金人攻京东西残毁闗辅而中原盗贼蠭起矣绍兴二年除观文殿学士湖广宣抚使兼知潭州是年荆湖江湘盗以万数方议屯宿重兵鼎澧岳鄂荆南一带以图恢复中原之渐议未及行而諌官徐俯刘裴论劾复罢奉祠西京崇福宫福州居住四年冬金人及伪齐来攻公具防御三策诏付枢宻院及三省施行五年诏问攻战守备措置绥懐之方公奏言宜于防守既固军政既备之后即议攻讨至于守备之宜则当料理淮南荆襄以为东南屏蔽有守备矣然后议攻战之利分责诸路因利乗便收复京畿以及故都断以必为之志勿失机会若夫万乗所居必择形胜建康江山雄壮地势寛博宜权驻跸至于西北之民其心未尝一日忘宋天威震惊必有结纳愿为内应者宜给之土田予以爵赏优加抚循使益坚戴宋之心因条上六事髙宗赐诏褒谕除江西安抚制置大使兼知洪州及张浚以吕祉败引咎罢相言者引汉诛王恢为比公言浚措置失当诚为有罪然其区区徇国之心有可矜者愿少寛假以责来效时车驾将幸平江公以为平江去建康不逺徒有退避之名不宜轻动八年朝廷遣王伦使金还与金使偕来以诏谕江南为名公愤懑上疏言卑辞厚币废祖宗之业失生灵之望愿陛下请诏群臣讲明长久之策择善而从之疏奏虽与众论不合髙宗曰大臣当如此矣九年除知潭州荆湖南路安抚大使具奏力辞遂允其请十年薨年五十八讣闻朝廷轸悼遣使赙赠抚问其家给丧葬费赠少师官其亲族十人孝宗朝谥忠定公筮仕三朝负天下之望以一身用舍为社稷生民安危虽身或不用用又不久而其忠诚义气凛然动乎逺迩毎宋使至燕山必问李纲赵鼎安否宋史论当时排和议以御敌为己任者在廷惟公一人而已夫公之进退布衣之士捐生为白于朝非忠所动曷能尔顾反不信于主上取嫉于同列至如张浚贤者亦不免见忌而訾其短呜呼无亦天未悔祸使然耶公晚年于易尤有所得着易传内篇十卷外篇十二卷颇取卦变互体为说动有所稽异于今世君子所辨释又着论语详说十卷文章歌诗奏议百余卷又有靖康传信録奉迎録建炎时政记建炎进退志建炎制诰表札集宣抚荆广记制置江右録（宋史　名臣传　宏简録）

　　○文昭林拙斋先生之竒学派

