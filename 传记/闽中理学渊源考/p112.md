<!-- { "loadSidebar": true } -->
　　蔡元伟字伯瞻晋江人宋忠惠襄后襄两守泉州其三世孙橚再莅是邦四世怛因移家焉元伟总角受学则己有孝弟称尝受易于童含山徐泗涯洪新斋之门既为诸生浙人宪副方豪求易师于泉新山顾珀朋山留志淑二公以元伟应聘方延致家塾为其子师夙兴夜寐己自严矣久之见程端礼家塾日程皆宗晦翁教人之法叹曰学当如是即手抄服行慨然有求道之志领嘉靖辛卯乡荐不干有司舌耕为养于漳泉间者凡十年始就授罗田教谕所以教士即举业之中黙诱之圣贤之域擢徳安令一以节爱为本毎退食取小学近思录伊洛渊源录本朝薛胡二子粹言揭观成诵一时政事真有得于学道爱人之遗士大夫交口称之迁杭州府通判入觐事竣乞终养冡宰李黙知元伟命考功恳留归署钱塘印一月民甚称平擢抚州同知下车数日巡按御史委督乐安逋粮乐安素称刁邑元伟寛命令去鞭笞皆相继输纳复还府治耆民送者盈路谓自髫穉至今目见征粮官莫如蔡公无何乐安复有刼库之变再被委往忽流贼数千焚掠南丰等邻邑县故无城元伟召乡民精锐者设险扼隘自着戎衣演武教场贼闻不敢近县狱久壊风寒莫蔽蒸为疠疫元伟欲作新狱居之纵囚归命狱成乃至狱成囚并如期至复委署崇仁崇亦无城不数日报贼突至元伟督兵渡河杀贼数十人余皆遁散丁外艰丧塟毕以泉中倭棘慕建寜有考亭遗风遂移居之元伟学尚程朱而重躬行与紫峯同时讲学其所寘力惟在饮食起居动静语黙辞受取与之际其待次诠部时适同乡主政周天佐陈言申救杨侍御爵疏入上震怒下诏狱竟毙杖下时权奸遣人侦其所以缙绅嗟噤莫敢收视元伟独慨然往治其殓且奋笔为文祭之复着七难论以悲伤其意人服其勇黄恭肃为司冦日伟贻书劝归与言大臣去就之正道徳功名之辨恭肃深纳之语人曰非秉道徳崇风节者不能出此言读其书可想见其人矣其自治之勤或至提撕少懈过失复生辄抚膺泣下长跪自罚作日厯自识生平名考徳录而自序曰松庄子少不自揣量非圣贤书不观非孝弟之志不存非天地古今之运化英雄豪杰之作用无以入吾思也气拘物蔽鞭策不前悠悠作辍出入是惧于是有是书之作所云考徳有二一则时常省克而时识之以自稽其理欲分数之多少一则随其学之有得心之有开即便札记以验器识之髙下浅深以为进徳之助居常服膺晦翁之言以为世间事须臾变灭皆不足寘胸懐惟有穷理修身为究竟法赖天之灵幸有所知好学性生至老弥笃厯官虽久此心淡然中屡遭家难备尝变故毎自叹所遭之穷而此志终颠扑不破晚年闲静之中咀嚼益旨行以不息之功加于未死之年不有得于今必有得于古不有合于人必有合于天则所谓不知不愠之地或可几万一焉又着有四书折衷易经聚正各若干卷其云松庄者其先祖怛家郡城外十里许遶宅皆松王梅溪守泉时题为万松庄元伟取自号也（闽书　旧郡志　张天叙撰本传）

　　备考

　　黄恭肃公光升书蔡公传后云蔡君元伟居家时余尚黍秋官卿方有归志君以书招余隐其畧云昔向敏中迁仆射门前寂然絶无贺客真宗叹羡以为大臣所难公毎归家寂静无车马之喧不让于敏中亦今世所希见者张忠定公初及第时以诗遗逸人傅霖云当年失足下渔矶苦恋明时未得归寄语巢由莫相笑此心不是爱轻肥后果未老告归钱若水之急流勇退至今为美谈今髙寿耳顺与伟同庚伟精力寖衰计前途遥逺而公为造物所独厚必寿登期頥可卜也但老杜亦有古稀之惧人生亦当优游林下二十年方享真乐不然再侵几年似与钟鸣漏尽而夜行不休者无异矣四时之序成功者去若宦成名立不蚤休退匪惟有违于大臣之义不知者仅以为功名之士平生之所辛勤以自立者亦只成就一个功名而未能深于道徳之域亦输人一头地矣此非相爱之深欲期公作天下一完人不敢出此言亦非公不敢以此言进惟恕其狂矜其愚而不加罪幸甚伟碌碌无足为道惟日求新得以益旧闻日攻新恶以赎旧愆修身俟死别无外念特孤立无助以兹怏怏伏望进而教之使不终为弃物恩当如何报也余读其书而归志愈决三疏得旨则蔡君没矣于乎滔滔时世畴不以功名相劝勉非秉道义崇风节者谁肯出此余故录其书于传后观者亦可以想见其为人

　　佥事王宾之先生宗会

　　王宗会字宾之起家大理评事转寺副寺正明恕详谳每多平反自其未遇受知于郡守程秀民及入仕秀民身后为里豪所齮龁宗会为直枉衢有柑橘之饶宗会捐百金买柑园一区供程祀程人名曰王氏柑有权相欲罗致门下宗会不就邅回冷署者十余载始转广东佥宪寻卒官（闽书）

　　王未斋先生国辅

　　王国辅字忠甫号未斋晋江人当嘉靖间蔡松庄与何怍庵同时讲易国辅尊之为师松庄知之尤深妻以女国辅事继母至孝畜异母弟至友蔡松庄久居建州临殁无子作诀书割田遗国辅而国辅不受每朔朢具衣冠作礼祖先于寝门之内诱子弟读书作谱垂训常欲仿古礼如河东义门湏有力行之而皆不果读书寒热不废为词章刻苦沈涵十入棘闱主司拟中选而卒不与尝一游邓州其守滕公请国辅为邓中弟子开讲从者百余人开封守闻之即延为其子师不久倦游遂归孙有栋又从镜山先生受业焉（何司徒撰本传）

　　○教谕沈潜吾先生亨学派

　　按圣学传人惟澹泊明志寜静致逺者可克负荷中庸闇然日章之君子似之观先生恬澹著书不树声誉虽寂寞一时而异世考论徳业者推焉可见此学在笃实功夫

　　教谕沈潜吾先生亨

　　沈亨字体敬一字潜吾晋江人少惇笃言动不茍潜心易学深契蔡文庄之旨毎读孝经小学辄掩卷静思求所以不愧古人者教人以孝弟忠信为先时方尚讲学亨曰学在躬行而已嘉靖乙卯以贡授新会训导谆谆以人伦日用为诸生训勉其贫者捐俸周之新会士子颂其有师之尊有父之亲升宜山教谕其教一如新会未几致仕诸生恳留不忍释归家数年卒亨自做秀才时即以古有道自待孝事二亲与弟友爱备至嗜学安贫屡空晏如其门人张冕尝读书一峯书院朝夕侍侧见其潜心性道闇然自修其所学孜孜汲汲求情质之偏是务尝曰学莫贵于为己志于为己者则必求身心性命之益情质上有一偏曲即为心累本原之地不能主持欲其入道也难矣故学必先定其志志必务去其偏以合于道其所闻切要语则云心术上要致其光明气质上要矫其偏邪虽一事之微必指而示曰此吾心之有系累处不遏其端则邪心从此滋矣凡傲惰忌嫉饰观逢迎一切坠于情质之偏者必谆谆规而正焉其用心本原之地不惟自攻其慝而相与以责其善者一毫必示底止务得其本心而后己其庶几于切问近思之学者欤所著有周易说论孟辨太极解启蒙疏皆心得所发有功先哲者（旧郡志　清源文献遗文序） 

　
闽中理学渊源考卷六十八

　

　　

　　广平府知府李清馥 撰

　　○长史李木斋先生家世学派

　　李氏源曰成化之盛有节概文章曰木斋李先生精华炜炜摩荡云霄比郡诸生多归之如山之岱焉葢先生熟复六经性理诸书又为虚斋先生所奬许其渊源之正可想矣再按先生家学逓传皆能善承不坠叔元先生尝言曰闽理学浚发自蔡文庄而紫峰陈先生翼之叔元窃闻于家严曰吾祖木斋于文庄友也紫峰师也木斋以史官在告紫峰禀学焉时年二十矣文庄以铨曹在告紫峰禀学焉时年二十五矣前辈不立讲学门户而渊源师友非偶然也紫峰赠文庄诗则讽以孤舟野渡赠木斋诗则期以黄花秋色而两先生出处大节若合符然前辈师弟子相与气味何如也小子谨识之再按叔元先生谓青阳祭于社者五先生木斋维征二公及夏西仲蔡于省庄方塘余不乏通显瞠乎后矣又按李氏先世自元季由府城东改筑青阳至公数世矣公以易为泉南推重而陈氏琛为其髙弟迨后侄孙逢期又以易授之苏氏紫溪至元孙叔元昆仲踵起而叔元鹿巢氏论著诸先正尤多所发明至孙侪并彬彬文学以科名显其所从来者逺矣吾郡共称典型旧献不亦宜乎

　　长史李木斋先生聪

　　李聪字敏德别号木斋晋江人器宇岩岩意逺语核虽燕处不闻俚语惰容焉平生耻言人过有蹈诸道者輙首肯之又从而扬之读易之外诗书大小戴胡传纲目性理诸书甚习微醺景静琅然楚骚数章时步其体跌宕凄切闻言官抗疏不屈輙中宵起舞凌寒赋诗所著有易经外义发凡剔要鉴断若干篇友人蔡虚斋手标之曰大眼目也虚斋尝以精敏之识信谨之行坚苦正大之志推之领乡荐寻肄国子业丘文庄浚为大司成曰可秀才世史正纲初落藳遂手授之登弘治三年进士赐礼部宴主司杨守址特名而贺曰场屋中如公是有数文章赐归省授翰林检讨备雍王府书堂寻出府拜长史丁外艰毕改吉府前后启王以讲学法祖进贤逺佞既以母老乞归章凡七上正德初刘瑾搜寻家居违限率罢之聪亦在罢中寻有诏起用竟不起乡人称曰古李先生孙逢祥曾孙芳元孙伯元叔元从孙逢期

　　文学李翠台先生芳

　　李芳字孟收号翠台晋江青阳人木斋先生曾孙少从世父晋峰逢期为潜心躬行之学其治经史有摘要手抄字结撰必端音叶律比旁及诗骚补弟子员所师事则蔡东洛所长事则留朋山王堣斋庄方塘林象川张月洲诸公皆一时巨人长者无不器重之偃蹇青衿二十余载志逾壮自标署逾髙为诗若文结语务益峻诸子次弟受经举所手録付之诲敕如所受世父时曰伯而其绍明先人易学仲可继予尚书谓春秋圣人经世大业叔而颕可学也于是三子各占一经芳为人笃于根本大节而周旋造次必以度视直履庄自舞勺时习于王父所则然长乃坚定之老而弥笃事王父母如父母送终追逺尤毖其心力切友于之谊于危难弥笃营构必先家庙产业先祭田首髙祖父以及父各若干亩诸坟完葺一新凡三十年而一息弗忘雅负人伦鉴左司徒郭惟贤未遇时窭特甚芳器赏其文命伯子与友虀糜共之卒为世名卿与人交倾洞肺腑人有过輙面折不为隐然事已輙忘他如倡新文公祠疏决渠淤里人颂之尝自题画像云律身如口出口如肝三经教子遗后以安子伯元叔元晚以叔元主政刑部封如其官（史文简撰墓志）

　　知州李端统先生伯元

　　李伯元字端统晋江人聪元孙万厯戊子举人歴官房真景三州皆以循良着绩而在房抑采榷中官不得扰民在景飞蝗为灾督捕必尽尤其卓卓可纪者居乡允洽众望殁祀乡社着有青阳志（雍正间志）

　　侍郎李鹿巢先生叔元

