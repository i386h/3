<!-- { "loadSidebar": true } -->
　　尝考史传先生从杨文靖公问学既而筑室山中絶意仕进终日端坐间谒杨公将乐溪上吟咏而归恒充然自得又考延平先生屏退山田结茅水竹之间谢絶世故余四十年箪瓢屡空怡然自适然后知二公安贫守道优游乐天守孔颜家法私心向往不禁超然寓懐于尘坌之外矣豫章之从学史载年四十余后相从尚二十年所讲贯切磨服膺终身文公尝言龟山门徒千余然语其潜思力行任重诣极盖罗公一人而已其为学大旨尝令学者于静坐中看喜怒哀乐未发之谓中未发时作何气象盖其所重在涵养操存以身体之以心验之此非独杨罗李朱逓传之学的即程门二先生学的也后世于心性根源隔膜异视本体不明反己功踈故二先生阐发此义罗李逓传守此尤谨当日程子所谓须静坐始能收敛者盖收敛方见本体易言利贞者性情也本义言利贞是收敛归本体处于此可见性情之实在天道于穆不已者四时不息之运而收敛翕聚为造化生物之本在人身为归根复命之时伊川程子又恐人邻于摄心坐禅只管静去与事物不相交涉故说只用敬不用静苏氏季明于师门问答备详其义朱子于延平没后与南轩讲论中和之旨反复数年始定其说无非此也虽曰静曰敬义有偏全然其体认大本涵养本源学者求端性善于人生而静以上之初于静字似有端的伊川解静専云不専一则不能直遂正是此意则静中工夫固是养动之根矣朱子逺宗伊川谓观未发之说终是少偏亦是救彼时偏重之弊耳窃谓论探索之原而静之义为切求体用兼备而敬之说为长盖敬统其全而静极其本罗李工夫朱子累述之要之皆并行不悖矣溯厥渊源如颜氏之四勿曾氏之动容貌正颜色孟氏之存夜气以及周程之主静定性无非殊条而共贯也呜呼求道者舍此亦无所用其力矣乾隆丁夘六月十日

　　文质罗豫章先生从彦

　　罗先生讳从彦字仲素先代自豫章徙剑浦世称为豫章先生祖父皆隐身不仕先生自幼颕悟不为言语文字之学及长严毅清苦笃志求道初从审律吴国华逰已而闻杨龟山得伊洛之学遂徃从焉初见三日惊汗浃背曰不至是几枉过一生矣尝论易至干九四一爻龟山曰曩日闻伊川说甚善先生遂鬻田走洛见伊川问之所闻亦不外龟山之说于是归而卒业龟山之门龟山与语云今之学者只为不知为学之方又不知学成要何用此事体大须曽着力来先生受命益力既而筑室山中絶意仕进终日端坐间谒龟山将乐溪上吟咏而归恒充然自得自是抠衣侍席二十余载初龟山以孟子饥者甘食章令先生思索先生曰饮食必有正味饥渴害之则不得正味而甘之犹学者必有正道不说于小道而适正焉则尧舜人皆可为矣龟山曰此说甚善更于心害上一着猛省则可以入道矣先生服膺此语凡世所嗜好一切禁止故学问日新尤不可及然其晦迹求志人鲜知者沙县陈黙堂渊毎诣先生竟日乃还谓人曰自得仲素日闻所未闻奥学清节南州冠冕也先生与黙堂亦多往复问辨尝与书曰承喻圣道甚微有能于后生中得一个半个可以与闻于此庶几传者愈广吾道不孤又何难之不易也某闻尊兄此言尤着意询访近有后生李愿中者向道甚鋭曾以书求教趋向大抵近正云由是愿中执弟子礼从之学时政和六年也其后新安朱乔年官于延亦同门受业焉七年复从龟山于毘陵授学经年尽裒得其书以归靖康元年遵尧録成厯言宋一祖三宗开基绍述若舜禹遵尧相守一道见王安石用事则痛心疾首绍兴二年以特科授惠州博罗县主簿适州学落成郡守周绾命先生行释菜礼与诸生等往复论道有洙泗讲切气象吕舎人以诗叙诸庙壁其山居有颜乐斋寄傲轩濯缨亭诸胜每赋诗与黙堂诸公相倡和所著有春秋指归毛诗解中庸语孟说议论要语台衡録二程龟山语録五年卒于官年六十有四朱晦庵曰龟山先生倡道东南士之游其门者甚众语其潜思力行任重诣极如罗公者盖一人而已又语类载道夫言罗先生教学者静坐中看喜怒哀乐未发谓之中未发时作何气象李先生以为此意不惟于进学有力兼亦养心之要而遗书云既思则是已发昔尝疑其与前所举有碍细思亦甚紧要不可以不考直卿云此问亦甚切但程先生剖析毫厘体用明白罗先生探索本原洞见道体二者皆有大功于世善观之则亦并行而不相悖矣况罗先生于其静坐观之乃其思虑未萌虚灵不昧自有以见其气象则初不害于未发苏季明以求字为问则非思虑不可伊川所以力辨其差也先生曰公虽是如此分解罗先生说终恐做病如明道亦说静坐可以为学上蔡亦言多着静不妨此说终是小偏纔偏便做病道理自有动时自有静时学者只是敬以直内义以方外见得世间无处不是道理虽至微至小处亦有道理便以道理处之不可专要去静处求所以伊川谓只用敬不用静便说得平也是他经厯多故说得恁地正而不偏若以世人纷扰观之会静得固好如讲学则不可有毫发之偏也又曰静坐理会道理自不妨只是讨要静坐则不可又曰存养之功不専在静坐时须于日用动静之间无处不下功夫乃无间断尔（按朱子此段与罗李讲习之初畧有出入真西山尝言此朱子发明伊川程子主敬之说而不专主于静云）淳佑间赐谥文质明万厯间从祀孔子庙廷国朝康熙四十五年从学臣沈涵之请赐御书奥学清节四大字匾于祠

　　（谨案豫章先生本传宋史详矣独其载政和二年壬辰受学龟山于萧山年四十一后之綦録斯传者考证似有未合兹辑此传从邵氏宏简録毛氏豫章事实年谱黄氏宋儒学案并龟山集豫章集朱子经义考诸书辑録而重订焉学案云考龟山丁亥知余杭壬辰知萧山相去六年而余杭所闻已有豫章之问答则其从学非始于萧山明矣其言豫章之见伊川在见龟山之后伊川卒于丁亥若见龟山始于壬辰则伊川之卒已六年矣又何从见之乎以上所考辨殊有足据独学案豫章本传载崇宁初见龟山于将乐余求其所证未得考罗氏革跋豫章师说云族兄仲素从龟山游抠衣二十余载就豫章授官博罗主簿之岁溯上二十九载当在崇宁三年甲申按是年以后龟山皆赴官非在家也所云见龟山于将乐者此则未合再考龟山年谱辛巳春沙阳陈黙堂渊投书问学以黙堂跋师说考之自云与豫章定交几四十年以豫章卒官之岁溯至黙堂投书问学之年有三十五年亦几四十年矣又考龟山年谱自元符二年己夘归家三年庚辰讲学于含云寺作勉学诗以示诸生中有学成要何用奔走利名场之戒与语録训豫章语云今之学者只为不知为学之方又不知学成要何用之说语意相冋越一年辛巳即属陈氏渊问学之岁意彼时龟山学成道尊羣从蔚萃较其时考其地似有足征盖自绍圣四年伊川先生以党论送涪州编管越両年龟山归自浏阳抵家正值洛学党禁之余传中所谓杜门累年沉浸经书推广师说者此其时也其指示学者大本所在以身体之以心验之即其指缺也至其髙弟黙堂陈氏渊投书问学亦适及讲学是年之上下黙堂所言订交于先生者未始不于此相邂逅也于乎四贤一脉转相嬗承其所维系诚一缕千钧之重斯文其不在兹乎载籍浸逺考证莫详今将原稾不敢遽下从学何年与受学何处就前人所考证者重订其畧尚有待于博考者正云乾隆己丑三月望日清馥谨识）

　　罗豫章先生文集

　　宣和三年岁在癸丑之中秋朱乔年得尤溪尉常治一室聚羣书宴坐寝休其间后知大学之渊源异端之学无所入于其心自知卞急害道名其室曰韦斋取古人佩韦之义泛观古人有以物为戒者有以人为戒者所谓佩韦以物为戒者也人之大患在于不知过知过而思自改于是有戒焉非贤者孰能之乎予始以困揜未能遂志因作航斋陆海中且思古人所以进此道者必有由而然久之乃喟然叹曰自孟轲氏殁更厯汉唐寥寥千载迄无其人有能自树立者不过注心于外崇尚世儒之语而已与之游孔氏之门入于尧舜之道其必不能至矣夫中庸之书世之学者尽心以知性躬行以尽性者也而其始则曰喜怒哀乐之未发谓之中其终则曰夫焉有所倚肫肫其仁渊渊其渊浩浩其天此言何谓也差之毫厘谬以千里故大学之道在知所止而已茍知所止则知学之先后不知所止则于学无自而进矣漆雕开之学曰吾斯之未能信曾点之学曰异乎三子者之撰颜渊之学曰回虽不敏请事斯语矣而孔子悦开与点称颜回以庶几盖许其进也此予之所尝自勉者也故以圣贤则莫学而非道以俗学则莫学而非物乔年才髙而智明其刚不屈于俗其学也方进而未艾斋成之明年使人来求记于余余辞以不能则非朋友之义欲蹈袭世儒之语则非吾心故以其尝所自勉者并书之使人知其在此而不在彼也（韦斋记）

　　延平先生答晦翁云承録示韦斋记追往念旧令人凄然某中间所举中庸始终之说元晦以为肫肫其仁渊渊其渊浩浩其天即全体是未发底道理惟圣人尽性能然若如此看即于全体何处不是此气象第恐无甚气味耳某窃以谓肫肫其仁以下三句乃是体认到此达天德之效处就喜怒哀乐未发处存养至此气象尽有地位也

　　畧曰五经论其理春秋见之行事春秋圣人之用也龟山常告人曰春秋其事之终与学者先明五经然后学春秋则其用利矣亦以此也政和岁在丁酉余从龟山先生于毗陵授学经年尽裒得其书以归掇其至当者作春秋指归（春秋指归序）

　　议论要语

　　圣人无欲君子寡欲众人多欲

　　横渠教人且令留意神化二字所存者神便能所过者化私吝尽无即浑是道理即所过自然化矣

　　正者天下之所同好邪者天下之所同恶而圣贤未尝致忧于其间盖邪正已明故也至于邪正未明则圣贤忧之观少正夘言伪而辨行僻而坚孔子则诛之杨墨一则为我一则兼爱孟子则辟之皆邪正未明而惑人者众此孔孟之所以汲汲

　　教化者朝廷之先务廉耻者士人之美节风俗者天下之大事朝廷有教化则士人有廉耻士人有廉耻则天下有风俗或朝廷不务敎化而责士人之廉耻士人不尚廉耻而望风俗之美其可得乎

　　君子在朝则天下必治盖君子进则常有乱世之言使人主多忧而善心生故天下所以必治小人在朝天下必乱盖小人进则常有治世之言使人主多乐而怠心生故天下所以必乱

　　朝廷大奸不可容朋友小过不可不容若容大奸必乱天下不容小过必无全人

　　立朝之士当爱君如爱父爱国如爱家爱民如爱子然三者未尝不相赖也凡人爱君则必爱国爱国则必爱民未有以君为心而不以民为心者故范希文谓居庙堂之上则忧其民处江湖之逺则忧其君谅哉

　　君明君之福臣忠臣之福君明臣忠则朝廷治安得不谓之福乎父慈父之福子孝子之福父慈子孝则家道隆盛得不谓之福乎俗人以富贵为福陋哉

　　名器之贵贱以其人何则授于君子则贵授于小人则贱名器之所贵则君子勇于行道而小人甘于下僚名器之所贱则小人勇于浮竞而君子耻于求进以此观之人主之名器可轻授人哉

　　祖宗法度不可废徳泽不可恃废法度则变乱之事起恃徳泽则骄佚之心生自古徳泽最厚莫若唐虞向使子孙可恃则尧舜必传其子至于法度莫若周家之最明向使子孙世守则厯年至今犹存可也

