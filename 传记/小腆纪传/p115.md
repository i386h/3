<!-- { "loadSidebar": true } -->
　　贾氏，沅陵人；适同邑诸生潘耀卿。随夫省亲于南都，至湖口，夫病卒；氏欲赴水，女奴持之。既见舅姑，痛哭堂下；入室自缢不得，乃绝食自刎死。

　　沈氏，吴县人；许嫁黄于庚。未嫁，于庚亡。父母议改适；氏闻之，闭户自缢，以救苏。自是，缟素栖止一楼，家人罕见其面。鼎革时、兄欲携之避兵；氏曰：『楼居三十年，死固吾分；奚避为』！绝粒死。又，常熟诸生萧某妻，以不受污，支解死。

　　刘氏，魏县人；署上海县刘永锡女。永锡抗节，女恐己诒父母忧，绝粒死。齐丈人之葬永锡也，女祔焉。

　　徐氏，定远侯邓文昌妻、守备南京魏国公宏基女也。文昌航海赴闽，隆武帝命袭爵晋中府，氏封恭人；年纔十有七。文昌佐大学士曾樱留守福京；大兵入景宁关，氏谓文昌曰：『君毋自辱！妾请先于地下伺之』。再拜，仰药死。闽人哀之，合葬于芙蓉山下。

　　谢氏，宁化人；诸生邱义之妻也。隆武二年（一六四六）八月，仙霞关不守，田仰溃卒将趋东粤，闲道走宁化；居民骇窜。一卒目氏艳，欲拥之上马；氏据地痛骂，卒刃刺之，不殊。氏惧辱，自缢死。里人李世熊等咏其事，闻于我宁化知县邹某，将旌诸朝；义却之而寝（语见「义传」）。

　　商夫人名景兰，字媚生，山阴人；故吏部尚书商周祚女。越中闺秀称伯商、仲商两夫人，景兰即伯商夫人也；归同邑祁彪佳。彪佳美丰采，时有「金童玉女」之目。祁氏自先世多藏书梅墅寓园，池馆之胜甲于越；夫人从事简册，教其三女及子妇张氏、朱氏操翰吟咏，着有「东书堂合稿」。彪佳殉国难，夫人悼亡云：『公自垂千古，吾犹恋一生；君臣原大节，儿女亦人情。折槛生前事，遗碑死后名。存亡虽异路，贞白本相成』！子理孙、班孙以国事被祸，张氏、朱氏苦节数十年，未尝一出屏宁间；里人谓出姑氏之教云。张氏，理孙妇，名德蕙，字楚攘；朱氏，班孙妇，名德蓉，字赵璧。

　　仲商夫人，景兰之妹也；有国色。诗与姊齐名。适侍郎徐人龙之子咸清。咸清幼有「神童」之目；甫蓄发，即应乡举试。既娶，曰：『吾以是为王霸妻足矣』。鼎革后，以当事荐，赴召；有沮之者，乃归。夫妻偕隐，合着「小学」一书；自一画至多画，正形声、明训义，名之曰「资治文字」。夫人又尝写「妙莲华经」三部，孝禅寺僧乞二部去，供其一于大殿极甍间、纳其一于毘卢遮那世尊腹中；别一部，则送之天台万年龙藏中。

　　祁德渊字韬英，祁彪佳之女也。与妹德璚（修嫣）、德茞（湘君）并从母商夫人学诗，着有「静好集」。适余姚姜廷梧。廷梧为户部尚书一洪子，罹祸下狱，得释；寻病卒。德渊痛之；自课诸子，缟素十六年。时我国家大定，诸子愿出就试，许之。伯子兆熊登贤书，家人跪请更吉服；曰：『此区区者，遂足易我心乎』！诸子无计，乞之萧山毛奇龄援古义说之，始易服；奇龄为作「祁夫人易服记」。

　　沈云英，萧山人。父至绪，崇祯辛未（一六三一）武进士；守备道州。癸未（一六四三），献贼破湖南，郡县皆糜烂；惟道州以至绪力战，得全。既而贼再至，再战；马惊仆，陨于阵。云英闻变，奋臂持矛号哭趋贼营，夺父尸还；贼环搠之，云英左右支格，兵莫能伤，竟完守入保。因是，道州终不破。巡抚王聚奎具疏以闻，诏赠至绪昭武将军，赐祠祭，授云英为游击将军，代父职领兵守城。云英初随父任，适西川贾万策，官荆州督师中军。荆州困，万策分门拒守；城陷，不屈死。云英闻讣，恸哭辞职；间关数千里，出入贼中，扶其父与夫两榇归萧山。

　　国变后，蠲弃服饰，隐居里门为女教授。素工书法，旁涉经史；然非本宗子弟，不教也。族子兆阳者，从之受「春秋」胡氏传，为知名士；里人毛奇龄尝因兆阳请谒，不许。卒年三十又八；奇龄题其墓曰「故明特授游击将军兼道州守备烈女沈氏云英」云。

　　项淑美，淳安方希文妻。希文好蓄书；乙酉（一六四五）杭州不守，方国安溃兵掠江浒，希文率妻子载书避山间。一夕，偶以事出，淑美与一妪一婢共处。乱兵突至纵火，婢挽淑美出避；叱之曰：『出则死于兵，不出死于火；等死耳。死火不辱』！妪复呼曰：『火至矣』！不之应。取书堆左右，高与身等；与俱烬。贼退，希文归，则余烬旋而成堆，若护其骨者。希文一恸，即散；乃收骨葬之。

　　先是，慈溪有王氏归同里方姓，甫逾月；火起，延其屋。夫他出，坚坐小楼不下；骸骨俱烬，惟心独存。夫归，捧之长恸；未顷，即化。

　　烈妇钱氏、陈氏，仁和诸生陈世正妻与姊也；陈氏适同邑傅天耳。乙酉（一六四五）江防军溃，姑嫂避入富春山中。大兵搜山，被获。钱氏守三岁儿，知不免，跃赴江中与儿俱死。游骑亟拥陈氏上马，坠马者再，发乱委地，肤色如玉；骑不忍杀，辄以好语慰之曰：『行将送汝归』！扶上马者凡六，恸哭大骂；骑怒甚，挥刀断陈氏躯为三截去。路人哀之，埋道傍古槐下。

　　二孟氏，河南巡按御史陈潜夫妻（或曰妻与妾也）。姊妹同适潜夫，同日花烛以娶；浙东所传「大小孟」也。

　　南都破，潜夫从鲁监国，加太仆寺少卿，监浙西军；募三百余人，与孙、熊二家兵合列江上。丙戌（一六四六）五月晦，军溃；归山阴小赭里，置酒赋诗，与亲友诀。谓二妻曰：『行矣！我为忠臣、汝为烈妇，泉下差不恶也』。整衣冠，上化龙桥北面再拜，推二妻入水，具棺殓；自跃入水死。今孟氏屋壁，犹存潜夫手书绝命诗曰：『万里关河戎马奔，三朝宫阙夕阳昏；清风血染苌弘碧，明月声哀杜宇魂。白水无边留姓氏，黄泉耐可度寒暄！一忠双烈传千古，独有乾坤正气存』。

　　潘氏，乙酉（一六四五）殉节诸生高朗妻。朗父岱，兵部主事；将尽节时，朗先蹈海死。氏年十九，就缢；姑何氏诫曰：『高氏两世忠孝，幸汝已娠，或不绝尔夫后』！踰时，产一男。七岁氏病，姑进药；泣曰：『向以姑命，为此呱呱者未即死；今将从亡人地下矣』！卒不饮食以死。

　　俞沈氏，会稽殉义士俞禹机妻也。丙戌（一六四六）江防溃，与女同殉于龙华潭；氏年三十六、女年十七。氏初挈女登舟，别以一舟属子贻榖奉姑他奔。既而呼舟止，谓女曰：『计终不免，吾诀矣！始所以分舟者，恐伤阿婆心，且不欲令稚子见也』。会骑至，将逼之，氏骂不已，自投于潭；女亦从之入。骑乃大呼「烈妇、烈女」去。时六月六日；阅八日殓，颜色如生。

　　余氏，山阴诸生何光卫妻。丙戌（一六四六）六月江防溃，官军檄村落。氏家峡山，环居千余户悉走避；光卫曰：『事亟矣！汝有娠，且挈三岁女滋为累，奈何』？曰：『吾思之熟；君去，毋我虑』！是夕，遍纫衣裾，抱女走匿吴家坞港口苗田中。比旦，有隔河呼者曰：『苗田中谁何妇』？声未绝，而控弦者逐田畔。氏惧，亟抱女起，投港水以死。控弦者大呼隔河人趋救，隔河匿者、窜者各骇散。有幸免者见其状如是。时年二十三。光卫从兄光有女，适本村唐氏子；同日抱子赴水死，年二十有八：称双烈。

　　倪氏者，山阴诸生茹芳妻。芳素与营弁谭某隙，谭拥兵擒芳；芳遁，遂擒氏及一子一女，羁庞公池侧之空屋，期以暮至。氏密缝襦裤，破窗投池水死。

　　李陈氏，居山阴之书桥；夫某力农而贫，氏纺绩佐之。乱作，居民仓皇奔避；氏既无力独行，求附娣姒舟不许，遂率女沿河滨行。至青田湖畔，闻扰攘声四起；泣曰：『及今不死，后将有求死不得者』！密缝女衣裾，拾巨土纳两袖而挈之赴水。越数日，其夫得尸于沈处，色不变。

　　同时，有丁瑞南妇周氏者，三跃三救之，而卒以自沈死。

　　张氏，东平州人。父昌，官千户；母王氏：同遭白莲贼乱，不屈死。时萧山来斯行任登莱兵备，因鬻为妾，从之归。及斯行死，断发秉节，宗族贤之。丙戌（一六四六），遇兵湘湖，欲污之；氏预缝衣带，坚不可解。大骂，被刃死。来氏本萧之望姓，同时妇女尽节最盛。投长兴乡水死者，儒士冠伦母俞氏、妻任氏，诸生冠朝妻何氏，儒士逢盛妻黄氏；又国子生沈骧妻来氏、诸生来裕女及婢小春。其投白马湖死者，诸生梦麟妾程氏；自缢张家村杨梅树下死者，贡生逢时母王氏。而进士某之妻杨氏者，为诸生杨雪门女兄；闻雪门殉义，恸哭沈水死：尤懔懔也。

　　余氏，会稽人总兵章宪妻。鲁监国航海后，宪自江上率溃兵还里，令各散去；氏曰：『散易复难；王在海上，万一诏至，其何以应』？宪不听。

　　戊子（一六四八），山海氛起，宪匿东山中；逆奴潜引王师执宪夫妇去。我郡守刘桓、镇将吴学礼许以官，令招抚山寇，宪不应；氏大声曰：『男子死即死耳，毋二心也！妾愿从若死』。狱成，以氏年少美姿容，欲留畀幕将，氏不许；命同戮，则欣然就缚。至镇东阁下，先磔宪，氏瞑目诵佛号；及氏，连呼『剐剐』！行刑者马某故以刀刺氏阴，双股夹不可开；乃支解之。明日，马恍惚见氏至曰：『死故我分，何见辱邪？我得取尔命矣』！遂椎胸呕血以死。

　　甬上四烈妇：张氏杨文瓒妻；文瓒与兄文琦、友人华夏、屠献宸坐戊子（一六四八）翻城之狱死，张缝夫首棺殓毕，即盛服题绝命诗，吞脑子不死，以佩带自缢。文琦妻沈氏，亦自缢。夏之继妻陆氏绝粒不死，姑劝之，食；已有诸家妻孥北徙之令，乃结帨就缢。身肥，帨绝坠地，汗涔涔下；坐而摇扇曰：『余且一凉』！邻人聚观者进杨梅一盂；啖讫，徐起易缳而绝。有司闻杨、华三妇之死，遣丐妇四人至献宸家，守其妻朱氏；氏阳为欢笑以接之，且诮三妇之自苦也。守者信之；因谓之曰：『我将浴，汝侪可暂屏』！听之；则阖户自尽。时称甬上四烈妇（文瓒等另有传）。

　　烈女王氏，侍郎王翊之女也。翊死，时女年十三，许嫁左副都御史黄宗羲子百家；以例没入勋贵家，为杭州将军部下参领某所养。参领怜其为忠臣女，抚之如所生。逾时，欲为择婿，有刘弁者求之；女不可。参领难之，女突拔所佩剑自刎死。参领大惊，葬之临平山中；即以剑殉。

　　金四姐，义兴伯郑遵谦妾。初为娼，以杀婢下狱；遵谦以千金出之，遂委身事焉。江上军溃，遵谦挟赀及氏入于海。

