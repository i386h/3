<!-- { "loadSidebar": true } -->
　　肃遴字兼三，肃乐第七弟；肃典字叶虞，第九弟也。甲午（一六五四），张煌言以定西侯张名振军入长江；二人间道赴之，煌言倒屣迎曰：『段文鸯邪、江子四邪？尊儿为不死矣』！师退，肃遴归。乙未（一六五五），复至海上；时复潜行中土，结内应。丙申（一六五六），大兵再下滃洲；二人先驱入海以告，中途为追兵所执，肃典死焉。时同祖兄弟有通籍我朝者，恐肃遴出入焦原为家门累，颇相齮龁；无已，复挈眷之昆山，思得间为入海计。己亥（一六五九），煌言再入长江；又从之。兵败，相失；流转太仓、嘉定间，怏怏不自得。一日呕血数斗，大呼不绝死；年仅三十也。

　　肃绣字文卿，肃乐第八弟；世称之为钱八将军。钱氏以簪缨、礼乐着，肃绣独能射虎命中。饮酒可数斗，饮愈醉、胆愈壮，仰天振缨，意气横举。肃乐起兵，其同产弟之从军者四、从子一；又族弟二，曰肃文、肃度。忽于众中见肃绣仗策请自效，以其年少恃勇，恐至蹉跌，遏之不许列名；乃变姓名，注籍诸将幕下。肃乐誓师，始见之；骇曰：『汝必欲随征邪』？江上出战，为先锋；浮白大呼，挺矛直前。尝中利刃，肠出不及纳；一手揽之、一手格斗不止，卒连斫二人仆地，始还营。一军皆大惊，而意气自若，若无伤。其时肃乐军中多魁士，如都督江汉、王征南某，皆百夫之特；而肃绣以兄弟尤勤护卫，几如魏武之有许褚也。顾肃乐时时愤诸营滥邀爵赏，为偏裨树恩泽；故肃绣在行间，积功多而官止参将。事败后，穷老桑麻间，掩关不轻出，而日饮亦就减。无何，郁郁死。

　　光绣字圣月，号蛰庵；肃乐从弟。少负异才。既尽交浙西、江左诸名士，而四方豪杰游江、浙者因得尽交之；故年甫冠而时誉甚重。流寇逼京师，上书南枢史可法，请急引兵勤王以救京师之困；而先以飞骑追还漕艘，勿赍盗粮；可法答以『具晓忠怀，即图进发』。弘光时，累言于当道，深以立马量江为忧。陈潜夫按河南，檄光绣知舞阳县；以亲老辞。乙酉（一六四五）夏六月，肃乐举兵江上，光绣独居硖石，竟不赴；吴中起义，硖中人举兵应之，光肃亦不豫：盖逆知事之不可为也。既肃乐被籍，光绣欲为纾难，往见招抚严我公。严因召以赞画，且荐之修「玉牒」；因辞绝焉。肃乐既殉，光绣操文致祭，凄感行路。从兄肃凯向有隙，以江宁推官罹刑；惧家门不保，托以幼子，竟力任之。时吴越诸野老多以不仕养高，而牧守干谒仍不废；因作长谣讽之云：『昔日夷、齐以饿死，今日夷、齐以饱死；只有吾乡夷、齐犹昔日、何怪枵腹死今日』！闻者惕然。平居蕴藉性成，困阨不少减。丙戌（一六四六）以后，生平师友，所在有山阳之痛；乃颓然自放，以佞佛晦之，则署号曰「寒灰道人」。而情所不禁，呈露本色；辄又旦旦啖鼋羹、炙牛心，饮醇酒不置。久之，感怀家国憔悴，竟成心疾；以自裁死。

　　沈宸荃号彤庵，慈溪人。崇祯庚辰（一六四○）进士，授行人；奉使旋里。弘光时，擢山西道御史。疏言五事，曰破方隅以立臣表、端品望以立臣模、砺廉洁以清臣操、殚心力以供臣职、息凌躁以安臣分；皆切时病。又言：『疆场之情形日变，臣下之泄沓日深。仪文兴作，粉饰太平；党邪丑正，喜誉恶直：几不知宗社孔棘、国事阽危也。饷入六百余万，而淮、徐四镇及督师岁计已需二百四十余万，江楚藩镇督抚各标、京营京口浦口各镇，其所需又岂淮、徐比哉！即小民卖男鬻女、有司敲骨剥髓，亦不能足；非陛下卧薪尝胆时邪？且北望山陵，麦饭无展；中原河北，沦为异域。今西北风尘，尚有东南托足；倘东南复起烽火，则将税驾何方！触目心悲，又何暇计及服御、仪文之间乎』！又言：『经略山东、河南者，王永吉、张缙彦也。王永吉失机之将，先帝拔为总督，贷其罪、隆其任，恩亦渥矣；乃拥兵近甸，不救国危，奉身先窜。缙彦以部曹骤典中枢；乃不念先帝特达之知，而率先从贼，视息偷生。此二人者，即加以赤诛，亦不为过。陛下以封疆故，屈法用之。自宜奋力图功，洗涤前耻；而逡巡观望，逗遛淮、海间，至今未闻荷戈先驱也。死何以见先帝，生何以对陛下！昌平巡抚何谦失陷诸陵，罪不容赦。至都城既陷，先帝宾天，守土臣皆宜砺兵秣马，俟新君复雠；贼尘未扬，顾先去以为民望。如河道总督黄希宪、山东巡抚邱祖德、鲁化龙等，尚可容偃卧家园乎』？疏入，命俱逮治。冬至日郊天，中旨改期。宸荃引「洪范」天人感应之理及体元行政之事，以明祀天之必不可缓；不听。俄又陈御敌实策；下所司议。是时朝政大乱，宸荃独持正；群小恨之，掌道张孙振尤甚。明年，以年例，出为苏松兵备佥事。宸荃之初入考选也，有乡人语之云：『公以千金贽，省中可得也』。宸荃曰：『吾岂贿进哉』！已复云：『不须金矣；贵阳方收人望，称门下士可也』。曰：『扫门求仕，吾亦耻之』！至是，吏复以千金要之，言『部疏上，从否惟内阁得以转移』。或又转以告；宸荃曰：『诚如吏言，我将为吏用矣』！

　　南都亡，举兵邑中；鲁监国擢为佥都御史。从至闽，晋工部尚书。戊子（一六四八）冬，与刘沂春并进东阁大学士，从之舟山。壬辰（一六五二），又从之泛海，抵中左所及金门。后舣舟南日山，遭风失维，不知所之。当宸荃从亡时，其父家居，当事者每齮龁之；父亦强直，莫能加害。宸荃思其亲，辄吟诗恸哭；闻者怜之。我朝赐通谥，曰「忠节」。

　　张肯堂字载宁，号鲲渊；松江华亭人。天启乙丑（一六二五）进士；知浚县，弭盗安民，大着声绩。崇祯七年（一六三四），擢御史。流贼陷凤阳，皇陵震惊；疏劾阁臣，条上灭贼方略。寻出按福建；时巡抚沈犹龙亦松产，同心剿抚，寇氛少戢。还朝，掌河南道；条奏时事，帝多嘉纳（事详「明史」）。

　　十五年（一六四二），迁大理寺丞。顷之，以右佥都御史巡抚福建。漳南大盗郑芝龙以受抚官至总兵，私招盗五十余人，报肯堂请留标下；肯堂曰：『剿盗，元戎职也；未有朝命而擅受降，不可』。具疏入告。得严旨，悉论斩；芝龙以此衔之。南都立，选兵三千入卫；玺书褒美。时汀、漳间有贼数万，出没剽掠；肯堂剿抚并用，逾年悉平。南都亡，芝龙弟鸿逵奉唐王至水口驿，肯堂具启迎王；王复以书，言『两京沦没，陵寝暴露，怀枕戈复雠之志而无其地。流离蹈海，几作波臣。惟天南一片土，先生保障，以待中兴。高皇在天之灵，实式凭之』！会尚书黄道周自浙驰至，议奉王监国；芝龙意犹豫而以弟鸿逵所迎，勉就约。秋七月，王称制，进兵部尚书。寻改左都御史，掌都察院事。面陈恢复大计，言『江干之祸，皆由罪辅马士英；又加以弃主而逃，法所不赦』。以故上登极诏中，即发其罪；士英叩关自理七疏，皆不纳。而芝龙力为之请，诏令恢复杭州始申雪；芝龙益恨。旋以曾后参与政事，具疏谏；后恚，肯堂以是见疏。时芝龙无意恢复，亦恶肯堂日以亲征进劝、用其私人郭必昌代为巡抚，夺其兵。犹以翊戴功，晋太子少师；令总理留务，造器转饷。八月，命监临福京乡试；盖外之也。已而故尚书曾樱至；诏肯堂以冢宰专掌院事，而以铨事属之樱。丙戌（一六四七）正月，累疏请兵。诏加少保兼户、工二部尚书，总制北征；赐尚方剑，专理兵马粮饷，抚、镇以下许便宜从事。其实，皆空言也。孙茂滋方家居，遣部下汝应元归省之。会吴淞兵起，主之者夏允彝、陈子龙也；应元固雄俊人，即以肯堂命奉茂滋发家财助军，上授应元为御旗牌总兵官。未几兵败，徐孚远浮海来，茂滋亦与应元至；为言『吴淞事虽无济，而犹保聚相观望。倘有招者，可一呼集』。遂上水师合战之议，请上亲征，由浙东；而己以舟师由海道抵吴淞，招诸军为犄角。部臣曹学佺力赞之谓『徼天之幸，在此一举；当乘风疾发』。即自捐饷一万速其行。肯堂请以太常卿朱永佑及赵玉成、徐孚远参其军。有周之夔者，故苏州推官，旧与东林有隙，至是起兵于家报国，甚勇且熟海道；亦用之。以平海将军周鹤芝将前军、定洋将军辛一根将中军、楼船将军林习将后军。诏晋肯堂大学士。行有日矣，而芝龙密疏止之，以郭必昌将步卒先发；必昌受命不出三关一步，令肯堂待命岛上。逾半载，朝事不复相闻，邮筒亦隔绝。

　　六月，复下督师之命；然军资、器械并饷三万尽为芝龙所取，于是自募得六千人屯鹭门。

