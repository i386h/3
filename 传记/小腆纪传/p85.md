<!-- { "loadSidebar": true } -->
　　何刚字悫人，上海人；崇祯庚午（一六三○）举人。英毅，有才略。见海内乱作，与同郡士夏允彝、陈子龙、徐孚远辈结几社，讲求济世事。东阳许都亦以豪杰自喜者，尝从刚学；刚谓之曰：『子居天下精兵处，高皇帝尝用之平乱矣；盍不令成一旅以待用乎』？都归，散财结客，招致数千人。十七年（一六四四）春，疏陈选练灭贼诸策，帝褒纳之。又言：『国家设制科、立资格以约束天下豪杰，此所以弭乱，非所以戡乱也。今救民生、匡君国，则莫急于治兵；然平生未尝学问，一旦畀以兵戎，孰能胜任！臣愿陛下亲简强壮英敏之士，命知兵大臣教习之，日讲韬钤、练筋骨、拓胆智。陛下时召试之，特优其秩，寄以兵柄，必能建奇功，当一面。臣尝游东阳、义乌间，见其人多智勇奋发、忠义慷慨；戚继光书数言其兵可用，昔时名将、劲旅半出其地。臣愿以布衣奔走联络，准继光遗法申详约束，开导劝率，并收徽、婺奇才；岁余，必可赴汤蹈火。使诸分布河南郡县，则大寇不足平也』。因荐许都及进士杭州姚奇胤、生员桐城周岐、陕西刘湘客，时诸人多远徙而刚不知。帝壮其言，授兵部职方司主事，募兵金华。无何，许都为邑令姚孙棐所逼，及于乱；募兵事无成。

　　会贼逼京师，陈子龙、夏允彝以二千人联海舟达天津为缓急计。南都立，子龙入为给事中；言『防江之策，莫过水师；海舟之设，更不容缓。臣昔召募得二千人，请委何刚训练』！从之。九月，命防篙子港，转本司员外郎。时朝廷草创，庶务繁兴；刚言：『臣请陛下三年之内，宫室不必修、礼乐百官不必备，惟日求天下奇士智谋者决策、廉明者理财、勇悍者临戎。朝政、爵禄、军务不出三者，驱天下材能以图之，求富必富，求强必强。若漫无经制，空言恢复，是却行而求前也；优游岁月，润色偏安，是株守以待尽也。惟庙堂不以文辞取士而以实用爵人，则真才皆为国用，而朝廷亦少浮议矣。令大度之士分兵四出，求草泽英雄，得才多者受上赏；则枭雄皆毕命疆场，而内地亦鲜寇盗矣。江南人满，徙之江北地方；或以赐爵、或以赎刑，则豪右皆尽力农事，而军资亦充实矣。臣窃观庙堂经国者，徒欲袭晋、宋之余业；恐未必能及晋、宋也』！寻命以其兵隶史可法。可法甚奇其才；刚亦以遇知己，誓同生死。

　　寻授遵义知府；未赴，大兵破徐、泗，泗军退屯瓦窑铺，刚以所部会之。及逼扬州，因率之入卫。可法曰：『城危矣，死无益也！不如出城号召援兵以为后图』。刚叹曰：『刚计之熟矣。天命已去、民心瓦解，谁复应者！刚为国家死则死之，为知己死则死之；濡忍而无成，非智士也』！城陷，以弓弦自勒死。我朝赐通谥，曰「忠节」。

　　任民育字时泽，济宁人。天启时，举于乡。善骑射，为乡里捍卫。真定巡抚徐标荐其才，用为赞画，经理屯务；真定失守，遂南还。

　　弘光时，授亳州知州。兵燹后，户口死亡略尽。民育核州田，计一万九千顷，荒者半焉；乃并八十里为四十里，止征现户，民感其恩。擢扬州知府，督师史可法倚之。

　　城被围，以戎服守镇淮门。城破，驰归，易绯服端坐堂上；曰：『此吾土也，当死此』！左右皆奔散，独吏陆某者侍。兵至，欲拥之出，不可；遂死之。合家男妇俱投井死，吏亦自经以殉。我朝赐通谥，曰「忠节」。

　　曲从直字完初，辽东举人，官扬州府同知。与其子分守东门，父子皆死。我朝赐通谥，曰「烈愍」。

　　王缵爵字佑申，鄞县人；工部尚书佐孙。以荫入太学；授应天府通判，摄溧水篆。清介刚直；忤上官，投劾归。乙酉（一六四五），请赴史可法军前自效；授扬州监军同知，寻擢按察佥事。时可法内困谗口，外惟诸镇不用命。一日谓缵爵曰：『君书生不知兵，徒死此何益！吾当送君还留都作后图可乎』？对曰：『下官世受国恩，岂敢避难！愿从明公死，不愿从马、阮生也』。可法改容谢焉。城破，遂从死。子兆豸，有异才；痛父殉难，不忍家居，踯躅扬州，竟野死。我朝赐缵爵通谥「节愍」。

　　周志畏字一畏，与王缵爵同邑。崇祯癸未（一六四三）进士，官江都知县。年少气高，果于决事。高杰将士在城暴横，志畏屡戢之，反受挫辱；不胜愤，求解职。会罗伏龙至，可法即命代之。伏龙，新喻举人，曾知梓潼县。代志畏受事甫三日，城陷；两人皆死。而志畏妻子仆隶阖门殉义，无一脱者。其时两淮盐运使杨振熙、扬州监饷佥事黄铉、通判吴道正、江都县丞王志端，亦皆死。振熙，临海举人；铉，彭泽举人；道正，余姚人；志端，孝丰人：行事俱轶。我朝赐志畏通谥「烈愍」，伏龙、振熙、道正、志端均「节愍」。又李自明者，嘉兴人。以岁贡除扬州训导；亦死于难。

　　高孝缵，扬州诸生。城破，书衣衿曰：『首阳志，睢阳气；不二其心，古今一致』。入学宫，投先圣座下自经死。同时，王士琇于新城垂破之日，设烈皇帝位，号哭载拜，与其弟并缢死。又有王缵、王绩、王续者，昆季三人俱自沈。医士陈天拔、画士陆愉、武生戴之藩、义勇张有德、市民冯应昌、舟子刘某，皆死之。时士民死者，尸凡八十余万，而姓名多不传（补）。

　　文震亨字启美，吴县人；大学士震孟弟也。天启中，与珰祸。崇祯初，以善琴供奉，官中书舍人。南都妖僧大悲之狱，阮大铖造十八罗汉、五十三参、七十二菩萨之目，罗织朝野之异己者。其党张孙振已具疏，将以震亨为汪文言矣；马士英与震亨有文字交，力出之，即休致归。

　　乙酉（一六四五）六月，王师取苏州，避之扬城。闻薙发令下，自投于河；家人救之，绝粒六日死。震孟二子：秉、乘。是年，我巡抚土国宝获吴易，侦卒言乘与诸生王伯时皆易党，谋内应；乘遂遇害。秉着有「启祯野乘」。我朝赐震亨通谥「节愍」。

　　顾所受，长洲诸生。我安抚使黄家鼒至苏州，所受赋绝命词云：『身是明朝老布衣，眼前世界不胜悲！从容死向宫墙地，免使忠魂弃浊渠』。遂自缢学宫，遇救；仍赴水死。殷献臣，亦诸生；避兵荻溪；见家人有薙发者，号恸不食死。又苏州儒士者，名姓不可详。闻南都破，儒冠襕衫跃入虎邱剑池死。常州石生暨卖扇欧姓者，投西庙池中死。文城坝卖柴人，闻安抚使至，弃柴船跃河死。五牧有畜鸦鸟薛叟，自经死。元妙观前有卖面夫妇，对缢死。

　　陆培字鲲庭，仁和人。少负俊才；美丰仪，行谊修谨。尝客华亭，主人妾窥而悦之；培不答，即放舟去。登崇祯庚辰（一六四○）进士，不谒选；归而读书。所为诗文，一时争效之，号西陵体。性峻洁，有不可意，辄瞋目叱骂；与陈潜夫有违言，即为文以逐之，于是传者谓其任侠使气。然与人交，重然诺、急困阨；虽患难死生，不易也。南都授行人。

　　乙酉（一九四五）六月，大兵至浙，巡抚张秉贞与陈洪范谋挟潞王降；培恸哭，携家避横山之桐岭。道遇其友陈廷会，语以故；廷会曰：『君职行人，无守土责。且天下事未可知；无已，国亡与亡，不亦可乎』？培仰天叹息曰：『需，乃事之贼；后日将有求死不得者。子不见北都某某乎』？将自裁，妻昼夜防之。一日，绐妻他往，脱身归故居，键户自经。妻兄子破壁救之苏，培大恨曰：『奈何苦我』！夜上书辞母，作绝命词；揖其二仆，以绳授之曰：『我为烈士，若辈宜成我志』！坐方床，从容就缢死；年二十九。闽中赠尚宝司少卿，谥「忠毅」。我朝赐通谥，曰「忠节」。

　　王道焜字少平，仁和人。少豪宕，好声伎。家藏书画、尊彝、古器最伙；焚香赋诗，竟日无俗语。天启辛酉（一六二一）举于乡，历福宁州学正，升南平知县，南雄、邵武二府同知。光泽妖贼乱，道焜摄光泽县事，单骑往谕，降之。崇祯帝破格求材，尽征天下廉能吏临轩亲试，抚按以道焜名上；吏部谓郡丞例不与选，授兵部职方主事。道焜不平，抗疏言：『皇上破资格以待非常，铨臣援故例而靳考选；非陛下搜罗贤豪之至意』。得旨：『许候考』。

　　会都城陷，微服南归。闻陆培死，慨然谓子均曰：『我当死久矣。所以不死者，将以有为也；今更何望哉！且向者铨曹以故事格我，卑我官也；今而不死，天下将谓属吏中固无人矣』！乃投缳死。浙东监国赠陆培谥而不及道焜；董守谕曰：『两人同死，岂以道焜非进士邪』！乃谥「节愍」。我朝赐通谥，曰「节愍」。

　　均举崇祯壬午（一六四二）乡试。

　　顾咸建字汉石，昆山人；大学士鼎臣孙也。崇祯癸未（一六四三），成进士。兄咸正同科，授推官；咸建得知县，选钱塘。时浙中连岁水祲，米价腾贵，民间削树皮、采草根为食；而三饷迭加，长吏以解额为殿、最；里甲往往雉经仓门。咸建分两税为十，限令同甲自相晓谕，不以官符追摄。集父老，告之曰：『寇患若此，征饷非得已也！尔曹受列圣深仁，独不思急公分上忧，而烦我遣胥隶乎』？民欢曰：『使君爱我，我何敢以逋课负使君』！输者填溢无后期。俄闻京师变，人情汹汹；咸建出令安民，戢奸宄、严警备。

　　弘光时，御史彭遇颽为马士英私人，出按浙江；横甚。遣奴辈四出剽敓，民聚哗于署；遇颽出兵击杀七十余人，民激思变。咸建驰抚之，得己；遇颽旋劾罢。乙酉（一六四五）南都失守，镇江守将郑彩率众还闽，缘道劫掠，咸建出私财迎犒，率吏卒日夜防御；乃敛威去。亡何，马士英拥兵至，巡抚张秉贞命咸建往迓；咸建力请驻师城外。顷之，大将方国安兵亦至；咸建谋于上官，先期遣使行赂，兵乃不入城。四乡被掠，而城中得无扰。时监司及郡邑长吏悉逋窜，咸建散遣其妻子，独守官不去。

　　既而大兵压境，秉贞将挟潞王出降，使咸建犒师。既复命，即叶官出城去；追骑及于吴江，执以还，词不屈。闰六月朔，杀于忠清坊；士民徒跣号泣。悬首城楼，一蝇不集。闽中赠太仆少卿，谥「忠节」。我朝赐通谥，曰「忠节」。

