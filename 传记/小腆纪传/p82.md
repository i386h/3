<!-- { "loadSidebar": true } -->
　　毛聚奎字象来，鄞县人；慷直多节概。少与弟聚璧并有声，称西皋双凤。乙酉（一六四五），与于六狂生之列；为降人谢三宾所害，幸不死。行营将士争求识六狂生者；聚奎曰：『狂者，不量力之谓也。量力则爱身，爱身则君父亦不足言；若谢氏子者，是矣』。寻参瓜里军，以明经授户部郎，司饷。鲁监国既败，奔走山海，累遭名捕；遯而免，而家亦遂落。晚岁始归。所著「吞月子集」有「方石铭」，词甚奇伟；不具录。录其舆人、皁人、丐人传曰：『舆人者，南都武定桥人；不详其姓氏。乙酉（一六四五）之变，夫妇同日缢死。吾友吴于蕃亲见其事，为吊之。皁人者，于姓；江阴人。乙酉（一六四五）之变，传新县官至，往执旧役。谛视良久，叹曰：「此寡廉鲜耻者，吾不可以为之役」！遂归而缢。时新县官者，湖州李某也。丐人者，姓氏与邑里俱未详。闯贼陷北都，题诗养济院，自缢死。吞月子曰：夫舆人、皁人、丐人也，汲汲赴义若此，可异也？噫！无异也。夫舆人、皁人、丐人，人之微者也；然而人也。人则义，其性之者也；则亦有人而不舆人、皁人、丐人者乎？夫人而不舆人、皁人、丐人者，多矣；不舆人、皁人、丐人而人者，吾未数数见也。予之为三人者立传也，拟曰「舆公、皁公、丐公三先生传」。既而思之，今所谓公之、先生之者，皆其不舆人、皁人、丐人者。举舆人、皁人、丐人而公之、先生之，是不以人目之也；故从而人之。人之者，人之也；人之者，则于不舆人、皁人、丐人而不人之者也。不异，固所以异之也』。

　　华夏字吉甫，定海人；寄籍于鄞。以恩贡入太学，与同里王家勤齐名。初与家勤同受业于上虞倪元潞、漳浦黄道周，已又同事刘宗周，归筑鹤山讲舍。夏通乐律；家勤精于礼，不与先儒苟同：浙东所称华、王二子者也。夏一诸生而有范滂、陈东之风，浙东资其清议以为月旦。

　　乙酉（一六四五）六月，越中兵起；首与董志宁倡义，豫于六狂生之目。谢三宾欲杀之，不得。鲁监国授兵部司务，晋职方主事，皆不受；请以布衣从军。与太仆卿陈潜夫出战牛头湾，弹从头上过如雨，不少退。性素劲挺，即与督师钱肃乐议亦不能尽合。

　　江上既溃，浙东士大夫犹惓惓故国，山寨四起；夏谓『人心未去也』！及肃乐航海入闽，连下三十余城；闽人告急，浙中抽兵去，备稍虚。夏又谓：『此可乘之会』。谋之急。丁亥（一六四七），始入舟山，乞师于总兵黄斌卿不应，愤而归。未几，慈溪有大侠以侍郎冯京第书往来海上，事泄牵连，捕夏入狱；家勤与其友董德钦悉力营救，出之。旋复谒御史李长祥于东山；长祥曰：『吾于会稽诸城俱有腹心，一鼓可集；但欲得海师以张军势』！夏曰：『海师不足用也』！长祥以为此间人以海师为望，可因其势用之；强夏再入舟山。会冯京第亦在坐，力劝斌卿；斌卿曰：『我军弱，中土之助我者究得几何』？夏慨然应曰：『布置已定，发不待时；何庸以寡助忧！将军至蛟关，有范公子兆芝当以徐给事孚远柴楼师会，可六百人。至鄞江，杨推官文琦当以王职方翊大兰师会，可千人；王评事家勤当以施公子邦炌管江师助，可三千人；张屯田梦锡当以大皎师助，可四百人；而屠驾部献宸当以城中海道麾下陈天宠、仲谟二营之师为内应，可千人；至慈溪，冯职方家桢当以子弟亲兵会，可五百人；至姚江，则李侍御长祥当已下绍兴，迟于东山之寨，除道以俟；而张都御史煌言当以平冈之师会，可三百人；渡曹江，章都钦臣以偁山之师会，可二千人；若急移小亹合李侍御军西渡萧山，尚有石仲芳寨可千人。将军以此众长驱入杭，百里之内牛酒日至，何庸以寡助忧』！斌卿辄不为信。夏益恨，激之怒；斌卿奋拳来击，曰：『吾今听子；倘诸军爽约，则取子肝以饷军』！然特强许之，而终无出师意。无已，废然归。复令推官杨文琦往；京第等益劝斌卿，斌卿乃诺之。夏偕文琦、家勤等飞书发使，以为功有绪也；而又为谢三宾告变。三宾初欲杀六狂生，自度为清议所不容；及再降，益决裂。刊揭四布，自言前此归命之早，后为王之仁所胁；今幸复得反正见天日。然而卒不见用；乃益思所以徼功者，广行贿赂，中途赚取夏贻大兰帛书，告之我大府，密调慈溪兵袭大兰、调定海兵剿管江、调姚江兵捣东山，三道兵皆溃。捕夏急，得之。届期，舟山兵果入关，抵三江口；诸军无一至者。斌卿不敢进，亟引去。我巡按令知府大陈刑具，究党与；夏慷慨曰：『心腹、肾肠、肝胆，吾同谋也』！问帛书所载杨、王、屠、董诸名；言皆不预。再拷之；则大呼曰：『太祖高皇帝造谋，烈皇帝主兵，圣安皇帝司饷；其余甲申、乙酉（一六四四～四五）殉节诸忠范景文、史可法而下，皆同谋也』。知府三拷之，终不屈。而是日谢三宾亦为人所告，下之狱。谢之初欲害五君子以求用于新朝也，不意我巡道孙枝秀艳其富，欲并杀之取其室；密使人说夏曰：『汝于谢仇深；力引之，则汝怨可伸』！及庭讯，夏曰：『咄！斯反面易行，首先送款之人也；乃谓其忘故国而预吾事，吾目不瞑矣』！谢旁跪，抟颡而呼曰：『长者，长者』！

　　夏在缧绁中，鼓琴赋诗，自称过宜居士。或叩之；曰：『周公之过，不亦宜乎？何有于夏』！临刑，巡按曰：『非不欲活尔，奈国法何』！夏曰：『事成则吾不汝置，事败则汝不吾置，理也』。受刑时，忽有白光一缕冲天去。妻陆氏，纫其首以殓；自缢以殉。先数日，以次子名懔咫者密托夏之友人评事林时跃，获免。有谢寅生者，素与夏不往还；在狱，忽往询之曰：『吾愿以女许配公子』。子长，竟分田宅以成立之；盖义士也。监国还军舟山，赠夏检讨。

　　王家勤字卣一，鄞县六狂生之一，而与于戊子（一六四八）五君子翻城之狱者也。初为诸生。南都立，由选贡入太学。乙酉（一六四五）六月，与华夏等同倡义；鲁监国授大理寺评事。期年事败，诸遗臣分界立寨；家勤主东南甄，踰姜山至管江。管江之豪施氏、杜氏破产募死士三千人，相与刺血誓师，约舟山水师入关及诸山寨兵由陆路会于宁波城下：是为翻城之狱。五君子者，华夏、杨文琦、施邦炌、杜懋俊及家勤也。而诸道所集，莫如管江为盛。已为降人谢三宾所发；谍至，家勤谓耳目有异，率众擒谍者，搜得其檄，斩之。官军旋至，施、杜乃据险斗；密遣死士卫家勤入海乞援，中道见执。时顾子者从行，亦被缚。三宾私授意，谓多引荐绅，可自免；家勤怒叱之。而顾子诈为一纸，诸名下咸与列；由是衣冠之祸大作。家勤遭不白冤，华夏从狱中惊询之，悉其故。三宾又布言曰：『王卣一，静默者；非若华子必不可活』！我巡按乃急移狱于省；家勤曰：『吾岂望覆巢之完卵哉，惟华、杨、施、杜为不可负』！累讯，瞠目不语。遂刑于市。

　　杨文琦字瑶仲；与弟文琮、文瓒、文球，世所称甬上杨氏四忠也。父秉鼐，素谨厚，而以名节勖诸子；里人呼曰「杨太公」。江上之役，秉鼐亲帅诸子从军。

　　文瓒，崇祯己卯（一六三九）举人；鲁监国授监察御史。力言：『浙、闽宜合不宜分。即使主上屈节于天兴，将来无损于配天之业』。时方以开读礼为争，皆不谓然；行人张煌言尤力排之。文瓒乃入闽；隆武帝召对，又力言『当联络闽、浙以为同仇，不当启争端』。上然之；赐食，撤御前灯送之还邸。丙戌（一六四六）春，泉州饥；按视，请发帑金三千赈给。归而陈四难、十失诸疏。命巡按云南；力辞。请如前旨以颁饷浙中，图会师；郑氏尼之，不果。寻命掌贵州道；扼防建、延三关，便宜招募。

　　初，文瓒赈泉州时，上询知有兄；即召文琦临轩试之，对言：『今日宜作马上天子，未可狃承平积习』！上韪其言。以明经，授惠安训导；旋加监纪推官，监惠安诸军。

　　是年六月，浙东亡，仙霞告急；文球奉其父就两兄，商所向。乱兵突过执父去，重索万金，不则烹；文球散发狂号。路人怜其孝，不数日得泉数千缗。赍入砦，贼以数不足，欲杀之；文球对父长号。贼感动，令奉翁以归。闽事败，乃偕避于泰顺之竹园。

　　时浙中止舟山未下，而宁、绍、台山寨大起；文琦与大兰寨主王翊最善。戊子（一六四八）翻城之议，文琦独主西南一道；已为降人谢三宾密揭告变，并列文琦、文瓒名，旁及文球。或劝之逃；文琦曰：『吾以义动；临难不赴，且将陷父于危，安用义为！然偕死无益，吾力任之』！因遣弟辈入闽。文瓒不肯，乃独令季弟文球变服走。文琦就讯，慷慨无挠词；但言文瓒不预谋，请释之养父，而自请速死。时华夏已独承是狱，欲尽脱诸同难；文琦独不可，与夏同死于法。文瓒得释归；未几，复为三宾所仇，逮辟，大呼高皇帝不绝而死。文琦妻沈氏、文瓒妻张氏，皆殉之（详「列女传」）。

　　文球之入闽也，督师钱肃乐已卒；遂参阁部刘中藻军事。次年，福安不守，亦殉之。

　　时父秉鼐无恙，仅存仲子文琮。迨父卒，以降卒告其出海状，且言将引海上军赵彪者为患；遂亦被逮。至省，赋绝命词，自扼吭以死。文琮官职方主事、文球官都事，皆鲁监国所授官也。我朝赐文瓒通谥，曰「烈愍」。

　　杜懋俊、施邦炌、懋俊之仲父兆苮，皆鄞之管江人；世所称管江三烈士也。懋俊为宁波诸生，少熹言兵。流寇乱中原，海隅不逞之徒乘间起；乃谋于兆苮，请以土团之法陈诸有司。遂部勒族人，分队瞭野、击柝行夜，闾党为之安堵；沿海诸村皆效之。丙戌（一六四六），浙东不守。懋俊忽若病癎，歌哭不常；家人从壁鏬窃窥，则案无他物，惟进士黄醇耀「臣事君以忠」文一首，朱墨累累不绝。

