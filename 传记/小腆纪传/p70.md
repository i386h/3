<!-- { "loadSidebar": true } -->
　　潜夫乃入朝，言『中兴在进取，王业不偏安。山东、河南地尺寸不可弃；其间豪杰结寨自固，大者数万、小亦千人，莫不引领以待官军。诚能分命藩镇，一军出颍、寿，一军出淮、徐，使天下知朝廷有不忘中原之心，则众心尽奋，争为我用。更颁爵赏鼓舞，计远近画城堡，俾以自守；而我督抚将帅屯锐师于要害以策应之，宽则耕屯为食，急则荷戈乘墉：一方有警，前后救授，长河不足守也。汴梁义勇，臣联络已定，旬日可集十余万众；稍给糗粮，容臣自将，臣当荷戈先驱、诸藩镇为后劲，则河南五郡可尽复。五郡既复，画河为固；南联荆、楚，西控秦关，北临赵、卫，上之则恢复可望、下之则江淮永安：此今日至计也。两淮之上，何事多兵！督抚纷纭，并为虚设。若不思外拒，专事退守，举土地、甲兵之利委之他人，臣恐江淮亦未可保也』！是时开封、汝宁间列寨百数，刘洪起最大；南阳列寨数十，萧应训最大；洛阳列寨亦数十，李际遇最大。诸帅中，独洪起志在效忠；潜夫请予挂印为将军。马士英不听，而用其妹夫越其杰巡抚河南。潜夫自九月入觐，便道省亲五日；即驰还河上。所建白皆不用，诸镇兵亦无至者。其杰老惫不知兵；兵部尚书张缙彦总督河南、山东军务，止提空名，不能驭诸将。他寨闻潜夫来，颇有归意。十月，萧应训复南阳及泌阳、舞阳、桐柏诸县，遣其子三杰来献捷。潜夫饮之酒，为授告身，鼓吹旌旗前导出；三杰喜过望。谒其杰，其杰谓其势衰而来附也，故为尊严、倨辞色以见之；且诋为贼。三杰泣而出；大恨，萌异心。潜夫按行，诸寨皆列旗帐、铙吹迎送；其杰间过之，诸寨闭门不出。其杰恚，谓潜夫实使之，日夜谮于士英；士英怒，岁终召潜夫还，以凌駉代。潜夫亦遭外艰，归。明年三月，给事中林有本疏劾御史彭遇颽，并及潜夫；遇颽为士英私人，置不问，令议潜夫罪。上之遣迎太后于河南也，潜夫奏童妃故在，上不问；妃诣其杰自陈，刘良佐具礼送之。会潜夫至寿州，见车马驺从传呼「皇后来」，亦称臣朝谒；上谓其妄谒妖妇，逮治。

　　南京溃，脱归。鲁王监国绍兴，潜夫往谒；复故官，加太仆寺少卿，监军浙西。乃自募三百人，与孙、熊诸家军列营江上。寻改大理寺，兼御史如故。

　　丙戌（一六四六）夏五月，防江师溃，潜夫与其妻二孟氏投化龙桥下死；年仅三十有七。监国赐谥「忠襄」。我朝赐通谥，曰「忠节」（二孟氏自有传）。

　　吴从鲁字金堂，山阴人；万历丙辰（一六一六）进士。由南阳知县，历任监司。丙戌（一六四六）春，礼部侍郎王思任荐之，补通政司左参议。浙东不守，野服避入山。设棺于庭，曰：『有踪迹我者，即盖棺』！旋病，栉沐衣冠，含笑入卧；命家人盖之，气绝。谥「襄愍」。

　　何宏仁字仲渊，山阴人；刘宗周弟子也。崇祯丁丑（一六三七）进士；由知县授御史，监江上军。越破，追扈监国不及。过关山岭，书衣带间曰：『有心扶日月，无计巩河山。宏仁间关奔行在，闻台又失守；已矣，无复可为！身非吾身，吾何家为！为我子者，食贫守节而已。明御史何宏仁绝笔』。遂投岭下死（或曰：宏仁死而复苏，有士人负之入陶介山；削发苦行，往来缙云、义乌诸山间。寻病卒；遗命暴骸三日，野火焚之）。

　　傅日炯字仲黄，诸暨人；刘宗周弟子。于江上师溃，遍别所亲，赴池死。叔平公，与日炯誓同死，其母不许；乃养日炯母终身。

　　高岱字鲁瞻，会稽人。崇祯中，以武学生举顺天乡试，被黜；久之，辨复。鲁王监国，授兵部职方主事；禁兵伍打粮、送札等弊，民赖以苏。及绍兴失守，慨然曰：『上恩厚矣！国家重文轻武，占哔小生持议庙堂，而戮力疆场者指为麤人，以致神州陆沈。我武学授文职，尚不能以一死报国乎』！绝粒八日。薙发令下，子朗泣辞其父曰：『大人决志弃世，儿愿先往泉下扫除』！岱瞠目曰：『有是哉！若能先我乎』？朗巾服北面再拜，跃入海；舟子入水救之，啮臂始脱。帻欹，复出水正巾而没。岱闻之，一笑而绝。我朝赐通谥，曰「节愍」。朗妻潘氏以节称（自有传）。

　　叶汝■〈艹恒〉字衡生，会稽人；崇祯庚午（一六三○）举人。浙东监国，授行人；监军江上，加职方主事。与高岱同里，每抵掌共言忠孝事。闻变，偕妻王氏出居桐坞墓所。岱送之，曰：『君殆隐是乎』？曰：『非也。我无城守责，我死墓耳』！谓其妻曰：『吾得死所，子奈何』？氏曰：『我岂不能从子』！汝■〈艹恒〉遽投地拜之曰：『成吾者，子也』！乃同赴水。氏被救，里人劝以食；不可。越日，复投水死。我朝赐通谥，曰「节愍」。

　　谢震龙字云生，会稽人。鲁监国时，以舌辩授官，命联络各镇。寻擢兵部主事。丙戌（一六四六），江上师溃，团练兵缚送我巡抚；讯之，则自称部院。曰：『若两榜乎』？曰：『曾见两榜不屈者几人？明朝天下坏于两榜，监国特用我辈以压倒之。今虽就死，亦为诸公作榜样耳』！叱之跪，不屈；踞坐慢骂。巡抚怒，令以尺木勒两颐，深入寸许，使勿能有声；血流被面。乃就斩。

　　杨守程字雪门，萧山诸生。丙戌（一六四六），江上师溃，度不可存；乃与妻汤氏及子各抱石投村之去虎池死。族人云门者，亦诸生；自经死。又山阴诸生朱玮、会稽诸生方炯，亦殉难死。

　　倪文征字舜年，山阴诸生（或曰医士也）；避乱入乡。已而自卖药囊易二缸；以余赀置酒食，召里中少年饮。既酣，曰：『吾明人；今不鬼，鬼不明矣！请以二缸覆我』！诸少年笑其妄；文征跪地抟颡强再三，姑应之。翌日，舁缸坎祖募旁。诸少年至，遽跃入；自题句云：『五湖四海逍遥客，四海无家浪荡身』！曰：『候至矣，请覆』！少顷，曰：『开，开』！诸少年复大笑出之。曰：『否！吾坐未正也』。既正坐，乃覆。众环走呼之，初辄应；久之渐微，又久之而绝。诸少年叹息泣下，封土去。

　　八十九者，姓沈。江防既溃，札寨榆青岭死守。久之，杀我一裨将，王师遂合攻之。乃独持筤筅斗，所至披靡；众弁惊谓曰：『好蛮子！再得十余人，江东不吾有矣』！战酣渴甚，趋涧饮；索者从后搠之，堕水死。同其事者，有张锯匠，抡大斧为左右翼；以力竭死。官军初驻义桥，闻二人死，乃长驱以入。二人皆萧山人。又锺皁隶，会稽人，旧为县隶。已从海上赍黄斌卿檄，往山寨团练；事露被缚。我镇将责之跪，不听；挝两膝，乃坐而向外。镇将怒，痛挞之；曰：『轻则斫、重则剐，法不当杖毙也』！槛送省，倔强如故；磔于市。

　　李山字少华，长洲人；寄家白下。以廪贡生，教授井里。有文名，兼能绘事；及门最盛。性峭絜笃诚。官南京太常寺博士。

　　弘光时，以故官应召。马士英詟其名，意颇下之；索所制，不报。同僚笑之曰：『李山直顽石耳』！因又号「顽石居士」。士英亦少解画，尝面乞为代；不获已，作郭忠恕「天外数峰」与之。然心以为耻，挂冠归。卜居吴中之蠡墅，足不践城市，与徐汧、杨廷枢、顾所受辈订莫逆交。族人有名釆者，为我大帅幕府客；偶密示一册，乃松江兵事株连狱也。大府属釆访实，凡郡中声望所归之户均在列，得三百余姓；读之怛然。会日暮，风雨至，亟呼酒。釆故善饮，醉如泥；命仆扶置他所卧，就地自火其庐。及扑灭，釆亦醒；索册，册已灰，相对懊叹。因诫之曰：『安知非天意假火以销其狱乎！或因此册而遂有此火乎』！釆悟，弃官扬去。

　　初，张国维抚吴时，知山名，荐之鲁监国；以太常卿召至浙。未几，病归。及闻国维事败且殁、监国出海，乃处分家事；曰：『吾将报知己于地下矣』！时汧、廷枢、所受俱殉节，山断粒九日而终。子天民，精历数之学；痛父介节，以浪走四方卒。

　　刘穆字公岸，山阴人。貌修伟。善射，舞大刀；中崇祯丁丑（一六三七）武进士。南京兵部尚书史可法知其才，由上海把总檄补江南水师参将。南都破，募兵五百归绍兴，为鲁监国守潭头。以功，开府晋爵。丙戌（一六四六）六月，监国航海去，穆一夕暴卒，目不瞑。子肇绩，行八，字子肤；以游击从父军。乃与诸弟长跪床下，刺「尽忠报国」四字于腹，涅而誓之；目乃瞑。

　　肇绩之弟曰肇勷者，行九，字子让；先一年战死。勷短悍有胆识，幼亦随父任，识大盗毕昆阳于狱。昆阳，歙人；善用枪，世称之为毕家枪。勷与兄绩咸慕之，日赂守者进以饭，经年不怠。昆阳出，遂以枪法授。由是，刘氏兄弟以毕枪名天下。后从父命，分领一军守江干。乙酉（一六四五）秋，兄弟合兵渡江战。肇勷骑而据岭，连殪十数人；矢尽控弦作霹雳声，皆反走。会伏兵起，丛射之；矢集如猬，犹僵立不仆。肇绩号而上者三，勿应；视之，则死矣。抽矢出镞至斗许，负以归。一时同死者，义士王胤贤、陆建夔、郡吏印玉及掾吏壮士又十六人。

　　张国纪字羽仪，山阴人。官都督同知，挂襄毅将军印。南都溃，马士英称奉母后奔越。国纪白于长吏，请诛之；不听。叹曰：『坏天下事者，必此人也』！恸哭而退。丙戌（一六四六），江干兵溃，不食死。  
　 
卷第四十三

　　前翰林院检讨加詹事府赞善衔六合徐鼒譔

　　列传第三十六

　　吴锺峦（子福之）李向中 朱永佑　董志宁（朱养时、刘世勋、郑遵俭等）（补）沈履祥

　　 吴锺峦（子福之）李向中朱永佑

　　董志宁（朱养时、刘世勋、郑遵俭等）（补）沈履祥

　　吴锺峦字峻伯，号稚山，学者称为霞舟先生；武进人。崇祯甲戌（一六三四）进士。为诸生时，海内称为名宿。比通藉，年已五十有八矣；授长兴知县。丙子（一六三六）校士，钱肃乐出其门下。奄人崔璘以巡视盐粮至，守令见之皆蒲伏；锺峦独长揖。璘怒，中以蜚语，削籍归。周延儒再相，重锺峦名，遣所知道意，将登启事；锺峦笑答之曰：『公为山巨源，请容我为嵇叔夜；公为富彦国，请容我为邵尧夫』！

