<!-- { "loadSidebar": true } -->
　　初，刘廷举之弃重庆走也，求救于献忠；献忠顾刘文秀曰：『杨展不足畏；重庆要害，地不可失也』。命文秀水陆并进。英与刘鳞长自遵义赴援，使部将于大海、李占春、张天相逆之于多功城，而自以精兵间道袭破贼营，取其旗帜；还与大海等并力夹击。文秀大败，脱走者不能十一；其别将攻嘉定者，亦大挫衄。王祥复移兵綦江，与英犄角，兵威大振。祥才武亚于英；而英之复重庆也，樵采不禁，王应熊怒之，故委任不及祥。至是，英御贼屡有功；丙戌（一六四六）春，应熊乃奏以英为总兵、王祥为参将，连兵进讨。贼益惧，遂弃成都，走川北。英驻军江上，商民避贼者依英以自固，因之成市；永历帝立封平蜀侯。

　　是年十二月，我大清肃亲王豪格诛献忠于凤凰山，其党孙可望等突至佛图关。英部将李定、余仲等逆战，可望等皆穷寇死斗；李定等失利，而余仲即入营纵火，众大乱。英中矢，以颠于河而殁；时年二十六。英战辄先登，所向辟易；面赭、美髯鬓，贼望见惊以为神。众至二十万，威名为远近所惮。尝欲屯田于重庆，而应熊不许；识者惜之。我朝赐通谥，曰「节愍」。

　　李占春，泾阳人；于大海，项城人：皆曾英心腹将，以勇闻。英之成功，二人之力也；占春封定川侯、大海靖南侯。丙戌（一六四六）冬，英死于佛图关，占春与大海率残卒奔涪州。明年，降贼袁韬为王师所败，由顺庆南下；占春等避之，东走夔州，将赴荆州归命。适朱容藩自肇庆入蜀，取道施州卫，溯江西上；遇占春、大海，说之复回。秋七月，王师泊忠州之湖滩，占春以轻舟直薄我营；大兵乱，弃舟走川北。占春乘胜至涪州，结营平西坝；大海屯忠州之花凌河为唇齿。既而武冈之变，传言永历帝已就执，容藩遂自称「监国」；二人不知其伪，皆听命焉。九月，川北总督李干德以袁韬、武大定兵复重庆，容藩令占春袭之，不克；于是诸镇日治兵相攻矣。戊子（一六四八）八月，督师吕大器至涪州；占春入谒，大器具言容藩僭逆状。占春始悟，请讨叛以自赎；乃帅舟师攻之，容藩因败死。庚寅（一六五○）秋，刘文秀入蜀，破遵义；明年冬十月，遣别将卢名臣入涪州。占春逆战于群猪寺口而败；大海在忠州闻之，知不支，遂放舟出夔门入楚，降于王师。未几，占春亦降。

　　杨展，嘉定人；崇祯辛未（一六三一）武进士。初为曾英部曲；以功授参将，充川镇中军官。献贼之入蜀也，展与曹勋同守成都；被缚，断索跃入江，泅水至嘉定。而贼已改嘉定为府，乃潜入犍为，杀伪令以起事；袭嘉定，州人开门纳之。勋亦起兵黎州，与展声势相应和。

　　丙戌（一六四六）三月，贼帅刘文秀、狄三品来攻，为展所败；展遂合游击马应试，尽复嘉、邛、眉、雅诸州邑。献忠闻展兵势甚盛，大惧；率兵十数万，装金宝数千艘顺流东下，将走楚。展逆于彭山之江口，纵火大战，焚其舟；贼大败，士卒辎重丧亡殆尽，走还成都。展取所沈金宝以益军储，士气益张。七月，献忠走川北；展闻其遁，引兵追。至汉州，贼已远扬；乃尽收暴骨，丛葬焉。时蜀地残破，大清兵既诛献忠，不能留；诸旧将稍稍出，收复保聚。嘉定近省而险，展复善于抚绥，遗民及溃贼相率归之。

　　而连岁洊饥，斗米二十金，荞麦七、八金；父子兄弟转相杀贼，流莩载道。展乃遣使赴黔、楚告籴，前后得米数十万石；自乡先生以及弟子员，具赡资送其家。农民给牛种、日食，使择田而耕；壮而愿从戎者，补伍月与银米，使操兵战。百工杂流，各以其艺就食；孤贫无告者，廪之。蜀民赖以全活者甚众，爱展如父母；走四方者述展慈爱，莫不流涕。展以是富强甲诸将焉。

　　戊子（一六四八）春，永历帝以巡按御史钱邦芑言，封展华阳伯，得锡予有加；已复擢授总兵官、都督同知，进宣平侯。己丑（一六四九），陈邦傅之假敕封孙可望为秦王也，可望飞檄召展，以兵属己；展得檄，上言：『臣茹荼辟草，为陛下收蜀固黔。方日望朝廷指授方略，进收川北；乃可望忽以檄至，举陛下所有土地、甲兵尽授之可望。臣誓不与贼俱生久矣，无难焚檄、杀使，出兵东川乌蒙与可望争一旦之命。顾以可望抄誊敕稿，若果出上命者然；是以下敢卤莽，为先发后闻之事。将无可望之伪乎？抑岂皇上果举六御以授贼乎？如皇上果有此敕，则臣等从此皆可望之臣而非皇上之臣；在廷孰为此谋者？若命不出自朝廷而为可望所伪传，则臣愿首戎行，与诸勋镇执大义以讨乱贼』。上但优诏令展固守封疆而已。

　　会袁韬、武大定与李占春构隙，久驻重庆，士卒饥；总督李干德遣人说展与合兵，因其饷。展大喜，誓为兄弟，徙韬屯犍为、大定屯青神；而所求顾不甚遂。展与占春故交好，频通问；以银万两、米万石馈之。韬与大定愈不悦，干德亦怨展之遇己简略也；秋八月，诡称介寿置宴，即席上取展首。袭嘉定，展子璟新以三百骑突围走；其妻陈氏指韬与大定骂曰：『尔穷来依我，我先人处以县邑、资以多财；何负于尔而图之，真丧心犬彘也』！遂被杀。

　　展智勇冠诸将，川东、西之起兵者倚为长城。既死，人心解体。占春率兵为展报仇，不胜而归。曹勋与展为刎颈交，亦默然而阻。川陕总督樊一蘅投书责干德曰：『嘉陵、峨眉间二三遗民不与献忠之难者，杨将军力也。背施忘好而取人杯酒之间，天下其谓我何』！干德笑，以为『救时大计，讵竖儒所知』！然蜀绅士无不切齿干德者。孙可望之再入蜀也，亦讼展冤。自是蜀事大坏矣。

　　袁韬，沔县人。崇祯中，川贼有姚天动、黄龙聚党劫掠，巡抚陈士奇令营将赵荣贵击破之，擒其渠魁马超、一斗麻、代天王等二十余人，姚、黄走脱他徙；而韬因奸婶事发，投响马贼马潮、呼九思等，继姚、黄而起。献贼之入蜀也，乘势据蓬州、仪陇、南部；久之，分为十二大队。岁饥，以人为食。王师破之于遂宁，潮、九思走死；韬以余众归樊一蘅，授副将，使守顺庆。丁亥（一六四七），故巡抚李干德奉命总督川北，诸将中惟许韬与武大定。大定者，固原人，亦小红狼之别部；降于孙传庭，以材武见称。国变后，与孙守法聚众南山中，闽中封为伯。王师至，战败，走兴安；守法死，大定入蜀与韬合，众数万，谋突秦而西。王师击之，大败；乃收余众，弃顺庆东奔。至是，干德欲与就功，结二人为心腹。会李占春等有湖滩之捷，韬亦反斗；入佛图关，取重庆，奉干德驻之。已复与占春构隙，治兵相攻；而重庆兵多食少，干德乃遣人说嘉定守将杨展与合兵。久之，竟构展于干德杀之，而并其众。韬之欲图展也，其妻流涕谏曰：『我军流离饥冻，非杨公，众且散矣。负人大功，鬼神且有冥诛；必不可』！勿听。及展死，韬妻亦自缢。辛卯（一六五一）冬，孙可望据黔将窥蜀，乃声二人罪，遣其将王自奇将一军由川南进；别遣刘文秀率精甲万人由滇渡金沙江，出黎州取曹勋以袭其后，韬与大定不知也。方悉力拒于川南，而文秀径趋嘉定，韬等撤兵还战，六战六胜，有轻敌心。俄而文秀以大兵压其前、自奇泝流击其尾，大败；就擒，遂降。嘉定陷，干德沈水死。

　　王祥，綦江人（或曰：大学士王应熊之仆也）。崇祯末，为九围子隘官，勇悍着闻。张献忠乱蜀，惟遵义一府未下；祥守之，贼不敢窥。

　　弘光帝立，诏应熊督师，即遵义开藩。乙酉（一六四五）春，副将曾英复重庆，屡破贼兵；祥亦出师綦江相犄角。祥威望不及英，而应熊委任过之，奏授参将，累至副总兵官。明年，献忠死，其党孙可望等溃兵陷重庆，杀曾英、破綦江，由遵义入黔；祥走永宁山中。丁亥（一六四七），应熊卒于毕节卫，吕大器代为督师；可望入云南。祥于永宁、赤水间招集散亡，聚至万人。是年八月，进攻遵义，复之；据有其地，收定泸、叙以西。遵义，古播州地；饶沃而深阻。祥于其间，抚流亡、治屯田，且耕且守，蜀士大夫避乱者多归之；户口充实，祥以是雄于诸镇。

　　时朱容藩在重庆僭称「监国」，怒袁韬不为礼，使李占春袭之而败；乃私铸「锦江侯印」送祥，求其以兵应占春。祥以兵出綦江，与韬三战不胜，退驻南岸。忌占春之盛而欲为好于袁也，诈请占春议事，伏兵执之；使部将王朝兴守之。朝兴与占春同里，守稍懈。占春踰垣出，杀追者；一日夜，归其坝上营。祥既失占春，而又为韬所持；军无粮，杀马而食，于明年四月回遵义。既而巡按御史钱邦芑上诸将功状，诏封祥綦江伯。是年，遵义饥，祥遣人赴黔告籴；贵阳镇皮熊攻而夺其资。祥怒，举兵攻熊，不胜而还。熊因奏祥『不奉天子诏，越地相侵』；约诸镇会讨。诸镇久羡遵义殷富，各率兵攻祥；大小十余战，不能克。祥使人联和，皆罢去。惟黔兵深入，相持月余，兵老乏食；熊子文英年少不习军事，气益衰，乃引军走。祥悉锐乘之，熊兵大溃，争渡乌江，死者三万余人。祥亦上疏自理，上使使和解之；会盟乌江，罢兵修好。于是，思南、铜仁、湄潭各郡邑皆归于祥。太常寺少卿程源及乡官梁应奇、辜延泰等先后赴肇庆行在，皆言祥雄武，可大用。明年，乃进封忠国公；加右都督，挂征讨将军印。祥既受公封，颇感激，思自效；累遣使自平越、庆远贡献金、马，中道辄为陈邦傅所劫夺。

　　孙可望之求册封也，祥亦疏言不可。庚寅（一六五○）秋，可望将图蜀，遣刘文秀取遵义；至永宁，守将侯天锡迎降，诈以危言报祥曰：『滇兵二十万已渡乌江来矣！不如先期避之』。祥惧，召诸将与谋。将军李定者骁勇敢战，众服之；定曰：『二、三年来操戈同室，虽捷亦耻。今发兵讨贼，复有何疑！胜则国之福，不胜不失为忠义鬼；他何所云』！祥遂招乌合六、七万，分为三十六镇；与文秀战于乌江，大溃。私计自真安州入彭水据险守隘，引李、于为助，犹足自立；乃裹其文绣、金宝，使牙将负之先行。定顿足叹曰：『百战基业，一败而逃，何足计大事乎』！众心尽解，多送款文秀。文秀疾发兵掩击，祥仓卒夜走；牙将已劫其资而去。比晓，失妻子，从者仅百余骑。追兵至，祥马蹶不能行，率死士数十人短兵接战；创重自刎死。文秀降其众，尽收遵义地。

　　初，献贼入蜀畏祥，不敢窥遵义；前后拒守凡八年。我朝赐通谥，曰「节愍」。

