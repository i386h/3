<!-- { "loadSidebar": true } -->
　　董克治，合州诸生。献贼陷重庆，分兵来攻；克治倾赀募勇壮，与贼战长安坪。不胜，退据硐中。贼诱以爵位，不动；相守月余。贼凿山梯硐熏之；凡三千人，感克治风义，至死无二心者。时比之田横云。

　　蒋世铉，永川人。献贼犯永川，世铉集义勇二百人撄城固守；战于东门，被执。劝之降，瞠目大呼曰：『速杀我，不降也』！贼寸磔之。贼又欲授举人梁士骐官，士骐怒骂，被杀。雷应奇，井研人；素负侠气。贼至，曰：『奈何郡县无一杀贼者』！纠义勇，拒战于高境关；追至桑园，力杀数贼，死。

　　通江童子，姓名不可详。献贼入蜀，知县李存性守御甚严；贼不能近，乃伪为官兵，将袭城。道遇童子，绐之曰：『勿言我兵也』！童子佯诺之。及城门，乃大呼曰：『贼至矣』！遂被杀。存性为文祭之。

　　李含乙，渠县人。由进士，任礼部郎中。甲申（一六四四），献贼躏蜀；含乙时丁忧里居，募军士得数千人，围广安城。贼将马元利来争，力战被执。邑人王树极从含乙为裨将；已溃围出，见含乙被获，反戈杀数人，被执。同不屈死。又有李完者，西充人；以进士官御史，致仕归。贼入城，亦不屈死。我朝赐含乙通谥「忠烈」、完「节愍」。

　　樊明善，南充诸生也。初闻北都陷，丧服见巡抚龙文光于顺庆；曰：『鼎湖新逝，臣子不共载天。公闻变三日矣，而无所施为邪』！文光深谢之。后破家御贼死。陈怀西，邑武生也。贼诱之官，怀西曰：『宁作明朝武生，不为逆贼元老』！贼斩之，悬首东门。其子某，哀痛死。又有诸生马孙鸾者，见贼杀怀西，大骂；割舌死。王光先，营山诸生也。贼犯营山，光先率义勇战于北关；被执，不屈死。王苹者，大竹武生也。闻贼入川，语父某曰：『食国家水土，力不能报，毕命可耳』！贼至，其父拔刀相迎；杀数贼，力竭死。遂擒苹；骂不绝口死。又王尔读者，仪陇王皋家仆也。贼追县令李时开，将及之；尔读奋身御贼，令奔脱。尔读被杀。黎应大，夹江贡生。潜结乡邻之倡义者，图恢复；事露，贼支解之。子照斗、照逵、照鸾，同日遇害。

　　熊兆柱、李师武、鱼嘉鹏，皆叙州诸生也；倡义讨贼。兆柱被获，骂曰：『天运至此，任尔戕戮』！贼剥其皮鞔鼓，悬之城门。嘉鹏既杀伪官，被缚；拷讯其党，厉声曰：『自我为之，恨不擒斩献逆耳；他人何与』！与师武同磔死。举人周元孝及诸生刘苞、晏正寅、王应世、郭大勋、李合宗、梁为宪、余智，俱抗节死。又，周坝操舟人某，贼命之渡，不应；问船所在，亦不应。胁以刃，忿怒拳击贼；贼杀之。

　　刘道贞字墨仙，邛州人；天启辛酉（一六二一）举人。献贼陷邛，道贞走沈黎，与黎州指挥使曹勋合谋起兵，拒战于雅州小关山。大破贼众，斩千余级；贼不敢南，而还据邛。道贞命子暌度以兵来争。贼搜城中，得道贞妻王氏，环刀械颈，令招其子；大骂不从，支解之。举家皆死，暌度亦战殁（补）。

　　叶大宾，绵州诸生也。献贼入蜀，胁大宾牧邛州；大宾佯受之而密与绅民谋举事。绐贼将曰：『蒲江要害；闻有警，宜调兵往』！贼信之，分千余人往。又曰：『大邑隶邛，将军责也；恐有变，亦宜调兵往』！又分千余人。乃矫令杀贼帅，保护州民万余夺西门而去（补）。

　　余飞，洪雅人。贼陷洪雅，飞伏壮士数百人于花溪山谷，而以羸弱诱之。贼入隘中，伏发不得出；截杀几二千人。贼大沮丧，沿江遁去。庚寅（一六五○），贼复至，飞单骑被围，力杀十数人以死（补）。

　　陈登皞，眉州人也；绰号铁脚板。丙戌（一六四六），贼帅狄三品驻眉州，忽下令驱城中人集道姑巷原田坝上；至则以兵围而杀之，凡五千余人。登皞愤贼残暴，裂衣为旗，集四乡遗民得数千人，树栅醴泉河；贼来攻，登皞率众白棓耰锄，杀贼三百人。贼惧，间道移东馆。登皞复遣壮士持酒米、鸡豚迎于道，贼纳之营中。夜半袭贼营，壮士从中鼓噪出，贼骇奔，复斩数百级；贼乃远遁。登皞自是以「铁胜」名营，倡义者悉归之；二年中无敢犯境者。后为向成功所杀。向成功者，嘉定人也；尝起兵拒献贼。庚寅（一六五○），大兵将至，成功以众五千据石佛栈；王师破其栅，成功中流矢卒（补）。

　　高明，建昌卫人；原任长沙知县也。庚寅（一六五○），刘文秀将至，明集士民拒于焦家屯。兵败，自焚死。我朝赐通谥，曰「烈愍」（补）。

　　王承宪，世袭楚雄卫指挥。举武乡试，擢游击，为副使杨畏知前锋。沙贼攻楚雄，凡守御事，皆承宪综理之。已贼再至，偕土官那钥等出城冲击，贼披靡。俄中流矢死，弟承瑱亦战殁。我朝赐承宪通谥「烈愍」。

　　高其勋字懋功，初袭马龙所千户，后举武乡试，为黔国公标下中军。吾必奎之乱，以功擢参将，守武定。及沙定洲再反，分兵来攻；固守月余。城陷，衣冠服毒死。陈祯者，世为大理卫指挥，未嗣职。城陷巷战，手馘数贼而死。我朝赐其勋通谥「节愍」、祯「烈愍」。

　　王士杰，太和县丞也。太和为大理附郭县；沙贼围大理，士杰佐上官竭力捍御。城陷，死于城上。同时死者，大理府教授段见锦、经历杨明盛及其子一甲、司狱魏崇治。而故永昌府同知萧时显解任，以道阻，寓居大理；亦自经。士民同死者：举人则高拱极，投池死。杨士俊，阖门自焚死。诸生则尹梦旗、梦符、冯大成，倡义助守，骂贼死。杨宪，阖门自焚死。杨愻，既死复苏；妻竟死。人称太和节义为独盛云。我朝赐时显通谥「节愍」。

　　单国祚者，会稽人；通海典史也。城陷，握印坐堂上，骂贼；被杀，印犹在握。县人葬之诸葛山下。

　　张耀字融我，三原人。万历中，举于乡。由知县，历官贵州布政使，得民心。献贼死，其党孙可望等率众由川入黔，渡乌江，逼贵州；守将总兵官皮熊走都匀。耀言于巡抚米寿图，请发民兵守御；寿图以众寡不敌，难之。俄贼掩至，寿图走沅州；耀率家众乘城拒击。城陷，被执；可望说之曰：『公，秦人也。若降，当位宰辅』！耀怒，骂不屈。械其妻孥于前曰：『降则一家免死』！耀骂愈毒。乃杀之，一家皆惨死。

　　乡官吴子骐字九逵，亦万历中举人；授兴宁知县。安邦彦之叛也，围贵阳；子骐念母在，仓皇弃官归，遂不复仕。崇祯十年（一六三七），蛮贼阿乌谜作乱，总督朱燮元属子骐走书召诸酋，哓以利害；相率降附。燮元上其功，玺书嘉奖。是时闻可望将至，偕邑绅刘管、杨元瀛率乡兵扼之要路，败之。贼来益众，力竭被执；俱不屈死。管字子佩，官户部主事；元瀛字蓬山，官同知：并乡荐起家。同时殉难者，户部郎中谭先哲、前宁前兵备参议石声和；俱平坝卫人（或曰声和死于安顺；子吉诸生也，殉之）。我朝赐耀通谥「忠烈」，子骐、先哲「烈愍」，管、元瀛、声和「节愍」。

　　曾益，临川人。以贡生特用，历官司务主事，迁兵备佥事。贵阳陷，走定番州，与按察使唐勋调土兵守城，药箭射贼将张能奇几死。贼绐之曰：『与我斗酒，即退兵去』！城中以为怯也，守稍懈。贼乘之，遂陷；益阖门死难。事闻，赠太仆寺卿。弟栻为蒲圻令，亦死于贼（或曰益死于安平）。又有顾人龙者，州人也；致仕家居。尝助守，破流贼，冠带登陴；被执，骂贼死。我朝赐益通谥「节愍」、栻「烈愍」。

　　曾异撰，四川荣昌人。举于乡，知永宁州。孙可望既陷贵州，将长驱入云南；异撰与其客江津进士程玉成、贡生龚茂勋谋曰：『州据盘江天险，控扼滇、黔；弃之不守，非人臣义也』！集众登陴。城陷，异撰阖室自焚死，玉成、茂勋投火死。我朝赐异撰通谥「烈愍」。

　　罗国瓛，嘉定州人。崇祯癸未（一六四三）进士；官御史，巡按云南。孙可望破曲靖、国瓛方按部其地，与知府焦润生同被执。至昆明，国瓛自焚死；润生与推官夏衍虞同不屈死。润生，上元举人；修撰竑之子也。衍虞，江津举人。我朝赐国瓛通谥「忠烈」，润生、衍虞「节愍」（又宗室寿■〈金临〉见「宗藩列传」）。

　　陈六奇字鸣鸾，龙江卫人；万历戊午（一六一八）举人。初知景陵县，以廉平称。移知南宁；城破，被杀于东门。贼遂屠沾益，连陷广通；在籍前浑源州同知张朝纲死之，妻冯氏同缢死。子耀，葬亲讫，亦缢死。我朝赐六奇、朝纲通谥「节愍」。

　　席上珍，姚安举人；金世鼎，大姚举人。闻孙可望等入云南，乃散家财募壮士二万人，与姚州知州何思率以乘城。缮备未周，可望突遣其将张虎掩至；一战而败，世鼎自杀。思及上珍同被执；可望欲降之，〔上珍〕厉声曰：『我大明忠臣，岂屈于贼邪』！骂不绝。刃其口，骂益厉。可望怒，剥其皮；思亦不屈死。我朝赐思通谥「节愍」。

　　段伯美，晋宁举人；余继善、耿希哲，呈贡诸生。闻李定国将至，起兵拒守。有昆阳孔师程者，以从军得官；众服其雄，推以为主；及定国来攻，师程泛舟先遁。城破，晋宁知州石阡冷阳春、呈贡知县嘉兴夏祖训与伯美等并死之。同时殉难可纪者：富民陷，在籍知县陈昌裔不受伪职，为贼杖死。贡生李开芳与其友王朝贺，自经死；开芳妻及二子赴水死。楚雄举人杜天桢，初佐杨畏知拒沙贼，频有功；后畏知督兵击可望败绩，天桢闻之，即自尽。临安陷，进士廖履亨赴水死。又，江川知县周柔强率兵拒李定国于抚仙湖败绩，死之；一军尽殁。我朝赐阳春通谥「烈愍」，祖训、昌裔、履亨「节愍」。

　　徐道兴，睢州人；以经历署师宗州事。曲靖被屠，道兴集士民谕之曰：『城守乎』？众曰：『力薄兵寡，何以御之』！曰：『然若等何罪，徒膏兵刃！速去，毋顾我；我死，分也』。士民请与偕；厉声曰：『失守疆土，安所逃死』！众洒泪去。舍中止一仆，出白金二锭授之曰：『此俸金也。一以赐汝、一买棺敛我』！仆哭，请从死；曰：『尔死，谁收我骨』！举酒自饮。贼令出迎其酋；掷手中杯击之曰：『吾朝廷命吏，肯从贼求活邪』！遂被杀。我朝赐通谥，曰「烈愍」。

　　先是，武定陷，同知杨于陆死之。于陆，剑州举人。

