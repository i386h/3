<!-- { "loadSidebar": true } -->
　　咸正字端木，崇祯癸未（一六四三），与弟咸建同举进士，授延安推官。屡擒剧盗，招降■〈犭回〉贼张成儒等三百人、庆阳土贼潘自安等千人。孙传庭之出关也，上书止之；不听。已陕西全陷，咸正被贼絷之营中。吴三桂兵入秦，人多应之，韩城人推咸正为主。已而知为大清兵，遂入山中。久之南归；以子天逵、天遴匿陈子龙事，被逮。洪承畴问曰：『汝知史可法在乎？不在乎』？答曰：『汝知洪承畴死乎？不死乎』！乃父子同见杀。弟咸受字幼疏，天启甲子（一六二四）举人；昆山城陷，殉难。我朝赐咸正通谥「节愍」。

　　唐自彩字西望，达州贡生。崇祯末，授临安知县；过俊民，无锡贡生，为临安训导。临安醇朴易治，自彩政暇，则与俊民饮酒赋诗；士民爱信之。

　　乙酉（一六四五）六月，大兵至，邑人震恐；自彩叹曰：『战无兵、守无食，无徒苦父老为也！册印俱在，听邑人之所为。我老矣，岂复北面事二姓哉』！与从子阶豫携家人入梅邬；俊民亦同匿。士民赍册印赴省，大帅问曰：『若知县安在』？曰：『贤父母也！怜我民之被干戈，不能守土；入山隐矣』。帅曰：『果贤邪，我还汝知县；不遣他吏也』！民乃入山迎自彩。既阅两月，坚不出；乃置新令。新令欲自媚，诡言自彩受鲁监国敕，阴集兵为变；总督张存仁遣兵捕之。时值八月下丁，俊民语山中诸生曰：『我为学博，犹庙祝也；可令缺祀乎』！具牲醴入城。甫初献，而执自彩兵至。见冠带执笏堂上者，问何人？曰：『学官也』。因前系之。俊民大骂，被杀。自彩至，不屈；洪承畴曰：『汝毋自苦！我知汝贤，行且荐于朝』。自彩语不屈。承畴指其下曰：『独不念少妾、幼子乎』？曰：『大丈夫岂以子女易大节乎』！当自彩被执时，麾其从子阶豫走，不听；竟同死。妾大呼曰：『主死，妾愿从；幼子有乳媪在』。延颈受刃死。闽中赠自彩太常少卿；阶豫贡生，赠太常博士。我朝赐自彩通谥「忠节」。

　　王佐才字南扬，昆山人；官狼山副总兵。年老，休于家。乙酉（一六四五）夏，南都亡，知县杨永言逃之泗州参将陈宏勋家；县丞阎茂才遣使投诚。已贡生朱集璜等起兵杀茂才，以佐才宿将，推为主；永言、宏勋亦自泗桥率壮士数百人来助。未几，宏勋以舟师战败，游击孙志尹阵殁，城遂陷；佐才纵民出城，冠带坐帅府，被杀。我朝赐通谥，曰「节愍」。

　　项志宁、徐市、徐怿、徐守贞、冯知十，皆常熟诸生；乙酉（一六四五）城破殉难者也。先是，邑人议城守；会总兵何沂奉宗室某王至，因以集众。降将洪某引王师来攻，沂已遁，诸生中尚有躬冒矢石力战于华荡者；势不支，各散去。志宁方食饼；闻变，饼堕地，扼吭死。市与怿叹曰：『我家世科第，可无义士邪』！题壁云：『不敢立名垂后代，但求靖节答先朝』！自缢死。守贞奉母避于乡，兵至，母与妹投井，守贞急从之。兵挽其发，乃踞坐谩骂；杀于井傍。知十见之，奋怒格斗；丛射死。

　　荆本澈字太徽，丹阳人。崇祯甲戌（一六三四）进士，官副使。南都破，起兵松江，与巡抚田仰、总兵张士仪、张鹏翼、太监李国辅以舟师奉义阳王进驻崇明沙。战败，率所部屯舟山之小沙岙。其将士善射，为黄斌卿所忌；本澈复不能戢其士卒，斌卿因民怒攻之，全家遇害。我朝赐通谥，曰「节愍」。

　　吴之蕃，吴淞陆营把总也。父斗南，于崇祯时以讨流贼死之；蕃尝自谓「忠孝之门」。

　　乙酉（一六四五）南都亡，闻部下百户降，怒曰：『奴辈皆世职，降何易也；俟大明兵得汝，定凿汝筋、抽汝骨也』！八月十六日，起兵；至吴项桥登岸，谋攻嘉定。邑人武举冯嘉猷者，以献策降将李成栋得署总兵；闻报，谓老营兵曰：『汝曹闻之蕃前日语邪？脱不利，我与汝皆碎首矣』！遣人焚之蕃舟。之蕃众多乌合，见火起，遂溃。之蕃杀数人，不能定；呼天哭曰：『我父子并死王事，分也。所恨心力殚尽，得起义师；未战而溃，我目不瞑矣』！挺枪欲赴斗。居民汪三者诱之同行，推之堕水；遂被擒。嘉猷陈鼓吹、羊酒犒得胜军；缚之蕃，骂之曰：『汝吴淞牧儿，何敢作此事』！之蕃大笑曰：『我朝廷世臣，父子忠节；汝曹逆贼，狗彘所不食，何敢以面目向人』！遂被杀。

　　侯承祖字怀玉，世袭金山卫指挥。乙酉（一六四五）夏，松江兵起；以兵往，愿襄事。提督吴志葵忌之，沮其谋；承祖恚曰：『然则府城听之总戎，承祖以金山为存亡耳』！拂袖归，与子世禄治兵严御。未几，志葵败，松江亦破。大兵进攻金山，承祖坐睥睨间，亲冒矢石。缘城上者，手刃立尽；屡进屡却，久不能拔。既而降将李成栋自江阴还师来助，有内应者启水门以入；承祖率世禄亲兵犹巷战。踰时，众且尽，世禄身受四十矢，被获；骂成栋不绝口，见杀。承祖亦被执，说之降；曰：『吾家自始祖以开国勋，子孙不替，食禄二百八十年；今日不当一死报国哉』！至文庙前，曰：『此吾死所』。望先师再拜，饮刃死。我朝赐通谥，曰「忠烈」。

　　温璜字宝忠，初名以介，字于石；乌程人。幼而孤，母陆孺人苦节；姑沈氏老且病，贫无帷帐，坐卧一板箱。孺人事姑、教子，种火煨芋以为食。璜久为诸生，有学行。母殁，庐墓；出入为文以告。崇祯丙子（一六三六），举于乡。祈梦于忠肃祠，始易名璜。为首辅体仁之从弟；而夷然自守，与东林结契，名在复社第一集。南都之以揭帖逐阮大铖也，璜曰：『阮大铖为真小人，钱谦益则伪君子。真者易知，伪者难测；斯人得志，即小臣亦当裂麻争之』！癸未（一六四三）成进士，授徽州府推官；年五十有九矣。甫莅任，京师报陷；引佩刀曰：『此身当付汝矣』！募民兵、缮城堞，为保障计。

　　乙酉（一六四五）南都覆，知府秦祖襄及僚属皆遁；叹曰：『城无主，民且自相屠』！乃尽摄诸印，召士民慰谕之；众感泣愿守，远近从而保守者数万家。与佥都御史金声为犄角，转饷给其军。徙家属于瀹杭村，令诸吏不得通私问。凡四阅月，声败，严兵登陴。郡人故御史黄澍以城献，璜抽刀将自刎；吏持之，请归村舍。乃趋还，语妻茅以同死；茅无难色，具酒坐谈。夜将阑，匿幼子于别室，急呼长女宝德起；女年十四，方熟睡，问何为？曰：『死尔』！女即延颈就帨；未绝，复刃之。茅整衣以卧，璜刀截其喉；有顷呼曰：『未也』！再刃而绝。乃书遗令曰：『世受国恩，惟以死报；薄棺火葬，不必完尸』。投笔长啸，即自刎。越日复苏，居人舁至我大帅幕府；进之食，挥之。又五日，两手自抉其喉而死；时九月二十九日也。我朝赐通谥，曰「忠烈」。

　　叶向荣，金华举人。崇祯庚辰（一六四○），以荐举，授宁都知县；廉明有惠政。有贼邱旭东行劫邻邑；向荣捐金购贼，获其魁七人。闯贼寇江西，去宁都百里为营，向荣昼夜登陴。贼知有备，不敢犯。既而贼屯马羊坑，先伏十人于关下；向荣侦得，立杀之，陈尸于郊。自督乡勇衔枚出击，斩首二百余、生擒贼渠十五人；余贼窜去。

　　弘光时，总督袁继咸、御史周灿交章荐之，以忤马士英意，量移吉安同知；向荣遂投劾归。明年夏，金华城将破，具衣冠投项村之野塘死。

　　王景亮字武侯，吴江人。崇祯末，成进士。弘光时，授中书舍人。隆武时，擢监察御史，加太仆寺卿；巡按金、衢，兼视学政。衢乃唐、鲁之交，政令不一，鲁监国亦置官并守。景亮奉命通好于鲁；居久之，未有以报命。城破，自缢死。

　　伍经正，安福贡生；为西安知县。隆武时，擢知衢州府事，兼摄道印；亦受命于鲁。城破，赴井死。

　　邓岩忠，江陵人。由乡举，官衢州推官。城破，自经死。

　　方召，宣城诸生；署江山知县。金华被屠，集父老告之曰：『兵且至，吾义不当去！然不可以一人故，致阖城被殃』。遂封其印绶，具冠带北向再拜，赴井死。士民为之收葬，立祠以祀。我朝赐景亮、经正、岩忠、召通谥，俱「节愍」。

　　李桐字封若，鄞人也。三岁而孤，事母以孝闻。读书通大义，前辈董其昌、曹学佺深器之。

　　甲申（一六四四）之变，桐于大临所请发义旅次江干，以待抚臣勤王之师；守道卢若腾是之，然未能应也。桐日号咷当事马前，并诘责诸乡老；遂遭嗔怒，至有欲杀之者。尚书冯元飙曰：『诸公即力薄不能报国雠，奈何更杀义士』！与若腾共呵护之，得免。

　　南都乱政，悒悒不得志，遁入白鸥庄。南都亡，昕夕祈死，疾遂笃。已闻钱肃乐起义，则霍然进食，遣长子文■〈日上永下〉从军；肃乐疏授兵部主事。已而事不支，疾复笃。丙戌（一六四六）六月，江上溃；桐曰：『吾今定死矣』！于月之十九日卒。门人私谥曰「贞愍」。文■〈日上永下〉哭谓其弟文昱曰：『汝知吾父所以死乎』！葬毕，相与墨缞赴海上，崎岖兵间；文昱亦授户部主事。辛卯（一六五一）秋，舟山失守，从监国航海；舟覆，兄弟同溺死。惟少子文暹杜门养母，以孝称云。

　　倪懋熹字仲晦，鄞人。乙酉（一六四五）夏，郡中钱肃乐起兵，降人谢三宾密札定海总兵王之仁请杀首乱者；时之仁已迎降，仍故官矣。肃乐欲通一言而难其使，懋熹独慨然请行。至定海，则路人汹汹言『昨有陈秀才上笺诋大将军降，大将军杀之』！闻者股栗。俄三宾使继至，懋熹神色不动；有顷，之仁召懋熹入曰：『君此来，大有胆』！懋熹曰：『大将军世受国恩，贤兄常侍攀髯死国，天下所具瞻；知大将军之养晦而动也。方今人心思汉，东海锁钥在大将军；次之，则滃洲黄将军、石浦张将军。左提右挈，须有盟主；大将军之任也』。之仁遽遥手曰：『好为之，且勿泄』！今其子鸣谦饭懋熹于东阁，而别召三宾使入见；报书亦云『十五日至鄞议之』。三宾使出，乃遣懋熹归；曰：『语钱公，当具犒师礼』！懋熹出，喜曰：『吾事谐矣』！翊日，之仁至，果胁三宾出饷万金赎罪。肃乐劳懋熹曰：『此李抱真之招王武俊也；而君以三寸舌成之，功过之矣』！

　　及画江守定，鲁监国授懋熹职方主事，参瓜里军。闽中颁诏之衅，浙使陈谦入闽死、闽使陆清源入浙亦死，懋熹请往解之；隆武帝大悦，授佥事，分守建宁。时标兵为郑氏撤去，乃捐俸召募。丙戌（一六四六）秋八月，大兵至城下；力战不支死，一军尽殁。

