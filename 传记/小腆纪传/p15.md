<!-- { "loadSidebar": true } -->
　　三月（明二月）壬辰朔，上抵缅甸之大金沙江。缅人以四舟迎上，从官自觅江舟随行者六百四十余人，陆行者自故岷王子而下九百余人，期会于缅。初，定国潞江之败，求上所在，则上西行去腾越已百里，念君臣俱死无益，闻白文选在木邦，就之谋再举；文选以上左右无重兵，请身自捍卫，意不合。定国引所部从孟定府过耿马，抵猛缅；各营溃兵陆续集，势稍振。文选以兵抵阿瓦城。

　　己酉（十八日），上驻井梗。缅人报明兵四集，请敕阻之。从官会御舟前，议所使；总兵邓凯、行人任国玺请行。马吉翔恐二臣暴其罪恶，阴尼之，不果。文选不得命，与缅人战；不胜，走孟艮。缅酋来邀大臣过河议事，命吉翔弟雄飞与御史邬昌琦往；缅人问神宗时事，二臣不能答，用是益见轻侮。

　　闰三月（明三月），黔国公沐天波、绥宁伯蒲缨、总兵王启隆谋奉上走护腊撒、孟艮，入李定国军；吉翔阻之，亦不果。从臣陆行者不知上之尚在井梗也，竟抵阿瓦城。缅人疑其有阴图也，发兵围之；总兵潘世荣降于缅，通政使朱蕴金、中军姜承得自缢死，副总兵高升、千户谢安祚、向鼎忠、范存礼、温如珍、李胜、刘兴隆、段忠皆被杀，余安置远方。久之，无存焉；惟岷王子等八十人流入暹罗国。

　　是月，吴三桂兵至姚安，大学士张佐辰、尚书孙顺、侍郎万年策、翰林刘■〈艹洍〉、布政司宋企鋘等皆降。又有少卿刘泌、兵科胡显等一百五十九人，先后降。还至云南，大学士扶纲、侍郎尹三聘、淮国公马宝、叙国公马维兴、武靖侯王国玺、怀仁侯吴子圣、宜川伯高启隆、公安伯李如碧降。延长伯朱养恩、总兵龙赞阳以嘉定州降，德安侯狄三品执庆阳王冯双礼以降。

　　夏四月，咸阳侯祁三升以兵迎上，缅人请敕止之；吉翔请遣锦衣卫丁调鼎、考功司杨生芳往，三升痛哭撤师。阿瓦城，缅酋所居也；有地名者梗，即大鹧鸪城旧地也。界大金沙、小盈沙之间，地饶而险。缅人自祁三升奉敕止师之后，知上威令尚行；虑后得罪，乃优奉之为缓急自救之策，且以阻内外声闻。于〔五月〕初四日（甲子），遣其都官备龙舟鼓乐迎上于井梗。乙丑（初五日），移跸；丁卯（初七日），至阿瓦城，距河止焉。戊辰（初八日），陆行五、六里，至者梗。草庐十余间，上居之；编竹为城，守兵百余人。从臣自备竹木，结宇而聚处焉。缅妇来贸易者，杂沓如市。从臣久亦习之，屏礼貌，短衣、跣足阑入缅妇队中，踞地喧笑，呼卢纵酒；缅人颇哂之。

　　是月癸酉（十三日），朱成功、张煌言复会师大举北上以援滇。

　　六月，我大清兵取马湖，叙州提督陈希贤降；取成都，总兵赵友鄢、御史庞之泳、主事贺奇等皆降。雅州伯高承恩为其弟承裔所杀。

　　是月丙午（初五日），朱成功攻瓜洲，克之；癸丑（二十四日），克镇江。

　　秋七月，张煌言徇江南、北府州县，下二十九城。

　　壬午（二十三日），成功败绩于江宁，崇明伯甘辉等死之；退攻崇明，不克。煌言亦败于铜陵。寻皆入海，所复府州县皆复归于我大清。

　　八月，缅酋以中秋日张会享群蛮，来招沐天波渡河并索礼物；上欲为好于酋，命天波往。至则胁令白衣、椎■〈髟上言下〉、跣足，领诸海郡■〈〈束束〉上火下〉夷酋而拜；天波不得已从之。

　　九月，缅人进新稻，颁诸从官。

　　冬十月戊子朔，颁历于缅甸。

　　是月，李定国移营孟连，承制加土司勋爵；孟艮之女酋某为梗，诛之，据其城。川将郝承裔、王友进皆降于我大清。

　　十一月癸亥（初六日），沅江陷，总督衔土知府那嵩死之。

　　十二月，白文选移军猛壈。

　　我大清顺治十七年（庚子、一六六○）春正月丁巳朔，上在缅甸之者梗，称永历十四年。德阳王至浚自交址降于我大清。

　　三月，大学士方端士、颍国公杨武亦降。李定国部将广国公贺九仪将降事泄，定国诛之。

　　是月，张煌言驻军林门；寻移驻桃渚。

　　夏四月，白文选移军景线。

　　五月甲子（初十日），我大清兵攻厦门，朱成功御却之，诛叛将陈鹏。

　　秋七月，白文选由木邦举兵薄阿瓦。阿瓦有新旧二城，上居旧城之者梗而缅酋自居于新城。文选假道奉迎不得，乃急攻新城。缅人招沐天波过河敕止之；始知诸将临缅迎驾，疏至三十余道。从臣无以出险为念者，第草敕令毋进兵。文选曰：『蛮人不足信也』。急攻新城；垂克矣，缅人绐之曰：『三日后，出新城让上』。文选信之，却兵十里，城中得固备；攻之，反为所败，望鹧鸪城痛哭而去。

　　八月，降将郝承裔复以雅州叛大清来归。时举朝醉梦，招权纳贿如平时，马吉翔请以湖广道御史邬昌琦掌六科。乌撤知府王祖望以医中宫疾，授礼部主客司。行人任国玺谋转江西道；国玺又与太常寺博士邓居诏相讦。上欲面质之，不果；惟吉翔传旨，云『邓某当学好』而已。庶僚之贫者饥寒蓝缕，大臣有三日不举火者；马吉翔、李国泰以语激上，上掷「皇帝之宝」，令碎之以给从臣。典玺太监李国用叩头不奉诏；吉翔、国泰竟錾以分饷，拥赀自赡不顾也。蒲缨大开赌肆，昼夜呼卢；上焚其居，缨赌如故。华亭侯王维恭与杨太监拳殴，喧讙声彻内外：用是缅人益轻之。

　　是秋九月，太白经天，凡十有五旬。

　　我大清顺治十八年（辛丑、一六六一）春正月辛亥朔，上在者梗，称永历十五年。

　　丁巳（初七日），我大清世祖章皇帝崩。

　　己未（初九日），圣祖仁皇帝即皇帝位，以明年为康熙元年。时李定国据孟艮，地饶鱼稻，诸将稍集，军声复振。白文选居木邦之南甸，相去二千里，不相闻也；既攻缅不克，知定国取孟艮，并有贺九仪之众，移书责以大义。定国遂全师而西，中途遇文选，购缅人密奏上速计；且曰：『臣等兵不敢深入者，激则生内变也。谕令扈送出险，方为上策。何诸臣泄泄不以为意也』！玺书慰劳。文选造浮桥迎跸，距行在纔六、七十里；缅人断其桥，计不行。乃刑牲歃血，誓必克缅。缅酋拔其豪边牙鲊、边牙■〈牛果〉为大将，集兵十五万；遇于锡箔江，巨象千余夹以枪炮，阵横二十里，鸣鼓震天，呼噪而进。

　　定国、文选兵不及十一，且戎器耗散，惟操长刀、手槊、白棓以斗；定国前队稍却，文选警众横截之，缅兵大败，僵死万计，边牙■〈牛果〉死于阵。而边牙鲊犹收余众，栅大熔树林中，荫翳百里，鸣鼓竟夜如列阵；晓视之，则已走空无一人。遂渡锡箔江；既济，乃谋渡大金沙江焉。咸阳侯祁三升与定国不和，走户腊；吴三桂招之，遂率孟津伯魏勇、总兵刘芝林、王有功、邵文魁等降。马乃陷，土司龙吉兆、龙吉佐死之。

　　三月，锦衣卫赵明鉴谋诛马吉翔、李国泰，奉太子出缅甸；不克。

　　是月，朱成功进兵台湾，克赤嵌城。

　　夏四月，定国等临大金沙江，谕缅人假道入觐，并责其象马、粮糗为入边之计；缅人不从，尽烧其江船，据险设炮以守。定国等粮少气沮；缅中耆老曰：『从此而北至鬼窟山，有大芭蕉林；伐之作筏，则可渡。上流有大居江，地饶材木，居民数百家；烧矿冶铁，舟可立具也』。定国从之，令都督丁仲柳浮蕉为梁，设厂造船。缅人侦知船工将竣，以正兵缀定国而别遣奇兵捣船厂；仲柳弃船走，船悉被焚。时军中挈眷行，老幼累累；疫作军饥，死亡相继。不得已，议还军孟艮。或曰：『缅中瘴疠，夏秋为甚；加以千里无烟，人何以济：孟艮不可得而返矣。西南海上有地高凉，产鱼稻。月余可至，盍往诸』！从之。行至亦渺赖山下，山亘数百里，登岸一览，竟西南大海；遂驻军焉。

　　五月，御史任国玺、礼部主事王祖望、太常寺博士邓居诏疏劾马吉翔、李国泰；不报。缅人罹兵火之厄，怼其酋；酋弟莽猛白守景迈、景线，引蛮众五万人入援，大出金帛犒众，诸蛮遂归心焉。会吴三桂檄缅人献上自效；众欲从之，而酋不可。莽猛白因众怒，缚酋箯舆中，投之江；而自立为缅王，来索贺礼，且言供给之劳。茫无以应，于是咒水之祸作矣。

　　秋七月十六日，缅人来邀当事大臣渡河，辞不行。逾二日，缅使再至曰：『虑诸君立心不好，请饮咒水，令诸君得自便贸易。否则，我国安能久奉刍粟邪』！沐天波欲辞焉；马吉翔、李国泰曰：『蛮俗敬鬼重誓，可往也』！乃行。日向午，缅人以兵围行帐，呼诸臣出；诸臣仓卒无寸兵可持，又虑震惊宫闱，不得已相将并出。出则，缚而骈杀之。上闻，与中宫将自缢；总兵邓凯以足疾免于行，与内侍之仅存者劝上曰：『上死固当，如国母年高何！且既亡社稷，又弃太后，后世其谓皇上何』！乃止。已而缅人入宫搜财帛，贵人、宫女及诸臣妻缢于树者累累如瓜果。上与太后以下二十五人聚一小屋中，如待决之囚；忽通事引一缅官大呼曰：『毋得惊害皇帝及沐国公』！麾其众，移上于沐天波之室。大小存三百四十余人，楼居聚哭，声闻一、二里外；寺僧哀之，进以粗粝。上惊悸成疾。缅人虑上死，且无以致词三桂，乃泛洁行宫，迎上复入居之；贡衣被、锦布、杂物曰：『我小邦王子无他意，无介介也』！诸臣之被戕者，自松滋王某以下，沐天波、马吉翔、王维恭、魏豹、马雄飞、王启隆、蒲缨、王自京、龚勋、陈谦、吴承爵、安朝柱、任子信、张拱极、刘相、宋宗宰、刘广寅、宋国柱、丁调鼎，文臣邓士廉、杨在、邬昌琦、邓居诏、任国玺、王祖望、裴廷谟、杨生芳、潘璜、齐应选、郭璘、张崇伯，内监李国泰、李茂芳、杨宗华、杨强益、李崇贵、沈犹龙、周某、卢某、曹某等：凡四十二人。自缢死者，吉王慈偕其妃某氏，贵人杨氏、刘氏，松滋王妃某氏，总兵姚文相、黄华宇、熊相贤、马宝二差官、锦衣卫赵明鉴、王大雄、王国相、吴承允、朱文魁、吴千户、郑文远、李既白、凌云、严麻子、尹襄，宗臣朱议漆：凡二十二人；妇女死者不具录。余皆先后被屠，惟邓凯生还述其状焉。

　　是月，朱成功部将郭义、蔡禄劫忠匡伯张进以叛，降于我大清；进死之。

　　八月，李定国、白文选次桐坞，以十六舟攻缅；缅人凿沈其五。张国用、赵得胜以贺九仪之死也，衔定国；谓文选曰：『王毋为九仪之续』！挟文选入山据险自保。定国不得已，引余兵三千还孟艮；其部将吴三省诛叛将唐宗尧，驻军耿马。

