<!-- { "loadSidebar": true } -->
　　二月望日，大兵抵大理之玉龙关，文选战败，定国令总兵靳统武以兵四千扈上奔腾越。己乃伏兵磨盘山，即高黎贡山也；大理寺卿卢桂生叛降于我，泄其谋，复大败。报闻，上与马吉翔、李国泰等连夜走缅甸。定国收余众追扈，则上西行，去腾越已百里；念君臣俱死无益，闻文选屯兵木邦，就之谋曰：『主上入缅，敕汉兵无入关；我若深入，恐生不测祸。万一北兵有警，此地无险要可御；莫若妥择边境屯集，作后图』！而文选以上左右无重兵，请身入捍卫，意不合；定国遂自引所部从孟艮抵猛缅驻札。前此溃众陆续至，势稍振。未几，移营孟连；贺九仪邀文选部将张国用、赵得胜等归之。孟艮有女酋长，惧为所并，纠众抗拒；定国灭之，据其城。以敕印招土司，谋恢复沅江；土司那嵩受总督印，密为传布，各土司亦有听命者。会吴三桂破沅江，那嵩自焚死，事不果。九仪妻子在滇，为三桂所得，令作书招之。九仪将出降，定国杖杀之；国用、得胜皆怏怏有二志。总兵唐宗尧，奸弁也；守磨艿。凡告奋勇投孟艮者，已悉收隶麾下；商贾往来者，财货悉被劫。由是南北道梗，滇中、阿瓦消息绝不通。已文选别由木邦举兵薄阿瓦，再举皆不克；乃还兵至孟艮会定国，合兵进逼锡箔江（即垌■〈土白〉也）。辛丑（一六六一）夏四月，定国遣使入城求上，不许；相持久，乃退屯三十里。缅人于郊外立木城，偪寨拒战；定国、文选大破之，决计渡河。驾浮桥济师，为缅所断。复遣都督丁仲柳等于上流造船；工将竣，缅出奇兵焚击，仲柳弃船走，复不果。初，定国屡购夷民具奏，密请上速计出坎；且言：『臣等兵不敢深入者，激则恐生内变也。必善谕缅人送之出境，方为上策。诸臣在内，何泄泄不以为意也』？上以玺书奖慰之。先后凡三十余疏，半为缅人所获，不得达。寻与文选议分兵进次桐坞，以十六舟攻之；缅人凿沈其五，遂引还。而国用、得胜以九仪之死衔定国，挟文选北走，将出降；抵耿马，遇定国部将吴三省。三省于安龙之败，寻获定国家口来诣孟艮，至则定国已移营；及至磨艿，知宗尧奸，杀之。兵弱不敢深入，流连孟定、耿马间。文选见三省，不言而涕。三省察有变，说以情、质以义；诸将心动，复合军屯于锡箔。吴三桂侦知之，亟令马宝率兵追文选，且招之；文选仓猝遂降。是冬十二月朔，缅人执上及两宫献于三桂。明年壬寅（一六六二）四月戊午（十五日），上殂于云南，明亡（自戊戌（一六五八）二月以后事，互详「本纪」及「纪年」）。

　　上之舟行入缅也，从官云散，马九功入古刺江、国泰入暹罗。二国与缅为世雠；暹罗以女为定国妃，令国泰间道通殷勤，谋连兵攻缅。九功亦为古刺招溃兵三千人，致书定国相犄角。方克期进兵，而滇讣闻；定国躃踊号哭，自掷于地，不食三日，表于上帝以祈死。于六月十一日生辰病作，谓其子嗣兴、部将靳统武曰：『任死荒徼，无降也』！越数日，定国卒。未几，统武亦卒；嗣兴竟以所部降。古刺、暹罗之师失望而返。后有自缅至者曰：定国所葬地，至今春草不生；蛮人过之，辄跪拜而去云。

　　白文选，陕西吴堡人；献贼伪前军府都督，与王尚礼、王自奇为同侪。贼死，从孙可望溃走川南。庚寅（一六五○）秋九月，可望自滇回黔，命文选副刘文秀图蜀；克遵义。明年，文秀还，留文选守嘉定；降将吴三桂以王师入川，文选不能抗，走黔中。壬辰（一六五二）五月，复由遵义出重庆，将向成都；会刘文秀败于保宁而罢。十一月，以猡猓兵五万列象阵攻辰州，克之；我总兵徐勇、参将张鹏、游击吴光鼐先后阵殁。自是威声颇着。然文选虽为可望用，心不直其所为；前巡抚钱邦芑因而说以大义，大感动，折箭自誓杀可望。既，可望闻田州之败，知李定国必至安龙，疾召文选将兵迎上入贵州。太后闻之哭，从官皆哭；文选因以情告曰：『姑迟行，且俟西府至』（西府者，定国也）！遂以「舆徒不集」报，阴留候之。数日，定国至，遂共扈上入云南；封巩国公。奉命回贵阳宣谕可望，可望大怒，欲兴兵与定国决战；文选曰：『天子在彼，战非策也。盍两和之』！可望谓文选畏定国强，犹未知其同谋也。又以妻孥在滇，未敢为逆；乃复遣议和。文选白上谓：『张虎为可望心腹，不可令在辇毂下』！上命虎送可望妻孥还贵州，同谋事始泄；文选还自滇，可望夺其兵而幽之。丁酉（一六五七）秋，〔可望〕与诸将谋犯阙，马宝绐可望谓：『使功莫如使过，文选才足任也』！释之为大总统。既渡盘江，率所部奔曲靖，单骑见定国、文秀于朝曰：『诸将已有成约，宜速出战！迟则不可为矣』。定国未之信，文选誓之曰：『诳皇上、负国家者，身死万箭下』！言毕，上马驰；定国遂悉师出阵。甫交绥，而文秀之骁将李本高马蹶被杀，定国、文秀色惧欲退；文选怒曰：『张胜已往云南；我退则彼精骑蹑吾后，不鸟散，亦蹂为肉泥耳！死于阵，不愈死于走乎！况马维兴辈必相应也』。率所部直冲维兴营。维兴开营纳之，合兵绕可望阵后；定国、文秀继进，大破之。可望狼狈，降于王师。论功，进巩昌王。明年戊戌（一六五八），王师分三路入滇，定国亦分三路拒之；命文选出西路率众四万守七星关抵生界立营示欲攻遵义者，以牵制吴三桂之师。闻三桂已出遵义，于十一月二十日自生界回七星关守险；四山壁立，水势汹涌，山上树木参天，名曰天生桥。三桂厚养向导，由苗疆绕渡出天生桥之背，扼七星关大路。文选侦知，弃关走可渡桥；而守桥之马宝亦奔，乃焚桥走沾益。已而三路兵皆溃，上仓猝西行。文选走大理，列阵下关，众尚万余。定国以数百骑赴之；文选愤，涕叱之曰：『主上以全国全师畀王，一旦至此，谁执其咎』！定国南向叩头，愿一死赎前罪。文选收涕谢曰：『王几许人，死敌何益！王行矣，文选以一身当之耳』！定国乃引兵追扈。王师至玉龙关，文选与张先璧、陈胜之师又败，由沙木和走右甸；寻走镇康，入木邦。时上已入缅，定国求之不获，乃就文选谋屯边隘图再举；而文选以上左右无重兵，恐缅人生心，由间道渡陇川、潞江，踵上所在求之。以兵临阿瓦城，不得实耗，乃罢；时去上所在纔六十里，寂无知者。庚子（一六六○）秋七月，再由木邦举兵薄阿瓦。阿瓦有新、旧二城：上居旧城之者梗，而缅酋自居于新城。缅人谋以敕书止之，命毋进兵；文选不奉诏，谓使者曰：『前者祁将军来，诏云已航闽。若前诏为真，则今敕为赝；使今敕为真，则航闽后何自而来？君非臣何以威众，臣非君何以使人！蛮人不足信也』。急攻新城。垂克矣，缅人绐之曰：『三日后，出新城让王』。文选信之，却兵十里。城中得固备，攻之，反为所败；望鹧鸪城痛哭而去。已闻定国取孟艮，并有贺九仪之众；移书责以大义。定国遂全师而西，中途遇文选，购缅人密奏，上玺书慰劳。文选造浮桥迎跸，距行在纔六、七十里；缅人断其桥，计不行。乃刑牲歃盟，誓必克缅。缅酋拔其豪边牙鲊、边牙■〈牛果〉为大将，集兵十五万，遇于锡箔江；定国、文选兵不及十一，且戎器耗散，惟操长刀、手槊、白棓以斗。定国前队稍却，文选警众横截之，缅兵大败，僵死万计；遂渡锡箔江。既济，乃谋渡大金沙江，不克。寻与定国分兵进次桐坞，以十六舟攻之；缅人凿沈其五。部将张国用、赵得胜以贺九仪之死也，衔定国；谓文选曰：『王毋为九仪之续』！挟文选入山。寻挟之北走；路过耿马，文选见定国部将吴三省，不言而涕出。三省察有变，因言『云南军降者皆怨恨不得所，人心思明甚于往日』！张、赵复心动，与三省合屯于锡箔江。会副将冯国恩被获，军情尽泄；三桂选前锋疾驰三百里至江滨，文选毁桥走茶山。三桂虑其窥木邦后路，乃自与爱星阿结筏渡江；而令马宝分兵追文选。及于孟养，单骑说之，乃降；隶汉军正白旗，封承恩公（见「贰臣传」）。祁将军者，咸阳侯祁三升也；尝上表迎跸缅甸，马吉翔以敕书止之，痛哭撤师。后以与定国不和，走户腊；三桂招之，乃降。

　　刘文秀，籍贯不可详，献贼义子；为伪抚南将军，掠川南诸郡。献贼死，称伪抚南王；与孙可望同侪而能下之。庚寅（一六五○）九月，可望自滇回黔；闻杨展死，遣王自奇偕文秀图蜀。忠国公王祥战于乌江不胜，自刎死；文秀降其众，尽收遵义地。遣别将卢名臣取重庆，而己引兵渡金沙江攻建昌；连陷越嶲、黎、雅。王自奇至川南，袁韬、武大定拒之；闻文秀至，撤兵还战。文秀以大兵压其前、自奇泝流击其尾，大败就擒，遂降。既取嘉定，顺流东下而前，破遵义。时所遣别将卢名臣者入涪州，李占春逆战于群猪寺口而败；于大海在忠州闻之，知不支，遂放舟出夔门入楚，降于王师。诸将尽散，无敢应敌者；谭宏、谭诣、谭文亦皆降于文秀。乃留白文选守嘉定、刘镇国守雅州，还师云南。

　　壬辰（一六五二）春，降将吴三桂以王师入蜀，文选、镇国不能支，退入黔中。

　　可望复命文秀（？），讨虏将军王复臣副之，将步骑六万出叙州、重庆以向成都。文秀善抚士卒，蜀人闻其至，所在响应；诸郡邑为三桂所克者，次第收复。战于叙州，围之数重，三桂走绵州；擒我都统白含贞、白广生，三桂退守保宁。捷闻，封南康王。初，文秀引兵追蹑，惟恐失敌；复臣谏曰：『三桂，劲敌也。我军骄矣，以骄军当劲敌，能无失乎』！不听。至保宁，又谏曰：『毋围城！围则师分而弱』。文秀曰：『三桂坐守孤城，计日可下；将军何怯也』！令张先璧军其西南。先璧，骁将也，号黑神；然勇而轻敌。三桂登城见之，曰：『是可袭而破也』！出精骑犯其垒，果惊溃。转战而南，复臣营为乱军所扰，又阻以水势，不支。三桂乘胜奋击，复臣手斩数人；曰：『大丈夫不能生擒名王，岂可为敌所辱』！遂自刎。文秀撤围退，三桂不敢追；曰：『生平未尝见如此恶战！令如复臣言，吾军休矣』！报至贵阳，可望拟诏曰：『不听良谋，损大将，刘抚南罪当诛；念有复城功，罢职闲住』。

