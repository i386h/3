<!-- { "loadSidebar": true } -->
　　永历帝以为吏科给事中，清介不与流俗伍。从至梧州；时刘湘客、丁时魁、金堡、蒙正发失李元胤援，并辞职，乃以孝起掌吏科印。高必正为刘湘客乡人，疾孝起之排湘客党也，怒骂于朝；上为解之，始已。

　　寻擢右佥都御史，巡抚高、廉、雷、琼四府。城破，走避龙门岛。岛破，被执；不食七日死。我朝赐通谥，曰「忠节」。

　　洪淯鳌字六生，晋江人；崇祯间，拔贡生。谒隆武帝于闽，授衡州通判；督师何腾蛟奇之，请改知道州。

　　闽亡，李赤心等十三镇以所部奉使称臣于粤，出道州；淯鳌迎，说曰：『兵所以异贼者，畏法、受官节制也。今纵劫，则依然贼耳』！诸将皆瞋目；独郝永忠奇之曰：『子非百里才，行当佐吾军』！偕之见永历帝，擢右佥都御史，监诸镇军；驻湖南。何腾蛟死，孙可望入滇，朝问阻绝；乃与十三镇退入西山，据楚之夷陵、归州、巴东、均州、蜀之巫山、涪州等七州县，屯田固守。久之，得安龙驻跸信，间道上书；言『十三镇公忠无二，今扼险据冲，窥晋、楚、蜀；有衅，随时而动』。议者多其功，诏加淯鳌兵部右侍郎，总督粤、滇、黔、晋、楚、豫军务。缅甸既覆，淯鳌犹偕诸镇崛强湖、湘间。

　　康熙三年（一六六四），王师分道定巴东，李来亨自焚死；或曰：『子未可以去乎』？淯鳌曰：『师亡与亡，去将何之』！遂被执；谕降，不从。临刑之日，神色不变；投尸巫峰三峡中。我朝赐通谥，曰「忠节」。  
　 
卷第三十四

　　前翰林院检讨加詹事府赞善衔六合徐鼒譔

　　列传第二十七（补）

　　陈士奇（陈纁、王行俭、王锡、顾景） 龙文光（刘佳允） 刘之渤　马干 李干德（弟升德） 樊一蘅 范文光（詹天颜）

　　 陈士奇（陈纁、王行俭、王锡、顾景）龙文光（刘佳允）刘之渤

　　马干李干德（弟升德）樊一蘅范文光（詹天颜）

　　陈士奇字平人，漳浦人。天启乙丑（一六二五）进士，授中书舍人。崇祯四年（一六三一）考选，授礼部主事；历官赣州兵备参议，进副使，督四川学政。本文学士，而廷臣以知兵荐。十五年（一六四二）秋，擢右佥都御史，巡抚四川；军政废弛。石砫女将秦良玉尝图全蜀形势，请益兵守十三隘，不能用；蜀以是扰，朝议命川北道龙文光代之。十七年（一六四四）春，甫谢事而夔州告陷；或劝之去，士奇不可。重庆下流四十里曰铜锣峡，江路所必经；士奇宿重兵以守。献贼既入涪州，分舟师泝流犯峡；而己则登山疾驰百五十里，破江津县，掠其船，顺流下，不三日而夺佛图关，铜锣峡反出其下。兵惊扰不能支，遂溃。贼傅城下，士奇日夜登陴以火罐、滚炮击贼无算，贼裸妇人向城而骂。城三面临江，皆石壁；西南有砖城数十丈。贼发民墓凶具，负以穴城。六月丁丑（二十一日），阴云四合，贼藏火药于城角；晨起，箭炮齐发，砖石皆飞，城遂陷。士奇及副使陈纁、知府王行俭、知县王锡俱被执；士奇骂不绝口而死。我朝赐士奇通谥，曰「忠烈」（补）。

　　陈纁，不详何处人；官关南兵备副使。护瑞王入蜀，死于难。我朝赐通谥，曰「节愍」（补）。

　　王行俭字质行，宜兴人。崇祯丁丑（一六三七）进士，授南京户部主事。历郎中，出知荆州府，改重庆。甲申（一六四四）六月，献贼自涪州犯重庆；城陷，骂贼死。我朝赐通谥，曰「忠烈」（补）。

　　王锡字子美，新建人。崇祯庚辰（一六四○）进士，知巴县。尝平姚、黄巨寇，斩其渠黑虎马超。献贼之破垫江也，锡复之；及攻重庆，又败之铜锣峡。被执，顾瑞王曰：『事至此，死耳；膝不可屈』！贼箝其口，刲其左臂，缚树上射之；又脔而烙之。我朝赐通谥，曰「忠烈」（补）。

　　顾景，官指挥。城陷，入瑞王府以己马乘王，鞭之走。遇贼，呼曰：『宁杀我，毋犯帝子』！王被戕，景亦死之。我朝赐通谥，曰「烈愍」（补）。

　　龙文光，马平人；天启壬戌（一六二二）进士。崇祯十七年（一六四四），以川北参政擢右佥都御史，代陈士奇巡抚四川。时贼已逼成都，文光自顺庆偕总兵刘佳允率兵三千驰赴之；入城设守，而王宗、大姓逸去者半。八月之五日，贼骑兵自资阳，水兵自洪雅、新津薄城下，佳允出战，败还；文光见濠涸，急遣郫县主簿赵嘉炜决灌县堰水以益之。初九日，大雷电，雨如注，守陴者不能立；贼火攻如取重庆法，西北陬锦江楼崩，木石飞空，贼蜂拥入。不逾时，灌县水至，而城已陷矣；文光投浣花溪死（或云戮于濯锦桥）。佳允，川北进士；亦同赴浣花溪死。我朝赐文光通谥，曰「忠节」（补）。

　　刘之渤字安侯，凤翔人。崇祯甲戌（一六三四）进士，授行人；擢御史，能直言。出按四川。

　　十七年（一六四四）正月，献贼大破川中郡邑；四月，闻都城失守，人心益汹惧。举人杨锵、刘道贞等谋拥蜀王至澍监国，之渤不可，跃入池中；议乃寝。七月，南都擢右佥都御史，巡抚四川。未闻命而贼已逼，请蜀王出赀募士；不听。王谋迁滇，之渤持不可，与内江王至沂争；而城中已汹汹不成行。城陷，贼以同乡欲用之，之渤骂不屈。贼缚于端礼门外，攒矢射之；之渤厉声曰：『宁多剐一刀，少杀一百姓』！贼磔其尸。我朝赐通谥，曰「忠烈」（同时殉难者详「忠义传」）。

　　马干一名体干，昆明人。崇祯癸酉（一六三三）举人，知四川广安州。夔州告警，巡抚邵捷春檄干摄府事；献贼攻围二十余日，固守不下。会督师杨嗣昌兵至，围始解；擢川东兵备佥事。

　　成都陷，龙文光死，蜀人共推干摄巡抚事。乙酉（一六四五）三月，檄副将曾英击走贼将刘廷举，复重庆，率所部守之；英守佛图关相犄角。时干已为督师王应熊所劾；而道阻诏命不至，视事如故。贼遣刘文秀以数万众来攻，干固守；英援之，贼败还。

　　丙戌（一六四六）冬十二月，大清兵追贼余党至重庆；干出御，败死。我朝赐通谥，曰「忠节」（补）。

　　李干德，西充人；崇祯辛未（一六三一）进士。十六年（一六四三），历右佥都御史，抚治郧阳；未赴，改湖南。时武昌已陷，干德驻岳州。献贼来犯，干德令民他避；匿壮士、健马，诡称父老约降。贼入伏发，歼其前部。贼怒，悉众仰攻。城陷，干德走长沙，转徙衡、永。贼至，辄先避；长沙、衡、永皆随陷。弘光时，以失地，谪赴督师王应熊军前自效。

　　丁亥（一六四七），永历帝擢兵部右侍郎，总督川北。干德入蜀，其乡邑已陷，父亦被难；察诸将中惟袁韬与武大定欲与就功，结二人为心腹。适荡寇将军李占春有湖滩之捷；九月，韬亦攻佛图关，取重庆，奉干德驻之。冬十一月，楚宗室容藩率占春至重庆。时容藩谋据蜀，会干德，讽其推戴已；干德若不解者，而礼复不相下。适长至行朝贺礼，袁韬自贼中出，素不知礼，与容藩同班拜舞；容藩怒，占春尤不平，容藩命占春袭韬并害干德。干德少遇异人授天书，善占验。是夕，坐船屋，仰视星气，觉有异；咄咄谓『此主急兵』，走匿崖谷间。顷之，占春袭韬不克，搜干德船，止一妾、一女；乃大惊。韬闻，恐干德之亡也，大哭。既迎至，即大喜；集兵与占春相雠杀，数战不解。川南总督杨乔然、巡按钱邦芑为两营解释，占春亦归干德孥。

　　既韬、大定久驻重庆，士卒饥；干德遣人说嘉定守将杨展与合兵因其饷。展大喜，誓为兄弟，资之食。已而恶展，构韬杀之，据嘉定。众论咸不直干德，诸将愈解体。孙可望在滇闻展死，始有图蜀心；上书为展讼怨，遣刘文秀等分道入川。辛卯（一六五一）十月，至嘉定；韬、大定拒战，不胜就擒，遂降。干德以其父明举死西充之难也，语其弟御史升德曰：『吾不可以再辱』！合家赴水死。而蜀人恶其杀杨展，曰：『贼入川，实彼召之』！虽死无称之者。我朝赐干德通谥「忠节」、升德「节愍」（补）。

　　樊一蘅字君带，宜宾人；万历己未（一六一九）进士。以知县，入为吏部郎中。崇祯三年（一六三○），迁榆林兵备参议。贼多榆林人，又久荒饥，民益相挺为盗；一蘅抚创残、修戎备，讨斩申在庭、马丙贵，平不沾泥，累迁右参政，分巡关南。总兵曹文诏败没，群贼迫西安；总督洪承畴令一蘅监左光先等军。连破贼，又屡挫贼于汉中。十二年（一六三九），擢佥都御史，代郑崇俭巡抚宁夏；被劾，罢归。

　　十六年（一六四三）冬，用荐，起兵部右侍郎，总督川、陕军务；道阻不达。南部立，复申前命。时张献忠已据全蜀诸郡，惟遵义未破；大学士王应熊驻节焉。一蘅至，命诸郡旧将会师大举。会巡抚马干复重庆，松潘副将朱化龙、同知詹天颜复龙安、茂州，一蘅乃起甘良臣为总统，副以侯天锡、屠龙，合参将杨展、游击马应试、余朝宗所携溃卒三万人；明年乙酉（一六四五）三月，攻叙州，斩贼数千级，走伪都督张化龙，复其城。冯双礼来争，又败之。孙可望来援，相持一月；一蘅粮尽，退屯古蔺州，展退屯江津。贼乃截朱化龙于羊子岭，化龙率番兵冲击；贼惊溃遁去。化龙以军孤，还守旧地；他将复连破贼于摩泥、滴水。明年三月，一蘅乃命展、应试尽复嘉、邛、眉、雅诸州邑。于时故总兵贾联登及其中军杨维栋取资、简，侯天锡、高明佐取泸州，李占春、于大海守忠、涪；其它据城邑、奉征调者，洪雅则曹勋及监军范文光，松、茂则监军詹天颜，夔、万则谭宏、谭诣。一蘅乃移驻纳溪，居中调度，会督师应熊于泸州檄诸路刻期并进。献贼始惧，尽屠境内民，沈金银于江；大焚宫室，火连月不灭。将弃成都，顺流东下；展逆战于彭山之江口，大破之，走还成都。会大清兵西征至汉中，贼将刘进忠降；又曾英、王祥兵日逼，乃决意走川北。九月，入西充之凤凰山。十二月，大清兵奄至，射杀之。其党孙可望等拥众突佛图关，曾英逆战，死于江；贼遂陷綦江。逾月，陷遵义，入贵州。大清兵追至重庆，巡抚干败死；遂入遵义，以饷乏旋师；王祥等复取保宁二郡。时应熊已卒，一蘅再驻江上，为收复全蜀计。疏列善后事宜及诸将功状；永历帝晋一蘅太子太傅、户兵二部尚书。其实全省分崩离析，号令各擅；一蘅所保者，叙州一府而已。

　　明年七月，李干德杀杨展；一蘅怒，移书诮让干德。诸镇亦皆愤，有离心。既王祥败死乌江，诸镇兵多散，一蘅益孤，遂谢事居山中。继闻范文光、詹天颜之殁，忧郁遘疾，于壬辰（一六五二）九月卒（补）。

