<!-- { "loadSidebar": true } -->
　　明年南都亡，允爵出降。宏基率幼子文爵及家人避之吴江进士袁世奇家；郡绅多从之，劝作匡复计。宏基即树帜募练乡勇，得千数人；按户出资助饷。有陆醇儒者，雄于财；其弟某，偕客过庄舍。宏基邀致之，踞坐相见；抑之跪，勒之书饷。某坚弗承，乃絷诸暗陬困苦之。客脱归，以告醇儒。时总兵黄蜚溃降，部下田胜嘉收合散亡，出入泖、湖间，专事剽敓；醇儒具厚币乞援，复得亡命三百人，乘夜发难。登世奇屋，劫其弟出；乃集众进攻，袁、徐两姓家属及避兵诸绅长幼悉被戮而沈尸于湖。宏基挺矛夺门出，投分湖叶氏。叶惧祸，缚而致诸陆；陆趣军士丛枪击毙之。子文爵，年十五；被围，登屋顶发三矢殪三人。被执，亦丛箭死。永历帝闻宏基之倡义被害也，闵之；赐谥「壮武」。

　　从子仁爵，初从鲁藩于台州监国；后以功，封定南伯。江上师溃，扈从入海。甲午（一六五四），偕张名振攻崇明；战败，没于海。

　　李升字东君，岐阳武靖王文忠十七世孙。短小精悍，耽吟咏、善骑射。崇祯甲申（一六四四），年才十有四；袭官都督同知。

　　史可法檄召诸镇兵北上勤王，升请以五百人为前锋；可法壮其言，然以童子也，姑置之。翌日，大阅京营，升弯劲弩，一发九矢皆破的；可法大喜。师未济而凶问至，遂已。南都立，诚意伯刘孔昭与马、阮济奸害正，升愤甚。遇孔昭于涂，戟手毒骂；孔昭大恨，劾罢之。可法招往扬州参军事，升积劳得呕血疾，归。

　　明年南都亡，走天台山削发为僧。丙戌（一六四六）浙东不守，鲁监国航海；作诗伤之云：『陡闻绛帻离淝水，旋见青衣出洛阳』！又『天下犹悬唐日月，海中莫恃汉金汤』！遂痛哭发狂死。

　　其族人锡祚与弟锡贡，以勇闻。庚寅（一六五○），偕谒舟山；命佐荡湖伯阮进守螺头门。辛卯（一六五一）秋，大兵三路下舟山，进败于横水洋；锡祚趋救被创，同投水死。城破，锡贡勒兵巷战；被执至四明，见杀。

　　邓文昌字汝言，宁河武顺王愈之后、魏国公徐宏基之女夫也。弘光时，任后军都督。左兵东下，马士英尽撤防河诸军以御，文昌诣朝门力争之，反复陈说利害。士英语塞，厉声曰：『公勋臣，无预国家大事』！文昌叹息出，遂弃官隐于伞山之天开岩。

　　既闻隆武帝立，航海赴阙；袭封定远侯，加中府。屡疏请上出关为恢复计，上优旨答之。比幸建宁，命与大学士曾樱留守福京。大兵至，樱避之海。文昌慷慨誓义，妻徐氏先仰药死，文昌扼吭以卒；年仅一十九。闽人哀之，合葬于城北芙容岭下（徐氏见「列女」传）。

　　常延龄字乔石，开平王遇春之十二世孙也；袭封怀远侯，官锦衣指挥。

　　崇祯中，疏陈时政，凡十二上；帝嘉纳之。熊、姜狱起，抗章请释二臣罪；又致书周延儒，以文彦博救唐介故事相激劝：朝论韪之。南都之起阮大铖也，与廷臣交章劾之不报，遂挂冠去。

　　南都亡，与妻氏徐魏国公女偕隐金陵，种菜为生。殁无以殓，友人醵金葬之雨花台侧。

　　又有常元亮者，亦开平王孙；与东瓯王温和十三世孙南金为诗友。南金于崇祯时官锦衣卫指挥；南都马、阮乱政，乞放归。闻永历帝入缅甸，断粒卒。南金既卒之明年，元亮诀妻子、告坟墓，将航海说朱成功大举；之澉浦、之乍浦、之舟山，觅渡不得，遂发愤蹈海死。

　　刘永锡，诚意伯孔昭子；世所称郁离公子也。南都亡，孔昭以所部操江兵斩关奔太平，寻入海。癸巳、甲午（一六五三～五四），张名振再以舟师入长江，掠瓜洲、抵仪征，登金山望祭孝陵；孔昭偕永锡以其军会。

　　丙申（一六五六）八月，王师复攻舟山；永锡随英义伯阮骏御之横水洋、金塘间。风发舟胶，投水死。论者谓其能干蛊云（孔昭自有传）。

　　刘文照号雪舫，新乐侯文炳之弟；时称为新乐小侯者也。甲申（一六四四）之变，文照年十五；方侍母杜氏饭，家人报城陷，文照碗脱地。遽起，从母登楼就缢；缳堕不死，文炳牵其手曰：『汝幼可无死，留延刘氏祀也』！遂逃回海州故里。

　　已复流寓高邮，辟畦种菜。与一二遗老为觞咏；尝有句云：『去住向谁商出处，飘零到我负平生』！闻者伤之。

　　沐天波字星海，昭靖王英之十二世孙。崇祯初袭爵，镇滇、黔。岁贡方物，纾诚无间；帝手诏褎美。家饶于资，游士多出其门。

　　乙酉（一六四五）秋八月，元谋土司吾必奎反，连陷武定、禄丰、楚雄诸郡县；天波檄调官军及各土司会剿。冬十月，宁州土官禄永命、石屏土人副将龙在田偕官兵击必奎，擒之。时阿迷土司沙定洲亦以奉调领兵至；必奎诛，而定洲未即归。艳天波之富，结群不逞之徒于十二月朔日入城突起焚劫。禄永命部将周鼎止留防在城中，止天波勿逃，留讨贼。天波疑其与谋，杀之；而自水窦逸走楚雄。弟都司天泽巷战死；母陈氏、妻焦氏走城北普吉村之金井里，举火自焚死。定洲引兵追天波于楚雄，金沧副使杨畏知教天波走永昌；定洲再攻楚雄不克，乃东陷迤东诸郡。

　　是时，献贼死，其党孙可望、李定国、刘文秀等以残卒由遵义入黔。龙在田遣使告急，可望因诈称黔国焦夫人弟引兵复雠；云南苦沙乱久，延颈望之，而不知其伪也。丁亥（一六四七）三月，定洲大败于革泥关，遁归阿迷；可望亦受杨畏知之约入楚雄，具书迎天波归省。天波未之信，遣其子显忠至营曰：『得守永昌足矣，不敢望故位』！刘文秀言于众曰：『沐世子来，犹沐国公来也；请以国公礼礼世子』！归，以二十骑送之，悉返所得沐国世宝；天波则大喜过望。倏二十骑中有两人历阶上者，显忠视之愕然；谓其父曰：『此即抚南刘将军及王将军某也』。匆匆不知所为，遂偕之至会城；沙党余锡朋、阮韵嘉等先后伏诛。明年（戊子），定国得罪于可望，可望令取定洲自赎；定国进兵洱革竜，擒定洲、万氏；凡沙氏之属数百人械至省，剥皮号令通衢。天波具礼谢雪雠，滇人亦靡不称快。而定国自是日强，不复为可望下。可望乃遣使诣行在乞封，寻奉上驻安龙；久之，谋逼上禅位。忌定国在，乘其为王师所败，袭之。定国用其客金维新、曹延生谋，败之于田州；遂趣安龙，奉上走云南。天波迎跸于马龙驿，晋柱国少师；时丙申（一六五六）三月也。丁酉（一六五七）八月，可望犯阙，其党王尚礼将内应；天波以兵守之，不得发，省城以安。

　　明年戊戌（一六五八）冬，王师入滇，定国三路兵皆溃。或请上幸蜀，或请入云南蛮峒；天波曰：『自迤西达缅甸，糗粮可资；出边，则荒远无际。万一追势稍缓，据大理两关之险，犹不失为蒙■〈舌殳〉也』。马吉翔、李国泰咸是之。己亥（一六五九）正月，上发云南，由木邦土司以入腾越；命天波护行。警至，乘夜走南甸，仅携一妾夏氏随诸宫眷以行。及抵缅境，上命天波趋入铜壁关以敕书谕之。缅人启关，勒从官尽去甲仗而后入。进至蛮漠，土官思绵迎之。而缅以敕宝差小，不之信；天波乃出黔国公铁券较之，始肯具舟来迎。及抵井亘，缅戒勿进。时定国兵驻孟良、白文选兵驻木邦、祁三升兵驻蛮漠；缅人疑之，求敕止各道兵毋许更进。天波与绥宁伯蒲缨谋奉上乘间走户腊二河，不得。比入赭硁，缅人乃编木为城、筑土为台，板屋十数间为上居。结草数十架栖从官；不足，则各自诛茅散处，聊庇风雨而已。初犹供给如礼；寖衰。群从有三、四日不火食者，采木子、蔬果以慰饥；天波乃尽出所有分畀之。潜与锦衣指挥赵明鉴等谋密奉太子出坎；时庞大寿已卒，李国泰代掌司礼监印，与马吉翔左右作奸；众议逸出后，并杀翔、泰。事泄，不果。

　　缅俗：八月十五日群蛮贽见，缅酋张嘉会以享之。时将夸示诸蛮，来招天波渡河并索礼物。上欲为好于酋，命天波往。至则，胁令白衣、推髻、跣足，领诸海郡■〈〈朿朿〉上火下〉夷酋而拜；不得已，从之。归而泣曰：『国体何存，辱及吾祖！我所屈者，恐惊忧皇上耳。否则，彼将无状，吾罪滋大矣』！礼部杨在、行人任国玺劾天波屈节于夷；疏留中不发。辛丑（一六六一）七月，咒水祸作；诸王、勋戚、文武、内监诸臣死者凡四十二人，天波与焉。妾夏氏，亦自经。是冬十二月，上遂为缅人所执。我朝赐天波通谥，曰「忠节」。  
卷第二十一

　　前翰林院检讨加詹事府赞善衔六合徐鼒譔

　　列传第十四

　　黄得功（翁之琪、杜文焕）高杰 刘洪起 孙守法（王光恩等）

　　 黄得功（翁之琪、杜文焕）高杰刘洪起孙守法（王光恩等）

　　黄得功字浒山，开原卫人；其先，自合肥徙。早孤，与母徐氏居。年十二，母酿酒熟，窃饮至尽，母怒之；笑曰：『偿易耳』！时辽事方急，得功持刀杂行伍中斩首二级：中赏，率得白金五十两。归奉母曰：『儿以之偿酒也』！既而，执鞭役属人。值响马，手提两驴蹄御，贼无不披靡。由是，勇名震远近。

　　年壮，出关投经略，为帐前亲军；积功至游击。入援山东，擢参将；旋充副总兵官。得功临阵，饮酒数斗；头缚巾，目瞳突出。持铁鞭入敌营，鞭血渍手腕，以水濡之久不脱。军中呼「黄闯子」。尝命小卒以金锣戴额上，射之；百发百中，而人不伤。

