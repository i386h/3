<!-- { "loadSidebar": true } -->
　　金堡字道隐，仁和人。崇祯庚辰（一六四○）进士，授临清知州；坐事罢。十六年（一六四三），吏部尚书郑三俊荐其才，未及用而都城陷；堡南还，丁内艰。

　　乙酉（一六四五），杭州失守，偕里人姚志倬起兵山中，与浙东诸军遥为声援。隆武帝立，堡入朝陈志倬战功，劝上弃闽幸楚，谓何腾蛟可依、郑芝龙不可倚；且言：『中兴之国，须马上成功。湖南有新抚诸营，陛下亲往效光武故事，此皆精兵百战，可得其力。若乃千骑万乘出入警跸，是承平威仪，宜且屏不用』。上大喜，语廷臣曰：『朕见金堡，如获异宝』。即授兵科给事中，封志倬仁武伯。堡以服未终，力辞；请赐敕印联络江上师，从之。既至浙，入大将方国安军。诸事于鲁监国者诋曰：『堡已北降，来为间谍耳』！监国语国安，国安执堡。御史陈潜夫曰：『堡何罪！彼与志倬起兵，公所知也。今其家且渡江来，何罪见执』？国安曰：『此郑氏意』。因出芝龙书示之；且曰：『今我释之去，去勿入闽！入闽必杀之；我不敢得罪郑氏也』。潜夫以告堡；堡曰：『我必入闽缴敕印。倘中道死于盗，亦命耳』！明年夏，再入闽以敕印上。上欲夺情，堡固辞；不许。芝龙谓将大用之也，嫉愈甚。大学士曾樱曰：『果欲保全堡，莫若听其辞』！遂以秋八月辞朝去。

　　闽亡，堡流寓他所。及戊子（一六四八）冬，诣肇庆谒永历帝；授礼科给事中。堡抗直有锋气，不畏强御；遇事敢言。甫授职，疏陈八事；劾庆国公陈邦傅十可斩，文安侯马吉翔、司礼监太监庞天寿、大学士严起恒、王化澄等并与焉。吉翔气焰方炽，至是颇惧，尽谢诸务；化澄与起恒并疏乞休。由是，堡直声大振；诸轻剽喜事者南阳伯李元胤、左都御史袁彭年、少詹事刘湘客、给事中丁时魁、蒙正发，咸与交欢。

　　当是时，朝臣各分党类：从李成栋来归者，兵部尚书曹烨、工部尚书耿献忠、吏部侍郎洪天擢、大理寺卿潘曾纬，通政使毛毓祥、太仆卿李绮为一类；自夸反正功，气凌朝士。从广西扈行至者，大学士起恒、化澄、朱天麟、吏部尚书晏清、户部尚书吴贞毓、给事中吴其、洪士彭、雷德复、尹三聘、许兆进、张孝起为一类；自恃旧臣，诋曹、耿辈尝事异姓。久之，复分吴、楚两局：主吴者，内则天麟、贞毓、孝起、给事中李用楫，外则督师大学士堵胤锡、化澄及兵部侍郎万翱、程源、礼部侍郎郭之奇；皆内结马吉翔、外结邦傅以自助。主楚者，彭年、时魁、正发，而湘客以秦人、堡以浙人为之辅；皆外结瞿式耜、内结元胤以自强。元胤，惠国公成栋子；为锦衣卫指挥使，进封南阳伯，握大权。以彭年与同反正，倚为腹心，势张甚。时有五虎之号，又谓之假虎邱。以彭年为虎头、时魁为虎尾、湘客虎皮、堡虎牙、正发虎喉；假者，元胤本姓贾，讥诸臣之假以张威耳。后堡与时魁等复相继攻起恒、吉翔、天寿无已；太后召天麟，面谕曰：『武冈之戹，赖吉翔左右之』！令拟旨严责堡等。天麟乃为两解，卒未尝罪言者；而彭年辈怒不止。上知群臣水火甚，令盟于太庙；然党益固，不可解。明年正月，邦傅怨堡；因奏言『堡谓臣无将无兵，请即令监臣军，观臣十万铁骑为何如！且堡昔官临清，曾降贼受伪命』。疏至，天麟抵几笑曰：『道隐善骂人，今亦遭人骂也』！因拟旨：『金堡辛苦何来？实所未悉。所谓监军，可即集议』。盖用杜甫「辛苦贼中来」语；堡固未尝降贼，见之大恚愤。时魁乃鼓言官十六人诣阁，诋天麟曰：『堡论邦傅，即令之监其军；若请其头，亦即与邪』？相与登殿陛大哗，弃官掷印出；哄曰：『我辈不复仕矣』！上方坐后殿，与太仆马光论事；大惊，两手交战，茶倾于衣。急命天麟取还所拟旨，谕诸臣供职。天麟遂辞位；慰留之，不可。寻召何吾驺、黄士俊入辅。吾驺为元胤所荐，既至，知时魁等意不属，亦引退，元胤强留之；秉政数月，卒不为楚众所喜，交章诋诽。至八月，去。时魁等又劾王化澄贪鄙无物望；会经筵传班，堡面叱之。化澄愤，碎其冠服，立辞去。堡等既连逐诸臣，益横肆；往往入内阁指挥授意。阁臣患之，请于殿旁建文华殿；上出御，辅臣侍坐拟旨。于是，觊觎之风少止。堵胤锡自湖南入朝，堡劾以丧师失地，面责其结李赤心为援、张筵宴孙可望使者事；且曰：『滇与忠贞，皆国雠也。厥罪滔天，公奈何独与之昵』？胤锡失色；徐云：『我鞅掌边事；如君言，竟无功』！堡曰：『劳则有之，功于何有』！朝士因多不直堡。孙可望遣使乞封，堡以异姓无封王例，七疏力争；及胡执恭矫诏封可望为秦王，又请立斩执恭以正国法。可望怨恨，愈跋扈。

　　堡之为言，多循资格、拘小数，不能权衡时势以济艰难。后更连劾贞毓及万翱、程源等，廷臣无不掊击；一月章至六十上。由是，诸臣必欲置之死；徒恐元胤为援，未即发。庚寅（一六五○）春，上赴梧州，元胤留守肇庆，陈邦傅统兵入卫。贞毓、之奇、翱、源辈咸修旧怨，乃与给事中张孝起、李用楫、李日炜、朱士鲲、御史朱统钥、王命来、陈光胤、彭全等合疏论彭年、湘客、时魁、堡、正发把持朝政、罔上行私、朋党误国十大罪。上以彭年反正有功，特免议；余下锦衣狱。瞿式耜再疏申救，不听。大学士起恒请对水殿不得入，乃长跪沙际为求免刑；程源立御舟侧，扬言曰：『金堡即「昌宗之宠方新、仁杰之袍何在」二语，当万死』！声达慈宁舟中；盖堡驳御史吕尔玙疏中语也。都督张凤鸣受密旨，欲因是杀堡；于古庙中陈刑具，用厂卫故事严鞫之，拷掠惨酷。堡大呼「二祖、列宗」！余皆哀祈招贿，以数十万计。狱成，堡、时魁并谪戍，湘客、正发赎配追赃。已而李元胤、高必正入朝，咸为堡申雪；上意渐解。一日，召对廷臣；忽曰：『金堡毕竟是君子、是小人』？再问，无对者。明日，庶吉士钱秉镫疏言：『臣昨侍班次，恶堡者皆在列。而皇上再问，无对者，则天良难灭；堡之不为小人可知！堡受刑最重，左腿已折；相随一仆，复堕水死。今远戍金齿，以孑然残废之身，■〈敝〉■〈辟〉于荒郊绝域之外，去必不到，到亦必死。虽名生之，实杀之也！乞量改近边』！乃改清浪卫。高必正以百金为堡药资，不受。马宝自德庆来，亲为洗创；堡竟不死。祝发桂林为僧，名性因。

　　瞿式耜、张同敞之殉难也，陈尸未葬；堡上书孔有德曰：『山僧，梧水之罪人也。承乏掖垣，奉职无状；系锦衣狱，几死杖下。今夏编戍清浪，以路道之梗，养痾招提，皈命三宝，四阅月于兹矣。车骑至桂，咫尺阶前而不欲通；盖以罪人自处、亦以废人自弃，又以世外之人自恕也。今且有不得不一言于左右者：故总师大学士瞿公、总督学士张公，皆山僧之友；为王所杀，可谓得死所矣！敌国之人势不并存，忠臣、义士杀之而后成名；两公岂有遗憾于王！即山僧亦岂有所私，痛惜于两公哉！然闻遗骸未殡，心窃惑之。古之成大业者，表扬忠节，杀其身而敬且爱其人；若唐高祖之于尧君素、周世宗之于刘仁赡是也。我明太祖之下金陵，于元御史大夫福寿，既葬之矣，复祠祀之，又曲法以赦其子；盛德美名，于今为烈。至如元世祖祭文天祥、伯颜恤汪立信之家，岂非与圣人礼教共植彝伦者邪！山僧尝私论之：衰世之忠臣与开国之功臣，皆受命于天，同分砥柱乾坤之任。天下无功臣，则世道不平；无忠臣，则人心不正：事虽殊轨，道实同源。两公一死之重，岂轻于百战之勋哉！王既已杀之，则忠臣之忠见、功臣之功亦见矣；此又王见德之时也，请具衣冠为两公殓。瞿公幼子，尤宜存恤；张公无子，益可矜哀。并当择付亲知，归葬故里；则仁义之举，王且播于无穷矣！如其不尔，亦许山僧领尸随缘藁葬。岂可视忠义之士如盗贼寇雠然，必灭其家、狼藉其支体而后快邪？夫杀两公于生者，王所以自为功也；礼两公于死者，天下万世所共以王为德也。山僧以生死之交，情不忍默；然于我佛冤亲平等之心、王者泽及枯骨之政、圣人维护纲常之教，一举而三善备矣。山僧跛不能履，敢遣侍者以书献，敬侯斧钺！惟王图之』。书上未报，二人亦获葬。

　　堡为僧二十余年而终。

　　高绩字无功，绍兴人。永历时，历官光禄少卿。马吉翔媚事李定国入阁，与庞天寿重握中外权；定国、刘文秀每相与入二人家，长夜驩饮。绩与御史邬昌琦患之，合疏言『二王功高望重，不当往来权佞之门，蹈秦王故辙』！疏上，二人怒，不入朝。吉翔激上怒，命各杖百五十，除名。金维新走告定国曰：『绩诚有罪，但不可有杀谏官名』。定国悟，偕文秀入朝救之，得复官。及定国败孙可望兵，自以为无他患，武备颇弛；绩与郎官金简进言曰：『今内难虽除，外忧方大；伺我者顿刃以待两虎之毙！而我酣歌漏舟之中、熟寝爇薪之上，能旦夕安邪？二王老于兵事，胡泄泄如此』！定国愬之上前，词颇激；拟杖绩等以解之。朝士多争不可，移时未决；而三路败书至，定国始逡巡引谢出。

　　简字禹藏，与绩同里。后扈行入缅，并殁于道。我朝赐绩、简谥，均「节愍」。

　　李如月，东莞人。永历时，官山东道御史。孙可望之杀叛将陈邦傅及其子曾禹也，去其皮，传尸至安龙。如月疏劾可望不请旨、擅杀勋镇，有不臣心，罪同莽、操；又请加邦傅恶谥，为不忠者戒。上知可望必怒，留其疏；召如月入，谕以『谥本褒忠，无恶谥理。小臣妄言乱制』！杖四十，除名；意将以解可望也。可望辄大怒，遣人至上所，执如月至朝门外，抑之使跪。如月愤甚，乃向阙叩头，大呼「太祖高皇帝」！又极口骂。执者剥其皮、断其首及手足，揎草于皮，纫而悬之市。我朝赐通谥，曰「烈愍」。

　　任国玺，福建人。永历时，官云南道御史。戊戌（一六五八）冬，王师三路入黔，上将出奔；时国玺官行人，独疏请死守。下廷议；李定国等言：『行人议固是；但前途尚宽，今暂移跸。他日卷土重来，再图恢复未晚也』！乃扈上入缅。既白文选以上左右无重兵，率所部入缅迎扈；缅人请敕阻之。议遣使，国玺与总兵邓凯请行；马吉翔阴阻之，不果。文选不得上耗，乃引去。

