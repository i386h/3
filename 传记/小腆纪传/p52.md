<!-- { "loadSidebar": true } -->
　　严起恒字震生，浙江山阴人。崇祯辛未（一六三一）进士；除刑部主事，历员外郎。出为广州知府，迁衡永兵备副使；广州民感其惠，闭城不使去。上官慰谕，乃得行。献贼躏湖南，吏民悉窜；起恒独坚守永州，谕门吏鼓吹如常。永人恃以安，贼亦不至。乙酉（一六四五），左良玉犯阙，总督何腾蛟赴水不死，奔长沙大集僚属；起恒与盟，主转粟以赡兵食。隆武时，擢户部右侍郎，总督湖南钱法。永历帝立，命兼督军饷。

　　丁亥（一六四七），上驻武冈，拜礼部尚书兼东阁大学士，仍领钱法。上走靖州，不及从；已知驻柳州，即间道驰往。寻还跸桂林，复走柳州、走南宁；俱间关相从。时君臣资斧断绝，起恒悬示通衢，广为开选，二十四土州槟榔、盐、布诸贾及土户、乐籍皆得注仕籍；又有考贡之令，村师、巫童能握管书字者，投呈就试。章服错乱，漫无等威；论者颇以咎起恒，然实不获已也。既李成栋反正，上还肇庆；起恒与王化澄、朱天麟同入直。成栋子元胤入为锦衣卫指挥使，专决朝政；都御史袁彭年、少詹事刘湘客、给事中丁时魁、金堡、蒙正发五人附之，揽权树党，人目为「五虎」。起恒处其间，不能有所匡救。未几，化澄、天麟皆罢去，旧辅何吾驺、黄士俊入代之；吾驺旋亦罢，士俊居首辅、起恒次之。在位廉洁持平，与马吉翔、庞天寿患难共事，久无所忤；而五虎憾之，诋为邪党。庚寅（一六五○），上在梧州；尚书吴贞毓等十四人合奏五虎之罪，下湘客等狱，将置之死。起恒且力救之，至长跪上舟侧；贞毓等并恶之，乃请召化澄还。给事中雷德复劾其二十余罪，比之严嵩；上不悦，夺德复官。起恒力求罢斥，上挽留至再不得，放舟竟去。会郧国公高必正、兴平侯党守素入朝，贞毓欲藉以倾起恒，郊迎四十里，牛酒犒师；必正大悦，贞毓因言：『朝事坏于五虎；主之者，严公也。公入见，请除君侧奸，数言决矣』！庶吉士钱秉镫，起恒门生也；在座笑曰：『五虎攻严公，严公翻力救五虎。此长者，奈何以为奸』！必正悟。比入对水殿，力言起恒虚公可任；请手敕邀与俱还。上从之。寻文安之入，起恒让为首辅。时国事大坏，逍遥水殿，无策可施；民间为之谣曰：『汉宫秋，昭阳愁』。盖起恒字秋冶、化澄字昭阳也。

　　桂林破，从上奔南宁。初，孙可望请封，起恒沮之；再使求真封，又沮之。可望大怒；闻上在南宁，遣其将贺九仪、张胜、张明志等率劲卒五千迎扈，直上起恒舟，怒目攘臂问：『王封是「秦」、非「秦」』？起恒曰：『君远迎主上，功甚伟，朝廷当有隆恩。若专问此事，是挟封、非迎主上也』！九仪怒，拳殴之；起恒急，赴水死。给事中刘尧珍、吴霖、张载述并被杀，兵部尚书杨鼎和杀于昆仑关：时辛卯（一六五一）二月也。鼎和、尧珍以阻议故，而霖与载述以曾劾主「秦封」者也。初，起恒在舟中望山色，爱之；叹曰：『满目狰狞，愿骸骨葬此』！既死，尸流三十里泊沙渚间；突有虎负之登崖，守视不去。贼众惊悸下拜，礼而葬诸丛山之麓。南宁彭生为立石，题曰「山阴严先生之墓」；至今人称虎坟云。鼎和初名鼎甲，江安人。以进士，官归化知县；历官云、贵部院，进兵部尚书。尧珍，镇雄人；官兵科都给事中。霖，歙人；官兵科给事中。我朝赐起恒、鼎和通谥「忠节」，尧珍、霖「烈愍」。

　　张载述，泾县人官泸溪知县。乙酉（一六四五），王师下江西，逐载述而以李光者署县事。贡生魏一柱缚光送郑彩所，磔之；与载述画策守泸，败王师于密潭。丁亥（一六四七），王得仁至，载述走粤；谒永历帝于肇庆。值袁彭年用事，载述久不得官，心不平。太监夏国祥，乡人也；探知上厌彭年，属载述伏阙疏其罪。寻擢给事中。孙可望之请王封也，载述亦力持不可。辛卯（一六五一）二月，与严起恒等同被害于南宁。我朝赐通谥，曰「烈愍」。

　　朱天麟字游初，昆山人。崇祯戊辰（一六二八）进士，授饶州推官；屡摄属邑，咸有声。考选，授部曹。帝御经筵，讲官并为称屈；比临轩亲试，改翰林院编修。甲申（一六四四）正月，奉命祭淮王；抵山东而京师陷。南都破，与邑人共城守。昆山再破，走福州谒隆武帝；擢少詹事，署国子监事。见郑芝龙跋扈，乞假。至广东，闻汀州变；又走广西，入安平土司。

　　丁亥（一六四七），永历帝幸武冈，以礼部右侍郎召；辞不赴。具疏请上自将为先锋，倡率诸镇，毋坐失事机。明年春，上在南宁，擢礼部尚书；旋拜东阁大学士。又自请亲率土兵略江右，不听；乃趋朝入直。会李成栋反正，从上至浔州。浔帅陈邦傅已邀封庆国公，复请世居广西如黔国公故事；天麟执不许。邦傅怒，以所赐印剑掷天麟舟中；不为动。上驻肇庆，天麟谓机势可乘，复劝颁亲征诏，规取中原；上优诏答之而不能行也。

　　当是时，朝臣树党分局；天麟暨严起恒、王化澄、晏清、吴贞毓、张孝起为广西扈从旧臣，与从成栋反正之曹烨、耿献忠等势不相能。寻以天麟拟旨讥金堡，堡党丁时魁鼓言官十六人哗登殿陛，掷印弃官出（语具堡傅）。天麟即日辞位；慰留再三，不可。陛辞，叩头泣；上亦泣曰：『卿去，予益孤矣』！时魁等论之不已。并其弟大行人天凤、子御史日生、中书舍人月生皆坐斥。天麟去，移居庆远。化澄向无物望，亦为众逐；何吾驺、黄士俊入辅。顷之，吾驺又为五虎所排，独士俊、起恒在。上复召之，天麟力辞不赴；上言：『今国势累卵，路人皆知，而建言者绝不问；琐屑一人一事，则掉头以争曰：「我古遗直也」。今而后，请勿以四方无利害者执为极重大事，独愿主上为社稷忧则忧之尔』！庚寅（一六五○），上幸梧州。五虎败，上遣使再召天麟；复拜疏，极言『年来百尔构争，尽坏实事。昔宋高宗航海，犹有退步；今则何地可退！陛下当奋然自将，使文武诸臣尽擐甲冑；臣亦抽峒丁、择土豪、募水手，经略岭北、湖南为六军倡。若徒责票拟以为主持政本，试问今之政本安在乎』？时大兵日逼，上不能从；惟趣令入直而已。

　　未几，广州、桂林皆失，上奔南宁；孙可望疏请移跸云南。先是，起恒沮「封议」，独天麟谓宜许。及迎扈疏至，亟召廷臣集议；阁臣吴贞毓、御史王光廷、徐极等劝幸钦州依李元胤，天麟力请幸滇；言『元胤屡败之余，众不满千，栖依海滨；其不足恃明矣！云南山川险阻，雄师百万；北通川、陕，南控荆、楚。亟宜移跸，以坚可望推戴之心，慰中外臣民之望』！贞毓等力持不可，遂寝其议。天麟既不得请，遂奉命经略左、右两江土司，以为勤王之助。兵未集，南宁告警，上仓皇出走；复扶病从之。抵广南，上已先驻安龙；病剧，不得入觐。

　　壬辰（一六五二）秋八月，卒于西坂村；谥「文靖」，荫一子中书舍人。

　　杨畏知字介夫，陈仓人。崇祯丙子（一六三六），举陕西乡试第一；以部郎督饷真定。迁川北巡道，改云南副使，分巡金沧。

　　乙酉（一六四四）秋，土司吾必奎反；畏知督兵复楚雄，驻其地。必奎诛，而沙定洲继乱。沐天波走楚雄，定洲追之；畏知谓天波曰：『公所在，贼必专力困之，城其危矣！公不如西走永昌，使楚雄得为备。贼西追，则恐吾断其后；攻楚雄，则恐公自西来：首尾牵制，斯上策也』。天波从之。畏知绐贼曰：『若所急者，黔国耳；今已西走。待若定永昌还，朝命当已下；予出城以礼见可耳！今顺逆未分，不能为不义屈也』。定洲与盟而去，分兵寇大理、蒙化。畏知乘间清野缮堞，征邻境援兵，姚安、景东俱响应。定洲闻，不敢至永昌，还攻楚雄。畏知日坐雉堞间，多方缮守。定洲力攻不下，辄发巨炮击之，烟焰冲城上；群蛮周麾而呼曰：『杨公死矣』！顷之烟散，畏知则端坐如故也；惊叹为神。畏知视贼懈，出奇兵奋击，杀伤甚众。贼逡巡稍却，引兵寇迤东去。已复还，分兵七十二营，每七营设一大屯，环城凿濠，示久困计；畏知守益坚。隆武帝嘉之，授右佥都御史，巡抚云南。

　　明年丁亥（一六四七），孙可望等入黔，诈称黔国焦夫人弟来报雠；兼程驰至，解楚雄围。定洲战败，遁归阿迷。可望遂进据会城，法令苛切，百姓失业愈于沙贼之乱。顾以畏知同乡故，甚重之；遣李定国徇迤东，己与刘文秀西略。畏知领兵出禄丰拒战败，至启明桥投水不死，踞而骂；可望下马慰之曰：『闻公名久；吾为讨贼来，公能共事，相与匡扶明室，非有他也』！畏知瞪目视之曰：『绐我尔』？曰：『不信，当折矢以誓』。曰：『果尔，当从我三事：一、不得仍用伪「西」年号；二、不得杀人；三、不得焚庐舍、淫妇女』。皆许诺。乃偕至楚雄，定大理诸郡；使文秀至永昌，迎天波归。迤西八郡免屠戮者，畏知力也。

