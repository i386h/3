<!-- { "loadSidebar": true } -->
　　康熙辛酉（一六八一）病，自为「墓志」；卒年六十七。所著又有「初学先言」、「大臣法则」、「左传济变录」、「诗文集」诸书。

　　宋之盛字未有，星子人。少孤，事两兄如父。崇祯己卯（一六三九），举于乡。国变后，结庐髻山，足不入城市；以讲学为己任。其学以「明道」为宗、「识仁」为要，于二氏微言奥旨皆能抉摘异同；非若世之辟异论者，舍精而攻其粗也。与谢文洊交最笃；晚读胡居仁「居业录」，持敬之功益密。戊申（一六六八）五月，卒。同邑有查小苏者，亦弃诸生，山居不出；年九十而终。

　　章慥字仲实，南城诸生。国变后，隐居华子冈，灌园养母。入程山学舍，与谢文洊论学，有针芥之投；文洊每心折焉。好读史，衡论精审，发前人所未发。着「二十一史童观集」、「阅史偶谈」若干卷；魏禧称其『发微阐幽，大有功于后学』。

　　盛敬字宗传，太仓州人。年十五，遇同里陆世仪，即甚相得；与同学者三年。厌薄声华，不事举子业；后罹家阨，流离播徙，去稍远。

　　至崇祯丙子（一六三六），始与世仪及陈瑚、江士韶有讲学之举。时绝学初兴，虑惊世骇俗，深用韬秘；四人者风雨联床，或横经论难、或即事穷理，反复以求一是。甚有商榷未定，彻夜忘寝，质明而后断；或未断而复辨者。既而同志渐多，旬、月皆有常会；会必讲贯终日。凡身心性命之奥，天文、地利、河渠、兵法之学，太极、阴阳、鬼神之秘，儒、释之辨，经史百家之颐，罔弗根究本末；要于中正讲论之乐，尝恨古人不及见之。退则仿先儒读书记之法，各有所录；旬日不著录，即互相纠以为学问进退之别。世仪所著「思辨录」，皆十二年间俛读仰思有所见，则疾书以自识其所得者也。顾其所纪皆随笔，无伦次；敬与士韶乃纂辑精要，分类书之。士韶字药园，亦太仓州人。

　　朱用纯字致一，昆山诸生；殉节贡生集璜子也。以父死国难，慕王裒「攀柏」之义，自号柏庐；隐居味道，不求仕进。其学确守程、朱知行并进，而一以「主敬」为程。其教学者，必先授以「小学近思录」，继进之以「四子书」。每岁孟春，率诸弟子行释奠先师礼毕，讲「四子书」，进止肃恭，诚意激发；兴起者众。已又患学者空言无实得，复作「辍讲语」反躬自责，言尤痛切。论学未尝持异同；曰：『知所当知、行所当行可矣』！与长洲徐枋善，屡以书问学，辨析甚至。平居动止有常，晨起谒家庙，退即庄诵「孝经」；数手书其文。教学者置义田、修墓祭。友爱诸弟，白首无间。遇事变，崭然不挠；自言『看得天理熟，当机立应，如离弦之矢；更不疑议、更不矜张，行所无事』。

　　康熙戊午（一六七八），或欲以鸿博荐；固辞，乃免。其后有司欲举为乡饮宾，亦弗应。戊辰（一六八八）卒，年七十二。将卒，顾门弟子曰：『学问在性命、事业在忠孝，勉之哉』！有「大学、中庸讲义」及「愧讷集」；其「治家格言」，尤脍炙人口云。

　　李生光字暗章，绛州人。未冠，为诸生。闻同里辛全倡学河汾，遂往受业；质疑问难无虚日。生平笃于躬行，事亲至孝。

　　甲申（一六四四）之变，生光北向恸哭，焚其青衿；自号「汾曲逸民」。构草堂，读书其中。诸弟子列侍，谈经课艺外，训以二南大义、程朱微言，所成就者众。着有「儒教辨正」、「崇正黜邪编」，凡万余言；卫道之力甚勇。又着「正气犹存」、「西山阁笔」、「友于集」诸书，皆直写胸肊；以浅近语，寓觉世牖民之意。其「处子吟」曰：『东邻有处子，夙明烈女篇。字人尚未嫁，而乃失所天。痛兹生命薄，守贞期自全；毁容绝膏沐，矢志穷益坚。爱人贵以德，姑姊莫相怜！侃辞谢媒妁，何用日諓諓』！是可以见生光之志矣。

　　汪佑字启我，号星溪；休宁人。少读「四子书」，谓『幸生朱子之乡，愿私淑』！以终身笃好「小学近思录」，遵朱子半日静坐、半日读书法。

　　崇祯末，寇事棘，着「平寇十六策」，思效伊川诣阙上书故事；以时不可为，不果上。遂隐居事亲，学日进。友人杨景陶邀赴还古书院会讲；佑见所讲多杂陆、王之说，乃与同人发明程、朱正学。尝曰：『有善无恶，性之体；有善有恶，情之动。知善知恶为良知，为善去恶为良能；扩而充之尽其才，穷理尽性至于命，斯为大中至正、斯为至诚旡妄。乃阳明宗旨反以无善无恶为心之体，何邪？顾端文有言：「释氏三藏十三部五千四百八十卷，一言以蔽之曰：无善无恶」。其害可胜言哉！紫阳书院，正吾党讲学明道之坛坫也』。遂集诸子，振兴紫阳大会。岁以朱子生日行释菜礼，讲学三日；一遵白鹿洞遗规，严斥歧趋、循正轨。盖佑自遯世后，视富贵如浮云、避势利如蛇蝎，格格不谐于俗者四十年；而一时同人皆知崇尚正学，则为功多矣。

　　所著有「诗传阐要」、「易传阐要」、「礼记问答」、「礼记订讹」、「大乐嘉成」、「四书阐要」、「四书讲录」、「五子近思录」、「四子近思翼」、「明儒崇正录」、「明儒通考」、「明儒性理汇编」诸书。而尤邃者，「明儒通考」一书择精而语详；高世泰千里借钞，以谓『得见此书，虽瞑目而无憾』云。

　　刘原渌字昆石，安邱人。生五岁，问身所从来；父奇之。十四岁而孤，事母至孝；遇难，负母逃，卒免祸。

　　崇祯末，盗贼蜂起，原渌与仲兄率乡人垒而守；闭妇女一室中，约战败，则火之。及贼薄垒，乡人多死。仲兄身中九矢，斗益力，原渌从之，发数十矢，矢尽，仲兄麾之去；原渌大呼曰：『离兄一步，非死所也』！卒斩首二，贼遁，一乡得全。乱定，尽力耕作，推膏腴与仲兄，分其余为长兄立后，赡其亡姊家；大购经史，闭关读书。

　　初阅养生家言，喜之；既读宋儒语录，乃笃信朱子之学，反复研究者四十余年。尝曰：『学者「居敬、穷理」二者，皆法文王而已矣。小心翼翼，昭事上帝；「居敬」之功也。不识不知，顺天之则；「穷理」之功也』。又曰：『读书乃身上之用，而人以为纸上之用；居官乃辛苦之时，而人以为快乐之时；衰年正勤学之日，而人以为养安之日；科第本消退之根，而人以为长进之根：皆可叹也』！每五更起，谒祠堂；退居一室，与诸弟子讲论，常至夜分。建朱子祠于东郊，春秋祀焉。以丧祭礼废，俗日偷；乃酌古今之宜，定为品式，祭必严，斋戒莅事极虔。仲兄疾，吁天祈以身代；兄卒，七日中止三食。久之，一邑皆化于礼。又为乡人置义仓，煮粥以食饥人。尝言：『人与我，一天而已；何畛域之有焉』！

　　康熙庚辰（一七○○）卒，年八十二。撰「读书日记」六卷、「近思续录」四卷、「冷语」三卷。其「冷语」中，诋刘安世为佥壬，等于章惇、邢恕；则以其与伊川不协也。儒者以为未读「宋史尽言集」云。

　　胡承诺字君信，天门人；崇祯末举人。国变后，隐居天门、巾柘间，穷年诵读，书无所不窥；而深自韬晦，足不出庭户。生平无讲学名，而析理至精，论事尤极平实。着「绎志」六十一篇。「绎志」者，绎己所志也。凡圣贤、帝王、名臣、贤士与凡民之志业，莫不兼综条贯，原本道德、切近人情，酌古宜今，为有体、有用之学，凡二十余万言；自拟其书于徐干「中论」、颜之推「家训」。然其精粹奥衍，非二书所及。李念慈序称：『尚有「续书说」若干卷，与是书相表里』。又称：『有「菊佳轩诗」，宏深博奥，不屑为新颖秀发以趋时尚』。今皆不传。

　　张岱字宗子，山阴人；长于史学。丙戌（一六四六）后，屏居卧龙山之仙室；短檐颓壁，终日兀坐，辑有明一代纪传为「石匮藏书」。我学使谷应泰闻其名，礼聘之；不往。以五百金购其书；岱慨然曰：『是固当公之；谷君知文献者，得其人矣』！是时明季稗史多体裁未备，惟岱书暨海宁谈迁所著「国榷」具有本末；应泰并采之以成「纪事」。

　　岱于君臣、朋友之间，天性笃至。其著书也，征实详核，不以作者自居；衣冠揖让，犹见前辈风范。年八十八，卒。

　　毛干干字心易，南康人。于学无所不窥，尤精推数，通中西之学。崇祯时，为诸生。鼎革后，县令捕人应科试，干干被逼入试；文体奇古，学使不能句读，题其卷末曰：『生乎今之世，反古之道』。干干见而笑曰：『羽陵书生，但知钱在纸裹中耳』！归隐匡庐山，不复出。着古衣冠，讲学山中，村农负贩听者圜立；皆称为「毛先生」也。

　　中州谢廷逸往访之，以所著「推步全仪」为贽；干干见而惊曰：『辨析几微，穷极杪忽；古人无此仪器也』！与之论方圆分体、方圆合义、方圆衍数，俱不谋合；叹曰：『野人肥遯山中，日讲经术，以世人罕知历数，不谈久矣；今见子，岂可谓世无人邪』！以女妻之，偕居阳羡。宣城梅文鼎造门求见，与文鼎论周径之理、方圆相容相变诸率、先后天八卦位次不合者；文鼎以师事之。干干尝曰：『文鼎、廷逸，老人之畏友也』。干干审五音之轻重、六律之短长，着「律学」若干卷。又「杂着」二卷。

　　子盘，于算数甚有精思，能传其学。  
　 

补遗卷第四

　　男承礼谨譔

　　列传

　　文苑

　　魏禧（弟礼、彭士望、李腾蛟、邱维屏、曾灿、彭任）　王猷定（陈允衡） 徐世溥（陈宏绪、欧阳斌元）　张盖（申涵光、殷岳、刘逢源、赵湛） 万泰（子斯选、斯大、斯同）　柴绍炳（毛先舒、诸匡鼎） 顾景星 杜浚（弟芥）　董说（夏古丹） 周篔（李麟友）

　　 魏禧（弟礼、彭士望、李腾蛟、邱维屏、曾灿、彭任）

　　王猷定（陈允衡）徐世溥（陈宏绪、欧阳斌元）

　　张盖（申涵光、殷岳、刘逢源、赵湛）万泰（子斯选、斯大、斯同）

　　柴绍炳（毛先舒、诸匡鼎）顾景星杜浚（弟芥）

　　董说（夏古丹）周篔（李麟友）

　　魏禧字冰叔，宁都人。父兆凤，崇祯中荐举、征辟皆不就。禧负异禀，年十一为诸生，与兄际瑞、弟礼并能文章，而禧尤知名；世称「三魏」。

