<!-- { "loadSidebar": true } -->
　　犍为陈天佑者，夫妻同遇害；贼舁其二女舆中，二女抗声曰：『我陈氏女，往与父母同死一处，断不玷我乡里』！抵营门，见父母尸，跃身撞石，指贼大骂；贼并杀之。

　　又，仁寿辜氏女者，及笄未嫁；为贼所获，自刎死。

　　叙州妇女殉难者：自尹伸妻邵氏、妾夏氏、子妇杨氏从死外，又总督樊一蘅妻李氏，骂贼，裂尸死；妾夏氏，悬发于梁，支解死。前兵部侍郎刘之纶妻杨氏，剐两乳死。余智之妻杨氏，骂贼死。属邑则筠连苏某妻毋氏，坠崖死。高县陈某女三姑，投水死。隆昌诸生刘兹妻卢氏，闻兹被杀，绐贼曰：『必见夫尸，乃唯命』。至兹死所，抱尸哭骂；被杀。

　　又，纳溪二王氏妇：一为生员闵某妻，被劫，投缳死；一为生员易某妻，不受污，投崖死。洪雅庠生祝籛之子妇杨氏、二陈氏、宿氏、王氏及少女祝氏避乱山中，为贼所劫；六氏拜别父母，俱投水死。綦江翁某妻康氏为贼所获，不屈死。又罗氏女年十四，投水死。

　　刘氏，六合庠生夏清妻也。甲申（一六四四）之变，四镇溃兵掠六合，氏随姑避芦苇中；骑迫，投河死。越数日，得尸龙津桥侧，颜如生。

　　同时死者，有余馨妻马氏，年二十，为溃骑所逼，氏且行且骂；骑连射七矢，骂不止死。詹明宇妻左氏，为溃兵所执，以刃加颈，骂不从；偕明宇投河死。张起祥妻章氏，避难舟中，兵欲污之；氏绐曰：『取我衣物来，未晚也』！乘间，挈幼女投水死；曾孙举人廷松为请旌焉。又有武氏者，熊敬吾妻也；随夫避兵，中途相失，抱女逃赤山河坂下。兵欲污之，逼以刃；骂不绝死。而林钟声妻梁氏，遇兵不及避，赴水死；年十九：以上皆六合人。

　　马氏，六合马葵阳之女也。年十九，避寇金牛山古庙中；惧受辱，密缝所著衣。贼搜得之，女以石击贼，破面流血；大呼曰：『颈可断，身不可辱也』！贼断其喉死。士民立庙祀之。

　　侯氏，六合庠生马纯仁妻。纯仁之殉难也，以氏年少，托老亲于友人；氏闻之，矢不嫁以代子职。篝灯纺绩，甘旨无缺；年逾九十卒。时人谓「夫义妻贞萃一门」云。

　　又，贵州巡按御史潘世奇之妾刘氏，亦六合人。世奇卒于任所，年甫二十一；抚嫡子如己出，守节六十三年。又有王氏，孙国御妻；尝刲股愈舅疾。李氏，唐允明妻；刲股愈姑疾。袁氏，朱光政妻；尝三刲股愈夫疾不愈，自经以殉：皆六合人。

　　张氏，宿松诸生吴之瑞妻。弘光时城陷，军士欲污之；张氏恐祸及夫与子，绐军士曰：『此塾师携子在此，吾丑之；遣去，则唯命』！夫与二子已去远，乃厉声唾骂，撞柱死。

　　刘氏，怀宁诸生韩鼎允妻。弘光时城溃，舅姑双柩殡于堂；贼欲破棺，刘氏抱棺号哭，贼释之。一女年十三，贼欲纵火而数盼其女；刘氏绐之曰：『苟不惊尸柩，女非所惜也』！贼喜，投炬携女去。刘送女，目门外池示之；女即投池死。贼怒刃刘，骂不绝口死。

　　江都程氏六烈：程煜节者，江都诸生也；其祖姑有适林者，其姑有适李者，其叔母曰刘氏、邹氏、胡氏者，而煜节之未字妹曰程娥。城被围，与刘约俱死。城破，娥拜别母，缢死。刘女甫一岁，乳毕以糕饵置女侧，乃死；邹与胡亦同死。适林者投井死。适李者遭掠，绐卒至井旁，大骂投井死。时称一门六烈。

　　江都一门殉难妇女：程氏外，孙氏最着。孙道升之前妻生女曰四、继妻兰氏所生曰七皆嫁古氏，次曰存、孙女曰巽皆未嫁，弟道干妻王氏、子天麟妇丁氏、道新妻古氏、从弟子启先妻董氏，诸妇女各手一刀、一绳自随。城破，巽先缢死。兰时年五十四，继之；王氏、丁氏投舍后洼中死。古氏亦五十四，守节三十年，头尽白；投井死。有外孙女曰睿，方八岁，从死于井。董氏以带系门枢，缢死。存病足，匍匐投井死。董氏之从祖母陈氏，方寄居；亦自缢死。四与七，同缢死于床。

　　同时，有史着磬者妻张氏，年二十六而寡；城陷，抚其子曰：『向也抚孤，今不能顾矣』！赴水死。张廷铉妻薛氏，自缢死。廷铉之妹曰五，遇卒鞭挞，使从己；大呼曰：『杀即杀，何鞭为』！遂见杀。

　　田氏，仪真李铁匠妻也；有色。高杰步卒掠江上，将犯之；不从。挟之马上，至城南小桥，马不能渡，绐卒牵衣涉水行中流；出不意，曳二卒并赴急湍死。

　　刘氏，和州诸生张秉纯妻也。秉纯痛国亡，绝粒死；氏勺水不入口。阅十有六日，命子扶柩祭拜；痛哭而绝。

　　陶氏，当涂孙士毅妻；守节十年。南都亡，为卒所掠；缚其手，介刃于两指之间，曰：『从否』？陶曰：『速杀为惠』！卒未忍杀。稍创其指出血，问之；答如前。卒，裂其手、剜其胸死。陶母奔护，亦被杀。

　　于氏，丹阳荆潹妻。潹父本澈，为乱兵所杀；于知不免，谓潹曰：『请先杀妾』！潹不忍；怒曰：『君欲留为乱兵污邪』！潹哭而从之。

　　某氏，嘉定黄道宏妻也。城破，携二女仓卒欲赴井；长女曰：『使母先投，必恋念吾二女；不如先之』。挽妹亟入。氏继之，并死。

　　王氏，和州诸生张侣颜妻。南都不守，刘良佐部卒肆掠；氏同母匿朝阳洞。卒攻洞急；氏以子付母曰：『贼势汹汹；我少妇，即苟免，何颜回夫家！此张氏一线，善抚之』！挺身跃洞外，触乱石死。

　　方氏，桐城钱秉镫妻。避寇南都；岁祲，以女红易米食其夫，己与婢仆杂食糠籺。客至，则取簪珥洁茗治馔；秉镫固名士，多交游，莫知秉镫贫也。

　　弘光时，阮大铖兴党锢之狱，秉镫名在捕中；走吴中。氏挈子，追寻得之；吴中亦乱，乃密纫上下服，抱女投水死（秉镫另有传）。

　　王氏，昆山人；太仆卿宇卿之孙女，许聘侍郎顾章志之孙同吉为妻。同吉未婚卒；氏年十六归顾氏，守节抚夫兄同应子炎武为嗣。居别室中，昼纺织，夜读「史记」、「通鉴」及「本朝政纪书」。炎武年六岁，授之「大学」；少长，辄举刘文成、方忠烈、于忠肃诸人事以教之。崇祯甲戌（一六三四），巡按御史祁彪佳表其门曰「贞孝」。丙子（一六三六），朝命旌表。

　　甲申（一六四四）南都立，炎武以荐，官兵部司务；未赴而南都亡。昆山去郡祗三十里，警报沓至；乃避至常熟之郊，谓炎武曰：『我虽妇人哉，然已受朝廷恩命；果有大故，则死之』！时炎武方应邑令杨永言之辟，与嘉定诸生吴其沆及归庄等共起兵，奉故郧抚王永祚。事败，炎武脱归，将奉母他徙；而氏必不可，绝粒十七日而卒，遗言『后人勿事二姓』！以故炎武累奉我朝征召，辄力辞不赴；以游学终其身。

　　香娘，本金阊名妓，艳而工诗；为故忠义伯吴易姬。易自太湖兵败，全家尽节。惟香娘为军官所获，求死不得；主者欲收之充下陈，香娘泣曰：『我相公每饭不忘故君，妾亦何忍负之！必欲见辱，有死而已』！主者肃然起，听其所之。于是入一草庵，削发老焉。

　　草衣道人者，金陵人；故光禄卿许誉卿姬。病革时，以薙刀械衣之属贻誉卿曰：『当此丧乱之中，得全身为上；幸毋自辱』！南都亡，誉卿遂祝发为僧。

　　隐隐，一名素璚，姓沈氏；本维扬倡家女。有姿色，能诗。落籍，归歙诸生夏子龙。子龙倜党有志行，不为章句腐陋之士；得隐隐后，唱和极乐。

　　甲申（一六四四）之变，子龙怏怏不自得；与隐隐穷日夜酣饮，不复休。或规之；叹曰：『此信陵君所谓饮醇酒、近妇人者也；子未揣其意邪』？南都垂破，子龙已得奇疾不可疗，遂死。隐隐凭尸哭曰：『天乎！赤知郎之所以死乎』！乃盛饰载拜，就棺旁结缳以死。

　　葛嫩，秦淮名妓；归桐城孙临。临负文武才；隆武时以贡生授职方主事，监巡抚杨文骢军。兵败，被执；并缚嫩。主将欲犯之，大骂；嚼舌碎，含血噀其面。将手刃之；临大笑曰：『孙三今日登仙矣』！并被杀。

　　刘淑英，庐陵人。父刘铎，天启时知扬州府事；忤奄死，风节最着，谥「忠烈」。方罹祸时，淑英止七岁。母萧氏，陈其父书自课之；旁及司马兵法、公孙剑术至普门经咒，莫不精贯。及笄，归同邑王蔼；年十八而寡。

　　甲申（一六四四），闯贼陷京师，帝后殉难；淑英闻之，恸哭曰：『先子与王氏皆世禄，吾恨不为男子；然独不能歼此渠凶以报国雠邪』？因散家财，募士卒得千余人；并其僮仆婢媵部勒之，成一旅。时督辅何腾蛟置十三家军，散驻楚中；张先璧札永新，闻名请谒。淑英方以孤军无策应者，欲资为助；遂开壁门见之。流涕为指陈大义，诸军胥变色，拱立听命。旦日，过先璧报礼，且周视其营。阅其兵，出千金为犒，佐以牛酒；一军尽驩。然先璧实不敢赴敌，且微露欲纳淑英意；淑英乃大怒，就筵间拔剑将斩之。先璧惶遽环柱走，一军皆甲；淑英叱曰：『汝曹何怯也！怯如是，而能赴汤蹈火乎！此吾自不明，吾自误；吾一女子耳，又安事甲』！大书壁上云：『销磨铁胆甘吞剑，抉却双瞳欲挂门』！从容北向载拜曰：『臣妾将从先国母周皇后在天左右矣』！先璧悔且惧，率麾下叩头请死；淑英曰：『妇言不出于阃；吾以国难，蒙耻以至于此！事之不济，天也。将军好为之』！跨马竟去，尽散所部归田里。

　　独辟一小庵曰莲舫，迎其母归养；奉佛以终。

　　毕韬文，名著，歙人；生崇祯末。禀异姿，幼工文翰；兼能挽一石弓，善击剑。其父某守蓟邱，撄城拒贼；力竭战死，尸陷贼中。其部从议请兵复雠；曰：『城在援且绝，况城没邪！即有应，亦旷日；贼有备，事无济矣』！乘夜率众出袭。贼方幸城中主将亡，夜决无变，方婐妓哄饮；而一军突入，贼骇如天下，惊愕失措。韬文手刃其渠，握首级号于众曰：『敢抗王师者，有如此首』！贼乃溃。辄焚其营，追杀无算，贼竟平，舁父尸还；时年甫二十也。捷闻，将援萧山沈烈女事授官，俾讨贼；韬文以父丧辞归，营葬金陵。及南中败，事遂寝。

　　当其随父任时，愿委禽者沓至，韬文俱不可；若求才之得兼智勇者，方许。至是，归于昆山士人王圣开；相誓偕隐，遂入吴门结庐僻境，种梅百本以自给。吴中传其「杀贼诗」云：『吾父矢报国，战死于蓟邱；父马为贼乘，父尸为贼收。父雠不能报，有愧秦女休！乘贼不及防，夜进千貔貅；杀贼血漉漉，手握雠人头。贼溃自践踏，尸横满坑沟。父体轝榇归，薄葬荒山陬。相期智勇士，慨然赋同仇；蛾贼一扫除，国家巩金瓯』！

