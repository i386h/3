<!-- { "loadSidebar": true } -->
　　赵希干字仲易，南丰人。父师高，早卒。希干年十七，母病，日夜祷神祈身代，不愈。往问吉凶于日者，复言不吉；希干踟蹰不去曰：『何以救吾母』？日者恶其烦，数曰：『危矣！剖心其可救乎』！希干心识日者言，归见母病益危笃，作疏告神，书遗言付仲父及弟。时日光斜射床席，寂无一人；希干取小刀坐床上，剖胸深寸许，以手入取其心不可得。忽风声震飒冲其户，希干惊疑，以为有人至；急反刀剜其胸肉置几上，复取肠出，断数寸。盖人惊则心上忡，肠盘旋满胸腹云。希干置肠、肉釜上，闷绝于床。弟妹出见釜上物，以谓希干割股也，烹而进之。母再视，希干血淋胸腹间，气垂绝；始知其割心。城邑喧传，闻于令；令亲往视之，命医调治。不数日，母病愈；希干亦渐进食饮，惟胸前肠出不得纳，每日子、午间肠端沥濡濡下。且余，胸肉合，终身矢从胸上出，而榖道遂闭；饮食、男女如常人。学使侯峒曾闻其事，拔充博士弟子员，补壬午（一六四二）恩贡。

　　甲申（一六四四）后，奉母避乱山中；贫甚，卖卜以为养。又十余年，母寿八十余，乃卒。未十年，希干亦卒；年六十一。

　　颜伯璟字士莹，曲阜人；复圣六十六世孙也。性孝友，补四氏学生员。父允绍，官河间知府；值大兵至，城孤乏援，力不支，朝服北向拜，阖室自焚死。伯璟与弟伯玠时家兖州，兵亦至。城将陷，兵民皆窜，伯璟体肥不能走，伯玠手掖之以行，步益窘。伯璟曰：『同死无益；弟急去，犹可活也』！伯玠不肯释；伯璟绐弟他顾，跃下城。伯玠俯视痛哭，矢及其身而卒。伯璟仆地，伤左足；夜乃苏，为逻卒所得。舁以告帅，不为屈。帅惊异，问之，则颜子后也；遂延之坐，留帐前。有被掠者偶语曰：『昨见城中妇女十数辈，逻卒驱以走。中一妇不肯行，卒反刃击其臂；臂折，犹骂不已，卒杀之墙下。有媪过之，指曰：「此颜氏妇也」』！伯璟曰：『得非吾妇朱氏乎』？告其帅迹之，果然。盖刃伤已四日矣，验其息犹未绝；载之还，复活。既闻河间已陷，长号，力请于帅护之出军垒；蹒跚走河间。时盗贼充斥，积日不能得食；既乃卒达河间，哭其父甚哀。方其父之自焚也，幼子伯珣甫六岁，仆吕有年抱之出火，负而走，道中流矢死；伯珣匿民间，顾得免。伯璟既拾父遗骸，复访得其弟，与俱还。倪元璐，其父座主也；至是道经河间，为文以祭曰：『父忠子孝，是吾师矣』！由是，伯璟之名闻一时。

　　生平坦易，而家法严以肃，友爱季弟；训子孙以经义，鼓琴赋诗自娱。国变后，卒；恒自言寿止六十一，果验。

　　耿耀，太康人；邑诸生。少时，从兄光受业，事之如父；凡出入起居，必谘禀而后行。崇祯壬午（一六四二），闯贼陷太康，耀率弟炳肩舆舁母避河朔，贸市以供甘旨。母病，耀朝出经营、暮归侍疾，夜不解带者累月。母没，扶榇渡河，将殡于祖茔。会镇帅高杰兵作乱，道梗塞；耀出入兵刃间，挽车以葬，不怵也。时定兴耿权与弟极以孝友称，炳尝慕其为人，订为兄弟；分宅以居，且赠田四顷。其「义谱」有云：『性地成宗，心源为谱』。容城孙奇逢闻而义之，为作「三耿合传」云。

　　光字伯明，邑诸生。事继母孝，教诸弟严，家世业农；父应科，好施与。七世同居，子姓百余口，置圆几二，外则男子以次共食、内则妇女以次共食，额其堂曰「效艺」。尝赴省试，拾遗金数百于旅舍；俟其人归之。尝言：『行事当以圣贤为法，始无悔事；立心当求鬼神可鉴，始无愧心』。其刻志励行如此。子于彝，有学行。光卒未葬，值流贼屠太康，居民逃窜；于彝独抱父柩，号泣不去。贼大至，怵之曰：『汝独不畏死邪』！推堕城下，伤腰膂几死。越三日，贼退；踉跄归家，以土掩柩而后去。时岁大祲，人相食；邑令馈榖四十斛，悉推其余以赈贫人。年八十二，无疾而终。耿氏以孝友名世，子姓守其家法；中州称礼让者，以耿氏称首。

　　耿辅者，虞城诸生。早丧父，奉母避乱开封。会流寇决河灌城，辅倚浮木负母渡水逃，获免。后居母丧，哀毁骨立；缟衣蔬食终其身。

　　刘德瀇，涿州人。父源汴，官鸿胪寺鸣赞。甲申（一六四四）闯贼陷京师，按京朝官及选人籍名，索诸荐绅搒掠之，号曰「追赃」；或立毙、或赂而免、或受其赂而又杀之。方是时，源汴名亦在索中；德瀇匿源汴他所，而身自诣贼曰：『刘鸣赞，即我是也』。贼拷责，默无一言。久之，度父已远去，乃奋起批叱骂贼；贼杖杀之。而源汴竟行遯，没齿不出。

　　刘思广，襄城人。崇祯末年流寇乱，父汉臣被执；思广方十岁，号哭奔赴，父已被害。恸哭收父尸，贼怒截其耳鼻，不肯去；贼怜而释之，负父尸以归。兄弟同居，终身无闲言。有姊少寡，迎归；抚其二子，给以田产。母殁，哀毁呕血，遂卒。寝门外产芝三本，人咸谓纯孝所感云。

　　周继圣字述之，长沙诸生。献贼陷长沙，其乡人某，故与继圣有隙，嗾贼授以伪职；匿不出，则絷其母妻诣贼，仍不屈，则次第杀之，闯门歼焉。继圣力卫母，贼断其右腕。寻逸去；密谋聚众，歼贼并某家三百余人，以其首祭母。督师何腾蛟上其事，授教谕；继圣痛家难，终身不仕。

　　张维德，合肥人。崇祯乙亥（一六三五）流寇入境，执其父，将杀之。维德年甫十五岁，延颈就刃，求代父；贼义而释之。越二十一年，父卒；哀毁骨立，庐墓侧三年。

　　又，张振祚，庐江人也。父宏任，携孥知四川嘉定州。崇祯壬午（一六四二）流贼逼城，振祚奉父命领数骑突出求援；城寻陷，振祚还，见父被害，触石死。

　　黄向坚字端木，吴县人。父孔昭，官云南大姚知县；国变后，阻兵不得归。向坚孑身往寻之，以家事付其妻曰：『此行不见父母，不归也』！族党皆阻之，不听。既出门，遇客之旧往滇者，询之；告以道里远阻、猺猺险恶，复阻之。卒奋然往；一盖一笠，越关数百重。将及滇，时兵戈未靖，滇人讶其形容、衣服不类，疑为间谍；告以实，痛哭如婴儿，众乃释之。至白盐井，遇父母及从弟何严，俱无恙；喜极，哭失声，蛮獠皆为感动。踰一年，得归。归时，途中与弟亲扶篮轝，怡怡如也。始辛卯（一六五一）十二月、讫癸巳（一六五三）六月，往返二万六千余里；吴人作「乐府」以传其事。

　　顾廷琦字■〈王风〉坚，长洲诸生。父绳诒，知四川仁寿县；献贼破成都，不屈死。乱既定，廷琦黧面赤踝前后历四寒暑，始得扶榇归。中间川水暴涨，几死；绝粒数日，几死；遇盗劫，几死；临穹崖绝巘，坠深渊，几死：而卒不死。方之成都时，无有知父瘗埋处者；呼号路侧，誓不欲生。由遵义民辗转访询，始得诸龙脑桥侧。庐墓数月，往返六万四千余里；抵里门，须发白矣。因自譔「入蜀记」。

　　刘龙光字蓼萧，长洲诸生。父廷谔，官益王府长史。国变道梗，龙光始以省试归，兵后不知父母存殁，日夕涕泣；家故贫，徒步往建昌。时益府旧人无在者，祷于张令公之神，梦中若有告以石漈者；然不知所谓。久之，遇一尼云：『石漈为闽、粤交界处；今官道阻兵，出间道往，七日可达』。龙光乃冒死穿藤峡一线天，踰白石岭高万仞；蚁旋而上，血渍双足。过山麓，得微径；俯视山下有村，村中板屋三楹，流泉决决鸣石上。龙光心动，谓『得毋即石漈乎』？叩其户，则母管氏出焉；喜极而哭。问父所在？先二年卒，殡板屋中；又大哭。村民闻之，皆来观；曰：『吾乡旧名「见娘村」，宋孝子王龙山见母处也。今遇子，又一孝子矣』！乃奉母扶榇归。孝养十余年，母殁；以哭母，得心疾终其身。

　　钱美恭，绍兴人。父士骕，由举人官云南阳宗县。有子三，美恭其季也。八岁时，庶母与仲兄之官，美恭及伯兄侍母留故乡。未几国变，滇南道梗，伯兄亦卒，美恭欲往寻亲；母曰：『空囊，能行万里乎』？美恭曰：『绝处逢生，未可知也』！遂于癸卯（一六六三）秋，由江、广抵广南；病痁，力疾行山径，十步九顿。至蒙自，宿土城旅店；竟夕不寐，悲吟声达户外。有杨姓者问之；告以故。杨曰：『是故钱守儿邪？守以考最，擢知嵩明州。乙未（一六五五）五月卒官，葬通海县之南山。在滇复举两子，今不知散失何所矣』！美恭遂至通海，问南山，无知者；哭于路左。有老人曰：『君家旧仆童姓尚存，盍询之』！至则不复识；详告之，乃相持哭。寻谒墓南山。仲兄至，亦不相识矣；探庶母、幼弟俱在。谋归父骨，无赀；寄迹僧寮，展转丐贷，始偕仲兄负骨归，盖往返六年矣。好事者，演传奇曰「寻亲记」。

　　赵万全，会稽人。父应麟，儒而贫，出游四方。值国变，阻兵不得归；转徙他乡以殁。万全幼，数从母问父所在。及长，遂辞母，独行求父；度淮，历燕、齐、楚、豫、秦、陇，日不再食，讴号于涂。初，万全将出，惧不审父状，张牍书应麟名及乡里、年岁、容貌揭于背以行。久之，抵马邑。有张文义者闻之，亟走视，诵所书牍；曰：『吾幸识而翁。翁客游无所寄食，尝为我授书；吾哀其死也，椁而封之』。万全闻言，号而仆，绝复苏者数；乃负骨归。以教授供其母；母亡，得合葬，庐冢上三年。

　　王原，文安人。父珣，崇祯时苦岁荒役重，不能支；辞其妻曰：『我去，则追呼不及门；嫠妇孤儿，庶可安也』！遂逃去。原稍长，从群儿学，有嘲其无父者；归问母，得其故，大悲。既娶妇，乃辞母求父去；足迹半天下，乞食充腹，跣步重趼至见骨。一日，渡海至田横岛，假寐神祠；梦至一寺。已至辉县之带山，有寺曰「梦觉」；原心动，曰：『吾梦岂至是征邪』？询之，父果在，已为僧；乃抱持恸哭。相将还里，夫妻、子母复聚焉。

　　沈万育字和卿，常熟人。南都亡，负母避乱于野。遇盗夺其■〈米冓〉，母固不与；盗怒，将杀之。万育泣而求代，并得免。邻人失火，延母寝，母疾方剧不可以迁；万育号痛呼天，天反风，火以熄。母年八十余，疾危笃；割股以进，弗瘳。梦绯衣神告曰：『疾非五药所能治也。医凌某在双林，速致之』！凌至，以针达之，霍然愈。万育性好义，建桥梁、施棺槥；隐居以终。

　　庐必升字釆臣，山阴人。生有异禀。年九岁，父芳患病，思得蟛蜞炙。必升潜携筐采诸沙口，为潮所没；得渔者救以竹筏，筐终不释手，而蟛蜞满其中。

