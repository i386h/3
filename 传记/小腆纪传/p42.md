<!-- { "loadSidebar": true } -->
　　崇祯十五年（一六四二），以礼部尚书兼文渊阁大学士。时杨嗣昌已死，而练兵、加饷之弊未革；又造钞发卖，京商骚然，卷箧而去。德璟皆力言其非；不见听。最后，以给事中光时亨追论练饷殃民之咎，德璟拟旨云：『向时聚敛小人倡议搜括，致民穷祸结，误国良深』。帝不悦；召阁臣及吏、户二部臣入文华殿，取时亨疏，诘以聚敛小人主名。德璟不敢斥言杨嗣昌，以原任户部尚书李待问对；帝曰：『朕如何是聚敛！只欲练兵』。德璟曰：『皇上岂肯聚敛！因既有旧饷五百万、新饷九百余万，复增练饷七百三十万，当时部、科实难辞责』！帝责其朋比。诸辅臣申救，意乃解。复具疏言：『边臣练饷，立说或数千、或数百抵塞明主；而全镇新旧饷兵马数万，概言不足：是因有练饷而兵马反少也。臣私心恨之！又近日直省各官每借练饷名色，追比如火；致百姓困穷，遇贼辄迎。臣又私心恨之！盖致外无兵、内无民，且并饷亦不能完，故推咎于练饷之人。冒昧愚戆，罪当死』！因引咎出直；都给事中孙承泽、汪惟效力争之。德璟初以山西新陷，未敢辄去；又以廷臣连章见留，避嫌，具疏辞朝。至三月二日，得旨：赐银币、乘传归。

　　弘光时，以原官起；德璟上疏以三大罪自责，不拜。隆武帝就起诸家；不得已，入贺。见郑师逗遛，请行关确察情形；至则事无可为，称病去。

　　丙戌（一六四六）九月，王师至泉州，德璟不食卒（或曰吞金死）。

　　曾樱字仲含，江西峡江人也。万历丙辰（一六一六）进士，授工部主事。监兴造，为中贵所惮。

　　天启二年（一六二二），由郎中出知常州府。时御史巡视盐仓、江漕及提学屯田者皆操举劾权，文牒日至；樱具状南京都察院曰：『他方守、令奔命一巡按，独南畿者奔命数巡按；请一切饬罢』！比屯田御史索属吏应劾姓名，樱不应；索者危言恐之，答曰：『僚属无可劾，止知府无状』。因自署下考，杜门待罪；抚按为慰留，始起视事。织造中官李实迫知府行属礼，樱不应。既檄至，侮以「尔汝」；樱亦以「尔汝」报，卒不屈。魏忠贤祸作，高攀龙、缪昌期、李应升被逮；樱助缪、李赀。攀龙死，经纪其丧。宜兴毛士龙、武进孙慎行以忤奄遣戍；樱讽士龙逃而缓慎行之行。忠贤败，事遂解。

　　崇祯戊辰（一六二八），以参政分守漳南；擒斩九莲山土寇几尽。母忧，归。服阕，进按察使，分巡福宁。海寇刘香与红夷寇掠沿海，总督熊文灿欲遣郑芝龙往讨，疑香与芝宠有旧；樱以百口保之，遂平海寇。逾年，东厂获一男子言为樱行贿谋迁秩；帝震怒，命逮治。御史叶先春曾为属吏，知其贤，于他疏附白之；诏诘问，因具陈樱贤。然不知贿所从来，乃命闽抚沈犹龙、巡按张肯堂覆按。厂檄有奸人黄四臣名；芝龙前曰：『四臣我所遣，我感樱恩为之』。犹龙、肯堂遂据以入告，芝龙亦上疏请罪，士民诣阙击登闻鼓声其冤。得旨：免入狱；削芝龙都督衔，仍令樱以故官巡视海道。未行，改湖广按察使兼右参政，赐敕分守湖南。故事：分守无敕；为樱贤，特赐之也。衡、永故多寇，州县残破。樱至，疏荐苏州同知晏日曙、归德推官万元吉才；两人方坐事罢，以荐俱赴官。调芝龙讨贼，贼多降；一方以安。

　　迁山东右布政使，分守登、莱。旋擢南京工部右侍郎，乞假归。初，大清兵入山东，巡抚王永吉所部济、兖、东三府尽失，匿不闻；兵退，以恢复报，擢兵部侍郎。登、莱所失无几，以实奏；遂下刑部狱。京师陷，樱微服遁诣南京；刑部法司以赎徒论。

　　隆武时召为工部尚书兼东阁大学士；寻进太子太保、吏部尚书、文渊阁〔大学士〕。时政在郑氏，樱不能有所为。然性廉劲，遇事敢言；持铨政，绝请谒。上幸延平，留守福京。

　　闽亡，乃浮家厦门岛中。陈泰、阮文锡从樱讲心性之学，躬行实践，终日无倦容。尝坐席少偏，命文锡移之；曰：『席不正不坐；正身，所以正心也』。辛卯（一六五一）二月，城将陷，家人请登舟；樱曰：『此一块干净土，正吾死所；岂泛海求活邪』！自经死。越五日，泰负骸走三十里入殓，颜如生。子四人，俱完节不仕。我朝赐通谥，曰「忠节」。

　　路振飞字见白，曲周人。天启乙丑（一六二五）进士，除泾阳知县。大吏谄魏忠贤，将建祠泾阳；执不从。邑人张问达忤奄坐追赃十万，故迁延之；奄败，事乃解。流贼入境，击却之。

　　崇祯初，征授御史。疏劾首辅周延儒『卑污奸险、党邪丑正，启宵小奔竞之门，短豪杰敢言之气；祈立斥，以清揆路』。被旨切责。复陈时事十大弊。寻出按福建；海贼刘香者数勾红夷入犯，悬千金激励将士。于是郑芝龙等破之，诏赐银币。俸满，以京秩录用；疏请暂止钱榖、刑名之奏，深思安危、治乱之几。八年（一六三五），将简用辅臣；上言：『枚卜圣典，使夤缘者窃附，则不光。如向者周延儒、温体仁等，公论俱弃；宅揆以后，民穷盗兴。辱己者，必不能正天下』。时延儒已斥；而体仁方居首揆，大恨。

　　已巡按苏、松，除输布、收银、白粮、收兑四大弊，民困以苏。常熟奸民张汉儒讦乡官钱谦益、瞿式耜贪状；体仁主之，坐振飞以失纠，拟旨令自陈。乃白谦益、式耜无罪，而语刺体仁；体仁益恚，激帝怒，谪河南按察司检校。入为上林丞，屡迁光禄少卿。已擢右佥都御史，总督漕运，巡抚淮、扬。十七年（一六四四），流贼陷山西，遣将金声桓等分道防河；团练乡兵，犒以牛酒，得两淮间劲卒数万人。福、周、潞、崇四王避贼同日抵淮，大将刘泽清、高杰等亦弃汛地南下；振飞接之，不失其欢。弘光帝立，故河南副使吕弼周受贼伪命，以防御使来代振飞任；进士武愫以伪防御使招抚徐、沛，贼将董学礼据宿迁。振飞击走学礼；擒弼周系于竿，置法场，命军士人射三矢，乃磔之；缚愫徇诸市，鞭八十，槛车献于朝：时论快之。马士英之以兵入朝也，过淮安；振飞遏其兵，不令上岸。士英既用事，用所亲田仰来代；适振飞亦遭母丧，流寓苏州。录功，即旅次加副都御史。初，督漕时谒凤阳皇陵，望气者言高墙中有天子气；时隆武帝方以罪锢，守陵中官虐之。振飞疏乞宽罪宗，竟得请。杨维垣谪戍淮安，振飞待之薄；及是，附马、阮用事，嗾抚宁侯朱国弼劾其私语凤阳王气，心怀异图。行人朱统■〈金类〉复诋之，遂免官。

　　南都失守，隆武帝立于闽中，进左都御史。时音耗隔截，募能致振飞者，官五品、金三千。振飞乃赴召，中道拜太子太保、吏部尚书兼文渊阁大学士。至则大喜，与燕；抵夜分，撤烛送归。解玉带以赐，官其子职方员外郎。又录守淮功，荫锦衣世袭千户。上每责廷臣怠玩，因进言曰：『上谓廷臣不改因循，必致败亡；臣谓上不改操切，亦未必能中兴也。上有爱民之心而未见爱民之政，有听言之明而未收听言之效；喜怒轻发，号令屡更。因群臣庸下而过于督责，因博览书史而务求明备：凡上所长者，皆臣所甚忧也』。其言皆曲中上短云。

　　丙戌（一六四六）秋八月，大兵进仙霞关；上走汀州，追赴不及。汀州破，走安平依朱成功。丁亥（一六四七），有误传上在粤者，偕主事万年英泛海求之。抵虎门，始知为上弟聿■〈金粤〉，已败死；乃回厦门。后赴永历帝召，卒于途（或曰自缢于邵武山寺）。

　　长子泽溥，字安卿；乱后，奉母居太湖。顾炎武尝曰：『险阻备尝，与时屈伸，吾不如路安卿』！弟太平，从振飞至闽，官光禄寺卿。闽败，奉永历帝命，征兵于外。晚隐于吴门。

　　朱继祚，莆田人。万历己未（一六一九）进士，授庶吉士，进编修。天启中，与修「三朝要典」。寻罢归。崇祯初复官，迁礼部右侍郎，充实录总裁。给事中葛枢言其纂修「要典」得罪清议，不可总裁国史；因谢病去。旋起南京礼部尚书，又以人言而罢。弘光时，起故官，协理詹事府事；未赴。隆武帝立，召拜东阁大学士，从至汀州。事败，奔还乡里。

　　戊子（一六四八）春，鲁监国在闽安镇，邻近州县多下；继祚亦举兵应之。与同安伯杨耿合攻兴化；城守者，监司彭遇颽，故南都御史也，招继祚入守之。三月，大兵至，城复破；继祚及参政汤芬、给事中林嵋、知县都廷谏并死之。我朝赐通谥，曰「忠节」。

　　汤芬字方侯，嘉善人；崇祯癸未（一六四三）进士，尝为阁部史可法监纪推官。闽中授御史；鲁监国以为参政，分守兴、泉。城破，绯袍坐堂上，被杀。我朝赐通谥，曰「烈愍」。

　　林嵋字小眉，莆田人；崇祯中进士。制义文奇逸；诗原本汉、魏，于唐独宗李白，外此不屑也。闯贼犯阙，嵋间道渡江，上书阁部史可法言贼中事；可法奏留之。隆武时，授兵科给事中；鲁监国亦授吏部郎中。大学士朱继祚之举兵兴化也，嵋与其事。城陷，赋绝命诗三章，呕血死。嵋磊落负奇节，见时事已非，辄寄悲愤于诗；着「蟛蜞集」十二卷。从子佳玑字衡者，质朴修志行，诗文能世其家法云。都廷谏者，杭州人。官莆田知县。城破，自缢死。我朝赐嵋、廷谏通谥，俱「节愍」。

　　曾世衮字长修，兴化平海卫人；尚书楚卿子也。天启甲子（一六二四），举于乡。戊子（一六四八），破产起兵，从大学士朱继祚复兴化。事败，遁厦门，忧愤死。

　　熊开元字符年，号鱼山；嘉鱼人。天启乙丑（一六二五）进士；除崇明知县，调繁吴江。崇祯朝，征吏科给事中。以官知县时征不及额，贬二秩外用；不赴。久之，起山西按察司照磨，迁光禄寺监事、行人司副。劾首辅周延儒，与给事中姜采同受廷杖，下狱；所谓熊、姜之狱也。卒遣戍杭州（事详「明史」）。

　　南都立，起吏科给事中；丁内艰，不赴。闽中以工科召，疏请终丧。连擢太常寺少卿、佥都御史，再疏辞。诏曰：『天地生才，祗有此数。迩者老成凋丧，宗周、彪佳、石麒等既皆捐躯，郑三俊又损目；故于开元之至，旦夕以冀。既在郊垧，慰予饥渴』！及入对，眷礼有加。开元请罢捐助、停事例、重爵禄、简刑罚、急亲征、实听纳、散朋党，俱嘉纳之。越日，授御营随征束阁大学士兼行在右副都御史，权理院事。时方破格用人，躁竞者多以口舌得官；开元恶之，力持资格。丹徙诸生钱邦芑言事称旨，特授御史；开元请改兵部司务。上重违其意，命以司务，得非时言事；实同御史权。上之在建宁也，外虽优礼辅臣，而事辄独断；开元遂乞罢归，不许。已而邦芑复授御史；开元力争之不得，乃引疾。

