<!-- { "loadSidebar": true } -->
　　五月，遣张虎送孙可望妻拏还贵州。时可望日夜谋犯阙，上欲归其妻孥以安之。王尚礼、王自奇、张虎皆可望心腹，而虎奸黠，尤用事；自以位在诸人下，甚怏怏。白文选谓李定国、刘文秀曰：『今尚礼、自奇拥重兵在辇毂下；虎尤诡，日伺左右，祸且不测。今与可望议和，必皇上亲遣虎行，乃无反复耳』。上召虎至后殿，拔头上金簪赐之曰：『和议成，卿功不朽，必赐公爵。此簪赐卿为信，见簪如见朕也』。虎至贵阳，则构之益甚。适上又命文选与议和，可望拘留之，夺其兵；而遣伪通政司朱运久入滇诡议和，实与自奇，尚礼谋内应也。时前四川巡抚钱邦芑被拘大兴寺，可望之伪兵部尚书程源、伪都察院郑逢元、部将马宝、马维兴、马进忠皆朝廷旧人，愿效忠；邦芑教源、逢元谓可望曰：『使功莫如使过，将才无出文选右者』！可望然之。秋八月，以文选为大总统、马宝为先锋，合兵十四万入滇。十八日，渡盘江。九月，抵交水，列三十六营；去曲靖三十里。定国、文秀众纔数千人，相顾失色；文秀议走交址，定国欲由沅江、景东取土司，踌躇两日不能决。忽文选率所部拔营逃至曲靖，单骑走云南，见定国、文秀于朝；言诸将内应状，宜速出战。言毕，即上马驰；文秀率祁三升、贺九仪、胡一青、赵印选、吴子金、李本高之师赴之。可望见文选逃，欲退师；马宝惧谋泄，大言曰：『我众十倍于彼；以一人为进退，岂我辈非人乎』！可望乃遣宝与心腹骁将张胜别将铁骑七干间道夜袭云南，杀中书科中书朱斗垣于道；宝夜遣人入定国营言之，皆大惊，遂拔寨出战。文选率所部直冲马维兴营，维兴开营纳之，合兵绕可望阵后；定国、文秀麾兵大进，诸营皆欢呼迎晋王，所向瓦解。定国乃命文秀、文选追可望，而自还师救云南。先是，王自奇在楚雄，醉后杀定国营将而惧，引其众渡澜沧江据永昌，去云南二千余里；以故可望入滇时不相闻。王尚礼将内应，沐天波以兵守之，不得发。张胜至金马碧鸡坊下见交水报捷旗，大惊，拔营去；回至浑水塘遇定国，列阵死战，定国几不支。马宝于阵后连发大炮，胜遂溃，走益州；部将李承爵诱而缚之，解云南告庙献俘，与其党赵珣皆伏诛。尚礼闻胜败，自缢死。可望逃至贵州，从骑纔十余人；追且至，狼狈走长沙。冬十月，乞降于我大清。论反正功，晋白文选巩昌王、冯双礼庆阳王、马进忠汉阳王、马维兴叙国公、贺九仪广国公、马宝淮国公，余进侯伯有差。论党逆罪，诛醇化伯张虎，降荆江伯张光翠、德安侯狄三品、岐山伯王会等爵，程源、郑逢元等降级有差。

　　十一月，追赠安龙死难大学士吴贞毓以下十八人谥荫有差，遣祭立庙。

　　十二月，复南宁。  
　 

卷第六

　　前翰林院检讨加詹事府赞善衔六合徐鼒譔

　　纪第六

　　永历（下）

　　 永历（下）

　　我大清顺治十五年（戊戌、一六五八）春正月戊戌朔，上在滇都，称永历十二年。遣漳平伯周金汤册封朱成功为延平王、招讨大将军，赐尚方剑便宜行事；并封其部将王秀奇祥符伯、马信建威伯、甘辉崇明伯、黄廷永安伯、万礼建安伯、陈辉忠靖伯、洪旭忠振伯、郝文兴庆都伯，余拜爵有差。授鲁兵部右侍郎张煌言为兵部左侍郎兼翰林院学士、鲁左佥都御史徐孚远为左副都御史。以程源为礼部尚书、钱邦芑掌都察院事。横州再陷，知州郑云锦死之。

　　二月，我大清命贝子洛托、都督卓布泰偕降臣洪承畴、吴三桂、线国安将兵，分楚、蜀、粤三路取云、贵。李定国遣刘正国、杨武等分守四川之三陂、红关，马进忠驻贵州。

　　三月，吴三桂兵至合州，重庆总兵杜子香弃城走。

　　〔夏四月〕王自奇、关有才据永昌反，李定国自将讨平之；用是不及援贵州。贝子洛托至贵阳，马进忠弃城遁；巡抚冷孟銋死之。

　　庚辰（十四日），吴三桂兵至三陂，刘正国走遵义；遂陷。

　　庚寅（二十四日），大招讨蜀王刘文秀卒。

　　五月，吴三桂败杨武于开州之倒流水，兴宁伯王兴、水西宣慰使安坤、酉阳宣慰使冉奇镳、蔺州宣慰使奢保受降。

　　秋七月丙申朔，命李定国为招讨大元帅，赐黄钺。大学士文安之督川东诸军袭重庆，不克。

　　是月，朱成功、张煌言会师大举北伐以援滇；次羊山，飓风作，旋师舟山。

　　八月，授前江西总兵邓凯为随扈总兵。

　　九月，朱成功取象山。

　　冬十月，我大清信郡王铎尼会三路兵于平越之杨老堡。李定国使冯双礼扼鸡公背以拒中路、张先璧扼南盘江之黄草坝拒东路，自守北盘江之铁索桥，图复贵州；别遣白文选出西路率众四万守七星关，抵生界立营若欲攻遵义者，以牵制三桂之师。先是，三桂驻遵义、信郡王驻武陵、卓布泰驻独山州，惟洛托一军驻贵阳；大众未集，其势可乘，定国逡巡观望。比杨老堡戒期，定国始悉众出拒，而事机已不可为矣。先由中路出关岭；东路告急，乃移师黄草坝。久之，逾石关，营于炎遮河。而中路鸡公背之绝顶粮少运艰，士不宿饱；右路之生界孤悬滇、蜀之表，声援不及：识者俱以为忧。

　　十二月甲子（初二日），吴三桂兵出遵义，由水西趋天生桥，入乌撒；文选弃七星关走可渡桥，守桥之马宝亦奔，文选乃焚桥走沾益。其广西卓布泰一军，至盘江之罗颜渡，扼险不得渡；得泗城土司岑继禄为向导，由间道入安龙。怀仁侯吴子圣御之，败绩；我军取船以济。定国闻之，以兵三万人倍道趋战于炎遮河。大清兵初战不利，诘朝悉师压其营而阵；南兵枪炮、北兵弓矢，日中不决。忽大风北来，炮火及茅苇，野燎滔天；大清兵乘火驰射，兵火俱烈。定国惊惧，弃营保北盘江，我广西兵遂由普安州入滇。而信郡王中路兵亦溃冯双礼于鸡公背，追至北盘江。诸将北走不相顾，定国焚铁索桥而遁。大清兵以浮桥济师，遂抵曲靖；知府盖世禄降。定国奔还云南，请上出幸。

　　丙子（十四日），召廷臣集议。刘文秀之部将陈建举文秀遗表，请上幸蜀；太仆寺正卿辜延泰亦请幸蜀开荒屯练。中书金公趾极言入蜀之不利。定国曰：『蕞尔建昌，何当十万人之至；不如入湖南之峒乌、车里、里角。诸蛮不相统摄，我今临之，必无所拒。安跸峒内，诸将设御于峒口，胜则六诏复为我有；不胜，则入交址，召针罗诸船航海至厦门与延平王合师进讨』。难之者曰：『清兵乘胜逾黄草坝，则临、沅、广南道路中断；且丧败之余，焉能整兵以迎方张之敌乎』！黔国公沐天波曰：『自迤西达缅旬，其地粮糗可资，出边则荒远无际。万一追势稍缓，据大理两关之险，犹不失为蒙■〈舌殳〉也』。马吉翔、李国泰咸是天波议。定国泣请留太子督师，以牵制缅甸；上犹豫不忍。明日，发滇都，定国以大兵殿后。国势既摇，人心思叛。艾能奇之子承业纠狄三聘等以骁卒伏大寺中谋劫定国而北；定国严队西走，承业等不敢发。百官扈从男妇、马步数十万人，日行不过三十里。兵士乏食，取之民间；所在逃避，御前供顿缺。庶僚贫病，离次不前。从古乘舆奔播，未有若此之艰难者。

　　我大清顺治十六年（己亥、一六五九）春正月癸巳朔，上次永平，称永历十三年。

　　乙未（初三日），我大清兵取滇都，卫国公胡一青、提学道徐心箴、光禄寺少卿黄复生、提督刘之扶、土司龙世荣等降。户部主事刘之谦不屈，死之。

　　丙申（初四日），上驻永昌，下诏罪己。李定国还黄钺，自请削秩；上曰：『是国之祸，王何罪焉』！不许。

　　是月，川东谭宏、谭诣杀谭文以叛，降于我大清。

　　二月（明闰正月）辛未（初十日），总兵王国勋败绩于普洱。

　　丙子（十五日），白文选与张先璧、陈胜之师皆败绩于玉龙关。文选由沙木和走右甸；寻走镇康，入木邦。

　　丁丑（十六日），闻玉龙关之败，定国使总兵靳统武以兵四千扈上入腾越；沐天波、马吉翔随行，文武官尚四百余人。

　　己卯（十八日），上至腾越。

　　辛巳（二十日），定国渡潞江。江不甚宽而水势汹恶，每岁清明至霜降有青草瘴，虽土人亦恶之。过江二十里，有磨盘山，鸟道窔箐屈曲，仅通一骑。定国度大清兵累胜穷追，必不戒；设栅数重三伏以待之：泰安伯窦民望为初伏、广昌侯高文贵为二伏、总兵王玺为三伏，每伏兵二千。约俟大清兵度山巅，号炮起，首尾横突截攻，必无一骑返。而吴三桂之追白文选至澜沧江也，编筏而渡。再渡潞江，逐北数百里，无一夫守拒；谓定国远窜不复虑，队伍散乱，上山者已万有二千人。忽大理寺卿卢桂生来降泄其计，三桂则大惊；时前驱已入二伏，急传令舍骑而步，以炮发其伏，丛莽中矢炮雨下。民望不得已，举炮出战；三伏亦发炮趋下救之。自卯迄午短兵相接，僵尸如堵墙。民望血战不已，枪弹穿胁过，战如故；持刀溃围。不数里，血涌仆地死。定国坐山巅，闻号炮失序，大惊；忽飞炮落其前，击土满面，乃奔。明兵死林箐者三之一，鏖战死者亦三之一，王玺阵殁；而大清亦亡都统以下十余人，丧精卒数千。追至腾越西百二十里，中原界尽矣；诸军初犹踞险守，闻定国走，乃夜遁。我大清亦惩是役之罹不测，不复穷追矣。

　　壬午（二十一日），上自腾越出奔。时李国泰、马吉翔辎重甚厚，趣上乘夜走南甸；上南行二日，尚未知磨盘之败也。二十四日，野次未定，忽总兵杨武至，言定国远逃，追者将及；上遂接淅踉跄行，昏黑迷路大谷中，群臣妻子不相顾。乱兵乘机劫掠，火光烛天，惊扰奔驰；及天明，仍在故处也。而贵人宫女已失去过半，扈将平阳侯孙崇雅劫杀尤烈。上以从臣多叛，决意入缅甸；遂出铁壁关。戊子（二十七日），抵囊木河，是为缅境。上命沐天波谕之，缅人奉迎具表如常仪；请从官勿佩戎器，马吉翔遽传旨从之。从臣皆谏，不听。晦日，至蛮漠；土司思绵迎入城，执礼甚恭。时沐天波与外戚华亭侯王维恭、典玺李崇贵谋拥太子入关，由茶山出鹤丽调度各营为声援；王后不可，乃不果行。

　　是月，雅州伯高承恩率诸土司敛兵拒守。昆明诸生薛大观举家赴水死。

