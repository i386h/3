<!-- { "loadSidebar": true } -->
　　明年春，次于鹭门，收余烬。往见朱成功；成功大言曰：『汝为定西侯，数年所作何事』？名振曰：『中兴』。成功曰：『安在』？名振曰：『济则征之实绩，不济则在方寸间耳』。成功曰：『何据』？袒而示之背，「赤心报国」四字长径寸，深入肌肤；成功愕然，谢曰：『久仰老将军大名，奈多憎之口何』！出历来谤书，厚尺许；名振遽火之。成功待以上宾，行交拜礼，指腹联姻；赠以万金、哆啰呢五十匹、日本刀一口，为名振聘王氏女。秋，拜名振为总制，犯漳、泉。癸巳（一六五三）春，名振请兵北上，与之兵二万、粮三艘。获叛将金允彦于金塘山，磔之祭死事诸臣。仁武伯姚志倬，诚意伯刘孔昭偕其子永锡以众来依，号召旧旅；破京口，截长江，驻营崇明。寻被谗，撤回厦门；宁靖王术桂为力辨于成功。及相见，语至夜分；更益以兵，而令陈辉、王秀奇、洪旭、周全斌偕行。至羊山，飓风折兵十之一，惟名振全军无恙。九月，复驻平阳。粮绝，名振与士卒同饿，有「太师枵腹，我辈忘饥」之谣；军得不散。十二月朔，我崇明驻防兵万余、马三百匹乘冻涉江入平阳沙，名振鼓众迎之，浴日将军王善良挺矛当先，姚志倬、任麟、王有才以三百人冲其左，张煌言、王浚以三百人突其右；崇明兵大败，无一返者。甲午（一六五四）春正月，名振以上游有蜡书请为内应，率海艘数百溯流而上；再入京口，掠仪真，至观音门。十三日，泊金山，遥祭孝陵，设醮三日；挥泪题诗云：『十年横澥一孤臣，佳气钟山望里真。鹑首义旗方出楚，燕云羽檄已通闽。王师桴鼓心肝噎，父老壶浆涕泪亲！南望孝陵兵缟素，会看大纛禡龙津』！越二日，掠辎重东下，旌旗蔽江。四月，复以海艘上镇江，焚小闸；至仪真，索盐商助饷金不得，焚六百艘而去。寻以海船六十入山东登、莱诸处，直抵高丽；乃还。乙未（一六五五），成功拜名振为元师，陈辉、洪旭、陈六御副之，统二十四镇入长江；我宁波守将张洪德降，名振养为义子。进攻舟山，我镇将巴臣功之中军陈虎力战死；臣功降，授为铁骑镇，改名臣兴。名振徒步入城，痛哭以祭其母，哀动三军。

　　是年十一月，我台州副将马信降于名振；名振不之信，纳母为质，许之。将入见，而名振已寝疾。丁未（二十七日）戌刻，有大星陨海，光芒如电有声；亥刻，名振起坐，击床连呼「先帝」数声而逝。葬于芦花岙，有白鹤成群盘旋数日而去。遗言以所部归张煌言；论者谓『陶谦之让豫州，不是过也』。

　　焦文玉、杨复葵，皆山西人；张名振标下副将也。以诛黄斌卿功，晋总兵。文玉善射，有胆略。后负重伤自刎，尸不朽。妻张氏，葬之毕，亦自刎；有「夫忠妇烈」之褎。复葵以标将挟之投诚，赴水死。

　　王朝先，舟山人；或云故土司，以调征塞上，入内地。骁勇善战。初，从张国柱、王鸣谦入海，黄斌卿三书招之；朝先以二舰渡横水洋，斌卿标将朱玖、陆伟以假迎劫之，朝先跳水免，妻子死焉。既见斌卿，留之部下而不以事任，郁郁不得志；张名振解衣衣之，赠千金，朝先心归焉。请于斌卿徇海边，札奉化之鹿头镇，有众数千；名振以之归鲁监国。

　　己丑（一六四九）秋，朝先取粮温、台；斌卿标将黄大振得罪，构之曰：『将军家口、标属被本爵钞没，以将军久假不归，有怀二心故也。某以苦谏获戾，故出亡耳』。朝先久蓄恨，闻之则大怒，厉兵誓师，奏斌卿罪状；命与阮进水陆并进。名振泣谏曰：『臣与斌卿联姻，路人所知。今以朝先一言而加兵，其如物议何』！监国手敕和解之。朝先卒与进击杀斌卿，分其水陆军资、甲仗，一不以付名振，渐自恣。监国入舟山，封平西伯；标下吕廷诏、张济明、王文龙俱总兵，范可师、万时辂俱监军郎中。

　　郑彩之为朱成功所败也，名振、进因而堕之；朝先又不与合，用是相水火。辛卯（一六五一）二月，名振伪为治兵南田者；朝先不之觉，散遣士卒于民舍。名振猝至，朝先手格数十人而死；张济明跳城、夺哨船，投诚于我大清，愿充先锋定海氛。于是舟山虚实尽泄；论者谓舟山之亡，由朝先死也。

　　阮进，会稽人；舵工也。为盗海上，善水战。张名振拔为水营将；尝率一舰破贼船三十余号，遂知名。

　　黄斌卿之为张国柱所攻也，求救于名振；进以四舟冲国柱营，乘涛发炮，所当辄麋碎，国柱仅以身免。斌卿既获救，又忌进为名振用，以计间之；进为所惑。名振北应吴胜兆，进以不习三吴水道辞；取船二十艘、军资器械数万，脱归闽海，从鲁监国于长垣，以功封荡湖伯。己丑（一六四九）三月，监国所复闽地尽失，名振自南田复健跳所；招进，合兵扈监国驻跸。七月壬午（二十五日），王师围健跳；进以楼船数百赴援，金鼓震天，五师解围去。已而进军饥，恃昔日有保全舟山功，以百艘告籴斌卿；不之应，进怒。平西伯王朝先方有憾于斌卿，闻之，与进相结，罪状斌卿，传檄致讨。斌卿求和，名振故与斌卿姻好，已许之；进卒击杀斌卿。监国入舟山，论功晋太子少傅。

　　辛卯（一六五一）秋，王师大举逼舟山；名振奉监国航海，进守螺头门。八月辛酉（十六日），王师试舟海口，进以三舟突阵，夺楼船一、战舰十余艘；获十一人，纵之还。丙寅（二十一日），大雾，咫尺莫睹。王师以小舟探水尾，战舰直突螺头门；进遇之横水洋，以火球掷我舟。风反师熸，进面创甚，投水死（亦曰被擒）；舟山遂陷。

　　越五年乙未（一六五五），延平王朱成功遣英义伯阮骏围舟山，我守将巴臣功降。明年八月，王师再至，骏力竭赴海死；距进之死盖六年矣。又有英义将军左都督阮美、阮骍、阮骥，皆进从子也；而骏尤着。

　　周鹤芝号九京，福清之榕潭人也。读书不成，去为盗于海上。饶机智，能指挥其侪辈；往来日本。日本三十六岛，各有王统之；国主居东京，拥虚位，权则大将军掌之。其三十六国王，则如诸侯之职。撒斯玛王者，于诸岛为最强，大将军昵焉。鹤芝既久于日本，与撒斯玛王结为父子。尝微行至家，为有司迹，系狱三年；贿吏得解，为盗如故。久之受抚，以黄华关把总稽查商船。

　　乙酉（一六四五）秋，隆武帝加水军都督，副黄斌卿驻舟山。遣人至撒斯玛，诉中国丧乱，愿假一旅！撒斯玛王慨然许之，约明年四月发兵三万，战舰、军资、器械自取诸其国；自长琦岛至东京三千余里，驰道、桥梁、驿递、公馆修辑，以待中国使臣之至。鹤芝大喜，益备珠玑、玩好之物以悦之。参谋林钥舞为使，期以四月十一日东行；而斌卿止之曰：『大司马余煌书来，云「此吴三桂之续」也』。鹤芝怒而入闽。

　　张肯堂出师北征，以鹤芝为前将军。郑芝龙之将降也，以书招鹤芝计事，至则降已决；鹤芝与监军朱永佑流涕谏，不听。鹤芝曰：『某海隅亡命耳，无所轻重。所惜明公二十年威望一朝堕地，为天下笑！请得效死于前，不忍见明公之有此举动也』！抽刀自刎；芝龙起夺之。数日，芝龙竟北去；遂与永佑移军海坛。明年丁亥（一六四七）二月，复海口、镇东二城，以钥舞及总兵赵牧守之；鲁监国封为平夷伯。五月，海口复失，钥舞、牧皆死之。鹤芝度王师势盛不能抗，乃退守火烧屿。七月，从鲁监国会师攻福州，败绩。

　　己丑（一六四九）冬，监国驻跸舟山，进侯；与其弟闽安侯瑞分屯温州之三盘屿以为犄角。居无何，与瑞有隙；监国命武陵人胡明中往解之，至则构之益甚。瑞遂南依郑彩，鹤芝亦北依阮进。彩之扼于朱成功也，鹤芝欲结好成功，与进击破彩众。舟山亡，依成功以终。

　　瑞字云麟；从鲁监国禡牙举事，得封伯，旋进侯。后亦依成功。庚子（一六六○）五月，拒王师于海门；与五府陈尧策俱战死。

　　郑遵谦字履恭，会稽诸生山西佥事之尹子也。放诞喜结客，扛鼎、击剑之徒日盈其庭。妻尝杀人，推官陈子龙论坐之；东阳许都救以免。后都作乱，遵谦将从事，其叔扃户不听往。

　　乙酉（一六四五）杭州降，乃集其徒，号义兴军；搴旗过清风里，杀我山阴知县彭万里、署绍兴知府通判张愫，取库中兵仗给士卒，表迎鲁王监国，诸义旅一时并起。诏为义兴将军，与熊、钱诸军分守小亹，号众数万。明年，偕诸军战江上，获铁甲八百余副。后为田仰、方国安、王之仁辈所扼，势寖衰。

　　江上溃，之尹投水死；遵谦从监国入海，晋封义兴伯。偶与郑彩争洋船，有隙；及彩仇杀熊汝霖，遵谦益不平。彩乃诈扑部将吴辉，令扶伤就遵谦求书投郑鸿逵；遵谦过辉船送之，被擒。辉既擒而惭，伏舱底不出；遵谦呼曰：『汝郑彩厮养，杀我岂出汝意而相避乎』！辉出，遵谦乞只鸡、盂黍哭奠汝霖毕，蹈海死。遵谦之妾金四姐者，痛夫之死，束藁像彩；每祭，寸斩以侑食。彩闻，又沈之。我朝赐通谥，曰「节愍」。

　　郑彩，芝龙从子（或曰鸿逵子者，误也）。弘光时，以水师副将偕鸿逵守镇江。乙酉（一六四五）四月，王师渡江，鸿逵、彩自杭州奉隆武帝入闽。福京立，封永胜伯，充御营右先锋出江西。明年四月，吉安陷；彩弃广信，奔入杉关。王师乘之，克抚州；永宁王慈炎死之。上震怒，削彩职，令戴罪图功。闽败，彩以所部入海。适张名振奉监国鲁王至舟山，守将黄斌卿不之纳，监国跋疐无所归；彩乃奉之入闽，次中左所。芝龙已投诚，密令彩执监国归命；彩匿监国，以南夷貌类者服监国冠服居舟中，谓守者曰：『事急，则缢以示之』！监国获免。时成功亦驻厦门，以唐、鲁旧嫌，不欲奉监国；彩乃改次长垣。明年丁亥（一六四七）正月，监国以彩为元帅，封建国公。自是专横，大学士熊汝霖每折之；又与义兴伯郑遵谦争洋船，有隙。会戊子（一六四八）正月元夕，熊、郑两家相问遗；部将李茂遽以合谋告变，彩袭杀汝霖并遵谦。刘中藻攻福宁，彩掠其地；诸镇遂大恶之。己丑（一六四九），闽地尽失，张名振自健跳所遣使迎监国；彩乃弃监国去，与弟定远伯联据厦门。将有事于海南；戒联曰：『饥虎不可为邻；国姓扬帆往来，宜备之』！联不之信。未归，闻联死，求援于张名振；名振方自结于成功，不应，而反以堕之。成功度彩已困，遣其将洪政折矢招彩；乃以所部付之，归老厦门。己亥（一六四九）秋，坐厅事，忽见熊、郑拥兵入；惊扑阶下，七孔流血死。  
　 

卷第四十六

　　前翰林院检讨加詹事府赞善衔六合徐鼒譔

　　列传第三十九

　　义师（一）

