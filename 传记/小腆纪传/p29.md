<!-- { "loadSidebar": true } -->
　　有上书言开化、德兴云雾山可开采助国者，太监李国辅具疏请往；适疏言：『云雾山即封禁山，北通徽、池，南连八闽；东抵衢、严，西界信州。唐、宋以来，每为盗薮。其间深谷、穷渊，虎狼接迹；险阻极目，无径可攀。且地接祖陵龙脉，为神京右臂；历朝禁止樵牧，封禁所由名也。英宗初年，遣官采木。于是地方棍徒互相煽惑，攘夺小民；兼多内外官属供亿之费，数邑坐困，民不聊生。近山良民，遂鸟兽散。大盗邓茂七等聚众数万，藉以为窟；合四省兵力讨之，十四年乃戡定，奉旨照旧封禁：往祸可鉴也。臣窃以界通四省，境地相歧；内阻峻岭、外多绝谷，绵延重迭，筚路崎岖。封禁既久，开凿维艰。不便一。林莽高深，重嶂迭峰，毒蛇猛兽生育繁滋；一旦开伐，奔突狂噬，伤人必多。不便二。邃深幽奥，迥绝恒区，水不通舟，陆难移运。不便三。乘传驿骚，有司困于供亿；谁筹正赋！且吏胥假公行私，何所不至！而力田小民弃本逐末，消磨岁月；土田有荒芜之虑，力役多死亡之忧。不便四。兴朝举动，天下仰望，以卜安危。今以无益害有益之事而特遣重臣；摇动人心，倾危四省。垂之青史，贻讥后世。不便五。远迩传闻，必且蜂屯蚁聚，竞营巢穴，居奇召祸；约束无方，是使盗贼复生而杀戮再见。不便六。况臣讯之父老，佥云此山地连陵寝，自正统初开伐，致伤地脉，酿土木之难，泄山川灵气。不便七。举此数端，有害无利。伏惟陛下采择』！国辅亦疏请中撤；俱不许。驰视如适言，报罢。

　　时忻城伯赵之龙荐陈尔翼；适抄参尔翼颂魏忠贤、荐崔呈秀，不可用。之龙再疏争之；适言：『祖制：科臣专封驳之权，未闻勋爵参驳正之司。勋臣党邪求胜，不几背明旨而蔑祖训乎』？寻安远侯柳祚昌荐程士达督理京营；适抄参『祚昌非有标营之责，何得侵枢戎职、夺铨部权』！怀庆知府郭仪凤疏言挂冠勤王，且诬巡抚方震孺贪状；适驳参『郡守无勤王之例，挂冠非入援之名。仪凤不候宪檄、非奉明纶，擅离职守，饰词妄渎。察抚臣清执有素，仪凤秽迹着闻；必惧题参，先行反噬。自应严究，以杜刁风』。光禄寺署丞张星疏求考选科道；适参『星以县令躁进挂察典，不惟清华望断，亦已仕进阶绝。无端幻想，欺君实甚』！中书舍人张锺龄以监军请给部衔；适参：『职方何官、监军何事？若果报国有心，何官不可自效！借口赞画，辄请高衔；躁进尤甚』！保定侯勋卫梁世烈请袭爵；适参：『国难以来，虽王侯重臣悉罹锋刃，而其间脱身图存、埋名溷俗者固亦不乏。该勋何以逆料其家之必歼而忍以子嗣乎？万一本宗匹马来归，将夺诸该勋而授之乎？抑姑仍之，且两封乎？该勋世受国恩，诚恢复有志，何难倡诸勋旧破家从军；上为先帝复雠，下为诸勋雪耻。尔时访问本支有无存否，然后请诸朝命光复祖爵，不亦休乎！昔李晟收复长安，令军中五日内不得辄通家信；今长安未复，非诸臣问家之日也』！寻遂安伯勋卫陈浚请袭；适又参『自都邑变迁，山河阻绝；世次无凭，单词莫信。该勋一请、再请，视五等之封同土块之乞，将与菜佣都督一醉告身，可以乘时拾芥而攘取乎』？适于疏劾、抄参不少假借，而部臣竟置不理；旋驳旋用。于是，职掌扫地矣。

　　迨左兵犯阙，适疏参『总兵牟文绶纵兵哗掠，致建德、东流摧陷；方国安于铜陵西关及南陵城外聚兵攻击。赤子何辜，遭此涂炭！此与叛逆何异』！蔡奕琛票旨切责，谓『适巧为左良玉出脱』；下之狱。张孙振言：『适为东林嫡派、复社渠魁，宜速正两观之诛』！会南都亡，适乃遯去，不知所终。

　　李模字子木，太仓州人（承礼谨案：原稿一本用「南疆绎史」本传，作吴县人；按「纪年」亦作吴县人）。天启乙丑（一六二五）进士，知东莞县有声；行取御史。以巡按真定，劾分守中官，谪南京国子监典籍。

　　弘光时，勋臣以翊戴功交哄于朝；寻进阶、荫子，内监韩赞周、卢九德与焉。模疏曰：『今日诸臣能刻刻认先帝之罪，臣方能纪常勒卣，蔚为陛下之功臣。日者，庙廷之争几成闹市；传闻遐迩，不免轻视朝廷。原拥立之事，皇上不以得位为利，诸臣何敢以定策为名！甚至侯伯之封，轻加镇将。夫镇将事先帝未收桑榆之效、事陛下未彰汗马之绩，按其实，亦在戴罪之科；而予之定策勋，其何以安！倘谓劝进有章，足当夹辅；抑以勖勉敌忾，无嫌溢称。然而名实之辨，何容轻假！夫〔汉〕建武之邓禹，犹惭受任无功；唐肃宗之郭子仪，尚自诣阙请贬。愿诸大臣立志倡率中外，力图赎罪；必大慰先帝殉国之灵，庶堪膺陛下延世之赏。一概勋爵俱应辞免，以明臣谊。至于丝纶有体，勿因大僚而过繁；拜下宜严，勿因泰交而稍越；繁缨可惜，勿因近侍而稍宽：然后纲维不堕，而威福日隆也』。疏入，报闻。

　　寻复为河南道御史。马、阮乱政，叹曰：『事不可为矣』！请告归里。居三十余年而终。

　　乔可聘字君征，宝应人。天启壬戌（一六二二）进士，官御史。

　　崇祯时，出按浙江。行部至金华，水涨舟阻，索挽夫不得；兰溪知县盛王赞持手版立雨中，大声曰：『村民方事东作，县令请以身代役』。可聘立乘肩舆冒雨去，而荐县令于朝；时人两贤之。寻以属吏坐赃败，贬三秩。

　　南渡，起故官，掌河南道事。疏陈宜罢厂卫、停燕饮，不省。御史黄耳鼎外迁，疏诋都御史刘宗周，牵连朝士甚众；可聘言：『宗周正色立朝，实社稷臣；耳鼎厌外转，尽诬善类以畅己私，非人臣也。请以耳鼎所转官，换臣为之』。事乃止。御史黄澍之面劾马士英也，士英衔之入骨。而澍按湖广有秽声，故锦衣卫刘侨希士英指讦之，章下法司。宗周怒侨，将救澍；可聘曰：『侨希时相指，固也。而澍贪亦有迹，请行巡抚何腾蛟核奏』！时谓得体。宗周初劾台臣从贼者三十三人；及李沾代事，欲翻其议，可聘抗不可。其在台班与掌科章正宸持论侃侃，群小惮之；乃起戍籍张孙振为河南道。孙振贪横与马、阮比，陵厉出沾上；凡坏法乱纪事，争先为之：台纲始扫地矣。

　　左良玉犯阙，士英尽撤江北兵以御。时我大清兵日逼，可聘与大理少卿姚思孝、御史成友廉合疏乞留江北兵，固守淮扬、控扼颍寿，命刘良佐还镇；士英于御前戟手詈之，举朝气慑。南都亡，归老于家。

　　姚思孝字永言，江都人。崇祯戊辰（一六二八）进士，改庶吉士，授给事中。以言事忤旨，谪江西布政司照磨；迁南京助教，升太仆寺丞。弘光时，转光禄少卿，再转大理少卿。阮大铖之构僧大悲狱也，思孝在「五十三参」中；狱成，未上。左良玉犯阙，马士英调黄得功、刘良佐御之，淮扬空虚，我大清兵乘之南下。上召对群臣，思孝与尚宝卿李之椿、御史乔可聘、工科吴希哲合词请备淮、扬；上意然之，而士英厉声谓『皆良玉死党为游说，不可听』！议遂罢。后为僧终。

　　李清字映碧，扬州兴化人；大学士春芳五世孙、礼部尚书思诚之孙也。举崇祯辛未（一六三一）进士，授宁波府推官。擢刑科给事中，请宥绩溪李世选假敕之狱。迁工科左给事中，出封淮南。

　　会国变，复命南京，进本科都给事中。上言：『陛下自中州播迁后，栉风沐雨，备极辛苦。汉光武之不忘麦饭豆粥、唐太宗之不忘质衣僦舍，皆从安乐忆艰难以励俭也。陛下亦宜持此自励，则安不忘危，侈源塞矣。否则，奢用必至多藏，多藏必至厚敛，厚敛必至烦刑恐全盛之天下，膏血亦殚，况今日乎！乞申饬内外，废无用之金玉、罢不时之传奉，勿谓奢小而为之、勿谓俭小而不为；则宗社幸甚，臣民幸甚』！又言：『当今各镇自为守土计，增设兵马，需求器械；曾不念司农之艰？各监局辟为御用计，增索金钱，务求华靡；曾不顾司空之匮？公私交困，何以应之！乞敕各部察现征之数，通行会计，量入为出』！皆报闻。是时庙堂但修文法、饰太平，无复有报雠讨贼之志，而清于其间，亦请追谥开国名臣、武熹两朝忠谏诸臣，加成祖朝奸谀大臣胡广、陈瑛等恶谥；更请追封冯胜、傅友德为王，赐之谥。皆议行。懿文太子时已尊为孝康皇帝，清请与兴、献并祀别庙，奉孝宗为不祧之宗；不听。北都之陷，镇远侯顾肇迹等十五人为贼所杀，勋臣朱国弼等请如殉难例，赠荫、庙祭；清言：『肇迹等或禁或拷，半膏贼刃，非殉难也。同时文臣如内阁邱瑜、方岳贡等何尝不以拷禁死，而褒讥相半，祠祭犹悬；何独文武异施』！乃已。又请裁宫中兽炭，岁省费一千八百余金。议者谓时政虽乱，言官尚有权；惜所争者细，无裨大计也。

　　清在省中，号为清正。尝陈内治之说引规时事；言『子胥之揣句践，曰「为人能辛苦」。何谓辛苦？毋荒于燕觞，毋荒于琼宫、瑶台、南金、和宝是也』。明年二月，晋大理寺卿。请改思宗庙号、修「实录」及「惠宗实录」；并允之。四月，遣祭南岳。

　　南都亡，归隐于家，以著述自娱。阅四十年，乃卒。

　　钱敬忠字孝直，鄞县人。万历己未（一六一九）进士，临江知府若赓子。若赓初官礼部；论选妃事得罪神宗，几不免。既出守，以会勘张居正所陷故御史状，权贵诬为酷吏；诏置之死。法司申救不得，临江士民数千人连年赴阙亦不得；阁臣请缓决，遂长系狱者三十有七年。若赓三子，皆授经于狱。下狱时，敬忠祗一岁。既成进士，不赴大对；为文誓墓、省父还，具疏吁冤至千万言。会熹宗新即位，厂臣尼之；乃自囚服泣血跪午门前，丐阁部诸臣转请。江右人之在官者徐良彦、姜曰广、吴士元辈为出公揭，同榜生姚希孟、孔开运、陈子壮等亦力与当道谋。刑部尚书邹元标促议以入，得旨：『汝不负父，将来必不负朕。准将若赓免死，放还乡里』。遂驰赴江西，奉父归浙。

　　壬戌（一六二五），补奉大对谒选，授刑部主事。寻以忧归。珰祸炽，服阕不起。座师冯铨招之，绝不往。后南都御史沈希韶疏言：『敬忠泣血长安，精诚上通帝座。冯铨炙手可热，而不肯一为俯首，如水不波。宜亟加擢用，以重学使铨衡之选』。诏起原官。会以母田氏病，乞休。奉母几二十年，再补原官，出知宁国府。已，罢还。

