<!-- { "loadSidebar": true } -->
　　帝既斩贺人龙以肃军政，虑良玉不自安，发帑金十五万、锦衣彩物千端、空头告身数百赍至良玉军犒赏将士激劝之。释侯恂于狱，以兵部侍郎代丁启睿督师；拔河内知县王汉为御史，命为监军；而■〈走耴〉良玉解开封之围。恂与汉未至军，而良玉已溃于朱仙镇矣。良玉之在朱仙镇也，贼营于西、官军营于北。良玉谋作甬道属之城，通河北，以便馈饷；汴人疑良玉扰己，闭门填石不与通。天大雨数日，良玉夜召诸将计事；辨色未散，隐隐见营南有山若云者，众愕视。良玉举刀击地曰：『唉！此必瞎贼筑土山、立炮台打我矣』！觇之而信，凡筑土山三，山立一台；台下为深沟，伏精兵其下。良玉不能支，乃拔营遁；众军望之皆溃。自成戒其下曰：『左健将，此来必死战，慎无与争；待其过而从后击之，蔑不济矣』！良玉步在前、骑在后，贼于步则听其过，于骑则斗而不鏖。良玉兵喜于得逸，疾驰八十里；贼已于其前穿巨堑，深、广各二寻，环绕百里。自成亲率众遮于后，良玉兵大乱，下马渡沟；负辎重、携刀槊，僵仆溪谷中，后人践前人之颠而过，贼从而蹂之。军大败，弃马骡万匹、器械无算；良玉走襄阳。初，侯恂之在请室也七年矣；良玉三过其里，令曰：『侯公家在此，敢扰及草木者斩』！入城，谒恂父太常卿侯执蒲，拜伏如家人礼。帝知其故，故湔祓恂而用之。既闻败，恂请疾驰良玉军；帝曰：『朕所以用恂者，以其致良玉而奔汴之急也。今赴良玉军，则一襄阳之客而骄镇之故人耳，于援汴之谓何』！乃命恂拒河图贼，而令良玉以兵来会。良玉新败，畏自成，无意于行；遣其将金声桓以五千人从，而诡云『身率三十万众会恂于河北』。恂惧饷无所出，且逆探其情，好谓之曰：『将军之士，大半不饩于县官。今远来就我，固善！第散其众则不可；若悉以来而自谋食，咫尺畿辅，将安求之』！良玉竟不至，开封遂陷。帝怒，罢恂官而不能罪良玉也。

　　自成陷开封无所得，遽引兵西，谋拔襄阳为根本。时良玉壁樊城，大造战舰，驱襄阳一郡人以实军，降贼惠登相、常国安、马进忠、马士秀、杜应金、吴学礼皆附之；有众二十万，结水寨南岸相持。贼临江駷马而济，水没鬣与腹犹不止。有一洲差浅，良玉以万人守之，而自成用十万人来争。良玉大骇，宵遁；引其舟师，左步右骑抵武昌，从楚王乞二十万人饷。王噤不能应，乃纵兵大掠，火光照江中；宗室士民奔走山谷，为土寇所戕。驿传道王扬基夺门出，良玉兵掠其赀并及其子女。自十二月二十四日抵武昌，至正月中启行；艨艟蔽江而下。五昼夜，九门坚壁；居人登蛇山以望，呼叫幸更生曰：『左兵过矣』！良玉既东，自成遂陷承天，旁掠州县。

　　当是时，降将叛卒率假左军号，恣剽掠。蕲州守将王允成为乱首，破建德、掠池阳，去芜湖四十里，泊舟三山荻港；漕艘、盐舶尽夺以载兵，声言将寄孥南京。留都操江都御史至，陈师江上为守御计；士民一夕数徙，商旅不行，南兵部尚书熊明遇不知所计。适都御史李邦华在家被召，道出湖口闻变，有劝令东行由浙江取道京口入北者；邦华曰：『是何言邪！身为大臣，忍坐视东南决裂，袖手而去乎』？乃倚舟草檄，告良玉曰：『本部院四朝老臣，遭时多难，投身为国；仰望贵镇，与我同雠！顷传麾下全军南溃，所过杀掠，陵京震惊；何轻易举动如此！以列圣英灵、主上神武，群丑游魂，稍稽膏斧；不以此时枕戈砺剑舆疾讨贼，乃自甘菲薄，贻误身名，本部院所不解也！旧京文武足高喙长，倘不谅心迹，飞章上告；其将何辞以对！海内豪杰人各有心，各镇及麾下将领保无从中观变者；举事一不当，辱身家而污青史，为千古笑谈，智者所不出也！贵镇宜即日严戢兵丁，疏通江路；捩舵回船，刻期还镇。缺饷事情，候本部院到皖设法措处；勿过安庆一步，以实流言』！良玉得檄，心折。邦华又遣客李犹龙、胡以宁辈开示祸福云：『主上拊髀，颇、牧入见，当力为保全功名』！良玉大喜过望。邦华飞书告安庆巡抚，发九江库银十五万补六月粮；军心大定，南都解严。翌日，邦华具威仪入其营，良玉红袜首、靴裤，握刀插矢俯立船头；邦华辞，乃用师弟子礼见。良玉请坐楼船，大阅士马；邦华慰劳诸将，询问部曲姓名，宣谕军中矢忠义杀贼；良玉令于军斩淫杀者四人以徇，释被掠男妇四千余人、还漕盐船五百余号。临别，誓以余生效顶踵。邦华入见，论良玉溃兵之罪，请以王允成除。帝乃命诛允成，而奖良玉能定变；良玉卒留允成于军中，不诛也。

　　良玉留安庆数月。守将杜宏域，与降将杜应金为族兄弟；良玉之东下，应金为前驱，先以书抵宏域言情，故安庆及宏域得无恙。左军士有逸入宏域麾下者，宏域斩之；因其客以谢，奉管钥、执鞭弭，而后良玉安之。张献忠初袭庐、陷舒，治舟巢湖。闻良玉在安庆，遂去而破武昌，沈楚王于江；良玉坐视不救。献忠以七月二日焚武昌，从咸宁、蒲圻以上岳州；良玉于十六日始提兵出湖口。湖口令谢所举者，湘潭人，倜傥士也；百姓闻左兵至，劝令走。所举笑曰：『无恐，我去将安之』？先期，戒牛酒、刍糗；兵至，拿小舟突入其围中，长跪涕泣。良玉怪而问之曰：『公有所请乎』？对曰：『就公，乞一「早」字耳』！良玉笑曰：『解人也』。遂去。

　　时各寨借官军恢复为名，自宝庆下者曰刘兵、自沅县下者曰张兵、自夔门下者曰郭兵；捕卒搜牢，民不聊生。闻良玉先驱马进忠至而小戢。良玉以八月入武昌，城中四十八公署及民居皆烬；故侍郎郭正域第独存，乃即之以立军府。招流亡百姓，出军船所掠下江货物，贱其价以通市；商贾闻之颇来。知府以下官，亡城失印多窃伏；闻兵至，自出者咸复其所。知黄州府周大启修献忠所夷故城、知沔阳州章旷倡义旅，郡邑有闻而应者；楚下流稍稍复完。

　　张献忠既陷湖南诸郡，身驻长沙而遣伪都督张其在趋江西；楚新抚王扬基闻之，以兵复岳州。贼从醴陵入萍乡，张其在分道趋袁州，袁人开门纳贼。良玉之副将吴学礼援袁州者，斩贼守将邱仰寰。江西巡抚郭都贤恶学礼淫掠，檄学礼归；而自募士人置戍。贼闻左兵之撤也，突陷吉安，复陷袁州；而水军方国安之在楚者亦为贼将所败，岳州复陷，江夏震恐。良玉遣马进忠、常国安、杜学金围袁州，斩贼二千；遣马士秀、郎启贵率水师合国安之兵以败贼于临湘，追及岳州城下大败之，遂并复袁、岳，而江西、湖南略定。先是，帝解侯恂总督任，中道逮下狱；来代者为兵部侍郎吕大器。良玉知因己故，心鞅鞅，辄与大器龃龉；贼连陷建昌、抚州、南丰，大器无兵不能救，为良玉所揶揄。而贼将先驱艾四者屯嘉鱼锐甚，马进忠与之再战，皆败；于是良玉亦不振。

　　时李自成跨有荆、襄、承德，汉、黄以上与应、随接壤者，多通贼而输之粮。许州之陷，良玉妻女为自成所得，自成厚养之；以良玉女配贼将王四者，遣之至武昌道其家无恙，欲因以致良玉。良玉不应，多金帛以归之；然亦不能抗自成也。会张献忠入蜀，良玉遣兵追之。距荆州七十里，侦知自成西入关，荆、襄为贼守者尽懈；乃遣副将卢光祖上随、枣、承德，惠登相自均、房，刘洪起自南阳犄贼后，收其空虚地，以自为功。

　　十七年（一六四四）正月，封良玉为宁南伯、畀其子梦庚以「平贼将军」印，功成世守武昌；仍特诏诘其进兵状，命给事中左懋第便道督战。良玉乃条日月进兵状以闻。疏入，未奉旨而京师陷，良玉缟素，率诸将旦夕临；诸将前请曰：『天下事皆当关我公；今南中立君，挟天子以坐诏，我辈宜乘其未定引兵东下可也』！良玉拊膺而号曰：『不可！世守武昌，此非先帝之旨乎？先帝甫弃天下而我背之，是幸国家之变以自利也！封疆之臣，应守封疆；南中立君，我自以西藩为效。有过此一步者，良玉誓之以死』！尽出所藏金银、彩物凡二、三万，散之诸将；曰：『此皆先帝赐也。受国厚恩，祸变至此，良玉何心独有之乎』！于是良玉哭，诸将噭然皆哭；副将马士彦奋曰：『有不奉公令、复言东下者，吾击之』！以巨舰置炮断江，众乃定。当良玉出所藏，其子梦庚有吝色；良玉曰：『尔以此为若物邪？向者吾散之，乃所以为若也』！太息曰：『左氏不得世有此军矣』！

　　既弘光帝立，大封四镇为侯、伯；推恩晋良玉为侯，委以上流之任。诏书到，而良玉贺表亦至。时李自成败于关门；良玉以其间，复荆州、德安、承天。诏以收复陵园为良玉功，责所司补给十六年楚饷缺额四十万；寻加太子太傅。而何腾蛟为楚抚、袁继咸为江督，腾蛟共良玉收拾武昌，同心固守。继咸为李邦华所推许；邦华死北都难，其客李犹龙又在良玉幕中，故两人交最合。良玉兵无虑八十万，号百万；前五营为亲军、后五营为降军。每春秋肄兵武昌诸山，以一山帜志为一色，良玉建大将旗鼓于射堂；周麾一呼，旆而立者山谷为满。其阅军法：两人夹马驰，曰「过对」；马足动地殷如雷声，闻数十里。诸镇兵惟高杰最强，不及良玉远甚；然良玉自朱仙镇之败，亲兵良将大半死，其后归者多乌合，法令不复相摄。会马士英、阮大铖当国，以良玉出侯恂门下，虑东林倚为难，谩词修好；阴忌之。监军御史黄澍者入朝，挟良玉势，面纠士英奸；士英恨甚，嗾楚宗人盛浓纠其赃，拟旨逮问，良玉留弗遣。已又嗾御史袁洪勋、黄耳鼎诬袁继咸尝与良玉谋立他宗，良玉不之许；意在构继咸而媚良玉也。良玉则大惧，疏辨无是事；且言「三朝要典」治乱所关，勿听邪言、兴大狱！由是，与士英成雠隙。

