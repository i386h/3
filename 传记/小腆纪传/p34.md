<!-- { "loadSidebar": true } -->
　　之旭字符初，为邑贡生，有声。丁亥（一六四七）四月，与于陈子龙之狱，官兵捕之；缢死文庙复圣颜子位旁。遗令云：『余自舍弟殉节，即欲偕死；彼以孤寡见托，未忍也。然不向城市坐者，两年于兹矣。今日吴镇效忠，一时趋附；几事不密，变且中作。搜求余党，坐以叛名。嗟乎！新朝之所谓「叛」，乃故国之所谓「忠」也；夫何伤哉！余幼读圣贤书，今死圣贤地；夫亦死于圣贤之教，非死于法也』。其诗曰：『嗟予薄祜，少遭不造；皇路多虞，抚膺思报。穰穰国人，藩之垣之；惴惴缧绁，抗章白之。余一介儒，曾霁天颜；岁寒之义，至死勿迁。仲也怀沙，身无贬屈；惜哉卧子，何不早决！故君曰逝，故友云亡；吾将安归，敬附首阳。从容自引，鲁壁跄跄；遐哉尼父，余敢对扬』！

　　子完醇，字存古。七岁，能诗文。年十三，拟廋信「大哀赋」，才藻横逸。鲁监国授中书舍人。监国航海，完淳拜表慰问，为逻者所得。亦以子龙事，下狱；赋绝命诗，遗母与妇。临刑，神色不变；年甫十八。我朝赐允彝通谥曰「忠节」、完淳「节愍」。

　　林逢经字守一、逢平字守衡，闽之长乐人。兄弟切劘相师友，以文雄一时。逢经性刚急，或面摘人过；逢平性冲和。闽中建文社，八郡人士悉集西湖之荷亭；二林领袖之。从逢平问难者数十人，从逢经十数人而已；时以伯醇、伊川事拟之。兄弟皆执贽黄道周门下。道周当国，荐逢经补中书舍人，累转翰林院检讨，修「威宗实录」；逢平为兵部司务。道周殉节金陵，逢经请出使觅其齿发；或难之，逢经曰：『若得营厝三尺，使忠魂时望孝陵，吾即殉师何憾哉』！已闻南都有收葬道周者，乃已。闽败，披缁入山。除夜，赋诗曰：『已拚身与汨罗游，不谓残年托此邱！何处角声吹世换，一龛灯影觉生浮。妻孥杜曲对如梦，日月斜川望更幽。回首玉堂人散后，炉中商陆总添愁』。戊子（一六四八），永福陷，赴海死。逢平亦郁郁死。先后殉节者，永福人给事中邬正畿，投水死；长乐人御史王恩及〔□〕妻李氏，服毒死（详不可闻）。我朝赐逢经、正畿、恩及通谥，俱「节愍」。

　　李鲁字得之，上杭人。幼颖慧，塾师以「执竿驱雀」属之对，鲁应声曰「拔剑斩蛇」；塾师异之。天启甲子（一六二四），举于乡。

　　甲申（一六四四）国变，山寇蜂起，上杭尤甚。当事议募乡兵；鲁曰：『四乡皆寇出没之区；召募之兵，虑即寇也。兵寇杂伍，此以城与寇耳。在城者，当大户捐赀结义以固城；在乡者，当大户鸠宗筑砦以固乡：无瑕可攻，寇当潜寝耳』。乃上书于巡抚张肯堂曰：『治病者，未进药石，先调脏腑；猎兽者，未加击刺，先布网罗：脏腑固而后药石有效，网罗设而后击刺无虚。寇即病与兽也，兵则药石、击刺也，民则脏腑、网罗也；欲剿寇必使民有固志，欲固志必先有守御，欲守御必先筑砦堡。何也？乡民各恋身家，心胆易摇；平时团集易、闻警惊溃亦易，团集适为累耳。若乡砦四布，家累悉有凭依，耕艺不废。寇至，清野掠无所得，且疑设伏扼隘，进退狼顾；不必交锋，而气已销沮过半矣。然后以大兵夹剿之，譬网罗设而击刺随，兽即奔突安往乎！不然，崇山复谷，深入则虞堕伏中，持久则运馈难继；我往贼去、我去贼来，劳逸之致，便皆在贼。且贼害如梳、兵害如栉，生趣既穷，民尽为贼矣。即今贼起一年而民情已三变：始而人皆避贼，一变而贫者通贼、再变而从贼矣；近则，富民亦不得不通贼矣。往绥寇初发，事亦类此；祸延宗社，可不畏哉！夫上失其道，民散久矣；听民自为结约，不可得也。董劝，责在上耳。宜令乡之大户各归之寨，不立寨者以通贼论。贼来量力战守；有备牛酒、金钱媚贼赎屋者，以接济论。奸民从贼，听寨长公结，与众弃之；官留难者，以纵贼论。官兵所至，不许入砦；强入砦者，以掳掠论。如此极力施行，不出期月，可保太平百年也』。书上，肯堂称善，谕邑令举行；而城中富民，交口谓鲁张皇多事。及乙酉（一六四五）夏，南都、江西皆破，鲁诛茅于幅员山；蜚语谓鲁倡逃。鲁曰：『桐江子陵之钓、南阳诸葛之耕，山居非圣朝所禁也；何以此禁鲁乎』！自题草庐曰：『采薇深处』。联句曰：『风摇彼黍声如诉，雨渍山薇泪不干』。又曰：『时事浮云留不住，我心匪石确难移』！盖将躬耕以老也。

　　闽中建国，阁部曾樱贻书谯曰：『嫠不恤纬，匹妇犹知之；志士仁人，乃宴宴居息邪』？鲁乃诣行在，上封事：其『一曰简忠诚之士以救时艰。近世论人，动曰救时之才；至问所谓救时者，儇巧通方士耳。夫儇巧通方，乃改身鬻面之别名；破灭人国则有余矣，可谓救乎！臣愚以为天下无无才之人，但心有诚伪耳。心诚，则大才可大用、小才可小用；心伪，则小才害及小、大才害及大也。凡处必择便安、言豫持两可，微长即欲自炫、护短惟恐人知者，伪人也。受职而蹇蹇匪躬、奏对而侃侃不回，功与人同而不私、过与人见而不讳者，诚士也。亲诚、远伪，在人主力持其衡而已。一曰加守令之权以练土兵。今寇贼所至、在在崩溃者无他，守令不兼兵，土著之师少也。既无兵权，寇至束手，惟有逃耳；虽其人之不肖，亦事势使然也。昔成周卒旅军帅统于乡、遂大夫，汉则郡国民兵领于太守，唐则诸道府兵领于刺史；臣愚谓宜慎择守令假以兵权，省召募而专料土兵。古者，五家为比、五比为闾、四闾为族，此民数也；五人为伍、五伍为两、四两为卒，此兵数也。然则五与十者，先王所以分民，即将之所以治兵也。守令治民即治其伍，有故则猝然为百人之集；守令治兵但治其队，有故则猝然为千万人之集：以民食膳民兵，久则守令皆良将而郡邑皆金城。昔句践以生聚教训殪夫差、光武以舂陵子弟歼寻邑，小如冯驩之用薛、尹铎之用晋阳：皆未尝募乌合以战豺狼者，得强富之本计也。一曰达小民之情以禁贪暴。夫天之去地，不可计道里。然天所为者皆及于地而地之物无一不暴于天，中无障隔故也。人主高居如天，天下之情伪与万物之求暴于天无以异；乃上泽不下于民、民恫不达于君者，则中间之障隔者多也。今牧吏殃民罔极，监司未必知、知未必言；甚有猫鼠而倒置黑白者：天地之通永绝矣。臣愚谓宜颁诏中外，许民诣阙自陈；或见耆老而询之：则吏奸无可藏而贪暴之风可辑矣。民之利害得，则守令之贤否得，举错之得失亦得；故询事在下而万情可尽也。「周礼」：「外朝列庶人之位，而太仆有鼓以达穷民；故君安坐而见天下之事」。文、武、成、康称明君，由此道而已。高皇帝微时，亲见贪官毒民；及定天下，于府州县制申明亭，颁圣令一道：「官有为民患者，耆老奉令至公厅直谏；三谏不悛，耆老赴京奏闻，以凭拏问」。高皇帝岂乐民之以下讪上哉，不得已也；愿陛下力复祖制也。一曰罢捐借、讲屯练以足兵食。国初，九边、腹里各有屯田，有官屯、民屯、商屯、腹屯、边屯诸法。所谓养兵百万不费民间粒粟者，此也。承平既久，侵没难问；然按籍履亩，大半可稽。法当清核故田，简汰军卫，渐复祖制。今军寇蹂躏之余，必有无田之人与无人之田；诚得忠勤廉干之人，或民屯如虞集之策、或兵屯如李泌之谋，此皆可计岁责效者。不然，变通屯练之法，合计一城分几坊，坊有长；一坊分几甲，甲有长。甲统于坊、坊统于屯练之官，阴以兵法部勒之；官训其长、长训其属，有技有试、有董劝。平居各食其食，无额支之粮；有警各伍其伍，战守相敌而动，在城守城、在乡守乡。法似保甲，而警策过之；意似雄边，而不烦抽丁、贷粟。因民各保身家之心，为捍卫封疆之用。又就简练什伍中密察才力出群者，假以事权；于是贵介得以抚用健儿、单寒得以雇募于殷富，即睚眦可化为同泽、同袍：万众一心，于强寇何有乎！此则随地随时可施行者。否则，捐助、借助，于上似无赖而薄廉耻、于官则贪婪而废国法，于民则敛怨愁而生意外之虞；可为忧危者，此也。一曰审形势以图恢复。明诏初下，决计亲征，谋者多谓直指钱塘；臣愚以为鲁国画疆而守，文武不惮征缮，宜下温诏，即以两浙委之。夫汉高捐齐、楚以与信、越，光武委河西以与窦融，究之齐、楚、河西皆归于汉。今北军分道以攻江南，闽岂能分道御之！使宗子果能人自为战，岂非维翰、维城之藉哉！大兵惟当直取江右；江右披山襟湖，可东提两浙、西挈荆湖、〔南〕控闽粤，三方辐辏，据上游以望孝陵。不然，则急驻荆南，控湖北以制中州、引滇黔而接巴蜀；庶几风云空阔，豪杰必攀附而来。若覉旅闽中，指臂不灵，兵食肘露；恐日月逾迈，朝气渐衰，非日辟百里之洪谟矣。一曰奋干健之行以作士气。臣愚谓中兴之君，视创业尤难。创业之君臣，同起于患难，志有进而无退。今共事者大半承平优养之余，捐躯意少、怀土情多；稍见凶危，辄生退阻。臣尝恨宋高有李纲为之相、韩岳为之将，卒奄奄不振者，本其苟且偷安之心牢伏于中，故汪、黄、秦桧得窥见其隐而牵制之也。光武起自舂陵，不数年而天下定。虽其恢廓大度、委任得人，究其根本乃在战昆阳、渡滹沱，历滨危阨而不阻；及其拔邯郸、击铜马、循燕赵，皆亲履行阵，熟习艰险，有以鼓励将士之气也。今六飞远驾，虽曰天子自将行边，实同草昧起义之举也。凿凶秉钺者，文也；共饥渴、同甘苦，自夷于士卒者，实也。礼下召对，降抑神圣者，文也；分痛痒、同祸福，自偶于庶僚偏裨者，实也。臣愿陛下戒宋高、法光武，则忠智效死，天下归心；南北不混一者，未之有也』！疏入，上大悦。谓鲁留心世务，乃有用之才；授工部主事。十二月，移跸建宁。时三关单危，禁旅不满千；所调之兵，随到随遣。新募者，或未成旅，一路有警，辄空营赴之。鲁奏言：『不定营制、不简精锐，听其逍遥逐队，虽源源踵至，恐左右终无一兵。语云：「葵犹卫足」；岂有万乘而孤露无卫乎』！明年六月，鲁监国弃浙航海；鲁奏言：『藩篱已撤，即重兵扼险犹虑不济；况关兵撤近安海，四境荡无锁钥，人情泮涣、忠义灰心，去闽当如避焚；抉网别任格人，以共济大业』。上以疏语指斥郑芝龙，留中不发。

