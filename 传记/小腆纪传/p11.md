<!-- { "loadSidebar": true } -->
　　十一月戊戌朔，上在象州。我大清兵进逼全州，何腾蛟督诸军御却之；逼梧州。上走南宁，道阻不果；乃命王化澄、吴贞毓、庞天寿护三宫前往，而与马吉翔溯十八滩返桂林。

　　是月，容藩使李占春袭袁韬营，不克；王祥复以其众与韬战，亦不克。时容藩欲立威，总督李干德亦挟诈翦除异己，川事益坏。

　　十二月丁卯朔，日有食之。

　　己巳（初三日），上至桂林。自幸柳、幸象，票拟皆锦衣卫马吉翔主之；式耜劝上揽大权，明赏罚、亲正人，上嘉纳之。初，湖南失陷，郝永忠、卢鼎、赵印选之众退入桂林，人情惶骇；式耜与督师何腾蛟、大学士严起恒、御史刘湘客议分地给诸将，俾各自为守。全州之役，腾蛟集诸将誓神前分道出战，大败我师；连营亘三百里，军声颇振。而诸将主客不和；比腾蛟出屯永福，而焦琏走平乐、郝永忠壁兴安，式耜、腾蛟亦无如何也。

　　是月，鄞县华夏、屠献宸、王家勤等谋以宁波归监国鲁王，不克：所谓五君子「翻城之狱」也（详「鲁纪传」）。

　　我大清顺治五年（戊子、一六四八）春正月丁酉朔，上在桂林，称永历二年；以百官星散，免朝贺。遣大理寺评事朱宿垣谕广西左、右两江及云南土司勤王。论全州战功，晋何腾蛟定兴侯太师、上柱国兼兵部尚书，赵印选新宁伯，胡一青兴宁伯，焦琏新兴侯，周金汤、熊兆佐、马养麟等挂印有差。论川省收复州县功，晋樊一蘅太子太傅、户兵二部尚书。擢巡按御史钱邦芑右佥都御史，巡抚四川；封杨展华阳伯、王祥綦江伯，诸将晋爵有差。又川将赵荣贵以保宁来归，封定随侯。监军佥事詹天颜奏复龙安、茂州，擢天颜巡抚顺庆、潼、绵。以总兵皮勋守平溪。

　　是月癸亥（二十七日），降将金声桓偕其党王得仁以南昌叛我大清来归。

　　二月，凤阳地震。我大清兵攻平溪，总兵吴尚虑等死之；克永宁寨，贵溪王常滮、总兵项登韦死之；克黎平寨，奉国将军晖奎死之。

　　乙亥（初十日），郝永忠败绩于兴安，自灵川入桂林大掠；上走南宁，遂劫瞿式耜出城。日中，滇营兵入城大掠。诏何腾蛟入援。我大清兵遂乘之取全州，中书舍人周震、守备孟泰皆死之；克兴安之岩关，总兵某某皆死之。

　　辛巳（十六日），镇江地震。

　　辛卯（二十六日），白虹贯日。

　　是月，王得仁克九江；寻引还，会金声桓攻赣州。

　　三月丙申朔，瞿式耜、何腾蛟入于桂林，焦琏、周金汤、熊兆佐、胡一青先后统兵至，军势复振。

　　乙巳（初十日），上如南宁。命严起恒、王化澄入阁；起恒兼吏部尚书，庞天寿掌司礼监。加南宁守道赵台巡抚衔。其余随驾者，马吉翔暨兵部尚书萧琦、科臣许兆进、吴其靁、尹三聘、洪玉鼎、洪士彭数人而已。时君臣资斧乏绝，严起恒悬示通衢，广为开选，二十四土州槟榔、盐、布诸贾及土乐户皆注仕籍；假府学明伦堂为公座莅任地，旗帜、轩盖伛偻磬折，日以百数，赞礼生为之骄贵。安南国遣使入贡。

　　丁巳（二十二日），我大清闻郝永忠之乱，以大兵直抵桂林北门；何腾蛟督焦琏、周金汤、熊兆佐、胡一青分门出战，大败之，乃列营榕江。进荆江伯张先璧为侯。我大清以江西乱，引兵北还；式耜乃檄诸镇复全州。巡抚鲁可藻复梧州，疏达行在，候天子、三宫起居。上闻式耜无恙，大喜；玺书褎美，赐纱段、银两。周鼎瀚免，以礼部侍郎朱天麟为尚书；寻进东阁大学士。陈邦傅自请世守广西，不许。进吕大器少傅，代王应熊督师；赐尚方剑，便宜行事。

　　是月，前兵部尚书周损、知府傅梦鼎、典史傅谦之等奉石城王统锜起兵六安，■〈犭回〉人米喇印、丁国栋奉延长王识■〈金穿〉起兵兰州，皆不克；死之。

　　夏四月（明闰三月）丙寅朔，元子慈烜生，册为太子；大赦。瞿式耜进「八箴」。

　　乙亥（初十日），降将李成栋以广东叛我大清来归；遣洪天擢、潘曾纬、李绮赍奏赴南宁迎驾。时陈邦傅与赵台相雠杀，行在人心皇皇；乍闻成栋来归，惊疑百端。天擢等力陈成栋忠诚，且述江西金声桓事甚悉；人心始安。召前四川巡抚毛芝瑞为吏部左侍郎；未至，卒。

　　是月，前吏部员外郎华允诚被执至南京；不屈，死之。

　　闰四月（明四月）乙未朔，遣吏部侍郎吴贞毓、祥符侯侯性劳李成栋军。封成栋惠国公、佟养甲襄平伯、杜永和江宁伯、罗成耀宝丰伯、董方策宣平伯、郝尚久新泰伯、张月博兴伯、闫可义武陟伯；加赍奏速驾之沈原渭为副都御史：于是群臣伏处者争出。又有考贡之旨，能握管书字者投呈就试；章服错乱，漫无等威。

　　五月乙丑朔，日有食之。何腾蛟复全州。降将陈友龙复以武冈州来归。我大清兵逼南昌，金声桓、王得仁自赣州引还；既入城，我兵筑长围守之，遂大困。

　　是月，朱成功复同安。

　　六月甲午朔，有流星入于箕、尾。封金声桓豫国公、王得仁建武侯。初，声桓归明半年，尚称隆武四年。有旧臣至，述闽陷、广立之详，始改称永历；遣人间道赍佛经，置密疏其中，赴南宁输款。表自署豫国公；诏改封昌国，声桓颇鞅鞅，致书朝臣请还故封。久之，始如所请。

　　甲辰（十一日），上幸浔州。陈邦傅以「世守广西」要请，乃封邦傅庆国公。以再复湖南州县，晋马进忠、王进才、李赤心、高必正爵为公。

　　秋七月甲子朔，上次梧州，谒兴陵；成栋使部将罗成耀将兵迎驾。

　　八月癸巳朔，上还肇庆。以成栋为翊明大将军、其养子元胤为锦衣卫指挥使、曹烨为兵部尚书、袁彭年为都察院左都御史。召瞿式耜入阁；辞不至。

　　甲辰（十二日），命成栋攻赣州以救南昌。盗杀兵部右侍郎刘季矿。前大学士路振飞航海朝于行在。

　　是月，督师吕大器讨朱容藩，诛之。我大清兵克同安，朱成功部将邱缙、林壮猷、金作裕、知县叶翼云、教谕陈鼎皆死之。成功遣前中书舍人江于灿、黄志高奉表行在。

　　九月癸亥（初二日），有火星自东陨，有声。

　　壬午（二十一日），何腾蛟复永州，遂复衡州。

　　是月，前洧川知县王■〈火鼎〉复庐州；再攻霍山，不克。

　　冬十月，监军御史余鲲起、职方主事李甲春复宝庆，马进忠复常德。堵胤锡招李赤心于夔州，令进忠以常德让之；进忠怒，大掠走武冈，王进才亦弃宝庆走。既赤心至常德，不入；引兵走长沙：诸营皆溃，湖南新复州县为之一空，楚事始不可为矣。

　　丁巳（二十六日），李成栋之师溃于赣州城下。封朱成功为威远侯。

　　十一月，佟养甲伏诛。以李元胤署吏部尚书。堵胤锡率李赤心等败降将线国安于湘潭，遂复益阳、湘潭、湘乡、衡山等县；进围长沙，弗克。

　　是时，南昌围急，成栋驻信丰，势不复振。总督义师兵部尚书揭重熙、侍郎傅鼎铨、前督师余应桂、前工部侍郎刘士桢、九江生员金志达、僧了悟、建昌人孔彻元、彻哲兄弟、蔡观光各起兵援南昌，先后败死。陕西自孙守法死后，义旅散亡；会降将姜瓖以大同叛我大清来归，在籍乡官万练、刘迁、王永强皆举兵应瓖。练踞偏关，复宁武、崎岚、保德；迁略雁门关及代州、繁峙、五台等县；永强据榆林，窥西安。于是前宁夏巡抚李虞夔起兵平陆，克潼关及蒲、解二州。

　　十二月辛卯朔，我大清兵援长沙，李赤心大掠湘潭而遁。召弋阳王某于建阳山中，不至。

　　我大清顺治六年（己丑、一六四九）春正月庚申朔，上在肇庆，称永历三年。是日大雷雨风雹，免朝贺。

　　丁卯（初八日），李成栋杀宣忠伯王承恩；寻杀大学士朱由■〈木艺〉。

　　壬申（十三日），朱天麟罢，召黄士俊、何吾驺入阁。

　　戊寅（十九日），我大清兵克南昌，金声桓、王得仁伏诛，前大学士姜曰广死之江西全省复陷。庚辰（二十一日），陷湘潭，督师定兴侯何腾蛟死之。

　　丁亥（二十八日），定随侯赵荣贵与我大清兵战于龙安柏■〈田谷〉口，败绩；死之。

　　是月，我兵之在桐皖者克舒城、潜山诸寨，侯应龙等死之。

　　二月庚寅朔，张先璧攻辰州，不克。

　　甲寅（二十五日），长沙复陷。

　　乙卯（二十六日），成栋之兵溃于信丰，溺死。初，江、广反正，楚军奏捷中外，谓兴复可期；一朝崩溃，举朝大骇，至有冒雨逃者。赠腾蛟中湘王，谥「忠烈」；成栋宁夏王、声桓南昌王；设坛致祭。

　　三月丙寅（初七日），以杜永和为两广总督，守广州；罗成耀兼巡抚衔，守南雄。赐瞿耜式彤弓铁钺，督视江、楚各省军马。李赤心军溃于茶陵，大掠衡、永、郴、桂，走广西。堵胤锡以胡一青、赵印选兵守衡州。

　　是月，揭重熙招江西故将张自盛、洪国玉、曹大镐、李安民四营兵驻宁都、石城间，傅鼎铨亦合浙东徐孝伯军驻徐博：图复江西。朱成功屯兵分水关，图复惠、潮。江阴黄毓祺被执至南京；不屈，死之。

　　夏四月，太白入月。堵胤锡败绩于衡州之草桥，走龙虎关；守将曹志建袭之，胤锡走梧州。

　　是月，孙可望遣云南巡抚杨畏知、兵部郎中龚彝奉表乞封王爵。乃封可望景国公，赐名朝宗；刘文秀、李定国为列侯。加畏知兵部尚书、彝兵部侍郎，偕大理卿赵昱衔命入云南。

　　五月，以兵部侍郎张同敞总督军务。盗杀兵部侍郎程峋于界口。赵印选、胡一青、王永祚率所部至桂林，隶瞿式耜；晋印选开国公、一青兴宁侯、永祚宁远伯，分守桂林、全州，是为「滇营」。既以部众多劫掠，焦琏部将赵兴恶而攻之，杀滇兵四、五人，几大哄；琏不得已，斩兴以谢，滇营事得释。

　　六月己丑朔，袁彭年免。

　　甲辰（十六日），堵胤锡自梧州朝于行在；加文渊阁大学士、封光化伯，命督师梧州，节制「忠贞」、「忠武」、「忠开」诸营。

　　秋七月，胤锡承制封孙可望为平辽王；可望不受。瞿式耜疏劾已革巡抚鲁可藻不守制。以南雄固守，遣内侍赍敕奖武陟伯闫可义，诛副将杨大甫。焦琏、赵印选遣兵围永州。我大清兵复取永宁州，胡一青退守榕江；瞿式耜檄一青进屯全州。廷臣集议慈宁宫，发饷万两给式耜。晋封朱成功为广平公。

　　八月，焦琏部将刘起蛟败绩于兴安。

　　是月，李干德杀华阳伯杨展。

　　九月，陈邦傅部将曾海虎劫监军御史毛寿登于途，式耜檄诛之。

　　是月，陕西平陆山寨陷，前右佥都御史宁夏巡抚李虞夔及其子宏皆死之。

　　冬十月，我大清兵攻道州，曹志建御却之。

