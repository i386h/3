<!-- { "loadSidebar": true } -->
　　初，国玺因东宫开讲，纂宋末贤奸利害为书进呈。吉翔见而切齿；上览一日，窃袖以出。已而上久于缅，吉翔复与李国泰请进讲；国玺言：『上年开讲，迁延不行。今势如累卵，祸急燃眉；泄泄然不思出险，而托言讲贯！夫日讲须科道侍班、议军务则有皇亲沐国，岂吉翔二人之私事哉』！吉翔大恨，拟旨：『着国玺献出险策』。国玺言：『能主入缅者，必能出缅；今乃卸肩于建言之人，抑之使箝口乎』？一内官出曰：『尔上千万本，何益也』！

　　后死咒水之祸。我朝赐通谥，曰「节愍」。  
　 

卷第三十三

　　前翰林院检讨加詹事府赞善衔六合徐鼒譔

　　列传第二十六

　　傅作霖 李若星 张同敞（于元烨、程峋） 章旷 米寿图　耿廷箓 郭承汾（许荩忠） 张孝起 洪淯鳌

　　 傅作霖李若星张同敞（于元烨、程峋）章旷米寿图

　　耿廷箓郭承汾（许荩忠）张孝起洪淯鳌

　　傅作霖，武陵人。由乡举，仕闽中。大学士苏观生荐为职方主事，监纪其军。观生殁，依何腾蛟于长沙，改监军御史。

　　丁亥（一六四七），永历帝驻全州，擢兵部左侍郎掌部事；寻进尚书，从至武冈。作霖夙与刘承胤善，故得骤迁；及大清兵逼武冈，承胤将降，作霖勃然大骂曰：『吾始以汝为人！汝挟天子作威福，惟所欲为，致天子蒙尘，罪已不容于死。拥兵数万、糜饷十年，平日夸谓天下莫当；今议降，真狗彘不如也』！承胤不顾。王师入城，作霖冠带坐堂上；承胤又与偏沅巡抚傅上瑞劝之降。作霖唾其面，遂遇害。妾郑氏，有姿色；被执过桥，跃入水死。我朝赐通谥，曰「忠节」。

　　李若星字紫垣，息县人。万历甲辰（一六○四）进士。由知县，擢御史；巡视库藏，阵蠹国、病商四弊。巡按山西，请撤税使；再劾南京兵部尚书黄克缵为沈一贯私人汤宾尹死友。皆不报。出为福建右参议，移疾归。

　　天启初，起官陕西；召为尚宝少卿，迁大理右少卿。三年（一六二三）春，以右佥都御史巡抚甘肃；陛辞，发客、魏之奸。明年，遣将讨河套、松山诸部镇番，斩二百四十级。会有讹传若星起兵清君侧者，魏阉诬以贿赵南星得节钺；除名，下河南抚按提问，拟杖、戍廉州。崇祯初，赦还；起工部右侍郎兼右佥都御史，总理河道。追论甘肃功，进秩二品。黄河大决，请修祖陵，徙睢宁县治；从之。病归，丁父忧。久之，召为兵部右侍郎兼右佥都御史，代朱燮元总督川、湖、云、贵军务兼巡抚贵州。讨安位余孽，有功。闻京师戒严，遣兵入援；未至而南都立，谕止之。寻受代解职，侨居贵州。

　　永历帝迁武冈，召为吏部尚书；未赴，遭乱，死于兵（或曰死武冈之难）。我朝赐通谥，曰「忠烈」。

　　张同敞字别山，江陵人；大学士居正之曾孙也。崇祯中，都御史邹元标、礼部侍郎罗喻义先后讼居正冤，同敞得以武荫补锦衣卫，改中书舍人。同敞负志节，感恩益自奋。十五年（一六四二），奉敕慰问湖广诸王，因令调兵云南；未复命而北都陷，携所悬牙牌徒步南奔。妻许氏，亦奉居正神主自江陵来，遇于江西。痛思宗之死，服丧三年，誓不仕。

　　南都陷，走福建。时隆武帝博求先朝旧臣，宰臣以同敞言；召见，命之官，力辞。上曰：『此尔祖荫；今不受职，此爵湮矣。尔纵欲报先帝，奈祖爵何！尔文臣不当授武职，强为朕服锦衣官，毋过辞』！未几，堵胤锡收降李赤心，表至行在；上谓同敞曰：『尔家世有名于楚；今贼在楚地，为朕抚之』！

　　汀州破，依何腾蛟于武冈。永历帝以廷臣荐，改翰林院侍读学士。刘承胤忌之，言「翰林、吏部、督学，必用科甲』。乃改尚宝卿。武冈之变，为乱兵所掠，避入黔中。时粤、黔隔绝，数月不闻行在消息，川、黔官绅议立荣、韩二藩；同敞与钱邦芑、郑逢元、杨乔然力争之，众议乃沮。戊子（一六四八），间道赴行在，擢詹事府詹事。瞿式耜荐其知兵得士心，乃命以兵部侍郎兼翰林侍读学士，总督诸路军务。王师败王永祚于永州，同敞驰扼全州，檄武陵侯杨国栋救之；乃解去。

　　同敞健瘦而髯，有胆气。诗文数千言，援笔立就。年四十无子，萧然一榻。每督战，辄跃马为诸将先。或败奔，则危坐不去；诸将复还战，取胜。还自全州，遇庶吉士钱秉镫于漓江，悲歌痛饮，自誓必死；手诗文一卷曰：『余无子，此即余子也』！秉镫慰之曰：『往时封疆，朝廷为政；今者，我为政。我在，则失者可复也』！同敞曰：『无可为矣！往时兵败吾不去，将士去而复回取胜者有之；昨兵败，踣我而去矣。士心如此，不死何为』！桂林破，与瞿式耜同殉难（事详「式耜传」）；绝命诗云：『一日悲歌待此时，成仁取义有谁知！衣冠不改生前制，名姓空留死后诗。破碎山河休葬骨，颠连君父未舒眉！魂兮懒指归乡路，直往诸陵拜旧碑』。事闻，赠江陵伯，谥「文烈」。我朝赐通谥，曰「忠烈」。

　　于元烨，东阿人；大学士慎行子也。永历帝建号，以荫生起家，历官兵部右侍郎，督粤西军；被劾去。留守瞿式耜庇之甚力；明年，奉命督楚军。楚地失，请复督广西，颇与式耜相忤。滇将开国公赵印选方强，元烨欲结以自助；有少女，许字宁远伯王永诈之子矣，乃改嫁为印选子妇。由是赵、王不睦，诸将心益离。庚寅（一六五○）十一月，王师逼桂林，微服遁；甫出城，为乱兵所杀。

　　程峋，吉安进士。崇祯末，官苏松粮道。南都立，大理寺卿郑瑄荐峋才可大用；适以争妾事，与乡绅彭某相讦，弘光帝命部臣严议。峋去官，犹拥乡勇三百人自随；用是，不为乡里所喜。隆武帝授为惠潮巡抚，因尽室至粤西。永历时，擢兵部侍郎。己丑（一六四九）正月，江西已陷，行在犹不知，命峋赍敕■〈走耴〉李赤心往援；赤心佯言：『清兵已逼，当亟入卫』。因自为殿，而以子女行装托峋护之先行。界口守将张祥利其赀，发炮毙峋而取之。事闻，以不戒军士，诛其将领杨宏远焉（或曰李元胤恶峋，召忠贞营入行在，使祥杀之）（补）。

　　章旷字于野，华亭人。崇祯丁丑（一六三七）进士，授沔阳知州。十六年（一六四三），贼陷州城，同知马飙死之；旷走免。谒总督袁继咸于九江，署为监纪推官。从诸将方国安等复汉阳，署推官兼摄府事；寻署分巡道。明年四月，承德巡抚王扬基檄旷守德安；城空无人，有卫官数人赍印送贼，旷收而斩之，日夕为警备。居三月，代者李藻至；巡抚何腾蛟檄旷署荆西道。旷去，藻失将士心，城复失。旷亦以沔阳失城罪，为给事中熊汝霖、御史游有伦所劾，候讯黄州；用腾蛟荐，令戴罪立功。

　　乙酉（一六四五）夏四月，左良玉犯南都；腾蛟脱身至长沙，以旷为监军。副将黄朝宣者，故巡抚宋一鹤部将也，驻燕子窝；张先壁以精兵三千屯溆浦。腾蛟悉令旷召之来，留先璧为标下亲军，而以朝宣戍茶陵；又令旷召刘承胤于武冈。闯贼死，其党刘体仁等六大部拥众数万逼湘阴；乃用旷谋，尽抚其众。会良玉亦死，部将马进忠、王允成无所归，突至岳州；偏沅巡抚，傅上瑞大惧。旷曰：『此亦无主之兵，可抚也』！入其营，与进忠握手指泉为誓；进忠皆从之（进忠，即贼中渠魁混十万也）。南都既覆，王师逼湖南，旷悉力御之。隆武帝擢为右佥都御史，巡抚湖北。旷有智略，行军不避锋镝。尝战岳州，以后军不继而还。又大战于大荆驿，身扼湘阴、平江之间，湘南恃以无恐；永历帝加兵部右侍郎。

　　丁亥（一六四七）四月长沙之失也，何腾蛟走衡州，旷亦走宝庆；寻至祁阳与腾蛟会。腾蛟将谒上武冈，乃以兵事属之，驻东安。已复移驻永州；见诸大将拥兵闻警辄走，抑郁成疾。徇永安，卒于军。

　　子有谟，字载谋；孤露无所归。衡阳王夫之招之，同居双髻山。饭糗然脂，三年学成，为夫之高弟子焉。

　　米寿图，宛平人。崇祯中，由举人知新乡县；破土贼，斩千二百级。以治行，征授南京道御史。杨嗣昌倡练兵之议，寿图疏陈十害；寻劾偏沅巡抚陈睿谟、广西巡抚林贽贪黩，监军张若骐冒功罔上。帝皆纳之。

　　甲申（一六四四）五月，南都建国，寿图与推戴。马士英之荐起阮大铖也，寿图论之。时川省已为献贼所据，命寿图巡按；又命吏部简堪任监司、守令者，从之西行。至则与督师王应熊、总督樊一蘅联络诸将，收复川南郡县；隆武帝擢为右佥都御史，巡抚贵州。

　　丁亥（一六四七）春，献贼余党孙可望由川入黔，布政使张耀请发民兵守御；寿图难之。俄，贼奄至贵阳，出奔沅州；寻沅州亦陷，死之。我朝赐通谥，曰「忠节」。

　　耿廷箓，临安河西人。天启甲子（一六二四）举人。崇祯中，以知州疏陈时政；言『将多不若良，兵多不若练，饷多不若核』。又言：『诸臣恩怨当忘，廉耻当励』。优旨褒纳。擢山西佥事，改监宣府军。

　　京师陷，走南都。以张献忠乱蜀，加太仆少卿，赴云南监沙定洲军，由建昌入川讨贼。寻命以佥都御史代马干为巡抚；未赴而定洲乱作，蜀地亦尽失，遂止不行。

　　丁亥（一六四七）三月，李定国陷河西，廷箓赴水死。妻杨氏，被执不屈，亦见杀。我朝赐通谥，曰「忠节」。

　　郭承汾字懋衮，晋江人；崇祯癸未（一六四三）进士。由淮安府推官，入为浙江道御史。隆武帝命以原官巡按贵州，与定番侯皮熊、总制范爌协力剿抚ｏ闽亡，粤中命未下，熊、爌疏留；诏晋太仆卿兼佥都御史，巡抚黔南。

　　孙可望之纳款也，令李定国与承汾等会盟于龙里。可望入贵州，承汾贻书责之；谓『牛耳之血未干，北门之师夜至。君父可欺，天地神明不可昧也』！可望袭执之；同执者见可望皆跪，承汾与平越知府黄应运独挺然不屈曰：『头可断，膝不可屈』！可望羁之民舍中，饿十四日死（或曰与应运等同日遇害）；总兵许荩忠瘗其尸焉。我朝赐通谥，曰「节愍」。

　　许荩忠，不知何许人。永历时，官平虏将军。孙可望之杀郭承汾、黄应运等六人也，荩忠赂张护卫使说可望曰：『大王将建大业，宜袚除不祥。陈尸四衢，非宜也；曷瘗之』！乃列葬六棺于贵阳之毛家庵侧。葬毕，语所亲曰：『猘犬饥狼，逢人即噬；吾肉喂犬狼何益』！潜入顶耙苗洞，不复出。辛丑（一六六一）之春，应运子培鼎扶榇归；见荩忠率卒屯田，自食其力，犹服旧时衣冠云。

　　张孝起，吴江人。举于乡，为廉州推官。避兵海隅，举兵谋恢复。战败，被获；妻妾俱投海死。孝起羁军中久之，李成栋归附，得脱去。

