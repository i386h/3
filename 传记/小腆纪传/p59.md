<!-- { "loadSidebar": true } -->
　　成栋败没，元胤益感愤图报。副将杨大甫骄悍不法，弃南雄；巡抚罗成耀怯懦，弃韶州：元胤称上命诛之，军政稽肃。庚寅（一六五○）正月元旦，晋车骑将军，封南阳伯；元胤力辞不得，乃勉受车骑将军印，而章疏多不改元衔。丁巳（初三日），王师克南雄；报至，举朝大骇。恶元胤五虎者，劝上幸梧州。太监夏国祥趣上登舟，百官仓皇就道：元胤乃奏曰：『百官皆去，将委空城以待敌邪！上自西来，今日仍西归；元胤留之，恐宵人谓臣有异志。一朝不戒，生劫入舟；至今思之，犹背负芒刺！但广东一块土，臣父成栋立功于此、殒命亦于此；皇上若犹顾念东土，臣愿留督肇庆，与江宁伯杜永和互相堵御以壮声援。此元胤之职也』。上手诏元胤留守，督理各营军务。时永和已弃广州走海口，元胤移书切责，永和复入城固守；总兵吴文献、张月、李建捷亦屡有斩获：行在少安。是年五月，元胤与郧国公高必正、兴平侯党守素先后入朝；慈宁王太后垂帘，上东向，召三帅入对。元胤伏地请死曰：『金堡等非臣私人，有罪不处分于端州，必俟到此地；是以臣与堡等为党也。向以封疆事急，不敢请罪；今事稍定，请正臣罪』！上慰勉再三曰：『卿大忠、大孝，朕不疑卿』！元胤曰：『皇上既不疑臣，何为以处四臣之故赐臣敕书，令臣安心办事乎』？太后遽曰：『卿莫认堡等为好人！卿如此忠义，他却谤卿谋反』。元胤曰：『谤臣谋反，有本乎、面奏乎，抑传言乎』？上不能答，慰谕而已。

　　既广州、桂林相继失守，疆事大坏；上复走南宁，叛将陈邦傅劫之中途，百官星散。元胤命所部扈驾，而身至南海檄旧旅。至钦州，为土兵王胜常所劫；械送广州，见孔有德不屈膝。令作书招杜永和，亦不从。

　　既闻永和降，恸哭三日夜；有德怒，杀之，投尸江中。

　　李建捷，亦成栋养子，与元胤义兄弟也；封安肃伯。尝从杜永和先登陷阵。广州破，走苍梧，与元胤同扈跸。时已登舟出海，闻元胤被执，遂归与同死。

　　王承恩，大兴人；世袭锦衣指挥使。永历时，封宣忠伯。戊子（一六四八）冬，奉命赍敕召弋阳王于建阳山中，不至；其标下彭鸣京愿为之用，田辟有众数千亦愿随之。李成栋闻之，忌且怒。明年正月丁卯（初八日），相遇于英德舟中，邀之欢饮；夜阑佯醉，即席杀之（补）。

　　焦琏字国器，山西人。精悍，绝有力；初隶征蛮将军杨国威麾下。崇祯十六年（一六四三），献贼陷湖广，永明王为贼所执，系道州狱；琏以兵至，逾城入狱，破械出之。王以惊怛致病，不能行；琏乃背负登城，手短兵跃下，轻捷如飞。贼不敢逼，遂疾趋渡河以免；即永历帝也。

　　乙酉（一六四五）八月，靖江王亨嘉拒隆武帝登极诏，自称监国；国威从逆，幽巡抚瞿式耜于桂林。总督丁魁楚遣思恩参将陈邦傅讨之，亨嘉战败，退入城；国威偕琏来援，入城守。琏素善式耜，且知亨嘉不义；夜缒城出，与邦傅定计，复缒城入执亨嘉、国威等送福州，乱遂定。

　　丙戌（一六四六），永历帝立，擢参将；以前拯己功，优厚之。丁亥（一六四七），式耜以大学士留守桂林，琏军隶焉。三月乙卯（十四日），王师从平乐长驱入桂林，虚无甲兵；式耜檄召琏于黄沙镇，琏率三百人赴之。时山水泛溢，士卒从水中行百里，水及马腹；至江，得渔舟二艇，次第渡之。以初十日薄暮，抵留守府。明日，方遣人赴太墟运粮；俄数十骑突入文昌门，登楼瞰留守署。矢及式耜纶巾，急呼琏；琏袒背控弦提刀至，发数矢应弦倒。琏士卒闭城门，王师之入城者不得出，绕城走；琏复杀数人，乃弃马越城下。琏麾三百人开门追之；王师自渡江来未有抗衡者，见琏出，方错愕，而琏引骑直贯其营。自寅至午，斩首数千级，冲王师为三。已复合而围之；琏大呼入，戈刃所及，血雨肉飞，追奔数十里，桂林获全。已而刘承胤部兵之助守城者与琏兵不和，哄而去；王师侦有变，猝薄城，吏士失色。琏出战，自辰至午，杀伤无算。向晡，雨未息，收兵；明日复出，王师弃甲仗而奔，别部将马之骥亦渡江来援，遂大北。论功，封新兴伯。旋克复阳朔、平乐；戊子（一六四八）正月，晋爵为侯。二月，郝永忠之乱，上出奔，式耜亦被劫；琏闻变，自平乐驰援。而王师已乘乱抵北门，督师何腾蛟令滇师出文昌门、楚师出榕树门，自与琏出北门。战未合，琏横矛直奔我营；王师围之，矢如雨下。琏左右冲击，势如游龙，王师合而复散者再。其部将刘起蛟、赵兴、白贵亦大呼陷阵，与琏合击；杀数百人，贯营而出。王师大奔，大帅几获；而白贵战死。论者谓桂林三捷，南渡以来所未有也。

　　己丑（一六四九）八月，王师逼全州，起蛟以深入，败绩于兴安。明年二月，上幸梧州；琏将兵入卫，晋封宣国公。王师之再入全州也，道远不能救，桂林遂以不守。辛卯（一六五一）秋九月，陈邦傅以浔州叛，琏不知也；邦傅诱之入营，说之降。琏大骂，自刎死。我朝赐通谥，曰「烈愍」。

　　刘起蛟、赵兴、白贵，皆焦琏部下骁将也。起蛟尝战虞山下，首级垂马项累累如贯珠。焦兵最弱，战辄胜者，三人功最多。戊子（一六四八）三月之役，贵战死；焚其尸，获箭镞数升。兴好刚使气；滇将赵印选部众多劫掠，兴怒而攻之，杀四、五人，几大哄。琏不得已，斩兴以谢滇将。己丑（一六四九）八月，王师逼全州，琏卧病阳朔，起蛟以全营疾趋兴安，深入重地，败绩；琏按军法斩之。自三人死，而焦营遂弱；琏每与瞿共美言之，泪辄簌簌下也。

　　朱闵如，临桂人。永历时，官左军都督，挂镇西将军印。辛卯（一六五一）十二月，降将陈邦傅至平乐，闵如撄城坚守。城陷，南望再拜，先杀妻子，自刎死。我朝赐通谥，曰「烈愍」。

　　赵印选、胡一青、王永祚三人，皆滇将。崇祯末，滇督命三人将象兵应诏入援。乙酉（一六四五）夏，甫抵江西而南都已陷，假道建昌旋师。会益王由本兵起，留之共事。保宁王通于王师，战甫合，以火箭伤象兵；遂大溃乱。道遇降将高进库，三人袭其老营，杀进库家属；进库怒，战益力。印选等败走湖南，永历帝命隶何腾蛟。刘承胤之袭腾蛟也，印选、一青力战，歼其众；腾蛟倚以自强。

　　丁亥（一六四七）十月，上幸柳州，腾蛟率之入卫。十一月戊戌（初二日），大败王师于全州，还跸桂林。戊子（一六四八）正月，论功封印选新宁伯、一青兴宁伯。二月，郝永忠兵乱，掠桂林；上复出奔，腾蛟奉诏以一青兵入桂林。三月丁巳（二十二日），王师闻永忠之乱，乘虚抵北门。腾蛟命滇兵出文昌门、楚兵出榕树门、焦琏兵出北门；战方酣，一青从东至，腾蛟抚其背曰：『儿好为之』！一青应声跃马驰击，诸军乘之，王师大奔，几获我帅。

　　明年正月，腾蛟被执湘潭，王师平楚地；印选等相谓曰：『阁部死，军新破，不可复振。将死封疆乎？则吾无封疆责；将降乎？则当日之出滇者谓何！瞿留守仁慈好士，可与共当一面；盍往焉』！收残卒万余人走桂林。式耜大喜，遗使郊迎，请晋印选、一青为侯，永祚为宁远伯，分守全州、永宁，以卫桂林，谓之滇营；又命永祚会张明刚等围永州。七月，王师取永宁，一青退守榕江。式耜檄印选出全州，粮匮不克进。十二月，永祚败绩于永州，军声益不振；犹晋印选开国公、一青卫国公，以慰劳之。印选魁然雄桀，然骄蹇不奉法；与一青争大总统，大哄。一青出守榕江，从事颇劳；印选则居老营拥姬妾自娱，又与永祚争聘督师于元烨之女为子妇。由是，三人不睦。王师入严关，莫有斗志。式耜再檄印选，则尽室逃；永祚迎降。一青与杨国栋、蒲缨、马养麟驰出小路勒兵，兵自溃；乃皆逃。桂林遂陷。

　　一青短小便捷，马上腾掷如飞；能标枪取人数十步外，百发百中。每乘马，必翦其鬃；王师认为牛，曰：『此骑牛蛮子，不易当也』！朱治■〈忄间〉尝作胡将军临阵歌云：『将军用枪如掷梭，上马杀贼功最多。马头一卒鸷鸟过，往来拔刃谁敢何！果下之马山头坡，有时夺取紫橐驼。将军神勇孰同科？除是汉代双伏波！我书露布盾笔磨，比田僧超壮士歌』。盖一青于三将为最雄。己亥（一六五九）滇都亡，竟降。

　　侯性，不知何处人。永历时，以总兵衔驻札古泥关。丁亥（一六四七），上幸武冈，性往来迎驾，自三宫服御至宫人衣被皆办。上喜，口授商邱伯。既，刘承胤逆状日着，太后刺血书诏召性入卫；性遣部将谢复荣以五百人至行在。八月，承胤降于我大清，上与三宫仓卒出奔；承胤导王师追袭，复荣战死。上徒步不能前，几濒于殆。性率兵奄至，请上御小轿先发，陈兵峡口；承胤乃引去。上已两日不食，宫眷狼藉泥淖中，饥无人色；性供帐甚盛。越五日，抵古泥；晋封祥符侯。

　　谢复荣，不知何处人；侯性部下参将也。刘承胤劫永历帝幸武冈，性命复荣以五百人入卫。承胤旋降于我大清，复荣与锦衣卫马吉翔奉上及三宫斩关出。承胤导王师追袭，相距才三里；复荣请上疾驰，而身自断后力战，与五百人俱殁。

　　又，总兵王景熙亦以武冈破，战死。我朝赐景熙通谥「节愍」。

　　王兴，漳州人。其先以世勋开镇海疆，驻守广东之文村。文村处万山中，左联戈壁、右挹大洋，惟鸟道一线略可通人；而灌木丛莽阴翳天日，虽健卒短兵不得径入。当永历帝播迁时，帅蛮部累抗大兵。论加功，晋虎贲将军，爵广宁伯。

