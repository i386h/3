<!-- { "loadSidebar": true } -->
　　冬十一月戊子（初四日），舟抵鹤镇。谍报我兵入宿迁，遣总共刘肇基、李栖凤往援。越数日，我兵围邳州，军于城北；肇基、栖凤进军城南。相持半月，各引去。已而报至南都，士英大笑；时杨士聪在坐，惊问何为？士英曰：『君以为诚有是事邪？此史道邻妙用也。岁将暮矣，将吏例应叙功、钱粮例应销算，为叙功、销算地也』。高杰既渡泗水，所部王之纲前驱薄睢阳；可法亦移营进次河上，建纛誓师。而朝政大乱，所奏请多中格，并铠仗、刍粮皆不至。复上疏曰：『自三月以来，陵庙荒芜，山河鼎沸。大雠在目，一矢未加；臣备员督师，死不塞责。晋之末也，其君臣日图中原而仅保江左；宋之季也，其君臣尽力楚、蜀而仅固临安。盖偏安者，恢复之退步；未有志在偏安而遽能自立者也。大变之初，君臣洒泣，士庶悲哀；痛愤相承，犹有朝气。今则兵骄饷屈、文恬武嬉，顿成暮气矣。屡得北来塘报，皆言清必南窥；水则广调唬船，陆则分布精锐。黄河以北，悉为清有；而我河上之防，百未料理。人心不肃，威令不行。复雠之师，不闻及关陕，讨贼之诏，不闻达燕、齐。晏然以不共戴天之雠置诸膜外，遂使北朝翻得以「僭逆」加我；鞿我使臣、蹂我近境：是和议断断不成也。一旦寇为清并，必以全力南侵；即使寇势鸱张足以相扼，必转与清合，先犯东南。宗社安危，决于此日。今即庳宫室、菲饮食、尝胆卧薪、破釜沉舟，尚虞无救；况臣观庙堂之规画、百执事之经营，尚有未尽然者乎！夫将之所以能克敌者，气也；君之所以能驭将者，志也。庙堂之志不奋，则行间之气不张。夏之少康，不忘逃出自窦之志；汉之光武，不忘芜蒌爇薪之时。臣愿皇上之为少康、光武，不愿左右贽御之臣以晋元、宋高之说进也。忆臣初迎圣驾时，陛下言及先帝，则泣下沾襟；恭谒孝陵，则泪痕满袖。皇天后土，实式鉴临。曾几何时，顿忘斯志。先帝以圣明罹惨祸，此千古以来所未有之变也。先帝待臣以礼、驭将以恩；国家变出非常，在北诸臣死节者寥寥、在南诸臣讨贼者寥寥：此千古以来未有之耻也。庶民之家，父兄被杀，尚思穴脰、断胸得而甘心；况在朝廷，顾可膜置！以臣仰窥圣德、俯察人情，似有初而鲜终、改德而见怨。以清之强若彼而我之弱如此，以清之能行仁政若彼而我之渐失人心若此，臣恐恢复之无期而偏安未可保也！今宜速发讨贼之诏，严责臣与诸镇悉简精锐直指秦关；悬上赏以待有功，假便宜而责成效。丝纶之布，痛切淋漓；庶海内忠臣义士闻风感激，必有投袂而起者矣。国家遭此大故，陛下嗣登大宝，原与前代不同。诸臣但有罪之当诛，曾无功之足录；幸免斧锧，已为大幸。臣于陛下登极诏稿删去「加恩」一条；不意颁发之日仍复开载，贻笑敌人。今复恩外加恩，纷纷陈乞；貂珰满座，保傅洊加。名器之滥，于斯为极！似宜稍加慎重，以待有功；庶使戮力行间者，有所激励。至兵行讨贼，最苦无粮；搜括不可行，劝输亦难继。宜将内库一切催解，凑济军需。其余不急之工役、可已之繁费，一切报罢；朝夕之晏衎、左右之贡献，一切谢绝。即事关典礼，万不容废，亦宜概从俭约。盖盗贼一日不灭，海宇一日不宁。即有深宫曲房，岂能晏处；即有锦衣玉食，岂能安享！此时一举一动，皆人情向背所关、邻国窥伺所及。必陛下早作夜思，念祖宗之鸿业，复先帝之深雠；振举朝之精神，萃四方之物力，以并于选将、拣兵之一事：庶乎人心可鼓，天意可回耳。臣待罪戎行，不宜复预朝政。然安内实攘外之本，故敢痛切直陈。唯陛下留意』！上优诏答之。

　　十二月甲戌（二十日），我大清兵至夏镇，别由济宁南渡；高杰、刘泽清告急，而得功、良佐不愿为后继。可法疏言：『北使之旋，和议已无成矣。向以全力御寇而不足，今复分以御北矣！唐、宋门户之祸，与国始终；以意气相激，化成恩雠。有心之志，方以为危身之场；而无识之人，转以为快意之计。孰有甚于戕我君父、覆我邦家者？不此之雠而修睚眦之微，是之谓不知类矣。先帝之待诸镇何如厚恩、皇上之封诸镇何如隆遇，诸臣之不能救难何如罪过！释此不问，而日寻干戈，于心忍乎？和不成，惟有战；战非诸将之事而谁事乎？阃外视庙堂、庙堂视皇上，尤望深思痛愤，无然泄沓！古人言：不本人情，何由恢复！今之人情亦大可见矣』！已我济宁兵从庙湾薄邳、宿，彰德、卫辉兵从孟津东渡逼归、徐；可法飞章告急，言『我与北军仅隔一河耳；今已渡河长驱而来，旦夕不保。乞多给军饷，移得功、良佐军驻颍、亳，以杰守归、徐，戮力同心，无分畛域；臣犹恐东南半壁未能高枕也』！

　　明年，弘光改元。春正月庚寅（初六日），以新殿推恩：加太子太师，进建极殿大学士；辞不受。时大风雪，自腊迄春；粮饷不前。遣幕客四出召集，躬自俭苦，而入不敷出。乃以户部主事施凤仪行盐扬州，以周某为理饷总兵，兴贩米豆；而上下为奸，利不入官。前后疏凡数十上，每缮疏，循环讽诵，呜咽不自胜；幕下士皆为饮泣；而上方耽乐声色，马、阮争门户，于出师、聚饷未暇及也。会前中允卫胤文自贼中南归，高杰以同乡故，留监己军；闻朝严「从逆」之罪，欲媚士英以自解。疏言：『国家兵事问镇臣、粮饷问部臣，督师赘疣也。可法浪得名耳，当置居内员备顾问，勿令久当津要为也』！可法因上疏乞罢；且曰：『胤文谓臣赘疣，应去。臣讨贼未效，妄冀还朝；臣虽至愚，计不出此。顾膺简命之重，臣何自安』！上切责胤文，而谕可法尽职；然士英心窃喜之。

　　既而睢州变闻，杰兵仓卒未有所属，互相雄长。可法驰至徐州，擐甲戴弁，坐以待旦。召诸将歃血盟，立杰子元爵为世子、甥总兵李本深为提督，为请恤于朝；一军帖然。士英闻可法得杰军心，弗善也；擢胤文为兵部右侍郎，总督兴平营将士兵马，经略开、归。将士愤懑不平，于胤文莅任日，无一人至者；可法再三慰谕之，若忘其曾劾己者。杰军士益以此归可法，即胤文亦心折焉。而得功闻杰死，则引兵趋扬州；可法自徐州驰还，说而罢之。本深等闻报，已弃汛，奔还；提督之命又久不下，将士无固志。我兵自大梁以南，如入无人之境；破蒙城，逼淮、徐，江南震恐。乃诏从可法议，以本深为左都督，领兴平诸将。可法疏云：『臣受命督师，无日不以国事为念。而人情难协，事局纷更；睢州大变之后，又有维扬之扰。外侮未御，内衅方深；拥节制之虚名，负封疆之大罪：窃自悲也』！

　　夏四月朔，淮南告警；可法将移镇泗州护祖陵，命幕僚载辎重先行。会左良玉犯阙，上手诏可法督诸军入援。可法言：『北兵日逼，请留诸军迎敌；亲往谕良玉，要与俱西。有功则割地王之，勿听而后击之』。诏书切责。乃合诸军倍道抵浦口，将入朝面陈；而我兵已入亳州，诏还师北御。驰至天长，檄诸将救盱眙；单骑先进，不避风雨。忽报盱眙已隆，援将侯方岩全军败没；昼夜兼行抵泗州，守将李遇春已举城叛。可法一日夜冒雨奔回扬州，尚未食而城中哄；传许定国领北兵至，将歼高氏以绝冤雠。是夜五鼓，高兵斩关出奔泰州，牲畜、舟楫为之一空。戊辰（十六日），监饷郎中黄日芳檄川将胡尚友、韩尚良领所部驻茱萸湾，应廷吉帅移泗诸军屯瓦窖铺，以为犄角。己巳（十七日），主事何刚以忠贯营兵来会。方午食，而北哨突至，射杀廷吉家丁，众大骇；川将遇之，斩七级。会南风大作，诸军复退屯邵伯湖，乃闭门坚守。总兵刘肇基请乘北兵未集，背城一战；可法谓『锐气不可轻试，宜养全锋以待其敝』！我兵以红夷炮攻城，铅弹大者如罍；堞堕不能修。我豫王命李遇春持檄抵城下，可法数其罪；遇春曰：『公忠义闻华夏而不见信于朝，死何益也』！可法趣矢射之。复令乡民持书至，守者引之入；挞守者，人与书俱投于水。豫王愈欲生致之，麾诸军姑缓攻。既知其不可，攻始急。而总兵李栖凤、监军道高岐凤已有异志，以危词劫可法；可法正色拒之曰：『此我死所！公等何为？欲图富贵，请自便也』！二人夜拔营，偕川将胡尚友、韩尚良北去；城中势益孤。可法乃为书辞母及妻与伯叔、兄弟，呼部将史德威诀曰：『我无子，汝为我嗣，以奉吾母。我不负国，汝毋负我！我死，当葬我于高皇帝侧；其或不能，梅花岭可也』。二十五日（丁丑），擐甲登陴，忽报黄蜚兵到；入则反戈杀人，始知为我兵所绐。巨炮摧西北隅，崩声如雷；城遂陷。可法自刎不殊，庄子固、许谨共抱持之；乱兵至，拥之下城，而谨与子固已中飞矢死。可法大呼曰：『我史督师也』，众惊愕，执赴新城楼上。豫王劝之降；可法厉声曰：『吾意早决，城亡与亡』！乃就刑死。旬日，而南都亡。

