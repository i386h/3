<!-- { "loadSidebar": true } -->
　　王运开字子朗，夹江人，崇祯庚午（一六三○）举人；以推官署金腾道。刘廷标字霞起，上杭人；以通判署永昌知府。孙可望既受杨畏知之约，乃移檄永昌迎沐天波归省，并索道、府印。运开、廷标方守澜沧江，拒战。天波止之，谕其以印往；两人曰：『印往，则我亦降也。贼言何可信哉』！乃遣家属避腾越。运开有弟运闳字子远，崇祯壬午（一六四二）举人；运开谓之曰：『弟未仕，可无死。可将吾妾俱西，勿在此乱人意』！士民惧不降且屠，诣运开厅事哭，运开慰遣之；则又诣廷标，廷标曰：『贼伎俩，吾素知之。他城之降而屠者屡矣，无益也』！众哭益甚。廷标取毒酒将饮，众始散。是夕，运开先自经；廷标叹曰：『男子哉！我老当先死，王公乃先我邪』！沐浴，赋诗三章；亦自缢。可望贤两人之死，求其后；或以运闳对，召之。行至潞江，语仆曰：『此行将臣贼，吾与兄岂异趣哉！若收吾骨与吾兄合葬，题曰「夹江王氏兄弟之墓」，吾无恨矣』！跃入江死。

　　廷标子之谦，永历时以父死国难，授赵州学正，迁户部主事。王师入滇，被执。主者索赂；之谦曰：『父子二十年苦节，漱滇南杯水耳；安得赂』！复令薙发；曰：『秃头鬼，可见吾父乎』！遂炮烙死。我朝赐运开、廷标、之谦通谥，俱「节愍」。

　　黄应运字际飞，福建归化人。邑令杨鼎甲奇其才，拔为童子试第一。隆武二年（一六四六），鼎甲已易名鼎和，官云贵部院，朝于福州；怪应运久滞经生，题为监纪推官。携之入滇，委管贵阳府刑务。永历改元，思州苗叛；鼎和谓应运曰：『不遇盘错，何知利刃！子努力为之』！授应运思州推官兼监军佥事。甫抵任而平越所属黄平诸苗交叛，应运由思州率兵抵黄平，苗解围去。巡按郭承汾题为平越知府，加参议衔。

　　既而孙可望由黔入滇，复以应运摄威清道事以备之。应运置家口于平越，而轻骑赴安顺。值川将王祥兵溃，掠食遵义，居民诣滇求救；抚按议遣官抚之，莫如应运才。可望闻应运远出，遣李定国袭安顺据之。应运归途闻报，径诣定国，说之曰：『将军有事于安顺，何不尺一相报；乃骚动贵部邪』！定国曰：『将出兵从，此武夫本色，勿怪也』！应运曰：『恨安顺陿陋耳。若可屯驻车骑，何不启闻天子，请此弹丸为牧地！天子方悬爵赏以网罗英雄，未有不许将军者；应运便当解职，以锁钥相付矣』。定国色益和，遽曰：『正欲与贵道商之』。应运知其心动，又难之曰：『宿闻将军神勇敌万人，又所部精锐一当百；乃前此所据地旋得旋失，何邪』？定国曰：『兵家得失无恒，不足论也』！应运曰：『不然。当是名义不正，人人得睥睨之耳。若藉三百年天子之名号、加以将军之神威，统率罴虎扫荡不庭，而闻风义从者又络绎交助；天下谁敌将军者！他日分茅胙土，传之奕世，中山、开平不足比也。今将军舍万世不朽之功业而不王、不霸，传舍州郡；非良图也』！定国欣然曰：『贵道言是；即当与平东谋之』。应运曰：『平东在滇，远未可期；应运当捧盘敦与将军定约耳』。定国许之，乃歃血誓扶明室无二心。可望闻之，不善也。侦知应运赴平越，袭而执之；厉声诘曰：『尔以茅土许安西，便当以九五尊我！何为不舞蹈乎』？应运曰：『平东误矣！平东不尝贡献天子求册封乎？应运为天子命官，即同僚耳；何拜为』！可望曰：『吾据滇、黔，帝制有余，于册封何有』！应运曰：『如是，则平东叛天子，即乱贼矣；王臣岂拜乱贼乎』！可望怒，并执承汾暨姚、刘总兵同下贵阳狱。可望犹爱应运才，使护卫再三谕降；应运语益厉，乃与承汾等同遇害：时庚寅（一六五○）九月也。定国闻应运死，心怨之；自是不受可望节制矣（承汾自有传，姚、刘总兵四人失其名）。我朝赐应运通谥「节愍」。  
　 
卷第五十二

　　前翰林院检讨加詹事府赞善衔六合徐鼒譔

　　列传第四十五

　　义士

　　马纯仁（严绍贤） 王台辅（石楼寺僧）（补） 许德溥（王解卒）　祝渊 王毓蓍（潘集、周卜年、周瑞） 徐启睿 沈齐贤　赵景麟 张槤 邓思铭（杨应和、杨居久） 徐英（陈泰）　杨履圜（李大载、吴士楫） 昼网巾先生 邝露 殷国桢　胡澹 刘永锡 魏耕（王寅生） 薛大观 吴炎（潘柽章）

　　 马纯仁（严绍贤）王台辅（石楼寺僧）（补）许德溥（王解卒）

　　祝渊王毓蓍（潘集、周卜年、周瑞）徐启睿沈齐贤

　　赵景麟张槤邓思铭（杨应和、杨居久）徐英（陈泰）

　　杨履圜（李大载、吴士楫）昼网巾先生邝露殷国桢

　　胡澹刘永锡魏耕（王寅生）薛大观吴炎（潘柽章）

　　马纯仁字朴公，六合诸生也。乙酉（一六四五）七月，闻薙发令下，囊石袖中赴龙津桥下，大书桥柱曰：『与死乃心，宁死厥身；一时迂事，千古完人』。沈河死，尸逆流不腐。生平多著作；死之前一夕，取稿焚之。先是，有同研生汪汇者，约同赴难，而汇竟以顺治己丑（一六四九）进士授景陵知县。一日坐堂上，见纯仁至，责以负义；惊惧成疾死（妻侯氏，详「列女传」）。

　　严绍贤，无锡诸生。闻薙发令，题壁书「守义全归」字，与妾张氏对经死。

　　王台辅，邳州监生。崇祯末，闻宦官复出镇将，草疏极谏；甫入都，都城陷，乃还。

　　弘光时，东平伯刘泽清、御史王燮张乐大宴于睢宁；台辅缞绖直入，责之曰：『国破君亡，此公等卧薪尝胆、食不下咽时；顾置酒大会邪』！左右欲鞭之；燮曰：『此狂生也』！命引去。及南都陷，自视其廪曰：『此吾所树，当尽此粟』！尽，集亲朋哭祭，就缢。石楼寺僧过其门，手持一麻鞭指之曰：『此常事，恶用是矜张为』！未几，僧自经死（补）。

　　许德溥，如皋布衣也。闻薙发令下，刺字胸前，曰「不愧本朝」；又刺臂，曰「生为明人，死为明鬼」。被逮，弃市。妻当徙，解卒王某者高德溥义，欲脱其妻而无术，终夜欷歔。妻怪之，语以故；妻曰：『此义举也，得一人代之可矣』！王曰：『安得其人哉』？妻曰：『吾成子之义，代之可乎』？乃匿德溥妻于母家；王夫妇抵徙所，如官役解罪妇然。如皋人感其义，赎之归江阴；陈鼎为作王义士传（或谓德溥死，妻朱氏殉之者；误也）。

　　祝渊字开美，海宁人；崇祯癸酉（一六三三）举于乡。尝借僧舍读书三年，僧罕睹其面。

　　壬午（一六四二）冬，入都会试，值刘宗周诤熊、姜狱削籍，抗疏申救；罚停会试，下礼官议。时与宗周犹未相识也；既得命，始走谒之。宗周曰：『子为是举，无为而为之乎？抑动于名心而为之也』？因爽然自失曰：『先生名满天下，诚耻不得列门墙尔』！遂执贽为弟子。明年，礼官议逮渊，下狱。诘指使者姓名；慷慨对曰：『男儿死则死，安肯听人指使』！

　　未几，都城陷，太常少卿吴麟征殉难，亲为函殓，宿柩下者旬日。寻诣南京刑部，请竟前狱；尚书谕止之。已复草一疏请诛奸辅；通政司屏不奏。时宗周再罢官归，因子往从学。尝有过，入曲室闭户长跪，竟日不起，流涕自挝。

　　杭州失守，方葬母山中，趣速竣工；还家设祭，即投缳死；年三十有五。有「月隐先生」集。

　　王毓蓍字符趾，会稽人。少为诸生，跌宕不羁；已受业刘宗周门下，同门生咸非笑之，不顾。乙酉（一六四五）六月，宗周绝粒未死，乃上书曰：『愿先生早自裁，毋为王炎午所吊』！宗周得书，呼其字曰：『元趾！吾讲学数十年，得子随之，足矣』！俄其友来视；毓蓍问曰：『子若何』？友曰：『有陶渊明故事在』。曰：『是不然！吾辈声色中人，久则难持；及今早死为愈』！乃召故交张乐欢饮。既酣，携灯出门，投柳桥下死。乡人私谥曰「正义」。

　　潘集字子翔，山阴人；刘宗周弟子。闻王毓蓍死，为文祭之；袖二石及所著诗文，至东渡桥下自沈死。

　　周卜年字定夫，山阴布衣也。闻刘宗周门人王毓蓍、潘集殉义，乃痛饮极酣，作「五噫歌」；趋至海滨，招牧牛儿，出一缄付之曰：『家人来问，烦以此示』！遂蹈海死。父追至，发缄，为辞亲永诀语，属其弟立后事也。父号哭曰：『儿死诚当。但尸不可得，奈何』！明日，怒涛涌尸而上，冠履不脱。又有周瑞者，亦投江死。

　　徐启睿字圣思，鄞诸生。负才任气；嗜击剑，卧起皆佩之。醉则拔剑起舞，谩骂座上贵人，以剑拟之；人莫敢忤视，相戒远之。然肯规人过，至苦口泣下。一日，忽自埋故剑、髡其首，事径山浮屠雪峤；则又澄静寡言，粥粥如真道者。甲申（一六四四）之难，哭七日夜不绝声。既而曰：『江南半壁，我高皇帝龙兴地；建武之业可望也』！则又闭关如初。

　　踰年，南都再陷，则破关出，掘故所埋剑，趋督师钱肃乐营。肃乐故与之同社，亟引见鲁监国，问需何官方称手？曰：『臣请以布衣居肃乐幕，入参帷幄、出捍军旅；无需官也』。监国奇之，授以锦衣卫指挥，不拜；自称白衣参军。时诸营首鼠观望；则詈之曰：『今日焚舟前进，犹或一逞；可逍遥坐老以自困乎』？每江上耀兵，先众立矢石间。

　　一日晨起，衷甲佩剑，集麾下百人径渡江，薄西岸。大兵以为游骑，不为意；则奋剑直前，掩杀过半。乃亟出锐师，且戒曰：『观其帅甚奇，必生致之』！由是长围四合，且战且拥，陷入泥淖中被执。谕之降，谩骂；怒刳其腹，实以草，悬之望江门。其麾下百人，亦无一降者。方其出也，肃乐力止之曰：『军行必无继，徒入虎口奚益』！曰：『信陵君欲以宾客赴秦军，岂能若秦何！亦各申其志也。吾将触斗而死，以愧诸营之赋清人者』！监国闻而悼之，令以原官加赠都督，荫其子为卫指挥。

　　沈齐贤字寤伊，钱唐诸生。髫年执经问难，师为之诎。性峭直，一语不合，辄发声詈；以故人无与近。父病，刳臂肉疗之，弗起；屡恸至绝。时流寇犯凤阳寝园，江、浙骚动，治兵者议登陴；叹曰：『寇未至而劳民奚益』！流涕上书，谓『饷不知措、兵不知用、地不知屯、民不知恤，束于具文，画界而保；将以听寇之蹂躏乎』！大吏目为妄，置弗问。乃彷皇痛饮，入神庙狂号，声彻衢路；行者皆骇避。

