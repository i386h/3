<!-- { "loadSidebar": true } -->
　　张国维字玉笥，东阳人。天启壬戌（一六二三）进士，知番禺县。崇祯元年（一六二八），擢刑科给事中。劾罢魏党、陈时政五事，进礼科都给事中；迁太常少卿。七年（一六三四），授佥都御史，巡抚应天、安庆等十府。是冬，贼犯桐城，官军覆没；国维年方壮，一夕须发顿白。请于朝，割安庆、池州、太平别设巡抚，以史可法任之。安庆之不隶江南，自此始也。又于苏、松间捍海筑塘，浚渠通漕；民德之。入为兵部尚书。十六年（一六四三），大清兵入畿内，檄赵光抃拒战螺山，师溃；言者交诋之，逮下狱。国维知库藏空虚，首急军饷。乃倡开事例一法，杀人行劫，皆得输金赎罪；谓己一至江南，数百万可立致。帝惑其说，会苏民诣阙乞贷，即宥出。召对中左门，命以原官驰赴江、浙督饷。出都十日，而都城陷。弘光帝立，召以原官，协理戎政。追叙平山东盗李青山功，加太子太保，荫子锦衣佥事。国维请建三辅以藩南京：以京口为东辅、芜湖为西辅，京师为中辅，各设重兵镇守；不果行。徐石麒之去位也，廷议以国维代之；阮大铖私取中旨用张捷。国维知事不可为，遂乞省亲归。

　　南都亡，起兵乡里；朝鲁王于台州，奉以监国。进少傅，加太子太傅、兵部尚书、武英殿大学士，督师江上。连复富阳、于潜，树木城守缘江要害；联合方国安、王之仁、郑遵谦、熊汝霖、孙嘉绩、钱肃乐诸营为持久计。冬十月，诸军御王师于钱塘江上，大战十日而罢。

　　会隆武帝命给事中刘中藻颁诏浙东，将吏恇惑，监国将避位，国维自江上驰还，令勿宣读；议曰：『唐、鲁同宗，无亲疏之别；义兵同举，无先后之分。惟成功者帝耳。若一称臣，则江上诸将须听命于闽，如王之号令何』！上疏闽中曰；『国当大变，凡为高皇帝子孙，咸当协力誓图中兴。成功之后，入关者王；监国退守藩服，礼制昭然。若以伦敦叔侄定分，在今日原未假易。且监国当人心溃散之日，鸠集为难；一但退就藩服，人无所依。闽中鞭长莫及，猝然有变，则唇亡齿寒，悔将何及！臣老矣，惟社稷是图；岂若朝秦暮楚者举足左右为功名计哉』！隆武帝览疏，无如何也。寻马士英请朝监国，国维劾其十大罪；不许。士英乃入方国安军中，阮大铖亦至，构国安使杀闽中犒师佥都御史陆清源，夺其饷；国维闻之，叹曰：『自我戕毒，祸不远矣』！监国亦以清源之死虑闽中问罪，令国维抽师西御；自是江上之师愈弱。

　　丙戌（一六四六）六月，诸军尽溃，国安劫监国南行，国维振旅追扈。而国安已与马、阮谋执监国北降；监国乃航海，传命国维遏防四邑以图再举。国维遂归东阳。俄报义乌破，有劝入山观变者；叹曰：『误天下者，文山、迭山也』！作绝命诗三章，有『时去仍为朱氏鬼，精灵长傍孝陵坟』之句。衣冠跃入池中死，年五十有二。我朝赐专谥，曰「忠敏」。

　　朱大典字延之，一字未孩；金华人。家世贫贱。大典始读书，为人豪迈，好谈兵。举万历丙辰（一六一六）进士，除章邱知县。天启二年（一六二二），擢兵科给事中。客、魏假保护功，予荫袭；大典抗疏谏。出为福建副使，进右参政；以忧归。

　　崇祯三年（一六三○），起故官，莅山东；寻调天津。毛文龙之死也，其部将李九成、孔有德、有时、耿仲明、毛承禄等据登州叛，围莱州；山东巡抚徐从治中炮死。五年（一六三二）四月，擢大典右佥都御史代之。督主客兵数万，分总兵金国奇等为三路，携三日粮，抵新河南岸乱流以济；大败有德，兵围始解。追至登州，筑长围守之。城三面距山、一面距海，墙三十里而遥，东西俱抵海；贼不能出。十一月，李九成出战，降者泄其谋，官军馘之于阵；贼粮绝，恃水城可走，不降。大典命参将王之富、祖宽以轻骑夺其水门外护墙，贼大惧。大典谓贼必入海，请伏兵海道邀之；朝议未许。有德、仲明果于六年（一六三三）春，先后载子女、财帛由海道以降于我大清。游击刘良佐复穴城以火药崩其水门，降伪将七十五人，自缢、投海死者无算。贼平，进大典兵部右侍郎，世荫锦衣百户，巡抚如故。

　　八年（一六三五）正月，流贼陷凤阳，毁皇陵；总督杨一鹏被逮，诏大典总督漕运兼巡抚庐、凤、淮、扬四郡，移镇凤阳。在任三年，累着战功。十三年（一六四○），以救援湖广功，晋左侍郎。十四年（一六四一）六月，命大典总督江北及河南、湖广军务，仍镇凤阳。贼袁时中众数万横颍、亳间，大典率总兵刘良佐等击破之。是时卢象升、洪承畴皆以忤杨嗣昌受齮龁，而大典独无恙；论者颇以此启疑。

　　大典有保障功，而公私囊橐无所戒，为给事中方士亮等所劾。事未竟，而东阳许都之乱作；大典请出家财募兵，剿寇自效。居京口，集材官、剑客、西洋火药三百余筩。贼围金华，大典子万化募健儿御之；贼平而所募者不散。大典自京口驰驿，知县徐调元、在籍给事中姜应甲与大典有隙，阅都籍有万化名，乃言大典纵子通贼；诏逮治，籍其家充饷。会国变，止。刘宗周劝其募兵勤王，乃率兵三千至南京。给事中熊汝霖奏充为事官；吏部尚书徐石麒言：『大典虽贪，其人材足倚也。今湖南残破，可令为巡抚，练士卒、具粮糗，立功自效』。马士英觊其贿，拟旨切责；不得已，乃乞援于马、阮，始收其兵入卫，召为兵部左侍郎。御史郑瑜劾其前为总督时侵赃；得旨：『大典创立军府，士马岂容枵腹！岁饷几何，不必妄讦』。寻进尚书兼都察院右副都御史，提督上江漕粮军务。用是，不能自绝于马、阮矣。寻左兵犯阙，奉命偕大铖监黄得功军御之；加太子太保。得功死，走杭州；潞王亦降，乃还金华据城固守，监国鲁王就加东阁大学士。

　　金华与闽相近，隆武帝之在高墙也，大典为淮抚，尝白其冤；屡书招之入阁。辞曰：『钱塘一江扼要，吾去则谁司饷？唇亡齿寒，闽又何恃焉』！乃就加文华殿大学士，封婺安伯，督师浙东。或劝其子媳先行为善后计；曰：『吾子媳去，则一境无固志；是教之叛也。为天下者，乌得及其家』！大铖构之方国安，称大典家多财，索饷四万、围攻一月；监国传旨至再，始解散。比国安、大铖降，言愿破金华以自效。大典杀招抚使，与部将吴邦璇、何武固守三月。监军御史傅严为义乌强宗，请以子弟兵为援；泣许之，夜缒而出。国安以大炮攻城，城中亦以炮应，日哄如雷。已守者渐疲；城西门有新筑土未坚，大铖识其处，炮专攻之，城遂崩。子万化巷战，力尽见执；大典麾其爱妾、幼子及万化妻章氏投井。邦璇曰：『城中火药尚多，不可资敌；不若焚之为吾辈死所』！大典袖火绳示之曰：『此吾意也』！环坐库中，宾从侍者二十余人皆焚死。同时死者：同知叶向荣，城破，投野塘死。傅严；还至义乌死。都督蒋若来，力尽自刎死。浦江诸生张君正，自经于明伦堂死。又武进人郑邠馆，大典家；亦死。我朝赐大典通谥「烈愍」、严「节愍」、若来「忠烈」（向荣自有传）。

　　吴邦璇字睿玉，山阴世家子。习孙、吴法，受知于朱大典。鲁监国时，荐之守金、衢，官都督同知。监国航海，或约偕之闽；邦璇曰：『奉命守此，而他之吾不知也』。与大典协守金华至二十日，势不支；邦璇曰：『城中火药多，不可资敌，当为吾辈死所』！大典曰：『固吾意也』！即环坐武库中举火；火发作霹雳声，外兵骇而却走。妻傅氏，亦投缳死。

　　刘中藻字荐叔，福安人。崇祯庚辰（一六四○）进士，授行人。甲申（一六四四）之难，被榜掠；贼败，南归。

　　隆武帝立，以兵科给事中宣谕浙东；张国维、熊汝霖不奉诏。还至金华，朱大典客之；荐其才，召对称旨，擢右佥都御史，巡抚金、衢。团练獠民，时称能军。闽败，窜入括苍山中，纠众复庆元、泰顺、寿宁、福安、宁德、古田、罗源七县；请命监国，进兵部尚书兼东阁大学士。

　　中藻善抚循，激劝富人出财佐饷，士卒乐为用。郑彩专政，心勿善也。先是，隆武帝殂于汀州，其总兵官涂登华尚守福宁拒监国；命中藻移师攻之，登华未即降。钱肃乐以书晓之，登华遂诣郑彩降，彩使私人守之；中藻愠不可，遂有隙。监国使大学士沈宸荃解之，彩不听；中藻移驻福安，彩反掠其地。大兵乘之攻城；中藻善守，所杀伤四、五千人。

　　戊子（一六四八）冬十月，我军距城十里，下掘壕，环树以栅；城中求战不得。明年四月食尽；中藻知必陷，遂冠带坐堂上为文自祭，吞金屑死。我朝赐通谥，曰「烈愍」。同死者，兵科给事中钱肃范，肃乐弟也。邑举人连邦琪、缪士垧、方德新、贡生郭邦雍、陈瀚迅、幕友瓯宁吕天贶、部将卢某、董世上、张先，皆同日死。

　　中藻子思沛，时羁浦城狱中；闻父死，曰：『父死节，子可不继先志乎』！亦死（或曰：思沛即画网巾先生也。肃范另有传）。  
　 
卷第四十

　　前翰林院检讨加詹事府赞善衔六合徐鼒譔

　　列传第三十三

　　孙嘉绩（补） 熊汝霖（俞元良、陈希文、陈希友）　钱肃乐（弟肃范、肃遴、肃典、肃绣、从弟光绣）　沈宸荃 张肯堂（苏兆人、汝应元）

　　 孙嘉绩（补）熊汝霖（俞元良、陈希文、陈希友）

　　钱肃乐（弟肃范、肃遴、肃典、肃绣、从弟光绣）

　　沈宸荃张肯堂（苏兆人、汝应元）

　　孙嘉绩字硕肤，余姚人；大学士如游孙也。崇祯丁丑（一六三七）进士，授南京工部主事；召改兵部，擢职方员外郎，进郎中。以弗予太监高起潜世荫，被劾下狱；狱中从黄道周学「易」。会诸生有疏救道周者；帝益怒，立移锦衣狱。向与往来者，皆诡词以脱；嘉绩独直陈不讳，坐长系。刑部尚书徐石麒出之，戍金陵。

