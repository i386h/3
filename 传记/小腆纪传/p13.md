<!-- { "loadSidebar": true } -->
　　丁亥（十九日），我大清敬谨亲王尼堪奉命征楚、粤，抵湘潭；马进忠走宝庆。我兵复取衡州，李定国败走；尼堪追之，殁于阵，定国乃屯兵武冈。时上在安龙，日益穷促，将吏罕人臣礼。马吉翔掌戎政、庞天寿督勇卫营，谋逼上禅位可望；恶大学士吴贞毓之不附己也，嗾其党冷孟銋、吴象铉、方祚亨交章劾之。上知贞毓忠，寝不行。吉翔阴教可望札谕吉翔、天寿：内外机务归戎政、勇卫两衙门；中外惶惧。于是，御史胡士瑞与吏科给事中徐极、兵部员外林青阳、主事张镌、工部员外蔡演连章发其奸；上怒，两人求救于太后以免。可望又自设内阁六部官，铸八迭印，尽易旧印；立太庙，享太祖高皇帝主于中、张献忠主于左，而右则可望祖父也。拟国号曰「后明」。上闻之，益忧惧；密谓中官张福禄、全为国曰：『闻西宁王李定国已定广西、俘叛逆，军声丕振。出朕于险者，必此人也。欲下一敕令统兵入卫，若等能密图否』？二人言徐极、林青阳、张镌、蔡演、胡士瑞可与谋；趣告之，皆诺。以白贞毓，青阳请行。乃令佯乞假归葬，属员外蒋干昌撰敕、主事朱东旦书之、福禄等持入用宝；青阳即日间道赍敕行，故吉翔辈不之知也。

　　是月，常在郭氏以罪诛，赐巴东王某暨妃某氏自尽。

　　十二月，藤县复陷，总兵罗超死之；平乐陷，守将彭俊死之。封莫宗文为安仁伯。

　　是岁，可望杀宗室之在贵州者。

　　我大清顺治十年（癸巳、一六五三）春正月戊辰朔，上在安龙，称永历七年。

　　二月，我大清贝勒屯齐复取永州，李定国败走龙虎关；孙可望谋袭之，定国走广西。廉州复陷，守道王道光死之。

　　三月，杨国栋、莫宗文合兵攻常德，不克。可望自将追定国不及，与我大清兵遇于宝庆，大败走峒口；我大清兵亦引还。

　　是月，鲁王以海自去监国号；其将定西侯张名振以朱成功之师入长江、破京口，还驻崇明。

　　夏四月，降将郝尚久以潮州叛我大清来归。

　　五月，封杨时清征定侯。我大清兵攻海澄，朱成功御却之。

　　六月，上以林青阳久未还，将择使往促；吴贞毓举翰林孔目周官以对。都督郑允元曰：『假事出吉翔于外，庶有济也』。上乃命吉翔往梧州谒祭兴陵；而密遣周官赍敕诣定国，官涕泣受命。封朱成功为漳国公。

　　闰六月，李定国攻肇庆败绩，退驻柳州。总兵周金汤复遂溪。

　　秋七月，李定国再攻桂林，不克。孙可望闻定国之败也，遣冯双礼袭之；遇伏而败。

　　九月，我大清兵克潮州，郝尚久伏诛；朱成功遣兵救之，不及。

　　冬十月，吴川复陷、陈彝典、陈其策死之。

　　十二月，郴州复陷，巡抚朱俊臣死之。马吉翔奉命祭陵，途次微闻密敕事，属其弟雄飞出家赀赂提塘王爱秀求援。时吉翔党与布列，上孤立自危；乃以台省员缺，饬部考选。于月之二十四日临轩亲试，授蒋干昌、李元开简讨，张镌给事中，李颀、胡士瑞御史，杨锺、徐极等亦以资深加秩；群小益危惧。吉翔、爱秀白可望；可望疑吉翔亦与谋，遣郑国往南宁侦之。吉翔证青阳、周官事甚亟，于是徐极、杨锺、赵赓禹、蔡演、张镌、李颀、胡士瑞交章劾吉翔欺君卖国，天寿表里为奸；上敕廷臣议罪。天寿惧，与雄飞走贵阳。

　　我大清顺治十一年（甲午、一六五四）春正月壬辰朔，上在安龙，称永历八年。改云南为云兴府、辰州为沅兴府、沅州为黔兴府。孙可望疏请以刘文秀为大招讨，都督诸军东伐；文秀辞，强起之。

　　是月，江西广信九仙山寨陷，进士徐敬时等死之。前监国鲁王移居南澳。张名振复以舟师入长江，望祭孝陵。朱成功遣兵攻崇明，败绩；仁武伯平原将军姚志倬、定南伯徐仁爵死之。

　　二月，开科取士四十人，四川熊渭第一，授庶吉士；余授知县、教职有差。李定国复高州，降将张月复叛大清来归。孙可望既闻密敕事，使郑国械马吉翔至安龙与诸臣面质；挟吴贞毓入文华殿，胁上索主谋者。上不敢质言，谓『必外人假敕宝所为』。国怒目出，与庞天寿至朝房械贞毓并刑科给事中张镌、中军都督府左都督郑允元、大理寺丞杨锺、太仆寺少卿赵赓禹、翰林院检讨蒋干昌、李元开、吏科给事中徐极、江西道御史周允吉、广西道御史宗室议浘、福建道御史胡士瑞、兵部郎中朱东旦、工部郎中蔡演、内阁中书易士佳、吏部员外郎直诰敕房事任斗墟等十四人，系私室。中官张福禄、全为国愬于太后求救，天寿直入擒二人于坤宁宫外；太后与后稍问之，天寿怒诃径出。冷孟銋、朱企鋘、蒲缨、宋德亮逼上速具主名；上大悲愤曰：『汝等逼朕认出，朕知是谁』？翌日，以次拷镌等；诸臣不胜楚，皆自承。国又问皇上知否？演大声曰：『未经奏明』。乃复收系；以欺君误国、盗宝矫诏为罪报可望。可望请上亲裁；上无如何，下廷议。吏部侍郎张佐辰、刑部主事蒋御曦票旨，以镌、福禄、为国三人为首，凌迟；余为从，斩；贞毓以大臣，赐绞。吉翔、天寿谓后必知情，将废之，嗾主事萧尹陈往古废后事；上不许，事得已。可望憾定国益深；定国亦虑可望袭己，出掠雷、廉以避之。

　　夏四月，定国复罗定、新兴、石城、电白、阳江、阳春等县。六月，攻梧州。冬十月，围广州。

　　十一月，改都康、万承、安平、龙安诸州为府。

　　是月，朱成功奉表行在，遣兵援李定国于广东。

　　十二月，我大清命降将尚可喜、耿继茂援广州，定国败走。寻攻肇庆，不克。

　　是月，朱成功取漳州。

　　我大清顺治十二年（乙未、一六五五）春正月丙戌朔，上在安龙，称永历九年。

　　是月，朱成功取仙游；自置官属于中左所，改曰思明州。

　　二月，江南地震。李定国自高州退入南宁。刘文秀驻兵川南。

　　夏五月，刘文秀攻常德，败绩。

　　是月，张名振复舟山。

　　六月，江南地震。朱成功复揭阳，遂复普宁。我大清命郑亲王世子济度率师平海。朱成功堕安平镇及漳州府惠安、同安、南安三县城，回师厦门。

　　冬十一月，鲁太师定西侯张名振卒。

　　是岁，上在安龙涂苇薄以处，日食脱粟。守将承孙可望意，更相凌逼，挟弹骑马直入宫门；文吏乘舆过殿，呵之不下。仍改安龙为安隆；岁造开销银米册报可望，称『皇帝一员，月支若干；皇后一口，月支若干』。上亦隐忍之，苟延残喘而已。

　　我大清顺治十三年（丙申、一六五六）春正月庚辰朔，上在安龙，称永历十年。时李定国驻兵南宁，衰弱不振；孙可望遣总兵张明志、关有才袭之。定国用中书金维新、曹延生计，从田州小路出不意，败明志等军，降其众三千人；遂进趋安龙。

　　二月壬子（初三日），舟山城哭。

　　三月，孙可望闻田州之败，知李定国必至安龙，令白文选将兵迎上入贵州；太后闻之哭，从官皆哭。文选见之心动，度定国军且至，阴留候之；至则与连和，奉上由安南卫走云南，抵曲靖。时守滇者刘文秀也，亦怨可望；因偕扈入省垣。沐天波迎驾马龙驿，上居可望第。改云南府为滇都。论迎扈功，封定国为晋王、文秀为蜀王、文选为巩国公、王尚礼为保国公、王自奇为夔国公、贺九仪为保康侯、张虎为醇化伯，余进职有差；自尚礼以下皆可望心复、不为上用者，以其在云南、且拥重兵，故并封焉。以金维新为行在吏部侍郎兼左都御史、龚铭为行在兵部侍郎。加黔国公沐天波柱国少师。命马吉翔入阁办事如故。初，定国命靳统武执吉翔，将请诏治罪。吉翔则日夜媚统武及维新、铭，因得媚于定国；定国信之，因疏荐入阁办事。上不得已，从之。又雷跃龙、扶纲、张佐辰、王应龙、龚彝，皆可望党也；上欲安可望心，以跃龙、纲为大学士，佐辰吏部尚书，应龙工部尚书，彝户部左侍郎。遣白文选回贵阳慰谕可望。

　　夏四月，我大清兵攻厦门，复攻金门；朱成功御却之。

　　秋七月，义宁伯龙韬驻柳州以应李定国；寻败死。

　　是月，朱成功复闽安；进攻福州，败绩。

　　八月，我大清兵复取舟山，守将鲁英义伯阮骏、总督陈六御、总兵张晋爵、太常卿陈九征、副使俞师范、诚意伯裔孙刘永锡皆死之。前鲁户部主事王江复起兵四明山败绩，死之。

　　九月，辰州复陷。

　　冬十月，夔州巡抚邓希明、总兵张元凯降于我大清。

　　十二月，朱成功攻罗源、宁德，战于护国岭；我梅勒章京阿克襄殁于阵。

　　我大清顺治十四年（丁酉、一六五七）春正月甲辰朔，上在滇都，称永历十一年。

　　是月，朱成功攻温州。

　　二月甲申（十一日），皇子出阁讲学。

　　三月，定国公郑鸿逵卒于金门。

　　夏四月癸酉朔，上弘光帝谥曰「安宗简皇帝」、后曰「简皇后」，隆武帝谥曰「绍宗襄皇帝」、后曰「襄皇后」，皇考端皇帝谥曰「礼宗端皇帝」、皇嫡母王氏曰「端皇后」。下诏大赦。

　　是月，朱成功部将施举败绩于定海关，死之。

