<!-- { "loadSidebar": true } -->
　　丁丑（二十五日），我大清兵克扬州，督师兵部尚书大学士史可法、扬州知府任民育等死之。甘肃团练总兵官刘肇基及原任兵部右侍郎张伯鲸等俱遇害，总督兵部侍郎卫胤文、监纪主事何刚先后赴水死（详「忠义」传）。

　　戊寅（二十六日），召对群臣，王铎犹请经筵讲期。

　　五月壬午朔，以李彬为都察院右佥都御史，巡抚河南。

　　癸未（初二日），移惠王常润于嘉兴。黄得功击左梦庚于坂子矶，败之。

　　丙戌（初五日），进封黄得功靖国公，世袭。

　　丁亥（初六日），封郑鸿逵为靖卤伯。以杨文骢为都察院右佥都御史，巡抚常、镇。时士英与韩赞周、卢九德议各门下闸，辰开午闭。

　　戊子（初七日），集清议堂议事，预坐者十六人：马士英、王锋、蔡奕琛、陈于鼎、张捷、陈盟、张有誉、钱谦益、李乔、李沾、唐世济、杨维垣、秦镳、张孙振、钱增、赵之龙；各窃窃偶语，百官皆不得与。是日昼晦，大风雨；人心汹汹。我大清兵取瓜州；门栏桌椅结大筏，燃灯烛、施号炮，乱流而下。南岸以为北骑渡江也，炮石击之，日奏捷，辕门鼓角震天；京口民牛酒犒劳，欢舞腾发。

　　己丑（初八日），夜大雾，我大清兵从坎坛桥狭流轻舟飞渡。庚寅（初九日）黎明，升高阜，设亭幛，击鼓吹螺，我大清兵开闸放舟蔽江而南。诸军始觉，仓皇列阵甘露寺。铁骑冲之，悉溃；文骢走苏州、鸿逵与郑彩等入海。我大清兵遂取镇江。

　　辛卯（初十日），都中各城闭门。上集内官问计，韩赞周曰：『兵力单弱，守和无一可者；不若亲征，济则可以保社稷，不济亦可以全身』！上不听；集梨园子弟杂坐酣饮。漏二鼓，内官数十人跨马出通济门，赞周从之，文武百官无知者；宫娥、女优杂沓西华门外。昧爽，刘孔昭斩关走太平。

　　壬辰（十一日），马士英挟太后出奔杭州；兵民拥立北来太子于武英殿，殴王铎几死。

　　癸巳（十二日），上至太平，刘孔昭不纳；走芜湖，总兵黄斌卿已遁。上匿黄得功麾下总兵翁之琪舟中，往就得功营。仓卒无玺，以幅纸书官衔、姓名，命阮大铖、朱大典兼东阁大学士督师；以扬州府同知李继晟为右佥都御史，巡抚安庆。是日，总督京营忻城伯赵之龙具表迎降。

　　丙申（十五日），我大清兵营于城北，大学士蔡奕琛、王铎、礼部尚书钱兼益暨勋戚文武皆降。大臣殉难者：刑部尚书高倬自缢死。工部尚书何应瑞自缢不死，复自刎，为其子所持，终事不可考。吏部尚书张捷微行至鸡鸣寺，以佛幡自缢死（或曰捷闻百姓殴王铎，惧祸及自裁也）。左副都御史杨维垣偕其妾朱氏、孔氏自缢死（或曰维垣蹙二妾死，置三棺，中题「杨某之柩」而窍其下。夜遁至秣陵关，为怨家所杀）。礼部主事黄端伯、户部郎中刘成治、主事吴嘉胤、中书舍人龚廷祥、钦天监博士陈于阶、监生吴可箕等皆死之。

　　上将幸杭州，命朱大典、方国安以部兵先发，得功断后。未发，而叛将刘良佐引追兵至，得功自刎死。良佐麾军劫其营，将士仓卒谋渡而浮桥锁忽断，中军翁之琪投江死。左协总兵田雄入上舟负上，与右协总兵马得功出降。

　　丙午（二十五日），良佐挟上至南京。以无幔小轿入城，首蒙帕，衣蓝布衣，油扇掩面；百姓夹路唾骂，投瓦砾。乘马至内守备府见我豫王，叩头。豫王宴之灵璧侯府，坐北来太子下；赵之龙暨礼部八人与宴。豫王问北来太子事，上不答。豫王又曰：『我兵尚在扬州，汝何便走？自主之邪，抑人教之邪』？汗流浃背，俯首无言。终席，拘于江宁县。九月甲寅（初六日），北去。隆武帝立，遥上尊号曰「圣安皇帝」。明年五月，殂于北京；永历帝上谥曰「安宗简皇帝」。  
　 
卷第三

　　前翰林院检讨加詹事府赞善衔六合徐鼒譔

　　纪第三

　　隆武（附绍武）

　　 隆武（附绍武）

　　隆武帝，太祖九世孙也。讳聿键，小字长寿。其先唐定王桱，太祖第二十三子；封南阳。父器墭，唐世子；母毛氏。祖端王硕熿惑于嬖妾，欲立其爱子，囚世子于承奉司。王时年十二岁，亦从之读书；识大义，处患难而意气不挫。年二十有八，尚未请名。世子为其弟毒死，端王讳之。分守道陈奇瑜、知府王之桂谓之曰：『世子薨逝不明，又不立其子，事且露』！端王惧，请名；立为世孙。崇祯五年（壬申、一六三二），端王薨，王嗣位；年三十一矣。选妃曾氏，诸生曾文彦女。七年（甲戌、一六三四），流寇人河南，南阳当其冲；城庳薄，王捐千金修筑，知府陈俊豪弗授工；王以为言，诏逮俊豪下狱。已又援潞王例，乞增兵三千人，以陈永福为参将领之；不许。八年（一六三五）冬，贼再犯南阳。上疏言：『臣府护卫一千二百人，近制以其半为汴梁班军，给抚臣策使。惟明诏念郡城单弱、臣困扼，以全军见还』！思宗报之曰：『南阳番军班直，祖制已久；朕不敢变』。时海内多故，思宗思广罗贤俊；召见宗人，遴才擢官，以通宗禄之穷。发金匮书，得高皇帝制曰：『宗室子孙入为中朝官者，得以其阶换』。于是下诏援祖训，郡王子孙文武堪用者，考验授职。礼部右侍郎陈子壮执不可；王历引前代故事诋之，援据经传皆有本。王好尊宗藩礼统；总督卢象升过南阳不朝，劾奏之。又所建请，多与廷臣相抵牾；思宗亦不之善也。九年（一六三六）秋八月，京师戒严。王率护军勤王，又杀其两叔；汝南道周以兴止之，不听。至裕州，巡按御史杨绳武以闻；下旨切责。会前锋值寇，亡其内竖二人，乃返国。十一月，下部议；给事中冯可宾、锺玠议废为庶人，安置凤阳高墙。押发官同知张有度欲以槛车行，王自裁不殊。至凤阳，陵奄索贿不得，用祖制墩锁法以困苦之。王病几殆，曾妃割股以进，始愈。有司廪禄不时，资用乏绝。时有望气者以高墙中有天子气，言于淮抚路振飞；振飞假赈罪宗入墙见王，心异之。因言吏虐状，振飞疏请加恩罪宗，置吏无状者石应诏于法。会南都立，大赦，出高墙。礼部请复故爵，不许；命徙居广西之平乐府。

　　乙酉（一六四五）五月，行抵杭州，而南都已覆。王劝潞王监国，不听。时镇江总兵郑鸿逵、郑彩自京口，户部郎中苏观生自南都，胥会于杭。逵、彩与王语及国难，沾泣襟袂；二人奇之，令副将江美鳌、郑升卫入关。既闻杭州降，二人全师回闽，与巡抚张肯堂等议奉王监国。

　　六月甲戌（十三日），次浦城。

　　闰六月癸未（初三日），各官迎谒于水口驿，南安伯郑芝龙、礼部尚书黄道周及肯堂三上笺劝进。王出御用银百五十两葺行宫，令勿扰民。

　　丁亥（初七日），监国福州，建行在太庙、社稷。谕曰：『孤闻汉室再坠大统，犹系人心；唐宗三失长安，不改旧物。岂独其风俗醇固不忘累世之泽哉，亦其忠义感愤豪杰相激使之然也。孤少遭多难，勉事诗书；长痛妖氛，遂亲戎旅。亦以我太祖驱除群雄，功在百姓；而勍敌骜然，睥睨神器。为子孙者诚不忍守文自命，坐视其陵迟也。二十年来，狂寇荐惊，孤未尝兼味而食、重席而处。比方二载，两京继陷；天下藩服，委身奔窜。孤中夜卧起，垂涕纵横。诚得少康一旅之师，周平晋、郑之助，躬率天下以授彤弓，岂板荡哉！今幸南安芝龙、定卤鸿逵二大将军志切恢复，共赋无衣。一、二文臣以舂陵、琅琊之义过相推戴，登坛读誓，感动路人。呜呼！昔光武、昭烈皆起布衣，所遭绝续，与大敌为雠；而能正言举义，躬承旧业。况今神器乍倾，天命未改。孤以藩服，感愤间关；逢诸豪杰，应即投袂。知明赫之际，神人叶谟：上天所眷顾我太祖绍其子孙犹未艾也。「书」曰：「与治同道罔不兴」。「传」曰：「多助之至，天下顺之；得道者多助」。自闰六月初二日监国伊始，一切民间利病，许贤达条陈；孤将悉与维新，总其道揆，副海内喁喁之意焉』！鸿逵欲早正位以系人心；诸大臣言监国名正，出关尺寸，建号未迟。侍郎李长倩有「急出关、缓正位，示监国以无富天下之心」疏，芝龙亦固争以为不可。惟鸿逵曰：『不正位，无以厌众心以杜后起』！遂定议。

　　丁未（二十七日），祭告天地、祖宗，即皇帝位于南郊。以福建为福京、福州为天兴府、布政司为行殿。大赦，改元「隆武」。追尊皇考为皇帝、妣为皇后；遥上弘光帝专号曰「圣安皇帝」。诏曰：『朕以天步多艰，遭家末造；忧劳监国，又阅月于兹矣。天下勤王之师既已渐集，向义之心亦以渐起，匡复之谋渐有次第。朕方亲从行间鼓舞率励，以观厥成。而文武臣僚咸称「萃涣之义，贵于立君；宠绥之方，本乎天作。时哉不可失，天命靡不胜」！朕自缺然，未有丕绩以仰对上帝、克慰祖宗。而临安息辔，遵让无期；大小泛泛如河中之水，朕敢不黾勉以慰众志而副群望！朕稽载籍，汉光武闻子婴之信，以六月即位鄗南，即以是年为建武元年；昭烈闻山阳之信，以四月即位汉中，即以是年为章武元年。艰危之中，岂利大宝；亦惟是兴义执言，系我臣庶之故也。以今揆古，即以是年为隆武元年。其承天翊运定难功臣，悉以次第进爵，分茅胙土；其翊运宣猷守正文臣，亦以次第进级；孝秀耆宿、军民人等，俱依前谕优给。所在山川鬼神除淫祠外，皆遣官祭告，以示朕缵绪为天下请命之意焉』！进芝龙、鸿逵爵为侯，封郑芝豹澄济伯、郑彩永胜伯，赐号「奉天翊运、中兴宣力、定难守正功臣」。以黄道周为吏部尚书武英殿大学士，苏观生为吏部右侍郎兼东阁大学士，张肯堂为兵部尚书，何楷为户部尚书，周应期为刑部尚书，郑瑄为工部尚书，曹学佺为礼部尚书兼兰台馆学士。召旧辅何吾驺、蒋德璟、黄景昉、姜曰广、吴甡、高宏图，起朱继祚、林欲楫、路振飞、曾樱、熊开元、黄鸣俊、林增志、李先春、陈洪谧等入阁。

　　上少遭患难，慨然以复雠雪耻为务，布衣蔬食，不御酒肉。敕司礼监：行宫不得以金玉玩好陈设，器用瓷锡、帷幄衾褥皆布帛。后宫无嫔御，执事三十人而已。芝龙进美女十人，留之而绝不御。中宫懿旨选女厨十人，上以为扰民，不许。素好读书，博通典故；手撰三诏与鲁监国书，群臣皆莫能及。感振飞旧恩，募能致者赏千金、给五品秩。振飞至，拜太子太保、吏兵二部尚书、文渊阁大学士；官其子太平为兵部员外郎。开储贤馆，定十二科取士，以观生领之。爱郑芝龙子郑森才，赐国姓，改名成功；命提督禁旋，以驸马都尉体统行事：即延平王也。

