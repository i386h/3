<!-- { "loadSidebar": true } -->
　　胤锡既与廷臣水火，每有奏请，辄掣肘；发愤成疾。遗疏曰：『臣不自量，拟再合余烬，少收桑榆。不料请兵，则一营不发；若曰「堵阁臣而有兵则丰其羽翼也」。索饷，则一毫不与；若曰「堵阁臣而有饷则资其号召也」。致臣如穷山独夫，坐视疆场孔亟而无如何！一病不起，遂快群腹。臣但恨以万死不死之身，不能为皇上毕命疆场而死于枕席，是为恨也！臣死之后，乞皇上简任老成，用图恢复。如以李元胤、刘湘客、袁彭年、金堡、丁时魁、蒙正发作皇上心腹股肱，成败可虞；臣死，不胜遗憾矣』！冬十一月，卒。赠中极殿大学士、太傅兼太子太师、浔国公，谥「文襄」。

　　妾叶氏有遗孕，属部将常某；竟负托。可望之至粤迎驾也，执而数之曰：『堵制台何人？佣奴敢为此邪』！鞭之百。遗孕得不死云。  
　 
卷第三十

　　前翰林院检讨加詹事府赞善衔六合徐鼒譔

　　列传第二十三

　　王应熊 吕大器（子潜） 文安之

　　 王应熊吕大器（子潜）文安之

　　王应熊字非熊，巴县人。万历癸丑（一六一三）进士。天启中，历官詹事；以忧归。

　　崇祯三年（一六三○），召拜礼部右侍郎。疏论中官事，而语皆迎合帝旨，以是蒙眷注；给事中冯元飙发其贪污状，帝不省。应熊博学多才，熟谙典故。性溪刻强很，人多畏之。周延儒、温体仁援以自助；及延儒罢，而体仁援益力。六年（一六三三）冬，廷推阁臣，应熊不与，特旨擢礼部尚书兼东阁大学士；命下，朝野胥骇。八年（一六三五）正月，流寇陷凤阳，毁皇陵。巡抚杨一鹏，应熊座主也；巡按吴振缨，体仁姻也。二人恐帝震怒，留一鹏、振缨疏未上，俟恢复报，同上之；拟旨，令抚按戴罪。范淑泰劾其改一鹏疏月日欺诳状；应熊亦屡疏辨。最后，给事中何楷奏言：『故事：奏章非奉旨，邸报不许抄传。臣疏于十四日奉旨，应熊乃于十三日奏辨；旨未下，应熊何由知？且旨未由科钞，先送锦衣堂上，是疏可不由科钞矣』。应熊始具疏引罪；因言：『以阁臣钞阁疏，与外廷少异；身受指摘，与探他人事少异』。帝卒恶其漏泄，下应熊家人及直日中书七人于狱。狱具，家人戍边，中书贬二秩；应熊乃乞休去。延儒再召，力引之；应熊未至而延儒已罢归。比应熊至，请召对，不许；请归田，许之。乃渐沮归。

　　南都立，以张献忠残破四川，改应熊兵部尚书兼文渊阁大学士，总督川、湖、云、贵军务。应熊疏言：『蜀境西北接郧东，抵夷陵；西南由建昌，通云南；东南由遵义，通贵州。今寇踞成都，蜀人殆无孑遗。议者谓李贼在陕，献忠必不北向。然李贼自七月入蜀，虚喝保宁、顺庆之吏民而制之；一旦为献贼所驱，则献忠之无顾畏可知矣。川陕总督宜提兵复保宁，牵贼北顾，臣得合黔、滇之力以捣其空虚。广西、郧阳许臣节制，则缓急可以呼应。臣名总督四省，而兵止于黔、饷止于滇，不几轻视巨寇乎』？乃命楚、郧、贵、广悉听节制。应熊又劾巡抚马体干纵兵淫掠，下所司逮讯。命未达而南都亡，应熊在蜀不能有所为。曾英请屯田重庆，亦不许。久之，参将杨展等复川南州县，应熊始会总督樊一蘅檄诸路并进，驻遵义。

　　丙戌（一六四六）冬，献贼死；其党孙可望以余众陷佛图关，犯重庆。英与体干皆力战死，而应熊弃遵义遁入毕节卫。未几，卒。一子阳禧，死于兵；竟无后。

　　吕大器字俨若，四川遂宁人。崇祯戊辰（一六二八）进士，授行人。擢吏部主事，乞假归。以邑城庳恶，倡率修筑。工甫完而贼至，佐有司拒守，城获全；增秩一等。出为关南道参议，迁固原副使；讨长武贼，以穴地火攻法灭之。十四年（一六四一），擢右佥都御史，巡抚甘肃；劾罢总兵柴时华。数破敌，西陲略定。十五年（一六四二）六月，擢兵部添注右侍郎。

　　大器负才，性刚躁，善避事。见天下多故，惧当军旅任，以「五不堪、四不可」自揭吏科；言己好酒色、近财，必不可用。给事中某劾之。诏趣令入京，诡称疾不至；严旨切责，亦不至，命所司察奏。明年三月，始至；命以本官兼右佥都御史，总督保定、山东、河北军务。螺山之败，大器所部无失；增俸一等。未几，以保定息警，罢总督官，特设江西、湖广、应天、安庆总督驻九江，大器任之。左良玉以侯恂故，疑大器图己，札九江称疾不进；大器诣榻前慰劳，疑稍释。已而所部兵与良玉兵私斗，焚南昌关厢；廷议改大器南京兵部右侍郎兼礼部事，以袁继咸代之。

　　南中之议立君也，大器主钱谦益、雷演祚言，立潞王常淓；议未定，而马士英及诸将拥福王至。王既立，迁大器吏部左侍郎。李沾以恶张慎言故，迁怒大器；上「勋臣愤激有因疏」云：『当马士英手札迎立皇上，黎明集议，大器绾礼、兵二部印，纡回不前。刘孔昭怒形于色，臣等面折大器，因得俯首就列。清晨迎驾，大器又欲停留。文臣启事屡登、武臣封爵未定，所以有殿上之争也』。上曰：『效忠定策诸臣，朕已鉴知；余不必深求』。大器遂乞罢，不许。既士英与孔昭比，欲尽起「逆案」诸人，先荐阮大铖。大器知必不为时所容，乃倡言以攻士英；疏曰：『近年温、周擅权，老成凋谢；奸庸偾事，中原陆沈。皇上中兴，一时云蒸蔚起；不意马士英浊乱纪纲、颠倒邪正！士英非以贿败遣戍、借名知兵而为凤督者哉？重兵入朝，腼颜政府。南国从来蔼蔼，一经唆拨，而殿陛喑哑叱咤者，藐至尊为赘旒矣。「逆案」一书先帝手定，而士英悍然不顾；目无先帝，何论陛下！且士英有何劳绩？倏而尚书宫保、倏而金吾世荫，其子以铜臭列衔都督、女弟之夫未履行阵冒授总戎；若越其杰、田仰、杨文骢等皆先朝罪人，尽登膴仕。名器僭越，莫此为甚！总之，吴甡、郑三俊，臣不谓无一事之失，而端方亮直，终为海内正人之归；士英、大铖，臣不谓无一技之长，而奸回邪慝，终为宗社无穷之祸』。疏入，上勖以和衷体国。会刘泽清又劾其心怀异图，遂致仕去。大器虑有后祸，以手书「监国告庙文」送内阁，明无他意。士英憾未释，嗾李沾复劾之。遂削籍，命法司逮治；而蜀地尽失，无可踪迹焉。

　　丙戌（一六四六）八月，隆武帝殂于汀州；两广总督丁魁楚、巡抚瞿式耜议奉桂王监国，大器与推戴，进东阁大学士兼兵部尚书。王奔梧州，大器弃官入蜀。戊子（一六四八），督师王应熊卒于毕节卫；进大器少傅代之，赐剑便宜行事。时朱容藩谋据蜀，自称「监国荡寇将军」；李占春为其所惑。按部至涪州，占春来谒；大器察其可用，深相结，劝其诛容藩自赎。占春感悟，容藩因败死。大器欲遍观诸将能否，入遵义。王祥具橐鞬迎甚恭，大器知其无能为；太息谓李干德曰：『杨展志大而疏，袁、武忍而好杀，祥尤庸懦不足仗；蜀事尚可为乎』？一日，于石柱司夜遁，走黔之独山州；郁郁疽发背。明年，卒于都匀；谥「文肃」。

　　子潜，字孔昭；癸未进士。隐居湖州，不仕。

　　文安之字汝止，夷陵人。天启壬戌（一六二二）进士，授庶吉士；进检讨，改南京国子司业，转祭酒。为薛国观所构，削籍归。弘光时，起詹事；隆武时，拜礼部尚书。皆以兵戈转侧，辞不赴。永历帝立，以瞿式耜荐，与王锡衮并拜东阁大学士；亦不赴。

　　庚寅（一六五○）六月，上在梧州；严起恒为首辅，王化澄、朱天麟次之。安之至，起恒让之居首辅，而己处其下。孙可望再乞「秦」封，安之持不予。后桂林破，上奔南宁。大兵日逼，云南又不可往；念川中诸镇兵颇强，欲结之共奖王室。自请督师，加诸镇封爵；上从之。加太子太保兼吏、兵二部尚书，总督川、湖诸路军务，赐尚方剑便宜从事；进诸将王光兴、郝永忠、刘体仁、袁宗第、李来亨、党守素、王友进、塔天宝、马云翔、郝珍、李复荣、及谭宏、谭诣、谭文等十六营爵皆公侯，即命安之赍敕印行。可望闻而恶之，又衔其阻封议，遣兵伺于都匀止之，夺诸将敕印。留数月，安之乘间走贵州，将谒上于安龙；可望坐以罪，戍之毕节卫。

　　先是，可望设六部翰林等官，以任僎、范矿、马兆义、万年策为吏、户、礼、兵尚书并加「行营」之号，而僎最宠；后与方于宣屡词劝进，可望令待上入黔议之。上久驻安龙，可望遂自设内阁九卿等官，以安之为东阁大学士；安之不为用，走依刘体仁等以居。时李赤心、高必正窜广西宾、横、南宁间；赤心死，养子来亨代领其众，推必正为主。已而必正亦死，食且尽；畏大兵来逼，率众走川东，分据川、湖间耕田自给。川中旧将王光兴、谭宏等附之，众犹数十万。及己亥（一六五九）正月，上奔永昌；安之率体仁、宗第、来亨十六营由水道袭重庆以救滇。会谭宏、谭诣劫杀谭文，诸将不服；安之欲讨之，宏、诣遂以所部降于我大清。于是，诸镇尽散去。时上已入缅甸，地尽亡；安之郁郁，寻卒。  
卷第三十一

　　前翰林院检讨加詹事府赞善衔六合徐鼒譔

　　列传第二十四

　　吴炳（侯伟时等） 严起恒（杨鼎和等、张载述） 朱天麟 杨畏知（王锡衮）　吴贞毓（张镌等、任斗墟） 郭之奇（杨祥）

　　 吴炳（侯伟时等）严起恒（杨鼎和等、张载述）朱天麟杨畏知（王锡衮）

　　吴贞毓（张镌等、任斗墟）郭之奇（杨祥）

　　吴炳，宜兴人。万历丙辰（一六一六）进士，授蒲圻知县，历官江西提学副使。江西失，流寓广东。永历帝擢为礼部右侍郎；从至桂林，令以本官兼东阁大学士入直，仍掌部事。又从至武冈；警报至，上仓卒奔靖州，命炳扈太子出走城步，吏部考功司主事侯伟时从焉。既至，城已失，同被大兵所获。说之降，不屈；械送衡州，炳自尽于湘山寺；伟时补官纔数月，亦死之。我朝赐通谥，曰「忠节」。

　　侯伟时，公安人。崇祯中进士，官吏部主事。京师陷，污贼命；败，南还。永历丁亥（一六四七），授考功司。八月，王师入奉天府，与吴炳同被执；不屈死。赵廷璧，内乡人；官长沙佥事。率妻古氏、子燝、子妇马氏，俱自尽。刘佐，嶍峨人；官湖广布政司参议。邱懋朴，新添（？）人；官荆州佥事。俱遇兵死。我朝赐伟时通谥「烈愍」，廷璧、佐、懋朴俱「节愍」。

