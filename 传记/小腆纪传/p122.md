<!-- { "loadSidebar": true } -->
　　明年三月，北来太子事起；良玉疏言：『东宫之来，吴三桂实有符验。史可法明知之而不敢言，此岂大臣之道！满朝诸臣但知逢君，罔惜大体。前者李贼逆乱，尚锡王封；何至一家视同仇敌！明知穷究并无别情，必欲展转株求，使皇上忘屋乌之德、臣下绝委裘之义。普天同怨，皇上独与二、三奸臣保守天下，无是理也』！初，黄澍之被逮也，阴讽将土哗，欲索饷南京；澍复日以清君侧为请。良玉念所将皆乱人、降卒，幸假天子声号相縻系，恐东下则散走不可复制；未之许也。既而太子事中外讙哗；又李自成弃陕入楚，兵日逼。良玉心动，澍乃召三十六营大将与之盟；良玉方沈吟未决，中一将拂衣起曰：『疑事毋成！若主帅必不动者，某等请自行之』！良玉不得已，乃称奉太子密诏，驰檄具疏声明士英七大罪（详载「纪年」，不具录）；举兵东下。自汉口达蕲州二百里，舳舻相接。邀楚督何腾蛟与俱，腾蛟赴水免。过九江，邀江督袁继咸，继咸责以大义；良玉约不破城，驻军俟命。而继咸部将郝效忠已与左兵通，入城纵火。时良玉疾已剧，见岸上火起，报云城已破；左右曰：『袁兵烧营自破其城』！良玉骂曰：『此是我兵耳』！大悔恨；椎胸叹曰：『吾负临侯』（临侯者，继咸字也）！呕血数升，病遂革；召诸将谓曰：『吾不能报效朝廷，诸军又不甚用吾法度，愤懑至此。自念二十年来，辛苦戮力，成就此军。吾殁之后，出死力以捍封疆，上也；守一地以自效，次也。若散而各走，不惟负国，且羞吾军；良玉死不瞑目矣』！诸将皆哭，请刑牲誓。后营总兵惠登相当歃，拔佩刀横膝上曰：『我公百年后，有不服副元帅号令者，齿此剑』！诸将皆曰：『诺』（副元帅谓梦庚也）！登相固降寇，所谓过天星者；感良玉再造力，有忠实心。

　　良玉殁后七日，军东下；登相率其黑旗军殿舟行，不近岸，有纪略。而前锋中军大乱，所至焚掠；登相大诟曰：『若此，则不如我前日为流贼；其如先帅末命何』！撤其军返。梦庚见黑旗船西上，自以轻舸追之。登相大恸，以梦庚不足共事，引其兵绝江而去；梦庚遂陷湖口、建德、彭泽、东流、安庆。四月壬戌（初十日），黄斌卿等败之铜陵；五月癸未（初二日），黄得功再败之坂子畿。梦庚乃以所部三十六营偕黄澍降于我大清英亲王军前；南都寻亡。

　　刘泽清字鹤洲，曹县人。以将材，授辽东宁前卫守备；迁山东都司佥书，加参将。崇祯三年（一六三○），大清兵攻铁厂，欲据以绝丰润粮道；援守三屯总兵杨肇基遣泽清来援。未至铁厂十五里，遇大兵力战，自辰至午不决；得济师，转战至遵化夹击，遂得入城。叙功，加二级至副总兵。六年（一六三三）迁总兵；其冬，加左都督。九年（一六三六），京师戒严，统兵入卫；加太子太师。十三年（一六四○）五月，山东大饥，民相聚为寇；命泽清会总兵杨御蕃兵剿捕之。八月，降右都督，镇守山东。泽清白面朱唇，甚美；将略无所长，惟声色、货利之是好。尝率五千人渡河救汴；壁垒未成，贼来争，相持三日，互有杀伤。忽拔营去，惶遽奔迸，士卒争舟多溺死。

　　十六年（一六四三）七月，请于青、登诸山开矿煎银；诏巡抚设法。明年二月，移镇彰德，不奉诏；而虚报捷。命以兵扼真定，又不从。大掠临清南下，所至焚劫一空。给事中韩如愈尝疏论泽清不法事，泽清赂以重币弗纳，加诮让；至是，如愈以催饷过东昌戴家庙，泽清遣兵劫杀之于道，无敢上闻者。

　　京师陷，泽清南走。寻弘光帝立，以泽清与黄得功、高杰、刘良佐为四镇。泽清封东平伯，辖淮、海十一州县，驻淮安；良佐亦封广昌伯，辖凤、寿九州岛县，驻临淮。良佐字明辅，大同左卫人。初与高杰同居李自成麾下，杰护内营、良佐护外营。杰降后，良佐亦归朝（或曰故淮督朱大典部将也）。崇祯十年（一六三七），流贼罗汝才合其党摇天动等众二十余万分屯柏乡之练潭、石井，良佐同总兵牟文绶击败之。又屡败革、左、袁时中，护祖陵有功；积官至总兵。十五年（一六四二），同黄得功大败张献忠于潜山。尝乘花马陷阵，故亦号「花马刘」云。时与泽清并封伯；泽清自云先帝已封伯而诏不达，是冬独进爵为侯。时武臣各占封地，赋入不以上供，恣其所用；封疆、兵事置不问。泽清干预朝政，排挤异己，所言尤狂悖。上初立，即援靖康故事请以今岁五月改元，请宥故辅周延儒助饷赃银，请禁巡按不得访拿追赃，请严缉故总督候恂及其子方域，又荐降贼臣钱位坤、黄国琦、施凤仪、时敏；朝廷皆曲意从之。已复与马士英相表里，疏攻侍郎吕大器而荐张捷、邹之麟、张孙振、刘光斗及在逃督抚之王永吉、郭景昌。都御史刘宗周尝劾四镇跋扈状，泽清遂具疏痛诋之，言『宗周劝往凤阳，为谋不忠、料事不智；抗疏称「孤臣」，无礼；阴挠恢复，不义；欲诛臣等激变士心，召生灵之祸，不仁』。疏未下，复草一疏，并署黄得功、高杰暨良佐名上之；言『诸人往以梃击、红丸，谋害皇祖母、皇考。今岁迎立时，又力戴疏藩、诋诬圣德，非臣等与马士英、朱国弼歃血订盟，书约可法翊戴，则天位久属他人。宗周谋危圣躬，已见于驻凤阳一疏。凤阳无城郭，止有高墙；陛下新承大统，欲安置于烽火凶危之地。此必非宗周一人逆谋，乃姜曰广、吴甡合谋也。曰广心雄胆大、行诡言坚，不快陛下之得位，故密通死党宗周先翦除内外翊戴诸忠，然后迫劫乘舆迁居耳。乞逮曰广、甡、宗周三奸付法司，明正其谋危君父之罪。如甡等入都，臣等即渡江赴阙面诘其奸，正「春秋」讨贼之义』。疏入，举朝大骇。先是，泽清录稿示杰；杰曰：『我辈武人，乃预朝事邪』？得功亦驰奏不预闻。士英尼之，不上。史可法不平，以诸镇不知入告；泽清闻之，即言『疏实己出，而良佐知状。可法驳议，是何居心』？良佐党于泽清，亦疏言『宗周力持「三案」，为门户主盟；倡义亲征，图晁错之自为居守、司马懿之闭城拒君。陛下既不为诸奸所容，莫若顺成其志，暂幸凤阳』！朝廷不得已，温诏解之。泽清益横，选义坊之健者入部，肆掠于野。巡抚田仰无如何，乃为请饷；上曰：『东南额饷不满五百万，江北已给三百六十万，岂能以有限之财供无已之求』！不许。或问泽清：『敌来则若何』？曰：『吾立福主，此地供吾休息。万一有事，则择江南一善地去耳』！

　　泽清粗解文义，费千金构水阁，招诸生吟咏歌颂，奏请安流寓诸生于淮安府学以便科举。而性残忍；平居蓄两猿，一日宴其故人子，酌酒金瓯中，呼猿捧之跪送客，客以猿状狰狞，逡巡不敢受，泽清笑曰：『若怖乎』！命取囚来扑阶下，剜其肝脑和酒置瓯中，付猿捧之前，饮嚼立尽，颜色自若。尝与副总兵刘孔和有违言，即拉杀之；构淮安守将邱磊于史可法，致之死。

　　初与高杰善，明年杰死，即与得功、良佐谋分其众；朝议不许。乃于其间大治淮邸，极宫室之盛，以钟鼓美人充之。闻左兵起，托名勤王，大掠而东。我大清豫亲王围扬州，命都统准塔分兵趋淮安；泽清率总兵马化豹等迎降。寻良佐亦解甲归命，且请擒弘光帝自效；导王师追至芜湖，挟之以归。

　　顺治五年（一六四八），泽清以谋叛诛（良佐事，见「国史」「贰臣传」）（补）。

　　沙定洲者，阿迷土司普明声部将也。明声死，妻万氏抚有其众；万淫而狡，尝召部下丁壮入侍，其将沙源之子定海、定洲皆与之私。久之，无以服众，竟赘定海为婿；已复厌其朴陋，而定洲年少白晰，乃杀定海而赘定洲。明声之子普服远耻之，遂分寨以居。未几，服远忧抑死；定洲遂兼为阿迷土司。

　　乙酉（一六四五），元谋土司吾必奎反，定洲奉调领兵会剿；至则必奎已伏法。定洲自以徒来无功，逡巡城外，不即归。有奸民饶希之、余锡朋尝往来黔国公沐天波第中，以货宝玩为名，累负天波金巨万无以偿；因诣各土司营，夸沐氏富埒国。定洲心动，阴结城中土司阮韵嘉、张国用、袁士宏等为应，以十二月朔入城辞行；入门，辄呼噪焚劫，天波逸而家属皆死。定洲遂尽得沐氏所有，盘踞省城。劫巡抚吴兆元，题请代天波镇滇；至禄丰，执前大学士王锡衮于家：皆不屈，拘之别室，夺其印以伪疏入告福京，遂行府事。

　　万氏闻定洲之乱也，惊曰：『吾家当败此贼手』！谋自至省，执以投诚。既至，见其声焰赫然，尊若王者；又大喜过望。定洲遂悉兵追天波。时金沧副使杨畏知以监军驻楚雄，教天波西走永昌，使楚雄得为备，为首尾牵制之策；天波从之。定洲至楚雄，城闭不得入；畏知绐之曰：『若定永昌还，朝命当已下；吾当以礼见之耳』！定洲遂去。遣其党王朔、李日芳等分攻大理、蒙化陷之，屠杀万计。畏知乘间撤城外居民入城，清野筑陴；檄调汉土兵马，远近应之。明年丙戌（一六四六），贼闻楚雄设守，又迤东龙在田、禄永命各自完保，因不敢至永昌，还攻楚雄；不能下，发巨炮击之。姻焰冲城上，群蛮欢呼谓：『杨公死矣』！须臾烟散，则杨公端坐城楼如故；惊以为神，稍稍引去。东攻石屏，在田御却之；转攻宁州，破之，永命自杀。乘势下嶍峨，土官王克猷走死。在田闻之惧，与其党许名臣弃石屏，窜入大理；于是迤东诸县尽陷。乃复引兵攻楚雄，分兵为七十二营、每七营各为一大营屯之，环城凿濠为久困计。而城中守益坚，终不能克。

