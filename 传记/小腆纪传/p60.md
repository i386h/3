<!-- { "loadSidebar": true } -->
　　庚寅（一六五○），两粤继陷，上入滇；兴还守文村，且耕且屯，负固逾十一年。我大帅屡购之，终不得要领。我平南王幕下客金光者，奇士也；兴闻其名，使将卒嫚骂曰：『若陈兵百万亦奚益；金某来，则我出矣』！守陴者以告帅，置弗问；积日嫚骂如故。金闻之，浩然请行；帅曰：『蛮语耳，鸟乎信』！金请之坚。帅欲以兵从；曰：『兵则吾岂敢，吾无生还矣』！乃呼老兵一，跨羸马导至村口。守者见之，匆匆入；有顷，令易笋轝进。径数里，甲仗糗茭积山。兴出迓，问『骑几何』？曰：『一』。『从者几何』？曰：『一』。兴笑曰：『子何信之深也』？金曰：『公先我信，我安得不信』！乃升堂燕饮，驩若平生。酒半，兴起挥涕曰：『吾祖宗累世受明恩，约束外藩，于兹二百八十余年矣。曩者借兵雪故主雠，今天不祚明矣！虽然，兴岂能为降将军者邪』！语未既，突一人启扉出，则故侍郎王应华也。金与有旧，携手载拜；于邑不能声。饮凡三日；既而兴复举酒曰：『吾之所以必乞君莅兹土者，将以明吾不背故主之诚耳。子谨厚有胆；既来，吾当践所说』！命其五子出拜，洗盏更酌；捻须裂眦，大呼曰：『兴不能回天，命也！死而有灵，藉子以「大明虎贲将军王兴之墓」作十字碑，则幸矣』！乃大集所部，给资使散归农；自召妻及妾十五人登层楼，手爇连珠炮焚死。金携其五子，纳敕印、田土、户籍。愿降者，以次赴军前听用；然大半皆浮海去焉。我朝赐通谥，曰「烈愍」。  
卷第三十七

　　前翰林院检讨加詹事府赞善衔六合徐鼒譔

　　列传第三十

　　李定国（白文选） 刘文秀

　　 李定国（白文选）刘文秀

　　李定国字鸿远，延安人。与孙可望、艾能奇、刘文秀同为献贼义子，赐张姓。献贼性喜杀，乱蜀时立赏格：凡部卒日得男壮手二百双者授把总，女倍之、童稚不计；官以次进阶。寅出酉还，以为常。可望辈遂皆至将军。

　　岁丙戌（一六四六），我大清兵戮献贼于西充之凤凰坡；定国时伪称抚南将军，与可望、能奇、文秀及伪都督白文选、冯双礼等招集残寇，由重庆南窜。明年丁亥（一六四七）春，破遵义，入贵州。可望赴云南救沙定洲之乱，令定国分兵袭临安。临安为沙部李阿楚驻守，拒战甚力。定国穴地置炮，崩其城；阿楚赴火死，城中士民悉被屠。遂围晋宁及昆阳、呈贡、归化，晋宁知州冷阳春、呈贡知县夏祖训等俱死之。江川知县周柔强率兵拒于抚仙湖，战败，一军尽歼。迤东诸郡屠戮之惨，不亚于蜀也。

　　时永历帝立肇庆，诏令不及至滇，可望乃妄自尊；还至黔中自称平东王，定国等亦皆自名为王。置四王府，尽撤昆阳、呈贡二城砖石为之。可望谋窃大号，然定国、能奇辈犹侪视之；定国尤倔强，遇事相抗。可望思所以示威，与文秀密为计；于己丑（一六四九）春以演武，当场缚定国，声其罪，杖之百。已复相抱哭，令取沙定洲自赎。定国心憾之，念兄事久，未可造次发难；辄领所部驰至普洱讨定洲，围以木城，绝其水道。阅五旬，诸蛮惧，降者相续，乃擒定洲及其属数百人以出；回至省，剥其皮，号令通衢。黔国公沐天波来，具礼谢雪不共雠；凡滇人之撄沙毒者，咸称快焉。定国既并蛮部，声势益强；可望遂无以为制，独霸之念于是乎沮。会闻粤东有君，乃具表奉朔求封爵；孙、李之隙自此始。

　　永历帝初封定国为侯，寻进公。壬辰（一六五二）春，上居安龙；我大清遣定南王孔有德统师南伐。有德分重兵驻柳州为声援，己以七百骑趋河池州入黔。可望请以定国出楚，征卤将军冯双礼副之，率步骑八万出楚；连复沅、靖，杀我总兵杨国勋。进攻湖南，我续顺公沈永忠弃宝庆，退保湘潭。定国时驻兵武冈，侦知桂林空虚，乃分遣西胜营张胜、铁骑右营郭有名率精兵由西延大埠头便道趋严关，而令双礼率前军都督高存恩、铁骑前营王会、武安营陈国能、天威营高文贵、坐营靳统武合兵先进；败王师于驿湖，斩骁将李四，进薄全州。定国自率右军都督王之邦、金吾营刘之讲、左协营吴子圣、武英营廖鱼、标骑左营卜宁合兵继进，途接驿湖之报，虑全州之众奔逸、并力于桂林也，传令全州傅城者无急攻；令未至而全州已下，乃令己军过全州者急过毋入，双礼诸军亦出城合进。时张胜、郭有名已至严关，与定国军相距十里；约曰：『敌至，则举炮传警』！薄暮闻炮，诸军欲赴之；定国曰：『无庸』！俟之寂然；盖有德遣救全州之兵，见明兵已营关上，旋退去也。明日，王师至关下；胜传炮，定国令诸军蓐食传麾。甫交锋，象偾归，定国斩驭象者；诸军奋勇前进，象亦突阵。王师大奔，死亡不可胜计；天大雷雨，横尸遍野。追及于大榕江；有德急入桂林，定国昼夜环攻。七月癸酉（初四日），克之，有德自杀；叛将陈邦博及其子曾禹、祖秘希、孔承先、孙龙、孙延世、曾盛、董英、袁道光等被执，并伏诛。庚辰（十一日）取永州，杀我守将纪国相、邓胤昌、姚杰等数十人，进复梧州。十一月辛巳（十三日），克衡州。我大清命敬谨亲王尼堪督师进讨，遇于衡州城下，大战竟日；定国不能支，败走。尼堪乘胜逐北，遇伏殁于阵；定国收兵屯武冈。

　　方捷书发自桂林也，其人穷日夜易马而奔。既至贵阳，直入殿墀，下马卧地不能起；灌以汤药乃苏，探怀中，出捷书。于是大宴三日；可望题请封定国为西宁郡王兼行军都招讨、冯双礼为兴国侯，遣检讨方于宣、中书杨惺光赍敕犒军，行有日矣。而诸军之入楚也，独可望之护军称「驾前军」者，不发；驾前军者固选锋，闻桂林之捷，生妒心曰：『北兵本易杀，我辈独不得一当』！又定国多取金帛，上所卤获惟孔有德金印、金册、人■〈艹浸〉数捆，官库财物估价仅盈万。冯双礼以是不服，密启可望，言『定国专后，恐难制』！诸往来使命者又多增饰喜怒，谓『定国闻郡王封，滋不悦；曰：「封赏出自天子，奈何以王封王」』！于是可望益忌之。而是时定国军威壮盛，不复可制；可望忿甚。已闻衡州之败，遣使召赴沅州议事；说者曰：『此伪游云梦计耳』！龚彝亦致书定国曰：『来必不免』！定国因止不行；率所部走广西，涕泣谓其下曰：『不幸少陷军中，备尝险阻！思立尺寸功，匡扶王室，垂名不朽。今甫得斩名王、奏大捷，而猜忌四起！且我与抚南弟同起云南，一旦絓误，辄遭废弃；忌我当必尤甚！我妻子俱在云南，岂得已而奔哉』！诸营闻之，有引军从者。明年，可望自将精骑追之，猝与大兵遇于宝庆，大败；大兵亦引还，定国遂据守粤西。

　　时上在安龙，日就穷促，而可望逆谋益亟；上乃密与大学士吴贞毓、中官张福禄、全为国等谋遣给事中林青阳赍敕赴定国营进封晋王，令统兵入扈。定国奉诏感泣，许以身报；上复铸「屏翰亲臣」金印赐之。已而马吉翔泄其谋，自贞毓而下十八人俱被害；可望憾定国益深。定国亦恐其来袭，出掠廉、雷以避之；破高州，进攻新会，为大兵所败。可望闻定国败驻柳州，命冯双礼袭之；定国烧粮走。双礼谓其怯也，追之，遇伏被擒；定国礼而释之，由是双礼倾心于定国焉。明年，定国退驻南宁，衰弱不振；可望遣总兵张明志、关有才袭之。定国计无所出，中书金维新、曹延生日：『明志等兵虽多，皆帅主旧部下，安敢相敌！今以奇兵袭之，彼不虞我之至也，且惊而溃。我乘胜至安龙，迎皇上入云南；美名厚实兼收之矣』！定国然之。率靳统武、高文贵等集兵万人，拔寨从小路行五日，出明志营后，猝冲之，明志军大乱；降其众三千人，进趋安龙。可望侦知，趣令白文选劫上赴黔；文选竟与定国连和，奉上由安南卫西趋云南。滇中守将刘文秀亦怨可望，共迎上入城，居可望第。定国亟令收吉翔；吉翔复媚事之，以免（详「吉翔传」）。论功，封文秀为蜀王、文选巩昌王。文选还黔，可望怒其二于定国也，夺其众而鞿之；然以家口在滇，未敢反。丁酉（一六五七）夏，上命张虎归其妻子；秋七月，遂举兵反。九月，定国、文秀御之交水，白文选暨马进忠、维兴等悉叛可望来归；贼狼狈入黔，挈妻子奔长沙，投我经略洪承畴军前以降（详「可望传」）。双礼、进忠俱晋爵为王，其余诸将进秩有差。

　　戊戌（一六五八）二月，王师自蜀、楚、粤三路会兵入黔；定国分遣其将刘正国、杨武等扼守三陂、红关诸险要，马进忠驻贵州。四月，王自奇、关有才反，定国自将讨平之。我楚师入镇远，贵州告急，不及救；自奇等诛，而贵州遂不守矣。蜀师至三陂，正国遁；遵义亦失。五月，蜀师破杨武兵于开州之倒流水。秋七月朔，上拜定国为招讨大元帅，赐黄钺。粤师抵独山州；十月，三路兵俱集，戒期入滇。定国与文选、双礼等亦分三路御之，连战皆败；大营妻子俱散失，诸将北走不相顾，马宝等降。报至，上奔永昌。己亥（一六五九）正月三日，大兵入云南；上下诏罪己。定国还钺待罪，请削秩；不许。

