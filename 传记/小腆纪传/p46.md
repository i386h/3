<!-- { "loadSidebar": true } -->
　　此外文臣可纪者：主事周瑚被磔死，推官署府事吴国球、赣县知县林逢春、通判郭宁登、同知王明汲、训导徐君鼎、胡董明，皆被执见杀；君鼎一门殉焉。武官可纪者；副将马观鹏方乞假归娶，闻警力战死。都督佥事刘天驷、卫千户孙经世与其弟纬世、纮世、监纪军务聂邦晟与其子士燫、士焕，俱阖门死。参将陈烈有弟某先降，众疑之；烈誓死疾斗。及被缚，其弟劝降，不听。临刑，顾为赣人曰：『今日方知我无二心也』！在籍及流寓之官绅可纪者：兵科给事中万发祥、吏部主事龚棻、户部主事林琦、兵科主事王其宏及弟其窿、曾嗣宗、钱谦亨、于斯昌、工部主事柳昂霄、中书舍人袁从谔、刘孟鍧、刘应试、广东提学副使符溯中及其兄述中，皆不屈被戮死。前河南同知卢观象，一门男妇沉水死。马平知县谢赞及子胤绣、从子胤斗自缢死。判官周世光携幼孙赴水死。士民可纪者：举人刘日佺、贡生杨万言、诸生董缵卿、冯复京、余学义、欧阳丽天、诸生郭必昌、金之杰、袁汝健、庄某，咸举家死。王统、王纯，自经文庙死。周葵、陈君猷，自焚死。流寓之庐陵诸生段之浑、新喻萧瑛、宁都杨燧，亦及于难。其微贱可纪者：乡约谢明登携妻子投于井，书工赵廷瑞自尽。又有熊国本，织人也；亦入忠诚社，最力。被执，见赣令；令，举人也，叱之曰：『尔织人，何知义』！国本曰：『我织人不知义，举人顾当不义邪』！遂斩之。我朝赐瑚、国球、逢春、宁登、明汲、君鼎、观鹏、烈、发祥、琦、其宏、嗣宗、谦亨、斯昌、昂霄、从谔、孟鍧、应试通谥，均「烈愍」；棻、观象，均「节愍」。

　　郭维经字六修，江西龙泉人。天启乙丑（一六二五）进士，授行人。崇祯初，迁御史。疏陈时弊，有所举刺，责令指实；乃极言顺天府尹刘宗周之贤，诋吏部尚书王永光溪刻及用人颠倒罪。不省。六年（一六二六）秋，温体仁代周延儒辅政；复言：『执政不患无才，而用之排挤正人，不以之筹国事；国事日非，则委曰「我不知」。坐视盗贼日猖、边警日急，止与二、三小臣争口舌是非。平章之地，几成聚讼；可谓之有才邪』？帝切责之。寻以忧去。久之，起故官。

　　北都变，南京诸臣议立潞王：维经力主福王。王立，进应天府丞，仍兼御史；巡视中城。维经以加衔为魏忠贤陋习，力辞；不允。俄上言：『圣明御极将二旬，一切雪耻除凶、收拾人心之事，丝毫未举。今伪官纵横于凤、泗，悍卒抢攘于瓜、仪；焚戮剽掠之惨，渐逼江南。而庙廊之上，不闻动色相戒；惟以慢不切要之务，盈庭訾议：致启旁门、斗捷足，营钻窥之穴隙、作富贵之阶梯。举朝人心如狂如醉，匹夫匹妇呼天愤郁，酿成烖祲。乞令内外文武诸臣洗涤肺肠，尽去刻薄偏私及恩怨报复故习，一以办贼、复雠为事』！报闻。阮大铖之起用也，廷臣力争；史可法进调停之说，谓：『前监国诏有「逆案不许起用」一则，为臣删去；后来何故复入？此示人以隘』。维经驳之，以为失言士英、大铖等深嫉之。寻迁大理少卿、左佥都御史，命专督五城御史察非常、清辇毂。明年二月，隆平侯张拱日劾其『迎恭皇帝御容日托疾不赴，是不欲观盛典也』！保国公朱国弼复言其『署大理事，刑部以伪防御使武愫案会题，辄以「未经覆谳」驳之。愫已受伪命，何矜何疑！执法之官，甘心庇逆；乞重惩』！乃下部院勘议，令回籍。

　　隆武帝召为吏部右侍郎。子应铨、应衡、应煜举兵临川，大小数十战，颇有斩获；授应铨、应衡兵部郎中，应煜户部主事。丙戌（一六四六）五月，赣围急，命维经以吏、兵二部尚书兼右副都御史总理湖广、江西、广东、浙江、福建军务，督师往援。遂与姚奇胤募兵得八千人，入赣与杨廷麟、万元吉协力坚守。应铨等驻兵龙泉为犄角，而声势不相属。城破，维经偕奇胤入嵯峨寺自焚死。

　　明年，大兵攻龙泉，应铨设伏拒却。部下裨将刘文耀者，潜引军入城；兄弟同就执。应铨投崖不绝；缚至，不顺命，扼吭死。应衡至吉安，我巡抚刘一鹏欲降之，饮以酒，乃掷其饮具；凿齿断臂以死。应煜见我巡按董学成，踞地极口骂；抽肠而死，死尤酷。我朝赐维经通谥，曰「忠烈」。

　　姚奇胤字有仆，钱塘人。由进士，授南海知县；地饶多盗，力绝苞苴，政声大起。行取为兵部主事，改御史，巡按广东；未任，郭维经偕之赴援，同自焚死。我朝赐通谥，曰「节愍」。

　　刘同升字晋卿，吉水人；祭酒应秋之子。崇祯丁丑（一六三七），廷试第一。帝问年几何？对曰：『臣年五十一；老矣，恐无以报圣恩』！帝曰：『尔尚似少年；勉之』！授翰林修撰。乞假省墓，归。

　　后以论杨嗣昌夺情，谪福建按察司知事。未赴而国变，痛哭驰檄遍告十三郡乡官、士庶兴义复雠，缟素辞墓。至会城，与杨廷麟遇；大集澹台祠为思宗发丧，誓师启行。会南都立，以左中允召；不赴。明年南都亡，与廷麟邀巡抚李永茂共建义旗，保守赣州。隆武帝闻而嘉之，诏加国子监祭酒；转詹事。遂建忠诚社，招致四方豪健；乡官王其宏、刘明保、赵曰诹等各率家丁赍粮相从几二万人，克复吉安、临江。既而永茂内召，即擢同升兵部左侍郎，总理江西；寻命巡抚其地。

　　时益宗永宁王慈炎复建昌，抚州诸路约并下省；而同升拮据劳瘁，已疾作。是冬十二月，徇至雩部，卒于道。封庐陵伯，赠东阁大学士，谥「文忠」。

　　子季矿从父起义闽中，授翰林待诏。闽亡，入广西，历官兵部右侍郎。戊子（一六四八）五月，统众至酃县，逐我大清所置官而居之；已而众散。有群盗来就抚，统之；至乐昌，四出剽掠，禁之不止，反为所杀。

　　詹兆恒字月如，江西永丰人。崇祯辛未（一六三一）进士，知瓯宁县。民居失火延及学宫，兆恒率诸生突烟抱木主出；治绩有声。十一年（一六三八），征授南京御史；屡陈时事，并见采纳。

　　南都立，疏言：『目前大计，兵饷为急。今北漕已渐入南，而停泊江、淮者尚众，运弁旗甲折干盗卖；宜申敕计臣在淮者令督臣路振飞督之、在京口者令漕臣白抱一督之，星夜衔尾入南。除补给京军月粮外，立运登庾，无露泊江干以资盗粮』。从之。未几，擢大理寺丞。阮大铖之冠带入见也，兆恒疏言：『自崔、魏煽祸，毒危宗社。幸先帝入继大统，芟除内难。虑奸人凶党窥伺生心，于是钦定「逆案」，颁行天下；以首恶正两观之诛、党从列「春秋」之案，懔如也。然御极十有七年，此辈日夜合谋，思煽溺灰；幸先帝神明内断，坚持不移。夫党人巧为蒙蔽，妄谓怜才；贼乱之才，适足败国。陛下驻跸龙江，痛心先帝，与诸臣抱头痛哭；百姓莫不洒血搥胸，愿思一报。近闻燕、齐之间士绅皆白衣冠吁帝呼天，驱杀伪官，各守关隘；此诚先帝德泽在人，有以激发其忠义耳。今梓宫夜雨，一坏未干；太子诸王，六尺安在！国雠未报，悲痛常在圣心。而忽召见大铖还以冠带，使屡年钦案遽同粪士；岂不上伤在天之灵、下短忠义之气哉！陛下试取书观之，应亦悔左右之误国矣』！疏入，命取「逆案」进览；兆恒即呈进，而马士英亦于是日进「三朝要典」。大铖卒起用；「蝗蝻录」之作也，兆恒与焉。九月，以大理寺少卿奉命祭告。事竣，遂引疾归里。

　　隆武帝立于福州，兆恒表贺；拜兵部左侍郎，进尚书。佐督师黄道周出关，与兵科给事中胡梦泰协守广信。丙戌（一六四六）八月，广信破，梦泰等皆死；兆恒奔怀玉山，聚众数千人。明年三月，进攻衢州之开化县；降将李荣逆战于马岭，兆恒兵败，死之。我朝赐通谥，曰「忠烈」。

　　揭重熙字祝万，临川人。崇祯丁丑（一六三七），以「五经」成进士；时称异才。授福宁知州；建菱湖书院，与诸生讲学不倦。居官，以廉敏称。北都陷，与副总兵洪日升起兵勤王；南都授吏部考功主事。以忧归。

　　南都陷，集乡勇徐组绶、万民望、王宏等起兵湖东。会益藩兵起，重熙走谒，请急临省会；事不果。王师围建昌，隆武帝命重熙援之，战于浒湾而败；吏部主事王兆熊劾之。既而大学士曾樱掌吏部，疏荐重熙及前翰林傅鼎铨。上以鼎铨尝降贼，独召重熙入见；授考功员外郎兼兵科给事中，从大学士傅冠办湖东兵事。永宁王慈炎自泸溪告警，冠不能救，重熙劾其逗留；冠去，兵事遂专属重熙。永宁既败，重熙复趋福州，统诸将进克金溪，复抚州；有众十万。捷闻，授右佥都御史，代刘广胤巡抚湖东。以诸将进止不协，退保泸溪；与王师战于铜蒲隘、师姑岭及高田、孔坊，俱捷。丙戌（一六四六）八月，闻王师入仙霞关，提兵赴援。在道闻上将赴赣州，倍道趋之；为我兵掩击，大溃，急收散卒攻抚州。中军洪深殁于阵，兵士仅存千人。乃退次王洞间，令安东、金贵诸砦联络以待；而身为日者装，入南昌以觇虚实。闽亡，与鼎铨俱解兵入武夷山。

　　戊子（一六四八），金声桓、王得仁据南昌叛归于明，首迎二人出；重熙请任闽事。王师攻南昌，重熙以□付鼎铨兼督之，而身赴肇庆求援。永历帝将留之内用，重熙不可；加兵部尚书兼右副都御史，总督江西军务，与鼎铨同援南昌。至则声桓、得仁已灭，战于程乡大败，身中三矢，仅免；监军桂洪战没。时诸军尽散，惟平西伯张自盛、威武侯曹大镐及洪国玉、李安民四人者，收金、王余众入山自保；顽民不归命者，多从之：所谓「四大营」也。闻重熙奉新命出湖东，争来归，兵大集。驻宁都、石城间，与鼎铨徐博一军相犄角。

　　庚寅（一六五○），重熙入闽赴自盛军，约大镐自广信并进。甫入闽界，王师围之数重。重熙部分诸将，战数合佯北；引王师入伏中，前后夹击，大捷，几获我帅。遂循诸邑，皆下之。是年冬，自盛掠邵武；兵败，死泸溪山中。辛卯（一六五一）四月，鼎铨亦被执。重熙军益孤，乃走依大镐；至百丈镐，适大镐还军铅山，惟空营在，众就营炊食。游骑侦得，猝招大兵围之，射重熙中项；大呼曰：『我揭阁部也』！拥去。至崇安，邑令劝之降；叱曰：『小子亦读书，不识纲常名教邪』！抵建宁，兵备道某者与有旧，重熙瞪目詈之；遂下狱。门人陈士道、朱国龙随之入。赋诗慷慨，拜呼高皇帝祈死。十一月丙子（初二日），斩于市；仆人邓贵、戴凤，亦殉之。未几，大镐兵败，被执于岑阳关。自重熙、鼎铨死，四大营亦先后就俘；骈首诛者多文秀俨毅之士，而姓名不可考焉。我朝赐重熙通谥，曰「忠烈」（鼎铨另有传）。

