<!-- { "loadSidebar": true } -->
　　九月，吴三桂以我大清兵追上于缅甸，凡满、汉、土司兵及降卒七万五千并炊汲余丁凡十万人，由大理、腾越出边。三桂与定西将军爱星阿将五万人出南甸、陇川、猛卯；分兵二万，命总兵马宁、王辅臣、马宝将之，出姚关。张国用、赵得胜之挟文选北走也，路过耿马，文选见吴三省不言而涕出；三省察有变，因言云南军降者皆怨恨不得所，人心思明甚于往日。张、赵复心动，与三省合屯于锡箔江。闻大清兵至木邦，文选遣副将冯国恩侦之被获，军情尽泄。三桂选前锋疾驰三百里至江滨，文选毁桥走茶山。三桂虑其窥木邦后路，乃自与爱星阿结筏渡江；而令马宝分兵追文选及于孟养，单骑赴文选营说之，乃降。宫嫔某氏死之。

　　十二月丙午朔，三桂驻兵缅甸之旧晚坡；上贻书责之曰：『将军新朝之勋臣、旧朝之重镇也，世膺爵秩，藩封外疆；烈皇帝之于将军，可谓甚厚。讵意国遭不造，闯贼肆恶；突入我京城，殄灭我社稷、逼死我先帝、杀戮我人民。将军志兴楚国，饮泣秦庭；缟素誓师，提兵问罪：当日之本衷，原未泯也！奈何凭借大国，狐假虎威，外施复雠之虚名，阴作新朝之佐命！逆贼授首之后，而南方一带土宇非复先朝有也；南方诸臣，不忍宗社之颠覆，迎立南阳。何图枕席未安，干戈猝至！弘光殄祀、隆武就诛。仆于此时几不欲生，犹暇为宗社计乎？诸臣强之再三，谬承先绪。自是以来，一战而楚地失、再战而东粤亡，流离惊窜，不可胜数。幸李定国迎仆于贵州、接仆于南安，自谓与人无患、与世无争矣。而将军忘君父之大德，图开创之丰功；督师入滇，覆我巢穴。仆由是渡沙漠，聊借缅人以固吾圉；山遥水远，言笑谁欢，祗益悲矣！既失世守之河山，苟全性命于蛮服，亦自幸耳。乃将军不避艰险，请命远来；提数十万之众，穷追逆旅之身：何视天下之不广哉！岂天覆地载之中，独不容仆一人乎？抑封王锡爵之后，犹欲歼仆以邀功乎？第思高皇帝栉风沐雨之天下，犹不能贻留片地，以为将军建功之所。将军既毁我室，又欲取我子；读「鸱鸮」之章，能不惨然心恻乎？将军犹是世禄之裔，即不为仆怜，独不念先帝乎？即不念先帝，独不念二祖、列宗乎？即不念二祖、列宗，独不念己之祖若父乎？不知大清何恩、何德于将军，仆又何雠、何怨于将军也！将军自以为智而适成其愚，自以为厚而反觉其薄；奕祀而下，史有传、书有载，当以将军为何如人也！仆今者兵衰力弱，茕茕孑立；区区之命，悬于将军之手矣。如必欲仆首领，则虽粉身碎骨、血溅蒿莱，所不敢辞。若其转祸为福，或以遐方寸土仍存三恪，更非敢望；倘得与太平草木同沾雨露于圣朝，仆纵有亿万之众，亦付于将军。惟将军是命！将军臣事大清，亦可谓不忘故主之血食、不负先帝之大德也。惟冀裁之』！

　　戊申（初三日）未刻，缅人绐上以定国兵至，即舁上暨太后、中宫以行；后宫号哭震天，步从五里许渡河，已昏黄不辨径路。有负上登岸者；问之，则平西王前锋高得捷也。上入三桂营，南面坐达旦；三桂标下官入见者，犹跪拜如礼。顷之，三桂入，长揖；上问为谁？三桂噤不能对。再问之，不觉膝之屈也。问之数四，始称名以对。上切责良久，叹曰：『今亦已矣！朕本北人，欲还见十二陵而死；尔能任之乎』？对曰：『能』。上麾之出，三桂伏地不能起；左右挽之出，面如死灰，汗浃背。自是不复见。越日，邓凯匍匐帐前曰：『事至此，皇上当行一烈事，使老臣得其死所』！上曰：『有太后在；吴某世受国恩，未必毒及我母子也』！初九日（甲寅），三桂拥上北旋。

　　是月，朱成功取台湾、张煌言驻师福建之沙关。

　　我大清圣祖仁皇帝康熙元年（壬寅、一六六二）春三月丙戌（十二日），吴三桂以上还云南，居故都督府；严兵守之。

　　夏四月戊午（十五日），辇上及太子出，以弓弦绞于市。太子年十二；大骂曰：『黠贼！我朝何负于汝，我父子何雠于汝！乃至此邪』？上丰颐伟干，貌似神宗。性恶繁华，不饮酒，无声色玩好。不甚学而喜讲忠义事，事两宫尽孝。死之日，大风霾，雷电交作，空中有二龙蜿蜓而逝；军民无不悲悼者。丛葬于云南郡城之北门外（或曰：死于贵阳藁葬焉）。两宫皆北上，殂于道。沅江总兵皮熊被执不屈死。邓凯入昆阳普照寺为僧。

　　是岁五月，招讨大将军延平郡王朱成功卒。

　　六月，招讨大元帅晋王李定国卒；明亡。  
卷第七

　　前翰林院检讨加詹事府赞善衔六合徐鼒譔

　　纪第七

　　监国鲁王

　　 监国鲁王

　　王讳以海，太祖十世孙、鲁肃王寿镛之第五子也。兄以派，以长子袭封。崇祯六年（一六三三）七月，封为镇国将军。十五年（一六四二），大清兵攻兖州；城破，以派自缢。王年幼，诡称鲁王牧儿。见兵入王邸，眦忽流泪；怪而察之，知为王。刃之三，皆不中；骇曰：『汝大有福，我不杀汝』！乃舍去。十七年（一六四四）春二月甲戌（十五日），嗣鲁王位。北都之变，诸王皆南下；乙酉（一六四五）夏四月，弘光帝命移驻台州。

　　五月，南都不守；六月，浙中潞王亦降。闰六月己丑（初九日），九江道佥事孙嘉绩、吏科都给事中熊汝霖同起兵于余姚。其明日，诸生郑遵谦应之绍兴，袭杀我招抚使于江上；兵部尚书张国维起兵东阳。又明日，刑部员外郎钱肃乐起兵于鄞；以是月十八日遣举人张煌言奉笺赴台请王监国。同时，以兵以饷来归者，总兵王之仁自定海，黄斌卿遣将自舟山，张名振自石浦，沈宸荃、冯元飗亦应之慈溪，声势震兴。二十八日，再奉笺劝进；国维与宋之溥、陈函辉、柯夏卿等亦具表迎王。即日移驻绍兴，以分守署为行在。途中，加钱肃乐太仆寺少卿、授张煌言为行人。寻进肃乐右佥都御史，加督师衔。以张国维、朱大典、宋之溥为东阁大学士；国维督师江上、大典镇守金华、之溥司票拟。未几，召旧辅方逢年入直，宋之溥罢。起章正宸为户部左侍郎行吏部事、李占春户部尚书、王思任礼部尚书、余煌兵部尚书、张文郁工部尚书、陈函辉詹事府少詹事。擢陈潜夫为太仆寺少卿；寻改大理寺卿。列兵江上，画地戍守：总兵方国安自浙西来，驻守七条沙；王之仁守西兴，郑遵谦守小亹，孙嘉绩、熊汝霖、钱肃乐分守沥海。嘉绩、汝霖等亦加佥都御史督师衔，进国安镇东侯、之仁武宁伯。

　　秋七月，会师西兴。张国维复富阳，封其子世凤为将军。命姚志倬守分水。江上兵每日蓐食鸣鼓，登陆搏战；日中复转舵还戍：率为常。

　　八月，国维复于潜。兵部尚书田仰从海道至，留为东阁大学士。赐张煌言进士，加翰林院编修，典制诰。

　　九月，兵部主事摄余姚知县王正中表进「监国大统历」；宣付史馆。

　　冬十月壬辰（十四日），与大清兵战于江上。方国安严阵以待，张国维、钱肃乐等率所部翼后；前锋副将锺鼎新用火攻，首先击杀绯衣大将一，诸将吕宗忠、王国斌、赵天祥各斩数十级。直抵张湾，夺获军械归。连阵十日，诸军皆有功。第七战尤捷，追至草桥门下；会大风雨，弓矢各不能发而退。时浙西诸路义旗四起，苏、松、嘉、湖列营数百；杭州孤悬危甚。说者谓王初起江上，适有浙西首尾相应之势，惜坐失此会也！

　　未几，分地、分饷之议起。统计浙东地丁正饷六十余万，尽予正兵；正兵者，方、王之众也。义兵则取给于义饷，富户乐输之款也。交争之，不能平；而国安尤暴横。已正兵并取义饷，致义兵无所仰给。钱肃乐屡疏人告，王不能问，但叙其十捷功，加右副都御史；具疏辞，且言：『臣今不入杭，誓不再受一官』。不许。

　　是时隆武帝立于闽中，遣兵科给事中刘中藻颁诏于越；将吏恇惑，谣称将避返台州。张国维亟驰还，令勿宣诏；与熊汝霖议：以『唐、鲁同宗，无亲疏之别；义兵同举，无先后之分。惟成功者，帝耳。若一称臣，则江上诸将须听命于闽，如王之号令何』！钱肃乐、朱大典谓『宜权称皇太侄报命。大敌在前，未可先雠同姓』。议大不合。然卒如国维指，具疏以报。于是闽、浙水火矣。行人张煌言自请充使赴闽释二国之嫌，从之。

　　以内臣客凤仪、李国辅兼制军饷；饷更不可问。

　　十一月，进方国安荆国公、王之仁武宁侯，封郑遵谦义兴伯。王劳军江上，驻札西兴，筑擅拜方国安为帅，命各营佥听节制。初，义兵派支鄞、奉二县义饷；至是，国安檄县不准应给；致绝粮四十余日，行乞于道。徒以肃乐忠义相激，无敢叛者。时马士英窜入方国安军中、阮大铖亦踵至；请朝见，不许。

　　十二月，王回绍兴。以降臣谢三宾为礼部尚书，入阁办事；从戚臣张国俊之请也。国俊纳三宾贿，外倚方、王势，内通客、李二奄，与马、阮相呼应；遂表里作奸。王之仁上疏，言『义师初起，人人有直下黄龙之志。乃一败后，遂欲以钱塘为鸿沟，天下事尚何忍言！臣愿率所部，沈船决一死战。今日欲死，犹及于战；他日即死，恐不能战也』！不报。钱肃乐疏陈利害，言「国有十亡无一存、民有十死无一生」。王深然之，而无若强帅何。寻加肃乐兵部右侍郎；再疏辞，不许。命以王正中所进黄宗羲「监国鲁元年丙戌大统历」颁行民间。铸大明通宝钱。太常寺卿庄元辰乞罢，许之。

　　我大清顺治三年（丙戌、一六四六）春正月己酉朔，王在绍兴，称监国元年。以柯夏卿、曹维才为使，奉书闽中。

　　二月，录黄宗羲造历、从军功，授兵部职方司主事。张国柱掠余姚，其党张邦宁掠慈溪。国柱，刘泽清部将也；初航海，依王之仁子镇倭将军鸣谦于定海。有弓箭手五百人，劫鸣谦入内地；行朝震恐，署以将军，始退。总兵陈梧败于嘉兴，掠余姚；摄令王正中遣卒击杀之。

　　三月丙寅（十九日），思宗大祥；王于朝堂哭临，三军缟素一日。谍言大清兵由海道来，移钱肃乐守海口。久之无所得饷，乃与孙嘉绩连名请以兵归开远伯吴凯，而身并从军自效；王温旨慰留。诸帅嫉甚，诬其贰于闽，遣客刺之；肃乐乃弃军拜表以行。表言：『臣披发入山，永与世辞。请赐侦迹，必不入闽，自取殄灭』。王駥叹；自降旨，令往海上偕黄斌卿、张名振等作窥吴计。我大清兵入钱塘江，张国维、王之仁率师拒战；东南风作，之仁扬帆奋斗，我大清兵触之，舟多碎，郑遵谦获铁甲八百余副。张国维乘胜渡江围杭州，不克而还。闽中犒师佥都御史陆清源为方国安部兵所杀。命张国维分兵备闽、余煌督师江上。

