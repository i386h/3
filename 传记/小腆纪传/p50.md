<!-- { "loadSidebar": true } -->
　　既闻永历帝立，乃稍安。寻进武英殿大学士，加太子太保。腾蛟之建十三镇也，以为卫长沙计。及丁亥（一六四七）春，大兵下楚，则诸镇复起而为盗；长沙不能守，腾蛟单骑走，更为先璧等所挟，展转衡、永间。寻与侍郎严起恒遇，走白牙市。五月，上遣中使来，密告刘承胤罪状，召诣行在；六月朔，诣武冈谒上。上及太后皆召见，慰劳再三。初，腾蛟荐承胤，由小校至大将，称门生；已渐倨肆。在长沙时，征其兵，怒不应；驰入黎平，执腾蛟子，索饷数万。更命章旷招之，始以众至。腾蛟为请封定蛮伯，且与为姻；承胤益骄。既爵安国公、勋上柱国、赐尚方剑，翻嫌腾蛟出己上，欲夺其权；自请为户部尚书，专办饷务。上弗许，因密召腾蛟为计；然固无如承胤何也。腾蛟无兵，命以云南援将赵印选、胡一青兵隶之。及辞朝，赐银币，遣廷臣郊饯；承胤伏甲将袭之，印选、一青力战，歼其众，还驻白牙。八月，武冈破，承胤降。上走靖州，寻走柳州，常德、宝庆、永州相继尽失。腾蛟退入桂林，南安侯郝永忠、宜章伯卢鼎亦先后至。腾蛟与留守瞿式耜等议分地给诸将，俾各自为守；与桂林守将焦琏、滇营赵印选分路防全州。十一月朔，王师自湖南逼全州，腾蛟督诸军分战，斩级无算，获名马、骆驼而还。诸将连营并进，阁道亘三百里；王师始退驻湖南。十二月，上还桂林，晋腾蛟爵为侯，〔加〕太师、上柱国，兼兵部尚书；督师驻全州。而永忠兵与琏军主客不和，琏走平乐、永忠壁兴安。

　　明年二月，永忠败绩于灵州，遂大掠桂林。上仓卒出奔，召腾蛟入援；王师乘之克岩关，军士死者万余人。三月，王师进攻桂林，腾蛟督诸将分三门出：胡一青以滇师出文昌门，周金汤、熊兆佐以楚兵出榕树门，焦琏出北门，大败王师；追奔二十里，几获我帅。王师北渡甘棠去，腾蛟乃列营榕江。未几，金声桓、李成栋叛大清，以江西、广东地内附；王师亦弃湖南。腾蛟遂克复全州，合诸将攻永州。围城百日，大小三十六战；九月壬午（二十一日），克之。未几，监军御史余鲲起、职方主事李甲春取宝庆，诸将亦取衡州，马进忠取常德，所失地多复。方议进兵长沙，而督师堵胤锡与进忠有隙，招忠贞营李赤心军自夔州至，令进忠以常德让之；进忠大怒，焚常德，走武冈。进才亦弃宝庆走他城，守将亦溃去。赤心所至皆空城，亦弃之东趋长沙。时腾蛟驻衡州，闻之大骇；檄进忠由益阳至会垣，期与诸将为大会。亲诣忠贞营邀之入衡，而部下将士畏怯不护行，仅携吏卒三十人往；至则赤心已东，即尾之至湘潭。湘潭，空城也，赤心不宿而去；腾蛟乃入居之，抚膺痛哭曰：『督师五年，所就若此。天邪，人邪』！绯衣冠带坐堂上。降将徐勇引军入；勇故部将，率众罗拜劝降。大叱之，遂拥以出。至长沙，绝粒七日不死，乃见杀。事闻，上哀悼甚至；赐祭九坛，赠中湘王，谥「忠烈」。其子文瑞以荫，官佥都御史。相传腾蛟所居有神鱼井；井故无鱼，腾蛟生，鱼忽满井，五色粲然。既死，井复空；黎平人犹能言其处也。我朝赐专谥，曰「忠诚」。

　　宣威伯杨某，鄂国公马进忠部将也。己丑（一六四九）正月，楚中诸将弃营东走；督师何腾蛟将亲诣忠贞营邀李赤心入衡州，部下将士虑为赤心所袭，不护行。腾蛟见事急，携吏卒三十人往。进忠方奉檄进发，闻督师轻身往，大骇；遣某追护之。至湘潭，则腾蛟已为降将徐勇拥去。某急入城求之，凡七出七入；最后出至桥，遇伏兵，矢中其吭，自掷桥下以死。

　　余鲲起字南溟；鄞人。初以明经从何腾蛟幕，累功荐授御史，监其军；尝与职方主事李甲春克复宝庆。会兵下长沙图进取，而腾蛟受执死；遂重趼还桂林，仍以御史用。桂林破，入野寺绝粒卒。

　　杨鸿字子渐，天启壬戌（一六二二）进士；鹗字子玉，崇祯辛未（一六三一）进士：武陵人，故督师嗣昌之从父行也。鸿以救唐绍尧触魏珰怒，削籍。崇祯中，累官副使，领盐运使；以病免。鹗由御史，累擢顺天巡抚。永历时，粤事大坏，起鸿岭西兵备道；擢大理寺少卿，进礼部尚书，加太子太保、东阁大学士。与鹗同奉命募兵乌罗土司，被执；皆不屈，遇害于佛神山寺。僧感异梦，醵金葬之，改寺为双烈祠。献贼之犯常德也，鹗妻郑氏率二妾樊氏、陈氏暨三子嗣远、嗣时、嗣炯督宗人守城骂贼，同遇害。伯兄鹭，以岁贡历官中书舍人、鸿胪寺少卿；亦殉城死。总督何腾蛟请旌疏曰「故阁部杨嗣昌家，祸最惨而忠愈烈」是也。顾终以嗣昌故，不见重于清议焉。

　　堵胤锡字仲缄，无锡人；崇祯丁丑（一六三七）进士。除南京户部主事，迁郎中，授长沙知府。山贼扰境，督乡勇破灭之；又杀醴陵贼渠：遂以知兵名。

　　弘光时，授湖广参政，分守武昌、黄州、汉阳。左良玉犯阙，总督何腾蛟奔长沙，令胤锡摄湖北巡抚事，驻常德。隆武帝立，拜右副都御史，实授巡抚。李自成死，众推其兄子锦为主；奉自成妻高氏及高弟一功骤至澧州言乞降，号众三十万，远近大震。胤锡议抚之，腾蛟亦驰檄至，乃躬入其营开诚慰谕，称诏赐高氏命服，锦、一功蟒玉金银器，厚犒其军；皆踊跃拜谢。就军中宴之，导以忠孝大义。明日，高氏出拜，谓锦曰：『堵公，天人也；汝不可负』！别部田见秀、刘汝魁等亦来降。上大喜告庙，加兵部右侍郎兼右副都御史，总制其军；手书奖劳。赐锦名赤心，授御营前部左军；一功名必正，为右军：并挂龙虎将军印，封列侯。他部帅封赏有差，号其营曰「忠贞」。封高氏「贞义夫人」，赐珠冠、彩币；命有司建坊，题曰「淑赞中兴」：嘉奖甚至。胤锡遂与赤心等深相结，倚以自强。已而袁宗第、刘体仁诸营先归腾蛟者，亦引与赤心合，众益盛。胤锡以刍粮难继，令散处江北就食。明年丙戌（一六四六）正月腾蛟大举，期与诸将大会岳州；独赤心先至，余逗留，卒不进。

　　永历帝立，晋兵部尚书，总制如故。丁亥（一六四七）春，赤心等奉命攻荆州；大兵来援，赤心等大败，步走入蜀，数日不得食。乃散入施州卫，声言就食湖南。时上在武冈，刘承胤惧为所并，计非胤锡不能御，乃加东阁大学士，赐剑便宜从事。承胤谋杀腾蛟，胤锡疏劾其罪。八月，武冈破，宝庆、常德、辰、沅俱失；胤锡走永顺司。寻赴贵阳，抵遵义，乞师于皮熊、王祥；又入施州，诣忠贞营军。会楚宗人朱容藩伪称「监国天下兵马副元帅」，居夔州；戊子（一六四八）正月，胤锡率马进忠由施州乘舟入蜀，诘责容藩，檄散其党，蜀人始知容藩之伪。是时，金声桓、李成栋据地归明，于是进忠及王进才、李赤心、高必正等乘间取常德、桃源、澧州、临武、蓝山、道州、靖州、荆门、宜城诸州县，进忠、赤心、必正等皆封公。未几，胤锡与进忠有隙；进忠驻常德，而胤锡以是冬十月招赤心自夔州至，欲令进忠以常德让之。未至百余里，与进忠椎牛歃血盟誓，共奖王室；进忠固知其谋，终盟无一语。入城，即命起营，驱百姓出城，纵火不遗一椽；走武冈。王进才闻之，亦弃宝庆走：列城闻风惊溃。赤心至，见空城，亦弃之引兵而东；所至守将皆烧营走，湖南新复州县为之一空。胤锡乃率赤心等入湘潭，期与腾蛟会。明年正月，腾蛟至，而赤心已弃湘潭去；腾蛟被执，诸军遂散。赤心等溃于茶陵，由道州走广西，缘路剽掠。胤锡与胡一青守衡州，王师攻之，阵于草桥；自辰至酉，斩杀相当。王师以轻兵截出阵后，众遂溃。旋报永兴陷，从子正明死之，全家遇害；乃以数千骑进入龙虎关，依守将曹志建。宗室朱谋烈构之曰：『堵公将召忠贞营图公也』；志建大恨，即夜发兵围之，杀其从者千余人。胤锡及子逃入富川猺峒；志建索之急，猺惧，潜出胤锡于监军道何图复家。图复送之，间关达梧州。

　　时上在肇庆，遣大臣严起恒及刘湘客来安辑忠贞将士；至则赤心已走宾、横二州，乃载胤锡以谒上。六月，朝行在，进文渊阁大学士。给事中金堡劾其丧师失地，且面责其结李赤心为援、张筵宴孙可望使者事；曰：『滇与忠贞，皆国雠也；厥罪滔天！公奈何独与之昵』？胤锡失色，徐曰：『我鞅掌边事，如君言竟无功』！堡曰：『劳则有之，功于何有』！胤锡由是大恶李元胤党，欲激赤心东来以去之。而朝士之雠五虎者，又交构其间；胤锡乃移书瞿式耜，言「奉上密敕」。式耜复之曰：『我辈不力视封疆，听人皋牢而启衅端，非社稷福也』！胤锡无以答，乃止。上闻密敕言，颇不悦；顾以胤锡素有威望，令督师梧州，节制忠贞、忠武、忠开诸营，降敕封光化伯。胤锡谓廷臣立门户，师旅齮龁无成功，上疏力辞；乃赐四代诰命以奖之。时陈邦傅部将胡执恭矫诏封孙可望为「秦王」矣，而大理寺卿赵昱复奉「景国公」之敕；知可望必不受也，谋之胤锡。胤锡疏曰：『可望割据西川，尽有滇、黔，曷能禁其不自王！今可望尚知请命，当即降敕封之，使恩出朝廷。令缚胡执恭归朝，正法诛之：则赏罚之权庶不倒置。不然，是驱之为变也』。首辅严起恒、尚书吴贞毓、侍郎杨鼎和、给事中刘尧珍、吴霖、张载述坚持不可；胤锡密疏曰：『廷臣谓异姓封王非祖制，不当自可望变乱始，持论良正；然不为今日言。可望固逆献养子，凡逆献滔天之恶，与有力焉；今姑取其归正，冀收其将来之用，安可泥颁爵之常法哉！且可望已自称平东王，一旦封以公爵，彼必不乐受；因而为逆，谓天子威灵何、谓天下事势何！若谓收其用而反损国体，非良策也；臣窃有一说于此。谨按开国功臣徐达、常遇春等侑食太庙、称六王，皆进封也；乞量封可望为「二字」王，即于敕书中明载旧制，示破格沛恩而勉以中山、开平之功。如此，可望必能感激用命；揆之祖制，亦无背谬。国家今日于可望，善收之，则复有滇、黔；不善收之，则增一敌国。利害无两立、得失不再图，不可不熟虑也』！制曰：『可』。胤锡曾赐空敕便宜行事，乃铸印封可望「平辽王」；而可望仍不受。

