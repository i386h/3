<!-- { "loadSidebar": true } -->
　　久之，补绍兴照磨，迁桂林推官。南都授吏部主事，抵南雄而金陵亡。子福之，以起兵太湖死。锺峦转赴闽中，由原官转员外郎。痛陈国事，时宰不悦；锺峦曰：『天下分崩，资群策犹恐不支；尚欲拒人言邪』！隆武帝以郑氏专恣，欲往赣州；锺峦曰：『闽海虽非立国之区，然今日所急者，选锋锐以复南昌，联络吴、楚以得长江，犹可自固。舍此他图，关门一有骚动，则全闽震惊矣』！上不悦。出为广东副使；未行而闽又亡，遯迹海滨。愤士大夫多失节，因作「十愿斋说」寄意：一曰吾愿子孙世为儒，不愿其登科第；再曰吾愿其读圣贤书，不愿其乞灵于西竺之三车；终曰吾愿其见危授命，不愿其偷生事仇。又集累朝革命诸忠，上自夷齐、下乞逊国，名曰「岁寒松柏集」；序之曰：『客有问云：「诸君子死节诚忠矣！然无救于国之亡也；子何述焉」？应之曰：「子不云乎？岁寒知松柏；叹知之晚也。夫诸君子皆公忠直亮之臣，较然不欺其志者也；临难而能励其操，必受命而能尽其职！使人主早知而用之，用为宰执，则如中国相司马而辽边息警；用为谏议，则如汉廷有汲黯而淮南寝谋；用为镇帅，则如军中有范、韩而西贼破胆：又安得有亡国事乎！惟不知而不用，即用之而不柄用；且惮其方正而疏之、惑于谗佞而斥之，甚且锢其党而并其同道之朋一空之。于是高爵厚禄，徒以豢养庸碌贪鄙之辈，相与招权纳贿、阻塞贤路，天下之事日就败坏而不为补救。及其亡也，奉身鼠窜，反颜事仇。嗟嗟！烈女不更二夫，况荐枕席于手刃其夫之人乎！若辈之肉尚足食邪」！又问曰：「诸君子抗节者诚清矣，曷不死之」？应之曰：「「记」云：谋人之国，国亡则死之；谋人之军，军败则死之。诸君子皆不柄用，未尝与谋军国事。「易」曰：介于石不终日，俭德避难。夫安得死之！守吾义焉耳」！曰：「然则恢复可乎」？曰：「事去矣，是非其力所能及也；存吾志耳！志在恢复，环堵之中不污异命，居一室是一室之恢复也；此身不死、此志不移，生一日是一日之恢复也。尺地莫非其有，吾方寸之地终非其有也；一民莫非其臣，吾先朝之臣终非其臣也。是故商之亡，不亡于牧野之倒戈，而亡于微子之抱器；宋之亡，不亡于皋亭之出玺，而亡于柴市之临刑。国以一人存，此之谓也。子谓空言无补，将谓「春秋」之作曾不足以存周乎」？客乃慨然而退』。时流离海上。有劝之归者；复作「止归说」以谢之。

　　丁亥（一六四七），郑彩奉监国鲁王至中左所；用钱肃乐荐，召为通政使，不起。肃乐贻以书曰：『时平则高洗耳，世乱则美褰裳；司徒女子犹知君父，东海妇人尚切报仇。嗟乎！公等忍负斯言』！锺峦亦翻然曰：『出固无益，然不出则人心遂涣；济不济，以死继之』！乃就职。疏言：『今远近章奏，武臣则自称将军、都督，文臣则自称都御史、侍郎，三品以下不屑署也。至所在游食江河者，则又假造符玺，贩鬻官爵。偃卧邱园，而云联师齐、楚；保守仆御，而云聚兵十万。以此声闻，徒致乱阶。请自今严加核实：集兵则稽其军籍，职官则考其敕符』！监国是之。晋礼部尚书，原官如故，兼督学政。从监国幸浙，所至录其士之秀者见诸监国，人笑其迂；锺峦曰：『济济多士，维周之桢；可以乱世而失教士邪』。锺峦初见朝政尽归武臣，叹曰：『当此之时，惟见危授命，是天下第一等事；避世深山，亦天下第一等事』。都御史黄宗羲尝招之居四明山；答以书曰：『故人有母，固应言归。老生从王，所在待尽而已』。遂退居普陀。

　　辛卯（一六五一）舟山师溃，慷慨谓人曰：『昔吾师高忠宪公、吾弟子李仲达死珰祸，吾友马君常死国难，吾皆为诗哭之；吾门生钱希声从亡死、吾子福之倡义死，吾亦为诗哭之。今老矣，不及此时寻一块干净土，即旦夕疾病死，吾何以见先帝、诸君于地下哉』！乃渡海入城，与张肯堂诀曰：『吾于前途待公』！至文庙右庑，奉先师神位，举火自焚死。赋绝命词云：『只因同志催程急，故遣临行火浣衣』。时年七十有五。我朝赐通谥，曰「忠烈」。

　　子福之，字公介；锺峦第三子。少聪颖能文，为邑贡生。尝言于锺峦曰：『天下事，无非兵理；处乱世，非将略、兵法无以处事驭人。杜牧注「孙子」云：「得其一、二者为小吏，尽得其道者可为大吏也」。今当事统数百兵即哗矣，大吏见数十乱民即仓皇矣。有地方之责者，凡其地弁将营卒、缙绅耆老、吏胥役隶以及盗贼土豪，无不留心着眼，以法诘纠部勒之，为心腹爪牙之用。卒有事变，可以制置』。锺峦异其言。乙酉（一六四五）六月，王师下常州；吴易起兵太湖，福之与其友任源邃、总兵李某合军以应之。兵溃，李某败死；福之自书衣襟曰：『我生不辰，遭此兵燹。从李勤王，冒死不避。血战三月，誓死不二。再举再克，全军失利。公既成仁，我亦取义。不揣小子，敢附斯义』。遂自沈于湖。

　　李向中号立斋，锺祥人。崇祯庚辰（一六四○）进士；知长兴县、调秀水，大革漕弊。御史左光先以巡按至，州县馈遗稍后，多被劾；向中以二巨瓮盛泉水进之。光先知其廉，不与校。内迁车驾司主事；至淮上而国亡，南都进职方郎中。

　　时朝议将迁湖北巡抚何腾蛟他省，命丁魁楚代之；向中疏言：『臣乡湖广穷民散乱，军旅空虚；万一逆贼近武昌，则江南岂得安堵！臣谓荆、襄宜设重镇，募大兵以据上游，与淮、凤诸处相犄角；使贼不得驰骤汉、广，庶可保障江南。且承天为陵寝重地，应早为整顿。左镇驻札武昌，隐有虎据在上之势。抚臣何腾蛟一腔忠义，千里干城。小民依之，若婴儿之求慈母；将士信之，若手足之应腹心：亦可谓上下相安而军民各得者矣。近闻有升迁别省之说。夫保江南，不在逼处江干而在扼其要领；则臣省荆、襄最为急矣。安臣省者，拒贼犹后而驭兵为先，则抚臣其不可更矣！乞令腾蛟照旧和衷抚楚』！乃命腾蛟仍抚湖北，寻兼抚湖南；改魁楚总督两广军务。向中亦以嘉湖副使调苏松；甫莅任而南都又亡。松江沈犹龙之起兵也，向中预之。兵败，走入浙；寻入闽，闽中授尚宝司卿。

　　闽亡，奉父母居海滨。刘中藻招之朝鲁监国，授兵部侍郎，监中藻军扼沙埕。时兵战屡胜而多不戢，海上居民谣曰：『长髯总兵、黔面御史；锐头中军：有如封豕。我父我儿，交臂且死』！向中曰：『是非所以成大事也』！中藻曰：『是为监军之任，公何嫌焉』！向中乃持节召其中军将，欲斩之；中军诉于中藻，中藻曰：『汝今乃遇段太尉也』！自是军士始戢。向中在行间，衣短后衣、缚裤褶，遍历诸舶，加慰劳；勉以故国之谊，使量力输助，而无所掠。福宁一带，依之如父。向中与勷武伯章义守沙埕，王师攻福安，兵少不能援；城破，振威伯涂觉以所部突围走沙埕。向中乃合二将之师护监国入浙，次于三盘；从张名振取健跳所，晋尚书兼都察院事。时风帆浪楫，从亡诸臣多憔悴无颜色；向中丰采如故。既晋尚书，见悍帅迭起，事不可为；叹曰：『此所谓是何天子、是何节度使也』！问左右：『绝粒几日可死』？曰：『七日』。曰：『何缓也』！

　　舟山陷，叹曰：『先帝以治行拔向中，曩不死，希得当以报耳；今不如一决之愈也！我死，幸投我海中以志恨』！我大帅捕之，衰绖入见；问曰：『召君不来、捕始来，何也』？曰：『召则恐谕降，捕则仅就戮耳』！翔武而出，乃就戮；行刑者为旧部人，投之海中以成其志云。长子善毓从死。我朝赐通谥，曰「忠节」。

　　朱永佑字爰启，上海人。崇祯甲戌（一六三四）进士，授刑部主事，调文选司；罢归。

　　乙酉（一六四五），预于松江夏、陈之师；事败，航海。隆武帝进郎中，改户、兵二科都给事中，迁太常寺卿。张肯堂荐为北征监军，诏监平海将军周鹤芝营，屯于鹭门。郑芝龙之降也，弃福州、入东石；东石与鹭门近，永佑偕鹤芝流涕谏不听，乃谋遣客刺之。常熟赵牧者，勇士也；尝谒幕下。密召之，曰：『足下往见芝龙，诡称欲降北自效；彼必相亲。乘隙击杀之，以成千古名』！牧欣然去，累谒不得通，而芝龙已匆匆行。于是永佑以鹤芝军移札海坛。明年，复海口、镇东二城，以牧与林钥舞守之。四月，王师攻海口，牧出战累胜；旋以众寡不敌，城破，牧与钥舞皆死之。

　　监国再出师，加刑部侍郎，监军如故。寻与肯堂及都御史徐孚远航海至舟山依黄斌卿，转吏部侍郎。斌卿诛，晋工部尚书仍兼吏部事。永佑初不以学问名，在舟山辄与吴锺峦讲顾氏东林之学，或笑其迂；答曰：『然则崖山陆丞相亦非邪』？时诸镇各以私意相雠杀，文臣左右之，多致祸；永佑回翔其间，能得所欢以自保。

　　辛卯（一六五一）九月，城破被执。令薙发；曰：『我发可薙，何待今日』！斫其胁死。仆负尸出城，血涔涔不止；仆哭曰：『主生前好洁，今无知邪』？血应声止。我朝赐通谥，曰「烈愍」。

　　董志宁字幼安，鄞人。以饩贡入太学，素以名节自励。

　　乙酉（一六四五）六月，大兵长驱入浙，遍谒同里荐绅劝起兵；闻者笑为狂，独刑部员外郎钱肃乐是之，顾事莫能集。闰六月，余姚、会稽皆起兵，鄞人始会议，然莫敢主；最后，肃乐力疾至，请独任。而故太仆卿谢三宾新以迎降归，恶之；贻书定海总兵王之仁曰：『将军以所部来，斩六狂生，事即解矣。仆请以千金为寿』！六狂生者，陆宇、张梦锡、华夏、王家勤、毛聚奎，而志宁其首也。之仁初亦迎降，既而悔之（详之仁传）。鲁监国次会稽，授志宁大理寺评事，视师瓜沥。三宾亦以赂结戚畹张氏，由散寮骤跻东阁；且假劝输义饷名，干没里中军需。志宁恶之，弃官归。

　　江上师溃，三宾复降；时浙地尽归版图，祗舟山、石浦未下。而监国航海之军至长垣，连破闽海州县，且逼福州。于是王师之备浙者抽以备闽，残明遗老蜂起结寨于浙东，李长祥、王翊两军为主盟。志宁与华夏辈计：将以翊军下宁波，而己以翻城应之，复连长祥军下绍兴，则监国故疆可复；夏与家勤辈皆喜。御史冯京第闻之，亦请以舟山军刻日来会。部署定，复为三宾谍知发其事，搜捕四出；志宁逃之舟山。寻监国至，晋兵科都给事中，联络山寨诸军以为海上应。诸山寨感其孤忠，资粮不戒而集。

