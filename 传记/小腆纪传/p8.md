<!-- { "loadSidebar": true } -->
　　是时，宗室诸王流窜南方，臣民奉之建义者：浙东张国维、朱大典、孙嘉绩等奉鲁王以海监国于绍兴。秋七月，江西布政使夏万亨、分巡道王养正奉益王由本起兵建昌；不克，万亨等皆死之。巡抚田仰、监军道荆本澈、总兵张士仪奉义阳王朝墠，驻崇明沙。刑部郎中王期升、长兴县民金有鉴奉通城王盛澄起兵，复湖州。中书舍人卢象观奉宗室盛沥起兵，攻南京。事败，皆亡入太湖，与吴易等相应。他则江西吏部主事曾亨应、揭重熙起兵抚州，左庶子杨廷麟、左中允刘同升起兵赣州，通政使刘士桢起兵信丰，前汜水县知县胡定海起兵德兴，泸溪知县张载述、诸生魏一柱，又德化诸生李含初、德安郭贤操各起兵拒守；定海、含初寻败死：所谓江右义师也。道远，或不能达行在。惟赣州事闻，上手诏嘉奖，擢廷麟吏部右侍郎、同升国子监祭酒。

　　时江以南义师亦林立：太湖，则职方主事吴易、举人孙兆奎为倡，诸生陆世钥、沈自炳、沈自駉等应之；江阴，则典史阎应元、陈明遇为主，贡生黄毓祺、生员徐趋应之；松江，则前兵部侍郎沈犹龙、给事中陈子龙、中书李待问、前罗源知县章简起兵，与水师吴志葵、黄蜚相应；昆山，则举人周室瑜、贡生朱集璜、陈大任杀投降之县丞阎茂才，奉总兵王佐才拒守，前邑令杨永言与诸生吴其沆、陶瑊、归庄、顾炎武起兵应之；嘉定，则进士黄醇耀、举人张锡眉、教谕龚用圆、诸生马元调、夏云蛟、唐全昌奉前左通政侯峒曾拒守；休宁，则御史金声、诸生江天一为倡，推官温璜转饷应之。而前山东巡抚邱祖德与举人钱龙文、生员麻三衡、沈寿荛起兵攻宁国，前职方郎中尹民兴与生员赵初浣、吴汉超起兵守泾县，贵池副榜吴应箕起兵复建德、东流，与声、天一相援应；浙西则翰林屠象美、郎中钱棅、生员郑宗彝起兵嘉兴，参将方元章、副将姚志倬、张起芬起兵复余杭。其举义，大都与上监国相前后；道远，或闻、或不闻，皆遥授总督义师衔或敕使将命。是月，昆山陷，佐才、室瑜、集璜、大任、其沆、瑊死之。攻宁国不克，寿荛死之。嘉兴陷，前吏部尚书徐石麟暨象美、棅、宗彝死之。余杭败，元章死之。嘉定陷，峒曾、醇耀以下皆死之。华阳山寨陷，祖德死之。稽亭山寨陷，三衡及诸生吴太平等七家皆死之。又，前青阳知县庞昌胤、太仓生员王湛、无锡生员顾杲等甫谋起兵而已败死。或事闻褎恤，或不及闻者（具详「列传」）。又，川省千总周鼎昌、义民余飞等亦起兵拒献贼；贼怒，大杀成都所属人，邛蒲数百里荡为血肉场（详「蜀难忠义」传）。

　　郑芝龙集廷臣议战守事宜：仙霞关外宜守者百七十处，应设守兵若干。其战兵以今冬简练，明春出关；一出浙东、一出江右，计兵二十余万。饷不支其半，乃请于两税正供预借一年，令群臣捐俸，劝绅士输助。察府县历年积榖银两未解者，悉催赴行者；官吏督征，闾里骚然。芝龙请清理寺田，可得饷八十万；上不许。户部侍郎李长倩请广开事例，从之；于是厮养隶卒，皆得给札授官：犹苦饷不足。廷臣日请出关，芝龙殊不欲行。黄道周自请以师相募兵江西，连杨廷麟、何腾蛟为进取计；遂于是月辛未（二十二日）率门人子弟千人以行。

　　八月乙酉（初六日），颁祖训于廷臣。

　　庚寅（十一日），命肃卤伯黄斌卿镇舟山。

　　壬辰（十三日），册妃曾氏为皇后，封后父曾文彦为吉水伯。

　　癸巳（十四日），郊祀上帝于南郊。郑芝龙、郑鸿逵称疾不从，尚书何楷劾之；上嘉楷，命掌都察院事。

　　行保甲法。定锦衣卫军制，设中、前、后、左、右五所；每百户为一威所，八威所为一禁军。

　　时兵事皆掌于郑氏，芝龙知不出关无以弭众议，乃请以鸿逵出浙东、彩出江西，各拥兵数千，号数万。既出关，托候饷不行。鸿逵驻仙阳镇，恶上书言事者，严禁仙霞关不听四方儒生入。彩行百里而还，称饷缺，留如故。

　　是月，靖江王亨嘉僭号桂林，执巡抚瞿式耜幽之。两广总督丁魁楚遣参将陈邦傅往讨，式耜潜与合谋擒亨嘉并其党，槛送福京□□。

　　我大清兵克江西之峡江，守将邓武泰死之；克袁州，同知摄府事李时兴死之；克吉安，遂取万安，杀巡抚旷昭，知县梁于涘死之；袭临川，曾亨应死之；克江南之松江，沈犹龙、李待问、章简死之；克江阴，阎应元、陈明遇死之，克金山卫，指挥侯承祖死之。

　　太湖吴易、孙兆奎既败浙寇李九成军，败我师于白龙桥；军甚盛。俄降将吴胜兆合四郡兵至西山，卢象观与中书葛麟、总兵毛重泰、陈坦公俱战死；乘胜追易，八面环攻，易军大溃；兆奎及沈自炳等死之，别部总兵李某、生员任源邃、吴福之、徐安远全军覆没。又魏国公徐宏基及幼子文爵避难吴江，亦以起义不克死。江南义师遂不振，惟浙东张国维等能张其军（具详「鲁纪传」，不具录）。

　　九月甲寅（初六日），我大清豫亲王多铎以弘光帝北还。

　　时闯贼李自成已死，其众无所归，推其兄子李锦为主，同自成妻高氏乞降于督师何腾蛟。腾蛟檄道臣堵胤锡往受之，一时增兵十余万。上大喜，告庙。进腾蛟大学士，封定兴伯；胤锡右副都御史，巡抚湖南。降将皆授总兵官，赐锦名赤心、高氏弟一功名必正，号其营为「忠贞营」。已而粮不继，降者稍稍散去。高、李十三部就食施州卫，其余郝摇旗、马进忠、王进才、张光翠、袁应第、牛万才、张先璧等十余营悉隶腾蛟麾下。

　　召在籍吏部主事夏允彝为翰林院侍读兼给事中，未受命卒。召举人郭金台、诸生顾炎武为职方郎中，李世熊为翰林院博士；俱辞不至。

　　是月，江南徽、宁事急，黄道周疏乞师、乞饷，为郑芝龙所阻。泾县陷，赵初浣死之。绩溪陷，金声、江天一死之；连陷徽州，温璜死之。池州溃，吴应箕死之。惟吴易出没太湖，吴汉超收邱祖德之遗众与当涂徐淮聚众华阳，黄毓祺、徐趋匿淮上，崛强未即下。上加易、毓祺兵部尚书，总督义师，赐敕印。继起者，有广德州太学生吴源长、民人裘君量起兵梭子山，复州城；副将钱国华、生员谢琢超兵溧阳，遥奉瑞昌王盛沥；淮安人王翘、林缪鼎、吉鼎言等奉新昌王□□起兵云台山，复盐城；兴化都司酆某、生员司石盘与相应和。我大清命降臣洪承畴驻南京、土国宝驻苏州，相机剿捕；诸义师先后崩溃，不能有所为。

　　冬十月，科臣刘中藻颁诏浙东；浙东不纳，于是闽、浙水火矣。

　　上以贪吏虐民，诛建阳知县施■〈火豦〉、邵武知府吴炆炜、推官朱健人，稍惴恐。

　　原任兵部郎中王期升、御史彭遇颽至行在，上加期升总督、遇颽佥都御史；大学士路振飞、曾樱封还内降，谓遇颽依附马士英，期升在太湖派饷苛虐，敛怨取败：不可用。上乃止。

　　初，汀、赣间有峒贼数万，号四营，头左营张安者最强；杨廷麟、刘同升等招之复抚州，又复临江。于是廷麟等请上出江右、何腾蛟请出湖南，浙中诸将请幸衢州。原任临清知州金堡陛见，言腾蛟可恃、芝龙不可恃，急宜弃闽幸楚；上大喜，即授堡兵科给事中。决意出赣州，幸长沙；遣大学士苏观生先赴南安募兵。

　　十一月，命修「思宗实录」，幸太学。

　　下诏亲征。以唐王聿钊、邓王鼎器监国，首辅何吾驺随营，曾樱、郑芝龙留守司转饷。吴震文为随营兵部侍郎，王觐光为随营户部侍郎；郑鸿逵为御营左先锋山浙江，郑彩为御营右先锋出江西。先期，类于上帝、禋于太庙、禡于社稷。驾幸西郊行推毂礼，为坛设高皇帝、烈皇帝位；御翼善冠诣坛所，百官陪位，武臣戎服听事。上皮弁升坛拜谒，立于神位西，南面；御营先锋北面跪。兵部授钺，上东向揖之。赐饯，光禄寺授爵；御营先锋跪受爵。诫劳毕，谢恩出，率将士跪坛下。上甲冑誓师，乃鸣金鼓扬旌而出。当授钺时，风雨晦冥，坛上烛尽灭，神位皆仆。鸿逵出城，马蹶踣地：识者知其不祥焉。

　　是月，陕西都督同知孙守法起兵复凤翔，进攻西安；不克。

　　十二月甲申（初六日），上发福京。遣锦衣卫康永宁乞师于安南国。

　　江西巡抚刘同升卒，以总督万元吉兼巡抚事。

　　壬寅（二十四日），督师黄道周败绩于婺源，被执。我大清兵克抚州，知府高飞声死之。右佥都御史陈泰来起兵复上高、新昌、宁州、万载，进攻武州；败绩，死之。

　　是月，云南土司沙定洲作乱，黔国公沐天波走楚雄；连陷旁郡（详「滇黔难忠义传」）。

　　我大清顺治三年（丙戌、一六四六）春正月己酉朔，上在建宁，称隆武二年。以三大罪自责，不受朝贺。交址、日本国遣使入贡。

　　广东布政使汤来贺解饷至行在，擢户部右侍郎。

　　马士英自浙东叩关求入朝，谕守关将士勿纳；士英七疏自理，不许。郑芝龙、方国安合疏荐之，命充为军前办事官，俟恢复杭州复职。

　　浙东鲁监国遣柯夏卿、曹维才来聘，上赐监国手敕曰：『朕无子，王为皇太侄，朕有天下，终致于王。同心戮力，共拜孝陵』！命取浙东所用职官尽列朝籍，不分彼此。加夏卿兵部尚书、维才光禄寺少卿。又命佥都御史陆清源解饷十万犒浙东江防诸军；方国安兵哗夺饷，杀清源，自是闽、浙衅益深（或曰马士英部将赵体元杀之也）。

　　何腾蛟会师湘阴，忠贞营李赤心遇大清兵而败，诸镇兵遂不进。

　　授丹徒诸生钱邦芑为御史；大学士熊开元争之，改兵部司务。寻复授御史；开元遂乞罢。

　　以苏观生兼吏兵二部尚书、行在文渊阁大学士，赐尚方剑便宜行事；上御门，赐银印曰「瞻奉南北山陵、安集军民文武官」。授方士蔡鼎为军师。

　　是月癸亥（十五日），福京大雷电；甲子（十六日），雨雹大如斗，昼晦不相见。浙西金有鉴再攻长兴，败死。沙贼寇楚雄，游击王承宪败死，金沧副使杨畏知悉力御之；分兵陷武定，参将高其勋死之；陷大理，指挥陈祯死之；陷太和，县丞王士杰、教授段见锦、经历杨明盛、前同知萧时显、举人高拱极等死之；陷通海，典史单国祚死之。四川眉州义民陈登皞起兵破献贼于醴泉河。

　　二月，马胫岭兵变，命路振飞往浦城安抚。

　　丁亥（初十日），大雨雹，昼晦不相见。

　　诏宽「逆案」之禁。上曰：『北京陷于东林、南京亡于魏党，厥罪惟均。其党附概予洗濯，以观后效』。

