<!-- { "loadSidebar": true } -->
　　南渡，起九江佥事；未赴而金陵亡。时郡邑已降，令役民修道。嘉绩葛衣徒步私巡，里中诸役皆泣下；曰：『盍逃乎』？曰：『逃者死』！曰：『役死、逃亦死，独不念死地求生乎』！役者曰：『将安计』？嘉绩曰：『江东事未可知。尔等皆壮士，敛手就死，死无名。今邻邑举义，诚能合众画江守，则大有功；脱不胜，犹缓旦夕死，况未必然邪』！众曰『唯命』。于是率所役三百人突入县治，鸣钟鼓，斩令以徇。与熊汝霖共治军，分为两营：嘉绩主左、汝霖主右。时大兵所至望风下，嘉绩猝然发难，浙东响应；乃迎鲁王于天台。诸军会于江上，张国维指嘉绩言曰：『此真五世相韩之子弟也』！王监国，授右佥都御史，督师瓜里。时诸军分汛瓜里者，嘉绩与汝霖、章正宸、钱肃乐、沈宸荃、于颍，江上人呼为「六家军」。而嘉绩营于瓜里之龙王堂前，荐故吏科林时对为监军、前进士王正中以御史知余姚县事，又请其募乡兵以助防守；荐诸生屠献宸以职方参军事、章钦臣为大将，使治火器。江上人呼为「火攻营」。监国加嘉绩兵部右侍郎兼都御史，督师如故（钦臣之治火器也，制作甚精）。既，力陈西渡之策，而方国安、王之仁不与同心，师日老、饷日竭；御史黄宗羲曰：『愿得以此军独出，必得当以报』！嘉绩喜，命钦臣汰其不中步伐者，汝霖亦简军中精锐合之，得三千人；以正中副之。定议由海道西渡取海宁、海盐一带，而扬声由盛岭出军。请给监军等官敕印，诏晋兵部尚书兼东阁大学士。遂以老营驻龙王堂前，而宗羲等潜师出潭山会太仆卿陈潜夫军议取沿海诸县，尚宝卿朱大定、平吴将军陈万良、职方查继佐等皆来听命，浙西震动；而国安七条沙之军已溃，列戍四窜。嘉绩急还会稽，则监国已航海去；乃入舟山以观变。

　　时已疽发于背；疾笃，谓子延龄曰：『倘闻王所在，宜急从之』！语毕而卒；年四十三。丁亥（一六四七），监国复出师长垣，延龄从之。以遗言奏；赠太保，赐祭九坛，谥「忠襄」。以延龄为右佥都御史，夺情巡抚闽南；历官至户部尚书（补）。

　　熊汝霖字雨殷，余姚人；崇祯辛未（一六三一）进士。知同安县有声，擢户科给事中；疏陈历来用将之非及天下督抚得失。已而京师戒严，分守东直门。尝因召对，极言『将不任战，南北往返如厮隶之于贵官负弩前驱，望尘靡及而已；何名为将？何名为督师』？帝深然之。疏凡二十上，帝恶其中有「饮泣地下」语，谪为福建按察司照磨。

　　弘光帝立，以原官起用，转吏科。汝霖言：『诸臣争夸定策，罔计复雠；处堂未已，且为斗穴。始之武与文争、继而文与文角，殿廷之上，无人臣礼。此岂立国之规哉』！马士英锐意起阮大铖；汝霖言：『阴阳消长，间不容发。国家必欲求奇才，草泽中尚不乏人；何至择及丹书？阁臣此举，无乃负先帝、负皇上乎！臣自丹阳来，知浙兵为边兵所击，火民居十余里。边帅有言：「四镇以杀掠封爵，我亦何惮而不为」！臣意四镇必毅然北征，一雪此耻；今恋恋淮扬，何也？况一镇之饷多至六十万，势必不能供。即仿古藩镇法，亦当在大河以北开屯设府；会奥窔之内，而藩篱视之』？顷之言：『臣窃观目前大势，无论恢复未能，即偏安尚未可必；宜日讨究兵饷战守，乃专在恩怨异同。勋臣、方镇舌锋笔锷是逞，近且以匿名揭帖逐旧臣，以疏远宗亲劾宰辅。中外纷纷，谓将复厂卫。夫厂卫树威牟利，小民鸡犬无宁日。先帝一十七年忧勤惕励，曾无失德；止有厂卫一节，府怨臣民。前事不远，后事之师。且先帝笃念宗藩，而闻寇先逃，谁死社稷；先帝隆重武臣，而叛降跋扈，肩背相踵；先帝委任勋臣，而京营健卒，徒为寇藉；先帝倚任内臣，而开门延敌，反在禁旅；先帝破格擢用文臣，而边陲督抚首窜两端，超迁宰执，罗拜贼庭。思前日之何以失，即知今日之何以得矣。及今不为，将待何时』！疏奏，停俸。寻补吏科给事中。及大铖起佐兵部，复言：『大铖以知兵用，当置有用地，不宜处中朝』。不听。逾月，以奉使淮南，陛辞；言『朝端议论日新，官府揣摩日熟。少宰、枢贰悉废廷推，四品、监司竟进詹尹。追赃定罪，无烦司寇；蹊径迭出，谣诼繁兴。一人未用，便目满朝为党人；一官外迁，辄訾当事为「可杀」。市井狡狯，耽耽得官。置国恤于罔闻，逞私图而得志；黄白充庭，青紫塞路。六朝佳丽，复见今时。独不思他时税驾何地邪』？不听。

　　未几南京亡，汝霖偕刘宗周缟素渡江，议发罗木营兵拒战，且守独松关；而潞王定策迎降，不纳。于是东归。宗周绝粒，以兵事属汝霖；既卒之又明日，汝霖兵起，乃哭于旐前以行。闰六月二十五日，会军西陵，驻龙王塘，列营数十。汝霖军最弱而战最勇，每出必为大兵所首冲。或败，辄再整不少挫。鲁监国擢右佥都御史，加督师衔。十月，张国维连江为阵，汝擢与陈潜夫合营进，部将卢可充、史标、魏良及从子茂芳先后皆有功。凡四战，胜负相当，而魏良阵殁。先是，汝霖以江面仰攻不易，议从间道入内地为攻心策。会海宁查继坤、继佐兄弟至，为言临平陈万良之勇；汝霖请于监国，以书币招之至，授万良平吴将军。适平湖马万方亦至，遂令西渡，复遣部将徐明发以兵策应。明发往，而万良方受大兵困，援之免。于是西行，杀临平务官，合军札五杭；败嘉湖道佟国器兵，焚其舟。集海宁父老豪杰，激扬忠义，洒泪誓众；闻者莫不感动，集拜辕门者且万人。列行伍、分汛地，以本邑进士俞元良司饷、指挥姜国成主兵；由是浙西吴中响应，一时号为熊兵。加兵部右侍郎兼左副都御史，总督义师。

　　闽中诏使刘中藻至，议开读礼；汝霖持不可，言『主上原无利天下之心，唐藩亦无坐登大宝之理；有功者王耳。若我兵能复杭城，主上即膺大号，已是有名；若其不能，使闽兵克复武林、直取建业，功之所在，谁敢与争！此时而议迎诏，未晚也』！张国维亦持此议，于是人心始定。十二月朔，国维命将西渡；以所部应之，分流札营，大兵不出。二十四日，议分道出战。方国安败走，汝霖与陈潜夫、王之仁血战下流，相持久之；而诸军气已自沮。汝霖愤甚，因乞师于永丰伯张鹏翼、宣义将军裘尚奭；仍与万良合军出，稍有斩获。乃请封万良为平吴伯，以吴易为总督，朱大定、钱重为监军。大定至，请期；且云嘉善、长兴、吴江、宜兴间皆密有成约，瑞昌王在广德亦引领望。汝霖因是请由海宁、海盐直趋芜湖，以梗运道；又虑二郡可取不可守，则引太湖诸军以为犄角，踞浙西肩背。万良言：『但得兵三千、饷半月，即可有成』。顾汝霖军实不满千、饷又减给，他营足兵食者咸坐视莫之应；惟孙嘉绩遣余姚知县王正中独进乍浦，不克还。万良三疏请行，乃力为措饷。又无舟，由陆路冒矢石以进，几克德清；内应之民兵溃，部将徐龙达死之。及吴易领军来会，则汝霖兵以无继，已渡江返。万良入山自保，请兵急援；鹏翼、尚奭暨开远伯吴凯皆毅然请行。万良寻亦败死，汝霖军遂不振。

　　丙戌（一六四六）六月朔，江防溃；从监国航海入闽，晋东阁大学士。时国事皆专于郑彩；彩暴横，汝霖每折之。彩与定远伯周瑞交恶，汝霖票拟恒右瑞；彩积恨已深。会义兴伯郑遵谦与彩争洋船、守将李茂又与汝霖奴有隙，元夕熊、郑两家相问遗，茂即以合谋告变；彩遣兵潜害汝霖并其幼子琦官投海中。我朝赐通谥，曰「忠节」。

　　俞元良字绥榖，海宁人；崇祯进士，浙东既奉鲁王监国，熊汝霖独以数百人渡海袭海宁，士民迎者万计。汝霖欲择一人为主兵，缙绅多首鼠持论者；元良慨然曰：『事岂公一人事哉！元良敢独后』！遂任守城。寻败殁。我朝赐通谥，曰「节愍」。

　　陈希文、希友，福州人；盖兄弟也。以兵科给事中，从鲁监国航海。戊子（一六四八）正月，郑彩杀大学士熊汝霖，众莫敢言；希友揭参彩逆恶。先是，希文知不为彩所容，祝发去官，以母病留舟山。闻汝霖死，绝食哭数日；吊以诗曰：『数载风涛绝溯游，惊闻砥柱折中流！半望日月魂犹在，九族衣冠梦入泅。沙掩残躯潮作泪，灵招穷屿水为愁！何时破浪乘风去，洒血横戈易水头』？同时科臣熊曰绘、邬正畿、检讨崔相、推官陈豸均以汝霖死，弃官去。

　　钱肃乐字希声，一字虞孙，号止亭；鄞县人。幼颖异，读书过目不忘。成崇祯丁丑（一六三七）进士，知太仓州。州濒海而富，贵族、豪奴与黠吏相缘为奸，有杀人而焚其尸者。肃乐痛惩之，皆敛迹。又以朱、白榜列善恶人名；械白榜者至阶下，予大杖。久之，杖者少。有母诉其子者，请置之死；乃重责之，而谓其母曰：『汝止此子；杀之，则将以他人为子邪？或未必胜所生，汝且悔』！有兄弟讼者；曰：『尔以小忿伤天性，吾一人挞，则尔终身怨矣。尔三日思，再就案』！乃皆悔。推官周之夔与张溥、张采相恶，以太仓折色，思牵连起党祸；惮肃乐，终不敢发难。常欲行义仓法；庚辰（一六四○）岁稔，言于长官，令民亩输米升，得数万石。明年旱、蝗，赖以济。素病咯血，祷雨走烈日中，几殆。尝摄昆山令事，方大旱，民揭竿围知府朱大受第，而州中亦告变；遂急集兵，擒其渠诛之，而严饬上户之闭籴者。不三日，两地皆安堵。其摄崇明也，以滨海，多盗；练乡兵击靳其魁，洋面以靖。先后在太仓五年，俗大化。迁刑部员外郎，以忧归。

　　乙酉（一六四五）六月，杭州不守，宁波官吏已迎降；肃乐恸哭绝粒，以死誓。会鄞有诸生董志宁、陆宇■〈火鼎〉、张梦锡、华夏、王家勤、毛聚奎号六狂生者首倡义，遍谒诸乡老莫之应。闻肃乐至，挽之入城；以十二日，大集绅士于城隍庙，开陈大义。降吏故同知朱之葵新命晋级治府事，偕通判孔闻语亦驰至；诸绅议未定，多降阶迎。肃乐拂衣起，遽碎其刺；观者数千人，驩声动地。布衣戴尔惠呼曰：『何不竟奉钱公起事』！拥之入巡按署。俄而海防道二营兵、城守兵皆不戒而至，请受约束；肃乐遂封府库、收符钥，以墨缞视师。遣诸生倪懋熹以书劝定海总兵王之仁来归；之仁遂拒降臣谢三宾之请，而缔盟共城守。十八日，遣举人张煌言赴台州表迎鲁王监国。会余姚、绍兴亦举兵，王乃至绍兴，行监国事，画江防守；途中加太仆寺少卿。二十八日，再奉笺劝进；晋右佥都御史。四疏固辞，请以原衔视事，其诸弟侄授爵者并辞之；且言；『爵赏宜慎，不可蹈赧王覆辙』！

