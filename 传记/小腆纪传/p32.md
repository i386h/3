<!-- { "loadSidebar": true } -->
　　六月，迁大理寺丞，转右佥都御史，巡抚苏、松。先是，北京之变，诸生檄讨其缙绅授伪职者；奸人因之以为利，苏州詹事项煜、大理寺正钱位坤、通政司参议宋学显、礼部员外郎汤有庆四家荡洗无遗。又焚常熟给事中时敏家，三代四棺俱毁。彪佳奏：『民情嚣动，借名义愤。与其振之使惧，不如感之使服；国法既伸，人心自正。宜将从逆诸臣先行处治，使士庶无所借口；则焚掠之徒可加等治』。许之。彪佳复榜诸衢曰：『叛逆不可名，忠义不可矜；毋藉锄逆报私怨，毋假勤王造祸乱』！未几，嘉定华生家奴客勾合他家奴及群不逞近万人，突起劫夺，各暴其主；且踞坐索身券，缚而杖之。彪佳捕斩数人，余尽掩诸狱；令曰：『有原主来保者，得贳死』。于是诸奴抟颡行，丐原主以免；因募士为苍头军。

　　寻诏复设厂卫缉事官。彪佳上言：『洪武初，官民有犯，或收系锦衣卫，当事者因非法凌虐；高皇帝乃于二十年焚其刑具，送囚刑部：是祖制原无诏狱也。后以锻炼为工、罗织为事，虽朝廷爪牙，实权臣鹰狗；举朝知其枉，而法司无敢雪。惨酷等于来、周，平反从无徐、杜：此诏狱之弊也。永乐间，设立东厂，始开告密。无籍凶徒投为厮养，诬告遍及善良，赤手立致巨万。招承多出于拷掠，怨愤充塞于京畿。欲绝苞苴，而苞苴弥盛；欲清奸宄，而奸宄益多：此缉事之弊也。若夫刑不上大夫，祖宗忠厚立国之本。及逆瑾用事，始去衣受杖。刑章不归司败，扑责多及直臣；本无可杀之罪，乃加必死之刑。血溅玉阶、肉飞金陛，班行削色，气短神摇。即恤录随颁，已魂惊骨削矣。朝廷徒受愎谏之名，天下反归忠直之誉：此廷杖之弊也。三者弊政，当永行禁革』。疏入，群奄共挠之。大学士姜曰广力争之；乃命五城御史察访，不设缉事官。

　　督辅部将于永绶、刘肇基、陈可立、张应梦领马兵千人驻防京口，浙江入卫都司黄之奎亦部水陆兵三、四千戍其地。马兵以贱值攫小儿，爪伤儿额；浙兵不平，缚马兵而投之江。马兵大恨，驰马来斗。浙营守备李大开诃之不下，大开抽矢射数人；马兵遂大哄，射杀大开，恣焚掠，死者四百人。哗而曰：『四镇以杀抢封伯，吾何惮不为雠杀哉』！彪佳闻之，擐甲驰往，永绶等遁去；疏劾四将罪，恤难民，民大悦。自是，兵将调集听本处抚臣节制，着为令焉。时高杰、刘泽清开藩江北，顾未尝忘情江南也。惮彪佳威望，以书通问；彪佳报书，感以大义。自是，无一卒渡江者。杰驻爪洲，尝以书克期会于大观楼；意彪佳文士畏缩，必不敢轻渡江。至期，风大作，彪佳掉小舟从小吏数人出没波浪中，须臾泊岸。杰大骇异，撤兵卫下拜曰：『不意公之勇亦如是也』！彪佳披肝膈，勉以共奖王室，慷慨流涕；杰曰：『杰阅人多矣，如公者甘为之死。公一日在吴，杰一日遵公约矣』！张筵驩饮而别。马士英辈嫉彪佳甚，嗾私人朱统■〈金类〉劾之。御史张孙振希士英旨，亦劾彪佳谓：『初沮登极者，立潞王也』。彪佳乃移疾去，吴民泣而送之；遂隐于云门山。

　　明年，南都不守，我贝勒以貂、参聘之；因绝粒。妻商氏虑其死，防守之；乃绐之曰：『此非词命所能却，当身至杭辞以疾耳』。家人信之。闰六月四日，至寓园与其友祝山人饮。至夜分，携烛书几上曰：『图功为其难，洁身为其易。吾为其易者，聊在洁身志；含笑入九泉，浩然留天地』。又书曰：『已治棺寄蕺山戒珠寺，可取敛我』！投梅花阁下浅水中，端坐死；年四十有四。隆武时，赠少保、兵部尚书，谥「忠敏」。我朝赐专谥，曰「忠惠」。妻商氏（另有传），子理孙、班孙。

　　班孙，字奕喜，小字季郎；其兄曰理孙，字奕庆。以大功兄弟次其行，故世呼曰祁氏五、六两公子。班孙生时，母商氏梦一老衲入室。生有美姿，白如瓠。而双足重趼，日行数百里无倦；又时时喜跏趺坐。彪佳尽节未二旬，东江兵起。其群从之长曰鸿孙者，尝与彪佳同学刘宗周门下；将兵江上，冀有申从父志。于是理孙、班孙罄家饷之，与黄氏世忠营勒。事败，鸿孙走死。班孙之妇翁朱兆宣者，故总督燮元公子也；戒班孙曰：『勿更从事焦原矣』！弗听。祁氏淡生堂藏书甲江、浙，其诸子尤豪，熹结客。洎二子兄弟自任以故国之乔木，虽屠沽、贩竖有一技长，亦兼收并蓄。家居山阴之梅墅，其园亭在寓山，复壁大隧莫能诘。慈溪布衣魏耕者，狂走四方，思得一当；二子与称莫逆。耕酒色有奇癖，礼法之士莫敢许；而二子独以忠义故，曲奉之。每至，则盛陈越酒，呼若邪溪娃以荐客。又发故藏壬遁、剑术编，遍约同里朱稚、张宗观辈密谋大计。壬寅（一六六二），耕蜡书通海事发；捕者曰：『苕上，耕妇家；梅墅，耕死友』。官兵亟发，果得耕；遂并缚二子去。兄弟争承其狱；友人纳赂宥其兄，以班孙遣戍辽左。理孙竟以痛弟，郁郁死。乙巳，班孙脱身归，里社中渐物色之，乃祝发于吴之尧峰。寻主毗陵马鞍山寺，称「咒林明大师」。士大夫相传曰：『是何浮屠氏！但熹议论古今。每及先朝，则掩面哭』。然终莫有知之者。尝于曲■〈盝〉座上摩其足，喟然发难曰：『使我困此间者，汝耳』！癸丑冬十月旬又一日，忽沐浴，竟曳杖绕堂走曰：『我将西归也』！入暮，跏趺坐，垂眉久之；既复张目周视，又久而后逝。发其箧，有所著「东行风俗记」、「紫芝轩集」；且得遗教，欲归祔。人始知为山阴祁氏子之自关外来者，遂如其教归葬焉（按丁巳为一六七七年、癸丑为一六七三年，两者必有一误。此系转据李瑶「绎史摭遗」，因沿误）。

　　吴伯默字志讷，泰顺人。倜傥尚义，才智过人；商于苏。甲申（一六四四）三月闻国变，倾装助军，效力行间。巡抚祁彪佳授太仓营千总，奉檄教苍头军战法。江苏破，不知所终（泰顺林用霖增补）。  
　 
卷第十六

　　前翰林院检讨加詹事府赞善衔六合徐鼒譔

　　列传第九

　　高倬（何应瑞） 刘成治 黄端伯 吴嘉胤 龚廷祥 陈龙正 陈于阶（葛征奇等、吴可箕等）

　　 高倬（何应瑞）刘成治黄端伯吴嘉胤龚廷祥陈龙正

　　陈于阶（葛征奇等、吴可箕等）

　　高倬字枝楼，忠州人；天启乙丑（一六二五）进士。崇祯初，以知县入为御史。蓟督曹文衡与总监邓希诏相奏讦；倬言：『宜撤希诏，安文衡心。若文衡不足任，宜更置；勿使中官参之』。疏入，贬一秩。寻以草场火，坐巡视不谨，下吏。逾年释归；起上林署丞，迁大理右寺副。十一年（一六三八）五月，火星逆行，倬请疏刑部积案。累迁南京太仆寺卿。十六年（一六四三）二月，擢右佥都御史，提督操江。其秋，操江改任武臣刘孔昭，召倬别用；未赴而北都陷。

　　弘光帝立，改工部右侍郎。御用监内官请置龙凤几榻诸器及宫殿陈设宝玩、金玉计费数十万，光禄寺请办御用器至万五千七百有奇；倬上言：『国家草创，民愁财匮，宜力行节俭为天下先。昔卫之亡也，文公大布之衣、大帛之冠，通商务农，故能立国。今百万之师嗷嗷待哺，司农无以应之，致觖望掠食。即君臣缟素示以匮乏，彼未必信也；而乃雕镂华彩，欲饰美观乎』！不纳。既解学龙被劾削职，擢为刑部尚书。

　　南都不守，投缳死。我朝赐通谥，曰「忠节」。

　　何应瑞，出身、籍贯不可详。崇祯时，官南太常寺卿。南都以与拥戴功，擢工部右侍郎，晋尚书。其年八月，太后至自河南，谕部臣修行宫、备赏赐；应瑞与侍郎高倬合疏言：『点金无术，恳祈崇俭』！不纳。南都陷，自缢不死，复自刎，为其子所持。不知所终。

　　刘成治字广如，汉阳人。崇祯甲戌（一六三四）进士，以知县补国子监助教。

　　弘光时，历升户部郎中。赵之龙将出降，入户部封库；成治拳殴之，之龙走免。闻豫王命百官谒见，寅往午归；慨然曰：『国家养士三百年，无一忠义以报朝廷邪』！题璧曰：『钟山之气，赫赫洋洋；归于帝侧，保此冠裳』。自缢死，我朝赐通谥，曰「节愍」。

　　黄端伯字符公，新城人。崇祯戊辰（一六二八）进士。杂治儒、墨、百家之学。性冲淡夷旷，虚怀下士。官宁波、杭州推官。每出，则诸生以经史、文艺及语录、禅旨、金丹符箓裒然竞进者，恒数百人；端伯应接从容，莫不厌服而去。治行报最，征入京；以忧归。乃屏弃一切，潜心儒学。少时，自署印文曰『海岸道人』；至是，改其篆曰「忠孝廉节之章」。益王居建昌，与郑芝龙结姻，势横甚；端伯疏论之。益王亦劾端伯离间亲藩及出妻、酗酒事，有诏候勘；端伯乃避迹庐山。

　　弘光时，大学士姜曰广荐起之，授礼部仪制主事。南京覆，或曰：『公如老衲，盍浮沈山野』？端伯曰：『临难苟免，先圣训也；我岂借口释氏以苟活乎』！百官迎降，端伯独不赴。从者固请，乃书一帖与之曰「大明忠臣黄端伯」。豫王命趣召之。兵往，先捶其妾；端伯毅然不顾曰：『杀即杀耳，我不投谒也』。系之去，方巾不冠；亦不拜。王甚重之，授以职，不可；以方外礼，亦不可。王问：『宏光何君』？曰：『圣君』。问：『何以指昏为圣』？曰：『子不言父过』。问：『马士英何相』？曰：『贤相』。问：『何指奸为贤』？曰：『不降即贤』。遂下狱。临刑诗曰：『问我安身处，刀山是道场』！一卒左刃之，手颤，弃刀走；一卒右刃之，亦颤，弃刀走。端伯厉声曰：『吾心不死，头不可断；盍刺吾心』！卒如之而绝。一仆拱立其侧，挥之不去，亦见杀。鲁王赠太常卿，谥「忠节」。我朝赐通谥，曰「烈愍」。

　　吴家胤字绳如，松江华亭人。天启甲子（一六二四）举于乡；历官户部主事，管理新饷。奉使至丹阳闻变，亟驰还。从者曰：『往则投死耳；幸而不遇难，且归为后图』！嘉胤曰：『是何言欤！君亡，则率土皆非明有也；我归欲安之』！止车城外报恩寺，上书求存明社稷；不报。冠服，自缢于方正学祠。一仆欲解之；一仆曰：『嗟乎！主人有成言矣。解之必不听，不如已也』！此仆亦从死。我朝赐通谥，曰「节愍」。

　　龚廷祥字伯兴，无锡人；马世奇门人也。崇祯癸未进士（一六四三）。弘光帝立，廷祥不欲出；既念母老，冀得诰命以荣之，乃赴选。授中书舍人；乙酉（一六四五）四月，命始下。旬日间，扬州不守。

