<!-- { "loadSidebar": true } -->
　　金光辰字居垣，全椒人；崇祯戊辰（一六二八）进士。由行人擢御史，巡视西城。内官周二杀人，牒司礼捕之；二叩头御前乞哀，帝曰：『此国法，朕不得私』！卒抵罪。按河南，条奏至三百余章。九年（一六三六）还朝，京师戒严，光辰分守东直门。劾兵部尚书张凤翼「三不可解、一大可忧」；帝以凤翼方在行间，寝其奏。又请罢遣中官总监军务；帝怒，召对平台，将加重谴，而迅雷直震御座，风雨声大作。光辰因言：『臣在河南见皇上撤内臣而喜』。帝遽曰：『汝毋复尔』！怒亦解；人谓光辰有天幸云。翼日镌三级，调外。久之，召为大理寺正，进太仆丞。十三年（一六四○）五月，复偕大臣召对平台，咨御边、救荒、安民之策。光辰班最后，时已夜，独对烛影中，娓娓数百言；帝为耸然。寻移尚宝丞，陈罢练总、换授、私派、佥报数事；历左通政。十五年（一六四二）正月，复召对德政殿，陈贼形势；帝悦，擢左佥都御史。无何，以救刘宗周，仍镌三级调外。弘光时，起故官，未赴；阮大铖犹列之十八罗汉中。家居二十余年，卒。

　　黄正宾，歙人。以赀为舍人，直武英殿；耻由赀入官，思树奇节。万历二十年（一五九二），给事中罗大纮言册立东宫事忤旨，夺俸；阁臣许国、王家屏连名乞收新命而首辅申时行密揭公疏，实不与知。正宾论时行排陷同官，巧避首事之罪；帝怒，下狱拷讯，斥为民。由是，见推清议。后与李三才、顾宪成游，益有声。天启时，起故官，迁尚宝少卿。汪文言之狱，坐赃千金，遣戍。崇祯元年（一六二八），复故官。时阉党徐大化、杨维垣已罢官，潜居辇下，交通奄寺；正宾发其奸，命五城御史驱逐归里。弘光时，正宾寓居南都，已老矣；而阮大铖方用事，乃请驱逐以报之。

　　方士亮，歙人；崇祯辛未（一六三一）进士。由推官，擢兵科给事中。与同官谒大学士谢升于朝房；升言：『人主以不用聪明为高；今上太用聪明，致天下尽坏』。又言：『诸君不必言款事，皇上意已决』！士亮与言官劾升诽谤漏泄，升遂削籍。他所举劾，多见采纳。周延儒之督师也，士亮赞画军前；延儒败，士亮亦下狱。甲申（一六四四）春，释归。弘光时，复官；久之，卒。

　　凌世韶字官球，歙人；崇祯甲戌（一六三四）进士。知宁化县，谪江西按察司简校；改兴化府经历，升处州府推官，有廉称。入为户部主事。国变后，弃官隐黄山；有「纳沙草」。

　　叶廷秀字润山，濮州人（或曰镇江人）。天启乙丑（一六二五）进士；由知县入为顺天府推官。英国公张维贤与民争田，廷秀断归之民；御史袁宏勋驳勘，执如初。

　　崇祯中，迁南京户部主事。服阕入都，疏陈吏治之弊；言：『催科一事，正供外有杂派、新增外有暗加、额办外有贴助；小民破产倾家，安得不为盗贼！夫欲救州县之弊，当自监司、郡守始。保举之令行已数年，而称职者希觏；是连坐法不可不严也』。帝纳之；授户部主事。以疏救黄道周，下狱、遣戍；廷秀故不识道周，冒死论救，处之恬然。言者相继论荐，十六年（一六四三）冬特旨起故官。

　　弘光时，兵部侍郎解学龙疏荐，内批以佥都御史用；马士英恶之，抑授光禄少卿。已而阮大铖、张捷相继内批起用，给事中章正宸争之；诏诘以『廷秀批升，何以寂无一言』！由是，内批盛行；廷秀亦以是为群小所忌，大铖列之五十三参中。

　　南都亡，入闽；隆武帝授左佥都御史，进兵部右侍郎。闽败，为僧终。廷秀受业于刘宗周，造诣渊邃，及门者称首。乱后，著述不传。

　　成勇字仁有，安乐人。天启乙丑（一六二五）进士，授饶州推官；谒邹元标于吉水，师事之。崇祯十年（一六三七），入京考选。新例优者得翰林，公论首勇；而吏部抑之，得南京吏部主事。明年，以言者讼屈，授南京御史。寻疏论杨嗣昌夺情事，有「清议不畏、名教不畏，万世公议不畏」语；帝怒，削籍，讯主使姓名；勇狱中上书言：『十二年外吏、数十日南台，无权可招、无贿可纳，不知有党』。竟戍宁波卫。中外荐者十余疏，不召。久之，命以他官用；甫闻命而都城陷。弘光时，起御史不赴；阮大铖犹列之五十三参中。乃披缁为僧，越十五年以终。

　　范复粹，黄县人；万历丁未（一六○七）进士。由推官，入为御史。言毛文龙不可移内地，使海外亿万生灵栖身无所；又言袁崇焕功在存辽。巡按江西，言减削邮传之不便；按陕西，陈治标、治本之策，以任将、设防、留饷为治标，广屯、蠲赋、招抚为治本。帝皆纳之；由大理寺右丞进左少卿。未几，超拜礼部左侍郎兼东阁大学士。时同命入阁者五人，翰林惟方逢年一人，余皆外僚；而复粹由少卿，尤属异数。累加少保，进吏部尚书、武英殿。寻为首辅；科道劾其才疏学浅，复粹亦不安其位，遂致仕去。国变后，卒于家。

　　曹珖初名珍，避仁宗讳，改今名，字用韦；益都人。万历辛丑（一六○一）进士，历官大理卿。天启时，以东林削籍。崇祯改元，起户部右侍郎，进工部尚书。廷议加江西、河南、山东、西田赋十二万有奇，浙江逋织造银十余万，编入正额；珖持不可。寻中官张彝宪总理部事，将设公座；珖与右侍郎高宏图约俟其至言事竣，撤座去。遂相忤，请告归。国变后，卒于家。

　　袁恺，聊城人。崇祯十三年（一六四○），官给事中。帝之怒薛国观也，以误拟旨，下五府、九卿、科道议。吏部尚书傅永醇未测帝意，拟颇轻；恺会议不署名，疏论永醇徇私，而微诋国观藐肆妒嫉。国观放归，恺再疏发国观纳贿事；遂赐死、坐追赃。给事中宋之普以是恶恺，借事倾之；削籍归。弘光时，起故官；道卒。

　　姜采字如农，莱阳殉节诸生泻里次子也。崇祯辛未（一六三一）进士；由知县入为礼部主事，擢礼科给事中。在官五月，上三十余疏；卒以论二十四气蜚语事，与熊开元同下诏狱。逮至午门，杖一百几死，复系刑部狱。甲申（一六四四）正月，谪戍宣州卫。

　　乙酉（一六四五），南都亡，与弟垓避兵天台；鲁监国召为兵部侍郎。诏使敦促；采知事不可为，竟不起，寓居苏州。尝奉母归莱阳；我山东巡抚将荐诸朝，乃佯坠马折股，乘间复驰至苏州，自号宣州老兵。欲结庐敬亭山，不果。病革，语其子曰：『敬亭，吾戍所也。未闻后命，吾犹罪人也；敢以异代背吾死君哉』！卒，葬宣城。子安节字勉中，徙家依墓傍卒。同人私谥曰「孝明」。

　　垓字如须，泻里第三子也。少与兄采齐名；中崇祯庚辰（一六四○）进士，官行人。兄采廷杖毙，垓口溺灌之复苏。已闻莱阳之报，疏请代兄系狱，释采归葬其父；不许。乃驰归，奉母南奔。初，行人廨舍碑有阮大铖名，疏请碎之；大铖切齿。及大铖用事，与采变姓名避之苏州；鲁监国召为考功司郎中。大铖谮之方国安，将杀之；垓以奉使，获免。久之，卒。

　　圻，泻里长子也。泻里四子：圻、采、垓、坡；采、垓有名当时，而圻与坡不着。崇祯癸未（一六四三），我大清兵破莱阳，泻里一门死者二十余人，坡与焉；圻负重伤不死，从积骸中负父尸逃。浙东监国，以贡生谒选，授象山知县。时滋阳、阳信二王寓居城中，江上乱兵蜂起，民不聊生，二王亦惴惴不自保；圻上奉藩府、下抚罢兵，宛转周旋悍将间，有调护功。浙东亡，解组北归；抵莱阳，以憔悴死。南都之追恤诸臣也，泻里赠光禄卿、谥「忠肃」，坡赠待诏；立祠莱阳。道梗不可达，采、垓又避地不出；浙东礼臣以圻官象山，议权立祠其地，坡祔焉。

　　陈奇瑜字玉铉，保德州人；万历丙辰（一六一六）进士。天启二年（一六二二），由知县擢礼科给事中；尝疏诋魏忠贤。六年（一六二六），出为陕西副使。累擢至右佥都御史，巡抚延绥；讨斩盗魁略尽，威名着关、陕。于是群贼走山西、突畿南，又从渑池渡躏河南、湖广，窥四川；乃擢奇瑜兵部右侍郎，总督五省军务。屡破贼，贼渠李自成、张献忠遁入兴安之车箱峡，蹙之可尽歼；而奇瑜忽以受降偾事，逮讯遣戍（事详「明史」）。

　　初，奇瑜官南阳，唐王硕熿杀其世子欲并废世子之子聿键；赖奇瑜力，聿键得为世孙（即隆武帝也）。福州建号，召奇瑜为东阁大学士；道远未闻命，卒于家。

　　丁启睿，永城人。万历乙未（一五九五）进士；由陕西副使历擢至巡抚。用督师杨嗣昌荐，擢兵部右侍郎，代郑崇俭总督陕西三边军务。嗣昌死，加兵部尚书，改称督师；赐敕印如嗣昌衔。启睿自副使数迁皆在陕西，然实庸才；为督抚，奉督师期会，谨慎无功。及任重专制，即莫知为计；督师期年，败者益大。十五年（一六四二）冬十月，征下吏，释归（事详「明史」）。弘光时，夤缘马士英，充河南为事官，督河南劝农、剿寇诸务。以擒斩归德伪官，拜兵部尚书，加太子太保；官其一子。事败，脱身旋里。久之，卒。

　　李长庚字酉卿，麻城人。万历乙未（一五九五）进士；授户部主事，历江西左、右布政，所在励清操。入为顺天府尹；改右副都御史，巡抚山东。勤荒政、平武定寇盗，民赖以苏。

　　四十六年（一六一八），辽东用兵，议行登莱海运；长庚详言所历岛口及陆行剥运远近，部议行之。明年，特设户部侍郎一人兼右佥都御史督辽饷，驻天津；以长庚为之。奏行造淮船、通津路、议牛车、酌海运、截帮运、议钱法、设按臣、开事例、严海防九事，又请留金花、行改折、借税课以济军国急；不见听。时诸事创始，百务坌集；长庚悉办治。天启三年（一六二三），迁户部尚书；以忧归。

　　崇祯初，代闵洪学为吏部尚书，监视宣府。中官王坤与修撰陈于泰相诋，侵及首辅周延儒；长庚率同列上言：『陛下博览古今，曾见内臣参论辅臣者否』？帝不怿。又与温体仁不合，再推郎中王茂学为知府忤旨，斥为民，家居十年。国变，久之卒。

　　周堪赓字仲声，宁乡人。天启乙丑（一六二五）进士，知永春州。以治行，行取陕西道御史；历太仆寺丞、光禄少卿、顺天府尹。闯贼陷开封，擢为工部右侍郎兼副都御史，往塞贼所决河；堪赓疏言：『河之大势尽归于东；运道已通，陵园无恙』。疏甫上而决口再溃，闯贼亦弃开封别由上游偷渡窥潼关。堪赓疏请急扼宣、云关隘；未报而尚书命下，遂乞骸骨归。

