<!-- { "loadSidebar": true } -->
[年谱先生自同安归弥乐其道其于仕进泊如也文集申建宁府状云同安到任四年省罢归乡偶以亲老食贫不能待次遂乞岳庙差遣行状请奉祠监潭州南岳庙〇延平答问李先生书云某自闻师友之训赖天之灵时时只在心目间虽资质不美世累妨夺处多此心未尝敢忘也于圣贤之言亦时有会心处亦间有识其所以然者但觉见反为理道所缚殊无进歩处今已老矣日益恐惧吾元晦乃不鄙孤陋寡闻逺有质问所疑何媿如之戊寅十一月文集存斋记云许生之学盖有意乎孟氏所谓存其心者于是以存名其斋而告之曰人之所以位天地之中而为万物之灵者心而已矣然心之为体不可以闻见得不可以思虑求谓之有物则不得于言谓之无物则日用之间无适而非是也君子于此亦将何所用其力哉必有事焉而勿正心勿忘勿助长则存之之道也如是而存存而久久而熟心之为体必将了然有见乎参倚之间而无一息之不存矣此予所以名斋之说也]
二十九年已夘三十岁春三月校定谢上蔡先生语録
[文集后序云谢先生名良佐字显道学于程夫子昆弟之门有论语说行于世而此书传者盖鲜焉熹初得括苍吴任写本一篇后得吴中版本一篇二家之书皆温陵曾恬天隠所记最后得胡文定公家写本二篇凡书四篇以相参校胡氏上篇五十五章记文定公问答下篇四十七章与版本吴氏本畧同然时有小异辄因其旧定着为二篇独版本所增多犹百余章然或失本指杂他书其尤者五十余章至诋程氏以助佛学辄放而絶之其余亦颇刋去而得先生遗语三十余章别为一篇凡所定著书三篇已校定可缮写〇后记云往时削去版本五十余章特以理推知其决非先生语初未尝有所左验亦不知其果出于何人也后籍溪胡先生入都于其学者吕祖谦得江民表辨道录一篇读之则尽向所削去五十余章者首尾次第无一字之差然后知其为江公所著而非谢氏之语益以明白因书以示读者使无疑旧传云〇语录某二十年前得上蔡语録观之初用朱笔画出合处及再观则不同矣乃用粉笔三观则又用墨笔数过之后则全与元看时不同矣〇文集谢上蔡语録后序〇谢上蔡语录后记]
秋八月召赴行在辞
[年谱用执政陈康伯荐也先生方控辞会言路有托抑奔竞以沮之者以故不就本传以辅臣荐与徐度吕广问韩元吉同召以疾辞〇文集辞免召命状]
三十年庚辰三十一岁冬见李先生于延平始受学焉
[文集再题达观轩诗序云绍兴庚辰冬予来谒陇西先生退而寓于西林院惟可师之舎以朝夕往来受教焉阅数月而后去年谱退寓舎旁西林院阅数月而后去行状延平李先生学于豫章罗先生豫章罗先生学于龟山杨先生韦斋于延平为同门友先生归自同安不逺数百里徒步往从之延平称之曰乐善好义鲜与伦比又曰颕悟絶人力行可畏其所论难体认切至自是从游累年精思实体而学之所造益深矣年谱延平与其友罗博文书云元晦进学甚力乐善畏义吾党鲜有又云此人极颕悟力行可畏讲学极造其微处渠所论难处皆是操戈入室从源头体认来所以好说话某昔于罗先生得入处后无朋友几放倒了得渠如此极有益渠初从谦开善处下工夫来故皆就里面体认今既论难见儒者路脉极能指其差误之处自见罗先生来未见有如此者又云此人别无他事一味潜心于此初讲学时颇为道理所缚今渐能融释于日用处一意下工夫若于此渐熟则体用合矣此道理全在日用处熟若静处有而动处无则非矣〇某年十五六时亦尝留心于禅一日在病翁所会一僧与之语其僧只相应和了说也不说是不是却与刘说某也理会得个昭昭灵灵底禅刘后说与某某遂疑此僧更有要妙处在遂去扣问他见他说得也煞好及去赴试时便用他意思去胡说是时文字不似而今细密随人粗说试官为某说动遂得举后赴同安任时年二十四五矣始见李先生与他说李先生只说不是某却倒疑李先生理会此未得再三质问李先生为人简重却是不甚会说只教看圣贤言语某遂将那禅权倚阁起意中道禅亦自在且将圣人书来读读来读去一日复一日觉得圣贤言语渐渐有味却回头看释氏之说渐渐破绽罅漏百出〇初见李先生说得无限道理李先生云汝恁地悬空理会得许多面前事却理会不得道亦无元妙只在日用间着实做工夫处理会便自见得后来方晓得他说故今日不至无理会耳〇沈元周问尹和靖伊川易传何处是切要尹云体用一源显微无间此是最切要处后举以问李先生先生曰尹说固好然须是看得六十四卦三百八十四爻都有下落方始说得此语若学者未曾仔细理会便与他如此说岂不悮他某闻之悚然始知前日空言无实全不济事自此读书益加详细云〇李先生令去圣经中求义某后刻意经学推见实理始信前日诸人之悮〇延平先生尝言道理须是日中理会夜里却去静处坐地思量方始有得某依此说做去真个是不同〇某向来从师一日间所闻说话夜间如温书一般字字仔细思量过才有疑明日又问]
三十一年辛已三十二岁
[年谱是岁贻黄枢密书]
三十二年壬午三十三岁春迎谒李先生于建安遂与俱归延平
[文集再题达观轩诗序云壬午春复拜李先生于建安而从以来又舎于此者几月〇年谱复寓西林者数月文集延平行状云熹获从先生游每一去而复来则所闻必益超絶盖其上达不已日新如此延平答问李先生书云某幸得早从罗先生游自少年粗闻端绪中年一无佽助为世事淟汨者甚矣所幸比年来得吾元晦相与讲学于頺堕中复此激发恐庶几于晚境也何慰如之七月二十一日]
夏五月祠秩满复请祠
六月髙宗内禅孝宗即位复差监南岳庙
秋八月应诏上封事
[年谱是岁五月祠秩满复以为请会六月孝宗即位诏求直言遂上封事行状祠秩满再请孝宗即位复因其任会有诏求直言因上封事其畧言圣躬虽未有阙失而帝王之学不可以不熟讲朝政虽未有阙遗而修攘之计不可以不早定利害休戚虽不可徧以疏举然本原之地不可以不加意陛下毓徳之初亲御简策不过讽诵文辞吟咏情性比年以来欲求大道之要又颇留意于老子释氏之书记诵词藻非所以探渊源而出治道虚无寂灭非所以贯本末而立大中夫帝王之学必先格物致知以极夫事物之变使义理所存纎悉毕照则自然意诚心正而可以应天下之务次言今日之计不过修政事备边邮然计不时定者讲和之说疑之也今敌于我有不共戴天之雠则不可和也义理明矣知义理之不可为而犹为之以有利而无害也以臣策之所谓和者有百害而无一利何苦而必为之愿畴咨大臣总揽羣策鉴失之之由求应之之术断以义理之公参以利害之实闭闗絶约任贤使能立纪纲厉风俗使吾修政事备边邮之外孑然无一毫可恃以为迁延中已之资而不敢懐顷刻自安之意然后将相军民无不晓然知陛下之志更相激厉以圗事功数年之外志定气饱国富兵强视吾力之强弱观彼衅之浅深徐起而图之中原故地不为吾有而将焉往次言四海利病系斯民之休戚斯民休戚系守令之贤否监司者守令之纲朝廷者监司之本欲斯民之得其所本原之地亦在朝廷而已陛下以为今日之监司奸赃狼籍肆虐以病民者谁则非宰执台谏之亲旧宾客乎其已失势者既按见其交私之状而斥去之尚在势者岂无其人顾陛下无自而知之耳〇文集壬午应诏封事〇文集答许顺之书云所记诸说求之皆似太过若一向如此恐骎骎然遂失正途入于异端之说为害亦不细差之毫厘谬以千里况此非特毫厘之差乎且以二程先生及范尹二公之说为标准反复玩味只于平易悫实之处认取至当之理凡前日所从事一副当髙竒新妙之说并且倚阁久之见实理自然都使不着矣盖为从前相聚时熹亦自有此病所以相渐染成此习尚今日乃成相误惟以自咎耳如子韶之说直截不是正理说得尽髙尽妙处病痛愈深此可以为戒而不可学也]
孝宗隆兴元年癸未三十四岁春三月复召辞有旨趣行冬十月至行在
[文集辞免召命状]
十一月六日奏事埀拱殿
[行状入对其一言大学之道在乎格物以致其知盖有是物必有是理然理无形而难知物有迹而易覩故因是物以求之使是理了然于心目之间而无毫髪之差则应乎事者自无毫髪之谬陛下虽有生知之性髙世之行而未尝随事以观理故天下之理多所未察未尝即理以应事故天下之事多所未明是以举措之间动渉疑贰听纳之际未免蔽欺平治之效所以未着由不讲于大学之道而溺心于浅近虚无之过其二言君父之雠不共戴天乃天之所覆地之所载凡有君臣父子之性者发于至痛不能自已之同情而非专出于一已之私然则今日所当为者非战无以复雠非守无以制胜是皆天理之同然非人欲之私忿也末言古先圣王制御强敌之道其本不在于威强而在于德业其备不在于边境而在于朝廷其具不在于号令而在于纪网今日谏诤之涂尚壅佞幸之势未张爵赏易致而威罚不行民力已殚而国用未节则德业未可谓修朝廷未可谓正纪纲未可谓立凡古先圣王所以强本折冲威制强敌之道皆未可谓备三札所陈不出封事之意而加剀切焉先生以为制治之原莫急于讲学经世之务莫大于复雠至于德业成败则决于君子小人之用舎故于奏对复申言之盖学有定见事有定理而措之于言者如此年谱时朝廷遣王之望使金约和未还宰臣汤思退等皆主和议而近习曾觌龙大渊招权故奏及之先是先生将趋召命问李先生所宜言李先生以为今日三纲不立义利不分故中国之道衰而敌国盛人皆趋利不顾义而主势孤先生用其说以对〇文集癸未埀拱殿奏札一〇奏札二〇奏札三]
十二日除武学博士待次
[年谱替成资阙也拜命遂归行状除武学博士待次文集与魏元履书云熹六日登对初读第一奏论致知格物之道天颜温粹酬酢〇如响次读第二奏论复雠之义第三奏论言路壅塞佞幸鸱张则不复闻圣语矣十二日有旨除此官然阙尚逺恐不能待已具请祠之札辞日投之]
论语要义论语训蒙口义成
[年谱既序次论语要义又以其训诂畧而义理详非唘蒙之要因而删录以成此编文集论语要义序云熹年十三四时受二程先生论语说于先君未通大义而先君弃诸孤中间歴访师友以为未足于是徧求古今诸儒之说合而编之诵习既久益以迷眩晚亲有道窃有所闻乃慨然发愤尽删余说独取二先生〇五及其门人朋友数家之说补缉订正以为一书目之曰论语要义〇论语训蒙口义序云予既叙次论语要义以备览观又以其训诂畧而义理详殆非唘蒙之要因为删录以成此编本之注疏以通其训诂参之释文以正其音读然后会之于诸老先生之说以发其精微一句之义系之本句之下一章之指列之本章之左又以平生所闻于师友而得于心思者间附见一二条焉本末精粗大小详畧无或敢偏废也然本其所以作取便于童子之习而已故名之曰训蒙口义〇文集论语要义目录序〇论语训蒙口义序]
归刘氏田
