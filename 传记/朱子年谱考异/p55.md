<!-- { "loadSidebar": true } -->
答杨子顺云夫子乘桴之叹独许子路之能从而子路闻之果以为喜且看此等处圣贤气象是如何世间许多纷纷扰扰如百千蚊蚋鼓发狂闹何尝说得他胸次耶若此等处放不下更说甚克已复礼直是无交涉也答叶仁父云人有此身便有所以为人之理与生俱生乃天之所付而非人力所能为也所以凡为人者只合讲明此理而谨守之不可昏弃若乃身外之事荣悴休戚即当一切听天所为而无容心焉其自至者亦择其可而受之其不至者则无求之之理也此是终身立脚地位不可分寸移易孔孟所说极是分明区区早从师友即幸见得此理故尝以此自勉亦不敢不以此待人答潘子善云所论为学之意善矣然欲専务静坐又恐堕落那一邉去只是虚着此心随动随静无时无处不致其戒谨恐惧之力则自然主宰分明义理昭著矣然着个戒谨恐惧四字已是压得重了要之只是畧绰提撕令自省觉便是工夫也
答吴伯丰云上蔡先生有言富贵利逹今人少见出脱得者非是小事迩来学者何足道能言真如鹦鹉此言深可畏耳伯丰讲学精详议论明决朋游少见其比区区期望之意不浅须更于此加意须是此处立得脚定然后博文约礼之工有所施耳
又答吴伯丰云伯丰明敏有余讲学之际不患所见之不精区区属望之意盖非他人之比但愿更于所闻深体而力行之使俯仰之间无所愧怍而胸中之浩然者真足以配义与道不但为诵说之空言而巳则区区之愿也
戊午
答孙敬甫云所谕纔说存养即是动了此恐未然人之一心本自光明不是死物所谓存养非有安排造作只是不动着他即此知觉烱然不昧但无喜怒哀乐之偏思虑云为之扰耳当此之时何尝不静不可必待冥然都无知觉然后谓之静也去年尝与子约论之渠信未及方此辨论而忽巳为古人深可叹恨今録其语谩徃一观深体味之便自可见也
答刘季章云来谕谓病只在懒惰者亦只消得此一病便是无药可医人之所以懒惰者只縁见此道理不透所以一向提掇不起若见得道理分明自住不得岂容更有懒惰时节耶所谓此外无难除之病者亦信未及况自以为无则其有者将至矣便敢如此断置窃恐所以自省者亦太踈耳又谓海内善类消磨摧落之后所存无几此诚可叹若鄙意则谓纔见消磨得去此等人便不济事若使真有所见实有下工夫处则便有鐡轮顶上转旋亦如何动得他年来顿觉衰惫殊甚死期将至而朋友间未有大可望者令人忧惧不知所以为懐季章千万勉旃乃所深望
答林徳乆云无事静坐有事应酬随时处无非自已身心运用但常自提撕不与俱徃便是工夫事物之来岂以漠然不应为是耶
答林正卿云读书之法湏是从头至尾逐句玩味看上字时如不知有下字看前句时如不知有后句看得都通透了又却从头看此一段令其首尾通贯然方其看此段时亦不知有后段也如此渐进庶几心与理会自然浃洽非唯会得圣贤言语意脉不差且是自巳分上身心义理日见纯熟若只如此匆匆检阅一遍便可随意穿凿排布硬说则不唯错会了经意于已分上亦有何干涉耶
答刘季章云来谕所云书能益人与否只在此心等说此又是病根不曽除得以鄙见观之都无许多闲说只着实依文句玩味意趣自深长不湏如此又只是立说取胜也又云趂此光阴未知晚暮之时做些着实基趾积累将去只将排比章句玩索文理厎工夫换了许多杜撰计较别寻路脉厎心力湏是实有用力处乆之自然心地平夷见理明彻庶几此学有传不至虚负平生也
已未
跋南轩主一箴云敬之一字学者若能实用其力则虽程子两言之训犹为剩语如其不然则言愈多心愈杂而所以病乎敬者益深矣诵敬夫之箴者要当以识此意云
答熊梦兆云静坐而不能遣思虑便是静坐时不曽敬敬则只是敬更寻甚敬之体似此支离病痛愈多更不曽得做工夫只了得安排杜撰也[未详何时以类附此]
语录〇先生语淳曰子思说尊徳性又却说道问学这五句是为学用功精粗全体说尽了如今所说却只偏在尊徳性上去无道问学厎许多工夫恐只是占便宜自了之学出门动步便有碍做一事不得事变日新而无穷安知他日之事非吾辈之责乎若只是自了便待工夫做得二十分到终不足以应变到那时节却怕人说道不能应变也牵强去应应得便只成杜撰便只是人欲又有误认人欲作天理处若应变不合义理则平日许多工夫依旧都是错了吾友僻在逺方无师友讲明又不接四方贤士又不知逺方事情又不知古今人事之变这一邉易得暗昧了一日间事变无穷一身有许多事一家有许多事一国天下事业恁地多都要与他做不成我只管得自家若将此様学问去应变如何通得许多事情做出许多事业[陈淳]
先生语淳曰不是块然守定这物事在一室闗门独坐便可以为圣贤自古无不晓事厎圣贤亦无不通变底圣贤亦无闗门独坐厎圣贤圣贤无所不通无所不能那个事理会不得所以圣贤教要博学湏是博学之审问之慎思之明辨之笃行之子曰我非生而知之者好古敏以求之者也文武之道未坠于地在人贤者识其大者不贤者识其小者夫子焉不学而亦何常师之有圣人虽是生知然也事事理会过无一之不讲这道理不是只就一件事上理会见得便了学时无所不学理会时却是逐件上理会去[陈淳]
先生语淳曰天下万物当然之则便是理所以然底便是原头处但圣人平日也不曽说个天理在那里方教人做去凑只是说眼前事教人平平恁地做工夫去自然到那有见处又曰如吾友所说从原头来却要先见个天理在前面方去做此正是病处吾友合下来说话便有此病是先见有所立卓尔然后博文约礼也若把这天理不放下相似把一个空厎物放这邉也无顿处那邉也无顿处放这邉也恐攧破放那邉也恐攧破这天理说得荡漾似一块水银滚来滚去捉那不着又如水不沿流泝源合下便要寻其源凿来凿去终是凿不得下学上逹自有次第下学中又有次第致知有多少次第力行有多少次第[陈淳]
先生目淳申前说曰若把这些子道理只管守定在这里则相似山林苦行一般便都无事可做了所谓潜心大业何有哉淳曰已知病痛大段欠了下学工夫曰如吾友所说下学也只是拣那尖利厎说粗钝厎都掉了今日下学明日便要上逹如孟子从梁恵王以下都不读只拣告子尽心来说紧要便读闲慢厎便不读精厎便理会粗厎便不理会书自是要读恁地拣择不得如论语二十篇只拣那曽点厎意思来涵泳都要盖了单说个风乎舞雩咏而归只做个四时景致论语何用说许多事而今做工夫只是平常恁地去理会不要把做差异看了粗厎做粗厎理会细厎做细厎理会不消拣择论语孟子恁地拣择了史书及世间粗厎书如何地看得又曰而今且去放下此心平平恁地做把文字来平看不要得髙看来看去便是见得道理有穏处不可纔看一段便就这一段上要思量到极要寻见原头处如天命之谓性初且恁地平看过去便看率性之谓道若只反倒天命之谓性一句便无工夫看率性之谓道了喜怒哀乐未发之谓中亦且平看过去便看发而皆中节谓之和若只反倒这未发之中便又无工夫看中节之和了[陈淳]
淳问向来所呈与点说一段如何曰某平生不爱人说此话论语一部自学而至尧曰都是做工夫处不成只说了与点便将许多都掉了圣贤说事亲要如此事君要如此事长要如此言要如此行要如此都是好用工夫处通贯浃洽自见得在面前若都掉了只管说与点如何如吃馒头只撮个尖处不吃下面饀子许多滋味都不见向来此等无人晓得说出来也好今说得多了都是好笑近来看这様话都是闲说不是真积实见[陈淳]
考异
朱子晚年于陈安卿属望甚至故训语最多所谓倒廪倾囷罗列而进者其云他人未做工夫底亦不敢向他说吾友于已分上已自见得若不说与之又可惜了意可槩见也然安卿自守所见终是展拈不开所録朱子语累百千言语意颇有错杂而所归重在四面凑合将来成一件物事又毎事必寻讨原头处此只是安卿所见于语脉中未免转却朱子意旨也朱子云如吾友所说从原头来又却要先见个天理在前面方去做此正是病处吾友合下来说话便有此病是先见如有所立卓尔然后博文约礼也又曰吾友下学也只是拣那尖利厎说粗钝厎都掉了今日下学明日便要上逹皆切中其病后来与廖子晦书云安卿之病亦正坐此因书晓之无令乆自拘絷盖巳逆料其终故亦未尝望以传付之任也正学考五段失载所言安卿之病而于安卿録有未尽得朱子之意者则未之辨今所録与正学考有不同者而附论之如此以俟后之君子考而择焉〇安卿初意谓先见天理原头而后做工夫朱子已力辟之其后又谓于件件事上寻究本原来处将来四面凑合只成一件物事于前说虽若少异而实无异指其件件讲明者总为寻究本原以为凑合一件之地所重不在件件讲明也朱子与廖子晦书论此最明而曰安卿之病亦正坐此盖指此尔其云不可纔看一段便就此一段上要思量到极要寻见原头处语自分明却又曰致知就这事上便见得这事道理原头处逐事都如此理会便件件知得个原头处与前语正相反安卿又问曰件件知得个原头处凑合来便成一个物事否此可见安卿之意而所録朱子语亦毎有四面凑合将来便只是一様道理之云此自安卿之意而非朱子之指也朱子尝云曽子终身亦只是战兢临履中间一唯乃不期偶然得之非其初祈向到此地位而后施下学之功也如安卿所録乃是祈向到此地位而后施下学之功者恐非朱子语圣门工夫只在下学处上逹盖未可易言徳行如冉闵文学如游夏皆不与一贯之传岂后之人皆在冉闵游夏之上哉安卿所录有得有失今亦未能细辨姑举其槩如此俟后之人订正其是非焉
庚申
答杨子直云熹病日觉沉重而医者咸以为可治但服药殊不见效安坐拱手以听天命耳不知近日更得何异书便中望见告此间却亦读得旧书但鍜炼得愈纯熟亦颇有实用不専是空言也
