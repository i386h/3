<!-- { "loadSidebar": true } -->
答廖子晦云详来喻正谓日用之间别有一物光辉闪烁动荡流转是即所谓无极之真所谓谷神不死二语皆来书所引所谓无位真人此释氏语正谷神之酋长也学者合下便要识得此物而后将心想象照管要得常在目前乃为根本功夫至于学问践履零碎凑合则自是下一截事与此粗细逈然不同虽以颜子之初仰髙钻坚瞻前忽后亦是未见此物故不得为实见耳此其意则然矣然若果是如此则圣人设教首先便合痛下言语直指此物教人着紧体察要令实见着紧把捉要常在目前以为直截根原之计而却都无此说但只教人格物致知克己复礼一向就枝叶上零碎处做工夫岂不误人枉费日力耶论孟之言平易明白固无此等元妙之谈虽以子思周子吃紧为人特着中庸太极之书以明道体之极致而其所说用功夫处只说择善固执学问思辨而笃行之只说定之以中正仁义而主静君子修之吉而已未尝使人日用之间必求见此天命之性无极之真而固守之也盖原此理之所自来虽极微妙然其实只是人心之中许多合当做厎道理而已但推其本则见其出于人心而非人力之所能为故曰天命虽万事万化皆自此中流出而实无形象之可指故曰无极耳若论功夫则只择善固执中正仁义便是理会此事处非是别有一段根原功夫又在讲学应事之外也如说求其放心亦只说是日用之间收敛整齐不使心念向外走作庶几其中许多合做厎道理渐次分明可以体察亦未捉取此物藏在胸中然后别分一心出外以应事接物也来书又云事事物物皆有实理如仁义礼智之性视听言动之则皆从天命中来须知颜曽洞见全体即无一不善此说虽似无病然详其语脉究其意指亦是以天命全体者为一物之浑然而仁义礼智之性视听言动之则皆其中零碎查滓之物初不异于前说也至论所以为学则又不在乎事事物物之实理而特以洞见全体为功凡此似亦只是旧病也且曰洞见全体而后事无不善则是未见以前未尝一一穷格以待其贯通而直以意识想象之耳是与程子所诃对塔而说相轮者何以异哉来喻又疑考异中说韩公见道之用而未得其体以为亦若自谓根原学问各有一种功夫者此亦不然前日鄙意正为韩公只于治国平天下处用功而未尝就其身心上讲究持守耳非病其不曽捉得此物藏在懐袖间也此是学问功夫彻上彻下细宻紧切处向使不因来喻之详终亦未觉其病之在是今幸见得不是小事千万详看此说仔细寻绎更推其类尽将平生所认有相闗处一一勘验当自见得如有未契更宜反复不可容易放过也安卿之病正亦坐此向来至此说得既不相合渠便藏了更不说着遂无由与之极论至今以为恨或因与书幸亦以此晓之勿令乆自拘絷也二诗亦未甚晓恐亦只是旧来意思但请只就前说观之恐亦可自见得矣葢性命之理虽微然就博文约礼实事上看亦甚明白正不须向无形象处东捞西摸如捕风繋影用意愈深而去道愈逺也
语録〇廖子晦得书来云有本原有学问某初不晓得后来看得他们都是把本原处是别有一块物事模様圣人教人只是致知格物不成真个是有一个物事如一块水银様走来走去那里这便是禅家说赤肉团上自有一个无位真人模様[黄义刚]
安卿问前日先生与廖子晦书云道不是有个物事闪闪烁烁在那里固是如此但所谓操则存舍则亡毕竟也须有个物事曰操存只是教你收敛教那心莫胡思乱想几曽捉定有个物事在里又问顾諟天之明命毕竟是个甚么曰只是说见得道理在面前不被物事遮障了立则见其参于前在舆则见其倚于衡皆是见得理如此不成有一块物事光辉辉地在那里[黄义刚按此条又见一百十七巻不知何人录]
考异
黄义刚録〇按此两条发明答廖子晦书意尤确故附着之〇据安卿祭文以已未冬暮至建寜未乆辞去与子晦书盖在其后书中有安卿向来至此之语可考也廖书在庚申正二月间此真所谓晚年定论者安卿在建寜时不得预以廖书为问此记者之误义刚录在癸丑以后据録言侍教半年当是癸丑淳录在已未义刚录多与淳録同凡此皆不可考而安卿举廖书为问则其误无疑矣
答或人[一作答刘公度]云所论主敬之说固学者之切务然此亦要得讲学穷理之功见得世间道理厯厯分明方肻如此着力若于圣贤之言有所忽畧不曽逐句逐字仔细理会见得道理都未分明却如何捺生硬做得成如所谓斋心致敬于平旦之顷以求理之所在者亦恐徒劳而无补也古人之学欲其造次颠沛之不离今乃独求之平旦之顷则其它时节是勾当甚事耶
答或人云博文约礼学者之初须作两般理会而各尽其力则乆之见得功效却能交相为助而打成一片若合下便要两相倚靠互相推托则彼此担阁都不成次第矣然所谓博非泛然广览杂记掇拾异闻以读多取胜之谓此又不可不知又云知得如此是病即便不如此是药若更问何由得如此则是骑驴觅驴只成一场闲说话矣又云学者讲论思索以求事物义理圣贤指意则当极其博若论操存舍亡之间则只此毫厘之间便是天理人欲死生存亡之分至简至约无许多比并较量思前筭后也
答或人云近世学者多是向外走作不知此心之妙是为万事根本其知之者又只是撑眉努眼喝骂将去便谓只此便是良心本性无有不善却不知道若不操存践履讲究体念则只此撑眉努眼便是私意人欲自信愈笃则其狂妄愈甚此不可不深察而逺避之也
答姚徕云葢尝闻之人之一身应事接物无非义理之所在人虽不能尽知然其大端宜亦无不闻者要在力行其所已知而勉求其所未至则自近及逺由粗及精循循有序而日有可见之功矣[未详何时]
右朱子论学切要语，先君子手定目次，起巳丑至庚申，为年谱附录。既纂集盈帙，适会有病浸剧，竟至大故。前后凡六年尚缺而未补，而巳定者犹未尽脱稾也。盖先君子絶笔之书，虽有未完，而意指昭揭，脉络联贯，实与年谱汇为大观。今敬因其旧，附刻于年谱后，分两巻。男箴传谨识
