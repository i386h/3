<!-- { "loadSidebar": true } -->
　　闻先是布噜特额徳格讷鄂拓克长阿济拜以霍罕额尔徳尼伯克掠其邑憾之闻霍集雅特之丕色勒伯克与搆难因潜兵袭霍罕使至叶尔羌掠布噜特樵者十人告梗道噶岱黙特察辞诬诘之会丕色勒伯克与额尔徳尼伯克释怨阿济拜惧请檄霍罕勿侵己永贵偕噶岱黙特责罪均令各安处未防额尔徳尼伯克以布噜特萨娄鄂拓克长沙巴图掠市马告噶岱黙特索所掠归霍罕霍罕复侵额徳格讷夺鄂斯邑永贵责霍罕罪霍罕诡称鄂斯为己旧属不即归额徳格讷时阿木都喇伊木为喀什噶尔伊什干伯克以不获为阿竒木懐逆志数通霍罕永贵等不之察遣侍卫托穆齐图偕阿卜都喇伊木赴霍罕责不听命将以军讨阿卜都喇伊木遣属摩罗郭帕和卓哈勒黙特告额尔徳尼伯克曰回部和卓皆就诛惟尔存今索侵地使不以兵从尔勿惧而迎且喀什噶尔兵寡尔潜至我将为应额尔徳尼伯克惧市已以丕色勒伯克搆难谢之托穆齐图抵霍罕额尔徳尼伯克不之迎示顺逆义乃谢罪以鄂斯邑归阿济拜托穆齐图归不以不迎故告二十九年噶岱黙特属噶帕尔赴市霍罕侦得情告噶岱黙特首之办事大臣纳世通疏
　　闻
　　诏磔诛其孥及赴霍罕使悉縁坐以噶岱黙特发逆谋奬赐币三十年乌什逆回赉哈木图拉叛遣贼党巴布敦等乞援霍罕抵布噜特扬称诸城悉附逆噶岱黙特自喀什噶尔遣属爱特伊黙特赴布噜特额徳格讷萨尔巴噶什诸鄂拓克告自乌什外他城皆安堵萨尔巴噶什长车里克齐遣弟海兰达尔赴军噶岱黙特索逆使车里克齐擒巴布敦献寻克乌什
　　诏叙噶岱黙特绩四十年
　　诏世袭罔替寻卒子阿卜都喇璊袭
　　一次袭阿卜都喇璊噶岱黙特长子乾隆二十一年从父至伊犂乞降
　　召入
　　觐二十五年
　　诏授拜城阿竒木伯克视英吉沙尔城伯克秩四品四十年袭公品级四十一年卒子迈玛第敏袭二次袭迈玛第敏阿卜都喇璊长子初授二等台吉乾隆四十一年袭公品级四十三年授拜城伊什干伯克四十八年理藩院议迈玛第敏祖噶岱黙特以军功封爵请仍世袭罔替
　　诏如议
　　三等轻车都尉萨里列【居新疆之回爵】
　　萨里乌什人初为阿竒木伯克霍集斯属乾隆二十年霍集斯奉我军檄擒凖噶尔达瓦齐设伏乌什城外萨里甲从视达瓦齐至趋控马达瓦齐将引弓射萨里以刀断其达瓦齐子罗卜扎自后驰至刀击萨里膊者三萨里伤固控之伏发达瓦齐及子就擒二十三年大军讨逆回布拉呢敦霍集占抵乌什霍集斯以城献萨里从赴叶尔羌御霍集占于喀喇乌苏明年春随定邉右副将军富徳赴和阗时和阗围甫觧众志未定萨里檄示之令勿惊惧富徳疏其功称慎练可任事
　　诏授五品
　　赏孔雀翎寻定叶尔羌以萨里为噶杂纳齐伯克二十五年乌什伯克阿珲等讦霍集斯请以萨里代
　　谕曰萨里果行走奋勉应再行酌量加恩若即授为阿竒木则奸险之徒羣以防人夺缺为得计时议遣兵防屯田回民赴伊犂道由阿克苏达海弩克萨里输马百三十助理台务
　　诏如例给值复
　　优赉俟有伊什干伯克等缺补授冬叶尔羌诸城伯克
　　以年班至
　　驾幸瀛台跽列西华门外凡三十三人萨里居班首上慰问之
　　赐尚方食
　　召觐于
　　重华宫
　　赐茶果翌日
　　御西厰幄次
　　诏预外藩蒙古宴
　　赉冠服银币明年春
　　遣归二十七年叶尔羌办事尚书都统新柱等侦布拉呢敦属摩罗巴喇特等匿巴达克山盗布拉呢敦尸瘗派苏巴特复窃育其孥遣萨里索且令巴达克山伯克素勒坦沙以所掠齐特喇尔邑归博罗尔长沙瑚沙黙特行旬有九日抵巴达克山示之檄素勒坦沙献摩罗巴喇特萨里赴派苏巴特掘得逆尸复索其孥素勒坦沙献布拉呢敦妻三曰珠赉哈曰巴特玛曰额尔克扬子三曰和卓阿斯玛曰阿卜都哈里克曰和卓巴哈敦
　　奬给币而齐特喇尔邑素勒坦沙不即归萨里还新柱等复遣往索乃悔罪以齐特喇尔给博罗尔
　　上念萨里奉使劳
　　赐三等轻车都尉复
　　诏给币俟阿竒木缺出輙列名
　　闻会阿克苏伊什干伯克颇拉特以罪禠职
　　诏萨里代三十年乌什逆回赉哈木图拉等叛有额敏者萨里弟也居乌什贼胁赴霍罕强应命毕徳尔山伺偕行者寝走阿克苏告变阿克苏办事副都统卞塔海驰兵勦萨里助马百复倡议偕伯克阿卜都噶颇尔等助牛二百运粮济军
　　诏奬额敏不附逆复
　　谕曰萨里等急公効力协助牲只甚属可嘉自当示以奬劝所助牛马俱着赏给价值仍将朕加恩奬赏之意谕伊等知之萨里寻赴乌什请遣属呼特呼黙特入其城招胁从者贼不应鏖击之夺瑚什塔克峯险乌什城下
　　诏叙萨里绩四十年卒子海色木袭
　　一次袭海色木萨里长子乾隆四十年袭三等轻车都尉四十八年理藩院议海色木父萨里以军功获世职请予世袭罔替
　　诏如议













　　钦定外藩蒙古回部王公表巻之一百二十
