<!-- { "loadSidebar": true } -->
　　景公赐晏子狐之白裘〔二〕，元豹之茈〔三〕，其赀千金〔四〕，使梁丘据致之。晏子辞而不受，三反〔五〕。公曰：「寡人有此二，将欲服之，今夫子不受，寡人不敢服。与其闭藏之，岂如弊之身乎？」晏子曰：「君就赐，使婴修百官之政，君服之上，而使婴服之于下〔六〕，不可以为教〔七〕。」固辞而不受。
〔一〕　卢文弨云：「元刻末注云：『此章与景公使梁丘据遗之车马三返不受章旨同而事少异，故着于此篇。』」◎则虞案：目录作「千金衣裘」。
〔二〕　孙星衍云：「墨子亲士篇：『千镒之裘非一狐之白也。』」◎卢文弨云：「『之白』疑倒。」◎则虞案：御览六百九十四引无「之」字，指海本作「狐白之裘」。
〔三〕　孙星衍云：「未详。『茈』为染草，疑毛之有紫色者。」◎于鬯云：「『茈』，盖本作『芘』，『芘』者，『纰』之借字也。尔雅释言：『纰，饰也。』广雅释诂云：『纰，缘也。』此承上『狐白之裘』言之（今作『狐之白裘』，黄元同大令校勘云：『当作「狐白之裘」』），谓狐白之裘以元豹之皮为缘饰也。缘饰即在裘上，实止言一裘耳。故下文『公曰寡人有此二』，谓有此裘二：一以赐晏子，一以自服也。此非谓狐白之裘之外又别有元豹之茈也。『茈』与『纰』，论音实亦可通，特读『茈』为『纰』，与读『芘』为『纰』，假借之例有远近耳。故疑『茈』为『芘』之误也。山海南山经云『洵水其中多芘蠃』，郭璞注云：『紫色螺。』朱骏声说文通训云：『芘，当为茈之误。』然则此『芘』之误为『茈』，犹彼『茈』之误为『芘』矣。」◎刘师培校补云：「『茈』疑同『眦』。尔雅释器云：『衣眦谓之襟。』淮南齐俗训云：『隅眦之制。』义详谏下篇杂志。此言狐白之裘以豹皮斜饰其襟眦，犹礼记玉藻所谓『裼』也。」
〔四〕　则虞案：御览六百九十四「赀」作「贸」。
〔五〕　孙星衍云：「一本作『返』。」
〔六〕　则虞案：御览六百九十四引无「于」字。
〔七〕　黄以周云：「谓狐白裘乃人君之上服，非臣下所得服也。记曰：『君衣狐白裘。』疏家谓大夫得衣狐白，与此违，不足信。」◎苏舆云：「此言君服此裘于上，臣复服此裘于下，则是同君，恐奢侈之民皆从而效之。故云『不可为教』。上篇『今骆马乘车，君乘之上，而臣亦乘之下』云云，义正同此。黄说稍泥。」



　　　　晏子衣鹿裘以朝景公嗟其贫晏子称有饰第二十六〔一〕
　　晏子相景公〔二〕，布衣鹿裘以朝。公曰：「夫子之家，若此其贫也〔三〕，是奚衣之恶也！寡人不知，是寡人之罪也。」晏子对曰：「婴闻之，盖顾人而后衣食者，不以贪昧为非〔四〕；盖顾人而后行者，不以邪僻为累〔五〕。婴不肖，婴之族又不如婴也，待婴以祀其先人者五百家〔六〕，婴又得布衣鹿裘而朝，于婴不有饰乎！」再拜而辞〔七〕。
〔一〕　卢文弨云：「元刻末注云：『此章与陈无宇请浮晏子、景公睹晏子之食而嗟其贫章旨同而辞少异，故着于此篇。』」◎刘师培云：「黄本此章挩。」
〔二〕　苏舆云：「『晏子』旧刻误『景公』，今从浙刻正。」
〔三〕　刘师培校补云：「后汉书虞延传注引『其』作『之』。」
〔四〕　刘师培校补云：「『昧』与『冒』同。（左传文十八年云：『贪于饮食，冒于货贿。』）」
〔五〕　陶鸿庆云：「上句『衣』字，下句『盖』字，及中间两『不』字，皆衍文。元文当云：『盖顾人而后食者，以贪昧为非；顾人而后行者，以邪僻为累。』『顾人而后食』云云，如有参士之食而自足是也；『顾人而后行』云云，如惩庆氏之亡，而辞邑是也。此晏子因公言衣恶，假食与行以起例耳。今本盖后人不达其义，而以意加之。」
〔六〕　则虞案：元刻本「祀」误「祝」。
〔七〕　苏舆云：「拾补云：『吴本此章缺。』」



　　　　仲尼称晏子行补三君而不有果君子也第二十七〔一〕
　　仲尼曰：「灵公污，晏子事之以整齐；庄公壮〔二〕，晏子事之以宣武〔三〕；景公奢，晏子事之以恭俭：君子也〔四〕！相三君而善不通下，晏子细人也。」晏子闻之，见仲尼曰：「婴闻君子有讥于婴〔五〕，是以来见。如婴者，岂能以道食人者哉！婴之宗族待婴而祀其先人者数百家，与齐国之闲士待婴而举火者数百家，臣为此仕者也。如臣者，岂能以道食人者哉！」晏子出，仲尼送之以宾客之礼，再拜其辱。反，命门弟子曰〔六〕：「救民之姓而不夸〔七〕，行补三君而不有，晏子果君子也〔八〕。」
〔一〕　卢文弨云：「元刻末注云：『此章与仲尼之齐不见晏子、鲁君问何事回曲之君章旨同而述辞少异，故着于此篇。』」
〔二〕　卢文弨云：「孔丛诘墨篇作『怯』。案：左传『齐侯既伐晋而惧』，则『怯』字亦非误。」
〔三〕　刘师培校补云：「『宣』与『桓』同（左传『曹宣公』，礼记作『桓』），故『宣武』并文。（尔雅释训；『桓桓，威也。』广雅释训：『桓桓，武也。』）」
〔四〕　孙星衍云：「句上脱『晏子』二字，孔丛诘墨篇：『孔子曰：「灵公污，而晏子事之以洁；庄公怯，而晏子事之以勇；景公侈，而晏子事之以俭：晏子君子也。』此作『庄公壮』，与孔丛云『怯』者不合。庄公好勇，疑作『怯』之误。」
〔五〕　刘师培云：「黄本『讥』作『识』。」
〔六〕　苏时学云：「『命』，犹『告』也。」
〔七〕　黄以周云：「『姓』与『生』古通。」
〔八〕　孙星衍云：「已上二章，黄之寀本、凌澄初本皆删去，今据沈启南本补入，余篇次第，亦多错乱，皆订正。」◎苏舆云：「拾补云：『吴本此章缺。』」





晏子春秋集释卷第八

　　外篇第八〔一〕

　　　　仲尼见景公景公欲封之晏子以为不可第一〔二〕
　　仲尼之齐，见景公，景公说之，欲封之以尔稽〔三〕，以告晏子。晏子对曰：「不可〔四〕。彼浩裾自顺〔五〕，不可以教下〔六〕；好乐缓于民〔七〕，不可使亲治；立命而建事〔八〕，不可守职；〔九〕厚葬破民贫国，久丧道哀费日〔一十〕，不可使子民〔一一〕；行之难者在内，而传者无其外〔一二〕，故异于服，勉于容〔一三〕，不可以道众而驯百姓〔一四〕。自大贤之灭，周室之卑也，威仪加多，而民行滋薄；声乐繁充，而世德滋衰〔一五〕。今孔丘盛声乐以侈世〔一六〕，饰弦歌鼓舞以聚徒〔一七〕，繁登降之礼〔一八〕，趋翔之节以观众〔一九〕，博学不可以仪世〔二十〕，劳思不可以补民〔二一〕，兼寿不能殚其教〔二二〕，当年不能究其礼〔二三〕，积财不能赡其乐〔二四〕，繁饰邪术以营世君〔二五〕，盛为声乐以淫愚其民〔二六〕。其道也，不可以示世〔二七〕；其教也，不可以导民〔二八〕。今欲封之，以移齐国之俗〔二九〕，非所以导众存民也？〔三十〕。」公曰：「善。」于是厚其礼而留其封〔三一〕，敬见不问其道〔三二〕，仲尼乃行〔三三〕。
〔一〕　卢文弨云：「吴本不分篇。」◎苏舆云：「旧以此与上篇并合为一卷，意在合七略之数，今从之。」
〔二〕　卢文弨云：「元刻末注云：『此并下五章，皆毁诋孔子，殊不合经术，故着于此篇。』」
〔三〕　孙星衍云：「墨子作『尼溪』。『尼』、『尔』，『稽』、『溪』，声皆相近。」◎则虞案：诘墨作「尼溪」，史记孔子世家作「尼溪田」。
〔四〕　则虞案：孔子世家有「夫儒者滑稽而不可轨法」。
〔五〕　孙星衍云：「墨子作『浩居』，史记作『倨傲』。」◎洪颐烜云：「『浩裾』，即『傲倨』假借字。」◎则虞案：孙诒让墨子闲诂云：「家语三恕篇『浩浩倨者则不亲』，王肃注云：『浩浩，简略不恭之貌。』大戴礼文王官人篇云『自顺而不让』，又云『有道而自顺』，孔广森云：『自顺，谓顺非也。』」
〔六〕　则虞案：「教」，史记作「为」。黄本挩「下」字。
〔七〕　孙星衍云：「今本『缓』误『绥』，盐铁论作『繁于乐而舒于民』，因『舒』知为『缓』字。墨子作『好乐而淫人』。」◎钱熙祚云：「『缓』上似脱『而』字。」◎则虞案：元刻本、吴勉学本、子汇本作「绥」，凌本作「缓」。
〔八〕　孙星衍云：「墨子作『怠事』，是言恃命而怠于事也。『建』或『逮』讹，『逮』亦为『怠』假音与。」◎孙诒让扎迻云：「孙说未塙。『建』与『券』声近字通，『建事』，谓厌倦于事也。考工记辀人云：『左不楗』，杜子春云：『书「楗」或作「券」。』郑康成云：『「券」，今「倦」字也。』墨子号令篇云：『慎无厌建。』厌建，即厌倦也。」◎则虞案：诘墨作「怠事」。
〔九〕　黄以周云：「墨子『不可』下有『使』字。」◎苏舆云：「拾补有『使』字，注云『脱』。」◎则虞案：指海本据补「使」字。
〔一十〕孙星衍云：「墨子作『宗丧循哀』，孔丛引墨子作『崇丧遂哀』。」◎王念孙云：「案『道』当为『遁』，字之误也。『遁』与『循』同。墨子非儒篇云『宗丧循哀，不可使慈民』，文义正与此同。问上篇曰『不淫于乐，不遁于哀』，即循哀也。（问下篇『晏子逡遁而对』，又曰『晏子逡遁对』，外上篇『晏子遵循而对』，是『遁』即『循』也。管子戒篇『桓公蹴然逡遁』，小问篇『公遵遁』，亦以『遁』为『循』。）『循』之言遂也，『遂哀』谓哀而不止也，说见谏下篇『修哀』下。」
〔一一〕孙星衍云：「墨子作『慈民』，『子』当读为『慈』。」
