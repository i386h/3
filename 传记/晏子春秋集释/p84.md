<!-- { "loadSidebar": true } -->
　　齐侯与晏子坐于路寝，公叹曰：「美哉室，其谁有此乎！」晏子曰：「敢问何谓也？」公曰：「吾以为在德。」对曰：「如君之言，其陈氏乎？陈氏虽无大德，而有施于民，豆、区、釜、锺之数，其取之公也薄，其施之民也厚。公厚敛焉，陈氏厚施焉，民归之矣。诗曰：『虽无德与女，式歌且舞。』陈氏之施，民歌舞之矣。后世若少惰，陈氏而不亡，则国其国也已。」公曰：「善哉！是可若何？」对曰：「唯礼可以已之。在礼家施不及国，民不迁，农不移，工贾不变，士不滥，官不滔，大夫不收公利。」公曰：「善哉！我不能矣。吾今而后知礼之可以为国也。」对曰：「礼之可以为国也久矣，与天地并，君令臣共，父慈子孝，兄爱弟敬，夫和妻柔，姑慈妇听，礼也。君令而不违，臣共而不贰，父慈而教，子孝而箴，兄爱而友，弟敬而顺，夫和而义，妻柔而正，姑慈而从，妇听而婉，礼之善物也。」公曰：「善哉！寡人今而后闻此礼之上也。」对曰：「先王所禀于天地以为其民也，是以先王上之。」（左昭二十六年传）
　　　　景公与晏子游于少海，登栢寝之台，而还望其国曰：「美哉！泱泱乎！堂堂乎！后世将孰有此？」晏子对曰：「其田成氏乎？」景公曰：「寡人有此国也，而曰田成氏有之，何也？」晏子对曰：「夫田成氏甚得齐民，其于民也，上之请爵禄行诸大臣，下之私大斗斛区釜以出贷，小斗斛区釜以收之。杀一牛，取一豆肉，余以食士；终岁布帛，取二制焉，余以衣士。故巿木之价不加贵于山，泽之鱼盐龟鳖蠃蚌不加贵于海。君重敛，而田成氏厚施。齐尝大饥，道旁饿死者，不可胜数也，父子相牵而趋田成氏者不闻不生，故周秦之民相与歌之曰：『讴乎其已乎苞乎，其往归田成氏乎。』诗曰：『虽无德与女，式歌且舞。』今田成氏之德，而民之歌舞，民德归之矣。故曰：其田成氏乎。」公泫然出涕曰：「不亦悲乎！寡人有国而田成氏有之，今为之奈何？」晏子对曰：「君何患焉！若君欲夺之，则近贤而远不肖，治其烦乱，缓其刑罚，振贫穷而恤孤寡，行恩惠而给不足，民将归君，则虽有十田成氏，其如君何。」（韩非子外储说右上）
　　　　十九年，齐使晏婴如晋，与叔向语。叔向曰：「晋，季世也，公厚赋为台池而不恤政，政在私门，其可久乎！」晏子然之。（史记晋世家）
　　　　晏子数谏景公，景公弗听，已而使于晋，与叔向私语曰：「齐国之政，其卒归于田氏矣。」（史记田敬仲完世家）
　　齐景公问晏子曰：「孔子为人何如？」晏子不对。公又复问，不对。景公曰：「以孔某语寡人者众矣，俱以贤人也，今寡人问之，而子不对，何也？」晏子对曰：「婴不肖，不足以知贤人。虽然，婴闻所谓贤人者，入人之国，必务合其君臣之亲，而弭其上下之怨。孔某之荆，知白公之谋，而奉之以石乞，君身几灭，而白公僇。婴闻贤人得上不虚，得下不危，言听于君必利人，教行下必于上，是以言明而易知也，行明而易从也，行义可明乎民，谋虑可通乎君臣。今孔某深虑同谋以奉贼，劳思尽知以行邪，劝下乱上，教臣杀君，非贤人之行也；入人之国，而与人之贼，非义之类也；知人不忠，趣之为乱，非仁义之也。逃人而后谋，避人而后言，行义不可明于民，谋虑不可通于君臣，婴不知孔某之有异于白公也，是以不对。」景公曰：「呜呼！贶寡人者众矣，非夫子，则吾终身不知孔某之与白公同也。」（墨子非儒）
　　　　墨子称景公问晏子以孔子而不对，又问三，皆不对。公曰：「以孔子语寡人者众矣，俱以为贤人，今问子而不对，何也？」晏子曰：「婴闻孔子之荆，知白公谋而奉之以石乞，劝下乱上，教臣弒君，非圣贤之行也。」诘之曰：「楚昭王之世，夫子应聘如荆，不用而反，周旋乎陈、宋、齐、卫。楚昭王卒，惠王立。十年，令尹子西乃召王孙胜以为白公。是时，鲁哀公十五年也，夫子自卫反鲁，居五年矣。白公立一年，然后乃谋作乱，乱作在哀公十六年秋也，夫子已卒十旬矣。墨子虽欲谤毁圣人，虚造妄言，奈此年世不相值何！」（孔丛子诘墨）
　　孔某之齐，见景公，景公说，欲封之以尼溪，以告晏子。晏子曰：「不可。夫儒，浩居而自顺者也，不可以教下；好乐而淫人，不可使亲治；立命而怠事，不可使守职；宗丧循哀，不可使慈民；机服勉容，不可使导众。孔某盛容修饰以蛊世，弦歌鼓舞以聚徒，繁登降之礼以示仪，务趋翔之节以观众。博学不可使议世，劳思不可以补民，絫寿不能尽其学，当年不能行其礼，积财不能赡其乐。繁饰邪术，以营世君，盛为声乐，以淫遇民，其道不可以期世。其学不可以导众。今君封之，以利齐俗，非所以导国先众。」公曰：「善。」于是厚其礼，留其封，敬见而不问其道，孔某乃恚怒于景公与晏子。（墨子非儒）
　　　　景公问政孔子，孔子曰：「君君，臣臣，父父，子子。」景公曰：「善哉！信如君不君，臣不臣，父不父，子不子，虽有粟，吾岂得而食诸。」他日又复问政于孔子，孔子曰：「政在节财。」景公说，将欲以尼溪田封孔子。晏婴进曰：「夫儒者滑稽而不可轨法，倨傲自顺不可以为下，崇丧遂哀，破产厚葬，不可以为俗，游说乞贷，不可以为国。自大贤之息，周室既衰，礼乐缺有间，今孔子盛容饰，繁登降之礼，趋详之节，累世不能殚其学，当年不能究其礼，君欲用之以移齐俗，非所以先细民也。」后景公敬见孔子，不问其礼。异日，景公止孔子曰：「奉子以季氏，吾不能以季孟之间待之。」齐大夫欲害孔子，孔子闻之。景公曰：「吾老矣，弗能用也。」孔子遂行，反乎鲁。（史记孔子世家）
　　　　丞相史曰：「晏子有言：儒者华于言而寡于实，繁于乐而舒于民；久丧以害生，厚葬以伤业；礼烦而难行，道迂而难遵；称往古而言訾当世，贱所见而贵所闻；此人本枉，以己为拭。此颜异所以诛黜，而狄山死于匈奴也。处其位而非其朝，生乎世而讪其上，终以被戮而丧其躯，此独谁为负其累而蒙其殃乎。」（盐铁论论诽第二十四）
　　昔者齐景公问于晏子曰：「吾欲观于转附、朝儛，遵海而南，放于琅邪，吾何修而可以比于先王观也？」晏子对曰：「善哉问也。天子适诸侯曰巡狩，巡狩者，巡所守也；诸侯朝于天子曰述职，述职者，述所职也：无非事者。春省耕而补不足，秋省敛而助不给。夏谚曰：『吾王不游，吾何以休，吾王不豫，吾何以助，一游一豫，为诸侯度。』今也不然，师行而粮食，饥者弗食，劳者弗息，睊睊胥谗，民乃作慝，方命虐民，饮食若流，流连荒亡，为诸侯忧。从流下而忘反谓之流，从流上而忘反谓之连；从兽无厌谓之荒，乐酒无厌谓之亡。先王无流连之乐，荒亡之行，惟君所行也。」景公说，大戒于国，出舍于郊，于是始兴发，补不足，召大师曰：「为我作君臣相说之乐。」盖征招角招是也。其诗曰：「畜君何尤。」畜君者，好君也。（孟子梁惠王下）
　　曾子行，晏子从于郊，曰：「婴闻之，君子赠人以言，庶人赠人以财。婴贫，无财，请假于君子，赠吾子以言。乘舆之轮，太山之木也，示诸檃栝，三月五月为帱菜，敝而不反其常，君子之檃栝，不可不谨也，慎之。兰茞稿本，渐于蜜醴，一佩易之，正君渐于香酒，可谗而得也，君子之所渐，不可不慎也。」（荀子大略）
　　　　曾子从孔子于齐，齐景公以下卿礼聘曾子。曾子固辞，将行，晏子送之曰：「吾闻君子赠人以财，不若以言。今夫兰本三年，湛之以鹿醢，既成，则易以匹马，非兰本美也，愿子详其所湛，既得所湛，亦求所湛。吾闻君子居必择处，游必择士。居必择处，所以求士也；游必择士，所以修道也。吾闻反常移性者欲也，故不可不慎也。」（说苑杂言）
　　　　曾子从孔子之齐，齐景公以下卿之礼聘曾子。曾子固辞，将行，晏子送之曰：「吾闻之，君子遗人以财，不若善言。今夫兰本三年，湛之以鹿酳，既成噉之，则易之匹马，非兰之本性也，所以湛者善矣，愿子详其所湛者。夫君子居必择处，游必择方，仕必择君。择君所以求仕，择方所以修道，迁风移俗者，嗜欲移性，可不慎乎！」孔子闻之，曰：「晏子之言，君子哉！依贤者固不困，依富者固不穷，马蚿斩足而复行何也？以其辅之者众。」（家语六本）
　　晏婴子聘鲁，哀公问曰：「语曰：『莫三人而迷。』今寡人与一国虑之，鲁不免于乱何也？」晏子曰：「古之所谓『莫三人而迷』者，一人失之，二人得之，三人足以为众矣，故曰『莫三人而迷』。今鲁国之群臣以千百数，一言于季氏之私，人数非不众，所言者一人也，安得三哉。」（韩非子内储说上）
　　齐有北郭骚者，结罘罔，捆蒲苇，织萉屦，以养其母，犹不足，踵门见晏子曰：「愿乞所以养母。」晏子之仆谓晏子曰：一此齐国之贤者也。其义不臣乎天子，不友乎诸侯；于利不苟取，于害不苟免。今乞所以养母，是说夫子之义也，必与之。」晏子使人分仓粟，分府金而遗之，辞金而受粟。有间，晏子见疑于齐君，出奔，过北郭骚之门而辞，北郭骚沐浴而出，见晏子曰：「夫子将焉过？」晏子曰：「见疑于齐君，将出奔。」北郭子曰：「夫子勉之矣！」晏子上车太息而叹曰：「婴之亡岂不宜哉，亦不知士甚矣！」晏子行，北郭子召其友而告之曰：「说晏子之义，而尝乞所以养母焉。言闻之曰：『养及亲者身伉其难。』今晏子见疑，吾将以身死白之。」着衣冠，令其友操剑奉笥而从，造于君庭，求复者曰：「晏子，天下之贤者也，去，则齐国必侵矣。必见国之侵也，不若先死，请以头托白晏子也。」因谓其友曰：「盛吾头于笥中，奉以托。」退而自刎也。其友因奉以托。其友谓观者曰：「北郭子为国故死，吾将为北郭子死也。」又退而自刎。齐君闻之，大骇，乘驲而自追晏子，及之国郊，请而反之。晏子不得已而反，闻北郭骚之以死白己也，曰：「婴之亡岂不宜哉，亦愈不知士甚矣！」（吕氏春秋士节）
