<!-- { "loadSidebar": true } -->
　　　　北郭骚踵见晏子曰：「窃悦先生之义，愿乞所以养母者。」晏子使人分仓粟府金而遗之，辞金而受粟有间，晏子见疑于景公，出奔，北郭子召其友而告之曰：「吾悦晏子之义，而尝乞所以养母者。吾闻之曰：『养及亲者身更其难。』今晏子见疑，吾将以身白之。」遂造公庭，求复者曰：「晏子，天下之贤者也，今去齐国，齐国必侵矣。方必见国之侵也，不若先死，请绝颈以白晏子。」逡巡而退，因自杀也。公闻之，大骇，乘驰而自追晏子，及之国郊，请而反之。晏子不得已而反之，闻北郭子之以死白己也，太息而叹曰：「婴不肖，罪过固其所也，而士以身明之，哀哉！」（说苑复恩）
　　晏子之晋，见反裘负刍息于涂者，以为君子也，使人问焉，曰：「曷为而至此？」对曰：「齐人累之，名为越石父。」晏子曰：「嘻！」遽解左骖以赎之，载而与归。至舍，弗辞而入，越石父怒，请绝。晏子使人应之曰：「婴未尝得交也，今免子于患，吾于子犹未邪？」越石父曰：「吾闻君子屈乎不己知者，而伸乎己知者，吾是以请绝也。」晏子乃出见之，曰：「向也见客之容而已，今也见客之志。婴闻察实者不留声，观行者不讥辞，婴可以辞而无弃乎？」越石父曰：「夫子礼之，敢不敬从。」晏子遂以为客。俗人有功则德，德则骄，今晏子功免人于阨矣，而反屈下之，其去俗亦远矣，此令功之道也。（吕氏春秋观世）
　　　　晏子之晋，见披裘负刍息于途者，以为君子也，使人问焉，曰：「曷为而至此？」对曰：「齐人累之，吾名曰越石甫。」晏子曰：「嘻！」遽解左骖以赎之，载而与归。至舍，不辞而入。越石甫怒而请绝。晏子使人应之曰：「婴未尝得交也，今免子于患，吾于子犹未可耶？」越石甫曰：「吾闻君子诎乎不知己，而信乎知己者，吾是以请绝也。」晏子乃出见之，曰：「向也见客之容，而今也见客之意。婴闻察实者不留声。观行者不几辞，婴可以辞而无弃乎？」越石甫曰：「夫子礼之，敢不敬从。」晏子遂以为上客。俗人之有功则德，德则骄，晏子有功免人于厄，而反诎下之，其去俗亦远矣，此全功之道也。（新序节士）
　　晏子聘鲁，上堂则趋，授玉则跪。子贡怪之，问孔子曰：「晏子知礼乎？今者晏子来聘鲁，上堂则趋，授玉则跪，可也？」孔子曰：「其有方矣，待其见我，我将问焉。」俄而晏子至，孔子问之，晏子对曰：「夫上堂之礼，君行一，臣行二。今君行疾，臣敢不趋乎？今君之授币也卑，臣敢不跪乎？」孔子曰：「善！礼中又有礼。赐，寡使也，何足以识礼也。」诗曰：「礼仪卒度，笑语卒获。」晏子之谓也。（韩诗外传四）
　　　　晏子聘于鲁，堂上不趋，晏子趋；授玉不跪，晏子跪。门人怪而问于孔子，孔子不知，问于晏子，晏子解之，孔子乃晓。（论衡知实）
　　传曰：齐景公问晏子：「为人何患？」晏子对曰：「患夫社鼠。」景公曰：「何谓社鼠？」晏子曰：「社鼠出窃于外，入托于社，灌之恐坏墙，熏之恐烧木，此鼠之患。今君之左右，出则卖君以要利，入则托君不罪乎乱法，君又并覆而育之，此社鼠之患也。」景公曰：「呜呼！岂其然？」「人有巿酒而甚美者，置表甚长，然至酒酸而不售。问里人其故，里人曰：『公之狗甚猛，而人有持器而欲往者，狗輙迎而啮之，是以酒酸不售也。』士欲白万乘之主，用事者迎而啮之，亦国之恶狗也。左右者为社鼠，用事者为恶狗，此国之大患也。」诗曰：「瞻彼中林，侯薪侯蒸。」言朝廷皆小人也。（韩诗外传七）
　　齐有得罪于景公者，景公大怒，缚置之殿下，召左右肢解之，敢谏者诛。晏子左手持头，右手磨刀，仰而问曰：「古者明王圣主，其肢解人不审从何肢解始也？」景公离席曰：「纵之，罪在寡人。」诗曰：「好是正直。」（韩诗外传八）
　　齐景公出弋昭华之池，颜邓聚主鸟而亡之，景公怒而欲杀之。晏子曰：「夫邓聚有死罪四，请数而诛之。」景公曰：「诺。」晏子曰：「邓聚为吾君主鸟而亡之，是罪一也；使吾君以鸟之故而杀人，是罪二也；使四国诸侯闻之，以吾君重鸟而轻士，是罪三也；天子闻之，必将贬绌吾君，危其社稷，绝其宗庙，是罪四也。此四罪者，故当杀无赦，臣请加诛焉。」景公曰：「止！此亦吾过矣。愿夫子为寡人敬谢焉。」诗曰：「邦之司直。」（韩诗外传九）
　　　　景公好弋，使烛雏主鸟而亡之，景公怒而欲杀之。晏子曰：「烛雏有罪，请数之以罪乃杀之。」景公曰：「可。」于是乃召烛雏数之景公前，曰：「汝为吾君主鸟而亡之，是一罪也；使吾君以鸟之故杀人，是二罪也；使诸侯闻之，以吾君重鸟而轻士，是三罪也。数烛雏罪已毕，请杀之。」景公曰：「止！勿杀而谢之。」（说苑正谏）
　　晏子之妻使人布衣纻表，田无宇讥之曰：「出于室何为者也？」晏子曰：「家臣也。」田无宇曰：「位为中卿，食田七十万，何用是人为畜之？」晏子曰：「弃老取少谓之瞽，贵而忘贱谓之乱，见色而说谓之逆，吾岂以逆乱瞽之道哉！」（韩诗外传九）
　　齐景公游于牛山之上，而北望齐曰：「美哉国乎！郁郁泰山，使古而无死者，则寡人将去此而何之？」俯而泣沾襟。国子、高子曰：「然。臣赖君之赐，疏食恶肉，可得而食也，驽马柴车，可得而乘也，且犹不欲死，况君乎！」俯泣。晏子曰：「乐哉！今日婴之游也，见怯君一而谀臣二。使古而无死者，则太公至今犹存，吾君方今将被蓑笠而立乎畎亩之中，惟事之恤，何暇念死乎！」景公惭而举觞自罚，因罚二臣。（韩诗外传十）
　　　　齐景公游于牛山，北临其国城而流涕曰：「美哉国乎！郁郁芊芊，若何滴滴去此国而死乎？使古无死者，寡人将去斯而之何？」史孔、梁丘据皆从而泣，曰：「臣赖君之赐，疏食恶肉，可得而食，驽马棱车，可得而乘也，且犹不欲死，而况吾君乎！」晏子独笑于旁，公雪涕而顾晏子曰：「寡人今日之游悲，孔与据皆从寡人而泣，子之独笑何也？」晏子对曰：「使贤者常守之，则太公、桓公将常守之矣；使有勇者而常守之，则庄公、灵公将常守之矣。数君者将守之，吾君方将被蓑笠而立乎畎亩之中，唯事之恤，行假念死乎？则吾君又安得此位而立焉？以其迭处之，迭去之，至于君也，而独为之流涕，是不仁也。见不仁之君，见谄谀之臣，臣见此二者，臣之所为独窃笑也。」景公惭焉；举觞自罚，罚二臣者各二觞焉。（列子力命篇）
　　齐景公遣晏子南使楚，楚王闻之，谓左右曰：「齐遣晏子使寡人之国几至矣。」左右曰：「晏子，天下之辩士也，与之议国家之务，则不如也；与之论往古之术，则不如也。王独可以与晏子坐，使有司束人过王，王问之，使言齐人善盗，故束之，是宜可以困之。」王曰：「善。」晏子至，即与之坐图国之急务，辩当世之得失，再举再穷，王默然无以续语。居有闲，束徒以过之，王曰：「何为者也？」有司对曰：「是齐人善盗，束而诣吏。」王欣然大笑曰：「齐乃冠带之国，辩士之化，固善盗乎？」晏子曰：「然固取之，王不见夫江南之树乎？名橘，树之江北，则化为枳。何则？地土使然尔。夫子处齐之时，冠带而立，俨有伯夷之廉，今居楚而善盗，意土地之化使然尔，王又何怪乎！」诗曰：「无言不雠，无德不报。」（韩诗外传十）
　　　　晏子将使荆，荆王闻之，谓左右曰：「晏子，贤人也，今方来，欲辱之，何以也？」左右对曰：「为其来也，臣请缚一人过王而行。」于是荆王与晏子立语，有缚一人过王而行，王曰：「何为者也？」对曰：「齐人也。」王曰：「何坐？」曰：「坐盗。」王曰：「齐人固盗乎？」晏子反顾之曰：「江南有橘，齐王使人取之，而树之于江北，生不为橘，乃为枳。所以然者何？其土地使之然也。今齐人居齐不盗，来之荆而盗，得无土地使之然乎？」荆王曰：「吾欲伤子，而反自中也。」（说苑奉使）
　　齐景公出田，十有七日而不反，晏子乘而往，比至，衣冠不正。景公见而怪之，曰：「夫子何遽乎？得无有急乎？」晏子对曰：「然，有急，国人皆以君为恶民好禽。臣闻之，鱼鳖厌深渊而就干浅，故得于钓网；禽兽厌深山而下于都泽，故得于田猎。今君出田十有七日而不反，不亦过乎！」景公曰：「不然。为宾客莫应待邪，则行人子牛在；为宗庙而不血食邪，则祝人太宰在；为狱不中邪，则大理子几在，为国家有余不足邪，则巫贤在。寡人有四子，犹有四肢也，而得代焉，不可患焉。」晏子曰：「然，人心有四肢而得代焉，则善矣；令四肢无心十有七日，不死乎！」景公曰：「善哉言！」遂援晏子之手，与骖乘而归。若晏子者，可谓善谏矣。（韩诗外传十）
　　夫子适齐，晏子就其馆，既宴其私焉，曰：「齐其危矣，譬若载无辖之车以临千仞之谷，其不颠覆，亦难冀也。子吾心也，子以齐为游息之馆，当或可救，子幸不吾隐也。」夫子曰：「夫死病无可为医。夫政令者，人君之御辔，所以制下也。今齐君失之已久矣，子虽欲挟其辀而扶其轮，良弗及也。抑犹可以终齐君及子之身，过此以往，齐其田氏矣。」（孔丛子嘉言）
　　景公谓太卜曰：「子之道何能？」对曰：「能动地。」晏子往见公，公曰：「寡人问太卜曰：『子之道何能？』对曰：『能动地。』地可动乎？」晏子默然不对，出，见太卜曰：「昔吾见句星在房心之间，地其动乎？」太卜曰：「然。」晏子出，太卜走往见公曰：「臣非能动地，地固将动也。」田子阳闻之，曰：「晏子默然不对者，不欲太卜之死；往见太卜者，恐公之欺也。晏子可谓忠于上而惠于下矣。」（淮南子道应训）
　　　　齐景公问太卜曰：「子之道何能？」对曰：「能动地。」晏子往见公，公曰：「寡人问太卜曰：『子道何能？』对曰：『能动地。』地固可动乎？」晏子嘿然不对，出，见太卜曰：「昔吾见钩星在房心之间，地其动乎？」太卜曰：「然。」晏子出，太卜走见公：「臣非能动地，地固将自动。」（论衡变虚）
