<!-- { "loadSidebar": true } -->
　　　　则虞案：杨慎评本首有晏平仲考略一篇，即撮取此文。


　　　　三政事
　　顷公卒，子灵公环立。灵公九年，晋栾书弒其君厉公。十年，晋悼公伐齐，齐令公子光质晋。十九年，立子光为太子，高厚傅之，令会诸侯盟于锺离。二十七年，晋使中行献子伐齐，齐师败，灵公走入临菑，晏婴止灵公，灵公弗从，曰：「君亦无勇矣。」晋兵遂围临菑，临菑城守不敢出，晋焚郭中而去。二十八年，初，灵公取鲁女生子光，以为太子；仲姬戎姬，戎姬嬖，仲姬生子牙，属之戎姬，戎姬请以为太子，公许之。仲姬曰：「不可，光之立，列于诸侯矣，今无故废之，君必悔之。」公曰：「在我耳。」遂东太子光，使高厚傅牙为太子。灵公疾，崔杼迎故太子光而立之，是为庄公。庄公杀戎姬。五月壬辰，灵公卒，庄公即位，执太子牙于句窦之邱，杀之。八月，崔杼杀高厚。晋闻齐乱，伐齐，至高唐。庄公三年，晋大夫栾盈奔齐，庄公厚客待之，晏婴、田文子谏，公弗听。四年，齐庄公使栾盈间入晋曲沃为内应，以兵随之，上太行，入孟门。栾盈败，齐兵还取朝歌。六年，初，棠公妻好，棠公死，崔杼取之。庄公通之，数如崔氏，以崔杼之冠赐人，侍者曰：「不可。」崔杼怒，因其伐晋，欲与晋合谋袭齐而不得闲。庄公尝笞宦者贾举，贾举复侍，为崔杼间公，以报怨。五月，莒子朝齐，齐以甲戌飨之，崔杼称病不视事。乙亥，公问崔杼病，遂从崔杼妻，崔杼妻入室，与崔杼自闭户不出。公拥柱而歌，宦者贾举遮公从官，而入闭门，崔杼之徒，持兵从中起。公登台而请解，不许；请盟，不许；请自杀于庙，不许。皆曰：「君之臣杼疾病，不能听命，近于公宫，陪臣争趣有淫者，不知二命。」公踰墙，射中公股，公反坠，遂弒之。晏婴立崔杼门外，曰：「君为社稷死则死之，为社稷亡则亡之，若为己死己亡，非其私昵，谁敢任之！」门开而入，枕公尸而哭，三踊而出。人谓崔杼必杀之，崔杼曰：「民之望也，舍之得民。」丁丑，崔杼立庄公异母弟杵臼，是为景公。景公母，鲁叔孙宣伯女也。景公立，以崔杼为右相，庆封为左相。二相恐乱起，乃与国人盟，曰：「不与崔、庆者死。」晏子仰天曰：「婴所不获，唯忠于君，利社稷者是从。」不肯盟。庆封欲杀晏子，崔杼曰：「忠臣也，舍之。」齐太史书曰：「崔杼弒庄公。」崔杼杀之。其弟复书，崔杼复杀之；少弟复书，崔杼乃舍之。景公元年，初，崔杼生子成及强，其母死，取东郭女生明，东郭女使其前夫子无咎与其弟偃相崔氏。成有罪，二相急治之，立明为太子，成请老于崔杼，崔杼许之，二相弗听，曰：「崔宗邑不可。」成、强怒，告庆封，庆封与崔杼有却，欲其败也。成、强杀无咎、偃于崔杼家，家皆奔亡。崔杼怒，无人使。一宦者御见庆封，庆封曰：「请为子诛之。」使崔杼仇卢蒲嫳攻崔氏，杀成、强，尽灭崔氏，崔氏妇自杀，崔杼无归，亦自杀。庆封为相国，专权。三年十月，庆封出猎。初，庆封已杀崔杼，益骄，嗜酒好猎，不听政，令庆舍用政。已有内却，田文子谓桓子曰：「乱将作。」田、鲍、高、栾氏相与谋庆氏，庆舍发甲围庆封宫，四家徒共击破之。庆封还，不得入，奔鲁。齐人让鲁，封奔吴，吴与之朱方，聚其族而居之，富于在齐。其秋，齐人徒葬庄公，僇崔杼尸于巿以说众。九年，景公使晏婴之晋，与叔向私语曰：「齐政卒归田氏，田氏虽无大德，以公权私有德于民，民爱之。」十二年，景公如晋，见平公，欲与伐燕。十八年，公复如晋，见昭公。二十六年，猎鲁郊，因入鲁，与晏婴俱问鲁礼。三十一年，鲁昭公辟季氏难奔齐，齐欲以千社封之，子家止昭公，昭公乃请齐伐鲁，取郓以居昭公。三十二年，彗星见，景公坐栢寝叹曰：「堂堂谁有此乎！」群臣皆泣，晏子笑。公怒，晏子曰：「臣笑群臣谀甚。」景公曰：「彗星出东北，当齐分野，寡人以为忧。」晏子曰：「君高台深池，赋敛如弗得，刑罚恐弗胜，茀星将出，彗星何惧乎！」公曰：「可禳否？」晏子曰：「使神可祝而来，亦可禳而去也。百姓苦怨以万数，而君令一人禳之，安能胜众口乎！」是时景公好治宫室，聚狗马，奢侈，厚赋重刑，故晏子以此谏之。四十二年，吴王阖闾伐楚，入郢。四十七年，鲁阳虎攻其君不胜，奔齐，请齐伐鲁。鲍子谏，景公乃囚阳虎，阳虎得亡，奔晋。四十八年，与鲁定公好会夹谷，犁鉏曰：「孔丘知礼而怯，请令莱人为乐，因执鲁君，可得志。」景公害孔丘相鲁，惧其霸，故从犁鉏之计。方会，进莱乐，孔子历阶上，使有司执莱人斩之，以礼让景公。景公惭，乃归鲁侵地以谢而罢去。是岁，晏婴卒。（史记齐世家）
　　齐景公时，晋伐阿甄，而燕侵河上，齐师败绩。景公患之，晏婴乃荐田穰苴曰：「穰苴虽田氏庶孽，然其人文能附众，武能威敌，愿君试之。」景公召穰苴与语兵事，大说之，以为将军。（史记司马穰苴列传）


　　　　史记十二诸侯年表
齐灵公环二十七年	晋围临淄，晏婴（下缺）
庄公三年	晋栾逞来奔，晏婴曰：「不如归之。」
庄公五年	畏晋通楚，晏子谋。
齐景公杵臼四年	吴季扎来使，与晏婴欢。
景公杵臼九年	晏婴使晋，见叔向曰：「齐政归田氏。」叔向曰「晋公室卑。」
景公杵臼卅二年	彗星见。晏子曰：「田氏有德于齐，可畏。」


　　　　四遗迹
　　晏子之宅近巿，景公欲易之，而婴勿受，为诫曰：「吾生则近巿，死岂易志。」乃葬故宅，后人名之曰清节里。（水经注卷二十六）
　　晏平仲故宅，在临淄小城北门，即左传「近巿」宅也，墓亦在焉。（齐乘卷六）
　　晏城，县西北二十五里，齐相晏婴采邑，今依旧址为镇，晏城驿亦以此名。（康熙齐东县志）
　　德如齐城，登营丘望晏婴家，顾谓左右曰：「礼，大夫不逼城葬。平仲，古之贤人达礼者也，而生居近巿，死葬近城，岂有意乎？」青州秀才晏谟对曰：「孔子称臣先人平仲贤则贤矣，岂不知高其梁，丰其礼，盖政在家门，故俭以矫世，存居湫溢，卒岂择地而葬乎！所以不远门者，犹冀悟平生意也。」遂以谟从，至汉城阳景王庙，燕庶老于申池，北登社首山，东望鼎足，因目牛山而叹曰：「古无不死！」怆然有终焉之志。（晋书载记慕容德传）
　　晏子墓，临淄古城北三里。唐贞观中，禁十五步内不得樵采。高密、平原又各有墓，与此为三。（齐乘卷五）
　　晏婴冢，在城西三十五里尹屯东，大可数亩，高二丈余，土人耕耘时，砖砾大于近世所陶数倍，相传为晏婴冢云。（新修齐河县志）
　　晏子祠，在齐河禹城交界之处。山东通志内载：齐河西北二十五里有晏城，系齐相晏婴采邑，后人立祠于晏城之北，祀齐相晏婴。其建祠时代，亦无碑记可考。（南巡盛典卷九十四）
　　晏公庙，在县东门外路北，今废。（新修齐河县志）


　　　　五评论
　　子曰：「晏平仲善与人交，久而敬之。」（论语公冶长）
　　子贡问于孔子曰：「夫子之于子产、晏子，可为至矣，敢问二大夫之所自为，夫子之所以与之者。」孔子曰：「夫子产于民为惠主，于学为博物；晏子于君为忠臣，而行为恭敏。故吾皆以兄事之，而加爱敬。」（家语辨政）
　　子贡问曰：「闻诸晏子，少连大连善居丧，其有异称乎？」孔子曰：「父母之丧，三日不怠，三月不解，期悲哀，三年忧，东夷之子，达于礼者也。」（家语曲礼子夏问）
　　齐晏桓子卒，晏婴麤衰斩，苴绖带，杖，以菅屦，食鬻，居倚庐，寝苫，枕草，其老曰：「非大夫之礼也。」晏子曰：「唯卿为大夫。」曾子以问孔子，孔子曰：「晏平仲可谓能远害矣，不以己之是驳人之非，愻辞以避咎，义也夫！」（家语曲礼子夏问）
　　管仲以其君霸，晏子以其君显。（孟子公孙丑上）
　　子谓：子家驹续然大夫，不如晏子；晏子，功用之臣也，不如子产；子产，惠人也，不如管仲。管仲之为人，力功不力义，力知不力仁，野人也，不可以为天子大夫。（荀子大略）
　　或曰：「晏子之贵踊，非其诚也，欲便辞以止多刑也。」此不察治之患也。夫刑当无多，不当无少，无以不当闻，而以太多说，无术之患也。败军之诛以千百数，犹且不止，即治乱之刑如恐不胜，而奸尚不尽。今晏子不察其当否，而以太多为说，不亦妄乎！夫惜草茅者耗禾穗，惠盗贼者伤良民，今缓刑罚，行宽惠，是利奸邪而害善人也，此非所以为治也。（韩非子难二）
　　或曰：「景公不知用势，而师旷、晏子不知除患。夫猎者托车舆之安，用六马之足，使王良佐辔，则身不劳而易及轻兽矣。今释车舆之利，捐六马之足与王良之御，而下走逐兽，则虽楼季之足，无时及兽矣。托良马固车，则臧获有余。国者，君之车也；势者，君之马也。夫不处势以禁诛擅爱之臣，而必德厚以与天下齐行以争名，是皆不乘君之车，不因马之利，舍车而下走者也。」或曰：「景公，不知用势之主也，而师旷、晏子，不知除患之臣也。」（韩非子外储说右上）
　　子夏曰：「春秋之记臣杀君，子杀父者，以十数矣，皆非一日之积也，有渐而至矣。」凡奸者行久而成积，积成而力多，力多而能杀，故明主蚤绝之。今田常之为乱有渐见矣，而君不诛，晏子不使其君禁侵陵之臣，而使其主行惠，故简公受其祸。故子夏曰：「善持势者蚤绝奸之萌。」（韩非子外话说右上）
　　其言曰：「君虽不量于臣，臣不可以不量于其君，是故君择臣而使之，臣择君而事之，有道顺君，无道横命。」晏平仲之行也。（大戴礼卫将军文子）
　　　　其言曰：「君虽不量于其身，臣不可以不忠于其君，是故君择臣而任之，臣亦择君而事之，有道顺命，无道衡命。」盖晏平仲之行也。（家语弟子行）
　　晏平仲祀其先人，豚肩不揜豆，澣衣濯冠以朝，君子以为隘矣。（礼记礼器）
　　曾子曰：「晏子可谓知礼也已，恭敬之有焉。」有若曰：「晏子一狐裘三十年，遣车一乘，及墓而反，国君七个，遣车七乘，大夫五个，遣车五乘，晏子焉知礼？」（礼记檀弓）
　　子高见齐王，齐王问：「谁可临淄宰？」称管穆焉。王曰：「穆容貌陋，民不敬。」答曰：「夫见敬在德，且臣所称，称其材也。君王闻晏子、赵文子乎？晏子长不过三尺，面貌恶，齐国上下莫不宗焉。」（孔丛子对魏王）
