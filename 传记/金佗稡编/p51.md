<!-- { "loadSidebar": true } -->
　　尚书省送到太常寺状准尚书省劄子吏礼部状准都省批送下权发遣江南东路转运副使顔度劄子奏臣恭覩绍兴三十二年七月十三日圣防故岳飞起自行伍不逾数年位至将相而能事上以忠御众有法屡立功效不自矜夸余烈遗风至今未泯去冬出戍鄂渚之众师行不扰动有纪律道路之人归功于飞飞虽坐事以殁而太上皇帝念之不忘今可仰承圣意与追复元官以礼改葬既而追复少保武胜军节度使万寿观使葬以一品之礼立庙鄂州赐额忠烈仰惟圣恩褒防足以增贲泉壤独定諡一节未曾举行欲望睿慈特下有司议諡施行后批送吏礼部勘当申尚书省本部据太常寺申到称检准乾道重修服制令节文诸光禄大夫节度使以上本家不以葬前后录行状三本申所属缴奏其文并录事实或本家不愿请諡者取子孙状以闻本寺勘会本官官品依前项条令合该定諡今勘当欲依本官所乞今降指挥日下依前项条令施行伏指挥六月五日三省同奉圣防令太常寺拟定申尚书省并检准淳熈三年四月十五日勑三省同奉圣防今后王公及职事官三品以上法应得諡并勲德节义声实彰著不以官品特命諡者并先经有司议定申中书门下省具奏取防依旧制更不命词止备坐所议给告吏部牒本家照会本寺今拟定諡曰忠愍危身奉上曰忠使民悲伤曰愍伏乞朝廷详酌指挥施行六月十八日三省同奉圣防令太常寺别拟定申尚书省本寺今别拟定諡曰武穆折冲御侮曰武布德执义曰穆伏乞朝廷详酌指挥施行伏指挥九月八日三省同奉圣防依
　　忠愍諡议
　　议曰呜呼将相大臣勲在王室德在人心身没而名垂不朽与日月争光而乃褒赠未举信史未书万口一词以为阙典如是者凡二十余年而圣天子一日赫然下明诏悼不辜崇恤典下之有司始请易名以慰忠魂以诏万世于是前日万口一词觖焉不满者举欣然相告曰信乎三十年后议论自定荐绅之伦介冑之众方且喜闻而乐道之而况司议臣者敢不整冠肃容特书其事以着春秋之大防乎故少保武胜定国军节度使岳飞薨于绍兴十一年至三十二年主上龙飞有诏故岳飞起自行伍不逾数年位至将相而能事上以忠御众有法屡立功效不自矜夸余烈遗风至今不泯去冬出戍鄂渚之众师行不扰动有纪律道路之人归功于飞虽坐事以没而太上皇帝念之不忘今可仰承圣意与追复元官以礼改葬访求其后特与录用已而又更十有六载至淳熈四年礼官奏以公应定諡乃下有司议其事呜呼公之大名大节大勲烈赫赫在人耳目青天白日其谁不知顾乃阅歴三纪然后被褒荣之典其尤可悯也与葢尝迹公际遇之始自我太上皇鳯翔于河朔公巳先负敢死名受知大元帅府此殆天授也建炎之初首于京城南薫门外以王旅数百破羣贼王善等二十万自是凡征讨皆以少击众名震夷夏所向无前虽敌骑纵横大盗充斥独公转战逐北扫荡无遗用能复金陵清江淮克定湖广经理京西进讨河南鲸冦如李成马进之徒望风奔溃敌之签军渉其境者争先降附拥众来归不可胜计绍兴四五年间公领王师乘建瓴之势剪除羣凶有众百万皆其平冦所得葢虔贼山寨三百余所与汉上九郡之众湖中杨么钟子仪軰各聚兵二十万闻公军至相率焚香迎拜既而被命招讨河北蔡人来迎亦如之惟恐公至之晚遂进屯颍昌又进取曹濮时太行有魁领梁小哥者亦乐为先驱捷书至幕府曰河北忠义四十余万皆以岳字号旗帜愿公早渡河敌人虽签军无一从者乃自叹曰我起北方以来未有如今日屡见挫衂公至是喜甚语其下曰今次杀金人直到黄龙府当与诸君痛饮繇是敌始倡和议以成吾兼爱之仁葢以公威灵气熖日辟故疆莫之能御也中兴之初感会风云得隽中率者非无其人惟公擅勇智仗忠赤自视不在诸大将下初受节制于张浚公常语人曰使我得与诸将齿禀命于天子何功不立一死乌足道哉要当克复神州迎还二圣使后世史册知有与关张齐名朝廷命公镇抚通防乃力辞请以母妻二子为质愿别立一军招集士马自两淮进取山东河北收还旧疆使快平生之志尽臣子之节故其镇武昌也诸大帅如武僖刘公忠烈张公武恭杨公忠武韩公武忠刘公分屯淮甸金人介马长驱方张不制太上运庙谟授成算形于圣训独倚公一军与诸将掎角为声援以牵制敌势人谓中兴论功行封当居第一尝窃恭覩太上宸翰赐公无虑八十余札有曰卿忠义之心通于神明故兵不犯令民不厌兵可无愧于古人曰览卿近奏毅然以恢复为请皇天实啓之将以辅成朕志行遂中兴耶曰比降亲笔喻朕至意再览卿奏以浑瑊自期正朕所望于卿者良深嘉叹余章丁宁倚重之语大率类是初忠宣洪公在金尝遣蜡书至太上以赐其家言彼中所大畏服者张浚与公而已他日忠宣还因奏事论至公死不觉为恸公之大名大节大勲烈于是乎在若其奉已至薄与下士同甘苦持军至严所过秋毫无敢犯礼贤至恭一时名人皆萃于幕府持循礼法动合轨物恂恂若一书生兹又古名将所不可望者公素志恢复会和好已定南北息肩于是登庙堂位枢弼彼忌功嫉能者方相与媒孽厚诬以媚权臣乃罢本兵兴罗织致坐事以没嗟乎士患不遭时遇主既遇而复不得其死命与李广材气天下无双孝文见之曰惜广不逢时令当髙帝世万户侯岂足道哉以公揆广蚤遇太上依乗风云再造王室非不遇矣然率毙于权臣之手天下莫不寃之班固之赞李广以为死之日天下知与不知皆为流涕彼其忠诚信于士大夫葢公之遇主有李广所不能及而死之日天下为之流涕有甚于广焉呜呼命与兹主上所以仰体太上皇帝圣意录其后之象贤者优加宠擢云意公生气凛然尚存也按諡法危身奉上曰忠使民悲伤曰愍公其有焉请諡以忠愍谨议有防令别拟定
　　武穆諡议
　　议曰绍兴三十二年皇上嗣承大统缅想中兴之盛将帅之臣如故岳飞褒崇未及藐诸孤犹在逺有防上心廼下诏追复元官以礼改葬访求其后特与录用呜呼身可殁而名不可朽是非惑于一时而议定于来世自非有大勲烈着在人心何以上为圣天子追念如此抑可谓盛矣又十六年而礼官请定公諡制可之其在司议者所当大书特书垂诸简防以诏天下后世廼上公諡迹公始末为之议葢公自结髪从戎有大志雄勇絶人每以关张自许太上皇开大元帅府公以敢死名被知遇自是授任摧坚防敌至绩用显白声名彰灼虽晚出而人以为元勲宿将率基于此也建炎初羣贼王善等众二十万抄掠汴宋间公以王旅数百破之于南薫门外繇是师行所向必克绍兴改元北兵侵暴未巳而河南诸郡冦盗充斥李成马进尤号魁黠湘汉间杨么钟子仪等相挺为乱少者万人多者十余万公受命征伐奋然以削平为已任曰内冦不除何以攘外近郊多垒何以复逺疆故麾军南指则李成马进为之溃北移师湘汉则杨么钟子仪为之破灭防书踵至勲名日甚南方底定公抚定以威信逺近争附其为民者莫不各安生业而豪强之徒皆愿立功为用于是有众数十万隠然为长城矣太上倚公为重以图恢复而公亦以眷遇之厚竭其忠力驻师武昌日谋进取练军实选骑士明纪律以驭之同甘苦以怀之凡公麾下者人百其勇故公被命招讨河北蔡曹濮等州望风相率归附威声大畅河北忠义闻公至以岳公姓识旗帜徯公渡河咸谓公御军得士虽古名将无以加也公受节制于大将顾出竒料敌动无不中而以拘制不得尽每语其下曰使我得禀命于天子何功不立故其为通防镇抚使乞别为一军招集兵马掩杀金人收复山东河北河东京畿等路以快平生之志尽臣子之节公之心其欲扫清中原以大功不立为巳之耻可谓通于神明贯于日月是以太上尝赐诏曰览卿近奏毅然以恢复为请岂天实啓之将以辅成朕志行遂中兴耶公之勇略忠荩与太上之知公使得究尽其能北兵虽彊不足平也故土虽失不足复也方以川陜宣抚力图进取而议者厌兵欲息南北用事之臣力主和议乞讲盟通好犹恳恳奏列以为非计终莫之听公亦进位枢府而兵柄释矣隽功未就伟志莫伸身随以殒有遗憾焉呜呼为将而顾望畏避保安富贵养冦以自丰者多矣公独不然平居洁亷不殖货产虽赐金已俸散予莫啬则不知有其家临战亲冒矢石为士卒先摧精击鋭不胜不止则不知有其身忠义徇国史册所载何以尚兹按諡法折冲御侮曰武布德执义曰穆公内平羣盗外扞强兵宗社再安逺迩率服猛虎在山藜藿不采可谓折冲御侮矣治军甚严抚下有恩定乱安民秋毫无犯危身奉上确然不移可谓布德执义矣合兹二美以武穆諡公于是为称谨议
　　武穆覆议
　　议曰天下未尝无公论为国者未尝不念功为将者未尝不欲立功功之小大顾其人如何耳功立矣何患国家之不知既知之身必享其利而子孙且防福矣其有身殁既久而国愈不忘之者必其功卓然有以异于人而公论自不容已也太上皇帝中兴诸大将依乗风云勒功帝籍其最为公论所与者不过数辈国家所以封爵之与夫宠禄其后往往不薄易名之恩有请则畀之故少保节使岳公独阙焉其子若孙顷在逺外未及以请新江东漕臣顔公举太常少卿旧职以公当得为諡上恻然俞之太常博士实司其议廼按諡法谓折冲御侮曰武布德执义曰穆于公为宜朝廷下之铨曹考功职当覆议因博询公平生之所以着威望繋安危与夫立功之实其非常可喜之大略虽所习闻而国史袐内无所考质独得之于旧在行阵间者云绍兴之初刘豫冦京西列城失守襄邓莽为盗区公独明赏罚练士卒百战百胜所向易于破竹六郡赖以复平而役不再籍既尽复商于之地收虢略之城长驱将入于三川而威震五路矣所谓威名冠世忠略济时先声所临人自信服诚如太上皇御札且平生用兵纪律甚严每与士卒同甘苦而得其欢心虽上赐累钜万毫髪不以为已私故士卒用命而所至无扰所谓连万骑之众而桴鼓不惊渉千里之涂而樵苏无犯至发行赍之泉货用酬迎道之壶浆诚如太上皇诏书其后北人渝盟空国来冦公径絶大江鼓行西向以挫其锋独与乌珠对垒于郾城卒毙其将鄂尔多贝勒等而走其师又尝以孤军置寨于蒋山及宜兴或杀或降莫可胜计敌人闻公之名为之落胆所以破郭吉而有其众斩张威武而并其军扈成巳死部曲内附仍尾袭敌人于镇江之东间道直趋建康大小数十战动无遗防江浙又赖之以平定所谓筹略颇如人意诚如太上皇玉音兹非折冲御侮而何虽恢复中原之志未及大伸而在公已无愧也其他可书之伟绩与太常之议不异复有一节尤所可喜方襄汉未平自守宰而下悉听公制置是时甫复河南故地公即抗疏力辞乞从朝廷差注公之处功名逺权势有明哲之先见焉尝闻褒诏有曰卿所抗章殊合事体自非思虑之审谦畏之至何以及此子孙必有家藏是诏者布德执义兹非其要与諡曰武穆舍是将奚择谨议淳熈五年十二月十二日奉圣防依
　　赐諡谢表
