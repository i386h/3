<!-- { "loadSidebar": true } -->
　　全师楙赏必首正中权之功谋帅授方爰控制上流之重若时名将为国虎臣屡列上于战多式载图于临遣并颁命渥增重戎昭中衞大夫武安军承宣使神武副军都统制岳飞秉谊忠纯赋资沉毅自奋庸于行阵久宣力于方维料敌出竒洞识韬钤之奥摧锋决胜身先矢石之危荐率偏师往平巨孽属江西之窃发连岭表之绎骚命以专征迄兹底定殱灭凶渠之恶荡平狡窟之奸千里师行见秋毫之无犯百城安堵闻犬吠之不惊嘉尔凯还趣其入觐念夙殚于忠节尚辰告于壮猷宜疏进律之恩俾正承流之任天设之险择形势于九江师克在和隠兵威于万旅以作藩于屏辅以式遏于冦攘益申纪律之严用谨守攻之备往服朕命无怠尔成可特授镇南军承宣使依前神武副军都统制充江南西路防江制置使
　　绍兴四年
　　清逺军节度使湖北路荆襄潭州制置使特封武昌县开国子食邑五百户食实封贰百户制【八月二十五日】
　　门下师直为壮正天讨有罪之刑战功曰多得仁人无敌之勇羽奏屡腾于戎捷舆图亟复于圻封肆畴进律之庸亶告治朝之聴镇南军承宣使神武后军统制充江南西路舒蕲州兼荆南鄂岳黄复州汉阳军徳安府制置使岳飞精忠许国沉毅冠军身先百战之锋气盖万夫之敌机权果达谋成而动则有功威信着明师行而耕者不变久宣劳于边圉实捍难于邦家有公孙谦退不伐之风有叔子懐柔初附之略属凶渠之啸乱乗襄汉之弛兵窃据一隅萃厥逋逃之薮旁连六郡鞠为盗贼之区命以徂征迄兹戡定振王旅如飞之怒月三捷以奏功率宁人有指之疆日百里而辟土慰我后云霓之望拯斯民涂炭之中嘉乃成功楙兹信赏建旄融水以彰分阃之专授钺斋坛以示元戎之重全付西南之寄外当屏翰之雄开茅社于新封锡圭腴于真食并加徽数式对异恩于戏我伐用张既收无竞维人之烈惟辟作福敢后有功见知之图尚肩衞社之忠益励干方之绩钦予时训其永有辞可特授清逺军节度使湖北路荆襄潭州制置使依前神武后军统制特封武昌县开国子食邑五百户食实封贰百户主者施行
　　绍兴五年
　　两镇节度使加食邑制【二月一日】
　　门下圣人顺天地之动师必有名王者驭中外之权兵应者胜乃睠中坚之略叶平外侮之虞肆图厥功诞告尔众清逺军节度使湖北路荆襄潭州制置使神武后军统制武昌县开国子食邑五百户食实封贰百户岳飞才全果毅资禀沉雄説礼乐而厉廉隅徳逊有君子之操援枹鼓而先士卒忠蹇匪王臣之躬自奋武以专征屡摧坚而深入于疆于理威行江汉之山川如飞如翰名动江淮之草木属逆徒之挻乱导劲敌以窥边万骑鼓行震天声于不测千里转战奋勇气于方张力捍孤城系俘羣丑逮潜师而犇溃兹振旅以遄归载畴却敌之庸用锡相攸之祉斋坛授节兼两镇之雄太社分茅爵列元侯之贵倍敦井赋衍食畬租爰示宠光并昭物采于戏观万夫之政尔惟肇敏于戎公宅九有之师我其克艰于王业祗若予训永肩乃心往恢式辟之方勿替对之命可特授镇宁崇信军节度使依前神武后军统制充荆湖南北襄阳府路制置使进封武昌郡开国侯加食邑五百户食实封贰百户主者施行四年明堂加食邑五百户食实封贰百户制【二月二十三日】
　　门下朕躬履艰虞祗膺眷祐渊氷厉志靡忘顾諟之诚珪币荐衷用格况临之祉爰推惠衍式奬忠劳镇宁崇信军节度使神武后军都统制充荆湖南北襄阳府路制置使武昌郡开国侯食邑一千户食实封肆百户岳飞防虑靖深器资沉毅有冠三军之勇而计然后战有长万夫之才而谦以自持鏖兵无前迈票姚之方略袭敌知避竦飞将之威名治纪律以甚严嘉师徒之逾整既宣威于南纪亟奏凯于淝川载加斋之崇增重元戎之寄方合宫之竣事乃大赉以疏封增衍爰田益陪真食用作尔祉庸示眷懐于戏良将以功名为先期辅成于丕烈忠臣乃社稷之衞宜勉卒于令图朕方谨边场之虞卿宜厉牙之用体兹训告务克钦承可特授依前镇宁崇信军节度使神武后军都统制充荆湖南北襄阳府路制置使加食邑五百户食实封贰百户封如故主者施行
　　检校少保加食邑制【九月十一日】
　　门下若昔帝王之经武本七徳以和众安民惟我祖宗之有邦逮百年而胜残去杀眷彼南服逺于朝廷赤子弄兵始由失职一方受病迄至用师乃嘉将帅之良能尽威懐之义肆飏孚号庸报楙功镇宁崇信军节度使神武后军都统制充荆湖南北襄阳府路蕲黄州制置使武昌郡开国侯食邑一千五百户食实封陆百户岳飞忠力济时忱诚狥国沉勇多筭有马燧制敌之机廉约小心得祭遵好礼之实自出陪于艰运久专緫于戎昭锋对无前以征必克师行有纪所至孔安成绩着于邦家威名震于遐迩比饬鹰扬之旅往临鼠盗之区孚以惠心开其善意得好生于朕志新旧染于吾民支党内携争掀狡窟渠魁面缚自至和门服矢弢弓尽散潢池之啸聚带牛佩犊悉归田里之流逋清湖湘累嵗荡汨之菑增秦蜀千里贯通之势惟时底绩可后畴庸孤棘位朝其视仪于亚保戎骍导节仍叠组于中权肇开公社之封益衍圭腴之赋于戏出车之劳还率所以知臣下之勤彤弓之锡有功所以庆人君之赏往对于休命终克励于壮猷尚弼一人永清四海可特授检校少保依前镇宁崇信军节度使神武后军都统制充荆湖南北襄阳府路蕲黄州制置使加食邑五百户食实封贰百户进封开国公封如故主者施行
　　绍兴六年
　　武胜定国军节度使充湖北京西路宣抚副使置司襄阳加食邑制【三月二日】
　　门下朕还顾宛洛之郊旁连江汉之纪人谋误国致赤子之沦胥祖武造邦本皇天之全付思拯民于水火用申画于山川即命元戎往分忧寄亶兹有众咸聴朕言检校少保镇宁崇信军节度使神武后军都统制充荆湖南北襄阳府路蕲黄州制置使武昌郡开国公食邑二千户食实封八百户岳飞沉毅而闳中诚纯而特立纵横竒正谋足以应料敌之防险阻艰难器足以任扶危之重志徇国家之急身居矢石之先翦乱夷凶所当者破陈师鞠旅其众无哗乃眷西南久勤经略将规恢于逺驭宜增重于使权草木知名谅威声之震詟旌旗改色亦士勇之贾前矧兹涂炭之余积有云霓之望洛都甫迩王气犹在于伊瀍陵寝具存庙貌未移于钟簴其共乃服以究尔庸易两镇之戎旃就颛节制衍多田之干食益侈舆封防自予衷叠兹异数盖示龙光之渥式昭阃寄之隆于戏整六师以修戎朕既得惟人之竞辟四方而彻土尔其恢绥逺之猷惟一徳以定功兹万邦而为宪往钦无斁其永有辞可特授武胜定国军节度使依前检校少保充湖北京西路宣抚副使兼营田使襄阳府置司加食邑五百户食实封二百户封如故主者施行
　　内艰起复制【九月】
　　门下考礼则丧无二事心独致桮棬之思命将而任重三军义在先国家之急眷时阃制属我杰才方膺易镇之荣奄及终堂之恤肆扬出綍敷告在廷持服前检校少保武胜定国军节度使充湖北京西路宣抚副使兼营田使襄阳府置司武昌郡开国公食邑二千五百户食实封一千户岳飞精深而善谋沉鸷而孔武被威名于草木昭勲绩于旂常国尔忘家厉票姚辞第之志卑以自牧履冯异不伐之谦本忱恂之确诚形纯笃之内行出从王事每切望云之情入慰母心初无齧臂之誓期永就养遽遭闵艰念乃情重罹于至忧轸予心良增于深恻属此干方之日岂曰居庐之时虽难忘顾复之厚恩可少怠慿陵之宿愤朕当馈而叹中夜以兴思有指之土疆倚图上之方略斯拱而俟趣起勿迟仍视亚保之威仪载畀两藩之旄钺用昭隆眷伫奏肤公于戏鲁侯即丧而誓师平徐夷之作难晋人始墨而变礼由殽岭以从戎若功名克显于君亲则忠孝兼全于家国勉服成命益励壮猷可特起复检校少保武胜定国军节度使充湖南京西路宣抚副使兼营田使武昌郡开国公食邑二千五百户食实封一千户依旧襄阳府置司主者施行
　　绍兴七年
　　起复太尉加食邑制【二月二十五日】
　　门下天生五材莫大乎用兵之利战有百胜孰逾于得筭之多粤若信臣妙持军律援桴擐甲屡收既克之功饮至防勲更励方来之效咨尔在位明聴朕言起复检校少保武胜定国军节度使充湖南京西路宣抚副使兼营田使武昌郡开国公食邑二千五百户食实封一千户岳飞沉毅而有谋疏通而善防威加敌人而其志方厉名著甲令而其心愈刚有虑而后会之机有誓不俱生之勇曩者分遣将士深入敌巢荐闻斩馘之竒尽据山川之险至于牛蹄之役尤嘉虎鬭之彊积获齐山俘累载道令行塞外已观奋击之无前响震闗中将使覆亡之不暇是用跻荣掌武加重元戎玉佩绛裳备殊勲之典礼雕戈金节增上将之威棱仍衍爰田倍敦真食以厚褒扬之宠以明待遇之隆于戏朕不爱爵禄而用才庶防无负汝宜竭股肱而报上思称所蒙往图竹帛之光勉徇国家之急则朕克济垂成之业而汝亦有无穷之闻可特起复太尉依前武胜定国军节度使湖北京西路宣抚使兼营田大使加食邑五百户食实封二百户主者施行
　　明堂加食邑五百户食实封二百户制【词阙】
　　绍兴九年
　　开府仪同三司加食邑制【正月十一日】
　　门下搜卒乗而缮甲兵尤谨艰难之日聴鼓鼙而思将帅不忘闲暇之时乃眷爪牙之臣夙勤疆场之衞爰加褒律丕告治廷太尉武胜定国军节度使充湖北京西路宣抚使兼营田大使武昌郡开国公食邑三千五百户食实封一千肆百户岳飞票衞有闻沉勇多筭有岑公之信义足以威三军有贾复之威名足以折千里临敌而意气自若决防则机智若神陷阵摧坚屡致濯征之利抚劒抵掌每陈深入之谋眷彼荆襄实勤经略边鄙不耸防卧鼓而灭烽流亡还归皆授田而占籍奠兹南纪隠若长城属邻邦讲好之初念将阃宣劳之久肆因庆泽式表髙勲是用进同三事之仪仍緫两藩之节衍封多井增实腴租以昭名器之崇以就龙光之渥于戏丰报显赏盖以褒善而劝功逺虑深谋尚思有备而无患祗若予训益壮尔猷可特授开府仪同三司依前武胜定国军节度使湖北京西路宣抚使兼营田大使加食邑五百户食实封三百户封如故主者施行
　　绍兴十年
　　少保兼河南府路陜西河东河北路招讨使加食邑制【六月一日】
　　门下除凶翦乱救民本仁义之兵料敌出竒命克必神明之将眷予阃帅久抚戎昭俾宣布于皇灵用外攘于冦侮惟日之吉敷告于廷武胜定国军节度使开府仪同三司充湖北京西路宣抚使兼营田大使武昌郡开国公食邑四千户食实封一千七百户岳飞智合韬钤灵钟河岳气吞彊敌壮哉汉将之威棱志清中原奋若晋臣之忠槩师屡临于京洛名逺震于荒要念国步之方艰顾祸心之未革诡谋行诈以为欺侮之计阻兵怙乱以重涂炭之灾信义俱忘羣情共恶残虐不道神理靡容其遂整于我师用奉行于天讨黙用万全之计亟收九伐之功乃宠畀以使名斯示濯征之义仍进跻于孤棘特隆委寄之权于戏一弛一张文武乗时而致用百战百胜方略因敌以为师举素定之成谋摅久懐之宿愤往底必禽之利丕昭不世之勲勉尔壮猷钦予时命可特授少保依前武胜定国军节度使充湖北京西路宣抚使兼河南北诸路招讨使兼营田大使加食邑七百户食实封三百尸封如故
　　明堂加食邑七百户食实封三百户制【词阙】
　　绍兴十一年
　　枢宻副使加食邑制【四月二十四日】
