<!-- { "loadSidebar": true } -->
　　承务郎新差监镇江府户部大军仓臣岳珂右臣珂輙沥血诚仰干天聴退思僭越甘俟典刑伏念臣大父先臣飞际遇髙宗皇帝依乘风云获附勲籍中更防诬虽蒙朝廷昭雪録用然尚未经褒赠臣父先臣霖累准国史实録院牒取索所被受御札手诏及行迹事实著述文字重以流离之余故传散漫掇拾未备尝以命臣俾终其志臣不量窳陋涉笔五年刋集纂修粗明梗槩今来所刻被受髙宗皇帝御扎手诏七十六轴厘为十巻所修大父先臣飞行实编年六巻吁天辨诬五卷通叙一巻并家集十巻已于嘉泰三年十一月刋修了毕窃縁臣上件文字未经进御谨各奉随进表一通囊封躬诣天庭上进伏望圣慈特赐睿览降付尚书省施行臣冒犯天威罪当万死谨録奏闻伏候勑防
　　【贴黄】奏为臣缴进髙宗皇帝御笔手诏石刻十巻并臣大父先臣飞家集十巻行实六巻吁天辨诬五巻通叙一巻并随进表三通伏候勑防事上宰执第一书
　　四月某日承务郎新差监镇江府户部大军仓岳珂谨斋沐裁书再拜献于某官閤下珂闻之古之所谓大臣者其事业足以格天其利泽足以及人前乎百年后乎百世皆足以防其深仁厚泽盖其大公至正以天下之心为心以天下之耳目为耳目无阿毁誉无私爱憎故夫与天子坐朝论道完泰而进见否而退是其职也如斯而已乎曰未也是足【原阙】














　　髙庙之知冒万死一生之地内平剧盗外抗强敌不十年间位至三孤躐登枢筦可谓不世之遇矣惟其大志在于恢复中原义不少沮忤时相讲和之计重以同列异趋势位相轧而媒蘖旋生防惎横出不置之死地不止也夫亦何罪而至于此极哉雨膏于春而行者疾其泞月昱于夜而盗者恶其明彼时相之心以为不如是则和不可成爵不可保耳是以防被污垢六七十年虽髙庙神圣卒悟其奸赐之昭雪又以此意属于孝庙葬之以礼复之以官録用其子若孙宜若可以无遗憾矣而山林之史疑以传疑徃徃是非无据而黒白易位虽决黄流之奔猛不能以湔涤是故不无待乎其人恭惟某官以孔孟之学事尧舜之君云龙风虎之遇亶有光于中兴十数年来农扈屡丰边陲不竦日月五星安行于上百川河海顺流于下将天下之虫鳞羽介无一不被渗漉之泽矧惟国家之公卿将相乃独略之而有所未暇故士之立一名一节者不惟今日之在陶冶而后世亦将有赖焉不惟后世之在陶冶而前代又将有赖焉仲虺周公之所以辅其君者閤下岂亦多逊珂是以冒昧譔述先祖行实六巻吁天辨诬五巻通叙一巻裒集髙庙所赐御札石刻七十六轴家集十巻既以陈之乙览而以其副敬伏光范门下伏惟论道经邦之暇赐之采瞩而哀矜先祖之不辜从容入侍清闲之燕一借敷奏之余论俾九原之枉获伸则珂虽死不恨矣伏惟察其区区而恕其狂且僭焉不备
　　上侍从给舍台諌书
　　四月某日承务郎新差监镇江府户部大军仓岳珂谨斋沐裁书再拜献于某官閤下珂闻事有抱一时之枉而不获伸者虽异日公议复明而事迹未覈足以贻目睫之论茍有以伸之则不必其善之已出也不必其事之已属也今夫人有无名之指屈而不伸非疾痛害事也而见者谕其方闻者效其药非必其父兄子弟也非必其乡党僚友也虽涂之人亦然何则恶枉喜伸天下之同情人心之至理有不能遏者昔范文正公忤大臣而去国余襄公救之尹师鲁救之欧阳文忠公又救之不得其言则亦委而去此犹未也齐大夫崔子之不韪太史书之以死其弟嗣书之而死者二人其弟又书之南史氏复执简以徃夫黜陟死生之际人之所甚畏慕也而奋焉为之而无所顾避盖抱天下之屈者必将有以伸之不必其善之已出而事之已属固如此也珂尝读史传至是未尝不有感于先祖武穆之事盖其奋自单平以孤忠上结髙庙之知冒万死一生内平羣盗外抗彊敌不十年位至三孤躐登枢筦可谓不世之遇矣惟其大志在于恢复中原义不少屈忤大臣讲和之策重以同列异趋势位相轧而媒蘖旋生防诬横出不置之死地不止也彼恶其轧已而动于附势者朋而翼之亦既若燎之不可向迩矣然而庙堂之同列棘寺之僚属上至天族下至布衣皆能诵言其寃而不畏斥逐一时之间亦可想见其事矣而防被污垢于今六七十年虽髙庙神圣卒悟其事赐之昭雪又以此意属于孝庙葬之以礼复之以官録用其子若孙宜亦可以无遗憾矣然而山林之史其为传疑者未明也褒赠之典视其同功者犹歉也则夫抱天下之屈而有不获尽伸者珂是以冒昧一鸣于閤下恭惟閤下以直方之徳髙明之学宏逺之器经纶之材出为时用一朝之国是一代之人物一世之公论皆司直于门下则先祖之所未伸者必将动心焉珂不揆谨譔述先祖行实六巻吁天辨诬五巻通叙一巻裒集髙庙所赐御札石刻七十六轴家集十巻既以叩阍上彻乙览而以其副敬陈于执事伏惟论思献纳之暇赐之采瞩而哀矜先祖之不辜俾九原之屈获伸于明时则珂虽死不恨矣伏惟察其区区而恕其狂且僭焉不备四月初七日诣登闻检院缴进十五日降付尚书省十六日送中书门下后省看详











　　金佗稡编巻二十六
　　钦定四库全书
　　金佗稡编巻二十七
　　宋　岳珂　撰
　　天定録中
　　经进百韵诗
　　臣一介孱庸滥饕世禄毎念沉寃未雪直笔久汚一意纂修五年勤瘁比干宸览误简渊衷万死尚寛九殒莫报今因追感先臣飞事辄赋百韵诗一篇缮冩躬诣天庭投进伏望圣慈特赐睿察昭白而施行之干冒天威臣下情无任皇惧震越屏营之至承务郎新差监镇江府户部大军仓臣岳珂上
　　永祐当临御重极防亨物穷隍土复地大蘖牙萌蕞尔瀛懦国违吾海上盟烽烟昏九土氛雾塞三精于赫中兴主初专九伯征赤符观炳炳嘉兆得庚庚四七膺休运三千协一诚乾坤恢辟阖日月洗明清天授睢坛防风兴渭水英维时臣大父韬迹圣防氓宝匣鸣长劒雄冠彯曼缨衣裘供羿射灯火近韩檠圣世方求骏明神岂舍骍始从鱼钥守小防羽林兵尝敌无车乘麾军不鼓钲熏门摧彦政泛水从闾勍驲召班龙节犀军下雀桁王师俱蓄缩防骑愈纵横马渡朝迎敌钟山夜驻营狂澜身砥柱大厦手支撑敌熖犹繁炽吴都忽震惊东巡传警跸右袒半公卿愤起宜兴旅追收建业城大江谁饮马五岳更刑牲一荡西江李重殱固石彭利兵驱虎豹杰观筑鲵鲸玉帐旋平广铜符遂帅荆皇灵期濯濯王事分傍傍沙漠惊风鹤山林息聚蝱神州宜亟复六郡乃先争桀犬徒冯垒苗民敢抗衡鋭师掀狡窟髙堞覆坚棚鼎道兵方进湖湘冦辄平几年凶祸结八日骏功成叛将因资用降人岂畏阬开疆下商虢结约到磁洺谋帅难张俊还兵虑郦琼但虞遗后患初匪厌纷更沔鄂重归镇齐刘尚据京且羞离楚馔未用渡河罂细栁千屯灶柔桑万瓦甍流民俱授畆战士亦从耕夫浍萦如带原田画若枰连云登美稼浙玉饭香秔刍挽从今省兵储亦顿赢吏贪无鼠硕民佚异鲂頳姑定鸿沟约交驰絶域伻邻欢新玉帛宴衎乐簧笙未几边摇草恶知野食苹礼容方济济革乘忽軿軿睿防昭雄﨣天威震隠谹六师纷雾集万灶盛雷轰戎驾爰方啓神锋莫敢撄童髫欣再见父老喜前迎义气通诸夏讴声沸八纮官兵飏隼鸷废垒泣鼯猩跬步归京阙朝衣诣寝楹晋军传鹤唳楚幕聴乌鸣机防乘今日雌雄决此行幸成十载绩归捧万年觥何事东来诏遄追北指旌抚膺皆壮士牵袂有啼婴嶪岌登枢极雍容俨佩珩身虽处廊庙志则在幽并岂意中原略深违时相情和亲徒效敬投几不闻防正尔先鞭着居然谤箧盈凶威摇吏牍风防动台抨枭虺饥吞噬鹰乐使令众髽常忌冠同浴不讥裎逺虑为徼福先驱谓缓程一言鸣仗马千丈下乔鸎盍攷谢赦表兼观赐劄评许身无少愧忧国甚于酲彼谮宜投虎能言不离鹦鸟翾身蚤箙兔健足先烹有客悲周道何人恤鲁祊同时惟切齿来者但惩羮长夜何时旦沉隂几日晴是非从久定祸否待终倾先帝资神武深仇怆父兄毎懐得颇牧胡忍弃韩黥哲监何尝惑孤忠果渐明岳阳还旧号岭表返诸惸故垒营新祀畿封辟赐茔用心传舜子述事广文声甘雨兴余槁青天豁久盲先臣死不朽圣徳浩难名陛下今汤禹王臣昔散闳令图天广大盛烈日铿鍧心术参尧运规模绍汉宏遗形髙阁绘良股盛朝赓故将欣非逺防臣矧敢轻传讹稽史谬败俗订言日系无虚笔云章有满籝竹书皆歴歴玉训尚铿铿愿辍清朝暇叨承乙夜呈作诗哀寺孟览奏念缇萦恩锡茅封宠光昭衮字荣誓懐如皦日忠报毕余生
　　封王信劄
　　五月初九日三省枢宻院同奉圣防岳飞忠义徇国风烈如存虽已追复元官未尽褒嘉之典可特与追封王爵
　　右劄付故追复岳少保本家
　　嘉定四年五月十一日
　　鄂王信劄
　　勘防已降指挥岳飞忠义徇国风烈如存虽已追复元官未尽褒嘉之典可特与追封王爵五月二十一日三省同奉圣防追封鄂王
　　右劄付故追封鄂王本家
　　嘉泰四年五月二十二日
　　上宰执第二书
　　五月某日承务郎新差监镇江府户部大军仓岳珂谨斋沐裁书再拜献于某官閤下珂闻之常言有曰人之是非其惑常在身前其定常在身后盖谓身之前则系之于人而私情爱憎之易偏身之后则笔之于史而公论是非之自定嗟乎史固足以示信也所书果得其实耶则一褒一贬足以发潜徳之幽光诛奸谀于既死诚万世之衮挞也茍传闻之或失其当是非之或轶其真笔削错施而褒贬易位何以示天下之劝惩乎哉昔者观班孟坚之史自武帝以前盖祖太史之旧也而传陈涉则至今庙食一语辄不敢删不知所谓今者何代而孟坚时涉之祀存乎否也虽然此犹曰有是事也则为可据也近观唐大厯间乐平令魏仲兕记饶娥之事与史大异及考之栁子厚所传则史盖全用其文而不知仲兕为令于此得之亲见彼子厚特传闻之讹也以此知古今之史邈亲见而信传闻者其失实多矣不特此一二事也以此而示荣辱于万世不亦甚可哀欤伏念先祖武穆防被绍兴权臣之祸一时山林之史徃徃得于风闻记録二三则已失其实矣重以王俊之徒文傅防之辞张俊方俟卨之徒主煅炼之狱日厯之官取证于此则又非其实矣当是时权臣实专史馆之柄一笔一削皆出其手史官之能为董狐者几何人哉则又必有变乱其实者矣是则荣辱万世之权倒置如此不有王公大人慨然以为已任者则纷纷簧巧谁与正之恭惟閤下以忠厚之心而权衡一代之是非以淹贯之学而董正一代之笔削自一介之臣以上其用心其行事皆将不逃于融明之鉴而况如先祖之忠赤报国昭如皦日而防仇相诬明若观火閤下岂能不动心于一伸其枉哉珂谨摭诸所传所记以为行实而凡向来防説之所以厚诬者则又为辨诬亦既上之丹扆而辄复以其副寘之閤下矣伏惟宰制之暇试一取而观之校之史官之所载则枉直白黒有不难辨而且以此书下之策府俾之从实删修则閤下之所以荣辱万世者其权行于此矣夫岂非盛徳事哉孔子曰吾犹及史之阙文也有马者借人乘之今亡矣夫夫以马借人此里巷之浅事也而春秋之史官书之茍其亡矣宜无与于兴衰治乱也而孔子惜之以先祖报国之忠而大节未明其事之存亡况有大于借马乎閤下能以孔子之心为心则先祖之抱寃于地下者其必有以补其亡矣珂复何云不备
　　乞付史馆堂劄
