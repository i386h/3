<!-- { "loadSidebar": true } -->
　　臣等适防宣谕王彦移军事臣中间与张浚议及此事浚言彦病甚其次无可委之人万一彦死其众无所统属所以有并归岳飞之意傥如早来圣谕召彦赴阙则荆南钱粮不足其次既无可以倚仗之人切虑别致生事臣等商量欲作书与岳飞候飞移军襄阳驻劄定然后行下王彦除命及一靣召彦前来则其众巳在襄阳部内不能转动矣更合取自圣裁
　　乞起复
　　臣等契勘今日据岳飞下参谋官李若虚申岳飞于三月二十六日丁母忧乞别差官主管人马臣等检防大将丁忧例合起复縁初八日歇泊假欲从宻院先降指挥照防起复令日下依旧主管人马措置渡江于初八日进熟状鎻院初九日降制
　　乞少寛忧顾
　　臣于今月初九日准金字牌降到亲笔手诏以臣在郡之乆无甚罪戾曲加奨谕仍戒饬防秋等事臣孤远书生本无荣望夤縁超蜡皆自陛下亲擢顾惟恩遇之隆九死不足塞责而孤忠寡与动触怨仇重防全宥之私乆窃宫祠之禄方杜门屏息幸保余龄载被诏除更帅两路虽以勤对拙不敢辞难而才力单防讫无可记惟陛下眷怜旧物阔略愆尤并示褒嘉益难负荷至如秋冬防托乃臣之职敢不仰体圣训勉効万分近岳飞到巳发兵屯驻江上凡军中事务一一商量措置飞乆在江西人情地利素所习熟今陛下委付如此必能感激奋励向前立功臣谨当委曲恊济以图报称伏幸陛下少寛忧顾所有条画事冝节次奏禀
　　日记杂録
　　绍兴六年丙辰嵗九月时奏车驾在道初二日发北郭亭晚泊临平镇奏事舟中方论奏岳飞之捷上顾谓右揆浚曰岳捷固可喜但淮上诸将各据要害虽为必守之计然兵家不虑胜唯虑败耳万一小蹉跌不知后段如何复顾某曰卿等更熟虑某等奉命而退
　　初五日发皂林店晚泊秀州奏事河亭因及岳飞两捷俘获之物上曰兵家不无縁饰此不足道卿等因通书飞幕属叩问子细非为核实有吝赏典但欲知事冝形势措画之方耳浚奏曰飞之措置甚大今既至伊洛间如河阳太行一带山寨必有通耗者自梁青之来常有往来之人其意甚坚确青懐卫间人尝聚众依太行数出扰磁相间金人颇患之今年春并兵力攻青以精骑数百突出渡河由襄汉来归岳侯青两河人呼为梁小哥某奏曰河东山寨如韦诠忠辈今虽力屈就招然未尝下山队伍器甲如旧据险自保耕种自如唯不出兵耳金人亦无如之何但覊縻之而巳一旦王师渡河此曹必为我用上曰斯民不忘祖宗恩徳如何吾料之非金人所能有某等同奏曰愿陛下进徳修业孜孜经营此念常如今日臣等愿竭驽钝禆佐万一
　　初七日登平望是日岳飞捷奏至遣偏将収复商州且乞催已差知商州邵隆速来之任十三日晚得岳飞収复西京长水县捷报仍云巳収兵复回鄂州以粮不继也













　　金佗续编巻二十九
　　钦定四库全书
　　金佗续编巻三十
　　宋　岳珂　撰
　　百氏昭忠録巻十四
　　南劒州布衣上皇帝书　　　　范澄之
　　臣尝谓天下之人无愚与智皆能指之而为髙者天也无逺与近皆能指之而为明者日也夫天与日无愚智逺近皆知其为髙且明者以其临照之广且大也临照之广大则苍然者冝无所不该赫然者宜无所不显然而天下之物固有所不该固有所不显者非天与日之不临而照之也盖物或自处于幽暗隠蔽之间势不能以自暴白于天日之前则虽天与日之髙且明亦不能自该而自显之也及乎幽暗隠蔽者有所待而昭彻然后天日髙明之功全而无所或亏矣惟人君之治天下天下之人尊之为天日也仰之为天日也又喻之为天日也夫尊仰而又喻之者以其势之无所不临而无所不照也既无所不临而无所不照矣然天下之事果无所不该欤果无所不显欤设有自处于幽暗隠蔽之间势不能自暴白于人君之前为人君者岂能知之乎此必有待焉苟能彻其幽暗去其隠蔽昭然伸剖使之暴白于冕旒之前使人君髙明之功遂全而无所亏顾不伟哉恭惟皇帝陛下干刚施普离明继照即位十五余年中兴之功逺过汉唐天下之人愚智逺近指之为天指之为日凢尊仰而又喻之者为未足道也然天下之事尚有未该而未显者臣请彻幽暗去隠蔽晓然明白于陛下之前使陛下髙明之功遂全盛而无所亏愿陛下试详聴之窃论天下之势有轻重童子能知之天下之事有疑似圣人难知之惟其难知此所以不可不辨方陛下中兴之初以韩世忠镇淮西以张浚镇建康以岳飞镇荆襄付之以方面之权以制敌人当此之时将帅为重及陛下一旦出不世之略忧尾大之祸驾御笼络而宠之以枢宻之任天下之人皆骇瞩而敌人闻之亦褫魄当此之时朝廷为重此轻重之势童子能知之矣既而张俊涖诸军岳飞奉朝请而陛下之睿谋神防愈益髙明然昨覩牓示遽以枢宻行府见勘张宪其谋有累于岳飞遂逮系诏狱连及妻子天下之人不知岳飞之罪又畏扇摇之诛莫不顾盻相视傍徨不能去如病瘖之人终日茹苦而不敢吐何者事出于疑似之间而圣人难知者也昔者汉髙帝之治天下如天日之髙明矣萧何为相国得罪下廷尉此何自处于幽暗隠蔽之间而其势无以暴白于髙帝之前也王卫尉一言而髙祖聴之防然释其疑似之嫌以全其髙明之功孝文帝之治天下亦如天日之髙明矣周勃为太尉得罪下廷尉此又勃自处于幽暗隠蔽之间而其势无以自暴白于文帝之前也薄昭一言而文帝聴之断然释其疑似之嫌以全其髙明之功髙祖孝文之于萧何勃既捕之于前又释之于后后世之人不以为过者疑似之嫌既释圣哲之道愈明也今陛下捕系岳飞是飞有以取之也是飞自处于幽暗隠蔽之间也是非陛下不临而照之也夫以其自处于幽暗隠蔽之间而其势不能自暴白于陛下之前而陛下孰得而临照之哉况方当迅雷震霆之怒势不及于掩耳而天下之民踈贱无知不敢为陛下言百官有司各有攸职不肯为陛下言宰辅之臣媚敌急和又决不为陛下言是陛下卒不得而临照之此臣布衣之士所以不敢不为陛下言也大抵治军者不能举军皆爱治狱者不能举世皆平何哉寛仁者不足以得其死力而承风者不能无罗织之讯故得士卒之心者必得罪于偏禆有睚眦之隙者必煆錬以成狱岳飞之治兵严肃而尚威此疑其得罪于偏禆者也张宪之文连主帅此疑其煆錬以成狱者也煆錬之狱虽成而万一有疑似之迹则臣不得而知然亦在陛下广髙明之见而以情察之可也况武夫悍卒不知礼法多不能自避于瓜李之言夫岳飞未遇陛下十年之前一匹夫耳陛下夘而翼之以至成功去宣抚之权而典副枢之任陛下何负于飞而飞乃尔也议者以韩信之事为说是大不然彼韩信者是汉髙不可无之人也是汉髙祖尝许之以真王者也既定天下遂夺其齐楚而侯之是信之所以怏怏也今宣抚之尊孰与枢宻之重而陛下未尝先许之以此也彼飞以匹夫之心十年之间取陛下三公于其志盖亦足矣且身居陛下禁城之中去荆襄数千里之逺而又无权以制之彼偏禆者又岂能奉承其命如平昔者也况今楚泗建康荆襄之军皆陛下之军也彼其将帅士卒自知身属陛下固巳安之矣或恐一旦闻有所谓分析离散之事而惊骇乱常亦其理也彼其平生以甲冑干戈为周身之具当其惊骇乱常之时而擐甲执兵又其理也若于此时谕而安之冝无有它尝观郭子仪以副元帅居蒲也其子晞屯邠州军士放纵段秀实取而杀之阖营大噪环起而擐甲秀实笑而谕之一军遂宁当是时使秀实究狱而以一章至长安则子仪又在疑似之间也唯秀实能谕而安之不以闻于唐帝故子仪免疑似之嫌而关辅之兵不扰向使秀实生于今日为陛下措置此事则飞必不居疑似之嫌况敌人未灭飞之力尚能戡定陛下方锐意于恢复祖宗之业是岂可令将帅相屠自为敌人报仇哉春秋之时子玉得罪于楚也屡矣成王杀之而后晋侯之喜可知也南北之时檀道济有功于宋也亦屡矣文帝杀之而后魏又有饮马长江之志也此皆前代之鉴戒不可不察故臣愿陛下自尊其髙明之德而临照之又思汉髙帝孝文之事而释飞于疑似之嫌以全陛下髙明之功此非独臣私心之所言实天下公心之所言也臣之与飞素无半面之雅亦未尝漫刺其门而受一饭之徳独为陛下重惜朝廷之体耳臣非不知陛下方震怒之初疑似未辨之际此言一闻必罚无赦大则身汚鼎镬小则窜迹遐荒而輙敢撄逆鳞犯忌讳者诚懐爱君之心恐亏陛下之髙明也伏望陛下重惜国体不惮改为防自宸衷特垂赦宥使君臣之义复全于今日而飞之余忠尚得効于后来天下幸甚幸甚干冐天威臣无任俯伏待罪之至臣澄之昧死百拜
　　髙邮军绍兴三巨公祠记　　　戴　桷
　　建炎时廵留跸吴防故淮左为畿甸藩翰髙邮又为淮左心膂审伸缩察虚实者必尽心焉方张忠献越江督师慿髙寄懐有鹰扬郓徐电扫云朔之志今瞻衮堂则公徙倚之地也韩忠武防黠悍之敌殄伪刘之兵域土庤粮今郡城则公版栽之遗也岳忠武亲援矢矛虎视一方去郭数十井土名三垜则公结寨之址也岁时迁改烝尝乏防徒使孤臣愤士想义慨于冻云凄雨之余墨客骚流索遗踪于秋草断烟之外非旷□欤桷假守是邦越明年寳庆改元得地于郡庠之西薙草筑祠以属民志未几与节去郡于是委其役于郡佥王君渭老丁亥三月告成客或谂桷曰夫三钜公皆锐志中原者也然考南北兵力之坚脆酌六朝巳事之失得则离合大势类非征诛所能奠也桷曰不然金人自海陬而聚兵崛起而有中原二帝四王之统衣章礼典之旧其初不敢安于所有也始畀伪楚再畀伪齐当是时我之国势方植而未固将材方集而未枭兵实方讨而未劲也故难与争锋二十年间敌益厌兵益图安揵大河之南以还我我之兵将鸷击争奋百死不却合我师鸷击争奋之势乗敌人厌兵图安之心中原可折棰而定也故和者彼之愿欲战者我之事机黜羣策以请和舍我事机而中彼之愿欲是自误而已尔此陵谷有变迁日月有亏合三巨公之盛心未始一日消歇也想其忠愤之气充薄宇内为飚风为怒涛欤为迅雷为激电欤或为干将为巨阙以烛撑犂之表欤为枉矢为搀枪以射参晋之墟欤不然则骑箕上天决银河以洗甲欤爼豆于环堵之宫是殆凤凰去而泣梧桐之栖欤然则死而不灭者公之志于国也亡而若存者邦人之志于公也是世道之纲也抑人心之天也不可以不掲也后五月望日朝奉郎尚书戸部贠外郎緫领淮西军马钱粮专一报发御前军马文字兼提领措置屯田戴桷撰
　　郢州忠烈行祠记　　　　　　王自中
