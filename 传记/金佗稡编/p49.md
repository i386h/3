<!-- { "loadSidebar": true } -->
　　令差一项军兵前去郴州讨捕骆科省劄
　　主管荆湖南路安抚司公事梁泽民奏伏为本路见有郴州元授招安贼首骆科等约七八千人侵犯道州锦田等处倚恃山险劄立硬寨接连广南连贺州界出没猖獗本司巳发统领官陈元裴铎各统所部军马前去收捕及差全州第九副将向子率将兵前去应援今来骆科等贼徒既众又倚恃峻山絶崖劄立硬寨陈元裴铎所统官兵不过一千余人本司别无官兵可以接续应援欲望圣慈详酌特降睿旨差发军马暂来本路收捕前项盗贼庶几早得扑灭以安一路伏候勑旨右勘防巳降指挥令岳飞差发一项官兵前去措置三省枢宻院同奉圣旨令岳飞日下选差统制官将带军马疾速起发前去措置讨捕不以路分追袭掩杀须管日近平殄其钱粮令所至路分帅漕应副不管阙误今劄送湖北京西路宣抚使兼河南北诸路招讨使岳少保疾速施行
　　令体探敌人侵犯光州速差兵应援省劄
　　权发遣夀春府孙晖奏四月初三日据六合县状申当县于三月二十九日酉时据被掳乡民赵谷走回到县赍到霍丘县善香镇监税朱祐状称于三月二十八日晚见説固始县东二十里递铺于二十七日到县请粮归铺得知本县承光州闗报有兵马侵犯本州其铺兵及一带人民至柴家驿往东南闪避并据本府探报将官刘升状探得六安军二十八日二十九日节次承闗报有金国人马侵犯光州事由臣除已再差人前去体探的实别具状申奏外奏闻事
　　右三省枢宻院同奉圣旨劄下岳飞令多差人体探如有敌人侵犯速差兵应援今劄送湖北京西路宣抚使兼河南北诸路招讨使岳少保疾速施行
　　令措置应援光州省劄
　　枢宻院奏光州申今月初三日据统领田邦直定城知县髙青四县巡检刘势状申今月初一日酉时探得顺昌府金人防合蔡州军人于今月初一日早出离顺昌府分两头项来取光州并固始县约至初三日辰巳时来到城下邦直等遂各即时将带所部官兵并将官冯祠马军防合前去沿淮上下敌人来路要便处把截掩杀至初二日五更以来到梁安滩南岸深林内遂令歩军于两壁荻林内暗伏使马军在栁林后摆布听伺北岸敌骑欲明之间果见敌人马军约五六百骑自淮河北岸踏浅过河前来邦直等望见放令敌骑入河渉水上南岸未整龊间遂声鼓步军齐出荻林更不施放便令径入其怀用野猪刀大斧一发向前杀号令不得斫级争财其敌兵被官兵乗势掩击入淮向北奔走邦直等欲纵兵追袭实为兵少不敢深入遂收兵南岸歇泊切虑敌人不舍复来作过除已再行措置外申乞照防州司契勘知州王刺史已再差将官张受部押官兵前去江淮上下策应外伏乞照防申闻事
　　右三省枢宻院同奉圣防劄下岳飞措置应援今劄送湖北京西路宣抚使兼河南北诸路招讨使岳少保疾速施行
　　改所管制领将副军兵充御前省劄
　　三省枢宻院同奉圣旨韩世忠张俊岳飞已除枢宻使副其旧领宣抚等司合罢遇出师临时取旨逐司见今所管统制领官将副巳下并改充御前统制统领官将副等枢宻院仍各带御前字入衔及令有司铸印逐一给付且令依旧驻劄将来调发并三省枢宻院同奉圣旨施行仍令逐司统制官等各以职次髙下轮替入见及委赏功司将未了功赏疾速取旨推恩以俟给付右闗送枢宻院副使岳少保
　　罢遂路宣司省劄
　　三省同奉圣旨已降指挥韩世忠张俊岳飞除枢宻使副其逐路宣抚等司合罢所有司属并优与陞擢差遣统制官等既带御前入衔下及军兵并宻院不得拨属他处日前或有负犯一切不问并不许相告言令三省疾速行下
　　右劄送枢宻副使岳少保
　　照防发回所带人马归本处防托把截依奏省劄
　　枢宻副使岳飞劄子奏臣契勘诸路军马巳拨属御前今来臣有将带到亲兵等除量留当直人从其余尽数欲乞发遣却归本处所有鄂州及襄汉等州军有以前发去防托把截人马及淮东西军马伏望睿慈早赐措置庶使缓急兵马侵犯有所统摄不致误事取进止四月二十九日三省同奉圣旨依奏将带到亲兵等量留当直人从外余并日下发遣归本处其鄂州及襄汉等州军以前防托把截人马及淮东西军马自合依旧驻劄听候御前使唤
　　右劄送枢宻副使岳少保
　　依张俊例差破宣借人省劄
　　岳飞劄子奏臣合破宣借亲兵人数窃虑枢宻院差破不足欲乞依张俊例
　　右三省枢宻院同奉圣旨依所乞今闗送枢宻副使岳少保
　　令前去按阅専一任责省劄
　　勘防已降指挥张俊带本职前去按阅御前军马専一措置战守岳飞带本职前去同按阅御前军马専一同措置战守五月十一日三省同奉圣旨俊飞以枢宻职事前去与宣抚使事体不同令随宜措置専一任责节次具已措置事目闻奏
　　右劄送枢宻副使岳少保
　　令带本职按阅御前军马仍赴内殿奏事省劄
　　五月十三日同奉圣旨巳降指挥张俊岳飞各带本职前去按阅御前军马専一措置战守许令赴内殿奏事右劄送枢宻副使岳少保
　　乞追回王刚所带人数当直使唤省劄
　　少保枢宻副使岳飞劄子契勘飞依奉圣旨见随行当直人数少使用不足伏乞指挥行下令飞追回近发去将官王刚所带人数前来当直使唤候指挥五月十四日三省同奉圣旨依
　　右劄送枢宻副使岳少保
　　添造临安府所居屋宇省劄
　　八月二十四日三省同奉圣旨岳飞所居屋宇不足令临安府应副添造
　　右劄送万夀观使岳少保










　　金佗续编巻十二
　　钦定四库全书
　　金佗续编卷十三
　　宋　岳珂　撰
　　天定别录巻一
　　天定别录者鄂国岳氏甲子奏篇之后裒次四朝念忠之次第拾前录之所未载及续见者也先王之事悉矣褒典在朝廷公论在人心为子孙者毋庸以词费是录固尝序所由作矣而于今录则有可证于前者三可虑于后者二绍而明之又史法之所许也夫人臣之大义止于忠大节止于亷大端止于学此三者非有以证莫之显也松楸郁然遗庙岿然此二者非有以虑莫之承也是则岂容于不述哉方先王初諡忠愍次諡武穆世固以为当然也一旦明天子下坦制兴鼓鼙之思合二美而公其传其视夫异时之名臣渭南之陨星汾阳之贯日盛心皦如遂得以并驱于千载之上有此录则加美矣忠非足证与金鐀之实录于先王传有曰死之日家无余财世亦以为固然也及考隆兴之初诏还簿录有司会直仅共得缗钱万当宁恻然叹其贫诏以见缗赐偿之先兄甫请遗墅于朝得之传闻曰家故田四万亩在庐山之阳诏有司并给则实止三千亩其视夫同时之鄙夫金钱钜亿见于郿坞之积奸租六十万斛见于阜陵之圣语氷炭判如遂有以自别于万世之下见此录则加实矣亷非足证与实录又曰先王通左氏春秋及孙吴兵法世又知其必然也及赐諡之告曰威名震于中外智略根乎诗书视夫曩时之辑录建储之疏出师之奏谢赦之表斯文炳如亦将得以自信于一字之褒有此录则加信矣学非足证与忠臣烈士之禁樵采建隆之诏也而凿石牟利近见于行阙之旁致有烦乎寳庆之颁防有此录则上知所以虑乎弛也庙于鄂王于鄂淳熙嘉泰之诏也而饮食必祝有得于斯人之心犹未泯乎沔阳之私祀有此录则下知所以虑乎久也证而传本乎人心虑而久亦本乎人心皆天也非人之所能为也尚何假于予言惟观是录者以显然者考前闻则昭前之志为可矜以隠然者垂后来则虑后之心为可察录之复于已定之天葢未尝增损于一毫也录有前后前以纪隆兴之昭雪后以续嘉定之申褒合名曰别葢流别之谓与绍定改元端午孙朝请大夫权尚书户部侍郎总领浙西江东财赋淮东军马钱粮专一报发御前军马文字兼提领措置屯田通城县开国男食邑三百户赐紫金鱼袋岳珂谨序
　　追复指挥
　　凖尚书省劄子礼部状凖绍兴三十二年七月十三日都省劄子三省同奉圣防故岳飞起自行伍不逾数年位至将相而能事上以忠御众有法屡立功效不自矜夸余烈遗风至今不泯去冬戍鄂渚之众师行不扰动有纪律道路之人归功于飞飞虽坐事以殁而太上皇帝念之不忘今可仰承圣意与追复元官以礼改葬访求其后特与录用
　　追复少保两镇告
　　勑仁皇在位亲明利用之勲神祖御邦首祭狄青之象葢念旧者不忘于抆拭而劝功者当急于褒崇朕只禀睿谋眷懐宿将兹仰承于素志肆尽洗于丹书故前少保武胜定国军节度使武昌郡开国公食邑六千一百户食实封二千六百户岳飞拔自偏禆骤当方面智略不专于古法沉雄殆得于天资事上以忠至无嫌于辰告行师有律几不犯于秋毫外摧孔炽之边烽内剪方张之剧盗名之难掩众所共闻会中原方议于櫜弓而当路力成于投杼坐急绛侯之繋莫然内史之灰逮更化之云初示褒忠之有渐思其姓氏既仍节制于岳阳念尔子孙又复孤惸于岭表欲尽还其宠数乃下属于眇躬是用峻升孤棘之班叠畀斋坛之组近畿礼葬少酬魏阙之心故邑追封更慰辕门之望岂独发幽光于既往庶几鼓义气于方来嗟夫闻李牧之为人殆将抚髀阙西平而未录敢缓旌贤如其有知可以无憾可特追复少保武胜定国军节度使武昌郡开国公食邑六千一百户食实封二千六百户奉勑如右牒到奉行先祖妣李氏及先伯云等复官封指挥
　　绍兴三十二年壬午十一月三日三省同奉圣防故岳飞妻李氏特与复楚国夫人男云复左武大夫忠州防御使雷复忠训郎閤门祗霖复右承事郎与合入差遣震霭并与补保义郎云妻巩氏与复恭人更不给致仕遗表恩泽内云令临安府以礼袝岳飞葬
　　先祖妣李氏复楚国夫人告
　　勑荣悴有时而不同忠邪既久而自判昔飞以篆车絺冕备大将之多仪而李以文驷雕轩正小君之显号繄彊宗之鼎盛何竒祸之骤兴殆兹天定之时宜尔邦诬之辨前楚国夫人李氏柔洁以为质俭勤而自修处安荣不闻骄妬之愆居患难不改幽闲之操阖门逺徙阅岁屡迁眷念前朝既下生还之命志伸今日再加甄叙之封锡以土田为其汤沐子孙并仕顾惟晚岁以何忧门户再兴尚识大恩之所自可特复楚国夫人
　　先伯云复左武大夫忠州防御使告
　　勑汉李将军耻对刀笔之吏宁就死焉未几子敢亦罹非命良将数竒自古固然朕未尝不抚卷而兴嗟也故左武大夫忠州防御使岳云慨慷忠勇颇有父风困于防诬不究勲绩兹懐遗烈尽复故官朕既白杜邮之寃尔或知辅氏之报可特追复左武大夫忠州防御使奉勑如右牒到奉行
　　先伯母巩氏复恭人告
　　勑昔者大臣逞憾诬蔑旧勲微太上皇帝全度矜容则岳氏一门无噍类矣尔流离岭海险阻备尝上奉君姑下抚幼稚以至于今非天有以相之耶其诏攸司还畀温恭之号生尔者太上恤尔者朕躬汝其念两朝之恩勉二子以忠报庶几他日尚有余荣可特复恭人
　　先伯雷复忠训郎閤门只告
　　勑故前忠训郎閤门只岳雷前世流人亦有父子兄弟死则追褒生则宠秩如今日者乎国家雨露之恩与天通矣灵如未泯知享斯荣可特追复忠训郎閤门只
　　先考霖复右承事郎告
