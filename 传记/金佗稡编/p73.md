<!-- { "loadSidebar": true } -->
　　江东邵缉献书向者北骑长驱江海横罹其毒天下之势岌乎殆哉如人中虚气羸而风痰厥之疾卒然乗之家人稚子惊号于前而庸医愚巫颠倒却走不顾当是之时虽九转之药莫投其咽卢扁之医不过旁立侧睨而已须其疾势少定然后医进药斯疾可效而功可求也今日之事适然类此方冬春之交敌马蚁集海上天下根本仅隔波涛之阻虽伊吕管乐之佐何以御其暴哉今锋镝已去祸患其少息矣而贤能之佐又竞立于前不于此时速发药而力为之则海内生灵之祸将何时而已耶然病方危时其外证可怖虽庸医却走百軰不足忧而卢扁之医居旁不去必其气本犹在而嚢中之术又有起之之方也向者小人皆惧而君子恃以不恐者以閤下诸公偕在政府也今正閤下诸公发药而治病之秋嚢中之方閤下所有千金之药又广求而广蓄之缉远方寒士孱然无适时之用敢持庸陋之説以干执事者之听其意以谓如人父兄有病方迎医治药而僮奴孺子不胜爱亲之心轻求枯荄小草篱下之品而荐之鼎匕之前其适用与否惟閤下择之而已缉窃闻中兴之君得中兴之佐则有功中兴之佐得中兴之将则有功君视其佐犹人欲捍难而有左右臂也人有捍难之心非左右臂何所用左右臂奋挥而前无戈矛鋋防为之撞击排刺虽有絶人之勇无所施其能矣方今急于中兴如吾君之明又二三执政大臣皆天下之极选上下相得诚千载一时矣终未能立非常之功雪无穷之耻大有以慰天下之望者此何故哉岂将非其人而然乎然将有二説不可不察也有天下之将有一国之将天下之将实难其人一国之将或有之然未见其奉职胜任显然立功名者又何为耶特有之而不用用之非其人之过耳求其大者既不可得其次或有焉而不审择之欲天下之早正速定不可得也以缉田野庸人而耳目之所熟者仅得一焉诚未足为天下将在今日才难之际谓之一国之将斯可矣敢率然陈之惟閤下少垂意焉伏见武德大夫英州刺史御营使司统制军马岳飞骁武精悍沉鸷有谋临财防与士信循循如诸生动合礼法顷在河北尝以数十骑乗险据要却金国万人之军又尝于京城南薰门外以八九百人破王善张用二十万之众威震夷夏去冬江上之战将士蜂屯飞独争先奋击迨官军不胜它将皆鸟奔防窜飞独置寨蒋山孤军转战且行且击斩首以千百计者不知其几诸将溃为羣盗纵兵大略飞独顿兵广徳境中资粮于官身与下卒同食而持军严甚民间无秋毫之扰敌人签军经渉其地者或问其威名各相谓曰岳爷爷军也争来降附前后几万余人知常州周遣属官赵九龄迎飞欣然从之且欲据城坚守扼敌人归路悉死力以立竒功飞方启行而常州之城先巳破遂以一军驻之宜兴而羣盗之在近境者或杀或降无不摧灭之者破郭吉而降其众斩张威武而并其军使即日远遁扈成已死其部曲遽自来归飞自到宜兴密与周赵九龄谋画调发精鋭尾袭金人于镇江之东杀获略尽继遣偏禆及飞自将取间道直建康与金人战大小数十合皆大获僵尸十余里生致其将若万户千户者余二十人及斩其军秃髪垂环者之首无虑三千人夺铠仗旗鼓以数万计且虑金人徘徊于建康京口之间势必欲留军江南控扼险阻牵制官军大为东南之患飞能奋不顾身勇往克复建康及竟内县镇为国家夺取形胜咽喉之地使强敌扫地而去无一骑留者江淛平定其谁之力也缉谓如飞者朝廷宜优擢之假以事权益责后来之效方今大将皆富贵盈溢不肯用命甚者握强兵以胁制上下有鹰扬防扈之态此可复用也哉驾驭此曹譬之养鹰隼然饥则为用饱则飏去今诸大将皆未尝从禽而先已饱肉是以用之向敌则皆掣去不顾如飞者虽有数万之众其官爵甚卑朝廷未尝宠借之眇然在偏禆之间此饥隼侧趐时也如使之立某功则赏以某爵成某事则宠以某恩如鹰之得兎则饲以一防得一狐则饲以一禽以术驾御之使歉然有贪敌之意必能为国家显立战伐之功大抵用将如医之用药而有狼毒鸟喙之属必求它药此所畏忌者有以制之使之力足以治病而其毒不至于杀人则适用而有功不然祗以为害耳昔唐相杜黄裳荐髙崇文使讨刘辟崇文素惮刘澭黄裳使人谓之曰公不奋命当以澭代汝崇文惧一死力缚贼以献武宗之讨泽潞令魏镇各以兵会魏帅何洪钦逗遛持两端宰相李德裕遣王宰以陈许精甲假道于魏以伐磁洪钦闻之遽勒兵请自渉漳今朝廷之于诸将非挟此以御之讵能责其用哉今飞军中精鋭能战之士几二万人老弱未壮者不在此数胜甲之马亦及千疋朝廷诸将特然成军如飞者不过四五人耳飞又品秩最卑此正易与时也朝廷不收拾旌宠之则飞栖栖然持数万之众将安归乎飞常与人言使飞得与诸将齿不在偏校之外而进退禀命于朝何功名不立一死焉足靳哉要使后世书防中知有岳飞之名与闗张軰功烈相髣髴耳飞武人意气如此岂易得哉亦古人豹死留皮之意也伏望朝廷论飞之功加之爵赏使与韩刘軰特然成军者势力相抗犬牙相错如杜黄裳之御髙崇文李徳裕之御何洪钦破奸党媮靡之风折强梗难御之气使之相制以为用相激而成功此诚朝廷无穷之利也缉岩穴枯槁之士自放于风烟寂寞之濵非有求于世者诚以国歩艰难斯民婴涂炭之祸茍耳目所闻有可以排难解纷仅若毫髪者不得不荐之于朝庶几用之而天下有尺寸锱铢之补呜呼嫠不防纬而宗周是忧惧将及焉而已
　　呉拯编
　　节使岳侯飞邺人也初为杜相充爱将充既失建康众犹数万皆西北健儿汹汹谋异独畏侯忠勇因以主帅密白侯侯度未有部曲以绳之阳使自结以借上侯乗其不意与平生三五軰弯弓跃马俦伍中击数十人抵弓矢大骂曰朝廷不负尔曹尔以数万众不能斩一岳飞即能死我乃为贼众始戢居洪一年下士好询而酬酢輙不茍荅或问侯何日为太平侯抗声曰文官不取钱武官不怕死即太平矣其简要多此类侯御士尤严每屯数万众而市不见一卒惟阅试振旅则人始幸观之徙镇荆东得防不示郡僚夜遣兵行明日裁留疲狞数軰导马言别而去其平曹成也湖南官廪无以供给县令率皆逃去侯军啗死已三日故能灭曹成迄今江左士庶间冩其像以事焉二年京城留守杜充用侯为统制三年充守建康叛降于敌诸将溃散扈成戚方次苐皆反惟侯一军无所刼掠屯于宜兴时官吏士大夫军民避兵走宜兴者頼侯率免害以是声誉籍甚四年至湖州归于张俊俊荐其能于朝绍兴初俊为江淮招讨使以拒李成命侯同王陈思恭皆以本军之成军二十万以其将马进军对垒洪州来挑战俊宴诸将问所以侯密喻其计且请自为先锋击进于玉龙观大破之追至筠州又败之降其兵五万追至蕲州又败之侯功第一又令逼张用五万众降之加神武右军副统制又平防州山贼数十万来朝加镇南军承宣使江西制置使神武后军统制四年刘豫使李成防京西侯与成战于郢州败之又克邓隋唐三州加清远军节度使湖北京襄制置使会刘豫入防庐州侯遣统制牛臯徐庆救之会合张琦及豫军战于庐州豫军畏牛臯之勇不战先走遂大败之【原阙】加振宁崇信军节度使率兵入万至鼎州以讨湖贼杨太太为其下所杀杨钦等领其众数万以拒命时都督诸军事张浚出【原阙】湖观之知其未可攻乃归潭州急诏还朝谋防秋之计会侯来浚语之侯乃出小图以示其攻讨出入之要处且语浚曰此易破耳浚曰恐阻防秋之期俟明年再来讨之如何侯请除来往三程限八日擒之曲留浚姑迟其行以待浚从之乃遣侯往先是湖南统制任士安王俊郝晸等领兵二万余慢王爕不禀其令是致于败侯始至鞭士安及俊议以折其气使其饵贼曰限三日不平贼皆斩汝軰初扬言岳太尉兵二十万至矣至是不见一人止见士安等军故贼并兵攻士安三日两困之侯伏大兵四合一战杀贼畧尽乗其备仗无心是夜舟师径掩其营其巢穴遂俘杨钦等唯夏成营三面临大湖背山势【阙】不降侯亲往测其水浅处令善骂者二千人往骂之又悉众运草木放上流贼营中闻骂怒甚争挥瓦石击之而遇所放顺流草木乗之一旦填满遂长驱入其营擒夏成以献湖南悉平会其所约止八日矣加检校少保以其军为行营右防军六年加检校少傅武胜定国军节度使湖北京西宣抚使败刘豫克号州又克西京长水县慨然有平中原之志而诸帅养防不进侯以孤军独进自知无援乃退军号州复遣统制王贵及豫军战于商州败之又战于京西路败之七年加太尉八年来朝金人遣使来讲和侯议以为不可宰相秦桧憾之九年加开府仪同三司十年金人叛盟侯遣将李宝孙彦与金人战于曹州屡败之又战于宛亭县败之又遣牛臯战于京西败之进战于黄河上又败之又遣统制张宪战于颍昌府败之复颍昌府宪又战于陈州界败之复陈州又遣统制董先姚政战颍昌府败之又遣将杨成战郑州败之复郑州又遣统制孟邦杰复永安军至夜遣其将刘政刼之于中牟县败之又遣将张应韩青战于河南府败之遣将杨遇战河南城军败之复河南城军又遣将梁兴董成战绛州垣曲县败之兴又战孟州王屋县败之又战孟州济垣县败之侯与乌珠战郾城县败之再战又败之王贵姚政与乌珠战于颍昌府败之又命张宪傅选防成战临颍县败之侯屡获捷方欲深入尽复故境而宰相秦桧劝上累诏班师愤恨而还所复州县复失之
　　鄂武穆王岳公真讃【并序】
