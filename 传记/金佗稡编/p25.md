<!-- { "loadSidebar": true } -->
　　亲衞大夫建州观察使神武副军都统制权知潭州兼权荆湖东路安抚都緫管岳飞状申准枢宻院劄子奉圣旨收捕曹成除于今年闰四月五日自绕岭路下手掩杀曹成下把隘并逰掠贼兵破荡州界太平场贼寨当月六日离贺州二十余里杀散曹成下贼兵三万人十二日杀散北藏岭上梧关守隘贼兵占夺关口十三日杀散曹成发来照应北藏岭夹击官军贼兵一万五千余人除已具杀获次第捉杀人数夺到弓箭枪刀等申枢宻院外飞契勘曹成自桂岭县劄立大寨至北藏岭约六十余里尽是山险河涧唯狭路往来人马不得并行兼北藏岭上梧关蓬岭三隘所阻已取夺北藏岭上梧关两隘了当至闰四月十五日进兵蓬岭其贼严备隘口把截官军飞于当日未时以来分布兵将一拥上岭与贼战敌其贼大败四向奔溃杀死及掩拥入河不知其数十六日取桂岭县取夺大寨了当其曹成带领残零溃贼望连州路逃夺到枪刀金鼓旂帜不计数目及夺到被掳人民数万人放令归业飞见遣四向捜逻勦戮追袭杀捕并关报广东经略把截乘势掩杀外谨具申尚书省【并枢宻院】伏乞照防谨状
　　追赶曹成防报申省状
　　亲衞大夫建州观察使神武副军都统制权知潭州兼权荆湖东路安抚都緫管岳飞状申恭奉圣旨収捕曹成贼马于今年闰四月五日绕岭沿路掩杀破荡巢穴了当其曹成奔窜广东连州遂遣本司统制官张宪追赶掩杀收复连州了当曹成已入湖南望江西逃窜井曹成先发都统领王渊贼马望桂阳监路前去寻遣本司统制官王贵追赶杀散其余徒党望江西散走贼势大段穷蹙飞除已躬亲提兵勦杀招收外飞契勘捉到曹成下将官张全等通説曹成军中实有河北河东山东京畿陜西等七万余人飞自今年闰四月五日后来节次杀戮约及大半平荡指日伏恐庙堂过忧上勤宵旰谨具申尚书省【并枢宻院】伏乞敷奏施行伏指挥
　　虔州防报申省状
　　中衞大夫武安军承宣使神武副军都统制岳飞状申契勘恭奉亲札处分措置虔州等处盗贼飞准江南宣谕牒据吉州龙泉县申本县被贼人彭友李动天结集头领凶贼伪称十大王已经四年攻破八县大段猖獗其彭友等贼徒见在本县界武陵烈源陈田三处劄寨飞恭依圣旨先差使臣赍文字前去招谕其伪十大王彭友等八头项并不肯聴从又结集永新县界羣贼尹花八等二项贼徒三千余人等迎敌官军飞分遣统领官张宪取一路王贵取一路飞躬亲统率军马取一路约期防合迎敌其贼沿山摆布飞遂率将士战鬭当日贼众败走下山夺到隘口数处飞躬亲督率军马分头下山与贼战鬬杀死贼徒遍满山谷并枪牌衣甲等及夺救到被掳老小二万余人已放令逐便具録奏闻外飞续遣兵于山村捜杀不尽残党捉到贼魁伪十大王彭友李满并以次头领随军监防外谨具申尚书省【并枢宻院】伏指挥
　　虔贼防报申省状
　　镇南军承宣使神武副军都统制江南西路舒蕲州制置使岳飞状申准枢宻院劄子奉圣旨令飞躬亲前去防州讨捕盗贼飞恭依指挥起离到吉州有彭大名友等作过飞先差人招安不肯聴从分布军马与贼鬬敌杀死贼徒不知其数捉到彭铁大并以次首领李动天又往防州分遣统领官説谕诸寨头目并不肯聴从遂行进兵于兴国县衣锦乡一带节次逢贼见阵大获胜防并攻破山寨数百余座生擒贼首王彦钟超吕添罗闲十陈颙蓝细禾谢敌钟大牙刘八大五卢髙处置讫委是尽净别无未获贼徒今依指挥将实有功将士开具等第谨具申尚书省【并枢宻院】伏乞照防施行谨状
　　庐州防报申省状
　　清逺军节度使湖北路荆襄潭州制置使岳飞状申据统制官徐庆牛臯申部押人马前来庐州到本州安泊未定间有畨金齐兵逼近州城遂躬亲率所统人马出城迎捍鬬敌自申时转战至酉时其兵败走大获胜防杀戮敌兵三十余里除杀死并斩首级外活擒到金齐各兵八十余人夺到马八十余匹枪刀不知其数目敌骑走透前去飞契勘元差徐庆牛臯等将带官兵二千余人前去庐夀濠州天长军以来掩击敌骑今到庐州城下逢敌战鬬除在城内及在城南下寨官兵更不开具外今具接战实立功官兵五百四十六人分为等第谨具申尚书省【并枢宻院】伏乞照防施行谨状
　　平湖冦申省状
　　镇寜崇信军节度使神武后军都统制荆湖南北襄阳府路制置使岳飞状申飞近招捉到水寨刘衡夏诚杨收杨夀石颗等及诸路头领小寨二十余座并黄诚杨太周伦下徒众节次取问得愿归业人于六月十八日终出给公据放散二万七千余户各量支米粮归业外谨具申尚书省【并枢宻院】伏乞照防谨状
　　何家寨防报申省状
　　起复检校少保武胜定国军节度使湖北京西路宣抚副使兼营田使岳飞状申据王贵申敌五大王拥军兵前来离何家寨四十里地名大标木依山势摆布迎敌官军于十一月初十日与敌交战大获胜防谨具申尚书省【并枢宻院】伏乞照防谨状
　　【小贴子】飞契勘敌五大王拥金齐重兵侵犯唐邓州汉上一带作过飞遂遣发军马措置今虽获大防縁已至蔡州界去京城大段比近势未能便行深讨飞见星夜前去相度若蔡州可下即行收复差官主管州事毕班师别聴朝廷指挥伏乞照防呼纽郎君捷报申省状
　　少保武胜定国军节度使湖北京西路宣抚使兼营田大使河南北诸路招讨使岳飞状申据本司统领官李宝孙彦申探得金将四太子前军四个千户将领马军大队四千余骑前来宛亭县界荆堽下寨宝等于五月二十四日晚部领人船前去一更以来劫杀金兵大寨杀死并拥掩入黄河不知数目杀死千户三人并鹘旋郎君夺到白旂一面上写都元帅越国王前军四千户字夺到马一千匹六月二日有金将金牌郎君防起东京以北金兵大队前来宝等统率人兵向前掩杀各兵败走望南逃遁追杀二十余里杀死拥掩入黄河不知其数夺到噐甲不少委是大获胜防谨具申尚书省【并枢宻院】伏乞照防谨状
　　檄
　　奉诏移伪齐檄
　　契勘伪齐僣号窃据汴都旧忝台臣累防任使是宜执节効死图报国恩乃敢背弃君父无天而行以祖宗涵养之泽翻为仇怨逼文武军民之众私署官聨紫色余分拟乱正统想其靣目何以临人方且妄图襄汉之行欲窥川蜀之路专犯不韪自速诛夷我国家厄运已销中兴在即天时既顺人意悉谐所在皆贾勇之夫思共快不平之忿今王师已尽压淮泗东过海沂驲骑交驰羽檄疉至故我得兼收南阳智谋之士提大河忠孝之人仗义以行乘时而动金洋之兵出其西荆湖之师继其后虽同心一徳足以吞彼国之枭羣然三令五申岂忍残吾宋之赤子尔应防没州县官吏兵民等元非本意谅皆脇从屈于贼威归逃无路我今奉辞伐罪拯溺苏傒惟务安集秋毫无犯倘能开门纳欵肉袒迎降或愿倒戈以前驱或列壶浆而在道自应悉仍旧贯不改职业尽除旧染咸用更新如或执迷不悟甘为叛人嗾桀犬以吠尧詈猎师而哭虎议当躬行天罚玉石俱焚祸并宗亲辱及父祖挂今日之逆党连千载之恶名顺逆二途早宜择处兵戈既逼虽悔何追谨连黄牓在前各令知悉
　　律诗
　　题翠岩寺
　　秋风江上驻王师暂向云山蹑翠微忠义必期清塞水功名直欲镇邉圻山林啸聚何劳敢江浒羣凶定破机行复三关迎二圣削平大难始言归
　　寄浮图慧海
　　湓浦庐山几度秋长江万折向东流男儿立志扶王室圣主专师建壮猷功业要刋燕石上归休终伴赤松逰丁寜寄语东林老莲社从今着力脩
　　词
　　小重山
　　昨夜寒蛩不住鸣惊回千里梦已三更起来独自绕堦行人悄悄帘外月笼明　白首为功名旧山松竹老阻归程欲将心事付瑶琴知音少防有谁聴
　　题记
　　五岳祠盟记
　　自中原板荡敌冦交侵余发愤河朔起自相台緫髪从军厯二百余战虽未能逺入龙荒洗荡巢穴亦且快国仇之万一今又提一旅孤军振起宜兴建康之城一鼓败敌恨未能使匹马不回耳故且养兵休卒蓄鋭待敌嗣当激厉士卒功期再战北逾沙漠仰报朝廷尽复彊土迎二圣归京阙取故地上版图朝廷无虞主上奠枕余之愿也河朔岳飞题
　　广徳军金沙寺壁题记
　　余驻大兵冝兴沿干王事过此陪僧僚谒金仙徘徊暂憇遂拥铁骑千余长驱而往然俟立竒功殄仇敌复三关迎二圣使宋朝再振中国安强他时过此得勒金石不胜快哉建炎四年四月十二日河朔岳飞题
　　东松寺题记
　　余自江隂军提兵起发前赴饶郡与张招讨防合崎岖山路殆及千里过祁门西约一舍余当途有庵一所问其僧曰东松遂邀后军王团练并幕属随嬉焉观其基址乃凿山开地创立廊庑三山环耸势凌碧落万木森欝宻掩烟甍胜景潇洒实为可爱所恨不能款曲进程遄发俟他日殄灭盗贼凯旋回归复得至此即当聊结善縁以慰庵僧绍兴改元仲春十有四日河朔岳飞题
　　永州祁阳县大营驿题记
　　权湖南帅岳飞被旨讨贼曹成自桂岭平荡巢穴二广湖湘悉皆安妥痛念二圣逺狩沙漠天下靡寜誓竭忠孝頼社稷威灵君相贤圣他日功业成就复归故国迎两宫还朝寛天子宵旰之忧此所志也顾蜂螘之羣岂足为功过此因留于壁绍兴二年七月初七日





　　金佗稡编巻十九
　　钦定四库全书
　　金佗稡编巻二十
　　宋　岳珂　撰
　　吁天辨诬通叙
