<!-- { "loadSidebar": true } -->
　　而后言于上以先臣孤军不可留乞姑令班师一日而奉金书字牌者十有二先臣嗟惋至泣东向再拜曰臣十年之力废于一旦非臣不称职权臣秦桧实误陛下也诸军既先退先臣孤军深在敌境惧乌珠知之断其归路乃声言将翌日举兵渡河乌珠疑京城之民为先臣夜弃而出北遁百里先臣始班师父老人民大失望遮先臣马首恸哭而诉曰我等顶香盆运粮草以迎官军敌人悉知之今日相公去此某等不遗噍类矣先臣亦立马悲咽命左右取诏书以示曰朝廷有诏吾不得擅留劳苦再四而遣之哭声震野及至蔡有进士数百辈及僧道父老百姓坌集于庭进士一人相帅叩头曰某等沦防北庭将逾一纪伏闻宣相整军北来志在恢复某等跂望车马之音以日为嵗今先声所至故疆渐复强敌鸟奔民方室家胥庆以谓幸脱险患忽闻宣相班师诚所未谕宣相纵不以中原赤子为心其亦忍弃垂成之功耶先臣谢之曰今日之事岂予所欲哉命出诏书置几上进士等相帅歴阶视之皆大哭相顾曰然则将奈何先臣不得已乃曰吾今为汝图矣乃以汉上六郡之闲田处之且留军五日待其徙从而迁者道路不絶今襄汉多是焉方乌珠夜弃京师将遂渡河有太学生叩马谏曰太子毋走京城可守也岳少保兵且退矣乌珠曰岳少保以五百骑破吾精兵十万京师中外日夜望其来何谓可守生曰不然自古未有权臣在内而大将能立功于外者以愚观之岳少保祸且不免况欲成功乎生盖隂知桧与乌珠事故以为言乌珠亦悟其说乃卒留居翌日果闻班师议者谓使先臣得乘是机也以往金人虽强不足平也故土虽失不足复也一篑亏成万古遗恨先臣既还敌人得伺其实无所忌惮兵势渐振向之已复州县又稍稍侵冦先臣抑郁不自得自知为桧所忌终不得行其所志用兵动众恢拓土宇今日得之明日弃之养冦残民无补国事乃上章力请解兵柄致仕上赐诏谓其方资长筭助予逺图未有息戈之期而有告老之请不许奉诏自庐入觐上问之先臣第再拜谢敌人大扰河南分兵趋川陜上命先臣应之以王贵行八月以赵秉渊知淮宁府敌犯淮宁为秉渊所败又悉其众围秉渊先臣复命李山史贵解其围敌再攻颍昌上命津发人民于新复州军据险保聚韩世忠捷于千秋湖命以蔡州军牵制九月敌犯宿亳命控抱九江又付空名告身自正任承宣使以下凡四百八十一道以激战功冬十月川陜告急复请益兵以董先行又命广设间谍诱契丹诸国之不附乌珠者十一月命益光州兵援田邦直敌聚粮顺昌将冦唐邓入比阳舞阳伊阳诸县命捍御隄备是冬梁兴在河北不肯还取怀卫二州大破乌珠之军断山东河北金帛马纲之路金人大扰
　　绍兴十一年辛酉岁年三十九
　　援淮西召赴行在除枢宻副使赐金带鱼袋银绢鞍马等带本职按阅御前军还兵柄还两鎭节充万寿观使奉朝请证张宪事殁
