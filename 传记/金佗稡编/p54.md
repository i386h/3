<!-- { "loadSidebar": true } -->
　　行在尚书吏部今月十二日辰时承寳庆元年五月二日勅中书门下省吏部状承寳庆元年二月三日尚书省劄子故追复少保武胜定国军节度使赠太师追封鄂王岳飞昨准指挥定諡武穆三省同奉圣防特与赐諡忠武本部契勘本官系特与赐諡忠武合行具申朝廷命词给告伏指挥奉勅主耳忘身兹谓人臣之大节諡以表行必稽天下之公言申锡赞书追告幽穸故太师追封鄂王諡武穆岳飞威名震于中外智略根乎诗书结髪从戎前无坚敌枕戈励志誓清中原谓恢复之义为必伸谓忠愤之气为难遏上心宻契诏札具存夫何权臣力主和议未究凌烟之伟绩先罹偃月之隂谋李将军口不出辞闻者流涕蔺相如身虽已死凛然犹生宜髙祖眷念之不忘肆孝庙矜哀之备至还故官而礼葬颁祠额以旌褒逮于先帝之时禭以真王之爵既辨诬于累圣可无憾于九京然而易名之典虽行议礼之言未一始为忠愍之号旋更武穆之称朕获覩中兴之旧章灼知皇祖之本意爰取危身奉上之实仍采克定祸乱之文合此两言节其壹恵昔孔明之志兴汉室若子仪之光复唐都虽计效以或殊在秉心而弗异垂之典册何嫌今古之同符赖及子孙将与山河而并久英灵如在茂渥其承可依前故太师追封鄂王特与赐諡忠武奉勅如右牒到奉行前批五月空日空时付吏部施行仍闗合属去处须至公文牒请证防谨牒
　　碑隂记
　　皇上系隆尧绪厉精初元乃寳庆登号之春二月甲午大明御朝咨于迩臣玉音若曰朕承中兴大统既新厯数之纪显忠遂良允谓先务惟髙皇帝迓续景命一二忠勲协恭缔创上下交饬跻登于兹若时枢臣飞以誓清中原之心懐恢复必伸之义人臣大节着于忘身易名之典有国旧章而定諡武穆未足以宣皇祖之本意其赐諡忠武于是岩廊都俞省掖宣受薄海穷髪风驰驿行震于华戎闻者兴起越三月壬戌纶书告于第金泥锦櫜具写徳音珂既归赐先庙载瑑乐石复念隆指盛心不可不昭述以示来世爰罄蠡测附于碑隂尝观古先哲王之所以为治胥及逸勤选劳彰善未始不知其臣也而知其心为难知其心非难也而知天下之心为尤难有夏大竞迪惟忱恂文王克明乃灼三俊人臣之事君叶济草昧翊宣谋谟经营四方戡定多难其赫然功烈之盛天下所共知者要皆其迹之粗耳公论定于无我秋毫着于舆薪趍乡决于两岐毫厘谬以千里心之所存盖非有圣知不足以尽知也是故方寸至微也达之而洞金石抗之而决虹蜺行以必遂则山岳为之徙移守以不慑则鬼神为之辟易是庸可致也质之一时而不惑建诸万古而不悖天定于人欲交纷之异义明于羣心固有之同是岂人物所可致哉其所以致之亦必有道也故曰知其心难信于已可也而必信于人获乎上可也而必获乎下九重知之天下同之曰是其心足以当之举直错枉是天下与之也故曰知天下之心为尤难汉唐而降有得此于其君者矣曰葛曰郭其得之者何也亦惟曰正而已正者何也天地有缺裂而君父大雠不可忘也陵谷有变迁而夷夏大分不可隳也云雺有防防风霆有薄怒而大义正论不可一日不明也鞠躬尽力死而后已者此心也忠贯日月神明扶持者亦此心也举斯心也而加诸彼夏周圣人所以知其臣者固不越乎是矣窃观制词之及二臣也是将曰垂之简册而同符乎古今也信乎考行而必稽之公言也而其着浑噩之训垂坦明之防则不曰计效而必曰秉心也珂尝考之史矣温峤在晋暴忠本朝王琳存梁义动军旅李唐而下尉迟敬徳之効谋武徳李晟浑瑊之策勲贞元皆非无可称也节惠之隆尊名之美又皆可闻也而圣心渊澄睿谟濬发比徳絜谊曾弗是嫓顾独拳拳于二臣者殆必有谓也勒钟鼎纪竹帛者迹也合大义根至诚者心也尽体臣之义以章克类之徳其亦知夫所取者在此而不在乎彼也呜呼先王之心二臣之心也而上圣知之上圣之心皇祖之心也而天下知之知臣之心以及乎天下天下亦得以大哉之言而咸知圣心焉岂不视古为尤难哉昔康王之朝于应门也实在于践阼之元布乗黄朱侯甸男卫咸造于廷它未遑讲而太保芮伯首以张皇六师无壊髙祖寡命进言于访落暨乎报诰修辞推文武之昭明齐信以示天下又惟以熊罴之士不二心之臣保乂王家为端命上帝之地夫曰忠曰武本人臣之职而居上者岂必以是为得天之权舆哉抑不思右序有周者盖先于薄言震叠之功而三千同心固牧野之所以俟休命也惟先王以赤心炳如上对前烈既信乎三灵以格于上圣以嫓于二臣其时其事乃适在奉圭兼币之始追褒百年简在一意一旦遂与佐黄钺以集大勲书太常而纪成绩者若合符节呜呼此又古先哲王之初政也三代数千载珂之一门乃复身亲见之何其幸欤诗曰无念尔祖聿修厥徳传曰不陨其名子孙世世其毋忘所以报上者哉绍定改元重九日孙朝请大夫权尚书戸部侍郎总领浙西江东财赋淮东军马钱粮専一报发御前军马文字兼提领措置屯田通城县开国男食邑三百戸赐紫金鱼袋岳珂记朝奉大夫监镇江府货务都茶场章劼书丹中奉大夫直寳谟阁知镇江军府事兼管内劝农使节制防江水步军马镇江都统司诸军在寨军马河东县开国男食邑三百戸借紫冯多福题盖
　　附録
　　昔在髙皇中兴炎祚如吕丞相勋实着于勤王如岳鄂王烈尤髙于卫国盖御戎复辟均为社稷之臣而秉事握枢咸受腹心之寄夫既稽功之无间岂容论徳之或殊顷焉异议之莫齐今也师言之允穆同一辞而作諡垂万世以为公具官某赋河朔之雄姿熟左氏之兵法遁乌珠于中宵之急拔刘豫于一鼓之余西京之地既还河南之境寖复惟其张马步蒋山俘馘之势故能定业于江南使其合晋绛泽潞豪杰之谋岂复遗患于今日虽以忠而许国屡形于天语之褒嘉奈畏敌而急和深沮于权臣之私意此身卒至于莫保天下殆今以为寃朕获缵丕图敢忘宿愤方将壮薄海之义气可不伸当日之忠魂爰易嘉称用彰实美鄙奸夫之遗臭不崇朝而肉寒伟烈士之英风将千秋而毛栗果孰得而孰失抑可劝而可惩今有名孙久司兵饟得非忠义之报足騐天人之符噫遗庙峩峩虽或游神于古鄂英灵凛凛岂能忘意于中原
　　右劄词翰林学士程公珌所拟撰也先王初被寳庆乙酉诏书实先赐諡忠穆时程公以刑部尚书与今吏部侍郎王公塈对掌纶掖始聆昕庭之防跃然喜曰此圣上初政大庆赏足以慰天下公议矣退即拟制以俟録黄之下继而宸衷未惬犹曰穆不如武当以诸葛亮郭子仪二諡之美者以旌异之于是复改忠武画防至中书适王公当视草遂肦今制继而程公以书来曰某甚愿附名英烈而词头适不相值念具藁巳成虽不得敬宣徳意而快覩之初心不可不着见已寘所集外制中而表其事于其下闻将嗣金佗之编幸并传以示来世因録以寄呜呼代言凤池忠邪之所取正即更定之次第以知上睠之宠因所録之颠末以见人心之公天下从可知也先王于是不亡矣既刻是编不敢负程公所以加垕九京之意辄叙梗槩以为附録云珂谨识
　　赐諡谢皇帝表
　　臣珂言恭凖告命大父先臣飞赐諡忠武者龙位履尊亟举恤功之典凤纶贲宠载更节恵之文洪恩渗漉于九京清议昭明于千古臣惶惧惶惧顿首顿首窃以五百嵗兴王之主每先旧徳以捜罗四七际佐命之臣率至异时而旌显盖事久遄臻于论定而名彰尤贵于实賔属新负扆之朝庸轸聴鼙之念伏臣大父先臣飞躬奋邺下首陪鄗南髙庙畴勲着白马苴茅之约阜陵承志洗青蝇营棘之寃先皇深慨于邦诬胙土肇分于王社凡始终纯全之无玷见圣神褒録之相仍犹余守死之孤忠未订生平之公諡惟往昔鼓旗之锡固尝焕寳翰于天章而后来庙宇之严亦许揭珍题之风烈质以曲台之奏荡然玷玉之疑洊覩干文重回涣渥取危身之行灼知奉上之圣心参克乱之辞更为居边而拊髀合故称而允惬仰独断之不遗立言并考于六家比迹俾扳于二代虽斜谷陨星之变世所同悲在汾阳贯日之忱吾斯能信顾拟伦而及此惭美报之谓何兹盖恭遇皇帝陛下如汤遂良继武燮伐修政复东都之防方大规恢图容瞻西阁之仪爰思表式因阐当为之义用垂不朽之传臣一自扣阍叠祗赐玺仅了子孙之丕责敢忘祖父之胥勤黄诰归荣顿改松阡之顔色赤门自誓尚期草野之身膏臣无任感天荷圣激切屏营之至谨奉表称谢以闻臣珂惶惧惶惧顿首顿首谨言
　　赐諡谢皇太后表
　　臣珂言恭凖告命大父先臣飞赐諡忠武者正位东朝昭防勲彞之旧演纶西掖诞扬諡策之新即已定之议合以为称使既辨之诬久而逾显泽深蟠际感贯幽明臣惶惧惶惧顿首顿首伏念臣大父先臣飞生逢百罹死抱一节思陵追想灼知黒白之污孝庙纂承遄被丹青之典先帝赦排云之谴殊恩侈裂土之封然念易名未全賔实赖慈闱保佑夙闻泰砺之盟故槁壤发潜夜吐丰城之气肆力开于宸断以洊举于邦常义表危身掇曩嵗鸿胪之奏劳旌定乱见当年骠骑之征兼兹二惠之华涣若羣疑之泮遹追先志仰戴丕谟兹盖恭遇皇太后陛下挟日而升与天同大坤元应地物方庆于资生巽象随风事何嫌于申命庸假曲台之诔以公直笔之传臣猥玷譍门亲祗赐綍悼前寃之尽着幸遗责之无余烈既不瑕成徳益钦于文圣勲犹未坠裹尸愿继于璘忠臣无任感天荷圣激切屏营之至谨奉表称谢以闻臣珂惶惧惶惧顿首顿首谨言
　　赐諡谢宰执启
　　珂启伏凖告命大父先臣飞赐諡忠武者五位履尊丕显授龙之业一言节惠大伸诎蠖之寃渗洪恩于槁壤之间凛清议于溥天之下事闗风厉荣浃云来窃惟委质之常经无若事君之通谊有能持是志于国耳忘家之日未得见此情于諡以表行之时盖人众能胜天固难辨铄金之口然事久有定论要当明泣玉之心焕乎念旧之彞章在此维新之初政敢防异渥概叙谢私载惟先祖之孤踪幸际髙宗之兴运间闗百战夷险一谌推毂以前方自恃大有为之主枕戈而卧必欲除不共戴之雠痛哉功废于防桑儵尔衅生于营棘傥匪累圣委覆盆之监孰令沈魂吐埋剑之光自廞兹像霍之仪继禭以非刘之典柏庙纪淳熈之额先揭标题松阡赐嘉定之名复申裒衍独有鸿胪之諡未参麟笔之公仰干御之乗时广丰中之宜照谓在昔考功之奏实本羣情而于今综实之朝可无三锡爰示聴鼙之感亟颁出綍之恩掇忠愍之忠表危不顾身之行合武穆之武旌乱能戡祸之劳攷古今二美之兼全仅葛郭两人之克称世虽相去志实与同若区区兴汉之谋固莫缓陨星于斜谷而复复昌唐之志竟难磨贯日于汾阳使重泉之下已死而犹生则百代之后无疑于传信义该终始感洞幽明靖循坱圠之仁端识源流之自兹盖恭遇某官道本致主徳推宪邦居二三执政之尊股肱是寄佐九五大人之造心腹攸同无发号施令之不臧有行赏论功而必当凡与品题之末者悉还议论之当然丹衷益彰白骨不朽珂粤从少日痛切吁天泣血辨诬虽曰有懐而毕吐以身任责常忧所愿之莫偿仅能湔蝇变黒之污殊未满豹留皮之望兹焉昭雪有若披云扬名于世孝之终所赖孤忠之尽显鞠躬尽力死而巳誓将九殒以为酬仰首知归披肝靡究谨具启事専人捧诣钧墀只尘谢伏惟钧慈俯赐鉴念不备谨启






　　金佗续编巻十六
　　钦定四库全书
　　金佗续编巻十七
　　宋　岳珂　撰
　　百氏昭忠録巻一
