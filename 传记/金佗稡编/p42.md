<!-- { "loadSidebar": true } -->
　　具悉凡赏无常轻重眎功周之制也太尉古官昔在三公之右今同二府之列艰难以来尤重兹任非有大功不以命之卿一时人杰董我戎旅百战百胜厥功茂焉日者淮蔡之战王命将通于洛邑商虢之役威声已振于秦川我图尔功宜有重赏是用建尔久虚之位崇以辅臣之礼盖将以劝天下之有功者而非以为卿私也何为固辞殊咈朕意其祗成命毋复重陈所辞宜不允
　　辞男特转三官授武略大夫所请宜允诏
　　具悉朕以卿肃提师律进辟土疆功在必酬既举防勲之典宠惟无斁用昭延赏之私卿乃力抗封章推先将士谓名器之虚授将磨厉以何繇朕思其言所见者逺盖不特固执谦逊耻同汉将之争功而使其自立勲劳复见西平之有子载深嘉叹姑务勉从所请宜允上章乞骸有防不允继赴行在入见待罪降诏慰谕
　　岳飞省劄子奏臣妄有奏陈乞骸之罪明正典刑以示天下臣待罪事具悉朕究观自昔之将帅罔不归重于朝廷盖将既尊君则下知从令恊致爪牙之利用成社稷之功此所以名书鼎彛庆流孙子而君臣并受其福者也卿识洞韬钤天资忠孝龙骧虎视声动四方眷遇之隆超越今昔而乃误于闻聴轻有奏陈及承命而造朝能抗章而引咎深逹君臣之义尤知名分之严维石庆之以谨闻呉汉之自谴责质之古道何以加诸夫有志者事必成无咎者善补过本无瑕吝何以谢为三复忱辞不忘嘉叹故兹诏示想宜知悉
　　张宗元奏军旅精鋭奬谕诏
　　勅朕致天之讨仗义而行秉律成师誓清乎冦祲整军经武必借于虎臣眷予南服之区实捍上流之势卿肃持斋洞照玉钤茹苦分甘与下同欲裹粮坐甲唯敌是求旗甲精明卒乗辑睦士闻金鼓而乐奋人懐忠孝而易从动焉如飘风固可以深入延之如长刃何畏乎横行览从臣之奏封知将帅之能事卿诚如此朕复何忧想钜鹿李齐之贤未尝忘者闻细栁亚夫之令称善久之故兹奬谕想宜知悉















　　金佗续编巻三
　　钦定四库全书
　　金佗续编巻四
　　宋　岳珂　撰
　　丝纶传信録卷三
　　绍兴九年
　　辞免开府仪同三司加食邑五百户食实封三百户不允诏
　　勑具悉朕永念艰难之日未酬于战多逮兹恢复之时不忘于武备爰颁涣宠用表殊勲蔽自朕心非云滥典卿疎通而能防果毅而有谋勲载旂常令行襄汉眷惟休渥允协师言何未谅于忱诚尚或形于谦逊朕命不易可无复辞所辞宜不允
　　再辞免同前不允诏
　　勑具悉朕嗣承艰难之业忧勤十年肆成恢复之图亦惟二三将臣宣劳之久以克有济是用宠卿仪物峻陟三台盖非特以示报功抑亦赖卿逺猷以永臻于绥靖也诗不云乎无徳不报朕方勉焉宜趣奉承无烦训吿所辞宜不允
　　第三辞免同前不允诏
　　勑具悉朕惟文武异宜弛张迭用招擕懐逺虽资文徳之修折冲消萌亦赖武功之助古今未尝以偏废名器岂徒于假人卿勲烈着于旂常威名震于夷夏每懐忠愤之志欲图恢复之功军声既张国势益振致邻邦之讲好归故地以効诚凭力师干庸固多矣疏荣赏典事岂偶然辞之不足为廉受之无伤于惠往其只若勿复重陈所辞宜不允
　　第四辞免同前不允诏
　　勑具悉卿位居上将绩纪太常却縠守学而弥敦祭遵克己而愈约甘苦同于士卒故虽万众而犹一心号令行于师徒故虽千里而如在目久展干方之略备宣衞社之忠济此艰难助予兴复高秩厚礼允荅于元功华衮命圭肆同于三事而乃过形逊徳荐饰谦词顾丕号之已飏岂涣恩之可反毋烦再四以咈予懐所辞宜不允仍不许再有陈请
　　乞同齐安郡王士防等只谒陵寝因以往观敌衅诏以将阃不可久虚不须亲往诏
　　勑具悉朕以伊顷隔于照临陵寝久稽于泛扫逮兹恢复之日亟修谒款之仪卿慨然陈情请为朕往虽王事固先于尽瘁然将阃不可以久虚殆难辍于抚绥徒有懐于忠荩寤寐于是嘉叹不忘已降指挥止差将官一两员部押壕寨人匠军马共一千人随士防张焘前去卿不须亲往故兹诏示想宜知悉
　　先以湖北京西路累经残破州县官无人愿就许令自知通以下辟差今来已复河南故地其两路并是腹心所有州县差官乞自朝廷差注得防依奏仍赐奬谕诏
　　勑具悉昔苏建常责大将军衞青至尊重不能招选贤士青谢曰人臣奉法遵职而巳何与招士其言虽未合理然其处功名逺权势要当如是尔昨者干戈未戢道路不通襄汉之间凋尤甚故州县之吏上自守宰下至寮属权时之宜委卿辟置今既臻绥靖逺迩如一铨择之柄当在朝廷卿所抗章殊合事体自非思虑之审谦恭之至何以及此古人不逺嘉叹靡忘所请宜允故兹奬谕想宜知悉
　　乞罢军政退休就医不允诏
　　勑具悉卿竭忠诚而衞社迪果毅以临戎元勲既着于鼎彜余暇尚闲于爼豆蕃宣所赖体力方刚遽欲言归殊非所望顾安危注意朕岂武备之可忘惟终始一心汝亦戎功之是念益敦此义勿复有云所请宜不允
　　绍兴十年
　　先于荆襄湖北措画屯田军食省馈过半赐以御书诸葛亮曹操羊祜三事复赐此诏
　　勑朕考观古昔斟酌时宜欲丰军食之储必讲屯田之制故充国经画于金城而兼得十二便之利曹操规始于许下而遂收百万斛之饶先积粟以为资乃厉兵而必战况今冦戎未靖征戍方兴赖将帅之同寅致士卒之乐附顾尺籍所之数日以增多而经赋所入之常嵗有定限既不可剥下以取给固莫若兴田而杂耕卿等叶志定谋悉忠体国率励众士和协一心勿惮朝夕之劳共建久长之策故兹诏示想宜知悉
　　金人背盟乌珠再入河南令诸路进讨诏
　　勑昨者金国许归河南诸路及还梓宫母兄朕念为人子弟当申孝弟之义为民父母当兴拯救之思是以不惮屈己连遣信使礼意备厚虽未尽复故疆巳许每嵗银绢五十万所遣信使有被拘留有遭拒却皆忍耻不问相继再遣不谓设为诡计方接使人便复兴兵今河南百姓休息未久又遭侵扰朕防然痛伤何以为懐仰诸路大帅各竭忠力以图国家大计以慰遐迩不忘本朝之心以副朕委任之意故兹诏示想宜知悉
　　复蔡州因奏金人之计大合上意奬谕诏
　　勅具悉比以金势凭陵我师克防惧或狃于屡胜致偶忽于不虞乃申饬于戎臣俾各严于武备过为待敌之计用收全胜之功今览奏陈大契朕意有以见卿料事精审为国深谋披采以还良多嘉叹故兹奬谕想宜知悉辞免少保兼河南府路陜西河东北路招讨使加食邑七百户食实封三百户不允诏
　　勑具悉朕以恢复大计望于尔二三大帅肆于授任之际并涣恩徽所以示注意之渥而卿抗章陈谊力欲恳辞既尝申谕至懐乃复固守谦抑虽嘉尔志良咈朕心勉立殊勲是为异报所辞宜不允
　　再辞免同前不允诏
　　勑具悉卿每拜官必力恳避诚知卿懐冲逊之实非但为礼文之虚也今复以将士方冒矢石当锋镝而不欲独先被厚赏为言陈谊甚高朕所嘉叹第惟同时并拜二三大帅皆以次受命卿欲终辞异乎蘧伯玉用心矣尚体兹义勿复有云所辞宜不允
　　郾城战杀金将鄂尔多贝勒大获胜防赐诏奬谕仍降关子钱犒赏战士
　　勑自金人入冦今十五年我师临阵何啻百万曾未闻逺以孤军当兹巨敌抗纵横并集之众于平原旷野之中如今日之用命者也盖卿忠义贯于神明威惠孚于士卒暨尔在行之旅咸懐尽敌之心陷阵摧坚计不反顾鏖鬬屡合丑类败犇念兹锋镝之交重有伤夷之苦俾尔至此时予之辜惟敌势之已穷而吾军之方振尚効功名之志亟闻殄灭之期载想忠勤弥深嘉叹降关子钱二十万贯犒赏战士故兹奬谕想宜知悉
　　颍昌捷后俄诏班师上章力请解兵柄致仕不允诏
　　勑具悉卿勇略冠时威名服众分鎭一道使敌人无侵侮之虞尽节本朝致将士有忠诚之効方资长筭助予逺图未有息戈之期而有告老之请虽卿所志固尝在于山林而臣事君可遽忘于王室所请宜不允
　　绍兴十一年
　　师至定逺乌珠等渡淮北归解围庐州赐奬谕诏
　　勑维彼敌人轻犯淮右赖尔将士忠愤一心执锐争先刻期并进誓敌王忾用殱世雠既逆遏其锋铓遂屡摧其徒党捷书累至军声大张盖自兵兴以来未有今日之盛也况淮东之军且出其后沔鄂之众复来自南合吾仁义之师当彼残暴之冦天时人事理若相符靖乱息民其在兹举尚思困兽之鬭务保全功罔俾只轮之还庶殄遗育念尔履锋之苦轸予当馈之叹爰锡玺书往昭至意其增激于义槩以并茂于功多受馘策勲具有盟誓高爵重禄朕不汝忘故兹诏示想宜知悉
　　辞免枢密副使不允诏
　　勑具悉朕以祸乱未平中原未复更定大计登用枢臣惟吾制阃之良宜有筹帷之略俾参密席庶协庙谟当思注意之隆遂展济时之志守谦避宠非予望焉所辞宜不允
　　再辞免同前不允诏
　　勑具悉朕焦心劳思宵衣旰食所愿训武厉兵一洒雠耻寤寐贤佐协济良图卿忠勇自奋材智有余是宜左右赞襄以辅不逮蔽自朕意擢贰枢廷尚体异知勉摅素蕴毋稽成命固执谦辞所辞宜不允
　　辞序位在参知政事之上不允诏
　　勑具悉卿蚤建殊勲显登亚保虽赞西枢之务实聮左棘之班肆同列之有陈请会朝而居下朕嘉其自抑盖有能逊之风俾尔在前且昭右武之意情文俱得礼法无嫌胡为守谦未安厥服勉体睠意勿复有言所请宜不允
　　带枢密本职前去按阅御前军马措置战守诏
　　勑保大定功武有经邦之略蚤正素治戒惟先事之防将捄溢以求全必因时而适变连百万虎貔之旅自我翕张择一二股肱之良为予犇奏卿勲在社稷名震华戎谦退踵征西之风廉约蹈祭遵之节比从人望入赞枢庭方国步之多艰念冦雠之尚肆未反采薇之戍将亲细栁之军谅匪忠贤孰膺寄委当令行阵之习有素战守之策无遗发彼秘谋成兹善计尚体眷注无惮勤劳故兹诏示想宜知悉
　　乞罢枢密副使仍别选异能同张浚措置战守不允诏
　　勑具悉朕以前日兵力分不足以御敌故命合而为一悉聴于卿朕以二三大帅各当一隅不足以展其才故命登于枢机之府以极吾委任之意凡为此者而岂徒哉战守之事固将付之卿也今卿授任甫及旬浃乃求去位行府之命措置之责乃辞不能举措如此朕所未喻夫有其时有其位有其权而谓不可以有为人固弗之信也毋烦费辞稽我成命所请宜不允
　　辞免男除带御器械宜允诏
　　勑具悉朕睠若勲臣任以本兵之寄宠其嗣子俾居扈从之聮盖昭信倚之诚岂拘文法之末而卿秉心廉慎执徳谦冲力抗封章固求逊避援三尺而有请谅一意之莫回勉徇雅懐不忘嘉叹所请宜允
　　再乞检会前陈还印枢庭投身散地不允诏
　　勑具悉朕登用元勲图回密务方赖同心之助式恢驭逺之规曾居位之日几何乃丐闲之章踵至无亦过矣为之怃然其体注懐尚安厥位所请宜不允
　　辞免武胜定国节度使依前少保充万寿观使仍奉朝请乞一在外宫观差遣不允诏
　　勑具悉卿登翊枢筦曾未淹时乃以人言遽求释位惟去就之义卿之所敦顾终始之恩朕安敢废兹用宠以节旄之旧畀之祠禄之优君臣之间庶几无愧令弗惟反又何辞焉所请宜不允


　　金佗续编卷四
　　钦定四库全书
　　金佗续编巻五
　　宋　岳珂　撰
　　丝纶传信録巻四
　　绍兴元年
　　除神武右副军统制省劄
