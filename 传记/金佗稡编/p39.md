<!-- { "loadSidebar": true } -->
　　右珂先大父维师忠烈鄂国忠武王手奏出师疏真迹一巻髙宗武文皇帝御笔批其后于虖靖康元二之祸酷矣烈矣不胜説矣楚齐代妖王纲絶矣先王发愤古邺思澡思雪必欲挽河汉而决之一念既立髙厚对越驱驰忽儵叱咤隆缺障横溃于既倒扶不周于将折此其立志盖霍去病所谓不立家于匈奴之未灭诸葛亮所谓鞠躬尽死以正祁山之伐裴度所谓贼未授首臣不还阙千载相望异世同辙勲名未究卒偾权孽此吁天之书所以俯伏天闑泣尽而继之以血也手泽散轶百年惊阅寳庆乙酉王春二月恭获墨寳仍睹奎札既以伸霜露之痛遂可想风云之节百拜毖袭庸附前哲賛曰
　　于维绍兴扶危支倾揠校涖戎不识一丁先王奋嘑起自诸生经通谊明笔妙墨精翠微之诗五岳之盟祁阳整旅东松纪行迹徧九州气凌三精粤时出师首兹抗旌规模弗愆忠愤莫撄上心载嘉奎章式形谓朕何忧惟尔责成以百万师观我甲兵仅四十里复我旧京日却阳侯星陨中营苌血遂碧狐史漫青天不诱衷曷其底宁伤哉离骚坐此修能氷镂玉洁兰芳芷馨惟皇鉴忠惟人与诚烈并褒鄂志亏幽并有奕龙迹遹昭骏声遗墨既刋大猷是经对于庙祧岂惟云仍
　　上既付先臣以王徳等军复赐御札谕以先发制人之意【合在本年第三诏后仍在出师劄批诏之次】
　　前议已决不久令宰臣浚至淮西视师因召卿议事进止之防委卿自专先发制人正在今日不可失也所宜深悉
　　付岳飞　　　　御押
　　先臣既奉诏复奏申述前志以賛上恢复之决赐御札以报【合在前诏之次仍在本年第四诏之上】
　　览卿近奏毅然以恢复为请岂天实啓之将以辅成朕志行遂中兴邪嘉叹不忘至于数四自余令相臣浚作书具道惟卿精忠有素朕所简知谋议之间要须委曲恊济庶定祸乱卿目疾迩来必好安故兹亲谕所宜悉之
　　付岳飞　　　　御押
　　郦琼之叛张浚始大悔不用先臣言上以琼素所信服者惟先臣欲令谕旨许以自新乃赐御札【合在本年第八诏之下】
　　近日郦琼领军北去止縁除杨沂中为淮西制置使众情疑虑虽琼忠义有素而不能自信仓卒之间遂成大变朕降亲笔与琼委曲喻之使知朝廷本意乃已不及闻琼与卿同乡里又素服卿之威望卿宜为朕选一二可委人持书与琼晓以朕意若能率众还归不特已前罪犯一切不问当优授官爵更加于前朕已复召刘光世不晚到行在琼之田产布在淮淛诸郡已降指挥令元佃人看守以待琼归卿是国之大将朕所倚注凡朕素懐卿之所悉可子细喻琼使其洞然无疑复为忠义在卿一言也
　　付岳飞　　　　御押
　　绍兴九年
　　先臣自绍兴四年平襄汉始兴营田之议六年兼使七年进大使至是兵农渐合耕战交举上慨然有复古之意赐御书屯田三事
　　曹操尝苦军食不足羽林监颍川枣祗建置屯田于是以任峻为典农中郎将募百姓屯田于许下得糓百万斛郡国例置田官数年之中所在积粟仓廪皆满诸葛亮与司马宣王对于渭南每患粮不继分兵屯田为久驻之基耕者杂于渭濵居民之间而百姓安堵军无私焉
　　羊祜都督荆州诸军事率营兵出镇南夏开设庠序绥懐逺近甚得江汉之心呉石城守去襄阳七百余里每为边害以诡计令呉罢守于是戍逻减半分以垦田八百余顷大获其利祜之始至也军无百日之粮及至季年有十年之积
　　赐岳飞　　　　御押
　　臣闻先正司马光有言徳胜才谓之君子才胜徳谓之小人论人者能审于才徳之分则无失人矣曹操募百姓屯田许下所在积粟诸葛亮分兵屯田而百姓安堵羊祜懐逺近得江汉之心亦以垦田获利若三子者知重本务农使兵无艰食其谋猷术略皆不在人下才有足称者然操酷虐变诈擥申商之法术虽号超世之杰岂正直中和者所为乎许劭谓清平之奸贼乱世之英雄其徳有贬云亮开诚心布公道邦域之内畏而爱之祜增修徳信以懐柔初附则徳过于操逺矣观亮素志欲龙骧虎视包括四海以兴汉室天不假以年遽有渭南之恨祜辅晋武慨然有并吞之心后平呉身不及见二子有意于功名而志弗克伸惜哉臣庸徳薄才诚不敢妄论古人伏防陛下亲洒宸翰铺述二三屯田足食之事俯以赐臣臣敢不防驽砺钝仰副圣意万一夫服田力穑乃亦有秋农夫职尔用屯田以足兵食诚不为难臣不揆愿迟之嵗月敢以奉诏要使忠信以进徳不为君子之弃则臣将勉其所不逮焉若夫抚驭遐荒尊强中国扶宗社于再安辅明天子以享万世无疆之休臣窃有区区之志不知得伸欤否也绍兴十年正月初一日武胜定国军节度使开府仪同三司湖北京西路宣抚使兼营田大使武昌郡开国公食邑四千户食实封一千七百户臣岳飞谨书
　　臣珂窃惟因田寓兵肇自黄帝立井之灋册籍维见乗马兵车规橅有秩晐于宗周百王不易紊以内政散以阡陌酾七而后一无复遗汉更代来稍示存古防臣羾议募田实边以屯积粟此焉权舆渠犂以还间及内地愈变愈下犹存府兵五闰不纲定霸创名判乎二岐殆不复合髙宗皇帝英智逺览挺生百代之下奋然永嘅欲合兵农而一之环睨在廷莫当上意畴咨已试遹观厥成乃寓奎章属下逮先臣是时营田巳有成画矣畛错畎绣沃野相接事至不竭农皆可战营垒棊布车闲马饬闲居弗馈士亦服耕蔼然千古之遗规盖可想见地不改垦兵不改籍因其已行而措其未备宜若易然而先臣下方之书乃独迟之何也夫因变以制宜而激成于欲速袭媮就狭岂所谓以尧事君者汉事驳矣已无足议世更鼎峙随地置兵各据偏方以相抗衡革旧俗还王制以振方来之陋于时乎何有此盖先臣之所甚惜而才徳之辨姑致其意思有以广上心尤夙夜之所巻巻反覆数子之行事或形于慨慕或见于叹息一予一夺而爱君之心寓焉不计嵗月之近效而使数百世之下有能见井田之髣髴则頫视三国固先臣之所不屑为而驯致其道等而上之庶防乎其可也仿兹以观事不胜异蒙媢参至卒殉以身区区兴汉终不足以胜酷虐变诈者之谋而凡渭南岘首之所以不获要其终此论者必以归之天也还观余防其伸与否盖皆先臣之所不敢计而其遗迹之仅存者且至于今赖之篑土亏成万不一究世之士犹执时异事变之説而诿之不可复行盍亦及其本而已盖至于是而古人之长计逺虑均为空言日就湮汩而先帝大有为之志孤矣揆今擥古可胜咤哉臣因次第藏诏而得是书重悲先臣之言追颂圣意専冩诞略系于摭遗之末云
　　御赐舞劒赋
　　将军以幽燕劲卒耀武穷髪俘海冦靖山羯左执律右秉钺振旅阗阗献功于魏阙上享之则钟以捍簴皷以灵鼍千伎度舞万人髙歌秦云动色渭水跃波有肉如山有酒如河君臣乐饮而一醉夷夏薰薰而载和帝谓将军拔劒起舞以张皇师旅以烜赫戎虏节八音而行八风奋两阶之干羽公于是贝胄朱綅而正色虎裘锦禓而攘臂抗棱威飘鋭气陆离于武备婆娑乎文事合桑林之容以尽其意照莲花之彩以宣其利翕然鹰翼尔龙骧锋随指顾锷应徊翔取诸身而耸跃上其手而激昻纵横耀颖左右交相观乎此劒之跃也乍雄飞俄虎吼摇辘轳射牛斗空中悍栗不下将久歘风落而雨来果惬心而应手尔其凌厉清浮绚练敻絶青天兮可倚白云兮可决覩二龙之追飞见七星之明灭杂朱干之逸势应金奏之繁节至乃天轮宛转贯索回环光冲融乎其外气混合乎其间若涌云涛如飞雪山万夫为之雨汗八佾为之慙顔及乎度曲将终发机尤捷或连翩而七纵或瞬目而三接风生兮旌斾防防电走兮彤庭阴冥变见灵恠离猎将鬼神之无所遁逃岂蛮戎之不足震慴嗟夫蔺子之迭跃其技未雄仲由之自衞其舞未工曷若将军为百夫之特寳劒有千金之饬奋紫髯之游刃发帝庭之光色所以象大君之功亦以宣忠臣之力或歌曰洸洸武臣耀雄劒兮清边尘威逺夷兮率来賔焉用轻之妓女长防之才人天子穆然诏伶官斥郑衞选色者使觇乎军容教舞者使觇乎兵势变激楚之结风为发扬之蹈厉佥谓将军之劒舞古未之制
　　右髙宗武文皇帝御书赐先臣飞唐乔潭裴将军舞劒赋按文粹赋在第四卷中臣珂家藏天笔盈笈大概皆兵事节度臣固尝具之甲子奏篇惟是书以游戏翰墨涣锡光宠故弗及载有御书玺及已未小玺以殿于篇臣既系寳章复伸蠡测辄陈芜賛式着宸心賛曰
　　维中兴焯人文燀皇灵即清燕垂翰墨光日星揖蛙怒市骏骨期混并写古作示休宠作豪英臣有劒淬三河苞两京舞絶世决浮云开太清帝有训誓臣节式钦承谁掣肘起奋哀愤裂缨郁干将在寳匣长悲鸣后百年血郅支锷尚腥刻斯石表帝心传龙庭






　　金佗续编卷一
　　钦定四库全书
　　金佗续编巻二
　　宋　岳珂　撰
　　丝纶传信録巻一
　　记功莫大乎纪实垂世莫难乎传信实不徒纪也必有所托而后信足以传乎久信不茍传也必有以验其所托而后信其实之为不诬此二者迭相为用而不可以偏废也且世之立勲能著名諡寓诸史谍繇古而今凡防何人隠迹奥行述于状嘉谟显徳表于碑逸事放闻诔賛叙纪杂出于志士文人之手是皆足以为实也然而家庭之所上则或疑于夸托名于人则或疑其谀墓至于后世追述仿象激扬褒揄上史官而诒辑録又或以其耳目不接误于剽闻者而疑之然则实乌乎托而信亦岂易传哉呜呼是固可疑也生乎斯时同乎斯时目击而传之斯足以为信矣曰存乎其人未可以轻信立言之大儒笃信之君子许可之不茍而又出乎同时盖确乎其可信也曰是恶所据依而言之如是则终无可托者耶曰事同时功同志其矢言之实者莫切乎君臣之间制诏之出于其时者非一人之为也銮坡凤池公论所正上焉而视草进览必有以当乎上心下焉而廷扬驿布必有以合乎人心如曰眂功进律则一时之功状必尝覆于有司奬谕批答则一时之指意必尝禀于睿防其它行诸堂帖下之故府又俱有宣底之存被防之日此而不传则是信也无复可托者矣此子孙之责而是録之所繇作也始魏国韩忠献公作家传凡制诏皆散于编年之中珂弱冠彚奏篇盖尝窃以为不然谓事迹间防则不便于览读纪载杂揉则有乖于聮合因删其文而摭其意以为如是亦足以传既上之兰台矣已而繙故书刻本时见事迹与当时王言相表裹者率不一二见予心虽了然而或者持叩颠末则弗能以枚告辄慨然曰此珂之罪也事增于前文损于旧昔之作史者已难之矣而予独可以轻变哉编年既不可续入则别彚为録名之曰丝纶传信抑使后之观者知予之于所传于所托可信盖如此尧言布天下其在万世尚庶防于如见云绍定改元端午岳珂谨序
　　绍兴二年
　　中衞大夫武安军承宣使告【六月十一日】
　　朕思将帅之臣为社稷之衞克戡多难以靖四方厥有茂功宜膺优渥亲衞大夫建州观察使神武副军都统制岳飞为时良将统我鋭师许国惟以忠诚驭众亦能训整同士卒之甘苦致纪律以严明宣力久劳战多实着功加数路迹扫羣凶遂行横列之迁兼付承流之寄悉平岭峤既成破贼之功威着江淮益竚御戎之略其承异宠克励壮猷可特授中衞大夫武安军承宣使依前神武副军都统制
　　绍兴三年
　　镇南军承宣使充江南西路防江制置使告【九月】
