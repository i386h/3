<!-- { "loadSidebar": true } -->
　　天定録既成书将锓而传恻然若予感焉复从而系之曰呜呼天下之理托于物而后传者要其终必不可恃虽势也而理则存汤盘卫鼎淮碑岐鼓铭之所托以传也吾意古人之所以镵着其勲明昭宣其令徳一时视之者若可以不朽矣而千载之下或仆或缺或湮或没博雅之士歆艳其馨烈欲一挹而不可得虽培塿剔藓杳不得传而若盘若鼎若碑若鼓顾乃托其所托以自见于世悲夫物之不可恃盖如此且天下之坚且久者莫若金石曽几何时而荡为浮埃收为太虚凡吾之所恃以传者悉从而反之而珂乃欲以区区芜纇之文以昭明先王遗忠于万世之下瓿覆未可期僭曰犹在安知其不胥为失所恃也謏学陋闻童蒙颛鲁文字不足以传于逺姓名不足以昭于时则藏之名山散之通都大邑传之其人珂固不得与斯举也则岂特反所恃而已哉呜呼以先王之忠之节而圣朝推是非常之典使得一世立言君子纪而传之虽千万世焉可也而独以珂之愚不肖惕然反顾凛无所恃以传念至如此则珂不孝之罪诚上通于天矣然珂犹窃有所恃者以为先臣报国之心昭如皦日正理之在人心隠然有不可泯珂以七十年防诬未白之先凡公议之所予论或庶几焉呜呼此或可恃也四方万里之广名人钜公之众茍能哀其心而进之则此书亦或可传也是故珂之所恃者在彼而所托者在此诚使人心有公议天下有正理则忠邪是非之辨固已在于追褒未逮之先而特昭明于殊恩既霈之后方其未辨是理未尝不存及其既明是理亦未始増益则是书不传可也不作亦可也呜呼羣隂煽邪异论方兴先王障狂澜于不可支之际卒从以靡方是时也身且不计而况于名乎一时之名且不计而况于后日之名乎身与名俱所不计而况于是书之传否乎呜呼先王诚得所恃矣珂何有焉若夫金石之必不可恃而反恃其所托以存则不可以诸孙之无闻而遂涊然也方公道宏开真儒才卿执椽笔而发幽光者项背相望丰碑隧道奎壁下临有祖宗之故事在珂虽无似尚当嗣请于朝则所以恃者其又庶几乎嗣嵗孟陬之月癸丑朔珂后序








　　金佗稡编巻二十八
　　金佗稡编后序
　　岳鄂忠武王之孙有名珂者彚习王之丰功茂绩着为金佗稡编凡若干巻其版旧刋之嘉禾嵗久版脱坏无存其文藏诸民间者又遗阙而无全书宥府经厯朱君佑之乃为之徧求四方得其残编防简防互攷订合其次第始克成书复得续集五巻于平江盖江西本也通为若干巻比前尤详于是将刻梓于平章相国大新祠宇之后郎中陈君初庵为之序予惟是编视宋史加详而王之丰功茂绩虽昭如日星得此编宜无遗憾矣窃尝因是而论之宋髙宗之有忠武王犹周宣之有方召汉光之有邓冯也奈何髙宗非宣光之匹优柔而不能防卒俾死于奸桧窃弄神器之手可胜惜哉呜呼髙宗岂真不知也耶向使王之事绩不显著忠心不明白则寝閤之命亦岂无防佞之人之可入哉当是时金人之势正彊而诸将若张韩杨王辈莫敢与敌独挫于王之手若乳子耳胥此以复中原卓有赖者特以车驾南行倦于北顾虽王屡有事机之可复朝廷未尝不嘉之而亦未尝不沮之此其所以为可惜也所大可惜者朱仙镇之役一鼓渡河则金人束手就擒两河望风待下天下之定固在此举方以此振兵而班师之命已至岂奸桧者果有措天下之谋哉特以循常嗜而不能有所为耳吁中原之地自此不可复父兄之讐自此不可报太行忠义之社两河归戴之民遮道而哭从师而南朝廷其果忍闻之哉曽不此之料而且彼之图宜乎苻洛下书生之言而终为秦桧之所诬也吁宋徳至此亦凉矣然桧者虽能逞志于一时不能免诛于千载此王之事业所以愈逺而愈光宜乎刻之金石传之竹帛者代有仁人君子之所相崇尚也观是编者必有感于斯朱君佑之名元佑吴门之世家云防稽戴洙序

<史部,传记类,名人之属,金佗稡编__金佗续编>
　　钦定四库全书
　　金佗续编巻一
　　宋　岳珂　撰
　　易曰大君有命开国承家夫辨五等选羣辟建侯于经纶草昧之初列爵于崇徳报功之后固古先哲王之所以公天下而非以为一家之私也庭坚之迈种逮于蓼六周召之夹辅载于燕鲁大勲开四履盛徳祀百世是国也非所谓世其家者欤国有春秋家有谱谍纪事虽殊为用不废夫其着鼎彛登旂常胙土畴功此国之所繇开也昭明其湮蚀罔罗其放轶广记备録思以尽为子若孙之心又岂非传家克承者之责耶先王佩佗绶于鄂珂不肖幸因今天子霈泰畤之泽获以支邑绍分旧封亦既颁蒲瑞于朝执而叹曰三赵命名此賛皇氏之所以不忘乎先也家故有金佗编因先爵以叙遗烈嘉定戊寅尝制之檇李矣而辛已之褒忠乙酉之锡諡异渥殊荣焜燿狎至则未之续也行有述也而弗该乎丝纶见闻有取也而莫并乎百氏宸奎之藏扣阍之已进尝彚之于前矣而摉访之嗣获顾阙之于后天定之録非刘之旷典槩表乎其末矣而思陵之盛心反略乎厥初顾其可已哉夫析圭儋爵上之恩也貤徳流庆先王之泽也知侈金佗之宠而不知乎栉沐以致之之功知家之承而不知国之所以开之之自斯责也珂将奚辞即觚椠之末伎以文其肯堂析薪之未能何异乎持洴澼絖以自献犹窃恕曰易之所以开国承家者或在于是斯又类乎闻钟揣籥以求乎日者也凡书四种合三十巻命之曰续盖以合檇李旧刻同为一编云呜呼是续也焉知其不复续子孙之心闻斯传之其乂何时而可已耶绍定改元嵗重九日珂谨序髙宗皇帝宸翰摭遗巻一
　　建炎四年
　　九月先臣自泰州奉诏援承楚初引兵屯三【阙】墪遂抵承州转战逾月三战皆大捷杀其大
　　将髙太保擒女真渤海汉儿军等又俘阿珠贝勒及琳沁阿蘓噜拜达勒富色哷将士七十余人送行在上嘉厥勲赐金酒器赐御札【合在本年第一诏之次】
　　岳飞节义忠勇无愧古人所至不扰民不知有兵也所向必克冦始畏其威也朕甚嘉焉方今国步艰难非卿等数辈朕孰与图复中土者耶奈何江表尚多余冦卿可竭力措置擒获必期静尽无使越境为吾之忧姑赐卿金注盌一副盏十只聊以示永懐也
　　七日　　　　　御押
　　九月先臣始入通泰刘光世奉诏援承楚不肯渡江遣禆将王徳往以敌遁奏赐御札令先臣恊力勦扑【合在绍兴四年第一诏之上】
　　近据刘光世差王徳等统率军马过江之后累奏战捷杀获金人甚多彼久驻江淮即渐抽退其未去者数虽不多若不乗势勦除终作腹心之患正诸将立功报国之秋也岳飞奋命许国忠劳甚着朕常嘉之今可与光世所遣将领等恊力并进往承州楚州等处杀伐敌冦期于勦扑当议不次推赏其有能获龙虎太师者白身与除观察使
　　九月十五日付岳飞
　　绍兴三年
　　春大冦陈颙彭友等连兵数十万据防吉州以叛上诏江西安抚大使李回令择本路盗薮最炽诸将所不能制者颛以属先臣于是始移军于洪夏四月至虔州时民挻于乱馈餫阻囏上忧先臣军或至乏絶乃申诏计臣督办厉以明宪且赐御札令趣进兵【合在前诏之次仍在绍兴四年第一诏之上】
　　朕已亲诸路漕臣应副卿军马钱粮坐贬岭外之罪卿当体国疾速统率精鋭人马前去务要招捕静尽无使滋蔓罪有所归仍具起发日时及防路所至去处逐旋以闻
　　付岳飞　　　　御押
　　先臣既破固石洞大败贼兵擒颙等以入于防上疏乞诛首恶而赦胁从诏俞其请秋七月有防诣行在上犹虑羣冦遗类为患异日赐御札趣觐仍寓圣训【合又在前诏之次仍在绍兴四年第一诏之上】
　　具奏省卿殄灭羣冦安靖一方应无遗类为异日之患也朕甚嘉之已诏卿赴行在可即日就道勿惮暑行纪律严明秋毫不犯卿之所能也朕不多及七月十二日
　　勅岳飞　　　　御押
　　绍兴五年
　　二月先臣还自庐州既破金齐之师遂入觐上眷礼优渥申以锡赉貤恩之宠并赐御札【合在本年第一诏之上】
　　赐岳飞银绢二千疋两承信郎恩泽一资母封国夫人孺人封号二人冠帔三道
　　勅岳飞　　　　御押
　　绍兴六年
　　冬十月逆豫之子麟与其妷猊分道入冦或得吠尧之书于境上赐御札示先臣且勉以报国勘雠之意【合在本年第六诏之下】
　　古之人见无礼于君者必思有以杀之今刘豫刘麟四出文牓指朕为孽庶首恶毁斥诟骂无所不至朕固不徳有以招致此言卿防被国恩尚忍闻之不动心乎备録全文宻以示卿主辱臣死卿其念之
　　付岳飞　　　　　御押
　　绍兴七年
　　先臣既受诏兼统刘光世兵因手疏造膝陈恢复大计上意感动亲批纸尾赐先臣仍寓委属褒戒之意【合在本年第三诏之下】
　　臣伏自国家变故以来起于白屋实懐捐躯报国雪复雠耻之心幸慿社稷威灵前后粗立薄效而陛下録臣微劳擢自布衣曾未十年官至太尉品秩比三公恩数视二府又增重使名宣抚诸路臣一介贱微宠荣超躐有逾涯分今者又蒙益臣军马使济恢图臣实何人误辱神圣之知如此敢不昼度夜思以图报称臣揣敌情所以立刘豫于河南而付之齐秦之地盖欲荼毒中原生灵以中国而攻中国尼雅满因得休兵养马观衅乗隙包藏不浅臣不及此时禀陛下睿筭妙略以伐其谋使刘豫父子隔絶五路叛将还归两河故地渐复则金人之计日生它时浸益难图然臣愚欲望陛下假臣日月勿复拘臣淹速使敌莫测臣举措万一得便可入则提兵直趋京洛据河阳陜府潼闗以号召五路叛将则刘豫必舍汴都而走河北京畿陜右可以尽复至于京东诸郡陛下付之韩世忠张俊亦可便下臣然后分兵濬滑经略两河刘豫父子防可成擒如此则大辽有可立之形金人有破灭之理四夷可以平定为陛下社稷长久无穷之计实在此举假令汝颍陈蔡坚壁清野商于虢畧分屯要害进或无粮可因攻或难于餽运臣须敛兵还保上流敌定追袭而南臣俟其来当率诸将或剉其鋭或待其疲敌利速战不得所欲势必复还臣当设伏邀其归路小入必小胜大入则大胜然后徐谋再举设若敌见上流进兵并力来侵淮上或分兵攻犯四川臣即长驱其巢宂敌困于奔命势穷力殚纵今年未尽平殄来嵗必得所欲亦不过三二年间可以尽复故地陛下还归旧京或进都襄阳闗中唯陛下所择也臣闻兴师十万日费千金邦内骚动七十万家此岂细事然古者命将出师民不再役粮不再籍盖虑周而用足也今臣部曲逺在上流去朝廷数千里平时每有粮食不足之忧是以去秋臣兵深入陜洛而在寨卒伍有饥饿闪走故臣急还不遂前功致使故地陷敌忠义之人旋被屠杀皆臣之罪今日唯赖陛下戒敕有司广为储备俾臣得一意静虑不为兵食乱其方寸则谋定计审仰遵陛下成筭必能济此大事也异时迎还太上皇帝宁徳皇后梓宫奉邀天眷归国使宗庙再安万姓同欢陛下髙枕无北顾忧臣之志愿毕矣然后乞身还田里此臣夙昔所自许者伏惟陛下恕臣狂易臣无任战汗取进止三月十一日起复太尉武胜定国军节度使湖北京西路宣抚使兼营田大使臣岳飞劄子
　　览奏事理明甚有臣如此顾复何忧进止之机朕不中制惟敕诸将广布寛恩无或轻杀拂朕至意
