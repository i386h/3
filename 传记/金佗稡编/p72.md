<!-- { "loadSidebar": true } -->
　　绍兴七年车驾亲征幸建康公来扈跸问先父曰某将入觐以何为先先父曰当以取汝颍为失计而改图之既取之不可守而复失之亦徒劳尔公曰安坐而不进则中原何时可复先父曰取中原非竒兵不可公曰何谓竒兵先父曰宣抚之兵众之所可知可见者皆正兵也竒兵乃在河北公大喜曰此正吾之计也相州之众尽结之矣闗渡口之舟车与夫宿食之店皆吾人也往来无碍宿食有所至于防帛之铺亦我之人一朝众起则为旗帜也今将大举河北响应一战而中原复矣先是朝廷罢刘光世军欲以公代之并军大举公既扈从至建康太上知公之可大任也独召公至寝阁命之曰中兴之事朕一以委卿除张俊韩世忠不受节制外其余并受卿节制巳而有忌公者沮止之公忽召先父出示张都督简板乃却公宫祠之请公曰其所条具交军事件一日可办今乃令某先行留属官以待命此必事已中变故令某先行今功不成矣某所以丐祠也公不乐而行先父曰某家有老母而以身从军者欲效尺寸之长以报公知遇也使前有立功之地某死亦不顾今事既乖则某亦将归养以为后图他日从公未晚也公乃许先父谒告省巳而朝廷乃以吕祉代刘光世遂致郦琼之叛盖光世之军多陜西之盗贼最为糅杂而难治西人重世族光世乃世将故仅能緫统之郦琼王德皆光世之爱将也二人平日不相下若得威名之将以代之则可以驾驭而立功朝廷始以公代光世得之矣已而中变易以吕祉故二将无所忌惮而鬬琼惧而谋叛刘豫又以髙官重禄以诱之所以丧淮西之一军不然公成恢复之功矣今天下庸人孺子皆知公之威名至于公之大计与夫功之所以不遂者士大夫盖未知也元振防从先父于军中亲见其本末平居追念前事未尝不叹息流涕于此故志之于遗事之末云
　　南昌武宁县城隍祠岳忠武王遗像记
　　章子仁撰
　　嘉定癸未秋初筮豫宁警曹领事已告至于羣祀暨扣城隍环视绘堵间有魁然容貎俨然冠裳而隅坐者骇而问焉祝曰是故忠武岳王遗像也竦然不觉板之敛膝之前而首之顿致敬亟退犹未暇访其故也不数日随牒下里酷讶邑在万山中壤地颇狭而生齿极繁因召故老讯之咸举手加额曰昔在绍兴初叛将李其姓者巢穴我疆井溪壑我盖藏立将丘墟我室庐膏血我骨肉执方危如累造物假手我忠武岳王忽提师由【阙】鄙来压境三十里间水适暴涨众方需渡【原阙】谓神兵自天而下仓皇宵遁由是不鸣一桴不施一
　　镞而解一邑倒垂于指顾之间丕休哉遡源生齿之繁实王续迓我祖之命于天也昔之所活者一人今不知几千万人矣昔之所全者一户今不知几千百户矣凡斯世斯人各有所谓我生之祖由祢而上皆是也惟吾土吾曹独有所谓生我之祖也王之谓欤噫戱欷不有我祖孰有我身不有我王孰有我祖祖固吾身肇开之天地矣王又吾祖再造之天地也恩斯勤斯子孙孙子有心能识有口能诵而迄无毫髪能报万分之一也言既涕零如雨时亦感慨之深不能自禁其悲且泣因思图像千载血食一方回视下马仲舒之墓堕泪叔子之碑其爱尤深敬尤至者欤自是每持瓣香吊英爽必顾瞻徊徨移时而不忍去复念堂室未正位貎未尊疑于揭防妥灵之道为未称愿与邦人之特达者别卜吉土【原阙】　　耸观觇而移崇奉佥言城隍吾土之司命而王吾人之司命也朝夕起敬于斯岁时与享于斯非但祖之而已直所以神之也且其灵与神等矣谨勿易区区爱莫助之祗加葺饰少寓勤惓其为敬若严君事若上帝之意三岁则犹一日满秩受代复走羣祀欵谢东归独于芗火倍切依恋邦人因谓述厥事以记诸壁靡敢以迫行辞遂取曩之所得于故老者笔之且臆为之説曰天未厌宋王禀忠肝义胆以生天未亡金王抱愤气赤心而死天乎天乎丰其才矣使不啬其用大其任矣使不狭其成虽九庙之耻立谈可雪何但纾一邑之难虽河北二百州之版图不崇朝而复何至悠悠岁月尚守江南十数道之疆域哉窃谓王之心日之丽天也兹邑所覩者特容光之照尔王之泽水之行地也兹邑所被者特始达之泉尔矧成绩之纪合登太常舆言徒以为赘丰功之报宜侑清庙丛祠反以为渎文成亟示邦人之耆宿者咸曰虽不中不远矣愿相与大书深刻之丙戌秋










　　金佗续编卷二十七
<史部,传记类,名人之属,金佗稡编__金佗续编>
　　钦定四库全书荟要
　　金佗续编卷二十八
　　宋　岳珂　撰
　　百氏昭忠录
　　纪鄂王事　　　　　　　　　　孙逌编
　　岳王飞字鹏举相州汤阴县人母家姚大翁甚喜其为人宣和四年令鎗手陈广以技击敎之一县无敌一日有黄冠者见之谓曰子贵人也在坐诸公极有贵人宜自爱姚问王至何官曰他日在政事堂执政诸人怃然黄冠既去王因干至县有李廷珪者本系太史局以罪编相州偶到汤阴王以五行示之许至两府且叹曰世乱矣其后同县李道官至节度使王贵承宣使徐庆防御使姚政团练使王万横行自余随王者皆正任廷珪亦武翼郎兴国军都廵检使王至少保枢密副使钟【原阙】既破贼白德者领其子子义号太子与杨么聚众于鼎州龙阳县洞庭湖有众八万号十万置三十寨其船有望三州大德山之类三千只朝廷亟命王讨之败衂统制崔增死于兵知鼎州程昌禹及帅府遣间招诱皆俱受贼害自是杨么子义遂僣乗舆之服立三衙殿帅刘行马帅黄成歩帅夏猫儿统制张彦通黄缺子周伦白德杨钦等头领八十余人猖獗于湖外朝廷命右仆射张浚都督荆襄以岳王为制置使王乃致杨钦结以恩信钦乐为用献策云么所恃者舟檝如望三州大小德山之类非一丈水不可行洞庭湖水旧不及丈么置堰闸十余年间所以弥漫钦本任闭塞之责尽知其详乞二十人往开堰水入大江使舟船不能动又么船皆用车轮乞以青草数千百万束散之湖中其轮必有窒碍王从之两月果破贼么赴水以死遂斩子义白德等自余附和愿充刺之外听其复业湖襄頼以安靖浚大喜露布以闻时赵忠简为首相寄诗张德远曰一扫湖湘氛秽消生民涂炭得逍遥更须早挂风樯起共看钱塘八月潮盖绍兴五年六月破么故有是诗云防州村民李淘者长大有膂力乡人畏之后彭铁大与王彦廖家姊妹三人倡乱淘从之众以为首领号李洞天占据固始洞积粮洞上金帛妇女皆在其中岳王为招讨数月破江西贼大小百余火惟固始洞最后盖洞髙而险王用大木先缚天桥八座日使人上诸贼檑木炮石以下官军不能上者累日王之为天桥也正欲其尽用檑木炮石俟其无备也方以计激发火队以前后靥心杷山而上甲军继之一战尽获民复安堵故湖之南江之西比屋绘像事王如生
　　金人犯汉上岳王遣董先牛臯李建傅选将数千人迎战临遣令听先节制先深入逢敌骑万余先一麾军退臯軰告先曰不战便退不惟敌人相轻归则宣抚不赦既如此不须深入先不从退百余里始劄寨其晚敌亦驻军黎明先领军又退百里敌人每袭人至散方击及百里又劄寨次日复如前先遂与牛臯等议曰诸君要与敌战今日正当効力须死战可矣既击敌先身挿数小旗用小鼓小锣与敌骑对垒使歩人皆坐先出战走马觇军毕候敌骑近出小旗军起立再旗龊定鸣小鼓前击敌众不动铺鎗作走势敌骑方向前再鸣鼓向敌又未动如此者三敌骑动分四头项击敌骑归至唐州界牛蹄白石方饭伏起旗帜遍山敌实惊怖俘获甚众得马三千疋骑兵千余人王得此马三千疋军势大壮先除军职正任承宣使
　　赵鼎张浚同秉政时荆湖南北二广宣抚使岳王就拨诸路钱二百余万市马川陜广西印号分诸军讫以帐奏朝廷魏公当日判送检详房磨次呈忠简公却之令聚防时禀赵语诸公曰韩张軰恃功自伐颇亏事上之礼惟岳亲迩儒士禀命朝廷为将之职理固当然苐诸将不能行而岳独能行正宜奬异以成其善意今反苛究于有司事必穷实傥支使冒昧必寘法断遣不举则弃法如韩张軰用度自便抑而不问既无明罚今岳举而奏之事方磨究他日焉肯禀奏事系国体在岳合禀只当判照使岳知朝廷不以有司相待诸公服其断岳王在鄂州为宣抚使纪律严明路不拾遗秋豪无犯军民皆乐虽古名将无以加邵缉公序上满庭芳云日落旌旗霜侵甲冑塞角声唤寒更论兵慷慨齿颊带风生坐拥貔貅十万衔枚勇云防交横嚬笑羌戎授首千里静欃枪九州人竞乐提壶劝酒布糓催耕尽芝夫荛子歌舞威名好是轻裘缓带驱营阵絶漠横行功谁纪风神宛转麟阁画清明【一云青明】
　　绍兴讲和湖广京西宣抚使岳王谢表有云身居将阃迹无补于纎埃口诵诏书面有惭于军旅桧怒便有陷王之意
　　淮东宣抚使韩世忠淮西宣抚使张俊并除枢密使荆湖南北等路宣抚使岳飞除枢密副使是时汪藻彦章知徽州以启贺三枢云累岁贤劳虮虱几生于甲冑一朝酿赏貂蝉果出于兠鍪时论称之
