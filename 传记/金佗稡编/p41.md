<!-- { "loadSidebar": true } -->
　　门下朕躬履多虞规恢大业惟文武并用式严宥宻之司必知勇兼全克任本兵之寄睠时人杰久緫戎昭肆畴勲望之隆俾賛枢机之要诞敭涣号敷告明廷少保武胜定国军节度使充湖北京西路宣抚使兼河南北路招讨使兼营田大使武昌郡开国公食邑五千四百户食实封二千三百户岳飞果毅而明深沉以武竒谋秘计蚤推韬略之髙英槩雄姿凛有威名之盛自服勤于边圉实修捍于邦家作镇上流屹若金汤之势宣威遐俗震于冦贼之羣功屡纪于旂常任实同于柱石念提兵百战已深料敌制胜之方而授任一隅未究折冲消难之略郁雄图而弗展慨平世之何时是用蔽自朕心付以国柄参畀事枢之重仍班孤棘之荣近资发纵指示之竒逺辑摧陷廓清之绩庶极用人之效亟成戡乱之图于戏上下交而志同朕方深于注意将相和则士附尔益务于叶心其懋壮猷用服明训可特授枢宻副使依前少保加食邑七百尸食实封三百户封如故主者施行
　　武胜定国军节度使万夀观使奉请制【八月】
　　门下聮枢筦而賛庙谟式重股肱之寄拥节旄而奉朝请益隆体貌之恩乃睠勲臣方居宻席遽沥退身之恳盍推从欲之仁爰告大廷用孚尔众少保枢宻副使武昌郡开国公食邑六千一百户食实封二千六百户岳飞禀资肃毅挺质沉雄方略得古良将之风忠勇有烈丈夫之操奋身许国彯赵士之曼缨励志图功抚臧宫之鸣劒自緫干方之任久专制阃之权惟绩用之殊尤亦恩褒之备至戎骍导节既叠组于大邦孤棘位朝遂进班于亚保兹图茂阀俾翊洪枢庶资筹幄之竒以辑平戎之略歘烦言之荐至摘深衅以交攻有骇予闻良乖众望朕方记功掩过事将抑而不扬尔乃引咎自言章既郤而复上谅忱诚之已确虽敦谕而莫回是用崇使范于殊庭畀斋坛于旧服留以自近示不遐遗以全终始之宜以尽君臣之契于戏宠以寛科全禄光武所以保功臣之终曾无贰色猜情邓公所以得君子之致朕方监此而御下尔尚念兹而事君往哉惟钦服我明训可特授武胜定国军节度使依前少保充万夀观使仍奉朝请主者施行

　　金佗续编巻二
　　钦定四库全书
　　金佗续编巻三
　　宋　岳珂　撰
　　丝纶传信録巻二
　　绍兴二年
　　蓬岭败曹成获捷抚谕将士诏
　　岳飞下一行将士等比縁逋冦未即天诛既蹂躏于湘南又窥觎于岭表顾作民父母岂朕志之敢宁而为国爪牙繄汝曹之可仗爰整貔貅之旅往夷蜂螘之羣一心争先再战皆克缅维忠力深用叹咨属此暑时方当穷讨重念征行之逺能无暴露之勤勉服顔行亟平氛祲更趋后效毋替前功并需饮至之期优议防勲之典宜令岳飞一一记録将士劳绩候贼平日参酌功效髙下开具闻奏当议优与推恩故兹诏示想宜知悉
　　绍兴三年
　　辞免镇南军承宣使不允诏
　　具悉朕以九江之会衿带武昌控引秋浦上下千里占江表形势胜地宿师遣戍而以属卿增壮军容并加使号盖图乃绩顾匪朕私维卿殄冦之功驭军之略表见于时为后来名将江湖之间尤所欣赖儿童识其姓字草木闻其威声则夫进秩授任就临一道岂特为卿褒宠亦以慰彼民之望其尚何辞所辞宜不允
　　绍兴四年
　　辞免神武后军统制不允诏
　　具悉朕惟荆楚之郊自昔用武之地以卿有忧国济时之志有驭众却敌之威故命以专制西南一面之重比提王旅深入盗区折馘执俘所向必克舆图所复幅员千里朕方图尔之功以观厥成遽览需章亟辞旧职殆非朕之所期于卿者也勉服至意毋复有陈所辞宜不允
　　辞免清逺军节度使湖北路荆襄潭州制置使特封武昌县开国子食邑五百户食实封二百户不允诏
　　具悉朕惟明主不吝赏所以求社稷之臣良将不言功所以恤国家之难上下相与古今一途卿禀雄劲之姿蕴深湛之虑识通机变忠贯神明鼓勇无前服劳先于士卒执谦不伐行事合于诗书比緫偏师克平祸乱坐复六州之故地用苏千里之疲氓嘉尔设施出于谈笑既防勲之甚茂宜班爵之特优建大将之鼓旗往临三路授元戎之鈇增重六师奚为逊牍之陈犹避宠章之渥亟膺明命益励逺图庶见方隅绥靖之期乃称朝廷崇奬之意所请宜不允
　　再辞免同前不允诏
　　具悉卿忠义出于天资忱恂着于臣节志徇国家之急身先行阵之劳盖尝推功名而不居岂复私富贵以为意然赏国之典轻重眎功师不淹时役不再籍连克六城之聚复还千里之疆振凯遄归防勲可后谦以自牧卿虽必欲执三命之恭赏或失劳朕将何以为万夫之劝勉服成命毋复费辞所辞宜不允
　　绍兴五年
　　辞免镇宁崇信军节度使进封武昌郡开国侯加食邑五百户食实封二百户不允诏
　　具悉属者襄汉之举旌旗所指势若破竹荡平六郡役不再籍是用建尔节旄授之斧钺以临融水之师而秉义抗辞至于再三今冦兵内侮蹂践两淮独提虓旅径絶大江鼓行西向以挫其锋折馘执俘厥功茂焉朕载披舆图惟镇宁崇信为时重镇并是两节肆以命卿乃复逡巡恳避形于奏牍徳逊之美功成弗居雍容可观士论称叹虽谦终可以保吉然信赏所以示公朕命不移往其祗服所请冝不允
　　再辞免同前不允诏
　　具悉朕不爱爵赏以劝有功授受之间期于无愧出节少府叠组巨藩匪时隽功夫岂轻畀卿当坚忠义之素节念恢复之逺图迄观厥成以称朕命思其大者毋事小亷所请宜不允
　　第三辞免同前不允诏
　　具悉卿恺旋振旅入觐于廷舍爵防勲赏不淹晷朕非以是宠卿也谓名器天下之至公而爵禄人主之利势有功不赏朕将何以使能无言不酬卿亦思所以报上茍曰无愧岂必固辞所请宜不允仍不许再有陈请
　　自池州移军潭州奬谕诏
　　卿逺提貔虎往戍潭湘连万骑之众而桴鼔不惊涉千里之涂而樵苏无犯至发行赏之泉货用酬迎道之壶浆所至得其欢心斯以寛予忧顾嘉治军之有法虽观古以无惭乃眷忠忱益加咨叹故兹奬谕想宜知悉
　　招捕湖湘冦戒谕将士诏
　　岳飞眷彼南服逺于朝廷吏情弗防民贪为盗稍乗虚而肆暴因恃险以逋诛爰命烝徒往平狡窟言念驱率良善多出于胁从诱致流亡或成于诖误按罪止诛其首恶招来余许其自新而主将非人师行失律帅守无一方之任罔思叶力以济功漕臣分两路之权乃欲便文而专制争快一时之忿阴懐首鼠之端原其本心实阻军事坐縻嵗月未撤师屯环视湖湘久纒兵革焚剽之祸既延及于平民馈饷之烦复重劳于编戸旰宵在念涂炭兴嗟比者易将授方济师底伐必期平荡以靖方隅凡兹牧守郡县之官爰暨金谷转输之任并修厥职惟乃一心如敢玩冦妨功徇私懐贰或应援之有愆机会或馈运之有乏军兴大则诛殛以正典刑小则窜流以御魑魅法兹无赦朕不敢私载念遗黎屡经调度财力为之凋瘵耕织至于失时秪俟贼平优加恩恤如有出竒画计奋战摧锋共懐敌忾之心助成破贼之势髙爵重禄当报尔功朕言不渝众聴毋忽故兹戒谕想宜知悉
　　杀杨么赐诏奬谕
　　勑岳飞湖湘阻深奸凶啸聚曩命往伐用非其人轻敌寡谋伤威损重遂令孽冦久稽灵诛卿勇略冠军忠义絶俗肃将王命隃集长沙威棱所加已闻声而震叠恩信既着宜传檄而屈降消时内侮之虞宜予不杀之武盗区肃静南服妥安载念殊勲不忘嘉叹故兹奬谕想宜知悉
　　乞罢制置使畀以祠禄不允诏
　　具悉任才者常患不能尽其用建功者常患不克图厥终傥匪上下之相符是为古今之深戒卿肃持将勤宣王灵北定荆襄南清湖岭恩信甚洽威名益彰欲资帅阃之雄增重上游之势忽览奏牍祈解使权属兹艰虞方深注倚遽求闲逸殊骇聴闻俾朕贻用才不尽之讥在卿乖图功攸终之义揆之于理夫岂宜为卿当厉忠愤之素心雪国家之积耻勉副朕志助成大勲往体眷懐勿复有请所请宜不允
　　辞免检校少保进封开国公加食邑五百户食实封二百户不允诏
　　具悉湖湘之役翫冦老师累年于兹一方受弊卿往摅逺略迄定内虞其巢窟离其支党系致元恶绥靖良民厥功楙矣赏国之典岂朕敢私成命既孚师言维允毋庸谦执其亟钦承所辞宜不允
　　辞免湖北襄阳府路招讨使不允诏
　　具悉卿纪绩旂常视仪孤棘式严阃制增重使权名非茍以假人位必期于称徳尚兹谦执殆咈眷懐难得者时当毕力功名之会有劳于国亦何嫌爵禄之加亟服楙恩益思来效所辞宜不允
　　绍兴六年
　　辞免易武胜定国军节度使宣抚副使加食邑五百户食实封二百户不允诏
　　具悉汉髙帝一日得韩信斋戒筑坛拜为大将授数万之众虽举军尽惊而髙帝不以为过与待绛灌樊郦辈计级受赏者盖有间矣岂非用人杰之才固自有体邪卿智勇兼资忠义尤笃计无遗防动必有成勲伐之盛焜耀一时岂与淮阴侯初遇髙祖为比哉朕之报功者褒显已厚爵位已崇今复侈大使名用尊重于阃寄所以示优异之宠不为越而卿辞之何也徃祗茂恩毋复有请所辞宜不允
　　辞免起复不允诏
　　具悉委质为臣义无有巳要绖服事礼有从权虽陟屺之思恩莫隆于母子而枹鼓之急身必先于国家矧三军之耳目待其指纵一时之利害间不容髪岂可忽安危之大计谨苫块之私哀尔其择忠孝之宜审重轻之势亟视军政往赴事机所请宜不允仍不许再有陈请依已降指挥日下主管军马措置调发不至少失机会
　　复商虢二州及伪镇汝军抚问诏
　　叛臣逆命屡冦边垂长防待时始行天讨卿义不避敌智能察微宻布鋭兵指纵禆将陈师鞠旅进貔虎以慿陵斩馘执俘戮鲸鲵于顷刻遂复商于之地尽收虢略之城夫瑕叔盈麾蝥弧以登勇闻旧许公子偃蒙臯比而犯功止乗丘犹能着在遗编名垂后世有如卿者抑又过之长驱将入于三川震响傍惊于五路握兵之要坐图累捷之功夺人之心已慑羣防之气精忠若此嘉叹不忘故兹抚问想宜知悉
　　冦成等擅杀敌兵宣谕戒励诸军诏
　　国家以削平祸乱安定中原遂至行师本非得已并用威懐之略不专诛伐之图盖念中原之民皆吾赤子迫于暴虐之故来犯王师自非交锋何忍轻戮庶几广列圣好生之徳开皇天悔祸之衷卿其明体朕懐深戒将士务恢逺驭不必专威凡有俘擒悉加存抚将使戴商之旧益坚思汉之心蚤致中兴是为伟绩毋或贪杀失朕训言故兹宣谕想宜知悉
　　行军襄汉正当雪寒抚谕将士诏
　　岳飞一行将士军兵等叛臣不道窃据中原赖七庙之威灵尚存遗泽致四方之忠义皆有奋心惟尔一军备经百战遥闻征杀颇犯雪寒以予露盖之劳知尔执戈之苦眷言体国良极叹嘉重念忘身又兴恻怛所恨阻脩之道路不能亲抚于师徒惟深体于眷懐务亟成于伟绩故兹抚谕想宜知悉
　　绍兴七年
　　辞免起复太尉仍加食邑不允诏
　　具悉朕以边陲作难奸伪乗时命南征北伐之师得战胜攻取之将冀攘羣丑以底丕平卿为国爪牙董兹貔虎功收江汉之表声震河洛之郊大破逆徒进临要地秋毫亡害既昭布于上恩壶浆以迎遂抚宁于旧俗伫戡大憝亟靖中原属兹振旅而还式示告廷之宠惟将军膺制阃之命能辟国以宣威而太尉乃掌武之官用防勲而懋赏斯为甚称其勿固辞所请宜不允
　　再辞免起复太尉仍加食邑不允诏
