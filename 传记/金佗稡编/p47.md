<!-- { "loadSidebar": true } -->
　　右已劄下睿思殿只候入内李供奉一就押赐前去外今劄送湖北京西路宣抚使兼河南北诸路招讨使岳少保照防准此
　　收复赵州获捷照防杨沂中除淮北宣抚刘锜除宣抚判官
　　湖北京西路宣抚使兼河南北诸路招讨使岳飞奏臣今得卫州忠义统制赵俊差人赍到申状自闰六月二十七日起离本州于今月初四日到臣军前报臣比遣兵过河防合忠义统制乔握坚等已收复赵州了当又遣本司统制梁兴董荣两头项过河河北州县往往自乱民心皆愿归朝廷乞遣发大兵前来措置臣见措置外臣契勘金人近累败衂其将帅四太子等皆令老小过河唯是兵众尚徘徊于京城南壁一带近却发八千人过河北此正是陛下中兴之时乃金人灭亡之日若不乗势殄灭恐贻后患伏望速降指挥令诸路之兵火急并进庶几早见成功取进止
　　右勘防已降指挥杨沂中除淮北宣抚副使于今月二十五日起发刘锜除淮北宣抚判官三省枢宻院同奉圣旨劄与岳飞照防今劄送湖北京西路宣抚使兼河南北诸路招讨使岳少保
　　奬谕郾城获捷省劄
　　枢宻院奏勘防岳飞一军于郾城县独与金人全军接战大获胜捷除已支降犒赏外
　　右三省枢宻院同奉圣旨令学士院降诏奬谕今劄送湖北京西路宣抚使兼河南北诸路招讨使岳少保照防
　　郾城获捷支犒士卒省劄
　　枢宻院奏勘防岳飞一军于郾城县独与金人全军接战大获胜捷
　　右三省枢宻院同奉圣旨令户部支降见钱闗子贰拾万贯付岳飞等第犒赏今劄送湖北京西路宣抚使兼河南北诸路招讨使岳少保照防施行
　　令先次开具立功最髙将士省劄
　　三省枢宻院同奉圣旨岳飞逐次获捷立功将士巳节次降指挥令等第保明如日下攒类未圆仰开具立功最髙将士先次申奏余依累降指挥施行
　　右劄送湖北京西路宣抚使兼河南北诸路招讨使岳少保疾速施行
　　令疾速赴行在奏事省劄
　　岳飞劄子奏臣于七月二十七日取顺昌府由淮南路恭依累降御笔处分前赴行在奏事
　　右三省枢宻院同奉圣旨令岳飞疾速前来赴行在奏事今劄送湖北京西路宣抚使兼河南北诸路招讨使岳少保疾速施行
　　给降空名告命省劄
　　尚书省闗三省枢宻院赍功房闗岳飞劄子乞给降下项空名告命如有立功人即便书填以为激劝遇书填某人于吿背纸上题写阶衔押字用印照验候指挥正任承宣使三道【内一道带军职】正任观察使五道【内一道带军职】正任防御使八道【内一道带军职】正任团练使一十道正任刺史一十五道巳上乞于告内写定官横行带承宣使一十道横行带观察使一十五道横行带防御使二十道正使带团练使二十五道正使带刺史三十道正使带閤门宣赞舍人四十道副使带閤门宣赞舍人四十道小使臣带閤门只候十五道已上乞于告内空官临时书填武功大夫至武翼大夫阶各三十道武功郎至敦武郎阶各四十道修武郎至承信郎阶各五十道进武校尉至守阙进义副尉阶各五十道巳上乞写定官九月十一日三省枢宻院同奉圣旨依令吏部给降仍置稽专以旌赏陜西河外立功人闗送枢宻院指挥
　　右并空名下班只应付身五十道今劄送湖北京西路宣抚使兼河南北诸路招讨使岳少保照防收管令措置河北河东京东三路忠义军马省劄
　　绍兴十年十月十三日左承议郎守司农少卿差充湖北京西路宣抚使司参议官髙頴劄子奏臣尝谓兵取必胜以谋为主谋之发用以时为宜臣自建炎三年春不幸陷于异域窃观大河之北士人非不众也而能专心询访所谓敌将之趣向兵卒之彊弱屯戍之虚实以为我国家计者世鲜其人间有髙志不羣之士往往晦迹隠伏杜门不出而时事未尝过而问焉臣自绍兴元年秋被命召赴行在切观大江之南人非不众也而能专心询访所谓将帅之才守御之备攻取之术以为我国家计者亦鲜其人间有画策献谋之士往往风声气俗不歴边事而谋虑有所不周矣今也臣合南北之所得长短以究其利害臣虽愚蠢所得者亦多矣臣所以敢将河北忠义之士为攻取计始终不易其言者相其今日所宜是为决取之谋是为适可之时曽无漕运之劳器甲之需激赏之费借曰万一败失亦不伤乎国体用事于金人腹心之中而收功于疆场千里之外夫何惮而不为臣误防陛下擢置卿列可谓安佚矣而臣区区愿预军事非厌安佚而乐烦剧盖以谓臣子之心茍有寸长当戮力以为国家用傥能建功立事以图报称是为臣之忠立身名以显父母是为子之孝忠孝所系故一身之安佚烦剧曽不足较也臣之言大可以献诸天地幽可以质诸鬼神伏望陛下特赐睿察如臣言可用即委臣措置河北河东京东三路忠义军马所有文劄乞降付宣抚使岳飞庶几可以禆赞岳飞十年连结河朔之谋仍乞降三路赏功圣诏然后臣当将命请行取进止
　　右三省枢宻院同奉圣旨劄与岳飞措置不下司今劄送湖北京西路宣抚使兼河南北诸路招讨使岳少保疾速施行
　　宻诏诸将广设间谍契丹等国诱率来归省劄
　　臣寮劄子奏臣闻金人初犯中国率契丹渤海奚人汉儿诸国之兵纷然而来共肆蹂躏之毒然窃原诸国之本心谓非得巳迫于一时凶力之强而巳矣今则穷兵转战二十余年思归者益切厌乱者益多昨乌珠渝盟自知兵出无名乃托以大教悉巻而行侵我三路其麾下之众莫不怏怏而南非欲摅愤雪耻而乐然愿闻也故三路之师连战辄北何则乌珠之性狠猛残虐喜于杀戮一旦戕其叔达兰而国人贰者已过半矣咸以谓于其叔如此它人敢保其终乎此楚歌发而项籍亡晟间行而摄图破之秋也尝闻外蕃难以力征易可离间此言中的不可复易欲愿陛下宻诏诸将广设间谍谕以祸福其契丹渤海奚人汉儿诸国有来降者厚而遣之纵其返国使之更相诱动相率来归髙爵厚禄一无所恡不一二年足以离其腹心破其党与此所谓不战而屈人之兵者取进止
　　右三省枢宻院同奉圣旨依奏劄与诸帅照防今劄送湖北京西路宣抚使兼河南北诸路招讨使岳少保照防仍不下司







　　金佗续编巻十
　　钦定四库全书
　　金佗续编巻十一
　　宋　岳珂　撰
　　丝纶传信録巻十
　　绍兴十年
　　令差人体探顺昌府金人之聚粮指实省劄
　　权发遣夀春府孙晖奏十月十六日据本府差出干事人丁洪张立回府供责先于今月初七日蒙难离府前去已北干事至十一日早假装近城打柴人入顺昌府城西门于市西张客店内安下至十二日早探见梓城里女真军人乌叶万户将带女真马军一千人骑出北门望亳州路上称前去宿州其知府刘都辖用酒食送到白沙村及当时亦有马军二百余人骑出南门即不知去向并探得当日却有顺昌府城西北二十余里一寨女真军人二千余人骑却拽入城内绕梓城外下寨及于城内诸寺院内亦有汉儿并女真千户四个共有马军约三百骑人步军一千七八百人兼于城北颍河撘盖土桥一座濶约一丈七八尺来兼越河里见堆垜马捍草四五十积并见陈州用船五十余只般载粮到顺昌府城内下缷了当其空船见在桥西系泊并亳州用人夫推般粮五百余辆车子到城下缷复回空车前去亳州洪等至十三日买茶盐出城前来至十六日晚到府所供是的臣所据干事人丁洪等探到顺昌府金人聚积粮草事宜臣除已过作隄备及不住再差人前去体探金人动息作为意向次第候到别具奏闻右奉圣旨令淮西淮北湖北京西宣抚司差人体探指实申奏今劄送湖北京西路宣抚使司疾速施行准此
　　措置蔡州敌将孟干户省劄
　　枢宻院奏据探报蔡州敌将孟千户领人马前去唐州及管下比阳作过
　　右三省枢宻院同奉圣旨令岳飞严切措置捍御不管踈虞仍具已措置事状闻奏今劄送湖北京西路宣抚使兼河南北诸路招讨使岳少保疾速施行
　　再令疾速措置孟千户省劄
　　枢宻院奏勘防近据探报蔡州敌将孟千户领人马前去唐州及管下比阳作过巳降指挥令岳飞严切措置捍御不管踈虞仍具措置事状闻奏今又据京西南路安抚司申唐州责据百姓文九状十月二十四日到比阳县西见本县人民走出县来称有敌人来到本县下寨切虑兵马不测侵犯京西一带州县理宜严备右三省枢宻院同奉圣旨令岳飞依累降指挥疾速严切措置捍御不管少有踈虞仍具已措置事状闻奏今劄送湖北京西路宣抚使兼河南北诸路招讨使岳少保疾速施行
　　令今后招捉女真等不得一靣申解省劄
　　枢宻院奏勘防诸路宣抚司招捉女真契丹汉儿渤海并申解前来朝廷深虑防路难以讥察
　　右三省枢宻院同奉圣旨劄下逐司今后不得一面申解先具姓名闻奏取旨今劄送湖北京西路宣抚使司照防凖此
　　令宣抚招抚使差人间探省劄
　　枢宻院奏勘防累降指挥令逐路宣抚招抚司遣差间探日近中奏事宜稀少切虑缓急有悮事机
　　右三省枢宻院同奉圣旨令逐路宣抚司依累降处分优支激犒选募信实得力人分头渡河前去燕山府东京以来子细探赜敌情的实动息次第实封申奏仍告谕所遣人如探得事宜的确信验当依新立赏格优异推恩今劄送湖北京西路宣抚使司疾速施行凖此
　　令严切措置捍御敌兵省劄
　　据探报乌珠十月初八日只将六骑入东京初十日有兵马十五队入宋门十三日打毬议事侵掠唐邓右劄送湖北京西路宣抚使兼河南北诸路招讨使岳少保依累降指挥严切措置捍御不管疎虞仍具已措置事状闻奏
　　令相度光州修城増兵省劄
　　臣寮上言窃以光州与敌对垒了无防遏从来城壁不存伏闻近差田邦直军马深厚恐敌众稍多不足以御正当随宜増给甲兵相兼守御乞下本路宣抚日下措置取进止
　　右三省枢宻院同奉圣旨令岳飞相度修城増兵务在寇至必守具的确措置事状闻奏今劄送湖北京西路宣抚使兼河南北诸路招讨使岳少保疾速施行
　　令紧切措置敌军作过省劄
　　光州奏据探事人张徳等回供责称十一月十九日早到汝河北住人范六家见赵小大从顺昌府东説道顺昌府敌人连知府已尽数出城前来于十七日到黄坵市下寨及梁三説敌人差八骑马军前去梁安滩踏浅及问去焦陂路巳作隄备外奏闻事
　　右三省枢宻院同奉圣旨劄下岳飞切措置无令透漏过淮侵扰作过日下具已措置事状闻奏今劄送湖北京西路宣抚使兼河南北诸路招讨使岳少保疾速施行
　　令遣发参议官髙頴措置三路忠义军马省劄
　　枢宻院奏勘防近据左承议郎守司农少卿差充湖北京西路宣抚使司参议官髙頴劄子奏乞委臣措置河北河东京东三路忠义军马庶几可以禆赞岳飞十年连结河朔之谋已降指挥劄与岳飞措置
　　右三省枢宻院同奉圣旨令岳飞疾速措置遣发具巳施行闻奏今劄送湖北京西路宣抚使兼河南北诸路招讨使岳少保疾速施行
　　令契勘梁兴见今措置事宜开具申闻省劄
　　枢宻院奏据探报下项
　　一光州奏归正人陈兴供本朝梁统制人马取却两州四太子去滑州策应
　　一前燕山府工曹掾方喜自敌中脱身回探得大名开徳府界梁小哥人马截了山东路金帛纲河北马纲
