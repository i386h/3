<!-- { "loadSidebar": true } -->
　　余浮九江逾大别循汉水而上父老往往能道岳公事至有垂涕者曰防岳公吾属乆无类矣当是时伪齐方张安陆巳为齐守公之引而西也实始破郢兵薄郢敌冯垒自豪公一麾之众皆累肩而升杀其卒七千人积其尸与天王楼相髙还故民之离散者余过郢郢父老又指余言所破城处而访公祠无之以问太守张侯于郢日夜条理之葺弊营新不翅如治生业顾独无岳公祠何耶侯曰购木矣余至鄼未更月侯以书来告祠成且曰以记属予岳公事世所称説者甚多然其言不雅驯以余所详知其目有八一曰忠临戎誓众言及国家之祸仰天横泗士皆欷歔而聼命闻大驾所幸未尝背其方而坐二曰虚心食客所至常满商论古今相究诘切直无所违忤三曰整兵所经夜宿民戸外民开门纳之莫敢先入晨起去草苇无乱者四曰亷一钱不私藏五曰公小善必赏小过必罚待数千万人如待一人六曰定猝遇敌不为摇动敌以为撼山易撼岳家军难七曰选能背嵬所向一皆当百八曰不贪功功率推与其下有是八者所以名烈嶤然举入郢之师以临襄沔定南阳毋敢膺其锋者其后一出而平略下商于再出遂取许昌以瞰陈留敌人畏逺北遁中原百姓牛酒日至谓旦夕天下可定不幸谋未及展事忽中变圣上嗣服首旌其功立庙赐谥録用其后昆之贤赐庙号曰忠烈而江湖之民至今绘其像家家奉祀之今张侯又能卒民之志使其奠食于郢则忠劳之报岂不厚哉余故歴叙其所以为将者八条俾来者有则是亦侯之心也公讳飞河朔人官至少保武胜定国军节度使开府仪同三司谥曰武穆侯尚书公仲子尚书公建炎初使敌留【阙】　　而归节比典属国冝其子知所好尚加【阙】孝曽字王【阙】余则东州王自中也淳熈十五年秋九月望日记
　　冝兴县鄂王庙记　　　　　　周端朝
　　中兴三千余年事论底定【阙】　　武穆王以谊尊宗社志还故疆为【阙】　　一妥灵揭敬被于荆襄夏郢追胙至【阙】　　震耀矣始建炎间敌师南轶王愤然提劲旅转战桐汭连奏六捷俘执其吏东次溧阳时巨盗旁午闯冝兴殷实吸众冦犯官旅雌伏县郭将陷王亟引兵至盗郭吉望风窜偃深汇王追奔殱殄尽还所掠辎舟百余盗相挻未巳率精锐数千计王多设方略降马臯慴林聚馘张威武蹴戚方驻军张渚羣丑全清旁郡邑弃资储来保宜兴逾万室方蹈躏孔棘卖城畔走近垒重郛不自保固而宜兴外捍敌内攘盗存立无震王之勲烈虽降在一县岂不伟欤比聨守将能尽为是则石城汤池襟带千里敌巳无噍类矣余观王抗志不挠誓灭强敌既扫空洞庭通辟江汉然后举肱河雒决眦燕赵汔以其身偕为死生视留题金沙寺时气槩巳见英爽有知其当肘夷门蹠居庸也而岂望报一邑安其香火之留哉其摧戕寃郁以功为讳而宜兴之人实曰王之恩我等父母也象设祭尝卒与国家褒幽节諡之典相为后先谓义不根人心亦岂然也顾出闾里绵蕝未称嘉定十一年知县事戴君桷甫上谒犹即周孝侯祠下慨然曰丰功而薄祀贵爵而附处县大夫以政廸民者也其敢忘革乎度地垲鸠财余将为新宫以侈祀事郡守赵侯崇模王之孙嘉兴守【阙】　佐其费合凡资用役不及民明年六月纠材庀筑重堂崇植台庑森耸备服南面旟纛俨雅邑人阗溢讙舞还念旧事叹百年之愈不忘也古者制礼主教民报天地社稷品节降杀先蚕农师国里竭出本祖骏业雝培德性皆示民防范之至也忠名勇绩其大者葢巳黙扶邦烈显闗世道非一邑得私以为赐而为政者教民以不偷其必自丰报始矣相攸斯宇仰挹善巻之高俯激罨画之清以咏鄂王之德于无穷义问交畅善意周匝抑俾美材辈产以保乂王家滋不亦所望于邑之人乎戴君永嘉人端尹岷隐先生之冡嗣端尹尝以盛心名命其子其为政宜知本末是宜书十月既望从政郎太学录周端朝记
　　宜兴县生祠叙　　　　　　　钱　湛
　　周侯子隐庙食荆谿之濵几及千载岂惟忠烈秩于祀典殆以其斩蛟射虎除害一时于是邑人祠之益乆而奉之益勤也建炎庚戌仲春岳公观察总熊罴之师以捍国保民为志爰自桐川次于阳羡时方外侮内盗交防四境举邑生灵几死而复生者屡矣皆公之造也其德孰加焉人莫不谓父母生我也易公之保我也难无以见其报称不忘之意廼立生祠绘英雄卓絶之姿修泌水芬馨之奉子子孙孙瞻事无斁可使血食万古当无愧于前人谌摄宰是邑式观盛事然察人之情犹以为未至皆欲图像于家与其稚老晨昏钦仰如奉省定而后巳予恐作绘者不能人给写之或失其真又闻四方之人莫不愿识荆州求而有所未得于是摹刻于石庸广其传仲秋朔通直郎权知县事兼兵马都监钱谌谨叙
　　祭岳鄂王文【并序】　　　　　李　
　　嘉定甲申八月十一日重修岳武穆鄂王祠庙告成宝谟阁待制沿江制置副使兼知鄂州事李谨用三牲恪修祀事礼容克举乐舞备具文武寮属暨军旅将士上下莫不咸在乃为文以祭其词曰呜呼靖炎之交事奚忍言强敌冯陵天曀日昬王起草莱奋戈中原誓夷华夏亟解怓惛英略不世劲气轩轩智絶一代勇兼百贲实天所授以拯黎元张宗二豪载掖载援国士见遇视犹弟晜王益感厉摅心沥肝志意脗合忠义永存南薫大鏖血蹀于门天声一振威詟塞垣翠华渡江王亦南辕羣盗圜起啸徒孔繁分据淮沔蚁结蜂屯义旗所指兽骇云奔包举襄郢席巻洛宛汹涌之势如击鹏鹍湖防负固错列雄蹲刻日翦除殱其鱓鼋波澄洞庭尘清湘沅三军承风肃肃啴啴师行所至车整马闲严令一布曽莫敢干市不改肆里无逸豚郾颍再克鋭气如翰遗民傒来踵至壶飧按行都邑展礼陵园功丧垂成智士嗟愤存心宗国用意本根嚢封至论密扣帝阍嫌疑岂恤忠荩毕殚勲劳始终光纪斾幡谗夫鸱张电惊哗喧凿空傅致巧舌澜翻王亦弗屈卒抱沉寃海内扼腕声随气呑大明升天景耀有焞尽烛险幽光贲英魂呜呼将勇维常知义者难将材众建尚德者尊王兼二长蕴识不烦用不尽能时运有闗征伐之利着谦之坤王少挺特志非蓄樊藐视同辈有如蝱蠜丰公一箴佩服靡谖居如儒绅以礼自藩身殁名垂泽流后昆发潜增耀厥有闻孙于王美宿所讨论诛奸既死有舌莫扪来临沙羡缪纡上恩考寻旧规揽涕潺湲顾眡王祠败屋颓垣惕然于义奚敢安乃命更葺亢司有官奂然一新邦人改观庸示后劝
　　且愧前谩日【阙】　　　　　衣冠祀事孔防余威在顔乃蠲牲拴乃荐苹蘩灵其戾止歆此一樽
　　拟建储劄　　　　　　　　　朱　熹
　　熹等窃闻高宗皇帝驻跸绍兴时有小官娄寅亮上书以皇嗣未生乞选宗室子入侍禁中是时高宗年未三十一闻其言欣然开纳即以寅亮为监察御史其后宰相赵鼎张浚等遂建大议至尊夀皇圣帝由此入资善堂封建国公然犹未正皇嗣之名仍有配嫡之虑议者忧之又后数年乃有张焘之防见于其家所述行状最后因范如圭进其所集昭陵储议且请高宗断以公道毋贰毋疑其言尤切一日高宗遂诏宰相陈康伯定防以夀皇为皇子进封建王遂自储宫正位宸极其事见于日厯本末详备熹等切惟尧父舜子传授之美逺迈前世冠絶古今虽由天命非出人谋然而一二忠贤抗言悟主其功亦不可以不录又闻故将岳飞亦尝有请故殿中侍御史张戒私记其事而他臣僚亦有尝献言者但无文字可以稽考欲望朝廷特赐开陈广行搜访稍加褒显以见圣朝崇德报功之意
　　娄寅亮张焘赵鼎文字抄录见到其范如圭有子念德见知平江府长洲县张戒家在建昌军居住欲乞行下两处取索其张戒亦系绍兴名臣有奏议文集杂记等书凡数十巻并乞指挥建昌军抄录申送付下实录院参照修纂
　　乞昭雪奏劄　　　　　　　　杜莘老
　　臣闻燕昭筑台而羣贤愿归勾践式蛙而战士思奋故能破强齐擒夫差覇诸侯威震天下良由二君有激厉之术使人乐为用也防惟陛下愤敌渝盟躬行天讨必欲扫除强敌再清中原复二帝之雠隆万世之业讵可无激厉之术以劝士大夫邪臣窃见徃者秦桧擅权力主和议沮天下忠臣义士之气使不得伸是以胡铨直臣也以上书激切桧遂贬之逺方二十余年不用岳飞良将也以决意用兵桧又致极法家属尽徙岭表至今人言其寃徃徃为之出涕臣愿陛下思咸感之义霈涣号之恩召还胡铨亟赐擢用昭雪岳飞录其子孙以激天下忠臣义士之气则在廷之臣必黾勉而尽忠沿边之将必踊跃而効命臣邻尽忠于内将士効命于外以此破敌何敌不摧以此建功何功不立诚帝王鼔动天下之至权也
　　论巳破汝颍商伊阳长水乞豫防金齐防合
　　之计奏劄　　　　　　　　　陈公辅
　　臣窃观采薇遣戍役之诗言一月三防葢先王之兵以仁伐不仁以义伐不义攻之无前迎之无敌故王师所至罔或不胜方其遣也巳有三防之称焉防惟陛下以九月初吉銮舆顺动将抚廵江上之师六军巳行而京西岳飞先巳荡平汝颍既而连破商虢又取伊阳长水防音五至中外称快此与采薇之诗何以异焉虽然胜敌非难虑敌为难因其既胜不得不虑试为陛下陈之豫贼不能自立专倚金人缓则缓求急则急请今汝颍及商虢伊阳长水既遭破荡则其势危甚定须祈哀请命告于金人必得援兵而后巳纵使金人畏威逺遯今秋无南向之意而廹于豫贼之求恐不得不来此其可虑一也岳飞之兵屡胜恐其将士因胜而骄数鬬而疲商虢之地接连同华逼近东都皆平原旷野无险阻可慿若金人出兵命合豫贼冲突而前援兵不能及此其可虑二也淮上诸军分布要害坚不可犯使岳飞其心腹而牵制之此万全计也深恐诸军以岳飞屡胜必谓敌兵败乱不复南来各弛其备或不至严整此其可虑三也料此三虑庙堂议之熟矣臣愿陛下以臣所言更与大臣谋之要当密诏岳飞防备豫贼乞师金人防合而来势不易支必须豫为之计亦以深入为戒或更令诸将明其斥堠恐其缓急多方应援仍诏淮上诸军各须日日戒严如对强敌不应徼幸其不至也如是则今冬不惟可保无虞亦可因时乗势渐图恢复臣书生也论兵料敌皆非所长然有所闻不敢黙黙伏惟圣慈特赐裁察
　　金佗续编巻三十
　　金佗续编跋
　　右鄂国金佗二编前刻于檇李续刋于南徐绍定癸已冬珂上东淮饷印归宗族乡党既相与劳苦如平生其间愿考先烈及问排阊之始末者俱以二编为请顾珂藁中无储本逊谢唯答几不胜酬应慨然作而曰此私门书也岂可千里常致于二郡哉因命工剞梓为副墨蔵于庙塾以遗子孙且应求者凡六百二十二版字差小于旧而闲居无事躬自校证粗为无舛序仍用初刻尚庻几存始之意云端平元年涂月初吉孙中大夫通城县开国伯食邑七百户赐紫金鱼袋珂拜手敬跋





