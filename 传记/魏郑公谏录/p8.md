<!-- { "loadSidebar": true } -->
太宗坐于丹霄门外之西堂，引公及右仆射李靖、中书令温彦博等入宴，言及群臣才行，谓靖等曰：“朕自为王至于今日，官人或上书献计，劝朕为善者多矣，日月稍久，官职渐大，志意即移，言论渐少，无不衰倦；唯魏徵与朕为善，官职益高，志节弥厉，见朕一事失所，甚于已身有过，朝夕孜孜，终始如一。自立以来，唯见此一人而已。是以敬之重之，同于师傅，不以人臣处之。”其后每谓房玄龄等曰：“魏徵被我拔擢特异，其报我亦深矣。君与我契阔艰辛，多历年所，劳苦之极，人莫能加。然自即位以来，辅弼我躬，安我社稷，成我今日功业，为天下所称，君不得与魏徵比矣。”

○文德后载诞侍宴

文德皇后诞公主，月满，宴群臣于丹霄殿。太宗命公围棋赌，公再拜曰：“臣无可赌之物，不敢烦劳圣躬。”太宗曰：“朕知君有物，不须致辞。”公固言无物堪供进者，太宗曰：“朕知君大有忠正，君若胜，朕与君物；君若不如，莫亏今日。”遂与公棋，才下数十子，太宗曰：“君已胜矣！”赐尚乘马一匹，并金装鞍辔勒，仍赐绢千匹。

○进五代史

武德中，公与侍中陈叔达、中书令萧瑀、左仆射封德彝、太子詹事裴矩等，同奉诏分修魏、梁、陈、周、齐、隋六代史。侍中已下，各居权要，既不相统摄，撰者无所禀承，事历数年，竟无次序。贞观初，公为秘书监，乃奏停后魏而修梁以下五代。奉敕遣秘书丞令狐德棻、秘书郎岑文本撰周史，前中书侍郎颜师古、给事中孔颖达撰隋史，著作郎姚思廉撰梁陈史，中书舍人李百药撰齐史。师古徙职，以许敬宗代之。公受诏总加修撰，裁定去取，咸资笔削，多所损益，务在简正。隋史序论皆出公手，梁陈及齐各为总论。梁史六秩五十六卷，陈史四秩三十六卷，周史五秩五十卷，齐史五秩五十卷，隋史六秩五十五卷，奏之，时称良史，加左光禄大夫，进封郑国公，赐物二千段。

○让左光禄大夫

公诣朝堂，抗表让左光禄大夫，附崔确奏称：“臣在隋朝，备经丧乱，如臣流辈，死亡略尽，臣得奉太平，又特蒙拔擢，恩泽既深，唯思报效，但臣先有眼疾，比加风疹，转加增剧。天才阴晦，数步之外，全不见人；仓卒转动，即觉心识闷乱。方今天下无事，英彦如林，无容痼疾之人久在枢近，非但不可，更加二品，仍乞解侍中之职，授臣一二品散官，不离左右，足申愚见，拾遗补阙，非敢虚饰，此实臣志愿。”太宗令崔敦礼谓之曰：“国之安危，资于辅弼，得其人则日隆日化，失其人则败不旋踵。公宽以接下，忠以奉上，朕每有乖僻，公未尝不言，社稷安危，唯公是寄。假使公全无两目，犹当舁公置于左右，朝夕谘询；况公所患非重，便欲拂衣高蹈，匪独乖于朕意，佥议以为未可。”

○太宗移旧阁

太宗谓侍臣曰：“我疹病，移一旧阁，伊乃谤我作望陵台，公等须为我鞫问取。”谓杨师道曰：“卿道姜行本作处，用十车铜，闻谁道？”师道奏曰：“魏徵道。”太宗问公曰：“何以生此？”公不应。太宗再三问，对曰：“道十车铜，是谏争语；臣若道姓名，某即是讪谤，必不益圣德。”太宗曰：“我有事，皆向卿道，今卿乃为在下，不向朕道，是朕尽心向卿，卿不尽心向朕也。”因令御史引出鞫问之，乃谓治书侍御史杜正伦曰：“朕于天下亦是有功，每至祠祭，虽不亲行，常心怀悚惧。魏徵于朕，非义従府臣，朕于罪人之中擢与富贵，得朕借问，遂有所隐。朕事天即能畏敬，魏徵即事，便不尽心。昔萧何有大功于汉家，祗为请上林地，汉高祖尚系械之，计魏徵勋庸，岂得与萧何为等，朕为其能谏争，遂宠遇至此，乃恃宠自骄。朕昔问房玄龄事，答云‘不知，’徵当即奏称：‘岂有人臣报主得有所隐。’朕今借问，便不尽心。遣御史推问，乃负气作如此行步，若朕儿能谏争，还作此骄慢，亦须扑杀。朕到伊上，岂有顾惜，看伊意况，似国家不得伊时即不得理。古来帝王，未有魏徵，亦得为化，在朕今日，何藉魏徵。”敕杜正伦速按问。公附奏称：“此阁初移，臣等面奉敕旨，本为避湿，所造不多；但众庶无知，或有谤议，臣初闻望陵台名，即欲内奏，仍共杨师道平章云：‘此名必是浪语，若出合名，百姓自然不惑。’师道语臣：‘有便即奏至尊，听其与说。’不愿即显姓名，非是欲私其人，故隐不道。陛下深居九重，细事不可亲见；臣作股肱耳目，非问无由得知。臣数日前见少府监官某乙，问访比来作司事务多少，云：‘更无造作，事亦不多，但北门造阁处，须钉鍱甚急，恐少，便须市。’供作司唯恐阙乏获罪，臣即语云：‘移一旧阁费用几何’报臣云：‘虽是旧事料理，钉鍱须十车五车。’臣即向师道说。前日面奉进，止所造，盖亦不多役人，又是丁匠，何因人有此语师道共臣平章。只是至尊每事存养，无所造作，人见小小事，即以为多。百姓不可家至户说，那可彰其言语。”遂释不问。太宗御百福殿，公奉谢，太宗令韦挺谓之曰：“卿罪重于千钧，朕任卿使卿，逾于管仲，自近代已来，君臣相得，未似今日。昨问卿事，遂隐不言，朕今思量深可怪恨，向若遂即不道，终不与卿相见。欲论十年任使，一朝遂失，朕意可不惜邪赖卿出外列其姓名，朕录卿忠诚，所以不责。”公对曰：“臣本九泉下人，蒙陛下拔擢，职在枢近，已经十年，情有所守。昨日遂被闻奏，罪合万死。陛下平一海内，爱养生人，天授明德，情存至化，军国机务，皆出圣躬，臣承受不暇，有何功绩昨日若死，今日无由奉见圣颜。”

○太宗即位有上书者

太宗谓长孙无忌等曰：“朕躬即位之初，有上书者非一，或言人主必须威权独运，不得委任群下；或耀兵振武，威慑四夷，唯有魏徵劝朕偃草兴文，布德施惠，中国即安，远人自服。朕従其语，天下安宁，绝域君长皆来朝贡，九夷重译，相望于道。凡以此等事皆魏徵之力也。朕之任用，岂不得人。”公拜谢曰：“陛下圣德自天，留心政术，臣以庸短，承受不暇，岂有所益。”

○太宗幸积翠池赐宴赋诗

太宗幸积翠池，赐贵臣宴。太宗曰：“今兹年谷既登，边方静息，因此农隙，与公举酒，酒酣各咏一事。”公得西汉，其词曰：“受降临轵道，争长赴鸿门。騑传渭桥上，观兵细柳屯。夜宴经柏谷，朝游出杜原。终藉叔孙礼，方知皇帝尊。”太宗曰：“魏徵所言，必约我以礼。此语意极好，特宜记录。”

○皇孙载诞侍宴

皇孙载诞，太宗幸东宫，置酒极欢。群臣等奏称：“皇子多已长成，而陛下初未有孙。今者东宫先诞首嫡，此卜代之休徵，无疆之美庆也。率士苍生，莫不抃舞，臣等喜跃，特百常情。”太宗曰：“君子抱孙不抱子，此是社稷之庆，公等又助朕尽饮，朕安得不喜。”酒酣，太宗召左仆射房玄龄及公于御床前地席，谓曰：“贞观已前，従朕平定天下，夷凶克乱，周旋艰辛，玄龄功勋，何所与让。”太宗自解佩刀以赐之。又曰：“贞观以来，尽心于主，献纳忠谠，国安人利，犯颜正谏，匡朕之违，唯见魏徵一人。古之名臣，何以加此。”双解佩刀以赐之。

○上类戴氏礼

戴氏礼并为注解二秩二十卷上之，诏曰：“礼经残缺，其来已久。汉代戴圣爰记旧闻，古今所宗。条目杂乱，先儒传授，多历年所，咸事因循，莫能厘正。特进郑国公。徵文高翰林，学综册府，服膺典礼，有志讨论，乃依圣所记，更事编录，以类相従。别为篇第，并更注解，文义粲然，遂得先圣微言，因兹重阐，后之学者，多有弘益，宜付秘书，仍令缮写，赐皇太子及诸王各一本。”并赐物一千匹。

○论十六国诸主优劣

太宗与群臣论及十六国诸主优劣，太宗曰：“苻永固何独为所称？”房玄龄对曰：“为任使得人则见称，无其人则不见称。当时为有王景略。”太宗谓群臣曰：“此犹朕之有魏徵。”公拜谢焉。

○预章公主薨

预章公主薨，公奏：“自豫章公主薨逝，陛下久著素服，群情悚栗，咸不自宁。臣闻古之王者，绝于期服，此乃前书典礼，列代旧章。陛下发上圣之慈，深下流之恸，素服以来，遂经旬月；悼往之义，足为加隆。伏愿割无已之痛，従先王之礼，改御常服以副群下之心。臣滥蒙重任，不敢寝默。”太宗従之。

○太宗以公比诸葛亮

太宗谓侍臣曰：“魏徵何如诸葛亮？”岑文本对曰：“诸葛亮一国之政，内处宁安，又行师用兵，威动勍敌，见称今古。魏徵虽未事事尽兼，至于忧国如家，忠言正谏，朝夕孜孜，古人亦无以加也。”太宗曰：“魏徵怀忠奉国，蹈履仁义，唯以道德为务，无所欺负；执持朕躬，必欲致于尧舜之上。诸葛所行，无以过也；所不如者，行师用兵耳。”

○太宗谓侍臣自知者明

太宗谓侍臣曰：“自知者明。人不能善鉴已过，如善为文章，工诸伎艺，皆自谓已善，他人不及；若良工商略，文匠诋诃，芜音拙句，往往而有。又譬傅母养子，颒面豫饰乃堪见人，若栉发必须明镜，览其形容，以鉴善恶。以此而言，人君亦须得匡谏之臣，道其愆过，即其为政无大乖违。一日万机，一人听断，细微差僻，安能尽美。唯有魏徵，随事谏正，多中朕失，其进喻启沃，有同明镜；分明善恶，尞见已形。即数餐嘉言，安得不喜。”太宗因举觞以赐房玄龄、高士廉等，数数励之。

○辞太子太师

皇太子承乾不修德业，魏王泰宠爱日隆，内外庶僚，咸有疑议，太宗闻而恶之，谓侍臣曰：“当今朝臣，忠謇无如魏徵，我遣傅皇太子，用绝天下望。”遂命草诏，谓侍臣曰：“其辞乎？”皆曰：“徵昔为侍中，卒以退让，储傅之重，恐必不当。”太宗曰：“徵识吾此意，将不固辞矣。”及诏下，拜为太子太傅，公自陈有疾，太宗谓之曰：“太子，宗社之本，须有师傅，故选忠正以为辅弼。昔周幽晋献废嫡立庶，有国行此，国必危；有家行此，家必败，如汉家几废太子，赖四皓来助，乃始得安。我今赖公，即其义也。如公疹病，可卧护之。”公乃就职。

○手诏问疾

