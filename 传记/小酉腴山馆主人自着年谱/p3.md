<!-- { "loadSidebar": true } -->
　　二十四日，李公自鄂登舟，赴皖抚任。余送至舟，犹殷殷促其速来。二十八日，挈眷登舟，顺道为石钟山、小孤山之游。〔二月〕十五日，泊安庆。十六日，进谒李公，则叶介唐观察请缓渡淮一禀，大受呵斥。十七日，李眉生驾部（鸿裔）以曾节相因其弟沅圃方伯过奖鄙人，亟欲相见，因往谒焉；复过李公处。彭公雪琴迭次欲请鄙人管理笺奏，李公未之许也。二十一日，移寓吕八街姚宅。月杪，得成大吉总兵颍州挫败信，李公忧甚。此举创议于介唐，鄙人赞成之。若全军覆殁，李公军势难振；介唐不便生还，余亦无颜立于人世矣。然鄙见料其必能解围，函慰介唐；将发，而颍州解围之信至矣。三月十八日，从赴六安大营。四月初，李公已将介唐总理厘局撤去，余先未之知也。介唐前在鄂未行时，余告以李公如掣肘，余当先行。至二月，批介唐禀「不必与闻军事」；今又撤去厘局，余见其倚任不专，间于谗忌，遂决归志，以践初约。李公知之，复为加礼，并属蒋之纯观察（凝学；湘乡人）劝留，余未允也；然不欲「绝交出恶声」。四月十一日，介唐自固始来，悲喜交集，求归愈殷。李公以余非介唐比，有「伊负余、余不负伊」之语。然鄙人重然诺，不肯食言；又恐径遂使人难堪，多方婉转，于四月二十七日托词告归安庆省寓。盖至是，已决入山之志矣。临行，介唐策骑送至舒城。二十九日，介唐返六安。

　　五月初二日，抵省寓，则旧友刘个亭（守中）已来此月余矣；欲少与曾节相、彭侍郎勾留，即买舟回辰。适接李眉生驾部书，鄙人为浙抚保举「堪任浙江司道」；不能不候旨决去留——浙抚者，左公季高也。次日，谒节相，颇承刮目；而绩溪周志甫岁贡（诚），武宁汪晴溪孝廉因罗惺四大令（亨奎）早知余，亦相款结。六月初四日，至铜陵夹水师大营；盖彭部也。十一日，返寓。傍晚，得左中丞所保六人：江君忠浚放皖藩、刘君典放浙臬，其余四人——鄙人与赵玉班（焕联）观察、杨司马（昌浚）、林员外（聪彝；文忠公之子）并留中之信，余决计言旋；而节相留之坚，且谋代修寓室，弗能却也。二十八日，迁大南门新居。七月初三日，节相来新居，谈艺文事甚惬。先是，节相过余寓，代谋日用费；余辞之。今复出资葺屋，盖不能不少待也。

　　讵初五日早餐后，头痛，入内室卧；阅日，请汪晴溪治之，未瘥。初九日，李申甫廉访（榕）来视疾，荐其乡人向晴岚治，亦未见愈；而妾王氏复病。至初十日，病愈沉重，寒热大作；延数医，方皆未妥，力主不药。十六日，节相来，握余手，力任刊刻拙稿、照应后人，坚令坦怀，听其自然；并属勿药！申甫复为遣人走建德延医；阅四日来诊，所立方亦未当，余复谢之。然浸浸渐入膏肓，妾病亦几殆。未几，妾病稍轻，余仍如故；颇自厌其余生。二十二日，病忽退；然瘠甚，大非故吾，将进调养药。二十六日，节相复来，力戒勿药！二十六、七、八三日，雪琴侍郎日一走视。二十九日，叶介唐观察、李储源学博（益林）自六安特来寓中。是月也，仆从亦多病者。朋友最关切，周志甫、汪晴溪、李眉生；在寓照应，则刘个亭、石少楠（启铣）、章子亮（国均）始终无懈志。节相自初十日后，天甫晓，即走价省视；至二十七、八日、始罢。皖省大小官绅宾僚，无论识与不识，皆知余之病矣。八月七日，储源回巴陵，介唐仍留。十二日，病复作，甚轻；尚不觉也。十四日，复病。大肠秘轖，痛倒地，仍复寒热；余不作生望矣。二十二日，寒热复退，则皆自主方药，介唐参酌；而肠秘苦，仍如前。先是，初一日，希庵中丞自六安丁艰回省，资送甚厚；亦间日一遣人来视。郭筠仙观察亦自湘阴来。是月杪，妾王氏复重病数次。仆人萧姓死于寓、外甥李大旺死于汉口、仆人谢姓枒死于辰州；均可悲也。闰八月，肠秘之症得徐雪村（寿）治之，渐轻减。二十二日，病复作。希庵中丞以二十三日奔丧回籍，余亦决计归里；而唐义渠中丞（训方）适来，再三谆留。

　　九月初一日，义渠具关聘，请主军需章奏、文案，其礼特隆。阅数日，复请余会同马榖山（新贻；山东人，丁未进士）总理营务，列衔马前；辞之，不可。十一日，介唐赴皖南道任；余送之登舟。是日，幞被节署，痔疮又大作，血淋漓不止；手足、两股，干疮复变黄泡。坐卧行动，艰苦异常；终日偃坐一室，温习「四书」。十月，乘舟赴临淮，留个亭照料安庆公馆。是时，久病甫退，疮尚未瘳；冒风霜、涉波涛，犹有忧心。十六日，过大通，痔血渐退。十八日，进三■〈氵义〉河，泊无为州。二十二日，泊巢县。二十三日，渡巢湖；未出湖十六里，泊。二十四日，泊庐州府城东三里；庐州署守唐鹤九（景皋；桂阳州举人）遣人来迎。二十七日，改陆行。三十日，抵定远县。晚间，大雪。冬月二日，自定远踏雪起程。初五日未刻，渡淮，抵临淮关大营，休焉；各部将领纷纷来见。李恕皆自奉天奉调，挈眷先来此数日矣。此间兵疲饷绝，殆甲天下；苗练逼处下蔡、李世忠阻遏淮河水利，人民流亡殆尽。间有存者，率皆圩寨林立，不知王章为何事；盖亦极难处之地矣。接刘个亭自皖来信，曾相每月发给薪水，令伊代理公馆家事，亦可感也。

　　是月，邵阳友人周琳圃（秉圭之子）步衢茂才来受学。

　　是月，苗、李两竖时来纠缠；马榖山等皆听鄙人商量，多方操纵，幸不亵体开衅，然究未能制之也。

　　成「陈右铭」、「四觉草堂记」、「周志甫哀辞」、「包孝肃画像跋尾」。

　　二年（癸亥），四十岁（是年，在皖。春，以道员记名简放，并赏戴花翎）。

　　正月，在营。

　　二月初，同唐铸吾大令（镜心；义渠之子）谒明陵，返宿凤阳县周述人刺史（灏孙）署中。初四日，应署凤阳府文太守（光）之召，得瞻仰明太祖画像。巳刻，返临淮。

