<!-- { "loadSidebar": true } -->
　　诗宗钱、刘，能自成家。酷嗜金石文字，随所至搜辑摹拓，小暇辄矻矻伏案考证，取王氏《金石萃编》所未备者千馀通，仿其例，成《金石续编》若干卷。简洁核实，较原书成于众门生之手，冗杂炫博者，盖尤胜之。惟遗稿经太仓陆增祥厘订，多所窜改，非复庐山真面目矣。
　　○罗士琳
　　罗士琳，字次璆，号茗香，江苏甘泉人。
　　监生。循例贡太学，游京师，用考取天文生，出阮元门，故相从最久。阮公再抚浙西，初开诂经精会，名彬毕集，因得遍交通人，于当代明算之士尤多相识。咸丰辛亥，诏征举孝廉方正，郡县交荐，以老病辞。癸丑，粤寇陷扬州，死之，年垂七十。
　　先生少为举子业，已尽弃去，专力步算畴人之书，日夕研求。初精习西法，撰《宪法一隅》，阐明历学。复撰《比例汇通》四卷，后虽悔其少作，实便初学问途也。既获暑元朱氏《四元玉鉴》，于是眼膺叹绝，遂一意专精于天元四元之术。以朱氏此书，实集算学之大成，乃殚力一纪，步为全草，并有原书于率不通及列算传写之讹，悉加标识，补漏正舛，疑义更反复设例以明之，推演订证，广为二十四卷。阮文达为之作序。
　　又尝著《春秋朔闰异月考》二卷，遍列黄帝以来七历，条其同异，以补宋五子之书之亡。又以祖氏缀术失传，则融会诸家法意，作《辑补》二卷。又甄录古今畴人，仍依阮氏体例，作《续传》六卷。二十年后，集所校著，都为《观我生室汇稿》十二种，如：《玉鉴细草》二十四卷，《释例》二卷，《续畴人传》六卷，《校正算学启蒙》三卷，《割圜密率捷法》四卷，均别单行本外；已刊者尚有：《勾股容三事拾遗》三卷，《附例》一卷，《三角和较算例》一卷，《演元九式》一卷，《台锥积演》一卷，《周无专鼎铭考》一卷，《弧矢算术补》一卷，《推算口食增广新术》一卷，凡七种。其余：《交食图说举隅》，《勾股截积和较算例》，《淮南天文训存疑》，《博能丛话》，复若干卷，均未梓行。
　　○马瑞辰
　　马瑞辰（1782～1853），字元伯。马宗琏之子。
　　嘉庆乙丑进士，改庶吉士。历官工部都水司郎中，因事遣戌沈阳。文诚公富俊，时为吉林将军，延主白山书院，生徒中式者二人，文诚以课士有效，奏赏主事。洊擢员外郎。复遣戍黑龙江，纳赎回籍。

　　乡居数十年，以著述自娱。闻乱，命二子团练乡兵。家人以其老，避之山中。咸丰二年，桐城陷，仲子死焉。贼兵搜山，围其宅，见一老人倨上坐，拽之起，怒诘为谁，植立大言曰："吾前工部员外郎马某也！"劝之降，不屈，骂且厉，遂遇害。事闻，赐恤，予赐祭。
　　著《毛诗传笺通释》三十二卷，探赜达指，或高出陈氏新疏上。王益吾收入《续经解》中。
　　○马骕
　　马骕（1620--1673），字宛斯，一字骢御，山东邹平人。
　　顺治己亥进士，谒选在京师，用才望与顺天乡试同考官。后为淮安府推官，甫三月，数有平反。改知灵壁县，蠲荒灾，除陋弊，刻石县门，岁省民力无数，流民复业者数千家。卒于官，年五十四，士民皆哭，得部檄祠名宦。
　　先生少孤，事母以孝闻。颖敏强记，于书无不精研，而尤癖《左氏春秋》。以叙事易编年，引端竟绪，条贯如一。著《左传事纬》十二卷，《删录》八卷。其图表皆考证精详，为专门之学。
　　先生又取太古以来及亡秦之事，合经史诸子，钩括裁纂，佐以图考，参以外录，谓之《绎史》。凡数十万言，为书百六十卷。分五部，一曰"太古三皇五帝"，计十篇；二曰"三代夏商周西周"，计二十篇；三曰"春秋十二公时事"，计七十篇；四曰"战国春秋及亡秦"，计五十篇；五曰"外录"，纪天官地志名物制度等，计十一篇。纪事则详其颠末，纪人则备其始终，君臣之迹，治乱之道，名法儒墨之殊途，纵横分合之异势，了然具备。凡文献攸存，靡不毕取。传疑而又极高古者，亦复弗遗。真膺错杂者，取其强半。附托全伪者，仅存要略。汉魏以还，称述古事，兼为采缀，以观异同。若全书缺佚，其名仅见，谶纬诸号，尤为繁多；则诸筹注之言，类萃之帙。又百家所记，或事同文异，或文同人异，互见迭出，不可偏废。所谓"疑则传疑，广见闻也"。时人称为"马三代"。顾炎武读是书而叹曰："必传之作也！"康熙四十四年，仁皇帝南巡至苏州，命大学士张玉书物色《绎史》元版。明年，令人赍白金二百两至邹平，购版入内府。
　　○马宗琏
　　马宗琏（？～1802），字器之，号鲁陈，安徽桐城人。
　　少事其舅姚鼐，学为文词。后从邵晋涵、任大椿、王念孙游，其学益进。嘉庆丁巳中式举人，又二年成进士。尝以亭林摘《左传》杜解阙误，根据经典，率皆精核；惠松崖复广搜贾、服、京君之注，援引秦汉子书为证，拾顾氏之遗者尚多，而纠其速失者仅五六条耳，不无挂漏之处；因别撰《春秋左传补注》三卷。所以匡惠氏之误固确，其所自为说，亦足补元凯之略，暨亭林所未及焉。他著尚有《毛郑诗诂训考证》、《周礼郑注疏证》、《穀梁传疏证》、《说文字义广注》、《战国策地理考》、《南海郁林合浦苍梧四郡沿革考》、《岭南诗钞》、《崇郑堂诗》，共数十卷，惜多不传。
　　○毛奇龄
　　毛奇龄（明天启三年，公元1623年-清康熙五十五年，公元1716年）浙江萧山人。字大可，又名甡，号秋晴，一曰初晴，学者称西河先生。康熙十八年（公元1679年）应试博学宏词科，列二等，授翰林院检讨，充《明史》纂修官。后以假归，不复出。
　　初曾著《毛诗续传》三十八卷，既因避仇，流寓江淮间，失其稿，乃就所记忆著《国风省篇》《诗札》、《毛诗写官记》，复在江西参议道施闰章所，与湖广杨洪才说诗，作《白鹭洲主客说诗》一卷。明嘉靖中，鄞人丰坊伪造《子贡诗传》、《申培诗说》等，奇龄作《诗传诗说驳议》五卷，引证诸说，多所纠正。通籍后，进所著《古今通韵》十二卷，诏付史馆。归田后，僦居杭州著《仲氏易》，及著《推易始末》四卷、《春秋占筮书》三卷、《易小帖》五卷、《易韵》四卷、《河图洛书原解编》一卷、《太极图说遗议》一卷。其设《易》，发明荀虞干侯诸家说，旁及卦变卦综之法。又就《春秋》经文起义，著《春秋毛氏传》三十六卷、《春秋简书刊误》二卷、《春秋属辞比事记》四卷。又欲全著礼经，以衰病不能，乃次第著昏丧祭礼、宗法庙制及郊社褅袷明堂学校诸问答，而于《论语》、《大学》、《中庸》、《孟子》各有考证。
　　奇龄所学博杂，而自负者在经学，然好为争辩，他人所已言者，必力反其词。《古文尚书》自宋吴棫后多疑其伪，及阎若璩作《古文尚书疏证》，奇龄乃力辨为真，作《古文尚书冤词》，又删旧作《尚书广听录》为五卷，以求胜于若璩。但于《周礼》、《仪礼》，又以为战国之书。《古文尚书冤词》未免意气，而于二《礼》之断定乃持平之论。奇龄好胜，所作《经问》指名攻驳者惟顾炎武、阎若璩、胡渭三人，以三人博学重望，足以攻击，而余子碌碌，不足齿录。并素喜音律，著有《竟山乐录》四卷，又有《圣谕乐本解说》二卷、《皇言定声录》八卷。康熙五十五年（1716年）卒于家，年九十四。门人蒋枢编辑遗集，分《经集》、《文集》二部。《经集》自《仲氏易》以下几五十种，《文集》合诗赋序记及其他杂著凡二百三十四卷。四库全书著录多至四十余部。
　　奇龄虽以经学自负，而生当明清之际，朴学未兴，理学方炽，非王则朱，奇龄于此遂多所论述，而所言多中肯綮，在当时学者中造诣独深。虽然博杂不纯，一如其他诸作，但能区别、心、物、知、行，于朱王之学非皮相者。今逐项论述如下：
　　（一）心物之辨
　　自来哲学之争无非唯心唯物，虽因时代不同，名词有异，但基本范畴，论本体不外心、物。奇龄有《折客辨学文》．发挥此说云。
　　"客忽作心性事物之辨，时平湖陆义山在座，顾而问予，予曰，予充耳久矣。无已，试再理前说可乎？曰，君臣父子，物也，以学以忠，事也。阳明《答顾东桥书》云，事父不成在父上求，只在事父之心上求；事君不成在君上求，只在事君之心上求。殊不知事父明有个父在，明明有个事父之事在；事君明有个君在，明明有个事君之事在。若教人在心上求，则会事事物物，将这心求在何处？曰，此但知主说，而全不知有客说者也。夫阳明何尝谓无事物，但有心乎？事父，不在父上求，非无父也。只在事父之心上求，谓只以此事父之事求之于心，非舍事父之事而但求心也。客明明曰事父之心，而主但曰心，可乎？且心不能在事物上求也。阳明谓事物在心上求，则有事物，而子必谓心当在事物上求，则不惟无心，并无事物。何则？心能有事物，事物不能有心也。请观之天，夫天，一物也，四时错行，日月代明者，物之事也。然而目不见碧落，耳不辞气候，日星不知何所缀，风雷不识何所发，其物与其事几乎冥绝。然而即心求之，而千岁日至可坐而致，向使必求之事物，则夸父逐日有渴死已耳。故闭门造车，不见九道也，而动合轨辙。陋巷箪瓢，未尝服周冕乘殷辂也，但其心不违而用即可行。若谓事父必在父上求，事君必在君上求，则此心未通，而天论已绝。何则？人不能皆事君也。向亦谓君在心上求，故人人有君；分必在君上求，则君门九重，求在何处？"（《西河文集?折客辨学文》）
　　又云：
　　"尝读徐仲山《传是斋日记》，其中作事物心性之辨有云，紫阳说知行俱向外求，故知则格物，行则求事物，未免驰骛向外，若与圣贤存心知性之学有所不合，所以阳明以事物在心上求，对照挽之。"（同上）
