<!-- { "loadSidebar": true } -->
　　惠定宇撰《古文尚书考》，为作序，推许备至。以为"二十五篇之古文，非不依于义理，顾后儒之作虽精醇，不可以混淆圣籍。《扬子》《文中子》之拟经，皆谓之僭；况以伪乱真者！故欲尊古经，必辨后出者之伪；而欲辨后出者之伪，必据其前之真者而后可；此定宇之书所以高出于群言也！"
　　居恒讲求经世之务，所著《保甲论》，与安溪李光型《保甲说》并能剖析利病，见称于时。纂《吴江震泽二县志》，震泽故吴江之分邑也，于二志经纬分合各有法，可以为天下分邑修志者之式。其他尚有《尚书小疏》一卷，《春秋左传小疏》一卷，《果堂集》
　　十二卷。兼通医术，又为《气穴考略》《内经本论》，各若干卷。
　　卒年六十五。
　　○沈默
　　沈默，字兴之，号让斋，晚号遁叟老人，江苏泰州人。
　　早入州庠，举京兆试，而七上公车，春官不第。归而著书清芬堂中，寒暑不辍。晚年学益勤，清廷召修国史，檄至州，州牧举其事属默，默胪州中诸前辈及节烈流寓隐逸等，一一为之传。又虑国史不能悉载，遂家刻一书，名曰发幽录。其人物限于泰之一邑，又断自清初，凡分名臣、循吏、理学、文苑、忠臣、孝子、良将、隐逸、方伎、杂流、烈女、烈妇、学女十五类，得三十七人。韩公已刊入《海陵丛刻》第十八种。
　　○沈垚
　　沈垚，字效三，号子效，浙江乌程人。
　　道光甲午优贡生。英姿卓荦，言论出人意表。工骈体文，经史子集罔不溯流探源。于三礼最深。尤精舆地之学。《水经注》、《元和郡县志》，皆成诵，而融会贯通。大兴徐松见其所著《新疆私议》，叹曰："吾谪戍新疆，诸水道咸所目击，犹历数十年之久始知曲折；沈君闭户家居，独从故纸中搜得之，非具绝大识力，曷克臻此！"乃为之延誉公卿间。比贡入成均，侍郎姚元之延佐修国史地理志。复为编修徐宝善补辑《一统志新疆》数册，并撰《道光九域志》，大体粗具，书迄未成。松尝考《元史》西北地理，又欲注《魏书地形志》，并引垚为助。
　　先生生平笃于友谊，辈朋有过，必正言规劝；有善，则称道不置，相与敬而惮之。故人盛朝勋、纪庆曾卒，纵穷困，岁恒寄钱恤两家之孤，风义殊令人所罕见，在都六年，郁悒遘瘵疾殁。年仅四十三。
　　遗文仅杨氏《连筠簃丛书》刻其四卷，盖非全豹。邑人刘翰怡获睹全稿，裒为二十四卷；一至三为前集，首列《六镇释》，《新疆私议》；卷三为《漳北滱南诸水考》；四至六为后集，凡论序、书启、事略二卷，《西游纪金山以东释》一卷；七至廿三为外集，内《地道记》十卷--即《九域志》初稿--馀为《诗音考》、《梁书释官》、《后汉书注地名录》、《水经注地名释》、《校河南志》、《往西域小记》等残篇；二十四为别集，后附补遗一卷。其少作《台湾郑氏始末注》四卷，则收入凌氏《传经堂丛书》。
　　○盛世佐
　　盛世佐，字庸三，浙江秀水人。
　　乾隆戊辰进士，官龙里县知县。深于经学。尝裒辑先秦迄于近代说《仪礼》者一百九十七家，成《仪礼集编》十七卷。以朱子《通解》析诸篇之记分隶经文，嫌于经传混淆，为晦庵未定之稿；故斯编，经自为经，传自为传，一依郑氏之旧。于《士冠》《士相见》《丧服》诸篇传写错出者，则从蔡氏考定《武成》之例，别定次序附末，而不敢移易经文。凡编次众说，一以时代为序；二说略同，则录前而置后；后足以发前所未备，始兼录之；间有己见，更缀于诸儒之后，辨其异同，务归至当。其抉择之严，裁断之精，直欲与唐李氏《周易集解》、宋卫氏《礼记集说》相骖靳。又撮取大要，作《纲领》十二篇，列诸卷首，上自制作之本原，下逮授受源流、先儒评论得失，皆著之，俾读者有以考焉。
　　○施国祁
　　施国祁，字非熊，号北研，浙江乌程人。诸生。
　　嗜学，工诗古文，善填词，尤熟于完颜国故。以《金史》号称繁简得中，究其实，芜漏亦复不少，因拟补正之。遍览群书，有获辄加纪录，积二十馀年书成，名曰《金文详校》。推以卷帙繁重，乃列举条目，凡关于辨体裁、考事实、订字句，得其讹谬衍脱颠倒诸处，共二百馀事，别抄为《金源札记》二卷，又札一卷。复就全榭山与杭堇甫论《金史》之帖各为之答，以附于末。又出其绪馀，《为元遗山诗文集笺注》若干卷，《金源杂兴诗》一卷。
　　先生家极贫，少尝授经于外。中年忽学市隐，寓北浔，为人经理商业，设吉贝肆，中有小楼一，即颜曰"吉贝居"。所著书多属槁于是间。会不戒于火，著述悉付一炬。今所存者，大半出自记忆补缀，故现刊《详校》止十卷，盖非其初稿矣。卒年七十馀，无子。
　　○师范
　　师范（1751--1811），字端人，号荔扉，又号金华山樵。
　　少即博学，下笔千言立就。年二十一，以中本省乡试第二名入都，诸先达巨公虽咸叹为国士，卒不获遇。便挑补剑川学博。后以军功保授望江县知县。时值西南用兵，军事繁剧，州郡承应，恒惧不给，而先生以闲曹受当时知，委理州事，措施裕如，且出奇策济饷，一时赖之。及莅任，察奸靖匿，务除民害；复志在整饬风俗，敦礼节，兴学校。士有长者，誉之如恐不及，岁损数百金资书院诸生，而时考其学之进退，亲为讲论辨析，勤勤不倦。并搜刻望江先辈遗文，籍风后进。城内三十年未有通籍者，至是且相继登选。惜以疾去官，未尽展其才，士民哀之。
　　先生生平慷慨有大节，重然诺。自幼倜傥多能，凡有关民生国计者，莫不考求实用。尤熟于水利边防事宜，指陈古今，悉中利害。晚成《滇系》百卷，固为研究西南舆地所必不可少之书，更睠睠于表章遗逸，多足订补史乘，盖合亭林、梨洲两先生之才识为一，非徒推方志善本已也。馀诗文集尚若干卷。
　　○宋保
　　宋保，字定之，一字小城。宋绵初之子。
　　能世其家学。早岁游庠，食饩。入部，以廪贡生肄业成均。从学同里王侍御念孙之门，究心声音训诂，得经义会通，不囿于汉家门户。邵学士与桐、钱少詹晓征、孙观察季述诸老宿，皆深加契识。出作司训，叠权诸邑篆，学使多刮目相待，盖知名久也。
　　所著《谐声补逸》十四卷，刊入《鄦学丛书》。尚有《尔雅集注》、《京笔杂记》、《治河纪略》书，藏于家。
　　○宋绵初
　　宋绵初，字守端，号爮园，江苏高邮人。
　　为学勤敏，幼即蜚声《黉序》。学使彭文勤公元瑞、扬州安定书院主讲蒋士铨最知赏之。举乾隆丁酉拔贡，选教职，历任五河、清河诸县教谕，课士多有成。中年无意科名，博览经世书，凡所纂述，以赅洽著称。说经贯串古义，亦为当代经师推服。归筑书种堂训育子弟，以老疾卒。
　　著有《韩诗内传征》四卷，征引翔实，训故明详，深得西汉今文家法。《释服》二卷，自冕服深衣，下逮履舄之类，莫不原原本本曲加考订。其馀《困知录》、《是亦山房文集》、《爮园诗存》，遗稿均未刊。
　　○宋世荦
　　宋世荦，字卣勋，浙江临海人。
　　年十五，彭文勤公视学至台，拔补弟子员。时有神童之誉。乾隆戊申举人。考取咸安宫教习。在京文名藉甚，馆朱文正邸第，门下瑰玮之士咸与往来论交。七应礼部试，不售。教习期满，以知县用。南归，闭门授徒，考订经史，搜集乡邦文献，意洒如也。嘉庆甲戌，选陕西扶风，地当孔道，供应繁剧，悉裁陋规，不妄受一钱。长听讼，剖决如流。暇辄论文赋诗。既纂修县志，复校定《台州丛书》六种，以积劳去官。
　　著有《仪礼古今文疏证》二卷，《周礼故书疏证》六卷，《确山骈体文》四卷，《红杏轩诗抄》十六卷、续一卷，《兰行纪程》、《扶风杂咏》、《湋川诗征》各若干卷。又著《诂经文字古义通释》，王伯申称其"求古义以释古经，触类引伸，四通六辟，非熟于谐声假借之例不能"。惜与《台郡识小录》、《十六铜爵书屋金石文》、《愚得笔记》、《台诗三录》稿均未刊。道光中卒，年五十七。
　　○宋翔凤
　　宋翔凤（1776--1860），字虞廷，一字于庭，江苏长洲人。
　　少跳荡不乐举子业，嗜读古书，不得，则窃衣物以易，祖父夏楚之，不能禁也。母阳湖庄氏，为珍艺先生妹。尝随母归宁，因留常州，从舅父受业，遂得闻庄氏今文学之家法绪论。比长，更游段懋堂门，兼治东汉许、郑之学。嘉庚庚申举于乡，大挑投泰州州学正。丁艰服阕，改安徽旌德县训导。保知县，试吏湖南。用材干见知大府，历任剧邑。以州牧致仕。咸丰己未，重宴鹿鸣，加知府衔。卒年八十七。
　　生平淹贯群籍，尤长治经。珍艺尝谓："吾诸甥中刘申受可以为师，宋虞廷可以为友。"珍艺发明归藏之说，世多不能晓，先生则谓："归藏首坤，坤辟亥壬甲之所藏也，则六壬六甲之占皆本于归藏，惜仅存于术家耳。"故著《卦气解》一卷、《尚书略说》一卷，悉本师说也。复取《周易》经文文字异同之见于《说文》音义及群籍者，一一疏通而证明之，成《周易考异》一卷。条举今文二十八篇与伪书序百篇目暨马、郑本比较其有无，加论列干其后，成《尚书谱》一卷。以康成《论语注》虽久佚，而散见他书，尚存梗概，辑《论语郑注》十卷。以《论语》说曰子夏六十四人共撰仲尼微言，以当素王。微言者，性与天道之言也。惜自汉以来，诸家之说时合时离，未得画一，乃综核之，撰《论语纂言》。文繁未就，先别成《说又》十卷。以少习《孟子》，得转附朝儛之训，见许珍艺；至京师，王石臞闻其解"西丧地于秦七百里"，亦以为然；簿书余暇，遂取邠卿旧注补所不逮，成《孟子赵注补正》六卷。又以刘熙之学出于郑氏，如南河、牛山诸注，考其地形，并胜于赵，辑《孟子刘注》一卷。谓《大学》为《礼记》四十九篇之一，首尾完具，脉络贯通，无经传之可分，无缺亡之可补，成《大学古义说》二卷。谓小学义在通博，故《方言》《释名》等鲜获所宗，独《小雅》依循古文，罕见凌杂，成《小尔雅训纂》六卷。其余尚有《四书释地辨证》二卷，《尔雅释服》一卷，辑《五经要义》一卷、《五经通义》一卷，考证经史札记总裒为《过庭录》十六卷。兼工诗词，亦隽雅可诵。
　　○孙兰
　　孙兰，字滋九，一名御寇，江苏江都人。
