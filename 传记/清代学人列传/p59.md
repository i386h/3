<!-- { "loadSidebar": true } -->
　　徐元文（1634-1691），字公肃，号立斋。江苏昆山人。徐乾学之弟。
　　年十四，补诸生。顺治十一年，赐进土第一。康熙初元，江南奏销案起，坐罣误，谪銮仪卫经历，阅四年，事白，复原官。丁外艰，与两兄日居丧次，酌古礼行之。起复，补国史院修撰，迁秘书院侍读，典试陕西。九年，迁祭酒，充经筵讲官。累迁内阁学士，兼礼部侍郎。超拜左都御史。二十七年二月，公兄乾学自总宪迁大司寇，上难其代，久之不补；七月，复还公故官。兄弟相代为亚相，海内荣之。十二月，迁刑部尚书，甫旬日，调户部。二十八年，拜文华殿大学士。公既以廷议数与满大臣忤，屡招党讦，乃具疏力求去；上许原官致仕，即日辞朝。舟过临清，关吏大索，虽酱瓿之属皆发视，仅得图书数千卷，光禄馔金三百而已。皆啧啧叹清官不置。三十年七月，薨于里第，年五十有八。
　　公之在成均也，毅然以师道自任，疏请准顺治间例，令直省学臣选拔文行兼代之士，复乡试副榜额，并送监肄业。得旨下部著为令。复请广监生中式之额。并请永停纳栗一途，言其不可者有四，下所司，纳例自河工外得一切停止。莅学四年，端士习，正文体，条教大饬。充日讲起居住官时，圣祖诏公用历代通鉴与四书参讲。公与桐城张文端取《通鉴纲目》，择其事之关主德裨治理者，逐一进讲，博采先儒之论，以己意附之，旁推交通，一以仁义为本。及岁终，汇进讲议。公具疏尤以"心法"为谆谆。其责难陈善，多此类也。
　　康熙十八年，特召监修《明史》。学士充监修，非故事也，请辞，不许。因请购遗书，征遗献荐故给事中李清、主事黄宗羲及原任副使曹溶、主事江懋麟，布衣黄虞稷、诸生姜宸英、万言。部议不允，特旨从之。有诏召清等。宗羲、溶，并以老不至，而各上所著书，诏并付史馆。
　　公与兄健庵俱好士，延揽奖借如不及，累散于金，赴人之急，晚年官逾贵，常戚戚如有忧者。内行修洁，苞苴之使不及门。御家人严整，退食之暇，匡坐读书而已。待兄弟极友爱，然恒以道义相规切。历充《孝经衍义》、《政治训典》、《方略》、《一统志》总裁。《明史》稿未成，尝疏准《宋史》益、卫二王例，以福、唐、桂三王事迹载附传，其明末诸臣尽忠所事者，直书无隐。诏曰可。至乾隆初，《明史》告成，颇用其例云。著《含经堂集》若干卷。
　　○许桂林
　　许桂林，宇同叔，号月南，又号月岚。江苏海州人。与兄乔林、石华齐名。
　　由拔贡生举嘉庆丙子科江南乡试。旋丁内艰，以哀毁卒。年四十三。
　　君生平好学深思，至性纯粹，躬行践履，博综群书。体素弱，不耐劳。惟读书则精神焕发，故日以诂经为事。馀力兼娴六书九数。人以疑义就质，有问必答，霭然可亲。治诸经皆有发明，尤邃于《易》，撰《易确》二十卷。谓：说经当以经为主，与经合者为是，与经违者为非。乃取乾为主，而以全易皆乾所生。博观约守，于易义实有独见。复因《春秋》三传，治《穀梁》者恒少，成《穀梁传年月释例》一卷。折衷汉、宋，成《四书因论》二卷。于算术采集《宣夜》遗文，通之以西法，成《宣西通》三卷。读《数理精蕴》，撮其简要切于日用者，成《算牖》四卷。并先后刊行。他如《毛诗后笺》、《春秋左传地名考》、《步纬简明法》、《味无味斋文集》、骈体文、《壹籁词》等，尚三四十种，百馀卷。又通古音，曾为《许氏说音》以配洨长《说文》，惜并不传。唐陶山刺海州，延课其子，交谊甚笃。甘泉罗土琳从之游，后遂以畴人名世云。
　　○许瀚
　　许瀚，字印林，山东日照人。
　　幼博综经史及金石文字。年逾冠，入县学。道光乙酉，道州何文安公视学山左，奇其才，拔贡成均，次年入都，即寓何邸，得与公子绍基友，互相考订。治小学，尤深于声音训诂之原。至勘定宋元明旧籍，精审度不减顾涧薲、黄荛圃辇下知名士若张穆、苗夔、俞燮辈，皆昕夕过从，以学问相切劘。龚自珍素少许可，独推为北方学者第一。其见重于时如此。会核录重修字典，议叙得州同街。乙未，北闱乡试中式；五上着官不利。应聘主讲渔山书院，修辑《济宁州志》。复选投峄县教谕，旋丁忧去官。丙午，河帅潘芸阁侍郎延校史籍，因识丁晏、鲁一同、许梿，文字往还，契合无间。而商城杨铎宝卿交最挚。己酉，为山西杨氏校刊桂氏《说文义证》。时患偏痹，养疴里门，尚力疾从事。咸丰庚辛之际，太平军犯东境，越日照，所藏书籍碑版悉付劫灰。幸先期走避，获免于难。未几遂卒。
　　所著惟《攀古小庐文》数卷梓行。遗著一卷，刻入《滂喜斋丛书》，《韩诗外传勘误》则仅存遗稿。其致杨宝卿书谓；"古人造字，实由于音。近代若王氏父子及金坛段氏，略悟此义，惟未有专成一书者。欲治《说文》，宜从事声音之学。"又谓；"《说文》中所列重文，治之者咸不明其例。倘将《说又》所有重文勒为一编，亦发前人未发之蕴。"此亦可见其小学之一斑矣。
　　○许梿
　　许梿，号叔夏，字珊林，浙江海宁人。
　　生而绝慧，读书能推究民物。笃志经术，精治六书，尤喜研究律学。嘉庆二十四年举人。道光十三年成进士。选直隶知县，未赴。荐修国子监金石志，书成，改知州，得山东平度。始莅任，决狱捕盗类老吏。河漫州田，为开浚支渠，赋且大入。牧平度八年，邻封有疑狱，大府辄檄委往勘，无不结正或平反者。素留心检验尸伤损，订《洗冤录详义》，俾后之刑官奉为师法云。历官淮安、镇江、徐州知府，并著捍灾赈荒诸绩。升江苏粮储道。方改海运，散遣内河水手，部勒周密，无哗者。
　　顾虽吏事精敏，而日不废学。洞识古篆源流。攻《说文解字》，以为其一家之学也。寝馈久，罗致古今撰述，独推钮树玉、王筠为绝诣。纂《说文流笺》巨篇高数尺，未写定，寇乱散佚。别纂《识字略》，依韵戢孴，盖非初志。考定金石文字，手自钩抚。《古均阁宝刻录》行世亦不及十一。工篆隶，书势茂密，与弟楣齐名。兼通医术，博览群书，往往有所刊误校正。咸丰间，兵事大起，流寓转徙，书策沦失，所著不悉传，承学之士惜焉。卒年七十六。
　　○许宗彦
　　许宗彦（1768--1818），字积卿，又字周生，浙江德清人。
　　九岁能读经史，善属文。王昶爱其才，为作《积卿字说》。乾隆丙午举于乡。嘉庆己未成进士。是科得人最盛。朱珪尤器之，尝曰："经学则有张惠言，小学则有王引之，词章则有吴才鼎等，兼之者其许某乎！"释褐授兵部主事。
　　性至学。时父方伯公告养在籍，念侍奉无人，观政两月即假归。及两亲相继辞世，益无意进取，颜其室曰"止水"以见志。杜门著书垂二十年。卒年五十。著《止水斋诗文集》二十卷。
　　先生既濡染其乡梨洲、季野、西河、榭山、堇浦诸先生之泽，复与当世通儒名德若程易畴、钱晓征、段若膺、姚姬传辈游，上下议论，益湛深经术。为学务求六经大义，深观自汉以来二千年治乱得失，究古今儒道隆替，文章真伪，不屑屑校雠文字，辨析偏旁训诂，不惑于百家支离蔓衍迂疏寡效之言。盖殊持平于汉宋者。其辞有曰："所谓'下学而上达'者，'诗书执礼'则'下学'也，'知天命"则'上达'也。后之儒者，研穷心胜，而忽略庸近，是知有'上达'而不由于'下学'，必且虚无惝恍而无所归；考证训诂名物，不务高远，是知有'下学'不知有'上达'，其究琐屑散乱无所统纪。圣贤之学，不若是矣。"
　　考周五庙二祧，以为周制五庙之外，别有二祧，为迁庙之杀，以厚亲亲之仁。宗庙之外，别立祖宗，与禘郊同为重祭，以大尊尊之义。考文武二世室，以为周文武皆配于明堂太室，故有文武世室之号。均能发韦玄成、刘歆、郑康成、王肃所未能明。
　　说六书转注，以为从偏旁转相注。如示为部首，从示之偏旁，注为神祗等字，从神祗，注为祠祀祭祝等字，展转相注，皆同意为一类。戴东原指尔疋诂训为转注，而不知诂训出于后来，非制字时所豫定。段懋堂申戴说，又言尔疋等字多假借；而不知假借者，本无其字。今如初、哉、首、基之训，非本无首字，而假初、哉诸字以当之也。余若日月诸解，辨王晓庵之误。礼论治论各篇，稽古证今，通达治体。文虽不多，然率独具神识，未经人道云。
　　○薛传均
　　薛传均，字子韵，江苏甘泉人。县学生。
　　初工骈文，以肄业梅花书院，闻山长歙人洪梧讲论，自惭闻见浅陋，乃与刘文淇、包世荣等五人者相结，为本原之学。积三载，各聚书至五七千卷，交相假阅质难，遂博览群籍，强记精识，于十三经注疏及《资治通鉴》用力尤勤，反复至数十过。注疏本，手自校勘，发明毛、郑、贾、服之说，其魏晋诸儒不守师法者概置焉。读史则重在研究治乱得失；遗文琐事，亦复强记，而大端必数小学。就许君原书钩稽贯穿，洞其义而熟其辞。当时精许学者，称嘉定钱氏、金坛段氏。段氏徒众尤盛，独谓其时杂臆说，不若钱氏精审。终推究得失，而右钱氏。《潜研堂集》中有《说文答问》一卷，深明通转假借之义。乃博引经史以证之，成《说文答问疏证》六卷。又尝以《文选》中多古字，条举件系，疏通证明，成《文选古字通疏义》十二卷，草创未竟。文淇诸人为纂辑缮副，并集录其十三经本丹黄手勘之语，尚廿余卷。
　　家始裕，缘嗜读书，辄中落，而好读之志未尝少挫，每曰"富贵不敢期，但有暇读书则愿足矣。"既十赴省试报罢，生计日迫，乃就福建学使陈用光聘，见所著书，恨相见之晚。会随陈按临汀州，遘热疾，殁于试院，年四十有四耳。
　　○薛凤祥
　　薛凤祥（？-1680），字仪甫，山东淄川人。
