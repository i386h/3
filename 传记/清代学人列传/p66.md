<!-- { "loadSidebar": true } -->
　　先生博闻强记，嗜古成癖。储藏之富，当代罕俦。善考证，精鉴别。于地理目录金石之学特擅绝长，书法直逼汉魏。著述甚富。关于地理者，有：《禹贡本义》一卷，《汉书地理志补校》二卷，《三国郡县表补正》八卷，《隋书地理志考证》八卷，《古地理志辑本》三十二卷，《历代舆地沿革险要图》若干卷，《水经注疏》八十卷，又《要删》十二卷，补遗并《续补》六卷，《水经注图》八卷。关于目录者，有：《日本访书志》十六卷，《留真谱》初编十二卷、续编十二卷，《丛书举要》二十卷，《隋书经籍志补证》四卷，《唐宋类书引用书目》八卷。关于金石者，有：《三续寰宇访碑录》十六卷，《望堂金石》初二集若干卷，《寰宇贞石图》若干卷，《指法溯源》十八卷、续十八卷，《集帖目录》四十卷，《评碑记》二卷，《评帖记》二卷，《邻苏老人手书题跋》四卷，《手书墓志铭》四卷。其他关于经史诗文书法者，有：《重订说文古本考》四卷；《汉书二十四家古注辑存》十二卷，《补古今人表》四卷，《古诗辑存目录》十二卷，《补严氏古文存》二十卷，《书学迩言》一卷。尚有自撰杂文，曰《明晦轩稿》二卷，续稿十卷。惟《水经注疏》尤竭毕生之力。罗振玉推其纠正全、戴、赵三家之失，创获真谛，可与王、段之小学，李壬叔之算学，同为千古绝业云。
　　○姚际恒
　　姚际恒字立方，一字首源，安徽桐城人，浙江仁和籍。诸生。少折节读书，泛滥百家。西河作《山阴何氏藏书记》，毛会侯见之曰："何氏藏书有几，不及姚立方腹笥耳！"其所许所倾倒如此。既而尽弃词章之学，专事于经。年五十，曰："向平婚嫁毕而游五岳，予婚嫁毕而注九经。"遂屏绝人事，阅十四年而书成，名曰《九经通论》。又著《庸言录》若干卷，杂论经史理学诸子，末附《古今伪书考》，持论虽严，足以破惑，学者称之。所居海峰阁西窗面湖，储藏古籍善本及书画金石甚富，鉴赏每不爽分寸。惜《九经通论》遗稿散佚，止《尚书通论辨伪例》十卷，见朱竹垞《经义考》。其考驳伪古文当不在潜邱之下。《诗经通论》数称于方玉润《诗经原始》，专主废序，尤为言人所不敢言。余则杭大宗《续礼记集说》间引其《礼经通论》，他皆不可问矣。今存者惟《古今伪书考》二卷，分经史子三类，共七十种。又有真书间以伪者，凡八；有本非伪书，而后人妄托其名者，凡六；有两人共定一书，无从识其主名者，凡三；有未足定著书之人者，凡四。而近代不传，与夫琐细无裨之书，并弗录。其前人辨论精确可取，悉载于前，以期征信，而非逞臆，务使千百年来疑案昭昭然判黑白焉。大抵先生著书，力求创获，虽至惊世骇俗，在所不顾。徒恨《通论》暨《庸言录》之无从搜访也。此书外，尚有《好古堂书目》四卷，《书画记》二卷，收入丛书中。
　　○姚配中
　　姚配中，字仲虞，安徽旌德人。卒于道光二十四年十月，生于乾隆五十七年十一月（1792--1844）。
　　弱冠已博览经史，旁通百家言，而尤嗜《易》。既善张惠言《虞氏义》，因求李氏《集解》，研究群说，郑氏最优，苦其简略，意推之至形梦寐，成《周易参象》十四卷；又为论十篇，说其通义，附于编后；后又删说《通义》之十篇为三，移冠编首，题曰《周易姚氏学》。又以《月令》一编，实先王体天穷民之大经，其义一皆本于卦气，为《月令笺》三卷，继总其要为《月令说》一卷，复合之为《周易通》《论月令》二卷。又嗜琴，知传谱舛误者多，乃更正世所盛习者十数曲，又自制七曲，原数说声，上溯本始，为《琴学》二卷。又嗜书，为《书学拾遗》四千余言。又注《智果心成颂》，以传立书大幅执笔之法。家贫而守坚，学优而遇蹇，以廪膳生终。年五十有三。
　　○姚文田
　　姚文田（1758--1827），字秋农，浙江归安人。
　　乾隆癸酉由拔贡生领乡荐，召试，得内阁中书。嘉庆己未成进士，以一甲一名及第，授职修撰。充国史馆、唐文馆纂修，会试总裁一，广东等省正副考官四，广东等省学政三。累官祭酒，詹事，内阁学士，户、礼、兵诸部侍郎，左都御史，终礼部尚书。予谥文僖。享年七十。
　　公生平以文章经术结主知，尝谓："士或泥于古而戾于今，是迁儒之为也。"故其久督扰之任，宽州县之考，及急农桑、缓刑狱诸疏，当时多见施行。后善化贺氏复甄采以入《经世文编》。
　　数十年来，学人盛谈考据，率尊汉诋宋，公独持议称："三代以上，其道皆本尧舜，得孔、孟氏而明。三代以下，其道皆本孔、孟，得宋诸儒而传。五代以后，人道不至陵夷者，宋诸儒之力。至其所著之书，岂得无一误。惟文字小差，汉唐先儒亦多有之，未足以为诟病。"然公持己端方，居官清慎，虽本宋儒，而博览群书，精于攻核，则一取汉儒为法。既与严可均同撰《说文斠议》三十卷，《说文考异》三十卷；自著者尚有：《说文声系》三十卷，《古音谐》八卷，《四声易知录》四卷，均有裨于小学。其余《易原》一卷，《广陵事略》七卷，《邃雅堂学古录》七卷，《诗文集》十卷。兼通历算，有《春秋经传朔闰表》二卷。旁及天文、五行、杂占、医经，著书复若干种。
　　○叶昌炽
　　叶昌炽，字鞠裳，江苏长洲人。
　　为人简淡沉静，好稽考目录，辨别版本。光绪初，偕管礼耕、王颂蔚客常熟程氏，编校书录，所藏无不披览。继游幕羊城，吴愙斋适视学来粤，相与讨论金石文字，称莫逆。壬辰，成进士。入翰林。出潘文勤门，即馆于其家。于是凡滂喜斋宋椠元抄，又遍阅之。
　　每自恨家贫，不能多得异书。复叹自来藏书家节衣缩食，鸠集善本，曾不再传，遗书星散，有名姓翳如之感。因网罗前闻，捃摭轶事，成《藏书纪事诗》六卷，共二百余首。由宋迄清，贵如明、衡、徽诸藩，微如安麓邨、钱听默之属，悉载靡遗。盖著录中之别格也。
　　邠州城西有大佛寺，石室累累，皆唐宋元人题刻。壬寅，被命度陇，尽拓以归。排缵考订，成《邠石室录》三卷。
　　既游文勤所，遂获交福山王文敏公诸人，益研求碑版。久之，积至八千余通。更撰《语石》十卷，为后来考斯学者入门之资。举夫制作之名谊，标题之发凡，书学之升降，藏弆之源流，以逮抚拓装池琐闻雅故，分门别类，条理秩然，则又与《藏书纪事诗》异曲同工者焉。
　　清亡后，南归。乌程刘承干饶于资，好刻书，延缪艺风及先生佐其雠校，题跋尤出先生为多。
　　○叶奕苞
　　叶奕苞，字九来，江苏昆山人。
　　少师事葛芝、叶宏儒，务根柢之学。工待，善书法。康熙戊午，举博学鸿词，罢归，葺半茧园，与海内名流姜宸英、施闰章、陈维崧及同里归庄辈流连觞咏于其间，文采辉映一时。尝作《太甲改元》、《周公居东周诗》、《用周正辨》诸篇，皆穿穴经义，有裨学者。又偕盛符升等预修县志，未竣而邑今董正位罢官，平居悉心采访，别授志稿二十二卷，隶事必求其实，家世必详其源，为他志所不及。尤酷嗜金石，始得墨拓数十通，即思专为一书以绍述宋赵明诚氏之《金石录》。于是遍访考古家，征集日富，久之，成《金石录补》二十七卷，《续跋》七卷，所论多具独见。时钱竹汀、翁覃溪诸书未出，而搜罗广博，上起《峋嵝禹碑》讫宋《周处台记》，辨证精核，殊不在两家下。钱遵王《读书敏求记》谓"迥胜赵氏原本"，非过言也。末数卷复列考异、碑题、立碑处、存疑、杂记五门，足为后来取法。
　　○余萧客
　　余萧客（1732-1778），字仲林，别字古农，江苏吴县人。
　　生五岁，父客游不归，母颜教以四子书五经，夜则课《文选》及唐宋人诗古文。十五，通群经，即知理气空言，无补经术。思读汉唐注疏，家贫不能具，借之于书棚徐姓，匝月毕《左传疏》，徐大惊日："子奇人也！"赠以注疏全本暨《十七史》、《说文解字》、《玉篇》、《广韵》。于是闭户肄经史，益务博览。闻有异书，必假抄录。同邑朱奂，藏书甲吴中，延先生教读，馆于滋兰堂，因得悉窥四部之富。嗣又阅《道藏》于玄妙观，阅《释藏》于南禅寺。居恒手一编弗辍，日不足，复继之以夜；竟至目力亏损，不见一物，后虽治愈，然仅能读大字本而已。
　　初作《尔雅旧注疏》未就，先成《注雅别抄》八卷，专攻陆佃、罗愿，质诸惠松崖，惠谓："陆氏乃安石新学，罗亦非有宋大儒，均不必辨。子读书撰著，当务其大者远者。"先生闻之矍然，遂执贽受业称弟子，益自磨砺。念唐以前经说颇多缺遗，欲求补之，乃繙览训典，旁逮唐宋诸类书，有可采摘，即付之楮翰，岁月积久，篇帙略备；乃依经文诠次，其间多寡，亦微有准绳；辞采丰蔚，则掇其菁英；一二仅存，则随条备录，兼注所引书名卷第，以示不由臆撰。为《古经解钩沉》三十卷。凡《周易》二，《尚书》三，《毛诗》二，《周礼》一，《仪礼》二，《礼记》四，《左传》八，《公》《穀》《孝经》《论语》各一，《孟子》二，《尔雅》三；冠以诸儒姓氏著述，为《叙录》一卷。
　　方恪敏公观承督直隶，闻其名，延至保定，修《畿辅水利志》。间游京师，与朱笥河学士、纪文达公、胡文恪公相友善，咸称其深宁、亭林之间。缘目疾复作，举戴东原自代，遂南归，以经术教授乡里，闭目口授，生徒极盛。卒年四十有七。
　　并精选学，著有《文选纪闻》三十卷，《杂题》三十卷，《音义》八卷。《注雅别抄》悔少作未梓。《选音楼诗拾》若干卷，哀音微茫，得骚人之遗意焉。
　　○俞樾
　　俞樾（1821--1907），号曲园，浙江德清人。
　　幼有夙慧，九岁即戏为书，而自注其下。著述等身，实兆于此。
　　道光庚戌进士，改庶吉士。以复试诗有"落花春仍在"之句，为曾文正公所赏，散馆授编修。博物闳览，著称辇下。咸丰乙卯，放河南学政，因人言罢归。
