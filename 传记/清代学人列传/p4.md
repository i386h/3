<!-- { "loadSidebar": true } -->
　　子陈瑑，字聘侯，一字恬生。自幼濡染庭训。年十七而孤。忍饥诵经，为童子师以自给。抚三弟俱入邑庠。仲叔又早世，为存恤其子。长于书数之学，自署六九学人。邢春圃尚书，毛伯雨、张小浦两侍郎，先后视学江苏，拔君经学为通省冠，以国士目之。道光甲辰，徐辛庵侍郎典试江南，闱中搜索幽逸，所录皆绩学士。君与侍郎有旧。论者不以为私。居恒谓："学者通经，必先识字，不有《说文》，何以究《苍》《雅》之遗文，篆籀之微指。顾《说文》之存于今者，误盭脱落，窜入改易，许君原本，仅十之六七；惟所称诸经虽亦更传写迻录，而证以他书，汉儒之训诂，七十子之大义微言，往往而在。由文字以究声音，由声音以通故训，研经之津速，识字之指归也。"因作《说文引经考证》七卷，而附以《说文引经互异说》一卷。又取经传及近儒诸说，考据参证，辅韦昭之所不及，成《国语翼解》六卷。其他《春秋岁星算例》。《说文举例》若干卷，皆精深闳远，发前人所未发。卒年五十九。
　　○陈寿祺
　　陈寿祺（1771～1834），字恭甫，一字苇仁，号左海，晚自号隐屏山人。福建闽县人。
　　九岁遍群经，稍长，文惊老宿。修贽孟瓶庵。孟待以国士，语人曰："十年后，福建有通儒起，陈生是也。"嘉庆己未举进土，出朱珪、阮元门。在都下尽交当时名士。
　　更博闻强识，专为郑、许之学。以疏通经传，与同年张惠言、王引之并负重誉。散馆将改部，朱珪奏留特授编修。寻假归，阮元方抚浙，延主杭州敷文书院，兼课诂经精会。阮既校正《十三经》、《经籍纂诂》，仍思荟萃群经古义，成《经郛》一书，先生定义例十条上之：一曰探原本，二曰钩微言，三曰综大义，四曰备古礼，五曰存汉学，六曰证传注，七曰通互诠，八曰辨剿说，九曰正谬解，十曰广异文。规模宏远，惜未就而罢。
　　假满还朝，典试广东、河南，京察书上考。旋记名御史，充国史馆总纂。
　　遽丁父忧，奔丧归，悔其在都之非，服阕，念母老，遂不出。主讲泉州清源书院。修身励学，多士奋兴，一洗空疏之习。厘正祀位，从以乡贤八君子，匾曰"先觉祠"，为之记。
　　母殁后，主省城鳌峰书院者十一年。整肃课程，诸生初以为苦，久之悦服。倡义学，凡关桑梓利弊，辄冒嫌力陈大府，或撄其怒勿恤。以明漳浦黄石斋先生孤忠绝学，偕绅士呈请从祀圣庙；既礼部议可，又为校定全集，刊布之。闽省通志，旧本多误，移书制府孙文靖公，拟续修，即延任总纂。网罗六十年间文献，考订精核，方志称善本。书成而卒，年六十有四。
　　其解经，得两汉大义。必举一事，每有折衷。上溯伏生，下至郑、许，靡不通彻。所著有《五经异义疏证》三卷，《尚书大传定本》三卷，《洪范五行传辑本》三卷。咸较旧校为胜。《左海经辨》四卷，《左海文集》十卷，其精者多收入《学海堂经解》。《左海骈体文》二卷，《绛跗堂诗集》六卷，亦沈博绝丽，有六朝三唐风格。《东超儒林苑后传》二卷，则备史稿者也。又有《欧阳夏侯经说考》，《齐鲁韩诗说考》，《礼记郑读考》，《说文经诂两汉拾遗》，《遂初楼杂记》等。未竟，长子乔枞为补成之。
　　○陈玉树
　　陈玉树，字惕庵，后更名玉澍，江苏盐城人。
　　以优贡生中光绪戊子科举人，拣选知县。弱龄授章句，辄兀坐一室，据案凝思以为常，十年遂尽通经史大谊。父蔚林，以善治《毛诗》名，曾拟续王述曾《诗异字考》未就。于是上承先业，潜心搜讨，知三家字与毛异，毛与毛亦有异也；顾其中有今古之分、正假之别，或杂以讹俗，亦所不免。乃区别异同。考订雅俗，成《毛诗异文笺》十卷。
　　岁丙戌，肄业南菁书院，游定海黄儆李先生门，饫闻绪论，以治经不可不先通《尔雅》，释《尔雅》不可不创通谊例。研治三载，发明经文在上在下，文同训异，文异训同诸例。就犍为孙郭以下，至清儒邵、郝等注义，旁遮王氏《述闻》，俞氏《平议》，各有所遹遵，亦各有所匡正，成《尔雅释例》五卷。又以子夏在圣门传经最多，无子夏则几无汉儒之经学，而年系未详，作《卜子更年谱》二卷。继谓："通经不但止明训故，要求其涉于经世之用。"更渐读历史奥地掌故与夫百家之说。故其为文，驰辩博喻，取证前古，烂然溢目，与清初浙东之学相近。
　　自少时读书辨志，虽处贫贱困厄，而浩然之气不为之夺。慨士习之颓坏，著《教育刍言》三卷；叹民气之嚣张，著《民权释惑》二卷；防奸商之偷漏，著《米禁刍言》一卷。均能不畏强御，壹意孤行。晚应两广总督岑公聘，归病风痹，未几卒，年五十四。他所著诗文有《后乐堂三集》，共二十五卷，并纂候己志十卷。
　　○陈鱣
　　陈鱣，字仲鱼，号简庄，浙江海宁人。
　　嘉庆元年举孝廉方正。营别业于硖川之果园，在紫微山麓。购置宋雕元椠概近见罕见秘笈甚多。生平专心训诂之学。尝与钱竹汀、翁覃溪、段若膺诸先生游，研究经义，质疑问难以为乐。撰辑《论语古训》十卷、《六艺论》一卷。晚客吴门，闻黄荛圃百家一廛九经三传各藏异本，于是欣然定交，互携所储，往复易校，疏其异同，必使详确精审。暮年归隐紫微讲舍，手自抄撮，成《经籍践文》一卷；虽止寥寥十九篇，而其功不在岳倦翁考定经传沿革之下。
　　复长于史才，以宋李昉等建议，拟黜朱梁纪年，后唐既系赐姓，收之属籍，又有大勋劳于唐室，宜可继承唐之坠绪。石晋叛宗邦而附异族则削之。南唐为宪宗五代孙建王之玄孙，祀唐配天，不失旧物，尤当大书年号，以临万国。用戚光祖例，取南唐接后唐，而上溯天祐，至十九年中虚其统，成《续唐书》七十卷。凡为：本纪七，表四，志十，世家十三，后妃传二，宗室传二，诸臣传二十九，外国传一。其间十志，具存五代典章制度，足补薛、欧所缺。馀尚有《简庄疏记》十八卷，《陈仲鱼文集》八卷，《河庄诗抄》一卷，对策一卷。
　　○陈志襄
　　陈志襄，字陶思，号南村，江苏泰州人。
　　天性至孝，耻近虚名。五入南闱，两试京兆，攻苦早暮，遂得喘疾。于是徜徉泉石，构"南村小墅"，蒔花种竹，琴书自娱。四方闻人，多相问讯。诗歌每为选家构刻，雅弗屑也。生平尤究心诸史，念浩博不便后学，于是荟萃涑水考亭之精，罗列评解，州次部居，使无遗义，纂成一百一十五卷，名曰《纲鉴会通》。苏抚张公伯行见而好之，为之序以行世。韩公止石任安徽巡按使时，得之于皖，将付剞劂云。
　　○成孺
　　成孺（1816--1883），初名蓉镜，后更今名，字芙卿，一字心巢。江苏宝应人。猪生。
　　性至孝，父殁三日，哭气绝而后属者再。授经养母，母有所欲必百计致之。非省试及岁试无百里之游，三十后遂绝弃科举，不忍一日去母也。既受聘襄校金陵书局，则奉母居江宁。时年已逾五十，犹依依为孺子慕。识与不识，佥称为孝子焉。
　　君为学，不专一家，凡历算方舆典礼音声训故之属，旁及古文辞，靡不洞微穴幽；有所纂述，而折衷于程、朱。操履敦笃，耻为空言，一屏出主入奴之习。与门弟子论学，亦以"主敬穷理"为宗；又随其材器而牖之，不拘于一格。光绪庚辰，主讲长沙校经堂，为博文约礼两斋，世颇则之。交游多海内之望，然绝远声誉，见者不知为名儒也。卒年六十有八。
　　所著《禹贡班义述》二卷，《心巢文录》若干卷，均梓行。又以《班义述》详于考古，乃复拟撰《禹贡今地释》一书，首取今地释汉地，更取汉地证禹迹，期补前书之未备。又拟编《论语类释》，仅释义理等字，略如五礼通礼；一类之中，又分子目，采经子之文人之，惜竟无传。又著《大清学案》，粗具凡例，不遑编纂，惟宗派表有写定之稿耳。
　　○程恩泽
　　程恩泽（1785--1837），字云芬，号春海，安徽歙县人。
　　幼颖异，毁齿，经传皆成诵。乡先达曹文敏公、金辅之殿撰，咸目为伟器。少长，从凌仲子先生游，尽造其阃奥。嘉庆甲子，中乡榜。居京师，勤于学，天算地志六书训诂金石靡不精究。辛未，成进士，改庶吉士，散馆，授编修。累迁至侍讲学士，补国子监祭酒。以母忧归。服阕，仍值南书房。游历内阁学士，授工部右侍郎，转户部，充经筵讲官。迭任四川、广东主考，简贵州、湖南学政。一知贡举。卒于位。
　　公学识超于时俗，官贵州时，重刊岳珂五经以训士。奉诏刻《春秋左氏传》，与祁文恭公共议，推本贾、服，不专守杜氏一家之学。平日好士，说士技若已有。典试广东，闻曾钊名，必欲得之；钊久丁忧，不知也；榜发，大失望。于阮文达为再传弟子，文达复入阁，犹以暇时相讲习。
　　公尝念近人治算由九章以通四元，可谓发明绝学，而仪器则罕有传者；乃与里人郑复先有修复古仪器之约。又颇深究《开元占经》，谓道光十五年木火同度，当有火灾，人验其言而题之。
　　公著述多未成书，传者惟《国策地名考》二十卷。如谓"盟津在河北，非今孟津县，亦非古河阳县"，"蒲反非舜都，乃卫蒲邑，以尝入秦仍归，故谓之蒲反"诸条，皆确不可易。阮文达序其书，称："胡朏明《禹贡锥指》、全榭山《地理志稽疑》后，此其盛业矣！"盖非虚言云。遗集六卷，刊《粤雅堂丛书》中。
　　○程际盛
　　程际盛，字免若，号东冶，江苏长洲人。
　　乾隆庚子成进士，授内阁中书，累官至湖广道监察御史。由舍人游历兰台，奉职三十馀年，退食而归，惟以汲古穷经为务。
　　见三礼文字互异，诸儒各记所闻，不可强合，郑君或以今文易之，仍载古文古音，不轻改一字，以尊经典；乃手摘其要，区分三卷，曰《周礼古书考》，曰《仪礼古文今文考》，曰《礼记古训考》。其中钩稽推抉，自为证明，尤不务泛滥旁涉，极得治经之体。又撰《骈字分笺》二卷，《续方言补》二卷，《说文古语考》二卷，均裨益于小学。杂著有《清河偶抄》，《稻香楼集》。
　　○程廷祚
　　程廷祚，原名默，字启生，号绵庄，又自号青溪居士。生于康熙三十年，卒于乾隆三十二年（1691-1767），年七十七。
