<!-- { "loadSidebar": true } -->
　　自幼濡染家学，受经说数百万言于父及诸父，受《明史》纪传三百卷与夫列代史表数十种于季父及其从兄万言，而又讲性理于应嗣寅，考地理笺释于阎百诗，求汉隶源流于郑谷口。梨洲至鄞，立证人书院，复师之，论蕺山之学。其学益浩博无涯涘。以康熙癸未成进士，选庶吉士。散馆，授编修。充《字典》纂修馆，授编修，充《字典》纂修官。时方望溪适以《南山集》案牵连下诏狱，莫敢谋保释者，君独奋然送状西曹，遂出之，举朝高其义。典试山西，太原孙嘉淦从问学，一见即推指，卒成魁儒。又尝识杭世骏、全祖望于髻年，以为郑渔仲之流。世称其有人伦藻鉴。出督贵州学政，还朝，为忌者所中，有通州修城之役。既归家，资悉罄，遂卖所作隶书，得钱给朝夕。乃增补充宗《礼记集解》凡数万言；以《春秋》定、哀二公未毕，续纂数万言。又订从兄万言《尚书说》，辑成一编，以成万氏经学。又重修季野列代《纪年》暨贞一《明史举要》，以成万氏史学。乾隆初，举博学鸿词。已而，李侍郎绂再荐入三礼馆，并以老辞。著述传者，有《分隶偶存》二卷，收入四库。卒年八十三。
　　○万斯大
　　万斯大（1633--1683），字充宗，浙江鄞县人。悔庵先生第六子，万斯同之兄。
　　遭乱赤贫，惟藉授徒自给。师事黄梨洲，盖父执也。岁丁未，偕同学十数子执贽其门，因为讲经之会于甬上。一时胜友如云，质疑辨难，号称极盛，而于其间肄业尤勤。以一再试有司不合，抽身隐退，日沉酣颠倒六经之中，专长于《春秋》、《三礼》。其读书大旨，以为非通诸经不能通一经，非以经释经则无由悟传之失。治《春秋》有"专传"、"论世"、"属辞比事"、"原情定罪"诸义例。--"专传"者，经无事实，待传而明。《公》、《穀》、《左氏》互有异同，左氏亲承所见，事多详核，当以为主。"论世"者，春秋二百四十二年，世皆无道，孔子但据事直书，是非自别，初未尝以后起之匹夫，责以往之天子。"属辞比事"者，春秋一事必有本末，异事亦有同形：如"卫人杀州吁"、"卫人立晋"，此属辞而见为一人也。立晋则书卫人，主王子朝则书尹氏，此比事而见其有公私也。"原情定罪"者，如鲁桓公见杀于齐时，庄公尚幼，法无可施，故书"薨"书"丧"；至书葬，一似贼之已讨者；及庄公既长，则书"如齐"书"如莒"，庄于是不得辞其忘仇之责矣。
　　初纂诸家说，得二百四十二卷，癸丑毁于火；辛酉，海昌陈令延主其家，以经义相质，尚力能著书，较前更倍；癸亥七月，至"昭公"而疾作，临殁时犹惓惓"季武子立后"一事。凡苦心壹志如此。惜传者止《读春秋随笔》十卷，则编纂时间有独得，另为札记亦迄于"昭"；多以礼释者，用其所长，犹康成之用《礼》注《易》笺《诗》，视宋人凭理妄说，有霄壤之判焉。若其治三礼：于《仪礼》则有《商榷》三卷，于《礼记》则有《偶笺》三卷，于《周官》则有《辨非》二卷；类能取甲乙之证据，剖前人之聚讼；而总义则有《学礼质疑》二卷。梨洲称其《宗法》八篇为冠古绝今必传之作。他如：论郊曰："郊惟日至一礼，社谷不名郊。"论社曰："大社在北郊，主月王社在国中。"论禘曰："禘与祫一事，鲁禘不追所自出。"论祖宗曰："东周主文而宗武。"论泰坛明堂曰："仪礼方明坛即泰坛，即圜丘，其宫方三百步，上有明堂，日至郊天，即于方明坛。谓之方明，郊天主日也。季秋大享于明堂，明堂圜丘同在三百步内，非有两地。"论丧服曰："承重之丧，皆从夫服。"又曰；"庶子为其生母之党，服与適子为其母党服同。"悉皆发先儒所未发。
　　为人刚毅。见有不可者，辄形于色，而嗜义若饥渴然。张苍水死国难，弃骨荒郊，为醵金葬之南屏。居家兄弟怡怡，修辑谱牒成十卷，条理井如。杂文存《丁灾》、《甲阳草》各一卷，亦以说经为多。足微病，因自号"跛翁"云。卒年五十一。
　　○万斯同
　　万斯同（1638--1702），字季野，学者称石园先生。浙江鄞县人。
　　户部泰第八子。生而异敏，读书过目不忘。八岁在客座中背诵扬子《法言》，终篇不失一字。顾跅弛不驯，户部闭之空室中，先生窃视架上有明史料数十册，读之甚喜，数日而尽。又见经学诸书，皆尽之。既出，时时随诸兄后听其议论。会家课，先生欲豫焉，诸兄笑曰："汝何知？"先生曰；"观诸兄所为，易与耳！"因杂出经义目试作之，千言立就。伯兄大惊，持之泣，以告户部曰："几失吾弟！"户部亦愕然曰："儿失我子！"遵从黄梨洲游，为高第弟子，与闻蕺山刘氏之学。以慎独为主，以圣贤为必可及。时甬江有五经会，先生年最少，通疑义辄片言析之。尝守先儒戒，以为无益之书不必观，无益之文不必作。遂专意古学，博通诸史，尤熟于明代掌故。康熙戊午，诏征博学鸿词，巡道许鸿勋以先生荐，力辞兔。明年，修《明史》，相国徐元文延至京师。时史局中征士，例食七品俸，称纂修官。先生请以布衣参史局，不署衔，不支俸。许之。诸纂修以稿至，主者皆送先生覆审，览毕，谓侍者曰："取某书某卷某叶，有某事当补入，某事当参校。"如言取至，无爽者。徐公罢，继之者张玉书、陈延敬、王鸿绪，皆延请有加礼。明史稿五百卷，先生手定也。
　　先生病唐以后史官设局分修之失，尝曰："昔迁、固才既杰出，又承父学，故事信而言文。其后专家之学，才虽不逮，犹未至如官修者之杂乱也。官修之史，仓碎成于众人，不暇择其材之宜与事之习，是犹招市人而与谋室中之事也。吾辞史局而就总裁所者，惟恐众人分操割裂，使一代治乱贤奸之迹昧晦而不明耳。"又尝语方苞曰："史之难为久矣，非论其世，知其人，具见其表里，则吾以为信而人受其枉者多矣。吾少馆某氏，其家有列朝实录，吾默识暗涌，未敢有一言一事之遗也。长游四方，从故家求遗书，旁及郡志邑乘、杂家志传之文，莫不网罗参互，而要以实录为指归。盖实录者，直截其事与言而无所增饰者也。因其世以考其事，核其言而平心察之，则其人之本末，十得八九矣。然言之发，或有所由；事之端，或有所起；而其流，或有所激；则非他书不能具也。凡实录之难详者，我以他书证之；他书之诬且滥者，我以所得于实录者裁之。子盍就我所述，约以义法，而经纬其文，他日书成，曰'此四明万氏所草创也'，吾死不恨矣！"盖先生以遗民自居，而即任故国之史事以报故国。其至京师，特以群书有不能自致者，必资有力者以成之。其后，乾隆中大学士张廷玉等奉诏刊定《明史》，皆以史稿为本，而加增损焉。先生之志，于是为不负矣。
　　先生初至京师也，时议意其专长在史。及徐乾学居忧，请先生纂《读礼通考》，自国恤及家礼，十四经之笺疏，廿一史之志传，汉、唐、宋诸儒之文集说部无或遗者。又以其余为《丧礼辨疑》四卷、《庙制折衷》二卷。乃知先生故深于经。徐因请编成五礼之书二百余卷。当是时，京师耆彦云集，各以所长自见，而先生最暗淡。自王公以下争相从问古仪法，月再三会，听讲者尝数十人，录所闻共讲肄，莫不呼曰："万先生！"而先生与人往还自署只曰"布衣万斯同"，未尝有他称也。故督师之姻人方居要津，乞史馆于督师少宽假，先生屡数其罪以告之。有运饷官以弃运走道死，其孙以贿乞入死事列，先生斥之。父友冯侍郎跻仲诸子没入勋卫家，先生赎而归之。以康熙壬午卒于王尚书史局中，年六十。门人私谥曰"贞文"。
　　先生于前史体例，贯穿精熟，指陈得失，洞中肯綮。刘知几、郑樵不能及也。马、班史皆有表，而《后汉》、《三国》以下无之，刘知几谓无关得失，先生则曰："史之有表，所以通纪传之穷。有其人已入纪传而表之者，有未入而牵连以表之者，表立而后纪传之文可省。读史不读表，非深于史者也。"所著《补历代史表》六十卷，又《纪元汇考》四卷，《安季忠义录》十六卷，《南宋六陵遗事》一卷，《庚申君遗事》一卷，《河源考》二卷，《河渠考》十二卷，《儒林宗派》八倦，《石经考》二卷，《石经文考》二卷，《群书疑辨》十二卷，《书学汇编》二十二卷，《周正汇考》八卷，《历代宰辅汇考》八卷，《石园诗文集》二十卷，而《明史稿》及《读礼通考》别为书。
　　○汪绂
　　汪绂，又名烜，字灿人，号双池。安徽婺源人。
　　初能言，母江氏口授四子书五经，八岁悉成诵。自是读书禀母教，未尝从师。
　　母殁，闻父淹滞金陵，泣且往，劝父归。父曰："吾无家安归！"叱之返。归葬母后，无以自活，为景德镇画碗佣，且佣且读。旋教读于枫岭浦城。闻父卒，恸几绝，扶柩而归。
　　二十以后，著书十馀万言，旁及百氏九流，三十后尽烧之。自是凡有述作，息神庄坐，振笔直书，博极两汉六朝诸儒疏义，元元本本，而一以来五子之学为归。六经皆有成书，下遗乐律、天文。舆地、陈法、术数，无不究畅，卓然可传于世。所著《易经诠义》十五卷，《尚书诠义》十二卷，《诗经诠义》十五卷，《春秋集传》十六卷，《礼记章句》十卷，《或问》四卷，《参读礼志疑》二卷，《孝经章句》一卷，《乐经律吕通解》五卷，《乐经或问》三卷，《读阴符经》一卷，《读参同契》一卷，《读近思录》一卷，《读读书录》一，卷《先儒晤语》二卷，《山海经存》九卷，《理学逢原》十二卷，《诗韵析》六卷，《物诠》八卷，《芾略》四卷，《读困知记》一卷，《读问学录》一卷；《琴谱》一卷，《医林辑略探源》九卷，《戍笈谈兵》若干卷，《六壬数论》若干卷，《大风集》四卷，文集诗集各六卷。
　　先生著书博，而用功专，不求人知，而功愈严焉。盖其学体勘精密，贯彻内外，毫厘必析，由不欺以至于至诚，偶设一喻，能使盲者察、愚者明。先生殁后，门人余元遴刊其书，并上之督学朱筠，以应求名之诏，旋檄府建主祔祀紫阳书院。
　　○汪莱
　　汪莱，字孝婴，号衡斋，安徽歙县人。
　　其学实自得，不由师授。弱冠后，读书吴篈门外数年，苦心冥索，尽得中西之秘，亦未尝与吴中人士相接。嘉庆丁卯，举优贡生，赴京师朝考，大学士禄康荐修国史天文志，议叙以教官用，选石埭县学训导。癸酉，卒于官，年止四十六。
