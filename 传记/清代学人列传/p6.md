<!-- { "loadSidebar": true } -->
　　先生尝自述其著书之旨曰："古人之学贵精，后人之学贵博，故世益古则取舍益慎，世益晚则采择益淆。而文人学士又好议论古人是非，而不复考其事之虚实，不知虚实既明，则得失是非昭然不爽。故今为《考信录》，专以辨其虚实为先务。凡无从考证者，辄以不知置之，宁缺所疑，不敢妄言以惑世。若摘发古人之误，则必抉其致误之由，使经传之文不致终晦。"至其书之凡例，则见于《考古提要》中，其言曰："汉初传经，各有师承，传闻异词，不归于一，于战国处士说客之言，难于检核，流传既久，学者习熟见闻，不复考其所本，但以为汉儒近古，其言必有所本。近世诸儒，类多掇拾陈言，盛谈心性，以为道学，而于唐虞三代之事罕所究心；复参以禅学，自谓明心见性，反以经传为肤末；而向来所沿之误，遂莫复过问。而浅学之士，一语一言，必据秦汉之书；见有驳其失者，则攘臂而争，但殉其名，莫穷其实；故舛误乖剌，罔可诘穷。"又谓："凡人多所见则少所误，少所见则多所误。而凡人之情，好以己度人，以今度古，以不肖度圣贤；至于贫富贵贱，南北水陆，通都僻壤，亦莫不在相度；往往径庭悬隔，而其人终不自知，故以战国秦汉之人，言唐虞三代之事，有移甲为乙者，有以今度古者。加以战国之时，说客辩土往往借物以寓意，后世以虚言为实事，笃信不疑，故有古有是语未必有是事者，如《列女传》采漆室之女是也。亦有古有是语而相沿失其真解者，如以羲和日驭为御车之御是也。非惟秦汉之事多误也，即近代之书，述近代之事，其误者亦复甚多。举是以推，则古书所纪圣贤之事，其有年世不符者，均不可尽凭。又非惟汉儒多信战国策士寓言也，即前人所言，本系实事，而递传既久，因以致误。举是以推则古史既亡，若仅据传记，古人之受诬者岂可胜道？盖传记之文，有传闻异词而致误者，有记忆失真而致误者，有两人分言而不能悉符者，有数人递传而失其本意者，又有因传闻异传遂误而两载者。后人之书，又往往因前人小失，巧为曲全，互相附会，以致大谬于事理。学者不察其致误之由，遂信其说为固然，不敢少异，良可叹也！"又谓："二帝三王，去今甚远，言语不同，名物各别；且易竹而纸，易篆而隶，递相传写，岂能一一得其真？故汉人说经，多出于意度；汉代以后，兼从事于作伪，致帝王圣贤之行事为异说所诬淆；虽有聪明俊伟之才，亦俯首帖耳，莫敢异词。故辨异端于战国之时易，辨异端于两汉之世难，辨异端于唐宋之世尤难中之难。盖人之信伪也久矣，但震其名而不复察其是非。此考信所由难也。"复谓："经传之文，贤哲之语，亦往往过其实；学者惟当求其意旨所在，不必泥词而害意。况传虽美不可合于经，记虽美不可齐于经；后世废经而崇记，故古制杂乱不可考，本末颠倒，于斯而极。"--此皆阐前人所未发。
　　先生卒于嘉庆二十一年，年七十有七。弟子陈履和刻其遗书。日本人那珂通世复刊其遗书。
　　崔东壁（述）的《考信录》，虽非为辨伪而作，但他对于先秦的书，除《诗》《书》《易》《论语》外，几乎都怀疑，连《论语》也有一部分不相信。他的勇气真可佩服。此外诸家笔记文集中辨伪的著作不少，不能尽录。
　　○戴望
　　戴望（1837--1873），浙江德清人。周中孚甥。
　　周为诂经精舍名宿，君之学亦渊源于是。少倜傥有大志。补诸生，一赴秋试，遂弃举业。
　　好读先秦古书。初致力考据词章之学，继从陈硕甫、宋于庭游，通知西汉经师家法。性倔傲，门户之见，持之甚力。论学有不合，必反复辨难然后已。
　　尝本刘申受《述何》、于庭《发微》说，以《公羊》义释《论语》，谓："郑康成、何劭公皆注《论语》，而康成遗说今犹存佚相半；劭公为《公羊》大师，其本当依齐论，必多七十子相传大义，而孤文碎句，百不遗一，良可痛也。魏时，郑仲、何晏、包咸、王肃诸家作解，至梁皇侃附以江熙等说，为之义流，虽旧说略具，而诸家之说因此亡佚矣；遂使圣绪就湮，经义晦塞。"乃博稽众家，皆隐括《春秋》及五经义例，为书二十卷，凡三易稿始成。以于庭治《管子》，复成《管子校正》二十四卷。精博过洪氏颐煊。又先世藏颜习斋先生书，为李刚主所赠，读而好之；既求得两先生传状，始惊叹以为颜、李之学，周公孔子之学也；当旧学久衰，奋然欲追复三代教学成法，比于亲见圣人，何多让焉；借其湮没不彰，则条次言行及师承，作《颜氏学记》十卷。
　　是时，湘军甫克金陵，公卿慕儒术者，多伪托宋学以投时尚，博声誉。独君客游江南，其所讲肄，多与世违，辄落落寡合，竟以此弗克伸其志，常绘梦隐图见意。然顾留心兵农礼乐诸务，晓然于民生利病所在；慨民柄之不申，嫉国政之失平，每谓："舜禹有天下，咸与天下井之，未常以己意与其间。"更谓："毁生于造恶，誉生于造好，惟验以民言，斯好恶出于公。"其精理料言，迨一于《论语注》发其微焉。喜讲习斋、亭林遗书，以表潜阐幽为己任。于明儒书刊禁目者，只字残篇，珍若拱壁。尤留心明末纪载，拟辑《续明史》一书未就。借中道遽殒，年止三十有七。生平不作徒隶书，点画悉本小篆，见者目为江艮庭复生。并精校勘。于诗，工五言。所著有《谪麐堂集》若干卷。
　　○戴煦
　　戴煦，字鄂士，浙江钱塘人。文节公弟也。
　　补府学增广生员。绝意进取，援例贡成均。闻文节殉难，亦赴井死。年五十六。
　　幼即好畴人学，昼读夜布算，覃思有得，则起秉烛以记。少撰《九章重差图说》一卷，《匀股和较集成》一卷。又《四元玉鉴细草》若干卷，略同罗书，而图解明畅过之。中年愈精进，著《对数简法》二卷，续一卷，《外切密率》四卷，《假数测圜》二卷。复合四书付刊，总名曰：《求表捷术》。其他有《音分音义》二卷，《庄子内篇顺文》二卷，《陶渊明集注》十卷，《玄空秘旨》一卷。稿藏于家。
　　○戴震
　　戴震（1723～1777），宇东原，一字慎修，安徽休宁人。生于雍正元年十二月二十四日。
　　十岁乃能言，就傅读书，授《大学章句》至"右经一章"以下，问其塾师曰："此何以知其为'孔子之言而曾子述之'？又何以知其为'曾子之意而门人记之'？"师应之曰；"此先儒朱子所注云尔。"即问"朱子何时人？"曰："南宋。"又问：'孔子、曾子何时人？"曰："东周。"又问："宋去周几何时？"曰："几二千年矣。"又问："然则朱子何以知其然？"师无以应，大奇之。读《诗经》至《秦风?小戎篇》，即自绘小戎图，观者咸讶其详核。读书每一字必求其义。塾师略举传注训解之，意每不释然。师不胜其烦，授以许氏《说文解字》。先生大好之，学三年尽得其节目。性强记，十三经注疏皆尽举其辞，时年十六七耳。
　　先生家极贫，无以为业。年十八，随父客南丰，设塾于邵武，课童蒙自给。越二年乃归。乾隆十六年，补县生。师事江永；二十七年，江先生卒，先生是年举于乡，为之状其行实及著书数上之史馆。
　　先生自十七岁时即有志闻道，谓当先从事于字义制度名物以通六经之语言。考诸篆书，由《说文》以睹古圣人制作本始。更念《尔雅》为承学津筏，又殚心其书。旁推交勘，尽得古画古义古音声。有一字不准六书，一解不贯群经，即无稽者不信，不信者必反复参证而后即安。夫字书主于故训，韵书主于音声，二者恒相因；音声有不随故训而变者，则一音或数义；音声有随故训变者，则一字或数音。其例或义由声出，或声同义别，或声义各别。唯洞究其旨，凡异字异音绝不相通者，其误自能别之。庶释经论字，不至茫然失据也。自汉以来，转注之说失传；先生则谓指事、象形、谐声、会意四者为书之体，假借、转注二者为书之用。一字具数用者为假借：依于义以引伸，依于声而旁寄，假此以施于彼也。数字共一用者为转注：如初、哉、首、基之皆为始，即、吾、台、予之皆为我，其义转相为注也。《说文》于"考"字训之曰"老也"，于"老"字训之曰"考也"，即转相为注也。以《说文》证《说文》可不复致疑矣。自汉以来，古音寖微，学者于六书谐声之故，靡所从入。《广韵》东、冬、钟、江等，......凡共三十五韵有入声，外此如支、脂等......，二十二韵无入声。顾氏《古音表》反是。先生则谓有入无入之韵当两两相配，以入声为之枢纽。真以下十四韵与脂、微、齐、皆、灰五韵同入声，东以下四韵及阳以下八韵与支、之、住、吹、箫、宵、肴、豪、尤、侯、幽十一韵同入声。侵以下九韵之入声，则从《广韵》无与之配。鱼、虞、歌、戈、麻六韵，《广韵》无入声，今同以铎为入声，不与唐相配。而古音递转及六书谐声之故，皆可由此得之。此古人所未发也。其小学之书，有《声韵考》四卷，《声类表》十卷，《方言疏证》十三卷。
　　先生以算在六艺，古者以宾兴贤能，教习国子。《周髀》之书虽传于今，历家不能通其用。有"正北极"及"北极璇璣"之名，有"七衡""六间""冬至日当外衡，夏至日当内衡，春秋分当中衡"之规法。释《周髀》者数家，未解"北极璇璣"所指。先生以为"正北极"者，今之赤道极也，所谓"北极璇璣"者，分之黄道极也。赤道极为左旋之枢，黄道极为有旋之枢，自中土言之，皆在北方，故通曰北极。赤道极不动，黄道极每昼夜左旋环绕之而过一度，每一岁而周四游。故《周髀》谓赤道极曰正北极，而黄道极无其名，取诸测器之名命之。用是知唐虞时设璇璣环转于中，拟夫黄道极者也。此论匪惟得《周髀》之解，并以见古璇璣玉衡之遗制。曾自指点巧匠，制成其器，藏于孔继涵家；继涵又告命工仿造云。其测算之书，有《原象》四篇，《迎日推策记》一篇，《勾股割圜记》三篇，《续天文略》三卷，《策算》一卷。
