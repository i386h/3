<!-- { "loadSidebar": true } -->
　　此外著述，尚有《五经同异》三卷，《左传杜解补正》三卷，此外《九经误字》一卷，《五经考》一卷，《求古录》一卷，《韵补正》一卷，《二十一史年表》十卷，《历代宅京记》二十卷，《十九陵图志》六卷，《万岁山考》一卷，《昌平山水记》二卷，《岱岳记》八卷，《北平古今记》十卷，《建康古今记》十卷，《营平二州史事》六卷，《官田始未考》一卷，《京东考古录》一卷，《顾氏谱系考》一卷，《谲觚》一卷，《茀录》十五卷，《明季实录》一卷，《圣安皇地本纪》二卷，《救文格论》、《诗律蒙告》、《下学指南》各一卷，《当务书》六卷，《菰中随笔》三卷，《文集》六卷，《诗集》五卷。其书或存或佚今不具注。但观其目，可以见其影响于后此学术界者如何矣。要之，亭林在清学界之特别位置，一在开学风，排斥理气性命之玄谈，专从客观方面研察事务条理。二曰开治学方法，如勤搜资料，综合研究，如参验耳日闻见以求实证，如力戒雷同剿说。如虚心改订不护前失之类皆是。三曰开学术门类，如参证经训史迹，如讲求音韵，如说述地理，如研精金石之类皆是。独有生平最注意的经世致用之学，后来因政治环境所压迫，竟没有传人。他的精神，一直到晚清才渐渐复活。至于他的感化力所以能历久常新者，不徒在其学术之渊粹，而尤在其人格之崇峻。
　　○顾祖禹
　　顾祖禹（1631--1692），字景范，无锡人。
　　父柔谦，字刚中，精于史学，著《山居赘论》一书。先生少承家学，不事帖括，经史皆能背诵如流。为人沈敏有大略，廉介朴厚，不求名于时。好远游，足迹遍天下，无所遇，归而闭户著《读史方舆纪要》。首舆图，次历代州域形势，次直隶十三省封域山川险要，次川渎异同，以天文分野终焉，全书共一百三十卷。凡职方广舆诸书，承讹袭谬，皆一一驳正，悉据正史考订折衷之。于山川形势险要，古今用兵战守攻取成败得失之迹，皆有论证。虽荒僻幽仄之地，皆如目见而身履之。其论之最精者，谓："天下之形势，视乎建都；故边与腹无定所，有在此为要害，而彼为散地，在彼为散地，而此为要害者。"又谓："有根本之地，有起事之地。立本着必审天下之势，而起事常不择地。"先生为此书，年二十九始属稿，五十乃成，无一日中辍。自言："舟车所经，必览城郭，按山川，稽里道，问关津，以及商旅之子，征戍之夫，或与从容谈论，考核异同。"用力可谓勤矣！故读其书可以不出户牖而周知天下之形胜。为地理之学者莫之或先焉。魏叔子称其"深思远识在语言文字之外"，推为数千年绝无仅有之书，非虚誉也。咸丰时粤寇入吴之道，先生书已先言之，可不谓卓识哉！
　　○桂馥
　　桂馥（1736--1805），字冬卉，号未谷，山东曲阜人。
　　先世籍贵溪，明初以从征功世袭尼山卫百户，因家焉。少嗜学，于书无所不读，尤究心小学金石，工篆隶。乾隆戊子，用优行灵成均，得交翁阁学方纲，相与考订，所造益精。已而教习期满，补长山训导。病后生多空疏，与历城周永年置借书园，藏书万卷，并祠汉经师其中，贫士好学者辄贷与之。已酉，举于乡。越明岁，成进士，时年五十余矣。寻授云南永平县知县。永平故为滇边邑，卧阁以治，境宇帖然，政简刑清，遂得以暇自理经生业。
　　尝谓："士不通经，不足致用。训诂不明，不足以通经。"乃自诸生至通籍，四十年间，日取许氏《说文》与诸经之义相疏证，成《说文义证》五十卷。辗转推通，征引赅博，前之段若膺，后之王菉友，差相鼎足，均为许氏功臣。又绘祭酒以下，连二徐、张有吾、邱衍之属，作《说文统系图》。因题其室曰"十二篆师精舍"，盖毕生精力咸萃于是。
　　他著有《札璞》十卷，考据亦详赡明确，不让钱竹汀之《养新录》。复有《缪篆分韵》五卷，《晚学集》八卷，《诗集》四卷。兼娴刻印，世人比诸文三桥；然特末技，未足为先生重也。年七十，卒于官。
　　○桂文灿
　　桂文灿，字子白，广东南海人。
　　道光二十九年举人，拣选知县。同治中，献所著《经著丛书》，旋奉谕云："所呈诸书，考证笺注，均尚详明。《群经补证》一编，于近儒诸经说多所纠正，荟萃众家，确有依据，具见潜心研究之功。"丛书为；《易大义补》一卷，《禹贡川泽考》二卷，《毛诗释地》六卷，《诗笺礼注异义考》一卷，《周礼今释》六卷，《三疾评》三卷，《论语皇疏考证》十卷，《学经集证》四卷，《孝经集解》一卷，《孟子赵注考证》一卷，《群经补证》六卷，共十一卷。寻复应诏陈言，其荦荦大者"曰严甄别以清仕途，曰设幕职以重考成，曰分二途以励科甲，曰裁孱弱以节糜费，曰铸银钱以资利用。载诸朝报，天下传诵，并多见之施行。光绪九年，选授湖北郧县知县。履任后，无幕客，无家人，事无大小，皆躬亲之，以积劳卒于官。
　　岭南自嘉、道中阮文达设学海堂，经学日兴，人才彬彬辈出，而其后承学之士喜立门户。尊朱者轻郑，尊郑者薄朱，驯致有失本意。独文灿追述阮公遗言，谓："周公尚文，范之以礼；尼山论道，教之以孝。苟博文而不能约礼，明辨而不能笃行，非圣人之学也。郑君、朱子皆大儒，其行同，其学亦同。"因著《朱子述郑录》二卷，与《毛诗传假借考》一卷，《毛诗郑读考》一卷，《诗古今文注》二卷，《毛诗释地》六卷，《周礼通释》六卷，《春秋左传集注》一卷，《春秋列国疆域考》一卷，图一卷，《重辑江氏论语集解》二卷，《四书集注笺》四卷，《经学辑要》一卷，《经学博采录》十二卷，《群经舆地表》一卷，《说文部首句读》一卷，《子思子集解》一卷，《弟子职解诂》一卷，《四海记》一卷，《海国表》一卷，《海防要览》二卷，《掌故纪闻》二卷，《牧令刍言》二卷，《疑狱纪闻》一卷，《周髀算经考》一卷，奏疏四卷，《潜心堂文集》十二卷，稿均藏于家。又尝与修《广东图说》九十二卷，论者谓其所著书精湛处陈兰甫或不逮云。
　　○杭世骏
　　杭世骏（1696--1773），字大宗，别字堇甫，浙江仁和人。
　　少负异才，于学无所不贯。所藏书，拥榻积几，不下数万卷，沉潜其中，目睇手纂，几忘晨夕。举雍正甲辰乡试。受聘为福建同考官。乾隆元年，召试鸿词，授编修。校勘武英殿《十三经》《二十四史》，纂修《三礼义疏》。先生博闻强记，口如悬河。时方苞负重名，先生独侃侃与辨，方逊避之。有先达以经学相质，一览曰："某说见某书某集，拾唾何为？"学子有请益者，问其所业，以一经对，则以经诘之；复以一史对，则以史诘之，皆穷。乃曰；"某于西晋末十六国事差能详耳。"先生曰："汝知是时有慕容垂乎？垂长若干尺？得年几何？"其人惭沮去。以此颇丛忌嫉。改御史，条上四事，下吏议，寻放还。然高宗仍纳其言。
　　罢归，壮门奉母，自号秦亭老民。偕里中耆旧及方外友结南屏诗社。后迎驾湖上，赐复原官。卒年八十馀。
　　先生性简傲通脱，不事修饰；虽同辈时或遭其睥睨。然自谓；"吾经学不如吴东壁，史学不如全榭山，诗学不如厉樊榭。"则又谦退如此。然先生之学，实于史为精。既为《诸史然疑》、《史记考异》、《两汉书疏证》、《三国志补注》、《晋书补传赞》、《北史搴稂》诸书；晚年更思补纂《金史》。至特构"补史亭"，成书几百馀卷。
　　先生兼通礼学，有请复汉儒卢植从祀议。又议；当制服可以立师道，厉浇季。朋友不制服，防不肖者贡媚权势，贤者结怨流俗。时论皆以为治。在馆阁尝自《永乐大典》抄辑宋元来诸儒礼记说数百卷，以续宋卫正叔书。惟所著除《道古堂文集》四十八卷、《诗集》二十六卷外，仅《石经考异》二卷，《诸史然疑》一卷，《两汉蒙拾》二卷，《晋书补传赞》一卷，《文选课虚》四卷，《续方言》二卷，《榕城诗话》三卷，《三国志补注》六卷，《质疑》二卷，《词科掌录》若干卷，均刊行。《续礼记集说》若干卷，近始付梓于浙局。《金史补》残存五卷，藏江南图书馆。馀着《史汉北齐疏证》暨《历代艺文志》、《两浙经籍志》、《续经籍考》等遗稿，均不可得矣。
　　○郝懿行
　　郝懿行（1757--1825），字恂九，号兰皋，山东栖霞人。
　　嘉度己未进士，官户部主事。为人恂默谦退，呐若不出口；惟谈论经义，则喋喋忘倦。所居四壁萧然，处之晏如。浮沉郎署二十年，官情极淡，惟一肆力于著述。所著有《尔雅义疏》十九卷，用力最久，稿凡数易，垂殁而后成。谓："邵氏《正义》于声音训诂之原尚多壅阂，故鲜发明。"乃不惮繁词以阐发"字借声转"之义；且草木虫鱼多出实验，遂夐非邵氏所可及。其说《春秋》，主张经文直书其事，褒贬自见，非圣人意为增减，成《说略》十二卷、《春秋比》二卷。于《易》，有《易说》十二卷；于《书》，有《书说》二卷、《图书辑要》一卷；于《诗》，有《诗说》二卷，《诗经拾遗》二卷；于《礼》，有《郑氏礼记笺》四十九卷。又以《竹书纪年》《山海经》传习者稀，每为后人羼乱，为援引各籍，正名辨物，订其讹谬，作《山海经笺疏》十八卷、《竹书纪年校正》十四卷。又尝正《荀子》杨注之误，作《补注》二卷。乙未，养疴，辍《尔雅》业，别览晋宋史书，成《晋宋书故》一卷，补《宋书刑法食货二志》一卷，刺取《宋书》琐语若干卷，杂抄晋文若干卷。田居时，咨询野老，静观物态，作《燕子春秋》、《蜂衙小记》各一卷。而《纪海错》一卷，尤足补证《禹贡疏》。其余《证俗文》十九卷，《晒书堂诗文集》十七卷，笔记八卷。道光乙酉卒于官。
　　妻王氏名圆照，字瑞玉，亦博涉经史。先生卒后，辑其遗书，以求彰显于世。并撰《诗问》七卷，《列女传补注》，《列仙传校正》。是不可无传，故附著焉。
　　○何秋涛
　　何秋涛，字愿船，福建光泽人。
　　儿时能举天下府厅州县名，数其四境所至。道光癸卯举于乡，逾年成进士，授刑部主事。益广交游，博览传记，学乃大进。著《律心》一书，上自《吕刑》，下至当代律文，贯串一编。寿阳祁相国见而奇之。惜稿本为人所窃，竟不获传。
