<!-- { "loadSidebar": true } -->
　　父有声以九经教授乡里，与徐枋善，故先生少从枋游。幼即开敏，通群经章句。比长，复受业于汪尧峰，引为入室弟子。既冠，厄于贫，去学吏，迟顿试弁，孱徙而贾折阅。喟然曰："命可回平！"闭户十年读，乃成通儒。康熙己未，举鸿词科，丁忧，本与试。辛未，成进士，授翰林院庶吉士。嗣以不练习国书，改外，调直隶密云县知县。邑当出关孔道，值北征过境，军需旁午，致劳瘁卒于官。
　　著有《易传》二卷，《诗说》二卷，《春秋问》三卷，《三礼问》六卷。而说诗尤解人颐。博而不芜，辨而不诡于正。大旨谓："大小雅以音别，不以政别。"谓："正雅变雅，美刺杂陈，不必分'六月'以上为正，'六月'以下为变，'文王'以下为正，'民劳'以下为变。"谓："二南二十六篇皆疑为房中之乐，不必泥其所指何人。"谓；"周、召之分，郑笺误以为文王。"谓；"天子诸侯均得有颂，鲁颂非僭。"其言率有依据。
　　先生之论学也，曰："学有伪，有迂，有曲，有俗，有杂，有博，有醇，有通。贾逵傅会图谶，刘歆颠倒五经，是为伪。王夷甫谈黄老，房次律说春秋，是为迂。公孙希世用事，孔光与俗浮湛，非曲欤？朔皋持论不根，张王淫靡不急，非俗欤？夏侯破碎大道，贾山涉猎为儒，非杂欤？"如康成《辞训》质而繁，颖达《正义》详而冗，博矣，未醇也。扬雄覃思浑天，张衡候风地动，醇矣，未通也。贾长沙之匡建，刘中垒之忠精，魏元成之剀切帝心，陆敬舆之讥陈时病，其言足以救世，其道足以辅君，斯可谓之通矣。"盖所自任如此。综清一代谈汉儒之学者，推东吴惠氏三世，先生实其创始者，良不忝云。
　　○纪昀
　　纪昀（1724-1805），字晓岚，一字春帆，晚年自号石云，直隶献县人。
　　少而奇颖，读书过目不忘。夜坐暗室内，二目烁烁如电光，不烛而能见物。比知识渐开，光即敛矣。
　　年二十四，乾隆丁卯科解元。甲戌成进士。散馆授编修。己卯，，充山西乡试正考官。庚辰，充会试同考官。辛巳，京察以道府计名。壬午，充顺天乡试同考官，命提督福建学政。癸未，授侍读。明年，丁父优。服阕，充日讲起居注官，擢左庶子。戊子，授贵州都匀知府，以四品留任，晋侍读学士。前两淮盐运使卢见曾获罪，有旨籍其家，昀与卢为姻，漏言于见曾孙荫恩，革职逮问，戍乌鲁木齐。辛卯，召还，授编修。三十八年，擢侍读，命为四库全书馆总纂官。丙申，擢侍读学士，充文渊阁直阁事，日讲起居注官。丁酉，京察一等。已亥，擢詹事，旋晋内阁学士，总理中书科。壬寅，授兵部右侍郎，仍兼直阁事。改任不开缺，异数也。癸卯，转左侍郎。甲辰，充会试副考官。知武会设贡举。乙巳，晋左都御史。丙午，转礼部尚书，充经筵讲官。戊申，赐紫禁城骑马，充武会试正考官。壬子，畿辅水灾，奏请截留南漕万石，设十厂赈饥，全活无算。后为总宪者五，大宗伯者三。嘉庆元年丙辰，充会试正考官，转兵部尚书。己未，充武会试正考官。癸亥，六月，以八旬开秩，赍锡珍玩。乙丑，调礼部尚书，协办大学士，加太子太保，管国子监事。卒年八十二。予谥文达。
　　公于书无所不通，尤深汉《易》，力辟图书之谬。《四库全书提要》简明目录，皆出公手。大而经史子集，以及医卜词曲之类，其评论抉奥阐幽，词明理正，识力在王仲宝、阮孝绪之上，可谓通儒矣！胸怀坦率，性好滑稽，有陈亚之称。然骤闻其语，近于诙谐，过而思之，乃名言也。公一生精力萃于《提要》一书。又好为稗官小说，而懒于著书。少年间有撰述，今藏于家，是以世无传者。他所纂辑，如《热河志》，《历代职官表》，《河源纪略》，《八旗通志》，暨方略、会典、三通诸馆，咸总其事。
　　○江藩
　　江藩（1761-1830），字子屏，号郑堂，江苏甘泉人。
　　少授业于惠松崖、江叔沄、余古农。博综群经，尤熟于史事。性不喜唐宋文，每被酒，辄自言文无八家气，时目为狂生。作《河赋》数千言，典丽雄伟，可以上方郭景纯《江赋》，人争传录焉。尝蓄善本书万余卷，岁饥尽以易米。绘书巢图志，咸四方名宿题咏殆遍。撰《高宗诗集注》，由韩城王相国杰进呈，恩赏御制诗文集，复谕召对。值林爽文陷台湾，报至，遂辍。落魄而归。饥驱至粤，阮文达延修通志，书成，修脯累千金，随手挥霍略尽。凡以布衣而为掌故宗者，垂二十年。盖少为方闻士，且生于典籍之区；乾隆朝佐当道治四库七阁之事，于名公卿老师宿儒，毕上下齮龁，万闻千睹，因勒成《汉学师承记》八卷，使两汉儒林家法之承受，清代经学之源流，厘然可考。又成《宋学渊源记》三卷，分北学、南学、附记，共若干人。又取诸儒撰述之专精汉学者，仿唐陆氏《经典释文》传注姓氏之例，成《国朝经帅经义目录》一卷。义旨严正，文词茂美；虽间或失之颛固，然能甄择无泛爱。如陈启源说《诗》"西方美人"一言不善，即削其姓氏。而宋学所录，止穷檐苦行，摈南方浮华士。一命以上，才有政治声闻，亦斥不载。龚定庵谓其"窥气运之大源，孤神明以深往"，殆非过誉。
　　初年十八，撰《尔雅正字》，以《说文》为指归，《说文》所无之字，或考定古文，或旁通假借，不敢妄改。王光禄西庄见之，极叹赏。晚年，重加删定，成《尔雅小笺》五卷。纵不逮恂九之备，辨析形声，差愈于二云矣。
　　他著：《周易述补》一卷，申松崖之剩义；《乐悬考》二卷，可见古人制度；《隶经文》四卷，则说经文绪余也。别有《炳烛室杂文》一卷，《扁舟载酒词》二卷，均刊行。
　　○江声
　　江声（1721-1799），本字■〈鱼畺〉涛，后改叔沄，晚因性不谐俗，取艮背之义，自号艮庭。江苏吴县人。
　　少与其兄筠同学，不事帖括。幼读《尚书》，即怪古文与今文不类。比长，师事惠松岩，受《古文尚书考》，又读阎潜邱《尚书古文疏证》，因益专力于《书》。念唐贞观时为诸经正义者，自《诗》《礼》《公羊》外，皆取晋人后出之经，而汉儒专家师法反不传，松崖既作《周易述》，搜讨古学，于是亦撰《尚书集注音疏》，以存二十九篇，而别梅氏所上二十八篇之伪造。取书传所引《汤（征）[誓]》《泰誓》诸篇选文，按《书序》入录。又采《说文》经、子所引《书》古文本字，更正秦人隶书，及开元中改易古字之谬。辑郑康成注，并汉儒逸说，参以己见，为之疏。凡四易槁，积十余年，然后成书。共十二卷，附《补谊》九条，《识伪字》一条，《前后述外篇》一卷。
　　先生精治《说文》，病后世深求考老转注之义，至以篆迹泥之，著《六书说》一卷。谓："建类一首，即始一终亥五百四十部之首也。"时治小学者多以为允。孙渊如通之云："《尔雅》肇、祖、元、胎之属，始也，亦建类一首；肇、祖、元、胎皆为始，亦同类相受。《说义》此类甚多。推考老之训，如口部之咽、嗌也，走部之走、趋也，犹之考注老，老注考矣。其同在口部走部，即建类一首。"先生引为知言。独戴东原疑贯全部，则义太广，乃折之曰："若止考老为转注，不已隘乎！且谐声一义，不贯全部乎？"先生与东原以学相重，其和而不同如此。
　　先生生平不肯为俗字，尺牍书疏背依《说文》。至写《尚书》"瀍水"依《淮南》作"廛"；"汝乃是不"，依《尔雅》义作"孟"。人目为迂僻，辄不改也。每欲取经子古书，悉绳以《说文》，去其俗字，命曰'经史子字准绳'，未成。
　　先生内行甚修，对家属若宾客。惟色故和悦，而性耿介弗妄取。孙渊如以一缣赠，累书千言，却而后受之。嘉庆元年，诏举孝廉方正，苏抚费文属公首以先生荐，赐六品服。年七十八，卒于家。
　　所著传者，除《尚书集注音疏》及《六书说》外，有《论语竢质》三卷，《恒星说》一卷，《艮庭小慧》一卷。
　　○江永
　　江永（1681～1762），字慎修，安徽婺源人。
　　生六岁，读书日记数千言。尝见明邱氏《大学衍义补》征引《周礼》，爱之，求得其书，朝夕讽诵。自是遂研覃十三经注疏。凡古今制度又钟律声韵舆地，无不探赜索隐，测其本始；而于天文地理之术尤精。
　　年二十一，为县学生，三十四补廪膳生。四十一岁，成《礼经纲目》八十卷。五十五岁，偕乡人立义仓，贫者赖之。六十岁成《七政衍》、《金水二星发微》、《冬至权度》、《恒气注历辨》、《岁实消长辨》、《历学补论》、《中西合法拟草》七书各一卷。六十二岁，为岁贡生，成《近思录集注》十四卷。十月，江西学政金德瑛招为诸生校阅文字。六十九岁，成《四书典林》四十卷，又成《推步法解》五卷。七十六岁，成《乡党图考》十卷。七十七岁，成《律吕阐微》十一卷。七十八岁，成《春秋地理考实》四卷。七十九岁，成《古韵标准》六卷、《四声切韵表》四卷、《音学辨微》一卷。八十岁，成《周礼疑义举要》六卷、《礼记训义释言》六卷、《深衣考误》一卷、《读书随笔》若干卷。又明年而卒，距生于康熙二十年七月十七日，年八十有二。
　　先生之著《礼经纲目》也，以朱子晚年考定。《仪礼经传通解》，其书未成，黄氏杨氏续之，犹有阙漏；乃以大宗伯吉凶军宾嘉五礼为次，广摭博考，使三代礼仪之盛犁然可观。
　　先生之著七政诸书也，谓：岁实为历中纲领，日平行于黄道，是为恒气，故定气时刻多寡不同，而恒气恒岁实终古无增损，当以恒者为率。梅氏所言岁实消长恒气注历见歧未定也。
　　先生之著《律吕阐微》也，据《管子》五声徵羽宫商角之序，《吕氏春秋》称伶伦作律，先为黄钟之宫，次制十二筩别十二律，以正《淮南．天文训》及《汉书．历律志》之谬。
　　先生之著《古韵标准》三书也，谓：古韵之论，创于吴棫，而精于顾氏炎武。顾氏考古之功多，审音之功浅，由三百篇以正顾氏分十部之疏；且分平上去三声皆十三部，入声八部，为用韵之准。
　　先生之著《推步法解》也，谓：《钦定推步法》七篇，凡日月之躔离交食，五星之迟疾伏见，及恒六曜之行，皆具密法，而奥义难明。为探立法之意，详步算之方。并附《推步钤》一卷于后。
　　先生之著《深衣考误》也，谓：深衣之制，诸儒论者凡数十家，大率踵裳交解十二幅之讹，据《玉藻》言衽当旁，则非前后之正幅也。举郑君之注以正疏误，因为《深衣图考》。
