<!-- { "loadSidebar": true } -->
　　少贫困，佣书于外，夜归，灯下读书，儿女鸡犬环绕之，不顾。年三十七，始为县学生员。与兄康同年举乡试。道光二十四年，大挑一等，试用知县，分发广西，署河池州牧。例有馈礼于上官，独不馈，知府衔之。广西贼起，河池州居万山中，无城郭，先生伐木为栅，因山势联络，坚固可守。又使民十家为牌，民有从贼者，仿赵广汉銗筩法，使良民告奸民，十得六七。南丹土知州差役莫应和以事被拘，上官命先生鞫之，得实，将治其罪。时巡抚邹鸣鹤命民团绒，应和诉于府，谓出家财团练，而知州索贿。知府禀巡抚，巡抚奏之；既审其诬，犹回护前奏罚先生俸。贼攻桂林，巡抚命先生守城，宿堞旁数月。贼退，又命至梧州办盐事。遂告病归。甫至家，病卒。时咸丰五年五月，年五十七。
　　为人静朴和厚，经传贯洽，尤长于礼。自大挑后，志在吏治，常读诸史循吏传及兵书。又以世风衰坏，采古书名言为一编，曰《述古轩家训》，在梧州为贼所焚；其副本在番禺志书局，为夷寇所焚，遂无传焉。所著说经文，刻于《学海堂集》。又通算学，所著书，亦散失。
　　○胡秉虔
　　胡秉虔，字伯敬，号春乔，安徽绩溪人。
　　嘉庆乙未进士。由刑部主事改官甘肃云台县知县，升丹噶尔同知，卒于官。
　　君治经守汉儒家法，尤长于声音训诂之学。所著《说文管见》三卷：上卷为说文引经佚文佚句考，古青分部次第一字两句重文篆隶之变诸条。中卷专就各字疏通证明，并及假借义例。下卷为辨许氏序、徐氏系传、新拊十九字等。率有根柢，不务穿凿。《古韵论》三卷，上自染沈约《韵谱》，唐陆法言《切韵》、宋郑樵《七音略》，以逮近世陈李立、顾亭林、江、戴、段诸家，莫不穷源竟委，存其是而正其非。大都取之东原者为多。《卦本图考》一卷，以朱子谓"纵横曲直，反覆相生，无所不可"，未免启后世凭臆说经之渐。乃详考诸儒之说，案之于经，是者从之，用汉人此本某卦此卦本某例，故曰"卦本"。《尚书叙录》一卷，则取《书序》百篇一一加以疏解焉。凡四种，潘文勤尝刊入《滂喜斋丛书》。别撰《周易小识》八卷，《尚书小识》六卷，《论语小识》八卷，《毛诗序录》四卷，《汉西京博士考》二卷。《月令小识》、《四书释名》、《小学卮言》、《经义同斯录》、《槐南丽泽编》、《惜分斋丛录》、《对床夜话诗集》等又若干卷。止《博士考》与官张掖时采前明殉节诸臣事迹，辑《甘州成仁录》四卷，尚有传本。
　　○胡承珙
　　胡承珙（1776～1832），字景孟，号墨庄，安徽泾县人。
　　幼颖悟，十三即入邑庠。嘉庆六年辛酉，以拔贡中式江南乡试。乙丑，成进士，选翰林院庶吉士。散馆，授编修。寻迁御史，转给事中。数年中，陈奏甚多，如亏空弊端诸条陈，咸切中当时利病，每见施行。巳卯，授福建分巡延、建、邵道；上官廉其能，调署台湾兵备道。在台三岁，力行清庄弭盗之法，民番安肃。事无巨细，悉心综理，用是积劳成疾。乞假归，途不复出。卒于道光壬辰，年五十七。
　　先生自少工词章，通籍后，究心经术。遇有讲求实学者，率殷勤造访，引为同志。人或投以撰著，必细加考核，别其是非，不为虚文酬酢。解经多心得，不苟同前人。归里后，益专力著作，不预外事，住经恒至夜分，寒暑弗辍。凡成《毛诗后笺》三十卷，《仪礼古今文疏义》十七卷，《尔雅古义》二卷，《小尔雅义证》十三卷，《求是堂诗集》二卷，《奏摺》一卷，《文集》六卷，《骈体文》二卷。未成者有《公羊古义》，《礼记别义》。其中《尔雅古义》，补惠氏所未及，共数十条，与《小尔雅疏证》最先脱稿。《疏证》谓《小雅》虽为后人列入《孔丛》，未必多所窜乱，不得以伪《孔丛》而并伪之。取东原所疑四事，一一辨释，具载本书。《仪礼疏》创始于京曹，卒业于在闽渡台之后。每日公务馀暇，辄纂数事。于今古文发凡起例，以典籍流传，字多通假，与《周礼》故书、《礼记》他本、《论语》异读理无二致，莫不审定声义，务存折衷。
　　先生毕生精力所专注者，要在《毛诗后笺》一书。采集甚富，后之是者录之，非者辨之；而其最精者，在能于传文前后会出指归；又能于西汉以前古书反复寻考，贯通诗义，证明毛旨。盖以郑君后汉人，去毛公已远，其语言文字名物训诂，未免不获尽通，笺之于传，遂有申毛而不得毛意者，有异毛而不如毛义者，故从毛者十之八九，从郑者十之二三。此所由颜曰《毛笺》也。撰稿屡易，手自写定，至《鲁颂?泮水》而疾作。陈奂补之。
　　○胡承诺
　　胡承诺（1607-1681），字君信，号石庄，湖南石门人。
　　明崇祯间举于乡。入清，一谒选吏部，以老疾辞归。闭户六年，成《绎志》十九卷，六十一篇，凡二十余万言。所论悉原本道法，切近人情，考据古今，推准时会。自拟其书于徐幹《中论》、颜之推《家训》。天门尹李念慈原序称先生尚有《读书说》若干卷及《菊佳轩诗集》，今皆无传。
　　○胡从简
　　胡从简，字敬亭，四川新津人。湘绮弟子。少贫困，编屦得钱为活。年十九，始读书，刻苦自励。三十为邑庠生，肄业锦江书院，遍读藏书，遂通经训。张文襄督学蜀中试周礼社制考，拔第一。选为尊经书院上舍生。其为学，融贯礼经，《周礼》、《大小戴记》并注疏皆成诵。湘绮初至，试玄端冠端所用，群士多杂纂阮氏《经解》，独从简取证经记，曲折旁通，拔为斋长。后成进士，用知县，乞病归，家居治学，竟不复出。所著书有《礼经考》，《礼经释例》，《周礼句读》，《大戴礼记笺》，《读礼管窥》，累六百余万言，蔚若继曲台之后。恒以夜分就灯下纂录，五十而瞽。从子念祖传其学。
　　○胡匡衷
　　胡匡衷，安徽绩溪人。
　　岁贡生。绩学敦行，以孝友为乡里所重。于经义多所发明，不苟与先儒同异。
　　所著有《周易传义疑参》十二卷，析程、朱之异同，补程、朱之罅漏，大抵多采宋、元各家羽翼程、朱之说以相订正，而亦时出己见，于二书深有裨益。《礼经》著有《三礼札记》《周礼井田图考》、《井田出赋考》《仪礼释官》等书。其于井田多申郑义；而授田一事，以遂人所言，是乡遂制，大司徒是都鄙制，郑注自相违戾。作《畿内授田考实》一篇，列于卷首。积算特精密。其《释官》则以《周礼》《礼记》、《左传》、《国语》与《仪礼》相参证，论据精确，足补注疏所未及。又著有《左传翼服》、《论语古本证异》、《论语补笺》、《庄子集评》、《离骚集注》等书。其生平所作诗古文，别为一编，名《朴斋生集》。
　　年七十四卒。
　　○胡培翚
　　胡培翚（1782～1849），字载屏，一字竹村，匡衷孙。
　　嘉庆己卯进土，官内阁中书，转户都广东司主事。浮沉郎署，卒无知遇而拔擢之者。嗣为东南大吏延聘，先后主钟山、惜阴两书院。讲舍百数十人，造就咸因其材；江宁汪士铎，其首选弟子也。
　　为学渊源于先世，故于《礼经》独深。且皖中江、戴之遗风末混，治经一循家法。重之以博闻笃志，阅数十寒暑，成《仪礼正义》四十卷。上推周公、孔子、子夏垂教之旨，发明郑君、贾氏得失，旁遮鸿儒经生之所议，张皇幽渺，阐扬圣绪，微特非李敖所可比肩，即同时墨庄胡氏之《古今文疏义》亦难方驾；盖先生为墨庄作传，亦谓其功力在《毛诗疏义》，固不能及全疏之深造，已不啻言之矣。又于乃祖《释官》之外，别撰《燕寝考》三卷，亦所以扶翼《正义》。又有《研六室文抄》十卷，并多诂经之作云。
　　○胡世琦
　　胡世琦，字玉鐎，安徽泾县人。
　　少岸异，为文卓荦有奇致。弱冠举于乡。屡试春官不售，益闭户肆力经史。间出与当时通人游，如姚姬传、程易畴、洪稚存、段若膺诸先生，皆奉手受教。故其学欲从文字声音训诂以通其旨趣，不区章句义理而二之。嘉庆甲戌，中礼部试，改翰林院庶吉士。散馆，以知县用，得山东之费县。时公卿多器其材，为扼腕叹息。顾自喜曰；"是岂不足行吾学耶！"乃岁馀骤以事罢。后复历摄平原、即墨、沂水，寻补曹县。究缘负气不肯事上官，又勇于任事，犯同僚忌，复挂吏议失职，始浩然决意引退。归田后，亟思为政于家，捐金置产，赡其族属，排难解争，化其乡里。尝谓近日风气儇薄，冀求所以挽之者。卒年五十有五。
　　著《小尔雅疏证》，《三家诗辑》，惜未竟业。诗文各若干卷，藏于家。
　　○胡澍
　　胡澍（1825～1872），宇荄甫，一字甘伯，号石生。于培翚为族侄孙。
　　早有文誉。道光甲辰，以古学受知于督学季芝昌，补诸生。就试金陵，始得孙渊如、洪稚存著述，慨然向慕其为人。孙集中有《释人》一篇，乃博稽古训，为之疏通证明。嘉定朱右曾见而称之，益奋勉。咸丰己未举于乡。值粤乱，资产荡然，流离奔走无宁岁。既两上春官报罢，因捐升郎中，分发户部。京曹多暇，则日以著书为事，不妄与人酬酢。初从学溧阳缪武烈公梓，负笈杭州，仅交归安杨岘、会稽赵之谦、德清戴望。比居京师，独为潘伯寅侍郎所引重。侍郎《滂喜斋丛书》刊唐释湛然《辅行记》，其手辑也。
　　精声音训诂之学，尤笃嗜高邮王氏书。少作除《释人疏证》外，尚有《左传服氏注义》、《通俗文疏证》，俱毁于兵火。中年羸病，兼治医术，时具超悟。偶游都肆，获宋刻《内经》，遂取各本及唐以前古书，悉心校勘，仿王氏《读书杂志》例，作《素问校义》。说解精确，惜草例未就，遗稿只存一卷。又著《墨守编》、《正名录》，亦未成。
　　卒年四十有八。
　　○胡渭
　　胡渭（1633--1714），初名渭生，字朏明，一字东樵，浙江德清人。
　　先生年十二而孤，母沈携之避寇山谷间，虽遭颠沛，犹手一编不辍。十五，为县学生试高等，充增生。屡赴行省试不售，乃入太学。尝馆益都冯相国邸，会开博学鸿词科，相国欲以先生应，坚辞不肯就。群公避嫌，以相国子师，莫敢先发，及见荐牍无先生名，则又大惊。先生自是谢科举，专穷经义。
