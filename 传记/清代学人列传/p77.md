<!-- { "loadSidebar": true } -->
　　遗书几百卷，不能尽刻，止先刊序例，使读者可以寻绎。计：《尚书今古文考证》七卷，《周颂口义》三卷，《毛诗考证》四卷，《夏小正经传考释》十卷，《五经小学述》二卷，《历代载籍足征录》二卷，《弟子职集解》一卷，《汉铙歌句解》一卷，《石鼓然疑》一卷，《珍艺宦文抄》七卷，《诗抄》二卷，李兆洛序之，极推其"博而能敏"。其余《书序说义考注》二卷，《校尚书大传》三卷，《校逸周书》十卷，《毛诗授读》三十卷，《诗纪长编》一卷，《乐记广义》一卷，《左传补注》一卷，《穀梁考异》二卷，《辑郑氏箴膏肓起废疾发墨守》一卷，《五经疑义》一卷，《特牲馈食礼节记》一卷，《论语集解别记》一。卷，《明堂阴阳记》长编十卷，《古文甲乙篇》四卷，《甲乙篇偏旁条例》二十五卷，《说文古籀疏证》二十五卷，《说文谐声考》一卷，《说文转注》二十卷，《钟鼎彝器释文》一卷，《声字类苑》一卷，校正《列女传》凡首一卷，《史地决疑》五卷，《天官书补考》一卷，校定《孔子世家》一卷，《白虎通义考》一卷，目录一卷。尤以《古文甲乙篇》发明书契，通平归藏之义为最精。惜稿多未刊，存佚不可知矣。
　　○庄有可
　　庄有可，字大久，或字岱久。江苏武进人。郡庠生。
　　沈粹内朗，喜读书，无歧好。迨长，淡于名利，不以世故撄心，惟抱遗经，寝食与共。当其凝心冥求，耳目仅废，块然不复知有形骸，数十年如一日。两游京华，为侍讲孙公、大学士刘公所知，延校中秘，考核翔审，见者服其精博，自以为学问中粗迹也。
　　平居取诸经传研穷义礼，参考礼制，句栉字比，求其异同损益之故，使如轨辙之合，浩然无滞于心，然后合诸儒之书正其是非而自为之说。首撰《周官指掌》四卷，族祖方耕侍郎大加叹赏。
　　群经多有纂述，独于《春秋》功力为最挚。凡成《春秋注解》十六卷，《春秋字数义》一百四卷，《春秋天道义》九十四卷，《春秋人伦义》五十六卷，《春秋地理义》十六卷，《春秋物类义》六卷，《春秋字义本》四卷，《春秋小学》七卷，《春秋异文小学》一卷，《春秋地名考》二卷，《春秋人名考》二卷。其说谓："孔子作《春秋》，属之以词，系之以事，其迹也，非义也。若其义，则以字准数，以数集字，经之以天，纬之以地，而人物之伦类亦无不寓于其中。是故删《书》百篇，所以观政也；赞《易》十翼，所以穷理也；皆数也，皆与《春秋》相发挥而旁通者也。"又谓："《春秋》一字有一字之义，一句有一句之义，以至一时一年有一时一年之义。一公与数公分之合之，又莫不各有其义。浸及属辞比事，参伍错综，假借断章，千变万化，其义无穷，岂易以端倪测哉！然蔽以一言，则穷理尽性，达诸天道无不备矣。"阳湖左仲辅称以为"论甚奇，惜未能深究其说"。族兄葆琛于其《春秋小学》且有微辞。盖义由独创，与专尚考证，笃守家法者不同，宜乎难得解人也。
　　此外于《易》；有《周易集说》七卷，《易义条析》一卷，《卦序别臆》一卷，《周易原本订正》一卷，删辑《周易玩辞》二卷。于《书》：有《尚书经文集注》六卷，《尚书序说》二卷。于《诗》：有《毛诗说》五卷，《毛诗述蕴》四卷，《毛诗序说》一卷，《毛诗字义》五卷，《毛诗异闻》二卷。于《礼》：有《周官集说》十二卷，《考工记集说》一卷，《仪礼丧服经传分释图表》二卷，《礼记集说》四十九卷。于小学：有《各经传记小学》十卷，《传记不载说文余字》三卷，亦颇采宋元人说。
　　为人气穆以愉，不立崖岸。见客喜坦率，不作寒暄语。惟雅疏贵游，授读京师十年，刺不入公卿之门。季子诜男成士，官庶常，每报至，夷然若忘。或议其矫，殊未知曾不缘此为轻重。以功力猛进，故中年精气衰耗，心灼灼如焚，恒嚼黄连咽之。及子贵，迎养于署，犹晨夕手一编弗释。卒年七十九。

