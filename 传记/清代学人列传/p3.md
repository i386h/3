<!-- { "loadSidebar": true } -->
　　先生生平学业，以《毛诗》为最专家。所著《毛诗传疏》，三十卷，于先汉微言大义，靡不曲发其蕴；而名物训诂，复与《广雅疏证》相出入。初在京师，识胡承珙，知亦攻《毛诗》，与己同旨；意其研讨有年，于毛氏经传必为完书，故己所治诗，特编为义类。及胡卒，遗言以所撰《后笺》草本相属，始知胡书特条举传义，不为统释。乃有揉义类作疏之志。汪远孙趣之，遂创稿，迄六年而后定。自言"毕生思虑荟萃于兹"。更表明西汉诸儒说礼器制度，可补古经残缺同传异笺者数端，为《毛诗说》一卷。又准以古音，依四始为《毛诗音》四卷。明郑多本三家，与毛不同术，为《郑氏笺考征》一卷。更编《毛诗传义类》十九篇为一卷。又其少作有《诗语助义》三十卷，系江沅所点定者。顾其虽宗毛学，亦颇稽撰三家同异，而兼通礼经以分证《春秋穀梁》，为《穀梁逸礼》一卷。授弟子杨显，使畅其旨。凡弟子从游者，必授以《管子》《周礼》。别有《师友渊源记》若干卷，记所往来诸公及弟子学行甚具。与《郊禘或问》、《宋本集韵校勘记》若干卷，俱未刊。门下士若同郡管庆祺、马钊、费宝锷，浙西戴望，其尤著者也。
　　○陈黄中
　　陈黄中，字和叔，号东庄。江苏吴江人。陈景云之子。
　　乾隆初，应博学鸿词不遇，乃纵游，南临洞庭，登衡岳，东浮钱塘，入闽北，驰驱燕齐河岱间。学益精。受知于海宁陈相国，尝上书论用人理财养兵数大事，凿凿切利病。会有诏求骨鲠魁垒之士，陈欲以先生应，辞焉。初客湖南巡抚幕府，土苗或小警，巡抚欲兴师剿之，属缮奏草，和叔曰："此召乱也，抚而辑之其可。"弗听，和叔行。已而苗叛，用兵期年乃靖。卒年五十九，贫不能庀丧。其姻党以金赙，妻张氏固却之曰："奈何以贫故，伤夫子义！"遂鬵居以葬。所著有《宋史稿》一百七十卷，《新唐书刊误》三卷，《国朝谥法考》三卷，《殿阁部院年表》《督抚年表》各六卷，诗文集四卷。
　　○陈介祺
　　陈介祺，字寿卿，号簠斋，山东潍县人。
　　由进士授翰林院编修。家故饶于资，通籍后即绝意仕进。素嗜金石之学，收藏甲海内，筑簠斋以珍弆之，凡彝器至数百件。尤著者为"毛公鼎"，文几七百馀字，推天下金器之冠。三代陶器亦数百件，周印百数十事，汉魏印万馀，秦诏版十馀，魏造像数百区，从来赏鉴家所未有也！同时若潘文勤公，王文敏公，吴子苾阁学、清卿中丞、刘燕庭方伯、鲍子年舍人、李竹明太守，并皆不足方驾。而复于三代文字确有心得。其释"聃敦"，决为毛叔聃所作器，谓"文少于《书?武成》者，二百六十二字，于伐商事为略，而于受天改大命为详。至大之事，括以二十二言，七十六字；非师文王、周公之文，焉能至此。"又释"陈侯因资敦"，铭中有"孝孝武桓公龚载大谟，克成其谥"，谓即桓侯兼齐之记。又释"兮田盘""齐太公和陈猶"两区，诸篇考语，见古史古制，如数家珍。自昔谈金石者，仅见之作也！又大集李斯书，推为碑祖。盖亦有鉴于古籀之亡，今文之失，而概乎言之。观其与友人书有曰："有李斯而古篆亡，有中郎而古隶亡，有右军而书法亡。"可以知其意矣。惜著述罕觏，近始陆续景印簠斋育金录》八卷，《吉金文释》一卷，藏古册目并题记一卷，《十钟山房印举》若干卷，尺牍若干卷，固十不逮一云。
　　○陈景云
　　陈景云（1670--1747），字少章，江苏吴江人。
　　生而颖异，初就塾时，诸儿所课皆能背诵。年十七，汤文正公抚吴，试士拔置第一。夏从何义门游，益讲求通儒之学。穷究经史，昼夜无间，业遂大进。父丧服阕，补诸生。京兆不售，馆藩邸者三年，辞归，时年四十。以母老，绝意仕进。后藩邸再遣使敦促，漕帅赫公命淮安守造庐延请，悉坚谢弗赴。凡出处不苟如此。性至孝，居父母丧，每拗绝；岁时祭享，必涕泗沾衣。与人交，有始终，外和内刚。处境极贫，朝荠暮盐，晏如也。晚年名益高，迹益晦。盖视世固绝少可语，世亦鲜知之者。卒年七十八。弟子私谥曰"文道先生"。
　　其为学，如饥渴之于饮食，常日丹铅不去手，举经史四部书，从源及委，条贯井然。地理制度，考据尤详。下逮稗官小说，无不练览，而最深于史学。早岁，温公《通鉴》略能成诵。前明三百年事，谈之更仆弗倦，若身列其间，能剖决其毫芒得失者。为文章，简严有法度，著《读书纪闻》十二卷，《纲目订误》四卷，《两汉举正》五卷，《三国志举正》四卷，《韩集点勘》四卷，《柳集点勘》四卷，《文选举正》三卷，《通鉴胡注举正》二卷，《纪元考略》二卷，文集四卷，总曰；《文道十书》。其他应聘所修通志，暨少时帖括之文不与焉。
　　○陈立
　　陈立（1809--1869），字卓人，又字默斋，江苏句容人。
　　道光甲午中式。辛丑会试成进士。由庶吉士改刑部主事，累官云南曲靖府知府。会道梗不克之任，流转东归，所至宾礼。先后受事，皆刑名至重，悉处以详慎；而于丧服变除，宗法淆异，尤多能折衷使协律。少所受学，若梅植之、凌曙、刘文淇，均号名师。遂尽通许氏《说文》、公羊《春秋》、郑氏《礼》；旁及诗古文词。独于《公羊》用力犹深。以徐氏作疏，只知疏通字义，《公羊》微言大义，昧乎未闻。近儒孔氏通义，虽为汉学家专门之学，然三科九旨，语多立异，已非复邵公之家法矣。乃钩稽贯串，成《公羊义疏》七十六卷。又以《公羊》一书，多言礼制，而礼制之中，有周礼有殷礼，以孔子有"舍文从质"之说，故言礼多舍周而用殷。殷周典制既迥然不同，故欲治《公羊》必先治三礼。而《白虎通德论》实能集礼制之大成，且书中所列大抵皆《公羊》家言，而汉代个文古文之流别亦见于此书，诚可谓通全经之滥觞；乃别撰《白虎通疏证》十二卷，取古代典章制度一一疏通证明。其他有《说文谐声孳生述》《尔雅旧注》若干卷，并裒其说经杂文为《句读杂著》六卷。卒年六十一。
　　○陈启源
　　陈启源，字长发，江苏吴江人。诸生。
　　性严峻，不喜与外人接，惟嗜读书，晚岁研精经学，与朱愚庵同里交善。愚庵为《诗经通义》，恒就之商榷，深服其援据博洽。后乃自著《毛诗稽古编》三十卷，训佑一准《尔雅》，篇义一准《小序》，诠释经旨一准毛传，而以郑笺佐之，名物则取陆玑《鸟兽草木虫鱼疏》为主；题曰"毛诗"，明所宗也；曰"稽古"，明为唐以前专门之学也。所辨正者：朱子《集传》为多，欧阳文忠《本义》、吕东莱《读诗记》次之，严粲《诗缉》又次之；所掊击者：刘瑾《通释》最甚，辅广《童子问》居次，其余偶及，概从略焉。前二十四卷，依次论说，止标篇目，不载经文。其无所考辨，则并篇题不及。前人已有发明勿庸复述者亦然。后《总诂》五卷，分举要、考异、正字、辨物、数典、稽疑六目。末《附录》一卷，统论风雅颂之旨。阅时十有四载，凡三易稿始成。愚庵书犹参停今古之间，长发则专宗古义。故愚庵序谓："宣幽抉滞，劈肌中理，即考亭见之，亦当爽然心开，欣然颐解。"盖非过誉。虽其坚持汉学，不容一语出入，未免稍偏；而引据赅博，疏证详明，一一皆有本之谈。明代说经，专骋虚辨；清初，始变征实之学以挽颓波；古义彬彬，于斯为盛。此编盖及阎潜邱辨《古文尚书》同其首选。惟附录中"西方美人"捕鱼诸器数条，旁涉异教，致贻口实。要不能以微瑕弃贞璞也。馀别有《尚书辨略》二卷，《读书偶笔》二卷，遗稿未显于世。
　　○陈乔枞
　　陈乔枞（1809～1869），字朴园，一字树滋。
　　年十七，举于乡。七上春官不第，以大挑分江西，历宰分宜、戈阳、德化、南城诸县，著袁州、临江、抚州诸府。用经术饬吏治，居官有声。
　　尝独居深念，抚其先人遗著，辄慨然忆左海先生之遗训曰："吾生平疲于文字之役，纂述匆匆未尽就，尔好汉学，治经知师法，他日能成吾志，九原无憾矣！"乃力自奋勉，每当簿书之隙，紬绎旧闻，次第勒为定本。谓："凡古文《易》《书》《诗》《礼》《论语》《孝经》所以传，悉由今文为之先驱，今文所无辄废。如《书》有欧阳、大小夏侯，《诗》有齐、鲁、韩，各守师法，苟能得其单辞片义以寻千百年不传之绪，则今文之维持圣经于不坠者实非浅鲜。"撰《今文尚书经说考》三十四卷，《欧阳夏侯遗说考》一卷，《鲁诗遗说考》六卷，《齐诗遗说考》四卷，《韩诗遗说考》五卷，《鲁齐韩毛四家诗异文考》五卷。又谓："齐《诗》之学，宗旨曰：'四始'、'五际'、'六情'皆以明阴阳终始之理，考人事盛衰得失之原；顾先亡，最为寡证，独翼奉传其百一，且其说多出《诗纬》。察躔象，推历数，征休咎，盖齐《诗》所本也。《诗纬》亡，则齐《诗》遂为绝学矣。"撰《齐诗翼氏学疏证》二卷、《诗纬集证》四卷。又谓："《礼记》四十九篇，本出孔壁，及河间献王所得，皆古文。其后礼家传授变为今文，师承各出，传写日繁。郑所改读，略有四例。而一孔之士乃以为郑好改字，非也。"撰《礼记郑读考》六卷，复推其义撰《毛诗郑笺改字说》一卷。别撰《礼堂经说》二卷，则杂说群经者也。
　　凡所论列，一时名公硕彦莫不钦服。阮文达公称为"析前人所未析。"汤文瑞公以为"见博而思精"。《尚书说》最后成，已值宿学渐芜，微言衰落，而曾文正睹其书，独许其可传。
　　年六十一，卒于抚州官舍。身后萧然，只书籍刻版百有馀箧而已。
　　○陈诗庭、陈瑑
　　陈诗庭，字令华，一字莲夫，号妙士，江苏嘉定人。
　　嘉庆己未进士。性笃实，精研六书，得汉儒家法。以学行著于时。为钱竹汀先生入室弟子。尝著《说文声义》八卷，《读书证疑》二十八卷，多阐发潜研未竟之绪。尚有《深柳居诗文集》六卷。卒年四十七。
