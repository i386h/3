<!-- { "loadSidebar": true } -->
　　先世本歙人，迁江宁。少好学，十三经、二十二史、诸子百家书无不读。年十四，作《松赋》七千余言，惊其长老。弟嗣章字南耕，深于史。先生独好治经，而于天文、舆地、食货、河渠、兵农、礼乐之事，皆能竟委探源。性端静迂缓，人见之如临高山，气为肃。弱冠补诸生，乡试辄不利。乾隆丙辰，召试鸿词科，有要人慕其名，欲令出门下，属密友道意曰："主我，试必入选。"先生正色拒之，竟不用。自此不复应乡举，惟闭户穷经而已。
　　自王辅嗣注《易》，尽扫图纬之说，宋元儒尊希夷河洛图书及变互卦气之说，又或拘执爻位阴阳乘承比应之体，《易》学转晦；先生乃著《易通》及《大易择言》三十卷。晚年作《彖爻求是说》六卷，自成一家言。
　　少时见毛奇龄《古文尚书冤词》袒护梅氏书，乃为《古文尚书冤冤词》以攻之。又著《晚书订疑》，推拓其说。别成《尚书通议》三十卷，《青溪诗说》二十卷，《鲁论说》四卷，《春秋识小录》三卷，《礼说》二卷。其于古今笺疏家钩贯融会，如素所蓄物，取而别其精粗良楛以进退位置之，领以神悟，发前人未发之覆；徐而按之，于理窾无纤悉违也。同时方望溪、钟励暇皆盛推之。
　　乾隆十六年，诏举经明行修之士，先生被荐入都，复报罢。自以家近青溪，其出处与刘巘兄弟相类，乃自号青溪居士云。
　　所著经学外，有诗文各三十卷。尝言："墨守家学已非，墨守汉学者尤非，孟子不云'深造之以道欲其自得之'乎？"又曰："宋人毁孙复疏经，多背先儒；夫不救先儒之非，何以为孙复？"其持论大旨若此。
　　○程瑶田
　　程瑶田（1725～1814），字易田，又字易畴，安徽歙县人。
　　少入塾，先生曰："盍言尔志！"曰："无志。穷达由天命。穷为匹夫，不得曰非吾志而却之也；达为卿相，不得曰吾志不及此而逃之也。"坐者起曰："是圣贤之志也！"则曰："读书不当师圣贤耶！"顾质鲁，读书百遍或不能成诵；然好深沉之思。比长，与戴震、金榜俱学于江永，学乃大进。平居鸡鸣即起，然镫达旦，夜分就寝，数十年如一日。
　　补诸生。郑虎文掌教紫阳书院，甚重之。九应乡试，至乾隆庚寅恩科始中式。大挑二等，选嘉定县教谕，年已六十有四。廉洁自持，以身率教。寻乞病归，钱竹汀、王西庄并作诗送之，推许备至。嘉庆元年，举孝廉方正。卒年九十。
　　先生自少迄老，笃志著述。其学长于涵泳经文，得其真解，不屑屑依傍传注。所撰《通艺录》十九种、《附录》七种，凡义理。训诂、制度、名物、声律、象数，无所不赅。而尤精者：《仪礼?丧服缌麻章》未"长殇中殇降一等"四句，郑氏以为传文；《不杖期》章"惟子不报"传文，"公妾以及士妾为其父母"传文，郑氏以为失误；《大功》章"大夫之妾为君之庶子，女子子嫁者未嫁者为世父母叔父母姑姊妹"，旧读以大夫之妾为建首，下二为字皆贯之，郑氏谓女子别起贯下，斥传文为不辞。皆一一援据经史，疏通证明，以规郑氏之失，成《仪礼丧服足征记》。《考工记》诸言磐句磐折，郑君度直矩解之，致与前后经文不合。则谓："磐折不明，由于倨句不明；欲明倨句，先辨倨字。矩有直者有曲者，倨句之云，折其直矩而为曲短也。又曰：车人为耒曰倨句磬折，韗人为皋陶曰倨句磬折，匠人行莫水曰磬折者，以参伍此三磬折，不见倨句之度者，同乎磬氏之倨句，一矩有半为磬折也。"成《磬折古义》。自来言九谷者，梁稷不分。乃据《说文》"禾，嘉谷也。粟，嘉谷实也。米，粟实也，粱，米名也。稷，齐也，五谷之长。"证粱即今之小米连稿者，曰；"禾实曰粟，粟实曰米，米曰粱。此谷古人贵之，故曰嘉谷。即今之高粱。其种最先，放曰五谷之长。"成《九谷考》。以扬州三江只一江，班固《地理志》三见扬州川者是，志职方之其川三江非。说《禹贡》主那康成，正郦氏《水经注》之讹，成《禹贡三江考》。考匠人为沟洫之制，谓："溝，冓也，纵横之说也。名之曰溝，所以象其形，象形曰溝，会意曰洫，洫字从血，以洫承溝，是血脉之流通也。浍，会也。会上众水，以达于川，初分终合，所以尽水之性情而不使有泛滥之害也。"成《溝洫疆理小记》。其馀为《宗法小记》，《释宫小记》，《考工创物小记》、《水地小记》，《数度小记》，《声律小记》，《解字小记》，《释草释虫小记》，《论学外篇》等，亦均根柢经传，辩论详确。晚既失明，尚口授《琴音记续编》使其孙写定。旁及诗歌书法，无一不精。别有《让堂诗抄》十八卷，藏于家。
　　○褚寅亮
　　褚寅亮，宁搢升，一字鹤侣，江苏长洲人。
　　乾隆辛未，高宗南巡，召试举人，授内阁中书，官至刑部员外郎，与钱竹汀为同年友。于经学最深，持论最平。尤精治礼，笃好不倦。从事礼经者几三十年，乃确然知郑义之必可从，元敖君善之说之无可据。尝谓："宋人说经，每好标新立异，弁髦古注。惟《仪礼》一书为朴学，空谈义理者不能措辞。而晦庵、勉斋又崇信之，故郑氏之学未为异义所泊。至君善虽云采先儒之言，其实自注疏而外皆自逞私臆，专攻高密。学者苦注疏之难读，而喜其平易，乃盛行于世。盖其宗旨不在解经，殊有意与康成为难；特巧于立言，含而不露，若无心于排击者，是以入耳彀中且不悟。至干说有不通，甚或改窜经文、曲就其义，不几于无忌惮乎！"乃著《仪礼管见》三卷，贯串全经，疏通证明，虽好辨者亦莫能致其喙。
　　并精天文历算，长勾股和较诸法。作《勾股广问》三卷。钱竹汀撰《三统术衍》，为校正刊本误字，钱服其精审。
　　早年习《公羊》何氏之学，成《公羊释例》三十篇。谓："三传仅《公羊》为汉学。孔子作《春秋》，本为后王制作。訾议《公羊》者，实违经旨。"又因何邵公言，"礼有殷制，有时王之制"，与周礼不同，成《周礼公羊异义》二卷。复有《十三经笔记》十卷，《诸史笔记》八倦，《诸子笔记》二卷，《名家文集笔记》七卷。
　　乙未，以病告归，卒于家。

　　○崔述
　　崔述（1740-1816），字武承，号东壁，直隶大名人，乾隆举人，历官知县等。清朝著名的辨伪学者。著作由门人陈履和汇刻为《东壁遗书》，内以《考信录》三十二卷最令学者注目。
　　父元森，治朱子之学。先生幼承父学，父语之曰："尔知吾名汝之故乎？吾素有志于明道经世，欲尔述吾志耳！"年十四，即泛览群书，里人惊为奇才。时漳决城环，转徙流连，衣敝粮罄，诵读不辍。乾隆壬午举于乡，嘉庆初，选授福建罗源县知县。武弁多藉海寇邀功，诬商船为盗，先生屡平反之；于是奸徒控其擅释巨盗；台使者故知先生，得免议。旋调署上杭县，县饶关税，宦闽者视为利薮，先生则以关税所余数千金，解充缉盗公费，日食蔬饮粥。继复反任罗源，邑人迎者万余人；乃革弊俗，修文庙，课堵土讲学，日昃不遑。嘉庆六年，老病乞休。既归。往来河北，以著述自娱。
　　先生之学，考据详明如汉儒，而未尝墨守旧说而不求其心之安；辨析精微如宋儒，而未尝空谈虚理而不核乎事之实。其所著书有《考古提要》二卷，《上古考信录》二卷，《唐虞考信录》四卷，《夏商考信录》各二卷，《丰镐考信录》八卷，《别录》三卷，《洙泗考信录》四卷，《余录》三卷，《孟子事实录》二卷，《考古续说》二卷，《附录》二卷，是为《崔氏考信录》。其自叙曰："述自读书以来，奉先人之教，不以传注杂于经，不以诸子百家杂于经传。久之，始觉传注所言，有不尽合于经者；百家所言，往往有与经相背者；于是历考其事，汇而编之，以经为主，传注之与经合者则著之，不合者则辨之；而异端小说不经之言，则辟其谬而删削之。题曰《考信录》。"其与《考信录》相辅者，别有《王政三大典考》三卷，《读风偶识》四卷，《尚书辨伪》二卷，《论语馀说》一卷，《读经馀论》二卷，《五服异同汇考》三卷，《易卦图说》一卷，《与翼录》十二卷，惟《春秋类编》四卷未成。
