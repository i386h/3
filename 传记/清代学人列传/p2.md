<!-- { "loadSidebar": true } -->
　　公性好著书，逮官至极品，铅椠迄未去手。谓：经义当宗汉儒，故作《传经表》二卷。谓文字当宗许氏，故作《经典文字书》五卷，及《音同义异辨》一卷。谓：编年之史莫善于涑水，续之者有薛、王、徐三家；徐虽优于薛、王，而所见书籍，若《旧五代史》、李焘《长编》之类，犹未备，且不无详南略北之病。乃合幕府诸君，博稽群书考校正史，手自裁定其义例，始宋终元，为《续资治通鉴》二百二十卷。仍仿温公别撰考异附于本条之下，凡四易稿乃成。谓：史学当究流别，用会稽章学诚说，纂《史纂考》一百卷。谓：史学必通地理；故校《山海经》十八卷，补正《晋书地理志》五卷，并辑《晋太康三年地记》一卷，《王隐晋书地道记》一卷。谓：金石可证经史，宦迹所经，搜聚颇备，作《关中金石记》八卷，《中州金石记》五卷。--除《史籍考》未就，《续通鉴》别刊外，馀均刻入《经训堂丛书》。
　　公在秦中，暨督修《西安府志》八十卷，更参考咨询，作《关中胜迹图志》三十卷。诗文下笔立成，不拘一格，率皆白运性灵，要无违大雅之旨。有《灵岩山人诗集》四十四卷，《经训堂文集》四十卷。其他稿尚多，散佚弗传。

　　○陈昌齐
　　陈昌齐（1743-1820），字宾臣，一字观楼，广东海康人。
　　少有神童之目，十六补弟子员。乾隆庚寅举乡榜，联捷成进士。入翰林，散馆，授编修，累官至中允。历充三通、四库、国史诸馆纂修官，转河南道监察御史。嘉庆丙辰，升兵科给事中。辛酉，补刑科。疏言：粤东洋匪会匪相为狼狈，苦濒海民，若不及时惩创，诚恐酿患日深。上韪之。寻出为浙江温、处逆。因事罣误，部议降调，遂解纽归。
　　先生生平博极群书，自经史子集，以及乾象神舆之奥，六书入声九赋五刑之属，星算医卜百家众技之流，靡不贯穿于胸中。戴东原应诏至京，一见辄心折，所校《水经注》，为指正其讹舛，缘限于官书，未能更正，东原每引为憾。邵二云编修著《尔雅正义》，取以相质，亦为驳正三十余条。归里后，阮文达督两广，聘任通志总纂，兼掌粤秀书院。卒年七十八。
　　先是，尝取《汉书》《史记》《十三经注疏》，凡陆氏所未备者录之，为《经典释文附录》。又著《历代声韵流变考》，不戒于火，存稿被毁。馀书已利者，有：《吕氏春秋正误》二卷，《淮南子考证》六卷，《楚辞韵辨》一卷，《测天约术》一卷，《临池琐谈》一卷，《赐书堂集》六卷。未刊者，有：《大戴礼记正误》，《老子正误》，《荀子正误》，《天学脞说》，《营造约旨》，《天玉秘旨别传》，高邮王念孙序其书，许为皆有以发前人所未发云。
　　○陈芳绩
　　陈芳绩，字亮工，江苏常熟人。
　　生当明季，甲申国变后，即弃举业，隐居教徒，日以著述为事，究心天文地理之学。既著《天下郡县舆图》，复博观二十一史，广搜天下志乘，按其山川城郭形势位置，究其历代渊源，慨焉有志创《舆地沿革表》。以有虞之十二州，秦之四十郡，汉之千四百五十县为纲，而取汉以下诸史地志为目，旁参唐宋以来舆地书及各省郡县志经纬之，成书四十七卷。表分三等，曰部表，曰郡表，曰县表。自古迄今，凡一郡一邑之置废分并迁徙升降，虽在六朝之分裂、十国之割据，莫不博考详稽，条分缕析，千枝万叶，而使统归一本；俾阅者开卷了然，搜古则知今，寻分则见古。凡说有不同者，皆明辨而备注之，庶后人不执两端之惑；其未能确然者两存之，以俟将来。诚绝业也！初，其大父名梅，为顾亭林所倾服，故少与亭林游从有素，学具根柢，盖基于此。稿旧藏邑中屈氏。道光中，邑人黄廷鉴精加雠校，张大镛为刊之，始传于世云。

　　○陈澧
　　陈澧（1810--1882），字兰甫，广东番禺人。
　　九岁能为诗文。十七，补博士弟子，入粤秀书院肄业。二十三举于乡。六应会试未第，拣选知县到班，不欲出仕，请加国子监学录衔。同治乙丑，诏沿海各省绘地图，督府属任其事，成《广东图》以进。为学海堂学长数十年。至老，为菊坡书院山长。以经史及汉魏六朝唐宋诗文教士，与诸生讲论文艺，勉以笃行立品。光绪七年，用耆年硕德，赏五品卿衔。卒年七十三。门人请于大吏，祀其主于精舍。
　　先生少好为诗，及长，弃去。泛滥群籍，凡天文、地理、乐律、算术、骈文、填词、书法靡不研究。中年读诸经注疏子史及朱子书，日有课程。尤好读《孟子》。谓孟子所谓性善者，人性皆有善，荀、扬辈未知也。读郑氏诸经注，谓郑氏有宗主，复有不同，中正无弊，胜于许氏异义、何氏墨守之学。读《后汉书》，谓学汉儒之学，尤当学汉儒之行。读朱子书，谓清代考据之学，源出朱子，不可反诋朱子。又谓：清代考据之学盛矣，犹有未备者宜补苴之。所著有《声律通考》十卷，《切韵考》六卷，《外篇》二卷，《说文声表》十七卷，《汉儒通义》七卷，《汉志水道图说》七卷，《水经注提纲》四十卷，《水经注西南诸水考》三卷，《三统术详说》三卷，《弧三角平视法》一卷，《琴律谱》一卷，文集若干卷。晚年所著曰《东塾读书记》十五卷，乃寻求微言大义及经学源流正变得失所在。遵郑氏《六艺论》以孝经为道之根原，六艺之总会。学《易》不信虞翻之说，学《礼》必求礼意。次考周秦诸子流派，抉其疵而取其醇。其次则表章汉晋以后诸儒粹言至论。盖隐比顾亭林之《日知录》。沟通汉宋，一时学风为之丕变焉。
　　○陈逢衡
　　陈逢衡（1774--1855），字履长，号穆堂，江苏江都人。诸生。
　　学长于考据，尤精古史。尝著《逸周书补注》二十二卷，以卢抱经校本为主，间与他本参订；凡孔解所无，卢校之阙，全得其通。首列叙略集说补遗，诸书误引，则附录卷末。又著《竹书统笺》五十卷，所引诸书，除经史外，及近儒著述，皆标明姓氏书目；若出自己见者，加"衡案"二字以别之；其有他书援引，而今本所无，共得一百二十条，则汇为《补遗》二卷；更附辑《琐语》数十则，《师春》一则，缴书一则。盖初以孙徐两家《纪年笺注》尚未精当，乃复重为诠释也。搜讨虽繁，而不执一见；始因群书订《纪年》之讹，继且因《纪年》证群书之误焉。此外尚有《穆天子传补正》六卷，亦称赅洽，与所为《读骚楼诗》初二集四卷合刊。
　　○陈厚耀
　　陈厚耀，字泗源，号曙峰，江苏泰州人。
　　康熙丙戌进土。官苏州府教授。李光地荐其通天文算法，引见，改内阁中书。圣祖命试以算法，绘三角形，令求中线及问弧背尺寸。先生具札进，称旨，命入直内廷，授编修，与梅瑴成同修书。圣祖尝谓梅瑴成云："汝知陈厚耀否？他算法近日精进，向曾受教于汝祖，今汝祖若在，尚将就正于彼矣！"又尝召至御座旁，教以几何算法。上尝问曰："汝能测北极出地高下否？"对曰；"遇春秋二分用仪器测之，可得高度。若馀节气，又有加减之异。然亦不准何也？地上有朦气之差，以人目视之，有升卑为高，映小为大之异，放以浑仪测之多不合，惟在天度数则不差耳。"又问："地周三百六十度，依周尺每度二百五十里，今尺二百里；地周几何？径几何？"对曰："依周尺地周九万里，今尺七万二千里，以围三径一推之，地径二万四千，以密率推之，当得地径二万二千九百一十八里有奇。"又问："地圆出何书？"对："以《周髀算经》曾言之。"问："何以见其圆也？"对曰："职方外纪西人言绕地过一周四匝皆生齿所居，故知其为圆。且东测影有时差，南北测星有地差，皆与圆形相合，故益知其为圆。"累迁司业左谕德，以老疾致仕，卒于家。年七十有五。
　　先生治《春秋》，尤究心天算。尝补杜预《长历》为《春秋长历》十卷。其凡有四：一曰历证：备引汉晋隋唐宋元诸史志及朱载堉历书诸说以证推步之异，又引《春秋属辞》杜预论日月差谬一条为注疏所无，《大衍历议》春秋历考一条亦《唐志》所未录、尤足以质考证。二曰古术：古以十九年为一章，一章之首，推合周术正月朔冬至前列算数，后以春秋十二公纪年横列为四章，纵列十二公积而成表，以求术元。三曰历编：举春秋二百四十二年一一推其朔闰及月之大小，而以经传干支为证佐。皆述杜预之说而考辨之。四曰历存：以古术推隐公元年正月庚戌，杜预《长历》则为辛巳朔，乃古术所推之上年十二月朔，谓元年之前失一闰，盖以经传干支排次知之。先生则谓如预之说，元年至七年中书日者虽多不失，而与二年八月之庚辰，三年十二月之庚戌，四年二月之戊申，又不能合。且隐公三年二月己巳朔日食，桓公三年七月壬辰朔日食，亦皆失之。盖隐公元年以前非失一闰，乃多一闰，因退一月就之，定隐公元年正月为庚辰朔，较《长历》实退两月，推至僖公五年止，以下朔闰因一一与杜术相符，故不复续载焉。其所推较杜预为密。原书采进四库，传刻渐稀。光绪间，长沙王益吾祭酒，督学江苏，刊入《皇清经解续编》。民国癸亥，泰县韩止石省长，得罗土琳手校本，刊入《海陵丛刻》第十二种，益足资明算经师证订焉。又撰《春秋战国异辞》五十四卷，《通表》二卷，《摭遗》一卷，《春秋世族谱》一卷。马宛斯为《绎史》，兼采三传《国语》《国策》，先生则皆摭于五书于外，尤独为其难。《氏族》一书，与顾栋高《大事表》互证，则《春秋》氏族之学几乎备矣。此外尚有《礼记分类》、《十七史正讹》诸书，今不传。
　　○陈奂
　　陈奂（1786--1863），宇硕甫，号师竹，晚自号南园老人，江苏长洲人。
　　咸丰初举孝廉方正。少从师于塾中，见《五礼通考》，心好之，纂要抄录，始得窥为学途术。继就江沅游，精研小学，遂通六书音韵。段玉裁罢官居吴下，会将刊其集，命江沅覆审，先生为改朱墨正其讹误。越月返书，段见识语，诘之江，告以故，亟召之，来见，大称赏，录为弟子，教治《毛诗》《说文》三载，学大进。无何，段先生卒。乃游京师，谒王念孙。王久以老病谢客，见硕甫刺，欣然令仆扶掖出晤，订忘年交。引之亦加敬礼，欢如家人。并获交胡承珙、郝懿行、胡培翚、金鹗。出都，主钱塘汪氏振绮堂先后二十年，生平大著作半成于此。道光末，应两江总督陆公聘，至江宁，校刊群籍。书成辞归，不复出。同治二年，曾文正重其名，敦聘，未就道，以疾卒。年七十有八。
