<!-- { "loadSidebar": true } -->
　　嘉庆甲子，以第一人举于乡。明年，成进士。授庶吉士。散馆，选知县，分四川；告近，得安徽凤台县。县治与寿州同城，为古南北用兵地，风气犷悍，素号难理。莅任，知故汉芍陂即邑之焦冈湖，滨淮而环山，易为旱潦；为增堤防，设沟闸，督耕耘，民以有岁。邑多豪猾，为逋盗薮者相望。常骑引健勇巡闾里，每出不意，得其魁，率择而抚用之，盗以敛戢。兵民争樵牧地于城西湖下窪，为白大府，平亭其事。数载，县大治。暇日，详利弊，稽古迹，考金石，手纂《县志》十卷。先后在县七年，以父忧去官。起服当赴选，乃恬退无宦情。推一佐孙让修《怀远志》，未竟，巡抚康绍镛固聘始往。适康调广东，偕之行。嗣复随康处扬州。作四方游者数岁，节修脯所入，刻乡先哲遗书十馀种。并纂《骈体文抄》三十一卷、《皇朝文典》七十四卷。所至按其山川道理，士俗利病，文章典实；当道巨公争延致之以为重。既倦游，主江阴暨阳书院讲席。自是遂不复出。
　　所藏书逾五万卷。弟子日众，分治天文舆地二业。康熙乾隆《皇舆一统图》藏内府，民间不易得，晚始得董方立模本，顾分四十一图，大小爪离，不便披览，且无历代沿革；乃改为总图每方百里，而以虚线存天度之经纬，先以朱印数十部，墨注古地名其上，起三代两汉魏晋南北朝唐宋元明，检各史地志，以《沿革表》及《一统志》核其沿革，并得其实地而著之，为《历代舆地沿革图》若干幅。别抄各史地志，编以归韵；既得实地，乃会前代郡县注之韵下，为流代地理韵编》二十卷。弟子徐思锴、宋景昌实襄其成。后又撰《皇朝舆地韵编》二卷、《历代纪元编》一卷。同治中，合肥李氏与《一统图》刻于江宁，总颜曰《李氏五种》者是也。
　　李锐有《三统四分乾象三术注》，欲推广之，取历代史中律历志尽通其法，因事体重大，未能究业。乃先成天地球及《天文图》。地球以铜与木为之各一。惧学者不能明，乃为文以释之。星图则依《会典》天文图以视法变赤道为直线，分十二宫为十二图，而别绘近南北极星为圆图列于前后，较之赤道南北分图尤便览，且较原图补入增星推准度分，以便占天者之考察焉。平居不预官事，惟兴水利，表忠节则陈诸当事。凡主暨阳者二十年，年七十三卒。
　　所自撰书颇多未就，而勇于刊布前人遗著。首选弟子蒋彤为《年谱》一卷，复述平日所闻，仿宋语录，为《暨阳答问》二卷。其《养一斋文集》二十六卷，则弟子高承钰所辑。散轶者尚众。
　　○李佐贤
　　李佐贤，字竹朋，山东利津人。
　　举进土，官至汀洲知府。自其弱冠时即嗜收藏金石书画。金石中尤以古泉为专好。初居里门，尚苦闻见未广。既往来齐鲁邹滕间，随地访求，渐有增益。通籍后，供职都门，与戴醇士、吕尧仙、刘燕庭暨同年吴式芬、陈介祺诸人订交，互相投赠，而各家异泉俱经借拓，久遂裒然成帙。迨出守临汀，僻处偏隅，未遑整理。比去官返京师，故人率多星散。后遇内阁中书鲍康，亦深同嗜，间出所藏质证，既多曩所未见，且恒助其搜罗，因劝取历年拓本，汇为一编。于是参考诸谱，逐加诠释，以谓刀布之古文奇字，多六书说文所未备；汉唐后之泉，篆隶直行，一代之书法具在；是文字变化之无穷更胜于碑版也。范金合土，历朝之制度见焉；利用厚生，历朝之利弊见焉。况标新领异之泉，尤多旧史食货志未载。论古者按图考稽，亦可补志乘之缺而正其讹。是制作沿革之所关尤重于鼎彝也。乃撰成《古泉汇》六十四卷，分元、亨、利、贞四集。元集古布，亨集古刀，利集圜钱正品，贞集异泉杂品。盖自来谱泉家，精严者失之简略，赅博者之失繁芜；而竹朋书出，实能集其大成矣。
　　○厉鹗
　　厉鹗，字太鸿，号樊榭，浙江钱塘人。
　　幼孤贫，至寄居沙门。性颖悟，初学为诗，便惊长老。稍长，于书无所不窥。康熙庚子举于乡，需次县令将入都，道天津，留滞查氏水西庄数月，竟不谒选而归。乾隆初，举博学鸿词报罢，闻扬州马氏藏书最富，因客之，尽探其秘牒，往来大江南北，主盟坛坫者凡数十年。尝病《辽史》太简，阅四百馀年无有为之增益者，乃仿裴世期注《三国志》例，而不就书作注，但摘史文为纲，历引群书于下，间作案语以断之，成《辽史拾遗》十卷。于辽一代二百年事凡有可考见者，粲然具备。盖亦正史外所不可少之书。又仿计敏夫《唐诗纪事》例，成《宋诗纪事》一百卷。并号赅博。诗才清逸，有《樊榭山房集》二十卷。馀有《秋林琴雅》六卷，《南宋院思录》八卷，《东城杂记》二卷，《增修云林寺志》八卷，《湖船录》一卷，均梓行。
　　○梁履绳
　　梁履绳（1748--1793），字处素。浙江钱塘人。
　　善读书，既撷其英，并正其误，与兄曜北互相礲错。一时有"元方季方"之目。当家门鼎盛，设以常人处之，不为裙屐风流，则甚至日征逐于饮食游戏，不知文字之乐者比比然矣。君独朴啬类寒士，农不求新，出或徒步，不以所能病人，不以所不知愧人，博学而能孱守之，以故不涉于爱憎之口。乾隆戊申举本省乡试。再上春官，不遇，归途风日燥烈，尘埃涨天，热气中人毒甚。归后，因葬父在山阅月，秋寒所袭，受病遂深，疾遽作，本几卒。年甫四十有六。
　　溯其先世，早用学问文章照耀海内，乃益克自奋厉，继承祖武。于众经中尤精《左氏传》。盖其舅氏元和陈树华著有《春秋内外传考证》，君更汇辑诸家之说而折其中，疏为三编。曜北整理遗稿，定名《左通补释》，凡三十二卷。
　　诗清新越俗，兄弟暨所亲倡和合刻有《梅竹联吟集》。书法虽不名家，亦端谨弗苟，如其为人。
　　○梁廷柟
　　梁廷柟（1796--1861），字章冉，广东顺德人。
　　幼颖悟。髫龄而孤。成童，尽取父书读之，下笔有凌云气。稍长，益肆力于学。寻补诸生，尝以南汉六十年间事迹，薛、欧二史粗具厓略，《九国志》《十国春秋》虽较详，然终未有专书如南唐吴越者。因根据正史、通鉴、地理诸书，旁及说部金石，编撰《南汉书》十八卷。凡为：本纪六、列传十二。其折衷异说，则别作《考异》十八卷，分附于纪传之后。至于单词片语，散见群籍，亦并缀补磨遗，成《丛录》四卷，文字二卷，足以资考证而广异闻焉。
　　他著有《论语古解》十卷，择古训之异于集注者，依经纂次。《碑版广例》四卷，续一卷，以广潘、王之书。《博考书馀》一卷，考释钟鼎遗文。《曲话》五卷，论审音填词以及批评优劣。总曰：《藤花亭十种》。复取苏东坡事迹，荟萃成编，分十七目，作《东坡事类》二十二卷，单行，不在《十种》之内。
　　○梁玉绳
　　梁玉绳（？1716--？1792），字晖北，号谏庵。浙江钱塘人。
　　家世显贵，祖父皆名宦，叔山舟侍讲尤知名。虽仅诸生，以出自名门，濡染家学，更能下帷键户，默而湛思。于《史》《汉》两书，尤所专精致力。谓；龙门史记百卅篇自少孙补缀，正文渐淆；其后元后之诏，扬雄、班固之语，代有窜入；又易"今上"为孝武，弥失本真。今所传裴、张、司马三家解，文字不无互异，传写锓刻，讹蹐滋多，校雠既艰，治鲜善本。乃采旧说，博搜名儒所论，兼下已意，从事几二十年，作《史记志疑》三十六卷。俱摘取正文，分条详考，据经传以驳乖违，参班、荀以究同异；凡文有差讹，注近附会，一一析而辨之；甄综探讨，实事求是。确能于三氏外自成一家之言。惟《尚书》说未克以古义证明，小疵固不足掩大醇也。
　　又以：孟坚《古今人名表》创例也，徒因刘子元、郑渔仲等竞相弹射，故钦玩者鲜；实则褒贬进退，史官之职；广征典籍，搜列近二千人，大都彰善戒恶，准古鉴今，非苟作者；独至定以三科，区分尚易；别为九品，确当良难；毫厘之差，诚所不免。况屡经传写，紊脱尤繁。如原序有"崇焕"，张晏注有"嫪毐"，宋重修《广韵》有"公幹士恩癸"，《通志氏族略》有"司褐物"之类，均此疏漏。《史通》引阳处父在四等，士会、高渐离五等，邓三甥、荆轲六等，邓祁侯、秦舞阳七等，亦与今书异次。乃作《古今人表考》九卷，雠勘各本。捃摭群编，缺不敢强补，误不敢孤证。其审慎若此。
　　尚有《瞥记》七卷，《吕子校补》二卷，《元号略》四卷，《志铭广例》二卷，《蜕稿》四卷。子学昌并《人表考》汇刊为《清白士集》。《史记志疑》则先刊单行。
　　○梁章钜
　　梁章钜（1775--1849），号茝林（茝音chai），福建长乐人。
　　乾隆甲寅，举本省乡试。嘉庆壬戌成进士。由庶吉士改礼部主事，充军机章京，转员外郎，简湖北荆州知府，升江南淮、海道，两署按察使，补山东按察使，兼署布政使。先是制、河二大府锐意兴作，议挑关孟两滩，开王营减坝，又议改上游海口。公深悉情弊，上书力陈其不可，以去就争，事遂寝，全活甚众。寻迁江苏布政使。为政务持大体，不以科条扰民。擢广西巡抚。道光辛丑，再调江苏。值英人犯江浙，莅任数日，即赴上海防堵，练兵简械，力持镇静，敌知避去，后遂逞志于浙省，督臣裕谦死难，命署两江总督。公以身膺重任，无敢暇逸，昼治官司，夜辄出巡河干，阅视诸军，因劳疾作，请开缺，卒于家。
　　公扬历中外垂四十年。居官之馀，不废著述。于经：有《论语旁证》二十卷，《孟子旁证》十四卷，《夏小正通释》四卷。于小学：有《仓颉篇校证》三卷。于史：有《三国志旁证》二十四卷。于掌故；有《国朝臣工言行记》十二卷，《枢垣纪略》十六卷，《春曹题名录》六卷，《南省公馀录》八卷。于考据：有《称谓拾遗》十卷。于文章：有《文选旁证》四十六卷。其馀诗文杂著纂辑者不下数十种。而裴注《三国》、李注《文选》，已极赅洽，尚能详征博引，兼订正其缺失，尤心力所萃云。
　　○林伯桐
　　林伯桐，字桐君，号月亭，广东番禹人。
