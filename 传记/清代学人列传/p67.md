<!-- { "loadSidebar": true } -->
　　既运初服，年甫三十八，乃壹意治经。始读高邮王氏书，善之，自是专依为宗。其《群经平议》，则继《经义述闻》而作，小有未逮；《诸子平议》乃几与《读书杂志》抗衡。《古书疑义举例》，条理毕贯，视《经传释词》变而愈上，且益恢廓矣。逮后《俞楼杂志》、《曲园杂纂》诸书出，其析疑振滞，虽多及前数书相仿，或精义较甚于昔；学随年进，亦初不自讳也。尝受学长洲陈奂，罢官侨吴，犹及见宋大令翔凤，得闻武进庄氏之说，故治经颇有《公羊》。然为学固无常师，左右采获，深疾守家法、违实录者。惟好改经字，末年稍自敕，成《经说》十六卷，比前异矣。治小学，不摭商周彝器，谓多后世诈托为之，可以辨形体，识通假，当止于秦汉碑铭。其审谛又如此。
　　既专以著书自娱，遂不复出。曾文正督两江，李文忠抚吴下，咸礼重之；时以巾服从游，往来如处士。文正乃有"闳才不荐，徒窃高位"之叹。历主讲苏州紫阳、上海求志、德清清溪、归安龙湖等书院，而立杭州诂经精舍至三十一年，为从来所未有。先是，浙江治朴学者本之金鹗、沈涛，其他率羼杂汉宋；及先生施教于诂经，学者乡方，始屯固不陵，节所造就，蔚为通材，益难偻数。
　　性雅不好声色，既丧母妻，终身不肴食，衣不过大布。遇人岂弟，卧起有节。保真持满，故老而神志弗衰。读书著作守常程，每竟一岁，辄以写定之书刊布于世。晚年足迹不逾江浙，而声名扬溢海内外，远道投赠，藉申景慕。居林下，阅四十余载。光绪癸卯，大吏以重宴鹿鸣请，得旨复编修原官。授孙陛云读，亲见其以第三人及第，典试蜀中，举特科，乞假侍左右，亦几若高邮王氏文肃之于文简，虽得年略逊怀祖，名山之业固足绍述。惟既博通典籍，或旁涉稗宫杂流，复以笔札泛爱人，论者遂以比之随园，雷同相和，所谓貌同心异，有道于通人之前，宜不值一吷耳。卒年八十有六。
　　所著凡五百余卷，统曰《春在堂全书》。除《群经平议》五十卷、《诸子平议》五十卷、《茶香室经说》十六卷、《古书疑义举例》七卷外，其《第一楼丛书》三十卷、《曲园俞楼杂纂》共百卷，并颇资考证。馀见自著全书录要中。
　　○俞正燮
　　俞正燮，字理初，安徽黟县人。
　　天资英敏，读书过目成诵。偶有所作，必荟萃群书，以意贯穿，走笔立就，如宿构。侍养句容学署，尝与邑人王乔年同撰《阴律拟实》，时称为穷理尽性之书。
　　方年二十余，负所业北谒孙渊如观察于兖州，适孙既为伏生建立博士，复求左氏后裔。因作《左邱明子孙姓氏论》、《左山考》、《左墓考》、《申杂难篇》。孙多采其文以折众论。而君陈古刺今之识，亦由是日益坚，故其议论学术与孙恒相出入也。
　　治经一以汉儒为宗。谓：秦汉去古不远，师说相承，可信者多。每解一义，依经为据，有脱误始取证先秦诸书、汉诸儒以衷至是；而又不拘牵于注疏，不离畔于训诂。并研究史籍暨诸子百家九流等说，剖析疑似，莫不服其精确。
　　道光辛巳，江南乡试中式。翌春赴礼闱，主考为阮元，榜发竟报罢，闻者扼腕。王菽原礼部时任分校官，亟赏之，且索其著作《类稿》三十卷。《类稿》者，君足迹半天下，得书即读，读即有所疏记，每一事为一题，巨册数十，鳞比行箧中，积岁月证据周遍，断以己意，一文遂立。礼部因与程侍郎春海校刊其正集十五卷。取辑成之年颜曰《癸巳类稿》。余十五卷，则张穆编定，曰《存稿》，刊入杨氏《连筠簃丛书》。
　　初下第后，拣选得知县，留京师，佐给事中叶继善修《会典》；继馆侍郎陈用光所，为校顾氏《方舆纪要》。岁乙未林文忠聘修《两湖通志》。晚主江宁惜阴书院，昌明朴学，裁成后进，一时质疑问难者轸履相错。学政祁文端公赠额曰"经师人表"，其礼重如此。卒年六十六。
　　所著尚有《说文经纬》各一卷，《校补海国纪闻》二卷，咸丰间毁于兵火。《四养斋诗》三卷，另梓行。
　　○袁廷梼
　　袁廷梼，字又恺，一字寿楷，江苏吴县人。
　　上舍生。家世故望族，资尤饶。筑小园于枫江，有水石之胜。得先世所藏五砚，为楼弆之。聚书万卷，多宋椠元刻及传钞秘本。以红蕙一丛植于阶，名曰"红蕙山房"。日坐其中，丹黄不去手，与顾广圻、钮树玉辈为友，而钱竹汀、王西沚、段懋堂三寓公亦时相过从，作文酒之会，于是四方名流闻声景附。
　　事亲以孝称。少孤，母自教之。诗文清峭，无凡俗之累。惟既嗜书，遂不屑治生产；且挥霍，数急人难，家坐中落。乃奔走江浙间。会触暑致疾，卒于家，年四十七。
　　于书无不窥，尤精校雠，邃小学。其论《说文解字》"鞠以秋华"、"麔麋牝者"、"液尽也"、"布古文实为豕，与豕同"诸条，时见新义。而于"嗙"字下引司马相如说"淮南宋蔡舞嗙喻"，谓七言为句，系《凡将篇》逸文，举李注《文选》及《艺文类聚》所引为证，更确切不移。撰著甚多，惜其子椎鲁，不能守父书，所有稿本，散失无传矣。
　　○岳森
　　岳森字森宗，四川南江人。拔贡生，考取景山官学教习，未及叙官而殁。与德阳举人刘子雄、孟雄均湘绮弟子。汲古考文，足继师说。虽深造弗逮廖平，而通博过之。著《考工记考证》、《说文举例》、《蜀汉地志》，并刊行。
　　孟雄仅存《群经宫室考补》，余若《古文尚书考》、《礼经表》、《穀梁凡例》，遗稿未传。
　　○臧礼堂
　　臧礼堂，字和贵。臧庸之弟。
　　秉质淳笃，且至孝。家贫无仆役，躬执爨以为养。父久疟畏寒，自潜温被，恐熏燎不利于病体也。迨父丧，三日不食，三年不入内。
　　母疾，刲股和药以进，并祷诸神，乞减算益母寿。母寻愈，而君竟夭，年止三十。
　　其初娶也，惧妇不能孝其亲，则豫撰戒辞，使女嫔庄诵，俾立听毕，乃合卺如礼。
　　少溺苦于学，撢稽六艺，讨论苍雅，从伯兄镛堂受业，事之如师，然有过辄规谏。大兴朱文正公尝称其文行。阮文达聘襄《经籍纂诂》。所著《说文引经考》十三卷，段若膺、王伯申皆服其精确。又辑录传记孝子孝妇诸节行，成《古今孝传》，尤有裨于伦纪。他著《南宋石经考》、《爱日居笔记》共若干卷。
　　卒之日，镛堂在京，闻讣，哭之恸，为私谥曰"孝节"。
　　○臧琳
　　臧琳（1650-1713），字玉琳，江苏武进人。
　　康熙中，补县学生。生平博极群书，尤精《尔雅》《说文》之学。谓："不识字何以读书，不通训诂何以明经。"孳孳讲论，必求其是而后已。潦倒诸生三十年，未尝一日不读经。有所得，辄随笔记之，积文成《经义杂记》三十卷。每卷有标目，而不分门，凡五百十七则，皆会粹唐以前诸儒之说，辨其离合，咸有确征，非由臆决。至于《诗》《礼》二经，王肃私窜以难郑者，尤能推见至隐，盖有功经学甚巨；间附他说，亦不过十分之一，要为学者所当知也。书成，不自表暴，朋侪率非笑之，独阎百诗叹赏，以为学识出唐儒陆、孔之上，且称为隐德君子焉。玄孙庸取遗稿校正刊行，乃大显于世。别有《尚书集解》百二十卷，藏于家。会馆，先生亦往，万君向众揖先生曰："此蠡李先生，负圣学正传，非予敢望。"因将《大学辨业》之旨历历敷陈，曰："此质之圣人而不惑者！"其见重若此。适宛平郭金汤作令桐乡，聘先生往治所，举邑以听，政教大行。及故人杨勤令富年，亦敦请先生，事以师礼，事谘而后行，百废具举；关西学者，闻风麕集。逾年反里。谒选得知县，以母年高，改选通州学正，旋以疾告归，迁居博野，修葺习斋学舍，以收召学者，从游日众。公卿屡谋荐之，辞不就。雍正十一年卒，年七十五。
　　先生解格物心性，多本习斋。惟论封建郡县，语不强同。早从毛奇龄问乐，毛尝推为盖世儒者。后以论格物不合，遂斥先生为背师，并作《大学佚讲笺》以攻颜学。桐城方苞与先生交至厚，惟固信程、朱，与先生持论抵牾。后先生殁，方为作墓志；惟载先生论学始末，且谓先生因方言改师法，则诬说也。先生承习斋教，以著书自见。著有《小学编辨业》五卷，《大学辨业》四卷，《圣经学规纂》二卷，《论学》二卷，《周易传注》七卷，《筮者》一卷，《论语传注》二卷，《大学》《中庸》传注各一卷，《传注问》四卷，《经说》六卷，《学礼录》一卷，《郊社考》一卷，《拟太平策》一卷，《恕谷文集》十三卷，皆刊行于世。其著作均由臧庸汇刻入《拜经堂丛书》。
　　○臧寿恭
　　臧寿恭（1788～1846），字眉卿，初名曜，浙江长兴人。
　　嘉庆中，举于乡，屡试礼部不售。归闭户著述。性方严，有洁癖，不问家人生产事。
　　居恒喜抄书，日五六千字，端整无讹夺。于经，喜《春秋左氏传》。作《春秋古谊》一书，摭周秦两汉旧说，贾、服注，正社预之谬。于史仿王偁《东都事略》，为《南都事略》若干卷，其体裁则钱竹汀以授邵二去而未卒业者也。通畴人术，为《春秋古谊》时，痛长历之不衷于法。命弟子杨岘依刘歆三统术作《中朔表》十二篇；稿甫竟而先生殁，年五十有九。
　　尝诏岘曰："置散钱满屋，无下手处，授以索，则贯矣。四部书千万卷，犹散钱也；沈研一经而群书为之用，始犹索欤！"又曰："读书遇有用者录片纸黏于壁，朝夕循览；坐左右各设空器一，壁积多以入器，更黏新者；越日探左器入于右，试复诵焉；越日探右器入于左，亦如之；勿怠勿弃，博学多识奚难哉！"其治学方法有如此。《事略》稿已佚，惟《古谊》刻潘氏《功顺堂丛书》。
　　○臧庸
　　臧庸，字西成，又字拜经，本名镛堂。江苏武进人。
　　乾隆中，卢学士文弨主常州书院，君往受经学，抱其高祖玉琳先生所著《经义杂记》质于学士，学士惊异之，于校《经典释文》中多引其说。嗣在苏州从钱辛楣、王德甫、段若膺诸先生研究学术，钱、王因荐于鄂督毕秋帆所，授其孙兰庆经。嘉庆丁巳，阮文达督浙江学政，延助辑《经籍纂诂》，书成，寻为校刊于广东。庚申，文达抚浙，新辟诂经精舍，复延之佐校计三经注疏》。两应顺天乡试不售。在京师，侍讲王伯申、桂香东，编修吴美存，咸加礼重。既受美存聘修中州文献，即卒于吴氏馆，年四十五。
　　君为人沈默敦重，天性孝友。其为学，根据经传，剖析精微。德清许兵部周生谓其好学深造如皇侃、熊安生，当求之唐以上也。
