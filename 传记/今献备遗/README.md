<!-- { "loadSidebar": true } -->
钦定四库全书

史部七
今献备遗
传记类三
总録之属
提要
臣等谨案今献备遗四十二卷明项笃寿撰笃寿字子长秀水人是编専采明代名臣事迹编为列传起洪武讫嘉靖计二百四人盖本袁袠所著而稍增损之明史艺文志亦载有其目其曰备遗者自序谓姑备遗忘盖谦言之不敢以作史自任也明代文人类多留意掌故其以累朝人物彚辑成书者如雷礼之列卿记徐纮之名臣琬琰录焦竑之国史献征录卷帙最为浩博而冗杂汜滥不免多所抵牾笃寿此书颇为明简有法虽其中记载亦未能悉当如刘基饮西湖上见西北云气谓是天子气在金陵我当辅之此术家附会悠谬之谈今明史已刋削不取而笃寿乃着之基传中实不免于轻信又如徐有贞之悍鸷李东阳之模棱张孚敬之偏愎皆未可称一代完人而笃寿并推重甚至其进退亦为寡识然序述详赡凡其间年月先后事迹异同皆可以为博考叅稽之助视他家之猥俗龎杂者义例较为谨严于史学未尝无禆益也
乾隆四十二年二月恭校上
总纂官 （臣）纪昀 （臣）陆锡熊 （臣）孙士毅
总校官 （臣）陆费墀
●今献备遗原序
世谭昭代文献者无虑数家大都畧同而文直事核则端简郑公名臣记及古和雷公列传为详其它诸家皆可观采而抵牾同异罕有统归微隐节槩亦多疎阔间或委巷丛菆幽蔀俚杂谗夫嫁祸之口谀墓媚灶之篇文既不阙信寜可传哉嘉靖初胥台袁公博雅多闻起自开国迨于康陵公卿将相烈士才人崇勲懋徳纯懿孤棱称首八朝者论次成编贯穿附离用意良勤矣笃寿病废余闲居多暇日辄不自揆稍加芟剪漫附臆揣姑备遗忘谭者又谓阳秋古人义兼美刺今之所撰溢焉褒称曽不知誉当有试他阙何妨即永陵以来名臣硕徳彬彬有闻虽盖棺论定良可考信而采摭未备姑且已之其诸忠节佚事不可遗亦未可详也録而藏焉聊以存厚亦以用讳云尔嗟乎生人每不幸世亦鲜有完人思亷史材也扬名祖父祇贻姗鄙休文诋毁裴宗招扬家丑妄意点人乃以自点所谓无言不雠即弄其文墨不足道也若乃天刑鬼祸尚口兴戎昌黎之于栁州辨论详矣可不畏哉项笃寿序
●钦定四库全书
今献备遗卷一
（明）项笃寿 撰
徐达
徐达濠州人元至正癸巳滁阳王郭子兴据濠达与太祖髙皇帝以兵属焉达委心事太祖从授镇抚勇略冠军位诸将上乙未太祖为孙徳崖军所执郭子兴亦方系徳崖达身易太祖归而郭亦归徳崖以易达由是宠信日隆从渡江下采石太平掳元陈也先太平城下东取溧水溧阳所至辄克丙申从入建康拜大将军浮江而下大破元军克京口授镇江翼元帅府统军大元帅迁江南等处行枢宻院同佥进攻毘陵擒张士诚弟张九六及其将张徳丁酉克毘陵进佥院徇下寜国宣城取马驼沙戊戌克宜兴太祖征婺州达守建康己亥以池州功进奉国上将军同知枢宻院征皖城击赵普胜军浮山砦破之得潜山庚子陈友谅寇池州设伏破之张士诚陷我宜兴攻复之辛丑进江南等处行中书省右丞从攻江州陈友谅走武昌屯兵夏口还守江州召还复命守江州比至友谅已先入城守与战大破之壬寅取豫章进征武昌而友谅将康泰以豫章叛还击擒之癸夘张士诚寇我寿春太祖往救之达为前锋破士诚军遂围庐州而友谅复寇豫章诏罢围来救豫章太祖督诸将征友谅师次彭蠡湖友谅军精甚达先驱陷陈俘其军友谅军夺气达还守建康我军乘胜鏖战竟殱友谅语在开平王事中甲辰进左相国武昌平略取庐州诸郡乙巳太祖下令伐张士诚拜达为大将军常遇春为副帅师东下大破士诚军吴兴皁林下湖州进围姑苏达军葑门常遇春军虎丘有与滁阳王同名郭子兴者军娄门华云龙军胥门汤和军阊门王弼军盘门张温军西门康茂材军北门耿炳文军城东北仇成军城西南何文辉军城西北筑长围困之架木塔与城中浮屠等筑台三成曰敌楼下瞰城中上置弓弩火筒又置襄阳礟所击辄破城中大震丁未达从军中上封事太祖勅劳之曰古者帝王之兴必有命世之士以为辅佐成周伐罪鹰扬奋兴炎汉仗义羣策毕举所以克集大勲肇启隆祚者也将军自昔相从忠义天性然且沈毅有谋端重有武故能遏絶乱略消弭羣慝建无前之功虽古豪杰不能过也今所请事悉欲禀命而行此贤臣事君之道吾甚嘉之然将在外君不御乃古道也自后军中缓急将军其从便宜行之姑苏城破擒张士诚送建康德兵二十五万师还封信国公赏赐冠诸将拜北征大将军遂伐中原太祖谕诸将曰征伐以奉天命平祸乱安生民故命将出师必在得人诸将非不徤斗然能持重有纪律战胜攻取得将体者莫如大将军达宜专主中军策励羣帅运筹决胜不可轻动进克沂州王宣降取益都定兖州郡县下济南洪武元年太祖即皇帝位进银青荣禄大夫上柱国録军国重事中书右丞相信国公兼太子少傅克乐安泝河取汴梁李景昌遁去由虎牢关入洛阳攻潼关李思齐走鳯翔张思道奔鄜城遂入潼关狥取华陜禹许陈汝诸州及诸山寨太祖幸汴梁达还谒行在所渡河取卫辉彰徳广平赵州自临清趋徳州取长芦师次直沽获元海船作浮桥以济师使副将军常遇春都督张兴祖各帅师水陆并进元丞相伊苏等遁去进克河西务通州元顺帝及其后妃走漠北遂入元都戮其监国淮王特穆尔布哈及左丞相庆通平章塔尔布斯保赛音布哈右丞相张康伯御史中丞摩绰等获诸王子六人封府库图籍宝物及诸故宫殿门以兵守之使宦者护视宫人妃主禁士卒侵暴遣人至京师献平元表承诏置燕山等六卫守北平分狥保定中山河间真定怀庆皆下西取晋冀泽潞元顺帝闻我军趋关中使库库特穆尔出鴈门道保安州经居庸关以攻北平达闻之与诸将谋曰库库率师逺出太原必空虚孙都督统六卫之师以镇北平足御之矣今乗其不备直趋太原倾其巢穴彼进不得战退无所依兵法所谓批亢捣虚者也若彼还救太原进退失利此成禽耳诸将皆曰善乃引兵径趋太原库库特穆尔至保安闻之果还军救太原乃选精兵夜袭其营库库特穆尔遁去遂克太原得兵马甚众屯军石州崞忻霍绛猗氏平阳皆下二年取鹿台河中关中进克凤翔议师所向诸将皆曰张思道之才不如李思齐庆阳易于临洮宜先由豳州取庆阳然后从陇西攻临洮此万全计也达曰庆阳城险兵悍未易猝拔临洮西通畨夷北界河湟得其人足备战斗得其地足共军储今以大军蹙之思齐不西走塞则束手降矣临洮既克旁郡自下也诸将然之进克陇州秦州趋巩昌降元平章梁子中等遣右副将军冯宗异征临洮李思齐果不战出降张思道走寜夏而使其弟张良臣守庆阳良臣惧而降达西征平凉良臣复叛达还督诸将攻庆阳拔之尽定陜西太祖赏平中原功达功第一赐白金文币三年破王巴拜军定西取兴元西平吐蕃略地极西北乃还是冬大封功臣授开国辅运推诚宣力武臣特进光禄大夫右柱国太傅中书右丞相改封魏国公叅军国事食禄五千石赐诰命铁劵赐第京师表其里曰大功坊五年北征还复命守边岁镇北平十七年太阴数犯上将太祖心恶之召达还京师明年薨追封中山王谥武寜赐塟钟山之阴太祖亲为制神道碑文命配享太庙塑像功臣庙位皆第一子辉祖袭封魏国公永乐改元以功臣子赦不诛卒长女仁孝皇后次代王妃次安王妃　　论曰髙皇帝起濠滁间创基建康躬亲征讨惟陈氏耳余皆以命将而中山王功最大削楚平吴其次齐鲁河洛燕晋秦陇不三四年屡殱元凶电扫雷驱威敌制胜未有及之者也且不自矜伐恪遵法守位冠元臣世享爵号宜矣
常遇春
