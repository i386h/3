<!-- { "loadSidebar": true } -->
胡大海字王甫泗之虹县人高皇帝驻兵滁阳杖策谒见语合遂居前锋从克和州渡江拔采石太平克金陵与徐达等攻下京口毘陵皆先登授右翼统军元帅宿卫帐下从破宣城副邓愈戍守取绩溪进攻徽州拔之元将杨谔勒哲率众十万取临安而命镇抚李才攻围徽州大海自婺源兼程以进横槊大呼斩李才擒其将吕旺吕升贼众败走克严州迁枢宻院判大海与诸将议曰兰溪宻迩严州兰溪下婺右臂断矣引兵攻下之从上取婺州升佥行枢宻院事攻下诸暨州而张士诚复遣吕珍围诸暨堰水以灌城大海驰救夺堰水灌珍珍势蹙乃于马上折矢誓求解兵大海许之都事王恺曰贼狡滑难信不如击之可大胜也大海曰比若再来吾当取之言出而背之不信既纵而击之不武遂引还人服其威信取衢州遂攻处州克之陈友谅冦龙江上命大海出兵捣信州乃率师攻破信州时信方絶粮众请还师大海曰信乃闽楚襟喉奈何弃之缮城浚隍为坚守计上以婺为浙东大藩通瓯引越非得重臣守之不可乃授大海江南等处行中书省叅知政事守金华苗将蒋英刘震等谋叛率众入省署阳请大海观弩八咏楼下遂遇害并杀郎中王恺婺人莫不流涕上闻之震悼为文以祭命配享晋卞壸庙追封越国公谥武庄　　论曰国初死事者多矣惟胡越公最着闻高皇帝之初下金陵也疆宇未广首取浙东专城之责付之胡耿祸发肘腋虽知乏先几而仗节以死可谓壮矣成败宁足计乎
花云
花云者怀逺人也少孤随母更嫁张氏骁勇絶伦癸巳谒高皇帝于滁阳使将兵略地所向辄克破怀逺城俘其帅以归攻全椒拔之上将取滁州云单骑前驱猝遇贼数千人遮道顾后骑未至欲退走不可云独提劔跃马卫上横冲贼阵而出贼惊曰此黑将军勇甚不可与争锋后骑至遂克滁从取和州得兵三百人以功授管勾渡江先登克采石取太平上以云重厚可托因命宿卫常在左右从克金陵升总管徇下镇江丹阳丹徒金坛诸县过马駄沙剧贼数百人邀战云且行且斗三日夜悉擒杀之授前部先锋判行枢宻院克常熟得兵万人命云将之拔常州守牛塘营领兵趋宁国时羣盗蟠结所在梗塞云操戈前行遇贼輙斗斩首数千出入榛莽泥淖中凡八日始达宁国寻命守太平陈友谅以舟师入寇围太平云率麾下三千人迎战相持者三日友谅不得入乃引大舟泊城西南军皆縁舟尾攀堞而上城中乏食而云士马俱惫城遂陷贼縳云急云怒骂曰贼奴尔缚我我主必灭尔斩尔为脍也遂奋跃大骂缚尽解夺贼刀格杀五六人复骂曰贼奴非我主敌也曷不趣降贼怒碎云首缚之舟樯众射之云至死骂不絶口知府许瑗院判王鼎皆被执不屈而死吴元年上追悼云封东邱郡侯瑗高阳郡侯鼎太原郡侯立祠太平命有司岁时祀之方云与贼战甚急妻郜氏抱其所生三岁儿拜家庙泣谓家人曰今城且破吾夫忠义人必以身死之夫死吾必不独生然花氏独此一儿若等幸善视之闻云就擒即赴水死侍儿孙氏收郜氏尸瘗之遂抱儿走匿为陈军所获至九江军中恶小儿啼数欲弃之水孙氏乃潜以簪珥属渔媪养之王师伐汉汉败孙氏脱身至渔家视儿瞷渔人出窃负而走宿陶穴中明日僦舟渡江遇陈军败还争舟捽孙氏及儿投之江方出投波中有断木自上流浮来附之入芦中采莲实啖儿凡七日不死忽夜半闻人语声呼之则一老父也问其姓名曰我雷老也告之故偕行达上所上闻云有儿即召见孙氏涕泣抱云儿再拜上亦泣数行下抱云儿坐膝上曰此花云儿将种也命赐老父衣老父已不见追之无所得众以为神云儿八岁入侍皇太子就学年十三授虎贲后卫副千户升水军左卫指挥佥事名炜　　论曰国初死忠节者惟花云最烈而王祎孙炎次之至其妻之死夫妾之存孤事尤卓异即睢阳常山宁足多哉
廖永安
廖永安字彦敬庐州巢县人也与俞通海等屯巢湖为水寨左君弼据庐永安等数为所窘乙未闻高皇帝驻和阳遣人纳欵且乞援高皇帝大喜亲驰赴之永安与弟永忠及诸将奉迎登舟出湖口攻败元中丞曼济哈雅水军徙还和阳六月朔从渡江乗风齐发永安举帆前导须臾及牛渚守者大骇诸军奋击之遂拔采石乘胜取太平授总管克芜湖大破海牙军俘获万计擒陈兆先从攻集庆克之拜昭武大将军统军元帅与徐达等攻克镇江毘陵以功升同佥行枢宻院事宿卫帐下克池州枞阳夺马駄沙升同知枢宻院事再破张军于福山港及狼山与徐达等攻复宜兴转战太湖孤军深入为士诚将吕珍所获永安不屈遂拘囚之丙午七月丁未卒于姑苏追封楚国公谥武闵改封郧国公　　论曰初高皇帝驻和阳渡江无舟頼永安诸将以舟师迎附得渡定基金陵厥功不细矣永安虽幽囚死不究厥成其节义固足称也
濮真
濮真鳯阳人也以忠勇受知高皇帝从渡江定金陵破吴楚北定中原皆与有功由副元帅擢西凉卫指挥升都督佥事洪武初征高丽兵败被执高丽王诘之曰无故加兵亦有说乎真曰天子神圣抚有华夏尔国叛服不常遣使谕意不奉明命遣将声讨岂无故耶王爱真骁勇徐曰吾欲用尔为将亦不失富贵真厉色斥之即拔所佩刀剖心而死王大惧遣人诣阙谢罪并归真从行兵士上喜真忠节追封为乐浪公子玙甫生数月即襁褓中封西凉侯幼趋朝为多士蹋伤母夫人以闻上命御用监镌一字玉牌悬其冠上每朝俾人避之　　论曰濮公剖心不顾一死而夷人失色使国势重于九鼎真烈丈夫哉
韩成
韩成虹县人也壬辰从高皇帝起兵徐泗间破诸山寨甲午克滁州授镇抚守御乙未从渡江进克金陵下京口升元帅守御金坛从攻常州解牛塘之围取扬州戊戌从下婺州复池阳败陈友谅于龙江及取江州南昌皆与有功癸卯升帐前总制亲兵左副指挥使专侍宿卫四月陈友谅率师六十万围南昌七月从上亲征大战鄱阳湖自戊子至庚寅三胜之复鏖战良久贼悉众合围数重矢石雨下一时诸将计无所出上方设竒成进曰臣闻古有杀身以成仁者臣不敢辞也遂赐成龙衮冠冕与上服同对贼投水中死陈军皆呼万岁遂解围御舟乗间得脱竟殱友谅封高阳郡侯建祠康郎山设像祀之成位第一子观累官都督同知洪武中数讨破广西诸蛮寇及征五开有功革除末年挂征南将军印广西操练军马寻镇守广西永乐九年征交址既平留观镇守十二年卒　　论曰彭蠡之战诸将死行间者甚众庙祀康郎山者凡三十六人而韩成功第一其事与纪信诳楚絶相类至今广西人谈观威略猺獞畏之如神与山云齐名语有之蠋飞涓涓育子为蚕观诚贤不犹出其父之型范乎
张子明
张子明者不知何许人国初授千户从守洪都岁癸卯四月陈友谅悉发国中兵号六十万围洪都亲督兵昼夜攻城期必拔守将大都督朱文正等婴城固守被围者八十五日六月文正遣子明告急于建康子明取东湖小渔舟夜从水关潜出越石头口夜行昼伏半月始达建康上问友谅兵势何如子明对曰友谅兵虽多而战斗死者亦不少今江水日涸贼之巨舰将不利用老师食少方转漕武昌若援兵至可必破也上曰汝归语文正为我坚守一日吾当自取之不足虑也子明还至湖口为陈军所执友谅曰若能诱城降非但不死且得富贵子明伪许之至城下大呼曰大军百万至矣固守以待友谅怒杀之后封忠节侯庙祀洪都
于光
于光字大用南康都昌人也元末从徐寿辉署江东宣尉元帅镇鄱阳陈友谅既弑寿辉光谓其麾下曰我不杀友谅可事之乎庚子以饶州来附高皇帝命邓愈往镇之光佐焉以功拜江西行省叅政寻授行枢宻院判改戍徽州召还解金连环并绦赐之光顿首谢曰臣蒙厚恩敢不效死辛丑从上亲征友谅取安庆江州壬寅从下南昌癸卯从破友谅于彭蠡转振武卫指挥同知甲辰从平武昌升鹰扬卫指挥使乙巳取淮东诸郡吴元年擒张士诚皆与有功洪武元年与大将军徐达等北伐下山东河南诸郡拔潼关承制以光戍守其地大败元兵二年移镇巩昌王巴拜屡引兵来冦辄击走之保保复移军围张滥于兰州光驰救之遇贼于马兰滩战败被执至兰州城下使呼张将军出降光大呼曰我不幸被执公等坚守大将军总百万师至矣贼怒批其额而死　　论曰豫章忠臣庙凡十四人而子明位第八及考死事独子明最竒方其冒重围出百死以走金陵昼伏夜行竟致其命斯可谓忠且智矣身虽被执以死而大呼不屈城守益坚卒完孤城以殱大憝于光事畧相类因以附焉
今献备遗卷四
●钦定四库全书
今献备遗卷五
（明）项笃寿 撰
宋讷
宋讷字仲敏大名滑县人也元至正间举进士授铅山县知县洪武十三年征诣公交车除国子监助教应制撰诸勑文操笔立就称旨超拜翰林院学士迁文渊阁大学士日见亲信太学成擢祭酒师道尊严诸生畏且爱之乙丑戊辰两科取士多出大学而魁选尤多大被赏遇讷尝有疾上遣中使致谕畧曰卿禀纯诚病必速差且命画工绘象以肖焉上览之甚喜然终老之召其子望江主簿麟侍养京师居常寝食恒在厢房不宿于家疾革乃归卒于私第年八十上亲为文以祭官其次子复祖为司业　　论曰董生有言养士莫大乎太学高皇帝初建成均得宋公为师教人先躬行而后口说故士皆务实人材质直朴醇足以适用盖身教行而师道立也谚曰桃李不言下自成蹊恶在多言哉
朱善
朱善字备万江西丰城人也十岁能文通经义元末隐居纂述所著有诗经解颐诗经辑释史辑诸书事继母李氏甚孝避兵扶母窜匿者十余日竟两全高皇帝既定天下开设学校而丰城仍旧为富州州守强富中请为训导南昌守许方以名闻于朝授郡教授洪武八年征赴京廷试第一除翰林院修撰署院事兼知制诰逾年以家属不完谪教辽东着辽海集未至辽赐还乡十七年召授翰林待诏十八年奉旨校文礼闱授文渊阁大学士以疾告归卒卒之前夕有星如虹坠于所居乡人异之　　论曰朱公虽纯嘿以明经荐陟馆阁不为不遇矣
刘崧
刘崧字子高江西泰和人也初名楚国初更名崧以经明行修荐为兵部职方郎中歴署总部事奉命征粮镇江多公侯官田崧归奏之有旨分官民田寻命往广东买马及点视山东驿递相视莱州遭风海船皆称职迁北平按察司副使政有声绩征拜礼部侍郎尝奉勑撰勲臣神道碑铭及封诰宋濂见其文叹曰此今之司马子长也进摄吏部尚书踰月以灾异免征拜国子司业赐鞍马令朝夕见必燕语移时未几以疾卒于京师崧性廉慎所居屋坏半以茅覆之曰令后世师吾俭家有田五十亩居官弗复增一布被十余年为鼠所伤命更置之仍补鼠伤者以衣其子赴北平时始尽支职方俸得白金九十两封识托其乡人及归取之其人悉用去崧不复问所著有职方诗集行于世　　论曰刘子髙之清近世所未见也其权吏部也不逾月而免功业不概见惜哉
董伦
