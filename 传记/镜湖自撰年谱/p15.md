<!-- { "loadSidebar": true } -->
　　80四月，布兴有兄弟驾船来宁。本府禀请抚宪云：布氏兄弟捐船二只，招勇一百二十名，来宁盘费皆行自备，今自到宁之日始，请给口粮每名一月十二两，若无别款，请自马额裁后，存银不少，即求饬司将是项银两拨发，以养广勇，捕盗必能得力。抚宪批饬云：尔一知府，竟盘查司库，岂部中不知此款？广勇来宁，并未捕一盗，何以知必得力，口粮乃如许之重。本府接批，无术可施，将使布兴有原船回广。布兴有亦无法，惟含泪来署告辞。余曰：此事我初不知，何本府上年日与营中筹划，尚未禀明抚军也？尔且勿归，我再筹之。遂往见本府，问何以遂着布氏回广。本府曰：抚宪不发司款，又谓口粮太多，我安能养者批广东勇。余笑曰：大老爷非户部堂官，安能指名拨款？目今库项挪东补西，部拨且不应手，而况属员请拨乎？抚批虽嫌口粮太重，若连上文读之，是谓广勇未曾捕盗也；若以广勇出洋捕盗，必有成效可观。刻下抚军憾水师废弛，有能捕盗者，抚宪方喜之不胜，尚畏口粮之多乎？度必损水师出洋口粮以益广勇，但不必自我言之，恐营中招怨也。目今只预备出洋之费，其余后再筹议；不然，何以处布氏兄弟。本府请余先垫费用，盖虑抚军日后不准，钱必落空。余允诺，回署传布兴有来告之，且先垫洋八百元，使其速备出洋。布兴有喜曰：请大老爷委员同去，看我捕盗。余又告之本府，即委鄞县捕厅范邦庆同去，一面委员署捕厅缺。布氏出洋旬日后，即获盗十七名，盗船二只。海盗并有被炮打死者。广勇亦被盗炮打死一人，余命布氏备衣棺收敛，祭之，届时余亲往致奠。余同本府共禀抚宪，申明广勇为捕盗而死，余亲往祭奠，是亦古人祭马之意也。抚台批回，大为嘉奖。自是广勇口粮亦听余给，不言太贵矣。布氏兄弟之在宁波，前以常抚军招之，其未经遣散之勇，经余而始能尽散，后以毕本府用之，其新招之勇，非余而几至难留。人但知布氏兄弟乐为余用，而不知其原非始于余也。是时，水师几同虚设，抚台移文提军，以巡洋经费，每年几近十万，为捕盗计也；今洋匪充斥，终年不见水师能获一盗，岂果水师无用，想是并未出洋，空领库款，当此国帑空虚，岂能任其糜费？自后水师如果出洋，移知该管各县，用船几只，带兵丁多少，会县查验，开具清折，同县出结，始准请领库项，再能捕盗，另有奖赏。提军持文来署给余阅毕，泣曰：若如此，水师死矣。我亦不愿作此提军，听抚台都是了。余曰：大人固宜下惜水师，亦当上顾国用。水师平日本有口粮，此项出洋经费，以及岁修各款，国家原想洋面安静，是以不吝重费。今大人只设法捕盗，抚台亦不能吝惜经费也。提军半晌谓余曰：二哥之言原是，特恨我水师亦不做脸。时洋面刼案，无日不报署中，至聚商人数十来署，求余设法。余曰：捕盗须水师，总要提军整顿。商人又入提署，提军至不敢出见。前自营兵哄堂以后，余以其事禀知抚宪，且请离任。抚台覆信不许，且有劝余语云：有忍乃济，有容乃大。因本府已升本道，抚宪札余以县署府。自粮价平后，鄞县一切陋规尽行裁减，故府道衙门节寿以及各费亦裁减至半。本府私语人曰：此缺不日归伊，今裁陋规，他日暗苦。余闻之，笑曰：天下岂遂无苦太守哉。至余署是缺，本府笑曰：何如？余接府篆数日，镇海县饥民聚众，县请本府弹压。李令以本府虽升本道，仍是亲临上宪；毕本府又曾任镇海多年，民皆旧治，故欲请其亲临，以静镇一县。乃毕谓已有本府，不必俟其亲临。余闻之，不俟李令之请即驰赴镇海，城门已闭，余唤开城门而入。李令犹在城内富绅王家，被饥民围住，有愚蛮者要行凶，有良善者曰：彼乃好官。李令乃坐王家堂上。饥民闻余至县，亦渐渐退去。时因福建会匪蠢动，镇海将备防堵，余嘱李令：海口须用水师防堵，经费请由省发，陆路选饥民之壮者作练勇，即向本地筹款，作为练饷，并以其余赈老弱之饥民。商议已定，余随拜文武同寅及在城绅富，在县署吃饭，晚回府城。镇海饥民于是藉以安静。 
　　81时国家军饷浩繁，皇上下谕书捐，着地方官好为劝谕，并有「此举乃出于万不得已」之语，天下见之，皆为感激。抚宪寄书于余有云：读上谕，令人不知涕之何来。兄未能自赴宁波，弟好代为我劝之，务令富室慷慨书捐，即代为我跪求，以稍纾国家之难。余接信后，一面出示劝捐，一面席请绅富共议。绅士皆谓：必自大户开捐，而后可次第书之。城中大富，必先推陈、吴两家，请公祖自派两户各捐三万，绅等再劝各出二万，大约可成。乃吴推陈先，陈要吴先。吴曰：我书二万，陈家若少，我亦照数。绅士皆曰：不许陈姓少捐。吴遂书定。陈姓久不定数，亦不敢言不捐，差催来局书捐，数次仍不至。余一日，亲带府县号书十名至陈宅中，请陈姓允捐，陈犹不允。余命号房先跪阶下，余再跪堂上，谓陈姓曰：皇上不得已而有是举，抚宪不得已而有是信，我亦不得已而有是跪，尔家不允是捐，我只跪尔堂上不起。陈姓亦跪，且叩首曰：公祖请起，不敢不捐。余起，随命号书曰：尔等代我跪此，俟陈府捐数书定再起而回署告我。余回署，陈姓又请号书起，同到局中告知绅董。绅董皆曰：我等劝尔等共捐二万，吴姓已允，尔家向来居先，何以犹不允书？段公祖跪尔家堂上，奉皇上之谕，抚台之信也，是犹父跪其子也，尚复何说？于是陈姓书定，鄞、慈、镇富户各以次书定，其余各县，亦稍有捐输，宁波一府共捐银五十余万两。惟慈溪冯姓，固宁波大富也，各省皆行商，京城御史奏伊家资二千万，皇上特旨着输数百万，绅董无能措词，司道亦谓，至少也须捐三、五十万。冯姓将收一切生意，自呈其家底账，实有家资若干，请抚台奏伊家应捐若干。宁波马头大小店户，多行冯姓本钱，闻冯姓收生意，皆云：我等不能不歇生意，宁波歇生意，则宁波之马头倒矣；各省皆闻冯姓因捐输歇生意，则天下之富户皆畏葸，而商贾萧索矣，此其关系不小。余乃以其事密禀抚宪谓：御史所奏未必实。冯姓各省有生意，不过以富字招牌，各路易通，岂有现银堆积在家。捐饷济军需，必得现款，何能猝然捐至数百万。莫谓数百万不可猝捐，即数十万亦未可以次捐也。捐例既开，军旅不息，捐输岂有已时乎？何妨留以有待，仍可年年向伊家劝捐。不然，猝发雷霆，毁一家，不过徒令百姓咨怨，究与军务未必遂大有济也。且毁一家，究以何罪名也？抚宪阅余禀，亦以余言实近情理，属余斟酌办理。余劝冯姓书十二万，专折奏明，并申明冯姓自愧报効无多，不敢邀奖，即照捐广额亦愿公之合县。其后抚宪奏请皇上，于广额之外，仍赏冯姓道衔三名，花翎三枝。 
　　82上海之失守也，一苇可通，故宁波震动。南乡姜毛山一带土匪起事，一夜连抢十数家，事主来县具呈，余将往勘。姜山顾宏康兄弟，平日强而直，见肆行抢掳者，皆近地落洋之人，问曰：强抢如是，不畏官法乎？皆骂曰：此时尚以官法吓人，我等即先抢尔家。顾姓自思曰：彼强抢者，不过恃人众，官不及究也，我若邀齐地方殷户，出钱团练，其人更多。于是连夜发信，邀齐二、三十图殷户，赴近地公庙聚议，每亩先捐钱一千，顷刻捐三万余串。即于庙中团勇六百人，拟扩充至一千人，有事则齐至庙中听用，无事则各居本家，并至署请给火器械。余至南乡勘被抢之家毕，顾氏遂请余至庙看练勇。余问抢犯现居何处。曰：彼亦立局，去此不过数里。凡抢来货物一半归抢者，一半归局。谷担甚多，云积粮以待上海兵到。问局中抢犯多少。曰：白日恐不甚多。余曰：我团勇六百人，皆健壮，何不先毁其局。皆曰：公祖肯去，绅等更愿从往。实时往拿。抢犯探知余往，先已兔脱，只捕获抢犯一人。有谷数百担存局，余命皆运至庙中以作经费。余同回庙中。饭后，余问抢犯曰：尔等将行此大逆，起意何人？为首几人？速自供明，免至吃苦。抢犯乃供：起意是陈某，谓粤匪已得南京，上海已有人占踞，我等先聚多人，即约上海头领来踞宁波，功不难成，于是某某等皆信之，各愿为首聚众，先抢聚粮食，以待上海信息。余谓顾氏兄弟曰：抢犯亦不悉究，起意及为首者，尔等皆知之，拿住数人就地正法，人必畏矣。余带犯回署，顾氏遂带勇往拿起意及为首者。越三日，俱已拿至。余亲问之，与前获犯供同。余曰：尔等若得宁波，现在文武各官员，何以处之？答曰：已议定某人作某官，将前官尽杀之。余笑曰：亦将杀我乎？起意之陈某亦笑。余叩之，乃徐曰：共说段太爷尚好，只驱逐出城。余曰：尔等好意不杀我，我今不能不杀尔矣。陈某叩头曰：太爷留我家属，只杀小的一人，是太爷之恩，小的亦知不能活矣。 
　　83八月，毕本道升安徽按察使司，抚台仍留其驻镇海防堵。李笙南因地方蠢动，自请招募乡勇水陆各千名，水驻船上，陆驻城中。宁波人皆不喜笙南，又畏其势，不敢面言。有告余者曰：人心业已惊惶，再有李笙南招勇，则富室先逃矣。余谓笙南曰：尔愿招勇，费将安出？笙南曰：有勇何愁富户不出钱。余曰：富户闻尔招勇，已将先逃矣。笙南闻余言，气忿而出。中秋日，笙南至署，坐而泣，泣而言曰：皇上家闹到者般样子，无一人肯奋身出力，余愿出力，宁波人反指予为乱党，岂不可叹。余曰：吾兄既慷慨出力，何不自投大营杀贼？若云保卫本地，无如本地之人先不信尔，安得自剖其心以共示于人？不然，徒令地方先生疑畏，毫无谓也。笙南不听，竟自招勇，舟泊城下。城中之勇，执械横行市上。宁波大恐，市皆闭户。余谓城中诸绅曰：笙南性硬，今必不许其招勇，反致激出事端，彼所费已不少，猝欲其解散，而彼所费无着，肯心甘乎？且认还其费，使先散城中之勇，即令彼自带水勇赴镇海，受毕臬司节制。 
