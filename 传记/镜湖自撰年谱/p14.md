<!-- { "loadSidebar": true } -->
　　78三月，院试已竣，署请学院，唱戏饮酒，席间言及粤匪已至湖南，福建会匪蠢动，天下自此不安。万学台问：粤匪几时可息。余曰：人心正在思乱，彼谓匪来则衣食可以均平，即如宁波动辄聚众，贫者之寒号饥泣，其侧目而窥衣丰食足之家，匪伊朝夕矣，特俟有隙以快其所欲耳。至我等身临民上者，谁不思刲之剐之，而共分我一杯羹哉。人心之不平久矣，乱何由得平。万笑，随叹曰：贫民亦无怪其然矣；若富与贵，能如镜湖先生之存心，乱犹可以少弭。分赈之日，七厂同发，余亲往各厂稽查，幸皆安静，各自领米，嬉笑而归。咸曰：是段太爷与我也。至第四日，乡民男妇来者益多，各厂拥挤。余在西门一带稽查，人传北门一厂，因挨挤踏死多人，余亲往视，死者七人，皆带病及童子，发赈与领者皆散。余返署，将饬差查尸亲，给其衣棺领回，乃一饭未竟，又传死尸已摇动多人，扛至前日议赈时语撞李笙南之库书家。余即往勘，犹有健者数人扛一尸至，弃其室中即逃，观者多人。余问何以将尸置此，乃言：扛者皆云是伊不肯发票，必要当面给签，以致踏死多人。余曰：是有主使者矣。余传尸亲，究无至者。而富室亦不愿多事，暗使人调停，每尸给钱五十千，各尸亲领回。究之，皆不是真正尸亲，并有数日前死童子埋之城下者，此时亦皆扛来以诈库书。人心不古，亦至如是！余夜至局，与众绅富议曰：明日何以处之？皆曰：只好分票给米，但必须三日方可备齐。余曰：今夜可使差役传知城内，但恐城外四乡明日皆来，何以应之。皆曰：当面告知，只待三日。余曰：北与西南三乡来，皆进城，我亲告之；惟七塔寺厂，东乡人又最多，我不能面告。东门有张孝廉，亦董事，人尚正派，平日有言，人皆信之。余谓张孝廉曰：先生居近东乡，东乡之人易于认识，明日烦面告之。孝廉笑曰：举人言之，未必遂信，恐乡人必待公祖面言也。次日清晨，余命设案头门外，凡家丁书役，皆头戴红帽侍侧，有不戴红帽者，不使相近，故不至于喧嚷。有来求赈，皆明告三日后备齐再赈，皆应允而退。最后有悍妇数人，恃众蛮横，出言无状。余责之曰：当面给签，又拥挤踏死多人，故改为凭票给米，必三日乃齐，尔等遂不能待乎？是犹尔饿有人炊饭饷尔，而尔乃骂人炊饭太迟也。且富户因尔等横蛮，不愿赈尔，因我再三告之，是以发赈，尔等竟不体人情如是。今不赈尔，看尔等又将若何。岂以上年恃众毁衙门无事，又不妨再试野蠢乎？远观者皆曰：段太爷平日又不肯薄待穷人，止要三日后有赈，何妨稍待。余曰：三日后定有赈；若三日后无赈，我将何辞以对尔等。观众齐声欢呼，一哄而散。而悍妇数人，犹不肯散。余自执藤鞭，责而逐之，始各退去。当三乡求赈时，东乡来领赈者，董事告以且迟三日，乡人不信，拥至米店纷扰。东门外董事来请余往，余曰：三乡来领赈者尚未散尽，余难即往，且谓本府先临，余随后亦至。本府往江东，告以且待三日，仍不肯散，且将本府团至一柴店中，又着人请余。余过浮桥，有局勇百名护余至柴店，问米店何如？本府曰：亦未动抢，但不肯散耳。余曰：真愿领赈者，亦不欲多事。每见乡人将散，即有人小语必不可散，散必不赈。此必游手小人，不是借泄私忿，即欲乘机掠物也。此等人数未必甚多，现在已有乡勇百名，府县差役亦有数十，我即略施小威，未必遂敢抗拒。本府曰：恐闹出大事。余曰：彼惟料我恐闹大事，故猖狂如此；且领赈来，多妇女幼童，岂足为乱。本府曰：任尔为之。余命从人随我与本府至七塔寺，乡民从之，疑是发赈，至则乡民更多。余立寺门外，开导乡民。见一人身壮力健，酒酣面赧，大声而呼曰：今日不赈，岂不使我等空走一次。即有人言，伊乃东乡船户，每日装人往来，既得船钱，又来领赈，并有予米以偿船脚者。余命差传船户，不肯竟至。余喝差勇扶之而至，至犹不跪。余又喝之，始跪。余骂之曰：三日领赈，遂不能待乎？且赈米，乃赈济贫苦人也，尔以船为业，不贫；有钱沽酒，不苦；赈且非尔所应领，犹日儎领米之人从中多事乎？遂命差勇擒之伏地，重责小板数百，两腿肉绽。乡人见重责船户，乃各飞走而去。江东店铺笑曰：今日非段太爷来，又似上年闹粮案矣。 
　　79横溪有巨富王姓，周祥千平粮价时，曾向王姓敛钱，不允。余初任鄞，下乡谕安百姓，闻王姓事，特至其家，极为称颂，又挂匾于其家祠。那知王家性硬，不肯周恤贫民，收租甚多，向不零卖，近地穷人多恨之。近宅数里，临河建仓屋一所，可储谷数万担。本年饥民聚众，藉籴谷为名，毁仓抢谷。王姓具呈来县，余往勘属实。王姓留余饭，席间，劝王姓曰：荒年谷能活命，毋以零卖为烦也。王虑零星不便收钱，余曰：每百斤若干价，算至十斤一斤，该钱多少，用一准秤，以一人司之，事虽稍繁，积福已多；且府上乃有余之家，若能于不足之时，捐己有余，济人不足，照时价每斤减收一二文，则众方祷颂之不已，于毁仓何有？王当以余言为是，请余代定一秤，并出示定每斤价若干，地方穷人尽来零买，余许严办抢谷首犯。午后回城，署内着差赶至舟中，请余速回城中，言董廪生家又有饥民滋事。 【 廪生次年亦抡魁，今亦事余居弟子列。】 时余急回城，途中董姓又有人来具呈云：营兵混入饥民，为首滋闹，已将营兵拿获。余恨极，回署，即饬差提营兵来，重责之。营兵云：我是百总。余闻怒甚，复加镣拷。余责营兵毕，入署晚饭。饭尚未竟，即有营兵数百闹上大堂。余出大堂，坐公案，任其哄闹，不退堂，亦不生怒。余着家丁至提署，请提军来退营兵。提军将来，有营官至，不知何语，提军不出。余家丁回署，余又命往告本府。本府必待差役伺候齐备，补服朝珠，再来县署。营官乃命营兵装伤抬至大堂，营官自来，请余相验。余坐与营官语，营官立余案侧。余曰：尔兵何伤；尔不过怕我办尔百总，累及营官，欲以验伤抵赖耳。今已无王法，我岂能办尔百总。随命差役，即于大堂去百总镣拷。余谓营官曰：可以散矣。营官犹请余验伤，盖未便即散，恐旁观者难看也。余笑曰：此伤只好抬向别衙门请验。我验无伤，尔必强争有伤；我验有伤，百姓本未尔伤。余仍安坐公案，不与营官语。营官虽哄动数次，见余仍坐公案，亦不敢近公案，入宅门。本府亦至，在大堂与营官敷衍数语，于营兵示谕数言。余俟营兵皆散，始下公案与本府相见，随邀入后堂花厅与坐。时正地动，屋瓦皆鸣，人坐室中，如舟之倾荡。本府恐屋倒，走至天井而立，立亦不稳。叹曰：何怪人闹，地亦闹动也。次日，余将县印送交本府，谓本府曰：居官而使人闹堂，有何面目临百姓。本府笑曰：但恐宁波不肯听二哥去任也。然营中可恶，二哥且将印留此片时，必有人来讲情。余回署，即有城中绅士数十人入署叩首，请余留任。余曰：非地方百姓闹我，固无事绅士留我也。绅士恨曰：营官不自认不是，叩留公祖，绅等且先与提台论理。数十绅士遂同至提署，满城百姓随而观者，且数百人。提军本兵丁出身，不识字，见绅士多人，亦不敢辨论，只自言兵丁不是。外面百姓观者大呼曰：不留住段太爷，我百姓先抬去提军，换一个好的！提军使人告百姓曰：我自去留。后绅士又自提署同至府署，请本府代留。本府曰：我留不如营中请留也。午后，营中六营官、六厅官皆来余署。余不欲会，旋思曰：昨夜请验伤者，一营官耳，余已未存情面；今合营皆来，再不与会，彼得有词。且见而不留，是在我也。余出与见，彼此不过客语，亦未许留。至晚又同本府来署，营官皆跪地而求，且曰：提台之所以尚未至署者，恐不许我留也，留则提军即来；今若不许我留，我等亦无以回提军。余曰：且起，请坐。董廪生亦来请留曰：今若再不许留，营中声言不肯放过我家。余曰：今与尔家何干？本府曰：不如留情于营中，二哥即到省，抚宪亦要留也。众官皆曰：所言甚是，我等皆不善言，求情而已，总求且将县印收下。余曰：方今福建会匪猖獗，宁波尚须防堵。本地饥民不安，已劝富户散赈。防外必先治内，安贫必先保富。我文武衙门即同心合办，且恐多事之秋，难保地方无事，何况先生衅隙，岂能免营兵百姓妄揣我文武不和，从中播弄，是多事之秋更多事也。如要请我留，须营中与我府县会衔出示，无令人妄生议论。营官曰：所论确是，只请府县主稿。于是提军居中，本府居东，余衔居西，会衔出示，维护治安。百姓戏题提军衔下曰：提军何人，卖糖出身。盖恶提军也。有读书绅士见示者，叹曰：不愧读书人，请而肯留，留而共示，始终皆为地方也。 
