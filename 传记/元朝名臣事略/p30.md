<!-- { "loadSidebar": true } -->
　　公幼气孱，年十六始学属句，日槀仅指半许，便能从诸生习为程文，下笔皆有理致。中兴定二年词赋进士第，辟新蔡令。始入其境，弥望皆蒿莱，问其故，则曰：「近岁征赋，率以牛力为差，民多匿牛于它所，而不得耕。」至县，适赋夏税，乃平其轻重以为定额，揭榜境内，曰：「自今种树牧养，营运兴造，续有增置者，更不加赋。」行之再稔，荒田耕垦殆尽，畜牧遍野。比秩满，入为尚书省掾。科属刑禁，会内藏库吏告本库官属盗罗者，复有盗入宫窃内藏珠者，金主怒，并令穷治。有司捕盗不能获，噪声京市货珠者，但指前库吏盗珠货已久，愿代偿他珠，而元盗罗又不获，二事连及十一人。刑部、大理皆欲处以极刑，宰相以下莫敢异同，公独执而不行，以谓：「本捕之贼物非正赃，而欲置人于死，恐涉冤枉，皆当驳出。」辩论月余，咸释出之。 【平章宋公撰墓志。】 
　　汴梁下，公挈家入东平，严武惠公招致幕下，署行尚书省员外郎，改行军万户府经历。东平岁赋丁丝包银，而复输蛾蠒十余万两，色绢万匹，民不堪重。公白武惠，奏而罢之，诸路复绵绢自此始。漕渠决河间散水口，役夫万人，东平独膺十之四，主役者且筑且穴，工无已时。公白武惠曰：「此我之剧疾也。」数其谩不时塞，请于朝，即减其役，寻罢之。军储粮岁输新卫，东平水运万石至旧卫，再辇而南五十里，公具图言于武惠，奏乞立卫州仓，朝议从之。公在东平二十年，赞画为多。 【商文定公撰墓碑。】 
　　圣上初在潜邸，以介弟之亲辅政先朝，锐意太平，征聘四方宿儒俊造，宾接柄用，以更张治具。立安抚司于邢，爬疏芜秽，立经略司于汴，开斥边徼，立宣抚司于秦，保厘封国，公首膺邢州之选。自金干戈扰攘，土豪崛起，惟知聚敛，孰为法度程序。公到郡，公私阙乏，日不能给。遂兴铁冶，以足公用，造楮币，以通民货，车编甲乙，受顾而传，马给圉户，恒养而驿，官舍既修，宾馆有所，川梁仓庾，簿书期会，羣吏法守惟谨，四方传其新政焉。 【墓碑。】 
　　上即位，励精为治，置十路宣抚司，以总天下之政，公治真定。真定行用银钞，奉太后旨，交通燕、赵以及唐、邓之间，数计八千余。 【数计八千余　按元史卷一六○本传作「凡八千余贯」，疑此脱「贯」字。】 中统新钞将行，银钞之价顿亏，公私嚣然，不知措手。公言救之之术有三：旧钞不行，下损民财，上废天子仁孝之名，依旧行用，一也；新旧兼用，二也；必欲全行新钞，直须如数收换，庶几小民不致虚损，三也。省议嘉之，从其第三策。城西木方堤堰，岁久缺坏，公行视，急修之，撤沙易土，植柳其上。秋果大雨，滹沱水至，无害，郡人德之。 【墓碑。】 
　　二年，公被召议立省部，首拜右三部尚书，一时典宪，多出公手。寻有旨兼议中书省事。是年以年老求退，上曰：「卿耆年宿德，饱谙政事，宜立范模，使后人易于遵守。朕之意也，可无辞。」明年，复上章请老，始许以本官致仕，仍给半俸终身，议中书省事如故。 【墓碑。】 
　　公喜论天下事，军国之大计，米盐之细务，罔不周知，辞简理顺，未尝疾言遽色，惟善是欲，不滞于一己之私。中统以来，左曹之任，以通才得名者，独公一人焉。 【墓碑。】 

　　○平章宋公（子贞） 

　　平章宋公 

　　卷十之二 

　　公名子贞，字周臣，潞州长子人。国初，为东平行台幕官。中统元年，拜益都宣抚使，召为右三部尚书。王师围济南，参议行中书省事。至元二年，拜翰林学士，参议中书省事。未几，拜平章政事。三年，以年老辞位，诏中书大事即其家议之。五年，薨，年八十。 
　　公貌清奇，耳耸过眉一寸许，相者以为必寿且贵。资敏悟，学如夙习。弱冠，工文赋，随荐书试礼部，同族兄知柔补太学生，齐名一时，有大、小宋之名。 【太常徐公撰墓志。　又东平吴公疏堂集云：公为进士时，尝试礼部，出与两举子过相者李茂问焉，茂谓：「二人者皆擢甲科，一人无官禄，一不过为县主簿。」徐指公谓曰：「不及第，官一品，寿八十。」后皆如其言。】 
　　贞佑板荡，公避地河南，居无何，复还乡里。潞州乱，东走赵、魏间。宋将彭义斌据大名，召为安抚司计议。义斌殁，偕众归国朝，东平行台严鲁公闻其名，招置幕府，为详议官， 【为详议官　「为」原作「置」，据聚珍本改。】 兼提举学校。初，严行台上计阙庭，多径由近侍奏决，至与丞相耶律公有违言，公劝行台致礼，通情好，每事咨禀，示不敢专。耶律公喜，亦深相接纳，中外交欢，诸镇雅重。行台因是益倚言公。 【墓志。】 
　　岁壬辰，行台戍黄陵，金兵悉力来攻，我师不利，敌势颇张，曹、濮以南皆震慑。有自敌中逃归者，言敌且至，人情恟恟。公请行台斩横议者首，以令诸城，境内复安。继而汴梁溃，饥民北徙，殍殣相望。公议作广厦，糜粥以食之，复以羣聚多疫，人给米一斛，俾散居近境，所全活无虑万计。及士之流寓者，悉引见行台，周惠尤厚，荐名儒张特立、刘肃、李昶辈十余人，皆自羁旅拔之同行，与参谋议。四方闻义而来依者，馆无虚日，故东平人物视他镇为多。 【墓志。】 
　　乙未，受朝命迁右司郎中，行台所辖五十余城，仍有堡寨诸户，自守令以下皆大偏小校，倔起田亩，不闲礼法，昧于从政，官吏相与为囊橐以病民。是时，天下略定，庶事草创，率敛之繁，营屯之扰，法度未立，民不安生。公谓：「十羊九牧，民穷而无告。」乃仿前代设观察采访之比，分三道按刷文检，均科赋税，纠举官吏，公居中主其事。于是初立程序，与为期会，黜私奖勤，视其后者而鞭之，吏民始知有官府之政，抚治之道焉。东平一道二十余万户，生口不啻百万，所以安居暇食，得享有生之乐者，公之功也。 【尚书李公撰神道碑。】 
　　时诸将校例有部曲户，谓脚寨，几四百所，各擅赋役。公请罢归州县，行台初难之，既而政令归一，人以为便。 【墓志。】 
　　行台薨，子忠济袭爵，以公耆德宿望，表于朝，授参议东平路事，兼提举太常礼乐。公倡新庙学，敦命前进士康晔、王盘为教官，自先圣、颜、孟子孙至生徒几百人，咸继庖廪，俾肄艺业。春秋释奠，随季程试，必亲临之。齐鲁儒风，为之一变。 【墓志。　又高唐阎公文集云：国初，严侯忠济首建郡学，延康先生晔为之师，四方来学者甚众。先生高唐人，岁归拜扫先茔，学生王伯祥者，一夕梦与诸生郊迎先生于北郭外陈家桥，同辈方聚立桥南，遥望先过桥北者，皆衣金紫，梦中殊骇异，觉即语同舍。其后十余年，罢侯置守，始定朝仪，赐百官章服，凡梦中所见衣金紫者，果至通显，如翰林徐公琰、李公谦，总管孟侯祺，尚书张公孔孙、夹谷公之奇，右丞马公绍，中丞吴公衍，凡十余人，其立桥南者，皆泯没无闻焉。】 
　　己未夏，上南伐，遣使聘至濮，虚己以问，公对曰：「本朝威武有余，仁恩未洽。天下之民嗷嗷失依，所以拒命者，特畏死尔。若投降者不杀，胁从者勿治，则宋之百城，驰檄而下，太平之业，可指日而待也。」上善其言，礼遇甚厚。 【神道碑。】 
　　中统建元，授益都等路宣抚使。未几，入觐，拜右三部尚书。会创立省部，一时典章制度，多公裁定。寻上以公知兵，诏参议军前行中书省事。公单车至战垒，观形便，遂以策上丞相史公曰：「今璮贼拥众东来，送死孤墉，此天与我也。宜急增筑外城，俾不得突走，则势日窘，粮尽援绝，不攻而自溃矣。」议与史公合，遂擒璮。 【墓志。】 
　　凯还，公上便宜十事，大略谓：「官爵，人主之柄，当自朝廷出，一命以上，并付吏部，以为永选。 【以为永选　「选」聚珍本作「制」，似是。】 律令，国之纪纲，今民所犯，各由所司轻重其罪，宜早刊定，明颁天下，使官知所守，民知所避。且监司总统一路之政，所用猥杂，不厌人望，乞选公廉有才德者，俾居其职。临民官皆相传以世，非法赋敛，困苦无告，亦宜迁转，以革久弊。又立国学，教冑子，勑州郡提学课试诸生，凡三年一辟，贡举中第者入仕，则人材辈出矣。」诏命中书施行之。 【墓志。】 
　　至元二年，罢世袭官，初行迁转法。诏公同左丞相耶律公按行山东，调选所部长次官。 【墓志。】 
　　还朝，改翰林学士，参议中书省事。复奏乞颁吏禄，定职田，以养廉勤，而戒贪惰，从之。 【墓志。】 
　　拜平章政事，因陈切于时务者十二策，上皆嘉纳焉，悔用公晚。公以年老恳辞，上曰：「卿精力未衰，勉为朕留，措置大事，毋苦引年。第令百司有伦序，即听卿自便。」 【墓志。】 
　　三年十一月，乃得请，特勑中书，凡有大事，即其家访问。公居私第，每闻公家事有不宜于民者，犹削牍封奏之，其拳拳爱君之心，老而弥笃。始得寒疾，汗之不解，家人将进剂，公曰：「死生有命，将饵药何为。」疾革，诸子请遗言，公曰：「汝辈皆长立，平昔教之者为不少，尚何言耶！」 【墓志。】 

　　○参政杨文献公（果） 

　　参政杨文献公 

　　卷十之三 

　　公名果，字正卿，祁州蒲阴人。 【祁州蒲阴人　「祁」原作「祈」，据聚珍本及元史卷一六四本传改。按元史卷五八地理志，蒲阴属祁州，元别无「祈州」。】 金正大初，登进士第。国初，为河南课税及经略司幕官。中统元年，拜北京宣抚使。明年，入拜参知政事。至元六年，出为怀孟路总管，其年薨，年七十三。 
　　公性聪敏，为文无所不能，尤长于乐府。幼失怙恃，从人南渡，岖崎轗轲十余年，自宋迁亳，自亳迁许昌，以教读为生。正大甲申，擢进士第。会参政李蹊行大司农于许，公以诗送之，李大嗟赏，归言于朝，举偃师令。到官数月，以廉干称。改令蒲城、陕县，皆号繁剧，而公优为之。方将书考上上，而陵谷变迁矣。岁己丑，杨公奂征收河南课税，起公为经历官。继而万户史侯经略河南，复为参议。公于草创之际，俱称办事。未几，朝廷设十道宣抚，以公使北京。中书省立，拜参知政事。公外若沉默，内藏诸用，其所裨益为多。及例罢，犹诏与左丞姚公日赴省议事。至元己巳，出守怀州，公时年七十有三矣。 【王文康公文集。又杨叔能事言补云：杨正卿为人美风姿，工词翰。避乱河南，草草娶于羁旅中，尔后登科历职，遂与之偕老。比之恃其一第，无罪出数妻，必欲得富贵而有才貌者，呜呼！君子哉正卿！】 
