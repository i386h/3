<!-- { "loadSidebar": true } -->
　　壬午秋七月，令蒙古不花引游骑出秦陇，以为声势，且视山川夷险强弱处，王率大军回云中。 【又行录云：王率兵回云中，道出太原府孟州四蹄寨，寨主刘某，金孟州太守也，王以兵围之，遂率山民来降，即日复其职，迁百姓于州，秋毫无犯。】 先是，王弟带孙、驸马按赤那演击义和寨，不拔。王至，攻之，二日而下。过西河，南击三清岩，入霍邑山堡，迁其民赵城县。薄青龙堡，金平阳公胡天作拒守， 【金平阳公胡天作拒守　「作」原作「祚」，聚珍本作「作」，与金史卷一一八胡天作传合，今据改。下同。】 其裨将蒲察定住、监军王和开壁门降，迁天作于平阳。 【又行录云：王薨，定住谮天作于郡王带孙，杀之。其后，王子钹里攻西夏，定住称疾不行，复归于金，及钧州军败，为大兵所杀。】 冬十月，过晋至绛，下金荣州， 【下金荣州　「荣」原作「荥」，聚珍本作「荣」，与元史卷一一九木华黎传，金史卷一六宣宗纪、卷二六地理志合，今据改。】 汾东诸堡邑，往往从风归附，王皆慰抚之。蒲郡久为金有，至是复归于我。王召天应谓之曰：「蒲为河东要害郡，我欲选一首领，顾弗能得，君才略绝众。」乃以天应权河东南北路陕右关西行台，以平阳、太原、吉、隰等处帅府，皆受天应节制。王引兵渡河，西次同州，下蒲城，入关径至长安。长安城坚，不得入，乃分麾下兀胡柰、太不花统军六千屯守之。留按赤那演断潼关，遂西击凤翔，月余不克，乃军于渭水之南。遣蒙古不花南度牛岭关，徇宋凤州而还。是岁，羣盗陷河中府，杀权行台石天应。未几，贼烧居民府舍遁。以天应子斡可袭领其众。 【世家。又行录云：初，天应闻中条山贼侯七、侯八欲夜攻袭其城，即遣部将吴权府领兵出东门，潜道左两谷间，若贼过半，即邀击之，我出其前，尔攻其后，贼可胜也。其夜，吴权府醉酒失期，故城陷，天应遇害。】 
　　癸未春三月，王至闻喜县，疾笃，召弟带孙谓之曰：「我为国家助成大业，事干戈垂四十年，东征西讨，无复遗恨。所恨者，汴京未下耳！汝等勉之。」言讫薨。 【世家。】 
　　庚寅冬，帝亲攻凤翔，对诸将数王之功，因曰：「使木华黎在，不令朕至此也！」 【世家。】 

　　○丞相东平忠宪王（安童） 

　　丞相东平忠宪王 

　　卷一之二 

　　王名安童，太师、忠武王四世孙。至元二年，由宿卫官拜中书右丞相。十二年，从皇子行边。二十一年，还朝，复拜中书右丞相。二十六年，罢相。三十年，薨，年四十九。 
　　世祖皇帝追录元勋，召入，拜宿卫官，置位在百僚上。时太夫人帖木伦以椒房之故，尝入宫中。一日，上从容问及公，夫人对曰：「安童年虽幼，公辅器也。」上曰：「何以知其然？」夫人曰：「每朝退，与前辈老成人语，未尝一亲年少轻浮子，以是知之。」上默然。 【太常元公撰世家。】 
　　中统四年，阿里不哥平，执其党千余人，将有所裁，上犹豫未决，适公侍侧，上问曰：「朕欲尽置此属死地，何如？」公时年十六，对曰：「人各为其主尔。陛下甫定大难，而以私憾杀人，何以怀未附。」上惊曰：「卿年少，何从得此言！卿意适与朕合。」繇是大器之。 【世家。】 
　　至元二年秋八月，制曰：「安童可光禄大夫、中书右丞相，增食邑至四千户。」公辞曰：「今三方虽少定，江南犹未纳款。臣以少年谬叨大任，恐四方有轻朝廷心。」上动容有间，曰：「朕思之熟矣，卿勿辞。」冬十月，召儒臣许衡至，后二月都堂传旨，令衡入议省事，衡以疾辞。公素闻其德义，就访于行馆与语，既还，念念不释者累日。 【世家。】 
　　三年，上特召衡入，谕之曰：「安童尚幼，未苦更事，谨辅导之。汝有嘉谋先告安童，以达于我，我将择焉。」衡对曰：「安童聪悟，且有执持，告以古人言语，悉能领解，臣不敢不罄愚衷。但虑中有人间之，则难行，外用势力纳人其中，则难行。且臣入省之日浅，所见如此。」 【世家。】 
　　四年春三月，公奏：「凡内外官员，宜委任老成人如姚枢等一二员，可省中议事。」上曰：「此人辈虽闲，犹当优养，其令入议省事。」 【世家。】 
　　五年，廷臣密议立尚书省，欲以阿合马领之，乃先奏公宜进为三公。事下诸儒议，枢密商挺倡言曰：「安童，国之柱石，若然，则是与虚名而夺实权，甚不可。」众以为然，事遂已。 【世家。】 
　　七年夏四月，公奏：「臣近言：『尚书省、枢密院宣奏，并如常制，其宏纲大务，从臣等议定，然后上闻』，已有旨俞允。今尚书众务一切径闻，似违前奏。」 【似违前奏　「奏」聚珍本作「旨」，似是。】 上曰：「岂阿合马以朕颇信用，故尔擅耶。不与卿议，非是。勑如卿所言。」 【世家。】 
　　八年，陕西行省也速迭儿建言：比由饥馑，盗贼滋多，若不显戮一二，无以示惩。勑下中书详议，公奏曰：「强窃盗贼一皆处死，恐非所宜，罪至死者，宜仍旧待报。」从之。 【世家。】 
　　十年，奏以玉册玉宝上皇后弘吉烈氏，以玉册金宝立燕王为皇太子，兼中书令，判枢密院。 【清河元公撰勋德碑。】 
　　中书奏断死囚五十人，公言：「臣等阅实其状，内有十三人因鬪殴杀人者，余皆无可疑。」上曰：「十三人可免死从军，其余再三审覆以闻。」 【世家。】 
　　十一年，公奏阿合马蠹国害民数事；又以四部及大都路总管府官皆非材，乞选汰。从之。 【世家。】 
　　十二年，勑公行中书省枢密院事，从皇子北平王行边，公在边凡十年。 【世家。】 
　　二十一年春三月，北平王归，公亦继至，待罪南阙下，上遽召见，劳之曰：「卿在外劳瘁。」公顿首谢曰：「臣奉使无状，有尘圣德。」遂留卧内，语至四鼓而罢。冬十一月，丞相和礼霍孙罢，公复拜右丞相，加金紫光禄大夫，诏天下。 【世家。】 
　　二十二年，监察御史陈天祥劾奏右丞卢世荣，其略曰：「人思至元初年之治，至今莫能忘也。去春，丞相安童自边还，天下闻之，室家相庆，咸望复膺柄用，再整宏纲，思仰治期，谓可立待。十一月二十八日，丞相果承恩命，复领中书，贵贱老幼，喜动京师。今丞相亦国家之名贤也，时政治与不治，民心安与不安，系丞相用与不用之间耳。又如玉昔帖木儿大夫、伯颜丞相，皆天下之所敬仰，海内之所瞻依者。朝廷果专任此三名相，事无大小，必取决而后行，无使余人有所沮挠，三相博采众议，于内外耆旧之中，取其声望素着，众所推尊者，为之参赞，则天下之才悉展效用，能者各得进其能，善者皆得行其善，诚厚天下之大本，理天下之大策。为今致治之方，莫有过于此者。又安用掊克在位，倚以为治哉。」其年世荣败，诏公与诸儒条世荣所为事，悉革罢之。 【世家。】 
　　二十三年夏四月，中书列上所拟漕司官姓名，上谓公曰：「如平章、右丞等职，朕当亲选择之，余皆卿等责也。」公因奏言：「臣比闻圣意，欲倚近侍诸人为耳目者。今臣猥承任使，或所行非法从其举奏，罪之轻重惟上裁处。今近臣伺隙援引非类，曰某居某官，某为某职，以所署奏目付中书施行。臣谓铨选之法，自有定制，其尤无事例者，臣尝废格不行。虑有短臣于上者，幸陛下察之。」上曰：「卿言是也。今后若此者勿行，其妄奏者即入言之。」 【世家。】 
　　初，李昶为吏部尚书，宰相素重之，凡集议必延置上座，倾听言论，会制府有异议，李遂谢病去。至是，公奏征之，不起，复奏赐田千亩。 【世家。】 
　　宗王乃颜反，上亲讨平之。他宗室诖误者，勑公按问，多所平反。一日朝退，出自左掖门，诸免死者争前迎谢，至有执辔扶公上马者，公毅然不顾。或乘间言于上曰：「宗室虽有罪，皆太祖子孙，陛下昆弟，丞相虽尊，人臣也，柰何悖慢如此！」上良久曰：「汝等诚小人，乌知安童之所为。彼特辱之，使改过迁善耳。」 【世家。】 
　　二十四年，上决意立尚书省，奏曰：「臣力不能回天，乞不用桑葛，别相贤者，犹或不至虐民误国。」不听。 【勋德碑。又野斋李公文集云：先是，皇子北安王尝遣使持香祠岳渎，时桑葛领功德使，使者偕参政吕公合剌以王教谕之，遂给驿传以往。其后桑葛平章尚书省事，所忌者唯丞相安童，将惎害之，诬言北安王以皇子僭祭岳渎，安童与知而不以闻，指吕公为征。世祖召问，吕公对曰：「其时桑葛主祠祭，北安王使者实同臣往求驿传，安童未尝知也。」桑葛不能对。】 
　　二十五年，见天下大务一入尚书省，屡上中书印，不许。明年，罢相，止掌环卫。 【勋德碑。】 
　　三十年正月十九日，以疾薨于京师乐安里第，既殡，树介者三日。上震悼曰：「人言丞相病，朕固弗信，今果丧我贤弼。」诏大臣监护丧事。 【世家。】 
　　公生十八登庸，在相位前后二十年，视事之初，励精图治，除前日苛政，代以宽平，抑奢淫，薄税敛，举贤任能，常若不及。如丞相史天泽，左丞许衡、姚枢，参政商挺，皆引置左右，同辅庶政。由是至元之初，朝廷无事，民物日以繁息，仓廪之积，盈衍于外，海内翕然，号为极治。天子嘉之，尝曰：「安童在，朕得高枕而卧，无所事矣。」 【世家。】 
　　公天性厚重，人莫能测。每当艰难晏治之时，夷险辱荣之际，守正不移，恬然自处。公退之余，即引诸儒讲论道义，孜孜忘倦。圣君贤臣之事，义夫孝子之行，善之当劝，恶之当惩，与夫治乱成败之由，死生忧乐之说，靡不悉究，殆二十年未尝一日少废。所居堂宇朴陋，厅厨之外，余无所构。或请建东西庑者，公曰：「屋可以蔽风雨足矣。我闻人辛苦置田宅，适以资不肖子之用耳，吾不为也。」 【世家。】 
