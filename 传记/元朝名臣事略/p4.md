<!-- { "loadSidebar": true } -->
　　忠宪王袭累叶之勋，抱绝伦之德，膺世祖绍统之初，际圣代建极之盛。天度夙成，英猷大肆，远征近礼，广询博采，鸿儒献其所蕴，智士竭其所至。 【智士竭其所至　「至」聚珍本作「知」。】 治化油然以隆，风俗淡焉以厚。至元之初，何减汉文之世。俾得展能专理，期之致宁， 【期之致宁　「致」聚珍本作「敉」。】 收効所书，盖不止此。然房乔、杜晦，显烈寡传，第功累德，为唐宗臣。若忠宪王者，有立于前，或承于后，论相归贤，固当称首，古所谓社稷之臣也。嗟夫！其始出镇也谁欤？其再罢相也谁欤？议者不能不归罪阿合马、桑葛也。之二罪魁，孰与并立？良相之去朝也宜矣。世之公道，正如青天白日，云烟有时蒙蔽，真风元气，荡涤斡旋，廓乎清明，可跂而睹，忠宪王之表表在天下是也。 【勋德碑。】 

　　●国朝名臣事略卷第二 

　　丞相淮安忠武王（王伯颜） 
　　丞相河南武定王（阿朮） 
　　丞相楚国武定公（阿里海涯） 

　　○丞相淮安忠武王（王伯颜） 

　　丞相淮安忠武王 

　　卷二之一 

　　王名伯颜，八邻氏，其父从宗王居西域。至元初，王奉使于朝，遂拜中书左丞相。七年，改同知枢密院事。十一年，复拜中书左丞相，总兵伐宋。十二年秋，入觐，拜右丞相。明年春，宋亡，第功增食邑六千户。复同知枢密院事。二十六年，进知枢密院事。三十一年，加太傅，录军国重事。是岁，薨，年五十九。至大四年，勑建庙于临安。 
　　至元初年，王奉使天子，世祖见其貌伟，听其言厉，曰：「非诸侯王臣也，其留事朕。」遣介还报。建谋发令，才恒出廷臣上。由是上愈益贤之，勑中书右丞相安童女弟昭睿顺圣皇后之姊之女女王，若曰：「为伯颜妇，不惭尔氏矣。」拜光禄大夫、中书左丞相，一时君相庆明，朝野晏清，号为极治。 【清河元公撰勋德碑。】 
　　王姿凝峻，寡言。诸曹白事尤难决者，辞往复稠迭，王夷然如无闻，白已，举目一两语，破其归要，事以决。省中始帖帖詟服，识其为真宰辅。 【中庵刘公撰庙碑。】 
　　十一年，复拜左丞相，总襄阳兵伐宋。上曰：「曹彬不嗜杀人，一举而定江南。汝其今体朕心，古法彬事，毋使吾赤子横罹锋刃。」王受命，驰至襄阳，诸军纂严，禡师启行。薄郢州，漂水溢涂， 【漂水溢涂　「漂」原作「溧」，据明钞本、聚珍本改。】 人病于涉。王曰：「吾且飞渡大江，而惮此潢潦耶！」麾使一骑前导， 【麾使一骑前导　「麾」原作「度」，据清钞本、聚珍本改。】 诸军毕济。 【勋德碑。】 
　　郢城恃江为固，而兵精食足。耀兵不攻，潜由平江堰荡舟而过。郢将将二千人追我，王以百骑殿，郢人不敢逼，平章阿朮公适至，郢人走，王手斩其帅赵文义以徇。战禽沙洋守将，压新城而军，列沙洋俘馘城下，不应。城陷，佩沙洋降将黄顺金符，上为招讨使，炫其荣于宋人。以故江陵诸郡，相继送欵，遣别帅受之降。 【勋德碑。】 
　　阿朮公使右丞阿里海涯来期渡江，不荅；明日又来，又不荅。阿朮自来，王曰：「此大事也，主上委吾二人，余可知吾实乎！」潜刻期而去。将自沙芜口入江，宋制置使夏贵将精兵守之。乃阳言明日围汉阳，夏贵来援，我遣奇兵袭夺沙芜口，大兵咸会江北岸。宋战舰属江中余三十里，我以白鹞千艘争阳逻堡，夏贵分兵拒战。命阿朮公挽舟逆上，载死士三千夜渡。是年十二月也。明旦，王战夏贵，江上兵夺阳逻堡，逸夏贵。诸将请曰：「贵大将而逸之，可乎！」王曰：「阳逻之捷，吾将遣使前告宋人，而贵走代吾使也。贵今来矣。」未几，果以卢州归。 【勋德碑。】 
　　师既渡江，将佐咸贺，王曰：「天子威灵，阿朮武勇，将校用命，吾何力焉。」王陈师鄂城下，鄂恃汉阳，将战，焚其蒙冲，火照城中。明日，鄂人及汉阳人皆下，留阿里海涯守之，规取荆湖。王与阿朮等东兵，兴国、蕲、黄、南康、江州望旗辄靡，殿帅范文虎以安庆、张都统以池州来。 【勋德碑。】 
　　二月，都督贾似道舟师十万，陈丁家洲。 【二月都督贾似道舟师十万陈丁家洲　「舟」原作「州」，聚珍本作「舟」，与元文类卷二四丞相淮安忠武王碑合，今据改。又，按贾似道督师陈丁家洲在至元十二年二月，则「二月」上当书「十二年」，而将下文「七月」前之「十二年」删去。】 我士贾勇索战，军容甚盛，似道闻鼓声先遁，其师遂溃，获都督府符印，斩虏无算。太平、宁国、建康、无为、镇巢皆送筦钥，请城主。 【勋德碑。】 
　　行省驻建康，时江东大疫，居民乏食，乃开仓振饥，发医起病。人大喜曰：「此王者之师也。」 【勋德碑。】 
　　有诏，时方暑炽，不利行师，俟秋再举。王上奏曰：「百年逋寇，已扼其吭，风驰电击，取之恐后，少尔迟回，奔播江海，遗患留悔矣！」上语使者曰：「诏尔丞相，朕不从中制也。」 【勋德碑。】 
　　十二年七月，诏王入朝，进右丞相，辞曰：「阿朮功多，臣宜居后。」以阿朮为左丞相，赐从战功臣爵赏有差。躬受庙谟。会诸将于淮安，同左丞相围扬州，未下。 【勋德碑。】 
　　左丞相阿朮才勇善战，而士颇不附，王患之，乃独礼敬加异。由是众视王益敬以和，诸文武将佐，皆密悉其才用，临事遣授，各尽其当，故能所向无前，动必有成。 【庙碑。】 
　　十月，王驰至镇江，分军三道： 【分军三道　「道」原作「进」，据聚珍本改。】 参政阿剌罕以右军出建康道，参政董文炳以左军出海道，王以中军出常州道，咸会临安。 【勋德碑。】 
　　攻常州，守将刘师勇遁，诸将请追之，王曰：「勿追，师勇所过，城守者胆落矣。」苏、湖、秀州先师果降。 【勋德碑。】 
　　阿剌罕、文炳皆来，驻临安北。宰臣陈宜中发使来请降日，及期，宜中逃海，军进皋亭山。宋主遣其臣赍国玺奉表纳土。命董文炳入宋宫，取宋主居之别室，封库归之有司，宋灭，十三年三月也。 【宋灭十三年三月也　据元史卷九世祖纪、卷一二七伯颜传，至元十三年正月甲申，宋主赵■〈日上〈丝，灬代一〉下〉献传国玉玺及降表，则宋亡当在正月，此作「三月」误。】 放散兵卫，罢易官府，军钱塘沙上三日，海潮不至，宋人以为天助。宋主求见，王曰：「未入朝，礼无相见也。」留董文炳镇临安，经略闽越。【勋德碑。】 
　　王用兵纪律外严，而中以圣训不杀为主，威憺德怀，款附日至。或请入视降城府藏簿帐，以知金谷户口多寡，王笑曰：「是欲夤缘噬吾民耳。」乃下令，诸将士敢有暴掠及入城者，以军法论。所至犬鸡不惊，四民晏然，获来苏之望。 【庙碑。】 
　　江左繁阜滋久，金玉锦绮，珍异奇古之玩，在所充溢，王一不挂目。宋降将有以赵氏二宗女献者，立叱去之。 【庙碑。】 
　　四月，献宋主赵■〈日上〈丝，灬代一〉下〉、谢后、全后于上都。 【四月献宋主赵■〈日上〈丝，灬代一〉下〉谢后全后于上都　据上引元史，献宋主等事在是年五月乙未朔。】 上御大安殿，降封■〈日上〈丝，灬代一〉下〉瀛国公，遣大臣告成功于太庙。上劳王，王再拜谢曰：「奉陛下成算，阿朮効力，臣何有功能。」诏以陵州、藤州增食户为六千。 【勋德碑。又汲郡王公玉堂嘉话云：宋未下时，江南谣云：江南若破，百鴈来过。当时莫喻其意，及宋亡，盖知指丞相伯颜也。】 
　　丞相伯颜既渡江，来朝京师，谓枢密副使张易、同签赵良弼言：「都邑乃四海会同之地，贡赋之入，非漕运不可，若由陆运，民力惫矣。川渎所经，何地径便，此方今便宜，博加询访，必有知者。」至上都，入见，奏言：「江南城郭郊野，市井相属，川渠交通，凡物皆以舟载，比之车乘，任重而力省。今南北混一，宜穿凿河渠，令四海之水相通，远方朝贡京师者，皆由此致达，诚国家永久之利。」上可其奏。至至元二十四年，前太史掾边源言：「自安氏山穿渠，引汶水西北至临清，可与漳水合。」省檄都漕运副使马之贞行视、计工。自临清由东昌而南，得河故道，过景德镇至寿张，抵安氏山，袤三百里有奇，与源所言合。二十六年春正月庇役，五月即功。江淮、湖广、四川、海外诸番土贡粮运，商旅懋迁，毕达京师，赐名曰会通河。 【野斋李公文集。】 
　　十四年，宗王失烈吉畔，诏王将兵讨之。与贼夹水而阵，久之不战，令牧马具食，贼疑而怠，俄引兵渡水，击贼，失剌吉走死。 【失剌吉走死　蒙兀儿史记已指出「走死」误。按元史卷一二世祖纪至元十九年正月丁卯，「诸王札剌忽至自军中。……撒里蛮执昔里吉等，北平王遣札剌忽以闻。」是十九年时昔里吉尚在，其死当在此次被执之后。】 【勋德碑。】 
　　十八年，诏从皇太子抚军北镇。谕太子曰：「伯颜才兼将相，行全忠孝，故命从汝。」 【故命从汝　「从汝」原互倒，据聚珍本及元史卷一二七本传乙正。】 皇太子次舍，必与论天下事，待有加礼。 【勋德碑。】 
　　别吉里迷失者尝诬王以死，是年，得诛罪，勑王临视，王与之酒，怆然不顾而回。上问其故，对曰：「彼罪自致，臣若临刑，人将不知天诛之公也。」上赏其量。 【勋德碑。】 
　　二十二年，宗王阿只吉失律，诏王代总北军。远斥候，谨堤防，足兵食，明赏罚，不肯要功生事，将校大和，敌人远避。 【勋德碑。】 
　　二十四年，宗王乃颜将反，报者沓至。诏王觇之，多载衣裘以往，至其境辄赐驿人。乃颜燕王，王以大义语乃颜，乃颜阳应而阴欲执王，酒阑趍出，与其从者潜分三道以逸，驿人以得衣裘故，争献马以递，遂脱追骑，以其实闻。佐上亲征，奏李庭、董士选帅汉军，得以汉法战。金刚奴、塔不歹进逼乘舆，汉军力战，贼不能阵而走。及禽乃颜，王之谋画居多。 【勋德碑。】 
