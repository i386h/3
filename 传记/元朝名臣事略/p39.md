<!-- { "loadSidebar": true } -->
　　世祖方居潜邸，岁丁巳五月，遣按忒木儿、董文用驰传来召，且曰：「素闻仁卿学赡才优，潜德不耀，久欲一见之，切毋它辞。」既至，帝问：「汝在河南，居官者谁最佳？」公对曰：「百余年间人才未易数，在今日论之，其险夷一节，则完颜仲德甚可嘉尚。」又问：「仲德读书否？」对曰：「仲德策论进士，观其以国忘家，以主忘身，实自读书中来。」又问：「完颜合答及蒲瓦何如？」对曰：「二人将略俱短少，帝任之不疑，此金所以亡也。」又问：「魏征、曹彬何如？」对曰：「征忠言谠论，知无不言，实为唐朝名臣第一。彬伐河南，未尝妄杀一人，当在方叔、召虎之列，韩、白、卫、霍在所不论。」又问：「今居官之人，有如魏征者否？」对曰：「今之人侧媚成风，欲比魏征实多愧矣。」又问人材，对曰：「天下未尝乏材，求则得之，舍则失之，理势然耳。且今之儒生如魏璠、王鹗、李献卿、兰光庭、赵复、郝经、王博文辈，皆可用之材，又皆贤王之所素知，已尝聘问者也。举而用之，何所不可，但恐用之不尽耳。夫四海之内，曷止此数子哉！诚能广延于外，将见云集辐凑于朝廷矣。」又问：「回鹘人可用否？」对曰：「汉人中有君子小人，回鹘人亦有君子小人。但其人贪财嗜利，廉谨者少，在国家择而用之耳。」又问：「天下当如何而治？」对曰：「夫治天下，欲难则难于登天，欲易则易于反掌。盖有法度则治，控名责实则治，进君子退小人则治，如是而治天下，岂不易于反掌乎！无法度则乱，有名无实则乱，进小人退君子则乱，如是而治天下，岂不难于登天乎！且为治之道，不过立法度，正纲纪而已。纪纲者上下相维持，法度者赏罚示惩劝。今则大官小吏，下至编民，皆自纵恣，以私害公，是无法度也。有功者未必得赏，有罪者未必被罚，甚则有功者或反受辱，有罪者或反获宠，是无赏罚也。法度隳，纪纲坏，天下不变乱已为幸矣。」又问：「昨者地震何如？」对曰：「天裂为阳不足，地动为阴有余。地道阴也，阴太盛则变常矣。今之震动，或奸邪在侧，或女谒盛行，或谗慝弘多，或刑狱失中，或征伐骤举，五者必有一于此矣。然天之爱君，如爱其子，故出此以警之。苟能辨奸邪，去女谒，屏谗慝，减刑狱，止征伐，上当天心，下合人意，则可变咎证为休征矣。」 【王庭问对。】 
　　先生平生爱山嗜书，余无所好。晚家元氏，买田封龙山下，以供饘粥，学者稍稍从之。岁久，从游者日益多，所居不能容，乡人相与言曰：「封龙山中有李相昉读书堂故基，兵革以来，荆棘堙废不治。若芟而葺之，令先生时憇杖屦，而栖生徒，岂不为吾乡之盛事哉。」以告先生，先生欣然从之，则相与聚材鸠工，日增月积，讲堂斋舍以次成就。旧有大成殿獘漏倾欹，又重新之。未几，朝廷闻先生贤，安车聘之。既至，奏对称旨，欲处以清要，先生谢曰：「老病非所堪也。」恳求还山，朝廷知不可留，遂其意。后四年，诏立翰林院于燕京，再以学士召，仍勑真定宣慰司驿骑赍遣先生起，就职纔期月，又以老病寻医去。 【王文忠公撰书院记。　按公与翰苑诸公书云；诸公以英材骏足，绝世之学，高蹑紫清，黼黻元化，固自其所。而某也，孱资琐质，误恩偶及，亦复与吹竽之部，律以廉耻，为几不韪耶。诸公愍我耄昏，教我不逮，肯容我窜名玉堂之署，日夕相与刺经讲古，订辩文字，不即叱出，覆露之德，宁敢少忘哉。但翰林非病叟所处，宠禄非庸夫所食，官谤可畏。幸而得请，投迹故山，木石与居，糜鹿与游，斯亦老朽无用者之所便也。】 
　　翰林视草，唯天子命之，史馆秉笔，以宰相监之，特书佐之流，有司之事耳。非作者所敢自专，而非非是是也。今者，犹以翰林、史馆为高选，是工谀誉，而善缘饰者为高选也，吾恐识者羞之。 【敬斋泛说。】 
　　吾闻文章有不当为者五，苟作一也，徇物二也，欺心三也，蛊俗四也，不可以示子孙五也。今之作者，异乎吾所闻矣，不以为所不当者之为患，惟无是五者之为患。 【泛说。　公著述有文集四十卷，壁书丛削十卷，泛说四十卷，古今黈四十卷，侧圆海镜十二卷，益古衍段三卷，其它杂书又十余卷。】 
　　或问学，李子曰：「学有三，积之之多，不若取之之精，取之之精，不若得之之深。」 【泛说。】 
　　李子年二十以来，知作为文章之可乐，以为外是无乐也。三十以来，知搴取声华之可乐，以为外是无乐也。四十以来，知究竟名理之可乐，以为外是无乐也。今五十矣，覆取二十以前所读论、孟、六经等书读之，乃知曩诸所乐，曾夏虫之不若焉，尚未卜自今以往，又有乐于此也以否。 【泛说。】 
　　初，聂侯珪以土豪归国，帅平定者最久，雅亲文儒，闻敬斋李公之名而贤之，辇至郡舍，会遗山元公还太原过之，为数日留，因追忆闲闲、文献二老，作诗云：「百年乔木欝苍苍，耆旧风流赵与杨。为向榆关使君道，郡中合有二贤堂。」聂侯起谢曰：「此珪志也。」方经始而聂侯卒。至元二年，刘侯天禄继守是州，为屋数楹，置赵、杨、元、李四公像其中以事之。惟闲闲、文献以道德文章为一代宗师，昔在礼部、翰林对持文柄，时号杨、赵，遗山、敬斋皆二公门下客，自南都时才名已相埒。北渡后，常往来西州，寓志于文字间，赓唱迭和，世亦谓之元、李。海内之人，识与不识，往往诵其诗，读其书，敬仰其人，盖所谓闻而不得见，见而不得亲者。独是一郡，闲闲之桐乡，文献之梓里也，人歌清静之政，家服孝友之化，而又接见遗山、敬斋，凡僚吏士庶，每话及中州耆旧，必以四贤为称首，堂而祠之宜矣。 【太常徐公撰四贤堂记。】 

　　○太史杨文康公（恭懿） 

　　太史杨文康公 

　　卷十三之三 

　　公名恭懿，字符甫，奉元人。隐居不仕。至元十二年，召至京师。未几，辞归。十六年，以修历召，历成，授集贤学士，兼太史院事。十八年，辞归。二十年，以太子宾客召；二十二年，以昭文馆学士、领太史院事召；二十九年，以议中书省事召，皆辞疾不行。三十一年，卒，年七十。 
　　公以正大乙酉生，童而读书，记识强敏，日数千言。时艰，从中大夫逃乱而东，不恒其居，于汴，于归德，于天平，虽间关险阻，未尝怠弛其业。年十七，侍中大夫西归，无田于郊，假室以居，乡邻或继其匮，皆谢不取，惟服劳以为养。暇则力学，综博于书，无不经目而究心者。抠衣之徒， 【抠衣之徒　「徒」字原脱，明钞本补「徒」字，清钞本、聚珍本亦均有「徒」字，与元文类卷六○领太史院事杨公神道碑合，今据补。】 户外满履，横经入问，为析疑义， 【为析疑义　「析」原作「折」，据明钞本、清影元钞本、清钞本、聚珍本及上引元文类改。】 源源其辞，若引江河而下之。名声日延，海内搢绅友中大夫者，驰书交誉，知之肤者，求观其文，侈其肆者，以为鳣堂之席有继，与其极者，直期以宗盟斯道于将来。时已邃易、礼、春秋，思有纂述，耻为章句儒而止。志于用世，反复史学，以监观废兴存亡、理乱得失于千数百年之中，辅治之具礼乐兵刑，礼乐非王者果为，不可兴行于天下，兵恃以芟暴乱而安元元，刑取其弼教循本以求，皆仁义之资也。不讲之有素，或一旦帅三军，为士师，贸贸焉不知其方，反受成教武人俗吏乎。年二十四，始得朱子集注章句四经、太极图、小学、近思录诸书，诵其言而惟其意，叹曰：「人伦日用之常，天道性命之妙，皆萃此书。今入德有其门矣，进道有其途矣，吾何独不可及前修踵武哉。」穷理以致其知，反躬以践其实，动静云为一乎持敬。 【动静云为一乎持敬　「乎持」明钞本校作「持乎」，清钞本作「持乎」。】 行之以刚健，居之以悠久，日就月将，俟其成功于潜斋之下，自任益重，前习尽变，不事浮末矣。 【牧庵姚公撰神道碑。】 
　　岁甲寅，司徒许文正公，奉潜藩教来秦，公往见之，际其道德之光，闻其仁义之言，于倾盖顷归心服曰：「世乌有斯人之伦。」敬事犹师，而司徒友之亦至，分庭而行，抗席而坐。一遇讲贯，动穷日力，而所造益深，平居讱于为言。丧中大夫，绝口水浆五日，丧葬用牲， 【丧葬用牲　「丧」原作「器」，明钞本描改作「丧」，清钞本、聚珍本均作「丧」，与元文类卷六○领太史院事杨公神道碑合，今据改。】 尽祛桑门惑世之法，为具不足，称贷益之，棺椁皆黄肠，衣衾必缛，疏衰餐粥，悲忧为疾，杖始能起。司徒会葬归，语学者曰：「小子志之，旷世坠典，夫夫特立而独能行之。」聚居六年，司徒东归。丧妣夫人，犹中大夫，其疾益阽。三辅士夫，知由礼制自致其亲者，皆本之公。 【神道碑。】 
　　先是，宣抚司、行省欲以掌书记共议事禄之，皆不能屈。至元七年，诏司徒由国子祭酒拜中书左丞，始与右丞相安童共政，日誉公贤，丞相以闻。十年，遣使来召，疾不能行。十一年，储皇下教中书：「汝如汉惠聘四皓者，其聘以来。」故丞相遣郎中张元智书致是命。其冬，下车京师，上遣国王和童劳其远来。他日入见，上问何乡、先德为谁、从何师学、子今有几，无不周悉。明年月正元日之翼日，上御香殿，以大师南伐，使久不至，方念之深，欲筮之。时以日者待诏公交车，百十为辈，独以命公，盖以其道德素着，可交神明者，其言颇秘。 【神道碑。】 
　　侍读徒单公履请设取士之科，诏先少师文献公、司徒窦文正公与公杂议，公上奏曰：「三代以德行六艺，宾兴贤能。汉举孝廉，兼策经术。魏、晋尚文辞，而经术犹未之遗。隋炀始专赋诗，唐因之，使自投牒，贡举之法遂熄，虽有明经，止于记诵。宋神宗始试经义，亦令典矣，哲宗复赋诗，辽、金循习。将救斯弊，惟如明诏尝曰：『士不治经学孔、孟之道，日为赋诗空文。』斯言足立万世治安之本。今欲取士，宜敕有司，举有行检通经史之士，使无投牒自贱， 【使无投牒自贱　「贱」上引元文类作「荐」。】 试以五经四书大小义、史论、时务策。夫既从事实学，则士风还淳，民俗趍厚，国家得识治之才矣。」奏入，上善之。丞相每咨世务，倚以自毗，会其北征，公遂请毕男婚而归。 【神道碑。 【神道碑　「碑」字原脱，据清影元钞本、清钞本、聚珍本补。】 】 
