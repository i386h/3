<!-- { "loadSidebar": true } -->
　　世祖择勋戚子弟学于公，师道卓然。及公从裕宗抚军称海，始以诸生属许文正公，名臣自是多学者，而国学之制兴矣。 【家传。】 
　　国朝承用金大明历，岁久寖疏，上常思厘正，公既以算术冠一时，故以委之。公奏必得明历理者乃可，上问其人，公以左丞许衡对。许公时归覃怀，诏乘驿诣阙。既至，命教领改历事，本院属官悉听公辟。十七年，公与许公奏：「臣等合朔南星历官，徧考历书四十余家，昼夜测验，创立新法，参以古制，推算辛巳岁，历日成。虽或未至精密，而所差计亦微杪，比之前代历家附会历元，更立日法者，自谓无愧。伏惟陛下敬天时，颁正朔，授民事，不可不致精密，以为后代程序。必须每岁测验修改，积二三十年，庶尽其法。可使如三代日官，世守其职，永无改易，虽百世后，亦不复有先后时之弊矣。凡旧历承讹踵陋，不可不革者，条具别状以闻。」制曰：「可。」仍赐名曰授时历，以其年冬至颁行中外。 【行状。】 
　　十八年，公奔尧封府君丧，昼夜悲号，食惟勺饮，卧不能寐，治丧一据礼经。前此母夫人刘氏、兄恽、弟恒、侄某，相继下世，俱在槀殡，方将从府君以襄事于先兆，亲营冢圹，有司遣力来相其役，公固辞不受。哀毁中凡举五丧，用是属疾日侵，皇太子屡遣医诊治。及葬，赠楮币二千缗。及历成论赏，而公已殁，复追赐之。太子因论大政，首思及公，顾左右称惜良久。 【行状。】 
　　公资简重，不妄言笑，不乐靡丽，不喜音乐。其与人少许可，虽权贵未尝假以辞色，刚棱疾恶，至负高气以忤之。既与许公同太史院，谓人曰：「先贤吾不得而见之，今得许公可矣。」渐磨之久，德宇为之一变，亦以其子侄受业焉。 【墓志。】 
　　自岁直辰、巳，当代贤公卿，如昭文窦公、平章廉公、左丞许公、枢密董公，相继捐馆舍，中外闻之，同发天不愸遗之叹，而终于公。 【而终于公　「终」原作「必」，据聚珍本改。】 公得年仅四十七，重为哀惜云。 【墓志。】 

　　○太史郭公（守敬） 

　　太史郭公 

　　卷九之二 

　　公名守敬，字若思，顺德邢台人。至元二年，由提举诸路河渠迁都水少监。八年，迁都水监。十三年，都水监并入工部，遂除工部郎中。是年，改治新历。十六年，迁同知太史院事。历成，拜太史令。二十九年，修会通河，命提调通惠河漕运事。三十一年，拜昭文馆大学士，知太史院事，累请致仕不许。延佑三年，卒，年八十六。 
　　公生有异操，不为嬉戏事。祖荣，号鸳水翁，通五经，精于算数、水利。时太保刘文贞公、左丞张忠宣公、枢密张公易、赞善王公恂同学于州西紫金山，而文贞公复与鸳水翁为同志友，以故俾公就学于文贞所。先是顺德城北有石桥，以通达活泉水，兵后桥为泥潦淤没，失其所在。公甫冠，为之审视地形，按指其处而得之。河东元公裕之文其事于石，其曰「里人郭生」者，即公是也。 【太史齐公撰行状。】 
　　中统三年，张忠宣公荐公习知水利，且巧思绝人，蒙赐见上都便殿。公面陈水利六事：其一，中都旧漕河，东至通州，权以玉泉水引入行舟，岁可省僦车钱六万缗。通州以南，于蔺榆河口径直开引，由蒙村跳梁务至杨村还河， 【由蒙村跳梁务至杨村还河　「杨村」原作「杨州」，明钞本校作「杨村」，清钞本、聚珍本均作「杨村」，与元史卷一六四本传合，据改。】 以避浮鸡??甸盘浅风浪远转之患。 【以避浮鸡??甸盘浅风浪远转之患　「浮鸡??甸」聚珍本作「白浮鸡泽」。】 其二，顺德达活泉开入城中，分为三渠引出城东，灌溉其地。其三，顺德沣河东至古任城， 【顺德沣河东至古任城　「沣」原作「澧」。按澧河在湖南，与此无涉。寰宇通志卷五顺德府云：「沣河，在任县东十五里，上接南和县，下流入真定府隆平县界。」正与此合，今据改。下同。点校本元史本传已校。】 失其故道，没民田一千三百余顷，此水开修成河，其田即可耕种。其河自小王村经滹沱，合入御河，通行舟栰。其四，磁州东北滏、漳二水合流处开引，由滏阳、邯郸、洺州、永年下经鸡泽，合入沣河，其间可溉田三千余顷。其五，怀、孟沁河虽已浇溉，尚有漏堰余水，东与丹河余水相合，开引东流至武陟县北，合入御河，其间亦可溉田一千余顷。 【其间亦可溉田一千余顷　「一」元文类卷五○知太史院事郭公行状及元史卷一六四本传均作「二」，似是。】 其六，黄河自孟州西开引，少分一渠经由新、旧孟州中间，顺河古岸下至温县南，复入大河，其间亦可溉田二千余顷。每奏一事，上辄曰：「当务者，此人真不为素飡矣。」即授提举诸路河渠。四年，加授银符、副河渠使。 【行状。】 
　　至元改元，从忠宣公行省西夏，兴复濒河诸渠。先是，西夏濒河五州，皆有古渠，其在中兴州者，一名唐来，长袤四百里，一名汉延，长袤二百五十里，其余四州又有正渠十，长袤各二百里，支渠大小共六十八，计溉田九万余顷。兵乱以来，废坏淤浅，公为之因旧谋新，更立闸堰，役不踰时而渠皆通利，夏人共为立生祠于渠上。 【行状。】 
　　二年，授都水少监。公言：「向自中兴还，特命舟顺河而下，四昼夜至东胜，可通漕运。及见查泊、兀郎海，古渠甚多，可为修理。」又言：「金时，自燕京之西麻峪村，分引泸沟一支，东流穿西山而出，是谓金口。其水自金口以东、燕京以北，溉田若干顷，其利不可胜计。兵兴以来，典守者惧有所失，因以大石塞之。今若按视故迹，使水得通流，上可以致西山之利，下可以广京畿之漕。」上纳其议。公又言：「当于金口西预开减水口，西南还大河，令其深广，以防涨水突入之患。」众皆服其能。 【行状。】 
　　十二年，丞相伯颜公南征，议立水站，命公行视所便。自陵州至大名，又自济州至沛县，又南至吕梁，又自东平至纲城，又自东平清河逾黄河故道，至与御河相接，又自卫州御河至东平，又自东平西南水泊至御河，乃得济州、大名、东平、泗、汶与御河相通形势，为图奏之。 【行状。】 
　　十三年，立局改治新历。先时，太保刘公以大明历自辽、金承用二百余年，浸以后天，议欲修正而薨。至是，江左既平，上思用其言，遂以公与赞善王公率南北日官，分掌测验推步于下，而忠宣、枢密二张公为之主领裁奏于上，复共荐前中书左丞许公能推明历理，俾参预之。公首言：「历之本在于测验，而测验之器莫先仪表。今司天浑仪，宋皇佑中汴京所造，不与此处天度相符，比量南北二极约差四度，表石年深亦复欹侧。」公乃尽考其失而移置之。既又别图爽垲，以木为重棚，创作简仪、高表，用相比覆。又以为天枢附极而动，昔人尝展管望之，未得其的，作候极仪。极辰既位，天体斯正，作浑天象。象虽形似，莫适所用，作玲珑仪。以表之矩方测天之正圆，莫若以圆求圆，作仰仪。古有经纬，结而不动，公则易之，作立运仪。日有中道，月有九行，公则一之，作证理仪。表高景虚，罔象非真，作景符。月虽有明，察景则难，作窥几。历法之验，在于交会，作日食月食仪。天有赤道，轮以当之，两极低昂，摽以指之，作星晷定时仪。以上凡十三等。又作正方案、丸表、悬正仪、座正仪，凡四等，为四方行测者所用。又作仰规覆矩图、异方浑盖图、日出入永短图，凡五等，与上诸仪互相参考。 【行状。】 
　　十六年，改局为太史院，以赞善公为太史令，公为同知太史院事，给印章，立官府。是年，奏进仪表式样，公乃对御指陈理致，一一周悉，自朝至于日晏，上不为倦。公因奏：「唐一行开元间令南宫说天下测景，书中见者凡十三处。今疆宇比唐尤大，若不远方测验，日月交食分数时刻不同，昼夜长短不同，日月星辰去天高下不同，即目测验人少，可先南北立表，取直测景。」上可其奏。遂设监候官一十四员，分道相继而出。先测得南海，北极出地一十五度，夏至景在表南，长一尺一寸六分，昼五十四刻，夜四十六刻。衡岳，北极出地二十五度，夏至日在表端无景，昼五十六刻，夜四十四刻。岳台，北极出地三十五度，夏至景长一尺四寸八分，昼六十刻，夜四十刻。和林，北极出地四十五度，夏至景长三尺二寸四分，昼六十四刻，夜三十六刻。铁勒，北极出地五十五度，夏至景长五尺一分，昼七十刻，夜三十刻。北海，北极出地六十五度，夏至景长六尺七寸八分，昼八十二刻，夜一十八刻。继又测得上都，北极出地四十三度少。北京，北极出地四十二度强。益都，北极出地三十七度少。登州，北极出地三十八度少。高丽，北极出地三十八度少。西京，北极出地四十度少。太原，北极出地三十八度少。安西府，北极出地三十四度半强。兴元，北极出地三十三度半强。成都，北极出地三十一度半强。西凉州，北极出地四十度强。东平，北极出地三十五度太。大名，北极出地三十六度。南京，北极出地三十四度太强。阳城，北极出地三十四度太弱。扬州，北极出地三十三度。鄂州，北极出地三十一度半。吉州，北极出地二十三度半。雷州，北极出地二十度太。琼州，北极出地十九度太。 【行状。】 
