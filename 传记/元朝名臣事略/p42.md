<!-- { "loadSidebar": true } -->
　　世祖即位，建元中统，公持诏宣谕边郡，且择诸军充侍卫。七月，还朝。中书左丞张文谦宣抚大名等路，奏公为左右司郎中。二年八月，以兵部郎中参议都元帅府事。三年，山东守臣李璮叛据济南，从元帅阔阔带统兵伐之，五月而克其城，璮伏诛，山东平，元帅公卒还。都元帅阿朮奉诏取宋，召公为属。公辞曰：「新制，诸侯总兵者，其子弟勿复任兵事。今伯兄以经略使总重兵，镇山东，我不当行。」帅曰：「潜邸旧臣，不得引此为说。」公病不行。 【行状。】 
　　至元改元，召为西夏中兴等路行省郎中。中兴自浑都海之乱甫定，民间相恐，动窜匿山谷，而省臣方入奏，同僚不知所为。公曰：「宜镇以静。」乃为书置通道谕之，然后粗安。始开唐来、汉延、秦家等渠，垦中兴、西凉、甘、肃、瓜、沙等州之士为水田若干，于是民之归者户四五万，悉授田种，颁农具。更造舟置黄河中，受诸部落及溃叛之来降者。时近属贵人曰只必铁木儿者镇西方，其下纵横，需索旁午，不可会计，省臣不能支。公坐幕府，辄面折以国法。其徒积忿，谮公，贵人怒，召使左右噪声之，意叵测。公曰：「我天子命吏，请得与天子所遣傅贵人者辨。」天子所遣傅贵人者，中朝旧臣，尝事庄圣太后，来诘问公不承贵人旨意状。公曰：「我汉人，生死不足计。我所恨者，仁慈宽裕如贵人，以重威镇远方， 【以重威镇远方　「威」，元文类卷四九翰林学士承旨董公行状及元史卷一四八本传均作「戚」。】 而其下毒虐百姓，凌暴官府，伤贵人威名，于事体不便。」因偻指其不法者数十事。诘问者惊起去，白贵人，即召公谢之曰：「非郎中我殆不知，郎中持此心事朝廷，宜勿怠。」自是谮不行，而省府事粗立。二年，入奏经略事宜。还，以上旨行之，中兴遂定。 【行状。】 
　　八年，立司农司， 【八年立司农司　「八」，聚珍本作「七」，与元史卷七世祖纪至元七年二月壬辰「立司农司」合，疑是。】 授公山东东西道巡行劝农使。山东中更叛乱，多旷土，公巡行劝励，无间幽僻。入登州境，见其垦辟有方，公为诗表异其守移刺某。于是列郡咸劝，地利毕兴，五年之间，政绩为天下劝农使之最。 【行状。】 
　　十二年，丞相安童公奏公为工部侍郎，代纥石里，纥石里者，阿合马私人也。其徒间安童公罢政，即使鹰监奏曰：「自纥石里去，工部侍郎不给鹰食，鹰且瘦死矣。」上怒，辄召治之，因急逮公，入见，上望见曰：「董某顾为尔治鹰食者耶！」置不问，别令取给有司。 【行状。】 
　　十三年，出公为卫辉路总管， 【出公为卫辉路总管　「辉」原作「耀」，明钞本校作「辉」，清钞本、聚珍本及元文类卷四九翰林学士承旨董公行状、元史卷一四八本传均作「辉」，今据改。】 佩金虎符。郡当要冲，民为兵者十九，余皆单弱贫病，不任力役。会初得江南，图籍金玉财帛之运，日夜不绝于道，警卫输挽，日役数千夫。公奭然忧之，曰：「吾民弊矣，而又重妨穑事，殆不可。」乃从转运主者言：「郡邑胥校足备用，不必重烦吾民也。」主者曰：「公言诚然，即行公言。事万一有不虞，罪将谁归？」公即为手书具官职姓名保任之，民得以时耕，而运事亦无不具者。诸郡运江淮粟于京师，卫当运十五万，公曰：「民籍可役者无几，且江淮舟行风水不时至，而先弊吾民以期会，是未运而民已惫矣。」乃为集旁郡通议，立法驿置，民力以纾。十四年，以职事诣汴，漕司方议通沁水，北东合流御河，以便漕者。公曰：「卫为郡地最下，大雨时行，沁辄溢出百十里，间雨更甚，水不得达于河，即浸淫及卫。今又道之使来，岂惟无卫，将无大名、长芦矣。」会朝廷遣使相地形，上言：「卫州城中浮屠最高者，才与沁水平，势不可开也。」事得寝不行。为郡多善政，民有去思碑。 【行状。】 
　　十六年，受代归田里，茅茨数椽，仅避风日，读书赋诗，怡然燕居。裕宗在东宫，数为台臣言：「董某勋旧忠良，何以不见用也！」十八年，台臣奏起公为山北辽东道提刑按察使，不赴。 【行状。】 
　　十九年，朝廷选用旧臣，召公为兵部尚书。自是朝廷有大议，未尝不与闻。二十年，江淮省臣有欲专肆而忌廉察官者，建议行台隶行省，状上，集议，公议曰：「不可。御史台譬之卧虎，虽未噬人，人犹畏其为虎也。今司宪仅在， 【今司宪仅在　「宪」字原脱，明钞本校补「宪」字，清钞本、聚珍本均有「宪」字，与道园类稿卷二○翰林学士承旨董公行状合，今据补。】 纪纲犹不振，一旦摧抑之，则风采薾然，无可复望者矣。」又曰：「前阿合马用事时，商贾贱役皆行贿入官，及事败，欲尽去其人，廷议以为不可使阿合马售私恩，而朝廷骤敛怨也。乃使按察司劾去其不可者，然后吏有所惮，民有所赴愬。则是按察司者，国家当饬励之，不可摧抑也。」后悉从公议。 【行状。】 
　　转礼部尚书，迁翰林、集贤学士，知秘书监。时中书右丞卢世荣，本以货利得幸权要为贵官，阴结贪刻之党，将锱铢掊克为功，乃建议曰：「我立法治财，视常岁当倍增，而民不扰也。」诏下会议，人无敢言者，公阳问曰：「此钱取诸右丞家耶？将取之民？取诸右丞家，则不敢知；若取诸民，则有说矣。牧羊者岁常两剪其毛，今牧人日剪其毛而献之，则主者固悦其得毛之多矣。然而羊无以避寒热，即死且尽，毛又可得哉！民财亦有限，取之以时，犹惧其伤残也，今尽刻剥无遗毳，犹有百姓乎！」世荣不能对。丞相安童公谓坐中诸君曰：「董尚书真不虚食俸禄者。」议者出，皆谢公曰：「公以一言，折聚敛之臣，而厚邦本。」仁人之言，其利博哉，岂不信然。世荣竟以是得罪。 【行状。】 
　　二十二年，拜江淮行中书省参知政事，公力辞，上曰：「卿家世非它人比，朕所以任卿者，不在钱谷细务也。卿当察其大者，事有不便，第言之。」公遂行。行省长官者，素贵倨多傲，同列莫敢仰视，跪起禀白如小吏事上官，公则坐堂上，侃侃与论是非可否，无所迁就，虽数忤之，不顾也。有以上命建浮屠于亡宋故宫者，有司奉行急迫，天大雨雪，入山伐木，死者数百人，而犹欲并大建佛寺。公坐中谓其人曰：「非时役民，民不堪矣，少徐之如何？」长官者曰：「参政柰何格上命？」公曰：「非格上命也，今日重困民力，失民心，岂上意耶！」然竟得少纾其程。二十三年，将用兵海东，征敛益急，有司为奸日益甚。公曰：「吾力不足以口语胜矣。」乃请入奏事，大略言疲国家可宝之民力，取僻陋无用之小邦，其条目甚悉。言上，事亦罢。 【行状。】 
　　二十五年，拜御史中丞。公曰：「中丞不当理细务，吾当先举按察使。」乃举胡公祗遹、王公恽、雷公膺、荆幼纪、许楫、孔从道十余人为按察使，又举徐公琰、魏公初为行台中丞，当时以为极选。方是时，桑葛当国用事，宠奉方炽，自近戚贵臣，见桑葛皆屏息逊避，无可谁何。公以旧臣任御史，号不易为。桑葛令人风公赞己功于上前，公不荅。又自谓公曰：「百司皆具食丞相府，独御史台未具食丞相府。」公又不答。属朔方军兴，粮糗粗备，而诛责愈急。公谓之曰：「民急矣，外难未解，而内戕其根本，丞相宜思之。」于是远近盗贼蜂起，公持外郡所上盗贼之目，谓之曰：「百姓岂不欲生养安乐哉！急法苛敛使至此耳。」又谓之曰：「御史台所以救政事之不及，丞相当助之，不当抑之也。御史台不得行，则民无所赴愬，无所赴愬而政日乱，将不止台事不行也。」浸忤其意益深，乃摭拾台事百端，公日与辩论，不为屈。于是具奏桑葛奸状，诏报公，语密外人不知也。桑葛日诬谮公于上曰：「在朝惟董中丞戆傲不听令，沮挠尚书省，请痛治其罪。」上曰：「彼御史职也，何罪！且董某端谨，朕所素知，汝善视之。」 【行状。】 
　　迁大司农。时欲夺民田为屯田，公固执不可，则又迁公为翰林学士承旨。二十七年，隆福太后在东宫，以公耆旧，欲使公授皇孙经，具奏上，以上命命之。公每讲说经旨，必傅以国朝故实，丁宁譬喻，反复开悟，故皇孙亦特加崇礼焉。 【行状。】 
　　三十一年，上命公以其诸子入见，公曰：「臣蒙国厚恩，死无以报，臣之子何能为！」命至再三，终不以见。是岁，世祖升遐，成宗将即位于上都，太后命公从行。既即位，巡狩三不剌，公奏曰：「先帝新弃天下，陛下远狩不以时还，无以慰安元元，宜趣还京师。且臣闻，人君犹北辰然，居其所而众星拱之，不在勤远略也。」上悟，即日可其奏。是行也，上每召入帐中，问先朝故事，公亦盛言先帝虚心纳贤，开国经世之务，谈说或至夜半。公自先帝时，每侍燕，与蒙古大臣同列，裕宗尝就榻上赐酒，使毋下拜跪饮，皆异数也。上在东宫时，正旦受贺，于众中见公，召使前，曰：「吾乡见至尊甚怜汝。」辄亲取酒饮之。至是，眷赉至渥，赐钞三百定。 【行状。】 
　　是年，诏修世祖实录，公于祖宗世系功德、戚近将相家世勋绩，皆记忆贯穿，史馆有所考订质问，公应之无所遗失。 【行状。】 
　　公性孝友，四时祭祖祢，辄思慕感怆，如将见之。事伯兄如事父，教子弟严而有礼。为学以诚实为主本，故其文章议论，皆质直忠厚，不为华靡。其从政，宽裕慈爱，简于细务，至于谋大事、决大议，则刚毅正直，磊落可观。历事三朝，每以忠言正论为己任。故言事上前，必引古证今，从容尽达其蕴而后已。平居闻朝政有一未善，辄终夜不寐，倚壁叹恨不置，曰：「祖宗艰难成立之天下，岂可使贼臣坏之！」故每与朝议，即奋言不顾危祸，以片言折权奸定国是者，不可胜纪，朝廷赖之。在御史台、行中书省时，所遭皆大奸剧恶，每恨公不顺己，计万方欲杀之，公一不以为意，曰：「人臣在位，岂爱身苟容，而上负国家，而下负生民乎！」公仕宦五十余年，凡十八命，禄俸之余尽以买书，而家无饘粥之资，卒卖其京城之宅，以偿积贷，逮薨之日，惟有祭器书册而已。其好贤乐善，尤出天性，虽待下士，必尽礼，至老且贵，终不倦。人有善，必推举之，而名公大人闻公所荐，亦必曰：「出董公门，佳士也。」故天下之士争归之。与人谋，至忠款，故国人有为使远方，若出而领兵治民者，必来受教而后行。公为开导训诲，足以歆动其意，至有欣然听之终日忘去者。而蒙古大臣见之，必曰：「此故老也。」皆改容待之。呜呼！可谓忠厚诚实君子者矣。 【行状。】 

　　○枢密董正献公（文忠） 

