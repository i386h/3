<!-- { "loadSidebar": true } -->
　　九年，公请以西域炮攻樊城，拔而屠之，无噍类遗。襄阳甚惨，移攻具临之，且晓守帅吕文焕：「君以孤军御我数年，今鸟飞路绝。帝实嘉能忠而主信，降必尊官重赐，以劝方来，终不仇汝，置死所也。」文焕感而出降，诏公偕以入觐。 【神道碑。】 
　　十一年，授中书右丞，同忠武公行荆湖等路枢密院。公策能籍民为兵十万，合旧军，或丞相安童、伯颜一人，将之南伐，宋社必墟。制皆从之。故太傅伯颜与忠武时皆以左丞相，赠太保阿朮以平章，与公及故平章文焕以参政行省，将大军发襄阳，将至郢， 【将至郢　「至」原作「臣」，据元文类卷五九湖广行省左丞相神道碑改。】 忠武疾还。 【神道碑。】 
　　宋宿兵数万，筑新郢，夹江为城，横铁絙，锁战舰江中，巢炮彍弩，遏我舟师。郢北黄湾岸西，去江三里所，港通藤湖达汉，敌壁其上，攻拔之，拖舟入港。丞相惟与公数十骑觇新郢，赵、范两都统鼓伏兵，发葭林，诸将仓卒有未甲者， 【诸将仓卒有未甲者　「将」原作「相」，据上引元文类改。】 人人奋先，殄其一军，两将之首皆致。行克沙洋、新城，以临复，复守臣翟贵逆降，大军去而复叛。及汉阳，故平章夏贵以制置舟师陈汉口，水军千户马成为导，由己未济江沙武口涂入江，拔阳罗、青山、白湖诸壁，走贵军。鄂守臣张晏然、王该、王胜以城下。遂徇州民衣冠关会，仍其服行，乡郭帖然，无有夺菜秉者，民争德吾元仁政义声，恨服化晚。檄下汉阳、寿昌、信阳、德安。 【神道碑。】 
　　大兵既东，分四万人戍鄂，咨公留后。自阳罗置驿，以便行商。至蔡，方请移师江陵，而荆阃安抚高世杰，将艨艟千六百艘，卒二万，规袭鄂。公分兵御之，大败之荆江口，降诸洞庭桃花滩。下岳，承制以守臣孟之绍为安抚使。即西师至公安。誓曰：「自今功者，健儿升长百夫，百夫长千夫，千夫长万夫，万夫取进止。」因南风火沙市，战城上，又战城中，屠之。江陵精锐于是焉尽，制使朱禩孙辞疾，高节度达出降。下令安集如鄂、岳。传檄归、峡、澧、常德、辰、沅、靖、荆门、随、郢、复，皆下之，官其守臣如岳。除宋苛法，衣食惸嫠。诏以世杰穷而来归。弃江陵市，禩孙征至京师死，犹没入其妻子。还公于鄂。 【神道碑。】 
　　初，公下江陵，驿闻，大燕三日，晓近臣曰：「伯颜东兵，阿里海涯孤军戍鄂，朕尝深忧。或荆、蜀连兵，顺流而东，人心未牢，必翻城为内应，根本斯蹶，孰谓小北庭人能覆全荆。江浙闻是，肝胆落矣，而吾东兵可无后虞。」即封江陵民千家。 【神道碑。】 
　　公移兵长沙，行拔湘阴。潭守臣植滉柱江中，自乔口至城凡十五所，皆断之。又拔城西栅，射书招其守帅李芾速下，以活州民，不然拔城屠矣！不答。乃令诸将画地分围，决隍水，以树梯冲炮铁坝石心台。百日，公中流矢，创甚，责战益急，申命诸将：「凡所由久顿兵者，卒伍前駈，诸将安行其后也。自今万夫、千夫、百夫长皆居前列，有退衄者，定以军兴法从事。」三日而拔。语诸将曰：「国家为制，城拔必屠。是州生齿繁伙，口数百万，悉鱼肉之，非帝谕伯颜『以曹彬不杀』者也。其屈法生之。」发仓以赈饿人。传檄郴、全、道、桂阳、永、衡、武岗、宝庆，江西袁，连，皆下之。 【神道碑。】 
　　幼主面缚，公入觐贺，始庭拜平章政事。还移兵静江， 【还移兵静江　「静」原作「竫」，按元史卷一二八阿里海牙传作「静」，与卷六三地理志合，此外湖广别无「靖江」，之称者，今据改，下同。】 破严关，败马都统临川、 【败马都统临川　按元史卷六三地理志，静江路辖下有临桂、灵川，而无「临川」。】 陈张两总管小溶江，谕经略马暨，不下，凡攻四十余日而拔。公以静江远中土，非长沙匹，民性骜嚣，易叛难服，不重典刑之，广西它州不可言以绥徕，其坑之，市斩暨。传檄下柳、郁林、横、邕、廉、象、浔、藤、梧、贵、昭、融、宾、宜、贺、化、高、容、钦、雷为州二十，广东肇庆、 【广东肇庆　「东」字原脱，据元文类卷五九湖广行省左丞相神道碑补。】 德庆、封为州三，特磨农士贵、 【特磨农士贵　「士」原作「土」，据聚珍本及元史卷一二八阿里海牙传改，此名元史多见。】 南丹牧莫大秀皆请内属。乃闸全之湘水三十六所，以通递舟。承制以万户史格行宣慰司静江。 【神道碑。】 
　　公还潭。宋余孽益、卫两王改元海中，爵以啖人，规复其旧，全、永诸州，与潭属县之民文才喻、周隆、张虎、罗飞之伦，大或集众数万，小亦千数，在在为羣，与江之北黄、蕲相煽以动，皆削平之。 【神道碑。】 
　　宋将张世杰，传欲袭肇庆、雷， 【传欲袭肇庆雷　清影元钞本、聚珍本「雷」下有「琼」字。】 诏公讨之，且略地海外，无为贼巢。过柳州岭，时暑，军士病渴，所乘马蹄地出泉，人资沃饮，至今名马蹄泉。而伪安抚赵与珞已戍海南白沙港，公航海五百里，不崇朝而至，击与珞，并获伪使冉安国、黄之纪，皆磔之。谕降琼、南宁、万安、吉阳。闻伪卫王陷南恩， 【闻伪卫王陷南恩　「卫」字原脱，据清影元钞本、聚珍本补。】 公还袭走之，降方经略。会伪卫王死崖山，乃还。复谕降八番，以其酋龙文貌入觐，置宣慰司。从镇南王伐交趾，其君蹈海去，得文毅、昭国两王以归。 【神道碑。】 
　　燧尝读望诸君书，善作者不必善成，善始者不必善终，未尝不兴慨叹于武敏，开用兵端，视南国为奇货，思图形丹青，垂誉竹帛，于今与后者，如取诸怀。及襄阳下，方戍淮西，功已不出乎己。大师南伐，复分兵淮东，渡江捷闻，一失声而死。岂先福始祸者，诚如道家所忌耶！ 【又刘武敏公碑云：始上书策宋必平，时庭臣哗然异之，以为虚国病民，未见收其成功可岁月计者，不谋一喙。而天聪独沃然，曰惟汝予同。为大兴兵如所策，围襄阳，而宋宿援师十万于郢，讫不可前。乃遣间怀伪燕郡王昌化军节度使告身、金印、牙符，声致之公，以幸吾元假手以甘心也。公奔走，待罪阙下。 【待罪阙下　「待」原作「即」，据清影元钞本、聚珍本改。】 诏磔死间，俾中书移书让其谋国臣曰：「汝礼义邦，乃今出盗贼计，诬我大臣。」大赉加公，还之于军。襄阳既下，诏丞相伯颜，将数十万众，浮汉济江，俾公别将数万众，游击淮南。公锐欲济江，为首帅者累，不可，曰：「吾受诏特缀敌兵，使无西耳，济江非所闻也。」及丞相入鄂，捷至，公失声曰：「首帅束手，我乃顾成功后人。善作者不必善成，果然！」其夕愤惋以死。】 而公鼓其孤军，留戍所余，不能倍万，名城通都，身至力取，利尽海表，图地籍民，半宋疆理。最所下州，荆之南十四，淮西四，湖南九，江之西二，广西二十有一，广东、海南各四，凡五十八。自余洞夷山獠，荷毡被毳，大主小酋，棊错辐裂，连数千里，受縻听令者，犹不与存。其依日月之末光，张雷霆之余威，以会其成功者，亦一世之雄哉。今列其由省幕戎麾，与所受降，登宰相者有二；蒙古带、阿剌韩，平章十二：奥鲁赤、虎突帖穆儿、阿力、史格、吕文焕、帖穆耳不花、李庭、李恒、张弘范、刘国杰、程鹏飞、史弼，右丞四：唆突、完颜那怀、阘出、乐落也讷，左丞四：塔海、唐兀带、刘深、赵修己，参政十三：贾文备、郑也可、何玮、张鼎、樊楫、朱国宝、张荣实、囊家带、乌马耳、索罗合答耳、高达、马应龙、云从龙，都元帅、宣慰使、总管，万夫、千夫之长，又什伯。是观出其门者众多，又足征公善推劳人也。 【神道碑。】 

　　●国朝名臣事略卷之三 

　　太师广平贞宪王（吕禄那演） 
　　太师淇阳忠武王（月赤察儿） 
　　枢密句容武毅王（土土哈） 

　　○太师广平贞宪王（吕禄那演） 

　　太师广平贞宪王 

　　卷三之一 

　　王名玉昔，阿尔剌氏，赐号月吕禄那演。初袭父职为右万户。至元十二年，拜御史大夫。二十四年，将兵平乃颜，以功加太傅。二十九年，加录军国重事、知枢密院事。三十一年，进太师。元贞元年，薨，年五十四。 
　　公小字玉昔，迨至贵显，宠以不名，赐号月吕禄那演，译云能官也。 【高唐阎公撰勋德碑。】 
　　国初官制简古，置左、右万户，位诸将之上，首以公之祖博尔朮居右。 【博尔朮，赠太师，谥武忠，善战知兵。太祖在潜，共履艰危，征伐四出，无往不从。时诸部未宁，每遇武忠警夜，寝必安枕，寓直于内，与语或至达旦。蔑里期之战，风雪迷阵，再入敌中，求太祖不见，急趍辎重，则御勒已还，卧憇车中，闻武忠至，曰：「此天赞我也。」及得天下，君臣之分益密。武忠既老，以病薨。子孛栾得袭爵。】 公弱岁袭爵，统按台部众。器量宏达，襟度渊深，莫测其际。世祖闻其贤，驿召赴阙，见其风骨庞厚，解御服银貂以赐。国朝重太官内膳之选， 【国朝重太官内膳之选　「太」原作「天」，据聚珍本及元史卷一一九玉昔帖木儿传改。】 特命公领其事。侍宴内殿，公起行酒，诏诸王妃皆执妇道。 【勋德碑。】 
　　至元十二年，拜御史大夫。公长台宪，务振宏纲，弗亲细故。兴利之臣，欲援亡金旧制，并宪司入漕府；他日，当政者又请以郡府之吏，互照宪司检底，公言：「风宪所以戢奸，若是，有伤监临之体。」其议乃格。 【勋德碑。】 
　　公事上遇下，一本于诚。事有廷辨，当雷霆之下，辞益鲠直，天颜为之霁威。 【勋德碑。】 
　　二十四年，宗王乃颜叛东鄙，世祖躬行天讨，命公总戎以先之。大驾至半道，则公已退敌，僵尸覆野，数旬之间，三战三捷，获乃颜以献。诏选乘舆駞畜百蹄劳公，公谢曰：「天威所临，犹风偃草，臣何力之有。」驾还，留公剿绝余党，执其酋金家奴，献俘于朝，同恶数人，戮之军前。明年，乃颜余烬哈丹秃鲁干复叛，再命公出师，两与敌遇，皆败之，追及两河，威乘破竹，敌众大衄，酋长遁去。时已盛冬，声言驻兵俟春方进，忽倍道兼行，过黑龙江，径捣巢穴， 【径捣巢穴　「径捣」原作「往构」，据元文类卷二三太师广平贞宪王碑改。清钞本、聚珍本「构」均作「捣」。】 杀戮殆尽，其酋莫知所终，夷其城郭，镇抚遗黎而还。国家承平日久，变生肘腋，贻九重宵旰之忧，公英猷载奋，不期月而三叛悉平。诏悯其劳，加太傅、开府仪同三司，申命御边杭海。 【勋德碑。】 
