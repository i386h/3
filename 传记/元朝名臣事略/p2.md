<!-- { "loadSidebar": true } -->
　　癸酉，金纥石烈执中弒其主允济，迎丰王珣立之，是为宣宗。是岁，我师至居庸关，壁坚不得入。以阇别统兵趍紫荆口，金左监军朮虎高琪来拒，不胜，遂溃，进逼中都，围之。上与皇子槊赤等分三道徇略赵、晋及齐、鲁，既还，军于大口。 【世家。又张匡衍撰行录云：金人以山后诸郡不可守，即移兵山前。是时，太祖经略山后诸州，皆平，自紫荆关领兵大入，攻涿州，州兵殊死战，昼夜急攻四十余日，拔之。又分兵自南而北，取居庸关。遂纵兵大掠，自涿以南大河以北，烟尘相望，金鼓震天，神州赤县十陷八九，中夏之民大为骚动。甲戌二月，太祖敛兵围中都， 【太祖敛兵围中都「敛」原作「剑」，据聚珍本改。】 金主大惧，献公主请和。 【献公主请和　「公主」原作「公文」，聚珍本作「公主」。按元史卷一太祖纪云：「金主遂遣使求和，奉卫绍王女岐国公主」；金史卷一四宣宗纪贞佑二年三月云：「奉卫绍王公主归于大元太祖皇帝。」今据改。】 太祖许纳之，又进金银缯帛各万余两匹。王略地益都、滨、棣，皆克之。兵临霸州，史天倪、萧勃迭率众来降，王奏之，各统万户。太祖北还。其岁夏五月，金主知不能敌，遂迁河南。】 
　　甲戌，诏王统诸军专征辽西诸郡。王次高州，卢琮、金朴率州民降。进攻北京，金守将银青元帅率众二十万来拒，与我师遇于花道，王逆击，败走之。银青婴城自守，其裨将完颜昔烈、高德玉杀银青，推乌古论寅答虎为帅，俄寅答虎举城降。王怒，欲坑之，萧阿先说王曰：「北京为辽西重镇，当抚摩以慰众望。今始降而即坑之，后讵有降者乎？」王嘉纳，以寅答虎权北京留守，复以兀叶儿权兵马帅府事以镇之。是岁，兴中府民杀守将乌里卜，推石天应为帅，天应来降，以为兴中尹。锦州张鲸杀节度使，自立为临海郡王，至是来降。 【世家。】 
　　乙亥，诏王以鲸总北京十提领兵，从夺忽阑彻里必南征。王密察鲸有反侧意，令萧阿先监其军。至平州，鲸果称病逗留，复谋叛去，阿先执鲸，杀之。鲸弟致愤兄死，杀长吏，据锦州叛，伪称汉兴，改元兴隆，略平、滦、瑞、利、义、懿、广宁等，尽有之。王率先锋蒙古不花、权帅兀叶儿等军讨之，州郡皆复应官军，遂击红罗山，克之。 【世家。】 
　　丙子，致陷兴中府，权帅王珣遁。王以致兵精且依崄为阻，欲设奇饵之，乃遣兀叶儿、耶律某等别攻溜石山堡，且谕之曰：「汝等急攻溜石，贼必遣兵往援，我出其不意，断其归路，可一战擒也。」又令蒙古不花别屯永德县西十里以伺之。贼闻溜石被围急，果以兵救之。蒙古不花遣骑扼其归路，且驰报王。王夜半引军疾驰，比曙抵神水，与贼遇，而蒙古不花兵亦会，前后夹击，大破之。贼遂崩溃，斩其将张东平，获首虏万三千。遂由开义县进围锦州。贼屡出战不利，乃闭门城守，月余，伪监军高益缚致出降，致伏诛。 【世家。】 
　　丁丑，以佐命功诏封王为太师、国王、都行省承制行事，赐誓券，子孙传国，世世无绝。分弘吉剌、亦乞列斯、兀鲁兀、忙兀等十军，及兀叶儿契丹、蕃、汉等军隶麾下。且谕旨曰：「太行之北，朕自经略，太行之南，卿其勉之。」遂建行省于云、燕，以图中原。王自中都南攻遂城及蠡州诸城，皆下之。蠡之役，萧阿先中流矢卒，以其子查剌代领其众。 【以子查刺代领其众　「代」原作「伐」，清钞本、聚珍本均作「代」。按元史卷一五○石抹也先传附查剌传云查剌「袭御史大夫，领黑军」，石扶也先原领黑军，则查剌袭领黑军，今据改。】 是岁，东击齐，遂定临、淄、登、莱、潍、密等州而还。 【世家。又牧庵姚公撰招抚使王兴秀碑云：太祖始加兵中原，围燕不攻，而坑中山，蹂山东、河北，诸名城皆碎，已策金不能国可必灭也。自将征西，留太师、国王徇河北未下城邑。其年，卫王弒，宣宗南踰河，都大梁。兵兴，民既困征求之繁，馈餫人畜杂死道路，至不赖以生。有迟我元兵者曰：「敌乘瓮来耶？」亦有不白吾令，特诛其后服，望风畏之，不敢至者。公闻兵将至，曰：「丈夫生三十年，而劳苦耒耜，屈压极矣。今又委身饵敌，暴骨草野。且吾君已弃民，民尚谁死哉？吾有自图富贵耳。」乃以是撼三十余村之民：「汝幸从我，我能活汝。」乃将壮士数百辈，出蠡疆迎两大帅万户刘伯林、御史大夫萧公降。帅善其来，与之帜曰：「张汝之乡，我兵自敛戢不汝侵也。」大兵及城，城方力完守具，炮死萧大夫，两军奋厉，一鼓屠其城无噍类遗，而三十村无毫毛伤者。又按察使赵瑨碑云：蔚州飞狐赵氏，金帅府评事昆二子珪、瑨，珪将万夫戍飞狐，后迁刺蠡州，留瑨在乡守舍。天马南牧，度形势不支，倡县民以城下之，从太师、国王徇地至蠡，其刺犹城守，炮杀王悍将萧大夫。王恚欲坑城，公请以身赎母兄死，王哀之，并全蠡民。二碑皆姚公撰，所载蠡州事不同如此。】 
　　戊寅，王自中都由西京击鴈门、定襄并晋高平、上党等郡，悉平之。 【世家。又行录云：初攻太原，御史大夫萧查剌麾下攸兴哥者，渤海人，雄勇过人，身当陷阵，太原遂拔。王惜其勇，授兴哥河东北路兵马都元帅。乙酉岁，武仙陷太原，兴哥战死。】 
　　燕京行省石抹咸得不遣使来告曰：「今燕南信安贼张甫等，出没劫掠，屡为民害。请一名将，拒镇水泊。」王命萧勃迭为霸州元帅，统精兵五百往拒之。 【行录。】 
　　己卯，以萧神特末儿为左司郎中，狼川张瑜为右司郎中。是岁，攻石州、隰州，克之。击绛，凡二十日乃下。遂至河东，金守臣弃城遁。以按察儿为前锋元帅，统蒙古军屯平阳，以备金兵。以义州监军李廷植弟李七权河东西路帅府事。 【世家。】 
　　庚辰，由中都徇赵，至满城，金真定府主武仙举城降。以史天倪权知河北西路兵马事，仙副之。天倪说王曰：「今中原已粗定，而所过犹纵钞掠，非王者吊民伐罪意也。且王为天下除暴，岂复效其所为乎！」王曰：「善。」下令敢有擅剽虏者，以军法从事，所得老幼，咸归遣之，军中肃然，吏民大悦。至滏阳。先是，邢州节度使武贵，闻大军至，弃城遁，继闻王仁厚不杀，乃诣军门降，复其职。平邺郡， 【平邺郡　「平」字原为空格，据北图藏元刻本及明钞本、清影元钞本补。】 至林州，遂轻骑入济南。严实上谒，以实权济南等路都总管。时金兵聚黄龙岗，号二十万，闻王在济南，众未集，遣步卒二万袭之。王以轻兵五百击走之。俄大军继至，遂薄黄龙。金兵盛列城北岸，王麾蒙古、汉军下马，短兵接，金兵大败，入河溺死者不可胜数，遂克黄龙。至楚丘。楚丘城小而四面皆水，王令诸军以木草填堑为道，直抵城下，总管严实先登，破之。由单州趍鲁，围东平。遣蒙古不花引兵徇河北怀、孟、卫州之地。王以东平久不下，召严实属之曰：「我料东平粮尽必弃城走。若然，汝即入城，绥辑安慰之，勿苦郡县，以败乃事也。」乃留唆鲁忽秃以蒙古军屯守之，以实权山东西路行省，王北还。 【世家。】 
　　辛巳夏四月，东平粮绝卒饥，守将果弃城遁，唆鲁忽秃邀击之，斩首七千级。严实遂入城，建行省于府治。王弟带孙别攻洺，至是克之。五月，王在野狐岭北，宋涟水尉石珪持方物入见，贶以绣衣腰带，遣之。山东张琳、蓨县郑遵各以所部诣军自归。 【又行录云：益都张琳遣其弟赍方物来降，王以琳为山东东路益都府沧、景、宾、棣等州行都元帅府事。蓨县郑遵以枣乡二县率兵民降，以遵为节度使，行元帅府事，改蓨县为元州。】 八月，王至天德，监国公主遣其臣习里吉思劳王，且飨将士。由东胜州涉河，引兵而西。夏主李王闻之惧，遣塔海监府、汪奴哥监府遗方物，且以兵五万属焉。冬十月，复东，遂由云中历太和寨，入葭州，以石天应权行台于葭州。复击绥德，破马蹄寨，遂至延安，距延安三十里止舍。金行省完颜合达出兵三万，陈于城东， 【又行录云：合达初以平州推官来降，其后复归于金。】 蒙古不花先以骑士三千趣之。约半夜伏发，王乃令军士衔枚潜进，伏于城东两谷间。明日，蒙古不花望见金军，佯弃旗鼓走，金人追之，王出伏乘其后，鼓鼙震天，敌遂乱，追斩七千级，获马八百疋。合达退走延安，坚壁不动，围之十余日不下，乃南徇洛川、鄜州。北京权帅兀叶儿擒金枭将张铁枪，送王所，王诮让之，铁枪厉声曰：「我受金朝厚恩二十余年，今事至此，死实甘心。」王义之，欲释徽纆，诸将怒其不屈，杀之。过坊州，大飨士卒。复由丹州济河。时金已复隰州，以轩成为经略使，王引兵围之，二日而克，斩轩成。留合丑统蒙古军屯石、隰之间，以田雄权帅府事。 【世家。】 
