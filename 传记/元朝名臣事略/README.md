<!-- { "loadSidebar": true } -->
元朝名臣事略（元）苏天爵 辑

　　●目录 

　　前言 
　　许有壬序 
　　欧阳玄序 
　　王理序 
　　王守诚跋 
　　卷第一 
　　卷第二 
　　卷之三 
　　卷第四 
　　卷第五 
　　卷第六 
　　卷第七 
　　卷第八 
　　卷第九 
　　卷第十 
　　卷第十一 
　　卷第十二 
　　卷第十三 
　　卷第十四 
　　卷第十五 
　　附录 


●许有壬序


　　圣元基朔方立人极，世祖皇帝混破裂而一之，广轮疆理，古职方所未半。其天地之再初乎，浑沦所锺，命世卓绝之才，实辈出辅成之。故盛德大业之所著，自颢穹生民未之有也。然而百余年来，元勋伟绩世未尽白，故老知者湮没无几，家乘志铭不能家至而徧知也。仁皇御极，敕太史传功臣，而玉堂秘奥，世莫得而见焉。监察御史赵郡苏天爵伯修辑国朝名臣事略十五卷，湖北宪刻诸梓，征叙其端。有壬在京师，早知伯修之才，而未知其有是编也。惟其培学上庠，历史属久，故考之也详，择之也审。其类例仿朱子言行录，条有征据，略而悉，丰而核，其四方之争先快覩者乎。窃惟国朝真才云集，是编才四十七人，有齐民知名而未录者，盖朱子例，嗣有所得，当续书之也。若是，则四方之快覩者不一，伯修之学其益昌矣。又不知今士大夫，用心如伯修者几人，世所望于太史氏，出于事略之外者，其将有所属乎？宪长笃礼质班，幕府李谷、王大有，职风纪，育人材，俾观者率作，是亦韩子所谓「牵联得书」者也。至顺壬申良月中议大夫、前参议中书省事相台许有壬叙。 

●欧阳玄序

　　欧序 【欧序　原题作「国朝名臣事略序」，现改作此题，以保持各序题体例一致。】 

　　应奉翰林文字赵郡苏伯修，年弱冠，即有志著书。初为冑子，时科目未行，馆下士諅言词章讲诵，既有余暇月，笔札又富，君独博取中朝巨公文集而日钞之，凡而元臣世卿墓表家传，往往见诸编帙中。及夫闲居，纪录师友诵说，于国初以来，文献有足征者，汇而萃之。始疏其人若干，属以其事，中更校雠，栉去而导存，抉隐而搜逸，久而成书，命曰国朝名臣事略。他日，余与伯修同预史属，从借读之，作而叹曰：「壮哉！元之有国也，无竞由人乎！若太师鲁国、淮安、河南、楚国诸王公之勋伐， 【若太师鲁国淮安河南楚国诸王公之勋伐　「楚国」原脱「国」字，据聚珍本补。】 中书令丞相耶律、杨、史之器业，宋、商、姚、张之谋猷，保定、藁城、东平、巩昌之方略，二王、杨、徐之辞章，刘、李、贾、赵之政事，兴元、顺德之有古良相风，廉恒山、康军国之有士君子操，其它台府忠荩之臣，帷幄文武之士，内之枢机，外之藩翰，班班可纪也。太保、少师、三太史天人之学，陵川、容城名节之特，异代岂多见哉。至于司徒文正公，尊主庇民之术，所谓九原可作，我则随武子乎。嗟乎！乾坤如许大，人才当辈出，伯修是编未渠央也，姑志余所见如是云。天历己巳四月乙卯翰林待制冀郡欧阳玄谨序。 

　　●王理序 

　　王序 【王序　此序题为点校者所加。】 

　　自古帝王有天下，或受于人，或起而取之，尧、舜禅让，汤、武吊伐，厥时义大矣。书纪虞、夏之际，易称汤、武革命，应天顺人，皆有辅佐，同心一德，后世可述焉。孟子曰：「五百年必有王者兴，其间必有名世者。」传曰：「有立德立功立言，是谓不朽。」诚哉是言也。三代而降，其盛者曰汉曰唐曰宋。夫子言「革之时」，盖谓必有不得其义者矣，彼近代是也。皇元起朔方，绍帝运，接天统，资始于天，不因于人，遂大作明命，训咸宇内。一启而金人既南，辽海和辑；再启而西域率服，遂拓坤隅；三启而靖河北，秦晋戡集，河南是同，分宗子以方社，胙功臣之土；四启而庸蜀是柔；五启而江汉奄从，赵氏为臣。陆道西北见角■〈角端〉，栗海无际，舶乃旋舻。凡有血气者，莫不尊亲，而崇极配天矣。厥初受命，南北割裂，天气不通，二氏不享，天实丑之，乃眷北顾，俾我圣人作神民主。完颜璟割虐下民，赵叡爽盟背约，自伐丧其国家。大哉贞矣，其允时义也。易曰：「田有禽，利执言。」此之谓也。其始桓毅讨伐，虔刘戡定之；其暨肃扬恪勤，棐圉辑柔就绪之；其暨劝相富厚之，定之以上下，道之以名分，淑之以庠序，秩之以礼乐，庆之以官赏，董之以威罚，而天下成矣。列圣运于上，贤臣赞于下，穆穆明明，相须以成，相济以宁。是故舜有臣五人而天下治，武王有乱臣十人，非虚言也。故论本朝辅亮之臣，其佐命垂统，或鹰扬于外，或运筹于内，有同肇迹之艰难者矣。其辅翼成化，或规模弘远，或论思密勿，有登治道之鸿熙者矣。翰林修撰赵郡苏君天爵，始为成均诸生，好访当今之故，放失遗迹，构百家行状、碑志、传赞、叙述及他文该载者，见其本末。既而仕为典籍、应奉，凡三为史氏，在职八年，遂征以所知，无所乖舛。于是纪述其故，自国初至于延佑之际，自太师国王以下，或周、召懿亲，或岐、丰旧姓，或秉义效顺，或降附后见，或策杖上谒，或征起草野，功格皇天，保乂国家，所谓名世者夫。德器优远，悉心尽职，不顾己私，所谓不朽者夫。历代以来，善始善终，未有若今日之懿者也。昔汉高之臣，皆战国之余，非南面而王之，不能毕其功，全莫我若也。光武之臣，皆生西汉，多经术之士，功定天下，不过封侯，赏莫我若也。使高、光易世而居，亦不能相反，何哉？其人异也。天生圣贤，共成大业，岂汉敢望哉。书成，凡十五卷，号名臣事略。其事之所载，尽标作者姓氏，示不相掩也。其名位显著，功在帝室，求未得者，续为后录。苏君尝闵宋氏以来，史官不得尽其职，载笔之士，多乖故实。宋人详而不端，曲文以比时。辽、金简而径，事多湮昧。于是着其故，辑其阙漏，别为辽金纪年。皇道之成，与三代同风，身为史氏，顾己职业，绎而明之，君子哉其用心也。苏氏，自唐宰相味道以文章显，宋太师、文忠公轼父子兄弟， 【宋太师文忠公轼父子兄弟　「太师」原作「太史」，宋史卷三三八苏轼传云：「高宗即位，……遂崇赠太师，谥文忠。」今据改，聚珍本已校。】 称栾城焉，所从来远矣，继之者修撰君也。泰定初，故侍讲会稽袁公，荐君亮达前代文献，今侍讲蜀郡虞公，举君该洽，文辞尔雅，由是迁修撰云。至顺辛未六月辛亥赐进士出身、文林郎、翰林国史院编修官南郑王理谨叙。 

　　●王守诚跋 

　　王跋 【王跋　此跋题为点校者所加。】 

　　右国朝名臣事略，赵郡苏君伯修所编也，为书凡十五卷，四十又七人。惟我国家起于朔方也，则有国人族姓，服其勤劳。及定中土也，则有才臣硕辅，任其经画。凡百有为，天实相之。然犹列圣相承，历时既久，而大统始集。故世祖之用人，不以异域之臣为疑，亡国之俘为贱，拔于卒伍，聘于韦布，皆能佐一王之业，辅万世之基，致治之规，上轶隆古，何其宏远哉。槩兹在录，其从太祖之肇基王迹，事世祖之受天明命，历成宗、武宗、仁宗之继体守文，其时有后先，故人人事功或有异焉。然使昭代之典，焕乎可述，得人之际，于斯为盛。凡家传、碑志之所载者，此得以摭其略，详则具于国史。苏君学博而材周，器弘而识远，今为应奉翰林文字、同知制诰兼国史院编修官。天历二年二月朔旦太常博士王守诚书。 

　　●国朝名臣事略卷第一 

　　赵郡苏天爵伯修辑 

　　太师鲁国忠武王（木华黎） 
　　丞相东平忠宪王（安童） 

　　○太师鲁国忠武王（木华黎） 

　　太师鲁国忠武王 

　　卷一之一 

　　王名木华黎，札剌儿氏，以戚里从讨幕北诸部有功。岁丙寅，拜左万户，进兵讨金。丁丑，封太师、国王、都行省承制行事。癸未，薨，年五十四。 
　　王生于阿难水之东，生时白气充帐，有神巫见而异之，曰：「此非常儿也。」及长，身长七尺，虎首虬须黑面，多谋略，雄勇冠一时，与博尔朮、博尔忽、赤老温俱以忠勇佐太祖，时号为掇里班曲律，犹言四杰也。 【太常元公撰世家。】 
　　太祖军尝失利，会天大雪，失牙帐所在，卧草泽中，王与博尔朮张毡蔽之，自暮及晓竟不移足。 【世家。】 
　　太祖一日从三十余骑行溪谷间，有羣贼突出丛木中，列射我，矢下如雨，众皆恐。王引满向贼三发三殪，徐解马鞯，两手张翳太祖，麾余骑射贼，贼引去。繇是太祖益重之。 【世家。】 
　　克烈王可汗为柰蛮氏曲薛窟撒不剌所困，王可汗之子亦剌哈详稳继为所伤，求援于我。太祖遣王暨博尔朮、博儿忽、赤老温引兵救之，歼其众于按台之下，获甲仗辎重以还。于是王可汗见太祖圣德日隆，左右将士威声益振，患之，乃合札木哈等潜袭我。会有以其谋来告者，太祖与王等简精甲夜斫其垒，大破之。王可汗走死，诸大人闻风相率款附，诸部悉平。 【世家。】 
　　岁丙寅，太祖即皇帝位，是岁宋开禧二年、金泰和六年也。上既即位，从容谓王及博尔朮曰：「今国内平定，多汝等之力。我之与汝，犹车之辕，犹身之臂，汝等宜体此意，勿替初心。」乃立王及博尔朮为左右万户，各以其属翊卫宸极，仪位一如诸侯王。 【世家。】 
　　金降者屡言其主璟杀戮宗亲，荒淫殊甚。上曰：「朕兴师有名矣。」辛未，大举南入，击云中、九原诸郡，皆下之，进围抚州。时金军号四十万，陈于野狐岭之北。王抗言曰：「今敌众我寡，弗致死力未易破也。」即策马横戈，大呼陷阵。上麾诸军齐进，日未午，大破之。乘胜追至浍河堡，殭尸百余里，金兵之精锐者咸尽。壬申，薄宣德府，遂克德兴。 【世家。】 
