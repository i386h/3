<!-- { "loadSidebar": true } -->
　　公天资英迈，迥出人表，虽案牍满前，左酬右答，咸适其当。平居不妄言笑，及一被接纳，则和气温温，令人不能忘。素不嗜酒，间与宾僚宴集，终日端坐。平生不治生产，及其薨也，人有谮之者曰：「公为相二十年，天下贡奉皆入私门。」后使卫士视之，库藏惟名琴数十张，古今书画、金石遗文数千卷而已。笃于好学，不舍昼夜。尝诫其诸子曰：「公务虽多，昼则属官，夜则属私，亦可学也。」 【神道碑。　又陵川郝公文集云：当太宗临御之时，耶律楚材为相，定税赋，榷宣课，分郡县，籍户口，理狱讼，别军民，设科举，推恩肆赦，方有志于天下。而一二不逞之人，投隙抵罅，相与排摈，百计攻讦，乘宫围违豫之际，恣为矫诬，卒使楚材愤悒以死。】 
　　国家承大乱之后，天纲绝，人理灭，所谓更造夫妇，肇有父子者，信有之矣。加以南北之政，每每相戾，其出入用事者，又皆诸国之人，言语之不通，趣向之不同，当是之时，而公以一书生，孤立于庙堂之上，而欲行其所学，戛戛乎其难哉。幸赖明天子在上，谏行言听，故奋袂直前，力行而不顾。然而其见于设施者，十不能二三，而天下之人，固已均受其赐矣。若此时非公，则人之类又不知其何如耳。 【神道碑。】 

　　○中书杨忠肃公（惟中） 

　　中书杨忠肃公 

　　卷五之二 

　　公名惟中，字彦诚，弘州人。国初，奉使西域。岁乙未，用兵汉上，领军前行中书省。癸卯，拜中书令。壬子，出为河南经略使，迁陕右四川宣抚使。己未，王师伐宋，拜江淮宣抚使。是岁薨，年五十五。 
　　金末，公以孤童子事太宗，自知读书，有胆略，太宗器之。弱冠，衔命使西域三十余国，宣畅威灵，敷布条要，俾皆籍户属吏，数年而归，乃有大用意。 【郝文忠公撰神道碑。】 
　　廓出太子伐宋，命公于军前行中书省，克宋枣阳、光化等军，光、隋、郢、复等州，及襄阳、德安府，得名士数十人。收集伊、洛诸书载送燕都，立周子祠，建太极书院，俾师儒赵复等讲授，公遂知性理学，慨然欲以道济天下。 【神道碑。　又周子祠堂记云：初周子祠祀之礼，盛于江左而未至于河朔，公领中书，始嗜其学，乃建太极书院于燕都，立周子祠，以二程、张、杨、游、朱六子配食，岁时释奠。又刻太极图、通书、西铭于祠壁，请云梦赵复为师儒，右北平王粹佐之，选俊秀之有识度者为道学生。】 耶律楚材罢，遂以公为中书令。太宗崩，太后称制，公以一相负任天下。 【神道碑。】 
　　定宗即位，平阳道断事官斜彻横恣不法，诏公宣慰，公按诛之。出一府绳擉，莫不健其决。 【神道碑。】 
　　金亡，恒山公武仙溃于邓州，其余党散入太原、真定间，据大明川，用金开兴年号，众至数万，出没劫掠数千里，诏会诸道兵讨之，不克。公仗节开谕，降其渠帅，其党悉平。 【神道碑。】 
　　宪宗即位，上以太弟镇金莲川，开府承制封拜，奏公为河南道经略使。初灭金，以监河桥万户刘福为河南道总管，尽有金源故地。福贪鄙残酷，害虐遗民二十余年。公至，召福听约束，福称疾不至。公命设大梃于坐，复召之，使谓福曰：「尔不奉诏，吾以军法行事。」福以数千人拥卫见公，公即握大梃击踣之，数日福死。百姓鼓舞称快，河南大治。 【神道碑。】 
　　迁陕右四川宣抚使，以诸军帅横侈病民，郭千户者尤甚，杀人之夫而夺其妻，其子告公，馘之以徇，关中肃然。公语人曰：「吾非好杀，国家纲纪不立，致此辈贼虐良民，无所控告。不去不仁，何以为仁乎！」 【神道碑。】 
　　岁己未，上总统东师，奏公为江淮京湖南北等路宣抚使，俾建行台，以先启行，宣布恩信，蒙古、汉军诸帅并听节制。师还，薨于蔡州。公出入柄用者三十年，天下畏其勇而怀其仁。 【神道碑。】 
　　皇朝诞膺天命，奄奠区夏，经略海外，既一再传，始究内治。用公为相，与天下休息。公乃恢张规模，维系纲纪，诛鉏凶渠，爱养黎献，整领衣冠，收藏典籍，斯民得以迓续遗命，吾道赖以不亡，天下复见中国之治，繄公力焉。 【神道碑。】 

　　●国朝名臣事略卷第六 

　　总帅汪义武王（世显） 
　　万户严武惠公（实） 
　　万户张忠武王（柔） 
　　元帅张献武王（弘范） 

　　○总帅汪义武王（世显） 

　　总帅汪义武王 

　　卷六之一 

　　王名世显，字仲明，巩昌人。金季以战功擢千夫长，累迁巩昌府便宜总帅。金亡踰年，始属国朝，职仍旧。寻赐金符，伐蜀有功。癸卯岁卒，年四十九。 
　　公系出汪骨族，贞佑二年，西北臲卼，阶战功起家为千夫长，八转领同知平凉府事。正大四年，领陇州防御使，进征行从宜，分治陕西西路行六部郎中。西南调度窘迫，公发家赀，率豪右助边，邻郡效之，军饷以之不绝。六年，以巩州冲要之地，升巩昌府，改兼治中，转同知，兼参议帅府机务。是时，所在残灭，饥疫荐臻，公与便宜总帅完颜仲德，拥将士吏民出保石门。九年，仲德勤王东下，公拜便宜总帅，制旨大约属以社稷为念，公感泣自奋。至于粮械，莫不精赡。明年，京城变，郡县风靡，公独为之坚守。越三年，犹按堵如故，而外攻不弛，谓其众曰：「宗祀已矣，吾何爱一死！千万人之命悬于吾手，平居享高爵厚禄，死其分也，余者奚罪。与其自经于沟渎，姑徇一时之节，孰若屈己纾斯人之祸。」会顿兵城下，率僚佐耆老，持牛羊酒币迎谒焉。曰：「吾征讨有年，所至皆下，汝独尔耳，何也？」对曰：「有君在上，卖国市恩之人，谅所不取。」王大说，勑其下丝发无所犯。盖乙未冬十月四日也。旦诣行帐，宠之以章服，职仍故。即日南征，鸠士马截嘉陵，蹴大安，未几觊旋，迭承奖赉。 【杨文宪公撰神道碑。　又蜀郡虞公文集云；国家龙兴朔漠，威行万方，金源日蹙，吏士守者，或降或死且尽，不能成军。山东、西之间豪杰并起，据保城壁，大抵非金署置之旧。巩昌汪氏据高制远，统郡县数十，胜兵数万，号曰便宜都总帅，栅石门为金守者三世， 【栅石门为金守者三世　「世」原作「出」，清钞本作「世」，与元文类卷三五汪氏勋德录序合，今据改。】 及我兵攻巩昌，则金亡已三岁矣。汪氏犹为金发丧，登陴哭三日。因皇子阔端以自归，太宗察其诚，仍以便宜都总帅镇故地，取蜀之役，资粮甲兵之赋，终始毕给，功多之纪，它将鲜俪焉。此讳世显者所以封陇右王也。王有子七人，孙十又九人，多居将相官，封公者九人。传五世，兄弟子孙百八十余人，总军巩昌者既世其职，余多大官。】  
　　丙申，备前锋进次大安南，田、杨诸蛮结阵来援，公麾轻骑五百挠之，众乱，首尾不相藉，溃走。日暮，南将曹将军潜兵作掎角计，公单骑往突之， 【公单骑往突之　「往」原作「马」，明钞本校改作「往」，清钞本、聚珍本、畿辅本均作「往」，与明宋廷左辑杨奂还山遗稿卷上总帅汪义武王世显神道碑合，今据改。】 格杀数十辈。黎明，军合，殪其主将。王嘉叹之，赐名马、佩刀。公退语所亲曰：「吾已撤蜀之藩篱，行寝其堂奥矣。」 【神道碑。】 
　　丁酉春，夜入武信城，灯市帖然，出其不意，全获府库，遂蹂资、普。 【神道碑。】 
　　戊戌，军葭萌之南，都统青涧刘阻山为栅，公选数百骑夺栅而入，多所俘杀，得其辎械。乘胜赴资州，壁山间识公旗帜，骇怖奔逸，钞嘉定、峨眉以归。 【神道碑。】 
　　己亥秋，俾隶塔海公节制。道险霖雨阻潦，攀木缘磴，彻开州。闻蜀军列万州南岸，公伺夜伏兵上流，舟北岸以疑之，既而由上流皷革舟而下，袭破之。追奔逐北，直抵夔峡，公返而搏之， 【公返而搏之　「搏」上引还山遗稿作「揉」，似是。】 几无噍类。踄巫山，与援军还，复剿三千余级。比春，分兵掖江引还。及涪州，修浮梁，信宿而办，以济南道之师。环攻崇庆，守者开门延敌，他将莫能支，公提戈首出，人服其胆勇，蕲并力以拔其城。天大暑，乃罢。秋觐，帝数其功，赐金符，公拜谢曰 【公拜谢曰　「拜」下原衍「曰」字，据清钞本及上引还山遗稿删。】 ：「实陛下威德所致，臣何预焉。」上乐其知体，首肯者再四。 【神道碑。】 
　　辛丑，蜀帅陈隆之自称百万众，驰书索战。十月五日，公略地成都，薄城而阵， 【薄城而阵　「薄」原作「傅」，据上引还山遗稿及元史卷一五五本传改。】 彼屡战屡却，坚壁不出，公晓以祸福。十二日夜，田显缒城效欵，觉之，公曰：「事急矣！」叱梯城入救，军民从显而出者七十余口，获陈隆之斩之。五日，公领精锐五百，捣汉州，州兵三千出战，城闭尽陷。三日，军毕集；又三日，克之。露布以闻，王击节咨赏，仍赐田显符印。 【仍赐田显符印　「符印」，北图藏元刻本、清影元钞本、清钞本及上引还山遗稿均作「钱物」，明钞本原脱此二字，边补作「钱物」。】 【神道碑。】 
　　癸卯春，公且疾，忽被召，即戒首途。既见，锡虎符，擢便宜总帅，手札付秦、巩、定西、金、兰、洮、会、环、陇、庆阳、平凉、德顺、镇戎、原、阶、成、岷、迭、西和等二十余州，事无巨细，惟公裁决。以忧深责重，疾再作，竟不起。 【神道碑。】 
　　公器局宏远，资仁孝。奉养太夫人，斯须靡忘，征南得旨酒，不远数千里载归，以备滫瀡。处丧不御酒肉，劬劳之日，必致斋荐祭。喜儒术，闻介然之善，应接无少倦罢，羁人寒士至，解衣推食，生馆死殡，各得其所。还自蜀，辇书数千百卷，而图画半之。士卒必与同甘苦，如父兄之于子弟，然临阵整肃，无敢干者。悯新民未辑，刑清役寡，纵所不免，犹度力缓期，不至急暴，上下相安，不闻告讦。或有牵连，议从宽释，同属异主者，多尽力购聚之。每事先立规程，而后处之。以及讼庭驿舍，则静若隆平时。休沐对客，命觞雅歌投壶而已。燕居逸游，若不胜衣，遇敌先登，刈旗斩将，勇压三军，虽古名将无以加矣。 【神道碑。】 

　　○万户严武惠公（实） 

　　万户严武惠公 

　　卷六之二 

　　公名实，字武叔，泰安长清人。金季据东土，岁庚辰，籍所部州民来归，太师、国王承制授金紫光禄大夫、行尚书省事。甲午，朝于和林，授东平行军万户。庚子薨，年五十九。 
