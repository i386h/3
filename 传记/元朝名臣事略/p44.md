<!-- { "loadSidebar": true } -->
　　岁己未，宪宗自将伐宋，建益上流，世祖总东师，跨荆、鄂。公建议大槩以谓「彼无衅可乘，未见其利。唯修德以应天心，发政以慰人望，简贤以尊将相，惇族以壮基图，抚殊俗，制列镇，以防窥窃，结盟保境，兴文治，饬武事，育英材，恤罢氓，以培埴元气。藏器于身，俟时而动，则宋可图矣。」帝伟公所论，以为江淮、荆湖南北等路宣抚副使。然势不中止，遂绝江围鄂。守将贾似道駴，遽请和，属宪庙升遐，王师言还。 【墓碑　又按公班师议云：今吾国内空虚，塔察国王与李行省肱髀相依，西域诸胡窥觇关陇，隔绝旭烈大王，病民诸奸各持两端，观望所立，莫不觊觎神器，染指垂涎。一有狡焉，或启戎心，先人举事，腹背受敌，大事去矣。且阿里不哥已行赦令，令脱里察为断事官、行尚书省，据燕都，按图籍，号令诸道，行皇帝事矣。虽大王素有人望，且握重兵，独不见金世宗、海陵之事乎？若彼果决，称受遗诏，便正位号，下诏中原，行赦江上，欲归得乎？愿大王以社稷生灵为念，奋发干刚，断然班师，与宋议和，置辎重，以轻骑归，渡淮乘驿，直造都，则彼之奸谋，冰释瓦解。遣一军逆大行灵舁， 【遣一军逆大行灵舁　「舁」元史卷一五七本传作「舆」。】 收皇帝玺。遣使召旭烈、阿里不哥、摩哥诸王，会丧和林。差官于汴京、京兆、成都、西凉、 【西凉　原作「西京」，据聚珍本及郝文忠公集卷一八班师议、元史卷一五七本传改。】 
　　东平、西京、北京抚慰安辑，召太子镇守燕都，示以形势。则大宝有归，而社稷安矣。】 
　　世祖御极，欲柔服宋人，以公奉使，告登宝位，且征前日请和之议。或为公言：「宋人谲诈叵信，盍以疾辞。」公曰：「自南北遘难，江、淮遗黎，弱者被俘略，壮者死原野，兵连祸结，斯亦久矣。圣上一视同仁，务通两国之好，虽以微躯蹈不测之渊，苟能弭兵靖乱，活百万生灵于锋镝之下，吾学为有用矣。」乃授翰林侍读学士，佩金虎符，充国信使。 【墓志。　又行状云：陛辞，公请与一二蒙古人偕行，诏不许，曰：「只卿等往，彼之君臣皆书生也。」】 
　　公方隃淮，边将李璮辄潜师侵宋，两淮制置使李庭芝寓书于公，蔑以款兵，馆留真州，藉为口实。公答书：「弭兵息民，通好两国，实出圣衷。日谕边将，戢戍守圉，以契和议，众所闻知。今启衅自璮，一旦律以违诏，将无所逃罪，此何与使人事也。」公复上书宋主，移文其执政，论辩古今南北战和利害甚悉，皆不报。顾穷极变诈，以撼公之志，知其终不可怵于诡数也。楗鐍馆所，堑垣栫棘，驿吏诃阍，夜士鸣柝，防闲挫抑，狱犴之严，不啻如此。介佐而下，久于囚羁，戚嗟尤怨，无复生意。公语之曰：「乡顾望不前，将命之责。一入宋境，死生进退，听其在彼，守节不屈，尽其在我者。岂能不忠不义，以辱中州士大夫乎！但公等不幸，须忍死以待。揆之天时人事，宋祚殆不远矣。」众服其言，亦皆自振励。 【墓碑。　又行状云：公将入宋境，忧朝廷初政，治具未完，遣使上封事，言阙失，以为国家振举纲维，修明礼乐，虽不能便如三代，亦当期致汉、唐，不宜苟且参用憸人，以蠹国政。又极论风俗者，天下之命脉，方今最为败乱，当速修理。　又云：宋人既留公不遣，见公辞气曾无少沮，明年伴使朱宝臣为报本朝异闻，公弗听，复累言之，公厉声曰：「此事断无，设若有之，当发遣我辈还国。」宋人知公志节终不可夺，亦不忍害，反畏而敬之。　又按公与宋论本朝兵乱书云：主上之立，固其所也。太母有与贤之意，先帝无立子之诏。主上虽在潜邸，久符人望，以亲则尊，以功则大，以理则顺。爱养中国，宽仁爱人，乐贤下士，甚得夷夏之心，有汉、唐英主之风。加以地广兵强，神断威灵，风蜚雷厉，其为天下主无疑也。故属籍之尊而贤者，合丹大王，先帝之终，率先推戴；摩歌大王，主上庶弟也，在诸王中，英贤亚于主上，先帝临终，畀以后事，先归推戴；塔察国王，士马精强，尝代主上帅东诸侯，亦先推戴；旭烈大王，主上母弟也，总统西师，镇压西域二十余国，去中国三万余里，亦遣使劝进，言「兄亡弟及，祖宗法也。长兄既没，次兄当立，兄若不立，吾谁与归？」主上乃集大统，应天人。即位之初，聘起诸儒，更定制度。不意一二惧罪不逞之徒，纠合奴隶，间离骨肉，劫立阿里不哥，缔起兵端，拒命漠北。以次则幼，以事则逆，以众则寡，以地则偏，兵食不足，素无人望，则彼卒无所成无疑也。今主上既以正立，一时豪杰，云从景附，奄有中夏，纵彼小有侵轶，则塔察国王一族足以平荡，其余三十余王，犹卷甲牧马，从容营卫。矧中国诸侯，如史、如李、如严、如张、如刘、如汪，大者五六万，小者不下二三万，虓将劲卒，莅习兵革， 【莅习兵革　「莅」原作「荏」，明钞本边改作「莅」，清钞本作「莅」，今据改。】 视蒙古、回鹘尤为猛鸷，其肯使蠹国害民之尤者复肆虵豕。彼之屈强，祇以自毙，而不足以为害也明矣。】 
　　至元十一年，丞相伯颜奉辞南伐，江、汉名城，望风乡附。世祖命礼部尚书廉希贤，诘宋执行人之故，遂以礼归公。闻婴疾在涂，医问络绎。既至，锡燕路朝，以张异睠，隐其瘁于厪事也。诏治疾于家，病遂殆，不起，以闻，天子悼焉。命其子采麟起家知林州。凡从公使宋者，赐爵各有差。 【墓碑。】 
　　初，公之使宋也，内则时相王文统，忌公重望，排置异国，阴属边将违诏侵宋，沮挠使事，欲以款兵，假手害公；外则宋权臣似道，窃却敌为功，取宰相，畏公露其丐盟幸免之迹，遂主议羁留，举国皆知其非，似道不恤也。公拘仪真馆，十有六年。去国未几，而文统伏诛，甫归国，宋探误国之罪，似道殛，宋随以灭。然则怀奸怙宠，倾陷善良，虽暂若得计，机发祸败，曾不旋踵。抑宋有亡征，公与阨会，其患难不渝，始终名节，窘一时而亨百世者，初非不幸也。 【墓碑。】 
　　公幼至孝，抚诸弟极厚，待宗族疏近如一，笃友乐施。德于己者，虽细惠必报。然伟特方严，风岸陗立，众不可攀，熏良莸奸，题帖无贷， 【题帖无贷　「题帖」聚珍本作「奖黜」。】 故用世之志，适际可为。已堕奇摈，既处幽所，日以立言载道为务，撰续后汉书，绌丕侪权，还统章武，以正寿史之失。着春秋外传、易外传、太极演、原古录、通鉴书法、玉衡贞观。删注三子，一王雅，行人志，各数十卷。公于辞以理为主，雄浑有气。文集若干卷，传于世。 【墓碑。　又临川吴公文集云：昔公使宋，留江淮间十有余年，常贻书宋之君相，其言忠厚恳恻，内为国计，外为宋计，其心平恕广远，真古之仁人君子哉。宋之柄臣阻遏掩蔽，不使上闻，以自速灭亡，悲夫！公前时从世祖渡江取鄂，作望黄鹤楼词，他人处此，必谓乘方兴之势，殄垂尽之命，一举而吞噬之也夫何难，而公之词乃曰：「问南朝之士，有何长策，更休把苍生误。」则其忠厚恳恻之言，平恕广远之心，与后来贻书之意同，真古之仁人君子哉。】 

　　○静修刘先生（因） 

　　静修刘先生 

　　卷十五之二 

　　先生名因，字梦吉，雄州容城人，隐居不仕。至元二十年，召为右赞善大夫，未几辞归。又召为集贤学士，以疾辞。三十年，卒，年四十五。延佑中，赐谥文靖公。 
　　君天资卓轶，早岁读书属文，落笔惊人。既又涵浸义理，充广问学，故声名益大以肆。裕宗方毓德青宫，闻其贤，以右赞善大夫召至京师。未几，辞以亲老归养。居数岁，朝廷尊仰德谊，拜集贤学士，又以疾辞。踰年，遂不起，春秋四十有五，缙绅惜之。 【野斋李公撰文集序。】 
　　先生上宰相书曰：「因幼读书，接闻大人君子之余论，至如君臣之义，自谓见之甚明。姑以日用近事言之，凡吾人所以得安居而暇食，以遂其生聚之乐者，君上之赐也。是以或给力役，或出智能，各有以自效焉。此理势之必然，亘万古而不可易者也。因生四十三年，未尝效尺寸之功，以报国家养育生成之德，而恩命连至，尚敢偃蹇不出，贪高尚之名以自媚，而得罪于圣门中庸之教也哉！且因自幼及长，未尝一日敢为崖岸卓绝、甚高难继之行。或者不求其实，止于纵迹近似者观之，是以有高人隐士之目，因未尝以此自居也。向者，先储皇以赞善之命来召，即与使者俱行，再奉旨令教学，亦实时应命。后以老母中风，请还家省视，不幸弥留，竟遭忧制，遂不复出，初岂有意不仕耶！今天子一新时政，虽前日隐晦之人，亦将出矣，况因非隐者耶。因素有羸疾，自去年丧子，忧患之余，继以痁疟。今岁五月，疟疾复作，至七月，烝发旧积，腹痛如刺，下血不已。自念旁无期功之亲，家无纪纲之仆，恐一旦身先朝露，必至累人，遂遣人于容城先人墓侧，修营一舍，傥病势不退，当居处其中以待尽。遣人之际，未免感伤，由是病势益增，饮食极减。至八月，使者持恩命至，因初闻之，惶怖无地，又虑若稍涉迟疑，则不惟人臣之心有所不安，而踪迹高峻，已不近于人情矣。是以即日拜受，留使者，候病势稍退，与之俱行。迁延至今，服疗百至，略无一效，乃请使者先行。惟阁下俯加矜悯，曲为保全，始终成就之。」 【静修文集。】 
　　呜呼！金蹂宋踰南，两帝并立，废道德性命之说，以辨博长雄为词章，发扬称述，率皆诞漫丛杂，理偏而气豪，南北崇尚，几无所分别。当是时，伊、洛之学传南剑，至干道、淳熙，士知尊其说阐明之，朱文公统宗据会，纤巨毕备，正学始崇。又未几，伪学造谤，咸讳其说，以售仕于时。金将亡，各流离自保，乌睹所谓经说哉。有明其说者，独江汉赵氏，私相笔录，尊闻传信，稍自异流俗。皇元平江南，其书稛载以来，保定刘先生因笃志独行，取文公书，会稡而甄别之，其文精而深，其识专以正，盖隆平之兴，使夫道德同而风俗一，不在于目接耳受而有嗣也。 【会稽袁公文集。】 
