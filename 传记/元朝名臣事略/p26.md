<!-- { "loadSidebar": true } -->
　　辛酉三月，应召至上都，时王文统秉政，深忌雪斋诸公，以先生素无因缘而弗惮也。及窦公力排其学术之非，必至误国，文统始疑先生唱和其说。五月，授雪斋太子太师，窦公太子太傅，先生太子太保，外佯尊之，内寔不欲备顾问也。窦公既以言文统不中，欲依春宫以避祸，先生独以为不可，曰：「姑舍其不安于义者，且以一事言之。如中古以来，师傅与太子相见，则就西位东向，太子东位西向，公能为此事否？不然，是师道自我而亡也。」雪斋亦赞其说，相与怀麻力辞于阙下，凡数日，始从其请。由是改授雪斋大司农，窦公翰林侍讲学士，先生国子祭酒。既拜命，以疾辞。九月，得告南还，仍奉旨教授怀孟路子弟。 【考岁略。】 
　　壬戌九月，召至大都。先生居都下也，假馆于道庵中，凡权贵豪右延请，皆不往，惟姚、窦二公时时相过，始终如一。 【考岁略。】 
　　中书左丞张公仲谦，由大名宣抚复入中书，好善最笃，自初见先生，屡请执弟子礼，先生拒之而止，一时贤俊多所荐拔，凡中原士夫颇依赖之。而公亦以复古进贤为己任，每先生进退之际，必往返导达上意，挽之留之，冀有以不屑去也。然性褊数忤幸臣，故被谴责，至是遣人求言，先生贻书曰：「吊者在门，庆者在闾，一倚一伏，孰知其初？君子存诚，克己就义，始若甚难，终知甚易。可委者命，可凭者天，人无率尔，事不偶然。舍苗不耘，固为有害，助而揠之，其害愈大。既征于色，又发于声，天道无他，庸玉汝成。」 【考岁略。】 
　　至元元年正月，恳辞还怀州。六月，迅雷起中堂，时卜筑于此而未迁也。先生与一二从者视役其下，雷雨骤至，火光满室，墁匠从者皆昏仆，而先生弗动也。 【考岁略。】 
　　二年十月，召至大都，即陈雷震不宜入见，上不许。十二月，奉旨入省议事，先生以疾辞。丞相安童素闻先生名，心慕之，乃就访于行馆，及还，心悦诚服，念念不释者累日，谓左右曰：「若辈自谓相去几何？盖什百而千万也，是岂缯缴之可及耶！」翼日，先生与丞相荅礼。 【考岁略。】 
　　三年春二月，召至檀州后山，面奉德音：「窦汉卿独言王以道，当时汝何为不言？岂孔子教法使汝若是耶？汝不遵孔子教法自若是耶？往者不咎，今后勿尔也。是云是，非云非，可者行，不可者勿行。我今召汝无他，省中事前虽命汝，汝意犹未悉，今面命汝。人皆誉汝，想有其实。汝之名分，其斟酌在我；国事所以无失，百姓所以得安，其谋谟在汝。谓汝年老未为老，谓汝年小不为小，正当黾勉从事，毋负汝平生所学。安童尚幼，苦未更事，汝谨辅导。汝有嘉谟，先告安童，以达于我，我将择焉。」先生对曰：「圣人之道至大且远，而学者所得有浅深。臣平生虽读其书，所得甚浅。然既叨特命，愿罄所知者言之，所不知者亦不能强也。安童聪明，且有执持，告以古人言语，悉能领解，臣所知者尽告之。但虑中有人间之则难行，外用势力纳入其间则难行。 【外用势力纳入其间则难行　「入」原作「人」，据聚珍本及许文正公遗书卷首考岁略改。】 臣入省之日浅，浅见如此，未知是否。」 【考岁略。】 
　　夏四月，分省至上都，屡蒙访问，遂奏陈时务五事。圣旨俞允，令「善写以进，朕当详之。」其一曰立国规模。历论前代建国北方，奄有中夏，如魏如辽如金，能用汉法，故享国长久。今国家当行汉法，事在不疑。然万世国俗，累朝勋贵，一旦驱之下从臣仆之谋，改就亡国之俗，其势甚难，非三十年不能成功。齐一吾民，使之富实，兴学校，练甲兵，随时损益，裁为定制，如臣等辈，皆足以任此。在陛下笃信而坚守之，不杂小人，不营小利，不责近効，不惑浮言，庶几可以得天下之心，成至治之效。二曰中书大要。今仕者宜颁俸禄，使可资以为养，未仕者宜明立条式，俾就铨叙，则失职之怨少纾矣。外设监司纠察污滥，内由吏部考订资历，则踰分之求渐可息矣。再任三任，抑高而举下，则人才爵禄可得而差次之矣。至于贵家世袭，品官任子，驱良户口之制，亦不可缓也。若夫得行与不得行，在上之委任者何如；而能行与不能行，在执政得人与不得人耳。其三曰为君难。其目曰践言，曰防欺，曰任贤，曰去邪，曰得民心，曰顺天道，六者乃为君难之目。举其要，则修德、任贤、爱民三者而已。此谓治本，治本立则纲纪可布，法度可行，治功可必矣。其四曰农桑学校。今国家徒知敛财之巧，不知生财之由，不惟不知生财，而敛财之酷，又害于生财也；徒知防人之欺，不知养人之善。欲其不欺，非衣食以养其生，礼义以养其心不可也。徒患法令之不行，不思法令无可行之地。上多贤才，皆思为公，下多富民，皆知自爱，则令自行禁自止。诚能优重农民，勿使扰害，尽殴游惰之民，归之南亩，岁课种树，恳谕而笃行之，十年以后，当仓盈库积，非今日比矣。自上都、中都下及司县，皆设学校，使皇子以至庶人之子弟，皆从事于学，日明父子君臣之大伦，自洒扫应对至于平天下之要道，十年以后，上知所以御下，下知所以事上，上和下睦，又非今日比矣。其五曰慎微。文多削稿。先生每有奏对，或欲召见，则上自择善译者，然后见之，或译者言不逮意，上已领悟，或语意不伦，上亦觉其非而正之。至燕，先生以疾不复入省，因求还家养疾，许之。 【考岁略。】 
　　四年十一月，召至大都。六年，奉旨议官制。先生与左丞张公、赞善王公同奏官制，送入中书。先生历考古今设官分职之本，沿革之由，与夫上下统属之序，其权摄增置、冗长倒置、行之有弊者，率皆不取，自省部郡县体统之正，左右台院辅弼之制，内外百司联属控制之差，后妃储藩隆杀之防，悉图为定制以闻。其所以取舍，欲着成书而未暇也。 【考岁略。】 
　　七年正月，拜中书左丞。入见，奏事毕，辞于上前，不允。大槩以为「臣之所以不敢承受者有三， 【臣之所以不敢承受者有三　「受」原作「爱」，据清钞本、聚珍本及上引许文正公遗书改。】 一则臣一介书生，遽当大任，非勋非旧，不足以服内外之人；二则无德无才，不能办陛下责任之事；三则臣之所学迂远，与陛下圣谟神算未尽吻合。陛下知臣未尽，信臣未至，直以虚名误蒙采擢。臣若不自度，冒当圣眷，其旋致悔咎必矣。」上曰：「此事皆出朕意，无复多让。」先生再三恳请，上命左右掖出，左右掖之，曰：「有旨令先生出矣。」将至门，复还奏曰：「陛下令臣出，当出省去耶？」上曰：「出殿门尔。」尔后连日求辞，不允。 【考岁略。】 
　　夏五月，先生随省赴上都，因具奏阿合马专权无上，蠹国害民等事，渠由是衔之。或曰：「先生夜寝疏阔，无它防备，卒有横逆，柰何？」先生曰：「主上在此，何得敢尔。脱或有之，亦命也，人生不应有如许计校。」 【考岁略。又云：阿合马欲以其子典兵柄，先生以为不可，谓「国家事权，兵民财三者而已。父位尚书省，典民与财，而子又典兵，太重。」上曰：「卿虑阿合马反侧耶？」先生曰：「此反侧之道也。古者奸邪，未有不由如此者。」上以此语语西相，相诘先生曰：「公何以言吾反？」先生曰：「吾言前世反者皆由权重，君诚不反，何为由其道？」相复之曰：「公实反耳。人所嗜好者，势利爵禄声色，公一切不好，欲得人心，非反而何？」先生曰：「果以君言得罪，亦无所辞。」】 
　　先生以病告辞，丞相安童不许，台官孛罗奏闻，圣意悯恻，召其子师可入见，喻以举官自代。先生奏：「用人者天子之柄，臣下泛论其贤否则可，若授之以政，则当断自宸衷，不可使臣下有觊觎市恩之渐。」 【考岁略。】 
　　八年，授集贤大学士、国子祭酒。先生方居相府，丞相传旨令教蒙古生四人，后又奉旨教七人，至是有旨令四方及都下愿受业者，俱得预其列，即令南城之旧枢密院设学。 【国学事迹。】 
　　先生自开学，家事悉委其子师可，凡宾客来学中者，皆谢绝之。先生尝谓：「学中若应接人事，诸生学业必有所妨。外人谤怒是我一己之事，诸生学业乃上命也。」日令家具早饍午饍，以老疾，日西不复食矣。先生时年六十有二，以宿疾当忌盐肉湿面三年，且以治法不可以补，而体力复不可于泻，故日节饮食，未尝敢至于饱，以为饱则必有补邪气也。然朝夕莅事，略无老人疲倦之意。 【国学事迹。】 
　　先生尝谓：「蒙古生质朴未散，视听专一，苟置之好伍曹中，涵养三数年，将来必能为国家用。」乃奏召旧弟子散居四方者王梓、韩思永、苏郁、耶律有尚、孙安、高凝、姚燧及其弟炖、刘季伟、吕端善、刘安中、白栋，皆驿致馆下为伴读，欲其夹辅匡弼，熏陶浸润而自得之也。或谓：「先生何不博选时俊，而独用其门生？」曰：「我但教人而已，非用人也。方以我之拙学教人，它人从否，未可知也。」 【国学事迹。】 
　　先生欲以蒙古生习学算术，遂自唐尧戊辰距至元壬申，凡三千六百五年，编其世代历年为一书，令诸生诵其年数而加减之。 【国学事迹。】 
　　先生教诸生习字，必以颜鲁公为法，尝曰：「古者民无所知，圣人御世，有以教之。然圣人不可久生于世，故制为文字以记其言。文字之始义，取记言而已，后世习字书者多少话说，书固六艺之一，程先生谓：『一向好着，亦自丧志。』然其作字时甚敬，谓：『只此是学，此为可法。』」 【国学事迹。】 
　　诸生读书之暇，先生令蒙古生年长者，习拜及受宣拜诏仪，释奠、冠礼时亦习之。小学生有倦意，令习跪拜、揖让、进退、应对之节，或投壶习射，负者罚读书若干遍。 【国学事迹。】 
　　先生说书，章数不务多，唯恳欵周折，若未甚领解，则引证设譬，必使通晓而后已。尝问诸生：「此章书义若推之自身，今日之事有可用否？」大凡欲其践行而不贵徒说也。先生尝曰：「世谓能作文者可以骄人，至于能说书者亦可以骄人。诸生讲书，但使之省解可也，何必要他会说。」及见学者能有疑问，先生喜气溢于眉宇。尝谓：「书中无疑看得有疑，有疑却看得无疑，方是有功。」 【国学事迹。】 
