<!-- { "loadSidebar": true } -->
　　中统初，无斥其名某相当国，自洛阳起西庵杨公宣抚辽西。既至莅事，公为喻云：「回妇越商相为室家，言说不能通，画地为图，令以意求之，十纔得其一二。每夕回妇焚香祝天，雪泣而言，越商不知也。邻有晓回语者，潜听译之云：「注禄神官独不能远以从近也耶！』」传至庙堂，诸公笑之数日齿冷。其明年，公入大参。 【牧庵文集。】 
　　尚书礼部会验，旧例内外官行移，亲王、宰相不署姓，执政署姓解亦不书名，实古礼尊贤贵德之义。照得怀孟路总管杨少中系前执政官，见申部文解书名，似或于礼未宜，乞依旧例止书姓不书名，尚书省依，至元七年十月。 【国朝典章。】 
　　公判河内，叹庙学庳陋，创为礼殿五楹，位先圣先师洎十哲像事之。未几，公请老而去。 【野斋李公文集。】 

　　○宣慰张公（德辉） 

　　宣慰张公 

　　卷十之四 

　　公名德辉，字耀卿，冀宁交城人。国初，为丞相史忠武王幕官，寻召居潜邸。中统元年，拜河东宣抚使。入拜翰林学士、参议中书省事。出为东平宣慰使，就佥山东行省，复召参议中书省事。表乞致仕。未几，起为侍御史，遂致仕归。至元十一年，卒，年八十。 
　　公资颖悟，自童孺力学，嶷然如成人。弱冠，有声场屋间，四赴庭试。贞佑兵兴，家业荡尽，以世故试补御史台掾。时有盗杀卜者，有司踪迹之，获僧匿一妇人，畏搒掠诬服，云尝以私谋质问，故杀以塞口，狱具待报。公疑其冤，其后果得贼。赵礼部秉文、杨户部慥器其材，交口荐誉。其所游者雷、李、元、白，皆当世名士。 【汲郡王公撰行状。】 
　　汴都下，北渡，侨居成安县，故相史公开府真定，闻其名，聘充经历官。乙未，从开府南征，凡筹划调度，倚公为重。军士多避役亡去，获必戮以厉余者，公极言其不可，后配之穴城而已。光州下，荜山农民团结为固，开府令攻之，公曰：「乡民为自保计，当以祸福开谕，如或旅拒，加兵未晚。」从之，皆相继来降，全活者不可胜计。师还，兼提领真定府事。板荡后，民耗弱不任差役，官从胡商贷子钱，以充贡赋，谓之羊羔利，岁久来责所负，例配征民伍，有破产不能偿者。公言于开府，请于朝，止一本息付之。又料民实其等第，赋税之输，豪富者先之，而贫穷者得以末减。升真定府参议，兴滞补弊，多所裨益。由是声望隆于诸镇，而上达于阙庭矣。 【行状。】 
　　上在王邸，岁丁未，遣使来召。既见，王从容问曰：「孔子没已久，今其性安在？」对曰：「圣人与天地终始，无所往而不在。王能行圣人之道，即为圣人，性固在此帐殿中矣。」王曰：「或云辽以释废，金以儒亡，有诸？」对曰：「辽事臣未周知，金季乃所亲覩，宰执中虽用一二儒臣，余则武弁世爵，若论军国大计，又皆不预，其内外杂职，以儒进者三十之一，不过阅簿书，听讼理财而已。国之存亡，自有任其责者，儒何咎焉！」王悦，乃询以「祖宗法度具在，而未施设者甚多，将若之何？」公指御前银盘曰：「创业之主，如制此器，精选白金，良匠规而成之，畀付后人，传之无穷。今当求谨厚者司掌，乃永为宝用。否则不惟缺坏，恐有窃之而去者。」王良久曰：「此正吾心所不忘也。」又访中国人材，公因举魏璠、元好问、李冶等二十余人，王屈指数之，间有能道其姓名者。王问：「农家作劳，何衣食之不赡？」对曰：「农桑，天下之本，衣食所从出。男耕女织，终岁勤苦，择其精美者输之官，余麄恶者将以仰事俯畜。而亲民之吏复横敛以尽之，民则鲜有不冻馁者矣。」戊申春，公释奠，致胙于王，王曰：「孔子庙食之礼何居？」对曰：「孔子万代王者师，有国者尊之，则严其庙貌，修其时祀。其崇与否于圣人无所损益，但以见时君尊师重道之心何如耳。」王曰：「自今而后，此礼勿废。」王又问曰：「今之典兵与宰民者，为害孰甚？」公曰：「典兵者，军无纪律，专事残暴，所得不偿其失，害固为重。若司民者，头会箕敛以毒天下，使祖宗之民如蹈水火，蠹亦非细。」王默然良久曰：「然则柰何？」公曰：「莫若更选族人之贤如口温不花者，使主兵柄，勋旧如忽都虎者，使主民政，则天下皆受其赐矣。」其年夏，公得告将还，因荐白文举、郑显之、赵元德、李进之、高鸣、李盘、李涛数人。陛辞，又陈孝侍亲、友兄弟、择人材、察下情、贵兼听、亲君子、信赏罚、节用度，规戒于王。公在朔庭朞年，每进见，延访圣贤道德之奥，修身治国之方，古今治乱之由，详明切直，多所开悟。故呼字赐坐，赉锡之礼殊渥。 【行状。】 
　　公奉旨教冑子孛罗等，及修理镇之学官，内外焕然一新。乃会生徒行祀礼，衣冠济济，有承平之旧。郡邑化之，文风翕然为振。 【行状。】 
　　壬子，公与元好问北觐，奉启请王为儒教大宗师，王悦而受之。继启：「累朝有旨蠲免儒户兵赋，乞令有司遵行。」王为降旨。仍命公提举真定学校。 【行状。】 
　　王即皇帝位，起公为河东南北路宣抚使。汾、晋地广物众，官世守，吏结为朋党，侵渔贪贿，以豪强相轧，其视官府纪纲、民之疾苦，殆土苴然，而贫弱冤抑，终莫得伸。公下车，得其奸赃尤甚者，若太原石抹氏、平阳段李、河中忽察忽思等数十人，械庭下，数其罪恶，杖而出之。于是抉剔吏弊，遴选官属，庶政一新，所部肃然。讼牒日以百数，胥吏疲于传命，公逆见随决，剖析以理，折衷于法，皆情得而去，吏但受成而已。耆耋不远数百里来观，至以手加额云：「六十年不期复见此太平官府。」吏民戴之若神明焉。岁歉民乏食，请于朝，发常平粟贷之，及减其秋租有差。河东赋役，素无适从，官吏囊橐为奸，赋一征十，民不胜其困苦，故多流亡。公阅实户编，均其等第，出纳有法，数十年之弊一旦革去。西川元帅纽邻重取兵一千一百人，守吏畏其威，莫敢申理，隶凤翔屯田者八百余人，屯罢，兵不归籍；会佥防戍兵，河中浮梁故有守卒，不以充数，公皆条奏之，上可其请。兵后孱民多依庇豪右，及有以身庸藉衣食，历年滋久掩为家人，验藉质券，悉出之为民。文水田氏妇尝鬻二子，以偿长男徒罪之赃，公至，翻异之，究其情，以鬻子故，取公使钱赎还之。 【行状。】 
　　二年春，考绩于京师，为十路最。陛见，上劳之，命疏时所急务，具四事以奏：一曰严保举以取人，所以绝请托而得可用之才；二曰给俸禄以养廉能，所以禁赃滥不使侵渔于民；三曰易世官而迁郡邑，所以考治迹、革旧弊而摅民之冤；四曰正刑罚而勿屡赦，所以绝幸民、息盗贼而期于无刑。皆深切时事，上嘉纳焉。 【行状。】 
　　拜东平路宣慰使。东平巨镇也，其政赋狱讼之繁，视河东为倍蓰。如李佑之财，刘忙古、杨怯里之赃奸，皆穷其根株不少贷。方春旱，种不下，祈于泰山，一夕甘澍沾足。宣慰使八刺、同知宝合丁，其下崔彦等数十人，假其权势，干扰庶政，公廉知，系之狱，彼力为营救。公怒曰：「君欲党奸人而违制令乎？」竟抵之罪。每一事必与同署周折三数，乃得施行，彼虽有后言，中心实畏服焉。八剌以盗贼充斥，获者欲处以死，公曰：「吾岂敢曲法从汝妄杀乎！」八剌密以闻，有旨：「张耀卿所言准合条例，可从之。」奏免远输豆粟二十万斛，和籴粟十万斛。宝合丁议欲官赋茧丝，令民税之而后输，公曰：「是无上以毒下也， 【是无上以毒下也　「无」聚珍本作「富」，元史卷一六三本传作「诬」。】 且输纳后期之责孰任之？」遂罢其事。有寡妇马氏，将鬻其女以闭逋赋，分己俸代之，仍蠲其额。 【行状。】 
　　至元三年秋，参议中书省事。宰相传旨，令坐都堂议事，凡军国大政，必谘访而后行。有旨，令赵彝使日本，命都堂议勑高丽诏以进，公曰：「赵彝本宋人，万一所言不实，恐妄生边衅，遗笑远邦。」明日，同宰执奏之，遂止。 【行状。】 
　　五年春，起公侍御史，同平章塔察儿行御史台，辞不拜。有言沿边将校冒代，军士虚耗廪币者，上怒，勑使按治，仍以其事谕公陈奏，公奏曰：「在昔将校备尝艰阻，与士卒同甘苦。今年少子弟袭爵，或以微劳进用，岂知军旅之事乎！致朝廷遣使覆按，此省院素失约束耳。若悉痛绳以法，则人不自安。今但易其部署，选武毅有才略者任之，则军政自新，时委风宪官体究，庶革其弊。」宰执传旨，命公议御史台条例，公奏曰：「御史执法官，今法令未明，何据而行？此事行之不易，又难中止，陛下宜慎思之。」后数日，复召公曰：「朕虑之已熟，卿当力行。」对曰：「若必欲行之，乞立宗正府以正皇族，外戚得以纠弹，女谒无令奏事，诸局承应人皆得究治。」上良久曰：「可徐行之。」公以衰老恳请，命举可任风宪者，公手疏乌古论贞、张邦彦、徒单公履、张豸、张肃、李盘、张昉、曹椿年、西方宾、周止、高逸民、王博文、刘郁、孙汝楫、王恽、胡祗遹、周砥、李谦、魏初、郑扆等以闻。又乞致仕，许之。 【行状。】 
　　公天资刚直，博学有经济器。容色毅然不可犯，望之知为端人正士。遇事风生，果于断决。庭议剀切，矫矫然有三代遗直。其扶善良，疾奸恶，革弊政，美风化，要以济时行道，尽忠所事，以实惠及民，成败利钝，初不计恤。其两镇巨藩，再入中书，虽权贵素以严厉称者，与之抗礼，往复论难，不毫发相假贷，时或龃龉，其耿耿自信，气终不下。既为上所深知，凡大政令必咨决焉。论者为省台肇建，进用儒学，开太平之基，公寔为启迪之先。故谮毁不行，才退复召，终始眷顾之礼不少衰。上问八剌：「张耀卿曾受赂否？」曰：「若言其受赂，岂不畏上苍乎！」与人交，重然诺，不戏言笑。在尊俎间，亦以礼法自持。故元遗山呼为畏友，虽亲旧不敢干以私。恤患难，周困急，至质衣典书无难色。儒士宋子昭羁于豪权家，言于上官，出之。蜀儒古生售于市，鸠银赎焉，仍给据为良。张新轩子琥已结婚，无以成礼，分俸以给。屡与遗山、敬斋游封龙山，时人目为龙山三老云。 【行状。】 

　　●国朝名臣事略卷第十一 

　　左丞李忠宣公（德辉） 
　　参政商文定公（挺） 
　　枢密赵文正公（良弼） 
　　参政贾文正公（居贞） 

　　○左丞李忠宣公（德辉） 

　　左丞李忠宣公 

　　卷十一之一 

