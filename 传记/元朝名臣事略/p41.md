<!-- { "loadSidebar": true } -->
　　王师大举入宋，丞相伯颜行中书省，自襄阳东下，及宋人战于羊逻洑。公以九月发正阳，十一年正月会丞相于安庆。 【十一年正月会丞相于安庆　按元史卷八世祖纪、卷一二七伯颜传，伯颜军至安庆在至元十二年二月，此作「十一年正月」误。】 安庆守将范文虎以城降。公请于丞相曰：「行省兵既劳于羊逻洑，行院兵当前行均劳。」宋都督贾似道御师陈于芜湖，似道弃师走。次当涂，公言丞相曰：「采石当江之南，和州对峙，不取，虑有后顾。请先取和州。」许之，遂降知州事王喜。 【家传。】 
　　三月，有诏时向暑，师宜持重，行中书省驻札建康，行枢密院驻札镇江。时真州、扬州坚守不下，常州、苏州既降复叛。久之，张世杰、孙虎臣誓真、扬兵，致死于我，真、扬兵先期败，不敢出。世杰等陈大舰万艘，碇之焦山下江中，劲卒前左。公身犯前左，载士选别船，而弟子士表请从，公顾曰：「吾弟仅汝一息，脱吾与士选不返，士元、士秀犹足杀敌，吾不汝忍也。」士表固请，乃许。公乘轮船，建大将旗鼓，翼二子船，大呼突阵，诸将继之，飞矢蔽日。战酣，短兵相接，宋人亦殊死战，声震天地，横尸委仗，江水为之不流。自寅至午，宋师大败，世杰走，公追及夹滩。世杰收溃卒复战，又破之。世杰走海，公船小不可海，夜乃还。俘甲士万余人，悉纵不杀，获战舰七百艘，宋力自此穷矣。 【家传。又王文忠公撰墓碑云：淮东之役，士元陈兵扬子桥，贼夜出捣营，士元搏战，身受十七创而卒。左右秘不以闻，会四弟文直讣至，乘其哀发之，问其疾，告之故，公一恸而止，曰：「真吾子也！」】 
　　冬十月，王师分三道，而左公由江并海趍临安。先是，江阴军佥判李世修乞降，夺于势不能来，城复为宋。公予之檄，世修以城来，令权本军安抚使。所过民不知兵，凡所获生口，悉纵遣之，无敢匿者，以故威信前布，望旗自靡。张瑄者有众数千，自宋时负海陆梁，公命招讨使王世强及士选往降瑄。士选单舸至瑄所，谕以威德，瑄降，得海舶五百，瑄后至大官。 【家传。】 
　　十三年春正月，次盐官。盐官，临安剧县，俟救不下，招之，一再反，将佐请屠县，公曰：「县去临安不百里远，声势相及，临安降有成约，吾杀一人将误大计，况屠县。」于是遣人入城谕意，县降。 【家传。】 公会丞相于临安北，张世杰欲以其主逃之海，公绕出临安城南，戍浙江亭。世杰计不行，窃宋主弟吉王昰、广王昺南走，而宋主■〈日上〈丝，灬代一〉下〉出降。丞相命公入城，罢宋官府，散其诸军，封库藏，收礼乐器及诸图籍。取皇帝诸玺符上之丞相。丞相以宋主凯还，有诏留事一委公。禁戢豪猾，抚慰士女，宋人不知易主也。时翰林直学士李盘奉诏招致宋士至临安，公谓之曰：「国可灭，史不可没。宋十六主，有天下三百余年，其太史所记具在史馆，宜悉收入，以备典礼。」乃得宋史及诸注记凡五千余册，归之于国史院典籍氏。 【家传。】 
　　宋宗室福王与芮赴京师，徧以重宝致诸贵人，公峻却不取。及官录与芮家，具籍所致贵人重宝，独无公名。丞相朝奏曰：「臣等奉天威平宋，宋既以平，怀徕安集之功，臣董文炳实最诸将，留事谨奉诏矣。」上曰：「文炳吾旧臣，忠勤朕所素知。」 【家传。】 
　　拜中书左丞。时张世杰奉宋主弟吉王昰据台州，闽中尚为宋守。敕公进兵，所过禁士马无敢履践田麦，曰：「在庾者吾既食之，在野者汝又蹂之，新民何以续命。」是以南人不忍以兵乡公。次台，世杰遁，诸将先俘州民，公下令曰：「台人首效顺，我不暇有，而世杰据之，民何罪？敢有不纵所俘者，以军法论。」得免者口数万。薄温州，温州未下，令曰：「毋取子女，毋掠民有。」众曰：「诺。」守将火城中逃，公亟命扑灭火，追禽守将，数其残民之罪，斩以徇。逾岭，闽人扶老驩迎，漳、泉、建宁、邵武诸郡皆送款来，凡得州若干、县若干、户口若干。闽人感公德最深，至今庙而祀之，水旱疾病祷焉。 【家传。】 
　　十四年，北圉有警，上将北狩。正月，亟召公。四月，公至自临安。比至，上日问来期。及至，即召入。公拜稽首曰：「今南方已平，臣无所効，请事北圉。」上曰：「所亟召卿，意不在此，竖子盗兵，朕自抚定。山以南，国之根本也，尽以托卿，卒有不虞，便宜处置以闻。中书省、枢密院事无小大，咨卿而行，已勑主者，卿其勉之。」公踧踖避谢，不许。因奏曰：「臣在临安时，阿里伯奉诏检括宋诸藏货宝，追索没匿甚细，人实苦之。宋人未洽吾德，遽苦之以财，恐非安怀之道。」即诏罢之。又曰：「臣有专擅之罪。初，泉州蒲寿庚以城降，寿庚素主市舶，谓宜重其事权，俾为我扞海寇、诱诸蛮，臣解所佩金虎符佩寿庚矣，惟陛下鉴裁。」上大嘉之，更赐金虎符，燕劳毕，即听陛辞。 【家传。】 
　　公凡在上都三日，至大都，更日至中书、枢密，不署中书案。平章阿合马方怙宠用事，生杀任情，惟严惮公，奸状为之少敛。执笔起请曰：「相公官为左丞，当署省案。」请至再四，不肯署。后或私问其故，公曰：「主上所付托者，在根本之重，非文移之细。且吾少徇则济奸，不徇则致谗，谗行则身危，而深失付托本意。吾是以预其大政，而略其细务也。」 【家传。】 
　　十五年夏，公有疾，奏请解机务。诏曰：「大都暑炽，非病者宜，卿可此来，固当愈。」公至上都，奏曰：「臣病不足领机务，西北高寒，觔骸畅逸，当复自愈，请毕力北役。」上曰：「卿固忠孝，是不足行。枢密事重，以卿佥书枢密院事，中书左丞如故。」公辞，不许，遂拜。 【家传。】 
　　八月，上生日，礼成，赐宴，掌礼者奏公坐，坐公上坐，每尚食上食辄辍赐公。是夜，疾复作，敕诸御医日来诊视。九月十三日夜，疾革，洗沐而坐，召文忠等曰：「吾以先人死事，恨不为国死边。今至此，命也。愿董氏世有男能骑马者，勉报国，吾死瞑目。」言毕，就枕薨。上闻，痛悼之良久。 【家传。】 
　　公忠实似其父，人主益信之，尝曰：「朕心文炳所知，文炳心朕所知。」故谗间不行，而功立在军。或与长官争事，长官国人，持己见不公是，公日第上两奏，得可，事乃行。长官辄不敢上，卒公是。盖上尝诫长官者曰：「董文炳老成练事，汝父行也。事事听之，文炳不我负也。」 【家传。】 
　　公平居不妄笑语，毅然有不可犯之色，立朝谔谔，有古大臣风。故上每论汉人功臣谓可任大事者，必首公，而追惜其寿止于六十二也。 【家传。】 
　　公孝友天至，居母丧，哀毁骨立，奉祀事一遵其父而有严。教诸弟如严师，诸弟事之如严君，虽贵显如文用、文忠归休沐，不敢先私室，侍立终日夜不敢坐，不问不敢对。裘马金帛，公未尝先御，有即尽赐诸弟。闺门之间肃然。而诸弟或以过被笞，皆悃款受之以改。及丧公，皆毁瘠踰礼，而思其蚤孤，深赖贤兄以成之也。世之言家法者，比为万石君奋家云。 【家传。】 
　　公好读书，延礼儒士，士虽贱必接以礼，若金翰林学士滹南王若虚先生、真定提举侍其先生轴，存则师尊之，没则恤其孤，而侍其提学家子孙，与之婚姻至今。虽在兵马间，教诸子不蹔废。公退，日一再至塾，程其学。 【程其学　「学」下原衍「家」字，据明钞本、清钞本、聚珍本及元文类卷七○藁城董氏家传删。】 与儒者讲明圣人之道，评品史事，夜分乃休。居官清慎，家无余财，其子孙化之，亦能清慎世其家。 【家传。】 
　　公薨后十余年，奸臣相哥事败，有诏董文炳子名士选者速召入，上曰：「汝知汝父事朕否？」士选拜谢曰：「臣愚不足以知。」上曰：「若父忠勤不欺，能成吾大事。汝士选不必远学，学而父足矣。」又尝问士选曰：「汝知曹彬如何？」士选谨对曰曹彬云云，上曰：「曹彬不杀降一事，较之而父未足为多。必欲尽书而父，竹帛有既也。」 【家传。】 

　　○内翰董忠穆公（文用） 

　　内翰董忠穆公 

　　卷十四之二 

　　公名文用，字彦材，忠献公之弟也。初事潜邸。中统初，大名宣抚司奏为左右司郎中，历兵部及西夏行省郎中。至元七年，除山东道劝农使，改工部侍郎，出为卫辉路总管。十九年，召为兵部尚书。明年，除礼部尚书，迁翰林集贤学士，知秘书监。二十二年，拜江淮行省参知政事。二十五年，拜御史中丞。明年，除大司农。又明年，除翰林学士承旨。大德元年，归老于家，薨，年七十四。 
　　公生十年，元帅公死王事于归德，母李夫人治家严，伯兄忠献公文炳教诸弟有法。公内承家训，而外受学侍其先生轴，故学问早成，弱冠以词赋试中真定。 【弱冠以词赋试中真定　聚珍本「定」下有「乡举」二字。】 时以真定藁城奉庄圣太后汤沐，庚戌太后使择邑中子弟来上，公始从忠献公谒太后和林城。世祖在潜藩，命公主文书，讲说帐中，常见许重。癸丑，世祖以宪宗命自河西征云南大理，忠献公在行，公与弟正献公文忠先在军中督粮，具赞军务。丁巳，世祖令授皇子经，是为北平王、云南王也。又使为使，召遗老于四方，而内翰窦公默、左丞姚公枢、鹤鸣李公俊民、敬斋李公冶、玉峰魏公璠偕至，于是王府得人为盛。己未，世祖以宪宗命取宋，公发沿边蒙古、汉人诸军理军需。将攻鄂州，宋以贾似道、吕文德将兵抗我，水陆军容甚备。九月，世祖临江阅战，忠献公请曰：「宋恃江为险，兵力厚，法当先之夺其气，臣请先。」公与正献公固请偕行。世祖亲料甲冑，择大舰授之。乃率敢死士数十百人，鼓棹疾呼奋进，直薄南岸。诸军亦争进，宋军来赴战，三合三败之。公乘小舟归报世祖。世祖方驻香炉峰，因策马下山，问战胜状，则扶鞍起立，竖鞭仰指曰：「天也！」且命传令它师曰：「今夕毋解甲，明日将围城。」既渡江，会宪宗崩，闰十一月师还。 【蜀郡虞公撰行状。　又遗事云：公从世祖围鄂，闻宪宗登遐，犹欲待城破，公一日三谏，以神器不可久旷，宜俟登位后，以一偏师来，即了江南事，遂班师。】 
