<!-- { "loadSidebar": true } -->
　　七年，改浙省平章政事，其治如台，门无私谒。以转粟京师多资东南，居天下什六七，而松江填淤岁久，富民利之，当水出涂筑为围田，以故弥漫浸灌，沮洳广远，民不可稻。公发卒数万浚决，揵石堤之，导水入海，使复其故。凡身董役，经时而成，民得良田若干万顷，至今赖之。 【神道碑。　又吴松江记云：岁甲辰，前海运千夫长任仁发，以吴松江故道陻塞，使震泽之水，失其就下性，为浙西居民害，垂二十年。概然上疏，条其利病疏导之法。中书省以闻，特命平章彻理公董其役。公乃相其山川形势之宜，高深广挟之度，工役之数，钱谷之费，畚锸之用，饮食之需，命民索陶乘屋，厚稾秸以防其卑湿，为医药以防其疾疫，时作辍以防其倦怠。上以诚感下，下以诚应上，民乃欢呼四集，乐于趍事赴功。始于大德八年冬十一月望前二日，西自上海县界吴松旧江，东抵嘉定石桥，洪迤逦入海，长三十八里一百八十一步三尺，深一丈五尺，阔二十五丈，役夫为数一万五千，为工一百六十五万一千六百七十有奇，至九年二月晦毕工。复置闸窦，启闭以时，物无疵疠，民无夭阏，而事竟集。】 
　　九年，召入平章中书，赞右丞相，专力一心，爕和庶政，希致隆平。纔一寒暑，责异己相曰：「方帝不豫，而乃阿中专决，吾诚不忍汝见败国以丧元也。」遂疾不出，以十月八日薨。立朝之士，在野之民，赍咨咸曰：「古人有言：『昊天不吊』，『歼我良人』。矧巨臣哉！」盖棺之日，最其家，楮缗不满二百，而债券积多至十万。大臣清贫无公比伦，足昭炳白乐施为仁不富之实。既贵显矣，妣夫人杖之，受不敢逃，其孝又何如也。 【神道碑。】 

　　●国朝名臣事略卷第五 

　　中书耶律文正王（楚材） 
　　中书杨忠肃公（惟中） 

　　○中书耶律文正王（楚材） 

　　中书耶律文正王 

　　卷五之一 

　　王名楚材，字晋卿，辽东丹王突欲八世孙，金尚书右丞文献公履之子，为燕京行省员外郎。岁乙亥，城降，遂属国朝，扈从征伐诸国。辛卯，拜中书令。癸卯，薨，年五十五。 
　　公以明昌元年六月二十日生，文献公通术数，尤邃于太玄，私谓所亲曰：「此子吾家千里驹也，他日必成伟器，且当为异国用。」因取左氏之「楚虽有材， 【楚虽有材　按今本左传襄公二十六年作「虽楚有材」。】 晋实用之」，以为名字。 【平章宋公撰神道碑。】 
　　公生三岁而孤，母夫人杨氏诲育备至，稍长知力学，年十七，书无所不读，为文有作者气。 【神道碑。】 
　　金制，宰相子得试补省掾，公不欲就，章宗特勑就试，则中甲科，考满授同知开州事。贞佑甲戌，宣宗南渡，丞相完颜承晖留守燕京，行尚书省事，表公为左右司员外郎。明年，京城不守，遂属国朝。 【神道碑。】 
　　太祖素有并吞天下之志，尝访辽宗室近族，至是征诣行在。入见，上谓公曰：「辽与金为世雠，吾与汝已报之矣。」公曰：「臣父祖以来，皆尝北面事之，既为臣子，岂敢复怀贰心，雠君父耶！」上重其言，处之左右，以备谘访。 【神道碑。】 
　　己卯夏六月，大军征西，禡旗之际，雨雪三尺，上恶之，公曰：「此克敌之象也。」 【神道碑。】 
　　庚辰，上驻驿于西域寻斯干城。时二月、五月朔，微月皆见于西南，公因别造庚午元历进之，其进表云：「汉、唐以来，其书大备，经元创法，无啻百家。其气候之早晏，朔望之疾徐，二曜之盈衰，五星之伏见，疏密无定，先后不同，盖建都立国之各殊，或涉历岁年之渐远，不得不为差也。唐历八徙，宋历九更，良以此夫。金用大明，百年纔经一改。此去中原万里，不啻千程，昔密今疏，东微西着，以地遥而岁久，故势异而时殊。今以二月、五月朔，微月皆见于西南，较之于历，悉为先天，诚所未闻而未见也。若夫汉、唐以来，历算之书备矣，俱无此说。以是论之，月惟至晦则一日不见，是二十九日有月也。岂圣人命月之意本诸此乎！今以星历考之，是年正月、四月虽皆为大尽，盖亦未有朔日见月者也。」 【张都燕居丛谈。】 
　　是岁冬，大雷，上问公，公曰：「梭里檀当死中野。」已而果然。梭里檀，回鹘王称也。 【神道碑。】 
　　国初未有历学，而回鹘人奏五月望夕月蚀，公言不蚀，及期果不蚀。明年，公奏十月望夜月蚀，回鹘人言不蚀，其夜月蚀八分。上大异之曰：「汝于天上事尚无不知，况人间事乎！」 【神道碑。　又丛谈云：庚辰岁，公在寻斯干城，当五月望，以大明历考之，太阴当亏二分，食甚子正，时在宵中。是夜候之，未尽初更而月已蚀矣。盖大明之子正中国之子正也，西域之初更西域之初更也，西域之初更未尽时，焉知不为中国之子正乎！隔以万里之远，递迟一时，复何疑哉。此唐一行师有里差之说，谓千里互差一时者是也。二书所载不同。】 
　　壬午夏五月，长星见西方，上以问公，公曰：「女真国当易主矣。」逾年而金主死。于是每将出征，必令公预卜吉凶，上亦烧羊脾骨以符之。 【神道碑。】 
　　行次东印度国铁门关， 【行次东印度国铁门关　「国」原作「骨」，明钞本校作「国」，清钞本、聚珍本均作「国」，与元文类卷五七中书令耶律公神道碑合，今据改。】 侍卫者见一兽，鹿形马尾，绿色而独角，能为人言：「汝军宜早回。」 【汝军宜早回　按「军」字，上引元文类作「君」，元史卷一四六本传作「主」，似作「君」是。】 上怪而问公，公曰：「此兽名角端，日行一万八千里，解四夷语，是恶杀之象，盖上天遣之以告陛下。愿承天心，宥此数国人命，寔陛下无疆之福。」即日下诏班师。 【神道碑。】 
　　丙戌冬十一月，灵武下，诸将争掠子女财币，公独取书数部、大黄两駞而已。既而军士病疫，唯得大黄可愈，所活几万人。 【神道碑。】 
　　燕京多盗，至驾车行刼，有司不能禁。时睿宗监国，命中使偕公驰传往治。既至，分捕得之，皆势家子，其家人辈行赂求免，中使惑之，欲为覆奏，公执以为不可，曰：「信安咫尺未下，若不惩戒，恐致大乱。」遂刑一十六人，京城帖然。 【神道碑。】 
　　己丑，太宗即位，公定册立仪礼，皇族尊长，皆令就班列拜。尊长之有拜礼，盖自此始。诸国来朝者，多以冒禁应死，公言：「陛下新即位，愿无污白道子。」从之。盖国俗尚白，以白为吉故也。 【神道碑。　又李微撰墓志云：「己丑秋，公奉遗诏立太宗，择定八月二十四日，诸皇族毕至。至二十二日，尚犹豫不决，公曰：「此社稷大计，若不早定，恐生他变。」睿宗曰：「再择日如何？」公曰：「过此日皆不吉。」至日，公与睿宗翼太宗登宝位。】 
　　时天下新定，未有号令，所在长吏，皆得自专生杀，少有忤意，则刀锯随之，至有全室被戮襁褓不遗者，而彼州此郡，动辄兴兵相攻。公首以为言，皆禁绝之。 【神道碑。】 
　　自太祖西征之后，仓廪府库无斗粟尺帛，而中使别迭等佥言：「虽得汉人亦无所用，不若尽去之，使草木畅茂，以为牧地。」公即前曰：「夫以天下之广，四海之富，何求而不得，但不为耳，何名无用哉！」因奏：「地税、商税、酒、醋、盐、铁、山泽之利，周岁可得银五十万两， 【周岁可得银五十万两　「十」原作「千」，据上引二书改。按本传下文云：「自庚寅年定课税所额，每岁银一万定」，可证作「十」是。】 绢八万匹，粟四十万石。」上曰：「诚如卿言，则国用有余矣。卿试为之。」乃奏立十路课税所，设使副二员，皆以儒者为之，如燕京陈时可、宣德路刘中，皆天下之选。因时时进说周、孔之教，且谓「天下虽得之马上，不可以马上治」，上深以为然。国朝之用文臣，盖自公发之。 【神道碑。】 
　　先是，诸路长吏兼领军民钱谷，往往恃其富强，肆为不法。公奏：「长吏专理民事，万户府总军政，课税所掌钱谷，各不相统摄。」遂为定制，权贵不能平。燕京路石抹咸得不激怒皇叔，俾专使来奏，谓公「悉用南朝旧人，且渠亲属在彼，恐有异志，不宜重用。」且以国朝所忌，诬构百端，必欲置之死地。事连诸执政，时镇海、粘合重山实为同列，为之股栗，曰：「何必强为更张，计必有今日事！」公曰：「自立朝廷以来，每事皆我为之，诸公何与焉？若果获罪，我自当之。」上察见其诬，怒逐来使。不数月，会有以事告咸得不者，上特命公鞠治，公奏曰：「此人倨傲无礼，狎近羣小，易以招谤。今方有事于南方， 【今方有事于南方　「南方」，明钞本、清钞本均校改作「南邦」，似是。】 他日治之亦未晚也。」 【神道碑。】 
　　辛卯秋八月，上至云中，诸路所贡课额银币，及仓廪物斛文簿，具陈于前，悉符元奏之数。上笑曰：「卿不离朕左右，何使钱币流入如此，不审南国复有卿比者否？」公曰：「贤于臣者甚多，以臣不才，故留于燕。」即日授中书省印，俾领其事，事无巨细，一以委之。 【神道碑。】 
　　宣德路长官、太傅秃花，失陷官粮万余石，恃其勋旧，密奏求免。上问：「中书知否？」对曰：「不知。」上叱出，使白中书省偿之。仍勑：「今后凡事先白中书，然后奏闻。」 【神道碑。】 
　　中贵苦木思不花奏拨户一万，以为采炼金银、栽种蒲萄等户，公言：「太祖有旨，山后百姓与本朝人无异，兵赋所出，缓急得用。不若将河南残民贷而不诛，可充此役，且以实山后之地。」上曰：「卿言是也。」又奏：「诸路民户今已疲乏，宜令土居蒙古、回鹘、河西人等，与所在居民，一体应输赋役。」皆施行之。 【神道碑。】 
　　壬辰春，车驾至河南，诏陕、洛、秦、虢等州山林洞穴逃匿之人，若迎军来降，与免杀戮。或谓：「此辈急则来附，缓则复资敌耳。」公奏给旗数百面，悉令散归已降之郡，其活不可胜数。 【神道碑。】 
