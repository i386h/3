<!-- { "loadSidebar": true } -->
　　公幼警悟，略知读书。及长，志节豪宕，不治生产，为人美仪观，喜交结，好施与，落魄里社间。屡以事被系，侠少辈爱慕之，多为出死力，以故得脱去。 【遗山元公撰神道碑。】 
　　癸酉秋，国兵破中夏，已而北归，东平行台调民为兵，以公为众所伏，署百夫长。明年春，泰安张汝楫据灵岩，遣别将攻长清，公破走之，以功授长清尉，戊寅六月，摄长清令。八月，宋人取益都，乘胜而西，行台檄公备刍粮，为守御计。公出督租，比还而长清陷，寻以兵复之。有谮于行台者，谓公与宋有谋，行台疑公，以兵围之，公挈老幼壁青崖，依益都主将以避之。宋因以公为济南治中，分兵四出，所至无不下，于是太行之东，皆公所节制矣。 【神道碑。】 
　　庚辰三月，河南军攻彰德，守将单仲力不支，数求公救，公请于主将，主将逗留不行，公独以兵赴之，比至而仲被擒。公知宋不足恃，七月，谒先太师、国王于军门，挈所部彰德、大名、磁、洺、恩、博、滑、浚等州户三十万以献，太师承制拜公金紫光禄大夫、行尚书省事。其年，进攻曹、濮、单三州，皆下之。 【神道碑。】 
　　偏将李信留镇青崖，尝有罪惧诛，乘公出征叛降于宋，公兄及夫人杜氏皆遇害。辛巳，公以兵复青崖，擒信，诛之。进攻东平，守将和立刚弃城走，公入居之。 【神道碑。】 
　　壬午，宋将彭义斌说青崖晁海叛，公之家人复被略去，义斌军西下，郡县多为所胁。乙酉四月，遂围东平。公间遣人会大将孛里海军，军久不至，城中食且尽，乃与义斌连和，义斌亦欲藉公取河朔，而后图之，请以兄事公。时麾下众尚数千，义斌不之夺，而青崖所掠则留不遣。七月，义斌下真定，道西山与孛里海等军相望，分公以帐下兵，阳助而阴伺之。公知势已迫，即速趣孛里海军而与之合， 【即速趣孛里海军而与之合　「速」原作「连」，据畿辅本改。「速趣」元史卷一四八本传作「急赴」。】 战始交，宋兵崩溃，乃擒义斌。不旬月，先所失部分尽复之。是冬，郡王带孙取彰德；明年，取濮、东平；又明年，太师攻益都，凡公之功，所在皆为诸道之冠。 【神道碑。】 
　　庚寅四月，朝于牛心之帐殿，天子赐之坐，宴享终日，锡公虎符，宠以不名，又数数目公，顾谓侍臣言：「若严公者，真福人矣。」 【神道碑。】 
　　甲午，朝于和林城，授东平路行军万户，偏裨赐金符者八人。初，公之所统有全魏十分、齐之三、鲁之九，及是，画境之制行，公之地，于魏则别为大名，又别为彰德，齐与鲁则复以德、兖、济、单归于我。 【神道碑。】 
　　丁酉九月，诏命公毋出征伐。当是时，公以百城长东诸侯者十五年矣。始于披荆棘，扞豺虎，敝衣粝食，暴露风日，挈沟壑转徙之民，而置之袵席之上，以劝耕稼，以丰委积。公帑所积，尽于交聘燕享祭祀宾客之奉，而未尝私贮之。辟置俊良，汰逐贪墨，颐指所及，竭蹷奉命，不三四年，由武城而南，新泰而西，行于野则知其为乐岁，出于涂则知其为善俗，观于政则知其为太平官府，而公之心力亦已尽矣。上亦雅知公不便鞭马，念其功而悯其劳，优恤如此。 【神道碑。】 
　　公病风痹久，人有劝迎良医者，笑曰：「人岂不死耶？得无疾痛以没足矣。」 【神道碑。】 
　　公既握兵柄，颛生杀，时年已长，经涉世故，乃更折节自厉，间亦延致儒士，道古今成败，至前人良法美意，所以仁民爱物者，辄欣然慕之。故虽起行伍间，严厉不可犯，至于仁心为质者，亦要其终而后见也。 【神道碑。】 
　　初，彰德既下，又破水栅，郡王怒其反复，驱老幼数万欲屠之。公曰：「此国家旧民，吾兵力不能及，为所胁从，果何罪耶？」王从公言，释不诛。继破濮州，复欲屠之，公言：「百姓未尝敌我，岂可与兵人并戮之。不若留农种，以给刍秣。」濮人免者又数万。其后于曹、于定陶、于楚丘、于上党，盖未有不然者。大兵由武休出襄、邓，公时在徐、邳间，以为河南破，屠戮必多，乃载金缯往赎之，且约束诸将，毋敢妄杀，有所卤获，必使之骨肉完保。灵壁一县，当废者五万人，公悉救之。兵人既素服公言，重为资币所诱，故皆全济。中有求还乡里者，悉纵遣之。是冬，大饥，生口北渡者多饿死，又藏亡法严，犯者保社皆坐，逋亡累累，无所于托，僵尸蔽野。公命作糜粥，盛置道旁，人得恣食之，所活者不知几何人矣。 【神道碑。】 
　　初，公之部曲有亡归益都者数十人，益都破，皆获之，人以为必杀，公一切不问。王义深，义斌之别将，闻义斌败，将奔河南，凡公族属之在东平者，皆为所害，河南破，公获义深妻子，厚为赒恤之，送还乡里，终不以旧事为嫌。其能人之所难能又如此。 【神道碑。】 
　　东州既为乐土，四外之人托公以为命者，相踵也。公为之合散亡，业单贫，举丧葬，助婚嫁，多求而不靳，屡至而不厌，肉骨之赐，盖有不胜书者。故闻公之讣，远近悲悼，野哭巷祭，旬月不能罢。古所谓爱如父母，敬如神明者，于公见之。 【神道碑。】 
　　帝王之兴，天将举全所覆者而畀之，时则有魁伟宏杰之士，为之倡大义，建大事，一六合之同异，定羣心之去就。初贞佑南渡，豪杰乘乱而起，四方之人无所归命，公据上流，握劲兵，威望之着，隐若敌国，人心之所以为楚为汉者，皆倚之以为重。至是，晓然知天命所在，莫敢有异志。国家亦藉之，以成包举之势，非天使之倡大义，建大事，以应兴王之迹，其能若是乎！ 【神道碑。】 

　　○万户张忠武王（柔） 

　　万户张忠武王 

　　卷六之三 

　　王名柔，字德刚，易州定兴人。金季累迁中都留守、行元帅府事。国兵至，被执，授河北东西等路都元帅。金亡，入觐，遂迁万户，将兵伐宋。中统三年，以年老乞致仕，封安肃公。至元三年，城大都，起判行工部事，进封蔡国公。五年，薨，年七十九。 
　　公少倜傥不羁，读书略通大意，工骑射，尚气节，喜游侠。金贞佑间，河朔扰攘，土寇蜂起，公聚族党数千家，壁西山东流埚，选壮士，团结队伍以自卫，远近惮之，莫敢犯。以功授定兴令，累迁清州防御使。中都路经略使苗道润表其材，加昭勇大将军，遥领永定军节度使，权元帅右都监，行元帅府事。兴定初，道润为其副贾瑀所害，瑀不自安，遣使者以好辞告公曰：「吾得除道润，以君正直不以兵力党恶人故也。」公怒叱使者还白瑀曰：「汝贼吾所事，不即送死，乃敢以此言相戏耶！」遂檄召道润部曲，会易水之军市川，告以复雠之意，众因罗拜，推公为长。事闻，迁中京留守，兼知大兴府事，时戊寅夏五月也，公年二十有九。 【王文忠公撰神道碑。　又陵川文集云：初，中都经略使苗道润，与其副贾瑀有隙，一日，从数骑出，瑀伏甲射之，颠于道左，从者骇散。有何伯祥者，独下掖之，道润懑绝，不能乘。伏发前突，伯祥奋枪大呼，杀数人，贼乃遯去。遂取道润所佩金虎符以出令，疾足间道闻诸朝。乃命易水公靖安民代道润，伯祥因事之。是岁兴定元年也。明年，靖公卒，伯祥以符节归公。】 
　　方会兵攻瑀，而国朝大军出紫荆关，遂率所部战于狼牙岭，马跌被执，见主帅立而不跪，左右强之。公叱曰：「彼帅也，吾亦帅也，大丈夫死即死，终不偷生为它人屈！」帅壮而释之。其散卒稍稍来集，主帅恐公为变，质二亲于燕，公叹曰：「吾受国厚恩，不意猖獗至此。顾忠孝不两立，姑为二亲屈。」遂委质焉。未几，复旧职，建斾而南，下雄、易、安、保诸州。然犹不忘道润之冤，必欲诛瑀，而瑀据孔山台，拒命自若，遂攻之。台无井泉，汲山下，公先断其汲道，瑀乃降。公缚瑀，剖心以祭道润，时人义之。 【王文康公撰墓志。】 
　　戊寅冬，徙治满城。城小而缺，真定帅武仙会真定、深、冀兵数万来攻， 【会真定深冀兵数万来攻　「真定」原作「镇定」，据金史卷二五地理志、元史卷八五地理志改。下同。】 适令军出，帐下才数百人，公以老弱妇女乘城，帅壮士突出敌后，毁其攻具。且策其师老而怠，从数骑策马挟槊大呼入围，敌皆披靡。复使缘山张旗帜，声言救至，曳柴扬尘鼓噪以进。敌大溃，追击，遗尸数十里。乘胜攻完州，下之。 【州倅甄全慷慨就戮，公义而释之，升为守。】 祁阳、曲阳等帅皆来降，遂围中山。仙遣其将葛铁枪来救，战于新乐，飞矢中公颔，落其二齿，公拔矢以战，大破之，斩首数千级。仙犹畜憾，遣藁城令刘成将兵来侵，公生获成而复纵之。 【墓志。】 
　　己卯秋八月，南掠地至皷城，单骑入城，谕以祸福，鼓遂降。进攻深泽、宁晋诸县，皆下之。由是深、冀以北、真定以东三十余城，莫不听命，缘山反侧鹿儿、和和、野狸、狼山诸砦，相继望风纳款。公之威名震河朔矣。 【墓志。】 
　　初，公在乡里，闻贾瑀以军三千掠其境，当馈而起，潜入行间，伺其行及半，奋踊大呼，多所杀伤，众疑其有伏，委仗而遁。信安张甫亦尝以数千人围之，时全军悉出，所留无几，公三分之，更番接战。甫与公相闻而不识也，因问：「张君安在？」公绐应曰：「适出且还，我曹卒隶耳。」甫惧乃退。保定王子昌阻水为固，它将莫敢近，公冒险径渡，出其不意，生擒之以归。其勇略类如此。 【滹南王公撰勋德碑。】 
　　邻境帅仆散张哥者，素与公不相能，既而为麾下所杀，公闻之曰：「彼虽有过，然长上也。奈何擅杀之！」卒穷其主名，斩首以徇。 【神道碑。】 
　　丁亥春，以满城地隘不能容众，乃移镇于保。保当南北之冲，乱后荒空者十余年。公乃刬荆榛，立市井，通商贩，招流亡，不数年，官府第舍奂然一新。向者，井泉咸卤，不可饮食，遂引鸡距、一亩二泉，凿城门而入，疏为长河，以流秽浊。楼观相望，陂池映带，若图画然，遂为燕南一大都会。 【墓志。】 
　　初，州之庙学在保塞故堙之北，及公开府，则夹两阛阓，嚣然坌哄，殆非清庙居神之所。遂于东南得爽垲地，谋迁神居，鸠工赋役，殿庑一新，讲肄之舍，庖藏之所，以次具举，高广其旧几于倍蓰。又为奎文楼于南，凿璧水于西。岁戊午春，告成，迎神于庙，释奠以落之。 【陵川文集。】 
