<!-- { "loadSidebar": true } -->
　　先生尝曰：「敬敷五教在宽，君子以教思无穷，容保民无疆，则是为教者当以宽容存心也。今日学中大体虽要严密，然就中节目须且宽缓。大槩人品不一，有夙成者，有晚成者，有可成其大者，有可成其小者，且一事有所长，必一事有所短，千万不同，遽难以强之也。学记自一年离经辨志，至九年知类通达，强立而不反，其始终节次几多积累，必不可以苟且致之。故教人不止各因其材，又当使随其学之所至而渐进也。盖教人与用人正相反，用人当用其所长，教人当教其所短。」 【国学事迹。】 
　　先生之教人也，恩同父子，义若君臣，因其所明，开其蔽而纳诸善，时其动息而张弛之，慎其萌蘖而防范之。其日渐月渍，不自知其变也，日新月盛，不自知其化也。其言谈举止，望而知其为先生弟子，卒皆为世用也。 【考岁略。】 
　　先生尝言：「为学者治生最为先务，苟生理不足，则于为学之道有所妨。彼旁求妄进，及作官嗜利者，殆亦窘于生理之所致也。诸葛孔明身都将相，死之日，廪无余粟，库无余财，其廉所以能如此者，以成都桑土、子弟衣食自有余饶尔。治生者农工商贾而已，士君子多以农务为生，商贾虽为逐末，亦有可为者，果处之不失义理，或以姑济一时，亦无不可。若以教学与作官规图生计，恐非古人之意也。」 【国学事迹。　又云：岁时，诸伴读以酒礼至先生家，先生辞曰：「所以奏取诸生者，盖为国家，为吾道，为学校，为后进，非为供备我也。夫为官守学，所当得者俸禄也。俸禄之外，复于诸生有取焉，欲师严道尊难矣。」】 
　　国学之置，肇自许文正公。文正以笃实之资，得朱子数书于南北未通之日，读而领会，起敬起畏。乃被遇世祖，纯乎儒者之道，诸公所不及也。世祖圣明天纵，深知儒术之大，思有以变化其人而用之，以为学成于下，而后进于上，或疏远未即自达，莫若先取侍御贵近之特异者，使受教焉，则效用立见，故文正自中书罢政为之师。是时，风气浑厚，人材朴茂，文正故表章朱子小学一书以先之，勤之以洒扫应对，以折其外，严之以出入游息，而养其中，掇忠孝之大纲，以立其本，发礼法之微权，以通其用。于是数十年，彬彬然号称名卿才大夫者，皆其门人矣。呜呼！使国人知有圣贤之学，而朱子之书得行于斯世者，文正之功甚大也。 【蜀郡虞公文集。　又牧庵文集云：文正微时，于大名，于辉，于秦，于河内，以倡鸣斯道为己任，谆谆私淑，少长不一其年也，锐钝不齐其才也，积多至数百人。闻之天聪，征为成均。俄拜左丞，岁余辞免，复求成均。后其弟子继司鼎铉者将十人，卿曹风纪、二千石吏，棊错中外者又十此焉。其于隆平之治，岂不少赞乎。　又静庵笔录云：许先生居燕中，从学者颇多，卒不见得许子之学者，然好学者固有之，而托名干禄者亦有之。】 
　　襄阳下，上欲遂有江南，先生以为不可，其辞甚秘。 【考岁略。】 
　　十年，诸生廪饩不继，稍稍引去。又权臣屡毁汉法，四月，召赴上都议事，面请还乡里。上命众议其去留，雪斋云：「先生出处关时世之污隆，我辈不可强之，先生自处审矣，今日直当以圣贤待之。」遂合辞奏曰：「国学设立，于今三年，教道严谨，诸生学问进长。许某所以告辞之意，言为年老残疾，上世有数丧未葬，欲归了此一事，其意甚哀，此系人子孝道之事，宜赐允从。」由是得告南归。先生至怀，简绝人事，常居山下，课僮仆，事耕垦。 【考岁略。】 
　　十三年七月，使者来召，议改历。十七年二月，测验已周，历事告成。自先生入院，恩眷愈隆，上每北还，必问先生安否，病则赐药赐杖。至是，入见，皆跪奏事，上令先生起，赐坐，劳问久之。六月，疾益进。八月，得请还家，就除师可怀孟路总管，以便供养。 【考岁略。】 
　　十八年春，先生疾甚，医者诊之曰：「偏阴偏阳谓之疾，今六脉皆平，先生其少瘳乎。」先生曰：「久病而脉平者不治，吾殆将不起矣。」遂不服药。顷之稍间，适仲春祭祀，先生曰：「吾一日未死，可不有事于祖考乎！」遂力疾奠献如礼。既彻，家人馂，怡如也。遂曳杖于门曰：「予心怦怦然。」瞑目坐，久之，曰：「死生何异，人精神能有几，世事何时穷。」遂发叹歌子朱子：「睡起林风瑟瑟，觉来山月团团。身心无累久轻安，况有清凉池馆。句稳翻嫌白俗，情高却笑郊寒。兰膏元自少陵残，好处金章不换。」歌罢，奄然而逝。俄而雷电晦冥，大风拔木。城中老幼往哭其门，征商过客相唁于途，虽农夫里妇亦叹息焉。先生尝语师可曰：「我平生虚名所累，竟不能辞官。死后慎勿请谥、立碑，必不可也，但书『许某之墓』四字，使子孙识其处足矣。贤耶不贤耶，碑于人何有。」至是，从其治命，葬而无碑。既葬，四方学者，有不远数千里而来哭于墓者，蒲人王楫年踰六十，衰绖赴葬，司宾者辞曰：「门人衰礼欤？」楫曰：「吾师也，术艺之师欤？宾主之师欤？吾犹惧乎报之无从，吾将以愧夫王通之门人耳！」先生去世，朝野识与不识，莫不哀伤，以为斯道斯民之不幸。 【考岁略。】 
　　先生居家勤俭，强于自治，公爱兼尽，不严而整。闺门之内若朝廷然，与夫人敬氏相待如宾，而夫人谦顺自牧，周旋道义，先生亦赖其内助焉。 【考岁略。】 
　　先生天资弘毅，卓然有守。其恭俭正直出于天性，虽艰危穷阨之际，所守益坚。好学不倦，闻一善言，见一善行，不啻饥渴，于利名纷华，畏若探汤，诚心自然，天下信之。建元以来，十被召旨，未尝不起，然卒不肯枉尺直寻而去。每入奏对，以格君心为己任，气质雍容，诚敬交孚，言虽切直而卒无忤也。卫士或举手加额曰：「是欲泽被生民，尧、舜其君者也。」至于进退出处之际，勇于就义，凛然不可以势利诱而威武屈也。逮其晚年，义精仁熟，身被四时之和，道出羣物之表，四方闻之知敬，望之知畏，亲之知爱，远之知慕。盖其胷中浩大，无一毫人欲之私，纯乎天理之正。故其动静语默之际，周旋出入之顷，无往而非斯道之流行矣。 【考岁略。】 
　　先生著述，曰小学大义，乃甲寅岁在京兆教学者读小学口授之语；曰读易私言，是先生五十后所作；曰孟子标题，尝以教其子师可；曰四箴说、中庸说、语录等书，乃杂出于众手，非完书也。 【考岁略。】 
　　先生尝戒其学者姚燧曰：「弓矢为物，以待盗也，使盗得之，亦将待人。文章固发闻士子之利器，然先有能一世之名，将何以应人之见役哉。非其人而与之，与非其人而拒之，钧罪也，非周身斯世之道也。」 【牧庵文集。】 
　　翰林承旨鹿庵王公盘，襟宇盖世，少所许可，独敬礼先生，每相语，则曰：「先生神明也，盘老矣，徒增愧缩尔。」及先生讣音至，则曰：「设若朝廷赐谥先生，非『文正』不可。后世有知先生者，不易盘之言矣。」 【考岁略。】 
　　先生居乡里，凡丧葬一遵古制，不用二氏，怀州士夫家因以为俗，四方闻风亦有效之者。每遇其徒，未尝面诋其非，但从容款话，其人已不觉内愧发赤，或涕出，悔其陷溺之深也。近舍有德公者，年百余岁，尝谓先生曰：「老僧苦行百年，亦不能作佛，徒为不孝之人，羞见祖宗于地下。但愿劝小僧辈曷若还俗，以寿汝祖宗之嗣。」比化不度一人。 【考岁略。】 
　　鹿庵赞先生之像曰：「气和而志刚，外圆而内方。随时屈伸，与道翱翔。或躬耕太行之麓，或判事中书之堂。布衣蓬茅，不为荒凉。珪组轩裳，不为辉光。虚舟江湖，晴云卷舒。尚友千载，谁与为徒。」管幼安、王彦方、元鲁山、阳道州，盖异世而同符者也。自关、洛大儒倡绝学于数千载之后，门人诵传之，未能徧江左也。伊川殁二十余年而文公生焉，继程氏之学，集厥大成，未能徧中州也。文公殁十年而鲁斋先生生焉，圣朝道学一脉，乃自先生发之。至今学术正，人心一，不为邪论曲学所胜，先生力也。所以继往圣开来学，功不在文公下。 【眉山刘公撰文集序。　又考岁略云：先生平生嗜朱子学，不啻饥渴，凡指示学者，一以朱子为主。或质以它说，则曰：「贤且专主一家，则心不乱。」及江左混一，始得阅其文，亦病其太多。】 

　　●国朝名臣事略卷第九 

　　太史王文肃公（恂） 
　　太史郭公（守敬） 

　　○太史王文肃公（恂） 

　　太史王文肃公 

　　卷九之一 

　　公名恂，字敬甫，中山安喜人。初事潜邸，命为太子伴读。中统元年，授太子赞善。至元十三年，奉诏修授时历。十六年，拜太史令。明年，历成。又明年，卒，年四十七。 
　　公生三岁，家人示之书帙，辄指丁字及风字能道之。母夫人授千文于膝下，一再过即尽识，乡先生以诗来贺。六岁就外学，十三学九数，性与数会，辄造其极。 【济南杨公撰行状。】 
　　岁己酉，太保刘公自邢北上，取道中山，方求一时之俊，召公与语，贤其才，欲为大就之。逮其南辕，载之来邢，复居磁之紫金山，劝为性理之学，公感太保之意，振迅奋厉，所业大进。太保上其学行，寻蒙召见，即以为太子伴读。 【杨公又撰墓志。】 
　　中统辛酉，升太子赞善。明年，太子封燕王，守中书令，领枢密使，勑两府大臣，凡有启禀，必以王恂与闻。初，中书左丞许公辑唐、虞以来嘉言善政为一编，书以进，上尝召公讲解，因之咨询太子典学之功。又玺书命公于太子起居出入之际，饮食衣服之节，过悉意调护，非所宜接之人，勿令得前。 【行状。】 
　　公上笺言：「太子天下本，付托至重，当延名德与之居处。加之领中书、枢密之政，圣上诏条所当徧览，庶务之本亦当屡省，官吏以罪免者，毋使侥幸更进，军官害人尤甚，改用之际，尤不可非其人。民至愚而神，彼或变乱之余，吾益不之疑，则反侧化为忠厚，国势增重矣。」 【墓志。】 
　　公蚤以算术妙天下，它日，太子以问公，公对曰：「算数，六艺之一耳。定国家，安人民，乃大事也。」每侍讲读，发明三纲五常之旨，大学本末先后之次第，及历代治忽兴亡之所以然。 【墓志。】 
　　公以正道经术辅翊裕宗，有古师傅之谊。裕宗尝问历代治乱，公以辽、金事近接耳目，即为区别善恶，而论著得失，上之。 【家传。】 
　　裕宗尝从容语公宜言心所守，公对曰：「臣闻许衡尝言：人心犹印板然，板本不差，虽摹千万纸，皆不差；本既差矣，摹之于纸，无不差者。」裕宗深以为然。 【家传。】 
