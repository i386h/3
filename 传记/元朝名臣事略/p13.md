<!-- { "loadSidebar": true } -->
　　国制，凡敌人拒命，矢石一发，则杀无赦。汴京垂陷，首将速不角??遣人来报，且言此城相抗日久，多杀伤士卒，意欲屠之。公驰入奏曰：「将士暴露凡数十年，所争者土地人民耳。得地无民，将焉用之！」上疑而未决。复奏曰：「凡弓矢、甲仗、金玉等匠，及官民富贵之家，皆聚此城中，杀之则一无所得，是徒劳也。」上始然之，诏除完颜氏一族外，余皆原免。时避兵在汴者，户一百四十七万。 【时避兵在汴者户一百四十七万　按元史卷一四六本传作「时避兵居汴者，得百四十七万人」，似是。下文戊戌年云：「初籍天下户，得一百四万」，则聚汴之户当不可为一百四十七万。】 仍奏选工匠、儒、释、道、医、卜之流，散居河北，官为给赡。其后攻取淮、汉诸城，因为定例。 【神道碑。】 
　　初汴京未下，奏遣使入城，索取孔子五十一代孙袭封，封衍圣公元措， 【索取孔子五十一代孙袭封封衍圣公元措　按明钞本眉批「重封字」。元文类卷五七中书令耶律公神道碑亦只一「封」字。】 令收拾散亡礼乐人等。及取名儒梁陟等数辈，于燕京置编修所、平阳置经籍所，以开文治。 【神道碑。按遗山元公上公书云：夫自汉、唐以来，言良相者，在汉则有萧、曹、丙、魏，在唐则有房、杜、姚、宋，数公者，固有致太平之功，而当时百执事之人，毗助赞益者，不为不多。盖天下大器，非一人之力可举，而国家所成就人材者，亦非一日之事也。必藉学校教育、父兄渊源、师友讲习，三者备而后可。喻如修明堂揔章，必得梗楠豫章之材，预为储畜数十年之间，乃能备一旦之用，非若起寻丈之屋，欂栌椳楔杂出于榆柳槐柏，可以朝求而暮足也。窃见南中大夫士归河朔者，在所有之，圣者之后，如衍圣孔公；耆旧，如冯内翰叔献、梁都运斗南、高户部唐卿、王延州从之；时辈如平阳王状元纲、东明王状元鹗，滨人王贲，临淄人李浩，秦人张徽、杨奂、李庭训，河中李献卿，武安乐夔，固安李天翼，沛县刘汝翼，齐人谢良弼，郑人吕大鹏，山西魏璠，泽人李恒简、李禹翼，燕人张圣俞，太原张纬、李谦、冀致君、张德辉、高鸣，孟津李蔚，真定李冶，相人胡德珪，易州敬铉，云中李微，中山杨果，东平李昶，西华徐世隆，济阳张辅之，燕人曹居一、王铸，浑源刘祁及其弟郁、李仝，平定贾庭扬、杨恕，济南杜仁杰，洺水张仲经，虞乡麻革，东平商挺，渔阳赵着，平阳赵维道，汝南杨鸿，河中张肃，河朔勾龙瀛，东胜程思温及其从弟思忠，凡此诸人，虽其学业操行参差不齐，要之皆天民之秀，有用于世者也。百年以来，教育讲习非不至，而其所成就者无几。丧乱以来，三四十人而止矣。乃今不死于兵，造物者挈而授之，维新之朝岂无意乎！诚以合下之力，使脱奔走之役，而聚养之，它日求百执事之人，随左右而取之，将不能少助合下萧、曹、丙、魏、房、杜、姚、宋之功乎！】 
　　时河南初破，被俘虏者不可胜计，及闻大军北还，逃去者十八九。有诏：「停留逃民及资给饮食者皆死，无问城郭保社，一家犯禁，余并连坐。」由是百姓惶骇，虽父子兄弟，一经俘虏，不敢正视，逃民无所得食，踣死道路者，踵相蹑也。公从容进说曰：「十余年间，存抚百姓，以其有用故也。若胜负未分，虑涉携贰；今敌国已破，去将安往？岂有因一俘囚，罪数百人者乎！」上悟，诏停其禁。 【神道碑。】 
　　金国既亡，唯秦、巩等二十余州连岁不下，公奏：「吾人之得罪逃入金国者，皆萃于此，其所以力战者，盖惧死耳。若许以不杀，不攻而自下矣。」诏下，皆开门出降，朞月之间，山外悉平。 【神道碑。】 
　　甲午，诏括户口，以大臣忽覩虎领之。国初， 【国初　原作「虎初」，据聚珍本及上引元文类改。】 方事进取，所降下者，因以与之，自一社一民，各有所主，不相统属，至是始隶州县。朝臣共欲以丁为户，公独以为不可。皆曰：「我朝及西域诸国，莫不以丁为户，岂可舍大朝之法，而从亡国政耶！」公曰：「自古有中原者，未尝以丁为户。若果行之，可输一年之赋，随即逃散矣。」卒从公议。时诸王大臣及诸将校所得驱口，往往寄留诸郡，几居天下之半，公因奏括户口，皆籍为编民。 【神道碑。】 
　　乙未，朝议以回鹘人征南，汉人征西，以为得计。公极言其不可，曰：「汉地、西域相去数万里，比至敌境，人马疲乏，不堪为用。况水土异宜，必生疾疫。不若各就本土征进，似为两便。」争论十余日，其议遂寝。 【神道碑。】 
　　丙申秋七月，忽覩虎以户口来上，议割裂诸州郡分赐诸王贵族，以为汤沐邑。公曰：「尾大不掉，易以生隙。不如多与金帛，足以为恩。」上曰：「业已许之。」公曰：「若树置官吏，必自朝命，除恒赋外，不令擅自征敛，差可久也。」从之。是岁，始定天下赋税，每二户出丝一斤，以供官用；五户出丝一斤，以与所赐之家。上田每亩税三升半，中田三升，下田二升半；水田亩五升。商税三十分之一。盐每银一两四十斤。已上以为永额，朝臣皆谓太轻，公曰：「将来必有以利进者，则已为重矣。」 【神道碑。】 
　　国初，盗贼充斥，商贾不能行，则下令，凡有失盗去处，周岁不获贼，令本路民户代偿其物，前后积累动以万计。及所在官吏取借回鹘借银，周年则倍之，次年则并息又倍之，谓之羊羔利，积而不已，往往破家散族，至以妻子为质，终不能偿。公请于上，悉以官银代还，凡七万六千定。仍奏定，今后不以岁月近远，子本相侔，更不生息，遂为定制。 【神道碑。】 
　　侍臣脱欢奏选室女，勑中书省发诏行之，公持之不下。上怒，召问其故，公曰：「向所刷室女二十八人，尚在燕京，足备后宫使令。而脱欢传旨，又欲徧行选刷，臣恐重扰百姓，欲覆奏陛下耳。」上良久曰：「可。」遂罢之。又欲于汉地拘刷牝马，公言：「汉地所有，茧丝、五谷耳，非产马之地，若今日行之，后必为例，是徒扰天下也。」乃从其请。 【神道碑。】 
　　丁酉，汰三教僧道，试经通者，给牒受戒，许居寺观，儒人中选者，则复其家。公初言：「僧道中避役者多，合行选试。」至是始行之。 【神道碑。】 
　　时，诸王贵戚皆得自起驿马，而使臣猥多，马悉乏，则豪夺民马乘之，城郭道路骚动。所至则须索百端，供馈稍缓，辄被棰挞，馆人不能堪。公奏给牌札，乃定饮食分例，其弊始革。 【神道碑。】 
　　诸路官府自为符印，僣越无度，公奏并仰中书省依式铸造，由是名器始重。 【　赵衍撰行状。】 
　　戊戌，天下大旱蝗，上问公以御之之术，公曰：「今年租赋，乞权行倚阁。」上曰：「恐国用不足。」公曰：「仓库见在可支十年。」许之。初籍天下户，得一百四万，至是逃亡者十四五，而赋仍旧，天下病之。公奏除逃户三十五万， 【公奏除逃户三十五万　「户」原作「民」，据畿辅丛书本及上引元文类改。】 民赖以安。 【神道碑。】 
　　燕京刘忽笃马者，阴结权贵，以银五十万两扑买天下差发；涉猎发丁者，以银二十五万两扑买天下系官廊房地基、水利、猪鸡；刘庭玉者，以银五万两扑买燕京酒课；又有回鹘以银一百万两扑买天下盐课。 【又有回鹘以银一百万两扑买天下盐课　「万」字原脱，据聚珍本及上引元文类补。】 至有扑买天下河泊、桥梁、渡口者。公曰：「此皆奸人，欺下罔上，为害甚大。」咸奏罢之。尝曰：「兴一利不若除一害，生一事不若减一事。人必以为班超之言盖平平耳，千古之下，自有定论。」 【神道碑。】 
　　公自庚寅年定课税所额，每岁银一万定，及河南既下，户口滋息，增至二万二千定， 【增至二万二千定　「至」字原脱，据上引元文类及元史卷一四六本传补。】 而回鹘奥都剌合蛮扑买课税，增至四万四千定，公曰：「虽取四十四万亦可得，不过严设法禁，阴夺民利耳。民穷为盗，非国之福。」而近侍左右，皆为所啖，上亦颇惑众议，欲令试行之。公反复争论，力不能夺，乃太息曰：「扑买之利既兴，必有蹑迹而篡其后者，民之穷困，将自此始矣！」 【神道碑。】 
　　公正色立朝，不为少屈，欲以身徇天下，每陈国家利病，生民休戚，辞色恳切，上曰：「汝又欲为百姓哭耶！」 【神道碑。】 
　　上素嗜酒，晚年尤甚，公数谏不听，乃持酒糟之金口曰：「此铁为酒所蚀，尚致如此，况人之五脏，有不损耶！」上悦，赐以金帛，仍勑左右日进酒三锺而止。 【神道碑。】 
　　辛丑春二月，上疾笃，脉绝，诸药不能疗，皇后不知所以，召公问之。时奸臣窃政，鬻狱卖官，专令回鹘控治诸国，公对曰：「今朝廷用非其人，天下罪囚必多冤枉，故天变屡见，宜赦天下。」因引宋景公荧惑退舍之事，以为证。后亟欲行之，公对曰：「非君命不可。」顷之，上少苏，后以为奏，上不能言，首肯而已。赦发，脉复生。冬十一月，上勿药已久，公以太一数推之，不宜畋猎，奏之数回，左右皆曰：「若不骑射，何以为乐！」猎五日而崩。 【行状及汲郡王公文集云：太宗仁厚有余，言辞极寡，服御俭素，不尚华饰。委任大臣，略无疑贰。性颇乐饮。及御下听政，不易常度。当时政归台合，朝野欢娱，前后十年，号称无事。】 
　　壬寅春，后以储嗣问公，公曰：「此非外姓臣所敢知，自有太宗遗诏在，遵而行之，社稷幸甚。」 【墓志。】 
　　奥鲁剌合蛮方以货取朝政，执政者亦皆阿附，唯惮公沮其事，则以银五万两赂公，公不受，事有不便于民者，辄中止之。时后已称制，则以御宝空纸付奥都剌合蛮，令从意书填，公奏曰：「天下，先帝之天下，典章号令，自先帝出。必欲如此，臣不敢奉诏。」寻复有旨，奥都剌合蛮奏准事理，令史若不书填，则断其手。公曰：「军国之事，先帝悉委老臣，令史何与焉！事若合理，自是遵行；若不合理，死且不避，况断手乎！」后以公先朝勋旧，曲敬惮焉。 【神道碑。】 
