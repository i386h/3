<!-- { "loadSidebar": true } -->
　　
　　铁石鼎传　　宋端仪
　　
　　铁石鼎名铉邓州丰和乡人幼处州校聪敏过伦既入国学声闻益大除礼科给事中迁五军都督府断高庙每试以盘根错节知其能喜而字之曰石鼎凡法司有疑狱未决多属铉以成建文朝擢山东布政司叅政二年乙卯秋靖难兵起建文命曹国公李景隆挂印充北征大将军帅师百万往征驻札徳州命山西河南山东三路给饷是年十月景隆进围北平城连败绩于郑村坝等处明年四月师再进又败绩于白沟河北兵乘胜追袭铉时主饷在行与叅赞辽州人高巍并辔南奔以夏五月五日道出临邑誓酒同盟起集民丁同徐将军盛统兵高佥事宋叅军张都统王太守及检校诸臣固守济南是月十六日北兵临城欲诱降之铉令军民固守坚不肯下攻围三月时或出兵讨捕互有杀伤已而以计焚其楼几擒获其巨冦之尤奸者北兵知有备且虞援兵至遂夜遁捷音既闻使使赉以金币并诰封三世其父仲名母薛氏年皆八十生膺宠命当世荣之时李景隆以败军召还命歴城侯盛庸挂印代之铉趋朝谢恩蒙锡宴馈肉凡所建白皆如其言升山东布政使不数日拜兵部尚书叅佐盛庸凡运筹策印军政会粮草主将多倚藉之北兵既袭取沧州以十月晦擒帅臣徐凯复来攻铉专城守济南庸帅兵往来邢博间北兵以铉故不敢近济南径趋东昌辛巳春由夹河还战藁城遂畧彰徳真定壬午春由徳州取道东河汶上直抵灵壁北兵副将陈挥平安等遂渡淮庸大军亦连败绩自是不踰月京师平执铉以八月朔至京师故老相传云铉俘见正言不屈令其一顾终不可（缺）时年三十七十月十七日也男福安年十二三发充河池千戸所军
　　
　　曹国公传　　宋端仪
　　
　　曹国公名景隆字（阙）先世家泗州旴■〈日台〉县祖父祯驸马都尉尚曹国长公主父文忠大都督府左都督封曹国公追封岐阳王谥武靖年四十六卒景隆洪武十九年袭父爵初文忠以武功佐高庙成大业酷好文事景隆少小即使之读书友儒生而景隆亦谦让好修礼贤下士不为近臣贵戚之嗜好尝手録御书体尔祢祖忠孝不息之训严奉于居第之正堂又以春风和气名其燕处之室皆命方希直为文发挥之当时非惟老臣宿将归心而韦布士若天台林右辈皆乐与上下其论伟然为一时儒将文庙时藩国举靖难之师既执北平都指挥谢贵及布政使张昺（阙）兵出近郊廷臣齐泰黄子澄张紞等益画兴兵之策佥谓六军宿将亲而且贤无踰景隆乃命景隆挂北征大将军印赐通天犀带即日推轮送之江浒时长兴侯耿炳文歴城侯盛庸安陆侯吴杰江阴侯吴高都督杨松潘忠宁忠顾成都指挥平安驸马都尉李坚及徐凯李文陈晖等皆属景隆军景隆帅众济江涉丰沛之墟进屯徳州檄山东山西河南三路供饷是年八月渐移北地前锋将杨松等败绩于雄县耿秉文败绩于滹沱河吴高所统辽东兵亦败绩于永平十月景隆围北平城连败绩于郑村坝等处明年四月整师再进仍号百万又败绩于白沟河景隆与督饷叅政铁铉退保济南时铉备御有策北兵攻围三月走袭沧州于是召景隆归京师以盛庸代总大兵陈晖等副之而命铉为兵部尚书叅佐军事景隆既还居位如故北兵临江急命景隆辅潭王守金川门文庙至景隆等开门降是年九月初四日论功行赏封奉天辅运推诚宣力武臣特进光禄大夫左柱国太子太师曹国公増禄一千石通前四千石子孙世世承袭赏银四百两彩缎四十表里钞四千贯寻命充重修高庙实録都总裁官
　　
　　忠诚伯茹公言行录　　失名
　　
　　茹瑺字（阙）湖广衡山县人由国子生歴仕洪武建文间官至兵部尚书加授奉天翊运守正文官特进荣禄大夫柱国太子少保兼兵部尚书忠诚伯食禄一千石致仕于家
　　
　　公受制诰曰诸进士监生立志成人特以目前居官有效者指示而激劝之如通政使蔡瑄左通政茹瑺户部侍郎杨靖工部侍郎秦逵皆同时由进士监生而登显职各官乃能率职以称朕心其操行恪遵先圣先贤之道故能伸于羣职之上惟夙夜在公而已所以其家税粮不供差徭不役有司吏卒无有登门者其各家祖父伯叔年高者朝涉田园以为乐抚儿孙以为欢或有居市者随其所以而遂其情上无科差之扰下无邻里相欺之患如此指示谕之
　　
　　封忠诚伯劵文曰咨尔兵部尚书茹瑺威仪山立器宇渊深执徳不回秉心无竞昔受知于太祖遂列位于上卿三至纳言夙夜惟允一魁御史栢府生风既辅青宫又领司马二十余年恩宠如一是以太祖有内外一人之语朝廷有中流砥柱之褒而卿能特立自持念太祖恩泽之在躬以社稷安危为己任非仁义不谈以忠亮自守推诚竭力品物咸熈令闻着昭于四方乃心惟在于王室爰加尔绩简在朕心
　　
　　南方以衡岳为宗衡岳锺灵笃生茹公由胄监而登显职以文臣而封伯爵夙夜在公及其告老而归优游衡岳余十五年是固我祖宗保全功臣而亦茹公明哲保身所致也
　　
　　公幼时尝扫书室题诗云此室此室常不扫看看遍地生尘草丈夫焉事一室间我欲扫之天下好及谢政还家又有诗云三十余年喜治安两朝深荷圣恩寛才微愧食千锺粟位重叨承一品官帝命归来全出处神灵呵护頼平安结茅衡岳依松竹晚节清风耐歳寒（并衡山郷贤录）
　　
　　国朝着令中外文武大小百职事服勤在官者赐复其家有年矣而行能卓异简在帝心者并其田塘园林一切租税悉蠲之盛哉前事未有于是左通政茹瑺家衡山若叔君美兄珍弟瑛三人者感恩不逺湖江数千里诣阙谢焉上嘉其知徳所自也温慰至再且谓尔楚有人矣今年春正月陛辞复赐中楮为锭者十仍勑光禄赐内法三尊筵三几偕瑺赍诣其门以饮饯之斯殊渥也真千载其一逢哉先是茹公过予请曰瑺愧予早失怙恃自鼓箧贤闗侍从上前逮进今官曽何涓埃少补惟先子素心教育期事扬显讫赍志以没而故有谱牒亦干兵燹叔父来告以厥故幸克记忆封始祖金紫光禄大夫者其子从正令今衡山即仕为家至瑺兄弟六世矣
　　
　　茹氏诸老薫香乎儒林而余芳所锺在公乃羽仪乎天朝幸哉皇上覃恩所暨美翁之来家乘记忆之得皆非偶然者（并刘三吾文集）
　　
　　少保兵部尚书茹公瑺荐公才可大用遂夺情起复（曽棨撰节愍陈公治墓志铭）
　　
　　惟公衡岳英华圣朝良弼器宇渊深威仪玉立当洪武之初年领黄门之要职受知遇于高皇端表率于百辟乌府青宫屡着茂勋银台司马益隆嘉绩召辅重调燮之寄伯爵位人臣之极非仁义而不谈以忠亮而自执令闻昭著于四方乃心惟在于王室内外一人之语既被奬于纶音中流砥柱之褒亦见収于史笔全寿考于令终等明哲于古昔（都御史谢绠祭文）
　　
　　明名臣琬琰录卷十一
　　
　　●钦定四库全书
　　
　　明名臣琬琰录卷十二
　　
　　（明）徐纮 撰
　　
　　司业刘公言行录　　尹直
　　
　　刘崧字子高江西泰和人旧名楚元季乡举国初改今名仕至礼部侍郎权吏部尚书终国子司业年六十一公赋性仁孝纯厚颕悟絶人年五岁诵书日记数千言七歳能赋诗尝侍世父夜寝闻鸡声因命为题公应口成一絶末句唤醒人间蝴蝶梦起看天上火龙飞世父惊叹是子他日必大用家贫无火执笔作文手为皲裂而力学不废年十六授徒他邑十九游南昌时善赋者称干才子见公制作推让为先列行省尝以荐授龙溪山长公曰吾无劳于国而有困命吾不为也至正丙申应乡试报捷者至公适自田中摘粟归怅然泣下曰始二亲笃于训子奈何今不及见时天下大乱州城陷家荡覆避地累歳无以为生会皇明开基四方以次平定公以经明行修荐召见奉天殿（拜兵部职方郎中）小心谨畏歴署驾部总部事奉命镇江征粮镇江多公侯田土往往掣肘公归奏之令与民无异未几命往广东买马得五百八十四匹又明年往山东点视驿逓来州相视遭风海船时天旱水冻冲冐风雪跋涉水陆凡四阅月以讫事闻在兵部凡三载升北平按察司副使北平当元故都新造之初公持宪纲静以临之考核属官以亷慎为先讯狱必求其生而不得乃付之法受罚者亦自以为当罪而不怨作兴学校刻石立礼部学规榜示府县毋以差役溷诸生而废学考问风俗立宋忠臣文天祥祠于大兴县学之侧以宛平驿事繁马少遂损僻路分添设走逓及设法关防卖盐退引禁治影射私盐为政裁画有方率多类此
　　
　　十三年春征拜礼部侍郎既拜命日稽古典惟寅惟清上嘉之以其文学雅正勑撰滕国公顾时海国公吴祯神道碑及撰申国公邓镇袭封诰词宋学士景濓尝观其文叹曰此司马迁之文求之今世盖未有过之者而于诗则尤所推譲夏四月命公摄吏部尚书将仕郎陆某以察为明公一处以寛铨次不茍藻鉴不失五月以灾异迭见命公致仕
　　
　　十四年三月征拜国子司业赐鞍马令朝夕进见见则必燕语移时夏四月得疾遽卒上悲悼因言刘崧前日征来朕怪其倐老朕命教国子将以作成我公侯子弟以待用岂意其至此哉即命有司治殡敛诸费皆官给遣御史唐寿谕祭其文首曰卿有学有行呜呼公所居室弊半覆以茅尝欲更之未能则曰令后世师吾俭家有田五十畆皆馆授时所置后居官未尝有所増益在北平身所覆被亦馆授时物也尝为鼠所伤始命更置其故鼠伤者仍命补葺以衣其子歴官十一年未尝以家累自随尝携一童子到官亦遣还当赴北平时始尽支职方俸廪易得白金九十两封托乡人収贮及归往取则其人已用之止余封纸而已公亦不复问公手笔子史医卜地理等书六十帙北平八府志书三十帙北平事迹一帙诗文三十余帙而职方诗集行于世（并刘埜撰行状）
　　
　　洪武初为北平按察副使止携一童赴任每夜焚一灯坐一榻读书五鼓即起视事时当兵革后招徕逋迯慰安反侧务寛厚以存大体民甚頼之（大明一统志）
　　
　　尹直赞曰世否则匿世治乃兴歴司兵署宪副北平孤灯弊衾孰如其清进贰宗伯寻摄天卿退而复起特赞司成有学有行终始哀荣
　　
　　宁国府知府陈公言行录　　尹直
　　
　　陈瓘字同故江西庐陵人国初仕至宁国知府公幼孤事母孝既冠睹元纲目坏冦盗蜂起遂募义勇保障一乡陈友谅据江西其将熊天瑞强礼致公与俱至九江睹陈氏不足有为去之甲辰春太祖高皇帝克武昌公因弘文馆学士罗复仁诣军门上谒力陈救乱安民之说悉见听纳擢湖广行中书省左右司员外郎累升礼部郎中大都督府经歴大将军北征公赞军事既克泰州留公督筑城之役不旬日竣事遣使劳之命总制真州军事
　　
　　丙午春除宁国府知府下车首询民隠兴利除害増修先圣庙建学礼致师儒以教俊秀士习一新百废皆举为条格革兼并之俗核隠欺之籍朝廷取其戸帖一事行之天下
　　
　　宣城民田滨江化城等十六圩故堤峻薄遇冲决则水伤禾稼歳以为患公亲规画筑堤广厚加旧数倍又伐石作水门以时蓄泄民至于今頼之
　　
　　宣城诸邑岁民租无入官廪率书虚籍有发其事者公念此特循故弊耳扬言于众曰吾以某月某日行视邑廪盖俾得为计及期邑廪皆实而弊亦革有强盗四十八人以刼舟麦当死狱已具公听其词曰此愚民因舟漂抵岸而挻引取之非素有合谋安得四十八人俱死坐先取者一人余从减论
　　
