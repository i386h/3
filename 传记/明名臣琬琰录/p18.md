<!-- { "loadSidebar": true } -->
　　先生讳濓字景濓世为婺之金华人其先有讳宪者官大理丞为易讲师弟子至数千人唐武徳间自京兆尹迁吴兴更十四世有讳荣者私谥文通先生通尚书春秋周广顺中从于义乌隠居覆釡山又七世至宋嘉定初有讳栢者复迁金华其地曰潜溪又五世乃至先生始迁浦江仁义里之青萝山仍以潜溪扁其所居示不忘本也于是四方学子咸以潜溪先生称之先生在妊七月即生为婴儿时苦多病每风眩辄昏迷数日祖母金及母陈更相保抱得免无虞年六歳入小学授以李瀚蒙求一日而尽自后日记二千言同肄业者日暮罢归其所读书先生皆成诵九歳为诗歌有竒语人异之呼为神童年十五六里人张继之长者也闻先生善记诵邀至别墅所问以四书经传若干日可通倍先生以一月为答初继之不之信抽架上杂书俾即记五百言先生以指爪逐行按之按毕辄倍一字不遗继之告先生之父尚书公曰是子天分非凡当令从明师即有成尔乃携入学府受业于闻人梦吉先生授以春秋三传之学凡学春秋者皆苦其歳月先后难记先生即并列国纪年能悉诵之但举经中一事即知为鲁公几年几月是年实当别国某君几年几月或俾书而覆之无少异者且兼通易书诗及周礼诸经先生为举子业每出诸生右会吴贞文公莱授经于白麟溪上攻古文辞金华胡君翰亦来从学胡君致书于先生曰举子业不足慁景濓盍来同学古文辞乎先生欣然来从吴公博极经史学之未几悉得阃奥自是先生文章之名籍然着闻矣居无几向吴公解馆而归先生嗣主教席子弟年十六者皆相从读书讲道东明山中受业者一门凡四十余人终始越二十年学成多有跻膴仕者当是时曽伯祖贞和府君主家政年踰八十端岩方正先生年甫二十有五终日毅然宾主人尤高之府君方着家规示子孙其冠婚丧祭仪制礼文多叅问先生先生则据证古今凖酌时宜以成一家之法子孙世守诗礼之教者先生之力也先生嗜学日笃时栁文肃公贯黄文献公溍皆大儒天下所师仰又各及其门执子弟礼二公则礼之如朋友栁谓公曰吾邦文献浙水东号为极盛吾老矣不足负荷此事后来继者所望惟景濓以絶伦之识而济以精博之学进之不止如驾风帆于大江中其孰能御之黄公曰吾郷得景濓斯文不乏人矣先生所为文多经二公指授栁公谓其浑雄可喜黄公谓其雄丽而温雅国子监丞陈君旅序先生之文谓能兼二公之所长欧阳文公玄谓非才具众长识迈千古安能与于斯先生为当时所称许如此二公相继即世先生踵武而起遂以文章家名海内矣至正己丑用大臣荐擢将仕佐郎翰林国史院编修官自布衣入史馆为太史氏儒者之特选先生以亲老不敢远违固辞会世乱益韬閟不事表显乃与弟子入龙门山著书二十四篇曰龙门凝道记及着考经新说周礼集注等书初宋南渡后新安朱文公东莱吕成公并时而作皆以斯道为己任婺实吕氏倡道之邦而其学不大传朱氏一再传为何篹氏王栢氏又传之金履祥氏许谦氏皆婺人而其传遂为朱氏之学适先生既间因许氏门人而究其说独念吕氏之传且坠奋然思继其絶学每与人言而深慨之识者又以知其志之所存盖本于圣贤之学其自任者益重矣先生于天下之书无不读而析理精微百氏之说悉得其旨要至于佛老之学亦所研究用其义趣裁为经论类其语言寘诸其书中无辩也诚意伯刘君基谓其主圣经而奴百氏驰聘之余取佛老语以资戏剧辟犹饫梁肉而茹茶饮茗汁耳歳庚子大明皇帝定鼎金陵遣使者樊观奉书币造门征先生先生曰昔闻大乱极而真人生今诚其时矣遂幡然应诏先生与青田刘君基丽水叶君琛龙泉章君溢俱见上尊重之语必称先生而不名七月以先生为江南等处儒学提举十月奉旨入内授皇太子经先生诚明俨恪遇纲常大义明白开陈再三言之而不倦上深嘉叹之壬寅八月上召先生及兴国孔克仁讲春秋左氏传毕先生起曰春秋乃孔子褒善贬恶之书茍能遵行则赏罚中适天下可定也是月告归省亲有白金文绮之赐且曰卿之诚悫朕素知之故有此赐耳甲辰十月改起居注先生侍上左右知无不言补益甚众明年正月上御端门与先生论及黄石公三畧且口释之先生进曰尚书二典三谟帝王大经大法靡不毕具愿陛下留意讲明之上曰朕非不知典谟为治之道但三畧乃用兵攻败时务所先耳尝侍上语赏赉先生曰天下以人心为本茍得人心帑藏虽已竭无伤也人心不固虽有金帛何补于国耶上诏丞相李公善长归江西军中所掠牛于其民无牛者官给之物其取租丞相退上顾先生曰向所言事当乎先生对曰民富则君不至独贫民贫则君何能独富捐利于民实兴邦之要道也三月先生以疾苦告诏还家燮治仍赐金帛皇太子致赠有加焉先生上笺谢恩复奉旨皇太子勉以孝友恭敬勤敏读书无怠惰毋骄纵修徳进业以副天下之望上覧书喜甚召太子语以书意且赐书答其畧曰曩者先生教吾子以严相训是为不佞也以圣人文法变俗言教之是为疏通也所守者忠贞所用者节俭是为得体也昔闻古人今则亲见之复以文绮侑书上毎与羣臣言先生淳谨君子辅导有方眷遇甚隆既而先生丁尚书公忧及服除洪武二年诏征先生总修元史六月除翰林学士亚中大夫知制诰兼修国史时编摩之士皆山林布衣发凡举例一仰于先生先生通练故事笔其纲领及纪传之大者同列敛手承命而已逾年书成先生之功居多时剖符封功臣下先生议五等封爵召宿大本堂讨论逹旦先生歴据汉唐以来故实量其中而奏之曰此可法彼不可法皆传于理而已时甘露屡降上问灾祥之故先生对曰受命不易天子之膺休符不于祥于其仁是以春秋不书祥而纪异为是故也上侄文正以荒淫擅杀得罪先生言曰文正罪固当死陛下体亲亲之义生之而置诸逺地则善矣上尝言古之帝王当宴安之余多好神仙以朕言之使国治民安心神恬康即神仙也先生对曰汉武好神仙而方士至武梁好佛而异僧集皆由人主笃好故能致之使移此心以求贤辅天下其有不治乎上深然之上既追封外王父为阙阳王立庙京师御通天冠绛纱袍以祭祭毕召大臣问曰朕祭外王父卿等以为不当服衮冕何也先生对曰衮冕惟祭天地宗庙用之余则当降礼也上尝祀方邱患心不宁先生进曰孟轲有言养心莫善于寡欲审能行之心清而身泰矣上称善久之三年十二月迁奉议大夫国子司业国子多大臣子弟先生莅之以庄率之以正日进诸生立两序据坐执经敷扬阃奥之旨教以孝弟忠信之道学者帖帖遵度惟恐不得为先生弟子上欲试先生次吏事四年八月授安逺知县五年二月召为礼部主事十二月擢太子赞善大夫阶如司业时先生之忠诚久而弥笃皇太子一言一动皆以礼法讽谕使归于道读书至切于政教及前世兴亡之故必拱手扬言曰君国子民之道当如是不当如彼且推人情物理以明其义皇太子每敛容嘉纳敬礼未尝少衰言则曰师父师父云且书旧学二字以赐先是上问帝王之学何书最要先生请上读真徳秀大学衍义上覧而悦之令左右大书掲之両庑之壁时睇观之六年二月上御西庑大臣皆侍坐上指衍义中司马迁论黄老事令先生讲析俾在坐者听之先生既如诏复言曰汉武嗜神仙之学好四夷之巧民力既竭重刑罚以震服之臣以为人主能以义理飬性则邪说不能侵兴学校教民则祸乱不作矣刑罚非所先也上谓先生曰朕之为君上畏天地下畏兆民兢兢业业不敢自逸先生对曰陛下此心古先哲王之心也书曰予临兆民凛乎若朽索之御六马为人上者奈何不敬正谓此耳愿陛下慎终如始天下幸甚上御斋室先生侍坐上问三代歴数封疆之修短广狭先生歴言之且曰三代之治天下也以仁义故歴年之多后世莫及上从容谓曰皇太子留心治道卿等宜常与议论庶广识见幸善调护之先生益孜孜弗懈七月升翰林侍讲学士中顺大夫知制诰同修国史仍兼赞善大夫先生之父文昭赠中顺大夫礼部侍郎母陈氏赠徳人先生奉诏搜萃歴代奸臣之迹编为辨奸録及进太子诸王各分赐焉初上作祖训録至是成命先生作序谕以大意先生歴言帝王之道及皇上创业之艰以致箴戒之意于后人上称善命刻于篇先生尝侍上后苑观稷上曰农事成矣先生对曰国以民为本民以食为天陛下知稼穑之艰难而念民生之良苦实盛徳也上问曰三代以上所读何书先生对曰上古载籍未立不专诵读而尚躬行人君兼治教之责躬行以率之天下有不从教化者乎八月奉旨纂修大明日歴一百卷择言行之大者为宝训五卷先生总裁其事朝夕禁中至七年五月乃成先生自以布衣沐非常之遇誓竭诚以报国凡上有所任使靡昼靡夜躬阅载册书于牍进之或覆视于册一字不遗先生在朝日久若郊社宗庙山川百神之典朝享宴庆礼乐律歴衣冠之制四夷朝贡赏赉之仪及勲臣名卿焯徳耀功之文承上旨意论次纪述咸可传于后世先生在上前所陈说不为文饰隠蔽虽家事茍有问亦一一道之尝曰君犹父也天也其可欺上尝问昨日饮酒否座客为谁馔为谁何物悉以其人及膳羞品对上笑曰卿饮时朕令人视之果如卿言卿信不欺我故上久而益信其诚欲俾参大政先生辞曰臣少无他长惟文墨是攻今幸得待罪禁林陛下之恩大矣臣诚不愿居职任也上愈厚之每燕见必命茶赐坐每旦令侍膳询访旧章讲求治道或至夜分乃退先生屡有所建明召问廷臣藏否第言其善者不置又问否者为谁先生曰善者与臣交故知其否者纵有臣不知也卒无所毁短或命赋诗为文必寓忠告尝奉制咏鹰令七举足即成有自古戒禽荒之言上忻然曰卿可为善谏矣然先生絶不以语人至于应制之作亦不留藁署温树二字于居室之壁有问及内事者指以示之上尝与先生饮先生素不胜杯勺举觞即辞上强之至三觞面如赭行不成步上欢笑亲御翰墨赋楚辞一章以赐仍命侍臣咸赋醉学士歌且曰俾后世知朕君臣同乐若此也甘露降上召先生赐坐上躬执金杓炼汤于鼎以甘露投之手注于巵以赐先生曰此和气所凝能愈疾延年故与卿共之耳皆异恩也九年六月上以先生久典制作宣劳为多特拜翰林学士承旨嘉议大夫知制诰兼修国史上毎谓先生曰朕以布衣为天子卿亦起草莱列侍从为开国文臣之首俾世世与国同休不亦美乎趣令取孙官之先生屡辞谢不敢奉诏是年某月诏征先生冢子瓉之子慎为殿廷仪礼司序班未几复召介子璲除中书舍人上时休暇辄命题试璲与慎而戒饬之上笑语先生曰朕为卿教子孙先生或奏事久称倦上命璲慎共扶下殿祖子孙三世皆官内廷当世以为异事复以先生艰于行步特诏皇太子选良马以赐上亲作马歌复诏羣臣咸作之以宠焉先生益感激不自宁常戒子孙曰上徳犹天地也将何以为报独有诚敬忠勤畧可自効万一耳上以先生年且至不可烦以事十一月有致政之诏乃加赠先生之父侍郎为嘉议大夫礼部尚书母徳人为淑人祖徳政赠亚中大夫太常少卿祖妣金氏赠淑人夫人贾氏封亦如之先生及二代诰辞皆上所亲制天下荣之诰辞中称先生徳量之弘如千顷波澄之不清挠之不浊人以为上知人之明云先生行既有期上眷念尤深曰卿去何时复来见朕乎幸相待数日姑徐徐行由是朝夕左右者累月时诏许言事朝臣有上疏万余言者上听厌其迂愆怒欲罪之以问羣臣有阿意者指其疏曰此不敬此诋谤罪当诛上笞之而罢怒未解召先生先生曰彼应诏上疏其心忠耳为可深罪乎上黙然已而上覧疏中有足采者召阿意者骂曰吾怒时若等不能谏乃激吾诛之何异以膏沃火向非宋景濓之言岂不误罪言者耶上尝廷誉先生曰古之人太上为圣其次为贤其次为君子若宋景濓者事朕十有九年而未尝有一言之伪诮一人之短宠辱不惊始终无异其诚所谓君子人乎匪止君子亦可谓之贤者矣在廷之臣皆以为信然十年二月先生遂辞归濒行赐纸币文绮及御制文集皇太子赠以衣三袭上谕曰朕最慎于赏予嘉卿忠诚可贯金石故以是赐卿卿今年几何矣先生曰六十有八上曰藏此绮俟三十二年后作百歳衣也先生即叩首谢上复属曰大江涨不可舟卿宜循内河逹家庶几无虞仍俾慎护先生行先生至家即拜表遣慎诣阙称谢仍上笺皇太子申明正心治国之要上赐诏褒答大旨谓先生忠良之臣勲业既着文章必传功成身退惟先生独全初先生将辞请歳一来朝是年九月朔先生遂入朝越十又四日见于端门上伫想已久廷问累矣及见大喜加劳再三皇太子诸王皆驩动颜色越翌日上降勅符遣仪曹奉醪膳诸物扺寓馆以赐自是日侍上游歴观阙盘旋禁籞询谘备至便殿侍食日宴始退恩礼之优羣臣莫敢望上尝喟然叹曰纯臣哉尔濓纯臣哉尔濓方今四夷皆知卿名卿其自爱先生避谢不敢当凡所陈论皆古之格言朝廷百官惟恐不留先生下至寺人卫卒见先生至皆以手加额相推排迎拜恐不得先覩先生留朝七旬余上重先生还而难言之先生以歳暮力辞还复遣中贵人赐上尊至于道所经行皆上为先生指画圣心惓惓愈加于昔及先生既行数日上问璲曰尔父道中无恙否璲以安对未几复谓璲曰朕畴昔之夜梦见尔父笑谈如曩时尔父虽去其容仪俨然在朕目中璲叩头谢曰非陛下垂念臣父之至何以形诸梦寝中书舍人史靖可太子正字桂彦良等皆为诗歌以纪之上之眷重先生不忘如此先生徳尊而不居位显而弥恭既司制作之柄造门求文之士先后相继蛮夷朝贡者数问先生安否日本得潜溪集刻板国中高句丽安南使者至购先生文集不啻拱璧而先生欿然自持似不能言者遇人拜虽三尺童子必诎膝而首下垂至于公候贵人则未尝降不曾一识其门何向朝廷有大议誾誾引古今辩说不少有所回性命之理晚而益究其极外物之往来视之若不相干尝曰古人之为学使心正身修措之行事俯仰无愧而已繁辞复说道之蔽也先生作事不尚表襮务合乎义教人皆随其质而道之便入于善尤笃于伦品处父子兄弟夫妇之间者皆可为法与人交和易任真无钩距纵为所绐亦弗与较临财廉非其分不取大书于门曰宁可忍饿而死不可茍利而生君子以为名言权要及有力者茍非其人虽置金满槖求一字不肯与纵不得已与之亦不受其馈谢日本使奉勑请文以白金为献先生却不受上以问先生先生对曰天朝侍从之官而受小夷金非所以崇国体也上深然之贫贱人情有可哀欲发潜振幽即欣然为之先生四持文衡试天下士得人为多接引后学惟恐弗及逺方来者授馆而饮食之虽久不衰有小善必众誉之色温气和近其侧者如大寒之加重裘盛暑之濯清风也天下之能文者多经先生指授朝廷英俊咸以先生为法初奉勑教文华生数十辈至是出参大政为御史知列郡者相望四方士得一见先生夸于人以为幸承一言之赐者人辄改观视之不敢与齿士大夫言当世有徳者必曰先生而天下之人识与不识无贤愚咸推先生为大人长者及先生归上面发后学无师之叹盖先生之道内诚外恕一出于正发之也当而行之也安故上下信服若是云虽已贵显平居布衣疏食无异贫士先生细目美髯状貎丰厚不为竒异行以求过于人不事生产不置田宅或劝为子孙计先生曰富贵岂一家物哉吾乃所以遗之也先生惟刻意于学自少至老未尝一时去书不观及致政归清萝山辟一室于静轩终日闭戸纂述人不见其面戒子孙毋至城市姻■〈女连〉有以郡县事为托者皆峻谢之或谈及时事辄引去不与语切于仁爱闻民有困乏者为之不饱先生视近甚明夜然灯于几卧絺帷中阅蝇头小书一黍土能作十余字皆可辩点画人以为先生不饮酒寡嗜欲所致岂或然欤先生所著文有潜溪集四十卷萝山集五卷龙门子三卷浦阳人物记二卷已传于学者翰苑集四十卷芝园集归田已后所著计四十卷十三年冬先生孙慎以罪被刑举家当寘重辟上念先生特降赦安置茂州十四年五月二十日先生以疾卒于夔府临殁端坐敛手而逝当是时夔之府守官吏皆来赙赠哭奠塟先生于夔府之西莲华池山下其经纪丧塟刻石表墓者则知事桑以从也先生生于至大庚戍十月十二日享年七十有二娶贾氏前先生一年卒塟青萝山子男二长瓉次璲有文行精篆隶真草四体书孙男慎恺恂怿呜呼楷自垂髫时尝侍先公真孝府君拜先生于床下先生不以童子无知即辱进教之亲承化育于兹有年矣苐惧才质凡庸如望洋有孤父师之教今闻先生谢世长恸莫知所从窃念先生道徳文章固已显著于当世其出处遭逢行事之盛世系迁徙生卒歳月之详尚恐人未尽知爰敢裒取翰林待制王公伟先伯父太常博士讳涛君旧着小传及同门友人所作歴官记辑为行状一通俟请当代立言君子着为碑铭表诸墓隧庶几他日太常国史有所采择焉
