<!-- { "loadSidebar": true } -->
　　正统四年三月十八日黔国沐公薨于云南之楚雄讣闻上悼念辍视朝加降恤典遣官赐祭者再追封定逺王谥忠敬亲王亦再遣祭其子护丧归南京公卿文武羣臣及所过方岳大臣皆祭以薨之岁十一月廿六日塟江宁县长宁北乡观音山先茔之次沐氏凤阳定逺人其先所自具前翰林学士王景所著黔宁昭靖王神道之碑王之高祖考曾祖考祖考以昭靖贵皆追封黔宁王高祖妣曽祖妣祖妣妣耿皆追封黔宁王夫人昭靖四子伯讳春袭封西平侯殁谥惠襄仲即王叔昂右军都督府同知季听驸马都尉王讳晟字景茂自少气宇闳厚端悫凝重聪悟过人而博学逺识恭慎寡言喜怒不形于色高皇帝重之既冠授后军都督府佥事夙夜祗勤升授特进荣禄大夫左都督时惠襄继昭靖镇云南薨王嗣封西平侯仍奉命勅镇云南王承父兄之后秉诚殚虑益弘逺图威服徳懐恪励夙夜先是麓川不靖诸蛮逐宣慰使而分据其地王适至奏发兵平之复奏以其地置孟养木邦孟定三府镇沅威逺二州千厓潞江湾甸大侯者乐五长官司而岁征其贡赋又于潞江之西置腾冲千户所以控制之夷遂帖息太宗皇帝临御之三年八百蛮酋侵边王遣将先率兵讨之躬率兵继其后及蒙自县蛮闻王来遂遁进禽其酋诛之事闻赐玺书白金劳王四年安南叛命征夷将军率兵师及湖广等都司兵讨罪命王佩征夷副将军印充左副将军率云南等都司兵分道进讨王率兵由蒙自经野蒲斩木通道以入先遣偏禆攻夺猛烈棚华闗隘贼徒悉遁遂筑堡驻造兵舟分遣诸将出宣光江口夺澳沕寺沙舁舟夜出洮水阵师遂遣将引兵泝流攻贼之富良江自旦鏖战抵暮贼引却翼旦诸将皆欲奋击王曰受命吊伐所欲得凶渠数人而已纵杀非皇上好生之心乃止遂造浮梁渡师时征夷将军大兵亦至乃合攻冦之多邦城栅继捣其东西二都及盘滩困枚噜江仙侣等冦悉破之冦首黎季犁父子狼狈弃其众独挈家属及左右心腹逺遁于海王合征夷将军兵追至日南州竒罗海口禽俘无遗械送京师凡得郡四十八县百八十六户三百十二万五千九百获象马牛畜军资器仗安南平六年春班师入朝赐号显惠辅运推诚宣力武臣特进荣禄大夫右柱国封黔国公食禄二千石赐诰劵玉带金币命子孙世袭既大宴上亲制诗褒嘉又日赐宴于便殿还镇云南是冬安南余冦携贰命王佩征夷将军印总兵讨之王师压境冦遁入乂安海岛追至占城之境禽冦首陈季扩阮帅邓容等送京师诛之师还仍镇云南十七年富州蛮酋积逋赋不入朝廷命王发云南贵州兵讨之蛮据险以抗王遣兵断其后诸将请急攻王曰威服不若徳服遂使人谕以祸福蛮即遣子诣京师谢罪悉偿所逋仁宗皇帝嗣位重王勲徳老成诏兼太傅召至恩礼加厚遂命佩征南将军印还镇宣宗皇帝初嗣位遣使赍玺书及金币劳之皇上嗣位恩礼视宣徳之初明年改元正统赐金币加厚是年冬四川会川棃溪蛮各底泊等蛮为乱奏遣弟都督昂讨平之二年冬马龙他郎甸蛮不靖复奏遣昂平之三年麓川思任发扰边侵掠腾冲南甸遣人谕之不下奏躬率兵讨之兵至潞江王勉诸将曰出兵尚谋不专恃勇且逼瘴月非用武之时令官军已集如贼能畏威武悔过摅诚谢罪请命赦之斯亦可也遂复遣人谕之不下乃命弟昂及都督方政等率兵前进王尤戒其慎重时王整兵在后政等乘夜度江破贼栅贼众奔北官军乘势追至景罕等寨斩首三千余级获象三十余政奋勇独进贼伏兵四发政力战死之时春已半王虑瘴发非官军利遂旋师将驻金齿会有旨命王还镇王至楚雄疾遂薨力疾革时顾弟昂曰吾父子兄弟受国家天地罔极之恩吾不能报矣吾弟勉之吾一家子子孙孙世坚忠诚保臣节无忝君亲又顾昂曰斯役也虽偏将失利固吾总帅之过此贼必不可贷汝勉之勉之言讫而逝归榇所过道路城郭无贵贱小大迓拜哀恸盖王在镇久惠爱之被于下者深也王忠孝之诚本乎天性无或弗尽与子孙言亦惓惓斯道友二弟甚厚教子孙动以礼法家政秩然位极人臣而礼贤重士虚己听纳寛裕有容未尝面及人过凡文武属治吏有过者惟恐王知务自掩盖其因自悔徙行者亦多王明于韬畧然以仁为主蛮夷有罪未尝輙加兵诛必谕导使改数谕非悛乃奏发兵逮兵入境若夷能知惧罪亦曲贷之与之更新虽临陈必戒麾下母纵杀戮赏罚明信威爱并行至于完城池饬武备训将士理屯田通水利实仓庾恒谨戒法若轻徭赋问疲瘵尤勤致意学舍敝陋具财僦工葺之不以烦下治公有暇手不释卷稽古明道动师昔贤盖从容其文武之才仁义之师也配程氏追封定逺王夫人子男一俨袭封黔国公孙男一玘至是王之子以事状求余书神道之碑谨按状叙而铭之铭曰天启皇明于淮之右配天与地笃生帝后二圣至仁作民父母心存万方包含徧覆矧孤在里靡攸怙恃二圣矜恻曰其予子鞠之诲之劳劬备周以长以成有伟才猷帝有恩言尔复尔氏懋乃树立华乃先祀呜呼昭靖盛徳丰功皎日之诚持孝以忠呜呼忠敬缵乃烈考惟孝之执惟忠之蹈发轫都府简在宸心夙夜弗遑秉其慎钦往绥滇人几五十年率考之行敷帝之恩俾食俾衣免其寒饥重学崇师导之尊卑平其政令时其作止人戴惠慈沦骨浃髓有或弗惠以谕以诲洊诲弗悛式刘以戒交人悖凶披猖为狂违天毒氓轶我边疆奉诏出师徃行天讨桓桓疾驰雷驱电埽富良飞渡如履坦途两师穷追縳冦海隅解纵胁从宣布教条爰整师旅凯歌归朝饮至策勋上公锡爵嘉宠元臣龙章辉灼滇人之思瞻望斾旌帝不忘逺申命南行祇事五朝鞠躬小心奉国忘家志如坚金寸棘未剪躬不宁处过自偏禆于躬引咎终于王事徳善孔多显显华褒千岁弗磨沐世子孙奕奕象贤笃忠与孝永光其传
　　
　　惠安伯张公圹志　　杨溥
　　
　　公讳升字叔晖今太皇太后季兄也世居河南永城高祖文铭曾祖景惠祖从义世以积善相承考麒以勲戚任指挥使追封彭城侯妣仝氏封侯夫人三代祖考皆追封彭城侯妣皆追封夫人伯兄杲袭彭城伯卒仲再袭仲兄旭府军卫指挥使公初以城守功授义勇卫正千户永乐三年升羽林前卫指挥佥事调府军卫七年授诰封昭勇将军十七年随驾北征二十二年升后军都督同知洪熈元年升左都督宣徳元年宣宗皇帝征武定州三年巡边俱命公守北京四年上优礼至亲命辍左府事朔望奉朝请凡朝廷有大政事亦预议后奉太皇太后命弗预正统五年九月封惠安伯授奉天翊卫宣力武臣特进荣禄大夫柱国岁禄一千一百石赐诰劵子孙世袭六年正月十三日以疾卒寿六十有三讣闻上深嗟悼辍视朝一日遣官谕祭勅有司赙塟太皇太后遣官致祭以是年二月某日塟宛平寿安山先茔之次公为人端重孝友之徳夙着于家闺门整肃教诸子有方平居简黙临事卓有定见歴事四朝公勤忠谨未尝有过宣庙为皇太孙时徃来两京及时侍太宗文皇帝北征皆命公保卫出入起居深有规益退而未尝形于言宣宗以保卫功尝欲加封爵固辞其居显官恒自谦抑每升拜祇畏如不胜其临政事必咨询同官审择而行不恃己见与人交尚道义遇文学士必加礼敬服食尚俭素不为富贵态而急于利人常蓄药石以疗人疾为糜粥以济饥歉公余留心载籍至老不倦徃古治忽及忠臣孝子事皆能道其详每遇事辄以训诸子尝燕居诸子侍适雷雨暴至公肃然起敬曰语云迅雷风烈必变学者不可不慎临终召诸子语曰吾素无功徳朝廷笃念亲亲与高官一家禄食莫能报称丧事不可干朝廷宜从节俭依文公家礼无作佛事无狥世俗为塟仪费财劳人无久停柩于家母烦费亲戚朋友塟宜深坎毋高为坟茔吾所注意者不幸长子蚤丧孤孙数人诸子宜加保爱尔等能体我心则为孝配王氏封夫人子男六长■〈车厷〉襄府典宝次轪次轮府军左卫指挥使次■〈车原〉次轸次■〈车遂〉■〈车厷〉■〈车原〉先卒女六人长适刘浚威逺卫指挥使次适唐彦金吾左卫指挥同知次适李纯燕山右卫指挥使次适山俊府军前卫指挥使余在室孙男八人女阙人呜呼前代勋戚贤否得失具载信史世为劝惩若公者可谓生顺死安生荣死哀者矣虽没以中寿而不忘者逺爰述其槩用纳诸圹以示永久云
　　
　　冷面寒铁公传　　彭森
　　
　　公姓周初名日新在国初受知太宗文皇帝尝独以新字呼之遂更名焉字志新世为南海人居郡南郭外之高第里永乐甲申拜监察御史弹劾不避权要凡知无不言而言无不尽虽屡犯天威公言愈恳切不少变贵戚皆畏之目为冷面寒铁人因称之曰冷面寒铁公公初为郡庠生负入太学有时名入选授大理寺评事以刚直着谳狱平允莫有称屈在列咸推逊焉每有疑狱必决之公公一言而白至是转风宪风裁益扬人竞相畏或绐小儿曰冷面寒铁公来皆匿己而擢云南按察使未及莅任有任转浙江有寃民逮系数载闻命下喜相告曰冷面寒铁公来也吾属无患矣公至洗其寃放之有一巨商逺回未抵家而日暮恐孤行为人所剽掠潜以其赀置一祠石下至家妻问之商告以故明日求之无有也以公神明往诉焉公曰是必而妻有外遇也核之果然盖归语妻时为奸人所听而是夜先徃取之矣其烛奸如此境中暴虎尝害人公为文告城隍湏臾虎诣伏罪格杀之初来行道上有蝇蚋羣聚马首尾之见暴尸一躯无他物惟一钥及小木私记收之及至令人市布取入比印号不同者即发还已而得同号者鞫之乃刼布商贼也悉以其赃召布商家人给之家人大惊时商去已二载于是始知为盗杀也为政多类此它如辨豆获盗人皆服之尝巡属县易服色入触县官收系狱中遂知一县疾苦明日迓公乃自狱出县官恐惧伏谢竟以罪去由是诸郡县吏闻风悉股栗莫敢肆其奸寮宷一日以鹅炙馈公公悬之后有遗者指示之无复有以毫发干公其寮宷有受遗者必问冷面寒铁公知否公未显时配夫人尝治褥以给及此偕来淛处如贫日无难色同僚私属内燕公夫人徃荆钗布裙大类若田野妇各归渐恧遂更相变为澹素公虽处家俭朴而转移人若此脱大柄用而侈声乐不为之减者少矣朝廷命锦衣千户如浙拿赃吏郎受吏赃公时进须知遇诸涿州捕之系于涿狱千户逸走诣阙奏上上怒令驰驿縳至既至伏丹陛下犹口口歴陈其罪不已上愈怒命肆诸市临刑大呼曰生得为直臣死当作直鬼是夕奏文星坠上大悔枉了好人不悦者久之问左右曰周新何许人对曰广东上曰广东有此等好人自后尝见形于朝或见一人衣红衣立日中上呵之问为谁对曰臣周新也上帝以臣刚直命为浙江城隍为陛下治奸臣贪吏言已不见天颜怃然公少鯾直劲厉姿干高大俊伟异常好学能文尚凌厉在童子行而气宇凛若成人人无犯者有小挫必奋奋不平必直之而后已在庠校同列有过则面责至人无所容人以公为太甚辄抗声曰责善朋友道茍阿谀胡取友为有过者即改恒恐公知之盖其养可知已为政尚大体问无明事断如神人以为生阎罗奸宄潜伏羣吏胆落民无犯令犴圄皆空然尤爱恤小民惠泽草野虽三尺童子皆颂其美至今闽广父老犹解说其事公没夫人独挈公遗衣及遗书数卷归广贫居如洗然新昌杨公信文去岁来南巡抚时存问其家每月周之以奉尝语人周志新当代第一人吾党所未及也森于公同里为叔行且蚤知于公今公死虑岁久湮没因暇笔其粗梗以识其为人或为公发奸摘伏有广汉风而宋有铁面御史公似过之故因当时之称传之曰冷面寒铁公云
　　
　　明名臣琬琰録卷十九
