<!-- { "loadSidebar": true } -->
　　洪武十年冬十一月初九日开国辅运推诚宣力武臣特进荣禄大夫右柱国卫国公邓愈自河州召还至寿春以疾薨讣闻上哭之哀为辍朝三日诏追封宁河王谥武顺其月十九日柩车至三山门车驾临奠且亲视其葬地而旧茔在凤台乡者狭隘弗称上乃遍览傍近冈阜择于城南西山之原寛平爽垲敕有司营建墓兆仍命迁王母夫人及弟哻之丧同塟焉凡丧事所须皆官给之恩至渥也上犹念其功不已召臣梦炎等于廷谕之曰愈事朕二十二年东征西讨勤劳至甚歴镇八州有功无过尔其撰文刻之石以昭不朽臣谨按公牍所载赐名愈泗州虹县人三世弗仕以王贵曽祖父大公赠资善大夫中书右丞追封临淮伯曽祖母孟氏追封临淮伯夫人祖父太公赠荣禄大夫中书平章政事柱国追封南阳侯祖母戚氏追封南阳侯夫人父讳顺兴赠特进荣禄大夫大都督府右都督右柱国追封卫国公母张氏追封卫国公夫人王生而魁伟幼有大志勇略过人元季壬辰天下云扰王父卫国公起兵于乡遂戌临濠与元兵战死之长兄反隆代领其众未几友隆病卒众推王领军事年方十六王出战必挺身破敌军中咸服其勇岁乙未上驻师滁阳王自盱眙率所部来附充管军总管其年夏六月从度大江克采石取太平继而元将曼济哈雅以舟师振采石陈额森合兵数万逼城下上亲督兵御之调王与魏国公以竒兵出其后大败之生擒陈额森丙申三月定金陵拔溧水破镇江王皆与有功升元帅出守广徳冬十有二月长鎗谢元帅率众来冦王出城奋击俘其总管武世荣及军士一千余人丁酉三月转行枢密院判移戌宣州七月领兵取休宁绩溪乘胜克徽州元将败走十月浙江苗元帅率众十余万来攻城时徽州新附城郭未完守御之器未备王激厉将士明立赏罚与越国公胡大海等分门并出奋兵力战大败其众生擒部将胡辛等一百五十八人贼众奔溃婺源元江同佥领兵来降戊戍正月击破特穆尔巴哈元帅寨斩首五百余级追至婺源东门擒杀特穆尔巴哈获士卒三千余人遂克婺源三月取严州四月攻淳安县贼帅金子珍败走获马一百余匹降其头目军士三千余人迁同佥枢密院事五月浙江苗阳复率众屯徽州乌龙岭拒却之九月转佥书行枢密院事己亥正月领兵略浙江临安大败张冦于闲林寨庚子七月番阳院判于光及右丞余椿击走伪汉部将辛同知取饶州遂以其城来附有旨命王往镇之饶城彭蠡湖而伪汉主陈友谅尚据江州数遣舟师来攻城王敛兵东门外与余椿于光等连营以拒之屡殱其众贼兵遂退辛丑正月除江南行省参政仍兼佥书行枢密院事总制各翼军马饶之境内弄兵者尚怀疑阻王推诚结纳抚以恩信于是左丞吴宏等皆请降八月领兵袭浮梁伪参政侯邦佐弃城遁八月取乐平击败萧总管五千余众擒万户彭寿等六十八人饶境悉定进取江西十月驻兵于临川之平塘时邓克明据抚州遣使通欵而实无献城之志王知其情卷甲夜趋比旦入城克明单骑遁翌日遣人以分省印来献王号令严肃秋毫无犯江右之民室家相庆争持牛酒迎劳王悉却而不受是时上亲讨伪汉主陈友谅于江州友谅败走遂下江西命王以步兵来会车驾至南昌有旨授王江西行省参知政事留镇之时壬寅正月四日也癸夘夏四月友谅悉国内兵围江西江水暴涨冦舟直抵城下王与诸将恊谋固守屡挫其锋贼势大阻相持者凡三月会上亲率援兵至湖口友谅惧而退大战康郎山友谅竟死甲辰三月新涂土豪邓青叛以卒二万人据永丰王调兵破之擒贼首明理问刘右丞五十一人八月从开平王平临江之沙坑麻岭十洞诸山寨合兵围贑州降之南安南雄韶州皆送欵乙巳正月进江西右丞加湖广行省平章出镇襄阳西抵巴蜀北控河洛烽火相望新附之民未有定志王抚而镇之民怀其惠军忘其劳遐迩悦服呉元年十月擢拜御史大夫洪武元年命大将军经略中原而以王为征戌将军征取江淮未取州郡三月攻唐州克之又取南阳生擒蔡国公史克新等一十七员军士一千五百人马一百五十匹七月克随州右丞王诚降九月进取洪山老马刘寨夜四鼓斩关而入擒杀甚众冬十有一月率兵讨蜀河莾张获之金商均房之境悉定三年命王为征北左副将军平陇右大败王保保于定西招谕河州土番诸部元帅何索诺木布哈济汪来等皆纳印请降于是河州以西朶甘乌思藏等部来归者甚众冬十有二月定功行赏特封卫国公食禄三千石赐以铁劵五年命王为征南将军讨沣州等处溪洞蛮夷平之九年吐蕃所部州城邀沮乌思藏使者掠其辎重有旨命王为征西将军往讨之十月王与副将分兵为三并力齐入覆其巢穴穷追至昆仑山斩首不可胜计获马牛羊一十余万上嘉其功遣使召还未至薨王以元后至元丁丑二月十五日生享年四十有一兄弟三人长即友隆弟哻仕至羽林卫指挥佥事先王五年卒夫人曹氏侧室王氏徐氏子男七人长镇羽林卫镇抚（镇后于十三年服制既终命袭封为申国公）次铭次铎次铨次太平奴皆庶出女四人长女夫人曹氏出也为秦宫妃次适河南护卫指挥周岩余尚幼孙女一人王之塟也以是年十有二月二日丙午惟王器量宏伟而沉毅简重谦恭慎密而奉公守法临大敌而不惧有大功而不矜又能礼贤下士寛惠爱人广徳宣州徽严饶抚南昌襄阳八州之民至今犹怀其徳事母夫人能致其孝抚弟孤幼能致其爱葢不独将略之雄兼有君子之徳宜乎为国元勋光辅帝业而膺上眷之隆者谨再拜稽首而为之铭曰圣皇受命地辟天开扫清六合鼓舞羣材惟武顺王云龙风虎仗策来从誓以身许飞渡大江奋戈前驱斧坚摧锋何敌不除一举姑孰再举建业飙驰电掣百战百捷玉节飞云金戈凛霜有赫其威往征羣方乃辑浙东乃抚江右大阃煌煌厉我城守孰谓狂坚而敢慿陵自速厥辜江汉底平帝用有嘉平章湖广驻节荆南爰资开荡化仇而恩循暴而柔以徳辅刑泽及八州武功告成四海一统爵以上公受天之宠烈烈征西极讨穷追殱彼劲敌张我皇威召还有期中道而逝九重痛悼三军陨涕念王之忠开拓建功念王之徳无忝始终何以报之王封是锡衮衣绣裳光贲泉宅西山之原墓门有石视此刻铭永锡无极
　　
　　信国汤公东瓯襄武王神道碑铭　　方希直
　　
