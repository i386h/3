<!-- { "loadSidebar": true } -->
　　公讳谔字克忠少字一谔姓陈氏世居畨禺曾大父讳中奉宋季为亷访使按山东有能声大父讳照卿乐善好义隐居田里势利澹然邑人敬慕有贫者輙捐已赈贷事弗平者咸质之退无怨言颇有陈太丘王彦方风父讳以惠博通经史兼通内典而精于医治疾如神弗图报于人人多徳之国初海内甫平乃退耕田野无复仕进心惟笃义方之教配杜氏生四子其次公也公自幼性敏洎长逊志笃学而识见逈出流軰读书过目成诵辞藻英发卓有古作者气格以惠公尝曰吾子谔器宇不凡他日必大吾门也弱冠游广郡庠受业于永嘉陈先生门益自奋励冀以成父志先生深器之永乐六年戊子以书经领荐卒业于太学纳交名流以宏所藴用志愈笃声誉籍籍遂闻于朝八年庚寅夏五月超擢刑科给事中介然自守遇事刚果劾奏豪强不避权要尝奏事声响甚大听者凛然上令饿之数日奏对如前乃曰是天生也每见呼为大声秀才云尝以直谏致逆鳞之怒命为坎奉天门外瘗之七日不死遂释还职未久升吏科都谏一日率同列奏事忤上上怒落职罚令修葺象房同事者先治完降职去公贫不能倩人乃力自为值驾至观象问治屋者谁也公前俯伏陈其故上念其直且怜其贫寻命复官由是击搏愈甚朝廷肃然而上亦屡有付托委任之意焉九年辛卯九月奉使云南公干还朝即命署通政司事癸巳春三月也逾年署应天府未几又署刑部事所至克举厥职凡百施为悉中肯綮十四年丙申夏又转鸿胪寺亦署事也明年冬又改署工部事歴履声迹视前有加不四年而转署三五公才皆足膺之为无忝焉至是升授顺天府府尹治同三辅政尚严明有汉张赵风吏畏其威民怀其惠歌诵兴焉尝出行转城阳处冲皇太子驾太子怒诉上上曰陈府尹是我父母官竟不问其见重有如此己亥四月癸巳有白乌乳公庭槐公表而献之上喜赐金帛有加廷臣称贺时有白乌之颂既而执政出公为湖广按察使论者以白乌虽为国上瑞而亦公外补之兆也歴三载刑政肃清一道无寃狱亦无寃民前宪使孟公督营造公成之民不苦劳事易以集将代朝廷命之部侍郎师公有事湖广刘公督军公严号令秌毫无犯民得按堵既平奏最改山西公至一以治湖湘者治之洪熈改元封建亲藩选辅导之职廷臣推公重厚老成才徳兼备足副简畀遂授荆府长史先是公因忤亲王贬知浙江海盐知县一日问左右大声官人何在此人宜复为辅导使人得易闻过至是因有是命降勅曰朝廷建诸子以藩屏国家必选贤能端正之士为之辅长史其首也所以赞其徳义治其政令尤为得贤乃足以克副简畀尔浙江海盐县知县陈谔自给事廷陛擢尹京府职司风纪扬歴有年兹持受尔奉议大夫荆府长史汉之河涧东平饬躬励行令闻长世固王之能自修亦必辅导有其人焉尔宜勉之王有无穷之美尔亦有称于世时改元正月也公至左右匡辅殚心竭诚多补益初命下人为公惧赞理有方率尔于善益副上付托之重蒙赐忠良鲠直四大字以宠异之既而封赠其父如已官母杜氏为宜人配萧氏封如母宣徳三年丁母忧还哀毁甚至郡人素服公刚直有屈者来白公公语诸当道皆伸之服阕复为长史与王不协遂除镇江府同知时户部侍郎周公忱督漕于淮以公亷介有为檄修陂圩岸相方设宜随事就绪及郡之山川社稷坛壝学校斋堂殿庑咸大而新之成绩皆歴有纪未满考以年耄乞归不许欲径挂冠镇民遮留弗得行及章屡上乃允命兵部拨夫隶送逾两期以疾终时正统九年甲子三月二十三日距公生洪武十年丁巳十有一月初十日春秋六十有八矣越明年乙丑十二月二十二日将奉柩塟于番禺永泰乡白云山栎木坑酉辛向之原适予以赐归吉州其孤郡庠生纶以其郡人都御史罗公亨信所为状请铭志石用垂不朽予与公同时官于朝知公独深义不可辞呜呼公以豪杰之才正大之学歴仕四朝懋着劳绩眷顾之恩有隆无替英风义气足以亷顽而立懦求之古人无愧也顾世之才徳节操有如公者能几何人哉公二子长经次纶即求铭者铭曰亹亹克忠才徳通敏出仕明时持身端谨擢君近侍职列禁垣劾奏严宻受知帝尊经署大政殚心制治荣迁京尹操法循理进献祯瑞加秩赐金两居总宪刑微惟矜部邑澄清纲维振肃藩辅既迁转导忠告志存忠良行有鲠直勲烈流闻千祀弗息引年上疏致政荣归优游暮景山谷增辉同仕四朝众称特达令闻彰彰威望日赫令终寿考安顺荣光于乎克忠殁也不忘
　　
　　南雄府知府刘君言行录　　杨亷
　　
　　刘实字嘉秀江西安福人进士歴仕宣徳天顺间终南雄知府卒年六十六
　　
　　嘉秀来京师课绩不投足于达官贵人之门自陈其才薄亲老乞授教职以自便自通判而视教职其位之崇卑秩之厚薄固敻然不俟矣乃欲辞此以居彼是岂利于富贵者之所能为哉会有诏旨省涤庶官中外执事之臣以冗退者累千百嘉秀自谓必得所欲乃复有金华之命岂不以其才足以为治长民非典教之职所能尽欤今嘉秀辞之既敏朝廷留之益固其犹有古之风与嘉秀出判郡事三年不以妻子随不与流軰伍亷介之操绰有声称（刘球撰赠行序）
　　
　　君授官金华府通判郡赋以旱岁逋不能完民或鬻子女以足数奏寛贷之又赎还其子女督赋至浦江其丞王韶君乡友也具盘馔罂菹诣馆馈君君谢弗纳坐郡治公务有间辄探案间经史阅之视事乃掩卷已则复然郡僚或窃笑之不为改郡中颜孝子宗泽吕东莱祠墓汲汲修葺郑义门合爨世久渐不能自给又买马出丁供山西驿以君言得免役（刘定之撰小传）
　　
　　南京乡闱校文给帷幙衾褥遂以为赆旧常然也君却还之丁母忧庐墓蔬食以终丧擢顺天府治中民馈送鹅不受委而去君纵之门外景泰中召修宋元史于东阁笔削任心无所咨承屈逊见所修不合己意笑声彻阙陛间闻者惊愕相戒勿以藁示君擢知南雄府府为江广要路商税巨万官于是者鲜不盈餍推其余以待过客亦无或觖望君至存税之一二以缮郡学补张九龄大廋岭松而已末数月中贵使岭外至南安先遣骑来南雄视供帐不如昔所闻君又与骑抗礼不假借一辞骑驰还南安明日从中贵至入驿与诸众骑弓剑罗立左右郡僚庭叅毕趋出独留君诘以慢已共苛辱之庭中轰然南雄民自驿门外争走入为君谢过以身翼蔽遂以君出中贵见君得民心徐问知其平素欲召释前憾君不复徃中贵去至韶韶人为言南雄守驿书言公矣中贵乃亦以驿马兼程疾驰先闻逮君至京入见具言臣从官三十年不以妻自随餐粗衣敝欲为国家爱养所部不忍劳费之以是触忤天使无所迯罪上霁威听其言不复更穷治狱事得释有日矣以病卒赞曰予闻安成大夫士云君喜著书尤用意春秋中夜有得蹴童子然灯起书之如获至宝斯可谓慕学矣而其所行与古亷吏范丹尘甑何相异学而知行之诚难能也然以是律己可尔以是求合于涂之人欲与已不龃龉岂可得乎位至郡太守全而归之其托鉴于圣明为幸已多矣（并小传）
　　
　　惟公躬过人之操履立絶俗之仪矩利诱之而不回势惕之而不沮（彭侍郎撰墓铭）
　　
　　南雄知府刘实其亷足尚也（名臣赞録）
　　
　　安庆知府周公行状　　李贤
　　
　　公讳济字大亨世家洛阳曽大父讳文质大父讳诚之俱隐徳不仕父讳礼以不羁之才逺涉江湖间公既冠永乐丁亥春自入郡庠为弟子员博学强记因读论语至父母在不逺游章味定省矌而音问疎之语愀然不乐曰父在数千里之外几星周矣若之何而不徃省乎即弃学徒歩以徃再越月抵闽适遘疾已危一见公遂愈乃奉以归复入学曰方寸定矣于是刻苦不知寒暑者累年遂领河南甲午乡荐赴太学学业大进寻歴事乌台会蠡县豪民殴人至死赂同行证一老人已问未决公讯其情有疑既二日乃得豪民状遂出老人阖院异之闻于都堂自后狱有疑咸委公无不得其情适有中官陈姓者宣庙极宠之因有过大怒送院鞫之御史严继先軰莫测上意咸避之公曰何以避为立讯成狱都御史刘观由此注意于公会御史缺员以公属吏部补之公以目疾不就宣徳戊辰夏遂除江西都司断事初狱有轻重惟都指挥是决公曰此吾职也彼何与焉虽盛怒执愈坚既久服其公反加礼呼为大兄藩臬巨公由是皆重之癸亥春以父丧去位居家不作佛事一从文公家礼乡人咎之谢曰仆儒者流安敢从佛因叹曰昔程子之贤亦不能化况我軰乎服阕调湖广都司正统改元秋用当道者荐拜监察御史立朝有蹇谔风士大夫为之改观二年冬镇大同中官郭姓者以豪横状闻于朝廷勅一御史往亷之先徃者不得其情复以公往乃微行代负刍者入其宅尽得违法状朝廷嘉之明年春御史出巡宣府者以边情剧不能处分遂自经欲遣能者咸曰非公不可公既至边将为之敛迹边务一清四年夏以母丧还家躬修茔域见艮方多砖公曰此必古者不封之墓即掩之因増土数尺是夜梦一老人衣冠甚伟揖谢曰感公修吾宅问其名曰乖厓也既觉悟曰乖厓乃张咏之号已而考之实塟其地公之诚能感鬼神如此七年春服除复受命往巡西蜀威州土官董敏王允雠杀累年不解势愈大朝廷勅公率方镇兵数千至其境公曰朝廷本意欲安之抚之不服然后加兵未晚也吾不忍其肝脑涂地乃令人赍榜于各寨宣布朝廷恩威且曰从抚者即无罪允读其榜沉思之书囮字于榜尾令持还众不解其意公曰此非难见囮者诱禽鸟之媒也意谓诱而杀之耳复释此意示以诚信允大惊曰非凡御史也即投服以马数十令子弟入贡赎罪敏亦媿服一方遂安朝廷嘉劳之十年秋复巡凤阳逢岁歉民多窘于食公叹曰此地民饥我饥之也辄开仓赈之然后闻于朝有司危之公曰以此得罪甘心焉若俟报何啻穿井以沃焦釡民頼全活者数十万竣事会安庆以人民饥食流离闻耳报无贤守之故于是大臣咸推公十一年夏出守安庆公驰至视篆之明日召阖郡老父问其故皆流涕曰此处三岁不熟矣以子女易食满载而南者无虚日公即分命止其舟借漕运粮以济之子女得存者不下万余连章恳陈岁荒民流之故复乞停税朝廷俱从之首访余忠宣公祠已毁矣公叹曰余公昔镇安庆保孤城于七年之久仗义死节有功于名教今乃无祠非缺典乎遂与僚属各捐俸立祠民之乐从者甚众俗尚奢亲没不塟者数百家女聘未归者千余家公乃出令示期违者罚之贫者助之不两月无留焉闽中冦起天下骚动安庆贫民亦欲乘机乃聚众强取富民粟富民以盗讼于公公曰此非盗也乃贫耳即碎其状晓于贫民曰得其榖者报以数吾代偿之贫民闻之感愧遂解散暇则集职行録以验为政之得失栉垢爬痒务苏其困民頼之如父母焉工部尚书周公忱巡抚诸郡独虑安庆岁必数至为综理自公下车之后曰吾无安庆之忧矣在任三年以疾卒六县之民为之罢市巷哭若亲丧愿扶柩至洛阳者数十人视古之循吏亦何愧焉公为人谦恭不立厓岸外和内刚事上接下交友无不得其欢心风流酝藉善记子籍凡事必究其出处虽隐僻事亦精到喜清谈遇知己对酒达旦不寐人论文或忽公诘之即窘复为开之识量过人能用其智真所谓豪杰之士也生于洪武丙寅卒于正统己巳寿六十有四配封氏子一人端仪用有司举为陜西狄道县丞景泰改元端仪塟公于邙山骆驼峯之阳从先兆也谨状
　　
　　河南府知府李君墓志　　杨士竒
　　
