<!-- { "loadSidebar": true } -->
　　公风采凝峻人咸畏服为治务寛厚崇礼教三年政化行焉既得代民不忍舍代者山东鞠腾霄素负才不让观公所设施叹曰吾徒当守而勿失也
　　
　　公秉行清介重义轻利洪武四年以谒告归省被召至京师未复命卒于旅次年四十有七（并杨士竒撰墓碑）
　　
　　尹直赞曰传哉陈侯蚤负巨志遭时孔棘莫我敢置谢天所与曰予攸归军门献策拨乱济时惟圣嘉纳擢置幙府有才有识禆文赞武出守圻郡视民如伤苏疲兴学百废具张政化大行民弗忍释代者鍳观守而勿失
　　
　　吏部尚书张公言行録　　尹直
　　
　　张紞字昭季号鷃庵陜西西安府富平县人洪武末仕至吏部尚书死节
　　
　　鷃庵以明经举歴官云南布政司右叅政寻升本司左布政使凡云南土地之贡赋法令之条格祀神之坛祠公署之廨宇与夫上卞典仪公用程度一一皆所规定民夷心孚逺近奠安洪武二十年三月入觐考其功能为天下第一深见奬谕还仕三十一年升吏部尚书三十五年闻靖难之师入金川门自经于吏部之后堂
　　
　　此传不知何人作杨都宪叔玑尝録张公行移一册卷末附録此传疑是括苍王景彰所作也近得此传仅半幅而不全篇首仅着其姓字与乡里篇末仅着其死节之所闻其遗文亦多是云南所作雄徤简直类其为人而深恨不见其全往歳曾托友人杨一清访而求之近今寂无所报今特録其不全者奉去一覧（尚书乔新回尹直书简）
　　
　　杨文贞公初以明经征入翰林任编纂未几有旨诸编纂悉送吏部试文章考第高下而官之尚书张紞读文贞策喜曰明达时务有用之才不但文词之工也以为第一奏授亲王府审理文贞由是著名后果大用知人之鉴张公有焉（謇斋琐缀）
　　
　　尹直赞曰赫赫太宰其气桓桓蚤举明经歴掌滇籓干戈甫定百废其完民夷信服逺近奠安课最第一进统百官品裁允当知人非难靖难师至智力以殚自经自靖节重泰山纷纷鄙夫茍生何颜
　　
　　侍中黄公言行録　　尹直
　　
　　黄观字澜伯一字尚宾直隶贵池县人进士第一洪武末歴官礼部侍中死节
　　
　　观洪武辛未会元状元官至礼部侍中死于忠举家溺死池州府志忠臣类京畿解元
　　
　　尝观人之为学平居无事坐言其志曰我欲为忠臣为孝子及临利害遇事变则所行非所知所守非所学君子则不然必欲得于已而后行于人行于近而后行于逺孟子曰身不行道不行于妻子诗曰刑于寡妻正谓是欤前礼部侍中池郡黄观早读圣贤书学圣贤道擢魁天下位亚宗伯其所以得于已行于人者有素一旦我太宗文皇帝举仁义之师肃清内难后受亿兆推戴以正大统在廷之臣莫不攀龙附鳯而观独念其平昔之遇畧不计其后来之荣宁赴江流塟鱼腹非所学有得而舍生取义者岂能然哉妻及二女念事至此亦投秦淮而没而非身能行道而行于妻子者又能然哉苐恐史官讳忌不书使其一门忠节将日冺焉无闻惟合下生观之郡覩观之仪详观之事宜作传一通以补郡志阙畧则往者不冺来者受教而彰善之义不明有及哉昔张巡之死韩愈得于嵩之言于张籍而后其传始备段秀寳之死桞宗元召邉上故老卒吏而后得其详以告史官韩愈令观之死与张段同一善道而阁下同其乡覩其仪详其事比愈之得于他人者实相倍蓰后有迁其人者包罗古今成一家言欲纪观之事征诸是传岂不贤于征荆轲韩信于夏无且淮阴人者邪（教授黎扩与柯宪使暹书）
　　
　　洪武末观为尚寳卿闻靖难之师已渡淮奉命起上游之兵以入援兵至湖州府闻靖难师已驻金川门哭于江上谓其友柯暹曰吾妻有志节必不肯受辱暹招魂塟之江上越明日其家僮自京兆来言执政大人有观望欲推戴者索传国寳不得或言黄尚寳已赴上游起兵矣因命执其妻女配象奴象奴叱其妻出金银钗钏之类持之市酒肴欲供合欢之费其妻俟象奴出与二女及家属十人俱赴淮清桥下死柯暹为之作传载其事甚详柯之子天顺中为湖属县知县予尝询观死事其言皆同索其文则不肯出黄观元待制黄冔门生其节义无愧于其师自古女妇之死节者多矣然未有若黄观妻女之烈也岂可使之冺灭耶（并何司冦乔新回尹直书）
　　
　　予尝致书司冦何公询及名臣言行公复书以张冢宰及黄观死事见示但谓观为尚寳卿与予所考池州府志称侍中不合而黎扩之书以观之妻女亦投秦淮而没则与何公谓赴淮清桥下死不同然秦淮淮清同一汨罗之水耳盖不足辨至谓尚寳卿岂观尝歴官尚寳而人呼之熟邪观自洪武二十四年殿魁至是十年岂止官尚寳而侍中正其时増次尚书之员当以侍中为是惜柯之传不载于志岂柯欲为之传而未果抑已为之而柯之子终以忌讳匿而不肯出耶
　　
　　尹直赞曰烈烈侍中学有师承春元殿魁歴贰春卿国歩斯棘奉诏征兵兵未入援世已变更自度厥偶志节刚贞痛哭江上招魂以盟维妻与女果不茍生遽率十口投死淮清身随家殒上友屈平负节烈义今古同称孰纪其事而匿其文其文则匿其名则馨
　　
　　知县颜公言行録　　尹直
　　
　　颜伯玮讳瓌字伯玮以字行江西庐陵县人洪武末任沛县知县死节年五十颜氏为庐陵诗书家胄出唐太师鲁国文忠公居芗城为忠简胡公故里元至顺壬申有讳洗者由乡贡进士辟宪府史死节广东伯玮之先也伯玮素聪敏介直能文辞洪武己卯诏郡邑征贤良有司以伯玮举擢徐州沛县令以善政抚民未几而南北构兵官军驻徳州淮北之民终歳给军饷伯玮布置有方民趋事赴功不敢告劳三年辛巳六月望北兵直捣济宁过沛邑沛民多窜匿兵退伯玮设法招来之民复业如故秋九月有旨设丰沛军民指挥司集民壮五千人筑土堡以备御寻调三千益前军所存二千皆疲软四年正月兵驻沙河二十二日攻沛邑伯玮遣县丞胡先百夫长邵彦庄诣徐都督告急二十六日攻益急伯玮呼弟珏暨次子有为曰兵势盛孤城无援事不可测倘有难汝脱身还家白大人瓌既为人臣子职弗克尽矣又名为士临难岂容茍免乎取笔赋诗一章题察院壁曰太守诸公鍳此情祇因国难未能平丹心不改人臣节青史谁书县令名一木岂能支大厦三军空拟作长城吾徒虽死可无憾望采民艰逹圣明漏下二鼓报兵入东门指挥王显迎降伯玮具冠带升堂南望拜自经子有为自刎以从俄而诸军至擒主簿唐子清典史黄谦俱死弟珏幸脱走济宁踰月还沛询邑人知伯玮父子尸已为胡先埋瘗二十二日至徐泣道其故伯玮于予为同郡沛于徐为属邑予家居时知伯玮善事父母友于兄弟睦于族婣乡■〈尚阝〉称其六行无异辞故为郡守县令所知以其名闻及为沛邑令数以事至徐又同督运徳州每连床共食谈诵慷慨练逹机宜予深喜乡郡之有人属县之得贤长吏期其逺且大也呜呼竟止于斯耶夫人莫不有死有重于泰山有轻于鸿毛非死之难处死之难也古语云谋人之军师败则死之谋人之邦国危则亡之若伯玮以藐然之躬寄百里之命其平居素志已定视死如归赋诗述情其贤于人逺哉（奉政中士徐州判官晏壁撰墓铭）
　　
　　太宗皇帝举师靖难所过郡县皆归附伯玮度不支不出时惟一子在侧伯玮预送之出走遂入衣冠南拜自经其子不忍去父复还父已死亦死之事具国史仆与伯玮有故过沛悼之情见于辞焉平生金石见临危就义从容子亦随千载山河遗县在一门忠孝史官知故乡住近文丞相先徳传从鲁太师欲吊孤坟何处是离离芳草泪空垂（杨士竒挽诗）
　　
　　父子捐生总蹈危精魂常与日光随县南荒垄遗民识地下丹心故老知双节名家先世徳四忠同郡后贤师古今载笔皆公道共使清名百代垂（刘球和韵）
　　
　　知县颜公墓在沛邑南闗公名瓌素以学行称洪武末由明经授知县民悦其政太宗靖难之兵压境伯玮父子同日就死邑人义之遂敛塟焉歳久冢平人莫能知正统初监察御史彭朂巡教至邑询于致仕戸部主事孟式得其塟处乃令有司起坟立祠而祭之（彭朂撰墓记）
　　
　　尹直赞曰忠孝二端天经人纪烈烈颜侯宰沛百里坚守孤城矢死无二力屈援絶诗以言志衣冠自经子亦刎死父为忠臣子为孝子文山之乡鲁公之裔惟忠惟孝照耀竒史
　　
　　王府纪善周公言行录　　尹直
　　
　　周是修讳徳以字行江西泰和人洪武间歴官王府纪善卒年四十有九
　　
　　是修少孤贫自奋于学从游乡先生胡渚樵渚樵以孙妻之又从国子学录萧执先生明诗经初举霍立县训导陛辞太祖高皇帝问曰汝年几何顿首对曰年四十曰家居何事曰导人为善而已帝善之擢为周府奉祠正踰年从王出巡汉北渡黄河歴太行东北邯郸过赵襄子故都为文以吊古情极豪迈又北逾涿郡过燕都出居庸闗扺黒山覩苏李之遗迹访卫霍之故踪一时豪气横放襟怀荡涤思若涌泉应教作赋援笔立就至限以十步而遽成七言四韵奋然以古人自负以志节自与尝曰忠臣不以得失为忧故其言无不直贞女不以死生为虑故其行无不果取三代及近世贞烈死节之事闻见所及史传所遗者着一小传名曰观感录平生所著类编论语二卷广衍太极图一卷诗经小序及诗谱集义三卷纲常懿范十二卷迩言四卷家训十二篇诗文十余卷（并梁潜撰行状）
　　
　　高皇帝上宾之明年有告言过失事王府官属皆下吏是修以尝谏得免改衡府纪善预修纂翰林数陈论国家大计及指斥用事者误国用事者怒众共挫折之是修屹不为动太宗文皇帝靖难之师驻金川门宫中悉自焚明日是修留书其家别其友江仲隆解大绅胡光大萧用道杨士竒且付后事暮入应天府学自经六月十五日也又明日臣民推戴文皇帝继大统数月御史言是修不顺天命请加追戮上曰彼食其禄自尽其心一无所问
　　
　　是修内贞外和有孝友忠信之行非其义不茍取襟怀坦明洒落而冲澹悠然其学自经史百氏下至阴阳医卜之说靡所不通为文章未尝缔思援笔立就而雍容雅赡词理条逹稍暇著述吟咏不虚寸晷汲汲导诱人善人有过失恒为之隠以是无少长贵贱皆乐亲之明于知人所荐士如梁用之刘叔毖皆知名当世
　　
　　是修之学虽一间未纯然于明纲常为世道计必身履之而不徒托之空言岂非卓然特立者欤（并杨士竒撰传）
　　
　　尹直赞曰或谓是修居散地可以死可以无死乃独竟行其志彼背主全躯保妻子方借口管仲与玄成欲图后功以饰耻然则自靖自献确乎是修之素守食禄尽心大哉文皇之恤旨呜呼舍生取义是修有以
　　
　　重修修撰王公墓记　　周瑛
　　
