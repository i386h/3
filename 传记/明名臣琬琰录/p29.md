<!-- { "loadSidebar": true } -->
　　王讳玉字世美姓张氏世家河南开封之祥符曽祖某祖某父天佑皆追封荣国公曽祖妣某氏祖妣刘氏妣王氏皆追封荣国夫人王初仕元为枢密知院已而灼知天命洪武乙丑自拔来归我太祖髙皇帝礼遇甚厚玉感奋思效戊辰従征渔海子哈勒哈之地以功授济南卫副千戸又従剿布昆特穆尔至延安延州还升明威将军安庆卫指挥佥事庚午从征永顺散毛诸洞辛未逐北敌之侵边者至鸦寒山而还调燕山左护卫癸酉追敌之黒松林甲戌征野人等处升都指挥同知戊寅朝廷用谗加兵亲藩事急太宗皇帝不得已举靖难之师帷幄谋画悉以任玉玉推诚致虑夙夜不懈事可否进止众论纷纭未定者玉正色数语决之咸中机宜故凡举措必资于玉首用玉策辱北平九门抚顺讨逆三日城内外悉定师将南出玉曰不先定蓟州将为后患蓟平余不足平时蓟守州马宣谋起兵迎拒上命玉讨之玉至谕之不下环城攻之宣率众出战遂执宣杀之并执指挥毛某玉知其可用释不杀送诣北平遂抚集军民是夜急趋遵化豫戒将士止杀曰师行以得民心为本遂简敢勇士四鼓登埤开其城门将士皆入城中始觉守将率众拒战执其将斩之余不伤一人将吏悉随玉上谒遂移师永平密云皆望风输欵从至滦河玉进曰都督潘忠杨松在莫州阨吾南路宜先擒之上悦遂亲发兵命玉为先锋用其计取涿州雄县生禽潘杨时长兴侯耿炳文率兵二十万屯真定玉自请往觇之还言军无纪律且其上有败气无能为上至无极以敌众我寡欲试诸将勇怯召问今举兵所向且度可必胜否众未有适说玉曰今当径趋真定彼虽众然新集未齐我军乗胜一鼓可破之上曰玉言合吾意吾倚玉一人足办明日抵真定接战耿炳文大败几被擒获其左副将军马都尉李坚石副将军都尉宁忠及督都顾成等斩首三万余级获马二万复败安陆侯吴杰军上召玉谕曰汝之功也非汝与吾意合不及此永平驰报江阴侯吴髙等以辽东兵攻围城急又谍报曹国公李景隆引兵数十万将攻北平城上与玉谋先援永平既至髙等望风弃辎重遁玉从上追之斩获甚众玉言大寜去此不逺请移军袭之可免后顾从之遂从攻大寜自辰至午城破斩其都指挥朱鉴执都指挥房寛下令安抚城中顷刻而定北平报李景隆兵围城遂旋师玉请先攻其营然后归援从之径捣景隆营大战三日城中亦鼓噪出表里夹攻景隆军不支大败遁去从攻广昌蔚州进攻大同悉下谍报景隆收溃散卒号百万且复至玉言兵贵神速先事者胜请往驻白沟河以逸待劳可必胜也上命玉率众驰往驻三日景隆兵至玉以精骑驰击之斩馘无算景隆复大败收余卒退保济南乗胜追击围其城既而解围还攻沧州获其大将徐凯进攻东昌敌列阵决战上以数千骑绕出阵后敌围数匝上以冲击而出玉不知上所在突入敌阵大战连杀百数十人玉亦被创而殁十一月二十五日云春秋五十有八上哭之恸既旋师诸将皆侍语及东昌事上曰胜负兵家常事不足计所恨艰难之际失张玉良辅吾至今寝不帖席食不下咽陨涕不已诸将皆泣上既正大统行报功之典顾侍臣曰张玉才备智勇论靖难功当第一惜其蚤殁赠奉天靖难推诚宣力武臣特进荣禄大夫右柱国追封荣国公谥忠显进封其三代考妣仁宗皇帝在春宫数与侍臣言张玉识见谋畧卓然老成非诸将所及且端方匡直之益诚难得也既嗣位加封河间王改谥忠武告于庙以配享太宗亲制祭王之文有秉义懐忠一心为国靖难之际发谋奋勇百战当前所向风靡大功垂成挺身陷阵惟义所在视死如归忠精贯于星日功烈扬于竹帛之褒盖王为人庄重果毅涉猎书史明其大义而识虑髙逺治家礼法秩然奉命行师纪律严肃与士卒同甘苦未尝妄戮一人毎语麾下曰为将当溅血战袍流芳汗简葢其殉国之志素定古名将何过焉配王氏枢密院判执中之女累封王夫人子男三长辅起武功累进奉天靖难推诚宣力辅运佐理武臣特进光耀大夫左柱国英国公太师监修国史知经筵事功徳茂硕为国元臣次輗神策卫指挥使次軏锦衣卫指挥同知女一永乐中册为贵妃孙男六长忠授勲卫次鉴次瑾次斌次集余陪太师公在史馆经筵久以余永乐洪熙从臣实闻二圣所尝论王者应铭神道之碑乃叙而铭之铭曰文皇奉天中兴邦国桓桓忠武奋起羽翼帷幄密勿长策深画上契渊衷鱼水之得义旗肇举仗剑先驱敓城九门功其权舆取蓟遵化如探穴雏执其抗锋摧朽折枯龙驭既南大斾在前连下雄郑遄奋常山长河无险铁城不坚抚降殱逆徳威并宣决志敌忾遑恤厥躬精诚贯日劲气吐虹聊城之鏖发忽上冲先轸战旗千载一忠王劳在国王绩在史王嗣象贤益闳以伟带砺山河廷有明誓清庙陟配逾千万祀
　　
　　成国朱公东平武烈王神道碑铭　　杨士竒
　　
　　天命仁圣为下民主必生文武材畧恢杰弘伟之士为之辅翼相与协力一心靖暴乱致治平以建非常之功夫肇创之绩难矣中兴尤非易也故前史赞勲臣率以肇创中兴并言若我太宗文皇帝龙兴北藩安社稷于将危保皇业于永固其功葢又有难者以一隅之众而应四方强盛之敌靡坚不摧靡刚不驯固自天之所定亦必有材畧恢杰弘伟之佐以效夫疏附先后奔走御侮之能是以大功之成勃然莫之能御也若时东平武烈王其伟然特出者乎王姓朱讳能字士弘世家鳯阳之懐逺曽祖考某妣某氏祖考某妣某氏父亮从太祖皇帝征伐有功累升武毅将军燕山中护卫副千户谨持行善抚士有誉于时母某氏王生有令质自少喜读书事父母至孝洪武甲戌袭父职事太宗皇帝于藩邸小心慎恭未尝少懈而抚恤下人一如其父甚为上所信任朝夕侍不去侧奉天靖难之师初兴帷幄密议惟河间忠武王与王预焉时北平三司之交构造祸者王与忠武建议率麾下首擒之遂夺城九门抚绥城内外三日人心大定引兵攻蓟州禽其将都指挥马宣等遂取遵化永平密云从上攻滦河既还从充雄县首破其东门敌众败走追及于月漾桥执其总帅都督杨松潘忠等复追其余众于郑州斩获不可胜计乗胜长驱入真定大败长兴侯耿炳文兵时王独与敢死士三十余人追奔至滹沱河炳文众尚数万复列阵向王王奋勇大呼冲入敌阵敌众披靡自相蹂躙死者无算弃甲来降者三千余人上大悦赐书褒谕永平驰报汪阴侯吴髙以辽东兵攻城急王从上赴援髙遁去王追及之多所杀获遂从定大寜戮其拒命抚辑其众而还时曹国公李景隆率兵攻北平城王从上至郑村坝与景隆兵遇大战败之进攻其营又败之景隆兵列营九门者连败之城中亦出兵夹击景隆狼狈走王从攻广昌蔚州大同次第悉下景隆复收溃散之卒号百万来攻上亲摧之王为前锋午至白沟河败其都指挥平安军及申又与敌兵战大败之明日王领左哨当前锋又大败敌尽克其砦敌尽走保济南王率众迫之至铧山敌严兵列阵以待王连破之敌众释兵降者万余人王以闻上悉抚而纵之葢自是敌兵戴徳皆愿来归无复斗志然上得之即遣之不留王从攻沧州先破其东门入城斩首六万余级敌震惧遂获其总帅徐凯进攻东昌敌列阵决战上以数千骑出阵后敌围上数匝王奋力翼上以出进战夹河王为竒兵先锋大败敌将盛庸兵又败平安兵于藁城追奔至真定战其东门斩首万余级遂彰徳及定州剿西水寨已而败敌将李文于徳州遂克东阿东平破汶上诸寨设伏淝河败平安兵十万余进战小河为敌所乗稍却诸将遽请旋师独王力劝上行曰用兵未必常胜岂可因小挫辄自沮项羽百战百胜竟亡汉髙屡败而终兴自殿下举兵以来克捷多矣此小挫何足置意但当以宗社为重整兵前进耳上抚掌叹曰尔言深合吾意遂行至灵壁敌盛兵迎战王先登陷阵大败之生擒其副总兵陈晖平安参将马溥徐真及都指挥三十余人获马二万敌众死者尸蔽原野降者数十万人悉纵遣之进克泗州渡淮败盛庸兵遂克旴■〈日台〉下扬州从上渡江入京师内难平诸王臣民推戴上承大统论靖难功王居首赐号奉天靖难推诚宣力武臣特进荣禄大夫右柱国左军都督府左都督封成国公食禄三千五百石子孙世袭赐诰劵追封三代考皆成国公妣皆成国夫人永乐二年命兼太子太傅四年安南黎季牦弑其国主毒虐下民拒遏诏使数谕不悛遂发兵讨罪命王总兵佩征夷大将军印率左右副将军左右参将及神机横海骠骑游击鹰扬五将军兵八十万讨之濒行上亲送之龙江师至广西上顾侍臣曰朕夜察天象西帅有忧其朱能乎然能足办斯事朕第虑气候非其所习耳踰旬讣闻上震悼辍视朝五日一时同王从举义者永康侯徐忠等十数人皆入奉慰上洒泣曰方艰难时协心一力相济能其首也且其素存心行事皆应逺到曷遽止此言已益酸楚左右皆流涕莫敢仰视盖王至龙州婴疾薨十月初二日也春秋三十有七上亲为文祭之宸衷悲怆溢于言表读者皆为泣下赙恤特厚追封东平郡王赐谥武烈并加赠其三代皆王爵仁宗皇帝临御特诏王配享太宗庙廷赐祭之文尤极褒重盖当时元功之首也王颀然魁硕勇力过人器宇宏博知识髙逺雍容端重辞气温裕广坐羣议王折衷之词简理当无不心服善驭将士教训抚恤亲若父子纪律明肃无敢踰越毎遇劲敌大呼驰斗以一敌百敌皆望风辟易懐绥降附恩惠周至出谋制胜靡有遗策尤善用才人卒归心虽古名将不过是也葬昌平北泽山之原配王氏屡封东平郡王夫人子男若干长男袭封成国公太子太保孙男若干永乐初某侍讲禁林凡军国事预陪廷议恒与王接知之有素至是太保公属书神道之碑敬叙而为铭铭曰明圣之兴天实命之必有名世辅翼攸资文皇大圣奉藩恭恪天将启之内难奄作有不得已义旗载扬彬彬文武风云奋兴于时东平雄才弘畧夜寐夙兴宻待惟幄刈违抚顺式宣徳音环城中外有截一心金戈所向渔阳风靡永平不固大宁倾圯复顾无虞前驱翩翩折朽雄郑摧坚中山益都追奔沧州殱逆咸奋先登电扫霆击青齐既帖踊跃而南持志决徃宗社为心灵璧疾下长淮飞渡茫茫圻甸有迓无拒大江无险内难廓清翼龙升御天开日明国有元良遂兼储傅端肃之行寛仁之度南交弗靖奉命徂征师未出疆大星堕营天不愸遗堂柱遽仆帝闻衋伤恤与隆厚忠存社稷勲载简编伟哉嗣兴显显象贤河山有誓追崇有诏皇明万年永配清庙
　　
　　定西侯泾国武勇蒋公神道碑　　钱文通
　　
