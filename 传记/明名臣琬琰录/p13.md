<!-- { "loadSidebar": true } -->
　　上天既革元命皇帝定鼎金陵遣大将下浙东诸郡而婺衢处三州相继平时当草昧之初上思得智勇之才用之于是处之胡公仲渊跃然而起以自赴功名之会入陪庙筭出镇郷邦言听计从宠遇无比浙东之俊彦攀龙鳞而附鳯翼者皆自公始若公者可谓卓荦不羣之士矣公讳深仲渊其字也系出汉安定宋初有讳栋者自润之丹阳迁处之龙泉因家焉栋生璠璠生文虎文虎生竦竦生晟晟生滂滂生衢州録事参军松年松年生郷贡进士应辰应辰生温州乐清令■〈王季〉■〈王季〉生江南西路兵马都监见大则公之曽大父也大父讳堂父讳钰仕元为征东行中书省左右司员外郎母赵氏生三子公其长也员外府君蚤岁宦游京师公始十龄而大母李夫人与母夫人相继亡公侍大父奉继母抚幼弟艰难刻厉以自植立未弱冠走京师侍府君适府君使高丽复往候焉居久之府君弃捐馆舍公﨑岖万里奉柩南还舟行一日泊大厓下夜梦人语之曰此厓且崩宜急避惊觉趣移舟俄倾大雨至厓果崩声如万雷既归葬于县北之围原遂庐于墓左悉取诸子百氏天官地志兵谋术数医药卜筮老释之书而研穷之发为文辞操笔可立就当元之季江淮俶扰蔓延闽淛间盗由建之浦城松溪入龙泉公叹曰制水东地气白矣祸将及乃集郷兵结寨于湖山已而处州之民相挺为盗江淛行中书省调万戸舒穆噜公宜孙戍处州辟公参谋军事檄所隶诸县募壮士为军浃日间得数千引之屯竹口下令贼中曰尔皆良民也因驱廹故为乱弃仗即仍良民耳贼以公长者其言不欺尽毁旗械肉袒请降温州戌卒韩虎陈安国杀主帅据城叛行省命宣慰使恩宁普公讨之道由处州与公语意合帅府军事复辟公叅谋之公曰温城叛者唯一二人耳若破其城玉石必俱焚如平民何遣辨士入城说其党曰韩虎等悖逆乱常今王师四集旦夕且攻城虽金汤无不破者若辈胡为与贼守自取作虀粉耶将军未忍即加兵茍能去逆效顺悉从原宥或稔恶不悛城一破悔无及已其党相向泣曰吾属自度旦暮鬼耳傥获复至敢不唯命乃杀韩虎等以城降温城濒海民以鱼为业时城闭者三月民病甚公请发粟赈之驩呼之声载于道路宣慰欲列公功于朝公辞既而宣慰以行省参政总兵征鄱阳复邀公俱行戍无巨细悉属之青田潘惟贤聚众为叛龙泉长吏闻风遁去贼遂焚县治公之师曰王■〈豸殳〉先生与门弟子集义兵捣退而里中恶少年疾其功因害先生公在鄱阳驰而归执害先生者尽殱之缙云之黄邨松阳之白岩遂昌之大社丽水之浮云泉溪无頼之氓咸为盗根势蟠结不可御行省丞相喀喇公承制以舒穆噜公为行枢密院判官分院镇处州既至假公分院行军都士统兵讨丽水攻泉溪贼寨拔之未几又平浮云白岩贼惧遂乘降缙云盗亦就平乃移师攻遂昌贼酋周天觉方友元倾其精鋭出迎敌公望见笑曰贼若坚守不出未易即殄灭今兹之来岂非天授我乎分部诸校以正阵接战以竒兵夹击之别遣游军入山搜其伏匿比战贼三面受击辄大败斩首数千级生擒八百人获方友元枭之乘胜直攻大社周天觉降复移兵讨青田贼党金徳安杀潘惟贤兄弟以降先是国兵取浙东婺衢既下独处州为舒穆噜公所守不降岁己亥今上皇帝遣佥枢密院事胡公大海由间道取处州舒穆噜公出战败北大军入城而分兵取属邑未附者公时以假元帅统龙泉庆元松阳遂昌四县兵故闭关为拒守计四县士民咸请于公愿内附以全民命旦曰君治兵殆十年勤劳至矣而朝廷无一命之锡国家负君君何负于国哉公知时事已去乃解甲出见胡公四县因不受兵上素闻公名召至南京待以殊礼居无何擢中书左司员外郎上日与公论天下事公有言未尝不称善也遂诏公还处州招集旧所部将校兵卒以从征西上既平江西命公以亲军指挥守吉浙东苖军为变婺守将既被害而处城亦为所据上遣公复处州比至城已复除公浙东行省左右司郎中总制处州军民事郛郭甫被兵民物凋瘵而山冦乘间窃发人情未固公随方招捕凡首恶者即诛之然犹虑戍兵之寡日募之获胜卒万余人谂于众口兵少不足御敌师众又无以食之奈何众皆曰养兵所以卫民茍不为御备计子女玉帛且不保况于食乎公乃因民之产以权宜増赋之沿海军素骄横及是以复城有功横益甚公择其尤无良者斩之众乃詟服江西食东浙盐而有司十分税一贩者鲜至公请以二十分収一商贾遂通城南枕大溪浮桥之废已久桥堤当水之冲亦为所啮蚀几尽公即上流比舟为梁以济行者州学敝坏讲舍仅存用以贮官粟公撤而新之荐新进士吴世昌为郡文学以司教事城中民庐多为戎士所据混淆而处公度闲旷之地建营屋数十区使别居之缙云官田其税额甚重执役者恒私以粟代赏公以新役入之田实其数其害乃除诸暨守将谢再兴叛兵犯东阳平章李公文忠击走之公引兵为援建议以为诸暨浙东藩障若诸暨不守则衢处不支矣乃度地去诸暨六十里并五指岩新筑一城不旬日而成楼橹濠栅靡不毕备上闻诸暨叛遣使来议别为城守计暨至城已完上叹赏不已其后浙西将李伯贞大举入冦兵号二十万至城下城坚不可攻败绩而去上念公立城功以名马赐之青田之庐茨地接闽徼人素犷悍叶仲贤恃其险屡叛乘我师在外复来冦公怒还军深入擒其渠魁少壮者皆籍为兵二十年逋诛之盗一旦就平温州方明善攻我平阳公出偏师复之并复瑞安所侵地而亲统正军攻温州明善势蹙与其仲父国玺议纳岁币诏公还师明善继以盐若干来进贡上命处州易银以入内藏上怒银色恶责守令使偿公曰此吾过也守令禄薄何能偿乃售龙泉田以银九百两代输公寻入觐上欲晋公且柄用之以边事未辑愿还守外上时已即王位乃擢王府参军仍总制处州等翼陛辞上谕之曰俟闽浙尽平当还汝中书矣福建陈有定扰边公奉命征之遂取建之浦城而崇安建阳二县亦下上赐以所乘骏马建之守将阮徳柔兵四万屯録江实出我师后公还兵击之破其寨栅有定大愳帅鋭卒亟围我营公突陈与决战马蹶因被执有定既得公颇礼遇之公具道天子仁圣四海归心羣雄乐为之用且援窦融归汉事撼之有定初无杀公意会元使至督迫之遂遇害于福州实岁己巳之春也享年五十有三上痛悼不已命使者即其家祭之复诏中书议加恤典追封缙云郡伯有爵而无阶官职勲者有司之制未备也公天资颖拔智识絶伦艺术弗学弗已学之则无不精性倜傥好施予贤士有贫乏倾橐以周之弗吝也其守郷郡凡五载驭众一以寛厚用兵十余年未尝妄戮一人恩惠在人甚多故其殁也闻者莫不流涕乡人为立祠宇祀之公元配同乡项氏二子长曰桢宣武将军佥处州卫指挥使司事次曰枢继室滁阳杨氏公既殁之二年桢等乃刻木为象具衣冠以葬实祔于围源之左塟已来征濓为之文昔濓侍上于白虎殿忽顾问曰胡深何如人濓对曰文武才也上曰诚如卿言浙东一阵朕方頼之则上所以倚公者至矣然公亦知宸眷之深而无以图报尝谓人曰区区承诏镇处城皇灵覆冒幸已宁谧誓将挈全闽之地以图展犬马之微衷奈何功业未就而死及之其非命也夫濓辱交公者五六春秋见公酒酣耳热指挥三军而雄姿奋扬不可遏及与缙绅之流论文评诗则欿然布衣书生也濓未尝不服其勇而爱其谦今公不可作矣敢用备着公之事掲诸墓门以告世之知公者铭曰洸洸胡公万人之英一剑横空莫之敢撄浙河之东地气尽白此为兵征见于龟荚尔众荷戈来入我堡寘尔枕席拔尔水火公师如风鼠冦如云一鼓之余散为埃尘节钺出镇涉歴三年将鼔不惊鸡犬晏然虽登叛人陷我诸暨公迁其城冦至辄败皇用嘉锡使车络绎天闲龙马于公弗惜公感主知酣歌慨慷誓提入闽以归軄方旄纛所届势如破竹天未厌乱三军夜哭公材孔多公志弗阿月出如赭公命奈何丈夫之泽流于异方孰能行之父母之邦匿公之临十里枯骴公虽止斯庶亦无愧庙堂有严肖像其中精灵翕然上与天通括苍之山其翠欲滴公名配之有永无斁
　　
　　御史中丞章公神道碑铭　　宋濓
　　
