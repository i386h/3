<!-- { "loadSidebar": true } -->
　　宣徳五年五月太保阳武侯薛公奉命城隆庆永宁赤城独石竣事将归以疾闻上遣中官以御医往视且赐勅谕劳至京犹力疾入见上慰谕再三既归第日赐御药遣中官临问无几竟不起七月廿三日也讣闻上震悼亲为文祭之追封鄞国公赐谥忠武诏有司治丧塟凡塟丧之仪皆优等盖特恩云公讳禄姓薛氏世家山东胶州之新兴社曽祖考讳安妣刘祖考讳大妣金考讳遇林妣张公兄弟六人公第六自少杰特有大志未冠籍戎伍上官皆竒之从北征金山及哈勒哈之地又从征迤都山诺尔布哈等处自是屡出西北二边涉万里而还太宗皇帝举兵靖内难公首従义旗攻九门克蓟州遵化援宻云攻雄县追敌汉州咸奋勇先驱以一当百战真定公生禽敌左副将军驸马都尉李坚超升燕山右护卫指挥佥事赐白金文绮从援永平攻下大宁富峪会州寛河时南兵已围北平城公还先遇其哨骑薄战败之车驾继至従战郑村坝敌大败升指挥同知従克广昌蔚州攻大同率兵前哨获敌人马遂従南征大战白沟河追奔至济南升指挥使従克沧州大战东昌公以五十骑前哨遇敌兵数百与战败之获马三十余疋敌悉众来追公复奋战大败之获马二百余疋敌于威县及深州伏兵以要旋师皆击走之従战夹河大捷战滹沱河右军力屈公率众驰起之出入敌阵数十合战敌败走公追至夹河斩首领无算获马五百余疋明日战单家桥公马蹶为敌兵所得拔刀斩敌兵复上马督战遂败敌将平安军以次攻下顺徳大名彰徳及攻西水寨公生禽敌都指挥一人斩获尤多従攻东阿东平汶上皆下之继战淝河大店小河汴堤灵璧率勇先诸军遂渡淮渡江从车驾入京师太宗皇帝为臣民推戴既正大位论功行赏升骠骑将军后军都督府都督佥事以其官秩赠三代永乐六年升都督同知八年従车驾北征至玄冥河以功进荣禄大夫右军都督府右都督兼左军都督府事以其官秩赠加三代时四方选至幼军数万悉命隶于公操习十二年従车驾北征十五年初建北京宫殿命公董营缮十八年成加奉天靖难推诚宣力武臣特进荣禄大夫柱国封阳武侯食禄千五百石追封其三代皆侯爵赐诰劵三十一年従车驾北征是年八月仁宗皇帝嗣大位加公太子太保子孙世袭侯爵奉命巡北边适敌入云州公率兵追至大松岭斩获甚众事闻赐勅嘉奬遣中官及鸿胪卿即军中劳之既还赐白金钞币加岁禄五百石洪熙元年佩镇朔大将军印率师巡北边宣徳元年庶人髙煦反车驾亲征命公为前锋先二日围其城罪人既得留公抚绥城中军民还赐银币甚厚明年秋従车驾巡边出会州邂逅敌至塞下与战败之生禽其部长获其余众遂镇蓟州永平冬还赐银币加厚四年率师护兵饷开平者再五年春佩镇朔大将军印巡边至竒黄岭遇敌拒战悉斩之尽收其家口孳畜升太保赐钞币居二月董筑城之役盖従公之言以便戍守公平居无事未尝忘危每计边务言之亹亹或诮其琐屑者终不为变盖其志奉国惟恐不尽为将勇智兼备尝先事筹划用心之至以夜继日故所向成功未尝败北间一二临阵中矢石裹创赴斗有进无退其率师所过纪律严明秋毫无犯而抚恤士卒人人归心若董缮作规置有方力不烦费功率坚久人亦罕及盖一代之兴必有一代之臣公祗事三圣涉厯多用志笃鞠躬尽瘁以效臣职故能建功国家流光简册致身贵富垂庆后昆其非古名将之流而今之不可多见者欤公寿七十有三其配李累封至侯夫人子男三以是年十月三日葬公于（阙）乡（阙）原铭曰明圣之兴有命自天必有辅翼名世之贤气机翕会云龙风虎有勲有烈左文右武桓桓薛公始奋従义大呼迅驰金戈铁骑智明几先勇盖万夫畴其膺之折朽摧枯宗社载安功书册府在帝左右股肱心膂公于事上一诚不贰知竭（臣）职死且无怠公于驭众有纪有纲抚如春和令如秋霜厯事三圣麟衣蝉冠廷有老成国有屏翰丹书鐡劵传袭来裔公如长城曷不百岁英灵升游九原在此太史作铭式昭无已
　　
　　永康侯蔡国忠烈徐公神道碑铭　　杨士竒
　　
　　公讳忠字仲达姓徐氏世家庐州之合肥父讳用元季守宣城我太祖皇帝兵至宣率众归附命仍其职遂従征讨以功实授管军百户従守南昌进武畧将军河南卫副千户洪武壬戌自陈老疾命公代之丁夘从征北方至哈勒哈之地还城大宁无几调大宁偹御戊辰従征金山之众之为边患者屡战败之获其马牛辎重赐白金钞币庚午运兵饟数十万解赴温口遂従征诺尔布哈大败其众俘获其人口万余总兵遣公护送入闗公悉心抚恤俘者如归升济阳卫世袭指挥佥事乙亥城懐安万金丙子率兵従征北方至驴驹河而还丁丑往镇开平己夘太宗皇帝举靖难之师公首従义旗克密云克雄县真定取永平克大宁还战郑村坝取广昌蓟州战白沟河皆有功进攻济南克沧州大战东昌及夹河攻彰徳破西水寨克东阿东平汶上大战灵璧遂从渡淮及江至京师公临战奋勇百夫莫当出入敌阵率在众先白沟之战敌挥刃斮公两指未殊公自断指掷地裂衣帛褁创仍奋进战其驭士卒抚恤诚至人人归心而号令严明所过无扰上行师恒饬诸将无妄杀曰吾奉天吊民厉民违天何望有济公承命惴惴惟执兵迎拒者不容而诱谕招俫绥抚附降多効力焉其以功进官自指挥同知厯都挥佥事指挥奉天靖难推诚宣力武臣特进荣禄大夫柱国前军都督府左都督永康侯食禄千一百石子孙世袭赐诰劵追封曽祖六二祖七九及考皆永康侯曽祖妣陶祖妣王妣张皆永康侯夫人永乐己丑暨癸巳车驾巡狩北京仁宗皇帝监国上以公敦厚老成留之南京兵政一以任公公小心寅畏清静简易上下咸宜之一日夙兴盥栉衣冠坐都督府得风疾遽卒癸巳八月二十四日也上在北京闻讣震悼辍视朝一日遣官赐祭给赙命有司治丧塟追封蔡国公谥忠烈并加封其三代皆蔡国公妣皆蔡国夫人配亦蔡国夫人仁宗皇帝在东宫遣祭赉赐甚厚公沉毅质恪有孝行旦暮出入必先诣家庙事继母敬爱兼至少有训责必跪受虽贵不变所得上赐必谨视之约己守法未尝有过接人谦恭和气满容语简而诚洞见底里春秋五十有二而卒卒之岁十一月二十七日葬江宁县安徳乡长冈之原子男二安山寿安袭侯爵安奉国子祭酒贝公泰所述事状求文刻神道之碑士竒与公同朝十有余年后同侍监国相厚知公之行加详故为序而铭之铭曰桓桓徐公为时虎臣袭家之勲奋武以振天启圣明义旗爰举提诚来従股肱之辅皇麾所指公迅前驱谁抗谁御拉朽折枯神武不杀公行圣志来迓来归抚绥勤至仁施如春义行如秋公实左右威懐并流臲卼既安氛翳咸廓宗社再隆褒功命爵悃愊无华厚重靡迁貂蝉充廷孰愈公贤銮舆北狩圣储监国峙武以卫孰优公徳肃肃小心温恭靖嘉岿焉老成为国之华维孝维忠在公允蹈宜贵宜富曷不耆耄都门之南聿崇起坟过者下车视兹刻文
　　
　　平江侯恭襄陈公神道碑铭　　杨士竒
　　
