<!-- { "loadSidebar": true } -->
　　宣徳十年正月十有五日少师吏部尚书蹇公薨于位先四日以疾闻上遣太监范弘以医来视赐钞万缗明日范太监以众医偕来又明日疾革范复来问所欲言对曰陛下初嗣大宝义独寡佑不能効分寸禆益然区区犬马之诚所望于圣明者惟敬守洪武成宪始终不渝耳言已而絶讣闻上深悼叹属时国有大事悉停诸祀特赐钞万缗勅工部治丧葬赠公特进光禄大夫太师谥忠定遣官赐祭而官其长子英英等奉榇归葬有日求予为铭予与公同朝三十有五年而事仁宗皇帝自登储至大位始终皆陪公公国家老成人所以启益士竒盖多不敢辞蹇氏世家重庆之巴县宋以来多显仕自公髙曽以下始隠居不出曽祖继祖妣牟祖均寿妣雍考源武妣胡继罗以公贵赠曽祖祖考皆荣禄大夫少师吏部尚书曾祖妣祖妣妣皆夫人公讳义字直之生而岐嶷长端重不好弄而嗜学弗懈始従里社师中书左丞殷哲时为郡守一见异之引充郡学弟子员语其师曰是儿将来逺到非吾所及当成就之而公不烦程督日益有进洪武甲子中四川乡试明年中礼部会试廷试赐同进士出身擢中书舎人授征士郎见重太祖髙皇帝每前奏事率称旨而数见奬赉初名瑢一日奏事毕问汝蹇叔之后乎亲洒宸翰书义字赐之以易旧名时丁罗夫人忧赐道里费且命驰驲归盖特恩云服阕仍旧职满三载吏部奏当调特命终九载朝夕左右凡机宻文字必以付公而小心敬慎久而愈笃建文中升吏部侍郎授嘉议大夫太宗文皇帝入正大统转左侍郎数月升吏部尚书授资善大夫时政令制度有非洪武之旧者诏悉复之公従容为上言损益贵适时冝间举数事陈说本未文皇帝以公忠实悉従其言小人有谮公不忘建文者赖上圣明不听有除官不得善地诉公者上皆斥之永乐二年册仁宗皇帝为皇太子命公为詹事时师傅皆以勲臣兼之而辅导责任文臣詹事盖元僚也上欲有谕皇太子率谕詹事往导意公亦委曲周悉皇太子尤爱重公所言靡不信用满三载升资政大夫七年车驾巡狩北京命皇太子监国中外庶务惟诸王及逺夷有奏请诣行在余悉启闻处分公熟于典故达于政体孜孜无倦不动声色而事赖以济赐诰以其官秩封赠二代满九载赐勅有秉心正直及淳良笃实禆益国家之褒数奉命兼礼部事虽职务填委处之裕如十七年丁父丧归上及皇太子皆遣官赐祭皇太子赠赙尤厚有诏起复公诣北京谢上慰劳再三赐钞千缗遣中官护送归南京明年従皇太子朝北京遂命公巡抚直隶应天等府州问兵民休戚及文武吏之贤否而升黜之谓国家多事之际悉以法绳吏人将不胜特黜其太甚者数人余多见寛贷而兵民吏弊当建革者具奏行之仁宗皇帝初嗣位一切政议预者三四人而公居首进少保兼吏部尚书二俸俱支赐冠服象笏及玉带二遂进少傅又进少师赐师傅之臣银章各一其文曰绳愆纠缪公首被赐上谕之曰朕有过举卿即具疏用此封识进来盖望公等匡直也继赐诰授荣禄大夫封赠三代及妻于公数人诰词上特増曰勿谓崇髙而难入勿以有所従违而或怠所以望公等者至切也又念公侍従监国旧劳制特蹇忠贞印赐之其赐勅有以善翊君劳心焦思二十余年夷险一致之褒时修太宗皇帝实録命公监修宣宗皇帝嗣位一切政议属公数人如仁考之初继奉命监修仁宗皇帝实録书成赐白金文绮鞍马扈从往庶人髙煦还宠赉尤厚后从巡边既还以公年老不欲烦以有司之务赐勅曰卿事祖宗积効勤诚朕嗣统以来尤资赞辅夙夜在念图善始终盖以卿春秋髙尚典剧司优老待贤礼非攸当况师保之重寅亮为职不烦庶政乃副倚毗可辍吏部之务朝夕在朕左右相与讨论至理共宁邦家卿其専精神审思虑益致嘉猷用称眷倚老成之意继赐银章一其文曰忠厚寛宏以益褒徳云赐新第于文明门内宠锡洊加吏部言公厯少师九载降勅褒谕仍赐宴礼部是岁生日赐白金文绮是日斋宿于公所疾越五日竟不起享年七十有三公为人沈深质实和厚简静内有孝友之行事君有诚处人有量无所咈逆未尝轻涉一语伤物至于议法亦不茍为包含必归中正厯事五朝凡五十年所履坦坦无一日颠踬之忧退朝之暇手不释卷贵而能谦富而能约上前所言未尝退以语人盖天下有阴被其利者矣士奇尝窃论之鲁简肃之忠实不欺李文正之不为伤人害物张忠定之不饬玩好傅献简之遇人以诚范忠文之不设城府公盖兼有之矣元配刘氏继张氏皆封夫人子男四长英次芳次芸次荃英荃皆尚宝司丞男孙四霖震沾露公之葬以薨之岁某月某日墓在巴县某乡某原先茔之次铭曰节乎蜀山浩乎蜀川孕精毓灵挺生伟人温中穆外履夷蹈素皇明丽天奋跃自下在帝左右秉公与诚掌帝之制播告四方进贰天官遂职冢宰简用俊良往兴至理帝命洊隆俾辅圣储陈厥谋谟圣罔弗俞四纪在廷三翼升御肃肃师臣秉王之度一念惟仁永矢不渝寅畏小心保终犹初阴利逮人人则罔觉惟帝昭明褒诏有数呜呼忠定维国老成曷不憗遗翼我圣明生荣死哀死且不朽昭徳刋辞永告尔后
　　
　　户部尚书郭公墓志铭　　杨士竒
　　
　　宣徳六年四月十一日资政大夫行在户部尚书棠邑郭公卒讣闻上悼叹赐祭命有司给舟归丧且营葬事公讳敦字仲厚姓郭氏其先自太原交城徙东昌棠邑祖讳忠妣石氏考讳政寛妣侯氏继马氏郭世有善徳公自幼凝重端谨稍长游乡校日勤讲习已卓卓出伦辈洪武癸酉以诗经中山东乡试会试下第后擢户部广西清吏司主事岁余有贤声升衢州知府下车咨民隠蠲弊兴利修学政务教化崇儒术礼贤行以表励其民振恤无告郡俗贫死不能葬者焚尸沈之公相城东得废地百余畆榜曰义阡令民贫死者悉葬是又为约教民有急相资助民利赖之尝岁旱公斋沐致祷雨立降沾足蝗入境为灾公自为文檄城隍神是夕大雨雷电蝗尽死凡所祷辄应城西有淫祠岁四月军民男女聚谒祭祠下讙哗若狂公禁止之已而得风眩疾吏民争劝罢禁弗听疾亦瘳同僚有私取民财者公虽不面斥而义形于色其人顿首谢改过待之如初属邑吏争濯磨自効公退所谋诸心发诸言未尝不在民事所秉正直襟宇坦明言出而民信令出而民从不俟程督庶务毕举舎内蚕箔尝有丛丝类织成鞶带修广适度郡人谓公仁政之应在衢七年政化大行坐累征诣京师耆老数百人伏阙奏乞留理官报不可耆老皆涕泣而退后廷臣有言公亷正不阿者召为监察御史升河南布政司左叅政无几调陜西以公务留京师今礼部尚书胡公言其行于太宗皇帝曰郭敦有大臣体冝在左右即日召见以病不克入遂遣御医视疾病愈入谢奬劳再三赐钞袭衣明日升礼部右侍郎兼太仆寺卿仁宗皇帝临御进官户部左侍郎兼詹事府少詹事赐诰以其官赠祖若考而赠其祖妣妣皆淑人宣徳二年升户部尚书命镇陜西岁余召还在户部无敢一毫干以私者未几得疾上闻之命太医往视数日竟不起春秋六十有二为人纯实温雅事亲爱敬兼至隆寒盛暑不懈闺门之内仪度清肃声色未尝留耳目公暇手不释卷私居无隋容居官刚正人莫能夺所至整饬纲纪尽诚抚恤不徐不亟吏畏民懐氷孽之操无逊古人虽列官六卿汩然布素身没之日家无余赀岂非笃行君子者乎子男五人曰祺贞禧禋佑孙男女皆六于是诸孤奉卫府长史金实所状事行介礼部尚书胡公求塟铭噫行为如公铭其何愧铭曰君子之徳惟正故直惟公故硕惟澹故适于道之迪于民之则嗟乎郭公允备众好嗟乎斯铭无愧有道
　　
　　太子少保文靖金公墓志铭　　杨士竒
　　
　　太子少保礼部尚书兼武英殿大学士金公以宣徳六年十二月十六日讣闻上嗟悼甚至赠荣禄大夫少保谥文靖命礼部尚书胡公赐祭文命自丧至祥禫皆遣官祭勑有司治丧葬百需所以褒宠之厚且备矣公讳善字幼孜以字行自幼嗜学问内承家训之笃长从前进士聂铉先生授春秋经得其微旨中进士乙科授户科给事中太宗皇帝初临御注意文学士改翰林检讨居无几简翰林之臣七人处之内阁付以宻务而两制悉归焉七人者庐陵解大绅胡光大永嘉黄宗豫南昌胡若思建安杨勉仁与士竒也数月皆升官公为侍讲授承徳郎仁宗皇帝在东宫时翰林春坊司经局之臣日讲经史公専说春秋数析简明睿旨称善遂命纂十二公事作春秋要旨三卷以进永乐五年升右春坊右谕徳仍兼侍讲授奉训大夫七年车驾巡狩北京公与光大勉仁同扈从八年扈从北征还南京升奉直大夫十年赐诰命赠其考守正为右春坊右谕德母陈为宜人封母罗为太宜人赠妻孔为宜人十一年扈从巡北京从征北方十二年复从北征升翰林学士仍兼谕徳辑五经四书性理大全为总裁官授奉议大夫十四年还南京明年扈从巡北京预修太祖皇帝实録十八年升文渊阁大学士仍兼翰林学士二十年扈从北征二十二年复从北征既旋师中道宫车晏驾初丧至敛皆勉仁与公据礼行之既而勉仁先驱归报道中之仪皆咨公而行仁庙嗣位进户部右侍郎兼文渊阁大学士翰林学士踰月升太子少保兼武英殿大学士専典内制赐大臣五人银图书其文曰绳愆纠谬盖以匡直勉之公其一也奉命持节册封赵王妃及封梁王洪熙改元命兼礼部尚书三俸并支大臣兼三俸者惟勉仁与公二人赐诰命授资善大夫赠其祖仲卿及父皆太子少保武英殿大学士祖母周母陈皆夫人进封母罗太夫人赠故妻刘继室屠皆夫人以法司论死罪多寃抑命自今临决必会大学士三人同审而公预焉诏百官亲有违离三年以上者听给告归省公首奏归省母盖前此百司职务填委无敢言私至是公首奉诏赐赉甚厚是岁丁太夫人忧上嗣位修两朝实録起公为总裁官明年奉命持节之宁夏册封安化真宁二王妃厯河南闗东西之境吊览周秦汉唐以来遗墟故趾悉见赋咏所过兵民休戚既还具言于上实録成赐金织袭衣文绮白金鞍马是岁扈従巡边至宣府而还岁余得疾上遣太医院官视疗数月竟不起春秋六十有四公为人简易沉黙温裕有容居家敦孝友之行既仕事上以诚持论必正扈从北征时道中士卒有惫者太宗皇帝知之以问羣臣羣臣未有对公直对宜遂班师凡于公务致勤不倦处同僚能让于人泛爱无忤其学该慱文章和平寛厚类其徳性四方求者无虚日靡不酬应得一篇一咏者皆宝重之书兼工真行尝考会试者一读廷试者者四不伐善不骛名初升学士宠赉日加即以盛满为戒名其燕处之居曰退庵疾革士竒勉仁问之有何言公言受国重恩上无所益朝廷下无所益生民何言旁或启之请身后之泽者公正色曰君子所耻讫终清明未尝词组涉乱既卒自公侯六卿暨诸司之长皆哭吊奠祭士庶贤愚皆有丧善人之叹呜呼儒者际遇始终光荣如公一世其几何人公之所存盖无忝矣子男五长昭伯宣徳三年进士次武伯坚伯文伯寿伯孙男六公葬以卒之明年某月某日葬在某县某乡某原铭曰玉笥崔嵬金川湛澄公生其间萃龢挺英宾兴贤能济济偕至青萍出匣淬砺初试六御乘时登庸玉署清邃崇严叅与宻务恪勤夙夕小心寅恭于狩于征龙旗率从上承简知履坦平平鹍游沧溟鹏翔九天厯事三圣敬终犹始不竞不絿有誉无毁方简大册天府所载崇碑厚碣敷在四方谦退之存易箦不贰呜呼文靖可式有位
　　
　　少保户部尚书黄公神道碑铭　　杨士竒
　　
