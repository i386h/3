<!-- { "loadSidebar": true } -->
　　呜呼是为吾友龙泉章公之墓初予未识公时辄稔闻其名及公应聘而起同赴于南京同馆于青溪同出入禁署以备顾问如是者四三年私窃以为生我者父母知我之志者唯公而已不知公何为弃予而遽死矣乎有善孰予相孰知我瑕疵而攻之乎神道之碑公之子特以为属肝肠百裂其何能缀缉言辞乎相知之深者不为之则铺张君子之休美不识当属之谁乎因抆泪而叙之曰公讳溢字三益姓章氏处之龙泉人逺祖有曰岩者仕宋以兵部尚书守泉州始家于南安至唐康州刺史及又自南安迁建之浦城及生福州军事判官修修生光禄大夫检校太傅西北面行营招讨制置等使持节高州诸军事高州刺史仔钧娶练氏生子十五人其第三子献诚仕南唐为银青光禄大夫检校司徒献诚生文锡仕宋为秘书省校书郎文锡生都官郎中重又自浦城迁于龙泉子孙遂为龙泉人重生吉吉生顺顺生公琛公琛生世安世安生举举生宗宗生乡贡进士辅辅生文义文义生用之用之生强宗强宗生焕文则公之高祖也曾祖讳斯立祖讳格父讳遇孙母某氏公之始生其音如钟父母疑为不祥几弃不举及成童嶷然庄重不习乡井轻儇态诸兄出应科繇颇为侪类所侵苦公忿曰彼徒谓我弱尔吾不自厉岂为男子耶乃往受事县官即有曲者举正理直之众始愧服比弱冠从乡先生王叔刚游从事于正心修身之学既又闻金华为文献之邦闲出游以次叩其统绪浙东宪使图卜沁布哈请与语悦之已而改官陜西要公俱至虎林心忽惊悸力辞而归抵家父病已革越八日而逝人以为纯孝所感至正壬辰蕲黄妖冦自闽犯龙泉公与从子存仁避乱山中而存仁为冦所执公心计曰吾兄止有一息不可使无后挺身出谓贼曰儿幼无所用我愿代之贼闻公名方出重购以求及得公大喜知贼帅欲问计公正色拒之曰若等皆有父母妻子顾为此灭族事耶贼怒击之柱以刀磨其胁曰不降者且死公曰贪生恶死固人常情然吾终不为不义屈贼愈益怒曰汝诚不畏死耶公曰死即死何畏乎贼壮之不敢加害公夜绐守者乘间脱归乃集里民为兵不旬日击却之处州府判官以兵来龙泉欲尽诛平民诖误者舒穆噜将军宜孙实总兵政公走麾下说曰将军知贼之由乎曰不知也公曰贫民迫于冻馁故相挺而从盗诚得一循吏招辑之民即贫民耳今不出此而肆行剪屠是殆扬汤而止沸也不识可乎舒穆噜将军曰善微先生言事几败即檄判官母擅杀舒穆噜将军服公器识留幕下与议军事其平属县庆元及建宁之浦城松溪羣盗公有力焉上其功江浙行省丞相喀喇公承制授公将仕郎龙泉主簿辞不受海冦起黄岩掠沿海郡县行省命舒穆噜将军守台城台之宁海民亦变攻围台城急舒穆噜将军飞檄召公为援公方退居田里得将军檄即起曰吾邦非舒穆噜将军人且尽为枯骨今一旦有急政我报徳之秋也集趫勇少年数百人昼夜行至城下约内外夹击贼遂溃海冦亦遁去宁海大饥豪氏吴甲蒋乙积粟不粜公言于舒穆噜将军将军因属公行县赈之公至县即抵二豪罪发其粟赈饿夫其尤困者俚僧作糜食之公还龙泉龙泉亦岁俭大家有粟高其直且不发公先以私田易粟贷里人乃行劝分之政民受其惠为多邻邑青田潘惟贤为盗而龙泉监县保赫鼎贪虐无状民因导潘攻县治保赫鼎弃印走公同其师王叔刚召豪杰与贼战败走之县治遂复行省给银币为赏保赫鼎惧弃軄获罪而愧公有功乃谋害公公方赞元帅和迪尔开府处城未敢发会帅府问保赫鼎罪遂结季溪恶少拒命首害叔刚于家帅府檄兵击之保赫鼎遁去于是处之七县盗皆蠭起行省移舒穆噜将军以行密枢院判官分治处州公谓舒穆噜将军曰松阳小丑不速平将养成大患耶将军曰唯君处之公乃遣千戸曹胜安督兵授以方畧一战尽降之分院上其功行省升承事郎松阳县尹又辞不受元帅叶君环攻郑冦于丽水屡为所败分院调公及密枢院都事胡君深合讨之公与胡君统军至浮云贼众来逆战并山为长阵兵既接我军张左右翼夹攻之贼大败直捣其巢穴贼望见公来拜乞曰我非为冦者待我殱此海蛮即降矣海蛮谓叶君所部海军也公曰吾不知他特捕反者尔为内外二砦公麾兵踰外砦立壁或疑壁于两砦间非利公曰非尔辈所知我既踰外砦则内砦疑其已降而外砦亦计其疑已二砦相疑贼破必矣壁未完贼突至相持未有胜负公麾其竒兵横击贼奔北即移兵围内砦数重下令急攻遂陷之执郑寘诸法外砦亦降行省复授福建行省检校官寻又改除奉训大夫处州路总管府判官皆不受南行台治书侍御史沁摩喇实分台于婺长鎗军判迫其城治书遣从事杨迪征师于公公勒所部军就道长鎗闻公至辄引去省宪交章荐于朝除武徳将军佥浙东都元帅府事又辞不受或疑为要名公曰吾所将皆乡里子弟使其肝脑涂地而吾独取功名弗忍为也青田贼吴英掠婺之金华永康东阳诸县聚众猖獗公议讨分院乃调兵属公及胡君与战屡战皆败之贼势沮缚其党张贵李兴甫等出降遂昌凶右戸闭粜土豪周天觉啸聚杀之元帅胡君往讨天觉负固不服久之始请降公曰此贼不殄必贻后患胡君不听受其降已而天觉果以复叛诛始天觉之未降也尝执其党与三百人系诸狱至是胡君欲尽坑之公执不可得生全者十六七时天下日入于乱公结庐匡山上自号匡山居士属其子曰兵将至矣汝曹其保障州里乎己亥王师克处州公又避地入闽中今上皇帝遣使以束帛召公公乃幡然而起与青田刘君基丽水叶君琛金华宋濓同召至建业入见上问劳曰我为天下屈四先生耳然四海纷纷何时定乎对曰天道无常唯徳是辅惟不嗜杀人者能一之耳上曰卿等其留辅予矣亡何擢佥营田司事巡行江东两淮之境田荒芜及耕垦者皆分籍之差税頼之以便公以疾在身者久上时遣使存问及疾少愈即入谒上见其来喜曰疾其瘳乎何遽出也一日上忽念公询于中书左司都事张来硕曰章溢日来康强否来硕对曰溢日夜念母不置而以主上遇之厚不敢以言鬰鬰成疾耳上即命公归省赐以白金文绮而留其季子存厚于京师浙东始设提刑按察司即擢公佥其事寻命还处州代总制胡君入朝而为存厚娶胡君女赐赉优渥且俾存厚入侍皇太子以示亲信胡君出师温州复诏公还守处州馈饷供亿规措无缺而民不知劳及师旋即日以总制事付胡君而还其部王师平荆楚设湖广提刑按察司迁公佥事司公入见上慰劳之曰纪纲之事今属卿矣公既至覩荆襄多废地遂建议分兵屯田且以控制北方计为便上曰所言甚善苐未暇耳湖广行省镇抚回回怙势作威轻重人罪以为常公廉得状坐以法曽未几河内道按察使宋思颜以浙东宪使事不白下狱而浙东按察使孔克仁佥事王璹亦以事被逮辞或连公公忧惧不知所为上遣大令史刘君基喻公曰予素知章溢守法令毋疑也既而胡君以兵入闽陷没处之境皆动揺上命升公浙东按察司副使往镇之平阳瑞安浦城福宁军民等事皆隶焉公辞曰臣前任浙东无状同列皆获罪而臣独蒙寛宥今若加升擢则益重臣过疆场之事臣身任之万死且弗避副使之命臣不敢拜上重违其志命仍佥浙东按察司事比至山寨或已叛公宣布诏旨军民皆感动乃诛其首叛者余皆帖然青田夏清闻胡君败与福建参政范昌大合冦庆元龙泉时官兵尽戌浦城城中仅足自守公召旧兵义兵使据要害列木栅为屯势相聮络别命元帅祁兴季汝即龙泉县治亦环植木城贼闻不敢犯公长子存道初以元帅戌浦城及是有旨命存道提兵为游击而公即处城坐镇之公谓父子相统于律不宜乃上奏请罢存道官不允兵戌浦城者以食不继为病上以属公洎浙东行省右丞李公文忠李公欲运处州粮饷公以为舟车不通而军中所掠粮甚殷请拘入官而均给之兵食乃足青田税官金甲发其同僚白乙匿官课乙既诛死而甲恣为奸利公讯之甲善口给辨不置公曰汝罪状已明奈何欲以口舌挠法乎其辞遂屈上知为公所鞫当不寃命斩之建宁守将阮徳柔遣使来纳欵人咸以为诈公曰陈友定据全闽势必不能容故徳柔为图自全计非诈也以其事闻诏许徳柔以元官守本郡命比下徳柔果为友定所并公因留其使厚存恤之温州茗洋周遂卿恃山险常为冦邻邑皆患之而邮传之通平阳瑞安者亦为所要遮公命存道合平瑞总督孙安之兵擒斩遂卿中书命处州造海舟若干艘并佥溪船户为水军其戸凡一千既有领之者而又隶于军府役繁而事扰公上奏设水军千戸所专统之处多山而少田军需恒不足胡君为奏免唯输硫黄白藤于朝而行省复有所科公屡以为言罢之水军千戸任惟渊朱仲钦共戌青田会冦至仲钦逆战而惟渊走还仲钦以无援故败公斩惟渊以狥遣指挥何世明击冦走之惟渊乃胡君所任信者既伏诛部曲莫不股栗浙江行省叅政朱亮祖总兵取温州公调何世明以军从温州平公闻其掠人子女命镇抚林理征之各部送还其家海隅既宁公请朝京师上报曰吾知卿在边良苦俟平吴当即召卿尔及浙西诸郡皆平上遣使召公且命分兵征入闽而存道守处州公既入见上嘉奬甚至上谕羣臣曰章溢虽儒臣父子宣力一方冦盗尽平其功诚不在诸将后公再拜谢不敢当明日上召问闽诸将何如公对曰御史大夫汤和由海道进平章政事胡廷瑞自江西入此固必胜然闽中尤服浙江平章李文忠之威信若令文忠帅师从浦城取建宁此万全计也即日召文忠出师如公策处州之粮其旧额一万三千石有畸后以军兴加征至十倍民不堪命公言之丞相丞相入奏上曰吾劳处民久矣诏从其旧温州黄宗云朱君逹来附各授以元帅之职还守其土及我师征温失利辄叛去温既平君逹又请降公曰何物小丑叛而复降纳之是无法矣奏戮之浙江行省承诏作大舟入海征输巨材檄处州与诸府同公曰处婺之交限以峻险纵有木道何从出且凋敝之民曷以胜此公力言于省臣止之洪武元年正月上即皇帝位有事于太庙公与执事毕越翌日召公及刘君基入见上御奉天殿羣臣咸在上歴陈其功并拜御史中丞公辞不允寻兼太子赞善大夫公务存大体不屑屑于细故或以为言公曰宪台百司之仪表居其职者当先飬人以亷耻使人避而不犯岂直待搏击为能哉上亲祀社稷会大风雨还坐外朝怒仪曹议礼不合以致天变将杀之公奏曰风雨已连朝无足怪者纵礼官议有未尽陛下之诚自足以格神明愿寛雷霆之怒上为之霁威上爱公甚尝语公及刘君曰二先生年向耄恐感霜露致疾善自卫摄不宜早趋朝也存道部郷兵万五千从李公入闽闽平诏存道以兵从海道北征公持不可曰乡兵农人耳始命征闽许以事平归农今复调之是爽信也上不怿而罢公继论奏曰兵已入闽者俾还州里昔尝叛逆之民宜籍为军使北征一举而恩威着矣上喜曰孰谓儒者果迂阔哉非先生为朕一行无能成兹者事公受诏遂行比至处州母夫人已殁公驰还舍援例乞丁忧诏不允丞相李讳公复贴书道上眷倚之意而遣存厚还家公洒泣而出日治戎事惟谨乡兵既集命存道部领由永嘉浮海北行上章乞如律守制诏仍不允已而章再上上覧之为恻然曰吾固知其情不可夺矣但朕宪台缺人耳遂可其奏存道至昆山走京师听进止上谕之曰汝父事朕则予汝嘉因授以处州卫指挥副使戌于上党寻移平阳公自丧母夫人悲戚过度居常忽忽若无以自存者及营宅兆亲负土石而感疾益深子女见之皆相顾凄怆曰勿忧也吾父母幸以安厝祖宗邱墓幸粗整饰岁时荐飨幸有条序吾庶几无憾苐荷国厚恩未能报効此为慊耳临终亲友何璇来候曰当収敛此心母有所执滞公曰吾久矣知之遂薨于龙渊之私第实洪武二年夏某月某日也享年五十有六讣闻上甚悯悼乃亲撰文遣官即其家祭之以某年某月某日塟于某山之原公娶陈氏勤俭恭淑克尽内助子男三人长即存道明威将军处州卫指挥副使次存诚次存厚孙子男四人集庆集恭集善集正公性笃于孝友父丧未塟而盗发里闬室庐被焚公稽颡吁天火至柩所而灭事母夫人备极孝养毎事必得其欢心与二兄别居已久既创第龙渊请二兄同居以奉母怡怡之情蔼如也先世有墓祠曰标庆庵公起其废一新之且益田供祀事而定祭享条序命子孙世守之其于宗族里党患其子弟无所肄业则创龙渊义塾延硕师以教之患其死者无所于塟则以玉峯西冈为义阡听其■〈狸〉瘗焉又以王叔刚实乡郡之贤者而舒穆噜将军能忠于所事即龙泉剑水之阳设祠宇祀之曰忠贤祠盖凡可以耸善扶义者无不为也公状貎宏伟器局夷旷而抚世酬物一本于诚一循乎礼义外若和缓而其临大事则议论争辨不避权势必折衷于理而后已其与学士大夫谈圣贤之道如味饴蜜丸笃尚伊洛之学尝曰古人为学皆躬行实践人伦日用之间无非学也今人以记诵词章为务特学之末事耳故公于章句之习皆不以屑意而于纲常之大端有关于世教者恒切切为人言之生平务在济人利物嘉言善行人皆能道之不可胜纪余窃闻之章为东南着姓自五季以迄于宋代多显者内则两制八座外则州牧邑宰皆未尝缺人至亲提师旅捍卫乡州能成其勲名唯太傅公为尤盛闽人至今道之公当元季纷扰羣盗四起磨牙吮血而桑梓为墟公谈笑而起皆劓殄之无遗育处之民至今思之于是声光流显上致万乘之知持节诸部执法中台其功业视太傅公疑若过之此无他大傅之所遭者衰也公之所际遇者有道维新之朝也古人所谓能光前人者公其有焉予敢评隲公行勒诸坚珉以垂示永久于戱金可销也石或可泐也公之功不可忘也铭曰五季之乱杀气昬太傅双手障南闽西岩结垒兵云屯羣众偷窃方缤纷怒来欲以一气吞阴功上闻帝为欣勑生蛰蛰千子孙白床如烂银匡山继之誉益振方頥踈髯目电焞鸿鬯钟在轩蚩蚩赤子扇妖氛额抹绛帕手握■〈矛堇〉啸呼不异鬼鬼羣公起长驱汗且奔一障仡立无邉尘较之太傅功或殷重徽迭照絶等伦大明天子御紫宸济济万国咸来宾束帛往聘东海濵加以禄爵恩宠新庸田使者劳徕勤绣衣行部照青春贪夫宵遁不待晨一朝南徼将星湮括山恍惚失嶙峋狐狸跳舞骋妖神帝曰汝溢汝老臣整汝戎斾旋汝辕缺缺公交车戾止集吏民导宣威徳语复谆有叛命者馘以狥坐镇乡城如虎蹲大儿游击左右巡四郊帖帖多柔驯诏还执法居谏垣长跪敷奏婴逆鳞萱堂风惨惊逝魂上表陈情逹帝阍哀号负土自筑坟因劬致疾亟返真闻之谁不泪沾巾公知学术归一原时■〈奭斗〉濓洛溉本根所以不剉枝叶繁文事武备道乃存黄肠题凑藏山矾大书遗行勒坚珉传千百载期无谖明
