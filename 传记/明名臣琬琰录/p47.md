<!-- { "loadSidebar": true } -->
　　尚文名敞世居会稽高祖斌宋景定中乡举第一祖君乘父可道世有善闻尚文颕敏有智畧初补郡庠弟子员日以读书攻文辞为事服食之需不计其有无永乐癸未以诗经魁乡试明年第进士入翰林为庶吉士同状元曽棨而下二十八人绩学文渊阁预修永乐大典授刑部江西司主事尚文究心理断讫无寃滞久之复入翰林纂修辑五经四书性理大全书成受重赉时山西有盗掠人财诏有司亟捕之逮至数百人尚文适当其事上官督之甚急尚文曰杀人重事岂宜率易编鞫之皆有辞一人辞色独异尚文収其辞色异者余悉疏之俾明日复来明日亦如之众皆如约勘其为盗者果一人众始为尚文危终乃深服之有何千户者商数軰莫宿其家被刼商疑何何诉之官恐不能自明乃缢死事闻诏巡捕者三日弗获抵死既三日不获则拘邻何者二十余家别楮币证其为盗尚文谘之曰商逺来而楮币约皆断何也捕盗者不能隐遂首伏二十余家皆得释未几升本部员外郎授奉训大夫复升本部郎中丁外艰归起复行在吏部考功郎中洪熈改元赐诰命授奉议大夫推恩父母丁母夫人忧服除调验封郎中寻升行在礼部右侍郎进阶嘉议大夫加封父母及祖父母如制奉诏往安南命酋首黎利权署国事尚文宣威徳詟服利郊迎拜使者常下利令所亲给事左右数进甘言诱以声色尚文正色遏絶之及还赂以金珠异物多方致之尚文坚却不受及利死朝廷以其子麟署国事复命尚文往谕之闗吏曰此天使前却金者再来矣比还麟所赆皆却之不受更进平阳王复封晋为恭王峕所以有田土及护卫官军房舍有司莫能处分王以为言诏遣尚文往理之至则勘其田土悉归王府房舍验所有军士给之余悉以居民王乐从之复迁左侍郎与尚书胡公协谋国家典礼前后损益不同吏无所据或缘奸乃取国初以来所行条格籍记之于是司属遂有所持循太医院医士妄举乡人为医以复私怨时为积弊奏革之僧道请度牒者岁以千计奸伪日滋请遵洪武中例循旧额三岁一给其有举任僧道官者不许越州郡由是奸伪者渐息会同馆四夷朝贡者日给廪饩往为监临侵克乃严为闗防以副懐柔之意尚文为人尚谊气赒恤朋友曲尽其道不以患难死生为轻重平居简静遇朋友谈笑戏谑襟度豁如然絶口不道政事及临事井然有条为文简洁所著有貭庵稿藏于家寿六十二其子瑾正统丙辰进士克世其家云论曰士君子抱负才气修志山林无闻于世者何限哉尚文际明时为显官处顺安常克谐所事蔚然有声称书曰时人斯其惟皇之极有以哉
　　
　　右春坊右谕徳黎君墓碑铭　　杨士竒
　　
　　右春坊右谕徳黎君以正统二年十一月谒告归清江得疾卒于家其孤统以翰林侍读习嘉言所状事行求书墓碑余闻而哀之曰呜呼黎君之擢第也为良进士入风宪为良御史于长民为良郡守于近侍为良辅臣奈何遽止于斯乎黎之先见余所作其考墓表其曾大考允诚大考惟琇考宗瑞妣邹氏以君贵考赠右春坊右谕徳妣赠宜人君兄弟三人其季即君讳恬字潜辉天资清淑生六七岁知慕学问累从明师得其旨归而自进其功永乐壬辰擢马铎榜第二甲进士无几丁内艰去服阕除陜西道监察御史以正直扬风裁岁辛丑朝廷以灾异求言羣御史同上奏实君具草歴诋大臣之任事者无忧国恤民之心剀切激厉无顾避上曰御史言是任事者不能堪后荐御史之才可用于上皆升知州而处之逺方君得交址南灵州尤僻逺君怡然曰圣人不鄙九夷我何人哉既至教爱其民如子民皆父母师事之政化既行会黎利反其众日盛总帅王通孱弱不能制为吏所协遂矫制勒三司郡县官吏悉解职守随通北归君时在行既归通及协谋者皆坐法朝廷以事不出于众悉置不问宣徳七年士竒率同官言黎恬文学操行可任近侍遂命为右春坊右谕徳授奉直大夫时春坊事简奉旨入翰林院与纂述考最赐诰追赠其考妣预修宣庙实録简充经筵官奉命考礼部会试者二用心公正时多得人遂谒告归展先墓赐道里费给驿舟既展墓树碑墓侧退而洽其亲戚乡里欢甚将行得疾医药久弗效以正统三年正月卄二日卒享年五十有一君笃孝友之行而磊落有大志耻屑屑流俗事学博而正论议沛然为文章波澜藻丽而根于理存心公平于论人之邪正事之枉直靡不服之尽心公务未尝茍且非其人弗与处容色洁白如玉仪度恭肃人不可犯而雅度洒落良朋胜友卒然邂逅诗酒倡和酬酢率极欢而罢其藏修之斋名熈熈所著有诗文集若干卷其娶先敖氏赠宜人继王氏封宜人子男四统缙颂生颢生孙男二升生冕生其塟以卒之岁某月日塟某原与敖宜人合塟焉黎君余考礼部会试时所取士又以同乡故相知深而相与久其仲兄慎兄子经皆有文学于余往还余尝谓清江自刘氏公是公非而后有一家三人聨璧辉映者今再见于黎氏居无何慎卒经又卒黎君每向余道其兄与侄未尝不泣下余亦为之感叹岂意又于今哀悼黎君哉铭曰清江之黎代袭诗礼由金三州徙坂城里自其高曾潜徳弗扬迨其大考武弁奋庸卓卓潜辉笃志问学升自贤书秋空鵰鹗铁冠白笔北面在廷用振宪纪用张国经触邪指佞动植有知昔之所学今惟行之既斥遐僻俾治夷类不贱鄙之躬勤抚字夷亦有心曰我仁侯父之母之而肯以尤既升桂芳所职辅导词苑经维在帝左右方将显庸曷殒遽亡栢松中仆不至柱梁呜呼潜辉其藏我铭后有考征庶其犹生
　　
　　春坊谕徳林君墓志铭　　杨荣
　　
　　宣徳二年五月辛亥奉训大夫右春坊右谕徳兼翰林侍读林君卒于官交游之士莫不为之伤恸临终之夕其孤云瀚适自南京至幸履一见不及有所言而絶良可哀也将奉柩归塟于乡某山之原乃匍匐涕泣以翰林修撰王君钰所述行状来乞铭予与君同乡又同官而素相好弗可以辞按状君讳志字尚黙晋黄门侍郎颕之后颕从晋元帝渡江居建康其子禄由散骑常侍出为闽之晋安太守子孙因家焉是后有仕为宋御医院使讳古松者君之五世祖也曾祖讳清祖讳颛父讳兴音隐徳弗耀母游氏宋监察御史广平公之后尝夜梦梁僧宝志入室而生君因以名焉幼颕悟其母尝口授经传即朗然成诵在髫龀时已喜为文辞后从学于王偁孟阳极好辨论因字之曰尚黙将弱冠选入郡庠益自勤励于经史子集旁及天文地理星命医卜之书无不研审而尤工举业性至孝父早世事母益谨或有疾则忧形于色亲调汤药不敢暂离左右及母殁家虽贫薄而殡殓塟祭一于礼而不茍永乐辛夘乡试壬辰会试皆第一殿试赐进士第二人授翰林编修考满升修撰尝纂修五经四书性理大全古今名臣奏议郡邑志书辨论精确勤于编述迥出俦軰甲辰秋九月升侍读寻升右春坊右谕徳仍兼旧职升奉训大夫给二俸尝两为京闱考试官去取惟公士子敬服洪熈改元蒙恩赐诰得推恩追赠其父如君之职母为宜人每痛二亲不逮禄养语及必凄怆终日盖君治家俭而有礼待宗党极厚族弟喜孤幼无依养于异姓取归抚育迄于成立劝子侄读书言不辍口间有领荐者辄加慰勉与乡人周旋欵洽不事矫饰乡人亦多敬爱之事其师孟阳最谨孟阳后为翰林检讨以事没于京为之经画丧事以归其妻子于闽处僚友必诚必信于人无所毁誉在朝十有五年入则恭勤趋事惕然警励虽隆冬盛暑不自知其为劳退则静坐一室优游疎散醉吟自适淡然若与世事不相干者家居时郡庠后进多从之游若今湖广叅政黄泽浙江按察使林顾軰皆亲及门受业时多推其学问有源委以为吾闽之杰然者自号蔀斋又号见一居士所著诗文确徤简古多为人所传诵与修二圣实録方拟告成归省丘墓展焚黄之礼而乃以是春疾作自知必不起遂请于朝得告而即日加剧第奄奄一息以待其子之至而卒其生洪武戊午八月四日至是享年五十配陈氏有淑徳封宜人子男二人长曰云瀚次云瀣女三人呜呼幼学壮行君子之志也惟君荷圣朝教育之恩学既有成官兼显秩可谓荣且盛矣亦可谓得行其所志矣乌可以无铭其辞曰林氏之先阀阅以崇粤自建康始居闽中歴世相传其积弥厚发之于君独禀其秀孝友笃志信谊卓然学有源委思如涌泉爰擢巍科超出流軰拜官翰林词益霶霈编摩纂述克慎克勤侍读讲筵忠贤是陈辅导春宫多所禆益考艺京闱公论籍籍不盈以矜志节允坚无毁无誉罔不推贤善积厥躬惟君之徳学淑诸人惟君之泽闽山苍苍闽水汪汪藏石于斯百世不忘
　　
　　明名臣琬琰録卷二十二
　　
　　●钦定四库全书
　　
　　明名臣琬琰録卷二十三
　　
　　（明）徐纮 撰
　　
　　吏部尚书黄公神道碑　　王直
　　
