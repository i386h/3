<!-- { "loadSidebar": true } -->
　　明名臣琬琰录 明 徐纮编


　　
　　
　　钦定四库全书
　　
　　史部七
　　
　　明名臣琬琰录
　　
　　传记类三
　　
　　总録之属
　　
　　提要
　　
　　臣等谨案明名臣琬琰录二十四卷续录二十二卷明徐纮编纮字朝文武进人弘治庚戍进士以刑部郎出为广东按察司佥事分巡岭东终于云南按察司副使是书乃仿宋杜大珪名臣碑传琬琰集而作所辑自洪武迄弘治九朝诸臣事迹前录所载一百十有七人续録所载九十五人凡碑铭志传以及地志言行録之类悉具焉其中如李景隆之丧师误国不得谓之名臣惠安伯张升在戚里中虽有贤声而始终未尝任事亦难与勲臣并列又如陈泰墓志中称冦深忌其才名嗾人诬劾而李贤所作深墓志亦在録中乃极称其持法严明虽自附识语调停究不免彼此矛盾然明自成弘以前风会淳厚士大夫之秉笔者类多质直不支无縁饰夸大之词尚属可以取信且其中如郁新呉寿昌等凡数十人皆史传所不详考献征文亦足以资证据固非小说家言掇拾传闻构虚无据者比也
　　
　　乾隆四十六年十月恭校上
　　
　　总纂官 （臣）纪昀 （臣）陆锡熊 （臣）孙士毅
　　
　　总校官 （臣）陆费墀
　　
　　●钦定四库全书
　　
　　明名臣琬琰録卷一
　　
　　（明）徐纮 撰
　　
　　太祖高皇帝御制中山武宁王神道碑
　　
　　大明中山武宁王姓徐氏讳达凤阳府凤阳县人家世农业王年二十有二值元末兵兴岁癸巳朕集义旅王束麾下朕视其所以周旋几二年动静语黙悉超羣英于是命为帅首凡有微征以代朕行又几一载明年乙未朕被敌所执敌之帅首亦为我军所执明日王来以身代朕归朕归纵敌帅首易王还已而从朕渡江下采石定太平时机务浩繁姑孰之郡密迩大江况元帅首曼济哈雅率舟师以拒江面为朕肘腋之患不暇率兵四征乃命王为将择精兵数千东取溧水溧阳王兵至守者不战民庶咸安明年丙申春二月败元舟师于采石王仍屯溧水三月召王从征建业越十日庚寅师入建业越七日丁酉命为大将浮江而下水陆并进东取京口大破元师京口已定东探浙右时张士诚擅称名号遣将已据毗陵旌旗相望其守者潜遣间谍诱我斥堠王察知遣使归告请勒兵以讨朕许之王将三万人逼近其垒复遣归告贼势少窘益兵可下朕遣战将千余负甲士三万师会合围毗陵张士诚自姑苏发其弟张九六将兵数万来援王遣兵逆战不移时破之生擒张九六城守犹坚朕复益新附二万合势共围守者窘甚计出多方诱我新附者二万新附帅首密从倾营入城助彼来战初我军环其城而营之因新附者叛四方去其三独王固守其南开平王犹营东南外一舍之余扼彼援兵尚未惊移间新附者叛冦迫王营王拒守且战开平自外来援内外夹攻大败其众擒其守将张徳余军败入其城王复环而困之士诚自姑苏遣将吕珍夤夜入城督兵以守与王相抗初彼军虽少粮且足用战守益坚及请降入军多粮少战且狐疑丁酉春守将吕珍潜遁城下师旋复遣征宁国城围援至王发兵扼要而战援者败俘斩者众旬日城降宣城亦附凯旋时四方羣雄甚多朕固守江东数郡命王秣马厉兵以观四方之势又明年戊戍命王点兵固守建业朕亲下淛东金华既平二月师还未几遣王西征皖城水陆并进微北秋命王西征池州师抵而平陈友谅遣兵来救斩首万级生获三千余时张士诚发兵来冦宜兴城陷遣王将兵复取师抵城下不旬日城复生获三千余皆战死其年惟杨元义兵尽归壬寅秋王从朕下浔阳陈友谅败溃时张士诚发兵攻长兴留王守浔阳未几召归师次中涂令复守浔阳比至陈兵已入城守王遣兵与战陈兵复溃俘斩数千获其眷属战骑彼时浔阳之境空荒弃而弗守师旋建业癸夘春正月取豫章城降命王西取武昌不克班师中涂豫章内变王复讨平张士诚北冦寿春朕亲往援王为前部张兵败北旋师金斗周围其城战间陈友谅大率兵冦豫章诏王罢金斗之围归整舟师解豫章之难秋七月师次彭蠡陈友谅罢围逆战王身先诸将败陈一巨艘死者千五百人自是彼军势弱我军威振由王身先癸夘岁留王守京朕西征武昌甲辰武昌下克陈之后其年大会兵于京师乙巳歳命王取淮东淮阴诸州仲夏师旋歳丙午命率甲士二十余万东取呉越鏖战于呉兴皁林之野生擒张兵六万不戮一卒尽赴京师冬十有一月师抵姑苏明年丁未秋九月姑苏下兼浙左之大半诏班师命王西略苍梧九溪率服还军京师洪武元年戊申春正月朕即大位二月命王为征北大将军银青荣禄大夫上柱国録军国重事中书左丞相兼太子少傅信国公命率甲士二十五万北定中原抵齐鲁而民安所过辑兵守御规画足食兵不民扰所得壮士帅而徂征不烦朕念北齐旣平命渡河南兵至大梁父老壶浆以迎西下洛阳长驱崤函直抵潼关守者拒战王命宋国公冯胜拔之朕命据关而守谕归大梁北下河内由邺下趋赵州抵临清其年八月三日辛未北入元都捷奏平元复命西下晋冀如命井陉长驱晋冀以平二年春正月召渡河西兵入关中守者皆弃全有关内之地召归天下太平三年冬十有一月论功行赏命王为开国辅运推诚宣力武臣特进光禄大夫左柱国太傅中书右丞相征北大将军改封魏国公五年夏五月众议北入沙漠王至岭北兵疵而还勅命沿边辑守歳镇于燕口外余民自是收尽海内无虞十七年甲子太阴数犯上将朕恶之召罢北镇劳之于家是年腊月二十有一日染疾朕恐之星驰四召名医咸至终疾勿瘳明年乙丑二月二十七日己未薨特封中山王谥武宁享年五十有四爰以是年四月十八日己酉葬于钟山之阴生男四人世子允恭袭封魏国公女四人长燕王妃王平昔言简虑精当提兵之时令出不二诸将敬若神明所至之处攻城不屠与人不戏凡受命而出及功成而旋每不自矜至于封姑苏之府库置元宫之美人财宝无所取妇女无所爱忠志无疵昭明乎日月旣薨朕恐歳月幽遐磨迷伟绩朕特亲笔生前张我武威偃兵息民混一区夏奠安神人之劳以示子孙耿光万世勒诸坚石树当神道歌曰景命昌兮天彰锡我英俊兮忠良幽韬秘略兮神机黙温温兮兼刚秉旄钺而徂征兮既出幡幢缭绕兮雄气轩昂战骑灵兮蹄疾旌旗烈烈兮前行六军济济兮甲胄砺矛灿烂兮精铓舍之兮周庐星列属櫜兮比比悬傍刁斗声频兮令密山川妖魅兮奚藏弯弧力劲兮射欃枪几披星月兮秋霜奋志海内兮孰前当摧坚抚顺兮我武惟扬
　　
　　臣惟古功臣之薨圹有志墓道有碑礼也然自唐以来皆命词臣为之惟我圣皇芟夷羣雄混一区宇虽股肱爪牙非止一人而中山武宁王实元勋之首南收呉越北定中原东平齐鲁西入关陜大抵皆王之功今其薨也圣上以王丰功伟绩始终本末非词臣所能周知故亲笔之刻置墓道自古人君礼报功臣未有若斯之盛者也臣等不敏幸得同侍经筵钦覩御制不胜感激流涕谨拜手稽首书于碑文之左文渊阁大学士奉议大夫臣朱善承务郎左春坊左赞善臣刘三吾承务郎左春坊司直郎臣汪仲鲁翰林院侍诏臣沈士荣孙大雅谨书
　　
　　勅赐滁阳王庙碑　　张来仪
　　
　　洪武十六年十一月七日皇上亲藁滁阳王事实召太常司丞臣张来仪谕之曰王之恩徳注在朕心今滁有庙祀而碑刻未具甚阙典也汝其据此为文于石臣来仪谨再拜奉诏按王讳子兴姓郭氏其先曹州人王父少好术数常从异人游得其书年长未娶南逰定逺邑人神其术将有为叩之必验邑中富翁家有处女以瞽未许稼王父过其门翁以女命来卜数成曰此贵人也翁曰瞽目未配王父曰翁能不鄙我乎则妻之翁曰诺既而娶不数年夫妇家日赡生子三女一王中子也始生父卜之喜谓人曰是儿得佳兆异日非常必大吾家旣长兄弟别业三人皆善殖产元末民间有造言者王误中其说信之甚笃忽不事业而妄散家财阴结宾客至正壬辰汝颍兵起王识天下当变乃召所结宾客子弟拔濠梁据之时皇上潜居民间为讹言所逼惧祸将及遂挺身入濠梁抵其城为门者所执将欲加害人以告王王亲驰活之抚之麾下间召与语异之取为亲兵居数月王谓曰汝单居当为汝婚王暮归与夫人饮食语及斯事次夫人忽惋惜谓王曰方今兵乱正当收召豪杰是子举止异常若不抚于家而使为他人之亲是失智矣王悟遂以女妻之孝慈皇后是也王为人勇悍善战时军师四人名位皆在王上王素刚直不屈人下每遇事四人瞋目语难而王剖决通敏数以非语侵之众故含忍未几客军首帅彭赵以兵来驻濠二姓皆僣称王王等遂为所制一日众挟赵势拘王于狱将害之皇上自军驰归或曰勿往曰再生父母有难可不赴乎遂入王家明日彭帅闻遣人释王以归明年夏还故里收元卒七百献王王就令将之又明年夏染末疾未差王闻元义兵欲归将说之左右无可使特过寝门示意趑趄因请扶疾往卒说降之得其精卒三千既而彭赵东屯泗洲因挟王以往时皇上方驻滁阳知众不可共事独坚守以待复遣人赂彭赵左右赂行王得纵归滁阳时王兵共四万其麾下仅万人皇上所部三万有竒明年乙未王命守和阳既而信流言亲至和阳视师值王仇人亦驻其中闻王至移军异处皇上礼送行者俄为所艰王闻惊惧得疾寻卒归塟滁州夫人张氏生三子长战殁次为降人所陷幼与羣小阴谋伏罪次夫人张氏生女一为妃生蜀王豫王如意王女二洪武元年天下既一剖符行封追思更生之恩实帝业所始乃封滁阳王建庙墓滁阳命有司歳时率滁人祭之臣来仪伏闻自古帝王之兴虽受命于天未始不因乎人葢必有所佑助维持而后成及其既成也其所佑助维持之者亦得以与享其荣传之无穷而施之罔极惟我皇上奋布衣提一剑而起外无尺土一民之助而王能脱危难识几微纳于贰室授以兵柄慨然不少吝惜遂肇大业可谓有知人之鉴矣及今大统既定四海一家推本寻源实由于王爰建显号俾永永血食葢非王无以开万世之业非皇上无以永王之名臣谨即是为铭铭曰皇受天命发迹濠梁方其始兴附于滁阳滁阳先知识圣于微圣有大难王脱其羁取彼神龙翼之风云浴日咸池洗其垢氛龙腾日升伊谁之功有相自天实启王衷皇奋无旅王命予之皇室无嫓王命女之谋行谏从肝胆勿疑萋斐之言终莫我离秉钺专征付以阃外颠强蹙骄有众日大变生不意卒疾于惊何启其绪勿享其成皇明日昌旣臣万方割符锡爵乃侯乃王爰念旧恩极天罔报一饭必酬矧有大造乃封大郡乃建庙廷乃复滁人护其园茔祠官孔严报祀春秋罍酒铏羹黍稷羊牛王其来歆勿曰无后王女皇妃三子挺秀王支百世王有庙祀纷纷羣雄孰王之似小臣受诏作此铭诗勒着贞珉以永无期
　　
　　鄂国常公开平忠武王神道碑铭　　宋濓
　　
