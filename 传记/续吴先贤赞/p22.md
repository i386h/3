<!-- { "loadSidebar": true } -->
　　方太古者兰溪人也少则有美名能致客四方来者日益盛会葬其亲诸显者冠盖道相接士人里中父老无不毕集族之人嫉之乃谓其所视兆吉将昌大遂夜发其藏讼焉不得直其宗人或行贿顾坐之逸之吴杨君谦见而重焉与谈竟日夜不穷故遂倾一时其性迂缓好洁高自措尤负气慷慨尝与省曾诸君遇于途诵近所为诗值雨且至咸匆遽欲疾归愈益徐徐诵不辍巳而雨大濡浥明日乃谓客曰昨兴洽吾乃徐步然诸君前亦遇雨也奚择姬水以父友事之谨尝与徐绍卿先生偕造止之宿荐以新裀席衾洁之香气乃自令觧所携白褚藉之寝迨明视之褚故不为动鲜若初置之无痕襞积者此其轻体善寝殆何以致之子循言其诗多有足观尝询其家则巳散佚无存者惜夫 

　　○宗伯昭 

　　宗伯昭者宣城人父为方伯闽尝携之见于乡先生林见素时年十七许以王佐才性轻财好推分恤人之匮缓急向之无不竭焉者遂以侠闻然非其意能读书即所觧出域外又不封巳自多究寻义若不及有所避来吴见征明诸君遂倾焉日与游履吉兄弟皆为石交时有和歌才亦相埒闻之绍乡先生言其豪且善骂尝与省曾有所居间其父或醉语即骂坐起云乃公与若子交宁为若耶且否者我宁识里人与图议也予尝于他所遇之时巳老亦卑之无甚异特颇能诵太史班氏书且言往所交游时申一嘅有丈夫意 

　　赞曰吴为古名都士之以才名者必之焉则易以闻着谓赤之迩与朱然耶又或譬之弓冶焉则角干之重醳奠体斵目与上下其齐陶旊之功其所赖故多耳太初故与海内士交然萃止吴久人尚能言之虽不能轻举税化犹疑若御风去者此其人固游于埃壒之上不可度思矣夫方生奇峭傲山??轩然自为名高亦以二三君子皆一时重翼卯之遂得与相轧或以为善谲不可测则不知其内挟何术伯昭侈盈之以故不容于乡以彼其才而遑遑道路犹且肆巳焉所遇无问贵贱即凌出其上人亦不觉下之或惜其善家子一旦堕轻黠哀之故耶所谓王佐者乌在至其所著书槩未有足观而行事相类者习气然乎哉则鲁昭公之学楚言是也其能无出乎 

　　●续吴先贤赞后序 

　　魏学礼 
　　余以端蒙大渊献之岁旅食　王都获交当世君子昔所愿无弗从焉者且得观于　上所建立轨极创制造法顺承天地神祗辨物类之官岂不信哉岂不信哉盛德太业至矣极矣蔑以加矣若神道设教　睿明所笃制作之微虽不能窥而声容礼乐备在斯乎余小子窃欲识焉而未之??月??或责以既覩其盛无所发明叙正之义者夫斯事体大固非寡学浅闻所敢议若贤士大夫言论及见之行事者亦私欲存之请俟他日乃有来自南者以子威先生所为吴贤人有闻自昔着功烈行义于时者书示余详哉其言之也夫传不云乎不有君子其能国乎吴自泰伯以让德肇造逮延陵季子阖闾子胥以来号为多士而言游以文学穪于七十二子间则吴虽僻小必效情核其华道者明矣夫言之章章以昭识考中训定庶孚故官是以能效其軄百工是以能成其嘉材民是以能有信鬼神是以能有明德使不有所载之几何不渎乱失次淆而无别已哉故善与不善才与不才之异夫既以刑赏予夺荣辱于一时而又随以是非得失褒毁剌讥于后世故君子不畏于行所值患害而为凛于众所视不能以情易者亹亹怵惕戒恐保任如不遑焉岂非以书之存乎哉传谓有求名而不得有欲葢而弥章或微其文于此而义见于彼或指事正名考见成败无所遁于千百世者是以崇议慱观备论其始卒所由虽纪列斯在而义归杨榷有以也夫且时殊变成功异人私其议执所是各自贤其行而不同务要以度衷明分奉礼成义质信于君子谨其端绪表见之为之立功立事古穪有五者故有以德建国家安宗庙社稷曰勋者则有若金问徐有贞　　　其人乎以言垂范曰训者则有若文定文恪文恭其人乎用力用劳曰功者则有若襄毅文庄其人乎明着其列曰阀积之以时曰阅者则自仲举以下不可更仆数也是多爵服重列畴官厚庸出入有诏于国名谥可征于往至夫树贞信操一行虽未受任不违其难若造士仲理公敬所事不有躬若季栗矫阿辟之心孤特厉方若仲光辈反才擅故艺皆幽摈薮遐僻陋无党易以湮微无为抽引暴之于后者乃咸载之策虽其文颇有不尽然本未着其明疑者阙之虽阙之故赖以见以而推之贤人君子所以行权合变审形错宜屈伸进退亦当世得失之林也援近者之迹用以裁轻重之凖何必旧闻即揆量和齐祓除其过以昭明之无有觧迁散佚坠失之患绍前之隆明系冑志古之道正所传之绪意在兹乎意在兹乎余往则与子威先生共差次吴人士谓吴壤隘偏惟以弊赋从上之役尝重天下至才之所生何??月??侈?饫闻务盈焉者若其笃道遵德履信祗惕朝夕犹有先王之遗教余俗故其君子秉心宣叙砥其业小人勤恁膂力焦劳覃瘁虽名街居衢处之国四方所走集尝绾毂财货之口而处脂膏者不自润其风俭僿而习纤细犹之饥匮困竭独选蠕不??月??为非若其玩巧而事末技往往绝擅仰机利而食者众亦随时而迁非必其故至迩者奸游乱法数扞文纲乃时有之闻之亦一二轻儳滑祸作为虚誉内挟诈力而外以交结郡国豪杰行其私俗之沦濡其何日之有且其气炎有以铄之而动色高议格正其间得无望于纲纪人经教诲督厉之君子乎若整齐其传以俟后得以览观固有在矣 

　　游自燕冀归见于子威先生请业焉得奉所为书则家大人咸预绳焉者水悚然拜曰是将以信诸后谓盛德不可忘故记之虽记之故存之者也自伯叔甥舅一二兄弟实宠嘉之水也敢不再拜先生逡廵避席曰是非吾所为托也子之家有其书矣若其志则余也敢且若古所谓记于功宗及识之表旗分物督不忘善哉其为训于世乎况我州党穪礼义之国弦诵之声四彻于郊是贤士大夫之所庐也夫盛德必世嗣太史公所次宗臣世家必先之者谓有功列在王室者也若其薮荒抗之专行独节不顾世是非君子比度其衷上下仪之着之话言以类象表微志晦阐幽明有宪也几何不大冺其迹而湮替踣绝无传哉然吾闻之君子于其乡也有善学焉有能让焉虽无有循焉者不敢以其贤智加之况敢显有所论议予则予舍则舍不自退托谦让显然见于萹乎故非先生所自为载之也亦曰自古在昔先民有作吴之为记则有数君子者备之矣故述详其辞而节裁其义不有所删黜其复则有所厘改刊劂其间藻润之豊蔚之美琢追之温厚之则精莹之可口为隽吮之旨弘垂之有斐之文故书而不典者其语迃作而不比于顺者其语犯指事而有所诋伤者其语诬深而刻轹招人之过者其语尽直而无所涵畜者其辞皦宽而蔓焉以乱者其辞枝是以询咨之于往闻而揆验之以图籍谋稽之先所列参观之亲所与接耳而目之舆人之讴然后侃然正色奋于笔无所避　谓善诵善诲乌有迃而谄侧犯而险陂诬而伤善尽而讦皦而不近情枝而无统纪也乎哉故君子观于是谓贞慎恕思有质要也孚格悫愿可明征也辨精博渊可永鉴也夫贞则不媚慎则不戾恕则能公思则能核故若网若纲可循而理者华赡有体也孚故能信格故不惑悫故不忘愿故不思辩故不淆精故无隐博故淹备渊故能纪之远支綮理贯联会涵通者渐洽详严也微文以示而淑慝不爽则所以俟百世也彼孤陋寡闻不说学则以是????元心?曰奚使夫人不得肆焉且何预执简而擅有所记虽载前之文不无专以善许人乎故又疑其沃焉者则吴自张勃顾夷山谦之陆广微以下皆有所著录虽颇有缺佚然代有作者彼皆非耶且无亦废坠是为惧前之数君子者或放失焉则从而绪修之故先生亦有所藉手以成一家言水不敏窃私其义敬受简于先生请卒业焉后之探方牒求逸书征郡国故事者安知不以是往也 

　　广信府同知邹潘校正 
　　推官方重校正 
　　临江府推官袁长驭校正 
　　上饶县学教谕余学申对读 
　　湖州府后学吴仕旦覆订 
