<!-- { "loadSidebar": true } -->
　　赞曰医于数深矣论所谓如迎浮云不可得而穷也非圣人而能之乎黄帝生而神灵若岐伯天老等岂可望耶秦越人之传自长桑君固非常人遂能解肌结筋揲荒瓜幕浣肠胃后世能若是耶吴之医自王仲光王安道韩公达公茂盛启东刘原溥宗序至沈以潜张致和钱伯常张飬正刘永嘉数君子者或以德为逸民名高当世而隐不见或以学术贵以诗若文自负不肯以所授禁方妄传人或祗祗惕惕以惠爱为心故艺为国工其穪君子而深论方术百世为之精也岂徒然哉岂徒然哉后之为医心不精脉所目不能视色而况能见五脏察腧输知浅深之度乎且其意在得糈望望然志于获又何论也 

　　○沈景晹 

　　沈景旸善以易卜小事多验宣德初交南役兴英国公董师入其阻久无耗驿召阳卜之得有夫出征获其雄狐之兆克以明日午捷当至巳而使果乘遽至虏其王讫定之 

　　赞曰古穪卜筮之用莫大于蓍龟其来尚矣然三代之占不同而后出者乃益不可知蓍虽存无复古之遗其兆辞往往载之他书何后乃遂不可复睹耶至龟策短长亦无复论自汉以来人自名家惟焦氏着若李寻京房翼奉不知其所用占何术郭氏洞林稍穪密然今用者多似郑玄所主五行十二辰贞晦相乘之数而郑法与书不传犹传其意欤夫蓍策之用诚神矣惟所为尚苟能专意致精叩之无不应者而况天之所开善败必先知之亦有不籍焉者特神而存之岂易言乎 

　　○沈遇 

　　沈遇者吴县人其先有名宋咸淳间能写照遇善设色亦工用为其图貌雪备尽生韵永乐中尝召见 

　　○谢晋 

　　谢晋孔昭尤善山水得其窅渺层深意而构体落势态各不同营一障或踰丈亦顷刻就又善诗 

　　○苏复性 

　　苏复性初以乡所论士守绵州师盛懋画不为人作或一幅终岁不就若晋之速性初之迟各极其致又有范暹陈复皆宣泰间陈暹成化中画皆有意 

　　○陈季昭　周臣 

　　陈季昭者善设色山水人物画周臣学于季昭而益工于古所谓六法殆庶几之其图象大小绵密萧散皆有意态时能者多以纵笔无所拘长于寂淡若纤秾丽冶惟臣与寅其弟子仇瑛 

　　○陈淳 

　　陈淳者御史大夫璚之子善画花鸟树石生动有韵名甚着又善书子栝为图亦得其父用笔意又有陆治文伯仁而治所图间远伯仁稍茂密 

　　赞曰吴之善图闻于四方然前数君皆以名行重特游于艺以自适故足贵也陈以下虽业焉抑又因以为利非无善贾莫能逮昔何哉夫今之视古岂独一艺而画者尤易见上焉则不及元宋间下者益以卑又况不能自运徒摹临耳乌足言乎 

　　广信府同知邹潘校正 
　　推官方重校正 
　　临江府推官袁长驭校正 
　　上饶县学教谕余学申对读 
　　湖州府后学吴仕旦覆订 

　　●续吴先贤赞卷之十四 

　　刘凤 

　　道术 

　　时蔚 
　　隆菩萨 
　　溥洽 
　　万金 
　　大佑 
　　赵头陀 
　　道旵 
　　慈舟 
　　法华 
　　周玄真 
　　黄道渊 
　　李德睿 
　　金善信 
　　席应珍 
　　张皮雀 
　　曹大初 
　　尹蓬头 
　　裴庆 

　　○时蔚 

　　时蔚乐清人姓金氏学其道者称祖焉传法于长千岩来吴玄墓聚橡栗藜藿而食之或累日不进开立宗教建寺设坛授受其徒甚盛名万峰师洪武辛酉召之蔚巳预知趺坐而逝使至巳无及数日肢体犹温如生 

　　○隆菩萨 

　　隆菩萨出家尹山寺洪武壬申疑四方避役窜为僧者众集之金陵悉使隶尺籍时亢旱隆请自焚祷雨以代戍者许之积薪雨花台下剑戟拥隆登焉口自吐火既焚取香书四字焰中伸手授使者肉烬而体植立节节不堕雨随而降　上喜曰此真永隆雨制落魄僧诗美之 

　　○溥洽 

　　溥洽南郡陆氏子也洪武间住北禅寺　诏领其徒及少师姚广孝以翼戴功不受赏让之而洽以建文时用事又预知其出也坐系船官狱久之姚将■〈衣上十下〉乘舆临视问以所言独请宥洽立命释之拜姚床下发巳鬖鬖长所著有金刚经注及诗集 

　　○万金 

　　万金者吴宝积寺僧也洪武中令住天界诏与宗泐等疏楞伽金刚心经其精理甚深而辞义能畅非有神解不至是也 

　　○大佑 

　　大佑姓吴氏幼开敏有契闻经声惕然悟一诵即得十二出家寄心庵既又为泽天泉司谶巳之武陵参及公禅洪武间召预蒋山法会归住北禅永乐初召修释藏最般若义六百卷及素所著净土指归等解弥陀金刚二经天台授受二门图诸书有传者 

　　○赵头陀 

　　赵头陀自云终南山来不知其所证成化中游吴几十年所丐食往来啖肉能顿尽数十斤飰至斗许饮水亦一二斗或四五日不食问之无所荅夜宿北寺门按使者王浚临视之为不起扪其带笑焉死时遍谢尝施者乞水一二石洗肠胃乃化 

　　○道旵 

　　道旵阳山寺僧也闇诵法华七轴如注水焉不遗一字每旦入城持讽数周他经若圆觉金光明地藏慈谶等皆能口述惟华严少复检梵筴人请为忏悔辄谢不往 

　　○慈舟 

　　慈舟本大弘寺僧后官中毁撤舟去之浮游闻北都僧讲玄觉析幽眇义徒步四千里从学之归止定慧庵与门人论禅旨戒典宗法弘阐?多当永豊聂公为守日行废浮屠令黄省曾为愽士弟子以书谏言释之传自古初以来我　国家列圣具作贤辅名公卿在若其可废岂待今哉或者阴寓教化之意柔犷戾难驯之性使无畔涣恣睢神道设教其殆然乎今苟欲毁除独可私祠淫昏之属耳为非制擅有改革义固未允而诸所毁势家者必请之夺彼与此惠则有偏而起攘争之端疆驱迫之彼失所藉如逸鹿挺而走险恣其傲梁于何不至往事可鉴也可无念诸聂公览而变色即收令反之舟尝造经二藏赍之天目山送徒在道所供足给及其殁罄然无一物遗其友楚英共依止而异所为不趺为不谈义 

　　○法华 

　　法华者自云河南人游涉甚远来止苏开元寺状曷鼻巨肩魁然丈夫也修苦行禅立五年不卧且为亦不语巳而人问所见境云魔娆有四怪险威皆易駈其以羙见者惑人甚非即断遣将溺丧之时有所依众则云集或擅施稍广即舍去当岁俭时众馁有愿施者几得华一过或劝之行中道止曰是足动吾一念耶黄鲁曾云华虽精进亦未证真谛故法不能尽通且寂观久宜有悟而徒见魔境其慧定皆未耶时有雪僧者饮酒食肉而颇能为诗率流浪语无足采至非诋王新建云其所论学误而未可知其蕴而与华异行皆为黄氏所称 

　　赞曰嗟乎吾读庄氏书谓无不任无不废何遽迟速于其间哉且焉知吾未始生未始不生也者以为至矣及观释家言又未始不慡然自失也夫万物出于几入于几其往来犹旦暮也而儒者劳身苦体以天下为燋然肌色皯黣昏然五情爽惑其勤至矣而不过以为名实道以清净为贵未始撄情万物可谓游于方之外而未可谓能离有无也若释氏言极之怳惚穴??冥芒然不得其际天地犹之有穷而刼运终始如恒沙往来相代而吾真如湛然未尝有所变易岂与夫局趣俄顷间者可同日而语哉然其教盛于梁隋逮唐宋间至元而微今则几乎熄矣象服徒存彼所谓禁制屏绝遗外之训皆不能遵而况其杳微圆精三乘无漏嗣五宗十七世者出其间哉故非无励行精进神变应世佐命之徒然非复向时之士矣因即所暏记列之如彼 

　　○周玄真 

　　周玄真幼从紫虚道士李大无游太无师杜道坚有异术贞至正间来居葑之报恩院能召为立至其事母尤孝巳而受灵宝法于曹谷神又因顾浩授五雷秘文于步宗浩洪武甲申旱李太师善长迎致之祈而雨　上问以鬼神事称旨又问以雷所以神对以二气运行语同儒者　上尤善之至三月不雨又祷而应乙卯又旱冬无雪命祈之皆立致遂益神之真好利物畚筑杠梁道路得　上所赐皆以施未尝畜也其同受法宗浩所杨宗立者亦能行其术若有异物之神见于前郡邑重焉 

　　○黄道渊 

　　黄道渊一名孤山尝授郢人卫淡丘修为术及药论方伎又南游事金华道士潘雷鉴巳而憇异有严德昭者疾久不愈独斋祷于北帝道渊适见之与药遂愈故一时争神之留主坛宇其徒遂众且传其方至今亦秘之外人无从知 

　　○李德睿 

　　李德睿者嘉定人始为道士宁为宫习方论能精服所又遇淮人李隐授以窦太师九针法甚奇效洪武初召入辞归卖药市中独携一瓢道士张羽及王行高启皆与善为之赋人疑其仙时又有郭守源者初从张简学诗慕方外事周玄初尽得其秘洪武初召领祠事颇宠异之 

　　○金善信 

　　金善信少好黄老术尝畜妇有子时有道士能以符役鬼物治病从学之及闻莫洞一行雷法剧饮市中叱叱怒骂雷随之应遂倾身事焉尽得其秘益研核旨要其道以神所游泊然虚也阴尽则阳存阳无尽而与气化始终则长生之说也故以清净为宗诸有为累 

　　○席应珍 

　　席应珍者常熟人少为老氏学异衣冠走山泽间有所访求尽通符箓经法亦涉猎史传其事母孝至哭泣之哀有踰常度人谓太上以忘情贵何尔为者云仙道有孝行明王岂悖而可言道始主普福宫巳而迁白鹤观卒洪武中 

　　○张皮雀 

　　张皮雀者一名道修体貌瓌异举动无常人莫测也父欲为娶不肯去事颠道士为师傅其术甚神宣德中旱常之巨室田尽暵焉重邀设为坛而祈初未知崇事也霆折大树遂爇其廪烬焉昼晦曀龙见而雨大注人咸股栗昆复旱令请之恭期以三日雨果沾澍人有疾者为嘘气治之即痢疟觉有以火逐之者应时愈马氏妇或崇焉闻其将至即昏仆巳而遂醒适过神祠众方鼓舞祠之敬甚见则嘻咲向之祼溺而去神为所侮下教言其道成故不敢校也尝髽而披纻絮服装奇诡而姿爽然日?夬彻数人不觉起敬　其所捕鬼物携之行声如儿所戏雀故以名无疾而逝后复有见者云其觧化所谓颠道士者名胡道安吴江人始隶玄妙观晚有所遇授以青城太乙真文及斩勘术召呼风雷俄顷间景泰中旱守请之祈时巳醉登坛四顾挥斥诟詈简所击云随之合雨大作时时佯狂惟所之故以颠称又有曰张宗茂者传李雷谷法奉其教谨请祈多应而不好为人祷自克其终良验若所谓解化者 

　　○曹大初 

