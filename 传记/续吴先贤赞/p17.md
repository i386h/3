<!-- { "loadSidebar": true } -->
　　赞曰士所以得显其名者故亦惟所遭值耶太史公所谓不附青云之士乌能垂于后世信夫尧民等虽知所向慕然才不踰中人特以与二三君子时开北房从容燕泽纵熏服之乐或置五升之飰惟恐先生不得饱是以名存至今故不谓幸耶 

　　○文璧 

　　文璧一名征明生少后于允明而与徐祯卿唐寅齐名友善巳又与蔡羽王宠同倾一时诸人皆先卒惟征明在名亦益起后来者依以为重事之甚谨征明亦善接引随所长称之誉因以立不者以为非其类虽才无所成名相诱为俗喜事少年争奔走之贾人子冀得其题目忘失贩鬻长者家儿欲与士人齿旦夕候焉四方来者轸相接也悬衡一时轻重在口如此者数十年然征明资实沉厚学诵亦愽淹诸经义及子传太史左氏皆览涉不若后生务空名文亦当时习气流易以婉怿诗在唐元祯温李间工书善图画艺皆绝人求其迹者不惜重购尤称善鉴古宗彛醆斝三代器及缣素品不一吴善以赝售得其一言辄价翔故以文史玩弄声重于王公间亦一时治熙得优游驰骛于彼或患其流使人若狂颠蹶造请徒好名为非其意也初以荐得待诏阙下亡何遽乞归人尤以为贤闻之黄生云倭人尝贽谒征明服绯坐受其拜于庭示以尊中国体竟不受馈又不与书二子彭嘉彭书类父能肆于学其人尤长者仕为文学掌故携李而士大夫过必谒之彭乃遣人持剌城门授之云掌故报谒令之前则对云实未来也人以其负当世名笑而巳迁大胥属卒而嘉亦博物君子有父　风书学不坠或谓过之绘素犹擅至子及孙皆蔚有其文 
　　赞曰征明天笃其衷谆谆其悫澄之不清挠之不浊虽耄及之而意韵逾逴放道而行犹之?朴俯心循俗即之藐藐故云声者无翼而飞情者无根而固使雕卵而后瀹雕撩而后燠则日之不足何以无所因而傅乃造作名誉疆有所慕党之日崇外韄以为惧魏先生曰余少则闻文先生端亮纯直惠和以训其风穆矣时之方溃则狡焉以驰骛于利行侠刼人而有名彰彻故遂以名为病夫名曷故哉且往者适厚醇多长者游而交相恤所无能死生之故三数君子有闻自昔岂徒文艺焉若征明与人无不容而终其身未尝亵近妇女此虽细行可以观其槩矣 

　　○彭昉 

　　彭昉寅之初有盛名选择为吏南粤粤人故易动而令乃简易无威仪举止多轻躁遂不能其官使者犹以昉文章尔雅未闲吏事优容之调他所后竟以罢归子年少游于征明而潜思大业弥岁从事洛诵遂皆究通之征明大称焉名日以着所为文若诗一时靡焉向风争相慕凡为名者出途者闻彭君无不愿交虽倾葢而语皆谓巳得彭君?喜部使者衡水杨先生宜请焉不得已而起杨先生命廪　食之且令预计以其意良厚亦疆应之巳而竟不行时方以经义策士年稚无富贵心陋宋儒章句不习占??毕家素贫又嗜酒不问生产独置瓮床头朝夕饮耳书迹遒劲贵于时 
　　赞曰寅之俊少斥于外用不振亦由自凭负作不顺民叛其上乃即鹿往吝孔家称善笔札而行简易贫约以终而无悔卒自其志为名非有所觊覆出遂用为利 

　　○周诗 

　　周诗者常熟人少读灵兰书觧内经深有意以医行非其初也时独玩心神明综述艺文与子安兄弟游子安规之书云观以言杂文多超朗不堕前人风而不自贵寥落无所成且生有其才矣又得所友而徒尔使后之人安所征或征之矣而仅若此如才与友何盍蚤自刻励年时迫勿妄委之予尝与子循登其陇惘然而止 
　　赞曰诗之称于时由子安然其人旷以疏行巳有耻特诞迂类可咲至不肯见人或闻其名造之多避去与彼自衒者异矣士之贵名岂其为利今乃以无行为放达寄请为通侠向之所羞居之不疑悲夫 

　　○姜玄 

　　姜玄者黄生尝为予言其人少则嗜酒学虽诵多未尝就博士弟子试与邢丽文游且慕好之不以贫窭为蹙足未尝轻诣人或使其子弟学焉亦时谢罢之朝起每视盎中粟稍可炊即闭户吟笑居湖濆有幽遁趣岁中所过相善者率不出百里其诗时有隹者黄生诵其数十句皆可传异时 
　　赞曰古称慕贤之行亦由笃信好古守道不易玄之事甚微当由邢参有所感发耶吴江为邑尚通无以贞遯名者若玄岂染于俗哉其诗得黄生传之固亦难矣 

　　○徐繗 

　　徐繗先生者少黄省曾一岁与同学相亲爱而省曾尝名之蔡羽先生其丈人行亦受其学于时名籍甚者三数君尝参预之闻之初名陵字少卿盖慕李陵之为人巳乃改今名其从兄缙方贵也数射策不中以不中故业乃益肆所为诗辄警绝有奇致然时从少年戏躭昵女子流连日夕惑于倡荡致废其产不恤也每游建业壮其形胜左拥优爱右抱孺子命酒剧饮兴酣以往引声出潇漻间诵其所赏书若所为诗自豪甚欲轻世肆志焉顾无为藉何以效其尺寸者时巳往不留遭摧折者屡人见谓狂生而气犹不能诎下益愤愤悲世之莫能知而道之穷也命之不可如何也前与游者其人咸逝久独遑遑无所之余时与遇于酒所虽藉其老尚冯气未肯深相服巳而相与言洋洋纚纚精说靡辨才甚遂倾心焉先生读余书亦以为世未有也每奏辄称善故其交特异从之侧目者众矣属县道有所征为记上有不应事实者疑先生孰何之乃以微语讽余笑谓今何时原涉辈敢尔邪先生亦骇然处虚若无闻竟归山中 
　　再踰岁始来在其诸从所人亦复就之然为名者云今所急为游谈广肆誉之四方贤豪长者与势之名乡引援附离耳若徐叟虽惣微说约多言繁称谁则闻之故佯为浮慕而意乃猜焉时时过人宿留非不欢若平生巾褐盘案桮閜间雅谑迭奏至漏下半不倦也而萧然羇旅寄浮屠舍所谓独出独入从庄生言而惠施者乃操短长说先生盖窭不欲以干意又无若彼何也有子终岁夭惟老女亦寡无子故岁中所过虽欲留不能久辄返其所閟幽寥閴寂默念所尝往还悉寓之诗其旨辛楚伤瘁而风犹劲厉愈益遒上不谓在髦期自岁旅于鹑首之次先生年八十中间去来具区之薮者不一尝憇余共陵峤甗即威灵丈人之居访禹所探书几欲乘泛泭穷汪涘未果最后从革之纪先生来余适为吴贤书谘之授所记忆至纤悉有所扬搉令余识之无避为然益怜其笃老蹑蹻虽自疆每谢良苦 
　　迨明年冬归期复游数相问云非徒甘粥犹善啖脍炙不衰也视听未谢昔间曳杖耳戒檝者数竟止遽闻问则巳即长世餙终苟而可亦古者志介之士固穷虽殁不忘哉素所为书皆散佚或为人乞去独在笥集幸及先生求傅之夫今之缝掖殆负贩者之心其始欲有所自见不能遂或妄自名高士多其算器广其谢请是安得不溷长上不悯有秩若先生以为人知之则愿也人不知吾苟自知也吾将终身守此勿勿故他时虽见宾礼犹不释然所至未有一人能造之昔杨雄谓时无知者然人乞其书称叩头死罪则今之君子何不自喜而患先生为闻其称省曾之言云北地书某所巳有之尚不行胡待哉彼其自视若何而不惮下之若此也士之能倾视听则固以相应和者有所以动之亦势然乎哉 
　　赞曰古有以少而教者亦有以少不如人而老始厉者唐睢年九十而存危国何不及其壮而用之乎岂固有未可也绍卿先生始所与游者不甚向之既芒然来辱业乃益进使非假之年则几不中道而止与然非数君子者淬砥弹摩之则锷?且不廉刿而成风之技亦舍郢人安所效也故知所与处其可不重乎若使之自好夺于外而迁心日以驰溶若甚醉懈怠而不劝安得不简其业而功愈隳者固无论也 

　　广信府同知邹潘校正 
　　推官方重校正 
　　临江府推官袁长驭校正 
　　上饶县学教谕余学申对读 
　　湖州府后学吴仕旦覆订 

　　●续吴先贤赞卷之十三 

　　刘凤 

　　辟命 
　　隐逸 

　　◆辟命◆ 

　　刘德让 
　　盛逮 
　　顾礼 
　　莫礼 
　　范从文 
　　马逵 
　　陈则 
　　沈芳 
　　赵宗文 
　　袁政 
　　沈澄 
　　吴简 
　　季箎 
　　章珪 
　　伊恒 
　　卫靖 
　　陈述 

　　○刘德让 

　　刘公讳德让余五世祖也先自汴来徙大父顺之在元主领槯茶公生而有伟度扩如也仪观甚羙于书无不读遇时变晦遯不以才能见及洪武初使者访延且以经明荐不得巳而起授文学掌故沛县学徒方辍学不讲乃大相开诱使勤于业又举张伦同事教人以经义为制文于是沛渐有以诵通次补为吏者矣归而沛人祀之于师氏子五人曰 
　　孟公讳敏以经术教授里中里中儿皆敬事之无敢失其意弟子益盛去而仕有名当世者甚众公事亲谨视服膳纤细必躬必亲仲弟婴患忧之废寝食廑治疗积年而愈四方士闻其贤争来归乃以孝廉辟令德清为政有经奖善黜恶务以孝导满一考征入中书士大夫无所不倾者朝夕奉简以从而推诗书之意有所著论数万言孙海汉阳决曹有廉称季讳敷则予高祖也学通诸经各为之疏人称经师永乐初以兄政前死累辟召避不应 
　　赞曰余闻之杜琼先生云刘氏自钟山先生金陵徙吴几百五十年其先则又自汴徙在宋之中叶也代有人遭乱谱牒散佚遂失其世次仅自掌故君着焉方戎马间释介冑谈诗书大兴文学虽　明诏求贤自上详延而首应辟命为之叙宣其功顾不伟欤自是胤嗣者繁其以功伐忠烈勋名贞行显于代者不胜记矣 
　　魏先生曰刘氏之先葢有大功德于民宋之南也黄州公提一旅以从奕世以忠义奋其死封疆者数人书畧可见然中间佚忘不能着代由主领公而后乃以诗书之泽传于今夫贵荣富溢华观显称吴之巨室多矣若孝友操行忠槩诚节则孰有及者闻郡司法公世鼎谆谆长者仁能逮物平居未尝妄言笑友让刑于家施于政无间然称笃道君子若其在闽折狱无避权贵请对使者辞直得调凛有操裁岭外时身至夷所置隘谕使投兵罗拜此其义声烈烈又岂徒务循谨者哉 

　　○盛逮 

　　盛逮景华者吴江人自其父时以闾右徙郡中洪武初　诏求贤才得对称　旨赐官服使预论议与陈宁以事争乞归及宁来?苏衔逮未释欲甘心焉乃令衡籍于里中俾以谷入虽他所逋必登之以满其准逮?竭其力遂毕输无以负其友唐当入金二百不能偿急走逮逮又为输故谷之轨程既及宁无以加罪而弟坐盐筴方见录父怜其少逮逸之而身出就吏论徙夏州初逮游秦晋间遇异人授方为之有效年九十余子寅以医显 

　　○顾礼 

　　顾礼者昆山人洪武初以材征授官刑曹久之　上自拔擢为侍郎巳乃以其家坐之例免十一年再征侍郎户部会计出入人以为能进尚书又改刑部方用重典刑乱司寇尤为重任礼守聀谨其所当法未尝滥卒于官 

　　○莫礼 

　　莫礼士敬洪武中以里籍选礼无过征为司徒属与同曹沈玠王让李鼎等十人俱疏陈辞禄入许之一考进侍郎勾较簿书精觧版法时新为政轻重未有凖礼所守功归于府者衡籍十三四尝云今所为吴后请宽焉不果俄以党人事起薄录之 

　　○范从文 

