<!-- { "loadSidebar": true } -->
　　曹大初者不知何许人尝寓止诸观中亦不知其何所师授侈口蹙亟?页深目状胡大髭髯苴布而嗜酟酒日就市中啖膹肉喗滫不辍口而时时瞋目语有所召呼或若有所对接灵圉振于怪物者人或谓颠又或闭门卧累日其徒呼起之或俨然坐不食亦不倾踦人固疑其异弟子事之久者居终不见其所为若以间叩焉则叱之适旱祈者开阳闭阴禳磔百方士或水之克以日又不应乃笑谓之曰待我乎众因谒焉则与之期旦当来诣竟令去迨明雨遂大澍连日夜不止人往窥之则方大鼾及醒而笑曰雨足乎故始谓其通于阴阳变化甚神之由是祈者遂众能阴知其诚之至与不至告之曰吾无能为当为发书易可耳故多托之筮以言而拯危殆觧纷乱急人之急或有物祟焉则至其所默坐叱咤詈之若有所考核者夫既获利赖愈益向之乃语弟子曰吾不敢私其力为人者能以此几落吾事吾奉召命不可以俟矣尔辈久此吾岂不怜尔诚向语尔大道者顾尔未能契且惧彰泄为累耳吾少读内景经有悟自尔遇仙师授以至真要道惟默存修之道成后乃有聀司所守主既鬼神事不可语遇有请祈精诚法不得秘而胶胶扰扰吾恐驰焉今乃得从所愿吾欲授尔尔姑精一其心斋洁奉所禁戒无敢犯若素所营修尽诚为之不懈上为鉴尔自当有所简命吾于尔岂能忘情哉能从吾教吾为助尔请深妙奥微当尽以指悟不然无益也余得之道士曹守贞其言如此葢自元丹阳长春之后其道或显或隐不可得而知或谓皆有授受所自其世次存焉特余所接见或言能变化倐尔作黄金服食者多未验云 

　　赞曰夫道书所称其旨博哉皆推本黄帝而源于老子然其言欲以无为治国乌有所谓变化怳惚役鬼神之事乎且庄生非十二子已亦自列为一家未尝附柱下也况可取诸神仙方伎槩以黄老目之哉至阴符杨墨邓析兵家者流俱附之道书一何猥杂不经之甚也然能传其术者莫盛宣正以前皆自元入今又何寥寥哉岂元氏固自为胡而异端者因以显其为方术为变幻为考召为羽化登仙服食黄金皆有所授之耶不然是亦人头畜鸣若秦时仓海君黄石公者固皆近于荒时一见其迹耳乃若是着又何为哉若今之为术疏也宁独道家者言学者率窳怠苟而可至不能名其说而望有究通者出其间耶 

　　○尹蓬头 

　　尹蓬头者不知其所自来负杖而游翩然有尘外姿其毛发稿而容更若处子举止甚轻壮者不逮人见之无不慕焉争愿请终无所言或饮食之亦多不顾或为少嚼之则深自喜其去来不恒不知其所休舍特往往行途中则人辄随之有问其年者云绍兴至是三百十有余岁矣林守世远闻而召之问其所从师授苐云吾宋人也无所学偶自游行于此耳无预人巳而竟去人又有见之天台山中者时有吴甘泉者好数能知物抚使者余公谏以迹人来言寇且至令荣之曰寇虽必至然未及接而覆其中秋日乎巳而如所克凡策人即知其生平无爽或令为尹布算则芒然不能测也究思累日始愕诒曰是先天虚一之数也不能死不能生非仙乎何以有此然吴生数人亦不知何以得之术者皆不觧 

　　○裴庆 

　　裴道人者吴市人也忽有所遇一旦遣其妻去举其筐筥所为养者悉委之衢乃浮游无所之后坐废畤累月不起亦不见其饮食人始异之叩焉辄不应既而之信之山中即为张氏道者宫止焉间有言事良验人愈益神之来者几得其一言卒秘不肯酬也亡何化去 

　　赞曰闻古有不死方人争慕而求之者多矣然或成或不成其求者尝倾海内力从事弥年索之穷上下而不得其得者又不籍余力往往着之耳目所覩记是诚何哉尹事传之故老甚核裴则近事耳人多识之言其初无甚异也而忽若有悟此诚有不可知者不然一市人而能税化坐忘知未然谓其无以致之则不可昔太史公所穪燕齐迂怪之士争言有禁方中当世欲今幸时不好之故得优游山泽间无物色之者然可为沉溺者劝也 

　　广信府同知邹潘校正 
　　推官方重校正 
　　临江府推官袁长驭校正 
　　上饶县学教谕余学申对读 
　　湖州府后学吴仕旦覆订 

　　●续吴先贤赞卷之十五 

　　刘凤 

　　寄寓 

　　周伯琦 
　　饶介 
　　陈基 
　　姜渐 
　　张羽 
　　徐贲 
　　李干 
　　吴福 
　　周伯器 
　　夏廸 
　　郭彛 
　　孙太初 
　　方太古 
　　宗伯昭 

　　○周伯琦 

　　周伯琦者鄱阳人以任子主簿南海迁修撰翰林后以近臣出廉察岭南陟扬中外久之复假江东参政招谕张士诚遂没士诚所羁旅无聊时与诸文士游亦客潘元明虽倥惚时饮酒赋诗与张羽卢熊等流连日夜或前而为变征之歌皆垂泪涕泣巳又为羽声慷慨士尽变色投袂元以太常召士诚留之乃改行省丞在吴十余年士诚败竟得归伯琦仪貌都雅而非戡难才虚谈无实雍容自免而巳博学能文章尤以善诗名 

　　○饶介 

　　饶介者临川人仕元亦通显累陟方岳以参政莅吴介长于学问时元政弛吏亦无能蹇蹇险危其身捍患者偷旦夕集诸客觞焉赋淫词樽俎间相命为乐诸方既溃势且及吴而介晏然未尝为计至张士诚自海济师袭齐门介无复措巳入据城内纷扰乃坚闭门士诚知其无能为也亦不逼之巳而造其所请焉遂为所縻乃俾领省事而实无所预束手而巳介惟劝士诚犹假元号令四方岁输粟大都及　国家兵讨灭之并俘介死京师 

　　○陈基 

　　陈基者临海人在元从黄溍学召侍讲幄御史以时政咨于基基谓后宫于政嫳宠滋多因为草疏上大忤欲罪之遂隐避于吴为人讲授属乱作开府复引为从事巳又转而之浙张士诚受元太尉又以基参府事及其谋自王也乃独谏止之谓当且需时者遂命以内史领学士院凡军旅文符书檄悉委之士诚无大畧不知攻取势遽晏安徒好文为故时有命篇诸人与相和歌亦曾无巢幕及烬之虑从容宴笑恣其湛荒不欲闻疆场事及与同覆基既俘乃蒙宥俾预著作修元史成放还吴卒 

　　○姜渐 

　　姜渐者诸暨人当元时来吴张氏起罗致之官以行省从事然未尝有所于预独时在坐席杯酒从容未几遽以疾辞杜门不交宾客及　国家初平吴礼其贤才用之征为太常博士卒渐喜读书文亦质而近理 

　　○张羽 

　　张羽本浔阳人剌史戬后也元政巳失乱方作羽避徙湖州荐授官再徙吴洪武初以儒征对不穪　旨放还又征起为太常丞坐不涓洁当刑而免移之岭南未半道复召惧自沉于江羽颇好著述文亦典雅其纪载行事详而有体工诗善画今其书有存者与高杨齐名时复有一张羽为道士亦能诗书法甚长客潘左丞亦浔阳人字伯雨名尤显 

　　○徐贲 

　　徐贲幼文本蜀剡人来在常州元时徙居吴齐门日事吟不暇而名遂彰彻穪张徐亦善图染有山泽间意张氏辟为从事即谢去洪武中征起使晋冀还橐惟所赋诗乃命给事殿中进退有恒不失尺寸改御史按粤又改刑曹陟参政广西有政绩进布政河南以征洮岷乏军兴为左将军论死狱所著曰北郭集存 

　　赞曰士所遇致命于时无可言者若其覩萌渐择所处鉴于几先自遯于薮荒不见其芒颖以自异人安得以象求之哉徐贲张羽在张氏土为所羁然居卑不与谋议卒免焉而亦蒙时猜虽欲竭忠致节辅当世之治而人谓如二三其行何渐也幸保首领亦其名尚微陈基在元能正谏虽污张氏尝劝其母专窃攘故以文儒获全若介有守土之责而竟为张氏用虽云迫胁志在苟免其若封疆之义何伯琦尤为元近臣受方任失地不能死亡之又不自贬捐而日与从容宴乐不思食其食之谓何而且以文史玩弄给人之娱是焉得无罪也哉得归死首丘又何幸矣至二三君子之才皆一时选其书多有传者故备论之 

　　○李干 

　　李干家本睢州元时佐守许累从征役后乃与其将扩廓同抗我师兵败被执置京口巳而选所俘才足用者任之方改制度议典文举礼乐干皆得预焉及列六曹以为即吏部复兼相　秦王谋议军事召还议不合黜居夏州又召入直晨趋禁内不敢挟扶巳笃老匍匐行　上怜之遂得谢来吴依故人盛逮居卒年八十六无子逮为葬之干明习故事值国家初建有所创设皆综论焉不为无助 

　　○吴福 

　　吴福者鄞人也以给事使琉球海风荡然倾摧在俄顷众惟恐惧不知所谓福诡辞慰止之云当必无患者但谨备之使回领典著作出按察豫章复入守礼曹修诸经疏义出参政陜历三考迁布政闽既得谢来居吴子宪完宪以孝着且以所居让诸弟杜用嘉贤之谓其可比薛包 

　　○周伯器 

　　周伯器者魋颜蹙齃长上短下始来寓吴以授经自给正统间闽寇作尚书金问往征厥讨乃拱立道旁自呼有嘉兴儒人周生愿效力行间尚书顾而伟之曰生既欲从可仍儒服耶遽曰诺敬易之短衣楚制介帻趋乃纳之与俦军事大见信用号令文符皆主之当以功上会金与他使者不协故抑不叙伯器好书年八十犹雠校两汉正其讹 

　　赞曰李干元臣预谋国军败不能死以儒亮获复用遂委心焉出入尽瘁能老焉者鸟则择木其亦得所从耶福奉使绝域出万死其陟扬于外久才亦有足穪者子复着廉让节其慕大吴之风而兴者哉伯器比壤来止效行间赏不酬勚然其志慷慨矣 

　　○夏廸 

　　夏廸吉安人当前元寇作以万夫长守昆山　国家既定天下托以隐焉结屋海滨时咏诗自适默有所寄 

　　○郭彛 

　　郭彛宗常本蜀人父教授昆山遂止焉彛善为文密致而严常客张士诚所王行辈皆折下之气亢爽敢直言后亦被征竟坐之时有卢昭者闽人亦来?地其父钧华升究其教诲子里人皆化之昭博究经传涉诵诸家五诗洪武中征为博士掌故杨州又有林钟者自华亭来寓其学长于训诂因授掌故昆山迁尹楚慈利僻在夷中数相争钟身入其峒喻觧之遂皆出率化擢考功吏部参政山东坐事卒 

　　○孙太初 

　　孙太初者秦人也有逸才尝有所避纵游江汉蹑屩数千里走齐楚踰汶泗岳麓薮壤咸跻焉于是来吴太初容观甚伟肤体莹泽人望而亲之喜谈神仙事又善为诗吴为诗者省曾诸君皆狎焉喜名者争造门进饮食服玩食酒能多而不乱终日酣畅登高望远有遗世去人间想时遇贵游或谈朝市则又款款施于名实善为经务故时贵复好之尝病属人以殓事既而愈悔其衰志人亦知太初非忘情者喻之婚宦乃益愤愤诗多悲激有不平气时倚柱而歌其音哀切少年和之皆泣下沾襟复自放袒裼号呼俛仰千载思古豪杰不得一当持此安所税驾巳而人导之娶施侃妻之妹建业刘麟龙霓亦来在吴越间相与往来而献吉辈亦遥与相应卒年三十七耳刘公尝穪之云与太初对令人坐忘其为人题目之如此 

　　○方太古 

