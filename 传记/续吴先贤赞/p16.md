<!-- { "loadSidebar": true } -->
　　顾珣文之虽以经义试高第恒不足其所业谓士当多诵不专一家言者故不任聀学亦不懈性介严居未尝请谒人以此重 

　　○桑悦 

　　桑悦者狂生也其学无所不窥善属书离辞用剽剥往贤从愽士弟子上谒部使者高其名欲使者折下之使者惊谓何物乃诞若是因进之使诵业无不通遂礼责之士所为贵学者慎行其身使华而不敦虽文奚以为生有羙好之资而灭裂弃之是之谓何特以傲长者又非所以谕德行基厚命不佻也悦竟以升于乡司徒论士见其怪迂黜之丘公浚闻而召与语大奇之令为文每奏称善被选为文学掌故浚语使者善视之悦复拓弛不肯束带廷谒长吏以下皆遭侮衔之切谮于使者所使者以浚故虚巳待之且荐其才迁掾长沙又调柳卒不能任聀悦为赋俚甚文亦卑耳特浚等才不相远而以学诵服之且异时者习相沿靡弱未有能振焉者而悦实有异资溺不自觉惜夫 

　　赞曰文之开以渐由元氏来豊庞之气郁翳未宣故我　明肇造至　宪宗时始再变然诸人亦不胜其质桑悦缘旧习有所发愤既巳诋前之失何巳之综述乃不逮其言远哉才者不易得亦藉于学及所为砥悦岂不知效法左氏太史非薄李唐以降作者哉谓有所择则其趣何广崇而流獘未还谓能辨之蚤不耶将力有所屈是以虽指谪往贤不少假而不能凌厉加之亦时者滞拘望之迪造难乎哉 

　　广信府同知邹潘校正 
　　推官方重校正 
　　临江府推官袁长驭校正 
　　上饶县学教谕余学申对读 
　　湖州府后学吴仕旦覆订 

　　●续吴先贤赞卷之十一 

　　刘凤 

　　文学四 

　　祝允明 
　　徐祯卿 
　　阎秀卿 
　　黄省曾 
　　唐寅 
　　蔡羽 
　　戴冠 
　　王宠 
　　张灵 
　　赵同鲁 
　　钱同爱 
　　邢参 
　　史明古 
　　史经 
　　朱存理 
　　朱凯　王涞　李询 
　　吴爟 
　　刘弃 
　　文璧 
　　彭昉 
　　周诗 
　　姜玄 
　　徐繗 

　　○祝允明 

　　祝允明颢之孙也允明生五岁能书过目即诵为诗时有壮语长亦贯通百家纵横羣籍有所撰笔不停思致佚发如涌泉故其名籍甚桑悦无所推让独心仪允明书法得魏晋人髓性傥?不备畧容观褒衣愽袖与众人居甚乐易至默而深思慨然有慕意不测也多儿女子情时亦惑焉不问家人生产人或馈遗之随复散去仕郡功曹而子续由给事至方岳陆灿称其精覃绮欝振发横厉文由此彬彬盛矣而俯仰浮湛混于俗类东方生云 

　　○徐祯卿 

　　徐祯卿者吴县人始业博士弟子试辄不当家甚贫蓬絫而行故未尝有书也而无不通皆从他所观其才隽上清腴初与唐寅文璧游则其诗逸丽时有焉迨举进士见李何制作遂变而益遒研极诗之变遡其初由卿云以来至西京之盛沿魏晋而下其所攻论甚严谈艺之作出钟嵘矣吴之文自昌谷始变而为六代子伯虬亦名能诗 

　　○阎秀卿 

　　阎秀卿者长洲人有睿资沉深好书泊如也文清绮虽未离当时体而婉丽以则逸情翩翩若其人在目尤喜推毂后进人伦之鉴寔称允焉其行事乃尽佚去之未远而一无可征 

　　赞曰希哲佻佻而闳肆虚旷与循吉并时其志趣各异杨则奇偏自好独道寡与祝乃发舒流易狂恣昌荡虽倾一时而所著瑕瑜可覩故誉损于前昌谷奋起变诗之衰元羙称其云流泉泻轻雪映月仙人下游逸尘绝轨则其靡艳飘举荡冶雄逸故为绝伦而又云浑灏之气少谢何李其未然乎夫徐诚恨短而李之诗粗厉之有焉其何以尚之若何则比肩而游又可诬哉 

　　○黄省曾 

　　黄省曾生少后于昌谷尤长于学于书无不览而考研钩审精思微辨于经传义疏古今事变典彛章物幽邈猥杂损益变化无不究通故其详闻奥学近古无比文亦多为俳俪引援缉缀广喻肆陈猎前之华而追琢加之故镕冶衡范操裁具严而所自放恣滔涤混??亟包洞亦可奋千载于时喜名之士咸出其下诗赋虽云我则未暇然昌谷外无论也葢有意见之行事故不徒虚文?子姬水亦有儁才虽读书不逮父而其所著五七言尤深惬作者或谓胜之然逐时趣取流易仅唐以来不能出六代上尤工书学若嗜古赏识雍容甚都谓流风未谢 
　　兄鲁曾先省曾成名其意好惟书修人事请谢宾客乃非所长落落于时与皇甫兄弟中外亲特相善每相和为诗才亦近似赏采吴士有闻者着为书广逸遗存旧故论多称核子河水诗极有意力采摭唐人语散遗者裒为秩与父友徐繗游繗与省曾同学相长晚益工于书耆耋为后进宗 

　　赞曰气之散越也吴得其华而生才也恒锺之故我　明百余年来士乃迭兴省曾语闳深则兼数子语丰丽则擅当时而兄弟羣从皆综艺文自昌谷作而吴于诗盛海内勉之长于六代时亦出崔蔡间然尚服膺献吉开后来者遂益变而古矣君子贵始之者今之秩宣故谁力耶得之番番好奖借成就之故得其一言争自励有不善惟恐闻亦可谓能勖矣姬水好贾疑其市人之心用以为损 

　　○唐寅 

　　唐寅吴趋里人少轻侠有逸才诗艳冶长于讽剌为愽士弟子时文林荐之守新蔡曹公凤大奇之名始籍籍洗马梁公储论士东南第一归而言之程詹事敏政云所与来唐生今无比也即太常籍奏未足尽生万分一敏政亦雅闻寅从储请其文寅立奏几万言遂大被赏寅怀梁深会其当行亦请敏政文适敏政被命都诸奏上者都穆嫉寅潜谮之谓有寄请给事论罢之且斥寅为掾寅由此废而人亦尤穆猜狠甚矣寅故缊藉游于酒人诗多凄怨方其少年好为饥穷语初欲发其愤伤于世有所慨惋既乃卒蹈之尝为书与征明自悼其穷云孔?皆因所遭垂之空文逮史迁下蚕室贾生放流厥有叙述身虽罹戮辱视吾舌存否也又尝作昭恤赋以自哀绘事尤称擅古今 

　　○蔡羽 

　　蔡羽者西洞庭人嗜读书文词敏给其自负颇甚讥弹往贤无全者诗诋李杜未工及其自为则尤可议元美称之汀花水鸟殆溢美乎而欲非薄昔人过矣过矣文亦无取性复鄙躬自约致厚藏家本习贾羽既籍时资陈掾其间故尤致讥云 

　　○戴冠 

　　戴冠者长洲人博通多识刻意为古文词负气矜伉无所推与二千石察可者亦无如生第每岁辄试不当晚乃授文学掌故三原王公恕抚吴时重之其在铨也列上十事皆劘切语为之改容降叹长沙相李亦爱其文欲荐之不及濒死叹曰天梦梦耶世汨汨耶仳倠拥??盈娵奢斥矫虔肆驾夷由踣耶巳乎巳乎豪杰废死乎其志悲愤所著书陆灿序之太史公云俶傥非常之人意有所欝结则退论书策以舒其愤戴先生几是耶士有以信千载虽沟壑无恨矣 

　　○王宠 

　　王宠者守之弟吴书学自宋克允明逮宠皆名得魏晋法然宠之资雅驯不以诵多矜游于蔡羽所而一时名皆归之胡守缵宗尤相爱重人有请宠者千金欲得其一言适又当偿进无以藉宠竟不顾麾之父尤焉跽谢曰人所为重宠者能修耳使自污伤不乃见轻而又因利之耶尚书顾璘极推服而宠竟悒悒不得进用恣于酒以卒所为诗与征明相若而格少尚之 

　　○张灵 

　　张灵本寠人子力作自给而灵生乃有爽气选为博士弟子与诸俊少并游唐寅尤善之灵所为诗能速成虽使迟之亦无复加也嗜酒贫无从得寅尝晨诣之卧未起呼之灵作色曰而公正酣遽醒之若岂能醉我者寅与之适他所见羣贾有被酒吟者谓灵曰?若舞彼来奚若灵乃佯为丐和其诗贾惊饮食之巳而迹知二生乃大笑人以此污之使者方志来恶为古文词者斥焉生亦善图画能不逮寅 

　　赞曰自子畏遭谗亦坐所与富人子行巳不自慎卒困于游顾专患才耶才者众所侧目巳又甚之其何以免冠頟頟老博士耳以言忤时贵其气之死靡折使得恣所欲为不快耶今其书存乃多慨愤矣梦晋无行黜乃其宜然以彼其才而使摧折至死生栋覆宇徤犊破车独不可少俟之乎蔡掾虽老无奇其言有存者亦幸不幸耶履吉实有儒生风可谓方正博闻有道术者虽详延之　诏屡下而竟不能以高苐为即将由吏浅闻不能究宣也 

　　○赵同鲁 

　　赵同鲁与哲少伉爽不群于书靡不涉猎意存当世喜论事能深尽不随俗是非尝上书三原王公恕请宽赋及与使者书论闾左籍言皆口为岂直无骫骳与所为诗名仙华集陆灿序而传之时有贺羙之都维明楼仲彛诸君子皆有文行其事葢逸 

　　○钱同爱 

　　钱同爱孔周性狂率无所屈下气尤激昂思致青云既不当于时乃潜志学间诵通诸家言究明其旨向无以徒训诂为然颇有所著或称其养长华实郁郁乎沉渍熟哉以其放荡不获乡曲誉 

　　赞曰与哲其先宗系甚华既所凭厚矣而气亦激直无诡随谓傥正沈慎善持论者非耶孔周诞迃矜巳过甚曾何足云而沾沾自喜特以附昌谷载之 

　　○邢参 

　　邢参丽文湛默好书立士行讲授里中以醇和称昌谷诸君皆与游其文亦质而不华贫无以朝夕空如也竟未尝娶恒独居遇雪累日囊无粟兀坐如朽株诸君念之试叩门见其无惨凛色方苦吟共相慰劳亦不言他苐诵所得句自喜又尝连日雨复往视参则屋之三角垫方怡然执书坐其一角不糁亦累夕矣昌谷论其有四懿居约而恬愉操槩履方吴士喜任侠若参者有道君子也 

　　○史明古 

　　史明古者吴江人状甚伟须髯磔张性善交请谢宾客不吝算器家故饶四方士归焉虽在闾左名出公卿间郡县吏皆下之有所论议亹亹不穷颇亦恺激听者为倾有纵横才若尽地利植经业贾市治生产故其习气无论好书多所通觧为五言亦为数君子所称池馆宫室占水地胜供张甚盛古图籍杂器陈之西序诡衣冠与客谈笑有四方志未遂少谒于徐公有贞而吴文定公与为友王三原素好士亦以吴雅称之故礼焉然论者犹谓其善市名或以为文定累云 

　　赞曰士以固穷贵而穷亦良难矣参之洁亮不污独高其节岂徒文焉尔乎明古居泰不以溺丧而壸士不?已恩昔白圭遭战国以其术行之时而明古仅因以名亦由使者贤不替干旄之风　宪孝间一时推盛虽在墅亦有人矣哉 

　　○史经 

　　史经引之和谨有令誉即之温温而中实介严以意气重动能率礼不妄言笑独好?诗与二三君子雍容终日虽仓猝无遽色 

　　○朱存理 

　　朱存理性父少嗜学亦工篆籀不为章句而于书无不通故时者多长者游而性父持风素以雅道贵士亦不若今以游扬寄请任诞放恣为故所著书或佚遗虽片言存者重于尺璧以其人也 

　　○朱凯　王涞　李询 

　　朱凯尧民善和良承意能为弟子都养与诸生游甚款五七言亦有可观时又有王涞浚之李询好问皆好学尚友宽令敏慧可称彬彬矣而涞尤有儁资早卒未极所往 

　　○吴爟 

　　吴爟次明情寄恬淡穆有清誉间为文流悦可玩虽未遒亦称于篆刻仕为从事请谢宾客日夜不怠 

　　○刘弃 

　　刘弃封叔慕长者游质亦高挺少不婴俗沉志艺文与诸子皆允明所■〈目匿〉好也 

