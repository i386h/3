<!-- { "loadSidebar": true } -->
　　范从文者仲淹之十三世孙六世祖柔食邑于昆父为吏潮州卒从文幼则奔走求其丧哀感道路且失所在遇雨隤焉乃露遂启之归人以为孝致之洪武中以孝廉征奉使不辱命擢御史改综户曹事奏贷株送徒余百人其僚嫉之中以法将伏锧呼曰幸以议贤得百世宥　上问而知为淹后乃免之谪徙庄浪顷复追戍金齿永乐初复以荐召为掌故金华历金乡三为师氏归年八十余乃卒所论著甚众 

　　○马逵 

　　马逵者吴江人以贤良征令合水又为昌邑逵所赋政平民有讼者教谕之使听觧度不可巳乃受理又重自刻厉蔬食水饮妻弗能堪请去逵怒曰今法密而欲相随赴西市耶竟听之去 

　　○陈则 

　　陈则以秀才举治中应天俄进侍郎户部以阅实户口调同知复迁为守则与高启等齐名诗亦豊缛俱以召命行后议选士法颇可采 

　　○沈芳 

　　沈芳以茂才征奉使按察迁布政北平又有沈应干洪武中　诏求贤四方得召入文华说经令参议豫章又改山东应干为诗视陈则稍质有集曰东涧 

　　○赵宗文 

　　赵宗文者长洲人洪武中　诏举贤才征入以母老辞归永乐初复以梁时荐召上令鄱阳权幸有所请不从又嫉恶甚中法谪徙后宥归文性刚严终日俨然遇有所发无缊借故亦以好尽为累 

　　○袁政 

　　袁政文理少学于余贞木所永乐中召起为湘阴令民政窳惰不能力作每征调则多逋逸而令乃当坐政为教以垦田力啬治生业遂因以饶复以夏原吉荐迁守遂宁未至间止于亭梦小儿被血者盈望问知郡人贫产女不举乃严为之禁又示之礼送女无过奢俗因以革政迹闻于时 

　　○沈澄 

　　沈澄者长洲人洪武中以征命入将授以官见其举止迂缓曰腐儒罢之周公忱抚吴时重焉数访以时政澄长于诗又善交际士之为诗者多就之澄为饮食飰客未辨终不尝食异时者顾瑛好客为仪简澄加之敬恭金问方都系司空橐饘之馈凡十年所无怠问后得释曰微孟渊馁死矣年几九十子曰贞吉恒吉以诗世其家而履操峻高善图像学神仙方不就皆年至九十 

　　○吴简 

　　吴简者吴江人在元季自谓儒吏役之板筑间儒衣冠操筑人笑之洪武初征诣曹试以富民论简所奏愿疏渠通灌溉课粟多者第赏劝之授主簿昆山以疾罢所为书皆举子业 

　　○季箎 

　　季箎者常熟人永乐初以经明行修荐召授文学掌故昆山迁巢县箎所授业弟子多擢第仕通显而箎未尝一入其庭抗以师礼来见者不敢有其贵尝为吴书不就辞近俚人多笑之 

　　○章珪 

　　章珪孟端宣德中　诏求贤郡邑以珪应之授以掾史岭南已而召入为御史当谳狱预为分别轻重奏之辟所当无不符其平反者甚众畿甸蝗为奏蠲赋六十余万居亡何又廷论大臣数事班列?震以数忤谢归子仪格律皆登朝而格有名于时 

　　○伊恒 

　　伊恒宗有其先自沐阳来徙则宋之建炎也父又以闾左徙金陵恒少则从愽士弟子游书迹甚善召侍　东宫洪熙初与修撰金问同被命待诏　阙前进符玺少卿时有宣嗣宗者永乐中亦以善书征授中书舍人进司封员外嗣宗素谨人问以　禁庭事终不对故为　宣宗所眷既卒恤礼良厚任子为县丞称殊遇焉 

　　○卫靖 

　　卫靖者昆山人洪熙初　诏选书愽士得召入备法从执简文渊阁进主事礼部及修　宣宗朝史预书牍焉赐赉甚厚兼能诗 

　　○陈述 

　　陈述者嘉定人素称廉直容貌甚庄以贤良方正征为小官巳而迁御史遇事能极言讯狱多所平反陟参政蜀抚使者雅重述荐上几召用述乃丐归时有周纲者数以诵多试不当御史成规程富并荐其才乃授融县丞融故夷中不能习教化纲力为喻晓之身自行阡陌劝耕见忿争者委曲觧令相睦有操舟者十八人疑为盗柳守令讯之并得释后其人持金谢即厉色叱之去满三载当代王忠肃公翱抚粤荐其治状请即用为令益得专行惠苗尝乱纲出御之民自为战功居多辄以让南荒学者鲜又为作之礼义俾民子弟皆诵学时课之遂大变其俗士多举于乡者叶公盛继抚粤欲荐为守适卒后其子奎从韩公雍征柳人犹目之曰此故融令之子争为之效死遂特奏为融丞 

　　赞曰古之举士也或咨于朝或上所自察至于公卿皆得辟士故汉三府与州郡各任人为吏版授檄署惟所假置若　国家初建一言悟意即加拔擢又来之众所谓贤与观其行能皆待以不次求之如恐不及于时乡举里选之法未用也而所任人功业章章显于世类非后所及至法巳备进用之涂益慎而所得士视前之效节致忠勤事以死者何如哉且士怀能不见初未有所觊然上之求之也能无亟乎故时有周夏三原王公等在外抚循民俗察孝兴廉有所荐上其德业闻望孚于内外故能不疑而士乃得因以用不由选造而往往　玺书及门征拜官者自后虽有佐王匡国平治戡难之才亦屠钓薮泽终焉耳曷能自致青云奋于用哉 

　　◆隐逸◆ 

　　王宾 
　　韩奕 
　　张介福 
　　杜琼 
　　龚诩 
　　邢量 
　　王锜 
　　徐震 
　　魏昌 
　　闾丘宾用　徐讷 

　　○王宾 

　　王宾仲光独高其道性峭严远于俗学无不通毁形容异衣服箕踞道旁人不测也越人戴原巳以医着宾叩之原以秘不肯传欲使宾痛折节宾不可因瞰其亡直往取书去故益善为方所治无不全与韩奕俱厉风轨守姚公善折节下士闻而造之宾避去他日守乃屏人直入其室始肯见之受谒纳贽为弟子礼所告皆大事系于时守欲荐之朝终不敢发言其奉母笃孝病革母呼之绝而复苏巳又闻其声若在左右犹称儿不忍舍母者良久乃灭其所著书有吴名贤记古迹诗等姚公广孝既贵归见之掩面走姚守死勤王实宾为决策云 

　　○韩奕 

　　韩奕者宋忠献魏王琦之后其先自安阳徙幼而矜庄有威动止不妄乡里皆严惮之乃舍去游行山水间并歌并进若狂焉遇墅庐踞坐累日不言笑人叩之终无所对或兴至为诗下笔不复觉工洪武间乃与宾俱以医浮沉于俗姚守闻而造焉不得前又欲因宾致之亦竟不能一日与宾至其所亦走芦中守叹谓古称名可闻而身不可见者韩先生之谓耶 

　　赞曰易称龙德而隐者为潜夫潜者谓时然非其人又何谓真隐也王先生行诡异人皆以为近怪然洁其身不违其亲志所之不迄于威岂忘世绝俗离群者哉特既无任于时可以免焉耳若俞贞木遂以死殉姚守而计划举事宾实发焉守之以死固宾意耶虽未食其禄而为守所礼谋及大事以正对遑为利害恤韩奕虽共隐而趣不同且求之若此而逃焉谓巳必不能有益于时可尔徒以为名而苟遂其志非也 

　　○张介福 

　　张介福子祺自覃怀来徙家少从许衡游衡所为学以道德自命福遂操轨廸践制行有幅无或斥越自以不及飬不仕以禄食家故贫寒不能具夹襦或以纻絮遗之不受虽纤介必以礼至死不移张士诚乱兵入其家危坐不为起令导之他所发其藏不应以刀斫其面伤仆地醒复取冠戴之坐自若兵怪以为昼乃见物惊走去又恐或发其墓往庐焉士诚闻而欲致之不可使其弟往问语以无乐乱无贪天祸无忘国家者馈之力辞焉病且死犹爽然谓其友曰吾志慕古未能万一惟母污于时庶几哉 
　　赞曰士有贞行或类于愚及临利害不易其操非自其性然谁可勉者介福固儒者时未可仕托以三釜不逮其亲宁有为耶罹兵革不知避顾亦无所往尔义动小人不敢加害诚有道之士哉 

　　○杜琼 

　　杜琼先生生而孤育于母俾从陈继先生游遂深综经传博稽古坟其行巳醇和无矜傲色所谓枸木必待櫽括蒸矫而后直者以非其性也若其操觚削牍欝有沉思图尽妙尽物理不徒区区规拟形似况守锺两荐之　朝皆力辞不上以生未识父尝寤寐见之为征其状于母遂肖貌之母泣谓得其生平有司又欲以孝闻琼请置之而旌母节遂为表其闾以贞义所居即故朱长文囿唫笑其中客非故人不得通姊老事之甚敬母疾刲股疗之愈宣泰间屡下求贤　诏所司仪得用嘉应之知不可益礼重焉余大父故与先生游先生所题素甚相推与今犹藏之先生诗则王文恪序称其沉深有隐士风卒年七十有九门人私谥孝渊子启举进士御史 
　　赞曰国家故事守令皆得自言事故往者若姚守善况守锺其德入人深固无论而干旄之风至今咏之所荐达者亦甚众若今虽未尝禁之而不敢言上者以畏部使者欲白又恐却遂顾望用为俗杜先生虽贤遇其时故以布衣守令候其门争欲得先生至不敢发言古之人有云衣与缪与不女聊故处士得申其节名不没亦可观其世 

　　○龚诩 

　　龚诩大章父登洪武间给事中谪死诩少与母逋播久之肆探群籍办于天时以知百物周公忱数就之语必移刻所为发地利治粟帛多其计划两荐之为掌故松江太仓皆力辞虽不仕而明习国家典故吏所书牍若轨里籍无不载有田三十亩衣食其中未尝娶晚与一老婢居种豆植瓜所适无远近必步卒八十余 

　　○邢量 

　　邢量用理亦不娶独居殚瘁甚以卜自隐若季主先生每作一二卦即闭肆不复与人接败屋风雨不蔽苔生坐隅破絮自拥突尝不烟其庭可以搏鼠而犹歌自若也于学无不通壁下尽列图史枕籍其间客每就谈不为具脱粟菁葅饥则往他所食复来与共征逸事虽疏者已穷而犹列所未尽时有沈诚者亦称博极深隐自高人莫能识有欲见者必避去然诚质无文故无得而称 

　　○王锜 

　　王锜元禹家荻乡其从父廷礼有隐德存孤嫁故人女客有赍伪券贷者?偿之终不言锜素富躬自约粝梁之食葱渫不时设也学读书于其妇父刘愽尤刻厉故所通多而于史所记事无不载与客语必自衷不为餙辞曰非礼也敢虽数忤不肯唯唯故人多不善也惟所知二三君子时就之其居水滨为室甚朗杂树嘉木环之别为台成介吴文定公踊焉吴顾谓虽楚茹溪何以过足使人乐而忘死殆不虚然不为在锜吴亦不能若是欢也其所记事曰寓圃志传焉他书为人特去 

　　○徐震 

　　徐震其先自婺来从父虽贾慕儒人数与四方士游学其子以经义令不主宋人所居具区又吴地奇胜处故善为诗穪绮缛时蜀晏铎海昌苏平辈负才名震与之狎相知为诗甚多刘文恭公实序之邑屋皆敬焉达于郡行乡饮酒礼屡欲宾之坚不肯羙田宅售者必过其直巳而恐其无为活时复还之王公鏊初与相邻矜其轨操每过辄尽日而震不以王贵屈也 

　　○魏昌 

　　魏昌在宋时自蜀来徙世有闻昌木讷人也章服厞屦貌朴墅无威仪居近市而堂涂甚修洁疏池置石焉垤隆然有幽邈意故徐公有贞祝公灏刘公珏皆好焉恒与游昌既率易不知有贵人诸君子亦乐其简也数相和为诗沈启南图之一时传为盛事而吴公宽为之记李公祯伯书于壁人尤艳焉继又有朱宗远者行义亦卓为时所重其处亲婣内外皆有礼焉人以为楷四方来归者颇食之三弋五卯不为客有所轻重故舍尝满人疑其有侠行然不诡于流俗侃然正议余少则闻之先大夫云 

　　○闾丘宾用　徐讷 

