<!-- { "loadSidebar": true } -->

　　叶颙者洞庭人自其父从游说之士多交海内豪杰然向文学故时者方幸无事相与恬笔和为坐而吟颙知乱且起慨然有安时意论议事形尽得其槩掌故博士李祈宇文公谅之属皆父客器重颙知其志相谓当不碌碌至元间选于乡署吏不乐罢去北之燕中欲以策于用事者值势巳倾流落濠亳间久之无所归及耿长兴炳文闻其名召之欲荐上自谓方事之殷不能有所佐助今巳定何复为吾且放意自娱耳宁能为吏守文法取戮辱耶竟死长兴所同时有许烨亦以处士名能文　国初应　诏至陈诗三章请缓刑宽赋蒙　赐以布衣遣归故山中有许处士亭存焉 

　　○周砥 

　　周砥履道少龊龊自好博学工文词薄游无所诣故与义兴马治善治曰周生久宦游无成而来过我于是砥往舍金溪山中孝常日往见之周生多谢病不见诸富人以孝常贵之也相谓曰马君有重客时独造为具召之并召孝常孝常既至候周生日过中不往孝常自往迎乃?疆往诸客尽倾饮酒半孝常起为寿客皆避席周生持酒不肯饮曰吾无德及诸君而虚饮食我我不及鲍生明矣然使何以复者我明日辞矣竟夜半去归吴复与季廸仲载相和歌书迹尤工亦善图画巳而又去之会稽殁于兵其所贻孝常书余见之魏先生所云砥之谓自好之士未可谓一节者也夫时之方溃士尽欲効其尺寸思有所建故伏轼结鞅西驰者咸欲辅既危之势于将颠坠者也伏轼结鞅东驰者皆睥睨羣雄间欲以口舌说而中之以所欲者也砥遑遑无所之游尝困而归矣生以为其中岂有所不得巳者然哉昔孔子大圣犹七十余说而不用况砥之驽钝谋策无所可采论议不能出于成功故以为无关于成败得失间而弃之尚安所望乎哉且令庸庸随世回面污行以谄曲取容乎固非砥之所能也出于万分之一苟得当以効其所庶几者岂患无尺寸哉则又非可冀于行所抵也委而去之自绝于清水隅曲幽窅稿枯穷饿没世不见知而不悔乎则又未尝有系拘重捐所不能释而忍之斯亦未足为负气矜高者劝也唴乎马生视砥何者而可夫以砥不肖之身既不能致之名实功利之际又不出于介清僻奇贞厉之士谓游谈无实穷年谒请守事羁困而巳矣唴乎马生事未可以一二言也古之人岂独贤智可仗哉蔡泽噤吟夺鬵于途季子困于易水之上而自信其画必可显于当世亦胶焉而为此其自喻如此然大抵拓弛无能为也 

　　○朱应辰 

　　朱应辰少为陈氏礼业举子当元季数与计对复弃去为古文辞亦与杨维祯游洪武初辟为郡掌故应辰为文繁而不猥诗亦工为长短句篆籀颇类古洪武初尝命书符印有集传 

　　赞曰方士擐甲冑争旦夕之命岂不思投戈讲艺兴于文学得休息哉彼其出入训定劳于役亦因休暇时有访延故诸君当剧乱迄我造邦以樽俎谈宴从容雅游故复贵耶及事巳定乃犹以异时者轻重论惟庸庸者得免非以论议为尤则才气有足忌者耶然既竭其力覃精综述有所垂于后冀久而不衰庸讵知湮微殚尽与化消灭若是速欤观于羲仲以下诸君咸有所著声倾一时今求之其乡发故箧鲜有存者则士所以穷年■〈衣上十下〉岁研探绎思紬列者曷益哉岂向时侈盈之以而能者葢寡亦既以渐削平则运与之易今而作者益众故无复称焉文质损益何若后之视今乎及观张适周砥所论议裁而着之篇亦非一时所敢望矣 

　　广信府同知邹潘校正 
　　推官方重校正 
　　临江府推官袁长驭校正 
　　上饶县学教谕余学申对读 
　　湖州府后学吴仕旦覆订 

　　●续吴先贤赞卷之十 

　　刘凤 

　　文学三 

　　虞堪 
　　吴文泰 
　　萧规 
　　邹亮 
　　张扆 
　　滕用亨 
　　赵友同 
　　梁时 
　　钱绅 
　　郑文康 
　　沈愚 
　　张淮 
　　陈体方 
　　沈贞吉　沈恒吉 
　　陈孟贤 
　　周原巳 
　　陈绍先 
　　奚昌 
　　张习 
　　陈震 
　　顾珣 
　　桑悦 

　　○虞堪 

　　虞堪者宋宰相允文后也徙家长洲家富其所藏书多雍公遗又行重购校雠日夜不休自称僻焉为诗颇清润兼好吮朱设色图画树石盘礡睥睨故?赏好所移尽费其产从祖伯生尝爱重之其书乃亦赖之传 

　　○吴文泰 

　　吴文泰者贫而湛于诗尝从事幕府文书无所省与丁敏游无日夕吟不休二人者尝闭户共为诗人见其终日突无烟往视之则方瞠目相对亦忘其饥也语皆厉苦若孟郊益僻蹇矣文泰洪武间同知涿州坐累谪徙云中而敏流落江淮间有怜而馆之然故狂生不能久悒悒遂谢去■〈衣上十下〉饥寒道路以死 

　　○萧规 

　　萧规者其先自楚来徙学通二经尤长于训诂然不求仕贩鬻自晦为文亦欝茂有体裁人或从索之多谢不能二子曰潭湖皆能世其家以学文潭举进士湖以茂才选永乐中 

　　○邹亮 

　　邹亮克明者长洲人少喜名善为文援毫无停思然轻侠无行尝薄游为人所击侍郎周公忱见其文爱之诲之学遂刻厉称愽绝况守锺荐之授从事吏部巳而迁御史既酷嗜书时虽散佚然颇有存者所得故宋时本皆完全与汤胤绩诸人共集汤气豪见亮不觉自折下之诗与刘溥相若亦相服也有潄芳诸集二十余卷他所撰未成者众弟顺仕至辰州守亦有能诗名 

　　○张扆 

　　张扆与弟粹中并有雅才文辞清绮而扆善六体书又有阮维则林大同俱为诗沿元季习虽靡亦称工矣大同尤学问言礼为容者宗焉又言诗及书皆有源委洪武中辟为掌故开封病免永乐初再召不起又尝着易义及他文皆传 

　　○滕用亨 

　　滕用亨者德懋从子也少从懋游既又之四方交其英俊与昼夜讲诵弟子从之者颇众于时以经义名者不过宋儒亨学通传疏不专一家言文辞亦辨博工篆籀永乐初以善书征则巳老　上见其容止衰怜之又献诗三篇大称　旨令待诏翰林预修甲典时同被召者长乐陈登登所书婉弱而亨用笔遒劲近古至其精识妙解尤绝人尝被　旨鉴别图画用思眇微见即知谁作故尤以尝蒙赏 

　　○赵友同 

　　赵友同彦如宋氏之裔也自其父工医同亦诵黄帝书遂博通诸家言为文温丽宋濂与游数称赵生得吾意洪武间辟掌故华亭后姚广孝以善医荐遂得召对又有言其知水者令从夏原吉洒水道利漕渠工毕乃以文学参侍从撰定功令及笺疏经义勒成为制学其弟泰子季敷至孙皆为掾史人谓坠其家风 

　　○梁时 

　　梁时者吴县人学为文最苦其父初以博得妇生时逾岁又博而负人携之去时少则随母长乃走会稽山中读书洪武中以善书选隶　王府亦预撰列有集名噫余时有楼澄者自鄞来徙与时同授书沙中翁又授易鲁人霸客都尉胡欢所夏原吉与论水道澄具言吴三江入海所由及所当疏导者原吉欲荐之辞不就有林皋诸集传子曰宏至孙皆以马医名 

　　○钱绅 

　　钱绅者自泰州徙父少以鼓琴为人所爱绅生其家去从陈嗣初游乃得与士人齿学甚厉苦故其文亦颇赡时有钱腴者与同姓为兄弟交亦有文而绅毋更适人生弟钱缨仕同知靖安 

　　○郑文康 

　　郑文康时乂性能文虽以举子义进卓荦有奇志亲殁遂投檄曰吾所为窃升斗为养耳且龊龊为宁能行吾道有所建当世耶发箧中书昼夜读间序列行事可为时益者十余卷传 

　　○沈愚 

　　沈愚通理世以秦越人方显少有绮思与邹亮等十人称才子诗格类之而愚长于用多刘溥长于用少有篔籁吴歈二集弟鲁才亦宏丽与其季皆有名于时鲁所著权畧五篇长于论事 

　　赞曰吴当元氏以来文下衰矣明兴则季廸诸人倡之而未能大异于前逮宣泰以后邹亮文康通理奋为诗又一变然亦无甚相远也夫始之造制天下悬之日月畴能以情易者故谴过必闻悔辱易构亦难乎免矣人谁不重违其难而轻自炫哉异时者政稍宽则学士大夫乃靡然向风争自磨励文渐以盛矣然气之浑庞尚??亟而未发时所产才亦厚醇以悫故未离于始之质虽放极其思犹且媟啙逸足未绝骋千里自超隃也谓时变损益必隆以渐非邪 

　　○张淮 

　　张淮者吴县人受学愽士弟子辄弃去更名他师然涉猎书传不能?醇儒家徒四壁立拓弛无行而才性揵疾为诗随口出虽研思不能加也衣獘履决人皆易之淮人徐志负书游无所推让见淮毫翰若飞淹警出人意遂惊而遁富人有请赋者饷谷三十石悉行酒家无所问竟以醉死 

　　○陈体方 

　　陈体方者故酒徒也然沉深好书家贫落魄其所游但为酒醉之置笔札其旁惟所命数篇并奏或口授人疾书不给尝自谓郦生非狂必我也者乃为狂耳每赋必酒酣以往才始纵发葢得之天授非缘学也尝于酒所好一姬请诗百篇当就之为赋至六十余人笑为所欺将死游行田间并歌并进醉而■〈衣上十下〉人谓达生子大和亦有父性才敏利下笔不休语妙一时而嗜酒甚日与所尝游饮醉则相和歌旁若无人者晚益贫并家居无之寓浮屠舍又不恒东西惟所之辄醉卧 

　　○沈贞吉　恒吉 

　　沈贞吉与弟恒吉者征士孟渊子也孟渊当永乐间以才征不就吏而学二子与陈嗣初故一时士无不倾游于其父子者皆有名当世相与推重而贞吉兄弟诗亦相若自相和篇什甚众下至其家人子亦能之几若郑玄家婢又皆善绘素貌人畜工绝每图构辄踰时乃就亦不肯为人作故少存者至恒吉子周始大着然二君立行简贵所居几闼萧逸树石环之激水映轩槛陈古彛器坐卧其中或舟泳焉历诸浮屠流连赏好有烈士风故能成其艺也 

　　○陈孟贤 

　　陈孟贤者嗣初子也其铸词深苦命篇甚迟而工有姬辨慧知书孟贤所为皆能诵之时谓女书记又有孙继康王孟南者皆能诗 

　　○周原巳 

　　周原巳名庚初学诗于舅氏闾丘宾用尤好为古文辞乃以善为方待诏非其意其诗温厚和平有余思焉与徐用礼交而礼诗好绮艳情多燕昵以诗故不事事遂贫蚤卒 

　　○陈绍先 

　　陈绍先为文简质仕内史有所谏诤不纳谢归书迹亦清润人购之多不与故尤以难得贵年至九十余时沈贞吉兄弟俱寿与绍先优游山泽间称遗老焉 

　　○奚昌 

　　奚昌元启好为诗其所赋亹亹不竭由乡校升于司徒屡试辄下其所受业弟子皆得当补吏去而昌久乃被选 

　　赞曰余闻之郑司寇云国初言经义皆主古注疏而兼用程朱氏耳未始尽废之也何后乃亦不说学徒以宋儒为乎豫源落拓而才故超绝虽格未就捷疾不假思力则枚生何以加之然诵多不主一家言犹以不诣太常受业故耶若陈颀奚昌沉潜葢久而驰骛于辞故不待试高第名也孟贤造体殆艰欝而不流庸不谓蹇二沈和令绍先平赡无伤于气原巳之质并君谦所推远矣夫 

　　○张习 

　　张习企翱吴县人为郎礼部出按察岭外喜学问文章尔雅多取往闻佚遗者校而传之故古之余多赖以存 

　　○陈震 

　　陈震少则以警敏闻升于司徒被选授文学掌故济阳颇言学时东人之学者葢鲜自震为学官弟子遂盛他邑亦靡然向风矣 

　　○顾珣 

