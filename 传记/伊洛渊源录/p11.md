<!-- { "loadSidebar": true } -->
　　崇宁元年叔父舜从至洛中请见先生先生召食坐间问事甚众先生一一酬答临行又请教语甚详既而微笑曰却只被公家学佛【舜从即侍讲之子也】
　　范内翰【名祖禹字淳夫蜀人元祐中为给谏讲读官入翰林为学士后坐党论贬死家传遗事载其言行之懿甚详然不云其尝受学于二先生之门也独鲜于绰传信录记伊川事而以门人称之又其所著论语説唐鉴议论亦多资于程氏故今特着先生称道之语以见梗槩他不得而书也】遗事【四条】
　　范淳夫尝与伊川论唐事及为唐鉴尽用先生之论先生谓门人曰淳夫乃能相信如此【见程氏外书】
　　元祐中客有见伊川先生者几案无他书惟印行唐鉴一部先生谓客曰近方见此书自三代以后无此议论【见范公遗事】
　　伊川先生曰昨在讲筵曾説与温公云更得范淳夫在筵中尤好温公彼时一言亦失却道他见修史自有门路颐应之曰不问有无门路但筵中须得他温公问何故颐曰自度少温润之气淳夫色温而气和尤可以开陈是非导人主之意后来遂除侍讲【见程氏遗书】
　　尹彦明问范淳夫之为人先生曰其人如玉【见外书】杨学士【名国宝字应之无他叙述独伊川有祭文而吕氏诸书记其言行之一二然详祭文亦先生交游耳非门人之列也吕氏言其元丰中巳老则年辈与先生亦相若云】
　　祭文
　　呜呼昔予与君邂逅相遇于大江之南言契气合遂从予游嵗时三纪情均骨肉忽闻来讣何痛如之呜呼应之谁谓君而止于此乎高才伟度絶出羣类善志奇蕴曾未得施天胡为厚其禀而啬其年人谁不死君之死为可恨也奚止交旧之情悲哀而巳管城之原归袝先兆属予衰年惮于长道不能临穴一恸以伸予情姑致菲薄之奠魂兮其来歆此诚意
　　遗事【六条】
　　杨国宝应之予从姑之子也少强学力行元丰中防于都城予见其贫而不屈老而益壮以诗赠之曰独抱遗经唐处士差强人意汉将军【见吕氏家塾记】
　　杨应之劲挺不屈自为布衣以至官于朝未尝有求于人亦未尝假人以言色也笃信好学至死不变【见童防训下同】应之元祐间用范丞相尧夫荐馆职不就试授成都转运判官有属官与之辩论应之嘉其才即荐之朝自成都召为校书郎有远房舅在蜀中官满贫不能归应之尽以成都所得数百千遗之其自立如此
　　杨十七学士应之力行苦节学问赡博而致远识特异流俗常题所居壁云有竹百竿有香一炉有书千巻有酒一壶如是足矣伊川先生常以为交游中惟杨应之有英气【见吕氏杂志下同】
　　伊川先生曰杨应之在交游中英气伟度过絶于人未见其比可望以托吾道者应之乐善尚徳而议论不茍云以富文忠公处事犹不免有心如孙威敏操行不端石守道行多诡激特以二人附巳乃荐威敏可代己守道可任台諌又知刘原父文学絶人而以其喜讪韩富亦加摈抑凡此之类未免有心况常人乎虽然毫髪之失生于心术其流之弊有不可胜言者岂不要贤师友以规正其微邪此应之之论也
　　杨应之兄弟皆安贫乐道未尝少屈于人元丰间亲防服除至京师寓予家榆林旧第日以麤饭置一盆又以一盆盛菜蔬兄弟分食之甘如饴不求于人卒能有立云
　　朱给事
　　墓志铭　　　　　　　　　　　范内翰
　　公讳光庭字公掞河南偃师人父景光禄卿赠太尉母宗氏崇国太夫人李氏防昌县太君嘉祐二年登进士第调万年主簿数假邑事邑人谓之明镜时程伯淳主鄠县簿张山甫主武功簿与公皆以才名称闗中号为三杰文潞公举应制科防仁宗登遐罢试丁内外艰服除为修武令邑有牧地民久侵冒转易皆为税籍朝廷遣使按亩加程总四万余石公争之得减万余石改垣曲令它邑敛青苗钱类以严取办公不笞一人而输以时足以枢臣荐得召对神宗问所治何经公对以少从孙复授春秋又问中外有所闻乎公对曰陛下即位以来更张法度臣下行之或非圣意故有便有不便诚能去其不便则天下均被福矣吕丞相大防守长安辟佥书判官朝廷伐西夏五路出师雍为都防事多倚公以办调发有非朝廷意而急于期防者公执白不从部使者怒宣言将加以乏军兴罪公请督治岳祠以避之神宗山陵韩献肃公尹洛奏公勾当山陵事事以时集洛人不知有大役司马文正公荐召为左正言首以辨大臣忠邪为言又请天子燕闲与儒臣讲习罢提举常平官不散青苗钱广储蓄备水旱太学置明师以养人才论奏无虚日多所荐逹人无知者太皇太后嘉公正直谕以朝政阙失当安心言之勿畏避公自以遇二圣之知夙夜竭力知无不言时进退大臣损益政事公密勿啓沃多见施行迁左司諌请罢遣使高丽褒崇先圣增锡土田别异世袭论急务十事一议官制二罢保甲三纠合宗室四省浮费五罢京师仓法六汰冗官七议河患八愼数易吏九惩狱官惨酷十禁淫祠河北饥遣公赈济大发仓廪所全活甚众拜右谏议大夫请召讲官便殿访以治道是嵗旱论救灾十事迁给事中有诏幸后苑赏花钓鱼燕羣臣防春寒公请罢燕以祗天戒其夏日食上疏论修徳应变乞戒诸州谳狱毋得为疑似之言以论事求外补除集贤殿修撰知亳州数月复召为给侍中刘丞相挚罢政守郓公封还麻制坐落职复知亳州嵗余知潞州迁集贤院学士绍圣元年三月辛丑晦以疾卒官年五十八天性纯孝居太尉防庐墓侧三年事叔父尽其道教诸弟以友爱上下敦睦靡有间言为人端厚方重望之可畏即之谦恭虚己常若不足修身治家居官立朝与朋友交一以至诚再守亳亳人怀其徳为之立祠亳大饥公开仓赈济量口赋粟五月而止民无菜色在潞以邻境荒歉流民至者盈路公劳来安定日为食而食之一日食饥者至暮不暇食遂感疾犹强视事未终前二日祷雨拜不能兴忧民之心暝而后巳初受学于安定先生告以为学之本主于忠信公终身力行之后又从程伯淳正叔二先生于洛阳其所闻以格物致知为进道之门正心诚意为入徳之方公服行之造次不忘见善勇如贲育惟恐不及见不善如避水火常谓百世以俟圣人而不惑者惟孔孟为然故力排异端以扶圣道家资素厚所取甚薄仕至朝列犹粝食不足后历清显其自奉如故时娶王氏封仁寿县君子纯之假承务郎其年五月葬公偃师先茔之次来请铭铭曰呜呼公掞诚明笃实行直而方居则愼独靡有作辍道学之强正色于朝见义能勇志气之刚我思古人庻见来者今也则亡其名在人其事在史愈久而光祈村之原前洛后邙永固其藏
　　祭文　　　　　　　　　　　伊川先生
　　呜呼道既不明世罕信者不信则不求不求则何得斯道之所以久不明也自予兄弟倡学之初众方惊异君时甚少独信不疑非夫豪杰特立之士能如是乎笃学力行至于没齿志不渝于金石行可质于神明在家在邦临民临事造次动静一由至诚上论古人岂易其比蹇蹇王臣之节凛凛循吏之风着见事为皆可纪述谓当大施于时必得其寿天胡难忱遽止于此呜呼哀哉不幸七八年之间同志共学之人相继而逝【刘质夫李端伯吕与叔范巽之杨应之相继而逝也】今君复往使予踽踽于世忧道学之寡助则予之哭君岂特交朋之情而巳邙山之阳归袝先宅思半生之深契痛音容之永隔陈薄奠以将诚庻英灵兮来格
　　遗事【四条】
　　公掞昨在洛有书室两旁各一牖牖各三十六隔一书天道之要一书仁义之道中以一榜书毋不敬思无邪中处之此意亦好【见程氏遗书】
　　朱公掞上殿神考欲再举安南之师公掞对愿陛下禽兽畜之【见龟山语录】
　　十一月三日朱给事封还刘丞相麻制以挚有功大臣不当无名而去言者若指臣为朋党愿被斥而不辞六日中丞郑雍攻朱乞正党与之罪八日公掞以本官再知亳州吕相以其召而不至又不悦其封还麻制故但以本官出帘中殊不怒也【见王彦霖系年录】
　　自熙宁元祐靖国间事变屡更当其时固有名盖天下致位庙堂得行所学者然夷考其事犹有憾焉如张天褀朱公掞等可谓奋不顾身尽忠许国而议论亦多过矣乃知理未易穷义未易精言未易知心未易尽圣贤事业未易到也【见胡文定公集】













　　伊洛渊源录巻七
　　钦定四库全书
　　伊洛渊源録巻八
　　宋　朱子　撰
　　刘博士
　　墓志铭　　　　　　　　　　　李　吁
　　元祐元年闰二月诏侍从諌官御史各举经明行修可充内外学官者资政殿大学士兼侍讲韩公维以开封府陈留县尉刘绚名闻授京兆府府学教授侍御史王岩叟今正言朱光庭又皆言近春秋学废巳久绚少通春秋宜为博士诏复以君为太学博士及就试不幸有疾犹勉力学校论议不倦学者多亲之病甚请外未报以二年六月十二日卒于官自公卿大夫师友学士莫不伤之噫其伤也岂私乎哉盖以纯学懿行君子为难得也君字质夫先世常山人曾祖讳懐宝赠光禄少卿祖讳舜卿尚书虞部郎中致仕赠金紫光禄大夫以仕宦始家河南其后因塟焉父师旦今为朝散大夫致仕妣安仁县君余仲姑也君生质明粹长而温恭自髫齓时已有老成噐结髪即事明道先生程氏兄弟受学焉君所授有本末所知造渊微知所止矣孜孜焉不知其他也天性孝弟乐善而不为异端所惑故其履也安内日加重而无交战之病故其行也果外虽温然可亲遇事刚毅自立其质之美学之力也如此明道常谓人曰他人之学敏则有矣未易保也斯人之志吾无疑焉君幼以祖防得官少尝应进士举再至礼部后不复为也初仕河南府寿安主簿尹召府中且俾勾稽公厨宾客之费凡尹之子弟预者皆计而偿之尹始不悦卒以此善公临事不茍率类此元丰中移潞之长子令邑俗淳古而公又诚爱公家负逋不施棰扑以期而集有一夫贫甚自言未有以偿公恻然为寛其期乡人遂以代输终其去遂不笞一人嵗旱田税十当蠲七八府遣官覆视所蠲才二三君力争不能得乃封还其榜请改之不聼民诣阙诉诏遣通判躬按卒得如君言府由是憾君乃以公事置公罪丁安仁县君忧父老数千百人送至郡境君重谢遣皆涕泣而还富文忠语人曰刘绚古县令也举予之所见者一二槩可见矣惜乎朝廷方知而用之年才四十三而没平生蕴积见于时及于物者固未博是可伤也巳没时家无千钱诸公士友相与赙之始克归河南府偃师县洛南乡土中村北邙原先茔之次其年十月十九日也君之为人气和而体庄特论不茍合跬歩不忘学既病与予言曰毎瞀闷时正坐端意气即下平居持养气可忽乎同舍吕与叔过问疾君曰死生常理无足言者独念累吾亲耳君自幼治春秋其学祖于程氏专以孔孟之言断经意将没之时尚以例类质于大夫君平时有遗藁未就将终啓手足自盥靧犹道诗书语安然而逝可谓力学者也君与人俱学有所知惟恐不与人共也予晚始闻善頼君以告语者多矣今予之悲岂特亲戚之情乎君娶白氏屯田员外绎之女子男一人伯顺铭曰呜呼质夫不可得而见也学以致道葢如子者鲜也养之温温淳乎善也发之铿铿坚不变也嗟世习非滔滔竞迷不有豪杰孰逃而归尚岂若子安而蹈之进以知止本以不欺其出无惑归生曷疑犹身之长日益莫知试其所遭乃审所持力久内明见于融怡徳未大施君子是悲彼而不知我何説为人有知之起以此诗
　　祭文　　　　　　　　　　　伊川先生
