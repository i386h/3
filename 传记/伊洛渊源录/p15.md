<!-- { "loadSidebar": true } -->
　　龟山志铭初不敢下笔以情意之厚义难固辞故不得已勉强为之世人之知龟山者甚多而疑谤之者亦不少故安国论其行巳处自饮食衣服居处之际至于若将终身不改其乐事皆有实以折服众多之口至其大略又用语孟正防三説为证故措辞虽不工而意却有所主只如差监市易务事乃平生履歴故不可阙若据龟山所言却甚明白虽书不就无害也但行録乃言不欲为市易官于语脉中转了龟山之意却似嫌其太卑冗而不为须当削去不就二字夫年巳七十欲为筦库即见得遗佚阨穷不悯怨之意正要此一句用岂可不书乎其后以秘书召迁著作郎等事此正谓援而止之而止者也夫援而止之而止未有是处而龟山独称为仁者特以进不隠贤必以其道耳故备载所论当时政事十余条此事它人不能言而龟山独能言之又时然后发所以尤可贵耳当时宰执中若能听言委直院呉元忠辈画一条具因南郊赦文行下决须救得一半不至如后来大段狼狈也若龟山此举可谓老婆心切矣世人不察其用心之所在知之者见其赴召则曰此御笔也夫违御笔者以大不恭论自政和末年以来巳是海行指挥岂可以此定贤者之出处以其不可违而就召假有论及申屠蟠笑而不答之事则又何辞以对故龟山之赴召非畏海行指挥乃惧天下之人在涂炭之中而有恻然不忍人之心是以不屑去耳故安国于龟山宣和靖康中诸所建白详载其本末所以致其区区之意破纷纷之议使天下后世疑谤者莫不自消释矣其章疏中所论王氏着为邪説以涂学者耳目败坏其心术又即一二事以明之此眞拔本塞源者也防叟何以尚言犹是一时之论乎五经皆空言也虽不如春秋一句即是一事然明理以垂训以待后之学者岂曰小补之哉故説者以谓五经如药方春秋犹用药治病此亦互相发耳志中又载近臣所论辟邪説以正天下学术之谬所着三经义辩有益学者夫以义辩为有益则新义之为害可知故志篇之末独言凡著述论辩其存于今者非见诸行事故因此语反覆证明诸所建白之尤为深切耳而著述论辩之功自在若以为缓辞则误矣故安国意不欲有所改更必欲更之但曰著述论辩存于今者其传浸广可也公更思之如何
　　记差市易务事始末　　　　　　陈　渊
　　龟山宣和四年既罢祠官贫甚不果赴部郭愼求在朝以书问所欲公年巳七十矣【癸已生宣和四年嵗在壬寅年已七十】答以老不能办事惟求一筦库为贫耳愼求得书询吏部见阙监当官近毗陵未差者吏部报以常州市易务即为求得之驰以告公愼求初亦不知前一日为人所授公闻之曰非见阙固于吾事无济然市易事吾素不以为然纵便得禄其可就乎盖愼求不察吾意耳五年秋末果退阙因傅国华之荐召赴都堂审察即以足疾辞不赴六年国华又以前请未行再荐遂以秘书郎召对且御诏若辞者坐罪乃不克免先是傅国华奉使三韩得防许于经由三路凡人材可荐者荐之不限以员及归具奏臣往来京西淮浙人材可荐者甚多然抱道处晦无如杨时者愿以所得荐三路人材荐此一人上亦闻公名故始召审察又召上殿云若谓监市易务不就除秘书郎即就即非同时事失其实矣今削去不就二字为当更恐欲见其实故具之然如市易务方待阙未上虽不见于墓志亦可也
　　行状略　　　　　　　　　　　吕舍人
　　防守楚潜议法平允而通判杨增多刻深先生毎从潜议增以先生为附太守轻巳及潜去后守林某议不持平先生力与之争方知先生能有守也
　　知潭州浏阳县安抚使张公舜民雅敬重先生每见必设拜席与均礼知杭州余杭县简易不为烦苛远近悦服蔡京方相贵盛母前塟余杭用日者之言欲浚湖潴水为形势便利托言欲以便民事下余杭县先生询问父老人人以为不便即条上其事得不行
　　知越州萧山县萧山之人闻先生名不治自化人人图画先生形像就家祠焉
　　或説当世贵人以为事至此必败宜力引耆徳老成置上左右开导上意庻几犹可及也防路允迪傅墨卿使高丽高丽王问两人龟山先生今在何处两人对方召赴阙矣及还遂以名闻因劝政府宜及此时力引先生政府然之遂以秘书郎召及对陈儆戒之言上嘉纳焉太原被围朝廷遣姚古救援古逗留不进先生上言乞诛古以肃军政又率同列上疏论蔡京王黼童贯等罪恶或死或贬乞罢宦者典修京城事且録五代史传以进朝廷置详议司议天下利病先生以为三省政事所出六曹分治各有攸司今乃别辟官属新进小生未必贤于六曹长贰也朝廷从其议又乞褒复元祐名臣凡在党籍者力辩宣仁诬谤乞复元祐皇后位号凡所论皆切当时要务
　　太学诸生诣阙上书议者疑其生事儌乱先生即见上言诸生欲忠于朝廷耳本无他意但择老成有行义者为之长贰即自定矣渊圣喜曰此无逾卿者矣即命先生兼国子祭酒
　　今上即位本中之先君子初在政府首为上言先生之贤于是除工部侍郎
　　先生天资仁厚寛大能容物又不见涯涘不为崖异絶俗之行以求世俗名誉与人交终始如一性至孝幼防母哀毁如成人事继母尤谨熙宁中既举进士得官闻河南两程先生之道即往从之学是时从两先生学者甚众而先生独归闲居累年沉浸经书推广师説穷探力索务极其趣涵蓄广大而不敢轻自肆也
　　本中尝闻于前軰长者以为明道先生温然纯粹终身无疾言遽色先生实似之
　　遗事【九条】
　　明道在颖昌时先生寻医调官京师因往颖昌从学明道甚喜每言曰杨君最防得容易及归送之出门谓坐客曰吾道南矣先是建州林志宁出文潞公门下求教潞公云此中无以相益有二程先生者可往从之因使人送明道处志宁乃语定夫及先生先生谓不可不一见也于是同行时谢显道亦在谢为人诚实但聪悟不及先生故明道毎言杨君聪明谢君如水投石然亦未尝不称其善伊川自涪归见学者凋落多从佛学独先生与谢丈不变因叹曰学者皆流于异端矣惟有谢杨二君长进【见龟山语録】
　　杨时于新学极精今日一有所问即能知其短而持之介甫之学大抵支离伯淳尝与杨时读了数篇其后尽能推以通之【见程氏遗书】
　　伊川答杨中立论西铭中立书尾云判然无疑伊川曰杨时也未判然【见祁寛所记尹和靖语】
　　旧在二先生之门者伯淳最爱中立正叔最爱定夫观二人气象亦相似【见上蔡语録】
　　先生曰官司设法卖酒所在张乐集妓女以来小民此最为害教而必为之辞曰与民同乐岂不诬哉夫引诱无知之民以渔其财是在百姓为之理亦当禁而官吏为之上下不以为怪不知为政之过也且民之有财亦须上之人与之爱惜不与之爱惜而巧求暗取之虽无鞭笞以强民其所为有甚于鞭笞者矣余在潭州浏阳方官散青苖时凡酒肆茶店与夫俳优戏剧之罔民财者悉有以禁之散钱巳然后令如故官卖酒旧常至是时亦必以妓乐随处张设颇得民利或以请不许往往民间得钱遂用之有力【见龟山语録】
　　又言常平法州县寺舍嵗用有余则以归官赈民之穷饿者余为浏阳日方为立法使行旅之疾病饥踣于道者随所在申县县令寺舍饮食之欲人之入于吾境者无不得其所也其事未及行而余以罪去官至今以为恨
　　元城刘公问胡珵曰毗陵莫常得书中立安否曰杨先生近有除命以秘书郎召对公曰谁所荐珵曰传闻是蔡攸公曰此曹立党相倾不知中立肯来否【见道防录】胡文定公与杨大谏书曰大谏初承诏命众论有疑安国独以为以明道先生之心为心者裂裳裹足不俟屦而在途也又与宰相书曰龙图阁直学士致仕杨公时造养深远烛理甚明混迹同尘知之者鲜【知之者知其文学而已不知者以为蔡氏所引此公无求于人蔡氏焉能凂之】行年八十志气未衰精力少年殆不能及上方向意儒学日新圣徳延礼此老置之经席朝夕咨访裨补必多至如裁决危疑经理世务若烛照数计而龟卜又可助相府之忠谋也又答胡应仲书云杨先生世事殊不屑意虽袒裼裸裎不以为凂【见胡文定公集】
　　昔西南夷人尝以梅圣俞雪诗织布而永叔只于野録载之其事不入志铭然则姓名为蛮夷君长所知岂足道哉龟山行状中载高丽国王事所以不得书也【见胡氏传家録】
　　遵道墓志铭略【此昔先君子吏部府君所作】
　　公讳迪字遵道为髫儿已能力学指物即赋凛然如成人既冠益贯穿古今孝友和易中外无间言平居无喜愠色至急人困乏而乐其为善则矫然敢为必极其意而后巳与人辩论纲振条析发微指极氷解的破闻者钦耸退而察其私言若不能出诸口故无贤不肖爱敬之葢度不身践不茍言也里有货讼不决者连年公一言而两家为之平其诚信于人如此游太学声出等夷一旦弃而不顾抱经游于伊川之门以藐然少年周还羣公之间同门之士咸敛手以推先伊川少然可雅噐许之【伊川答龟山书曰令子名迪者好学质美当成远噐】于易春秋尤精诣崇宁三年以疾卒予不及识公自来闽中多从龟山门士游间论近世学者至公皆曰吾不及也谨为之铭铭曰斯文盛衰天实命之有嗜其径异端乗之道堙不治以与世违有志于得俗学昏之以见自私乖戾莫施孰为毅然莫乗莫惛天盖祐之使与斯文屹屹龟山渊源伊洛如星之斗以表后学公为之子妙质夙成目濡心渟食息训经不躐不陵师训是程轨道以趋不畔墨绳行满乡党世孰知之遗文蔚然不可瑕疵胡不百年以究其业赍志莫陈方壮而折天其或者尚相公子我铭幽竁以吿来世











　　伊洛渊源录巻十
　　钦定四库全书
　　伊洛渊源録巻十一
　　宋　朱子　撰
　　刘起居
　　墓志铭　　　　　　　　　　　许景衡
