<!-- { "loadSidebar": true } -->
　　门人朋友叙述【并序】
　　先兄眀道之葬颐状其行以求志铭且备异日史氏采録既而门人朋友为文以叙其事迹述其道学者甚众其所以推尊称美之意人各用其所知盖不同也而以为孟子而后传圣人之道者一人而已是则同文多不能尽取取其有补于行状之不及者数篇附于行状之后
　　河间刘立之曰先生幼有竒【一作异】质眀慧惊人年数嵗即有成人之度尝赋酌贪泉诗曰中心如自固外物岂能迁当世先达许其志操及长豪勇自奋不溺于流俗従汝南周茂叔问学穷性命之理率性防道体道成徳出处孔孟従容不勉逾冠应举京师声望蔼然老儒宿学皆自以为不及莫不造门愿交释褐主永兴军鄠县簿永兴帅府其出守皆禁宻大臣待先生莫不尽礼为令晋城其俗朴陋民不知学中间防百年无登科者先生择其秀异为置学舎粮具聚而教之朝夕督厉诱进学者风靡日盛熙宁元丰间应书者至数百登科者十余人先生为政条教精宻而主之以诚心晋城之民被服先生之化暴桀子弟至有耻不犯迄先生去三年间编户数万众罪入极典者才一人然乡闾犹以不遵教令为深耻熙宁七年立之得官晋城距先生去已十余年见民有聚口众而不析异者问其所以云守程公之化也其诚心感人如此荐为御史神宗召对问所以为御史对曰使臣拾遗补阙裨賛朝廷则可使臣掇拾臣下短长以沽直名则不能神宗叹赏以为得御史体神宗厉精求治王荆公执政议法改令言者攻之甚力至有发愤肆骂无所不至者先生独以至诚开纳君相疏入辄削藁不以示子侄常曰扬已矜众吾所不为尝被防赴中堂议事荆公方怒言者厉色待之先生徐曰天下之事非一家私议愿公平气以聴荆公为之愧屈善谈太中公得请领崇福先生求折资监当以便养归洛从容亲庭日以读书劝学为事先生经术通眀义理精微乐告不倦士大夫従之讲学者日夕盈门虚往实归人得所欲先生在御史有南士防执政门者方自南还未至而附防之说先布都下且其人素议亏阙先生奏言其行后先生被命判武学其人已位通显惧先生复进乃抗章言先生新法之初首为异论先生笑曰是岂诬我邪复以便亲乞汝州监局先生髙才逺业沦屈卑冗人为先生叹息而先生处之恪勤匪懈曰执事安得不谨今皇帝即位以宗正丞召朝廷方且用之未赴阙得疾以终先生有天下重望士民以其出处卜时隆污闻讣之日识与不识莫不陨涕自孟轲没圣学失传学者穿凿妄作不知入徳先生杰然自立于千载之后芟辟榛秽开示本原圣人之庭户晓然可入学士大夫始知所向然髙才世希能造其藩阈者葢鲜况堂奥乎先生徳性充完粹如之气盎于面背乐易多恕终日怡恱立之从先生三十年未尝见其【一有有字】忿厉之色接人温然无贤不肖皆使之款曲自尽闻人一善咨嗟奨劳惟恐其不笃人有不及开导诱掖惟恐其不至故虽桀傲不恭见先生莫不感恱而化服风格髙迈不事标饰而自有畦畛望其容色聴其言教则放心邪气不复萌于胷中太中公告老而归家素清窭僦居洛城先生以禄养族大食众菽粟仅足而老幼各尽其欢中外幼孤穷无托者皆收养之抚育诲期于成人嫁女娶妇皆先孤遗而后及已子食无重肉衣无兼副女长过期至无资以遣先生达于従政以仁爱为本故所至民戴之如父母立之尝问先生以临民曰使民各得输其情问御吏曰正已以格物虽愚不肖佩服先生之训不敢防怠先生抱经济大器有开物成务之才虽不用于时然至诚在天下惟恐一物不得其所见民疾苦如在诸已闻朝廷兴作小失则忧形顔色尝论所以致君尧舜措俗成康之意其言感激动人千五百年一生斯人时命不防如此美志不行利泽不施惜哉立之家与先生有累世之旧先人髙爽有竒操与先生好尤宻先人早世立之方数嵗先生兄弟取以归敎养视子侄卒立其门户末世俗薄朋友道衰闻先生之风宜有愧耻立之従先生最久闻先生教最多得先生行事为最详先生终系官朔陲不得与于行服之列哭泣之哀承讣悲号摧裂肝膈先生大节髙谊天下莫不闻至于委曲纎细一言一行足以埀法来世而人所不及知者大惧堙没不传以为门人羞辄书所知以备采择
　　沛国朱光庭曰呜呼道之不眀不行也久矣自子思笔之于书其后孟轲倡之轲死而不得其传退之之言信矣大扺先生之学以诚为本仰观乎天清眀穹窿日月之运行隂阳之变化所以然者诚而已俯察乎地广博持载山川之融结草木之繁殖所以然者诚而已人居天地之中防合无间纯亦不已者其在兹乎盖诚者天徳也圣人自诚而眀其静也渊停其动也神速天地之所以位万物之所以育何莫由斯道也先生得圣人之诚者也自始学至于成徳虽天资颖彻絶出等夷然卓然之见一主于诚故推而事亲则诚孝事君则诚忠友于兄弟则绰绰有裕信于朋友则久要不忘修身慎行则不愧于屋漏临政爱民则如保乎赤子非得夫圣人之诚孰能与于斯才周万物而不自以为髙学际三才而不自以为足行贯神眀而不自以为异识照古今而不自以为得至于六经之奥义百家之异说研穷搜决判然胷中天下之事虽万变交于前而烛之不失毫厘权之不失轻重凡贫富贵贱死生皆不足以动其心真可谓大丈夫者非所得之深所养之厚能至于是欤呜呼天之生斯人使之平治天下功徳岂小补哉方当圣政日新贤者彚进殆将以斯道觉斯民而天夺之速可谓不幸之甚矣孔子曰朝闻道夕死可矣自孟子以来千有余嵗先王大道得先生而后传其补助天地之功可谓盛矣虽不得髙位以泽天下然而以斯道倡之于人亦已较着其闻见而知之尚能似之先生为不亡矣河间邢恕曰先生徳性絶人外和内刚眉目清峻语声铿然恕早従先生之弟学初见先生于磁州其气貌清眀夷粹其接人和以有容其防义刚而不犯其思索妙造精义其言近而测之益逺恕盖始恍然自失而知天下有成徳君子所谓完人者若先生是已先生为澶州幕官嵗余罢归恕后过澶州问村民莫不称先生咨嗟叹息盖先生之从政其视民如子忧公如家其诚心感物虽为郡僚佐又止嵗余而去至使田父野人皆知其姓名又称叹其贤使先生为一郡又何如哉使先生行乎天下又如何哉既不用于朝廷而以奉亲之故禄仕于筦库以为养居洛防十年玩心于道徳性命之际有以自养其浑浩冲融而必合乎规矩凖绳盖真顔氏之流黄宪刘迅之徒不足道也洛实别都乃士人之区薮在仕者皆慕化之従之质疑解惑闾里士大夫皆髙仰之乐従之逰学士皆宗师之讲道劝义行李之往来过洛者茍知名有识必造其门虚而往实而归莫不心醉敛袵而诚服于是先生身益退位益卑而名益髙于天下今皇帝即位太皇太后同聴防凡政事之利者存害者去复起司马公君实以为门下侍郎用吕公晦叔为尚书左丞而先生亦以宗正丞召执政日须其来将大用之讣至京师诸公人人叹嗟为朝廷惜士大夫下至布衣诸生闻之莫不相吊以为哲人云亡也呜呼惟先生以直道言事不合去国十有七年今太母制政下令不出房闼天下固已宴然方大讲求政事之得失救偏矫枉资人材以成治功之时如先生之才大小左右内外用之无不宜盖其所知上极尧舜三代帝王之治其所以包涵博大悠逺纤悉上下与天地同流其化之如时雨者先生固已黙而识之至于兴造礼乐制度文为下至行师用兵战阵之法无所不讲皆造其极外之夷狄情状山川道路之险易边鄙防戍城寨斥堠控带之要靡不周知其吏事操决文法簿书又皆精宻详练若先生可谓通儒全才矣而所有不试其万一又不究于髙年此有志之士所以恸哭而流涕也
　　成都范祖禹曰先生为人清眀端洁内直外方其学本于诚意正心以圣贤之道可以必至勇于力行不为空文其在朝廷与道行止主于忠信不崇虚名其为政视民如子惨怛教爱出于至诚建利除害所欲必得故先生所至民赖之如父母去久而思之不忘先生常言县之政可达于天下一邑者天下之式也先生以亲老求为闲官居洛阳殆十余年与弟伊川先生讲学于家化行乡党家贫疏食或不继而事亲务养其志赒赡族人必尽其力士之从学者不絶于馆有不逺千里而至者先生于经不务解析为枝词要其用在已而眀于知天其教人曰非孔子之道不可学也葢自孟子没而中庸之学不传后世之士不循其本而用心于末故不可与入尧舜之道先生以独智自得去圣人千有余嵗发其闗键直覩堂奥一天地之理尽事物之变故其貌肃而气和志定而言厉望之可畏即之可亲叩之者无穷従容以应之其出愈新真学者之师也成就人才于时为多虽久去朝廷而人常以其出处为时之通塞既除宗正丞天下日望先生入朝以为且大用及闻其亡上自公卿下至闾巷士民莫不哀之曰时不幸也其命矣夫伊洛渊源录巻二
　　钦定四库全书
　　伊洛渊源录巻三
　　宋　朱子　撰
　　明道先生
　　书行状后　　　　　　　　　　游　酢
