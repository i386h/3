<!-- { "loadSidebar": true } -->




　　伊洛渊源录巻九
<史部,传记类,总录之属,伊洛渊源录>
　　钦定四库全书
　　伊洛渊源录巻十
　　宋　朱子　撰
　　杨文靖公
　　墓志铭　　　　　　　　　　胡文定公
　　自孟子没遗经仅在而圣学不传所谓见而知之与闻而知之者世无其人则有西方之杰窥见闲隙遂入中国举世倾动靡然从之于是人皆失其本心莫知所止而天理灭矣宋嘉祐中有河南二程先生得孟子不传之学于遗经以倡天下而升堂覩奥号称高弟在南方则广平游定夫上蔡谢显道与公三人是也公讳时字中立姓杨氏既没逾年诸孤以右史吕本中所次行状来请铭谨按杨氏出于农为望姓五世祖唐末避地闽中寓南剑州之将乐县因家焉公资禀异甚八嵗能属文熙宁九年中进士第调汀州司戸叅军不赴杜门积学渟滀涵浸人莫能测者几十年久之乃调徐州司法丁继母忧服阕授虔州司法公烛理精深晓习律令有疑狱众所不决者皆立断与郡将议事守正不倾罹外艰除防迁瀛州防御推官知潭州浏阳县安抚使张公舜民以客礼待之漕使胡师文恶公之与张善也嵗饥方赈济劾以不催积欠坐冲替张公入长諌垣荐之除荆南教授改宣徳郎知杭州余杭县迁南京宗子博士防省员知越州萧山县提防均州明道观成都府国宁观后例罢差监常州市易务公年防七十矣是时天下多故或説当世贵人以为事至此必败宜力引耆徳老成置诸左右开导上意庻防犹可及也则以秘书郎召到阙迁著作郎及对陈儆戒之言除迩英殿説书公知时势将变遂陈论政事其略曰近日蠲除租税而广济军以放税降官是诏令为虚文耳安土之民不被恵泽而流亡为盗者独免租赋百姓何惮不为盗夫信不可去急于食也宜从前诏嘉祐通商茶之法公私两便今茶租钱如故而法愈急宜少寛之诸犯货不得根究来歴今茶法独许根究追呼蔓延犴狴充斥宜即革之东南州县均敷盐钞迫于殿最计口而授人何以堪宜酌中立额使州县易办发运司宜给籴本以复转般之旧和预买宜损其数而实支所买之直燕云之军宜退守内郡以省运输之劳燕云之地宜募边民为弓箭手使习骑射以杀常胜军之势卫士天子爪牙而分为二三宜循其旧不可增损凡十余事执政不能用而敌骑已大入则又言今日所急者莫大于収人心边事之兴免夫之役毒被海内误国之罪宜有所归西北聚敛东南花石其害尤甚宿奸巨猾借应奉之名豪夺民财不可数计天下积愤郁而不得发几二十年欲致人和去此三者防渊圣嗣位公乞对曰君臣一体上皇痛自引咎至托以倦勤避位而宰执叙迁安受不辞此何理也城下之盟辱亦甚矣主辱臣死大臣宜任其责而皆首为窜亡自全之计陛下孤立何頼焉乞正典刑为臣子不忠之戒童贯为三路总帅敌人侵疆弃军而归置而不问故梁方平何灌相继逃去大河天险弃而不守敌人奄至城下而朝廷不知帅臣失职无甚于此宜以军法从事防城所仍用阉人提举授以兵柄此覆车之辙不可复蹈渊圣大喜擢右谏议大夫敌人厚取金帛又遂赂以三镇遂讲和而去公上疏曰河朔朝廷重地三镇又河朔要藩今一旦弃之北廷以二十州之地贯吾腹中距京城无藩篱之固戎马疾驱不数日而至此非经远之谋四方勤王之师逾月而后集使之无功而去厚赐之则无名不与则生怨不可不虑也如闻三鎭之民欲以死拒守今若以兵蹑之使腹背受敌宜可为也朝廷欲专守和议以契丹百年之好犹不能保宁能保此盟言乎夫要盟神不信宜审处之无至噬脐于是渊圣乃诏出师而议者多持两端屡进屡却公又言闻敌人驻兵磁相刧掠无算誓书之墨未干而叛不旋踵肃王初约及河而反今挟之以往此叛盟之大者吾虽欲专守和议不可得也今三鎭之民以死拒之于前吾以重兵拥其后此万全之计望断自宸衷无惑浮言而议者不一故终失此机防于是太原诸郡皆告急矣太学生伏阙乞留李纲种师道军民从之者数万人执政虑其生乱引高欢事掲榜于衢且请以礼起邦彦公言士民伏阙诟骂大臣发其隐慝无所不至出于一时忠愤非有作乱之心无足深罪李邦彦首画遁逃之防捐金割地质亲王以主和议罢李纲而纳誓书李邺奉使失辞惟敌言是听此二人者国人之所同弃也今敷吿中外乃推平贼和议之功归此二人非先王宪天自民之意宜収还榜示以慰人心邦彦等既罢赵野尚存公复言野昔尝建言请禁士庻以天王君圣为名者上皇后以为谄防之论废格不行而野犹泰然不以为耻乞赐罢黜上皆从之或意太学生又将伏阙鼔乱乃以公兼国子祭酒遂言蔡京以继述神宗皇帝为名实挟王安石以图身利故推尊安石加以王爵配享孔子庙廷然致今日之祸者实安石有以啓之也谨按安石昔为邪说以涂学者耳目败坏其心术者不可缕数姑即一二事明之昔神宗皇帝称美汉文罢露台之费安石乃言陛下若能以尧舜之道治天下虽竭天下以自奉不为过也夫尧舜茅茨土阶其称禹曰克俭于家则竭天下者必非尧舜之道后王黼以三公领应奉司号为享上实安石自奉之説有以倡之也其释鳬鹥之末章则曰以道守成者役使羣众泰而不为骄宰制万物费而不为侈按此章止谓能持盈则神祗祖考安乐之无后艰耳而安石独为此説后蔡京軰争以奢僣相高轻费妄用穷极淫侈实安石此説有以倡之也其害岂不甚哉乞正其学术之谬追夺王爵明诏中外毁去配享之像遂降安石从祀之列谏官冯澥力主王氏上疏诋公乂防学官纷争有防皆罢即上章乞出除给事中章又四上请去益坚以徽猷阁直学士提举西京崇福宫又恳辞职名不当得有防杨某学行醇固谏诤有声请闲除职累月恳辞宜从其志以励廉退改徽猷阁待制上即位除工部侍郎论自古贤圣之君未有不以典学为务者以君徳在是故也上然之除兼侍讲二年以老疾乞出除龙图阁直学士提举杭州洞霄宫四年上章告老从之绍兴五年四月二十四日终于正寝享年八十有三葬本邑西山之原近臣朱震奏公尝排邪説以正天下学术之谬辩诬谤以明宣仁圣烈之功雪寃抑以复昭慈圣献之位据经论事不媿古人所着三经义辩有益学者乞下本州抄录仍优恤其家有防赠官赙以金帛娶余氏赠硕人先卒子五人迪早卒逈遹适造巳仕女四人长适陈渊次陆棠次李郁次未嫁孙男七人孙女五人曾孙一人公天资夷旷济以问学充养有道徳噐早成积于中者纯粹而闳深见于外者简易而平淡闲居和乐色笑可亲临事裁处不动声气与之游者虽羣居终日嗒然不语饮人以和而鄙薄之态自不形也推本孟子性善之説发明中庸大学之道有欲知方者为指其攸趣无所隠也当时公卿大夫之贤者莫不尊信之熙宁初代余典教渚宫始获从公游三十年间出处险夷亦尝覸之熟矣视公一饭虽蔬食脆甘若皆可于口未尝有所嗜也每加一衣虽狐貉缊袍皆适于体未尝有所择也平生居处虽敝庐厦屋若皆可以托宿未尝有所美而求安也故山之田园皆先世所遗守其世业亦无所营增豆区之入也老之将至沉伏下僚厄穷遗佚若将终身焉子孙满前每食不饱亦不改其乐也然则公于斯世所欲不存果何求哉心则远矣凡训释论辩以辟邪説存于今者其传寖广故特载宣和末年及靖康之初诸所建白以表其深切着明而公之学于河南小尝试之其用已如此所谓援而止之而止必有以也进不隐贤必以其道岂不信乎世或以不屑去疑公盖浅之为丈夫也铭曰天不防道文其在兹维天之命尸者其谁孰能识车中之状意欲施之兄弟而处并为世师伟兹三贤濶歩共驰有学术业顔其馁而公名最显垂范有词岂不见庸孔艰厥时狂澜奔溃砥柱不敧邪説害正倚门则挥嗟彼奸罔谗言诋欺我扶有极人用不迷奚必来世判其是非有援则止直道何疵不勉而和展也可夷河流在北伊水之湄谁其似者订此铭诗
　　龟山志铭辩
　　宏问何故西方之杰窥见间隙遂入中国答曰自孟子既没世无传心之学此一片田地渐渐抛荒至东晋时无人耕种佛之徒如达磨軰最为桀黠见此间隙以为无人遂入中国面壁端坐扬眉瞬目到处称尊此土之人拱手归降不能出他圏套
　　宏又问佛之徒既是直指人心见性成佛何故却言人人失其本心莫知所止答曰释氏自言直指人心见性成佛吾却言失其本心莫知所止大段悬远宏又问何故悬远答曰昔明道先生有言以吾观于儒释事事是句句合然而不同宏又问既云事事是句句合何故却不同答曰若于此见得许汝具一只眼
　　宏又问据杨氏家录称先生不欲为市易官吕居仁亦云辞不就今志中何故削去不就二字答曰此是它门未曾契勘古人出处大致若书不就两字便不小了龟山差监市易务即辞不就除秘书省挍书郎却受而不辞似此行径虽子贡之辩也分説不出来今但只书差监市易务公年将七十矣即古人乘田委吏之比意思浑洪不卑小官之意自在其中乃是画出一个活底杨龟山也并迁著作郎并迩英殿説书只一向滚説将去不消更引高丽国王事説他龟山前代如伍琼亦尝荐诸贤于董卓卓召用之除申屠蟠外诸贤皆至或旬月遍歴三台而无非之者此亦是有底事不足为文饰也宏又问攻王氏一章却似迂濶何故载之答曰此是取王氏心肝底脍子手段何可不书书之则王氏心肝悬在肉案上人人见得而诐淫邪遁之辞皆破矣
　　宏又问或説龟山被召过南京见刘噐之刘问此行何为龟山曰以贫故刘曰若以贫故则更不消説答曰传言如此未知信否若据吾则不然刘若问此行何为但对曰老年无用处且入这保社它若更问还有转身一路否但曰料得无处分説一任傍人防检不然者若问此行何为只答云竿木随身亦自脱洒
　　宏再问何故载果何求哉心则远矣一句答曰陶公是古之逸民也地位甚高决非惠远所能招刘雷之徒所能友也观其诗曰结庐在人境而无车马喧问君何能尔心远地自偏即可知其为人故提此一句以表之而龟山之贤可想见矣世人以功名富贵累其心者何处更有这般气象但深味心则远矣一句即孟子所谓所欲不存若将终身若固有之气象亦在其中矣宏又问如何是心则远矣答曰或尚友古人或志在天下或虑及后世或不求人知而求天知皆所谓心远矣
　　宏又问行状云陈公瓘邹公浩皆以师礼事先生何故不载答曰凡公卿大夫之贤者于当世有道之士莫不师尊之其称先生有二义一则如后进之于先达或年齿居长或声望早着心高仰之故称先生若韩子之于卢仝欧阳永叔之于孙明复是也其一如子弟之于父兄居则侍立出则杖屦服勤至死心防三年若子贡曾子之于仲尼近世吕与叔潘康仲之于张横渠是也今一槩称以师礼事先生恐二公之门人未逹故不复书大观庚寅在都城尝见了翁与龟山书称中立先生初亦疑之后乃知字者亲厚之意先生者高仰之称也亦可见矣兼龟山道学自为当世所高而志中巳称公卿大夫之贤者莫不尊信之矣不必更引二公以为重宏又问行状云胡公之徒实传其学此事如何答曰吾于谢游杨三公皆义兼师友实尊信之若论其传授却自有来歴据龟山所见在中庸自明道先生所授吾所闻在春秋自伊川先生所发汝但观吾春秋传乃是白头六十嵗以后所着必无大段抵牾更有改易去处其书十万余言大抵是説此事试详阅之必自知来歴矣
　　答陈几叟书
