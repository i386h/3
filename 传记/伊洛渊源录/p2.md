<!-- { "loadSidebar": true } -->
　　曾祖希振皇任尚书虞部员外郎妣髙密县君崔氏祖遹皇赠开府仪同三司吏部尚书妣孝感县太君张氏长安县太君张氏父珦见任太中大夫致仕母夀安县君侯氏先生名颢字伯淳姓程氏其先曰乔伯为周大司马封于程后遂以为氏先生五世而上居中山之博野髙祖赠太子少师讳羽太宗朝以辅翊功显赐第于京师居再世曾祖而下葬河南今为河南人先生生而神气秀爽异于常儿未能言叔祖母任氏太君抱之行不觉坠后数日方求之先生以手指示随其所指而往果得钗人皆惊异数嵗诵诗书强记过人十嵗能为诗赋十二三时羣居庠序中如老成人见者无不爱重故户部侍郎彭公思永谢客至学舎一见异之许妻以女逾冠中进士第调京兆府鄠县主簿令以其年少未知之民有借其兄宅以居者发地中蔵钱兄之子诉曰父所蔵也令曰此无证佐何以决之先生曰此易辨尔问兄之子曰尔父蔵钱几何时矣曰四十年矣彼借宅居防何时矣曰二十年矣即遣吏取钱十千视之谓借宅者曰今官所铸钱不五六年即遍天下此钱皆尔未蔵前数十年所铸何也其人遂服令大竒之南山僧舎有石佛嵗传其首放光逺近男女聚观昼夜杂处为政者畏其神莫敢禁止先生始至诘其僧曰吾闻石佛嵗现光有诸曰然戒曰俟复现必先白吾职事不能往当取其首就观之自是不复有光矣府境水害仓卒兴役诸邑率皆狼狈惟先生所部饮食苃舎无不安便时盛暑泄利大行死亾甚众独鄠人无死者所至治役人不劳而事集尝谓人曰吾之董役乃治军法也当路者欲荐之多问所欲先生曰荐士当以才之所堪不当问所欲再朞以避亲罢再调江宁府上元县主簿田税不均比他邑尤甚盖近府美田为贵家富室以厚价薄其税而买之小民茍一时之利久则不胜其弊先生为令画法民不知扰而一邑大均其始富者不便多为浮论欲摇止其事既而无一人敢不服者后诸路行均税法邑官不足益以他官经嵗歴时文案山积而尚有诉不均者计其力比上元不啻千百矣防令罢去先生摄邑事上元剧邑诉讼日不下二百为政者疲于省览奚暇及治道先生处之有方不阅月民讼遂简江南稻田赖陂塘以溉盛夏塘隄大决计非千夫不可塞法当言之府府禀于漕司然后计功调役非月余不能兴作先生曰比如是苗槁久矣民将何食救民获罪所不辞也遂发民塞之嵗则大熟江宁当水运之冲舟卒病者则留之为营以处曰小营子嵗不下数百人至者辄死先生察其由盖既留然后请于府给券乃得食比有司文具则困于饥巳数月矣先生白漕司给米贮营中至者与之食自是生全者大半措置于纎微之间而人己受赐如此之比所至多矣先生常云一命之士茍存心于爱物于人必有所济仁宗登遐遗制官吏成服三日而除三日之朝府尹率羣官将释服先生进曰三日除服遗诏所命不敢违也请尽今日若朝而除之所服止二日尔尹怒不従先生曰公自除之某非至夜不敢释也一府相视无敢除者茅山有龙池其龙如蜥蜴而五色祥符中中使取二龙至中途中使奏一龙飞空而去自昔严奉以为神物先生尝捕而脯之使人不惑其始至邑见人持竿以黏飞鸟取其竿折之教之使勿为及罢官舣舟郊外有数人共语自主簿折黏竿乡民子弟不敢畜禽鸟不严而令行大率如此再朞就移泽州晋城令泽人淳厚尤服先生教命民以事至邑者必告之以孝悌忠信入所以事父兄出所以事长上度乡村逺近为伍保使之力役相助患难相恤而奸伪无所容凡孤防残癈者责之亲戚乡党使无失所行旅出于其涂者疾病皆有所养诸乡皆有校暇时亲至召父老而与之语儿童所读书亲为正句读教者不善则为易置俗始甚野不知为学先生择子弟之秀者聚而教之去邑才十余年而服儒服者盖数百人矣乡民为社防为立科条旌别善恶使有劝有耻邑防万室三年之间无强盗及鬭死者秩满代者且至吏夜叩门称有杀人者先生曰吾邑安有此诚有之则某村某人也问之果然家人惊异问何以知之曰吾常疑此人恶少之弗革者也河东财赋窘迫官所科买嵗为民患虽至贱之物至官取之则其价翔跃多者至数十倍先生常度所需使富家预储定其价而出之富不至失倍息而乡民所费比常嵗十不过二三民税常移近边载往则道逺就籴则价高先生择富民之可任者预使购粟边郡所费大省民力用纾县库有杂纳钱数百千常借以补助民力部使者至则告之曰此钱令自用而不敢私请一切不问使者屡更无不従者先时民惮差役役及则互相纠诉乡邻遂为仇讐先生尽知民产厚薄第其先后按籍而命之无有辞者河东义勇农隙则教以武事然应文备数而已先生至晋城之民遂为精兵晋俗尚焚尸虽孝子慈孙习以为安先生教谕禁止民始信之而先生去后郡官有母死者惮于逺致以投烈火愚俗视效先生之教遂废识者恨之先生为令视民如子欲辨事者或不持牒径至庭下陈其所以先生从容告语谆谆不倦在邑三年百姓爱之如父母去之日哭声振野用荐者改著作佐郎寻以御史中丞吕公公着荐授太子中允权监察御史里行神宗素知先生名召对之日従容咨访比二三见遂期以大用每将退必曰频求对来欲常相见尔一日议论甚久日官报午正先生遽求退庭中中人相谓曰御史不知上未食邪前后进说甚多大要以正心窒欲求贤育才为先先生不饰辞辩独以诚意感动人主神宗尝使推择人才先生所荐者数十人而以父表弟张载暨弟颐为首所上章疏子侄不得窥其藁尝言人主当防未萌之欲神宗俯身拱手曰当为卿戒之及因论人才曰陛下奈何轻天下士神宗曰朕何敢如是言之至于再三时王荆公安石日益信用先生每进见必为神宗陈君道以至诚仁爱为本未尝及功利神宗始疑其迂而礼貌不衰当极陈治道神宗曰此尧舜之事朕何敢当先生愀然曰陛下此言非天下之福也荆公寖行其说先生意多不合事出必论列数月之间章数十上尤极论者辅臣不同心小臣与大计公论不行青苗取息卖祠部牒差提举官多非其人及不经封驳京东转运司剥民希宠不加黜责兴利之臣日进尚徳之风寖衰等十余事荆公与先生虽道不同而尝谓先生忠信先生每与论事心平气和荆公多为之动而言路好直者必欲力攻取胜由是与言者为敌矣先生言既不行恳求外补神宗犹重其去上章及面请至十数不许遂阖门待罪神宗将黜诸言者命执政除先生监司差权发遣京西路提防刑狱复上章曰臣言是愿行之如其妄言当赐显责请罪而获迁刑赏混矣累请得罢既而神宗手批暴白同列之罪独于先生无责改差签书镇宁军节度判官事为守者严刻多忌通判而下莫敢与辩事始意先生尝任台宪必不尽力职事而又虑其慢已既而先生事之甚恭虽筦库细务无不尽心事小未安必与之辩遂无不従者相与甚欢屡平反重狱得不死者前后葢十数河清卒于法不他役时中人程昉为外都水丞怙势蔑视州郡欲尽取诸埽兵治二股河先生以法拒之昉请于朝命以八百人与之天方大寒昉肆其虐用众逃而归州官晨集城门吏报河清兵溃归将入城众官相视畏昉欲弗纳先生曰此逃死自归弗纳必为乱昉有言某自当之即亲往开门抚谕约归休三日复役众欢呼而入具以事上闻得不复遣后昉奏事过州见先生言甘而气慑既而扬言于众曰澶卒之溃乃程中允诱之吾必诉于上同列以告先生笑曰彼方惮我何能尔也果不敢言防曺村埽决时先生方救防小吴相去百里州帅刘公涣以事急告先生一夜驰至帅俟于河桥先生谓帅曰曺村决京城可虞臣子之分身可塞亦为之请尽以厢兵见付事或不集公当亲率禁兵以继之帅义烈士遂以本镇印授先生曰君自用之先生得印不暇入城省亲径走决堤谕士卒曰朝廷养尔辈正为缓急尔尔知曺村决则注京城乎吾与尔曺以身捍之众皆感激自效论者皆以为势不可塞徒劳人尔先生命善汩者衔细绳以渡决口水方奔注达者百一卒能引大索以济众两岸并进昼夜不息数日而合其将合也有大木自中流而下先生顾谓众曰得彼巨木横流入口则吾事济矣语才已木遂横众以为至诚所致其后曺村之下复决遂久不塞数路困扰大为朝廷忧人以为使先生在职安有是也郊祀霈恩先生曰吾罪涤矣可以去矣遂求监局以便亲养得罢归自是丑正者竞扬避新法之说嵗余得监西京洛河竹木务荐者言其未尝叙年劳丐迁秩特改太常丞神宗犹念先生防修三经义尝语执政曰程某可用执政不对又尝有登对者自洛至问曰程某在彼否连言佳士其后彗见翼轸间诏求直言先生应诏论朝政极切还朝执政屡进拟神宗皆不许既而手批与府界知县差知扶沟县事先生诣执政复求监局执政谕以上意不可改也数月右府同荐除判武学新进者言其新法之初首为异论罢复旧任先生为治専尚寛厚以教化为先虽若甚迂而民实风动扶沟素多盗虽乐嵗强盗不减十余发先生在官无强盗者防二年广济蔡河出县境濒河不逞之民不复治生业専以脇取舟人物为事嵗必焚舟十数以立威先生始至捕得一人使引其类得数十人不复根治旧恶分地而处之使以挽舟为业且察为恶者自是邑境无焚舟之患畿邑田税重朝廷嵗常蠲除以为惠泽然而良善之民惮督责而先输逋负获除者皆顽民也先生为约前科获免者今必如期而足于是惠泽始均司农建言天下输役钱达户四等而畿内独止第三请亦及第四先生力陈不可司农奏其议谓必获罪而神宗是之畿邑皆得免先生为政常权谷价不使至甚贵甚贱防大旱麦苗且枯先生教人掘井以溉一井不过数工而所灌数亩阖境赖焉水灾民饥先生请发粟贷之邻邑亦请司农怒遣使阅实使至邻邑而令遽自陈谷且登无贷可也使至谓先生盍亦自陈先生不肻使者遂言不当贷先生力言民饥请贷不已遂得谷六千石饥者用济而司农益怒视贷籍户同等而所贷不等檄县杖主吏先生言济饥当以口之多寡不当以戸之髙下且令实为之非吏罪乃得已内侍都知王中正巡阅保甲权宠至盛所至凌慢县官诸邑供帐竞务华鲜以悦奉之主吏以请先生曰吾邑贫安能效他邑且取于民法所禁也令有故青帐可用之先生在邑嵗余中正往来境上卒不入邻邑有寃诉府愿得先生决之者前后五六有犯小盗者先生谓曰汝能改行吾薄汝罪盗叩首愿自新后数月复穿窬捕吏至门盗告其妻曰我与太丞约不复为盗今何面目见之邪遂自经官制改除奉议郎朝廷遣官括牧地民田当没者千顷往往持累世契券以自眀皆弗用诸邑已定而扶沟民独不服遂有朝防改税作租不复加益及聴卖易如私田民既倦于追呼又得不加赋乃皆服先生以为不可括地官至谓先生曰民愿服而君不许何也先生曰民徒知今日不加赋而不知后日増租夺田则失业无以生矣因为言仁厚之道其人感动谢曰宁受责不敢违公遂去之他邑不逾月先生罢去其人复至谓摄令者曰程奉议去矣尔复何恃而敢稽违朝防督责甚急数日而事集邻邑民犯盗繋县狱而逸既又遇赦先生坐是以特防罢邑人知先生且罢诣府及司农丐留者千数去之日不使人知老稺数百追及境上攀挽号泣遣之不去以亲老求近乡监局得监汝州酒税今上嗣位覃恩改承议郎先生虽小官贤士大夫视其进退以卜兴衰圣政方新贤徳登进先生特为时望所属召为宗正寺丞未行以疾终元丰八年六月十五也享年五十有四士大夫识与不识莫不哀伤为朝廷生民恨惜先生资禀既异而充养有道纯粹如精金温润如良玉寛而有制和而不流忠诚贯乎金石孝悌通于神眀视其色其接物也如春阳之温聴其言其入人也如时雨之润胷懐洞然彻视无间测其蕴则浩乎若沧溟之无际极其徳美言葢不足以形容先生行已内主于敬而行之以恕见善若出诸已不欲弗施于人居广居而行大道言有物而动有常先生为学自十五六时闻汝南周茂叔论道遂厌科举之业慨然有求道之志未知其要泛滥于诸家出入于老释者防十年返求诸六经而后得之明于庶物察于人伦知尽性至命必本于孝悌穷神知化由通于礼乐辨异端似是之非开百代未眀之惑秦汉而下未有臻斯理也谓孟子没而圣学不传以兴起斯文为巳任其言曰道之不眀异端害之也昔之害近而易知今之害深而难辨昔之惑人也乘其迷暗今之入人也因其髙眀自谓之穷神知化而不足以开物成务言为无不周遍实则外于伦理穷深极微而不可以入尧舜之道天下之学非浅陋固滞则必入于此自道之不眀也邪诞妖异之说竞起涂生民之耳目溺天下于污浊虽髙才眀智胶于见闻醉生梦死不自觉也是皆正路之蓁芜圣门之蔽塞辟之而后可以入道先生进将觉斯民退将眀之书不幸早世皆未及也其辨析精微稍见于世者学者之所传尔先生之门学者多矣先生之言平易易知贤愚获其益如羣饮于河各充其量先生教人自致知至于知止诚意至于平天下洒扫应对至于穷理尽性循循有序病世之学者舍近而趋逺处下而闚髙所以轻自大而卒无得也先生接物辨而不间感而能通教人而人易从怒人而人不怨贤愚善恶咸得其心狡伪者献其诚暴慢者致其恭闻风者诚服觌徳者心醉虽小人以趋向之异顾于利害时见排斥退而省其私未有不以先生为君子也先生为政治恶以寛处烦而裕当法令繁宻之际未尝从众为应文逃责之事人皆病于拘碍而先生处之绰然众忧以为甚难而先生为之沛然虽当仓卒不动声色方监司竞为严急之时其待先生率皆寛厚设施之际有所赖焉先生所为纲条法度人可效而为也至其道之而従动之而和不求物而物应未施信而民信则人不可及也彭夫人封仁和县君严正有礼事舅以孝称善睦其族先一年卒【一本有五字】子【一本有三早卒字】曰端懿蔡州汝阳县主簿曰端本治进士业【一本有四字】女【一本有三夭一字】适假承务郎朱纯之卜以今年十月乙酉葬于伊川先茔谨书家世行业及歴官行事之大槩以求志于作者
