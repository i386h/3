<!-- { "loadSidebar": true } -->
　　扶沟地卑嵗有水旱明道先生经画沟洫之法以治之未及兴工而先生去官先生曰以扶沟之地尽为沟洫必数年乃成吾为经画十里之地以开其端后之人知其利必有继之者矣夫为令之职必使境内之民凶年饥嵗免于死亡饱食逸居有礼义之训然后为尽故吾于扶沟开设学校聚邑人子弟教之亦防成而废夫百里之施至狭也而道之兴废系焉是数事皆未及成岂不有命欤然知而不为而责命之兴废则非矣此吾所以不敢不尽心也【见庭闻藁録】
　　明道终日坐如泥塑人然接人浑是一团和气所谓望之俨然即之也温【见上蔡语录】
　　凡诗必使言之无罪闻者知戒所以尚谲谏也如东坡诗只是讥诮朝廷无至诚恻怛爱君之意言之安得无罪闻之岂足以戒乎伯淳先生诗云未须愁日暮天际是轻隂又云莫辞盏酒十分醉只恐风花一片飞何其温柔敦厚也闻之者亦且自然感动矣【见山语录】
　　学者须是胷懐摆脱得开始得不见明道先生作鄠县主簿时有诗云云淡风轻近午天傍花随桞过前川时人不识予心乐将谓偷闲学少年看他胷中直是好与曽防底事一般先生又有诗云闲来无事不従容睡觉东窓日已红万物静观皆自得四时佳兴与人同道通天地有形外思入风云变态中富贵不淫贫贱乐男儿到此是豪雄问周恭叔恁他放开如何谢曰他不是摆脱得开只为立不住便放却忒早在里明道门摆脱得开为他所过者化问见个甚道理便能所过者化谢曰吕晋伯下得一转语好道所存者神便能所过者化所过者化便能所存者神横渠云性性为能存神物物为能过化甚亲切【见上蔡语录下同】
　　明道先生善言诗他又不曽章解句释但优防玩味吟哦上下便使人有得处又曰伯淳谈诗并不下一字训诂有时只转一两字防【平声】掇地念过便教人省悟又曰古人所以贵亲炙之也
　　伊川与君实语终日无一句相合明道与语直是道得下
　　明道先生与门人讲论有不合者则曰更有商量伊川则直曰不然【见外书】
　　康节邵先生作四贤吟云彦国之言铺陈晦叔之言简当君实之言优游伯淳之言条畅四贤洛阳之望是以在人之上有宋熙宁之间大为一时之壮【见击壤集】
　　元丰八年三月五日神宗升遐诏至洛故相韩康公为留守程宗丞伯淳为汝州酒官防有檄来举哀于府既罢谓康公之子宗师兵部曰颢以言新法不便忤大臣同列皆谪官颢独除监司颢不敢当辞之念先帝见知之恩终无以报已而泣兵部曰今日朝廷之事如何宗丞曰司马君实吕晦叔作相矣兵部曰二公果作相当如何宗丞曰当与元丰大臣同若先分党与他日可忧兵部曰何忧宗丞曰元丰大臣皆嗜利者使自变其已甚害民之法则善矣不然衣冠之害未艾也君实忠直难与议晦叔解事恐力不足尔既而二公果并相召宗丞未行以疾卒宗丞为温公申公所重使不早死更相调防协济于朝则元祐朋党之论无自而起矣论此事时范醇夫朱公掞杜孝锡伯温同闻之今四十年而其言益验故表而出之【见邵氏闻见录】
　　先生墓志韩公持国撰孙公曼叔书【见文集然志文作不传于世韩氏家集经乱而不存矣】
　　或问明道于富韩公公曰伯淳无福天下人也无福【见涪陵记善录】
　　陈忠肃公尝作责沈文送其侄孙渊防叟云叶公沈诸梁问孔子于子路子路不对叶公当世贤者鲁有仲尼而不知宜乎子路之不对也予元丰乙丑夏为礼部贡院防检官适与校书郎范公醇夫同舎公尝论顔子之不迁不贰惟伯淳有之子问公曰伯淳谁也公黙然久之曰不知有程伯淳邪予谢曰生长东南实未知也时予年二十九矣自是以来尝以寡陋自愧【见陈忠肃公集范公遗事云自是每得明道先生之文必冠带而后读之】









　　伊洛渊源录巻三
<史部,传记类,总录之属,伊洛渊源录>
　　钦定四库全书
　　伊洛渊源録巻四
　　宋　朱子　撰
　　伊川先生
　　年谱
