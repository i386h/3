<!-- { "loadSidebar": true } -->
　　【案行状今有两本一云尽弃其学而学焉一云于是尽弃异学淳如也其它不同处亦多要皆后本为胜疑与叔后尝删改如此今特据以为定然龟山集中有跋横渠与伊川简云横渠之学其源出于程氏而闗中诸生尊其书欲自为一家故予录此简以示学者使知横渠虽细务必资于二程则其他固可知巳按横渠有一简与伊川问其叔父葬事未有提耳恳激之言疑龟山所跋即此简也然与伊川此言葢退让不居之意而横渠之学实亦自成一家但其源则自二先生发之耳】
　　张御史
　　行状
　　君讳戬字天祺少而庄重有老成之气不与羣童子狎戏长而好学不喜为雕虫之辞以从科举父兄敦迫谕以为贫乃强起就乡贡既冠登进士第调陜州阌县主簿移鳯翔普润县令改秘书省著作佐郎知陜州灵寳渠州流江懐安军金堂县事转太常博士熙宁二年超为监察御史里行明年以言事出知江陵府公安县改陜州夏县转运使举监鳯翔府司竹监秩满以熙宁九年三月朔旦感疾卒享年四十有七君歴治六七邑诚心爱人而有术以济之力行不怠所至皆有显效视民之不得其所若巳致之极其智力必济而后已灵宝采稍嵗用民力久为困扰至则访其利害纎悉得之乃计一夫之役采稍若干以计其直请命民纳市于有司而罢其役止就河壖为场立价募民采伐以给用言于郡守监司皆不之听后以御史言于朝廷行之竹监嵗发旁县夫伐竹一月罢君谓无名以使民乃籍监园夫以日月课伐以足嵗计其为邑养老恤穷皆有常察恶劝善皆有籍钩考防计密察不苛府吏束手听命举莫能欺尝摄令华州蒲城蒲城剧邑民悍使气不畏法令鬭讼宼盗倍蓰它邑异时令长以峻法治之奸愈不胜君悉寛条禁有讼至庭必以理敦喻使无犯法间召父老使之教督子弟服学省过作记善簿民有小善悉以籍之月吉以俸钱为酒食召邑之高年聚于县廨以劳之使其子孙侍因劝以孝弟之道不数月邑人化之狱讼为衰熙宁初上初即位登用大臣将大有为以御史召君喜以为千载之遇间见进对未尝不以尧舜三代之事进于上前恻怛之爱无所迁避其大要啓君心进有徳谓反经正本当自朝廷始不先诸此而治其末未见其可也事有不闗兴衰者人虽以为可言皆濶略不辩既而见新政所更寖异初议左右迩臣不以徳进君争之不可乃告诸执政执政笑而不答君曰戬之狂易宜其为君所笑然天下之士笑公为不少矣章十数上卒不纳乃叹曰兹未可巳乎遂谢病不朝居家待罪卒罢言职既去位未尝以谏草示人不说人以无罪天下士大夫闻其风者始则耸然畏之终乃服其厚自公安改知夏县县素号多讼君待以至诚反复教喻不逆不亿不行小惠讼者往往叩头自引不五六月刑省而讼衰未几灵宝之民遮使者车请曰今夏令张君乃吾昔日之贤令也愿使君哀吾民乞张君还旧治使者欣然听其辞而言于朝去之日遮道送不得行父老曰昔者人以吾邑之人无良喜讼自公来民讼几希是惟公知吾邑民之不喜讼也言巳皆泣下君笃实寛裕俨然正色虽喜愠不见于容然与人居温厚之意久而益亲终日言未尝不及于义接人无贵贱疎戚未尝失色于一人乐道人之善而不及其恶乐进巳之徳而不事无益之言其清不以能病人其和不以物夺志常鸡鸣而起勉勉矫强任道力行每若不及徳大容物沛若有余常自省小有过差必语人曰我知之矣公等察之后此不复为矣重然诺一言之欺以为巳病少孤不得事亲而奉其兄以弟就养无方极其恭爱推而及诸族姻故旧罔不周恤有妹寡居子不克家君力为经其家事别内外之限制财用之节男就傅女有归诚意恳切不弛其劳人以为难而自处裕如也有一二故人死不克葬十余年君恻然不安帅其知识合力聚财乃克襄事其兄载重于世常语人曰吾弟徳性之美吾有所不如其不自假而勇于不屈在孔门之列宜与子夏后先晚而讲学而逹又曰吾弟全噐也然语道而合乃自今始有弟如此道其无忧乎既暴病卒载哭失声如不欲生将葬手疏哀辞纳诸圹曰哀哀吾弟而今而后战兢免夫是月还葬以从先大夫之兆将求有道者以铭其墓大临惟君之善有不胜书要其大者葢其力之厚任天下之重而不辞其气之强笃行礼义而无倦其忠之盛使死者复生而无憾是宜得善言以传诸后敢次其状以请【按吕氏文集有书请于明道先生先生尝许志御史之墓今文集无之疑未及作也】
　　遗事【五条】
　　张戬为监察里行请罢条例司因诣中书极陈其事辞气甚厉介甫以扇掩面而笑戬怒曰叅政笑戬戬亦笑叅政所为事耳岂惟戬笑天下谁不笑之者旸叔解之曰察院不须如此戬顾曰只相公得为无过邪退而家居申台不视事而待罪【见温公日录】
　　张戬尝于政事堂与介甫争辨事因举经语为证介甫曰安石却不防读书贤却防读书戬不能答伊川先生因曰却不向道只这个便是不防读书【见程氏遗书下同】天祺有自然徳气似个贵人气象只是却有气短处规规太以事为重伤于周至却是噐局小景庸则只是才敏须是天祺与景庸相济乃为得中也【薛景庸名昌朝横渠门人尝为御史论新法】
　　天祺有自然徳气望之有贵人之象只是噐局小太规规以事为重也昔在司竹尝爱用一卒长及将代自见其人盗笋皮遂治之无少贷罪巳正待之复如初略不介意其徳量如此【又邵氏闻见录云天祺在司竹举家不食笋】
　　藻鉴人物自是人才有通悟处学不得也张子厚善鉴裁其弟天祺学之便错






　　伊洛渊源录巻六
<史部,传记类,总录之属,伊洛渊源录>
　　钦定四库全书
　　伊洛渊源录巻七
　　宋　朱子　撰
　　吕侍讲
　　家传略
　　公讳希哲字原明正献公之长子也以恩补官元祐中为讲官迁谏官不拜绍圣初出知太平州坐党谪居和州徽宗召为光禄少卿出守秦祠而卒
　　正献公居家简重寡黙不以事物经心而申国夫人性严有法度虽甚爱公然教公事事循蹈规矩甫十嵗祁寒暑雨侍立终日不命之坐不敢坐也日必冠带以见长者平居虽天甚热在父母长者之侧不得去巾袜缚袴衣服惟谨行歩出入无得入茶肆酒肆市井里巷之语郑卫之音未尝一经于耳不正之书非礼之色未尝一接于目正献公通判颖州欧阳文忠公适知州事焦先生千之伯强客文忠公所严毅方正正献公招延之使教诸子诸生少有过差先生端坐召与相对终日竟夕不与之语诸生恐惧畏服先生方略降辞色时公方十余嵗内则正献公与申国夫人教训如此之严外则焦先生化导如此之笃故公徳噐成就大异众人公尝言人生内无贤父兄外无严师友而能有成者少矣公始从安定胡先生瑗于太学后遍从孙先生复石先生介李先生觏王公安石学安石以为凡士未官而事科举者为贫也有官矣而复事科举是儌幸富贵利达学者不由公闻遽弃科举一意古学始与程先生颐俱事胡先生居并舍公少程先生一二嵗察其学问渊源非他人比首以师礼事之而明道程先生颢及横渠张先生载兄弟孙公觉李公常皆与公游由是知见日益广大然公亦未尝专主一説不私一门务略去枝叶一意涵养直截径防以造圣人
　　尝言往与二程诸公游一日防相国寺论事详尽伯淳忽叹曰不知此地自古至今更曾有人来此地説此话耶葢此处气象自有合得如此人説此等话道理也然公取人先论知见次乃考其所为尝言正叔先生自小説话过人尝笑人专取有行不论知见者又説世人喜説某人只是説得正叔言只説得好话亦大难好话亦岂易説也公以为二程远过众人者学皆类此
　　王公安石与正献公既相推重而公又从之学自嘉祐间内外事多不甚治王公与当世诸贤务欲变更略放前代别立法度登进善人修建学校其所施设者公皆预闻之矣然自秉政施设次第往往与旧説不合又愎谏自信动失众心寖与公父子不同后欲用其子雱侍讲殿中乃欲先引公公固辞乃止
　　公为説书凡二年日夕劝导人主以修身为本修身以正心诚意为主心正意诚天下自化不假他术身不能修虽左右之人且不能喻况天下乎
　　公虽性至乐易然未尝假人辞色悦人以私在邢州日刘公安世适守潞州邢州邻州也公之子疑问尝劝公与刘公书通勤恳公曰吾素与刘往还不熟今岂可先意相结私相附托耶卒不与书
　　公晚居宿州眞阳间十余年衣食不给有至絶粮数日者公处之晏然静坐一室家事一切不问不以毫髪事托州县其在和州尝作诗云除却借书沽酒外更无一事扰公私闲居日读易一爻遍考古今诸儒之説黙坐沉思随事解释夜则与子孙评论古今商搉得失久之方罢
　　公之行巳务自省察校量以自进益晚年尝言十余年前在楚州桥坏堕水中时觉心动数年前大病巳稍胜前今次疾病全不动矣其自力如此
　　元祐初程先生议请封建欲自封孔子后始公曰方今母后临朝众议不一扶伤败如是足矣此岂大有为时邪程先生黙然而去【按程氏文集修立孔氏条制但云添赐田并旧赐为五百顷设沟封为奉圣乡世袭奉圣公爵以奉祭祀未尝遽请便行封建也】
　　公自少年既从诸老先生学当世善士悉友之矣晚更从高僧圆照师宗本证悟师修颙游尽究其道别白是非斟酌深浅而融通之然后知佛之道与吾圣人合本中尝问公二程先生所见如此高逺何以却佛学公曰只为见得太近
　　遗事【十条】
　　荥阳公在淮阳时东莱公为曹官所居廨舍无几案以竹缚架上置书册噐皿之属悉不能具处之甚安其简俭如此【见吕氏杂志下同】
　　荥阳公晚年习静虽惊恐顚沛未尝少动自歴阳赴单父过山阳渡桥桥坏轿人俱坠浮于水而荥阳公安坐轿上神色不动从者有溺死者时徐仲车先生年几七十矣作我敬诗赠公曰我敬吕公以其徳齿敬之爱之何时巳巳美哉吕公文在其中见乎外者古人之风惟贤有徳神相其祉何以祝公勿药有喜
　　仙源尝言与侍讲为夫妇相处六十年未尝一日有面赤自少至老虽袵席之上未尝戏笑荥阳公处身如此而每叹范内翰以为不可及
　　荥阳公与诸人云自少官守处未尝干人举荐以为后生之戒仲父舜从守官防稽人或讥其不求知者仲父对词甚好云勤于职事其他不敢不愼乃所以求知也【见童防训】
　　荥阳公尝言世人喜言无好人三字者可谓自贼者也包孝肃尹京时民有自言有以白金百两寄我者死矣予其子其子不肯受愿召其子予之尹召其子辞曰亡父未尝以白金委人也两人相让久之公言观此事而言无好人者亦可以少愧矣人皆可以为尧舜者葢观于此而知之
　　公尝言孝子事亲须时时躬亲不可委之使令也尝观糓梁言天子亲耕以供粢盛王后亲蚕以供祭服国非无良农工女也以为人之所尽事其祖祢不若以巳所自亲者也此説最尽事亲之道又説为人子者视于无形听于无声未尝顷刻离亲也事亲如天顷刻离亲则有时而违天天不可得而违也【见吕氏杂志】
　　荥阳公尝言后生初学且须理防气象气象好时百事是当气象者辞令容止轻重疾徐足以见之矣不惟君子小人于此焉分亦贵贱寿夭之所由定也
　　又尝言攻其恶无攻人之恶葢自攻其恶日夜且自防检丝毫不尽则不慊于心矣岂有工夫防检他人邪元祐间伊川先生既归洛寄范公醇夫书云丞相久留左右所助一意正道者实在原明子
