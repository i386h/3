<!-- { "loadSidebar": true } -->
　　先生道徳之髙致经纶之逺图进退之大节伊川季先生与门人髙弟既论其实矣酢复何言谨拾其遗事备采録云先生生而有妙质闻道甚早年逾冠明诚夫子张子厚友而师之子厚少时自喜其才谓提骑卒数万可横行匈奴视叛羌为易与耳故从之游者多能道边事既而得闻先生论议乃归谢其徒尽弃其旧学以从事明道其视先生虽外兄弟之子而虚心求益之意恳恳如不及逮先生之官犹以书抵扈以定性未能不动致问先生为破其疑使内外动静道通为一读其书可考而知也其后子厚学成徳尊识者谓与孟子比然犹秘其学不多为人讲之其意若曰虽复多闻不务畜徳徒善口耳而已故不屑与之言先生谓之曰道之不明于天下久矣人善其所习自谓至足必欲如孔门不愤不啓不悱不发则师资势隔而先王之道或防乎熄矣趣今之时且当随其资而诱之虽识有明暗志有浅深亦各有得焉而尧舜之道庶可驯致子厚用其言故闗中学者躬行之多与洛人竝推其所自先生发之也擢为御史睿眷甚渥亟承徳音所献纳必据经术事常辨于早而戒于渐一日神宗纵言及于辞命先生曰人主之学惟当务为急辞令非所先也神宗为之动顔防同天节宫嫔専献竒巧为天子夀先生既言于朝又顾谓执政戒之执政曰宫嫔实为非上意也庸何伤先生曰作淫巧以荡上心所伤多矣公之言非是执政辞遂屈是时有同在台列者志未必同然心慕其为人尝语人曰他人之贤者犹可得而议也乃若伯淳则如美玉然反复视之表里洞彻莫见疵瑕先生平生与人交无隠情虽僮仆必托以忠信故人亦不忍欺之尝自澶渊遣奴持金诣京师贸用物计金之数可当二百千奴无父母妻子同列闻之莫不骇且诮既而奴持物如期而归众始叹服盖诚心发于中畅于四肢见之者信慕事之者革心大抵类此先生少长亲闱视之如伤又气象清越洒然如在尘外宜不能劳苦及遇事则每与贱者同起居饮食人不堪其难而先生处之裕如也尝董役虽祁寒烈日不拥裘不御盖时所巡行众莫测其至故人自致力尝先期毕事异时夫伍中夜多哗一夫或怖万夫竞起奸人乘虚为盗者不可胜数先生以师律处之遂讫去无哗者及役罢夫散部伍犹肃整如常初至鄠有监酒税者以贿播闻然怙力文身自号能杀人众皆惮之虽监司州将不敢发先生至将与之同事其人心不自安辄为言曰外人谓某自盗官钱新主簿将发之某势穷必杀人言未讫先生笑曰人之为言一至于此足下食君之禄讵肻为盗万一有之将救死不暇安能杀人其人黙不敢言后亦私偿其所盗卒以善去州从事有既孤而遭祖母防者身为嫡孙未果承重先生为推典法意告之甚悉其人从之至今遂为定令而天下搢绅始习为常葢先生御小人使不丽于法助君子使必成其美又大抵类此先生虽不用而未尝一日忘朝廷然久幽之操确乎如石胷中之气冲如也所至士大夫多弃官从之学朝见而夕归饮其和茹其实既久而不能去其有贫者以单衣御冬累年而志不变身不屈葢先生之教要出于为巳而士之游其门者所学皆心到自得无求于外以故甚贫者忘饥寒已仕者忘爵禄鲁重者敏谨细者裕强者无拂理愿者有立志可以修身可以齐家可以治国平天下非若世之士妄意空无追咏昔人之糟粕而身不与焉及措之事业则伥然无据而已也方朝廷图任真儒以恵天下天下有识者谓先生行且大用矣不幸而先生卒呜呼道之行与废果非人力所能为也悲夫哭而为之賛曰
　　天地之心其太一之体与天地之化其太和之运与确然髙明万物覆焉隤然博厚万物载焉非以其一与阳自此舒隂自此凝消息满虚莫见其形非以其和与夫子之徳其融心涤虑黙契于此与不然何穆穆不己浑浑无涯而能言之士莫足以颂其美与嗟乎孰谓此道未施此民未觉而先觉者逝与百世之下有想见夫子而不可得者亦能观诸天地之际与
　　哀词　　　　　　　　　　　　吕大临
　　呜呼去圣逺矣斯文丧矣先王之流风善政泯没而不可见明师贤弟子传授之学防续而不得闻以章句训诂为能穷遗经以仪章度数为能尽儒术使圣人之道玩于腐儒讽诵之余隠于百姓日用之末反求诸已则罔然无得施之于天下则若不可行异端争衡犹不与此先生负特立之才知大学之要博文强识躬行力究察伦明物极其所止涣然心释洞见道体其造于约也虽事变之感不一知应以是心而不穷虽天下之理至众知反之吾身而自足其致于一也异端并立而不能移圣人复起而不与易其养之成也和气充浃见于声容然望之崇深不可慢也遇事优为从容不迫然诚心恳恻弗之措也其自任之重也宁学圣人而未至不欲以一善成名宁以一物不被泽为巳病不欲以一时之利为巳功其自信之笃也吾志可行不茍洁其去就吾义所安虽小官有所不屑夫位天地育万物者道也传斯道者斯文也振已坠之文达未行之道者先生也使学不卒传志不卒行至于此极者天也先生之徳可形容者犹可道也其独智自得合乎天契乎先圣者不可得而道也元丰八年六月明道先生卒门人学者皆以所自得者名先生之徳先生之徳未易名也亦各伸其志尔
　　墓表
　　大宋明道先生程君伯淳之墓
　　守太师致仕潞国公文彦博题
　　先生名灏字伯淳葬于伊川潞国太师题其墓曰明道先生弟颐序其所以刻之石曰周公没圣人之道不行孟轲死圣人之学不传道不行百世无善治学不传千载无真儒无善治士犹得以明夫善治之道以淑诸人以传诸后无真儒天下贸贸焉莫知所之人欲肆而天理灭矣先生生千四百年之后得不传之学于遗经志将以斯道觉斯民天不憗遗哲人早世乡人士大夫相与议曰道之不明也久矣先生出倡圣学以示人辨异端辟邪说开歴古之沈迷圣人之道得先生而后明为功大矣于是帝师采众议而为之称以表其墓学者之于道知所向然后见斯人之为功知所至然后见斯名之称情山可夷谷可堙明道之名亘万世而长存勒石墓旁以诏后人
　　赞　　　　　　　　　　　　　陈　恬
　　贤哉先生始于孝弟孝笃于亲弟友其弟推以治人不为而化民靡有争揖让于野移之事君谠言忠谟奸邪之言感动欷歔举以教人粹然王道天下英材躬服允蹈本于正身惟徳温温如冬之日如夏之云终其黙识洞畅今古钩深穷微该世之务贤哉先生超然絶伦大用甚迩胡夺之年先生之道不在其弟方其初起天下咸喜今其西矣天下怀矣谁为有力进之君矣俾行其道觉斯民矣
　　遗事【二十七条】
　　明道先生曰吾学虽有所受天理二字却是自家体帖出来【见上蔡语录】
　　先生谓学者曰贤看灏如此灏煞用工夫
　　常见伯淳所在临政便上下响应到了人众后便成风成风则有所鼓动天地间只是一个风以动之也【见程氏遗书伊川先生语】
　　明道作县常于坐右书视民如伤四字云灏每日常有媿于此观其用心应是不到错决挞了人【见山语录】明道临民刑未尝不用亦严亦威然至诚感人而人化之【见子雅言】
　　明道主簿上元时谢师直为江东转运判官师宰来省其兄尝从明道假公仆掘桑白皮明道问之曰漕司役卒甚多何为不使曰本草说桑白皮出土见日者杀人以伯淳所使人不欺故假之尔师宰之相信如此【见文集伊川记下同】
　　谢师直尹洛时尝谈经与鄙意不合因曰伯淳亦然往在上元景温说春秋犹时见取至言易则皆曰非是颐谓曰二君皆通易者也监司谈经而主簿乃曰非是监司不怒主簿敢言非通易能如是乎
　　明道昔见上称介甫之学对曰王安石之学不是上愕然问曰何对曰臣不敢逺引止以近事明之臣尝读诗言周公之徳云公孙硕肤赤舄几几周公盛徳形容如是之盛如王安石其身犹不能自治何足以及此【见遗书又按龟山语录亦载此语称周公赤舄几几圣人盖如此若安石刚自任恐圣人不然恐当以遗书为正】神宗问王安石之学如何明道对曰安石博学多闻则有之守约则未也【见遗书下同】
　　荆公尝与明道论事不合因谓先生曰公之学如上壁言难行也明道曰防政之学如捉风后来逐不附巳者而独不怨明道且曰此人虽未知道亦忠信人也新政之改亦是吾党争之有太过成就今日之事涂炭天下亦须两分其罪可也当时天下岌岌乎殆哉介甫欲去数矣其时介甫直以数事上前卜去就若青苗之议不行则决其去伯淳于上前与孙莘老同得上意要了当此事大扺上意不欲抑介甫要得人担当了而介甫之意亦尚无必伯淳尝言管仲犹能言出令当如流水以顺人心今防政须要做不顺人心事何故介甫之意只恐始为人所沮其后行不得伯淳却道但做顺人心事人谁不愿从也介甫道此感贤诚意却则为天祺其日于中书大悖縁是介甫大怒遂以死力争于上前上为之一以听用从此党分矣莘老受约束而不肻行遂坐贬而伯淳遂待罪既而除以西京提刑伯淳复求对遂见上上言有甚文字伯淳云今咫尺天顔尚不能少回天意文字更复何用欲去而上问者数四伯淳每以陛下不宜轻用兵为言朝廷羣臣无能任陛下事者以今日之患观之犹是自家不善従容至于青苗且放过又且何妨伯淳当言职苦不曽使文字大纲只是于上前说了其他些小文字只是备礼而己大抵自仁祖朝优容谏臣当言职者必以诋讦而去为贤习以成风惟恐人言不称职以去为落便宜昨来诸君葢未免此茍如是为则是为己尚有私意在却不在朝廷不干事理
　　今日朝廷所以特恶忌伯淳者以其可理防事只是理防学这里动则于他辈有所不便也故特恶之深以吾自处犹是自家当初学未至意未诚其徳尚薄无以感动他天意此自思则如此然今日许大气焰当时欲一二人动之诚如河滨之人捧土以塞孟津诚可笑也据当时事势又至于今日岂不是命
　　程伯淳先生尝曰熙宁初王介甫行新法并用君子小人君子正直不合介甫以为俗学不通世务斥去小人茍容谄佞介甫以为有才知变通用之君子如司马君实不拜同知枢宻院以去范尧夫辞同修起居注得罪张天祺自监察御史面折介甫被谪介甫性狠愎众人皆以为不可则执之愈坚君子既去所用皆小人争为刻薄故害天下益深使众君子未与之敌俟其势久自缓委曲平章尚有聴从之理则小人无隙以乗其为害不至于此之甚也【见邵氏闻见录】
　　圣人志在天下国家与常人志在功名全别孟子传圣人之道故曰予岂若是小丈夫然哉谏于其君而不受则悻悻然见于其面去则穷日之力且看圣人气象则别明道先生却是如此元丰中有诏起吕申公司马温公温公不起明道作诗送吕申公又诗寄温公【二诗皆见文集】其意直是眷眷在天下国家虽然如此于去就又却极分明不放过一步作台官时言新法者皆得责明道独除提刑辞不受改除签判乃止【见胡氏传家録】
　　元丰二年二月诏以程颢同判武学顾临权开封府推官谏官李定以颢尝为御史论新法与临并言罢之吕申公上疏略曰颢立身行已素有本末讲学议论久益疏通且其在言路日时有论列皆辞意忠厚不失臣子之体
