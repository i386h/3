<!-- { "loadSidebar": true } -->
　　六月，经帅诸将围漳州。方经之至岛也，授芳度德化公、前提督。芳度念国厚恩，必无与仇相见理，然军孤力短，遭离大丧，唯雌伏蠖屈，阳为受命，阴通本朝。每登城北望，叹曰：『臣不如桓彝，而望为杲卿』！事泄，郑氏环城。芳度年少沉勇，墨缞视事，令兄芳泰突围，入粤乞援（芳泰，平和诸生，幼而不羁，善技击。既嗣公，尝御试旸春苑，与副将何某为戈盾之戏；芳泰出手，遂中其肩，上称善者久之。归里数年，爱贤礼士，有退让君子之风。而享世不永，仅得中寿，可哀也夫），日与诸将分御四门，忠益孤，气益厉。经令四面环攻，圯而附于隍者六十余丈，围中负户而汲。芳度下火药，绝其缘城者。立栅轝土，须臾而城完。又寘重赏，令骁将吴淑、陈骥、黄翼、蔡隆等出轻师，躏其壁。郑人扶伤奔命，血■〈田井〉波道，剽锐尽丧；乃掘濠筑堑，为持久计。凡阅六月，芳度兄芳世自粤提师援且至，经谋遁。

　　十月庚申黎旦，淑及弟潜开门延贼。芳度登北门之山，趣诸军巷战，不利，投开元寺东井以死。不及援师，间三月（日）耳。经入漳州，授淑平卤将军、后提督，潜戎旗二镇。漳之士民闭户而询之，收芳度族戚，而遂膊其尸，刜海澄之椑，报宿忿也。事闻。上震悼，为罢朝，赠王爵，谥忠勇，世袭十二代。

　　十一月，经令礼葬我巡海道陈启泰于漳东之阪（启泰为政，豪敢有威。甲寅之变，会海澄公疽发背，漳大缊乱，启泰辑兵民，不动声色，卒赖以安。阅五日，阖门二十余口同时死义，参错如乱麻，启泰亲为排缵，各以序列；从容引寮属入视。诸相顾失色，汗下莫敢出声。启泰谈笑言论，陈义甚高，无异乡时，乃朝服望阙拜，自经以死。至是经乃下记属县，设坛备仪仗，鼓吹奉引以葬。经，穷岛余波耳，负固一隅，犹知尚德，况于宽大之朝遂良显忠者乎？启泰，辽东人，字大来，谥忠烈；子汝器，安徽巡抚）。

　　十五年春二月，三桂兵至肇庆、韶州。碣石总兵苗之秀、东莞守将张国勋诣国轩降。我平南王尚之信降于三桂。三桂檄让惠州于经，国轩入踞之，以吴、尚二逆画疆而守。

　　夏五月，精忠守将刘应麟驻汀州，徇下江西瑞金、石城二县，密款于经，授奉明伯、前提督。吴淑入踞之，以左武卫薛进思守；首叛盟也。

　　七月，经调进忠于潮，不至；恶贰于耿也。

　　九月，王师入闽，精忠降。其守将马成龙以兴化款于经，授殄卤伯、援剿左镇；许耀入踞之。始，精忠思与郑氏并力，已而不协；我击其外、郑击其内，前后跋疐，卒至于败。

　　冬十月，许耀拒王师于乌龙江。耀雄声寡谋，不在军事。王师问渡，方偃蹇醉淫尼庵，又狃于涂岭之胜，益轻敌。官军未既济，左右请击，弗从。既而成列。仓皇出御，方战而遁，弃军资、铠仗不可胜数。调赵得胜、何佑代之。

　　十一月，精忠守将杨德以邵武款于经，授后劲镇；吴淑入踞之。

　　十二月，淑拒王师于邵武城下。霜严指直，土皴瘃不能军，淑败还岛。进思宵遁，应麟奔死潮州。

　　十六年春正月，赵德胜、何佑拒王师于兴化城下。王师纵反间，佑疑得胜贰于我；得胜拔剑指天自誓，佑犹不信。战之日，佑登台以望赵师；师溃，得胜麾中军抽菆注射，应弦皆倒。既望佑军之不动也，唶曰：『吾不幸与若辈同事！既无与战，又无降理，赴敌以死，固其所也。何害』！乃从容下马，据胡床，复挽强杀数十人以死。君子谓得胜知耻矣；叛而复降，耻莫甚焉。佑乃蓬发而奔，踰山坠堑，连日饥饿，始得达泉；兴化遂陷。

　　二月，泉、漳溃，经遁入岛。大赏逃亡诸将，分汛水、陆。

　　三月，我和硕康亲王遣佥事朱麟臧入岛招抚，寻遣兴化知府卞永誉、泉州知府张仲举、乡绅黄志美、吴公鸿等再申前议；弗从。

　　四月，移诸降将入台。刘炎奔归本朝，磔于燕市。

　　六月，进忠降于三桂，寻归本朝，砾于燕市。

　　国轩弃惠州入岛，凡七府，一时俱溃。经既崩剥，不知所为；国事尽委国轩。国轩实有将才。

　　十七年春二月，入寇玉州、三叉河、福河、下浒等堡，一时俱下；遮我饷道，断江东桥。援甲适至，分兵击败之；夜取石马，数战皆捷。授国轩中提督。遂扬颿入镇门，取湾腰树、马洲、丹洲诸堡；壁碧湖，战于赤岭。当是时，总督郎廷相、嗣公黄芳世、都统胡兔按兵漳上，提督段应举自泉州、宁海将军喇哈达、都统穆黑林自福州、平南将军赖塔自潮州先后来援。国轩及吴淑等兵仅数千，飘骤驰突，略放成功；当事者委腇咋舌，莫敢榰梧。

　　闰三月，黄芳世、穆黑林与国轩战于湾腰树，败绩。胡兔及副将朱志麟、赵得寿战于镇北山，又败。姚公子、李阿哥援之。又败。段应举战于祖山头，又败，逸入海澄。遂取平和、漳平，围海澄三匝，断堑星椿（椿），飞鸟不度。

　　六月，上以按察吴兴祚为闽抚，逮郎廷相，以随征布政姚启圣为总督，趣诸军援澄。攻葛布山三次，隔带水，高垒自完，相望而已。庚辰，围中食尽，城破。提督段应举从容自经，完节于敌楼。总兵黄蓝巷战，死于乱兵。满、汉官军自缢死者甚众，凡亡失三万余人、马万余匹。晋国轩武平伯、征北将军，吴淑定西伯、平北将军，何佑左武卫，林升右武卫，江胜左虎卫，郑氛滋益炽，几五万人，遂取长泰、同安。

　　七月，乘胜围泉州。梅勒雅大里城守，不可下。国轩藉民为兵，徇下南安、永春、安溪、德化等县。

　　八月，官军复漳平、长泰、平和等县。我学士李光地道口宁海、赖平南由安溪出同安，巡抚吴兴祚由仙游出永春，提督杨捷由兴化下惠安，总兵林贤、黄镐、林子威帅舟师由闽安出定海，克期援泉。

　　八月，林贤等败楼船中镇萧琛水军于定海；经命宣毅后镇陈谅御之海山。国轩帅二十八镇还漳州，筑十九寨。

　　九月癸卯，吴淑、何佑、杨德、吴潜、陈昌等十一镇可二万人军浦南。国轩帅十七镇可二万人军溪西。丙寅，国轩帅二十一镇与王师决胜于龙虎山。精忠为左拒，赖平南将军为右拒，启圣在前，胡都统在启圣前；都统麾骑兵二万人先合不利，启圣援之，奔。精忠故仇郑，乃前拔剑砍地曰：『吾得与此贼俱歼，吾死不恨矣』。亲督战，立斩退缩者三人，大呼驰蹂拒马；平南将军尾之，杀海镇郑英、吴正玺等，破营十六座，斩首四千，捕卤一千二百余人；凡亡溺以万数。国轩尾所乘马，泅河以遁。

　　冬十月，启圣遣中书张雄入岛招抚，弗从。

　　十八年春二月，经以陈谅为援剿左镇，败官军于定海。

　　秋八月，上以万正色为水师提督。

　　冬十月，官军攻萧井寨，不克而还。

　　十一月，吴淑压死于萧井寨。启圣乃大招抚，开第于漳州，曰「修来馆」。不爱官爵、银币、袍服，无真赝皆收之。令降者华毂鲜服，炫耀于漳、泉之郊。漳、泉人传异之。乃相喧述，猜忌送款；言启圣能致海上豪猾也（「闽颂」云：时有渔人于海底得篆砖，文曰：『生女灭鸡，十亿相倚，庚小熙皞，太平八纪』；盖指姚灭郑于康熙时也。或曰，福州陈润所造）。

　　十九年春正月，正色及总兵陈龙、林贤、黄镐、杨嘉瑞为舟师以伐岛。正色谋于兴祚曰：『子沿海与之上下，击其湾澳，吾张水师，以诸将之锐，方船以进，逼海坛。子攻其陆，吾薄其水，破之必矣』。既谋而行。经命左武卫林升为督，帅援剿左镇陈谅、左虎卫江胜、楼船左镇朱天贵御之。既望我军，畏其众也，退舍而游，弃海坛；无所得汲，升令数舟取水寮逻。诸戈舡望风而溃，天贵遂降，授总兵。

　　二月，国轩遁入岛，启圣乘虚复十九寨，海上诸镇多降者。丁亥，正色覆两岛。经率锡范、绳武及诸将复遁入台。其母董召而数之曰：『冯陈之业衰矣，犹有先君黄洪之刃，其庸可赦乎？若辈不才，徒累维桑，则如勿往』！

　　二十年春正月壬午，郑经卒于台湾（台人称永历三十五年正月壬午，郑经薨于台湾）。凡经嗣位十九年，奉永历正朔，佩招讨大将军印，称世子；实无所受命。长于克，旧为监国。■〈臧上土下〉，郑氏螟蛉子也，原姓李，经嬖妾林养之，其事秘，经莫知也，以永华女配之。及经西寇，委政永华，永华请克■〈臧上土下〉为监国。克■〈臧上土下〉严毅，颇效成功，诸弟畏之。迨经败东还，永华亦殁，以国付■〈臧上土下〉。亡何，经死，诸弟扬言曰：『克■〈臧上土下〉非吾骨肉，一旦得志，吾属无遗类矣』。董即命收监国印。兵将入，克■〈臧上土下〉顾谓妻陈曰：『耳目非是，恐不能相保』！陈曰：『夫在与在，夫亡与亡，必不相负』！克■〈臧上土下〉既幽别室，诸弟夜命乌鬼拉杀之。董氏立次子克塽；克塽幼，发初覆额。授国轩武平侯、锡范忠诚伯。以永华为国之望，犹礼待陈，躬身抚慰，询其所为。陈乃怆然泪下曰：『昔为箕帚妇，今为罪人妻；官民礼隔，愿出别室，待亡夫百日后，即往地下相从耳』。许之。陈旦夕临，日啜茶数勺，卒哭，悬帛柩侧，遂沐浴整衣冠，投缳以死。

　　夏六月，经母董氏卒（董氏不答于成功，辛卯之难，董踉跄逃出，独怀其姑木主以免，成功敬焉。凡海上所至，禁奸止杀，董亦有力焉）。

　　十月，启圣计招台湾行人傅为霖等。建成后镇朱友发其事，为霖等皆诛，及我续顺公沈瑞，屠其家。瑞妻，礼官郑斌之女也，释之；郑氏守义，亦自缢死。盖台湾将覆，一时顿有两烈妇云。

　　十一月、启圣疏荐万正色为陆路提督、施琅为水师提督，以图大举；期以明年。

　　二十一年，施琅治兵于平海。

　　二十二年春三月，何佑城淡水。

　　夏六月乙亥，官军发铜山，会于八罩屿，窥澎湖。国轩守澎湖，知八罩屿恶，六月望间当有飓至。自督精兵，强逾二万，蜂拥于风柜尾、牛心湾等屿，又率林升、丘辉、陈起明、王隆、吴潜等约众二万集于鸡笼屿，环设炮城，陵师守之。沿海巨舟，星罗碁布，以望覆我师。琅令大小战舰，于风颿大书帅将姓名，知进退、定赏罚也。

　　丁亥质明，微风振枻，钲鼓传喧，两师将合。琅令蓝理、曾诚、吴启爵、张胜、许英、阮钦为、赵邦试等七船突入贼■〈舟宗〉，焚杀过当，溅血声喧。时南潮正发，前锋数船为急流分散。国轩师合，两翼齐攻，杀伤大当。琅望蓝理之颿，度我军终不可疆出，自将坐驾船突围赴援，焚其赶缯船二、鸟船一。理伤炮还，琅亦集矢于目。是夜暂收八罩。

