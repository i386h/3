<!-- { "loadSidebar": true } -->
　　二月，有谤忠勇侯陈霸归款本朝，以全斌之甲伐之。霸，石井人，平卤步将，而成功之姻也；镇南澳十余年，与许隆、苏利数百战，粤人畏之如虎，但性傲多怨。全斌至，霸不御敌，入广州投诚；授慕化伯。盖蜚语所中云。

　　成功既治家严刻，长子经居岛，颇耽声色，狎老女，与乳媪通，生子；以闻，成功大怒，令黄昱、洪有鼎至岛，谕郑泰监杀经及经母董，以教儿不谨也。诸部大惊：又知成功病革，或乱命，谋保全。谓经子也，不可拒父，诸部臣也，不可拒君；推泰，泰于成功为兄行，谓兄可拒弟，克期举事。值全斌自南澳回，亦奉成功旨，诸部诱执之。洪旭密招台湾亲信戴捷为援。

　　五月庚辰，明延平郡王招讨大将军国姓成功卒于台湾。自成功起隆武元年，迄永历十六年，凡十七年。当是时，年三十九。台人以其弟袭为护理。

　　六月，赴至岛，经嗣位。居亡何，泰与洪旭、黄廷、蔡鸣雷议曰：『先藩连年用兵，徒苦父老。东行之时，犹令权宜通好。今日当为桑梓计，即不能成，丧未可知（？）』。我靖南王耿继茂、总督李率泰以成功死，遣人招谕（经复继茂书云：『日在鹭、铜，多荷指教。读「诚来诚往，延揽英雄」之语，虽不能从，然心异之。阁下中国名豪、天下合征，金戈铁马之雄，固自有在。顷承惠书，辱赐教诲，而谆谆所言，尚袭游说之后谈。岂犹是不相知者之论乎？东宁偏隅，远在海外，与版图渺不相涉。虽夷落部曲，日与为邻，正如张仲坚远绝扶余，以中土让太原公子。阁下亦曾知其意乎？所云贵朝宽仁无比，远者不弃，以耳目所闻见论之，如方国安、孙可望，岂非竭诚贵朝者，今皆何在？往事可鉴，足为寒心。阁下倘能以延揽英豪、休兵息民为念，即静饬部曲，慰安边陲。羊陆故事，敢不勉承。若夫疆场之事，一彼一此，胜负之数，自有天在，得失难易，阁下自知，亦无容赘也）。泰等请经。经曰：『吾将东，诸君善图之』。议照朝鲜事例，遣杨来嘉入奏待命，不报，来嘉还。于是经出全斌为五军都督、陈永华为咨议参军、冯锡范为侍卫，帅师往台。黄昭、萧拱辰奉袭，谋拒经。台之诸部阴持两端。

　　十月晦，经至，或潜道以入，营于寮港。

　　十一月辛未，昭会诸部攻经。大雾昼冥，跬不可视。独昭先至，破营入。经溃，几为所窘。全斌率左右数十人力御。经还，射之殪。忽而雾消，日向午矣。其众惊乱，或斗或不，既皆逡巡税甲。经遂入台，收杀桂应菁、曹从龙，余寘不问，待袭如初。

　　二年，经既靖台人，滇城赴至，犹奉朔称永历十七年。

　　居亡何，杀郑泰于金门。泰赀以巨万百数，而遴于一钱；潜结黄昭，事露。经乃佯入澄，过金门，寘酒邀泰，缢杀之。泰子缵绪、弟鸣骏亡归清，授伯爵。蔡鸣雷、蔡协吉、蔡原及忠靖伯陈辉、武卫杨富、虎卫何义等先后投诚，各授爵有差。于是天子始锐意南征，遣人入海，请合红夷，攻岛之命下矣。

　　十月，耿继茂、李率泰、满洲郎赛调投诚官军合红夷舟出泉州，提督马得功出同安，黄梧、施琅出漳州，分道疾进。经部分死士，令全斌御之。癸丑，遇于浯洲乌沙。时红夷夹板十余舟，岿巨如山，泉船三百，箕张而下。全斌以二十艨艟往来奋击，剽疾如马，红夷炮无一中者。投诚诸军云翔而不敢进，得功殿，为全斌所殪。已而继茂，率泰各济师，梧、琅麇至，众寡不敌，退守铜山。官军入岛，堕两城，弃其地，收其葆货、妇女而北。两岛之民烂焉。

　　十一月，杜辉自南澳入广投诚。

　　十二月，寇云霄，为浦镇王晋功所破。

　　三年三月，黄廷、周全斌、林顺等投诚，各授爵有差。自是之后，亲族兵将大抵无虑皆望风归款，取大官以去；独有永华、锡范等及经还台。大小庶事，悉委永华。永华为政，颇杂儒雅，与民休息。改东都为东宁，寘天兴、万年二州。颇分诸将土地。修涂（菟）裘，度曲征歌，视无西意。

　　四年，水师提督施琅挂靖海将军印，疏请攻台。船至外洋，为飓风飘散，不克而还。调琅及全斌归京，移投诚兵将驻各省。

　　八年春，上命率泰及满贝明珠、蔡毓荣等来漳，以兴化知府慕天颜招谕台湾，腾书来往（经与率泰书云：『盖闻佳兵不祥之器，其事好还。是以祸福无常倚，强弱无常势，恃德者兴，恃力者亡。曩岁思明之役，不佞深悯生民疾苦暴露，兵革连年不休，故遂全师而退，远绝大海，建国东宁，于版图疆域之外，别立乾坤。自以为休兵息民，可相安于无事矣。不谓阁下犹有意督过之，欲驱我叛将，再启兵端。岂未闻陈轸蛇足之喻与养由基善息之说乎？夫苻坚寇晋，力非不强也；隋炀征辽，志非不勇也：此二事，阁下之所明知也。况我之叛将逃卒，为先王抚养者二十余年，今其归清者，非必尽忘旧恩而慕新荣也，不过惮波涛、恋乡土，为偷安计耳。阁下所以驱之东侵而不顾者，亦非必以才能为足恃、心迹为可信也；不过以若辈叵测，姑使前死，胜负无深论耳。今阁下待之之意，若辈亦习知之矣；而况大洋之中，昼夜无期，风雷变态，波浪不测。阁下两载以来，三举征帆，其劳费得失，既已自知，岂非天意之昭昭者哉？所云夷齐、田横等语，夷齐千古高义，未易齿冷；即如田横，不过三齐一匹夫耳，犹知守义不屈。而况不佞世受国恩、恭承先训者乎！倘以东宁不受羁縻，则海外列国如日本、琉球、吕宋、广南，近接浙、粤，岂尽服属？倘以敝哨出没为虞，实缘贵旅临江，不得不遣舟侦逻。若夫休兵息民，以免生灵涂炭、仁人之言，敢不佩服。至于厚爵重禄，永世袭封，海外孤臣，无心及此。敬披〔□〕言，仰祈垂鉴』。其复明珠书云：『盖闻麟凤之姿，非藩樊所能囿，英雄之规，非游说所能惑。但属生民之主辅，宜以覆载为心，使跂行喙息咸润其泽，匹夫匹妇有不安其生者，君子耻之。顷自迁界以来，四省流离，万里丘墟，是以不榖不惮远隐，建国东宁，庶几寝兵息民，相安无事。而贵朝尚未忘情于我，以致海滨之民流亡失所，心窃憾之！阁下衔命远来，欲为生灵造福，流亡复业，海宇奠安，为德建善；又陪使所传，有不削发登岸及置贸衣冠等语，言颇有绪。而台谕传未详悉，唯谆谆以迎敕为辞。事必前定，而后可以寡悔；言必前定，而后可以践迹。丈夫相信于心，披腹见胆，磊磊落落，何必游移其说？特遣刑官柯平等面商妥当。不榖恭承先训，恪守丕基，必不弃先人之业，以图一时之利。惟是生民涂炭，恻焉在念。倘贵朝果以爱民为心，不榖不难降心相从，遵事大之礼。至通好之后，巡逻兵哨自当吊回。若夫沿海地方，俱属执事抚绥，非不榖所与焉。不尽之言，俱存敝使口中，惟阁下教之，俾实稽以闻』）。议照朝鲜事例。经遣柯平、叶亨入奏待命，不报。方是之时，四海无事，天子厌兵，郑氏远，故释弗诛。经令宣毅前镇江胜等为游徼，往来岛上，踞步头互市；沿海居民，颇接济为奸利。

　　十二年冬十一月，我平西王吴三桂据云南、四川、贵州以叛。

　　十三年春三月，靖南王耿精忠据福建，执总督范承谟，杀建宁同知喻三畏以叛（承谟治吴，廉正有声，诸墨吏望风股栗。当文风披靡之日，拔韩菼于侪伍之中，卒为名儒。入闽时，三桂既反、耿逆方萌，承谟承旨阴为调度。三月望日，精忠伪召承谟计事，幽之蒙谷，并杀三畏，据有全闽。承谟义在必死，不食旬日，然且不死，独坐三年。官军入闽，然后见杀。夫承谟知耿藩将乱，驻节南剑，控制上游，号召漳、泉之师进逼峡江，精忠虽横，前后狼顾，亡可立俟。而投身虎穴，坐受羁绁，有足哀者，然可谓忠节大臣矣。承谟，辽东人，壬辰进士，谥忠贞；闽人祀之薛老峰下，盖福州之乌石山也。颇与柏帖穆尔之冢相望）。驰数骑传檄，七建皆下。使黄镛入岛请济师。授提督王进功平北将军，令入见，羁之福州；海澄公黄梧平和公，梧已病卒，子芳度权知军事；海澄总兵赵得胜威远将军；漳浦总兵刘炎宁远将军。

　　夏四月，潮州总兵刘进忠以城降于精忠，授宁粤将军。夜并我续顺公沈瑞军，徙其家于饶平。经使礼官柯平入福州，报黄镛之聘也。

　　五月精忠调得胜兵，得胜不从；邀右武卫刘国轩、左虎卫何佑于海澄，议奉经。

　　五月，经以陈永华为留守总制，率侍卫冯锡范、兵官陈绳武、吏官洪磊等奉永历二十八年正朔，渡海而西。授得胜兴明伯、左都督。自经东遁，偷安日日，兵甲钝敝，船不满百、军不满万，精忠颇易之。经遣人说精忠，借漳、泉二府为召募，精忠难之，于是耿、郑交恶。

　　五月，锡范取同安，守将张学尧降，授荡卤伯、左先锋。精忠惧，以都尉王进守泉州。王进者，老虎也，时已降耿，望亦稍衰（进，初为闽将，得罪下吏；寻补京口标营，承谟廉其能，调入闽。精忠反，遂委身焉）。

　　六月，进功子藩锡诱杀泉州城守赖玉，兵民多从藩锡者；遂逐进，纳款于经。甲午，经入泉州，授藩锡指挥使，国事尽委锡范、绳武。

　　秋七月，官军围潮州，精忠不能救，纳款于经。经遣援剿左镇金汉臣率舟师援之，以进忠为定卤伯、前提督。

　　九月，精忠以刘炎为犄角，命王进取泉州。

　　冬十月，国轩及右虎卫许耀败进于涂岭，追至兴化，信于城下而还。吴三桂礼曹周文骥使经，平耿、郑也。

　　十一月，得胜、锡范、佑等攻漳浦，刘炎降，遂援潮州。进忠之被围也，援师金汉臣歼焉。官军攻急，进忠竭力守御，中外隔绝者半载。及炎降，郑人南援，败官军于黄岗，潮围解。得胜回澄。

　　十二月，以六官筭丁钱，大索富民饷。

　　十四年春正月，精忠遣张文韬使经议和，以枫亭为界，始通好也。

　　二月，何佑寇饶平，猎沈瑞以归；授瑞怀安侯。

　　三月，以我经略洪承畴之祠改祀黄石斋道周、蔡江门道宪；窜承畴及杨明琅眷属百余口于鸡笼城。明琅，崇祯词林，字质人；煤山之变，乘马过梓宫，扬鞭而指之曰：『此真亡国之君者也』！

　　夏五月，刘国轩入潮，与何佑、刘进忠兵数千人徇属邑之未下者。平南王尚可喜兵十余万尽锐来攻；相持久，国轩食尽，议退守潮。平南麾彀骑，晨掩佑军，风驰云卷，战于鲎母山下。佑以身先旗，矫尾厉角，直贯骁骑，出其左右，国轩继之，大败官军，追奔四十余里，斩首二万有奇，捕卤七千，辚藉死者遍满山谷。当是时，何佑、刘国轩威名震于南粤。

