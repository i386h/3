<!-- { "loadSidebar": true } -->
　　钦定四库全书　　　　　史部七
　　粤闽巡视纪略　　　　　传记四【杂録之属】提要
　　【臣】等谨案粤闽巡视纪略六卷
　　国朝杜臻撰康熙二十二年台湾既平诸逆殄灭沼海人民皆安堵复业臻时为工部尚书奉
　　诏与内阁学士石柱往粤闽抚视画定疆理以十一月启程至二十三年五月竣事因述其所经理大略为此书首沿海总图次粤略三卷次闽略二卷次附纪澎湖台湾一卷葢臻巡厯由广达闽故以为先后之序台湾则未经亲履其地第据咨访所得者録之故附于编末也书中排日记载凡沿海形势及营伍制度兵数多寡缕列甚详于诸洋列戍控置事宜俱能得其要领其山水古迹及前人题咏间为考证亦可以资博览葢据所目见言之与摭拾舆记者迥别颇有合于周爰咨诹之义焉乾隆四十五年五月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀











　　钦定四库全书
　　粤闽巡视纪畧图
　　工部尚书杜臻撰
　　沿海总图












<史部,传记类,杂录之属,粤闽巡视纪略,沿海总图>
<史部,传记类,杂录之属,粤闽巡视纪略,沿海总图>
<史部,传记类,杂录之属,粤闽巡视纪略,沿海总图>
<史部,传记类,杂录之属,粤闽巡视纪略,沿海总图>
<史部,传记类,杂录之属,粤闽巡视纪略,沿海总图>
<史部,传记类,杂录之属,粤闽巡视纪略,沿海总图>
<史部,传记类,杂录之属,粤闽巡视纪略,沿海总图>
<史部,传记类,杂录之属,粤闽巡视纪略,沿海总图>
<史部,传记类,杂录之属,粤闽巡视纪略,沿海总图>
<史部,传记类,杂录之属,粤闽巡视纪略,沿海总图>
<史部,传记类,杂录之属,粤闽巡视纪略,沿海总图>
<史部,传记类,杂录之属,粤闽巡视纪略,沿海总图>















　　粤闽廵视纪畧图
　　钦定四库全书
　　粤闽巡视纪畧卷一
　　工部尙书杜臻撰
　　皇帝旣平三逆复命将讨定海外威德所届与天同际爰念海壖之民迁移未复分遣廷臣驰往安集之【臣臻】与焉先是海宼郑成功盘踞金门厦门诸岛游防入犯飘忽靡定并海诸省咸罹其患而粤闽为尤甚
　　皇上嗣服之岁廷臣建议以为当令濒海之民移居内地民免锋镝之虞而宼无所掠势将自困于是粤闽江浙诸镇戍以次更置贼势果绌降者接踵疆臣率众讨逐贼遂弃金门厦门迸窜逺岛所谓台湾者居亡何成功死子锦代领其众势益弱迨耿逆变叛始勾之入居漳泉
　　王师收闽宼众仍遁疆臣再修海备尽扫游氛而海坛金厦复寘戍兵矣于是降者又多无以处之康熙十九年六月福督姚啓圣上疏言投诚之众率皆前日迁徙之民也若不给与俸饷无以安其身心欲给之则有限金钱不可为继若令归农又多无农可归势必复去而为盗以臣愚虑莫若将界外田地尽行给还方今海外要地已设提督总兵大臣重兵屯守是官兵在外投诚在内夫复何虑且彼等乐得故土人人有安土重迁之思即迫之为盗亦不可得矣故臣以为界外田土查有主还民之外应悉给投诚开垦疏上部议驳覆再三奉防会议应俟设兵完毕之日请行
　　上可之啓圣又会同抚臣吴兴祚提臣万正色合词保题其言曰星罗棊布渐见海波不正臣等遵
　　防请开边界之日也一开界则上可以增国赋下可以遂民生并可收鱼盐之利以饷新兵安投诚之心永无反侧又可使台湾之众望风来归疏上再议得奉炤旧展界之
　　防于是闽界稍稍开二十年二月科臣傅感丁奏曰伏见福督臣姚啓圣请开边界业奉
　　允行夫近宼之省莫若闽闽且得开他省逺宼者何不可开乞
　　勑各督抚将界外田地招徕旧迁之民及情愿垦荒者令其耕种三年之后起科部议下所司详酌保题乆之皆鳃鳃过虑无敢直任者二十二年五月将军施烺进勦海宼克取澎湖岛驰檄台湾谕以顺逆之理时郑锦已死其子克塽率众来归请纳土为郡县而粤东督抚将军保题疏适至于是兵部议请开界十月二十二日得
　　防江南浙江福建广东沿海田地应给民耕种其要地方仍应作何防守等项事宜着差部院堂官前往会同该督抚详察议具奏戸部列诸臣名以上工部侍郎【臣】金世鉴副都御史【臣】呀思哈奉
　　命往江浙而【臣臻】及内阁学士【臣】石【柱】亦拜闽粤之命是役也有当行之事四焉察濒海之地以还民一也缘边寨营烽堠向移内地者宜仍徒于外二也海壖之民以捕鲜煑盐为业宜并弛其禁三也故事直天津卫山东登州府江南云台山浙江宁波府福建漳州府广东岙门各通市舶行贾外洋以禁海暂阻应酌其可行与否四也【臣臻】受命悚惕卽日俶装戒行心窃自念皇上如天至仁迫欲见海壖之民及时耕耨今疾驰度岭已将改岁待论定奏报得
　　防而后行则农时已逾非所以奉宣
　　德意也幸偕行诸臣亦同此懐遂用绿头牌啓奏请于会勘之日将勘眀地亩随时责令有司招民佃种其应设防守卽时分设俟一省事竣驿疏奏闻
　　上许之十一日戊寅陛辞【臣臻】臣【柱】跽请
　　训命
　　皇上熟思乆之曰开界地亩务求原主授之宣谕督抚务俾得所臣等谨受命
　　皇上问勘视将先何省【臣臻】对曰将始广东
　　皇上问何以不先福建【臣臻】对曰臣等先至广东令彼处百姓及时承垦庶不悮春耕之时
　　皇上曰独不悮福建开垦耶【臣臻】对曰福建督抚方安插投诚未暇协理开垦臣等以其间先竣粤事次至闽省诸臣已暇可以会商且闽土节比粤稍近
　　皇上颔之又
　　谕曰将军施烺谙悉海岛凡事必与共议臣等拜受命皇上又召致榻前谆谆诫谕曰汝二人朕所亲简当善体朕意臣等又再拜受命而出
　　己卯啓行宿良乡偕行者石学士【柱】主政殷【特】正郎张【建绩】中翰尹逹理笔帖式赖【都】暨严子【侗】丘子【民表】也壬午至河间府
　　甲申至德州
　　己丑至兖州府
　　辛邜至利国驿葢已入江南界矣计行十有二日皆鸡鸣首途漏再下而止马上口占有努力前驱频计日只因海畔蚤春耕之句
　　壬辰渡大河止徐州
　　丙申渡淮
　　丁酉晦过红心驿行乱山中四十里
　　十二月戊戍朔发定逺
　　己亥至庐州府
　　辛丑过七里河止桐城苍山万叠松桧萧森风景大异北地
　　壬寅过冈岭二十余渉溪涧亦十余止潜山
　　甲辰至黄梅始入湖广境
　　乙巳由孔垅驿渡江止九江府
　　丙午过五石门止德安县峻阪斗絶登顿殊艰方卽次而雷雨作幸免霑涂之苦
　　丁未止德兴宿徐中书宅
　　戊申至章江安抚军【世鼎】陈总戎【平】张藩伯【所志】署臬查君【培继】督学髙君【璜】督粮鲍君【畋】率府属共迎且具舟以待
　　己酉杨帆早发乍释覊靮之劳而遇此差足快意庚戍止樟树
　　辛亥止峡江山水回潆颇似浙东严陵濑是夕防雪壬子止吉安府
　　癸丑止盐溪凡四日皆顺风
　　乙卯至万安将上滩覔滩夫以行是地水势湍急必用健夫习水道者二人一持篙一捩舵宛转石罅中方免倾欹撞击之患是日幸假风力不觉其难行六十里止大王庙
　　丙辰亦行六十里上四滩止攸镇
　　丁巳连上十滩防郡诸君共迎于除滩庙张灯时次贑州自万安抵贑二百四十里名滩十八余小滩不可胜数悬水斗泻乱石锋矗舟尺寸失便利卽不可知然势益险而境益竒行人方以洞心骇目为快不暇震怖也城北卽章贡合流处章自粤来贡自闽来交会于此郡名所自得也
　　戊午易茅蓬船止新塘
　　己未止南康山光秀润村垅时有菜花如江南二月时庚申早发两岸峭壁千仞江流百折将至南安距城五里许已二鼓矣有虎自山巓下直抟挽船卒挽船卒惶遽疾呼舟中人羣起和之仅乃获免少顷张正郎至言虎又挈其侪偶狙伺山麓冀攫后曹挽卒舟人觉之连发四鸟鎗乃去
　　辛酉舎舟度岭过所谓南越雄闗者夹道皆短垣葢少宗伯杨公【尔茂】祭告时所筑也苍松列嶂间以平畴约九十里村民以竹笼盛大蝴蝶两翅广可尺余五色绚烂腹垂绣囊遗子大如鳬卵或言此蝶产于罗浮麻姑仙去时蜕裙所化云薄暮抵南雄登舟年友朱君【介】至二簋饮舟中宵分而别
　　癸亥泊苏渡江
　　甲子过韶州府泊白兎
　　乙丑挂帆行三百里过英德泊江岸防石诸峰玲珑错峙竒秀壁立
　　丙寅除夕抵迎恩亭泊舟分岁
　　二十三年正月丁夘元旦即迎恩率诸臣行庆贺礼泊三水周仪部灿至自安南见于舟中
　　戊辰吴总制【兴祚】李抚军【士桢】郎藩伯【廷枢】胡臬宪【戴仁】督粮蒋君【伊】提举汪君【兆璋】率诸属先后至先行请安礼乃敢具賔主会议诸务是日出示招民先是
　　陛辞之日卽已移咨两省督抚述
　　皇上急欲小民归业之意至是复刋示晓谕畧曰先因海宼陆梁游防出没不时抄掠尔等
　　皇上为尔等身家计权移内地以避贼锋今邀
　　皇上威灵荡平海外凶孽永除允科臣奏请特遣大臣勘眀地界给还原主或有原主已亡无从查覔者听情愿垦荒之人量力承种总俟三年起科
