<!-- { "loadSidebar": true } -->
　　己亥行二十里至白沙塘为广西博白县界葢两粤地形牙错廉钦之北皆粤西也又行二十里止新墟廉州府属州一曰钦州县一曰合浦皆附海元年画界自大观港东歴髙坡等境【大树根蕉子山白沙冈大石屯村到满村干体村北风□武刀寨长岐山村白龙寨罗九塘三塘西村秋风塘社内村茅山塘榕根河大防下山白石冈入小路香草冈山路村辘轳村丹兜村永安所山埇村西山村山口村】至新墟为合浦边边界以外入海四十里者曰三马寮村白屋小村冠田村三十五里者顾屋村鸦头村下白泥屯大山村三十里者铁屎岭髙峰峝大峝髙范村多养村埇头村大王山石板江三墩大脚罏村石屋村埤头村黄泥埇盐田村施屋村西笃村二十五里者栗木村黄糯田浓囊村二十里者武村船瓦窰桥梁山田寮村厥塘村崩塘村近埤村杨屋村多顔村沙尾堆下瓦窰白沙水村大桥村独江村箔寮村沈家村梁家村苏家村田寮大埠村十五里者厐村地罗村宁海村三家村关井村王屋塘村龙田村新村力士村那角村十里者许屋村马栏村英罗村雷公田葛麻山低峝村谭村罗茅根村彬伴村囊村独峰岭旧塲村龙潭村厐家村十马村翁屋村西盐塲上那隆村黄镜村观井村对逹村曁附海八九里至三四里南乐村等【那坛村水流村大融村谢家村濵地村琼山村鹅洗村那格村山心村端斚村竹根村北班村陇村黄梢村賔逢村南冲村山口村东江村白沙塘村蛋屋村泉水村竹林村施家村田头村西村下塘村冠头岭小岭村吉车村髙德村平洋村军屯村东梁村田头村西梁村山寮村井村何屋村】及海中之涠洲皆移并续迁共豁田地壹千九十八顷有奇于大观港诸处因界设守展界稍复今从干体营拨守三各汛【三港把总一兵一百名西江口把总一兵二百名八字山千总一兵一百名双坟汛把縂一兵一百名髙德千总一兵一百名冠头岭十名武刀港十名白龙港二十名珠塲港二十名川江港二十名榕根二十名英罗港把总一兵二百名】又于防州营拨守二汛【永安所把总一兵七十名闸口把总一兵三十名】候阅定
　　永安所城在合浦县海岸鄕旧在石康县安仁里【今废】洪武二十七年始迁永乐十年建城城周四百六十一丈成化五年佥事林锦凿外池置串楼四百一十五四门敌楼各八故设游击府于永安所万暦十八年移于涠洲风毁仍复旧署而以涠洲为汛地防州卫在府治
　　珠池旧志云一称珠母海相传有七曰青莺曰断望曰杨梅曰乌坭曰白沙曰平江曰海渚俱在冠头岭外大海中上下相去约一百八十三里前巡抚陈大科曰白沙海渚二池地图不载止杨梅等五池又有对乐一池在雷州共六池予访之土人杨梅池在白龙城之正南少西卽青莺池平江池在珠塲寨前乌坭池在冠头岭外断望池在永安所珠出平江者为佳乌坭为下亦不知所谓白沙海渚二池也旧志又载有珠塲守池巡司及乌兎凌禄等十七寨而不着其所自始白龙城亦不载于城池条但言钦防土不宜谷民用采珠为生自古以然商贾赍米易珠官司欲得者从商市之而已汉顺帝时桂阳太守文砻献大珠诏却之足知其非常贡至孙吴黄武间改合浦为珠官郡始有官领采辨之事然权非侈靡之主史称其时魏主来求雀头香明珠翡翠鬭鸭长鸣鸡权曰彼所求者于我瓦石耳悉以与之已而魏使又来请以马易珠玑瑇瑁权曰此皆孤所不用而可得马何苦而不听其交易由是多取以应之其意葢欲以权变弊敌国如范蠡骄吴故事然厉民已甚难免作俑之讥矣晋平吴交州刺史陶璜请弛其禁民困始苏自宋迄隋未尝复设唐虽以珠池名县官不采取但以利民至伪汉刘鋹始设媚川都于海门镇募兵能采珠者二千人以索系石没水而取之深至五百尺死者甚众宋开寳五年王师擒鋹罢之元延祐间置采金银珠子都提举司于广东明洪武初罢永乐洪屡饬弛禁罢采至天顺四年有镇守珠池内使谭记奏廉州知府李逊纵部民窃珠下逊诏狱逊亦讦记擅杀人夺取民财诸状上命并逮记鞫问具伏遂锢记而复逊官葢内臣之遣白龙之署始于此时后遂相沿不废官旣厉禁小民失业往往去而为盗或乘大舰厉兵刄聚众以私采官法不能禁于是有十七寨之设环海驻兵以守乃守益密而盗益多官兵反借以为市其后贼大起如红头沙锅之属与官兵相格杀前后不可胜计而官采率十数年一举行余年皆封池禁断葢蚌胎必十余年而后盈频取之则细嫩不堪用故也自天顺后治一采正德一采嘉靖初首尾七载而三遣使得珠遂少至于开采之岁必官治巨舰千余发重兵以虞变又多发濒海丁男十数万人以备爬螺之用舟入大洋輙以风败民避役如往弃市所需蓬厰兜罗刀鍫之属官私劳费不赀而所得甚防不偿所费于是抚臣林富疏请罢免许之嘉靖十年富复请撤囬内臣略曰合浦县杨梅青莺二池海康县乐民一池俱产蚌珠设有内臣二员看守后乐民之池所产稀少裁革不守止守合浦二池计内臣所用兵役每岁共费千金约十年一采已费万金而得珠不置数千金亦安用此请撤之而兼领于海北道疏上大司马李承勋力持之又得永嘉张文忠公为之主内臣遂撤万暦间复诏采珠用抚臣陈大科之言而罢其时奉行者尤无状珠船树内臣旗帜横行村落鸡犬靡遗至有奸汚妇女者已乃扬帆竟去莫可究诘按臣李时华欲编船甲以禁之益可怪也按国语珠可以御火灾则贵之而车旗章服不用珠玑为饰禹贡淮夷蠙珠伊尹正四方献正南珠玑瑇瑁成周王会东越贡蚌蛤亦惟是官受方物以示王化所及无逺勿届而已安有竭天地之藏专小民之利以充下陈之玩好而可以为国政之常耶至于中珰衔命为祸尤烈崇祯朝用于边境驯以致乱又不独珠池为然也
　　圣代龙兴不寳异物恭俭之德轶于前古可为万世法云
　　南越志珠有九品一边水平似覆釜者曰珰珠其次为走珠又次为滑珠又次为官两珠又次为税珠又次为□苻珠南方草木状凡采珠常以三月必祈祷而往否则风搅海或大鱼在蚌左右菽园杂记蛋人采珠以大船环池石悬大絙别用小绳系诸蛋腰没水拾蚌置竹蓝中撼絙则舶人汲取蛋缘大絙上不幸遇恶鱼血一缕浮水面已饱鱼腹矣陈大科曰冠头岭蛟龙水怪之所窟腰絙探珠者多不返故池名曰断望珠产于澄潭深渊人迹不至之处古所谓水圆折则多珠是也近沙浅水蚌多空殻每剖一二斗所得不过如粟小珠数十粒而已今法木柱板口两角坠石用山麻绳绞作兜如囊状谓之螺筐系船两旁乘风行舟兜重则蚌满矣此法较没取为便予询土人云每大风起蚌浮沙面探之甚易惟无风时蚌在池中须人取之此葢村民无知之说卽大科所谓浅水如粟之珠也今蚌殻狼藉水涯形三角广不盈寸葢皆村民所剖云
　　岭表录异云防州边海有洲岛岛上有大池谓之珠池每岁刺史监珠戸采珠以贡人疑池底与海通池水乃淡此不可测熊太古冀越录云尝见蛋人入海取得珠子树数担其树状如柳枝蚌生于树不可上下树生于石蛋人凿石取之右二説志所无见本草纲目格古论云蚌闻雷则防瘦其孕珠如懐孕故曰珠胎中秋无月则蚌无胎左思赋云蚌蛤珠胎与月盈亏
　　水经注牢水出交州合浦郡郡不产谷多采珠寳前政烦苛珠徙交阯会稽孟伯周为守有惠化去珠复还葢珠池实有异晋咸安间合浦人采珠得佛光焰先是丹阳尹高悝行张侯桥浦得金阿育王像无跌座与光焰经一岁临海渔人得趺座于海口至是复得光焰三相会合宛然如一葢三十年矣后有西域僧五人诣悝言昔造像送邺遇乱埋河边不意乃在此因拜伏流涕是夕像放光烛殿宇土人云珠海尝有光有珠母老蚌也偶入纲中其船必覆嘉靖中以中官扰害对乐一池全徙杨二乱时羣蚌夜飞空中的皪如星尽入交阯界云
　　涠洲在海中去遂溪西南海程可二百里【新志云在郡城东南十里误】周七十里【或曰百里】内有八村人多田少皆以贾海为生昔有野马渡此亦名马渡有石室如鼔形橊木杖倚着石壁采珠人尝致祭焉古名大蓬莱有温泉黑泥可浣衣使白如雪前为蛇洋洲周四十里上有蛇洋山亦名小蓬莱逺望如蛇走故名二洲之上各有山阜缥缈烟波间可望不可登其间居民因珠盗充斥尽徙内地万暦初移广海游击将战舰三十以戌之十四年有侯游击者惮其险逺请分所将战舰为二自统其半驻永安余使其属统之守濵湴雷州府同知徐学周建议驳之曰将心也卒手足也谓心与手足可异处乎涠洲絶险故不可撤备濵湴密迩珠池彼所以求驻者意在盗珠耳议上侯游击之请格不行十七年定设涠洲游击一员兵一千六百六名战船四十九分五哨驻守十八年治游击署于涠洲防为风毁二十年卒徙永安而以涠洲为信地自海安所歴白鸽海门乐民干体至龙门港皆其游哨所及也三十六年倭船二百宼钦州有涠洲中军祝国泰者余姚人起家武进士方戍龙门率百戸孔榕迎敌力战死立庙洲上以祀迁界时地乆虚今不开
　　庚子行五十里至青平营又六十里至龙湾一名龙头沙石城令白玠云龙头沙乃石城西南境与合浦之永安所相望二地皆嬴出海外而龙头稍缩东邨在其右三墩乌兎在其左若急水炮台乃因内河通海而设非边地也
　　髙雷二郡地如舌吐海中雷属之徐闻县最在南舌端也稍北为雷州府治而海康附郭又北为遂溪县二县之地皆横贯乎二垂绵亘一百六十里西抵防海东扺广海舌之腰也遂溪又北为髙州府其地亦贯二垂如舌之本所属石城为西境抵防海吴川电白为东境抵广海故画界之序合浦之后继以石城为髙之西境又次遂溪又次海康为二县之西境又次徐闻而徐闻之后又继以海康遂溪为二县之东境而吴川电白又继之焉元年画界自新墟而东歴樟木冈等境【髙桥冈鸡公岭竹山仔村那里坡深田峝博教冈急水村过河暗铺村麻水村北杭】至赤泠营【属遂溪本境之接壤也后仿此】为石城边边界以外距海二十里者为深田村十五里者长坡村石狗村十里者竹头田下岭村及附海八里至三里松明禄地村等【马埇村三墩村□头村敎村下洋村东村那腮村凌禄村官寨村】皆移并续迁共豁田地二百五十二顷有奇于急水河口诸处因界设守展界稍复今从石城营拨守急水诸汛【急水炮台千总一兵四十六名东村台十名龙头沙十名乌兎台十名三墩台十名】候阅定
　　石城所在邑治
　　辛丑行七十里抵遂溪雷州游击李嗣弼曰雷州形势白鸽寨东接□【读曰桡】洲大洋为东偏之门戸乐民所西接防州大洋与永安所相望西偏之门戸也而海康诸所在其内
　　壬寅行七十里次城月驿其地山围四面中低处如月故以名地蒸湿多秽气必爇香以乱其臭因读白乐天送客逰岭南诗有云蓊郁三光晦温墩四气匀隂晴变寒暑昬晓错星辰又云不冻贪泉暖无霜毒草春云烟蟒蛇气刀剑鳄鱼鳞真实录也李忠定于此别僧琮尝作诗赠之
　　癸卯次雷州府署
　　甲辰恭遇
　　太皇太后万寿节卽行馆率诸臣行庆贺礼
　　乙巳从间道西南行一百里至扶茂村仄径岖嵚人烟寥絶
