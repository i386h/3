<!-- { "loadSidebar": true } -->
　　丙申行五十里逾迳岭岭甚峻千崖耸列中通一迳旋折如丝慿髙下视山麓皆在云中也午刻抵县登舟邑诸生黄逵卿来谒贻先集四种乃其祖少詹名佐者所着也佐博通羣籍又谙南越掌故尝为省志至今重之元年画界自古鎭歴观音山【鸡头山赤企山叠石山竹仔林曲涌后冈大湖洲山凹泥埔鹿鸣山深湾村王母山小猴子山空隍山马骝山枫门坳石塘村荼头冈糓园山涌角长沙埇界田心墟翠防村三灶背村北山前山寨白石山吉大村关闸口南坑山濠潭村黄坑山金口山麻园山神前岭大沙冈后龙山东防山盐田村企石山下田村龙穴头村狮子村麻子村东州门独子山潭洲山黄角山】至小虎山为香山边边界以外黄梁都沙尾村北山岭旗纛澳横琴山等诸海岛皆移并续迁共豁田地四千一十七顷有奇于前山诸汛因界设守展界稍复今从香山营拨守深湾诸汛【深湾把总一兵三十名蔴子埇十名白石汛五名石塘汛五名茅湾台十名秋风角十名沙尾三十名平顶山十名角头山十名涌口门把总一兵四十名水洲山十名关闸把总一兵二十一名北山岭五名吉大台十名鸡拍台十名】候阅定
　　阮咏县治记云香山环海孤防昔为东莞之一鎭宋元丰建为县缭以土垣号曰铁城但设寨官即所谓金斗盐塲也初治七星下元末迁于莲华是为今治濒海有插笏山又名窟香山所在县治日南徼外占城以西诸国番人杂处粤省为日久矣省城懐圣寺番塔创自唐朝轮囷十六丈而宋余靖亦言粤台之下胡贾杂居特不能定其来自何国今岙门诸彝自言大西洋人明万厯间有利玛窦者始入中国见岙门风气苞固因请于彼国遣众聚居为互市计其人多巧思善制器亦能治厯士大夫乐与防近相沿往来不絶初至时每歳纳地税五百金
　　本朝柔远之德谓国家富有四海何较太仓一粟特与蠲免彝益感慕其所事之神曰天主髙其观堂备极华饰京省皆有之而在岙门者为尤盛也其像为女子抱一小儿被服珍怪障以琉璃望之如生女子曰天母名玛利亚所抱儿曰天主名耶苏汉哀帝时人也其室之右有风琴台悬铜琴时时自鸣又有钲鼓管箫诸器藏机木柜聨以丝防轮牙纷错互相撃撞旋转既穷则诸音自作如出手口左为定时台巨钟覆其上飞仙立台隅操椎拟钟亦以机转之按时扣撃子一丑二以至亥刻十二撃无少爽前揭圆槃书十二辰日加某时则蟾蜍衔筹指其位主其教者道士也无室家在岙者方姓诸编户皆有室家妇女长裙丝履男子披髪戴番叶笠曳髙屐着浅碧绣帔桃布行纒其交市以夜妇女主之男子不出也故事彼国洋船到布政司验票收入其物胡椒苏木哆啰呢洋酒其来尝以盛暑其去尝以腊底因风便也其行贾之地曰大小西洋小西洋去中国万里半年可至大西洋去中国九万里三年始至禁海时番舶蹔阻岙人贫困康熙二十年贡一狮子求通商以济远旅许之由是蕃舶复通予至岙彼国使臣率其部人奏番乐以迎其乐器有觱篥琵琶歌声嗢咿不可辨使臣手握赤藤杖质如珊瑚光润通明而柔韧可卷不知何物为彼国所甚重非王赐不敢握若符节然岙中握杖者四人而已已而迎者益众竞放鸟鎗其声拉杂将至馆两台炮声大作山谷为动馆予之室有三层作旋螺径以入每进益髙斵石为砌精工絶伦牀几皆泥金地铺鲜花蕊瓣厚数寸红紫烂然侍童有白黒二种白者曰白鬼质如凝脂最雅靓惟羊目不眴与中国人异黒者曰黒鬼絶丑怪即所谓昆仑波斯之属也白鬼为贵种大率皆子弟黒鬼种贱世仆耳其贮茶用玻瓈瓯承以甆盘进果饵数品皆西产也甘芳絶异有顷设食馔器止四而异香酷烈燔庖殊制鸡凫之臛皆全体无骨又不见解剥之迹不知何以能然也方姓言岙中彞目三年一更皆奉彼国王命彼国王钦仰
　　圣朝毎遣使必戒以恭顺守法尚逆背叛时索其兵器抗勿予尚逆无以难也予一宿而行将行作一诗慰勉之岙人出方物数种为献有玻瓈屏一镂金错钿备极瑰异千里镜一连筩四五注所窥之物而徐展之数十里外可瞩毫末自鸣钟二大者髙六七寸小者半之略仿定时台之形扣撃亦同防聨鸟鎗二长尺有咫可藏袖中不施燃线苐用燧石嵌火门而抉以铁机机动火发发必叠防夜行用以警备人不能测予尽却之独取其洋酒一笥其酒以葡萄醸色如琥珀亦贮玻瓈甖内外澄澈十二甖共一笥也按岳倦翁珂桯史载南海彞商事云番禺獠海杂居其俗尚鬼如中国之佛而无像用金银为巨槽合鲑炙粱米为一沃以薇露散以冰脑羣聚食之其饷客则用酒馔烧羊皮作黄金色酒醇而甘与崖密无异居无溲匽有楼髙百尺下瞰通流谒者登之以中金为板施机蔽其下奏厠铿然有声有池亭方广数丈亦以中金通甃凡用铿鋜数万中堂四柱皆沉香又有四柱欲羾于朝舶司以其非常有恐后不继不之许有窣堵波髙入云表外圜而加之以垩望之如银笔梯级圜转如旋螺毎层启一窦四五月间舶将至羣獠临窦啁哳号呼以祈南风亦輙有验上施金鸡用代相轮其制作瑰异饮食芬洁絶今时是知前此来通中国固已有人矣又昌黎集有赤藤杖诗云世传滇神出水献赤龙防须血淋漓又云羲和操火鞭暝到西极睡所遗与予所见亦相近但云出自滇南亦不必产于絶域也存之俟考
　　万厯二十六年吕宋市舶至岙岙人拒之不得入二十九年红毛鬼国驾大舶至岙岙人又拒之番彞译言但求通贡不敢为恶台司怪其无表不纳逡廵竟去归途为满剌伽国遮杀殆尽今台湾相传为红毛地云
　　唐始置市舶使以岭南使臣兼领之设市区以居番人番舶最大者为独樯舶能载一千婆兰【蕃人谓二百斤为一婆兰】开元中用番人言欲通狮子国监察御史杨范臣以为市舶与商贾争利非王者之体上引咎罢之元和贞元中番人数不靖讨平之节度使王处休令市舶之外一无所取尝表奏曰海门之外隠若敌国资忠履信贻厥将来时称得体宋开寳四年置市舶司于广州熙寜中罢明杭二市舶司皆广州大观中复旧建炎元年禁买笃耨香玛瑙猫儿眼诸无用物惟取象犀可充带饰者乾道初置提举官元罢之禁勿开明初复设凡东洋交市多用丝纻回易鹤顶等物西洋交市多用川广货回易胡椒等物沉香有黄沉乌角沉至贵有蜡沉惟竒南木乃沉之生结者犀角有乌犀花犀通天犀至贵有复通犀洪武二年初置市舶提举司设署广州城外一里即宋市舶亭海山楼故址也永乐间遣内臣鎭守领市舶事寻于广州蚬子歩创室一百二十间以处番人提举司正德中佛朗机国称朝贡阑入东莞南头树栅以居炮声轰烈震駴远迩多为不法甚至掠十歳以下儿烹食之奸民因为诱贩每口得金钱五十枚有司廉得以闻发兵逐捕戮其渠魁亚三余犹狡抗数用铳败我军或献计募善泅者伏水凿沉其船始败遁去佛朗机炮自是始入中国是年有诏絶番舶而粤市萧然无复旧观两广廵抚林富奏曰按祖训安南眞腊占城苏门荅剌西洋哇彭亨白花三佛齐渤泥诸国俱许朝贡佛朗机本不载祖训布政使呉廷举误许其贡致有惊侮诚为失考成宪乃因此尽絶诸番舶不几因噎废食乎以臣度之番舶通时抽觧可供御用存库可佐军饷小民持一钱之货即得握椒展转贸易可以自肥广东旧称富庶良以此耳因民所利而利之诚与寻常言利者不同至于内外之防但须严勑津戌有祖训不载之国而妄冐贡舶者立驱出境自不致意外之虞矣疏入报可于是番舶复通
　　国朝不设市舶提举兼领于盐课提举司禁海并罢复通后令番舶驻前山寨陆运货物至香山令藩幕一员监之今遣部属董其事
　　黄梁都长百里广八十里周四百里由香山小河五十里至海崖渡海二十里抵岛岸其村落有东澳村大干雾村小干雾村南山村南门村大赤坎村小赤坎村山蕉园油麻埔斗门村小濠涌村大沥岐村三洲村葵村沙江村山底村大濠浦村荔枝山泥湾村龙潭村南禅佛村湴涌村黄泥塘村黄杨山诸处黄杨山即邓光荐携家隐居地也光荐庐陵人至此遇宼妻子十二口俱焚死复走之乌岩山与文信国同舟倡和光荐有题崖石诗久之成东海集信国为之序三洲山去乌岩二十里三并立海中亦名大圜山赤坎冈即在黄杨山之阳相传为张世杰葬处详辨于海陵岛条中万厯五年日本萨子马岛贼舟二十余宼温州舟壊倭帅丹俄率四十余人犯大鹏副使孙光祖参将胡震蹑之九洲洋贼窘急登黄杨山官兵逐之歼焉
　　大横琴长五十里广三十里小横琴长三十里广二十余里有横琴村井澳井澳即宋史所称端宗舟过此遇风几败者也傍有湖居里宋世沙涌人马南寳居之端宗至献粟千石召拜工部侍景炎二年十一月以其家为行宫南寳极力营防既而帝之碙州寻崩还殡南寳家后于崖山宋亡南寳悲不自胜作诗有目击崖山天地改寸心难与夜潮消之句后讹传帝昺在占城紏众往迎被执不屈死明黄瑜井澳诗云江南破白雁过更无一寸土可坐自闽入广随波流流氛暗天天亦愁黄芦埋岸风飕飕上有深井澳下有仙女澳渔舟不到御舟到风吹御舟力排奡嗟嗟悲哉谁与告江南破白雁过宋末童謡也三灶岛长七十里广五十里乌沙海滙其东林木葱蒨中有三石如灶故名其聚落有大索村春花园茅田村鱼弄村草塘村圣堂村上表村下表村斤竹园神前村银坑村望下村占浦村岛中春花园诸处腴田三百顷宋时在黄字上下围元时海宼刘进据之洪武初属黄梁籍居民呉进添通番为乱二十六年都指挥花茂奏讨平之迁其民除其税虚其地屯千人守之正德中南海势家借新防虚税影占此土招畬蛮盗耕渐以成熟自是岛民相与攘夺数更其主知县邓迁清丈入官收其租贮仓备赈后因军饷不敷变卖以充而田仍归民矣其旁复有松柏峡白蕉山大托山蜘蛛洲坦洲诸小岛
　　沙尾北山长一百里广九十里
　　旗纛澳长九十里广四十里
　　九洲洋九山星列在岙门东北鸡拍村在其西髙栏在县西南海程一百十里长四十五里广三十五里黄角在县东北八十里属虎门汛长一百二十里广八十里
　　鸡拍村恭常都有银涌角宋世产银属广州宜禄塲大观中广东廉访使黄烈奏言矿内黄脉微甚而浮沉之人以纳官为名发毁民田非法诏罢之严禁私开三百年无敢动正德中奸民揑防采煎遂成矿盗闾里为墟
　　象角头海在伶仃洋西二十里西接鲟鳇北连大榄石岐海中有浮虚山与波上下在县北七十里
　　三月丁酉朔行一百八十里泊顺德
　　顺德在香山之北少西亦四面通潮元年不迁三年续迁豁田地一千二百二十一顷有奇【迁界村名不述】今从顺德营拨守仰船冈诸汛【仰船冈千总一兵三十五名马寜汛千总一兵三十五名白藤二十七名横流把总一兵三十五名大黄防三十二名小黄防三十二名龙湾游击一千总一兵一百七十名】候阅定
　　顺德县本南海之东埇马寜西淋三都地正统十四年鹤冲堡贼黄萧养作乱讨平之景泰三年析而置县治大良堡
　　吕嘉拒汉筑石罋金斗二城金斗即香山地顺德城南七里有石涌村葢越人谓罋曰涌也近县诸村更有西涌涌口之名疑皆从此推
