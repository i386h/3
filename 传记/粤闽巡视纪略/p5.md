<!-- { "loadSidebar": true } -->
　　丙午从榛棘中行四十里抵家山遇六麋射得其一以充午膳家山者雷西南之要扼也其下有流沙港由西海入岸南为青桐徐闻所辖也岸北为流沙海康所辖也今为两炮台绾毂其口登山而望正西有小山青石嶙峋房叅岭也西北有城雉堞参差海康所也大海之西烟云杳霭中防城在焉流沙青桐相去八里别有鵞脰港在青桐台下青桐南十里为石马台八灯港出其下又南二十里为白盘台东塲港出其下又南二十里渐折而东为包西港新地湾东塲台在其内此雷之西隅也自流沙以北二十里为英翎台又十里为总堠墩又十五里为房叅台房叅港出其下又北二十里为徒房墩又二十里为郎斗墩又二十里为吴蓬墩海康港出其下又北三十里为博袍墩又十里为洪排台洪排营在其内距海康所四十里又北二十里为调建墩属乐民所更北历羊蹄台下落港为文体港东距遂溪县八十里自文体台更北卽接石城矣诸港惟流沙港最深广长七十里其次海康港长三十里皆可泊舟是夕仍返扶茂宿
　　元年画界自赤泠营历文体上坡等境【八山下坡河头营新屯村助龙坡浩发坡调流坡墟坡北坡平湖坡坎头坡调楼坡田济坡田头坡山里坡西坡后湖头东坡英龙后坡林边塘后坡上罗西坡锦前坡新安坡】至蒋家后坡为遂溪西边边界以外距海十二里者石井村干畱村大村十里者官长村石头坑村文体上下村合斜村曲阨村同绳村及附海八里至一里塘饭村等【周家村羊蹄埠村调楼村甘纲村榄赞村迈特村傅处村草潭村谭神村坑尾村坎头村抱金村卜里村调神村小子村邦那村林显村墩民村袄郎村埠头村北灶村调流村黎村】曁乐民所皆移自蒋家后坡历土乐坡等境【田西后坡山内坡英函坡北懐坡温堂岭剏□坡北和坡鸟坎坡】至那渡边为海康西边边界以外距海十五里者为英风村十里者那灵村娘麓村赏村草错村金竹村麻亭村长榄村烟楼村油河村剏□村及附海八里至二三里西山村等【谭斗村英岭村盐灶村调黎村藤萝村陈家村博袍村房叅村长洋村周家村白墓村苏恶村北合大冯村洪排村调候村内郎村郎斗村陈铁村田银村傍盘村】曁海康所皆移【二县顷亩见后】于海康青桐二河口因界设守展界稍后今从雷州营拨守乐民海康诸汛【乐民所守备一千总一兵八十七名对乐墩五名田头墩五名调神台五名牛寮墩五名博里墩五名抱金墩五名官塲台五名调建台五名调建墩五名博袍墩五名海康所千总一兵五十名吴蓬墩五名郎斗墩五名徒房墩五名房叅台五名总堠墩五名英岭台五名青桐台十三名流沙台千总一兵三十名文体台把总一兵三十二名羊角台十一名下落台十六名】候阅定
　　海康所在海康县九郡湾蓬村乐民所在遂溪县八都蚕村皆洪武二十七年安陆侯吴杰筑按沿海设立卫所之议始于花茂茂巢县人洪武初勦平广东诸徭蛮有功陞都指挥同知上言广属逋逃蛋戸附居海岛遇官军则称捕鱼遇番贼则同为宼请徙其人为兵庶革前患又奏添设沿海依山碣石等二十四卫所城池收集海民隠料无借为军仍于要害山口海立堡拨军屯守皆从之茂以洪武三十年卒于镇命其子英防柩还京赐葬安德门外建祠于牛首山
　　是日张正郎奉委阅乐民所囘言乐民所距海十里距府治一百二十里西有乐民港海口广二三里可泊大船其地有沙洲城登之可见大海稍南三十里调神湾又南三十里博里港可泊船又南三十里官塲港船尝于此避风
　　雷州卫在府治
　　横山堡在遂溪西北八十里今不设守有横山江流出广西经乐民所
　　调楼山枕海髙十丈产榛术可疗饥因五色云现若楼台故名地图乐民所有调楼营在迁界外志言在遂溪东北一百二十里误当作西北博袍水出博袍山山髙五十丈相传有神光射天在海康西十里有墩
　　途傍水流通东渡入擎雷水因旁有径路故名讹为徒房
　　英岭台或作英翎疑卽英灵村也相传陈大建间雷出于此英灵显异故名
　　邵洲在海康西南一百十里海中民多邵姓【似乆废】卵洲在海西南海中鸟多伏卵于上船过或取卵其鸟千万飞随十里始返
　　丁未返雷治访城西罗湖十贤堂故迹
　　罗湖一名西湖堂在其上卽宼莱公祠之后为宋咸淳九年郡守虞应龙建文信国为之记云宼莱公准以司戸至丁晋公谓以崖州司戸至学士苏轼正字任伯雨以渡海至门下侍郎苏辙以散官至秦观以苏门下至枢密王岩叟虽未尝至而追授别驾犹之至也未防章惇亦至其后丞相赵鼎李纲叅政李光编修胡铨皆由是之琼之万之儋之崖邪正胜负世道与之为轩轾虞侯来黜丁氏章氏而列莱公以至澹庵凡十贤为此堂按准少梦至海濵作诗有到海只十里过山几万重之句及至雷阅地图见郡东门抵海崖果十里始大惊叹以为得丧非偶然今双溪台海口卽其处也又有瑞星池以准所居常有星坠而得名有莱泉以准常饮英灵村水而甘之故名轼辙兄弟同时贬谪相遇于藤渡海作诗相示辙生日轼以海南黄子杖贻之作诗云灵寿扶孔光菊潭饮伯始虽云闲草木岂乐蒙此耻一时偶收用千载相瘢疻海南无佳植野果名黄子坚瘦多节目天材任操倚嗟我始剪裁世用防缘此贵从老夫手任配先生几相从归故山不媿仙人风骨矫矫至今芬人齿颊也乃准为丁谓所挤而谓亦防至家人竞欲报讐准不能禁惟令纵饮博以须其过谓得以仅免辙见贬时章惇勑雷部无敢舎流人赖郡人吴国鉴者为之居停后惇至雷人以前令语之惇俯仰慙恨至诵商鞅之语以自咎二事差足快也前乎十贤有李北海邕李赞皇德裕皆人杰至万历间予鄕人沈公思孝以比部郎抗论张居正夺情谪神电而莆田戴公士衡以给事请建储忤旨谪合浦两公贬所皆接壤好事者能陈蕉荔之奠而跻之座末当必为文山所许也而宋世又有蔡攸马自强可以追配丁章并志之以佐一噱
　　石学士吴制院至自琼州会于雷馆石学士曰自海安所渡海八十里卽抵琼之海口所距府治十里琼城周八里东西南皆有门北无门各镇兵卫甚设饮苏学士所濬浮粟泉而还归遇暴风防困一大鱼长数十丈昻首张鬛迎船来口吐黑雾半天为昬十里外犹见之按彝坚志赵鼎贬珠崖桂帅张渊遣使致馈自雷州浮海风力甚劲顾见海涛中红旗相逐而下使者疑为海宼舟人揺手令勿语急入舟被发持刄出篷背立割其股血滴水中凡经二时乃相贺曰更生因言此巨防也红旗者防鬐耳然则学士所见犹海族之小者子瞻从徐闻渡海亦由此道赋诗有九死南荒吾不恨兹逰奇絶冠平生之句
　　石学士吴制院之自琼而返也卽阅徐闻锦囊云徐闻在雷州正南一百八十里自徐闻东南行二十里为海安所下有港行十里出港口卽大洋又东为锦囊所城东有港小舟行十里出大洋有新岛此港又可通通眀白鸽寨
　　元年画界自那渡边历新地墩等境【麻丰墩麻鞋墩讨纲墩三墩赍仑墩踏磊墩海安港小水桥白沙田博平村博沙岭调黎坡博蜡堠殷芦边县南门牛牯岭仑头村山园桥锦囊所赤岭南陈坡仑塘坡墓前岭田心洋】至牛克墓为徐闻边边界以外诸村【村名缺】及海安所新岛俱移并续迁共豁田地一千一百一十一顷有奇于锦囊海安诸口因界设守展界稍复今从徐闻营拨守讨网诸汛【讨网卞名东塲台千总一兵三十名白盘台十名石马台十名】海安营拨守三墩诸汛【三墩五十一名那黄墩五名西卵墩五名赍仑墩五名踏磊墩五名博涨墩五名红坎墩五名白沙墩五十一名青湾墩五名】雷州营拨守锦囊诸汛【锦囊所守备一把总一兵一百名博平五名博賖台把总一兵二十名博腊墩五名盐井台五名调黎台十名黄塘墩五名牛牯台十名石头墩五名调岭台五名大临墩五名赤尾墩五名临沈墩五名】候阅定
　　海安所在博涨村锦囊所在二十八都新安村俱洪武二十七年吴杰筑城锦囊之名不知所始方舆胜览载上庠录云宼准贬雷州帝赐手勑丁谓属中使以锦囊贮剑欲詟准使自裁准方在驿从容曰天子赐大臣死愿见诏书卽脱从事绿衫以迎诏中使之诈遂穷疑因此以锦囊名其地而所名因之海安所天顺间常为邑治治间复旧
　　讨网村宋为邑治元至正二十八年迁于賔朴卽今治
　　冠头岭县东南三十里逺望如冠【亷州又有冠头岭此则张岳所云海道可通交趾者】踏磊有观涛岭周一里登之可望渡口石马井在县东五里相传有马食田禾追之入井中但见有石如马遂号石马井一村借以漑田
　　三墩在城南二十里突起海中号小蓬山中墩有古树甚怪下有龙王庙祷雨者诣之前有穴名龙泉取得淡水则雨立至由此渡海四百余里乃至琼州海隅有千歩香叶似杜若而红碧间杂佩之闻十数里故名海中有鸡子鱼肉翅无鳞尾尖而长有风涛则乘风飞于海上又有天牛鱼方圆三尺眼大如斗在髀口在脇中露齿无唇肉角如臂两翼长六尺尾长五尺能上岸与牛鬭角软还入海中坚则复出又有海镜亦名海月土人呼为膏药两片合以成形殻莹滑如云母内有小肉腹中蟹子小头黄螯时出覔食蟹饱亦饱防迫以火蟹出海镜立毙防生剖之蟹子尙活逡巡亦毙卽海赋所云琐腹蟹也
　　青湾港在城东南三十里宋韩琦曾孙贬琼南携三子二子家于白沙后葬青湾七世孙显甫刋戒子诗于墓侧
　　新岛在锦囊所港外中有村落七八处民戸三百余长三十余里广五里近岸狭处可一里按志载漉洲崛起海中周五十余里田地腴美盛产荷花博袍西流入海经于洲南疑卽此岛也
　　雷州东门邪径三十里渡通眀河至白鸽寨寨有城周二里雷郡东北隅门戸也东海岛在其东自寨而南十里为北家港又南十里有旧炮台距海一里许又南十里为双溪炮台距海五里许而双溪营又在其内十五里自双溪台又南二十里为溪泊港又二十里为淡水港又二十里为调岭港又十里为吴家港又十里卽锦囊所矣自寨而北十里为北品港又二十里为库竹港又二十里为旧县遂溪故治所也又北十里为北月港又北十里为海头炮台接吴川境矣诸港惟双溪最近府治港口又向大洋然淤浅不可泊舟独通眀一港可泊大舟而白鸽据其口遂为重镇焉
　　元年画界自牛克墓历淡阳坡【那黄坡麻黄桥调风坡那奇村干塘村桥头村那头坡下塘坡那博岭髙牛山溪东村萧家村黎陈村下岚村】至东洋村为海康东边边界以外附海八里以至三四里东山村等【下塘村髙牛村调陈村溪打村符村丁村北昌村那头尾村】俱移合东西两境并续迁共豁田地一千二百八十五顷有奇自东洋村历仙鳯村等境【通眀村白鸽寨村小桥村临海村那凉村南栁村下山村】至麻斜渡为遂溪东边边界以外东海岛俱移合东西两境并续迁共豁田地三千二百六十九顷有奇于麻斜河口诸处因界设守展界稍复今从雷州营拨守吴家诸汛【吴家墩五名呉家台十名淡水台把总一兵三十名调陈墩五名乌石墩五名东鄕墩五名旧县台十五名北月台十名海头炮台把总一兵三十名】白鸽营拨守双溪诸汛【双溪台把总一兵五十七名寨炮台兵十七名库竹台二十四名村墩五名】候阅定白鸽门眀设把总一兵八百四十六名兵船二十八自赤水港接北津历限门沙头洋至海安所止与涠洲信地相接
