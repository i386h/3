<!-- { "loadSidebar": true } -->
　　海朗所在阳江县东南花茂建周八百五十丈鳯凰山髙百余丈周二十里一名北甘山壁立千仞有瀑飞下猿猱不能至相传鳯凰巢其上遇大风雨尝堕如雀而足稍短截其嘴为鳯凰杯葢鹖雀之类望夫山在白石都接电白县界髙四百余丈周四百余里上有石如人引领状傍有丫髻石
　　海陵岛自北津寨渡海三十里长八十里广四十里自平冈渡直过止十里旧志云海陵山髙三百丈周二百里列为数上有盘石非人力可致而螺殻相粘旧名罗洲又名罗岛图经云海中有鱼五月五日夜悉登岸化为鹿其中为牟黄山东为平章山下有平章港受海陵涨潦以逹于海西南为马鞍山山下为戙船澳西北为鸦洲山海陵廵检居之宋史载末帝昺既亡张世杰将之安南舟抵平章港口风大作或劝世杰登岸世杰取瓣香登舵楼祝曰吾为赵氏亦至矣一君亡复立一君今又亡其所以未死者庶几别求赵氏立之以存宋祀天若不欲吾复赵氏则覆吾舟舟遂覆世杰溺焉相传世杰死军士得其尸焚化函骨葬于平章山下或谓葬处在潮居里赤坎村而邑无潮居里惟邑东有赤坎村亦不在此山下治己未知县柯昌大封赤坎村墓陈献章作诗纪之王佐以为潮居里赤坎村皆在香山此阳江之冢乃疑冢也存之俟考其聚落有长沙村石潭羊蚝村麻锦鸡头村丹朗村那赖村高田村那黄村那罗军寨北禄村新寨施村牛屎埠陈豹仔北寮村郎下蓝袍白水宫花崩溪村那贩望山梁村马村下洞南涌门旱洞仔白石扳河墩头苦草防贯白沙马洞坑朗角浦山村南寳楼坑石门后湖梁康旧塲在版籍为寿文白石二都元年迁移今复
　　丁巳行六十里至莲塘又三十里止那龙为恩平县界戊午大雨行四十里至占村又十里过那扶营多盐田又三十里次鎭安屯【志属恩平】周缭以坦垣外有溪绕之居民数百家属开平县界
　　三年续迁恩平县共豁田地七百五顷有奇开平县共豁田地一百九十九顷有奇【边界村名不具述】恩平县明初无成化二年佥事陶鲁立恩平堡筑城周二百二十五丈设廵司十六年建为县崇祯十二年知县王扉以山水不利更筑新城于黄河萌【疑是蓢字】周四百丈未及徙　国朝顺治十一年旧城为土宼王兴焚毁官吏寄居凹头始葺新城以居焉【故有那龙营】
　　开平县崇祯十七年开设旧为开平屯堡城止二门康四年知县高子翼名其东门曰紫来南门曰常平而那扶又属广州之新寕葢犬牙相错也
　　己未大雨行四十里至白沙又六十里止新寕
　　庚申行十五里登舟又五十里止长沙阅广海衞寨城南面即大海绕城而东广二十里夹海口有二炮台西曰长沙距那扶营海程百五十里东曰火距元头山海程八十里广海阳江之界有香山口广二十里广州府领州一县十五附外海之县五曰新寕新会香山东莞新安游波内注复有三县临其崖曰顺德畨禺南海元年画界自长迳紫逻径口历团鱼径【象山阬头松岭虎山陡门过河横山竒猷鬼冈烟冈文村柴格村竒头冈海宴街大芰荷村那马村石角山沙烂山小村上弓岭荷木迳防门山广海衞过河庙后村□冲山田头村冲金村南村东坑村曲冈村白石村过河龙潭滘古萝村头山圆山】至将军山为新寜边边界以外距海十五里者防幕赤企深湾曹涌十里石井那骨以至附海五里铜鼓村等【大麻村小麻村杨梅长沙莆草蛋行村亚公山夏春塲望头村祐村沙桥村高明角红花蓢土冈那要村北里村北里村北泊村】及上川山下川山蟒洲诸海岛俱移并续迁共豁田地一千七百六十二顷有竒于广海斗门诸口因界设守今从那扶营拨守泗门等汛【泗门港把总一兵三十五名陡门港把总一兵六十名】广海营拨守圆山等汛【图山三十名上洋坑四十名乌石冈六十名都斛汛千总一兵一百四十名上阁汛二十名山背汛二十名长沙汛兵二十名火角二十名荷木迳二十名海宴把总一兵一百名火角口把总一兵四十名白蕉湾四十名潭滘口四十名】候阅定
　　广海衞城本为新会县褥洲廵检司洪武间指挥花茂奏迁廵检司于望头鎭以其地建置衞城周九百三十二丈弘治十一年设新寜县而衞城亦割焉明设守备一兵船二十八兵三百三十五名自三角洲接南头汛地起至芒洲娘澳与北津相接隆庆四年倭从海宴防门宼广海防之指挥王桢鎭抚周秉唐百户何兰战死
　　上川山在衞南海程五十里长二十五里广二十里有石笋村北坑村西坑村茶湾村髙观村鮎鱼村山多香蜡林木今有徭人居之徭官主其征税徭人宗族在新寜之那仗寨上川之左曰大金门海右曰小金门海皆在海宴都
　　下川山与上川对峙在衞西南海程六十里长三十里广二十里有牙湾村野牛塘南澳村水洋村南洋村淡水坑塔边村上歩村下歩村葫芦湾荔枝湾有新寜人居之洪武四年海宼钟福全李夫人等自称总兵挟倭船二百宼海宴下川广州左衞指挥杨景追捕至阳江平之
　　黄金门在衞南海程五十里周二十里
　　五主岛在衞东南海程六十里周三十余里
　　蟒洲岛在衞西南海程七十里长十五里广十里大牌海产苖虾鰽白赤鱼东南迳铜鼓山风涛触石有声曰铜鼓海产多龟鼈紫菜鹿角菜其西南为番舶往来之冲曰寨门海
　　紫霞海在邑西八里其上有紫霞山时出云霞与水相映行舟多泊于此
　　辛酉行七十里泊新会阅厓门厓门去县六十里又十里为长沙汛虎臀去县四十五里独子山白石岭皆其分汛
　　元年画界自将军山歴厓门口【迳口山百足岭那仗村独子山大涌口山东乡村长洲沙大九尾大杨子沙泥岳三沙口麻园石洲沙桥并州沙横海沙口迳】过河至古鎭为新会边边界以外傅海二三里沙堆村等【独洲村大湾村梅湾村沙角村新村梅角村长沙村鬼呌村】及崖门岛俱移并续迁共豁田地二千四百四十八顷有奇于古鎭口崖门诸汛因界设守展界稍复今从新会营拨守长沙诸汛【长沙把总一兵七十名厓门东西炮台千总一兵六十四名石岭五名虎臀千总一兵五十名虎坑二十八名崖口三十三名】候阅定
　　厓门山在大海中潮汐之所出入也髙四十二丈周八十一里与竒山相对中有港门可以藏舟宋景炎三年端宗崩于碙州衞王昺即皇帝位改元祥兴六月帝舟次崖门造军屋千间行宫三十间正殿曰慈元以奉杨太后二年正月元张范李恒兵至崖山张世杰悉毁行朝连大舟千余为一字阵奉帝居其间二月范命恒等守崖分四军夹攻世杰苦战俄有一军樯旗仆余旗皆仆宋师溃世杰与苏刘义等断维以十六舟奉杨太后遁去陆秀夫赴帝舟帝舟大且诸舟环结不可动乃尽驱妻子入海朝服抱帝俱投海中后宫妃嫔及翰林学士刘鼎孙兵部侍郎茅湘吏部赵樵枢密髙桂等多从死越七日尸浮出海十余万时帝舟一白鷼哀鸣良久亦坠水死世杰奉杨太后还崖山太后赴海崩世杰收葬于崖山今崖山有杨太后陵又有端宗永福陵即帝昺嗣位后所奉安也按行朝录填海录俱云端宗葬崖山惟野史云葬于乱山民为之讳其处至旧志云寿星塘侧有陵迹五处则又在香山葢马南寳筑疑陵也又有宋太后陵在香山梅花水坡上一在坟头冈而元文类称李恒追世杰至髙州获昺尸还报亦与志异【见旧志事纪】成化间佥事陶鲁建大忠祠于崖山祀文信国陆侍郎张枢密三人知县丁积割废寺田二顷以供祀事以赵权伍隆起子孙守之治中右布政刘大夏奏入祀典徐佥事建全节庙于大忠祠后嘉靖中知县何廷仁建忠义坛于庙门外祀宋元时死义将士伍隆起者从与张范战死陆秀夫刻木为首以葬之今新寜西四里黄牛推车山有宋义士伍隆起墓
　　竒石山志不载但云与厓山相对有汤缾山陈献章诗云北风吹浪卷沧溟杖屦船头候晓晴满路寒云吹不散一帆细雨湿汤缾
　　崖山有大沙村旧设沙村廵检司
　　长沙村旧设沙冈廵检司距崖门海程十里陆路五里与广海衞相对而近新寜之百山为会寜开恩四邑接壌之地康熙二十年设把总戍之百山层峦叠嶂不可纪汤缾狮子皆其支垅故有百之名有板潭雩祷輙应
　　宋元六年置新会郡治盆允隋改允州今新寜界外有允泊村是其遗迹也
　　将军山在邑西三十三里自潮阳都趋向流水与防门迳山相接
　　熊子山在邑南二十一里大海中有四名曰防熊曰马鞍熊曰东熊曰长熊熊当作能音若那鼈三足也又有紫水入于熊海宋皇祐间水忽变紫色故以为名
　　郁水自番禺分流至县东为江门陈征君献章所居也有碧玉楼嘉会楼闽人林应骢题诗云令伯可能忘菽水汉家终不屈羊裘至今传诵又有钓台即付呉聘君与弼者也其流迳县滘入于熊海东趋香山为小梁海西自砚冈至崖门八于牂牁为南海汪广洋诗云牂牁流水碧潺潺潮落潮生草木闲一片海云吹不起越人遥指是崖山
　　癸巳行海程两日泊香山【失记里数】
　　甲午登陆自县东南行山脊百里至前山寨左右皆临斗絶之坡中一径仅数尺止容舁舆颇称艰险又二十里至岙门宿
　　乙未登岙中两炮台旷览海南形胜葢香山一邑位广省之正南环通四潮岛屿森拱而岙门一鎭又在前山寨之南一名濠镜岙亦曰香山岙形如灵芝广二十里长半之正北一石埂贯大海而属于前山寨广十余丈长六里如芝之有茎埂与寨相属处筑关守之曰鬼子关啓闭有节岛中居人皆番彞约千余家土人有非时阑出者关吏呵止之彞亦不得輙入焉然岙人食粮皆仰给内地土人常繈负至关前与为市岙中虽有炮台不设戍兵彞自为守彞所恃者炮东曰大炮台列炮二十六最大者一重万斤少次者重九千七百斤又次十五各重五千斤又次五各重四千七百斤最小者三各重四千五百斤西曰汪洋炮台列炮十有一大者六各重五千斤次者二各重四千五百斤小者三各重三千八百斤贼在数十里外用远镜登台瞩之帆樯兵械甲装服色毫髪毕照举炮一击皆糜碎矣以此无敢近者自有海宼以来岙门无失事康八年议斥逐诸彞卒亦不果至今安居如故自岙而南海程十里为十字门山如两眉横列而阙其正中又南十里为小横琴适当缺口又南稍西为大横琴重案也自岙而西海程二十里为三灶岛又西二十里为黄梁都自岙而东海程三十里为涌口又二十里为旗纛澳又有蕉门黄角潭洲村诸岛在岙之东北而沙尾北山在其北止隔一水诸岛虽为省会之案砂而周罗环匝岙门独居其中如莲之有菂亦一竒也是日又阅黄梁都穿虎穴夜行二十里宿翠防村是处虎特暴悍能登人屋极裂椽以入破壁而出居人皆以铁为门关严设警备犹惴惴不保云
