<!-- { "loadSidebar": true } -->

　　左绵侯贯卿曰：呜呼！庆元党祸，小人之罪不容于诛矣！而善类出处有可得而言乎？学禁之弛，嘉泰之初元也，何澹罢两府而魁憸尽，侂胄图恢复而意向移。君子之墨既削，小人之势遂成，不极于曦叛、侂冑诛，不止为君子谋守俭徳之初心，固阨穷之晚节，听小人之自为，阖辟吾惟益坚其理义之壁，以俟他日之复，可也。其或愤于久郁，乐于乍伸，动其弹冠经世之念，则其思犹未熟也，复雠天下之大义也。张忠献抵死切齿而不得伸，阜陵二十八年长太息而不得遂者，一旦举而行之，谁曰不可抑？开禧之事，开边也，非复雠也，图不轨也，非为社稷也，而予之而翼之，可不可也？

　　文公梦奠语，蔡沉曰：“道理只是恁地，但须做些坚苦工夫。夫能井其苦于禁盛行之时，而不少坚忍于禁已懈之日，岂不甚可惜也？甞谓庆元党祸，不幸如大愚西山身死于谪，虽曰天不慭遗？然全其节以立千万世守道者之标准，未为无所赖也。”文公卒于庆元之庚申，学禁弛于嘉泰之辛酉，天也。文公在，天下出处惟公是视，而士节益光眀矣。西山临终别文公，有书曰：“天下不患无人才，但师道不立为可忧。”噫！师道之立，非必人才扶植之也，长堤屹然，众流归顺，无复东奔西决之忧，善人之多，良以此也。至此，益信善类真足为天下福，师儒真足为善类主，而庆元之学禁，为人心祸真酷且深也。予既以其首末遗帖并刻，因并取侯氏之说，以俟后之君子。

