<!-- { "loadSidebar": true } -->
　　「邑侯陈公功德碑」：『古称吏治尚矣；召父、杜母昭垂史策；岂求之今，果无其人欤？良以士君子读书怀古，侈谈经济；及一行作吏，辄忘素抱者多也。若我大邑侯陈公毓秀于英灵，壮年掇巍科、重蕊榜，不以富贵撄心、不以仕宦弃学。当其制锦古田也，政迹彰彰；亦既孔迩兴歌，父母咸戴矣。方今圣天子励精图治，车书大一统之模、声教遵四讫之休；而于亲民作牧县令之选，犹慎且重。壬午春，台令告缺，督、抚喜公廉能为最，上其事于朝，得改古田之任而调台焉。夫台，新辟海宇，登版图者方二十余载；环大海而阻巨洋，舟车辐辏、番民杂处，治人、治法相需甚亟也。公至之日，以兴贤育才、劝课农桑为先；兴利欲滋、去弊务尽，不惮烦剧之劳，寓抚字于催科。故案无留牍，而野不苦追呼。去岁秋成失稔，雨泽违时；抱己饥己溺之痛，开仓赈恤，民赖以生。竭诚致祷，甘霖立应。且按期课士，而文风之丕变。绝苞苴、杜请托，被絮饮蘖，安之若素。要皆秉性廉明、长才硕学，始能忠国忧民，治行可风；方古循良之吏，其又何歉焉！于是台之父老颂公之功、感公之德，咸欣欣然不惜波涛之苦，相与渡海东来，扶杖至止；恳恳为余言：惟恐上考荣迁，不得长蒙其治化。预拟匍陈上宪，冀遂借寇之愿。属余数言，勒之贞珉，以纪不泯。余思县有神君，百里称平；公之治一邑者如是，他日立朝端、宰天下亦当如是矣。然则公之功不可没，公之德不可忘。余偷息梓里，窃被邻治之光；不揣固陋，妄徇父老之请，乐纪其盛。且见海邑岩疆，如公之宏猷硕画，宽猛相济、张弛得宜，自能鸣琴奏绩，治登上理，垂勋名于永久，足为后之膺民社者法也。分讳璸，号眉川，甲戌进士；广东雷州府海康县人。赐进士第诰授奉政大夫、刑部湖广清吏司郎中、前工部都水清吏司员外郎、都水司主事、充内阁纂修会典纂修官、甲子顺天文乡试同考官、内阁中书舍人、军功加至正一品仍带余级邻治年家弟张雄顿首拜撰。一、开仓救凶，活命数万；一、详豁水丁，恤穷民数万；一、遵额银祭丁及祠坛，不费民财；一、赋粟民自执斛盖；一、平戥完饷；一、捐俸修整道、府、县衙署，不费民财民力；一、革去污吏蠹役；一、尊师重道，捐俸建立明伦堂，不费民财民力；一、捐俸筑盖仓廒，不费民财民力；一、革去徭役杂费，不费民财民力。康熙四十二年十二月吉日，十五里、一庄子民公立』。  
　 
陈清端公年谱卷下

　　同里后学丁宗洛编次

　　四十三年（甲申），四十九岁。

　　「福建通志」本传：『甲申内召，补铨曹；士民吁留，格于例不果』。

　　正月，自台邑启行时，府宪卫南村亲送至舟中，握手叮咛而别（见「祭卫南村文」）。舟出鹿耳门，遭风折柁，舟不得旋；惊波震涛，上下失措（见「文集」「壬辰妈祖宫求雨文」）。时在舟中，惟寻绎「太极图说」、「西铭」等书。有「口占」诗「寄子书」：『汝父自出门来，抱此数书入穷山、出苦海；虽簿书冗杂之中、人情疑忌之会，日夕寻玩，永不离侧，自信颇有所得』。

　　「辞谢梅公启」：『入省来，获瞻宪颜清和润泽，有道气象；某不禁喜形于色。然且匆匆告别，将若之何！念某以孤寒新进，硁硁自守，恐都门人情、风景不能苟容；又米珠薪桂之地，无以糊其口，亦事之难堪者也。闻君子之爱其人，必忧其人之无成；父母之育其子，必多方而为之计。倘他日得邀寸进，不负宪天一番培植，庶几对湖北山樵片石而无愧乎』！

　　「寄子书」：『汝父幸得海外生还，以正月二十五日抵闽省，二月十五日自省起行，想春尽夏初可入都门矣』。途中有「潮音洞」、「独行志感」等诗。至京，有「四十九岁贱辰」诗。

　　「寄子书」：『汝父以十月初五日引见，吏部缺竟为有力者得之』。「寄萧师书」：『铨曹命下，某竟不在补列；宦之巧拙，于斯又一见。然在外守拙，尚资薄俸；在京闲居，难为巧妇：其甘苦则有别矣。三上宰相书，愧非昌黎之学！九街利名市，谁怜原宪之贫！不知数千里外，吾师尚能为西江之移否』？

　　四十四年（乙酉），五十岁。

　　五月，补刑部云南司主事。有刑部呈稿：一曰司房审事宜驱逐闲人；一曰现审案件宜并录汉供；一曰说堂稿宜画一录词、录供并加妥看，以便备细参阅定案；一曰州县已结案件宜就近审报，以免拖累（见「文集」。按「随园文集」「文渊阁大学士太仓王公传略」：『先是，刑部定谳无汉字供状；公奏曰：「本朝官制兼设满、汉，原欲其彼此参详，以免偏任。今狱词不录汉语，则其事之是非曲直，汉司官何由知之？势必随声画诺，非所以昭公正也。请嗣后录供，汉、满稿并具』。圣祖可其奏，遂为定例。此与呈稿第二条吻合，意王相国乃采公之说以入告耶？公固藻儒相国所保荐者也）。

　　时高安朱相国轼由翰林改知县，先公行取，升刑部员外郎。公以同年同曹，深相契洽。有「雨晴入朝和可亭韵」诗（「王相国传略」中称公及朱相国为门下士，公及朱公并称王相国曰师；可见王相国有人伦之鉴，而一时堂司相得，政简刑清，洵盛事也）。

　　有「寿胡河九」诗，有「送袁镜池督学楚中」诗。

　　熊相国序公「拟墨稿」云：『其居京师，一价相随；图书数卷外，无长物。萧然环堵，常累日不能举火，而呫哔弗辍；同辈或颇迂之，而陈生弗顾也』。又云『陈生所禀甚卓，故自信不移；其淡于世味，尤从来希有。于焉充其所至，亦岂有量耶』！

　　四十五年（丙戌），五十一岁。

　　正月，升本部山西司员外郎。有「寿王大司寇」诗，有「孤灯」诗，有「赠耿世兄诗」。

　　七月，随钦差往湖广查办土司田舜年一案。按钦差为左都御史梅公鋗、内阁学士二公格。尝考「国史」「张廷枢传」：『先是，湖广容美土司田舜年揭其子昺如贪庸暴戾，奉旨革职究拟。昺如逃桑植土司向长庚所，匿不赴。总督石文晟奏闻，并劾舜年僣妄不法；命左都御史梅鋗、内阁学士二格与文晟等详鞫』云云。即此事也。有「随总宪之楚鞫狱」诗。

　　八月初旬，抵常德；有诗「张廷枢传」：『会舜年赴武昌诉，文晟拘之病卒；长庚亦解，昺如听勘。鋗、文晟各议具奏』云云。有「鞫狱」及「狱成上谳仍在武陵候旨」二诗（武陵即是常德）。是时，二公格以证佐未集，不便草率定案，因不联名具奏。上疑其案未确，复命大学士席哈纳、吏部侍郎张廷枢、兵部侍郎萧永藻同往会勘。谕曰：『田舜年一事，关系土司，并于地方总督、提督亦有关系；若不究其本末、辨其是非，则众心不服。尔等到彼，可与前次遣往都御史梅鋗、学士二格详加研审。如总督理亏，则罪坐总督；如土司理亏，则坐土司：唯公平则人心自服。尔等须出示晓谕众土司，若彼果有冤枉，许其陈诉。尔等收呈详审、穷诘根底；如无冤枉，而钦差大臣至彼地提人不解，反固守关隘不纳公差，此特欲反耳；竟发荆州大兵立剿之。不可持两端，苟且结案也。总督参田舜年事，极其狠毒；今又欲草草完结，何以服人心！九卿并不据大体立议，首鼠两端；愈非理矣！尔等前去，若不能办明，此则尔等声名亦大有关系也』（此系十月内事，恭检「圣祖仁皇帝实录」誊出）。有「冬杪闻旨命席相国、张少宰、萧少司马驰驿武陵查审土案」诗。

　　查此案席相国审定具题，有旨交部议奏。兵部等衙门议得疏称：『原参田舜年潜越淫纵等款俱虚，应毋庸议。其假捏幼孙年岁造册报部希图承袭、又私将伊子田昞如冒原任石梁土司田焜之名袭为土司及铸钱擅杀等款俱实，应治罪；但已经身故，亦毋庸议。至向久忠等捏词控告，应枷责，签妻安插内地。革职宣慰司土司田昺如暴戾虐民，抗不赴审；应枷责，签妻安插内地。桑植宣慰司土司向长庚隐匿田昺如，不解听审；应降四级留任。总督石文晟不行详察；草率具题，应降三级调用。巡抚刘殿衡、赵申乔、提督俞益谟将奉旨审理事件，不行详察；应各降一级，罚俸一年：俱应如所题。其承袭容美司土司之职，应将田舜年之子田旼如、田曜如、田畅如、田晱如等开列，伏候上裁』。奉旨：『石文晟着降三级，从宽留任。容美司土司，着田旼如承袭。余依议。钦此』。按奏内无梅鋗、二格名。考「张廷枢传」有「并以草率具奏，革鋗职」语；而二格盖因前次不同具奏，得以免议也。案定于明年二月内，今备录于此，以完此事之究竟。公「闻旨」诗末韵云：『看取爰书上，春融慰圣颜』；盖预度之词也。

　　候旨时，读「前、后汉书」、「三国志」各约传语为诗，共五十九人。陪各大人游德山，有纪事诗。

　　十二月，随梅总宪回京。是役先后凡七月，得诗一帙；公自题曰「之楚吟」（按自前七月出都门、至十二月方回京，应有七月之久；而「之楚吟」序云「五阅月」；盖专言在常德耳）。

　　四十六年（丁亥），五十二岁。

　　有「元旦次荆门州」诗。春至京，有「六观太史招饮」十截。

　　五月，到兵部车驾司郎中任（正月奉旨升）。「寄子书」：『汝父以本月二十八日到驾部郎中任。人莫不谓：「居此官可不苦矣」；自汝父处之，其况味不甚相远。大凡居官，苦乐存乎其人之胸次，非官能苦之、乐之也。男兄弟在家自相师友读书，可谓至乐；然不可不苦心求之。苦心读书，方得读书乐处；否则，祗见其苦耳』。又云『屡次家信，多以家计艰难为言。男试思之：今虽艰难，较汝父作诸生时之艰难，不亦少差耶？人生富贵，本自有时；亦各有分限。圣人所以示人不处非道之富贵、不去非道之贫贱，盖以贫者士之常、贱乃吾之素耳。尔等共勉之』！

　　按是年先曾祖万山公选授湖北巴东县，公随钦差尚未抵都，先曾祖留一函问讯；及公回京后，复函中详叙离合之迹，复相勉以立品砺行，意极恳挚。今其稿尚存（如金识）。

　　六月，大病月余，始愈。「祭萧先生文」：『今夏卧病，将不自存』。有「病起」诗。有「戒酒次子瞻韵」诗。

　　四十七年（戊子），五十三岁。

　　在兵部车驾司郎中任。有「赠蔡世兄」诗，有「送人作幕长洲」诗，有「花丛」十截。

　　「纪恩录」（公之孙子恭辑）：『康熙四十七年，考放天下试官，蒙御拔置第二名』。

