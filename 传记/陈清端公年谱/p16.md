<!-- { "loadSidebar": true } -->
　　十二月，题请将公费修筑堤岸。疏云：『康熙五十六年十二月初四日，准两广督臣杨某咨开：「据雷琼道呈报；修筑雷郡东洋堤岸需用工费银五千三百二十四两零；除先发银二千四百两现贮海康县库外，尚不敷银二千九百二十四两零。应请公捐，以勷厥事。并议处分条例，责成海、遂二县将堤岸就近查勘等由；连缴图册前来。据此，查雷州东洋堤岸先据海、遂二县估计银二万九千七百余两，节次驳查，未经动工；今据报除原贮银二千四百两外，不敷银二千九百二十四两零，若议公捐，势必又需时日。查前贮司库银两，本都院奏明修筑炮台折内，原将东洋岸工料除出未开；今据前情，当即饬知该司官吏将旧贮公费银内动支二千九百二十四两零，委员赍交雷州府分发海、遂二县承领，购料雇匠择日兴工；一面饬令将工料细数，据实开造。如有余剩，即并修葺附近堤岸。倘敢浮冒侵蚀，查出究参。其工程多委能员监督，乘此冬令晴明，上紧修筑，勒期报竣。限定保固年分，如有冲决，着原修官贴补。仍将该道所议处分是否妥协、应否并题之处？查议通详核夺，毋得迟违等因。除行广东布政司遵照并行雷琼道、雷州府外，相应咨会贵都院，烦为查照施行」等因到臣。该臣看得广东雷州堤岸经臣题请修筑，部行粤省查议已妥；但界连海、遂二县，地方辽阔，工程本属浩大，恐非五千三百余金可以完固。若修筑不坚，数载后难保无冲决之虞。臣生长斯土，深知海潮之患；仰荷圣恩擢抚全闽，前臣奏请将应缴银两充饷，准部议应将此项交与该抚在伊本省有应用之处应用等因。今此项银两存贮闽省司库，仰请圣恩轸念边海黎民格外休养，允臣将前项内动支五千两差员解交粤省督臣转发府、县添买木料砖石以及工匠等项，务期坚固；则堤岸可得久远，臣与桑梓小民均沐皇仁于无既矣』（见「文集」）。「雷志」：『国朝康熙五十五年（今志讹作「三十五年」），郡人福建巡抚陈璸以堤岸岁久崩陷，奏请修筑；蒙圣祖仁皇帝准饬能员才吏动支帑项五千三百二十四两购料鸠工，大加补筑。璸复奏堤岸自海康「井」字至遂溪「癸」共字十七字正当海潮阔处，修筑不固，最易冲啮；愿将己廉银五千两交粤省督臣添买木料砖石，以求永固，并后遇有潮水崩伤，动帑修理。五十六年，奉旨允准；至今遵行』「广东通志」：『雷郡之东，有洋田万顷，计堤岸一十七处、水闸一十三处，俱逼大海；咸潮冲啮，屡修屡倾。海、遂二邑民命攸关，璸常蒿目。及官闽抚，遂请筑之。圣祖下其议于粤，粤臣咸曰「可」；因举其事，堤工巩固。此大有造于桑梓者也』。

　　题明捐马价银三千两、又捐银二万两，以充西事军需；委领解本年颜料延平府通判杨毓健搭解，赴兵部投交（见「文稿」）。

　　捐置福州府学田一百十四亩、闽县学田八十六亩、侯官学田六十三亩（见「福建通志」）。

　　奏请颁给鳌峰书院扁额、书籍，牌行布政司于无碍项下筹议山长修脯，通详备案，以为久远之计（见「文稿」）。

　　本年，长子居隆举于乡。「雷志」「居隆传」：『雍正元年，举孝廉方正，赐六品衔。五年会试，明通第二，授刑部江西清吏司主事。寻以母老，告归终养。家居数十年，问视之暇，教授生徒，泊如也』。

　　五十七年（戊戌），六十三岁。

　　在福建巡抚任。

　　二月，刻「朱子小学」一书（有叙，见「文稿」）。

　　有「百花草」诗，有「李相国鳌峰书院讲学」诗。

　　「福建通志」本传：『起居止一厅事，昒昧治政，夜分乃罢。草具蔬粝，噉老姜少许』。「梁迪祭文」：『修筑之余，仍留在公。僚属观感，顿改前踪；不烦弹劾，威励清风』「广东通志」本传：『抚闽三年，一切奏章政务，无从假手于人。其自奉淡泊，官厨惟进瓜果；清风苦节，视前弥厉。整钢饬纪，吏畏民怀；颂声溢于道路』。

　　六月内，有疾。

　　九月初旬，专折告病：奉御批：『超擢闽抚，居官甚优，操守廉洁；不必以病辞，着在任调理，照旧供职。尔居官以来，一尘不染，真正清官，深为可惜！还当节饮食、慎起居，用心调理』！「家谱」：『赐鹿肉条三十二束』。

　　九月二十五日，总督满凫山代折报病；奉御批：『陈璸好巡抚，甚为可惜！所以赏赐好参二觔，交尔家人赍回；将此折与伊看过赏之，令其随宜便用。若不相宜，恐服之过多。可谕知之，不必具本谢恩』。

　　十月初二日，将任内应得银两，令接任抚臣解京充饷；奉旨：『陈璸将伊应得银一万三千余两奏请充为兵费，银一万两着留藩司库以充兵饷、其余剩银三千两零给与陈璸之子。该部知道。钦此』（以上三条，并见「文集」）。

　　十月初三日辰时，公卒于福建巡抚官署；享年六十有三。「福建通志」本传：『当属纩，一绨袍，覆以布衾而已。属员入视，莫不感涕；民有相向哭于途者』。「家传」：『公自筮仕古田至为巡抚二十年，孑身于外，未尝延致幕客。父子睽隔数千里，不能具舟车通往来。傔从一、二人，官厨惟进瓜蔬：皆人情所万不能堪者。而公恬然处之，终其身』。「请祀乡贤呈」：『始终惟凛四知，出处皆同一节』。

　　是时，公长子居隆扶丧旋里，费无所措；幸圣祖赏给三千余金，方能就道。然官民凡有所馈赙，悉婉却不受（见「雷志」「陈居隆传」）；盖体公意也。梁迪「祭文」：『下而士庶，上而僚友；赙赠万千，概辞不受。是父是子，辉映前后』。丧行之日，祭奠塞街巷；哀号之声，如丧父母。论者以为不异海忠介之丧，归自南京时。「家谱」：『本月十六日，丧自抚署起程，标下守备、千把总带役相随，浙闽总督满保、两广总督杨琳俱委官护送。由闽至粤，两月有余；每日到处，地方文武官俱出城数里迎送祭奠』。

　　十一月十七日福督满保一本报明福建事；奉旨：『陈璸居官甚优，操守极清。朕亦见有清官，如伊者朕实未见；即从古清官，亦未见有如伊者。前任台湾道任内，伊所应得银三万两并未入己，俱于修理炮台公事用。又署总督印务时，应得银两亦未分毫入己。先前来京陛见时，曾奏「贪官不在多收少取；若取一、二钱，即如取百千万。却必一文不取，乃可谓之清官。人所以贪取钱财者，皆因艰于过活。臣曾任县令，看来一为县令，即不致穷苦，艰于过活；虽一文不取，衣食已能充足」等语。今观其居官，实如所奏之语；诚清廉中之卓绝者。似此等人，若不表扬赐恤，朕殊不忍！着追授礼部尚书，凡祭葬、立碑、与谥之处皆照尚书衔给与，荫一子入监读书，以示朕优礼清廉大臣之意。该部知道。钦此』。（见「文集」）。「纪恩录」：『赠礼部尚书，遣官读文致祭，给与全葬；赐谥「清端」，立碑墓道』（祭文、碑文，俱见卷首）。

　　「家谱」：『五十八年赐祭银二十四两、葬银四百两、碑价银三百两。至六十年四月十九日，葬于西半洋五里坡』。「雷志」：『贤良陈璸墓，在东洋；距郡城七里』。

　　「家谱」：『五十八年十二月十四日。粤抚杨奉部文行催荫生。议次孙陈子温承荫具题；奉旨：「依议。钦此」』。

　　「福建通志」本传：『越山麓有报功祠以祀公，有司春秋致祭』。「台志」：『至今邑治左有去思碑，颜曰「尚书亭」；诞日，台人犹张灯鼓乐以祝之。崇祀「名宦」，又塑像于文昌阁，以志不朽』。

　　雍正十年，赐入京师贤良祠。「家谱」：『赐祭银二十五两，委官亲临本家读文致祭』（祭文见卷首）。

　　乾隆四年，粤抚王安国题请崇祀「乡贤」；经礼部议得『原任福抚陈某，持躬孝友，砥行端方；士类式为楷模，臣节钦其懿范。由邑令而洊膺观察，肃纪整纲；自楚省以节镇闽疆，民怀吏惕。凛夙夜之靖共，矢忠贞而赞勷。既荷优崇于贤良，更宜从享乎乡校。应如所请，以表前徽』具题。奉旨：『依议。钦此』。遵于乾隆五年五月十三日，送祀府、县两学「乡贤」（见礼部稿案及「家谱」）。

　　「家谱」：『乾隆二十六年覃恩，诰赠光禄大夫』。  
　 
陈清端公续传（嘉庆九年原稿）

　　余尝读公抚闽谢恩札子，详纪陛见时天语谆谆，直如父子、师弟间；未始不叹君臣相得之隆，自古犹难也，休哉！圣祖之任贤弗贰若此，而公之高风介节有以上孚宸衷、下慰舆情者，敻乎尚矣。生平节烈见于史传者，盖详诗文三卷，亦已采于「文献通考」。兹知公诗尚有古今体数百首，拟为编葺一并授梓，以称全璧；乃复传之如左。

