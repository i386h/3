<!-- { "loadSidebar": true } -->
　　条陈事宜十二条：一、文庙宜改建，以重根本；二、各坊里宜兴社学，以广教化；三、宜定季考之规，以励实学；四、宜举乡饮，以厚风俗；五、仓粟宜以时敛散；六、澎湖宜通商运粟，以济军民；七、水丁名色宜永远革除，以苏民困；八、每岁修仓宜永禁派累，以借民财；九、在坊小夫宜革，以安商旅；十、祭丁宜禁派买猪羊，以除陋规；十一、宜分别兵民，以清保甲；十二、宜逐游手之徒，以靖地方（详见「文集」）。「平阳府志」「卫台揆传」：『台湾知县陈某尝条列应行事宜，为裁定十二款，命凤山、诸罗各县永为遵守』。

　　初抵任时，问民疾苦，备悉出水给照一事，胥吏之掯勒需索，民大不堪；遂永为禁止。「广东通志」本传：『禁革水丁旧例，渡海贫民便之』。「福建通志」：『念商艘水丁重困穷黎，详请豁免』（公作「卫南村德政碑」有云：『下车之初，首革水丁以安流移』。意此事亦公请而南村允行者，其碑文则让善于上司之意）。

　　「议仓粟改征看详」：『该卑县看得台地之累官而兼累民者，莫如仓粟一项。盖地气潮湿，粟贮在仓，热湿交攻，势必浥烂；浥烂日甚，势必亏空；亏空发露，势必参追：此其累在官也。起盖仓廒，必费民财；盘量仓粟，必劳民力。然且今岁盖来岁之仓、来岁又盖来岁之仓，民财有限，奚堪年年刮取！岁终有盘、署印有盘、新任有盘，官官盘仓、日日供役；一盘动辄数阅月，一役不下数千夫。民力几何，何堪此重困？此其累在民也。所以然者，仓粟太多故耳。就台湾一县而言，监、积等仓粟现存三万余石，每岁额征田园正供粟四万六千六百石；除支放各营月粮外，每岁贮仓尚余二万数千石。计自本朝开复至今，册报存仓之粟现有数十万石；以海外斗邑贮粟至数十万石，已有日处浥烂、必至亏空之势。非亟议变通于此时，奚其可！夫变通之法，莫善于照时价粜卖内地；粜价应解藩库，台则可就近兑支兵饷，尤称最便。且每岁出陈易新，又变通之一法也。台地家鲜盖藏，青黄不接之月，民苦食尽，借粟纷纷。至冬成丰收，粒米狼戾，一一还仓；断无「借易还难」之可虑。某以台邑存仓约须十万石，其余尽行粜卖，照依部议限二年粜完；庶从前久贮粟石，不至浥烂亏空，官累去矣。粟仅十万，则仓廒无几，盘量易楚；民累去矣。不累民，俾民得以余力生财、以余财输赋；并不累官考成，则有补于国储益无穷矣。然此特变通已往之法耳；不为善后计，恐将来官民之累又将有如今日者。某故于每岁正供内，愿参末议焉。夫仓粟积贮，一以备荒歉、一以给军糈。但为备荒计，监、积等粟有余矣；为军糈计，台邑仅支粟二万石矣。每岁余出二万数千石贮仓，不为无用之粟乎？敢请酌定具题，将台属额征正供粟石一半仍征本色，以给军糈；一半改征折色，以充兵饷。通台、凤、诸三邑行之，岁可省藩库钱粮二万余两；无重洋解运之险，有就地兑支之便；于国赋无损分毫，而海外之官也、民也、兵也均受其赐：经久无弊之方，未有逾于此者。如使依旧征粟，年多一年，由数十万至盈百万，岂仅如内地之因浥烂至亏空而已。海外烈风淫雨，岁不时发；沙虚土薄，仓易倒坏。万一雨水连绵、一朝冲决，将朝廷数十万金钱尽付波流，彼时碎穷令之骨能济否？查康熙三十六、七年间台令李中素、凤令朱绣、诸令董之弼参亏空案内，俱因飓风大雨，仓廒倒坏；其前车也。每一翻阅，丧胆寒心！兹蒙宪文查议，不揣迂谬，辄献刍荛』（见「文稿」）。

　　有「劝息讼示）（见「文集」）。有「禁签卜示」、有「禁米贵示」（并载「文稿」）。

　　「抚宪禀」：『条陈台邑事宜十二条内，其改进文庙、捐盖仓廒费无所出。查邑有余羡些须，向系各衙门陋规；某方在革除，尽为建学、修仓之费。恐将来磨厉以须，祸生不测。然盖仓为民也，建学为士也；二者稍幸就绪，得罪归去，有余荣矣。惟宪台日月之明临之在上，俾下吏苟容一日尽一日之职，他日倘邀生还，誓不携海外一文有玷知遇，亦所以报也』（见「文稿」）。

　　四十二年（癸未），四十八岁。

　　在台湾县任。

　　「覆抚宪禀」：『台为海外岩疆，仓库最宜积实。仓不实，则无以给军糈、无以备荒歉；库不实，则无以待兵饷不时之需。躬亲盘查，不遑言瘁；据实报明，所以竭诚。若瞻徇情面以虚为实，雷同具结、托言变通，不为也，正不敢也。至兵饷一项，必详请方敢动支；乃遵向来定例，亦使健儿辈知帑藏之重，非可要取即得。但苟有可动之项，断亦不至拘牵偾事。惟是买补一案，行催不啻颖秃、面劝亦极唇焦，究祗空文往复。所以然者，缘此案未经咨达，参罚莫及；已在宪台犀照之中。第所粜粟共十七万余石，内供粟十一万石零为兵储食、盐粟六万石为民备荒，均难容缺少之项。今已年复一年、任复一任，彼此推诿、先后掩护，每岁奏报足额而实在亏空如许。我宪台至诚体国，自有硕画以了此案；否则，势同养廱，一溃莫可收拾，恐负谴者非仅经手得利之各宦也。某之日夜忧心者，此也。若民之嚣嚣不服，盖亦有由当日卖粟与民每石价银七、八、九钱不等，仅以每石三钱官价存库，是卖粟之利官得之；今日向民买粟，止发官价三钱，又且按里科派，是籴粟之害民受之。利在民可行，害在民其可行乎？此理之一定者。但某业经迭行禁饬，民渐相安，足慰宪怀』（见「文稿」）。有「重禁米粟出水示」（见「文稿」）。

　　「家谱」：『三月覃恩，敕授文林郎』。

　　「欺贫废婿等事审语」：『审得欧允之以欺贫废婿、恃势夺妻控崔德及施荣也，因允父欧预存日在台生理，与崔德之父崔元相友善，元以女准娘与预男订婚，凭媒送过银炼、礼盒、婚帖现据。后欧预因生理不遂，搬回龙溪祖籍；婚姻虽有成约，而重洋阻隔，鱼沉雁杳者几二十载。康熙三十九年六月间，预曾在龙溪县乞照携男渡海完婚，讵厦门得病殒身，而崔元亦已即世；人命修短不可知，而婚姻之离合从此隙矣。为崔元之妻连氏者，一闻女之翁死，以义训女，令之奔丧，正也。即不然，坚守夫约，待其婿服阕完娶，亦正也。何遂贪金夫辱女改嫁；欺贫废婿，事属显然。本年五月内，欧允欲来台完娶，不果。现有龙溪县关移四月内连氏为女乞照改嫁，本县业批不准各在案。而施荣岂得佯为不知，其为恃势夺妻，又昭然矣。一旦苟合，三尺蔑如；合依律并连氏各杖八十。前日之礼帖只字未磨也，前日之银炼成双依旧也；女归前夫，俾欧允、准娘仍合欢于生前，即以慰崔元、欧预之魂于地下。金多者既得而复失，前定者始离而终必合，人情于是乎平、国法于是乎伸，婚姻之礼于是乎得其正。若施荣之免追财礼入官、崔德之免究陷母不义，是又概用轻典云』。

　　六月，旱，求雨；牒城隍庙云：『台一年一熟，神所知也。民之播种在端午后，神所知也。台无陂池，全赖雨泽；神所知也。乃自四月二十日一雨旋晴，越五日亢旸不雨，民田半在草间，苗秧已同焦尾。令忝民牧，即以前月二十八日启坛祷雨，神之听之矣；谓宜朝发牒而夕其雨也。夫何三日不雨，又三日而亢旸如故；岂神之罔闻知欤？抑神察令之政阙而为此示罚欤』云云。祈雨关帝庙云：『果或台地数值灾沴，某愿折阳算以活苍生。如其刑政失中、干天谴怒，尤某之责也；削籍投荒，唯神所命，民何与焉』云云。祭妈祖宫云：『某来自田间，颇谙节候。自兹距立秋仅二十日矣，须早晚得雨，乃克有济。请与神约：以三日为限，限内雨至，是神之劳；某将率所属子民烹羔酌酒、吹笙击鼓，以谢神贶』云云。有「祈雨诗」。「自记」：『初二夜一雨复晴，计至立秋仅二十余日，农辰将过，予忧心如焚。「诗」有之：「匪神不举」；乃于初六日书疏祷关帝、妈祖等庙，以其为台人素所奔走者。至初八日，复禀府、道往鲫鱼潭迎水；徒步往返四十里，不觉其倦。始十二日连雨，远近沾足；民得耕种，不敢忘神赐也。随于十六日宰猪、羊，率坊老往各神庙谢讫』（并见「文集」、「文稿」）。

　　「台志」本传：『岁祲，设法赈贷，发仓平粜。旱，则日食脱粟饭，去盖步祷，甘霖立至。会水涨溃堤，势逼仓廒；躬自负土石，士民无不争先趋役』。有「偶成示侄」诗。

　　有「台阳八景」诗。

　　冬，新建明伦堂成；又捐修文庙。方兴工，而内升部曹之信到。「辞谢梅公启」：「行取文到之夕，惟卫太守为某举手加额曰：『天道，天道。但汝去，我又孤矣」』！「明伦堂碑记」：『堂凡三间，高、广如式；门楼、前拱、甬道、围墙井列。成之日，用进诸生于堂，而告以斯堂取义「明伦」之旨，为落成庆。乃环顾文庙又多倾圮，方在选材、鸠工、平基定向；适行取铨部命下，余因是不得尽心竭力于其间。虽然，人之欲善，谁不如我；文庙之成，固有待也』云云。是时，学官黄世杰董其役，公捐金留府库为工费资，然后行（见「台志」公作「台湾县学碑记」）；迨后任王公仕俊竣工。「台志」「王仕俊传」：『前任陈清端公倡修文庙，甫兴工，被命内召；仕俊一至，即捐俸踵成之』。

　　「台志」本传：『清操绝俗，慈惠利民。暇即引诸生考课，以立品敦伦为先。夜躬自巡行，询父老疾苦。闻读书、纺绩，则重予奖赏；有群饮高歌者，严戒谕之』。「家传」：『时台邑归化未久，俗骁悍；公任事三年，民知礼让，有文翁化蜀风』。

