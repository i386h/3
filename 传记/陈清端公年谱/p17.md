<!-- { "loadSidebar": true } -->
　　按公先世隶高凉，父始迁于海之东洋家焉。世为农家子；至公以名进士起家，秉节楚、闽。于是数右族者，辄首东洋陈氏。家故滨海，当三藩之畔，妖么蜂起，洋氛尤炽。今闻父老言康熙初迁海界一事，犹叹彼时嗷嗷雁鸣、绥绥狐走；而生逢全盛者，竟不辨为何状也。公少有慧性，能博闻强识，而嗜学笃且苦。居恒坐几手足有定，所搓啮之迹宛然。弱龄补弟子员，凡试皆优等。时守令最重文士，士多有后先之者；惟公介然自持，或延之且不至。故邑候张凤文尝云：『此雷州佳士也，德行、文艺不愧古人』。先是，我雷有书院百余间，社学、义学各数处；留心文教者，恒殷殷于斯。公先后掌教数年，其讲学以敦实行、励名节为要。尝谓『儒者读书，贵有用于世，当思其所以有用处』。又曰：『人必有真学问，而后有真经济；有真经济，而后有真文章』。故服官后，如所陈古田事宜八、台湾事宜十二、全川要议六、学政条约八、经理海疆事宜六起而行者，实则坐而言如此。生平寡嗜欲、慎交游，举动一以先儒为法。于「太极」、「西铭」、「朱子小学」、「琼山学」的等书，尤所朝夕玩泳而归于实践者。遇人讷讷若不能言；而赏识特精，往往于语言、文字间一一决其人不爽。未通籍时，及门如翁与义、莫吾昭、陈元起诸人，笵金合土，各成形质；凡有何器之间，皆为预定其终身。迨由外令内升，时分校礼闱，号称得人。有一卷荐而未售，力争之曰：『此人后当为国家柱石』；盖即阿文勤也。督学川中，有关节不到声，而所拔皆知名士；行谊品概，皆于尺幅中鉴之。诸凡下车观风列前茅者，咸若烛照而数计：此其中殆有神契焉。自初筮仕，屡莅福疆，功德着全闽，而于台湾尤厚。台湾系海岛，南北延二千余里、东西数百里，层岗复嶂；全归版章者，皆土番之所踞。土番憨悍，以捕鹿为业；而闽、粤滨海之桀骜亡命者潜踪类聚，往往煽激土番挟有司之短长。宦闽者，恒视此为畏途。公革弊政以安之、除杂派以赡之、敦礼让以化之，所获盗辄释不罪。会有欲以是窘之者，而贼自归狱，卒不致干吏议。当是时，清德硕望，炳耀烜奕，海内莫不知有陈璸名；而天子优礼贤臣，恩纶迭沛，则以「贪官不在多取」一语，其信之也尤深。夷考宦辙，由邑宰而部曹、而监司、而节钺，超迁不以资格；上倚之曰「国家祥瑞」，恤之曰「苦行老僧」；许之曰「从古清官，未见有如伊者」：誉望崇隆，尤懋数也。计策名仕版二十年，以康熙五十七年十月卒于闽之节署。朝廷痛悼、恤荫，视常有加（事详别录）。初，乡人谭鸿略素伟公，周恤备至；公既贵，所以报者甚厚，而未尝一及于私。少受业于吴日赞，敬之如父；后凡以事经其庐，必下舆趋而前。其抚闽也，子女丐数金不可得，而恒有以馈济其师家。夫士君子一行作吏，所至期有所树立，谁遑筹及于桑梓；即使厚宗族、赒亲朋，然亦惠之小者。公请修东洋堤岸一举，迄今已逾百年，海波不扬，岁庆有秋；此则郡之人所为尸祝而社祭者也。以贤良后裔，屡朝俱有恩荫；今上推恩，又荫曾孙源江一秩。国家隆宠旧臣，世官世禄，其有加无已如是。今子孙移居于府城之东偏，闽人商于雷者必入祠下焚香顶礼而后去。其所居，又号「钟楼陈」云。  
　 
林跋

　　夫圣以时中为大成，而清和则偏端诣极；才以中土为最盛，而遐逖亦卓行炫奇：是故浑瑊奋迹于兰州、曰磾振声于边外。当时三文威望，陶鲁遥发郁林；天下四员清官，顾能挺生铁岭。盖俦类愈见其寡者，善类愈见其高也；地气弥得其偏者，天气弥得其正也。如赠礼部尚书陈大中丞「清端」公者，崛起乎擎雷，扬历乎中外；官懋乎清慎，绩奏乎贤能。续其「年谱」一编，有可榷扬数事焉。

　　今夫不以穷达易丰俭者，豪杰之所以难贞操也；期以华侈偿约艰者，俊雄之所以鸣得意也。故文昌寒士也，一暴贵而器侈全盘；长卿贫儒也，一显荣而乘夸驷马。纡青拖紫，竟忘仲卿之牛衣；馔玉炊金，大变工琎之草食。刘旴用财过滥、黄裳纳赂逾奢，揆诸六计之廉，已失四知之诫矣。公则由入学而释褐，二十七种之菜饭常飧；自作宰而监司，十万缗之俸钱尽散。文经武纬，安元信不为豚犬之谋；蔬食布衣，岑景仁肯作产业之蓄：百姓仗作万家之生佛，九重呼为苦行之老僧。羊兴祖纸补裯穿，郑端简金还茗拨。方之古哲，未见匹俦：一不可及也。

　　夫饱不为虎，美或媲于瘗鹿埋鱼；而廉徒为鸡，究无关于放龟纵鹤。尝见鱼鱼逐队，■〈齿〉■〈齿〉称廉。自诩啜水，而远所之冤天飞雪；独矜饮水，而属吏之积案如山：则虽登宰府之车若乞儿供阁老之饭惟脱粟，亦无补焉。公则八闽二益之地、三湘七泽之区，躬诣催科，蔀屋即为棠舍；亲为讲学，宫墙或校簿书。夺赤子于龙宫，王尊水立；活苍生于魃岁，杨佶霖甘。记四十二县之囚，应奉五行并下；赋六百余人之粥，陆续一郡全苏。朝廷就以问春秋、汉时老吏；使星出而操玉尺，益部文翁。驰锋车者五人，王沈召见；数漏声者几下，渠牟对君。天子前席而问苍黎，群僚动容而观敷奏。遂使抚七闽以开府、卒至冠百尔而功高；有守有为，不随不激：二不可及也。

　　彼夫开阁者揖客景仁；则丽似莲花；张馆者延宾兰成。则近依油幕。故条奏二十事，常何假手于宾王；尺牍八十函，寄奴倩书于龄石。笺书布檄，稿属郄超；牌版文章，譔多刘勰：自来理烦治剧，良由集思广益也。公则五官并用，吏乞徐之；一笔旋风，君真健者。断狱囚者千百案，朱墨手自钩钤；上封事者千万言，真草率亲誊录。牒移启札之翰，投赠者穆如清风；布帛菽粟之文，读谕者温如挟纩。衡文字字，都入双眸；告示篇篇，尽归一手。生童课后，著述传观；呵殿声停，推敲继作。元子署内，从无幕入之宾；崔逞城中，尽是手钞之纸：三不可及也。

　　且夫官以去时而征爱戴，人以死后而荐馨香。故孔奋为千万人思，敛财远送；杜轸为十一县最，请祀生祠。韩逊之遗爱在人，诏薛侍郎以譔表；文饥之抚循有道，敕张节度以刊碑：载述旧闻，事光前史。公则辞闽闽戴；去楚楚思。入蜀唐蒙，人怀九折；驰谕司马，名满四川。每逢交替之时，辇粟持靴者盈道：迨至建祠以后，张灯绘像者千村。亲承天语之琅琅，宸章谕祭；高埒云台之矗矗，赐祀「贤良」。自非上契圣心、下孚民望，曷能存殁备极荣哀：四不可及也。

　　且士大夫以官为家，既去无所于归也；而士大夫存心利物，于乡必有所济也。是故小范宗亲，并受义庄之赐；李勉乡族，均沾俸禄之遗。公则不受羡余，数上欧阳六一之札子；与尔邻里，移修孙泽廿四之斗渠。斥卤变为膏腴，潮咸捍其侵溢；张希伯之辟田潴水、戴之邵之建闸浚渠，方斯蔑如也：五不可及也。

　　抑有说焉，重有感矣。夫边裔远者声援，寡人即着翅难语飞仙；楼台近者得月，多技非壁龙易于凌汉。自古十紧、六雄之善地，无非三公、八座之要人。故李赞皇易三十六节度而不惊者，门荫着也；桑维翰挥一十五将军而惕伏者，地望高也。公则遐裔单寒，海滨穷措。张椽屋矮，未得抬头；华州地狭，不能伸脚。攀援俱绝，姓名不上党人之碑；悃幅无华，超擢竟契帝心之简！田千秋之恭谨，共识于殿上车声；张万福之威名，俱知于南中草木。庐陵名重，而后生之描画无痕；元忠肉甘，而猎者之网罗绝迹。以孤远始；以功名终：六不可及也。

　　济宁州司马瑶泉丁君，文学政事，慕法风猷。列事编排，奉郭丹为先辈；阐微补轶，重韦■〈睿攵〉是同乡：载谱编年，厘为二卷。桂去年游岱，曾同商榷于斋头；今岁归舟，谨尽■〈木枭〉缕于纸尾。条诸葛之五事，庶几郭冲表述之心；书庾公之数行。惭乏与公撰碑之笔！

　　时道光三年（癸未）夏五月二十日，高凉后学林联桂谨跋于东昌舟中。  
张后序

　　余与瑶泉，少以志节相励；而其所蕴蓄，恒发之于诗。方瑶泉客连阳时，折屐提壶，非风雨鲜或遑暇。予因授徒里居，不获时相从。然每一诗成，必辗转邮寄，各恣意评击；既定，即互相诩许以为乐。余尝邀瑶泉游静福山，造绝顶，彼此踞一峰，趺坐石上；秋阳晒暄，风飕飕拂耳有声。纵论高谈，与空中鹤唳相嘈杂：则又援李太白登落雁峰以为乐。既而则去，瑶泉举京兆，作燕、赵游数年。余以癸酉贡拔萃于朝，长安旅邸拔往报来；十丈红尘中，亦犹是彼此倡和。至如丁丑除夕，抵榻寓斋以联吟，佐馈岁之兴达旦，得五言长排二百二十韵，为之润色、为之誊缮，不复知门外有贺客纷纷然者；文字之契、声气之孚，其乐固若是乎！

　　时瑶泉辑其乡先哲陈清端公「诗集」，余与订燕之烛、卫之豕鲁、薛之鼓，窃喜少有所襄事。惟创为「年谱」，则余居既远、世又相后，不及瑶泉知之确；而欲征群籍，瑶泉珠桂余资，力难猝办，故亦窘于挦撦。末几，瑶泉分符济上，各省志乘、各家诗文集旁搜博采，至壬午其书始成；介友人持以质于蒋丹林先生。适余待试春官，幸得卒读之；详略有法，于清端公可无憾而瑶泉之用心亦勤且笃矣。斯时也，瑶泉抱此数卷书斤斤自好，未必无诮其拙者；然而盟心有素，岂遽为人言所摇夺！越甲申，余释褐后，筮仕山右；瑶泉寓书曰：『「陈清端公年谱」、「诗集」将割俸以授梓，子以为何如』？忆余尝与瑶泉言：『我辈幸得一官，何烦慕效往古；内而如我连阳山之郑贯亭士超、外而如君海康之陈清端公，句能彷佛近之，亦自成人』。今我两人皆仆仆风尘，贯亭先生不必言矣，而清端公固外宦之轨嘱也。梓其「年谱」，不啻梓一治谱也。遂覆瑶泉曰：『予屡蹑太行之巅以望济水，君亦必跻岱宗之顶以望台阳；昔以志节相尚而发之于诗者，今且逐旋见之于事矣，庶几我两人毋使两山减色也。不又数年来文字声气之一乐乎』？

　　瑶泉若以余言为遥遥心相印也，请即缀诸清端公「年谱」之后。

　　道光乙酉季冬，连州张大业立葊氏识于五台署中。   
