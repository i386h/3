<!-- { "loadSidebar": true } -->
　　禀请永禁盐仓。其略云：『古邑穴处深山，距海辽远；万口嗷嗷，群待食于东路之盐，而东路之盐乃由宁德县楼前仓而来。是古邑所食，皆官盐、非私盐也。一、二贫民拮据微资往楼前仓贩买，给有官票于界内散卖。是卖盐于古邑地方，皆官商、非私贩也。以故古邑向无盐仓之设。盖盐仓所以防私贩；古邑私贩之弊，先有楼前一仓当东路之冲而扼其吭故也。查自甲寅闽逆而后，奸棍藉商渔利，始于古邑占踞民房开仓；地方官利其每月馈送，置之不问，任彼抬价贵卖：致小民忍苦食淡，怒不敢言，以至于今。且其害不仅卖贵也；开一盐仓，随招数十亡命为爪牙，倚哨丁名目，凡有肩挑食盐，即拥集恐吓，抢愬一空。及被害者赴诉，有司验票发放，犹且咆哮凌辱，肆无忌惮。明明计口买食官盐之地方，而令若辈生事至于此极！宋苏子瞻条画盐政，尝言「小客无以为生，大半去为盗贼」。古邑地瘠民贫，别无生理。若止许一仓居奇、不许小民负贩，设遇岁歉人饥，生计尽绝，则祸有不忍言者。若夫便民之利，一则莫善于以米易盐。夫盐之与米，人生日用均不可阙一；今必禁民不得以米易盐，亦将禁商不得以盐易米乎？小民贩盐，或以银买、或以米易，是便民也，而亦便商矣。一则贩盐者众，而民不食贵盐也。某自去岁三月履任，时仓盐每斤价银二分五厘；自八月后，盐不入仓，每斤价银约七、八厘。以每斤减一分八厘计之，食盐之家不可胜数，则所减于民者，亦不可胜数。藏富于民，莫此为便。且楼仓盐价本有一定，而卖于仓独贵、卖于民独减，何也？夫得为贩盐者众也。商贩少，则官盐壅，商贩众；则官盐通：此理甚显。今使人人得为小贩之商，盐盛通而课有不益增乎？是便民也，亦以裕课矣。本月内县城四门张帖开设盐仓，意思复萌故智。某虽现奉调补，然仰体宪慈，禀请永远禁止；则小民幸甚！地方幸甚』（见「文稿」）。

　　有「玉田八景」诗。

　　冬，邑人欲建生祠，公禁之。示云：『邑令号为「亲民」；亲者何？父母之谓也。父以强教之，母以悦安之；父母之事原无穷尽，父母之心原无纪极。本县方读书日，讲此二字颇透；通籍以后，认此二字最真。所患于有其心、无其力，不能尽见诸事，方且日夜孜孜以求；不意邑人有建生祠之举，竟与私心大相刺谬也！若果木已度山、瓦已具窑，则愿为尔邑人劝。本县览观志乘，宋时邑侯李公斩榛披棘，首有功德于尔邑；乃祖若宗，沐遗爱焉』（按宋陈昌期，「古田学记」云：『邑人贵巫尚鬼，景德间，李堪禁革后，民始识仁义礼乐，知教化）。有庙在北台山下（按宋嘉定间建，端平三年赐额「灵应」），鞠为茂草；将欲报功崇德，亟宜移兹材料兴复既往，以劝将来。不然，则本县之法尚能行之，匠作诸邑人等幸勿以为不近情也』（见「文集」）！有「留别古邑父老」诗。

　　「广东通志」本传：『殚心抚字，一主一仆相随；凡弊政陋规概行革除，而钱粮案件皆只身经理』。

　　「阖邑绅士子民公启」：『窃惟洒庚桑之风，社稷尚兴思于畏垒；宏南国之化，翦代必相戒乎甘棠。韩司空下邳庙祠，诞日忽醉；袁吏郭东阳治所，仁风永留。凡以卧辙攀辕，难违成命；因之歌诗图像，用表去思：实盛德之不能忘，自景行之无时替。恭逢陈老父母才高绣虎，鼎羡函牛。月满罗湖，文华映光乎苏子；珠还合浦，高洁接武乎孟公。联折桂杏之枝，文名震宇内；长甘水蘖之味，清节重人间。以天下为己任，温饱无求；其廉介本天成，影衾不愧。唯兹岩邑，暂试牛刀。方泮林致慨鸮音，鲁侯戾止；而黍苗正艰阴雨，郇伯劳之。征兆卿云，等颖川聚星之瑞（原注：「公莅任前一年，邑中五色云现」）；致祥白雀，踵中牟驯雉之奇（原注：「辛巳春，邑中产白雀）。雅望镇浮，孤标拔俗。却除僚寀赠，羊续悬久献之鱼；爱惜子民财，元淑斋所乘之马。处膏不润，贤于百纸参军；观水斯清，赠奚数一钱太守！蜀方正之莫犯，腹中应有甲鳞；唐克治之难干，李下固无蹊径。亲身挽缆，比易于之重耕蚕；鄙食酬钱，如安汉之偿绵芋。民碑有口，召父为谣；帝简在心，贤臣作颂。此真昌时希见，抑亦旷代奇逢；美不胜书，词何能赞！诸如奉宣圣谕而教化兴，举行乡饮而齿让懋。修庠序、固城隍，废堕俱兴；广招徕（原注：「设招徕馆以处远乡，输纳之民来者、日以百计）设义学，士民胥庆。振文风而课业弥笃，春华秋实，尽罗桃李于狄门；先民行而敷教在宽，穴处岩居，俨画衣冠于虞氏。清册籍，则豪猾兼并之弊消；惩奸胥，则舞文杂派之奸息。致输将之速，义感穷陬；严停葬之条，泽及枯骨。于斯二载，惠我兆民。郁郁山城，县槐视前逾古；萧萧官廨，马骨于今益高！瘦在己而肥在民，察士莫堪其清苦；不负君而不负学，上宪共鉴其廉能。兹膺简命，调宰台湾。沿村鸡犬有加，饮玉滩一杯水而去；通野桑麻逾旧，携金仙两袖风以行。某等借寇末由，绣丝寄志。杜公见夺，难争凤翔境中；萧相在心，不忘秋浦楼上。敬诹吉壤，创立生词。取材可千寻，巍然薄于云漠；见公猗重较，俨乎在彼羹墙。匪直严师、若慈父，称一邑之具瞻；从此为霖雨、为盐梅，锡万方以介福。尚宜形之歌咏，永传下邑舆情；抑且广为颂扬，岂曰此邦私感！德音公布，盛事同勷。谨启』。按古田县今尚有陈公祠，即所建生祠也）。

　　四十一年（壬午），四十七岁。

　　「臬宪禀」：『本月初一早，官厅中蒙大人向本府问及新调台湾令交盘印结到否？某仰瞻有天，感激无地矣。交盘一事，钱粮、仓榖等项逐款清楚，并无碍难出结之处；犹且刁蹬迟延已至顶限，累某乞栖小寺，偕二三仆从形影相吊，度日如年。孰非穷诸生，凄凉未了之况，致又有今日耶！尤可虑者，县结离虽到府，而由府到司、由司到院，各署从事，断无肯白代为转册之理。奈某两载拙宦，止余残书数卷；力不从心，能如之何！某故敢披肝露胆，力求大人加意扶挈，俾某得迅速就程。将来天高海深，胥歌咏再造之日也』。「辞谢梅公启」（甲申行取时）：『叩辞之日，蒙赐先太夫人及后夫人行状，惠家藏字汇及风雅诸制作兼赠湖北山樵图书，种种优渥，寄意深远；殆以家人父子视某，而期某之仕不废学、勉强砥砺，务为无瑕之玉而后快。而且玉步引出宅门，慰勉之曰：「可努力破浪前去，自有天在」！某尔时聆宪语、捧宪赐，顿觉行色增荣，意气激昂；士为知己者死，虽重洋天险，直坦途赴之矣』。

　　「寄子书」：『自厦门开船至台湾，有一千二百里。汝父此行，不但不知有身家，并驱命亦付造物矣。然人生之平险，不尽在山川也。汝兄弟切须勇往奋发以成名酬生我，则与汝父之国而忘家所以酬成我者同一揆矣；岂在朝夕问视间耶』。有「舟泊大担门」、「梦先严舟中相看」及「梦寇莱公」等诗。

　　「文集」「新建明伦堂碑」：『予以壬午春，调任台邑』（按其时系三月）。有「问民疾苦示」（见「文集」），有「季考示」（见「文稿」）。

　　「抚宪禀」：『顷交盘一项，本邑折色必要清楚；奏销一事，已完、未完不敢捏报。闻诸人言，戈矛四起；怨丛憾积别加，阴中之祸自此始矣』。「辞谢梅公启」：『到任未几，遂为当事不合。赖宪天临之在上，不敢别加非横；然无一事不龃龉、无一日不风波、无一刻得帖席，眼丁必拔，凛如也。又因交盘一事，逼勒之状至不可形似。某四顾无依，以形对影；但所信者本心、所持者宪法。自五不清列款通详，虽不得出鹿耳门，而朋从忽尔丧胆，各项稍见清楚，然饮恨已入骨髓矣。随因各衙门听差有按月赴县索银之陋例，偶未应付，遂锁炼横施，喝令各役逃散；致某出衙执事乏人，仅余一门子跟随，大骇众目。兼值往安平镇盘仓，朝出暮归。衙多钱粮，家丁稀少；幸而百姓效心，老者为某守衙、壮者为某前导，某此时反泪为血。刻发文书通报，虽不果出鹿耳门，而朋从稍稍胆怯，各役乃复奔命』（按此系闰六月初旬事）。有「翔为薄天飞」诗。

　　「粮道驿禀」：『六月内，承宪谕将四十年额征未完粟石速造报全完，以便题请开复；职安敢不遵。但事有万万不能，亦万万不敢者。台邑土俗人情与内地迥别，不可以恩感、不可以威劫；必须悉心调剂，方可相安于无事。溯自职三月到任，见逋欠如许，便定限征比；尚未征比，遽蜂拥数百人泣诉，致惊动全郡。传至内地，有台湾民变之讹：此不可以威劫也。自职详请缓征，颇觉相安；然数月来，又竟将此项粟石置若罔闻，全无颗粒上仓：此不可以恩感也。职细经察访，大都民穷彻骨，已有自来；因去岁荒旱，更如火之益热：所以百呼莫应。夏间若非宪仁有准减价粜卖仓粟一举，台之事势未可知矣。目前虽幸雨水沾足，田已播种，但尚未见秋成；遽欲严征旧欠，令其速完，职所谓万万有不能者也。民既不能完纳，职以一介穷员担承捏报五斗，微程固不足惜，将来粉身碎骨，其何以偿？不几哑受亏空于莫可诉耶！职所谓万万有不敢者也。至于升斗皆系国储、抄撮皆出民脂，若将完作欠、征多报少等弊，职誓心有素，已在宪鉴中矣』。

　　府宪卫南村（台揆）先在漳州府任，已闻公廉能声；至是，遂大加青盼。「辞谢梅公启」：『太守既至之三日，特传某进署；有「汝可速往台湾，陈知县在彼太孤了」之宪谕』。「文集」「祭卫南村文」：『某本菲才，待罪台令，先公调数月。执性硁硁，四顾无倚；公至，叹曰：「余来，陈令其不孤矣」。嗣是事关地方兴除，凡有申请，辄报可。

　　台人咸有「一守一令，相视莫逆」之喜』（按「台湾府志」「卫台揆传」云：『康熙四十一年，以廉能调知台湾府。每月延诸生，分席课艺，亲定甲乙。建义学，置田三十七甲以资膏火；多士奋兴。四十四年岁饥，详请蠲免本年租课。性廉静，不事烦苛；三年之内，民安衽席』云云。则与公之振作士气、关心民瘼，一一相同；此其所以相契也）。

