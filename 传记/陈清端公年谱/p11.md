<!-- { "loadSidebar": true } -->
　　「严禁淋尖踢斛等弊示略」：『照得台属正供，俱系征输本色粟石，配给台、澎各营军糈；按时催征，固不容缓。惟是蕞尔荒岛，民生未遂，又际冬成歉收；有司当寓抚字于催科，毋加征于额外。使民省得一分杂费，则多完一分正项；国计民生，均有赖焉。兹值开征之始，恐各仓书、斗级罔法成性，擅用大斗，淋尖高盖；正供外，又索耗粟、单钱，以滋民害。自示禁后，若有前弊，许即赴辕喊控，以凭立拿究办』。

　　「严禁盖仓派累示略」：「台县每年额征粟四万六千八百九石零，除放兵米，计粟二万三千零，则空仓已多。及征收，自可将空仓以贮新粟。今该县放出兵米，并不将一仓之粟尽数放完，止于一仓内支出数十石及百余石，遂致仓无空阙，必欲派累民间。际此歉收之年，尤宜加意抚恤；岂可勒民盖仓！若执历年陋规，许穷黎指名具控，以凭立拿究办』（以上五条，并见「文稿」）。

　　条陈台、厦利弊四事：一、招垦荒田，以尽地利；二、严禁科派，以苏民困；三、弛铁禁，以利农用；四、置学田，以兴教化。又，条陈经理海疆北路事宜六条。其略云：『台疆为闽省咽喉，北路为台疆心腹。聚重兵于郡城咽喉之地，已得要领。而北路诸罗一带当郡右臂，延袤二千余里；田地肥美、畜牧蕃庶，实为心腹要区。但有土番三十六社错居，不谙稼樯，专以捕鹿为生；糊口、输课感藉于斯，艰难堪悯。汛防且多疏阔，恐有奸宄窃伏，煽惑番愚，为腹心隐患：是不可不亟谋经理之也。一、除滥派，以安番民；二、给脚费，以苏番困；三、立社学，以教番童；四、禁冒垦，以保番产；五、添塘汛，以防番社；六、归县署，以驭番众。总以绥辑土番，固我心腹；心腹固，则咽喉愈固。南视台、凤二邑势若建瓴，全台可保无虞矣』（按「除滥派以安番民」条云：『查各番每年有花红陋规，以社之大小分多寡：或二百八十两，或一百二十两，或八十、六十、四十两不等。县官索之通事、通事索之土番，日朘月削，以致举家老少衣不蔽体，食不充腹；而又派买芝麻、鹿脯、鹿皮，搬运竹木，层层搜括，剥肤及髓，甚为土番苦累。长此不已，必有意外之变』云云。未几，朱一贵倡乱，去此时仅十年；其去公卒于闽抚任，仅三年。善乎！「绥辑土番，固我心腹」二语，洵得要领也。以上详见「文集」）。

　　赵云崧（翼）「武功纪盛」云：『康熙中初取台地时，仅台湾、凤山、诸罗三县。凤在南、诸在北，台居中；又有鹿耳门海口通舟楫，故就其地设府治。其后北境日扩，闽人争往耕；于是诸罗之北增彰化县、彰化之北又增北淡水同知（俱雍正元年增），则府城已偏于南。且旧时海口，仅一鹿耳门，由泉州之厦门往，海道八、九百里；今彰化之鹿港既通往来，其地转居南北之中，由泉州之蚶江往，海道仅四百里，顺风半日可达。此鹿港所以为台地最要门户，较鹿耳门更缓急可恃也。彰化城距鹿港二十里，不傍山、不通水，本非设县之地。若移于鹿港，镇以文武大员，无事则指麾南北，声息皆便；有事则守海口以通内地应援，与鹿耳门互为关键：使台地常有两路可入，则永无阻遏之患』。按公所条陈，专论人心。赵先生此论在乾隆间林爽文乱后，故专论形势；然正足补公经理之所未备，故附识之。

　　「台志」：『巡道陈某置台湾府学田：一在凤山县■〈鱼逮〉港庄。除管事辛劳田、本庄土地祠香灯田、给赏孤老田外，实田一百三十四甲一分零；年收租粟除纳正供外，实粟七百八十一石。一在台湾县二赞行。实田七甲七分零；年收租粟纳正供外，实粟四十四石。一在凤山县荆蓁林。实田四甲二分；年收租粟纳正供外，实租二十四石。按是时着该学教官经管，本庄四至内荒埔听其招佃开垦，完课收租；不许地棍、土豪生端谋占。如该教官报满交代，须将任内田租收支确数逐造清册报道署，以供圣庙香灯及充诸生月课之费。积三年，余分给文武诸生以资赴试。至乾隆三年，定每年拨给台湾县学粟八十石，余为文庙、各祠香灯祭祀以及月课修葺诸费』。

　　五十年（辛卯），五十六岁。

　　在台厦道任。

　　春，定每年给坊师馆榖三十石，先是，谕各县设立义学，招集生徒，延师诲课。始据台湾县开报：东安坊举黄名臣、西定坊举董梦龙、镇北坊举郑国桢；即择吉敦请就学，事心督课，勿与外事。其宁南坊，饬令速行举报。该县务须加意作兴，毋得有名鲜实。凤、诸二县有学童附居府治者，俱令附入坊学，将姓名列报。「各坊学师生示略」『每月三、八课期，尔社师自出题目，必须两道；细心批改。月终，将阅过原卷及讲读何书、习写字法，汇册登记，送署呈览。果能尽心启迪，俾诸童日进月益，本道自当优礼相待，为望较切于诸童之父兄也』。又示云：『「四书集注」一字一句，俱非轻下；非多读书、细体认，未易晓其精贴。若全不讲明，即一日连读十数章、一月能读一本，亦无裨益。古文如周、秦、两汉，甚不易学。唐、宋以来，惟韩奥衍、柳高古、欧纡折、东坡疏畅，四家最有益于举业；亦惟唐荆川、茅鹿门选本评点俱精，急宜诵习』。

　　拨养廉麻租一项，修筑文庙围墙，易竹笼以火砖，俾臻牢壮。又于明伦堂后另建数楹，为教官廨舍；不令仍寓启圣祠中（并见「文稿」）。

　　有「严禁酷刑滥派示」（见「文集」）。

　　详请新建万寿亭庆贺来岁六旬万寿。其略云：『士庶人等绵力有限，凡为臣子者皆难辞其责。计庆祝之期，转瞬即届；本道节次查阅工匠寥寥，势必迟缓。兹捐银一百两，委台湾县刻即多雇工匠，亲身督理；务于二月中旬竣工』。「台志」：『旧遇行庆贺礼，皆在郡学明伦堂。康熙五十年，台厦道陈某始择地于永康里建万寿亭。前立午门，旁列朝房亭，后为祝圣殿』。

　　本年，次子居诚举于乡（「雷志」：『居诚任东莞教谕；以子子恭贵，赠中宪大夫、刑部郎中』）。

　　五十一年（壬辰），五十七岁。

　　在台厦道任。

　　「劝学示略」：『台僻居海表，师承绝少。间有舌耕糊口，而学无原本、文无法程；自问茫如，何以教人！本道有校士之责，深为此虑。今春特举文行兼优之士，以分教坊学。据送生员刘荣衮、石钟英、郑锷等；又自访得岁贡生陈文远，素称积学能文，犹砥「非公不至」之节：均肃帖延请。凡有子弟读书、无力从师者，不论已未入泮，俱许送入四坊社学；慎毋观望不前，致误学业』！

　　四月，议修启圣祠等处。其略云：『本年三月内，本道亲诣府学明伦堂举行春季考试；因循览启圣祠屋宇，现在风雨不蔽，有日就倾倒之势；急宜修整。又本学教官向无斋舍，恒寄寓启圣祠内；兹查龙亭左旁隙地，堪添盖三楹为教官斋舍。并宜修复明伦堂右偏走廊，以肃观瞻。各项工料，应否道、府、厅暨三县公同捐资修葺之处？一并妥议」。

　　「札饬泉防厅严禁冒名亲属挂验出口略」：『本道籍隶广东雷州府，与台湾相去不远。但家中叔兄弟侄人等俱系守分耕读，素无外游；近闻有同乡、同姓者在厦门冒称本道族属，执广东县照赴守口员弁挂验来台。此不法棍徒诈冒招谣，亟宜严究。况内地人民来台，必给各道照票，现奉院宪通行在案。今执县验，已属违例。仰该厅官吏：如有此等棍徒，立即惩逐毋贷』（并见「文稿」）！

　　六月旱，求雨上帝庙；其文云：『台民之耕，止此一熟；及时播种，待雨而足。今雨愆期，其何能榖！已种苗枯，未种手束，民则何辜，而罹斯虐！官之失德，罚及其身；怒有所归，胡迁于民！某滥竿两载，罪过千端。自检行事，无可告天；自问内念，无可对神。致兹旱魃，惭见市人。赧颜拜祷，敢以臆申：岁若不稔，讼狱繁兴；盗贼滋炽，民乃邅迍。监司诛窜，殊无足怜；神受丰祀，过宁无分』。又求于妈祖宫；文云：『先是，癸未五、六月间不雨，民失耕种。彼时待罪台令，呼号请命；即荷神贶，文沛甘霖，是岁得庆有秋。是神之怜某拙诚者，有自来矣。兹复仰赖神庇，再载以来雨旸时若、年复顺成者，何莫非邀神之福！何期入夏以来，雨泽愆期！今去立秋甚迩，旱暵如故；此真小民灾患切身之日也』。有「求雨」诗（旋得雨谢神。见「文稿」）。有「苞樟遇雨」诗，有「雨夜海鸟」诗。

　　刻「台厦试牍」。其序云：『余备兵兹土，兼有校士责。庚寅、辛卯岁科试，见佳文美不胜收；谓此皆七闽山川秀灵之气别起一支，腾踔于蛟宫鼍渚之侧。其离奇光怪，屏之愈远、藏之愈固，则发之也亦愈难掩』。「台志」本传：『两科试士，矢公矢慎；作育人才，文风丕振』。

　　八月，将届岁试，申严各宪奏准不许冒籍之禁。

　　「禁鹿耳门把口员役需索陋规示略」：『鹿耳门为商船出入要口，设有把口文武员弁稽察出入；然亦稽察其夹带违禁货物与偷渡无照人口而已，非特开利径也。不谓该员奉行不善，纵役需索；每遇商船，惟陋规是问：以致商贾吞声，秽迹播闻。除武汛应听台镇示禁外，所属文职员役，合亟严禁。如有藉端需索者，许商人指实，赴辕控告；官则飞报揭参，役则立毙杖下』（见「文稿」）。

　　五十二年（癸巳），五十八岁。

　　在台厦道任。

　　二月，建朱子祠成。记云：『或问海外祀朱子有说乎？曰：有。昔东坡为潮人作昌黎庙祀云：「公之神在天下，如水在地中，无所往而不在也」。而潮人独信之深、思之至，焄蒿凄怆，若或见之。譬如凿井得泉，而曰泉专在是；岂理也哉！尝考朱子宦辙，一主泉之同安簿，又为漳州守。台去漳、泉，一水之隔耳，非游历之区；遂谓公神不至，何懵也！自正学失传，斯道不绝如缕；朱子出，始旷然如日中天。凡学者口之所诵、心之所维，当无有不羹墙见之者，何有于世之相后、地之相去！余愿读其书者，信之深、思之至，精察力行，勿稍游移、致堕流俗，自与朱子有神明之契矣』云云。又虑祠中香火及肄业师生修脯、油灯之费无所出，将拨归郡学鰎港庄田二十八甲一分租粟供给，岁以为常；批行台湾府转行该学永远遵照。「台志」：『设立十六斋教士子，置学田以资师生膏火。诸凡创建，皆亲董其事，终日不倦』。有「朱子祠手植梅花」诗。

　　「家谱」：『三月覃恩，诰授奉政大夫』。

