<!-- { "loadSidebar": true } -->
　　右张忠献公行状其全文仅四万言工程急迫未能全刋故稍删节然凡公之大勲劳大论议大忠大节不敢少遗焉观者幸察












　　名臣碑传琬琰之集中巻五十五
<史部,传记类,总录之属,名臣碑传琬琰之集>
　　钦定四库全书
　　名臣碑传琬琰之集下巻一　　宋杜大珪编
　　潘武惠公美传　　　　　　　实録
　　潘美大名人父璘以膂力应募兵籍迁军小校戍常山以病免归郷里美少有大志府中典谒时汉政荒乱美私语里人王宻曰汉氏歴数将终凶臣肆虐有三灵改卜之兆大丈夫当扵此时立功名取富贵岂宜碌碌然与万物共尽会周祖镇大名世宗自环卫领牙门军美遂解职委质焉世宗即位补供奉官从征髙平配美精卒数千扼江渚岭虏果由其路来援美坚壁不与战虏遁去以功迁西上閤门副使凯旋迁正使出监陜州军俄迁东上閤前使从征关南迁改引进使世宗将用师陇蜀命美护永兴屯兵因令经度西事恭帝嗣位召为客省使太祖素与美厚善及为诸军推戴还入京城即遣美徃见执政美因敷述天命以谕之陜帅袁彦性凶率恣行威福羣小用事多杀人取财贿陜民苦之复日夕缮治甲兵太祖虑其为变遣美监其军遂图之美单骑入城谕以受命之事因讽令入朝彦即治装上道上喜谓左右曰潘美不杀袁彦谕令朝觐成我志矣李重进叛命美乗传发宿州兵击贼防以石守信为招讨使即以美为行营都监扬州平留美为廵检以镇抚之车驾还都録其功授秦州团练使属湖南军乱其将汪端友叛朝廷兴师翦灭人心未宁以美为潭州防御使赐黄金带御马岭南刘鋹数冦桂阳江华美率兵击走之郡界溪峒蛮獠自唐末之乱不供王赋颇恣侵略为居民患美率兵深入穷其巢穴斩首万余级余党溃散美悉令招诱贷其罪以已奉市牛酒宴犒赐金帛以慰抚之夷落遂定干徳二年又与南面兵马都监引进使丁徳裕朗州团练尹崇珂衢州刺史张继勲率兵克郴州即日继勲为刺史开宝三年九月征岭南以美为贺州路行营马歩都部署遣使十余发诸州兵赴贺州是月进兵克富州败广军万余众进师至临贺鋹遣将仵彦柔率万余众来援美逆战于南郷俘千余人斩首数千级彦柔众大溃克贺州十月又下昭桂连三州西江诸州相继而下即以美为南面都部署长驱至韶州其地越人之北门也众十余万背城而阵以待官军美挥兵乗之鋹军大败弃甲而遁俘斩数万计拔韶州鋹既穷蹙四年二月遣伪諌议大夫王珪诣军门求通好罢兵又遣伪左仆射萧漼中书舍人卓惟休奉表至军中乞降美即令殿直冉彦衮部送漼等赴阙鋹复遣其弟保兴率众拒战美即率厉士卒倍道趋栅头去广州百二十里鋹众十五万依山谷坚壁以待王师美因筑垒休士与转运使王明及诸将计曰彼编竹木为栅若构火以焚之必扰乱以锐师夹击之此万全之防也遂分遣丁夫数千人持二炬间道造其栅防暮夜万炬俱发天大风火势甚盛鋹众惊扰来犯王师美麾兵急击之鋹众大败斩数万计长驱抵城下鋹尽焚其府库及克其城擒鋹送阙下露布告捷即日命美与尹崇珂同知广州兼市舶使五月録功就拜山南东道节度五年兼领南道转运使土豪周思琼聚众负海为乱美讨平之岭表以定七年召还命升殿慰劳赐御马玉八年秋议征江南九月遣美与歩军都虞刘遇东上閤门使梁迥并率兵先赴江陵十月既命美为升州西南路行营马歩军战櫂都监与曹彬偕徃自江陵发兵进讨秦淮次时舟楫未具美率兵先赴号令军中曰美受诏提骁果数万人战必胜攻必取岂限此一带水而不径度乎遂率麾下渉水大军随之吴师大败及采石矶浮梁成吴以战舰二十余艘鸣鼓泝流而上急趣浮梁美麾兵击败之夺其战艘生擒伪神卫诸军头郑賔等七人获军器万余计俄又破其城南水寨杀戮千余众美分师以保之奏至太祖立召枢宻副使楚昭辅草诏令徙置战擢以防它变即赐其食遣驰驲径去使者至防暮美即准诏徙军是夕吴人急攻水寨皆无所获进傅金陵城下王师日进捷江南平録其功加检校太傅宣徽北院使是秋命副党进攻太原为行营马歩军都监与并人万余众战汾上破之获马千余疋牛羊数千计俘数万口以归太平兴国初还改南院使三年加封开府仪同三司四年正月命将征太原遣美为北路都招讨兼制置太原行府部分诸将进讨美等奉辞太宗召升殿授以方略赐袭衣金带鞍勒马遣之及继元降并州平隳其城以榆次县为治所王师征范阳又以美知幽州行府事及班师命美兼三交都部署留兵留屯以扞北冦以功加捡校太师三交西北三百里地名固军溪谷险絶敌之所保多由此入防美潜师袭之敌弃城遁军使安庆以其族降因积粟屯兵以守之自是敌不敢侵轶居民以安顷之美廵抚至代州宿戒部下秣马蓐食俄敌万余骑来冦近寨美令军士衘枚徃击之大破其众生擒其都指挥使李重诲杀其驸马侍中一人获马数百疋俘馘甚众手诏褒谕进封代国公七年以三交寨为并州治所诏美为都部署八年以王显弭徳超为宣徽南北院使美罢使改忠武军节度进封韩国公领屯兵如故雍熈二年太宗为真宗娶美次女为夫人后追諡庄懐皇后将成礼召美还都数月归屯所三年春大举征幽州为云应朔等州行营都部署云州观察使杨业为之副磁州团练使郭超为押阵都监三月美率师出西径与虏遇追到寰州破之斩首五百级刺史赵彦辛以城降遂围朔州其节度副使赵希賛以城降转攻应州其节度副使文正观察判官宋雄以城降四月下云州斩首千级防班师诏美归代州俄受诏迁四州之民扵内地防戎人奄至与战不利防骁将杨业八月诏曰忠武军节度捡挍太师潘美位防殿邦任隆分阃揔貔貅之族执金鼓之权昨以云朔吏民不忍委于戎敌因令南徙俾緫援兵经涂非賖精甲甚众不能申明斥堠谨设隄防防此生民失吾骁将据其显咎合正刑书尚念乆在边陲累分忧寄爰伸念旧特示从轻可削三资为捡校太保明年二月复为捡校太尉端拱初知真定府未几复为并代都部署知并州淳化二年就加同平章事数月卒年六十七废朝二日赠中书令諡武惠中使护其防归葬洛阳咸平二年八月诏以美配飨太宗庙庭子惟徳惟固惟平惟清惟熈惟熈惟徳至宫使惟平西京作坊使惟清崇仪副使惟熈娶王氏延和县主至庄宅使平州刺史惟熈子承规今为閤门祗
　　王中书全斌传　　　　　　　实録
