<!-- { "loadSidebar": true } -->
　　公讳莘老字起莘姓杜氏其先京兆杜陵人唐工部郎甫自蜀如衡湘其子宗文宗武实从宗文子复还蜀居眉之青神自号东山翁东山翁生礼举明经为僖宗谏官礼生详详生晏景福中第进士官至侍御史公于御史八世孙也曽祖泽民考辅世皆潜光不仕而儒业谨礼世为乡党所敬考以公累赠右奉议郎妣师氏赠恭人公幼頴秀不好弄未冠知力学时党禁严天下学者一本临川凡苏氏文仆碑削札无遗公独藏弃诵习不变一时名胜多器重之宕渠守石翼以师礼延致乃自眉徙居恭之江津中绍兴十年进士及第以道逺为亲忧免赴朝廷对赐同进士出身授梁山学官业者随其材分皆有得乃合而言曰学廪不继居亡以乆愿输家余为之缗二千二百有竒公乃市田六百畆且簿正旧入食益饶自逺至者甚众继遭内外艰执丧有闻二十五年秦桧死魏良臣叅大政天子厉精收还威柄召用四方人材公方授珍州学官慨然曰兹非吾时乎遂疏天下利病上之良臣大悦荐于上为礼兵部主管架阁文字明年七月彗见东方上避正朝减秩膳诏群下极言阙失公奏封章以为彗盭气所生歴考史牒多为兵兆国家为民息兵而将骄卒惰军政不肃今因天戒以修人事思患预防无急于此因指陈时事十弊展尽无所讳时应诏者众上悉以付后省命精择第而上之众议以公为首于是进秩一阶制有言尤鲠亮切中事情之语迁勅令所删定官修书以十数至刑部断例尤精审有疑则反覆奏请必惟其当同列皆服其尽心二十八年改京秩主太常寺簿兼籍田司寻除博士千畆皆上腴而嵗取甚寡耕者行赇以争射吏每于嵗首步顷田视赇之薄厚为予夺疆畎所接皆苦之至是举故事请度田公曰是无盈缩安用度乃立表大书于四境且籍耕者赋耕田有定数吏缩手不得肆旁近民感悦至今赖之时敌谋叛盟边备未敕公因论对言状且曰勿恃其不来恃吾有以待之上称善再三公叙感遇上曰卿意亲朕知卿忠赤皇太后升遐国朝典秩自南渡后多有司记省至恤章又讳不录园陵事严每有疑议院吏皆拱手公行古议从容裁定大敛前一日宰相遽召公赴堂曰有防问含玉之制公曰礼院故事所不载以周礼典瑞郑所注制之其可因立具奏上览之曰是真礼官也虞祭或谓上哀劳欲以宰相行事主议者甚力公曰古今无是比卒正之今天子为建王为皇太子公讨论在奉常二年所值皆大典礼无一不当其物者迁秘书丞面谢又论江淮守备上曰卿有言必及此忧国深矣权吏部员外郎右选小使臣旧不出阙吏间取而鬻之在选数百人逺客寒窘无所诉公始命榜阙使晓然以次就注三十一年擢监察御史在职三月迁殿中侍御史上曰以卿忠直不畏强御故有此授自是用卿矣敌使至传钦宗凶问请淮汉地且索大臣书辞慢甚上知其寒盟赫然决防亲征公奏疏开广上心其要谓善御天下者无事则深忧有事则不惧无事深忧所以豫备有事不惧所以济功今敌欺天背盟政陛下待以不惧之时愿继自今益以刚大为心勿以小利钝为异议所摇防言所惰则人心有所恃而士气振矣因上四事一用建炎诏书不限早暮延见大臣及侍从谋议国事二申勅侍从台諌监司守臣速举可用之才三虏情虽叵测然趣我使期宜以时遣使曲在彼四车驾既谋顺动则留钥所付宜须择重臣又言艺祖简诸道兵补禁卫训阅精整故方镇詟服莫敢有异心今亲征有期而熊虎两司班直亲兵才五千余人羸老居半至有不能介胄者乞亟留圣虑皆施行朝命郡县籍民为兵为守望相助之计淮南独选丁壮欲其手面从大军役使民骇而逃公言敌未至而先敺吾民非计请令兵民止听郡县官节制征役无出乡淮民乃定上尝问蜀事公奏曰茶马司旧用右选择州兵防马而东未始乏事比嵗三衙自遣御前军取之二嵗一往返用四千四百人皆精甲方事之遽疲禁兵于道路诚可惜上曰卿为国计周悉乃尔甚惬朕意近谕宰相如卿与虞允文唐文若马骐才皆可用公顿首谢誓展竭以报国敌报益急公言鄂帅田师中老而贪士卒怨偏裨不服临敌恐误国事敌造舟海濵积全齐之甲其谋不浅宜命海道诸将募死士为禁刼之计上从公言召师中夺其兵遣李保趣东海其后汉沔诸将得自奋所向皆捷李宝战胶西竟以火攻胜上出内库钱十七万赐出戍士大夫公言诸军负回易子钱甚伙例偿以月廪不先除此弊缗出禁帑入将帅私室矣上悟悉除军债士拜赐和舞人百其勇敌数道入冦淮楚蜀诸军迎战皆报捷公奏曰兵有重轻有奇正彼分道先入者皆牵制之兵诸将贪小利不相为援则重兵所向难支矣昔夏竦谓元昊犯边岂能四路俱来必择一道并兵而入请诏四路凡有警互相檄报分兵防应援昭陵从之西贼始困政今日事也上即令都堂以此徧谕诸将蜀军克秦州方事进讨公虑乏军食奏曰按籍蜀常平义仓为石者六十有二万乞权令漕臣覈实听缓急移运有防劄付四川计臣有司用绍兴七年巡幸故事办严公曰今亲征与曩日事异宜悉从简以幸所遇郡县上曰此行中宫及内人不往止与建王行令徧识诸将虽朕服用亦自省约公官中都乆知公论之所予夺其为奸蠧者皆得其根本脉络尝叹曰台谏当论天下第一事若有所畏姑言其次是欺其心不敬其君者也及任言责被异眷极言无隠取众所素指目者悉击去之带御器利刘炎筦禁中市易通北贾大为奸利一日见公辄及朝政语狂悖公具疏闻上即罢斥监嘉州税淮南转运副使王秬素结宦寺居官簠簋不饬大吏率观望不能按公因其扰民且妄言请兵劾罢之同知枢宻院事周麟之受命使虏已而辞行公再弹奏谪居筠州幸毉王继先怙宠干法富埒公室子弟直延阁通朝籍姻戚党友莫非贵游彻民屋以广第舍僣儗禁廷别业外帑殆徧畿甸虽秦氏颛政无顾忌率相结纳数十年间未有敢摇之者自闻边警日辇重宝归吴兴为避贼计公上疏数十罪上曰初以太后饵其药稍假恩宠不谓小人骄横乃尔公曰继先之罪擢髪不足数今臣所奏其大凡耳上作而曰有恩无威有赏无罚虽尧舜不能治天下于是羁置继先福州子孙皆勒停撤寺院生祠数十所掠取良家子为奴婢者百数并还其家临安内外田宅赀货悉拘籍以千万计天下称快焉虏兵临江中外惴恐无固志内侍张去伪取御马院西兵二百人髠其顶髪都人异之口语腾沸公弹治上疑其未审公执奏不已竟罢去为御马院致其仕以所髠西兵殿前司乃曰吾责塞矣遂请补外初公入台有贵戚侵夺民田州县弗能正民懐牒自椓杙其手以诉台吏皆却立目语公送棘寺验治卒直之陈俊卿自副端为兵部贰卿求去甚力公因奏事从容曰人材实难况多事之际如俊卿辈今在论思之地必有补益上以为然其抑强扶弱爱惜善类皆此类也十一月除直显谟阁知遂宁军府事给事中金安节封还制书改除司农少卿时边遽日至公勉就职顷之虏酋毙公遂力请竟拜前授朝士祖道都门以诗文称述者百余人都人至今以为美谈虽宿卫武夫府寺贱诵说前朝骨鲠敢言必曰杜御史也公为郡崇教化谨科敛待官属以礼御胥吏以严听断明审人不敢欺未朞月政成父老羣至诸司借留提防刑狱何骐宣谕使王之望皆奏公课绩为诸郡最上受内禅公着三议以进曰定国是曰修内政曰养根本理切而事该殆无一语虚设未几寝疾以隆兴二年六月八日卒于正寝享年五十有八自迪功郎累迁至承议郎赐五品服上阀阅应迁朝奉郎命下不及拜提防刑狱何逢原转运判官李焘列公治状乞以所迁官致仕俾其孤霑延赏上特许焉娶黄氏集贤校理庭坚之孙正字相之女先公卒累赠恭人四男长士防右迪功郎次开早卒次士逊将仕郎次士逺三女长适进士黄思训次适进士刘元恕季未嫁而卒男孙二人女孙一人公事亲孝处穷约能竭力致养奉议公性峻闺门威如公左右顺承无几微失其意弟四人皆公训勉为善士扶持经纪俾克厥家与人交胷懐豁然无畦畛然不可干以非义所厚善皆天下知名士后进可教者慰藉诱掖无勌色乡里老儒以恩科入仕身死家四壁立十数丧暴露原野公出金钱率里人共葬之遇人急难辄尽力不念其报好学虽老不厌俸禄悉以买书所畜几万巻为文根极理要必于有用有文集二十巻集论语解一十巻显仁礼仪三巻藏于家将以乾道二年十一月二十一日葬于江津之南江兖山之原士廉裒遗藁叙歴官嵗月来请譔次事状籥执书泣曰公立朝大节章章无愧论谏在简防清议在天下不待文字而传然籥束髪时寓居江州从公学问凡三年外家眉山人与公母党师氏有连君子交奉议公相得欢甚籥待罪三馆公官奉常未几来丞秘书步趋相踵欣愉戚忧相同至虑事剖疑出一肺肝知公平生言行为详则属笔传信其可以固陋辞方逆亮蓄力造谋偃然以大一统自任声势虚喝闻听风靡而议者狃乆安习秦氏故态相顾望不出一语公自下士来首发其端四五载间每奏对不论他事太上简其忠注措始整暇及虏大入公益契合朝引裾暮伏击奸声震辇毂太上听从如流圣德日新虽战士沫血危急存亡之秋而主圣臣直人心悦天意回显相阴助渠魁授首土疆既失而复社稷几危而安其谁之功也宫之竒懦于谏而晋璧入汲黯守节死义而淮谋寝观古人成败明验则知正君定国召和消变其机在此不在彼逺览之士所以计度而深嘉之国朝任台諌之法逺出前代台谏亦最号得人其极挚不诬如此籥既状公行事大槩且推明功用所至并以告太史氏云谨状
<史部,传记类,总录之属,名臣碑传琬琰之集>
　　钦定四库全书
　　名臣碑传琬琰之集中巻五十五　　宋杜大珪编
　　张忠献公浚行状　　　　　　　　朱熹
