<!-- { "loadSidebar": true } -->





　　名臣碑传琬琰之集下巻二十四
　　钦定四库全书
　　名臣碑传琬琰之集下巻二十五　宋杜大珪编
　　书虞雍公守唐邓事　　　　　任燮
　　绍兴初秦桧议和割唐邓遗敌以襄阳三十里前为境三十二年逆亮败盟自率大兵渡淮窥江遣刘蕚一军由光化顺流径薄襄阳城下亮意不在襄汉但分兵使相牵亮败死蕚亟彻去唐邓民开门纳官军明年春髙宗视师建康命中书舎人虞公宣谕川陕然陕西之师非京西合势莫可进讨非京西屯守莫可牵制故陕西之势其重乃在京西为今日最急之防宜速以重兵据确山一带之险以保唐邓时王彦取陕西数郡兵止六千人屯商州公奏乞驻兵唐邓令吴拱分精兵二万人从邓州路与王彦防商州以万人守潼闗使河南敌兵不得援长安以万人与王彦合力取长安吴璘姚仲徐拥大兵震闗辅使陕右敌兵无援可不战遁去防吴璘破大散闗进兵向西北与敌相持徳顺而吴拱乃被防屯郢州公又奏郢去唐邓数百里缓急难以相应且唐邓无屯兵恐京西敌兵无所顾忌引兵向陕以助合喜则吴璘未必成功使或成功用兵力亦倍乞且令吴拱李道于襄阳歇泊仍更兵戍唐邓若京西之敌分兵向陕则令引兵其虚未报是嵗六月夀皇受禅和战议未决论者多欲弃陕西新复州郡公亦奏乞归班而吴璘在徳顺事急约公防议公至秦州又具劄子与汪澈同申前议乞以重兵据唐邓分兵二三万人由内乡出商于守潼闗焚大庆桥与王彦合势取长安因长安之粮可取河南因河南之粮防诸军可取汴兵力既全馈运亦省至于两河因民之心可传檄而定无何省符以公知蘷州继被防留吴璘军前议事又起赴行在遂诏吴璘班师尽弃陕西新复州郡公还奏事殿上以笏画地为陕西形势论辨甚悉上怃然有悔意以公知太平州襄阳有警再召公除兵部尚书湖北京西制置使节制赵樽王宣军马公陛辞即于上前论今新复州郡虽陕西巳弃而唐邓海泗尚存唐邓为荆襄籓篱且平原广袤实为恢复胜势所在决不可弃既至襄阳即与诸议城唐时敌已遣使议和必欲求割唐邓海泗四郡朝廷遣胡昉还聘敌留之声言沙河造桥襄叶置烽燧必欲取唐邓公知敌恐我得唐邓胜势则中原人心自归其忧大矣故絶欲市和以得唐邓于是章凡十余上乞不弃唐邓其后竟城唐公之城唐也或言敌重兵压境公料敌自逆亮之殒兵散马多死契丹渤海益张两河民日起必无能为公乃行以数百骑出唐城欲至赭阳陂以安众心遣人伺敌还言敌将萧定逺闻官军在唐以四千骑走汴矣公遂还唐邓间士民争持酒来献罗拜马前乞朝廷勿弃二城公皆劳勉之懽悦而去防和议成割地初公上章剀切有云朝廷必欲割唐邓臣即挂冠而去至是遂上丐老之章有防赴阙以戸部尚书韩仲通制置荆襄割唐邓海泗以和燮尝论诸葛孔明草庐中与昭烈论取天下先取荆益待天下有变则一军出陇右一军出荆襄亦欲掎角取雍耳其后闗公已失襄阳则孔明右臂巳防天下形势非复草庐中所料是故魏延尝欲以竒兵取长安孔明不之从盖无以为之掎角故也天若祚汉闗公常在襄阳孔明以大军出陇右而许洛之间又有徙都之警则孔明可以安坐而得长安何至乗危徼幸用魏延之防哉自顷中原有事忠肃虞公既成采石之功朝廷付以襄汉上流重任公知唐邓胜势可以牵制金兵则陇右之师可以平取长安乃专意保唐邓金亦觉之请和以求割地益坚惜乎和则坚矣而天下胜势孔明之所欲而不之得者一旦在我而未获収其功也因具着之以明天下形势之所在俾后有考焉
　　王昱墓志铭　　　　　　　滕宗谅
　　夫文灼于外而钓名驾説熏叠于时者欲其潜爱恕于心术汰胜尚于意表亦以鲜矣道行于官而欲至心得光显当朝者求其敦洁而耻浮澹进而勇退厥惟艰哉其有体真师常先行后学进退蹈道终始可述则见之于太原王公焉公当真宗皇帝世以县佐吏有文选入阁下崇文院典理御书日以进用入朝侃侃居羣以和人推为长者出牧五郡所至职办因俗为政不务皦察时号为循吏今天子明道建元之初抗章引年朝廷不欲夺其志许以本官致仕命一子自布衣试秘书省校书郎盖所以享耆徳而嘉防退也得谢之后疏林壑以放志治丹石以佐疾接乡里以信顺训子弟以端孝呜呼昊天不憗弗报永龄以景祐二年九月十一日考终于建阳县羣玉乡崇徳里之第享年七十四明年二月于所居之南山巅也公讳昱字公旦世家于建阳曾祖讳磻祖枢考纶皆蕴龙徳生值唐季四海圮裂葆光全素羡庆厥后由公之贵烈考赠尚书度支郎中母封南阳县太君刘氏继母丁氏封清河县太君公才具夙成年十八嵗以文行髙妙为本郡举首咸平初登礼部上第除舒州桐城县主簿陞大理评事再迁殿中丞改太常博士转尚书屯田度支二曹员外郎典职崇文院校勘秘阁校理知栁州坐邻郡大贼奔佚界上捕之不得时黜临江军监新涂县酒税内徙楚州监税复知南康军召还职中秘出守润州逾年移牧武昌再丁内艰以度支郎复吿居阁下者嵗久以便乡里求知邵武军得之遂老于家夫人严氏早亡继室仁和县君沈氏左右君子动循礼则子四人长曰楷前漳州长泰县令次曰格汀州司法防军次曰栩太庙斋郎次曰杞今校书也女三人长适严氏次适范氏次尚幼宗谅接公之徳旧矣尝宰武阳居公治下公晚以少子结义于予诸孤之将议也使家老状公之行千里重趼且来乞文以志神隧纪信示逺予不让也宜矣晏詹嗣而铭曰建水之灵　武夷之英　猗欤王公　才为时生贤推仕汉　帝选登瀛　直如朱　莹若壶冰出守藩方　入趋台阁　徳化优柔　文锋错落播在民謡　赓于圣作　辞絶累句　言无宿诺致政于君　归全返真　雅合天道　光昭搢绅有典有则　不缁不磷　夀钟五福　庆延后昆隐隠南山　悠悠东渚　草没新阡　烟昏拱树勒防础兮　识太原君子之墓











　　名臣碑传琬琰之集下巻二十五
