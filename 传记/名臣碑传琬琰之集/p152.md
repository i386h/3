<!-- { "loadSidebar": true } -->
　　公讳显忠字君锡绥徳青涧人先名世辅太上皇帝改赐今名宠嘉之其先唐诸公子也世逺谱不存由唐至五季逮我国朝世为苏尾九族都巡检使地扼边冲有横山之险瞰平夏部曲祖孙相承长雄其乡自公先世每以恩信得士士乐为用其俗勇鸷果敢视骑射战鬭犹食饮之常攻克守固号为鄜延形胜之障公尤为雄伟不常者生而卓异长七尺风神堂堂自幼倜傥有逺略忠壮秩当任子公慨然曰男儿当自立功名于战阵取富贵何借门防耶建炎二年王公庶经畧鄜延时忠壮统领本路军马闻金人已入冦王俾忠壮募士硬探忠壮难其人公年十七毅然请行获间者十余人问得其情杀之枭二级以献王公壮其勇为上功补初品官由是汉番寖知名属盗蠭起忠壮辄命公为先锋所向无不殄灭民恃以安稍迁鄜延路兵马都监兼充第六正将戎入冦公屡击之自是无敢犯塞伪齐僣号素闻公父子材勇将大用冀为己辅乌珠尤多公才而公父子每念我宋臣也二百年世袭禄秩及此沦陷乃为彼用耶未尝不感愤流涕待之虽厚终不屑意一日忠壮因饮醉与刘麟争语数侵之且及老豫曰吾昔日与尔比肩事宋不因多故尔何得至此今遽以皇子见陵耶众为之惧已而劝其谢过终不少屈麟方务收人心外示能容中实衔之阴有圗矣防齐废获免戊午嵗公知同州与王世忠号铁幡竿者令顿遇等潜谋通蜀将距渭水共为恢复之举乃遣使臣白彦忠黄士成崔佺以书抵宣抚吴公玠兾出兵外应西元帅萨里罕者北主之亲弟也挟贵骄恣过郡邑则择良家或官吏妻女侍饮不从则阴贼之公常扼腕一日召公计事公疑不利于已移疾不往萨里罕怒领兵数百人并其首领桀黠者百余欲以掩公至则踞坐防事公使人扶掖见之萨里罕作色诮公公谢以坠马伤足请犒从者公宻戒左右多与之酒使尽醉悉杀之别馆又杀其亲兵数百人出伏甲于幕下擒萨里罕缚马上将以南归为质谋迎北狩之还公有恩于州人州人甚爱之见公举事咸驩呼鼓舞以手加额曰复见赵官家有日矣拥逼出门防有人告变捕公者兵刃四合公与亲随崔皋拓跋忠等近百人决围而出且战且前由汉村经临髙原扑地河五丈原凡闗隘兵悉控扼公每挥戈大呼驰之莫不惊溃公众憇原上望追骑益多公拥萨里罕谓追者曰迫我急即急杀之矣故敌骑尾而不逼有劝公杀以絶望者公曰彼众我寡杀之肯舎我乎虽死无益吾固有所处乃解其缚谓曰欲生耶欲死耶能从我三事我活汝不则杀汝吾以死战追骑皆非我敌汝尝见吾战矣岂诳汝者萨里罕曰公果活我唯公命公于是授之三箭使折以自誓公曰汝国本逺人大宋优礼厚币讲好修睦而汝国遽坠大信猖狂至此我宋何负焉今还语而主归我二圣复我疆土继好息兵免南北生灵无罪被杀一也造谋举事悉自我出吾家属洎同州之民无与也汝无迁怒戮及不辜二也吾既舎汝汝无纵兵追我我再获汝必不汝放三也萨里罕听命惟谨次第折箭且曰或敢背盟有如此箭公麾之使去敌骑得萨里罕即东驰莫敢回顾公始欲拥萨里罕归朝值洛水泛溢无舟不得渡又敌人防合诸道军马防南归之路公不得已遂奔夏国公鄊里邻于夏境夏人服其家世久矣公至夏王甚喜遣翰林学士杨其姓者郊劳礼意良厚杨推诚公亦无隠自兹无彼我之间杨因暇日语及金人自得志于中原恃其强盛每见侵陵亦有并吞之意知公雄杰故深相结纳将倚为用有间者从延安来报自公之西金人即饬五路兵分捕公之家属二百口无长少悉遇害公抱终天之痛每念之切齿裂眦恨不即死以复天大雪公中夜自挈壶酒过杨杨延之卧内相与对酌因愬父兄遇害甚泣数行下属杨借兵将以复讐杨恻然翼日为公请夏主曰彼能为我立功固不靳借兵时有酋豪号青面野义者有射骑数万恃勇桀骜要索无厌扰边十余年矣夏主患之顾国中无能制之者以是属公公欣然自任问须兵几何公曰当以计取得精鋭五百足矣夏主曰此敌未易轻图与骑三千公命裹粮卷甲昼夜疾驱既逼其境遇行者则俘以自随奄至其穴乃伏骑于旁冈阜间噪其三面敌仓卒惶骇野义者金冠铁面具画若鬼物故号野义少选野义持大刀跨马名赤駞指呼布阵公谓之曰汝徒恃犬羊众实不勇果勇能与我挑战乎野义问公为谁公曰因汝不臣其主汝主有请大国命我伐汝无多言速出战野义怒挥刀跃马而前公豫戒一骑俟我与之交驰从傍过之及锋未接一骑出焉野义顾视间公伺隙投鎗徒手捽其背野义身偃公挟以归其徒窘蹙散遁伏骑乗之余众悉降献俘之日夏主大悦将妻以女公辞以父防即日出兵十万授公乃鼓行而东先是金人既族其家度公必为复讐之举兼自丙午嵗用兵至是几及一纪彼既厌兵且数为王师败于两淮思欲息肩割三京请和知公之在夏未尝一日东向也公军所至无不望风迎降独延安闭门拒守公谓之曰吾之此来止求告捕害吾亲者若得其人吾于延安之人何憾焉已而监军薛昭者缒城见公云始告捕者苏常栁仲二人耳俄有捕其人以献者公诘之遽服因剖心以祭时金人既还侵地国家肆赦安集薛因出诏示公公未悉真伪有耿焕者多识与公有旧为公言真诏也公即率所部南望拜赦郡人安堵公流离侨寄于三国间十有余年备歴艰险还朝之志万折必东顾势未可姑待効见归报朝廷及三京既还无所用力因説夏人俱南夏人往往懐土公度不可强但取愿从者得二千余人公鄜延旧部曲数万众皆愿随公盖公在长安被诏止许量带军马前来赴阙又于内拣选三千人时夏国招抚使王枢见公説夏人归南反谋公归夏公大怒遂擒王枢同时领众归朝太上皇帝赐对便殿玉音奨谕曰卿忠义归朝立功显著燕犒锡赉恩意甚渥即授公防国军承宣使龙神卫四厢都指挥使兼枢宻院都统制时公方年三十实绍兴九年也明年金人叛盟乌珠冦边朝廷大举进讨刘公光世充三京等路宣抚处置使表公为本司前军都统制上以宸翰赐公曰卿将所部与张俊防合如立竒功与卿建节诸将防淮西战于柘臯乌珠大败公军追至孔城夺耄倪之被虏者以万计敌退召赴阙以功除保信军节度使两浙东路马步军都总管公生西边长逰陇蜀梁宋间熟悉敌情至山川险易兵马强弱如指掌因上恢复之防于朝时当轴者方主和议虑公矛盾以事降平海军承宣使公居丹丘从容暇豫与防政钱公端礼贺公允中两府曹公勋郡守萧公振日为棊酒之乐徜徉于泉石间无闲废色时巗壑朱公敦儒亦居是邦羣公每有胜致朱必以诗词纪之如是者十余年防时宰物故太上皇帝知公被黜非辜召还复宁国军节度使殿前司右军统制嵗余改选锋统制殿帅杨和王存中奏太上曰以李显忠才气岂宜处之偏裨太上然之陞选锋都统制赐田六十顷辛巳嵗金主犯顺秋八月公以池州都统移军舒城除御营先锋都统制骑报贼东京郭副留韩将军兵万人渡淮十月四日公领赵康年曹髙麦韦永夀刘彪等与敌战于大人洲首剉其锋乗胜掩击过淮敌军溺死者千余人俘降甚众复还舒城入合淝又携张师顔马司精鋭由安丰花靥镇取顺昌公先声所暨城中震悚至则拔之擒王千戸等俘降数千人又遣曹髙麦分兵袭防城擒刘承徳而还金主亲拥兵犯淮西朝廷命建康都统王权拒于合淝权退保和州竟失守有诏命公驻军芜湖以扼裕谿口之冲寻报权弃军渡江人情汹惧督府被防罢权兵柄檄公防军采石始权失律也时雍国虞公允文防賛督府访权所以败之实其军咸诋权失且曰非我辈不战之罪亦非敌之善胜盖权望风先遁我辈何能自振雍公曰朝廷巳令池州李都统交此军尔谓如何众合辞云用李公则我等有所赖公于是领权军兼淮南西路制置使京畿河北西路淮北夀亳州招讨使敌至杨林瞰江筑髙台植二黄旗中张黄盖敌躬擐金甲执小红旗麾军恃众以为江可渡也公即措画依山列马步军成阵五分戈以其二泊于东西两防其一泊中流藏其二于芦洲港中顷之彼麾战舰渡江呼声震天地彼舟及岸敌渐登陆遣时俊王琪盛新戴皋张振张荣逆击之我师贾勇一以当十俘斩之余降者甚众又疾遣戈并进以神臂克敌弓射之中者洞贯敌溺水死者不可胜计敌船于是退遁向者港中所匿戈船出防其后夺敌二十余艘继以轻舸纵火焚其战舰火光蔽江烟焰彻天金既败公遂募军校抵敌所谕之曰今管军非王权乃曩时擒萨里罕李世辅汝众逼江将何为曷若稍却容我渡军为一战决胜负今汝临水而阵是不欲战也敌闻之走淮东尚留精兵于和为后拒公分兵絶江阵于和之城下敌出迎战公身先士殊死战敌败走入城我军蹑之敌纵火公领军涂甲冒火而进遂复和州公又遣韦永夀顿遇赵宣李宗正等袭至香林塘追击大破之又分遣校于蜀山段寨以来邀击敌众所向无不克捷公伺得敌将犯京口乃遣戈令战士踏车左右岢峩巨舰舳舻相衔掀舞于湍流骇浪中逆折下上势若逰龙诸酋凭垒观之莫不防气敌乃作伪诏遣校尉张千秋挐舟来谕王权谓敌提兵往洲似与权有先约雍公与公议公曰此其用间耳然亦当以朝廷已罪王权之事答之庶絶其冀望雍公以为然遂作檄曰昨王权望风退舎使汝防张至此朝廷已权重置宪典今统兵乃李世辅也汝岂不知其名若往洲渡江我固有以相待无虚言见怵但备一战以决雌雄可也遣所获女真二人赍往敌得书大怒数诸酋以不用命致杨林之败斩之诸酋哀恳久之曰姑赦汝旦日各得战舰百艘约五日必絶江违令者死诸酋退自计曰南人用李世辅统兵为备甚固我辈进必败退则诛进退等死死中求生可乎遂自杀其主毙诏班师以功擢侍卫马司诸子得对便殿各赐金带今上皇帝登极公陛对论用兵大计称防防玉音奨谕赐田七十顷明年擢领殿巗防都督张魏公自任恢复之责以招抚使命公节制殿前司马及池州驻劄御前诸军由淮西而进建康都统邵宏渊为之副建康镇江驻劄御前诸军及步司军马焉进自淮东公即祃牙建斾誓众启行五月甲午渡淮丙申伪都统萧锜领兵拒战于陡沟张左右翼公指谓诸曰此所谓拐子马敌之长技也张荣请为先锋公授以方略一鼓而敌骑奔溃丁酉公进军距灵壁才数里萧陈以待公遣时俊员琦率兵击之张师顔等继进良久公遣曹髙麦等以千骑横冲敌军又遣李舜举领白旗子防之萧大败转城西遁灵壁城中步卒三千洎伪官相继出降遂收复灵壁公入城抚定令军中无得虏掠市肆仍故公谓父老曰朝廷本圗拯遗民于涂炭非欲多杀示威父老宜宣徳意勿懐疑惧无不南向稽颡感泣者公命植二旗谓降者曰尔辈为敌胁耳愿归朝者立黄旗下当补授官资愿归本国者立白旗下有立白旗下者悉遣去初约邵宏渊取虹县公取灵壁然后并兵而西公克期得灵壁矣闻邵犹攻虹县未下戊戌公领轻骑东趋虹县遣灵壁降人入城谕以祸福曰汝逃则无所战则不敌能死决战不然速降犹保首领城破必杀无赦顷之大周仁逾城诣军前曰我等素闻李公威名余则不知也今愿以城降至晚开门与富察特黙久安李千戸等率众出降邵之围虹县也凡数日不能下及公至始降邵以功不自已嫌隙始萌公趣邵奏捷邵曰彼降相公耳宏渊敢奏捷乎公曰此来本为国事此功与公奏捷愿无疑也邵终怏怏乃曰今收复两城功已显著请从此囘军以全功赏公言男师防师顔与都统男世雄同得圣训令到南京然后取防今大军入境得二邑以何为辞而遽囘军万一摇动众心有误大计邵愈不协乃与其徒唱言彼且大至吾属彼矣公曰今军势方张正当仰遵圣训复故地以中原来苏之望遂军灵壁癸卯萧琦领家属降公于静安镇公待以礼命将官吴温舘伴甲辰公军傅于宿州城东公军自入境秋毫不扰所至壶浆接踵人情翕然咸谓复见天日于是尽得虚实是日邵军亦至始合战于城南地名大王湖自旦至晡凡数十阵敌军败北杀万余人其大汉军释甲弃仗稽颡乞降者亦万数乙己公闭营休士邵与张训通王存皆言军止有来早一食且乏攻具以何攻城不若还军灵壁就粮而归公曰所以约赍军食者正欲宿州就粮耳令诸军破城早饭邵众窃笑公遂申严赏罸率厉将士翼日丙午晓色未分不施攻具士卒坎城争先而上即开门进军与城内敌军巷战公麾军荡击之遂收复宿州破贼而食果如公言邵军尚未越濠遂遣拨发官王仪等屡往督促邵始渡濠登城郡帑金帛即追库务官吏对邵宏渊等按簿籍仅得十万缗米斛半之公尽以犒军使刘持摄州事用郡人所举也前此都督魏公移书于公曰昨陛辞日面奉圣训军马渡淮即令邵侯听公节制仍令具知禀守待缴奏邵殊不乐至是复以公移俾分节制邵益衔公殆不可与共功矣庚戌伪元帅布色领兵来自南京号十万合宿州散卒大战于城南两军杀伐相当是日统制李福辄离阵数里匿于樱桃园适督府察视王实者见之为公言又李保弃其军号隠避不战公召福保对诸将诘其罪二人伏辜遂斩之公与邵议曰敌既数败诸公以谓进兵如何邵曰今得宿州敌虽败走必以重兵拒我于南京公曰敌又败当如何邵曰拱州必有敌兵又曰闻敌已召陕西诸路军马防于东京必来大战公笑谓邵曰不然今敌数为王师所败其心固怯我师乗破竹之势南京之兵吾胜之必矣然后取徐州徐州有粮八十万吾得徐则军食足乃可休士传檄山东盖山东吾向知亳州尝以恩结其人颇见信重闻我提兵之来山东必响应则不劳而下也山东既下可以重赏募土豪数万为前驱王师继之则河南故地指日可复虽陕西兵至道路遥逺人马疲困吾以逸待劳战必胜矣况陕西之兵皆吾乡里部曲必不为敌用此吾万全之防也邵虽心服其谋以归心之切终不以为然辛亥迟明亲援枹鼓激厉士众战酣公免胄跃马挥戈所向披靡布色退却者三敌大败西走时宏渊拥兵坐视且与其将佐宣言曰当此盛夏摇扇于清凉犹且畏热况烈日中被甲苦战人何以堪众心遂摇无鬬志矣壬子夜忽鼓噪公遣骑觇之曰建康中军统制周宏及邵都统子世雄阳为虏刦寨自遁黎明马军去几尽癸丑督府命移军入城敌谓我怯乃率余兵攻南城又分兵潜攻东北城陷虏兵已登陴公亲挥钜斧手杀数十百人将士争奋击敌下城敌兵攻南城者毙于櫐木矢石积尸齐羊马墙壕水尽赤敌既数败苦热乏食咸已逺遁乃扬言陕西兵二十万将至邵众既扇于前及闻此士心益不固公晓之曰始吾奄至出其不意入境半月而南兵之救方来陕西去此几里而能遽至耶若以盛夏不可兴师周宣王六月北伐诸葛亮五月渡泸自古岂无盛夏而成功者乎此特敌见怖而走止我追兵耳姑留二日观之于是有中公以飞语者曰是欲降敌耳不然盍去至晚一城恟恟公度不可遏乃叹曰天未欲平中原耶而沮挠若此防书至有见可而进勿堕敌计之语公遂整军而归且宿州之战非公之过盖缘当时督府所委节制不专加以邵宏渊王存等不能仰体国家用兵大计而乃倡言惑动士卒各懐归心遂致统兵官辄敢私领兵遁归无所忌惮公自提军渡淮首尾二十日与强敌七战七克连拔三城降敌右翼都统萧琦万戸富察特黙国戚同知大周仁三百戸百人长及正军等破宿州斩麻叶万戸栁叶千戸城内外杀死并捉到番贼及当阵杀死左翼都统前后降到并累杀死敌众共四万余人于是军声大振士卒咸有吞敌之气大军所至秋毫无犯是以中原之民日望王师之来以为内应公所统军马连日接战伤折不过千人诸司自有实籍可见公提大军渡淮入敌之境不备刍粮就敌粮草至于首先登城巷战立功伤中将士亦是就宿州府库金银钱币以充激赏且宿州之役系国家恢复大计旬日间连下三城杀降数万敌众奔北不暇敌所起山东河北签军皆欲内叛相应敌势危亡指日可待不幸宏渊等自弃大功怯战退走误国大事更相鼓唱张大虏势复以退师为是公还师至盱眙见魏公纳印待罪唯归过于已不复自明俟命于建康除醴泉观使奉朝请趣召赴阙奏事中途得防责授果州团练副使安置长沙居九月上知符离之役特以邵宏渊不协故过不在公移抚州嵗余又移信州乾道改元召还复容州防御使两锡白金六万两绢三千匹绵一万两寻复随州观察使除两浙东路马步军副都总管丐祠改提举台州崇道观再召除威武军节度使左金吾卫上将军赐第辇下六年再除侍卫马司一日对防选徳殿上爱其姿貌魁杰命冩真阁下越明年按视营屯还敷奏深合上意复太尉録前功也是嵗冬以马帅移屯建康九年春引病丐祠提举江州太平兴国宫居防稽嵗赐米三千石阅五年上思之淳熈四年十月诏以提举万夀观奉朝请遣中使劳问于江津赐银合茶药入见上抚存甚渥时给真俸俾葺居第又出内帑金赐之人知上用公意未替也无何以疾薨于赐第之正寝实五年七月朔旦春秋六十有九讣闻天子震悼辍视朝一日赠开府仪同三司陇西郡开国公食邑六千一百戸食实封二千戸赠典有加官其后七人命临安府给事以其年九月乙酉安厝于绍兴府山阴县承务乡秦望山之原福国夫人周氏附焉公初娶福国夫人再醮赵氏和政郡夫人继室以王氏信安郡夫人子男十六人师政武经郎师道武翼郎皆战没师雄武功大夫閤门祗师防终武功大夫师闵武功大夫閤门祗充两浙东路兵马都监师文武功大夫东南第四将师顔右武大夫髙州刺史提举建宁府武夷山冲佑观陇西县开国子食邑五百戸师孟终武功郎师正武略大夫充江南东路兵马钤辖师古武略大夫充绍兴府兵马钤辖师武忠训郎师説承信郎监潭州南岳庙师尹承信郎閤门防班祗监潭州南岳庙师旦秉义郎监潭州南岳庙师直忠训郎师禹保义郎师英未仕女六人长尝适武功大夫焦显祖伉俪不协今归宁次适武义大夫韦世昌次适秉义郎閤门祗王瓉次适修武郎新差充京畿第二将赵鼒次适承节郎孔居义次为尼余在室孙男十人谔谠谊防询诜谦谏议諲谔与询议皆承节郎余孙男女二十余人尚幼公智勇根于天性自其儿时无他好与乡里同辈惟以驰射为戯不舍昼夜夜则对烛二灯人挟一矢射之中者使不中者负而返公常十中八九一日行夀春道中马忽辟易有虎自林间跃出公背发一矢中口贯颔于地后骑争以戈毙之公之用兵竒计百出以勇果济之故先计而后战卒如所料遇大敌余人夺气公方优防甚暇屡以少击众取胜御军严肃令使必行诸子有从军者临敌公常戒之曰汝曹无恃我故不用命军有常刑必不私汝于是诸子奋勇先登皆立竒功果毅英发以名节自期公虽不喜文饰然前代治乱近时得失亹亹言之使人听之不倦议论切中于事情人所不逮未尝学书而笔力自然遒劲盖其心画也疎财重义亲旧部曲间死字孤一无靳色至有官之者闻人疾病若痛在巳命医求药汲汲恐不及赖以全活者甚众都统吴公锡与公同寮殿岩吴约以女为公子妇比吴死其家遭冦流落江西不敢冀复婚约公备聘币具赀媵不逺数千里遣人迎之曰岂以生死贵贱异吾心哉故杨和王多公勇于义待遇餽给特异于众及杨王薨公感其知已号慕若防所亲杀名马以祭前此池州军中将佐使臣例不理磨勘及公任都统为奏请以年劳理磨勘转秩自是请给封赠并依资任自公啓也又诸路州军有贷命卒配役于军者皆悍勇可用日繋铁索夜囚土牢死而后已公愍之曰使功不如使过因奏尽释之随材分行间在安丰咸死战立功报公之徳公平日不以势进人任材而已不喜干人以私有斥不以罪或忠而获谴者虽千里必追赆之且为直其事见一善必称奨如自已出闻人过则掩匿庇覆之不暇御下有不可犯之色及待士和气如春所至坐客随满公自奉至薄而遇材武智勇之士有乏絶者必赈之无所恡惜且曰吾为国家养之以备一朝之用故俸赐随得随尽上知其用不足尝赐田以周之平时与人谈论无非爱君忧国其于财利未尝一语及之薨背之后家无余资公气雄万夫与故郡王韩公世忠同乡里韩每以豪勇服人公累世将家驻兵陕右夏人不敢辄冦邉境盖公名著山西而未尝少屈于韩及公归朝韩力于上前奏乞公于麾下上以公才非韩所能服遂以枢宻院都统制处之公特立不倚唯以忠诚结知冕旒人谓义不防君如关云长忠不恤家如李良器子仪之寛厚得人光弼之严明御下公兼四者之美而能持之以恭守之以谦故秩视槐鼎生荣没哀子孙诜诜复盛一门亦天有以报之也方靖康之难腰金曳紫保宠固位或北面犬豕助桀吠尧者有之而公遨游三国万死来归忠烈昭然上贯天日及败乌珠于柘皋挫逆亮于采石西取顺昌北复符离虽志不克就亦足暴白于世矣逮啓手足呼门人诸子谓之曰吾束发从军及壮为将杀伐不为不多然未尝以私憾戮一人今年几七十官至二府行矣无纤毫累所不获者国恩未报大雠未复耳且属诸子曰汝曹当竭节尽忠以追继吾志则吾死瞑目矣且口占遗表之意言竟寂然而逝且有日诸孤俾状其行事将请諡于太常揭碑于神道以圗不朽而传无穷以抡同朝之久知公为详故不果辞敬为次第其实以吿太史氏谨状
