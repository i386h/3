<!-- { "loadSidebar": true } -->
晏子聘于晋，叔向从之宴，相与语。叔向曰：“齐其何如？”晏子对曰：“此季世也，吾弗知，齐其为田氏乎！”叔向曰：“何谓也？”晏子曰：“公弃其民，而归于田氏。齐旧四量：豆、区、釡、钟，四升为豆，各自其四，以登于釡，釡十则钟；田氏三量，皆登一焉，钟乃巨矣。以家量贷，以公量收之。山木如市，弗加于山，鱼盐蜃蛤，弗加于海。民参其力，二入于公，而衣食其一；公积朽蠧，而老小冻馁；国都之市，屦贱而踊贵，民人痛疾，或燠休之。昔者殷人诛杀不当，僇民无时，文王慈惠殷众，收卹无主，是故天下归之，无私与，维德之授。今公室骄暴，而田氏慈惠，其爱之如父母，而归之如流水。无获民，将焉避？箕伯、直柄、虞遂、伯戏，其相胡公大姬，已在齐矣。”
叔向曰：“虽吾公室，亦季世也。戎马不驾，卿无军行，公乘无人，卒列无长；庶民罢弊，宫室滋侈，道殣相望，而女富溢尤；民闻公命，如逃寇仇；栾郤、胥原、孤续、庆伯，降在皂隶，政在家门，民无所依，而君日不悛，以乐慆忧；公室之卑，其何日之有！谗鼎之铭曰：‘昧旦丕显，后世犹怠’，况日不悛，其竜久乎！”晏子曰：“然则子将若何？”叔向曰：“人事毕矣，待天而已矣！晋之公族尽矣，肸闻之，公室将卑，其宗族枝叶先落，则公从之。肸之宗十一族，维羊舌氏在而已，肸又无子，公室无度，幸而得死，岂其获祀焉。”

叔向问齐德衰子若何晏子对以进不失忠退不失行第十八
叔向问晏子曰：“齐国之德衰矣，今子何若？”晏子对曰：“婴闻事明君者，竭心力以没其身，行不逮则退，不以诬持禄。事惰君者，优游其身以没其世，力不能则去，不以谀持危。且婴闻君子之事君也，进不失忠，退不失行。不苟合以隐忠，可谓不失忠；不持利以伤廉，可谓不失行。”叔向曰：“善哉！《诗》有之曰：‘进退维谷。’其此之谓欤！”

叔向问正士邪人之行如何晏子对以使下顺逆第十九
叔向问晏子曰：“正士之义，邪人之行，何如？”晏子对曰：“正士处势临众不阿私，行于国足养而不忘故；通则事上，使卹其下，穷则教下，使顺其上；事君尽礼行忠，不正爵禄，不用则去而不议。其交友也，论身义行，不为苟戚，不同则疏而不悱；不毁进于君，不以刻民尊于国。故用于上则民安，行于下则君尊；故得众上不疑其身，用于君不悖于行。是以进不丧亡，退不危身，此正士之行也。邪人则不然，用于上则虐民，行于下则逆上；事君苟进不道忠，交友苟合不道行；持谀巧以正禄，比奸邪以厚养；矜爵禄以临人，夸礼貌以华世，不任于上则轻议，不笃于友则好诽。故用于上则民忧，行于下则君危，是以其事君近于罪，其交友近于患，其得上辟于辱，其为生偾于刑，故用于上则诛，行于下则弒。是故交通则辱，生患则危，此邪人之行也。”

叔向问事君徒处之义奚如晏子对以大贤无择第二十
叔向问晏子曰：“事君之伦，徒处之义奚如？”晏子对曰：“事君之伦，知虑足以安国，誉厚足以导民，和柔足以怀众，不廉上以为名，不倍民以为行，上也；洁于治己，不饰过以求先，不谗谀以求进，不阿以私，不诬所能，次也；尽力守职不怠，奉官从上不敢惰，畏上故不苟，忌罪故不辟，下也。三者，事君之伦也。及夫大贤，则徒处与有事无择也，随时宜者也。有所谓君子者，能不足以补上，退处不顺上，治唐园，考菲履，共恤上令，弟长乡里，不夸言，不愧行，君子也。不以上为本，不以民为忧，内不恤其家，外不顾其身游，夸言愧行，自勒于饥寒，不及丑侪，命之曰狂僻之民，明上之所禁也。进也不能及上，退也不能徒处，作穷于富利之门，毕志于畎亩之业，穷通行无常处之虑，佚于心，利通不能，穷业不成，命之曰处封之民，明上之所诛也。有智不足以补君，有能不足以劳民，俞身徒处，谓之傲上，苟进不择所道，苟得不知所恶，谓之乱贼。身无以与君，能无以劳民，饰徒处之义，扬轻上之名，谓之乱国。明君在上，三者不免罪。”叔向曰：“贤不肖，性夫！吾每有问，而未尝自得也。”

叔向问处乱世其行正曲晏子对以民为本第二十一
叔向问晏子曰：“世乱不遵道，上辟不用义；正行则民遗，曲行则道废。正行而遗民乎？与持民而遗道乎？此二者之于行何如？”晏子对曰：“婴闻之，卑而不失尊，曲而不失正者，以民为本也。苟持民矣，安有遗道！苟遗民矣，安有正行焉！”

叔向问意孰为高行孰为厚晏子对以爱民乐民第二十二
叔向问晏子曰：“意孰为高？行孰为厚？”对曰：“意莫高于爱民，行莫厚于乐民。”又问曰：“意孰为下，行孰为贱？”对曰：“意莫下于刻民，行莫贱于害身也。”

叔向问啬吝爱之于行何如晏子对以啬者君子之道第二十三
叔向问晏子曰：“啬吝爱之于行何如？”晏子对曰：“啬者君子之道，吝爱者，小人之行也。”叔向曰：“何谓也？”晏子曰：“称财多寡而节用之，富无金藏，贫不假贷，谓之啬；积多不能分人，而厚自养，谓之吝；不能分人，又不能自养，谓之爱。故夫啬者，君子之道，吝爱者，小人之行也。”

叔向问君子之大义何若晏子对以尊贤退不肖第二十四
叔向问晏子曰：“君子之大义何若？”晏子对曰：“君子之大义，和调而不缘，溪盎而不苛，庄敬而不狡，和柔而不铨，刻廉而不刿，行精而不以明污，齐尚而不以遗罢，富贵不傲物，贫穷不易行，尊贤而不退不肖。此君子之大义也。

叔向问傲世乐业能行道乎晏子对以狂惑也第二十五
叔向问晏子曰：“进不能事上，退不能为家，傲世乐业，枯槁为名，不疑其所守者，可谓能行其道乎？”晏子对曰：“婴闻古之能行道者，世可以正则正，不可以正则曲。其正也，不失上下之伦；其曲也，不失仁义之理。道用，与世乐业，不用，有所依归。不以傲上华世，不以枯槁为名。故道者，世之所以治，而身之所以安也。今以不事上为道，以不顾家为行，以枯槁为名，世行之则乱，身行之则危。且天之与地，而上下有衰矣；明王始立，而居国为制矣，政教错，而民行有伦矣。今以不事上为道，反天地之衰矣，以不顾家为行，倍先圣之道矣；以枯槁为名，则世塞政教之途矣。有明上，可以为下；遭乱世，不可以治乱，说若道，谓之惑，行若道，谓之狂。惑者狂者，木石之朴也，而道义未戴焉。”

叔向问人何若则荣晏子对以事君亲忠孝第二十六
叔向问晏子曰：“何若则可谓荣矣？”晏子对曰：“事亲孝，无悔往行，事君忠，无悔往辞；和于兄弟，信于朋友，不谄过，不责得；言不相坐，行不相反；在上治民，足以尊君，在下莅修，足以变人，身无所咎，行无所创；可谓荣矣。”

叔向问人何以则可保身晏子对以不要幸第二十七
叔向问晏子曰：“人何以则可谓保其身？”晏子对曰：“《诗》曰：‘既明且哲，以保其身。夙夜匪懈，以事一人。’不庶几，不要幸，先其难乎而后幸，得之时其所也，失之非其罪也，可谓保其身矣。”

曾子问不谏上不顾民以成行义者晏子对以何以成也第二十八
曾子问晏子曰：“古者尝有上不谏上，下不顾民，退处山谷，以成行义者也？”晏子对曰：“察其身无能也，而托乎不欲谏上，谓之诞意也。上惛乱，德义不行，而邪辟朋党，贤人不用，士亦不易其行，而从邪以求进，故有隐有不隐。其行法，士也，乃夫议上，则不取也。夫上不谏上，下不顾民，退处山谷，婴不识其何以为成行义者也。”

梁丘据问子事三君不同心晏子对以一心可以事百君第二十九
梁丘据问晏子曰：“子事三君，君不同心，而子俱顺焉，仁人固多心乎？”晏子对曰：“婴闻之，顺爱不懈，可以使百姓，强暴不忠，不可以使一人。一心可以事百君，三心不可以事一君。”仲尼闻之曰：“小子识之！晏子以一心事百君者也。”

柏常骞问道无灭身无废晏子对以养世君子第三十
柏常骞去周之齐，见晏子曰：“骞，周室之贱史也，不量其不肖，愿事君子。敢问正道以行则不容于世，隐道危行则不忍，道亦无灭，身亦无废者何若？”晏子曰：“善哉！问事君乎。婴闻之，执二法裾，则不取也；轻进苟合，则不信也；以易无讳，则速伤也；新始好利，则无敝也；且婴闻养世之君子，从重不为进，从轻不为退，省行而不伐，让利而不夸，陈物而勿专，见象而勿强，道不灭，身不废矣。”

晏子春秋

内篇杂上第五凡三十章

庄公不说晏子晏子坐地讼公而归第一
晏子臣于庄公，公不说，饮酒，令召晏子。晏子至，入门，公令乐人奏歌曰：“已哉已哉！寡人不能说也，尔何来为？”晏子入坐，乐人三奏，以后知其为己也。遂起，北面坐地。公曰：“夫子从席，曷为坐地？”晏子对曰：“婴闻讼夫坐地，今婴将与君讼，敢毋坐地乎？婴闻之，众而无义，强而无礼，好勇而恶贤者，祸必及其身，若公者之谓矣。且婴言不用，愿请身去。”遂趋而归，管籥其家者纳之公，财在外者斥之市，曰：“君子有力于民，则进爵禄，不辞富贵；无力于民而旅食，不恶贫贱。”遂徒行而东，耕于海滨。居数年，果有崔杼之难。

庄公不用晏子晏子致邑而退后有崔氏之祸第二
晏子为庄公臣，言大用，每朝，赐爵益邑；俄而不用，每朝，致邑与爵。爵邑尽，退朝而乘，嘳然而叹，终而笑。其仆曰：“何叹笑相从数也？”晏子曰：“吾叹也，哀吾君不免于难；吾笑也，喜吾自得也，吾亦无死矣。”
崔杼果弑庄公，晏子立崔杼之门，从者曰：“死乎？”晏子曰：“独吾君也乎哉？吾死也！”曰：“行乎？”曰：“独吾罪也乎哉？吾亡也！”曰：“归乎？”曰：“吾君死，安归！君民者岂以陵民？社稷是主；臣君者，岂为其口实，社稷是养。故君为社稷死，则死之，为社稷亡，则亡之；若君为己死而为己亡，非其私昵，孰能任之。且人有君而弑之，吾焉得死之？而焉得亡之？将庸何归！”
门启而入。崔子曰：“子何不死？子何不死？”晏子曰：“祸始吾不在也；祸终吾不知也；吾何为死？且吾闻之，以亡为行者，不足以存君；以死为义者，不足以立功。婴岂其婢子也哉，其缢而从之也！”遂袒免，坐，枕君尸而哭，兴，三踊而岀。人谓崔子：“必杀之。”崔子曰：“民之望也，舍之得民。”

崔庆劫齐将军大夫盟晏子不与第三
