<!-- { "loadSidebar": true } -->
景公游于纪，得金壶，乃发视之，中有丹书，曰：“食鱼无反，勿乘驽马。”公曰：“善哉！知若言，食鱼无反，则恶其鱢也；勿乘驽马，恶其取道不远也。”晏子对曰：“不然。食鱼无反，毋尽民力乎！勿乘驽马，则无置不肖于侧乎！”公曰：“纪有书，何以亡也？”晏子对曰：“有以亡也。婴闻之，君子有道，悬之闾，纪有此言，注之壶，不亡何待乎！”

景公贤鲁昭公去国而自悔晏子谓无及已第二十
鲁昭公弃国走齐，齐公问焉，曰：“君何年之少，而弃国之蚤，奚道至于此乎？”昭公对曰：“吾少之时，人多爱我者，吾体不能亲，人多谏我者，吾志不能用；好则内无拂而外无辅，辅拂无一人，谄谀我者甚众。譬之犹秋蓬也，孤其根而美枝叶，秋风一至，根且拔矣。”景公辩其言，以语晏子，曰：“使是人反其国，岂不为古之贤君乎？”晏子对曰：“不然。夫愚者多悔，不肖者自贤，溺者不问坠，迷者不问路。溺而后问坠，迷而后问路，譬之犹临难而遽铸兵，噎而遽掘井，虽速亦无及已。”

晏子使鲁有事已仲尼以为知礼第二十一
晏子使鲁，仲尼命门弟子往观，子贡反，报曰：“孰谓晏子习于礼乎？夫《礼》曰：‘登阶不历，堂上不趋，授玉不跪。’今晏子皆反此，孰谓晏子习于礼者？”
晏子既已有事于鲁君，退见仲尼，仲尼曰：“夫礼，登阶不历，堂上不趋，授玉不跪。夫子反此乎？”晏子曰：“婴闻两槛之间，君臣有位焉，君行其一，臣行其二，君之来速，是以登阶历堂上趋以及位也。君授玉卑，故跪以下之，且吾闻之，大者不逾闲，小者出入可也。”晏子出，仲尼送之以宾客之礼，不计之义，维晏子为能行之。

晏子之鲁进食有豚亡二肩不求其人第二十二
晏子之鲁，朝食进馈膳，有豚焉。晏子曰：“去其二肩。”昼者进膳，则豚肩不具。侍者曰：“膳豚肩亡。”晏子曰：“释之矣。”侍者曰：“我能得其人。”晏子曰：“止。吾闻之，量功而不量力，则民尽；藏余不分，则民盗。子教我所以改之，无教我求其人也。”

曾子将行晏子送之而赠以善言第二十三
曾子将行，晏子送之曰：“君子赠人以轩，不若以言。吾请以言之以轩乎？”曾子曰：“请以言。”晏子曰：“今夫车轮，山之直木也，良匠揉之，其圆中规，虽有槁暴，不复嬴矣。故君子慎隐揉。和氏之璧，井里之困也，良工修之，则为存国之宝，故君子慎所修。今夫兰本，三年而成，湛之苦酒，则君子不近，庶人不佩；湛之縻醢，而贾匹马矣。非兰本美也，所湛然也。愿子之必求所湛。婴闻之，君子居必择邻，游必就士，择居所以求士，求士所以避患也。婴闻汨常移质，习俗移性，不可不慎也。”

晏子之晋睹齐累越石父解左骖赎之与归第二十四
晏子之晋，至中牟，睹敝冠反裘负刍，息于途侧者，以为君子也。使人问焉，曰：“子何为者也？”对曰：“我越石父者也。”晏子曰：“何为至此？”曰：“吾为人臣，仆于中牟，见使将归。”晏子曰：“何为为仆？”对曰：“不免冻饿之切吾身，是以为仆也。”晏子曰：“为仆几何！”对曰：“三年矣。”晏子曰：“可得赎乎？”对曰：“可。”遂解左骖以赠之，因载而与之俱归。至舍，不辞而入，越石父怒而请绝。晏子使人应之曰：“吾未尝得交夫子也，子为仆三年，吾乃今日睹而赎之，吾于子尚未可乎？子何绝我之暴也。”越石父对之曰：“臣闻之，士者诎乎不知己，而申乎知己，故君子不以功轻人之身，不为彼功诎身之理。吾三年为人臣仆，而莫吾知也。今子赎我，吾以子为知我矣：向者子乘，不我辞也，吾以子为忘；今又不辞而入，是与臣我者同矣。我犹且为臣，请鬻于世。”晏子出，见之曰：“向者见客之容，而今也见客之意。婴闻之，省行者不引其过，察实者不讥其辞，婴可以辞而无弃乎！婴诚革之。”乃令粪洒改席，尊醮而礼之。越石父曰：“吾闻之，至恭不修途，尊礼不受摈。夫子礼之，仆不敢当也。”晏子遂以为上客。君子曰：“俗人之有功则徳，德则骄，晏子有功，免人于厄，而反诎下之，其去俗亦远矣。此全功之道也。”

晏子之御感妻言而自抑损晏子荐以为大夫第二十五
晏子为齐相，出，其御之妻从门间而窥，其夫为相御，拥大盖，策驷马，意气扬扬，甚自得也。既而归，其妻请去。夫问其故，妻曰：“晏子长不满六尺，相齐国，名显诸侯。今者妾观其出，志念深矣，常有以自下者。今子长八尺，乃为人仆御；然子之意，自以为足，妾是以求去也。”其后，夫自抑损，晏子怪而问之，御以实对，晏子荐以为大夫。

泯子午见晏子晏子恨不尽其意第二十六
燕之游士，有泯子午者，南见晏子于齐，言有文章，术有条理，巨可以补国，细可以益晏子者，三百篇。睹晏子，恐慎而不能言。晏子假之以悲色，开之以礼颜，然后能尽其复也。客退，晏子直席而坐，废朝移时。在侧者曰：“向者燕客侍，夫子胡为忧也？”晏子曰：“燕，万乘之国也；齐，千里之途也。泯子午以万乘之国为不足说，以千里之途为不足远，则是千万人之上也。且犹不能殚其言于我，况乎齐人之怀善而死者乎！吾所以不得睹者，岂不多矣！然吾失此，何之有也。”

晏子乞北郭骚米以养母骚杀身以明晏子之贤第二十七
齐有北郭骚者，结罘罔，捆蒲苇，织履，以养其母，犹不足，踵门见晏子曰：“窃说先生之义，愿乞所以养母者。”晏子使人分仓粟府金而遗之，辞金受粟。有间，晏子见疑于景公，出奔，过北郭骚之门而辞。北郭骚沐浴而见晏子曰：“夫子将焉适？”晏子曰：“见疑于齐君，将出奔。”北郭骚曰：“夫子勉之矣！”晏子上车太息而叹曰：“婴之亡岂不宜哉！亦不知士甚矣。”晏子行，北郭子召其友而告之曰：“吾说晏子之义，而尝乞所以养母者焉。吾闻之，养其亲者身伉其难，今晏子见疑，吾将以身死白之。”著衣冠，令其友操剑，奉笥而从，造于君庭，求复者曰：“晏子，天下之贤者也，今去齐国，齐必侵矣。方见国之必侵，不若死，请以头托白晏子也。”因谓其友曰：“盛吾头于笥中，奉以托。”退而自刎。其友因奉托而谓复者曰：“此北郭子为国故死，吾将为北郭子死。”又退而又自刎。景公闻之，大骇，乘驲而自追晏子，及之国郊，请而反之。晏子不得已而反，闻北郭子之以死白己也，太息而叹曰：“婴之亡，岂不宜哉！亦愈不知士甚矣。”

景公欲见高纠晏子辞以禄仕之臣第二十八
景公问晏子曰：“吾闻高纠与夫子游，寡人请见之。”晏子对曰：“臣闻之，为地战者，不能成其王；为禄仕者，不能正其君。高纠与婴为兄弟久矣，未尝干婴之行，特禄之臣也，何足以补君乎！”

高纠治晏子家不得其俗乃逐之第二十九
高纠事晏子而见逐，高纠曰：“臣事夫子三年，无得，而卒见逐，其说何也？”晏子曰：“婴之家俗有三，而子无一焉。”纠曰：“可得闻乎？”晏子曰：“婴之家俗，间处从容不谈议，则疏；出不相扬美，入不相削行，则不与；通国事无论，骄士慢知者，则不朝也。此三者，婴之家俗，今子是无一焉。故婴非特食馈之长也，是以辞。”

晏子居丧逊畣家老仲尼善之第三十
晏子居晏桓子之丧，粗衰，斩，苴绖带，杖，菅屦，食粥，居倚庐，寝苫，枕草。其家老曰：“非大夫丧父之礼也。”晏子曰：“唯卿为大夫。”曾子以闻孔子，孔子曰：“晏子可谓能远害矣。不以己之是驳人之非，逊辞以避咎，义也夫。”


晏子春秋内篇杂下第六凡三十章

灵公禁妇人为丈夫饰不止晏子请先内勿服第一
灵公好妇人而丈夫饰者，国人尽服之，公使吏禁之，曰：“女子而男子饰者，裂其衣，断其带。”裂衣断带相望，而不止。晏子见，公问曰：“寡人使吏禁女子而男子饰，裂断其衣带，相望而不止者何也？”晏子对曰：“君使服之于内，而禁之于外，犹悬牛首于门，而卖马肉于内也。公何以不使内勿服，则外莫敢为也。”公曰：“善。”使内勿服，逾月，而国莫之服。

齐人好毂击晏子绐以不祥而禁之第二
齐人甚好毂击，相犯以为乐，禁之不止。晏子患之，乃为新车良马，出与人相犯也，曰：“毂击者不祥，臣其祭祀不顺，居处不敬乎？”下车而弃去之，然后国人乃不为。故曰：“禁之以制，而身不先行，民不能止。故化其心，莫若教也。”

景公梦五丈夫称无辜晏子知其冤第三
景公畋于梧丘，夜犹早，公姑坐睡，而梦有五丈夫北面韦庐，称无罪焉。公觉，召晏子而告其所梦。公曰：“我其尝杀不辜，诛无罪耶？”晏子对曰：“昔者先君灵公畋，五丈夫罟而骇兽，故杀之，断其头而葬之。命曰：‘五丈夫之丘’，此其地耶？”公令人掘而求之，则五头同穴而存焉。公曰：“嘻！”令吏葬之。国人不知其梦也，曰：“君悯白骨，而况于生者乎，不遗余力矣，不释余知矣。”故曰：“君子之为善易矣。”

柏常骞禳枭死将为景公请寿晏子识其妄第四
景公为路寝之台，成，而不踊焉。柏常骞曰：“君为台甚急，台成，君何为而不踊焉？”公曰：“然！有枭昔者鸣，声无不为也，吾恶之甚，是以不踊焉。”
柏常骞曰：“臣请禳而去。”公曰：“何具？”对曰：“筑新室，为置白茅。”公使为室，成，置白茅焉。柏常骞夜用事。明日问公曰：“今昔闻鸮声乎？”公曰：“一鸣而不复闻。”使人往视之，鸮当陛，布翌，伏地而死。公曰：“子之道若此其明，亦能益寡人之寿乎？”对曰：“能。”公曰：“能益几何？”对曰：“天子九，诸侯七，大夫五。”公曰：“子亦有征兆之见乎？”对曰：“得寿，地且动。”公喜，令百官趋具骞之所求。
柏常骞出，遭晏子于途，拜马前，骞辞曰：“为禳君鸮而杀之，君谓骞曰：‘子之道若此其明也，亦能益寡人寿乎？’骞曰：‘能。’今且大祭，为君请寿，故将往，以闻。”
晏子曰：“嘻！亦善能为君请寿也。虽然，吾闻之，维以政与德而顺乎神，为可以益寿，今徒祭，可以益寿乎？以则福兆有见乎？”对曰：“得寿，地将动。”晏子曰：“骞，昔吾见维星绝，枢星散，地其动，汝以是乎？”柏常骞俯有间，抑而对曰：“然。”晏子曰：“为之无益，不为无损也。汝薄敛，毋费民，且无令君知之。”

景公成柏寝而师开言室夕晏子辨其所以然第五
