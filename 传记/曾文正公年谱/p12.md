<!-- { "loadSidebar": true } -->
　　五月初八日，公派水师搜剿贼船于都昌。十三日，水师击贼船于青山，破之，追奔至鞋山以下。罗公泽南驻军饶州。浙江巡抚檄调湘军往徽州会剿，未行，而江西闻义宁之警，省城戒严。陈公启迈亟调军回南昌，罗公遂移军而西。二十一日，公驰奏内湖水师近日接仗情形一摺。附片奏：臣前在江省吴城，近在南康，与臣塔布信息常通。九江与南康仅隔一庐山，因贼匪时时窥伺，昼夜巡防，臣等二人不敢远离营次，屡约以匹马相见，而未能也。又称，罗泽南一军既须回省，则不能由都昌进剿湖口。东岸无陆兵，则水军孤悬可虑。奉上谕：“该侍郎等务当通筹大局，谋勇兼施，以副朕望。”钦此。杨公载福督带舟师，由岳州出大江剿贼于蒲圻，会扎金口。三十日，内湖水师击贼于青山，破之，夺回拖罟大船，并获他船炮等。拖罟，即九江之败所失座船也。

　　六月初五日，湖南巡抚咨送万瑞书到案正法。十二日，驰奏水师胜仗、夺回拖罟大船一摺，阵亡外委苏光彩请恤。公又专摺奏参江西巡抚陈启迈劣迹较多、恐误大局一摺。奏称：臣与陈启迈同乡同年，同官翰林，向无嫌隙。自共事数月，观其颠倒错谬，迥改常度，深恐贻误全局，不敢不缕晰陈之。奉上谕：“江西巡抚著文俊补授。未到任以前，著陆元良署理。陈启迈著即革职，按察使恽光宸先行撤任，听候新任巡抚文俊查办该抚。到任后，著即将曾国藩所参各情节逐款严查，据实具奏，不得稍有徇隐。”钦此。十三日，公派水师攻贼于徐家埠，委知县李锟带陆勇会剿，破之，毁船八十馀号。塔齐布公陆军击贼于新坝，破之。

　　十五日，水师攻贼卡■梅家洲，冲出卡外，战船四号陷于贼，兵勇伤亡数十人。

　　罗公泽南军至南昌。二十四日，拔营进剿义宁之贼。湖北德安府失守，杨霈退走襄阳，革职。官文公奉旨授湖广总督、钦差大臣，都统西凌河，由河南赴湖北督师，以攻德安。二十七日，塔齐布公与公相见于青山营次，会商攻剿之策。

　　七月初六日，驰奏浔城陆军胜仗、水师在徐家埠获胜湖口小挫一摺，阵亡将弁黄明魁、洪建勋、李文田请恤。附片奏浔郡陆营久无成功，日对坚城，顿兵糜饷。拟于七月臣与塔齐布移驻青山，渡湖而东，会剿湖口，是亦大局旋转之一策。

　　又片奏新选湖北督粮道万启琛现在樟树镇协理盐饷事务，请暂缓赴任。罗公泽南陆军抵义宁。初八日，破贼于梁口。十三日，破贼于乾坑。十四日，大破贼于鳌岭鸡鸣山，毙匪六千馀名。水师萧捷三等破贼于鞋山。李元度率平江勇渡湖而东。

　　十五日，击贼于徐家埠，破之。罗公泽南陆军攻贼营，大破之。十六日，克复义宁州城。十八日，湖南提督忠武公塔齐布卒于军。十九日，公驰赴九江陆营，哭之恸，派副将周凤山接统其军。公亲巡营垒，抚定其众，派副将玉山等弁兵三百人护丧至南昌。李元度击贼于文桥。二十一日，李元度攻贼于苏官渡，破之。二十三日，平江营与水师会攻湖口。破贼营数座，烧贼船几尽。舟师驶出大江，仍回泊青山。是日，萧节愍公捷三阵亡。平江勇攻下钟山贼营，未克，仍驻军苏官渡。周凤山督军会操，贼出扑营，力战却之。公在大营中，复督众攻城，未克。

　　二十四日，驰奏：提督塔齐布因病出缺，臣驰赴大营，料理丧事，兼统陆军，拊循士卒，保此劲旅。请旨将提臣塔齐布交部从优议恤，准于湖南省城建立专祠，以慰忠魂而洽民望。附片奏派广东罗定协副将周凤山统领全军，旋获胜仗，士气犹锐，可无涣散之虞。又附片奏报义宁、湖口水陆三路胜仗大略，当名将新失之际，而事机尚为顺利，军威尚足自振，堪以抑慰圣怀。公于是日闻萧捷三阵亡，即带陆勇数百名驰赴青山，抚定水勇。二十五日，公回驻南康水营，札调彭玉麟来江西督领内湖水师。二十七日，平江营击贼于流澌桥。二十八日，烧贼栅于柘矶。

　　八月初四日，贼扑平江营，拒却之。初七日，驰摺奏报罗泽南陆军攻剿义宁，迭次大胜，克复州城。随摺奏保罗泽南及李续宾、李杏春、唐训方、蒋益澧五员。

　　又奏水陆两军攻剿湖口、迭获胜仗、湖内贼船几尽一摺，阵亡都司萧捷三，请照副将例议恤。罗公泽南既克义宁，军威振于南服。是时湖南四境皆有贼氛，两粤匪徒攻陷郴州，逆焰尤盛。骆公秉章奏调湘军折回湖南剿贼，罗公由义宁策单骑谒公于南康舟次，指画吴、楚形势。谓方今欲图江、皖，必复武昌；欲图武昌，必先清岳、鄂之交。定计率军出崇、通以援武汉。公从其策。初八日，罗公渡湖，督平江勇攻湖口下钟山贼垒。未克。是日，水师击贼于海家洲，大败，失战船二十一号。其时江西之贼，惟存九江湖口两城、梅家洲下钟山两垒未克，坚踞不可攻。罗公旋至南康，谓湖口水陆官军但当坚守，不宜数数进攻，以顿兵损威，仍当俟江汉上游攻剿有效，以取建瓴之势。公又从之，饬水师勿事浪战，抽调九江大营宝勇千五百人并归罗公统带，由义宁进剿。十六日，罗公还义宁营。胡公林翼攻武昌未下，乃议先攻汉阳。由金口渡江，军于■山，进攻汉阳。杨公载福、彭公玉麟率水师进泊沌口，毁贼船数百号。南岸崇、通各属之贼，攻金口李孟群陆营，陆营大溃。德安贼党回援汉阳，■山陆营亦溃，惟沌口水师屹然未动。胡公度不可攻，率水军退驻新堤，以扼荆湘之路。委都司鲍超增募湘勇数千以为援。

　　驰疏奏调罗泽南湘军援鄂，公已令罗公由义宁拔营前进矣。二十一日，驰奏陆军攻剿湖口胜仗水师小挫一摺。奏称：去年湖南水师靖港、城陵矶之役，均因风顺水利，不能收队，以致挫败。臣屡饬水营，不令顺风开仗，乃各弁勇轻进，致蹈覆辙。请将营官吴嘉宾、秦国禄等分别撤革。阵亡千总葛维柱请恤。又奏调派罗泽南一军由崇、通回剿武汉一摺。附片奏：提臣塔齐布病故后，周凤山新领全军，尚为奋勉，臣令其专意防守，不图进取。又片奏派委员弁护送塔齐布灵柩。时长江梗塞，塔公之柩由南昌取道长沙、荆州以北也。公又专摺汇报安徽道员何桂珍在江北英山、蕲水、罗田等处剿贼胜仗。附片奏称蕲、黄、英、霍当楚皖之交，匪党最多，与粤逆勾结响应，何桂珍以二千饥疲之卒，转战于群盗出没之区，与地方绅民以信义相孚。请旨饬令何桂珍督办皖楚交界英山、麻城各处团练，严清土匪，实于大局有益。公前奏调何公一军归东征大营调遣，既而阻于贼，不得合并。何公提一旅，崎岖苦战，屡立战功，克英山、蕲水两城，斩贼目田金爵，而军饥饷匮，皖中大府不之恤，专恃劝捐米麦接济军食。频遣探卒，间关跋涉，抵公大营以求援。公为缕陈其战绩十馀案，请旨授以团练之任，盖欲设法以援之，而势未能也。罗公泽南回义宁营，上书于公，申陈前议。公所调九江之宝勇，以参将彭三元、都司普承尧领之，并湘勇各营为五千人。刘公蓉在公幕中二年，至是亦从罗公军赴鄂。二十七日，由义宁州拔营，直趋通城。彭公玉麟接公札调，阻于贼未能前，公因委刘于浔暂统内湖水师。

　　九月初三日，公至青山巡视水陆各营。初五日，公驻屏风水营。具摺奏保陆军克复广信一案，水师肃清鄱湖一案。出力员弁兵勇，汇单请奖。附片请饬浙江巡抚补解五月以后饷银。又片奏：罗泽南一军去臣营日远，湖北抚臣胡林翼尚在江北，亦恐为贼氛所隔。拟令罗泽南自行具摺奏报军情。又奏称：臣自抵江西，整理水师已逾半年。师久无功，虚糜饷项，请交部严加议处。至助臣办理军务、实有劳绩、不可泯灭者：侍郎黄赞汤，督办捐输，力拯大局；南昌府知府史致谔，支应军需；候补知州李瀚章，办理粮台，权衡缓急；湖南巡抚骆秉章与其幕友同知左宗棠，一力维持，接济军饷，明料船炮；知府彭玉麟，保守金口，力能坚忍；主事胡大任，劝捐济饷，历险不渝；知府黄冕，造炮精利，实属有用之才。除黄赞汤、骆秉章未敢仰邀恩叙外，其史致谔等各员，拟归入义宁案内，开单保奏。

　　奉上谕：“曾国藩奏师久无功，自请严议，并保劳绩较多人员等语。兵部侍郎曾国藩督带水师，屡著战功。自到九江，虽未能迅即克复，而鄱湖贼匪已就肃清。

　　所有自请严议之处，著加恩宽免。著刑部侍郎黄赞汤督办捐输，以济军饷，尤为出力，着加恩赏戴花翎。“钦此。初六日，公渡湖至苏官渡，巡视陆营。留二日，还屏风营。罗公泽南进攻通城。初六日，克之，贼大溃。十四日，进克崇阳县。

　　二十三日，公弛奏罗泽南一军进剿获胜克复通城一摺，阵亡把总李懋勋请恤。附片奏探明湖北抚臣胡林翼驻扎嘉鱼县六溪口，与罗泽南之军声息可通，此后援鄂一军，由胡林翼转奏。又遵奏谕旨保举堪任总兵人员一摺。奏保副将杨载福、周凤山、参将彭三元三人。湖南兵勇援鄂者，至羊楼司大溃，江壮节公忠济殉难。

　　罗公泽南驻军崇阳，派李公续宾等五营进剿羊楼司，旋派彭公三元等营进剿濠头堡。二十四日，贼大股来犯，彭勤勇公三元、李公杏克等阵亡，弁勇挫溃。二十六日，罗公督军至羊楼司，击贼破之。二十七日，奏到上谕：“兵部右侍郎著曾国藩补授。曾国藩现在督办军务，兵部右侍郎著沈兆霖兼署。”钦此。夏秋之间，黔、粤匪徒侵扰湖南西南境，其东北岳、鄂之交，贼势正炽。公弟国潢、国华皆治团练于乡邑。公弟国荃考取是科优贡，亦办乡团。是月，广东匪徒自茶陵窜入吉安境，江西之西境又纷扰矣。

