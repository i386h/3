<!-- { "loadSidebar": true } -->
　　曾国藩调度有方，著交部从优议叙。在事出力之道衔候选知府曾国荃，著免选知府，以道员用。“钦此。李公续宜由黄州率军回援湖南，击贼于宝庆城外，大破之。石达开窜入广西境。湖南解严。公弟国荃病愈，由抚州拔营回湘。公弟国葆更名贞干，从军于黄州。胡公林翼奏办理军事，是月至抚州，旋至南昌见公。沈公葆桢见公于南昌。十五日，公登舟启行，李公瀚章、鸿章皆从。十七日，泊吴城镇。李公瀚章所设报销总局在焉。十八日，核阅报销清册。十九日，泊湖口。

　　彭公玉麟、杨公载福来见。公棹小舟石钟山下，作《湖口水师昭忠祠记》，彭公立石焉。是月奉上谕：“该侍郎原摺所称驻札宜昌等处，即可稳占上游，但为镇守湖北起见，尚未筹防蜀省。曾国藩当熟思大势，应如何定计之处，详悉驰奏，毋得迁延。”钦此。又奉上谕：“曾国藩虽先驻宜昌等处，仍当侦探贼情。如宝庆一带未能遏其入川之路，即当亲督兵勇赴蜀，以便调度堵剿机宜，未可迁延贻误。”钦此。又奉暂留兵勇赴徽州会剿之旨。又奉酌拨兵勇留防江西之旨。二十五日，复奏四次谕旨一摺。奏称：江西北路，饶州有刘于浔一军，彭泽有普承尧一军。臣与耆龄熟商，拟令饶廷选、吴坤修各添置一军，或以留防本省，或以助攻皖南。臣所带领人数无多，不能抽拨赴皖，亦不能酌留防江。臣筹防全蜀，断不能迁延贻误。俟抵鄂后，察看贼势，与官文、胡林翼会商，再行驰报。是日，又奏摺恭谢天恩交部优叙，弟国荃以道员用。公舟次湖口，所调朱品隆、唐义训等营咸集，驻营于江之两岸。触暑多病，公留湖口旬日，令各营休息医调。

　　八月初一日，札调朱品隆拔营，由陆路赴鄂，驻扎巴河。公舟解缆，溯江而上，泊九江，谒先贤周子墓。十一日，行抵黄州，与胡公林翼相见于行馆，留七日而行。公在舟中，定每日静坐读书日课。武昌门人张裕钊谒见公舟中，公教以文词甚详。途次奉到上谕“官文奏皖省贼势日张筹议由楚分路剿办一摺。皖省粤匪与捻匪勾结，蔓延日甚，官文以宝庆解围，败贼悉数南窜，川省已有备无患。

　　请饬曾国藩缓赴川省，暂驻湖口，分军四路进剿皖省。所筹实于大局有益，曾国藩如已启程赴鄂，著与官文商酌。如湖南大局已定，川境可保无虑，即暂驻湖北，调回湖南各军，为分路追剿皖省之计“等因。钦此。二十三日，公至武昌省城。

　　与官文公会商军事，留旬日。是月公弟国潢、国荃迁葬竹亭公、江太夫人于台洲新茔。胡公林翼委公弟贞干回湘募勇二营，赴鄂助剿。

　　九月初三日，公由武昌解缆回黄州。与胡公林翼商筹进兵皖省之途，须分四路：循江而下者为南二路，循山而进者为北二路。胡公拨派兵勇十营，隶公麾下。

　　初五日，至巴河登陆。驻陆营中，接见各营营官、哨长，简校军实。胡公林翼至公营视师。十二日，驰奏遵奉谕旨会商大略由鄂省回驻巴河一摺。催调萧启江一军，克日前来，会师东下。副都统多隆阿公攻克石牌贼垒，进规安庆。二十五日，公至黄州。留二日还营。李公鸿章奉旨授福建延建邵遗缺道，留公营幕中不之任。

　　两淮贼氛肆扰，胜保、翁同书督师屡失利。漕运总督袁公甲三奏请以公一军，由河南光固进剿，遏贼北窜。奉上谕：“袁甲三等所虑，不为无见。著官文、曾国藩、胡林翼再行悉心筹酌。至此次官文等会筹大举，关系全局利害，总须计出万全，不妨稍迟时日，谋定后动也。”钦此。

　　十月初一日，核定马队营制章程。初二日，公弟国荃领所部吉字营勇至巴河。

　　公弟贞干领所招乡勇至黄州。初八日，见公于巴河。十七日，会奏悉心筹酌一摺。

　　奏称：逆贼洪秀全踞金陵，陈玉成踞安庆，窃号之贼也；石达开窜扰楚、粤，流贼之象也；皖、豫诸捻，股数众多，分合不定，亦流贼之类也。目前要策，必先攻安庆，以破其老巢，兼捣庐州，以攻其所必救。现拟四路进兵之局：第一路由宿松、石牌以规安庆，臣国藩任之；第二路由太湖、潜山以取桐城，多隆阿、鲍超任之；第三路由英山、霍山以取舒城，臣林翼任之，先驻楚皖之交，调度诸军，兼筹转运；第四路由商城、固始以规庐州，调回李续宜一军任之。湘勇久战江滨，于淮北贼情地势不甚熟悉，能否绕出怀、蒙以北，应俟李续宜到后，察看情形，再行奏明办理。附片奏李续宜因母病请假归省，先调该道所部各营回鄂，由北路进发。又具摺奏保员外郎胡大任、道员厉云官，请特旨记名简放，以昭激劝。又附片请旨饬浙江巡抚罗遵殿，月筹饷银四万两，解交湖北粮台。是日，公专衔奏保张运兰等军克复景镇、浮梁案内出力员弁，开单请奖。附片奏江西绅士刘锡绶报捐饷银壹万两，请照例给奖。又奏参将邬世莲复姓归宗一案。又片奏报目疾未痊，兼患头晕，请假一月，在营调理。奉上谕：“曾国藩著赏假一月，在营调理。

　　该侍郎一路兵勇既待另筹，而李续宜亦系独当一面，复因母病给假，是四路中已有二路急难进征，于皖北待援情形，实有缓不济急之势。至所称先图安庆，兼捣庐州等语，所筹尚属周妥，但恐言之易而行之难。所有前谕派出一军，取道光、固、颍州，绕出怀、蒙以北之处，仍著官文、曾国藩、胡林翼悉心筹酌办理。“

　　钦此。二十四日，公督各营拔营入皖，分为前后帮启行。公弟国荃请假回湘。

　　十一月初三日，公驻军于黄梅县。十三日，拔营进驻宿松县。公统领步队二十营、马队一营，派朱品隆、李榕总理营务处。萧公启江、张公运兰两军，由湖南分途出境，援剿两粤。公两次奏调萧启江一军，谕旨饬调张运兰赴皖，均经广西、湖南奏留。十九日，奏报入皖日期一摺。奏称：萧启江、张运兰两军均不调回，谕旨另筹一军，绕赴淮北，由臣官文会奏办理。前月通筹四路进剿之议，由公主稿。其后奏报各路军情，多由胡公林翼主稿，公会衔而已。

　　十二月，胡公林翼由黄州拔营进军英山，公弟贞干从之。公调派前帮十营，以朱品隆、李榕总领之，进驻太湖县，派委彭山屺总理营务处。公与营官讲求坚垒浚濠之法，濠深丈有五尺，躬亲巡视量度，虽风雪不避也。是月公弟国潢、国荃迁葬星冈公王太夫人于大界新茔。江西巡抚耆龄公调任广东。公乃作《毕君殉难碑记》，刻石立于景德镇毕刚毅公阵亡之处。是岁，和春公奏劾德兴阿罢职，江北大营不复置帅，诏和春兼辖之。周武壮公天培阵亡于浦口。胜保丁忧，陈请回京穿孝。以袁甲三为钦差大臣，与南河总督庚长督办军务，攻克临淮关。袁公驻守之。

　　「庚申」咸丰十年，公五十岁。

　　正月，公在宿松大营。贼酋陈玉成大股由安庆上犯小池驿，围扑鲍超营甚急。

　　公与胡公林翼调派各营援之。飞札调萧启江一军驰回援皖。每遇寒风雨雪沉霾阴■之晨，则终日惶然，以前敌为虑。二十五日，多隆阿、鲍超大破贼于小池驿。

　　二十六日，击破贼垒七十馀座，克太湖、潜山两县城，贼下窜。公叔父高轩公卒于家。萧公启江军至长沙，骆公秉章派令援皖。公以陈逆败退，皖军解严，而萧启江一军迭奉旨令赴蜀，遂咨湖南止其前来。萧公乃引军由常德入川。是月张公国梁攻克沿江贼垒，袁公甲三克凤阳府城，而颍州府又为贼所陷。石达开踞广西之庆远府，分扰湖南、广东边境。

　　二月初五日，闻高轩公讣，悲痛，目疾复剧。初六日，专摺奏谢年终恩赏。

　　专差赍部监执照一百八十七张，历年筹饷劝捐所馀者，具摺奏缴。附片报：官军大捷，拟分路进剿，臣目疾复发，又得臣叔父曾骥云病故之信，请假四十日，在营调理。初七日，公入宿松县城，设次成服，设奠服衰十有四日，公弟贞干自太湖营来，就次成礼。官文公、胡公林翼会奏小池驿大胜，克复太湖、潜山两县。

　　奉上谕：“官文、胡林翼、曾国藩督师进剿，调度有方，著先行交部从优议叙。”

　　钦此。二十日，公改服还营。公每日黎明即出，巡视营墙，按期阅视操练。虽羽檄交驰，而不废书史。是月始辑录《经史百家杂钞》，以见古文源流，略师桐城姚氏鼐之意而推广之。李公续宜假满到鄂，寻赴大营。张公国梁攻金陵上下关贼垒，克之。皖南之贼，陷泾县及广德州，窜入浙江境。张公玉良由金陵大营分兵援浙。二十七日，杭州省城陷，罗壮节公遵殿等死之。

　　三月初一日，探明安庆城内贼踪之强弱多寡及城外贼垒拒守之形势，定计攻之。初五日，李公续宜来见，筹度分兵进剿。议以公所部围攻安庆，多隆阿公围攻桐城，李公驻军于青草塥以为援。鲍超伤病发，请假回籍。二十六日，公调所部吉字等营拔赴安庆。是月杭州将军瑞昌公督驻防兵坚守满城，贼攻之不下。提督张公玉良以援兵至，克复杭州省城，寻收复广德州。贼窜陷建平、东坝、溧阳，纠皖南大股萃于金陵。

　　闰三月初五日，奏摺恭谢天恩交部优叙。又奏景德镇、浮梁案内保举文员遵部议分晰开单声明各员劳绩一摺。十一日，会奏鄂皖军情一折。又奏保小池口击破援贼克复太湖潜山三案出力员弁开单请奖一折。十四日，作《何君殉难碑记》，立石于英山县何文贞公殉难之处。二十二日，编《经史百家古文杂钞》成，又约选四十八篇，以为简本。公寄书家中，名其所居曰八本堂。其目曰：“读书以训诂为本，诗文以声调为本，事亲以得欢心为本，养生以少恼怒为本，立身以不妄语为本，居家以不晏起为本，居官以不要钱为本，行军以不扰民为本。”二十六日，李元度来见公。公派令综理宿松大营营务处。二十七日，公弟国荃到营。公令督勇攻安庆集贤关贼垒。左公宗棠自英山来见公。是月，贼攻陷江南大营，官军溃走丹阳。张忠武公国梁阵亡，钦差大臣忠壮公和春受伤，卒于浒墅关。贼陷丹阳县，攻常州府城。总督何桂清退走常熟，江浙戒严。诏令公传旨荆州将军都兴阿驰赴江北，办理军务。

　　四月，奉上谕：“江浙安危，在于呼吸。曾国藩现扎安庆，若与杨载福率领所部水陆各军，迅由东流、建德一带分剿芜湖，并入宁境，以分贼势而顾苏、常，于东南大局实有裨益。惟安庆贼势颇众，曾国藩能否舍安庆而东下，著酌度情形，相机办理，迅速奏闻。有人奏左宗棠熟悉形势，运筹决策，所向克敌，现在贼势披猖，东南蹂躏，请酌量任用等语。应否令左宗棠仍在湖南本籍襄办团练等事，抑或调赴该侍郎军营，俾得尽其所长，以收得人之效，并著曾国藩酌量办理。”

