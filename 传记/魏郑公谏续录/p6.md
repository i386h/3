<!-- { "loadSidebar": true } -->
　　上谓侍臣曰平定天下朕虽有其事守之失图功业亦复难保秦始皇初平六国据有四海末年不能善守实可为戒公等宜念公忘私则荣名髙位可以克终其美徴对曰臣闻之战胜易守胜难陛下深思远虑安不忘危功业既彰徳教复洽恒以此为政宗社无由倾败矣【按此条已见上巻对李宻王世充优劣条内】
　　上谓侍臣曰人言【按通鉴言下有天子二字】至尊无所畏惮朕则不然上畏皇天之监临下惮羣臣之瞻仰兢兢业业犹恐不合天意未副人望徴曰此诚致治之要愿陛下慎终如始则善矣
　　太宗问徴曰比来朝臣都不论事何也徴对曰陛下虚心采纳诚宜有言然古人云未信而谏则谓之谤巳信而不谏谓之尸禄但人之材器各有不同懦弱之人怀忠直而不能言疎逺之人恐不信而不得言怀禄之人虑不便身而不敢言所以相与缄黙俛仰过日太宗曰诚如卿言朕每思之臣欲进谏辄惧死亡之祸与赴鼎镬冒白刃亦何异哉故忠贞之臣非不欲竭诚乃是极难所以禹拜昌言岂不谓此朕今开怀抱纳谏诤卿等无劳怖畏遂不极言
　　太宗问徴曰观近古帝王有传位十代者有一代两代者亦有身得身失者朕所以常怀忧惧或恐抚养生民不得其所或恐心生骄逸喜怒过度然不能自知卿可为朕言之当以为楷则徴对曰嗜欲喜怒之情贤愚皆同贤者能节之不使过度愚者纵之多至失所陛下圣徳远居安思危常能自制以保克终之美则万代永赖
　　上问徴曰人主何为而明何为而暗对曰兼听则明偏听则暗昔尧清问下民故有苗之恶得以上闻舜明四目达四聪故共鲧驩兜不能避【按通鉴避作蔽】也秦二世偏信赵髙取望夷之祸梁武帝偏信朱异取台城之辱隋炀帝偏信虞世基致彭城之变是故人君兼听广纳则贵臣不能壅蔽而下情得上通也
　　上谓侍臣曰治国如治病病虽愈尤宜将防倘遽自放纵病复作则不可救矣今中国肇安四夷俱服诚自古所希然朕日慎一日唯惧不终故欲数闻卿辈谏诤也徴曰内外治安臣不以为喜惟喜陛下居安思危耳太常少卿祖孝孙奏请所定新乐太宗曰礼乐之设是圣人象【按贞观政要象作縁】物设教以为撙节治政善恶岂此之由御史大夫杜淹对曰前代兴亡实由于乐【按贞观政要实由于乐下有陈将亡也为玉树后庭花齐将亡也而为伴侣曲行路闻之莫不悲泣所谓亡国之音以是观之实由于乐数句故下文太宗云云此録删之未是】太宗曰不然夫音声岂能感人欢者闻之则悦哀者听之则悲悲悦在于人心非由乐也今玉树伴侣之曲其声俱存朕当为公奏之知公必不悲耳徴对曰古人称礼云礼云玉帛云乎哉乐云乐云钟鼓云乎哉乐在人和不由音调太宗然之
　　太宗谓侍臣曰守天下难易徴对曰甚难太宗曰任贤能受谏诤则可何谓为难徴曰观自古帝王在于忧危之间则任贤受谏及至安乐必怀寛怠言事者唯令兢惧日陵月替以至危亡圣人所以居安思危正为此也太宗谓侍臣曰朕闻太平后有大乱大乱后必有太平能安天下者惟在用得贤才公等既不能知贤朕又不可遍识日复一日无得人之理今欲令人自举于事何如徴曰知人者智自知者明知人既以为难自知诚亦不易且愚暗之人皆矜能伐善恐长浇竞之风不可令其自举
　　霍王元轨武徳初封为吴王贞观七年为夀州刺史属髙祖崩去职毁瘠过礼自后常服布衣示有终身之戚太宗常问侍臣曰朕子弟孰贤徴对曰臣愚暗不能尽知其能唯吴王数与臣言臣未尝不自失上曰卿以为前代谁比徴曰经学文雅亦汉之河间乎【按贞观政要河间作献平注云汉河间献王徳东平献王苍也】至于孝行乃古之曽闵也由是宠遇弥厚因令徴女聘焉
　　太宗谓侍臣曰朕观前代谗佞之徒皆国之蟊贼或巧言令色朋党比周若暗主庸君莫不以之迷惑忠臣孝子所以泣血衔寃徴曰礼云戒慎乎其所不睹恐惧乎其所不闻诗云恺悌君子无信谗言谗言罔极交乱四国又孔子曰恶利口之覆邦家盖谓此也臣尝观自古有国有家者若曲受谗谮妄害忠良必宗庙丘墟市朝霜露矣陛下深慎之
　　太宗谓侍臣曰人言作天子则得自尊崇无所畏惧朕则以为正合自守谦恭常怀畏惧徴曰古人云靡不有初鲜克有终愿陛下守此常谦常惧之道日慎一日则宗社永固无倾覆矣尧舜所以太平实用此法
　　太宗谓房龄曰朕每观前代史书彰善瘅恶足为将来规诫不知自古当代国史何因不令帝王亲见之对曰国史既善恶必书庶防人主不为非法此应畏忤旨故不得见也太宗曰卿可撰录进来龄等遂删略国史为编年体撰髙祖太宗实录各二十巻表上之太宗见六月四日事语多微文谓龄曰昔周公诛管蔡而周室安季友鸩叔牙而鲁国宁朕之所为义同此盖所以安社稷利万人耳史官执笔何烦有隐宜即改削浮词直书其事徴奏曰臣闻人主位居尊极无所忌惮唯有国史用为惩恶劝善书不以实后人何观陛下今遣史官正其辞雅合至公之道
　　徴常谒告上冢还言于上曰人言陛下欲幸南山外皆装严已毕而竟不行何也上笑曰初实有此心畏卿嗔故中辍耳【按以上已见上巻拜扫还乡节内】上尝得佳鹞自臂之望见徴来匿怀中徴奏事固【按通鉴固作故】久不已鹞竟死怀中更名破陈乐曰七徳舞徴欲上偃武修文每侍宴见七徳舞辄俯首不视见九功舞则谛观之
　　诏发卒修洛阳之乾元殿以备巡狩给事中张元素疏谏臣闻阿房宫成秦人散章华台就楚众离乾元毕工隋人解体太宗叹曰我不思量遂至于此非其忠直安能若此且众人之唯唯不如一士之谔谔可赐绢五百疋徴叹曰张公遂有回天之力可谓仁人之言其利博【博疑作溥】哉
　　太宗谓徴曰自古侯王能自保全者甚少皆由生长富贵好尚骄逸多不解亲君子远小人故耳朕所有子弟欲使见前言往行冀其以为规范因命徴録古来帝王子弟成败事名为诸侯王善恶録以赐诸王其序曰观夫膺期受命握图御宇咸建懿亲藩屏王室布在方策可得而言自轩辕分二十五子舜举十六族爰歴周汉以逮陈隋分裂山河大啓磐石者众矣保乂王家【按贞观政要保上有或字】与时升降或失其土宇不祀忽诸然考其盛衰察其兴灭功成名立咸资始封之君国丧身亡多因继体之后【按贞观政要后作后】其故何哉始封之君时逢草昧见王业之艰阻知父兄之忧勤是以在上不骄夙夜匪懈或设醴而求贤或吐飱而接士故甘忠言之逆耳得百姓之欢心树至徳于生前流遗爱于身后暨乎子孙继体多属隆平生自深宫之中长居妇人之手不以髙危为忧惧岂知稼穑之艰难昵近小人疎远君子绸缪哲妇傲狠明徳犯义悖礼滛荒无度不遵典宪僣差越等恃一顾之权宠便怀匹嫡之心矜一事之微劳遂有无厌之望弃忠贞之正路蹈奸宄之迷途愎谏违卜往而不返虽梁孝齐冏之勲庸淮南河东之才俊摧摩霄之逸翮成穷辙之涸鳞弃桓文之大功就梁董之显戮埀为明戒可不惜乎皇帝以圣哲之资拯倾危之运耀七徳以清六合总万国而朝百灵怀柔四荒亲睦九族念华萼于棠棣寄维城于宗子心乎爱矣靡日不思爰命下臣考览载籍博求鉴镜诒厥孙谋臣辄竭愚浅稽诸前训凡为藩为翰有国有家者其兴也必由于积善其亡也皆在于积恶故知善不积不足以成名恶不积不足以灭身然则祸福无门吉凶由已岂徒然哉今録自古诸王行事得失分其善恶各为一篇名曰诸王善恶录欲使见善思齐扬名不朽闻恶能改免乎大过从善则有誉改过则无咎兴亡是系可不勉欤太宗览而称善谓诸王曰此宜置于左右用为立身之本
　　止尝罢朝怒曰防须杀此田舎翁后问为谁上曰魏徴每廷辱我后退具朝服立于庭上惊问其故后曰妾闻主明臣直今魏徴直由陛下之明故也妾敢不贺魏郑公谏续録巻下
