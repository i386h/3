<!-- { "loadSidebar": true } -->
　　陈仓折冲都尉鲁宁坐事系狱自恃髙班慢骂陈仓尉刘仁轨仁轨杕杀之州司以闻上怒命斩之怒犹不解曰何物县尉敢杀我折冲命追至长安面诘之仁轨曰鲁宁对臣百姓辱臣如此臣实忿而杀之辞色自若徴侍侧曰陛下知隋之所以亡乎曰何也徴曰隋末百姓强而凌官吏如鲁宁之比是也上悦擢仁轨为栎阳丞徴上疏曰臣闻知臣莫若君知子莫若父父不能知其子则无以睦一家君不能知其臣则无以齐万国万国咸宁一人有庆必借惟【按贞观政要惟作忠】良作弼俊乂在官则庶绩其凝无为而化矣故尧舜文武见称前载咸以知人则哲多士盈朝元凯翼巍巍之功周召光焕乎之美然则四岳九官五臣十乱岂唯生之于曩代而独无于当今者哉在乎求与不求好与不好耳何以言之夫美玉明珠孔翠犀象大宛之马西旅之獒或无足也或无情也生于八荒之表途遥万里之外重译入贡道路不絶者何哉盖由中国之所好也况从仕者怀君之荣食君之禄率之以义将何往而不至哉臣以为与之为忠则可使同乎龙逢比干矣与之为孝则可使同乎曽参子骞矣与之为信则可使同乎尾生展禽矣与之为防则可使同乎伯夷叔齐矣然而今之羣臣罕能贞白卓异者求之不切励之未精故也若朂之以公忠期之以远大各有职分得行其道贵则观其所举富则观其所养居则观其所好习则观其所言穷则观其所受贱则观其所不为因其材以取之审其能以任之用其所长掩其所短进之以六正戒之以六邪则不严而自励不劝而自勉矣故説苑曰人臣之行有六正六邪行六正则荣犯六邪则辱何谓六正一曰萌牙未动形兆未见昭然独见存亡之机得失之要预禁乎未然之前使主超然立乎显荣之处如此者圣臣也二曰虚心尽意日进善道勉主以礼义谕主以长策将顺其美匡救其恶如此者良臣也三曰夙兴夜寐进贤不懈数称往古之行事以厉主意如此者忠臣也四曰明察成败早防而救之塞其间絶其源转祸以为福使君终以无忧如此者智臣也五曰守文奉法任官职事不受赠遗辞禄让赐饮食节俭如此者贞臣也六曰国家昏乱所为不谀敢犯主之严顔面言主之过失如此者直臣也是谓六正何谓六邪一曰安官贪禄不务公事与代浮沈左右观望如此者具臣也二曰主所言皆曰善主所为皆曰可隐而求主之所好而进之以快主之耳目偷合茍容与主为乐不顾后害如此者谀臣也三曰内实险诐外貌小谨巧言令色妬善嫉贤所欲进则明其美隐其恶所欲退则明其过匿其美使主赏罚不当号令不行如此者奸臣也四曰智足以饰非辩足以行説内离骨肉之亲外搆乱于朝廷如此者谗臣也五曰専权擅势以轻为重私门成党以富其家擅矫主命以自显贵如此者贼臣也六曰谄主以邪佞陷主于不义朋党比周以蔽主明使黑白无别是非无间【按间原本作门今从贞观政要改正】使主恶布于境内闻于四隣如此者亡国之臣也是谓六邪贤臣处六正之道不行六邪之术故上安而下理生则见乐死则见思此人臣之术也记曰权衡诚悬不可欺以轻重绳墨诚陈不可欺以曲直规矩诚设不可诬以方圆君子审理不可诬以奸诈然则臣之情伪知之不难矣又设礼以待之执法以御之为善者防赏为恶者受罚安敢不企及乎安敢不尽力乎国家思欲进忠良退不肖十有余载矣徒闻其语不见其人何哉盖言之是也行之非也言之是则出乎公道行之非则涉乎邪径是非相乱好恶相攻所爱虽有罪不及于刑所恶虽无辜不免于罚此所谓爱之欲其生恶之欲其死者也或以小恶弃大善或以小过忘大功此所谓君之赏不可以无功求君之罚不可以有罪免者也赏不以劝善罚不以惩恶而望邪正不惑其可得乎若赏不遗疎远罚不阿亲贵以公平为规矩以仁义为凖绳考事以正其名循名以求其实则邪正莫隐善恶自分然后取其实不向【按贞观政要向作尚】其华处其厚不居其薄则不言而化期月而可知矣若徒爱美锦而不为人择官有至公之言无至公之实爱而不知其恶憎而遂忘其善循私情以近邪佞背公道而远忠良夙夜不怠劳神苦思将求至理不可得也书奏太宗甚嘉纳之
　　徴上疏曰臣闻为人君者存乎善善恶恶近君子而远小人善善明则君子进矣恶恶着则小人退矣近君子则朝无粃政远小人则听不私邪小人非无小善君子非无小过君子小过盖白璧之微瑕小人小善乃铅刀之一割铅刀一割良工之所不重小善不足以掩众恶也【按原本作良工所重不足以掩众恶今从贞观政要改正】白璧微瑕善贾之所不弃【按原本无不字今从贞观政要补入】小疵不足以妨大美也小人之小善【按贞观政要作善小人之小善】谓之善善君子之小过【按贞观政要作恶君子之小过】谓之恶恶此则蒿兰同臭玉石不分屈原所以沈江卞和所以泣血者既识玉石之分又辨蒿兰之臭善而不能进恶而不能去此郭氏所以为墟史鱼所以为恨者也陛下聪明神武天姿英睿志存泛爱引纳多途好善而不甚择人疾恶而未能远佞又出言无隐疾恶太深闻人之善或未全信闻人之恶以为必然虽有独见之明犹恐理或未尽何则君子人之善小人讦人之恶闻恶必信则小人之道长矣闻善或疑则君子之道消矣为国者急于进君子退小人乃使君子道消小人道长则君臣失序上下相隔乱亡不恤将何以求夫以善相成谓之同徳以恶相济谓之朋党今则清浊共流善恶无别以告讦为诚直以同徳为朋党以之为朋党则谓事无可信以之为诚直则谓言皆可取此君恩所以不结于下臣忠所以不达于上大臣不能辩正小臣莫之敢论近远承风混然成俗非国家之福非为治之道适足以长奸邪乱视听使人君不知所信臣下不得相安若不远虑深絶其源则后患未之息也本行之而未败者由乎君有远虑虽失之于始必得之于终故【按贞观政要故下有也字】若时逢少堕往而不返虽欲悔之必无所及既事失【按贞观政要事失作不可】以传之后嗣复何以埀法将来且夫进善黜恶施于人者也以古作鉴施于已者也鉴貌在乎止水鉴已在乎哲人能以古之哲王鉴于巳之行事则貌之妍媸宛然在目事之善恶自得于心无劳司过之史不假刍荛之议巍巍之功日着赫赫之名宏远为人君可不务乎
　　徴上疏曰臣闻君为元首臣作股肱齐契同心合而成体体或不备未有成人然则首虽尊极必资手足以成体君虽明哲必借股肱以致理故礼云臣以君为心君以臣为体心荘则体舒心肃则容敬书云元首明哉股肱良哉庶事康哉元首丛脞哉股肱惰哉万事堕哉然则委弃股肱独任胸臆具体成理非所闻也夫君臣相遇自古为难以石投水千载一合以水投石无时不有其能开【按开原本作闻今从贞观政要改正】至公之道申【按申字原本作由今从贞观政要改正】天下之用内尽心膂外竭股肱和若盐梅固同金石者非唯髙位厚秩在于礼之而已昔周文王游于鳯凰之墟袜系解顾左右莫可使者乃自结之岂周文之朝尽为俊乂圣明之代独无君子哉但知与不知礼与不礼耳是以伊尹有莘之媵臣韩信项氏之亡命殷汤致礼定王业于南巢汉祖登坛成帝功于垓下若夏桀不弃于伊尹项羽埀恩于韩信宁肯败已成之国为亡虏乎又微子骨月也受茅土于宋箕子良臣也陈洪范于周仲尼称其仁莫有非之者礼记称鲁缪公问于子思曰为旧君反服古欤子思曰古之君子进人以礼退人以礼故有旧君反服之礼也今之君子进人若将加诸膝退人若将坠诸渊无为戎首不亦善乎又何反服之有齐景公问于晏子曰忠臣之事君如之何晏子对曰有难不死出亡不送公曰裂地以封之疏爵以待之有难不死出亡不送何也晏子曰言而见用终身无难臣何死焉谏而见纳终身不亡臣何送焉若言不见用有难而死是妄死也谏不见纳出亡而送是诈忠也春秋左氏曰崔杼弑齐荘公晏子立于崔氏之门外其人曰死乎曰独吾君也乎哉吾死也曰行乎曰吾罪也乎哉吾亡也故君为社稷死则死之为社稷亡则亡之若为已死为已亡非其亲昵谁敢任之门啓而入枕尸股而哭兴三踊而出孟子曰君视臣如手足臣视君如腹心君视臣如犬马臣视君如国人君视臣如土芥臣视君如寇雠虽臣之事君无有二志至于去就之节当縁恩之厚薄然则为人主者安可以无礼于下哉窃观在朝羣臣当主枢机之寄者或地邻秦晋或业预经纶并立事立功皆一时之选处之衡轴为任重矣任之虽重信之未笃信之未笃则人或自疑人或自疑则心怀茍且心怀茍且则节义不立节义不立则名教不兴名教不兴而可以固太平之基保七百之祚未之有也又闻国家重惜功臣不念旧恶方之前圣一无所间然但寛于大事急于小罪临时责怒未免爱憎之心不可以为政君严其禁臣或犯之况上啓其源下必有甚川壅而溃其伤必多欲使凡百黎元何所措其手足此则君开一源下生百端之变无不乱者也礼记曰爱而知其恶憎而知其善若憎而不知其善则为善者必惧爱而不知其恶则为恶者实繁诗曰君子如怒乱庶遄沮然则古人之震怒将以惩恶当今之威罚所以长奸此非尧舜之心也非禹汤之事也书曰抚我则后虐我则雠孙卿子曰君舟也人水也水所以载舟亦以覆舟孔子曰鱼失水则死水失鱼犹为水也故尧舜战战栗栗日慎一日安可不深思之乎安可不熟虑之乎夫委大臣以大体责小臣以小事为国之常也为理之道也今委之以职则重大臣而轻小臣至于有事则信小臣而疑大臣信其所轻疑其所重将求致治岂可得乎又政贵有恒不求屡易今或责小臣以大体或责大臣以小事乘非其【按贞观政要其作所】据大臣失其所守大臣或以小过获罪【按原本无大臣二字今从贞观政要补入】小臣或以大体受罚职非其位罚非其辜欲其无私求其尽力不亦难乎小臣不可委以大事大臣不可责以小罪任其大官求其细过刀笔之吏顺防承风舞文弄法曲成其罪自陈也则以为心不伏辜不言也则以为所犯皆实进退惟咎莫能自明则茍求免祸大臣茍免则谲诈萌生谲诈萌生则矫伪成俗【按贞观政要有矫伪成俗句又不上有则字】不可以臻至理又委任大臣欲其尽力每官有所避忌不言则为不尽若举得其人何嫌于故旧若举非其任何贵于疎远待之不尽诚信何以责其忠恕哉臣或有失君亦未为得也夫上之不信于下必以为下无可信矣若必下无可信则上亦有可疑矣礼云上人疑则百姓惑下难知则君长劳上下相疑不可以言至理矣当今羣臣之内远在一方流言三至而不投杼者臣窃思度未见其人夫以四海之广兆庶之众岂无一二可信之人哉盖信之则无不可疑之则无可信者岂独臣之过乎一介庸夫结为交友以身相许死且不渝况君臣契合寄同鱼水若君为尧舜臣为稷契岂有遇小事则变志见小利则易心哉此虽下之立忠未能明着亦由上怀不信待之过薄之所致也岂君使臣以礼臣事君以忠乎以陛下之圣明以当今之功业诚能博求时俊上下同心则三皇可追而四五帝可俯而六矣夏殷周汉夫何足数太宗深嘉纳之
　　初上令羣臣议封建徴以为若封建诸侯则卿大夫咸资俸禄必致厚敛又京畿赋税不多所资畿外若尽以封国邑经费顿阙又燕秦赵代俱带外夷若有警急追兵内地难以犇赴
