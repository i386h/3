<!-- { "loadSidebar": true } -->
　　太宗谓侍臣曰朕昨往怀州有上封事者云何为常差山东众丁于苑内营造即日徭役似不减隋时怀洛已东凋残人不堪命【按贞观政要作残人不堪其命】而畋猎犹数骄逸之主也今者复来怀州游畋是不得复至洛阳矣夫四时搜狩既是帝王常礼今幸怀州秋毫不干于百姓凡上书谏争自有常凖臣贵有辞主贵能改如斯诋毁有似咒诅公对曰国家开正【正疑作直】言之路所以上封者极多陛下亲自披阅或冀片言可取所以侥幸之士得肆丑辞臣谏其君甚难【按贞观政要难作须】折衷从容讽动使行之孔子曰凡谏有五吾从讽谏汉元帝常酧祭宗庙【按贞观政要作以酎祭宗庙】出便门御楼船御史大夫薛广徳当乘舆前免冠顿首曰宜从桥陛下不听臣【按贞观政要臣下有言字】臣自刎以颈血汚车轮陛下不得入庙矣元帝不悦光禄勲【按贞观政要勲作卿】张猛进曰臣闻主圣臣直乘船危就桥安圣主不乘危广徳言不可不听元帝曰晓人不当如是耶乃从桥以此而言张猛可谓能谏其君者也
　　公拜扫还乡太宗遣三卫二十人从仍借殿中马三十匹赐物七百段并给传乘至是还奉见焉太宗劳之曰今日卿至真可谓喜也公再拜谢太宗乃问所经百姓安否公对曰百姓咸防亭毒之恩并得安居乐业太宗曰朕存心爱养不愧古人所未免百姓之言唯猎一事耳时桂阳主在坐奏称陛下出游唯将近亲左右及给使等何闗百姓公曰譬如人之故旧有儿子无赖破其产虽不闗已然心必恶之又曰去冬暮从怀州还有人言陛下复欲幸闗南在外悉装束讫而竟不行因何有此消息太宗笑曰当时实有此心但畏卿嗔遂即不去公再拜谢
　　太宗谓侍臣曰帝王之业草创与守文孰难左仆射房龄奏称天地草昧羣雄竞逐攻破乃降战败乃服由此言之草创为难公对曰帝王之起必由仁徳天下乐推同心协力为物除害天授人与翻为不难然既得之后志趣骄逸人乐安静而行役不休人已凋残而裒敛不息有国之常由此起以斯而言守文则难太宗谓房龄曰卿所对不如徴之切也
　　太宗谓侍臣曰君乱于上臣理于下或臣乱于下君理于上二者茍逢【逢原本作违今从贞观政要改正】何者为甚公对曰君心向理则照见下非若诛一劝百谁敢不畏若惽暴于上忠谏不从虽百里奚伍子胥之在吴虞不救其祸太宗曰必如此也齐文宣惽暴杨遵彦以正道扶之得理如何公对曰遵彦弥缝暴主救理人物才得免乱亦甚艰辛与圣主严明臣下畏法不同日而语
　　太宗谓侍臣曰山崩川竭自古以为灾比来水旱不调抑亦由人事公谢曰山有朽壤而崩古人不以为患唯政教有失乃以为灾太宗曰然
　　太宗谓侍臣曰朕观隋主文集博物有才亦知悦尧舜之风丑桀纣之行然而行事即与言相违何也公对曰自古称人主之善在有君人之量能任使人智者为之谋勇者为之战虽聪明圣哲以黈纩冕旒埀耳目隋主虽有俊才无人君之量恃才骄物所以至于灭亡太宗曰然昔汉武征役不息戸口减半中途能改还得传祚子孙向使隋主蚤悟亦不至灭亡也
　　太宗曰往嵗马料甚厚今唯料麸三升数年来又放宫人三五千人出准计所费与旧当减半何为往日人多料厚而常足今日人少料薄反以不供何也公对曰往嵗所须皆于百姓取足今日所用皆于仓库出供所用虽多不扰百姓所以用虽少于往时而供进时有所阙太宗曰今人与古人同邪公对曰人多以古人淳朴今人浇浮以臣量之势亦相似太宗曰今之人固不及古古之君臣为化唯以百姓心为心近代帝王唯损百姓以适其欲朕今与公等虽不及古然须以百姓为心不得有损于物而自奉也
　　庆善乐为文舞破阵乐为武舞诏公及虞世南褚亮李百药等为之词太宗谓侍臣曰昔周公相成王制礼作乐久之乃成逮朕即位数年之间成此二乐五礼又复刋定未知堪为后代法否朕观前王有功于人者作事施令有即违【违疑作为】法所贵不忘其徳者也朕既平定天下安堵海内若徳惠不倦有始善终自我作古何虑不法若遂无徳于物后代何所遵承以此而言后法不法犹在朕耳公对曰陛下拨乱反正功高百王自开辟以来未有如陛下者也更创新乐兼修大礼自我作古万代取法岂止子孙而已
　　太宗谓侍臣曰太子师保古难其选成王幼小以周召为保左右皆贤足以长仁致化称为圣主及秦之胡亥始皇所爱赵高作傅教以刑法及其簒也诛功臣杀亲戚酷烈不已旋踵亦亡以此而言人之善恶诚由近习朕弱冠交游唯柴绍窦诞然则诞等为人既非三益及朕居寳位经理天下虽不及尧禹之明庶免乎孙皓高纬之暴以此言之复不由染何也公对曰中人可与为善亦可与为恶然上智之人自无所染陛下受命自天平定寇乱救兆人之命旋踵致太平岂绍诞之徒能累圣徳但经【经原本作今从贞观政要改正】云放郑声远佞人近习之间尤宜深慎太宗称善
　　太宗谓侍臣曰汉代常以八月选洛阳中子女姿色端丽者载还后宫此不可为法然即日宫内甚多配役之口使其诞乳诸王是非所宜据此论选补宫列理宜依礼公对曰人多惑嬖色乃致败乱周幽惑褒姒晋献惑骊姬躭于宠欲废嫡立庶幽王因此身死遂丧西周献公身虽获没祸延数代嫔御之间所宜深慎
　　太宗问侍臣曰帝王之兴必有天命非幸而得之也房龄对曰王者必有天命太宗曰此言是也朕观古之帝王有天命者其势如神不行而至其无天命终至灭亡昔周文王汉高祖启洪祚初受命则赤雀来始发迹则五星聚此并上天埀示徴验不虚非天所命理难妄得朕若仕隋朝不过三卫亦自惰慢不为时须公对曰易云潜龙勿用言圣徳潜藏之时自不为凡庶所识所以汉祖仕秦不逾亭长
　　太宗谓房龄曰封禅是帝王盛事比表请者不絶公等以为何如公对曰帝王在徳不在封禅自丧乱以来近泰山州县凋残最甚若车驾既行不能全无使役此便是因封禅而劳役百姓太宗曰封禅之事不自取功绩归之于天譬如龄等功臣虽有益于国能自谦让归之于朕岂似【似疑作以】不言而欲自取今向泰山功归于天有似于此然朕意常以嵩高既是中岳何谢【谢疑作封】太山公等评议【按通鉴贞观六年羣臣表请封禅徴奏以为不可语与此异】
　　太宗问公曰朕为人主实仰止古先帝王至于积徳累仁丰功厚利四者朕皆行之何等优劣公对曰徳仁功利陛下兼行矣至于功利二善所益居多夫平海内之乱除戎狄之害是陛下之功安堵黎元各复生业是陛下之利
　　太宗谓侍臣曰夫贤人出仕进则利物荣主退则官达名成勤【勤疑作近】于此事闻之益少唯有见恶如崩淫酒是务此皆不学而能是善人常少恶人居多古人称百年一贤谓之比戸企伫竒才常不可得公对曰夫贤人居则善其身达则兼济其物是以明圣求之不有懈怠太宗谓侍臣曰朕闻自古帝王亦不能常化假令内安必有外扰当令【令疑作今】远夷率服百谷丰稔贼盗不作内外宁静朕喜得此事故共公等乐饮此非朕一人之力亦由公等共相存【按贞观政要存作匡】辅然安不忘亡理不忘乱虽知今日无事亦须思虑终始常得如此始是可贵公对曰自古以来元首股肱不能备具或时君圣臣即不贤或遇贤臣即无圣主今陛下圣明所以致化臣等驽蹇不称陛下所任然臣等虽不堪任用陛下放黜即得若有贤臣但令君不思化亦无所益今天下大平臣等【按贞观政要等下有犹未二字】以为喜此由【按贞观政要此由作惟愿】陛下居安思危孜孜不怠太宗曰万防事重岂得不思公可语起居郎常书笏上云居安思危朕若不思即向朕道
　　太宗与大将军蔺謩语謩不对太宗怒而系之后知其聋乃释不问语侍臣曰我昨发怒蔺謩若遂加其罪岂不枉滥公对曰古者帝王多因喜怒遂滥其赏罚今陛下思怒蔺謩遂能却更思省若此心不移四海之福有司奏近臣所荐凌敬乞贷之状太宗责公等滥进何也公对曰臣等每防顾问常具言其长短有学识强谏争是其所长爱生产好经营是其所短今其为人作碑文教人读汉书即附托官人回易求利于臣等所悦事实未乖【按贞观政要作与臣等所説不同误】陛下未见其长唯见其短以为臣等欺罔实不甘心
　　高丽等三番僧求学至中国游莱州以闻太宗曰不须遣来此非为学问但觇国家虚实耳公对曰陛下所为若善此等固当取则若不善虽拒蛮夷亦无益也太宗曰书云可爱非君可畏非民天子者有道则人推而为之主无道则人弃而不用诚可畏也公对曰古语云君舟也人水也水能载舟亦能覆舟可不畏哉【按贞观政要并入前帝王有盛衰节内】
　　权贵疾公毎言于太宗曰魏徴凡所谏争委曲反覆不从不止意以陛下为幼主不同于长君太宗曰朕少不学问唯好弓马至于起义即有大功既封为王偏防偏爱理道正术都不留心及为太子初入东宫思安天下欲克已为政唯魏徴与王珪导我以礼宏我以道勉彊从之大觉利益遂力行不息以致太平并魏徴等之力所以特加礼重毎事听从非私之也言者乃惭而止霍行斌告变公预其事太宗览之谓侍臣曰此言大无由绪不须鞫问行斌宜付所司定罪公曰臣防近侍未以善闻而有大逆之名罪合万死陛下曲埀矜照臣将何以自安请鞫之寻仍拜谢太宗曰卿之累仁积行朕所自知愚人相谤岂能由已不须致谢【按贞观政要载有告徴谋反太宗不问遽斩所告者当即此事但无行斌姓名】
　　房龄王珪掌内外考绩治书侍御史权万纪奏其不平追案勘问王珪不伏太宗付侯君集案之公奏称无阿私必不可推鞫太宗大怒令君集勘当未奏太宗问君集君集奏称臣谓魏徴龄王珪挟私滥考何得阿党固执言不可推徴答云龄王珪俱是国家重臣并以忠正任使其所考者既多或一两人不当祗是见有左右终非心有阿私若即推绳不相信任此事便不可信何以堪当重委假令错缪有实未足亏损国家穷鞫若虚失委大臣之体且万纪毎日常在考堂必有乖违足得论正当时鉴见一无陈説身不得考方始纠弹徒发在上嗔怒非是诚心为国无益于上有损于下所惜伤于政体不敢有所阿党遂释不问
　　公频论止足之分太宗未之许公曰羣臣委任既久许其避退权用之次观其能否既得预察羣才又无独任之谤使善人得进长防让之风若能行之于令足为将来永法太宗曰信如公言然论者犹有同异时至京下当别议
　　太宗谓羣臣曰为政者岂待尧舜之君龙益之佐自我驱使魏徴天下乂安邉境无事时和嵗稔其忠益如此先是将发十六道黜陟大使畿内道未有其人太宗亲定之问房龄等曰此道事最重谁可充使右仆射李靖对曰畿内事非魏徴莫可太宗作色曰朕欲向九成事亦不小宁遣魏徴助朕【按贞观政要作宁可遣魏徴出使朕字属下句】每行不欲与其相离者适谓其见朕是非必无所隐今从公等语遣去朕若有得失公等能止邪乃令李靖充使公从往九成宫









　　魏郑公谏续録巻上
<史部,传记类,名人之属,魏郑公谏续录>
　　钦定四库全书
　　魏郑公谏续录巻下
　　元　翟思忠　撰
