<!-- { "loadSidebar": true } -->
　　钦定四库全书　　　　　史部七
　　魏郑公谏续录　　　　　传记类二【名人之属】提要
　　【臣】等谨按宋马端临经籍考魏郑公谏录五巻唐王綝集又元亦祖丁谏录序云唐王綝集谏录五巻至顺初下邳翟思忠为常州知事摭其余为续录二巻续录自元统中付梓明初流巳少世所行明人续录一巻当是未见翟本而意为捜补者今本无编辑姓氏然巻数与亦祖丁説合其为思忠旧帙无疑又按唐书称徴自以不世遇乃展尽底蕴无所隠前后凡二百余奏无不剀切当帝心者顾史所载多其大而略其细其者又或加以增饰非复当时言语此本虽捃拾众説与史间有异同且有实非谏诤之事而泛滥入之録中者然大旨明白切要颇于治道为有补要非他小説记比也思忠起家为儒官曾着易衍太元盖亦好学稽古之士云乾隆四十五年十月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀











　　钦定四库全书
　　魏郑公谏续录卷上
　　元　翟思忠　撰
　　太宗论自古政化得失因曰大乱之后造次不可致化公对曰不然凡人居安乐则骄逸骄逸则思乱思乱则难化在危困则忧死亡忧死亡则思化思化则易教犹饥人易食也太宗曰善人为邦百年然后胜残去杀大乱之后将来【来疑作求】致化宁可造次而望乎公对曰此指常人不在圣哲若圣哲施化上下同心人应如响不疾而速期月而可信不为过三年成功犹谓其晚太宗深纳其言右仆射封徳彜等咸共非之曰三代以后人渐浇讹【按本传讹作诡下同】故秦任法律汉杂霸道皆欲化而不能岂能化而不欲魏徴书生不识时务若信其虚论必败乱国家公曰五帝三王不易民而化行帝道则帝行王道则王在于当时所【按贞观政要无所字】化之而已考之载籍可得而知昔黄帝与蚩尤七十余战其乱甚矣既胜之后复致太平九黎乱徳颛顼征之既克之后不失其化桀为乱虐而汤放之在汤之日则得太平纣为无道武王伐之成王之日亦致太平若言人渐浇讹不返淳朴至今应悉为鬼魅宁可复得而教化耶徳彜等无以难之然心【按心字原本作咸以上句文义推求徳彜等盖口不辨而意不谓然从本传作心为是今改正】以为不可太宗力行不倦毎谓侍臣曰贞观之初人皆异论云当今必不可行帝王道唯魏徴劝我而已我从其言不过数载遂得华夏安宁远夷宾服使我不动干戈数年之间遂至于此皆魏徴之力也又复谓公曰玉虽有美质在石间不值良工琢磨与瓦砾不别若遇良工即为万代之寳朕虽无美质为公所切磋约我以仁义宏我以道徳使朕功业至此公亦足为良匠惟惜不得使封徳彜见之公再拜谢曰海内康宁自是陛下威徳所加实非羣下之力但喜逢明圣不敢贪天之功太宗曰朕能任公公称所委其功岂独在朕乎何取饰让也上封人多请太宗亲纳表奏以防壅塞太宗以问公公对曰观此人意见殊乖大体若请陛下不任百司亲庶事岂唯朝堂一所则州县之务亦须陛下亲断
　　太宗论隋日禁囚公对曰臣昔在隋时闻有盗发炀帝令士澄捕之【按贞观政要士澄上有于字注姓也】但有疑即苦加拷掠枉承贼者二千余人并令同日斩决大理丞张元济怪之试寻其状乃有六七人盗发之日先禁他所才被放出亦遭推劾【按贞观政要劾作勘】不胜苦痛虚以自诬元济因此更事寻究二千人内唯有九人不明又按验九人四人非贼有司不敢执奏遂并杀之太宗曰非唯炀帝无道之君臣下亦不尽忠须相匡谏不避诛戮岂得茍行谄佞求悦誉乎君臣如此何能不败赖公等共相辅弼遂得囹圄空虚欲公等善始令终常如今日
　　太宗谓侍臣曰齐文宣何如人公对曰非常颠狂然与人共争道理自知短屈即能从之臣闻齐时魏恺先任青州长史尝使梁还除光州长史不就杨遵彦奏之文宣帝大怒召而责之恺曰臣先任青州大藩长史今有使劳更无罪过反受小州所以不就乃顾谓遵彦曰此汉有理因令舍之太宗曰往者卢祖尚不肯受官朕遂杀之文宣帝虽颠狂尚能容止此事朕所不如也祖尚不受处分虽失人臣之礼朕即杀之大是伤急一死不可再生悔所无及宜复其官防
　　太宗曰周孔儒教非乱代之所行商韩刑法实清平之粃政道既不同固不可一槩也公对曰商鞅韩非申不害等以战国纵横间谍交错祸乱易起谲诈难防务深法峻刑以遏其患所以权救于当时固非致化之通轨太宗与贵臣宴于丹霄殿谓羣臣曰为政之要务全其本若中国不静远夷虽至亦何所益朕与公辈共理天下令【令疑作今】中夏乂安四方静肃并由公等咸尽忠诚共康庶绩之所致尔朕实喜之然安不忘危亦兼以惧朕见隋炀帝纂祚之初天下彊盛弃徳穷兵以取颠覆颉利近者足为彊大意既盈满祸乱斯及丧其大业为臣于朕叶防可汗亦大彊盛自恃富贵通使求婚失道怙乱奄致破灭其子既立便肆猜忌众叛亲离覆基絶嗣朕虽不能远纂尧舜禹汤之徳目覩此辈何得不诫惧乎公等辅朕功绩已成唯当慎以守之自致长保并宜勉力事有不可则须明言君臣同心何得不理公对曰陛下宏至化安天下可谓功巳成矣然每覩非常之庆弥切虑危之心自古致慎无以加此臣闻鲍叔牙饮桓公祝曰愿君无忘在莒管仲无忘于鲁甯戚无忘饭牛陛下居安思危在治思乱无忘之念过叔牙之愿矣臣闻上之所好下必从之明诏奨励足使懦夫立节【按本传高昌平帝宴两仪殿叹曰高昌若不失徳岂至于亡然朕亦当自戒徴曰昔齐桓公与管仲鲍叔牙甯戚四人饮叔牙奉觞而起曰愿君无忘在莒时云云与此异】
　　太宗问拓设使人曰拓设兵马今有防许对曰见有四千余兵旧有四万余人太宗曰为君之道必须先存百姓若损百姓以奉其身如割胫【按贞观政要胫作股】以自啖腹饱而身毙又曰身安天下安必须先正其身未有表正而影曲上理而下乱者朕毎思伤其身者不縁外物皆由嗜欲以成其祸若躭嗜滋味玩悦声色所欲既多所须【按贞观政要须作损】亦大既妨政事又搅【按贞观政要搅作扰】生人且复出一非理之言万姓为之解体怨讟既作离叛亦兴朕毎思此不敢放逸公对曰古昔圣哲之主亦近取诸身远体诸物昔楚聘詹何曰未闻身理而国乱者陛下所明实古之大义【按通鉴武徳九年太宗谓侍臣曰君依于国国依于民刻民以奉君犹割肉以充腹腹饱而身毙无拓设使人语亦各异】
　　太宗谓侍臣曰朕闻西人爱珠若得好珠劈身藏之侍臣曰贪财损已实为可笑太宗曰勿唯可笑今官人贪财不顾性命身死之后子孙被辱何异西人之爱珠耶帝王亦然恣情放逸劳役无度信任羣小疎远忠正有一于此岂不灭亡隋炀帝奢侈自贤身死匹夫亦为可笑公对曰臣闻鲁哀公谓孔子曰有人好忘者移宅乃忘其妻孔子曰又有好忘者甚于此丘见桀纣之君乃忘其身太宗曰朕与公等既知笑人今共相匡辅庶免人笑
　　太宗谓侍臣曰朕见胡裴始毕上书论西蕃事意颇有情理朕谓【谓疑作与】共语非常战惧今奏一事人亦应如此公对曰天顔俯临岂得不惧臣见在外诸司欲奏事者先三五日寻思反覆及其临奏三分不能道得一分寻常易事尚难如此况争谏之人出言皆是触忤赖防陛下假其顔色若不如此理终不申
　　太宗曰古来帝王皆欲国祚长久但为威势既高下情不能上达加以小人君子杂处其间用不得人遂至灭亡公对曰巧佞忠正无代不有但相时君所好而进若用忠正则理用邪佞则乱必然之理也太宗曰为帝王者必须慎其所与只如鹰鹞鞍马声色殊味朕若欲之随须即至如此等事常败人正道邪佞忠正亦在时君所好若任不得贤何能无灭公对曰臣闻齐威王问淳于髠曰寡人所好与古者圣王同否髠对曰古者圣王所好有四今有【有疑作王】所好唯有三种古者好色王亦好之古者好马王亦好之古者好味王亦好之古者好贤王独不好齐王曰今无贤可好也髠曰古之美色即【即疑作则下同】有西施毛嫱竒味即有龙肝豹胎善马即有飞騄耳此等今既无之王之厨膳后宫外廐今亦备矣王若以今之无贤未知前代贤者得与王相见否太宗深然之
　　太宗尝御瑶池殿顾谓侍臣曰西蕃通来防时公对曰禹贡云西至流沙又曰西戎即叙不明境域所至汉武帝置炖煌张掖等郡自此以后渐通西域太宗谓羣臣曰朕闻汉武帝时为通西蕃中国百姓死者大半此事着在史籍不能具道但隋后主欲开防岭已西镇守俱未当死者继于道路如闻流沙已西仍有隋破坏车毂其邉即有白骨狼籍北筑长城东渡辽水征伐不息人无聊生天下叛之聚而为盗炀帝安然恣其所欲遂至灭亡只为不闻其过朕以此事永为鉴诫今与诸公共理百姓但有不可行即向朕言勿得面从茍相悦誉且朕素无学术未闻政道一日万防不能尽经耳目所有处断恐独见不明致有失所所以委公等公等善相辅弼使兆庶得所此乃长保富贵防及子孙若尸禄旷官茍贪荣利必加黜辱终不容舍朕既以汉武帝隋后主为镜公等亦须常将此事相规谏也羣臣并拜谢公进曰陛下思宏至化砥砺羣下臣等敢不竭股肱之力但恐识度愚浅无益万分臣闻汉武帝承五代之资天下无事府库充实士马强盛遂思骋其欲以事四夷闻蒟醤而开卭僰贪良马而通大宛老弱疲于转输丁壮死乎军旅海内骚然戸口减半至于国用不足府库空虚乃酤盐铁征税闗市课算舟车告婚卖爵侵渔百姓万端俱起外内困穷无以给邉费议以营田代卒冀以助军迄于暮年方始觉悟下哀痛之诏封丞相为富民侯仅以夀终防及大乱炀帝恃其强盛思欲追踪汉武戎车屡动人不聊生十余年间亡身戮国陛下威加海外无远不臻深惟二主以为殷鉴所谓一人有庆兆民赖之臣等奉以周旋不敢失坠太宗曰朕遇千虑一失必望有犯无隐
　　太宗曰百官之内应有堪用者朕未能知之不可造次为天下主诚亦难朕今行一事则为天下所观出一言即为天下所听用得好人为善者皆劝误用恶人不善者竞进赏当其劳无功者自退罚当其罪为恶者诫惧故知赏罚不可轻行用人弥须审悉公对曰举选之事自古为难故考绩黜陟察其善恶今欲求人必须先访其行审知其善然后任之假令此人不能济事只是才力不及不为大害误用恶人假令彊干为患极多但乱代为【为疑作惟】求其材不顾其行太平必须材行俱兼始可任用也
　　太宗曰铁之为用无处不须至于金银玩好而已不知何意人皆爱之公曰兵仗农器非铁不可金银珠玉唯有丰年人以为货故谚云丰年珠玉俭年谷粟太宗曰正为蕃人爱不可全弃
　　太宗谓孙伏伽曰今以公为谏议大夫必须献可替否又谓侍臣曰公等全无谏争公对曰昔者齐景公射不中的而左右俱称其善景公曰自晏子死不复闻寡人之过章对曰上之所好下必从之君若以謇谔为忠则人皆晏子陛下每称述忠谏之士若有事须献替谁敢不尽其忠
