<!-- { "loadSidebar": true } -->
　　太宗问曰义宁之初国家虽有闗中王世充李宻各自割据当此之时诸君所事之主谁优谁劣公对曰李宻智计英拔而器度局小戴冑奏称王世充言议分明繁而寡要为化但为一时之利不堪思其后图太宗曰平定天下朕虽有其事若守之失图功业亦复难保秦始皇实可为诫公等宜念公忘私荣名高位可以长守公对曰臣闻之战胜易守胜难陛下深思逺虑安不忘危功业既彰徳教复洽常以此为政天下不得不安四海不得不乐
　　吐谷浑使人请婚唐俭奏称其使大战惧太宗曰公等以此言虚实公对曰今四方诸国并为陛下臣妾若发一使遣诸国征之立即败亡何得不惧也
　　太宗曰隋炀帝求覔无已内则淫荡于声色外则人以黩武遂至灭亡朕覩此但以清静抚之今百姓自言安乐岂知朕之力也公对曰尧人击壤而歌亦云帝力何有于我哉只将此事以为太平百姓亦不知由主上安之也太宗曰朕今安养百姓岂求其知但论理乱在时君耳公对曰此事非知之难终行之难
　　太宗曰隋日山东养武马一匹百余贯钱公对曰当时官人因自贩马粟麦既贱立限令市非理督责乃至破其产业官人马尽便寛其日月百姓不堪所以聚而为盗太宗谓侍臣曰朕身不下殿堂而四夷宾服此之功业实所重惜思安其术未尝一日忘也朕见隋炀帝都不以官人违法为意性多猜忌唯虑有反叛者朕则不然但虑公等不遵法式致有寃滞毎见告密之徒殊不挂意宜体此心务以徳养人即是勿毁之道公对曰陛下平定宇内实如诏防今功业既定天下巳安而日慎一日务以徳胜臣等虽愚敢不奉职【职疑作体】圣意太宗又谓萧璟【璟疑作瑀下同】曰卿在隋时数见皇后否璟对曰自其儿女不得相见臣何人也辄得见之公曰臣闻炀帝特不信齐王常有中使察之奏其饮防则曰经营何事称意若其忧悴则曰彼将有他念故尔父子之间且犹至是而况他人乎太宗曰今朕视正道胜炀帝知齐王远矣
　　太宗谓侍臣曰比三两月来不见公等谠言未知以朕不可谏争隐而不言为是庶事咸得不须论也公对曰陛下每见一事即为鉴诫臣等深识圣情必事理有违岂敢隐而不奏然比来大使既出内外无事所以不论太宗曰古来虽复时遭丧乱未有如隋日者朕皆平之功何如古人公对曰前代虽逢丧乱皆有牧宰割据不过数嵗即有所归至于隋末天下鼎沸百姓涂炭经十余年陛下应天顺人一时平定此乃再造天地重立区夏此之功业古人未有
　　太宗谓右仆射李靖等曰人君之道唯在寛厚非但刑戮乃至鞭挞亦不欲行比每人嫌朕大寛未知此言可行否公对曰古来帝王以杀戮肆威者实非久安之防臣等见隋炀帝初有天下亦大威严而官人百姓造罪未【未疑作不】一今陛下仁育天下万姓获安臣下虽愚岂容不识恩造太宗曰公等假以为非朕终不改此志太宗谓李靖等曰今且向晓后有一星出东方旧者合昏没何因更有此星又曰扫星公对曰典籍所载有长星有孛星有彗星长星其形极长孛星小短彗星如扫形今人所谓扫者即是彗星公又奏曰臣闻古帝王未有无灾变者但能修徳灾变自消陛下因有天变遂能诫惧反覆思量深自克责虽有此变必不为灾【按贞观政要贞观八年有彗星见于南方魏徴进曰云云与此异】
　　太宗曰夫人之身假令无病不免有疥癣及时有小恶处用人求备理实为难公对曰自古为政但举大体尧舜之时非全无恶但为恶者少桀纣之代非全无善但为恶者多譬如百尺之木岂能无一枝节今官人居职岂能全不为非但犯罪者少即是大化
　　太宗谓房龄等曰今天下百姓借我抚养先须令我安稳今上封者惟道九成往来百姓辛苦公对曰陛下意存容纳许其进言则妄处多不妨时有可录陛下所有长短此人多不肯隐但容纳之亦是善事
　　太宗谓长孙无忌等曰在外百姓太似信佛上封人欲我每日将十个大徳共达官同入令我礼拜观此乃是道人教其上书公对曰佛法本贵清浄以退浮竞且道俗事既不同昔释道安一时名徳苻永固与之同舆权翼以为不可释惠琳非无才俊宋文引之升殿顔延之云此三台之位岂可使刑余之人居之今陛下若欲崇信佛教岂须日别见道人
　　吴王恪奉见太宗谓房龄等曰朕于儿子常欲一处但国家事义实亦不同欲令其子孙代代相继且又絶其觊觎朕今供养太上皇与私亦异以镇抚四海不贻太上皇忧为孝则天子之孝也公对曰臣闻孝行有三大孝尊亲其次不辱其下能养今陛下立身扬名富有天下华夷安泰此实大孝岂同进饘粥侍左右之孝也且以四海之主岂比庶人若与子孙同在一处非所以保根固本之防
　　太上皇幸两仪殿内外羣臣奉见太上皇还西宫太宗从至太安宫还顾谓长孙无忌等曰今天下无事侍太上皇与公等同宴可谓至乐然朕若与公等忘政事但欢宴盖非常安之法公对曰陛下酣宴之后犹不忘庶政古者尧舜禹汤所以太平实用此道太宗因曰古之人君处廊庙居逸乐臣下一事失所便弃前功解免黜放急处如此公对曰人君发怒于一臣将行刑罚而能念其旧功者鲜矣陛下今发徳音臣等幸甚
　　太宗曰朕每思言者君子之枢机谈何容易匹夫之间出言不善人或记之成其耻累朕则四海之主出一言失所亏损岂同匹夫者耶公对曰人君居四海之尊若有亏失古人以为日月之蚀人皆见之实如陛下之所诫慎
　　太宗谓房龄曰朕所居殿隋文帝造已经四十余年损坏处少唯承干殿是炀帝造工多覔新竒斗拱至小年月虽近破坏已多今为政更欲别作意见亦恐似此屋耳公对曰昔魏文侯时租赋嵗倍有人致贺文侯曰今戸口不加租赋嵗倍此由课敛多譬如皮熟之令大则薄令小则厚人当亦如此由是魏国大化臣今量之陛下为政百夷宾服天下已安但须守今日化道亦归之于厚此即是已足也
　　太宗谓公曰昨进周齐史看末代之主为恶莫不相似俱至灭亡然两主若为优劣公对曰二主亡国虽同其行即【即疑作则】别齐主懦弱政出多门上下相防遂至亡国周主立性凶强威福在已亡国之事皆在其身以此而论齐主为劣
　　太宗谓侍臣曰计朕平定四方忧矜百姓虽不及前代哲王比炀帝固应万倍但君臣相须事同鱼水然鱼不得水则不立水无鱼则废世有理乱移易风俗终自如旧故知国家唯借臣佐及百姓共相翊戴方得保其尊荣公对曰昔楚王召詹何为相何曰唯解修身不解理国王又遣使重请何曰未有身正而国不理者今远方慕化并由陛下克已自修所以夷狄咸知效命
　　太宗御太极殿大赦因谓侍臣曰为君极难法若急恐滥及善人法若寛则不肃奸宄寛猛之间若为折衷公对曰自古为政者因时设教若人情似急则济之以寛如有寛慢则纠之以猛时既不常所以法令无定太宗曰朕常思自古有天下者皆欲子孙万代政化过于尧舜及其所行则与尧舜相反如秦始皇亦是英雄之主平定六国已后才免其身至子便失其国桀纣幽厉亦皆丧亡朕为此不得不惧且天下百姓倾耳侧目唯看善恶朕岂得不自思之公对曰自古以来人君为难祗为出言即成善恶若人君出言欲闻已过其国即兴若出言欲人从已其国即丧古人云一言可以兴邦一言可以丧邦正为如此但天下人皆自进于陛下以荣其身若正人即欲以正道辅佐佞人即欲以邪道自媚工巧者则进竒服异器好鹰犬者即欲劝令畋游所欲自进者不觉为非皆言为是若陛下常守正道则奸人不能自效如开其路则人人欲遂其心矣太宗曰然太宗问侍臣隋大业起居注今有在者否公对曰在者极少太宗曰起居注既无何因今得成史公对曰隋家旧史遗落甚多比其撰録皆是采访或是其子孙自通家传参校三人所传者从二人为实又问隋代谁作起居舍人公对曰崔祖濬杜之松蔡允恭虞世南等臣毎见虞世南説祖濬作舎人时大欲记録但隋主意不在此毎须书手纸笔所司多不即供为此私将笔抄録非唯经乱零落当时亦不悉具
　　太宗曰隋时百姓假有财物岂能自保自我有天下以来存心抚养无所科差人人皆得营产业守其资财即我所赐向使我徴求无已虽数赏赐亦不如不得公对曰尧舜在上百姓亦云耕田而食凿井而饮含哺鼓腹而云帝何力于其间哉今陛下如此含养百姓可谓日用而不知矣又奏曰昔晋文公出畋逐兽砀【按贞观政要兽下有于字】入大泽迷不知所出其中有渔者文公谓曰我若君也道安从出我且厚赐汝渔者曰臣愿有献文公曰出泽而受之于是送出泽文公命曰子之所欲教寡人者何也愿受之渔者曰鸿鹄保大海之中厌而数移徙之小泽则必有缯丸之忧鼋鼍保渊【按贞观政要保下有深字】厌而出之浅渚则必有网罗钓射之忧今君逐兽砀入至此何行之大远也文公曰善谓从者记渔者名渔者曰君何以名为君其尊天事地敬社稷固四国慈爱万人薄赋敛轻租税者臣亦与焉君不尊天事地不敬社稷不固四国外失礼于诸侯内逆人心一国流亡渔者虽有厚赐不得保也遂辞不受太宗曰卿言是也
　　太宗谓侍臣曰观古来帝王有盛有衰犹朝之有暮皆为蔽其耳目忠正者不言邪谄者日进不见其过以至于灭亡朕在九重之中不能遍览天下故布之卿等以为朕之耳目莫以天下无事四海安宁便不存意公对曰自古亡国之主皆为居安忘危处理忘乱所以不能长久陛下富有四海内外清晏遂能留心政道常如临深薄国家歴数自然灵长臣等滥当重任今又亲防诫勗唯知自励敢不尽心【按贞观政要太宗谓侍臣尚有可爱非君数语及徴所对载舟覆舟语别见后】
　　太宗谓侍臣曰月令早晚有公对曰今礼记所载月令起自吕不韦太宗曰但为政专依月令善恶复皆如所记否公对曰秦汉以来圣主依月令事多矣若一依者亦未有善但古者设教劝人为善所行皆欲顺时善恶亦未必由此太宗曰月令既起秦时三皇五帝并是圣主因何不行月令公对曰计月令起于上古是以尚书云敬授人时吕不韦止是修古月令未必始起秦代也太宗问曰朕比读书所见善事并即行之都无所疑至于用人则善恶难别故知人极为不易朕比任使公等数人何因政化犹不及文景公对曰陛下留心正道委任臣等逾于古人正由臣等庸短不能副陛下所寄若论四夷宾服天下无事古来未有似今日者至于文景不足以方圣徳公又曰自古人君初为政者皆欲比于尧舜及天下既安即不能终其善事人臣初被委任亦欲尽心竭力及得富贵即欲保全官爵若使君臣常不懈怠岂有天下不安之理太宗曰确论至理诚如公言太宗谓侍臣曰狄人杀卫懿公尽食其肉独留其肝宏演呼天大哭自出其肝而内懿公之肝今欲求其人不可得也公对曰在君待之而已昔豫让为智伯报仇欲刺赵襄子襄子执而获之谓让曰子昔不事范中行乎智伯尽灭之子乃委质智伯不为报仇今为智伯何也让答曰臣昔事范中行中行以众人遇我我以众人报之智伯以国士遇我我以国士报之在君之礼而已何患无人
