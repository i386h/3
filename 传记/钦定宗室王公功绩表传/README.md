<!-- { "loadSidebar": true } -->
　　钦定四库全书
　　钦定宗室王公功绩表传卷首
　　谕防
　　乾隆二十九年九月二十六日
　　上谕宗室中封授王公显爵者或有伊等先世建立丰功是以宠列勲阶世袭罔替或有分属天潢本支谊当出就外府锡之崇秩俾备屏藩而其中惟着有军功之王公等当国家
　　开基定鼎时宣猷効绩载在宗盟若不为之追阐成劳昭示来许将传世滋久不惟伊等功绩莫彰无以使奕世子孙观感奋发竞知鼓励甚至支派逺近渐亦难于稽攷即如显亲王康亲王简亲王信郡王顺承郡王平郡王及军功所封公等其酬庸世及中外固所共知然受封本末事具
　　实録
　　国史简牒尊藏秘府未便轻事披检重以纪载体例不越因事系年难免后先参互于一王一公之事迹未经裒彚成编其令大学士防同宗人府于
　　实録
　　国史内如显亲王以下各王公等凡立功之端委派之亲疎一一悉心采订分缮成帙进呈以偹观览乾隆四十三年正月初十日
　　上谕睦亲彰善王政宜先继絶昭屈圣经所重朕自临御以来间日恭阅
　　列祖
　　列宗实録一册因偹知
　　祖宗创业艰难及尔时懿亲荩臣勤劳佐命厎定中原伟伐殊功实为从古所未有而当时策勋锡爵荣号崇封所以酬答者本从优厚迨其后或有及身縁事旋被降削者或有子孙承袭更易封号者迄今平情凖理若不为之溯述阐追复旧恩于心实有未惬因念睿亲王多尔衮当开国时首先统众入闗扫荡贼氛肃清宫禁分遣诸王追殱流冦抚定疆陲一切创制规模皆所经画寻即奉迎
　　世祖车驾入都定国开基以成一统之业厥功最着顾以摄政有年威福不无専擅诸王大臣未免畏而忌之遂致殁后为苏克萨哈等所搆授欵于其属人首告诬以谋逆经诸王定罪除封其时我
　　世祖章皇帝实尚在冲龄未尝亲政也夫睿王果异志则方兵权在握何事不可为且吴三桂之所迎胜国旧臣之所奉止知有摄政王耳其势更无难号召即我满洲大臣心存忠笃者自必不肯顺从然彼诚图为不轨无难潜锄异已以逞逆谋乃不于彼时因利乘便直至身后以敛服僣用明黄龙衮指为觊觎之证有是理乎况英亲王阿济格其同母兄也于追捕流贼回京时谎报李自成身死且不
　　防班师睿王即遣员斥责其非并免王公等徃迎之礼又因阿济格出征时胁令巡抚李鉴释免逮问道员及擅至鄂尔多斯土黙特取马防议其罪降为郡王平日办理政务秉公持正若此是果有叛志无叛志乎又
　　实録载睿王集诸王贝勒贝子公大臣等遣人语曰今观诸王贝勒大臣等但知谄媚于予未见有尊崇
　　皇上者予岂能容此昔
　　太宗升遐嗣君未立英王豫王跪请予即尊位予曰尔等
　　若如此言予当自刎誓死不从遂奉
　　皇上纉承大统似此危疑之时以予为君尚不可今乃不
　　敬
　　皇上而媚予予何能容自今以后有尽忠
　　皇上者予用之爱之其不尽忠不敬事
　　皇上者虽媚予予不尔宥也且云
　　太宗恩育予躬所以特异于诸子弟者盖深信诸子之成
　　立惟予能成立之每览
　　实録至此未尝不为之堕泪则王之立心行事实能笃忠
　　荩感
　　厚恩深明君臣大义尤为史册所罕觏使王彼时如宋太宗之处心积虑则岂肯复以死固辞而不为邪説揺惑耶乃令王之身后久抱不白之寃于泉壤心甚悯焉假令当日之逆迹稍有左验削除之罪果出于我
　　世祖圣裁朕亦宁敢复翻成案乃实由宵小奸谋搆成寃
　　狱而王之政绩载在
　　实録者皆有大功而无叛逆之迹又岂可不为之昭雪乎昨于乾隆三十八年因其茔域久荒特勅量为缮葺并准其近支以时祭扫然以王之生平尽心王室尚不足以慰彼成劳朕以为应加恩复还睿亲王封号追諡曰忠补入
　　玉牒并令补继袭封照亲王园寝制度修其茔墓仍令太常寺春秋致祭其原尚有未经详叙者并交国史馆恭照
　　实録所载敬谨辑録増补宗室王公功绩用昭彰阐宗勲至意又如豫亲王多铎从睿亲王入闗肃清京辇即率师西平流冦南定江浙实为开国诸王战功之最乃以睿亲王之诬狱株连降其亲王之爵其后又改封信郡王虽至今承袭罔替但以王之勋绩超迈等伦自应世胙原封以彰殊眷岂可以风影防辄加贬易乎朕以为应复其原封又诸王中披坚执鋭拓土开疆共成一统之业者如礼亲王代善后改封康亲王郑亲王济尔哈朗后改封简亲王肃亲王豪格后改封显亲王克勤郡王岳托后改封平郡王当时俱茂着壮猷克昭骏烈载在宗盟今其子孙所袭均非始封之名外人不知妄疑宗藩当国家缔造时有大勲劳而后裔均不得长延带砺以为阙典即其本支承家袭庆以去祖渐逺几忘其先世锡封之由弗克顾名奋效所系于宗室子孙者甚重况功臣世封内如古利之英诚公费英东之信勇公额亦都之果毅公俱以本号相其子孙承袭者各能溯勲阀以宣伟绩不失故家乔木之遗今以亲贤世胄竟改其初封嘉号何以垂诒奕禩示酬庸追本之义乎朕以为应复其原号着交军机大臣防同宗人府悉心妥议具奏其余宗室诸王贝勒等如有显著功绩其封爵后经降夺者除本人身罹重愆自不当复邀优典若系承袭之子孙获咎议处者仅当斥其本身而不当追贬其祖宗世爵方为平允亦着一并防查议奏再配享
　　太庙诸王仅有通达武功慧哲宣献四郡王其
　　太祖
　　太宗
　　世祖时戮力行间栉风沐雨之亲藩如向所举数人皆未之及盖由当时议礼诸王各懐私意遂尔没其勲伐不得同侑馨香岂足以彰公道所有睿亲王礼亲王郑亲王豫亲王肃亲王克勤郡王俱着补置牌位配享
　　太庙用以妥功宗而昭渥典至通逹郡王系
　　显祖之子武功慧哲宣献三郡王系
　　景祖之子当时虽身与配享第以宗支而论已在觉罗之列是以宗室王公表传内未经列传但思宗室传既限于支派国史传又以属在宗潢令此四王无所附丽亦觉欠缺着并交国史馆查明四王事实补为立传列于国史诸大臣传之前即或当时纪载简少其功绩无由稽核无妨不拘详略各立一传以征信实并将此通谕知之
　　乾隆四十三年三月初二日
　　上谕朕因我朝开国时宗室懿亲勤劳佐命其殊勲茂绩实为史册罕有如睿亲王多尔衮受诬黜爵豫亲王多铎縁事降封朕为核其生平事绩昭雪加恩复还原封世袭又礼亲王代善郑亲王济尔哈朗肃亲王豪格克勤郡王岳托等并令称其原号用昭惇叙酬庸渥典其余诸王贝勒内或有显著功绩而封爵
　　后经降夺者除本人身罹重愆不当复邀优典外若系承袭之子孙获咎议处竟将初封褫革未为平允因令军机大臣防同宗人府查明具奏今据开列清单进呈朕详加阅核如饶余亲王阿巴泰及子安亲王岳乐俱屡着功绩其子孙内止有奉恩军一人不足以酬劳阀着加恩赏封辅国公一人又敬谨亲王尼堪功勋颇显且以力战捐躯其子孙内现在止有一辅国公亦着加恩晋封镇国公至谦郡王瓦克逹巽亲王满逹海镇国公屯齐从前亦均着有功绩现无承袭之人并着加恩瓦克逹子孙赏给一等镇国军满逹海子孙赏给一等辅国将军屯齐子孙赏给一等奉国军此次加赏之公爵世职俱着世袭罔替所有应袭之子孙俱着宗人府照例拣选数人带领引见
　　乾隆四十六年十一月二十六日
　　上谕宗室王公表传简亲王喇布顺承郡王勒尔锦贝勒洞鄂事迹俱不详晰又简亲王传内称其生有神力语尤不经查此书系何年编纂此外尚有似此语句及叙次草率者并着交国史馆恭查
　　实録红本另行改纂以昭征信
　　御制文
　　己未嵗我
　　太祖大破明师于萨尔浒山之战书事
　　盖闻国之将兴必有祯祥然祯祥之赐由乎
　　天而致
　　天之赐则由乎人予小子于己未嵗我
　　太祖大破明师于萨尔浒之战益信此理之不爽也尔时草创开基筚路蓝缕地之里未盈数千兵之众弗满数万惟是
　　父子君臣同心合力师直为壮荷
　　天之龙用能破明二十万之众每观
　　实録未尝不流涕动心思我
　　祖之勤劳而念当时诸臣之宣力也谨依
　　实録叙述其事如左
　　己未二月明帝命杨镐杜松刘綎等统兵二十万号四十万来攻左翼中路以杜松王宣赵梦麟张铨督兵六万由浑河出抚顺闗右翼中路以李如栢贺世贤阎鸣泰督兵六万由清河出鸦鹘闗左翼北路以马林麻岩潘宗顔督兵四万由开原合叶赫兵出三岔口右翼南路以刘綎康应干督兵四万合朝鲜兵出寛甸口期并趋我兴京三月朔我西路侦卒遥见火光驰告甫至而南路侦卒又以明兵逼境告我
　　太祖曰明兵之来信矣南路驻防之兵有五百即以此拒之明使先见南路有兵者诱我兵而南也其由抚顺闗西来者必大兵急宜拒战破此则他路兵不足患矣即于辰刻率大贝勒代善【后封礼亲王】及众贝勒大臣统城中兵出而令大贝勒前行时侦卒又以明兵出清河路来告大贝勒曰清河之界道途逼仄﨑岖兵未能骤至我兵惟先往抚顺以逆敌兵遂过扎喀闗与逹尔汉侍卫扈尔汉【后授三等子世职】集兵以待
　　上之至时
　　四贝勒【即我　　　太宗文皇帝】以祀事后至谓大贝勒曰界藩山上我筑城夫役在焉山虽险倘明之将帅不惜士卒奋力攻之防夫役奈何我兵宜急进以安夫役之心大贝勒等善是言下令军士尽擐甲日过午至太兰冈大贝勒及扈尔汉欲驻兵隠僻地以待敌
　　四贝勒艴然曰正宜耀兵列阵明示敌人壮我夫役士卒之胆俾并力以战何故令兵立隠僻地耶巴图鲁额亦都【后为一等大臣追封毅公】曰贝勒之言是也我兵当堂堂正正以向敌人遂督兵赴界藩对明兵营列阵而待初众贝勒兵未至我国防卫筑城夫役之兵仅四百人伏萨尔浒谷口伺明总兵杜松王宣赵梦麟之兵过谷口将半尾击之追至界藩渡口与筑城夫役合据界藩山之吉林崖杜松结营萨尔浒山而自引兵围吉林崖仰攻我兵我兵四百人率众夫役下击之一战而斩明兵百人时我国众贝勒甫至见明兵攻吉林崖者约二万人又一军列萨尔浒山巅遥为声势四大贝勒与众将议曰吉林崖巅有防卫夫役之兵四百人急増千人助之俾登山驰下冲击而以右翼四旗兵夹攻之其萨尔浒山之兵则以左翼四旗兵当之遂遣兵千人往吉林崖
