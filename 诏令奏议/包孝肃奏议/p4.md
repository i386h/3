<!-- { "loadSidebar": true } -->
　　臣伏见四月旦日当薄蚀陛下特降徳音亲决庶狱饰身修政以应天变此诚古之圣后明辟克谨天戒之至意也臣闻汉书云夫至尊莫大乎天天之变莫大乎日蚀盖日者阳之精人君之象也君道亏为阴所乗故蚀日者徳也月者刑也故圣王日蚀修徳月蚀修刑诗云彼月而蚀则惟其常此日而蚀于何不臧说者云月蚀非常比之日蚀固常也日蚀则不臧矣然于正阳之月法尤忌之由是有伐鼓用币之事故人君或遭兹变必避殿彻膳克己责躬明君臣正上下延纳众议以辅不逮如是之至也今正阳之月晻然日蚀而又亢阳益甚火灾继作害孰大焉得非上天有以丁宁垂诫于陛下耶伏望陛下奋干刚之至徳畏天地之大异发号施令审思乎利害赏徳罚罪无间于疎昵聴断不惑勤俭为先抑阴尊阳防微杜渐然后日御便殿博延公卿询访直言讲求古道励精为治以答天戒如此则积异消于上厉阶絶于下足以导迎善气驯致太平惟陛下留神省察
　　
　　论地震
　　
　　臣近闻登州地震山摧今又镇阳雄州五月朔日地震北京贝州诸处蝗蝻虫生皆天意先事示变必不虚发也谨按汉五行志曰地之戒莫重于震动谓地者阴也法当安静今乃越阴之职专阳之政其异孰甚焉又夷狄者中国之阴也今震于阴长之月臣恐四夷有谋中国者且雄州控扼北鄙登州宻迩东夷今继以地震山摧不可不深思而预备之也顷岁并代地震寻以昊贼拒命近者广南英连等州亦震而蛮冦内侵皆必然已应之兆耳臣近曽上言沿边将帅尤在得人乞委执政大臣精选素习边事之人以为守将俾训练卒伍广为积聚以大警备之不然惧贻陛下之深忧也况灾变之作未有无其应者惟陛下特留圣意
　　
　　论星变
　　
　　臣切见岁星逆犯房宿近钩钤之位于今月余未顺按天官云房四宿为明堂天子布政之宫亦曰四辅股肱将相位也北二小星曰钩钤房之钤键天之管钥主闭键天心其房心于辰在昴主豫州宋之分野夫五星者五帝司命应王者号令为之节度岁主岁事为其綂首好生恶杀安静中度吉变色乱行则不为福或有凌犯淹留不去咎在仁徳未修诛罚未当若犯房宿亦责在将相之不称职者伏况国家盛徳在火岁火二曜俱为福星房心又是宋之分野今岁徳失度逆守于房复近钩键之次徘徊未退本意亦谓人君指意欲有所为而未得其节也乃上天之意所以笃佑圣宋丁宁陛下如是之至夫变异之来各象过失以谴告人主犹严父之明戒可不寅畏恐惧乎古之明王必正五事建大中以承天心能应以徳则咎息不能应以善则灾至要在所以应之应之之速非诚不立非信不行伏望陛下奋精刚之徳挺独断之明内推至诚深思天戒以天下至大祖业至重不可谓承平无事而可以佚豫为治外则边于寛而敝在姑息官弛于茍简近下诏命澄汰流品而才者未之进不才者未之退盖有司务在因循惮于甄选尔且方内治乱在陛下所任经曰亦惟先正克左右未有左右正而百官枉者也中外臣僚其有老懦贪残苛剥奸佞不当居职者宜以时废退益选温良惇厚之士寘之于位令海内昭然知本朝之所贵岂不休哉然后掖庭之中简去幽旷宦竖之内裁抑重任发号施令在乎必行赏徳罚罪在乎不滥振举纲目杜絶萌渐如此则灾异消于上祸难息于下五纬循轨四时和顺召天地之协气致邦家于永宁愿陛下力行而巳臣本以孤危不知忌讳惟陛下不以位疎言贱留神省察则天下蒙幸
　　
　　○明体
　　
　　论台官言事
　　
　　臣伏见近者台官以朝政阙失上章论列或令分柝或取戒励中外传闻于体不便且国家置御史府者盖防臣僚不法时政失宜朝廷用之为纪纲人君委之如耳目所以先帝特降诏书添置侍御史已下六员并不兼领职当时诏令不允官曹渉私措置乖方刑赏踰制并许弹奏虽言有过当必示曲全若事难显行即令留内盖先帝切于求治如是之极也伏自陛下临御以来将三十载遵守先训广开言路虚懐以待犯颜必容此皆陛下忧勤庶政之至深羣臣仰望清光之不暇矣臣欲望今后御史等凡有弹奏事或过当更不令分析及取戒励若乃阿意徇私即乞重行责降如此则上彰陛下好谏之徳下免朝廷过举之失
　　
　　○明礼
　　
　　论百官致仕
　　
　　伏以人臣之义七十致仕着在礼经卓为明训所以优假老成遂其安逸既不违达尊之敎且开知足之端歴代所钦治宜敬切本朝典故尤所重之凡曰引年莫非延世推之半禄待以优恩其于惇劝之方可谓至乎其至也然而近岁寖成敝风搢绅之间贪冐相尚但顾子孙之计殊愆羞恶之心驰末景于桑榆负厚颜于钟漏不知其过自以为得诚非朝廷所以待士大夫之意又非士大夫所以遵礼义之常也臣思及此悚然汗下伏望特降指挥御史台将文武班簿检会应臣僚年及七十并令台牒讽其致仕如牒举后三两日内未见抗章祈请乞自朝廷降令致仕所责稍遏趋营之弊颇惇廉耻之风
　　
　　请两制官祀九宫贵神
　　
　　臣近者监察九宫贵神窃见以常朝官充摄太尉行事况属太祀深恐未便伏覩唐天寳年勑以九宫神实司水旱功佐上帝徳庇下民冀百榖岁登灾害不作每至四时令中书门下往摄祭者又准礼九宫次昊天上帝坛在太庙之上用牲牢璧币类天地神祗前代王者或亲行享祀縁累年以来四方水旱相继虑是有司供职不谨稍失精严欲乞向后四时祭子其摄太尉令两制巳上官所贵差重其礼以申崇奉之意
　　
　　○戒渐
　　
　　论内臣事
　　
　　臣伏覩先朝实録窃见真宗皇帝因对辅臣言及前代内臣恃恩恣横蠧政害物朕常深以为戒至于班秩赐与不使过分有过未尝矜贷此辈常以畏惧王旦等对曰先代事迹昭然足以为龟鉴而圣虑言及于此实社稷之福也臣窃见近年内臣禄秩权任优崇稍过恐非所以保全之也以陛下英明神断有罪必罚此辈或不不敢为大过然在制之于渐庶免贻患于后伏愿陛下佩服先帝之言以为格训凡事更加裁抑则天下幸甚
　　
　　○慎命令
　　
　　论诏令数易改
　　
　　臣窃见朝廷凡降诏令行之未久即有改张故外议纷纭深恐于体不便且诏令人主之大柄而国家治乱安危之所系焉可无慎乎縁累年以来此弊尤甚制勑纔下未逾月而輙更请奏方行又随时而追改民知命令之不足信则赏罚何以沮劝乎臣欲乞今后朝廷凡处置事宜申明制度不可不慎重或臣僚上言利害并请先下两制集议如可为经乆之制方许颁行于后或小有异同非蠧政害民者不可数有更易如此则法存画一国有常格伏望少留圣意天下幸甚
　　
　　○论功
　　
　　请谥王明
　　
　　臣窃观太宗皇帝实録载礼部侍郎王明传言明之节义端劲功烈卓伟其始卒竖立冠于皇朝名臣当太祖太宗时戡靖乱略刬削僭伪驾驭英杰抚定区夏而明感会风云之际周旋金革之间勤饷王师生擒伪将卒能下岭表平江南继成大功论籍第一臣每见其事迹想其风采然叹惜明才未尽施而死于太平位未极显而恩不加谥名烂史谍徳晦泉壤臣素欲表闻于朝乞伸褒劝今忝边寄复睹明之曽孙雄州防御推官临所著家传国书之外补完遗实利人及物咸足称纪恭惟尊号陛下奉艰难之业懐忠力之臣宜漏宠灵下慰幽魄至如杨亿冯元官与明等或以文词侍从于先帝或以经文劝讲于东宫而皆崇以徽章追赐美谥矧明佐祖宗之休运垂竹帛之异勲既不沾赠爵之荣又未及易名之典使杰然大即殁有遗恨仰祈圣造特赐徳音降付礼官俾定谥法庶发明于茂烈足垂劝于将来今缮写明曽孙临所著家传谨具状缴连上进
　　
　　○论赏
　　
　　论李用和捉获张海乞依赏格酬奨
　　
　　臣闻功疑惟重乃国之令规赏不踰时欲人之知劝抑先圣之格训又驭邦之大柄也伏见朝廷先以军贼张海等未获特立赏格召募使臣如捉获依傅永吉例优加酬奨近闻右侍禁李用和应募而往不踰数旬果能杀获张海等四人余众并巳溃散用和授东头供奉官阁门祗候中外闻之无不失望似非朝廷开示大信之旨也且张海一岁之内恣行残暴京西十余郡幅贠数千里官吏逃窜士民涂炭以至江淮州县无不震惊前后凡遣使臣悉多败衂臣窃谓张海之害甚于王伦用和之功优于永吉而永吉左班殿直阁门祗候凡超八资授诸司副使宣事舎人今用和止超四资功同赏异何以激劝将来且有明文岂宜降等况西鄙未定盗贼间起方当责効之际不可失信于人其李用和欲乞依准元降指挥比类傅永吉特与优改官秩如此上之出令贵乎必行下之立功乐于自奋
　　
　　○慎差除
　　
　　请复封驳
　　
　　臣伏见朝廷近日凡有除授制命已行或物论未允者则臣寮上疏论驳因而追改者有之然未若精择而后用之之审也故外议喧然谓进退可否之柄不专于上流闻四方大损国体且两汉而下并以左曹给事中领驳正之任李唐尤重其选若权用未当则论列于内不显扬于外盖不欲明君之过沽巳之直也近代则不然但建一策议一官则必扬言于朝以为己功噫为臣之道岂当如是乎窃覩国家循旧例置门下封驳司以近臣兼领未尝见封一勑驳一事但有封驳之名而无封驳之实因循不振岂不惜哉且歴代典故沦废多矣此局幸而未坠秪在举而行之臣请特正封驳之职选两制以上慎重介直不挠者主之或命谏官兼掌应有除授之制并先由门下其不可者得以辨别是非封进诏勑如此则差易改正兼免漏泄少禆圣政
　　
　　○选举
　　
　　论取士
　　
