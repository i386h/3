<!-- { "loadSidebar": true } -->
　　臣窃闻旧开矾铺进纳授官人李绶男与故申王宫承俊为亲将就婚卺中外传闻莫不骇愕检会御史台编勑节文应皇属议亲并令具门阀次第委宗正寺宫审覆须的是衣冠之后非阘冗庸贱之伍富商大贾之门差渉不实会赦不原其罪仍仰抨弹之官常加采聴又太常礼院勑大宗正司奏不是工商伎术之家聴许为亲其李绶男正碍条制窃以伉合之序贵于匹敌氏族之选属在名胜盖礼敎之重所宜谨严人地之华必资参择按李绶阘冗之余轩裳所絶向縁进纳巳滥宠恩岂可更冒渎国姻尘鄙公族使天支之秀下偶非类汨紊彛制亏损朝美臣请罢其婚媾别求徳阀仍乞申命有司今后国亲并须依勑选定
　　
　　请追任弁官
　　
　　臣伏见近降勑命以免追官勒停人任弁授太常少卿物论喧然未为允当访闻任弁先知汾州日所犯罪名至多除轻罪外凡额外占使兵士一百一十六人令织造駞毛叚子及打三黄鏁诸般私下杂作并是名目破剰人数计二万三千六百余工计庸纽赃绢一千六百余匹有零据法寺准律监官及主司于职掌之所私役兵防者计庸准盗论其任弁合于流三千里私罪上定断事该疎决降从徒三年私罪官减外合追太常少卿更罚铜一十斤放奉勑特免追官罚铜一十斤勒停者窃以长人之任表率为先既自犯于邦刑宜不齿于朝序按任弁本以庸质滥兹重寄不能正身莅下而乃徇利败官虽该赦恩例许録用原其罪状当置冗散岂可牵复旧职列在卿曹即事縁情实辜圣化况任弁虽免追官勒停亦合降资叙用欲乞追还新命无授他秩则赏罚不滥清浊有别俾天下贪猥之辈渐知警惧
　　
　　论阎士良转官
　　
　　臣等伏见六宅副使阎士良除授崇仪使罔测縁繇中外疑惑盖自明堂覃恩之后臣僚非着灼然功効未尝有超越迁转者按士良先任蔡州都监日以不法坐罪黜降不逾数年复升职任今又不次骤正使名物议喧然以为不可且河朔塘水当无事之时亦可助边防之固但存旧制公私为便顷岁杨懐敏兴修不巳大为民患累有臣僚论列遂令依旧自士良继领是职访闻复以创置屯田为名疏决水势飘浸乡村沿塞居民尤被其苦况逐州军自属长吏等筦构岂假更设斯局兼士良到阙奏事仅及两月迁延不去必是以此为功邀求进秩既得之后何所不至寖开侥幸之路或构戎虏之隙则为害不细伏望圣慈特许追夺前命以戒将来及移士良与别路差遣庶免向去别启衅端
　　
　　请罢王涣榷货务
　　
　　臣等伏见监榷货务王涣先任京官知济州巨野县日曽犯赃罪除名编管自后改除班行勾当作坊之时又犯赃罪去官其人赋性贪回用心狡狯善能交结以恣其为只如先降条贯勾当榷货务湏是三司副使同罪奏举方可差除王涣意欲侥求限以其制遂乃作计先授监左蔵库而后论列称奉内朝班次不便乞改差勾当榷货务朝廷不知其累犯赃罪因而聴从物议纷纭谓长奸计是乃狡狯之明验也且榷货务之于省司表里相济其任至要所系甚重施设出纳最须得人岂可使赃污之余妄居是职公然肆志无所顾忌商旅喧而上欣国家浸以遗利傥不速为解罢则其为害可胜言哉臣等以为王涣前后犯状彰明众所共弃乞赐停废永不别与差遣如此则憸人畏法莫敢自恣而流品一清矣兼闻马诰亦累乞解罢伏乞严降指挥三司副使选举晓财利有心力清亷强济朝臣使臣两员共干其任必能办集则大计有赖而国用庶几乎足矣
　　
　　○辨理
　　
　　请留吴奎依旧供职
　　
　　臣伏闻勑差起居舎人吴奎知宻州臣近因上殿亲奉徳音宣谕以唐介弹奏大臣事及吴奎臣亦粗陈本末縁吴奎荷陛下不次擢用孜孜言事不避权幸以是忌嫉者众非陛下英明博照无保全之理况唐介轻妄之词诬罔天聴固圣鉴悉以辨明矣臣以无状待罪谏列不能补报以负天下之责岂可见朝廷事有过举循黙不言而令谏官横被恶名哉虽吴奎补郡私愿甚便然公议痛惜之欲望圣慈且令依旧供职臣区区之心非谓吴奎所惜者朝廷事体盖不欲使奸邪者得计则臣之责塞矣惟圣度曲赐裁察则天下幸甚
　　
　　包孝肃奏议集巻六
　　
　　●钦定四库全书
　　
　　包孝肃奏议集巻七
　　
　　（宋）包拯 撰
　　
　　○民事
　　
　　论厯代并本朝戸口
　　
　　臣近者获登云陛亲奉徳音询及本朝并唐编戸多少之数臣虽粗陈梗概不足以上对清问退而徧考诸史尽见厯代本末窃以三代虽盛其戸口记籍莫得而详国史所起惟两汉最备谨按前汉元始二年人户千二百二十三万三千及后汉光武兵革渐息之后戸四百二十七万六百三十永寿二年増至一千六十七万九百六十此两汉极盛之数也三国鼎峙干戈日寻版籍岁减当时纔百四十余万耳晋自武帝平吴之后编戸二百四十五万九千八百自后南北幅裂戸无常数少者不盈百万多者不过三倍隋文帝平一天下至大业二年戸八百九十万七千五百三十六及乎唐之初年人戸不满三百万至髙宗永徽元年渐増至三百八十万明皇天寳十三载巳前最为全盛只及九百六万九千一百五十四自安史构乱之后屠戮生灵几尽干元已后仅满一百至二百万耳至武宗会昌年中其间相距百余岁纔増至四百九十五万五千一百五十一降及五代战伐相蹂日益耗散是时四分窃据之地逐处戸口各有数十万太祖皇帝建隆之初有戸九十六万七千三百五十三自后取劔南平岭表下江左辟湖湘所得戸口方逾百万至开寳九年渐加至三百九万五百四戸太宗皇帝至道二年巳増至四百五十一万四千二百五十七真宗皇帝天禧五年又増至八百六十七万七千六百七十七陛下御宇巳来与民休息至天圣七年凡计编戸一千一十六万二千六百八十九至庆厯二年増至一千三十万七千六百四十八戸八年又増至一千九十六万四千四百三十四臣以为前代戸口之目三代巳降跨唐越汉未有若今之盛者也臣闻蚩蚩生聚蕃息衰耗一出于时政之所陶化是故明主知其然也则必薄赋敛寛力役救荒馑三者不失然后幼有所养老有所终无夭阏之伤无庸调之苦此乃陛下日慎一日以致其盛若遂与之休养则可封之俗不异二帝之世矣
　　
　　直勾衙前请限二年一替
　　
　　臣窃见河北沿边诸州军只管一两县处其得替押録里正人数至少供应衙前不足遂于近下散戸内直差未充衙前客司执役应副重难差遣并无年限替期且自来条贯应得替押録里正充衙前三年及二年满日并放归农盖以先厯优轻令免重难一次所有直差衙前又不曽经厯优轻却令长入不与番替直候家产荡尽方得逐便若比押録里正先厯优轻又有归农年限则苦乐甚不均济欲乞将应河北诸州军直差衙前客司并与二年一替其情愿永充者亦聴从便
　　
　　○寛恤
　　
　　请差灾伤路分安抚
　　
　　臣窃闻江淮两浙荆湖南北路近岁旱涝相继粒食踊贵淮南西路蕲黄等州尤甚去秋霖雨殒霜损害苖稼今夏大水飘流居人兼又官中配籴民间之蓄尽输入官官籴既多迨今五月不雨秋苖悉巳枯槁米价斗一百文纵江淮稔时米虽贱而民有饥者况遇凶年亦何卒岁为其无备故也今则民间之蓄尽为军储矣民失其赖流亡日众故贼盗充斥聚集成羣大者近百人小亦不下数十人所在剽虏官司不能禁自光寿以南距江亦皆如是州县上下逓相蒙蔽不以上闻使朝廷无繇知之况今秋苗稼既槁则望在来夏而雕残之民朝不谋夕岂能及来夏乎且天之降咎必在于凶年者盖年凶则民饥饥则盗起盗起则奸雄出奸雄出则不可制矣岂可不深惧而豫防之哉伏望圣慈申命执政大臣应江淮两浙荆湖等州军自去夏至今秋灾伤甚处选差臣僚遍令体量安抚从便宜而赈贷之夫救灾恤患国之常也若忽而不顾寖成大患得不为朝廷之深忧乎
　　
　　再请差京东安抚
　　
　　臣近以京东盗贼充斥曹兖等州长吏乞别选差有方略臣僚及遣台官一员徃彼体量安抚监督诸州县捕捉免成后患未蒙指挥縁京东素是出强贼处不可不实时诛灭若令结成羣党藏伏山林则为害不细况臣嵎山累年震动去春兖郓又地震兼春前岁星孛于虚危之次亦是齐分此皆变异之大者固不虚发不可忽天戒而不大为之防也且前代并本朝天下凡有灾伤盗贼即遣黜陟使或采访安抚等使循行郡国今之议者必谓虚有烦费若其得人可以按察官吏能否询访民间疾苦俾之便宜从事所济岂不大哉所有本路转运使亦未甚振职乞于别路对换有才略者不然则败事虽悔无及伏望圣慈特许检会臣先进札子所乞近差曹兖等州长吏并差台官安抚事早赐施行
　　
　　请罢天下科率
　　
　　臣伏见自西冦巳来急于馈运常赋之外调发相继天下民力殆巳竭矣且先朝当契丹未请盟之时宿兵两路干戈日寻讵闻有今之搔动乎盖郡县长吏鲜得其人或遇非次配率竞效苛刻贪官猾吏縁以为奸乗衅诛求不知纪极转运提刑又不能察其赃否各徇颜情而巳且民者国之本也财用所出安危所系当务安之为急安之在精择郡守县令及渐絶无名之率尔若乃横敛不巳人懐危虑或因岁之饥馑以吏之残酷相应而起涂炭海内此乃心腹之患况巳萌之兆可不深虑乎臣欲乞今后应系军需所用之物并令三司预先计度于出产州军置场收买或非次急切须至配率者亦乞勘会各于出产路分专委逐处长吏于形势物力戸内等第均配仍委知州通判亲自监纳兼令转运提刑专切提举体量稍有违越并乞重行朝典所贵重困之民渐获苏息
　　
　　请免江淮两淛折变（四章）
　　
　　第一章
　　
　　臣窃见淮南江淛荆湖等州军数年以来例皆薄熟去秋亢旱尤甚可熟三二分当年夏税见钱一例科折内第一等折纳小绫每疋一贯六百六十文省官絁毎疋二贯八百五十文省其第二等巳下至客戸并折纳小麦每斗三十四文省续据发运司准中书札子据三司奏乞将庆厯三年上供额斛斗六百万石内将小麦一百万石大豆十五万石折纳见钱发运司遂相度小麦每斗并耗添估九十四文省大豆每斗并耗八十八文省比逐处见籴价例两倍巳上应该小麦一石纳见钱九百四十文省寻又准五月九日中书札子据发运司奏窃虑豆麦价髙人户难得见钱奉圣旨宜令本司疾速指挥逐路州军据合折夏税豆麦令人戸如愿纳见钱者即仰逐处依起纳日在市价例钱数送纳如只愿纳本色斛斗亦聴从便虽有前件圣旨指挥本处官吏并不遵禀但一面抑令人戸纳元估价钱不许纳本色斛斗以致豆麦益贱钱货难得下等人户尤更不易发运司但务岁计充盈不虑民力困竭上下相蒙无所诉告为国敛怨莫甚于此且民者国之本财用所出安危所系而横赋暴取不知纪极若因此流亡相应而起涂炭郡邑则将何道可以卒安之况巳萌之兆不可不深虑耳兼自淮以南及两浙荆湖从去秋至今春并未得雨二麦不秀耕种失时民心熬熬日懐忧惧欲望圣慈特降诏勑委逐路转运提刑不住巡厯体量应是诸杂科率权且停罢若向去蚕麦稍熟今年夏税诸色钱等除第一第二等户各令依旧折纳外其第三等巳下并客戸特与免诸般支移折变只令各纳本色庶使重困之民稍获苏息
　　
　　第二章
　　
