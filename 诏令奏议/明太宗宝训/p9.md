<!-- { "loadSidebar": true } -->
　　上顾尚书夏原吉曰嘉禾虽丰年之祥然今四方数奏水旱未必皆丰宜遣人巡视存恤不可恃此原吉等顿首曰
　　陛下存心于此实
社稷苍生之福
　　○永乐十一年正月壬午
　　上谓通政司通政马麟礼科给事中朱芾曰在外有司官来朝朕令言民间利病率云田榖丰稔闾阎乐业比闻山西饥民有食树皮草根者未闻有一人言之自今言民情者悉记之如境内有灾伤饥馑不自言致他人言之者必正其欺隐之罪
　　○五月己卯朔山东诸城等县蝗命有司捕瘗且谕之曰蝗苗之蠹尔不能除之亦民之蠹今苖稼长养之时宜尽力捕瘗无遗民害
　　○九月壬午
　　上谓行在户部臣曰近山东蝗生有司坐视不问及朝廷知之遣人督捕则已滋蔓矣此岂牧民者之道其令各郡县每岁春至惊蛰之时即遣人巡视境内但有害稼若蝗蝻之类及其时初发即设法捕绝或虫蝗有遗种亦须寻究尽除如因循不行府州县官悉罪之若布政司按察司失于提督同罪其各处卫所令兵部一体移文使遵行之
　　抑祥瑞
　　○永乐二年七月辛酉礼部尚书李至刚奏今岁山东郡县野蚕成茧缫丝来进请率百官贺
　　上曰野蚕成茧亦常事不足贺使山东之地野蚕尽茧足以被其一方而未能遍及天下朕之心犹未安也朕为天下父母一饮一食未尝忘之若天下之民皆饱暖而无饥寒此可为朕贺矣乃止
　　○永乐七年三月甲子交阯进白象泰宁侯陈圭率文武百官上表贺
　　上曰卿等但尽心为国为民以副朕望白象世常有者勿贺
　　○七月辛卯顺天府密云县民献嘉禾赐钞二十锭先是行在礼部尚书赵羾以祯祥叠见若两岐之麦野蚕成茧日食不见之类皆欲称贺
　　上悉却之至是又因献嘉禾欲率廷臣上表贺
　　上曰古之帝王为治尚致实黜浮华朕德弗逮但得四叙协和海宇康乂黎民衣食给足即国家之福一物之异皆偶然耳何以贺为遂止
　　○八月甲子山西代州繁峙县献嘉禾凡二百七十九本行在礼部尚书赵羾奏曰前密云县民献嘉禾
　　陛下却群臣之贺今嘉禾又至此实圣德之应请率群臣上表贺
　　上曰朕奉天子民正愿天降丰年使四海之人皆足今苏松水患未息近保定安肃处州丽水皆雨雹浑河决于固安伤禾稼且四方之广尚有未尽闻者不闻群臣一言及弭灾之道而喋喋于贺嘉禾谓祯祥朕德所致其灾异非朕所致乎尔等宜辅朕修德行政他非所欲闻也
　　○永乐十一年五月丁未曹县献驺虞行在礼部尚书吕震奏驺虞上瑞请明旦率群臣上表贺
　　上曰百谷丰登雨旸时顺家给人足此为上瑞驺虞何与民事不必贺震固请
　　上曰大臣之道当务为国为民汝能效李沆为人则善矣震退
　　上顾侍臣曰震可谓不学无术者也
　　○永乐十二年九月戊寅榜葛剌国王赛弗丁贡麒麟礼部请上表贺
　　上曰海宇清宁远人向化贡献方物斯皆
　　天与
　　祖宗之佑卿等但当夙夜竭心辅治以惠天下天下既安虽无麒麟不害为治其免贺
　　○永乐十三年九月戊申西域贡狮子文武群臣以为
　　圣德远及所致叩头称贺
　　上曰远人贡土物以达诚何用贺书诗所称唐虞三代之治曷尝及祥瑞盖古圣贤之君但求时和岁稔百姓家给人足即是太平隋炀帝时孔雀集朝堂百官称贺元顺帝时两都桑果叶皆生黄色龙文又有嘉禾一茎至八穗者又常有五色祥云见恃此而骄卒皆亡灭前鉴如此朕与卿等但当祗守祖法敬事无怠以保鸿业不可萌侈心
　　○十一月庚子行在礼部尚书吕震奏麻林国进麒麟将至请于至日率群臣上表贺
　　上曰往者翰林院言修五经四书及性理大全书成欲上表进朕则许之盖帝王修齐治平之道具于此有益世教可以表进麒麟有无何所损益遂己
　　○永乐十四年八月癸酉旦寿星见钦天监以闻行在礼部尚书吕震帅文武百官请上表贺
　　上赐敕谕之曰朕惟
　　太祖高皇帝膺受
　　天命扫除群雄创业垂统立纲陈纪以安天下臻兹太平是以上天垂象屡显鸿应揆朕凉薄曷克膺兹矧天道无常惟德是辅凡为臣民能遵守
　　太祖高皇帝成宪为子尽孝为臣尽忠奉公守法安分守己用承福祐国家之祥孰大于此尔文武臣僚宜各尽心以辅朕不逮国家有永远之安尔等暨尔子尔孙亦同享永远之福寿星之瑞勿贺
　　○永乐十五年七月戊寅旦寿星见百官请贺
　　上曰比岁寿星见卿等以为瑞致贺然四方旱涝蝗疫比比有之而鲜有为朕言者朕之所愿时和岁丰天下之人俱得其所贤者在位谗慝不作百工举任其事政平讼理国家清明此可为瑞寿星之瑞不足贺
　　○永乐十七年九月丙辰卿云见钦天监言占书卿云喜气也太平之应又曰天子孝则卿云见君圣臣贤天下顺心则日旁气如龙凤兹实上瑞行在礼部请率文武百官上表贺敕免之且谕侍臣曰昔帝舜之世万邦协和故百工有卿云相和之歌朕寝食之闲恒虑政事有缺民生未安安敢恃此为祥纵是上天委贶朕与卿等正当忧勤惕厉以答
　　天眷何以贺为
大明太宗文皇帝宝训卷之三  
　　光禄大夫柱国少傅兼太子太傅礼部尚书武英殿大学士臣吕  本谨校  南京礼部祠祭清吏司郎中臣陈治本  南京兵部职方清吏司主事臣朱  锦  南京工部虞衡清吏司郎中臣吕胤昌谨阅
　　求贤
　　○永乐元年九月辛巳敕吏部臣曰朕以眇躬嗣承大统图惟求贤以资治理宵旰遑遑急于饥渴其令内外诸司于群臣百姓之中各举所知或堪重任而沉滞下僚或可剸繁而优游散地或抱道怀才隐居田里并以名闻毋媢疾蔽贤毋狥私滥举书曰举能其官惟尔之能称非其人惟尔不任钦哉
　　○永乐二年二月乙酉礼部奏请会试选士之数
　　上问洪武中所选几何尚书李至刚对曰各科不同多者四百七十余人少者三十人
　　上曰朕初即位取士姑准其多者后不为例又曰学者成材亦难当取其大略其细如十分中有一二分语疵而不害理亦可备数然科举是国家取人材第一路不可滥且文体毋尚虗浮惟取朴实
　　○三月庚戌吏部尚书蹇义等奏有千户奏荐士初朝廷命文臣举怀材抱德者武臣不与命千户违制宜罪之
　　上曰朝廷下令求贤武臣不与命者盖虑其不学昧于知人今能荐亦是忠君爱国之心不用罪之昔马周因爱何而进今所荐者亦徵来如试之果有才一体授官不则罢之
　　○永乐十年二月戊辰命礼部尚书吕震谕考试官杨士奇金幼孜曰数科取士颇多不免玉石杂进今取无过百人其务精择收散木累百不若淂良材一株也
　　用人
　　○洪武三十五年六月丁丑
　　上初即位有言建文所用之人宜屏斥者
　　上曰今之人才
　　皇考数十年所作养者岂建文二三年间便能成就又曰虽仍其官不宜置之要地
　　上曰致治必资贤才天生才以为世用随器任使共理天工何必致疑
　　○九月戊子升都指挥使刘江等一百九人为中军都督佥事等官
　　上顾群臣谕曰诸将从朕举义多历艰危今内难肃清论功行赏富贵方自此始夫国家于功臣固当保全而帝王用人岂可独遗勋旧汉贾复吴汉才堪辅相光武徒欲保全之而弗用朕深不取夫君臣不能保全者常始于不相信苟不相信虽父子将为秦越况君臣乎吾报之厚而待之诚常见其善不见其不善惟其才而任之保功用人可以两淂群臣顿首称善
　　○永乐元年四月戊申谕中外文武群臣曰帝王图治必审于用人或取诸亡国或举于仇怨惟其贤而已若唐太宗用王桂魏徵房玄龄杜如晦李靖尉迟敬德宋太祖用范质王溥石守信王审琦辈相与协心比力共建功业载在信史垂光后世昭然可鉴也朕
　　太祖高皇帝嫡子奉藩于燕荷
　　天地宗社之灵肃清奸宄遂正大统莅阼以来思惟文武群臣皆
　　皇考旧人推诚用之纤悉无间比闻群臣犹有心怀危疑不安于职者此盖不达
　　天命不明朕心故也尔文武群臣皆
　　皇考所教育以遗子孙者岂异团与仇怨之比乎昔孟庄子不改父臣与父之政见称孔子朕每诵之慨然希慕故今所任几务之重宥密之严者非皆前日靖难之人此天下所明见而共知也又何嫌疑之有其各尽乃心共乃职摅诚共事可以永保富贵朕言不再其深体之
　　○五月乙未曹国公李景隆等言洪武中有犯党逆并黥刺而建文复举用者请俱罢职发原配所有不曾犯罪而为奸臣齐黄等荐举任用者俱发为民
　　上曰此议过矣
　　皇考作养人材皆以遗子孙后虽由奸臣以进岂为奸臣之用此皆不是但洪武中曾犯党逆者发原配所非犯党逆而经黥剌者罢遣为民
　　○九月壬辰吏部尚书蹇义等言
　　太祖时未仕者至建文中授以官后复以罪黜今有来告复职者此于例不当复
　　上曰天下人才皆
　　皇考所在造就为国家之用朕即位以来仰遵成宪凡一才一艺悉用之古称任官惟贤才初兴之主往往因材于前代况出
　　皇考所造就岂淂因建文尝用而遂弃之自今勿复分别但随才擢用
　　○十二月乙未擢乡贡举人王偁为翰林院检讨既命下
　　上问左右曰翰林检讨之下何官对曰博士典籍侍书待诏又问皆已除人未对曰已除又问其贤视偁若何对曰偁初除未知其为人如旧博士中皆老成文学士
　　上叹曰古所谓用人如积薪此类是已国家用人以贤以劳偁之贤既未可知劳亦未有而令贤有劳者位其下何以服士心命吏部凡翰林自博士以下皆升职与偁同遂升博士张伯頴以下皆为检讨
　　○永乐二年三月庚午
　　上御武英殿与侍臣论用人
　　上曰人君进一人退一人皆不可苟必湏厌服众心若进一人而天下皆知其善则谁不为善退一人而天下皆知其恶则谁敢为恶无善而进是出私爱无恶而退是出私恶狥私而行将何以服天下
　　○四月癸酉新进士李衡自言臣父洪武中淂罪死于法臣不当违令干进
　　上曰古之圣人亦有罪其父而用其子者但为子能改父行致显闻于世足以为贤若以父死非命终身不仕亦未必合中道尔能力学以图进用虽违令而志可嘉朕不尔罪尔其勉之
　　○戊寅吏科右给事中孙璘密奏前日礼部所定给事中八人颁诏外国皆素非诚实者时已行二日矣
　　上曰此非专出礼部定吏部亦言其可使故从之尔在吏科与闻铨注之事彼之不诚尔早晚在朕左右当言不然则未行之先当言何必俟其既去乃言尔亦过矣夫人性皆善有不善者习使之然亦在人主用之如何如叔孙通在秦则欺在汉则诚裴矩在隋则佞在唐则忠本是一人但在人主能用与不能用耳适尔所言其勿泄也
　　○己丑吏部尚书蹇义奏请明日选官
　　上谕之曰尔等职专铨选辨别邪正但当揆理不当任情揆理则以是非为进退任情则以从违为取舍慎之慎之又曰用人之道各随所长才优者使治事德厚者令牧民盖有才者未必皆君子有德者必不同小人不可不察
　　○六月丁亥
　　上命吏科给事中曹崇曰官冗则坐食者众食众则力本者困然生息之道由于节俭朕昨观吏部所录中外官数比旧额增数倍古云官不必备惟其人尔以朕意语吏部令诸司汰冗官庶几省国用纾民力
　　○十月壬申御史有言甘肃总兵官左都督宋晟擅窃威权事
