<!-- { "loadSidebar": true } -->
　　臣今月初九日获侍清光于经筵陛下举汉元帝好儒故事玉音云论者谓元帝特未得真儒而用之耳如得真儒而用之何患牵制文义优游不断耶此论甚佳卿以为如何臣奏圣学髙眀如此可为宗社庆可为善庆大凡真儒固鲜而识真儒者尤鲜譬之玉焉真玉未必无瑕人见其瑕也遂轻弃之不知虽曰有瑕不害其为玉何可弃也若石而无瑕不过石耳又奚足贵人才亦犹是也真贤实能岂无微过惟识真者不以小疵掩其大德如使寸寸而量铢铢而较则真儒不以小瑕而弃者几希此惟在陛下眀知人之鉴以洞烛人才之底蕴而已矣陛下欣然嘉纳臣退而思之尚有未尽之遗论焉当元帝时刘向之剀切萧望之之刚正虽未足为古之儒就汉世言之亦可谓儒之真者矣元帝非不知二贤之可用也向数有论奏深当上心则曰君且休矣吾将思之望之为师傅帝知其经明行修材任宰相夫既心知之则当笃任其人既曰将思之则当力行其言然向之精忠终不能夺王氏盗窃之权而望之一为恭显所陷耻以其身就吏宁死而不悔呜呼曾是而谓元帝好儒可乎论者谓帝特不得真儒而用之故有优游不断之失不知有儒如萧刘尚且外为尊敬之貌而内无信用之实卒使抱恨以终其身假令得古之真儒元帝能用之耶然则人主之病莫大乎柔弱柔弱而不断则左右小人乗间投隙变乱是非君子不得一日安于朝廷之上此则汉元帝膏肓不治之疾而非汉无真儒之所致也有天下者尚鉴兹哉
　　侍御史李鸣复奏曰臣闻内君子外小人为泰内小人外君子为否君子小人之进退治乱之所由分也舜有天下十六相在所举四凶在所去可谓能知人矣而伯益犹告之曰任贤勿贰去邪勿疑勿之为言戒辞也所以坚帝舜举相去凶之念而使之不变也今陛下既知贤之当任矣臣愿一此心而不二既知邪之当去矣臣愿信此心而不疑二三大臣能勉其所当勉羣有司百执事能戒其所当戒而陛下又能味伯益之语坚帝舜之心则天下无不治矣臣不胜惓惓惟陛下垂察鸣复知绍兴府奏曰臣尝观司马光论修身之要有三曰仁曰眀曰武治国之要亦有三曰官人曰信赏曰必罚歴仕三朝皆以此为献且曰臣平生力学所得至精至要尽在于是光端人也以不欺事主臣窃慕之臣向者待罪台端妄论御外之策莫过于和战守理内之道无出于兵民财和战守虽三而当以固守为重兵民财虽三而当以节财为急其区分条画所以别其轻重之宜缓急之序者无虑数千言既又欲其言之必可行思其事之必可成也复以用人之説进谓稽诸既往揆之方来所以致内外之兼治当自得人始臣今去国朝夕思念所以献之陛下者不敢易以他説和战守固不一也然得其人则和可成战可胜守可固兵民财固不一也然得其人则兵可强民可安财可裕特在吾君吾相所以责成委任者何如耳今朝廷之上论事之臣多任事之臣少好名之士常超乎同列务实之士每沈于下寮发言盈廷纷然聚讼若可刻期课效矣或付以事任则迟回羞沮乎若刀锯鼎镬之在前知所以言而不知所以行何益哉鸣佩造朝欢然声价谓宜无职不举矣及责以事功则诞慢迂阔茫乎如捕风逐影而莫究其迹名焉如彼而实则如此何益哉因其言而委之以行然后见其言之果有补于时因其名而责之以实然后信其人之真有用于世听言观人之法莫切于此迩者侍从台谏卿监郎官被防荐士连章累牍多至数十人少亦不下七八人朝廷已书之于籍矣上以实求下必以实应外而和战守之应酬内而兵民财之经理正当于焉选之于焉用之司马光有言用人之道采之欲博辨之欲精使之欲适任之欲专采之欲博者无求备于一人也辨之欲精者无使名冒实伪冒真也使之欲适者用不违其才也任之欲专者无使邪慝之人败之也然后为之髙爵厚禄以劝其勤为之严刑重诛以惩其慢赏不私于好恶刑不迁于喜怒此人君之要道也光之言即臣之説也陛下诚于是焉而加意则所以御外所以理内将井井有序而成效可求矣臣禀资愚鲁寄迹孤危蒙陛下眷遇之隆覆存之笃惭无以报乍远阙廷辄效司马光举其平日之所已陈者谆复言之陛下不以其为常谈而垂听焉宗社幸甚天下幸甚鸣复又奏曰臣昨尝妄论御外之策莫过于和战守理内之道无出于兵民财其轻重之宜缓急之序已皆白言之然稽诸既往揆诸方来所以致内外之兼治未有不自得人始也今日之人方何如哉数十年来赃污习成亷耻道防孔子曰性相近也习相远也又曰惟上智与下愚不移当柄臣气焰熏灼之时逆长风而孤骞回狂澜于既倒者固不能尽无若见义而谬为伯夷见利而甘为盗蹠者滔滔皆是也今鹓行鹭序大半虚员督府名藩率多刓印朝廷欲办一事举一职彷徨四顾每难其人则人才之不足非今日所当加意乎虽然天下未尝无才亦视夫上之人所以作成振起者何如耳用人之道其要有二一曰量才而授之以事二曰久任而责之以实昔司马光尝论官人之法其为説曰人之才性各有所长官之职业各有所守自古得人之盛莫若唐虞之际然稷契臯陶垂益伯夷夔龙各守一官终身不易茍使之更来迭去易地而居未必能尽善也光之意盖谓收采天下之英俊随其所长而用之则天下事将无不可为者今习俗蠧壊已污者固不可使清而公道昭眀方来者岂宜并弃陛下举监司则有诏举将帅则有诏举公亷明练堪任帅阃监司则又有诏内而侍从台谏外而执政从官内而三衙环卫外而总管军帅各搜罗推择以供陛下之器使者不知其几矣举而不实试而不效惩之以连坐之法可也未用而逆疑其不可用已举而过虑其不足举悠悠歳月徒叹乏才辰乎不再岂不甚可惜哉陛下倘能宣谕大臣重加遴选勿限资格晓钱谷者使治财赋明政术者使为守长负智谋者使任将帅其他如礼乐刑政触而长莫不皆然下至医卜百工亦随其能而任之将见人心激昻各勤乃事而惩劝之法得以施之于后矣臣故谓量材而授之以事在今日所当行者此也光又尝进理财之筞其为説曰官久于其业而后眀工久于其事而后成是以古者世官相承以为氏先朝陈恕领三司十余年至今称能治财赋者以恕为首岂恕之材智独异于人哉盖得久从事于其职故也光之言非独可为理财之法施之他职将无不可者今大化更新宿弊当革经久之政不讲侥幸之风尚存陛下试思亲政以来见之除授者凡几任某人以某事所著者何绩委某人以某职所成者何功不日而迁视官府如传舍数期而去谓职业为假途偾军而宠以美官岂足为劝剥下而使之佚罚何以示惩责任不专而幸心生黜陟不眀而玩心作以此图治尚何怪事功之不立哉陛下倘能眀诏大臣任以是官必课以是绩理财者使之究见源流而财必欲其裕治民者使之周知疾苦而民必欲其安主兵者使之精加训练而兵必欲其强其他职任视此施行有功则増秩加赏而勿徙其官有罪则流窜刑诛而勿贷其罚将见人心震慑各尽所长而前日之委寄皆班班然有实效之可纪矣臣故谓久任而责之以实在今日所当行者此也且自古未尝借才扵异代也周宣王当王室板荡之后侧身脩行任贤使能有伸山甫以出纳王命有申伯以式是南邦有方叔召虎以绥靖四方则周未尝无才汉宣帝当权臣擅命之余厉精为治信赏必罚命丙魏以辅政命龚黄以治郡命赵充国以控制西羌则汉未尝无才盖天生一世人自足办一世事激之则云合响应沮之则岩隠穴藏吾君吾相果能举之以公待之以信委之以事责之以实宠之以厚赏又威之以显罚如是焉而犹有乏才之叹谓朝廷不尊万事不理百姓不安四夷不服臣未之信也康诰称文王之德曰庸庸祗祗威威显民盖用其可用敬其可敬刑其可刑古圣人为治之道初不外此惟陛下裁择
　　鸣复又上奏曰臣猥以孤踪来从万里防陛下特赐亲擢俾玷迩聨大惧疎愚一无称塞向以烦言而去国今以召防而造朝方图入奏而赴堂治事之令已颁方切控辞而随班引见之命已下遭遇有此战兢实多臣窃见皇祐中文彦博为唐介论奏介贬别驾彦博出知许州其后彦博入朝因言介顷为御史言事多中臣病虽有风闻之误然责之太过请复召用彦博之寛洪介之刚直当时两贤之杜范唐璘曹豳赵涯皆尝论臣者台谏言事职也言之无罪闻之足以戒四臣之有言于陛下臣之药石也今臣偶叨误恩辞不获命恐四臣者懐不自安欲望圣慈特出宸断于范于璘召而再使之来于豳于涯留而弗使之去庶各修职业共济事功开大公至正之门去分朋植党之患特在陛下一转移间耳淮东制置使李曾伯特荐陈通判等二十员状奏曰臣共贰淮边防埃无补见具奉祠归里之请未防荐贤报国之忠即其周旋事任之间得于尝试哜啜之熟其有已为公朝之所识别本司之所荐辟不敢复赘乃若懐珪璋而滞边琐抱杞梓而困泥涂者盖得二十人焉格于限贠未遑尽举恐遗实用敢以名闻窃见宣教郎通判泰州军事陈力修以经术饰吏以直道事人议论不凡器识宏远从事郎充淮西江东总领军马钱粮所干办公事陈应先学造前修而益力文为后进之所宗退然一儒不竞于物是二人者望实素孚宜备馆学之选通直郎通判淮安州军事李仲鼇军旅之事生长见闻通敏之才阅厯详熟文林郎充浙西两淮发运使司干办公事镇江府分司陈防炎闽士之平实见诸飞挽有治剧才文林郎差充淮西转运司提辖催促纲运物斛官孙具防淮士之翘英采诸条陈有事功志是三人者佐藩条办漕事干畧俱优足任边方繁重之寄廸功郎淮东提举司干办公事林月卿赞画台幕以肃给闻从事郎佥书招信军判官防公事沈孙肤佐理边城以公勤着廸功郎庐州舒城县主簿章公权议论表伟时贤多以大魁期之今读其文而信鸾栖枳棘人所共叹廸功郎濠州州学教授邓益悃愊无华辞藻绚丽从事郎滁州州学教授孙子秀刻意问学操履端方廸功郎泰州州学教授林迁经眀行修甚宜厥官从事郎通州州学教授费弇决科稽古克世其家若乃气节之克自植立言论之不为激随俱能风猷相尚则廸功郎高邮军高邮县主簿余鼇文材俱懿学政兼优眀清谨于三尺惠爱洽于一同则廸功郎髙邮军司法参军周福孙从事郎真州子县令茅其人也律己以严莅事以敏谳狱以恕则从事郎林子显从事郎泰州司理参军李贲从政郎高邮军録事参军赵希炤其人也此十五人者虽才行各有不同而器能皆适于用夫广厦集众材而成菁莪自微草而育如防睿慈悉赐甄録随才器使必有可观
