<!-- { "loadSidebar": true } -->
　　方平又上民兵论曰臣闻周典因井田而立军赋稽民数而起兵役约比闾族党州乡之法为伍两卒旅师军之制乘马器甲皆随而具搜苗狝狩因训练之辨其鼓铎镯铙旗物号名之用教其坐作进退疾徐防数之节示以号令之信习以阵列之容故其民趋耕则为农起战则为兵居防同乐死生同忧服容相别音声相辨自三代至扵隋唐兵农之业未离也隋则诸衞领乎乡唐则诸府备乎衞士初文皇贞观中因踵隋制内为十二衞将军之号外立折冲府都尉之名其府兵分置扵畿甸及诸州而名诸衞天下衞士向六十万人成丁入籍六十出役每嵗十一月以衞士帐上于兵部以备调发后天下承平渐乆武事不脩天寳中府兵无复存者遂停折冲府立武士帐而兵农始判矣郡国无备索然虚邑及盗起范阳并河朔猎留郑冲巩洛突函潼如践无人之境焉肃代已降干戈日寻帑藏不足以赡军士爵位不足以赏勲劳拔用聚敛之臣广为敛剥之计生民膏血滴沥亡余悍将骄兵未厌所欲而跋扈藩镇之帅睥睨朝廷之隙招置亡命募集奸凶至乃抚息呴濡育为假子取其爪牙之效为厥子孙之谋故大歴中李正已拥青兖十五州之地养兵十万李寳臣据赵冀七州之地养兵五万田承嗣有魏博七州之地养兵五万梁崇义有襄邓六州之地养众二万皆因叛乱得位各擅土宇盘根结固辅车相依上不供乎职贡下竭尽乎民力以奉军给各图自固时李抱贞观察泽潞当山东之兵冲土塉赋重人皆困匮无以赡军抱眞乃籍户丁男三选其一有材力者免其租徭给弓矢令之曰农之隙则分曹角射嵗终防而校焉及期按簿集试示以赏罚比三年则皆善射抱眞曰军可用矣扵是举部内之乡得成卒二万前既不费廪给府库益实乃缮甲兵为战具遂雄视山东时称昭义步兵冠天下于时朱防在蓟李纳反郓武俊乱赵田恱扰魏乗累世之巢穴为藏奸之渊薮相为影援合势同率然而上党孤军独称忠义奋击河朔杰贼惮走由是观之盖养卒要乎姑息民兵可以训练姑息之卒难用训练之兵易使也我太宗之北征也亦尝制为乡军之法独取乎三晋之民而得十万之众是时北鄙绎骚国兵再衂义军奋拒号为强锐夫界邉之郡民多习鬬结曹分伍挽强拔距裹粮淬刃惟敌是求习其川原识其形势以战则力以守则固不食廪粟不衣藏帛不邀上赏不利宠名郡县相维聚落相护邻里相任刑罚相及故民兵之与营卒利害常百倍也伏愿逺采周唐之法近考太宗之制谨脩民政寓行军令若夫十乡之县乡之户千为户一万老者疾者鳏寡孤独困穷无告者去其半存者为户五千贵者贤者能者服公事者去其半余得一师五县之州为一军诸郡县之大小视其民之众寡设为队理如军法嵗终农事之隙县大夫亲誓其众颁官府之鼓铎旗物兵器教习其坐起骤趋击刺之法州长廵行部县察其精慢而诛赏之农事既兴命归鼓铎旗物兵器于官府各使执事于田如此则兵农之势再合营聚之军可省国用必积民力必寛臣窃见今之郡县非邉戍之地者郡卒才足给徭役县直不足供追捕聚无完累兵无缮器数夫攘臂势且奔扰百人噪突立可溃乱且秦之颠也以陈项汉之危也以黄巾唐之覆也以巢寇此皆乌合扵仓卒计非其素定无决全之筭非训练之锐奋梃为防揭竿为旗而跞郡夷都如摧枯破竹瓦觧土散弥漫莫遏虽乗朝之有衅抑由郡县之无备也今民兵诚设搜练以时战士服于田畴部伍存于军籍兵仗贮于官府粟帛实于帑庾寛其苛敛复其他徭调发立集事平随散外则郡国武备得常训整内则禁衞骄兵可渐消减虽戎虏有冒顿之防叛将有蚩尤之强匪民有胜广之奸且亦不能自外而起变矣顾议者以为何如方平又上论曰臣闻善为国者不师善师者不战善战者不败若夫文徳脩扵两阶声教被乎八垠兆庶懐仁爱之如父母夷狄慕义亲之若君师恺悌之化行暴乱之端戢是谓善为国者不师帷幄之中几筵之上指顾之际得失起焉蘖折其牙厉平其阶其为理也有不可乱之势其为备也有不可犯之形此谓善师者不战合军聚众交和而舍将诚勇智众诚精练天地诚得法令诚信而我之庙筭必胜矣此谓善战者不败虽然兵者死地而战危事也故昔之为国者先为不可胜以待敌之可胜不可胜在我可胜在敌故为国者能为不可胜不能使敌之必可胜不可胜者备也可胜者战也故曰善用兵者无智名无勇功备扵无形防扵无声攻其心扵未合伐其谋扵未成故不待交绥而敌已屈夫如是又何智名勇功之有乎易曰重门击柝以待暴客盖取诸豫又况宅天下之大而可以忘武备乎故预备不虞古之善政不教民战是谓弃之昔周氏因提封之地立乘马之法天子六军兵车万乘比年简车三年简徒五年大简车徒春振旅以搜夏茇舍以苖秋治兵以狝冬大阅以狩皆扵农隙以讲事焉汉制京师则有两军七校郡国则有材官楼船皆嵗时习武事未尝废也后晋武帝既定呉防讲武于宣武场时山涛与卢钦论用兵之本以为不宜去州县武备帝虽称善而不能用永嘉之后寇难蜂起方郡皆以无备不能制天下遂成战国至隋文平陈始通王统内置十二衞栖功臣扵散地外分折冲府备兵籍扵调发唐因其制凡三百七十四府散扵诸州而名诸衞后承平渐乆中国安寕扵是逃者不捕亡者不补衞士无实籍衞将为虚名至天寳中遂停折冲府而幽陵之师堂堂焉在咸镐之郊矣于后章武削平郡盗恢复两河而植頴无成务之才旋致判涣昌俛建销兵之术更取孤危本弱末强渐成颠拔彊藩内侮王室其頽今我治朝丕迪皇道海寰一统神旗无指伐之行边境称和斋钺息受成之命化平治定三纪于兹是以衣冠搢绅不道军旅之事貔貅士卒罔知战阵之容天下安于隆平郡国颇以无备夫天生五材民并用之废一不可谁能去兵故兵可无用不可无备善师不战备之谓也故国之大事在祀与戎政之本经惟文与武礼乐制度文之施也禁暴戢乱武之用也今朝廷所言大事必曰军国是知兵者时之大务邦之重柄臣陋愚诸生不达兵事今所论著皆叅校前史旧迹得失之状可施扵今者冀上賛庙堂之余论焉八年右司谏钱彦逺上奏曰臣伏以今天下兵卒最为冗多较扵祖宗三朝数増十倍然皆老弱羸怯混淆其间堪战精锐百才三四而国家竭民力以赡之日困一日何以取济其已在军籍者诚未可立行措置求折衷之策则莫若窒其源本欲乞天下除禁军已有指挥住招填外余诸路本城不系披带诸军且未得招填其有名额空存而人数不满一百者并拨并入本州诸军及遇防选半粮剩员之时并委自逐州当职官吏审验六十五上如堪执役即且存防七十以上一例放停不得窃主恩而为已惠收小人之妄誉所有在京除见干当职事文武官吏合依勅破兵士当直外并不得妄作名目占留陈乞在他干当见有者仰逐处一面抽下其本城诸军候及三年逐州具计减得多少人数今来约令留多少人数申奏委大臣议定经乆措置所贵军政益脩国财稍给禁军若乆不招填又恐不可乞以即今见在为额转旋拣去老弱者招少壮者填之
　　皇祐四年河北都转运使包拯请那移河北兵马防曰臣闻屯兵备邉古今常制所患民赋有限兵食不充必须广为经度以给用度或嵗有凶歉或寇至益兵则暴敛横取何所不至民既困矣敌何御焉此亦必然之事也河北自失山后六州之险无以固守则蓄兵积粟常患不足只如顷年敌忽生变虽复请和终非经乆之计兼沿邉沃壌又尽为陂塘租税既无所入皆仰给县官虽竭天下之财以赡一隅当无事之时日常窘迫无数嵗之备若少有屯集如何求济岂可坐观其敝而不务捄之之防哉欲望圣慈特出宸防宣谕执政大臣应沿邉及近里州军兵马除合留防守外其屯驻驻泊诸军或令归营就粮诸军即分屯扵河南兖郓齐濮曹济等诸州况逐处地利富实粮储易致率三年一代遇有警急即时起发不旬日可到岂有后期不及者耶且前代防邉之兵三时务农一时教战公私自足未有冗而且众坐糜廪食虚困疲民如今之甚者然执干戈御戎狄固不可阙在养之教之得其宜则上下无困乏之患缓急用之则沛有余力矣议者若以戎兵不可全减即有往年义勇强壮十八万余人以充其数縁河朔之民禀性劲悍生习邉鄙之利害素请敌人之情伪校之南兵絶为精锐一则不费供馈二则羣情乐为其训练之法则有旧制存焉若谓兵食粗足邻好方坚趣过目前以为成筭惮扵更张措置臣恐日削月朘中外益以殚竭一旦用武即暴加重敛民心怨叛则肘腋之下皆为仇怨岂暇御外寇哉此国家根本之患若不表里协心锐意而速图之临事无及矣惟圣虑财择不任恳迫之至仁宗时拯又奏曰臣闻京师者天下之本也王畿之内列营屯众此强本之兵也而国家近年以来邉陲有警乃一例调发则衞兵日削恐非固宗社制戎狄之长防也臣以为畿兵虽有大故不可多调发前所谓京师者天下之本也强本者畿兵耳本固且强繇中制外则天下何患焉若调发不已则耗其财力而弱其根本不惟隳祖宗之制独不念李唐天寳建中之事乎善马精兵悉出扵外扈衞骁锐为之一空卒以重其后害此朝廷尤宜深虑也今河北河东沿邉兵寡财匮卒有急难惟有民兵可用往年尝籍之矣籍之未甚长策又従而释之縁河朔之民皆禀气劲悍飬勇奋发矧又生习邉鄙之利害素谙敌人之情伪他路校之不逮逺矣且向时阅舍客取主又责以户之上下以是籍之所得防向窃见唐李抱真民兵之制事颇相近故当时招义一军雄视山东将适今之宜可如抱真之制约而行之不以户下田足田不足悉以丁力众寡登降其数而籍之不及数者即舍之取其中稍富实者令差出谷帛钱货以给籍丁之贫家如此得兵可倍往嵗亦可以少抑兼并而贫悴之户有所仰矣一则供馈不费二则群情乐为其处置训练之法即有祖宗之旧制焉河朔民兵既壮而禁军留实京师则内外安矣今北敌诡诈万状声言西讨脩筑城栅集军马乘此之际沿邉亦宜宻令缮完而议者但恃盟约殊不设备万一邀求不已稍不如意伺衅而发曷以御之此亦必然之兆得无熟思乎况邉上武将未甚得人且将者人之司命而邦国安危所系择之不可不审审将之道不当限以名位但辨其能之可否茍得实材则擢而用之专而委之必有成功若不素为之具缓急旋图之则无所及矣伏望陛下少防圣意特赐省察
　　拯又请添河北入中粮草臣伏读前汉赵充国传充国谓大司农耿夀昌曰扵金城湟中籴谷三百万斛羌人不敢动矣夀昌请籴百万斛廼得四十万一失此防羌人故为逆失之毫厘差之千里事既然矣若四夷猝有动揺相因而起虽有智者不能善其后也是知粮储有备则邉患不足恤矣臣窃见河北沿邉州郡军粮未备屯兵少防约及二年如定州屯兵稍众只及一年有余况中山最是控扼之所若非次添屯军马不支数月缓急如何取济虽朝廷财用窘迫力所未及然河朔根本之地自黠敌讲好观衅而动诡诈万状固不可信其虚声怠其实备孙子曰无恃其不来恃吾有以待之也无恃其不攻恃吾之不可攻也今若计度粮草防置邉事且循旧制不务施为臣恐日甚一日有不可捄之患矣故曰金城汤池带甲百万非粟不能守可不熟虑乎欲望圣慈特降指挥令三司应河北沿邉州军且令依旧入中若以倍费官钱即乞支拨见钱百万贯趂今夏二麦丰熟之际扵近便处及时收籴却自御河辇运往沿邉州军以实储廪比之贵价入中其利甚厚仍乞速赐指挥施行
