<!-- { "loadSidebar": true } -->
　　法令　何谓新书之害本朝以律为重而勅令格式随时修立自嘉祐熈宁元丰元祐绍圣大观政和绍兴皆自为书近者乾道淳熈已再成书矣以后冲前以新改旧凡朝廷上下之所恃以相维持相制使者奉行此书而已且天下以法为治乆矣臣岂敢遽议新书之害如晋叔向之所以告郑子产者乎然而有三害最近不可不知凡天下之事无不备于此书而人之智虑不能出于此书之外者一害也书既备矣而事复弊法既具矣而令不行则宜有说焉今止谓之各已有见行条法止于检坐申严而已明知法不足恃而欲强委之二害也人材因此浸以頽堕掎摭利害泛然推广及其终也不过亦曰臣愚欲望申严已行之法而已以法为弊犹可言也以人为弊不可言也三害也至于朝省之前后批六部之勘当诸司州郡之照条施行又其相习公为欺诞以度嵗月害之小者耳夫以法为治今世之大议论岂可不熟讲而详知也盖人不平而法至平人有私而法无私人有存亡而法常在故今世以人乱法不乱为常语此所以难于任人而易于任法也虽然人则未易任也以唐虞三代之盛王至诚一意以相与而后其人可任今则安能至于不任人而任法则必任其足以行吾法之人而不任其智足以知法与力不足以行法者而后法可任此易见之论也而今则亦未之能何也夫使是书而果备天下之事则将何取于人盖是书之所备者备其文不备其实备其似不备其真也夫使见行条法诚已皆具而天下何为尚有犯法而生弊者然非无其法之罪而无其人之罪也审矣今不改其人而曰检法申严以谆复其法然则法终不行矣故任人而废法虽诚未易论而任人以行法所以助法之不能自行者必非若今之所谓检坐申严批状勘当照条之以烦天下之耳目使其人聦明愦眊智虑不知所出求以应故事而塞章奏则亦讙然愿助陛下之申严此法令之所以日壊而人材之所以日消日用饮食而不能自知法烂道穷暂相縻系而无经乆固结之道国威之所以不振强敌之所以凭陵也臣故欲陛下纵未能任人而废法以行唐虞三代逺大之政姑欲任人以行法使法不为虚文而人亦因以见其实用功罪当于赏罚号令一于观听简易而信果敢而仁若汉以来者可矣
　　吏胥　何谓吏胥之害从古患之非直一日也而今为甚者盖自崇宁极于宣和士大夫之职业虽皮肤蹇浅者亦不复修治而专从事于奔走进取其簿书期防一切惟吏胥之听而吏根固窟穴权势熏炙滥恩横赐自占优比渡江之后文字散逸旧法徃例尽用省记轻重子夺惟意所出其最骄横者三省枢宻院吏部七司户刑若他曹外路从而效视又其常情耳故今号为公人世界又以官无封建而吏有封建者皆指实而言也且公卿大臣之位其人不足以居之俛首刮席条令宪法多所不谙而寄命于吏此固然也虽然使得其人而居之如昔之所谓伊尹傅説之俦而以夫区区条令宪法仍为不晓而与是吏人共事终亦不可然则今世吏胥之害无问乎官之得其人与不得其人而要以为当革而已矣府史胥徒自有国以来所同有也然必有上不侵官下不病民以自治其事而听命焉而秦汉之敝法屈天下之豪杰由刀笔选而至三公今幸已甄别品流而其余敝未尽去且又皆以天下经常之事立为成书以付之彼吏得知之而官不得知焉此其为害又过于秦汉何者今百司之吏其爵其禄徃徃有士大夫之所不敢望汉之公府掾诸卿主事辟召皆天下名士其权柄足以揺守相者今之所谓都録行首主事之是也此直以鞭挞刑戮待之而髙爵厚禄若是何哉今官冗而无所置之士大夫不习国家台省故事一旦冒居其位见侮于吏今胡不使新进士及任子之应仕者更迭为之三考而满常调则出官州县才能超异者或遂録之若此则有三利士人顾惜终身畏法尚义受财鬻狱必大减少吏曹清则庶务举且因以习士大夫使之有材而无至于今世之媮惰一利也更迭为之无根固窟穴之患无保引私名之敝而封建之势因以去矣二利也增员百余稍去冗官之患待缺择地争夺伺候之风亦渐衰息三利也得三利去三害此亦非有劳民动众之难者京师纪纲之首吏曹清则诸司州县之吏蠧亦必少异于今日盖结托干请有所不行予决众事整齐簿书不为疑玩则下亦知畏故也
　　监司　何谓监司之害朝廷之设官也必先知其所以设是官之意其用人也必先知其所以用是人之説州郡众而监司寡谓州郡之事难尽察也故置监司以察之谓州郡之官难尽择也故止于择监司亦足以寄之自汉以后所谓监司亦若是而已未暇及于方岳相维之义也且其若是则奉行法度者州郡也治其不奉行法度者监司也故监司者操制州郡者也使之操制州郡则必无又从而操制之此则今世所以置监司之体统当如是矣今也上之操制监司反甚于监司之操制州郡恐其擅权而自用或非时不得廵歴不得过三日所从之吏卒所批之劵食所受之礼馈皆有明禁然则朝廷防监司之不暇而监司何足以防州郡哉且不责其大而姑禁其细何哉是谓不知设官之意用人之説而縁微文以立法一失也故监司之弛惰人反以为寛大上亦以为知体监司之举职人反以为侵权上亦以为生事此其大缪戾者也夫监司者以法治以义举者也今转运司则以刬刷州县财赋司其余羡衮杂其逋欠为一司嵗计之常提举司则督迫茶盐用法苛惨至常平义仓水利农田则置而不顾提刑司则以催趣经緫制钱印给僧道免丁由子为职而刑狱寃滥词诉繁滞则或莫之省焉是监司之不法不义反甚于州县故今之为州县者相与聚而嗤笑监司之所为岂监司之本然哉是谓之不以法治不以义举之权付之而使监司之所操者在州县之下矣二失也且不以法不以义则所为付之事功者固宜得其实焉今也转运司徒报上供之数于户部而转输运致之实则无之则一路之财计者将何所用也茶盐则已受其剰利于务都场而提举司受其掯留掌其住卖督其煎煑为之索逋理债而已经緫制钱州郡各已趂办上供而提刑司者徒文移知通收索季帐稽考纲觧以报户部而已是三司者以此为职徒养资考多人徒凭意气作声势以便其私可也国纪民命何赖于此是谓既无法无义而事功又不得实三失也至于还转运司之权以清户部之务罢提举司之事以一转运之权又皆今日之甚急者昔人谓止择十道使犹患不得其人则监司者盖甚重矣岂以为例差循致之用哉

　　歴代名臣奏议卷五十五
<史部,诏令奏议类,奏议之属,历代名臣奏议>
　　钦定四库全书
　　歴代名臣奏议卷五十六
　　明　杨士竒等　撰
　　治道
