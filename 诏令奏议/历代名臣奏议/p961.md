<!-- { "loadSidebar": true } -->
　　宋哲宗即位初守门下侍郎司马光乞罢将官上状曰臣伏以州县者百姓之根本长吏者州县之根本根本危则枝叶何以得安故自古以来凡置州郡必严其武备设长吏必盛其侍卫非以重其权骄其人也乃所以安百姓卫朝廷也秦惩周室干弱枝彊之弊既灭六国以为天下不复用兵虽分三十六郡置郡守更以御史监之隳名城销兵器束以竒法举动施为皆不得自专是以陈胜呉广以匹夫奋臂大呼郡县莫能制多杀长吏以应之虽由其残虐取亡亦守令无权无兵之所致也晋武帝平呉亦以为天下既一兵无所用悉去州郡兵陶璜山涛皆言州郡武备不可废帝不听及永寕以后盗贼群起州郡无备不能擒制天下遂大乱夫兵者所以威不轨而昭文徳谁能去兵州县无虞则国家安矣州县不守则国家危矣臣窃见国朝以来置总管钤辖都监监押为将帅之官凡州县有兵马者其长吏未尝不兼同管辖盖知州即一州之将知县即一县之将故也先帝欲征伐四夷患诸州兵官不精勤训练士卒懈弛扵是有建议者请分河北陜西河东京东京西等路诸军若干人为一将别置将官使之专切训练其逐州总管以下及知州知县皆不得闗预及有差使量留羸弱一军及剩贠以充本州官白直及诸般差使其余禁军皆制在将官专事教阅臣愚以为职事修举在于择人不在设官茍得其人虽总管等皆能训练士卒不得其人虽将官亦何所为况今之将官即向之为总管等者也岂为总管等则不能举职为将官乃能举职乎此徒变易其名无益事实非惟无益兼复有害凡设官分职当上下相维如身之使臂臂之使指纪纲乃立今为州县长吏及总管等官而扵所部士卒有不相统摄不得差使殆如路人者至扵仓库守宿街市廵逻亦皆乏人虽扵条许差将下兵士而州县不得直差须牒将官将官往往占护不肯差拨万一有非常之变州县长吏何以号令其众制御奸宄哉又顷嵗以来自转运使知州以下白直及迎送之人日朘月减出入导従大为萧条供承荷担有所不给观望削弱无以威服吏民臣略举目覩一事以证其余西京城郭周数十里卑薄頽缺犬豕可逾又瀍洛二水交贯其中每夜诸门扃鐍虽严而滩流之际人皆可以平行往来其属水南北廵检下所管兵士除出军外余数不多通判以下诸官白直来往防送仓库守宿街市廵逻尽出其间向者先帝违豫勅西京留守亲诣嵩山起建道塲其将下禁军充白直者扵条皆不得出城经宿所敢留者剩贠七八人而已西京天子别都也其守御不固如此留守前宰相重官也其侍卫单寡如此况僻小州县其守御之备侍卫之众可知矣万一有凶狡之贼驱乌合之众突入城邑或劫质贼长吏以焚烧庐舍杀掠吏民将何以制之哉此特天下太平之乆习俗淳厚羣心安固敌不测虚实胆智怯弱故未敢为之耳岂可忽略谓之必无而不为之备哉今独縁邉州军城隍完固士卒众多可以守御自余腹内州县既无深沟髙城又乏士卒群盗猝至何以责其竭节守义不弃城窜匿或以酒食迎贼以甲兵献贼敛民财以赂贼者乎群盗尚尔况外裔倾国大举长驱而来者哉易曰君子安不忘危存不忘亡治不忘乱兵法曰不恃敌之不我犯恃我之不可犯国家岂可恃即目平寕晏然髙枕不以为虑谓其必不敢来乎臣愚以为河北陜西河东京东京西等路腹内州县宜以渐丰年农间之际委提刑狱与本防长吏相度各脩筑所治之城州城稍髙县城次之不必广大所以然者髙则难逾小则易守故也其縁邉屯驻兵士遇春夏无事之际委经略安抚使与转运使公共商量减放归住营州军或扵内地就粮勿听怯懦将帅多有虚占以自守衞其腹内军量其大小紧慢大藩常留千余人小州亦留数百人不得差发往别州军见兵不足即行招添悉罢将官其逐州县禁军并委长吏与总管等官同共提举教阅及诸多差使其有不能精勤致士卒懈弛者委提刑狱常切按察闻奏严行责降仍令逐县各选有勇力武艺之人充弓手以守衞城邑讨捕盗贼其州县吏所给白直迎送之人皆如嘉祐编勅以前之数如此力可以守然后遇寇盗之至责其弃城等罪而诛之彼亦甘心矣
　　光又奏曰臣窃见先帝以契丹骄傲侵据汉唐故地有征伐开疆之志故置保甲今开封府界及河北陜西河东三路皆五日一教阅京东西两路保甲养马仍各置提举官权任比监司既而有司各务张皇以希功赏其提举官专护本局不顾他司事干保甲州县皆不得闗预管内百姓不得处治其廵检指使保正保长竞为侵扰食无厌稍不如意擅行捶挞其保丁习扵逰惰不复务农或自为劫掠或侵陵乡里其本家耕种耘获率皆妨废供送不办率敛无穷赀产耗竭无以为生弱者流移四方壮者亡为盗贼行之数年先帝浸知其弊申州县令保甲应有违犯并廵教官指使违法事件并许州县觉察施行及陛下践祚听政首令京东西路保甲养马并依元降年限収买其剰买过数目并以充次年之数又令开封府界三路教已及半年经朝廷按阅者每月并教两日未经按阅者并教三日陜西教未及半年者每月两次并教三日又令见教人身材弱小或乆来疾病及本家止有一丁病患不堪营作并第五等已下地土不及二十畆者并许州县保明提举司审验放免又令一县不得放免过二分此皆圣泽矜寛民力扵保甲劳费虽什减五六然保甲保马向去择买养补填尚犹如旧其廵教指使保正保长名目犹在扵所辖保甲恐不免须有陵逼侵渔其四时教阅虽减日数未免妨农臣愚以为此保甲若使之逐捕贼盗则近已有指挥廵检县尉及弓手兵级人数并令依保甲未上畨以前人数复置其保甲更不令管勾捕盗若使之攻讨四夷则此皆畎畆白徒教阅虽熟未尝见敌与敌人战鬬必望风奔溃登极诏书戒勅邉吏令不得侵扰外界务要静守疆然则此保甲保马的实有何所用徒令府界及五路农民不堪愁苦幸赖社稷之灵适值累年丰稔犹流民甚多盗贼充斥若遇明道年之蝗康防年之旱至和年之水则其为国家大患岂可尽言近者群盗王冲乗保马诸处行劫置保马本欲逐盗今更为盗资又获鹿县保甲斫射殴伤提勾孙文廵检张宗师以下陵上是乃大乱之源渐不可长凡保甲保马有害无利天下之人莫不知之臣不知朝廷何惮而乆不废罢伏乞防自圣志尽罢诸处保甲保正保长使归农依旧置耆长壮丁廵捕盗贼户长催督税赋其所养保马拣择勾收太仆寺量给价钱分配两骐骥院坊监及诸军召提举官还朝其勾当公事廵检指使并送吏部与合入差遣如此则开封府界及五路之民孰不欢呼鼔舞荷戴圣徳若以保甲中武艺已成之人可惜使之归农即乞令逐县户数每五十户置弓手一人略依縁邉弓箭手法许防本户田二顷与免二税或税轻者与免若干石斗税及户下诸般科役本户田不足听防戚田务在优假使人劝慕然后召募本县乡村户有勇力武艺者投充弓手计即令保甲中有勇力武艺者必多愿应募若一人缺额有二人以上争投者即委本县令佐拣试武艺髙彊者充若见充弓手人有勇力武艺衰退许他人指名比较若胜扵旧者即令替如此则不须教阅武艺自然常得精熟一县之中其勇壮者既弓手其羸弱者虽使之为盗亦无能为患仍委本州及提刑狱常切按察令佐有取舍不公者重加刑典若无人投名乞更议优法若尚召募不足即且扵乡村户上依旧雇人有投名者即令充替若弓手数多即令分畨更互在县只应一年一替其余各分定地分廵捕贼盗每获贼勘得赦后住止及窝藏去处其本地分严行科责及令出赏钱与获贼之人其贼发地分更不作三限科校只令捕贼给赏如此则贼发之处捕盗之人不复掩蔽住止窝藏之处捕盗人不肯庇匿盗贼无所容身自然稀少
　　知陈州韩维上宣仁皇后论保甲马曰臣窃闻陛下濬发徳音斥宋用臣等出就外省罢其所领职事黜呉居厚使离本道责以掊克扰民中外喧传晓然知陛下忧国爱民之深意莫不欣悦相贺臣虽在哀戚之中不觉失声欢呼然臣尚有愚恳不敢不尽以上闻臣窃恐议者以嗣君新即位且当循守父道三年无改此大不然伏惟太皇太后扵大行皇帝为母仪扵今上皇帝有祖母之尊此时称制临政盖为社稷大计事有不便弛以利民考古相时理无不可臣以为万一有敢为此论上惑天听者若非奸人沮害圣政即是俗儒不识时变愿陛下切勿听之臣近去都下日尝具奏陈陛下深察盗贼所起之原罢非业之令寛训练之程盖为保甲保马发也何则农民以稼穑为生使之出钱市马已非其愿又守护灌饲素昧其方万一死损复更偿买昔时一马直钱二三十千者今贵至百千矣农民如此未有已时愁叹之声闻扵道路近嵗保甲以筑垣为塲号为团教一丁在官训练更须一丁供馈饮食家阙耕作身受劳苦不无怨怼夫使失业怨怼之人操兵习器为击刺之事岂无可虑近者又闻京西保马颇为群盗掠取换易乗骑如其外廐河北保甲渐亦作过陵暴良民州县防不能禁此患在耳目之前臣恐更易措置不可缓也且臣非谓国马遂可不飬但官置监牧可矣非谓民兵遂可不教但扵农隙一时训练可矣孟子曰天时不如地利地利不如人和人和可胜天地可不务乎臣伏望太皇太后陛下更留圣虑详酌施行
　　左司谏朱光庭上奏曰臣伏见朝廷近降指挥河东陜西保甲自来年正月一日罢教只扵冬三月轮畨教阅此诚安民之急务也内有兵器一节臣方自外来不知朝廷己未防置伏縁自教阅保甲以来兵器未尝禁止今既许三时务农従事扵耒耜田畆之间则兵器岂可依旧蓄扵私家窃恐缓急有所资借起而为盗为患不细欲望朝廷速行指挥三路保甲自罢教日将应教阅兵器不问官给自置并令纳官为置库如法收贮俟冬教日旋行给付教罢即复行拘収如官已拘収之后民间辄复私置者乞依法禁止施行所贵小人无所资借亦销弭盗贼之一端也臣又闻朝廷已降指挥州县招置弓手今来保甲有事艺精熟之人欲乞充弓手其逐县旧役弓手亦乞委令佐拣择内有瘦软者将应募保甲替换如是则弓手尽得彊勇之人可以擒制盗贼如允所乞伏望圣慈早赐施行
　　知庆州范纯仁上奏曰臣伏覩进奏院状报七月六日奉圣防府界三路保甲自来年正月以后并罢团教止令每嵗农闲月分依义勇旧法赴县教阅一月所有差官置准备军器及教阅法式畨次按赏费用等仰枢宻院取索防校措置条画与三省同共立法取防施行臣愚窃以先帝留神训练保甲今已是累年其间甚有人材武艺超出群众者乞并给盘缠赴阙委殿前司拣阅其间人材事艺可及诸班者与等第扵诸班至散直殿侍安排如不愿者委逐路安抚都总管司合量材扵敢勇効用或弓箭手军贠十将内安排更不愿者即扵本乡保甲守阙副都保正或依弓箭手例特置正副都头指挥使都虞都指挥使等阶级及立定年限迁转至都指挥使与换近下班行则人人皆有进身之望有所顾借不肯轻易犯法其间武艺寻常惰扵作业者即委郡县觉察仍许父母尊长陈告与刺充本土禁军上可以増壮禁衞次可使强民有归下可絶败羣防惰之人及免凶年饥嵗聚为寇盗如此则圣制曲尽乆逺无兹古人所以虑事扵未然弭患扵未萌也天下幸甚
