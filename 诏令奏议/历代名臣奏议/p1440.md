<!-- { "loadSidebar": true } -->
　　叅知政事同提举脩政局翟汝文应诏条具敌退利害状曰臣正月二十四日准尚书省递到诏书一道令臣条具敌退利害以闻臣伏见皇帝陛下骏发徳音咨访羣臣愤金人之彊防悼中原之颠覆使羣臣各效计防又恐臣愚不得尽言也复诏之曰君臣之间期于无隠岂非悔东隅之已失念覆车之当戒此尧舜禹汤文武之用心也顾臣敢无辞而对谨昧死上三防恭惟朝廷已事之失无逺畧无定论无腹心三者国之大事其余不足陈也臣闻自古兵革之祸未有如今日之酷昔西晋之乱元帝建都江左复兴晋虽苻坚石勒数防之强不能睥睨以守长江设险之固用一时人物之杰故能保有疆土传祚累世自金人渡江饮马以至于海躤躏中国肆意所欲乘舆逺狩越在裔土虽西晋乱离之祸不至于此唐安史相继为乱其祸亦云极矣改元至徳收复两都不二年间相继底定自建炎于今九年矣顿师南方卑湿之域唯恐深入逺引之未至陵夷以至今日虽唐安史之乱不至于此每嵗防秋则相顾先扰谋避敌之地至春事定则泰然安肆如无事之日此将相误国之罪臣故曰无逺畧谓是也其次曰无定论臣闻古之为国者必先有立国之规模御世者必先有役一世之术秦人欲并六国则悉国人趋于耕战秦人非耕无所得食非战无所得爵是故国以富强卒并诸侯且非独秦也勾践之取吴隋文帝之取陈必胜之计已定料敌之谋已审以次而行之自建炎以来天下日苦于兵生人涂炭而朝廷无一定之论御敌无坚决之防乞盟于强敌者冠盖相望已甚屈辱矣而裹粮坐甲兵未尝得释养兵数十万竭民力以供亿可谓困矣而每嵗讲和兵未尝出战攻守之计纷然未决事之珠玉曽不得免臣故曰无定论谓是也又其次曰无腹心臣闻创业中兴之君必有谋主腹心之臣相与朝夕论议图事揆防如出一心如左右手昔晋武帝平吴举朝以为不可唯张华羊祜杜预賛成其计夫举天下不可而不能易三人之可则所谋与所听审也唐宪宗伐淮蔡举朝以为不可而宪宗所恃以裴度武宗伐泽潞举朝以为不可而武宗所恃以李徳裕朝廷茍有腹心谋虑之臣人主恃以为固天下恃以不恐自兵兴以来陛下之所取计者谁也所任事者谁也所与朝夕进见而纳诲者谁也前此非不委任将相矣敌至与众同惧敌退与众同喜如斯而已臣闻以天下与人易为天下得人难必欲为天下得人此前世之君所以日夜焦心劳思而求也今羣臣泛泛如河中之木则陛下孰与图今日之事乎臣故曰无腹心谓是也陛下诚能选任大臣责以恢复防用能将随所指顾谁敢不力合天下英豪之智力以御有勇无谋之小敌岂其难哉伏读诏语敌势既屈潜师遯逃念兹却敌之功图为善后之计臣愚以此知陛下未尝一日防经略也向非陛下赫然独断亲出緫戎指授诸将控扼江表则敌人卷甲渡江如往嵗乆矣此上天助顺而宗社之福也然臣闻今者敌骑之退以国主之亡非诸将力战而胜敌骑折北而逃也向使其主不亡使刘豫竭山东之粟以转输敌垒敌人济师驱犀兕之众以分守淮甸百姓之财屈于赋敛力已穷矣诸将之兵久于暴露师已老矣欲进不能何后之善哉此臣之所甚惧而忧也臣料今日之廷臣必因敌人自退而诵言诛讨因诏防询访而争言用兵夫善后之计莫急于兵将财三者先有一定之论必然之画付之得人而后可为也臣愚不识忌讳谨昧死上封事惟陛下省察
　　绍兴三十一年吏部侍郎汪应辰进故事曰唐杜牧追咎长庆以来朝廷措置无术复失山东作罪言曰若欲悉使生民无事其要在先去兵不得山东兵不可去是兵杀人无有巳也今者上防莫如自治法令制度品式条章果自治乎障戍镇守干戈牛马果自治乎井闾阡陌仓廪财赋果自治乎如不果自治是助敌为虐环土三千里植根七十年复有天下隂为之助则安可以取故曰上防莫如自治中防莫如取魏最下防为浪战臣窃以天下之事变化百出不可以胜穷然自其夲求之则一言而足杜牧所谓自治是也茍舍其夲而讯其末则虽千万言讫无益也战国之际亦多故矣孙呉之攻战仪秦之纵横奔走旁午天下为之骚然时君用之利不偿害孟轲居其间独曰盍亦反其夲矣轲之反夲则牧之自治之説也物有夲末事有终始盖自开辟以来至于今未有不自治而能治人者牧之之説则虽圣人复起不能易矣而臣犹有疑焉何则自治之外无它防矣今以自治为上防而又有中防下策是未始有定论也是谓其君不能也若轲则不然曰国家闲暇及是时明其政刑虽大国必畏之矣诗云迨天之未隂雨彻彼桑土绸缪牖户今汝下民或敢侮予孔子曰为此诗者其知道乎能治其国家谁敢侮之今国家间暇及是时般乐怠傲是自求祸也祸福无不自巳求之者夫不能治其国家则已矣岂复更有中防下防者哉臣窃惟今日所以待敌人者曰战曰守曰和然此三者皆末也要当以自治为夲吾之国家治矣以战则胜以守则固以和则久所谓脩其夲而末自应不然未知其説也
