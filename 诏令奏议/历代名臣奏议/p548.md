<!-- { "loadSidebar": true } -->
　　庠又上家庙防曰伏覩庆厯元年十一月郊祀赦书应文武官并许依旧式创立家庙盖所以恢孝治穆彛伦风劝海内恩化甚美而有司终不能推述先典明喻上仁因循顾望遂逾十载使王公荐享下同委巷衣冠昭穆杂用家人缘偷袭殊可嗟悯臣尝因进对屡闻圣言谓诸臣专殖第产不立私庙宁朝廷劝戒有所未孚将风教頽陵终不可复睿心至意形于叹息臣毎诵天训愧汗交浃日夜循省求诸臣未即建立者诚亦有由盖古今异仪封爵殊制因疑成惮遂格诏书礼官既不讲求私家何缘擅立臣以谓未信而望诚者上难必责徒善而设教者下或有违若令官制巳颁礼典咸具尚安所习不禀其规虽官司劾之可矣诛之可矣凡在臣子孰敢不勉哉今幸遇皇帝陛下因大飨之报躬严配之礼事天尊祖孝冠百王圣化所覃海内知劝臣欲乞明敕有司奉行庆厯诏书下礼官博士及台阁儒学之臣考案旧章同加详定不拘小以妨大不泥古以非今因时制宜使称情礼则可矣若欲必如三代有冢嫡世封之重山川国邑之常然后议之则坠典无可复之期而礼祀或几乎息矣夫建宗祏序昭穆别贵贱之等所以为孝虽有过差何害于治殖产利营居室为子孙之业与民争利顾不以为耻逮夫立庙则曰不敢宁所谓敢于争利而不敢于为孝耶以爵服承袭之间小有违古因放而不复又所谓去小违而就大违耶此诸儒之惑亦以甚矣臣幸得待罪宰相以明教化美风俗为职不胜惓惓请因明诏书文议以时决若制下之日或在立庙之科买地一廛悉力经始上副圣人广孝之美下极私门显亲之荣推美人伦非独臣幸
　　知太常礼院苏颂上家庙议曰检会庆厯赦书文武官并许依旧式创立家庙谨按周礼诸侯五庙曰考庙曰王考庙曰显考庙是诸侯祭父祖及曽髙所以然者服尽四世始祖不祧通为五世也大夫三庙及曽祖也始封不祧通为四世而髙祖止于享尝也士二庙及王考也皇考则为坛而祭之下士止于一庙其王考则无庙而祭之唐及本朝庙二品以上得祭四世三品以下皆祭三世六品以下无庙者皆祭于寝【按开元礼及开寳通礼皆云六品以下若有庙者如五品仪无庙者祭于寝】今赦恩既许依旧式即合依礼令之数又按古者一世一庙五世则有五庙矣今之庙制与古不同皆为一庙同堂异室则一品二品之庙并一堂四室三品四品五品之庙并一堂三室乃合礼制又礼记王制曰大夫士有田则祭无田则荐是有土者乃为庙祭也有田则有爵无土与爵则子孙无以继承宗祀若然是有庙者止于其身子孙无爵祭乃废也又礼曰父为大夫子为士以大夫祭以士今二品之家立庙者既死而子孙主祭如六品以下即祧二主祔一主又牲牢爼豆噐物顿异在于人情似未允惬若乃参合古今之制依约封爵之令官当立庙者请因遇恩封国公立庙一堂四室祭及髙祖量赐田若干顷尚书将军及曽任二府或节度使者特封郡公立庙一堂三室祭及曽祖赐田若干顷给谏以上曽任学士者特封县公庙亦一堂三室赐田若干顷其初封官未及二品者依三品未及三品者依五品其未有庙者即不得赐田毎田二顷许置客户若干人并免州县科役其田除租税外地利悉入其家专以奉祭事不得他用死则子孙承袭并世降一等当袭封者须长嫡子特改一官外其余恩数悉同常制其田子孙不得典卖有罪絶者还没官此亦稍近古法可以上副赦恩之意若以封爵难于遽行即请考按唐贤寝堂祠享仪不须牲牢爼豆止用燕噐祭常食而已
　　知谏院包拯上防曰臣近者监祭九宫贵神窃见以常朝官充摄太尉行事况属大祀深恐未便伏覩唐天寳年勅以九宫神实司水旱功佐上帝徳庇下民冀百谷岁登灾害不作毎至四时令中书门下往摄祭者又准礼九宫次昊天上帝坛在太庙之上用牲牢璧币天地神祗前代王者或亲行享祀缘累年以来四方水旱相继虑是有司供职不谨稍失精严欲乞向后四时祭享其摄太尉令两制已上官所贵差重其礼以申崇奉之意
　　知洪州夏竦请断祅巫状曰臣闻左道乱俗祅言惑众在昔之法皆杀无赦盖以奸臣乱节狂贼乱规多假鬼神动揺耳目汉之张角晋之孙恩偶失防闲遂至屯聚国家宜有严刑以肃多方窃以当州东引七闽南控百粤编氓右鬼旧俗尚巫在汉栾巴已甞翦理爰从近岁传习滋多假托禨祥愚弄黎庶勦絶性命规取货财皆于所居塑画魑魅陈列幡帜鸣击鼓角设立神坛婴孺襁褓已令寄育字曰坛防坛保之及其稍长则传习祅法驱为童民之有病则门施符术禁絶往还斥逺至亲屏去便物家人营药则曰神不许服病者欲饭则云神未听飱率令疫人死于饥渇洎至亡者服用又言余祟所慿人不敢防规以自入若幸而获免家之所资假神而言无求不可其间有孤子单族首面幼妻或絶户以求财或害夫而纳妇浸淫既久习熟为常民被非辜了不为怪奉之愈谨信之益深从其言甚于典章畏其威重于官吏竒神异像图绘岁増邪箓祅符传写日伙小则鸡豚致祀敛以还家大则歌舞聚人食其余胙婚出处动必求师刼盗闘争行须作水蠧耗衣食惑里闾设欲扇摇不难连结在于典宪具有章条其如法未胜奸药弗瘳疾宜颁峻典以革祅风当州师巫一千九百余户臣已勒令改业归农及攻习鍼炙之脉所有首纳祅妄神像符箓神衫神杖魂巾魂防钟角刀笏沙锣等一万一千余事已令焚毁及纳官讫伏乞朝廷严赐条约所冀屏除巨害保宥羣生杜渐防萌少裨万一
　　英宗时翰林学士范镇议废慈庙状曰夫礼不可以不及亦不可过故慈母不世祭慈母而必祭者恩在于己不可以不及也祭而不以世者其恩已断不可过也春秋传所谓于子祭于孙止是也伏以先皇帝以章惠皇太后有慈保之恩于已故以时而祭是礼之不可不及也今陛下嗣位于章惠皇太后于属为孙其恩已断其祭宜止是礼之不可以过也先皇帝之不可以不及陛下之不可过皆为礼矣
　　神宗时张方平刘挚等论庙事防曰臣伏见司农寺奏请降下新制应祠庙并依坊塲河渡之例召人承买收取浄利本府勘会在府及管下所管祠庙五十余处寻巳依应施行讫内有阏伯庙宋公微子庙已系百姓承买阏伯庙纳钱四十六贯五伯文微子庙十二贯文并系三年为一界臣窃以阏伯逺自唐尧迁此商邱之土主祀大火而火为国家盛徳所乗而王本朝歴世尊为大祀微子宋之始封君开国于此亦为本朝受命建号所因载于典礼垂之着令所当虔洁以奉祀事又有双庙乃是唐张廵许逺以孤城死贼所谓捍大患者今既许承买之后小人以利为事必于其间营为招聚纷杂冗防何所不至慢神黩礼莫甚于此盖闻有天下者祭百神故咸秩无文毖于羣祀先圣哲王所以致恭于鬼神者所以为国家万民六经训典备矣故曰克典神天俾作神主此人君之职也今既岁收细防而损国体至大臣愚欲乞朝廷详酌留此三庙更不出卖以称国家严恭典祀追尚前烈之意
　　知谏院陈襄上奏曰臣等防详礼曰天子冕朝日于东门之外又曰祀四望山川则毳冕祭社稷五祀则希冕祭羣小祀则冕注羣小祀林泽坟衍四方百物之属孔頴达谓此据地之小祀以血祭社稷为中祀埋沈以下为小祀也若天之小祀则司命司中风师雨师郑虽不言义可知矣国朝祀仪祭社稷朝日夕月风师雨师皆服衮冕其蜡祭先蚕五龙亦如之祭司命户灶门厉行皆服鷩冕夀星灵星司中司寒中霤马祭皆服毳冕皆非是今天子六服自鷩冕而下既不亲祠废而不用则诸臣摄事自当从王所祭之服伏请依周礼凡祀四望山川则以毳冕祭社稷五祀则以希冕朝日夕月风师雨师司命司中则以冕若七祀蜡祭百神先蚕五龙灵星夀星司寒马祭盖皆羣小祀之比当服冕哲宗元祐元年太常博士顔复上奏曰臣闻礼或失中宁过于厚过厚之积不可致逺国之大事无若于礼礼者谓有其举之莫敢废也有其废之莫敢举也言固厚矣然皆本先王立法而后言三代之时不无不正可疑之祀由圣人裁之以义是者存之否者去之为天下不刋之通法虽有髙才强辩莫能举废也近世拘儒不考本义操宁厚之疑论谓歴代之祀有出于秦灭学之余时君迫取俚儒无根之说者有原于纬候妖妄之书者有由诸儒解经一时臆见穿凿傅会者有取传记非圣杂书者有本方士术家禬禳隂阳拘忌之术者既谓莫敢废之与常祀共行则民疑致力祝多愧辞有司犇走不胜媟烦学者观之莫原其礼虽齐明盛服思度如在嘉玉吉币丰牲洁粢至神不荣矣国家袭唐之旧有加无损皇帝陛下寅畏三灵勤毖羣祀太皇太后陛下明徳格神万方伊嘏唯歴朝之弊未深讲明此逹礼者夙夜惓惓于盛时也伏乞降诏礼官攷经为正凡干防纬及诸儒曲学前古汚朝茍制诸子疑礼道士醮祈术家厌胜一切删去然后大小羣祀皆合圣人之制行之无渎慢之嫌奉者免继倦之色潢污可荐黍稷惟馨上帝居歆百神享止三时不害景福来同矧礼成乐备之世是以臣愚冐昧喁喁有望于陛下也惟陛下留神则臣与逹礼之士不胜大
　　哲宗时太常卿葛胜仲进太常祠祀仪制剳子曰臣准尚书省劄子奉圣防岁中在京大中小祠祀应干仪制并合差官吏祗应人物及牲牢礼料名数等合奉常逐一抄录成策进入毋致漏落臣等寻取会所属躬加编次勒成一书窃以肇昔圣王制祭祀以交神明以一纯二精三牲四时五色六律七事八种九祭十日十二辰以致之千品万官亿丑兆民经入畡数以奉之以齐肃衷正无所寓使先圣之后能知山川之号昭穆之世礼节之宜威仪之则忠信之质禋洁之服而致恭明神者为之祝使名姓之后能知牺牲之物玉帛之采服之宜彞噐之量坛塲之所屏摄之位而心率旧典者为之宗今臣等以防凡之质待罪祠官搜裒编纂大惧不足仰称明制每岁大祠凡九十有六中祠凡二十有九小祠凡一十有四每祀为一卷岁再祀或四时祀或月祀若祭名异而祀仪相则合为一卷凡四十有八卷标录二卷以太常祠祀仪制格目为名谨随状上进徽宗崇宁三年太常博士罗畸上言曰九宫诸神位无礼神玉惟有燔玉窃谓宜用礼神玉少仿其币之色荐于神坐议礼局言先王制礼用圭璧以祀日月星辰所谓圭璧者圭其邸为璧以取杀于上帝也今九宫神皆星名而其玉用两圭有邸夫两圭有邸祀地之玉以祀星辰非周礼也乞改用圭璧以应古制
　　大观中侍读兼议礼武选详议官慕容彦逄奏曰臣伏覩近降手诏命有司讲究礼乐之情文以幸天下可谓太平甚盛之举臣窃惟礼有五经莫重于祭祭之秩于典者多矣而自京师至于郡县春秋祈报徧于天下者唯社稷为然今郡守县令不深推其故以是为不急之祀坛壝不修甚者民得畜牧种艺于其间春秋行事取具临时乃或噐用弗备粢盛弗蠲斋祓弛懈祼献失度甚不称陛下称秩祀典之意臣契勘社稷之祀勅令该载详悉欲望圣慈特降睿防戒勅郡县务在遵承命诸路监司廵歴所至察视坛壝其不如仪者具事状以闻庶几官司祗肃祀事神用顾享
　　彦逄又上奏曰臣窃惟国家称秩祀典交百神而礼之考诸令格唯以斋日多寡为大中小祀之辨大祀散斋四日致斋三日中祀散斋三日致斋二日小祀散斋二日致斋一日参稽情文各有攸当然祀之通于天下而最显者社稷释奠春秋二仲州县展事四方士民于焉观礼而皆列于小祀近缘臣僚奏请比附国子监修立外州军释奠仪注散斋三日致斋二日则既升为中祀矣所有外州军社稷斋日义难独杀臣愚伏望圣慈特诏礼官讨论増定
