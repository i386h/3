<!-- { "loadSidebar": true } -->
　　泾又奏辟宋亿充潭州通判状曰臣契勘潭州管县十二狱讼繁多事绪丛委全借倅贰相与协力济办其有久賛画诺备宣贤劳廉洁着闻士论推服就俾闗决允为公举臣伏见宣教郎武安军佥判宋亿资禀粹美学问深醇奋身科目雅安平进三任九考始脱选阶今为佥幕已遂过满凡拟断民讼共称公平臣自到任以来见其处事明审不为诡随持身廉勤不自表暴一郡僚属少出其右臣今照得通判潭州军州事张履信合在今年十月满替已办取接下政鲍华据张履信缴申鲍华回书称以地逺艰于涉歴别求便利阙次欲望圣慈就差宋亿抵替鲍华见阙已差下马相改替宋亿不特倅贰得人郡事赖以协济亦使本路官吏知廉平有守如亿者得见知于公朝庶几寡廉鲜耻之人闻风知慕洗心易虑以趋事赴功所谓崇靖退以抑躁竞厉廉隅以革奸贪激劝沮之方莫此为急
　　泾再奏举宋亿状曰臣二年分阃初乏寸长仅免旷瘝实赖僚佐臣伏见奉议郎前佥书武安军节度判官厅公事宋亿学有师承行无玷阙静重能守廉洁不私奋由甲科雅安平进用举主考第始获更选以年制所拘遂授佥幕臣在乡里已知其贤及来长沙适同王事朝夕相与识察益熟凡拟断狱讼悉得其平区处职事皆协于理清不矫亢和不诡随一郡賔僚少出其右臣尝乞以倅贰奏辟后准回降以不曾作县难于施行臣实爱其人不容但已乞令再任仰荷俞允首尾四载操守如一臣之拙政防助甚多近日满替咸惜其去而臣又误叨改畀之命若不再以亿之人材政绩洊渎天聪则实有蔽贤之罪其何以劝来者欲望圣慈察臣斯举出于公论特降睿防试以内外陞擢之职俾尽所长庶几明时无失士之嗟在下免陆沈之叹扶持世道岂曰小补




　　歴代名臣奏议卷一百四十九
<史部,诏令奏议类,奏议之属,历代名臣奏议>
　　钦定四库全书
　　歴代名臣奏议卷一百五十
　　眀　杨士奇等　撰
　　用人
　　宋理宗亲政即以考功贠外郎洪咨防为礼部贠外郎召入见乞养英明之气及论君子小人之分帝问今日急务对以进君子而退小人开诚心而布公道且言在陛下一念坚凝又问在外人物对以崔与之防蜀而归闲居十年终始全德之老臣若趣其来可为朝廷重真德秀魏了翁皆陛下所简知当聚之本朝
　　绍定六年翰林学士知制诰真徳秀上奏曰臣侧闻中外之论皆谓今日贤材满朝而治效不立议论盈庭而事不脩忧时者为之叹息异意者为之姗侮岂所谓贤者非贤而众议之纷纷举不足采耶臣窃谓人材有大小之殊而善用者取长畧短皆足以有济议论有同异之别而善听者去非从是皆足以有补子产相郑择能而使之冯简子能断大事子太叔美秀而文公孙挥能知四国之为而又善为辞令裨谌谋野则获子产皆因其所长而任之用能卓然自立于晋楚二彊国之间堂堂天朝人材岂下于郑者愿诏大臣日加延访使敷陈所蕴而考察其行能条举众弊而分委以经画课其效之成否随之以黜陟焉如此则可用之人出矣汉昭帝时吏民上书言便宜有异辄下杜延年平处复奏神宗皇帝诏中外上言得失委司马光张方平同详定选择及哲庙嗣位臣民皆上封事亦令光与执政看详此皆故事之可法者也近覩御笔令将端平奏议缮写成册以进羣言繁多无所决择文书盈几何由徧观愿仿先朝已行之典命两制近臣或两省都司官二三人付之看订删去浮辞剟取要语仍各从其缮録成秩凡关于君徳帝学者进入禁中备陛下之览阅关于朝政边防者送三省宻院偹大臣之采择继今臣下章奏悉用此法茍当于理无不施行如此则可用之言见矣用人听言各有其实何治之不立而弊之不修耶若夫悠悠泛泛玩愒岁月以虚誉用人而无以覈其能否以虚文听言而无以订其是非臣恐弊事日滋治效愈邈其患未知所终也恳切有陈伏祈圣察
　　徳秀为礼部侍郎上奏曰臣闻敌国外患自昔有之根本安强形势巩固则敌虽盛而不足忧根本单虚形势削弱则敌虽微而有足惧臣观今日近有金患远有防古狡焉窥觎意在叵测而淮堧之变尤骇听闻羣情方揺未易底定盖尝深思熟计窃以为聚正人端士于朝廷使之尽言补过者此内固根本之方也布贤牧良将于方维使之养民训兵者此外固根本之要也根本强则形势张矣古之有国者以人材为轻重故一干木足以藩魏一季良足以安随厥效甚明不可诬已今朝廷之上绅緌济济夫岂乏人然敏鋭之士多于老成政事之才富于经术慷慨敢言者少故正论罕闻亷退自重者少故士风弗竞陛下嗣服之初尝以耆艾而褒傅伯成杨简矣以儒学而褒柴中行矣近复以恬退而用赵蕃刘宰矣海内闻风孰不钦叹然前乎三臣虽加异数而聘召未闻是有优贤之名而无用贤之实也至于直亮敢言有如陈宓徐侨者非特召擢未加虽褒宠且莫之及此议者所为弗满也陛下诚欲収用贤之效臣愿处伯成简于内祠置中行于经幄若宓若侨擢之言论之地且益求其而招徕之使华发旧徳之良清名峻节之彦峩冠委佩毕萃于朝廷陛下开心见诚俾之条陈阙失大臣虚懐无我与之商确事宜毋縻以好爵而言论不从毋隆以虚文而情意弗浃则贤者之所有皆为朝廷有矣如是而内之根本弗强非所虑也赵简子将保晋阳必先有以寛其民之力李牧将攻匈奴必先有以养其兵之鋭今四方长人之官抚字不闻而叨懫日甚万金之产或一朝而白夺累世所积或微罪而没官夏秋之赋输纳至于再三关市之征苛细及于毫末鞭笞杂下而燕笑自如膏血已殚而溪壑未满以此贸官职以此广田庐于是乎民贫至骨矣诸道总戎之帅训肄不勤而掊克是务自偏裨以至士卒其家赀稍厚者必使之治货财非优之也盖幸其负课而掩有也其廪给稍丰者必以之供役使非亲之也盖利其捐金而求免也军中相语以酒垆药局为籍赀产之梯媒谓当其事者必不能自免也回易房廊为陷子孙之坑穽谓其身虽死而监督至于无穷也主帅剥偏裨偏裨剥队伍有日给千钱而不足衾絮者有月廪数斛而不饱糟糠者以此饰苞苴以此买歌舞于是乎兵贫至骨矣呜呼兵民俱病一至斯极此何时而莫之捄耶臣愿陛下明诏辅臣一新黜陟用亷仁之守而去贪残任贤能之将而斥暴横使之视民如子卹军如家崇饮氷食蘗之风均挟纩投醪之惠俾人有生意而士有奋心如此而外之根本弗强非所患也汉人有言本强则精神折冲本弱则招殆致凶为邪谋所陵臣观方今之势可谓弱矣司马光尝谓祖宗苦身焦思以变衰唐之俗陛下髙拱熟视以成后魏之风迩日之事何以异此不亟图之则纪纲日以陵夷风采日以销铄骎骎焉将有不可复振者此臣所以痛心疾首思有以为陛下告也今区区所陈实转弱为强之本惟朝廷不以为迂而采用之则其效有可以歳月期者诗曰心之忧矣不遑假寐臣不胜惓惓
　　徳秀为户部尚书上奏曰臣前二疏略尽愚忠中夜以思复惧有所未尽者敢不空臆言之臣窃惟今日庙谟不可无一定之法羣臣不可无相济之和自顷偏师失利陛下特发英断薄责帅臣姑令以功赎过盖得秦穆用人之意而置司于泗密迩东淮仰窥圣算沈深黙悟进取之难渐为收敛之计大臣至公无我不胶先入之言从容回斡盖有不可晓然示人者然臣尚虑将帅耻于无功或云洛阳虽失东南之两都自如或云敌将已毙河南之戍兵尽去或云防古有内变未能报东门之师凡若是者若可喜而实未然也昨者洛邑之屯望风辄遁汴雎之守其能坚乎一将虽亡岂无他将戍兵暂去宁保不来惟幸内变之或然则可牵制而未动然敌谋多诈每能以此诳人方尼雅满聚众来南亦有林牙复兴之报若庙朝不审遽信所闻犹豫之间计不早定必待敌至然后圗之则迟缓未免失机仓猝而不及审虑曷若及今酌理势之所宜务规模之先立按为定论毋或转移以之应敌庶有余裕臣所以谓庙谟不可无一定之法也先圣有言君子和而不同所贵乎君子者以其叶心而共济非以其阿意而相从也比者更张以来登延众彦将追元祐之风而群贤持论颇有不一之患故兵议既兴有以先发制人为説者有以量时度力为言者彼是此非莫能相一而臣顾以为喜者盖同异纷纭之中实至当之论所由出故也然朝廷之上初未尝以同异为好恶而缙绅之列乃或以同异为爱憎臣则忧之夫主于先制人者为国也主于量时度力者亦为国也意见不同同于为国盍亦平心商防惟是之从可也奚必以异已而相嫉乎元祐中廪廪向治矣惟羣贤自为矛盾小人得以乗之稔成绍圣之祸今虽未至于斯可不预防其渐臣愿陛下戒谕羣臣各尽忠益事求适当不必茍同见有异同勿相疑忌成众贤和朝之美取同心报国之功此臣所以谓羣臣不可无相济之和也臣志在纳忠喋喋无已仰祈圣察
　　徳秀谢奬亷吏奏劄曰臣今月十六日伏准尚书省劄子八月十五日三省同奉御笔近真某奏事朕因访问亷吏某以知袁州赵防夫对朕惟奬亷所以律贪亦庶几化贪为亷之効以惠吾民赵防夫可除直秘阁与监司差遣劄送臣者伏念臣比叨召札入对便朝具陈生灵耗斁之由皆本州县贪残之故渊衷有恻天语载询欲知亷吏之姓名以备圣时之采择念顷过宜春之境颇尝聆守土之贤百口自随惟禄是仰一介弗取其节可称遂以所闻冒陈于上退而窃省尚有当言若崔与之帅成都但载归艎之圗籍杨长孺守长乐罔侵公帑之圭铢皆最为当世所推乃不能悉数以对方重愚臣之怵惕忽传宸笔之褒敭当九重厉精思治之秋正四方视仪聼唱之日一守臣之防擢殆若细微百执事之乡风孰不兴起祗承命告倍切忻愉污吏革心实关公道瞽言获用岂曰私荣愿承眀诏之作新更广宸聪而咨访循良未举盍宏封密之规贪浊当惩可废烹阿之典乃若澄源而正本尤先昭徳以塞违使清光之化首倡于朝廷而亷耻之俗交兴于中外庶几民生日厚邦本弗揺此下臣献替之微忠抑初政施行之急务敢因奏谢僭有敷陈伏乞睿察
