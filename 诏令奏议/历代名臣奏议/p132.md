<!-- { "loadSidebar": true } -->
　　史馆脩撰臣李翺言臣素陋幸得守职史官以纪録是非为事夫通前古治乱安危之大本者实史臣之大本也臣虽愚敢懐畏罪之心而不脩其职窃见陛下即位以来招懐不廷之臣诛寇贼十余事刷五圣之愤耻为后代之根本自古中兴之盛孰有及者自臣得奉诏朝谒以来亲见圣徳之所不可及亦巳多矣至如淄青生口夏侯澄等四十七人皆所宜诛斩者也陛下知逆贼所逼胁质其父母妻子而驱之使战其陷恶逆非其本心赦而不诛因诏田正随材任使其欲归妻子父母者纵而不禁臣窃闻夏侯澄等既得生归淄青贼兵闻之莫不懐陛下好生寛恵之徳而遂无拒战官军之心矣刘悟所以能一夕而擒斩师道者以三军之心皆以苦师道而思陛下之徳故能不费日而成大功也此圣徳之所不可及者一也今嵗闗中夏麦甚盛陛下哀民之穷困特下明诏放夏税约十万石朝臣相顾皆有喜色百姓歌乐遍于草野此谓圣徳之不可及者二也韩献女乐陛下不受却又赐之昔者鲁用孔子齐人恐惧遗之女乐季桓子受之君臣共观而三日不朝故孔子去鲁陛下超然独见遂以归之此圣徳之所不可及者三也出李宗奭妻女于掖廷以荘宅却赐沈遵师圣明寛恕亿兆欣感者不可备纪若下诏出令一一皆于此武徳贞观不难及太平可反掌而致矣臣以为定祸乱者武功也能复制度兴太平者文徳也非武功不能以定祸乱非文徳不能以致太平今陛下既以武功平祸乱定海内能为其难者矣若革去事复髙祖太宗之旧制用忠正而不疑屏邪佞而不近改税法不督钱而纳布帛絶进献以寛百姓税租之重则下不困厚边兵以息蕃戎侵掠之患则天下安数引见待制官问以时事以通壅蔽之路则下情达凡此六者政之根本太平之所兴陛下既已能行其难者矣又何惜不速其易为者乎以臣伏覩陛下上圣之姿也如不惑近习容恱之词选用骨鲠正直之臣与之脩复故事而行之以兴太平可不劳而功成也若一日不以为事臣恐大功之后易生逸乐而羣臣进言者必曰天下既以太平矣陛下可以髙枕而为宴乐矣若如此则髙祖太宗之制度不可以复矣制度不复则太平未可以遽至矣臣窃惜陛下圣质当可兴之时而尚谦让未为也臣谨条防兴复太平大略六事别白于后若行此六者五年不变臣必知百姓乐康蕃虏入侍天垂景星地涌澧泉凤凰鸣于山林麒麟逰于苑囿此无他和气之所感也诗曰先人有言询于刍荛伏惟陛下明圣思博闻天下之事以助政理故臣敢忘其愞愚而尽忠焉无任感恩激切之至谨奉表以闻
　　其一曰用忠正臣闻国之所以兴者主能信任大臣臣能以忠正辅主故忠正者百行之宗也大臣忠正则小臣莫敢不为正矣小臣莫敢不为正则天下后进之士皆乐行忠正之道矣后进之士皆乐行忠正之道是王化之本太平之事也今之语者必曰知人邪正是尧舜之所难也焉得知忠正之人而用之邪臣以为察忠正之人葢有术焉能尽言忧国而不希恩容者此忠正之徒也夫忠正之人亦各自有党邪臣嫉而谗之而且以为相朋党矣夫舜禹稷契之相称賛也不为朋顔闵之相往也不为党皆在于讲道徳仁义而巳邪人嫉而谗之且以为朋党用以惑时主听从古以来皆有之矣故萧望之周堪刘向谋退许史竟为邪臣所胜汉元帝不能辨而终任用邪臣汉室之衰始于元帝此不可不察也故听其言能数逆于耳者忠正之臣也虽任之杂以邪佞之臣则太平必不能成矣故孔子曰十室之邑必有忠信如丘者焉故忠信之人不难有也在陛下辨而用之各以其进之而巳臣故曰用忠正而不疑则功徳成
　　其二曰屏奸佞臣闻孔子逺佞人言不可以共为国也凡自古奸佞之人可辨也皆不知大体不懐逺虑务于利巳贪富贵固荣宠而巳矣必好甘言谄辞以希人主之欲主之所贵因而贤之主之所怒因而罪之主好利则献畜聚敛剥之计主好声色则开妖艳郑卫之路主好神仙则通烧炼变化之术望主之色希主之意顺主之言而奉承之人主恱其不违已因而亲之以至于事失怨生而不闻也若事失怨生而不闻其危也深矣自古奸邪之人未有不如此者也然则虽尧舜为君稷契为臣而杂之以奸邪之人则太平必不可兴而危事潜生矣所谓奸邪之臣者荣夷公费无极太宰嚭王子兰王凤张禹许敬宗杨再思李义甫李林甫卢杞裴延龄之比是也奸邪之臣信用大则亡国小则壊法度而乱生矣今之语者必曰知人邪正是尧舜之所难也焉得知其邪佞而去之耶臣以为察奸佞之人亦有术焉主之所欲皆顺不违又从而承奉先后之者此奸佞之人也不去之虽用稷契为相不能以致太平矣故人主之任奸佞则耳目壅蔽耳目壅蔽则过不闻而忠正不进矣臣故曰屏奸佞而不近则视听聦明
　　其三曰改税法臣以为自建中元年初定两税至今四十年矣当时绢一匹为钱四千米一斗为钱二百税戸之输十千者为绢二匹半而足矣今税额如故而粟帛日贱钱益加重绢一匹价不过八百米一斗不过五十税戸之输十千者为绢十有二匹然后可况又督其钱使之贱卖者耶假令官杂虚估以受之尚犹为绢八匹乃仅可满十千之数是为比建中之初为税加三倍矣虽明诏屡下哀恤元元不改其法终无所救然物极宜变正当斯时推本同钱重而督之于百姓之所生也钱者官司所铸粟帛者农之所出今乃使农人贱卖粟帛易钱入官是岂非颠倒而取其无者耶由是豪家大商皆多积钱以逐轻重故农人日困末业日増一年水旱百姓菜色家无满嵗之食况有三年之畜乎百姓无三年之积而望太平之兴亦未可也今若诏天下不问逺近一切令不督见钱皆纳布帛凡官司出纳以布帛为准幅广不得一尺九寸长不过四十尺比两税之初犹为重加一尺然百姓自重得轻必乐而易输不敢复望如建中之初矣行之三五年臣必知农人渐有畜积虽有一年水旱未有菜色父母夫妇能相保矣若税法如旧不速改更虽神农后稷复生教人耕织勤不失时亦不能跻于充足矣故臣曰改税法不督钱而纳布帛则百姓足
　　其四曰絶进献臣以为自建中以来税法不更百姓之困巳备于前篇矣今节度观察使之进献必曰军府羡余不取于百姓且供军及留州钱各有定额若非兵士阙数不填及减刻所给则钱帛非天之所也非如泉之可涌而生也不取于百姓将安取之哉故有作官店以居商贾者有酿酒而官沽者其它杂率巧设名号是皆夺百姓之利亏三代之法公托进献因得自成其私甚非太平之事也比年天下皆厚留度支钱蓄兵士者以中原之有寇贼也今吴元济李师道皆枭斩矣中原无虞而蓄兵如故以耗百姓臣以为非是也若选达吏事之臣三五人往诸道与其节度使团练使言每道要留兵数以备镇守责其兵士见在实数因使其逃亡不补自可以毎年十销一矣告之以中原无事蕃夷可虞毎道宜配兵若干人取其衣粮以赐边兵而召战士使边兵实则蕃夷不足虑也夫钱帛皆国家之钱帛也宜作明法以取之是也若使通达吏事之臣往使焉虽其将帅之不诚尽者亦不敢有所隠矣今受进献则节度使团练使皆多方刻下以为蓄聚其自为私者三分其所进献者一分也是岂非两税之外又加税焉百姓之所不乐其业而父子夫妇或有不能相养矣父子夫妇不能相养而望太平之兴虽妇人女子皆知其未可也臣故曰絶进献以寛百姓税租之重则下不困
　　其五曰厚边兵臣以为方今中原无事其虑者蕃戎与北虏而巳议者以为边备尚虚皆可忧矣兵法有之曰不恃敌之不来恃此之不可胜今国家威武达于四夷其不敢犯边为寇虽巳明矣然蕃戎不可测也安识礼义而必其不为寇哉且去嵗犯边足以明矣臣以为使縁边诸节度使特共召战士十万人毎嵗不过费钱一百万贯则边备实矣边上有召战士之声达于四夷四夷心服不敢为盗矣四夷不敢为盗邉鄙之人得无兵战之苦则京师可髙枕而视矣
　　其六曰数引见待制官问以时事【原本阙】
　　穆宗时甞问贞观开元治道最盛何致而然中书侍郎同中书门下平章事崔植曰太宗资上圣兴民间知百姓疾苦故厉精思治又以房龄杜如晦魏徴王珪为之佐君明臣忠圣贤相维治致升平固其宜也宗在天后时身践忧患既即位得姚崇宋璟此二人蚤夜孜孜纳君于道璟甞手写尚书无逸为图以献劝帝出入观省以自戒其后朽暗乃代以山水图稍怠于勤左右不复箴规奸臣日用事以致于败昔徳宗甞问先臣祐甫开元天寳事先臣具道治乱所以然在童丱记其说今陛下以无逸为元则天下幸甚
　　中书舍人柳公权与六学士对便殿帝称汉文帝恭俭因举袂曰此三澣矣学士皆贺独公权无言帝问之对曰人主当进贤退不肖纳谏诤明赏罚服澣濯之衣此小节耳非有益治道者异日与周墀同对论事不阿墀为惴恐公权益不夺帝徐曰卿有诤臣风可屈居谏议大夫乃自舍人下迁仍为学士知制诰
