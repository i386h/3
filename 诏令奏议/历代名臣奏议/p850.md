<!-- { "loadSidebar": true } -->
　　伯雨又乞周防内庭状曰臣伏念臣孤贱之迹误防陛下识拔不次异恩誓以死报故爱君忧国忠诚迫切不识忌讳遇事必言伏见今月十四日皇太后奄弃四海之养陛下乍失东朝依恃内庭之事动关圣虑当此之际可不周防臣愿陛下诸事振肃倍加谨宻盖陛下自潜邸入承大统虽天人属望内外欣戴然禁掖情伪未尽谙详古人谓人心险于山川难于知天近日狱事亦可见矣臣又见自正月已来天色隂晦风雪经旬天意示戒盖为隂干阳之象也陛下上为宗庙社稷大计不可不虑以此观之理须严肃臣又思之国家财用空竭无甚今日加以二年之间继遭变故费用之广不可殚举陛下圣孝报亲思极四海之奉如园陵所须固有旧制不可増损至如遗留支赐诸色浮费无益往者皆可痛行裁损又如土木之役如西京之及他修造甚非急务一切可停量时缓急以办大事使民力不劳而国用可足此实陛下报亲之盛徳也惓惓愚忠伏愿陛下留神采览天下幸甚
　　陈瓘上奏曰臣尝谓治外之术自三代以来未有如本朝之得计也坚守无失是以乆无邉患方彼民捕鱼之时未有争也而仁祖所以止絶之者杜其争端而已所谓图难于其易而为之于未有也老子曰天下之难事必作于易天下之大事必作于细又曰其安易持其未兆易谋其脆易泮其微易散为之于未有治之于未乱合抱之木生于毫末九层之台起于累土千里之行始于足下为者败之执者失之是以圣人无为故无败无执故无失故民之从事者常于几成而败之慎终如始则无败事矣仁祖在位四十二年事无大小图难于易慎终如始无为也无执也是以无败无失孔子曰有始有卒者其唯圣人乎仁祖是也
　　瓘又上思患预防奏曰臣闻易曰穷则变变则通通则乆是故天下之事穷则必变变而后通人不通之天必自变此必然之理也廼者用事之臣以私灭公势力已穷犹不悔悟先帝有欲变之心而左右无将顺之臣焦劳忧悔奄弃天下摧伤痛恨海内所同陛下受天眷命増光前烈慈孝之治欣然以和未有更张人心已服朝廷之寛大可必生民之休息有期讴歌所归鼓舞相庆然而臣愚以谓既往之迹无足追论未来之事所可深虞今西邉虽已罢兵然正是大军之后假使诸路丰熟此方必有凶年民物凋残加以水旱人不饱暖何事不生又况河北居民流亡大半仓廪匮竭城堡不完恃北敌之不来我因循而无备敌人耄矣余日几何其孙好杀理必生事朝廷自侍从而上多是东南之人西北事宜乆不诹访虽云造作邉事不在今日然恐意外之变适在此时若不先事而图恐有后时之悔可防之患安得不思思而防之又有大于此者太宗谓侍臣曰外忧不过邉事皆可预防唯奸邪无状若为内患深可惧也帝王用心常须慎此呜呼太宗之训可谓明矣有状者以为可防无迹者以为可惧今日之事盖亦有无迹而可惧者矣朋党是也唐宪宗问李绛曰人言外间朋党太盛何也李绛对曰朋党言之则可恶寻之则无迹呜呼人之为邪至于无迹可寻岂不深可惧乎臣以唐事考之牛李二党皆党也然而李徳裕之党多君子牛僧孺之党多小人何以知其然邪徳裕之徒忌克自任不同己者则显然排斥故其为党也有形而可见僧孺之徒忌克自私不同己者则闇然挤防故其为党也无迹而难寻此二党者皆明主之罪人也然彼善于此不可不辨故臣因论太宗圣训而以无迹者为尤可惧焉方今大明既升鳯徳在上乃邪朋消散之始是至治必成之时然而成则有败始则有终老子曰人之从事常于几成而败之慎终如始则无败事矣故臣有思患预防之説
　　愽士周行已论察朋比壅隔之弊曰臣窃谓人臣之私莫大于朋比而天下之患莫深于壅隔古之人君所以操独断而任贤使能广羣听而明目达聪盖防此也恭惟陛下临御以来总览权纲励精政事官无大小事无巨细皆出宸断亲御翰墨臣庶奔走而听命海内欢欣而防徳二十年间法全而令具治定而功成然则天下既已无事矣臣愚过虑窃意万机之繁乆勤宵旰臣愿陛下储精蠖濩游意太清小职细务责之三省百司而独操其要者在于察股肱之任必出于公使无朋比之欺择耳目之官咸竭其忠使无壅隔之患如此则职何小而不举事何细而不闻不待悉烦圣虑而天下之理得矣臣愚不胜区区蝼蚁之诚
　　钦宗靖康元年监察御史余应求论中人预军政之渐状曰臣尝观自古中人预军政未有不为患者故齐寺人貂漏师于多鱼夙沙卫殿而二将见获唐用监军每无成功此可为后世深戒者也国家近年邉事专委童贯谭终成大祸几危社稷今兵革未弭选将命帅固当任责以成效所遣中人不过随军承受奏报文书而已不使之预闻军政也近者河东承受王嗣昌奏请画一乞令日报将兵覆验首级提犒赐催趣粮草及差发探报动息出入皆报承受所则是虽名承受其实监军也军政不专于主帅而关决于承受则动有牵制进退狐疑又唐之监军多拥精兵自卫胜则坐分功赏不利则引兵先遁今嗣昌又令以随军步马各二队自卫若近里干当随行防防是又踵唐监军之迹也如此岂有同心赴敌死于行陈之意哉朝廷不察其意而从之臣恐将帅依违不能专制又虑积日累月异时为监军所制将自兹始矣臣观童贯之初用事也为熈河兰防路承受而已继而为措置邉事又为安抚制置使又为宣抚使终之爵郡王职枢筦谭初用事也亦熈河兰防路承受而已继而为干当公事又为淮浙制置末乃为河东宣抚使盖其由有渐非一日之积也今嗣昌初为承受许预军政师还有功后或用之岂不少假之权浸以隆盛安知数年之后不复为贯乎易曰履霜坚氷盖言防微杜渐当辨之于早也陛下方修法度以治内命将帅以事外委任甚专不从中制而嗣昌陈请乃欲干预军政拥兵自便首为梗阶渐不可长伏望圣明追还所请重赐窜责以为中人预军政之戒以示专任将帅之意不胜幸甚
　　中书舍人刘珏上十开端之戒曰陛下即位罢御笔止营缮登俊乂诎虚诞戢内侍之权开言者之路命令既当未尝数改任用既公率皆称职赏必视功政必核实此天下所以指日而徯太平也比者内降数出三省罕有可否此御笔之开端也教子弟既有其所又彻而新之长入祗之班势若可缓亟而成之此营缮之开端也河阳付之庸才泾原委之贪吏此任用失当之开端也花石等滥赏既治复止马忠统兵累行累召此命令数易之开端也三省宻院议论各持所见啓拟各举所知持不同不比之説忘同寅协恭之议此大臣不和之开端也内路之帅擅作圣防指挥行郡之守称为外任监当臣下诞谩之开端也董局务者广辟官属侍帷幄者纷争殿庐此内侍恣横之开端也两省缴奏多命以次行下或戒以不得再缴台谏言事失当率责为逺小监当此言路壅塞之开端也恤民之诏累下未可行者多是为空文无实徳此政事失信之开端也随龙第赏冠带之工亦推恩金兵扣阙礼房之吏亦进秩此爵赏僭滥之开端也是十者虽未若前日之甚其端已见杜而止之可以驯致治平因而循之虽有智者不能善其后矣
　　髙宗绍兴二年张浚上言曰臣窃谓天下之事每当谨微一失其原终不可救古语谓防防不絶浩浩奈何凡以微之不可不谨也古之君人者非不欲逺追三代兴太平而治世常少乱世常多何哉几微之间祸患已成而人主毎以其微而忽之故日积一日而终至于败乱防亡也明皇之于唐也锄韦氏之乱致承平之业聪明睿智号为贤君迨杨妃一用遂成播迁当是时明皇岂以此事为果足以壊天下哉夫惟以其微而忽之故变乱遂大非特此也藩镇跋扈终乱王室原其始也特本夫假借一二武夫以数州之地而已北司恣横与唐俱亡原其始也特本夫差委一二中官兼总卫兵而已事之细微不可不谨每毎若此唐事至近可以考窃惟陛下万几之余必尝留意经览于此臣之管见何足补助万一
　　浚又上言曰臣尝谓方天下无事之时君臣上下之分其势足以相维虽人君不能脩治其身及绳正其左右以失天下之心其为祸也尚迟乃若艰难多故敌情不测人心易怨君人者傥有差失祸乱不旋踵而作矣大势一去不可复合无以微而忽之幸也
　　浚又上言曰臣窃惟自昔人君于内外侍从之臣间有深知其所为者往往自谓我之聪明才智足以制御而役使之而不知事有缓急理有不虞藏伏窃发为国家大患由辨之不早去之不速也可不戒哉
　　御史中丞许景衡乞罢钱伯言知杭州防曰臣闻自呉越钱氏纳国至今一百六十余年其子孙显贵甲于缙绅然未尝有出守杭州者于此以见祖宗防微之意深矣杭州近阙守臣朝廷差吏部侍郎钱伯言伯言有风干若帅他路无不可者唯守杭州则非所宜且违祖宗故事臣愚伏望圣慈特赐详酌别选有才略重臣以守杭州或须人马亦乞就便差拨仍令星夜兼程前去以拯一方危急
　　殿中侍御史张守论诸将请私劄子曰臣闻汉髙祖既平秦项而一时功臣多就葅戮鲜能以功名自终者何哉位髙而权盛也光武惩前世之失虽寇邓耿贾之髙勲鸿烈分土不过大县数四所加特进朝请而已故建武诸将往往以功名延庆于后则利害祸福较然甚明国家向自童贯握兵柄势倾天下内之朝廷公卿外之帅守监司下至州县小吏升沈进退防于影响故凡持节所至官无髙卑俯伏廷谒附托以进而风俗流失国势陵迟驯致边陲内侮之祸贯亦不免斧钺之诛此忠臣义士所为恸哭流涕者也恭惟陛下圣徳神武拨乱反正抚御将帅曲尽恩礼然士风不竞余习不泯而坚氷之必至滋蔓之难图臣窃过计伏见近者刘光世还自江南王渊还自浙右各効智力以自着见陛下醲于用赏庸劝将来乃闻士大夫不自好者趋走干谒门庭如市气焰可炙臣不知其何以得此道路之言窃谓光世与渊尝有所荐达以及奏功第赏有未尝身涉行阵而乃窜名功状之内者审如是则防微杜渐亦不可忽夫大将之职在于训士卒明赏罚以攘宼戎而已他何与焉但位髙金多则不能别嫌明微畏逺权势以自处于无过之地或至抵冒而不自寤也况今强敌未殄二圣未还他日更立非常之功复膺不次之赏则宠禄愈崇事权益重而朝廷体貎尤所假借则招权贾祸将不止于今日汉之韩彭近世之童贯不可不鉴也昔苏建尝责大将军卫青无所招选青谢曰招贤绌不肖者人主之柄也人臣奉法遵职而已何预招士骠骑亦然故卫霍为汉贤将着在信史臣愿陛下训谕诸将杜请谒之私戒敕士大夫明分义之守不惟上尊朝廷以安国势以厚风俗亦示圣明所以保全诸将之意也
　　秘书正字张孝祥上奏曰臣闻善医者不以无病而废药石之储善国者不以无事而忽先具之备盖惩病克夀弗畏入畏古之戒然也恭惟陛下神心渊懿圣学髙逺前世安危治忽之鉴古今先后注措之宜皆已昭晰洞达无有疑蔽如日之中而纎悉必照如衡之平而轻重必审凡所以明谨政体兴起治功巩固丕基维持万世者罔不备具固何待羣臣千虑之愚然臣不识忌讳深惟古人先事之义窃谓今日嵗诚丰矣然荒政不可以不治兵固戢矣然邉备不可以不谨黎献毕集允厘百工当思有驰骛不足之时四方无警百姓按堵当思有毫末弗缉之患此其略也夫绸缪宜隂雨之未及宴安惟酖毒之可畏伏席大治大安之势择凡当预备之防因大臣造膝之余使之一二条举熟复而深图之孟子曰国家闲暇及是时明其政刑虽大国必畏之矣臣不胜惓惓以为陛下献惟陛下幸赦
