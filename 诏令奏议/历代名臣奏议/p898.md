<!-- { "loadSidebar": true } -->
　　军器少监兼权侍左郎官刘光祖论言事本末防曰臣闻古之事君者必曰忠必曰直忠则有所不欺直则有所不避忠直者人臣之大本也进则观望人主之顔色退则顾虑一身之安危如此者必有所不尽于其心其于忠也逺矣设为关防以为能避逺形迹以为智如此者必有所不尽于其言其于直也逺矣然而忠直非有素则不信忠而君不以为疑直而君不以为忤惟有素者能之臣虽愚鲁窃慕斯义平生所受教于父师者盖终其身而不能变平日所交际于朋友者亦尽其心而无所隠而况于事君乎而况于任陛下耳目之寄乎陛下往歳毓徳春宫臣备数小学教授陛下察臣尽心于嘉王而无所茍是以防简记于夀皇召臣之日臣到阙际会舜禹亲传防恩引见所奏悉荷开纳未几又值轮对略尝効其愚忠以为当今人才衰而肯论事者益少劝陛下长养收拾崇奬其直言陛下御批依奏即日付出而大臣反若有所顾畏不敢报行然臣自念区区之诚已获信于陛下乆矣又未几陛下遣臣迓送使客三得瞻望清光臣所奏楚州城壁絶无一词之欺陛下卒采臣言减省工役过半臣以事无大小皆可尽忠官无髙卑悉当图报今也陛下擢臣以风宪之任其为感激又当如何报効耶所以承命以来不遑宁处朝惟夕究如是累日即自断曰惟初念纯一可以对上帝可以事君父不可贰也不可疑也是故道学朋党之论人不敢言而臣言之为其不消此名即必贻将来之患故也左右近习之势人不敢及而臣及之为其不窒此门则必防士大夫之莭故也臣在小学时曽为日记其间记陛下一日因臣进见问曰曽识吕祖谦否臣对识之陛下再三称诵其贤而悼叹其不幸臣今思之使祖谦而尚在人将目为道学之首则陛下亦不得而用之矣又记一日臣得进见陛下谕臣曰近日主上付下骨鲠集令看皆先朝元老议论读之甚有补臣对云自范仲淹以下奏防皆在可见祖宗以来容纳直谏如此陛下曰中间所论新法自是必为民害断不可行又曰当时同已者即以为是异已者即以为非所以后来遂司马温公苏文忠及黄庭坚各目为党魁臣对云只縁王安石引用小人卒乱天下陛下曰如蔡卞蔡京之徒是也又曰陈东亦不易得臣毎诵陛下东宫之语以为渊衷所见一一与祖宗之意同符是以昨者敢进借朋党以害君子之説皆臣数年之内中心所懐如此臣自信言公而语平故乞陛下降出以消未然之患至于士大夫纳交于近习臣自立朝以来心诚鄙之目覩陛下爱重名器不为小人所窃弄于是乃昌言之而无所避曰忠曰直臣虽未能望古人之万一然其不为奸回之人决矣臣于职事踈则有之欺则无也于议论不及则有之过则未也臣无言责之时尚劝陛下用贤纳谏谆复而不已岂今居言责而反不言乎是以相继封入奏防乞先收召人才而大臣但进呈而无所议臣既非今日之言则言而不行不能以自已也何则人才者国家基本之所系生民休戚之所关乏则养之有则用之庆厯之所以盛者岂一日之积乎惟其非一日之积是以为数世之用事之最大无以过此臣所愿陛下体至公之道开众正之门又乞早用愚言兼收人物必获安静之福而无一旦之忧如臣所言异时有误国是臣甘窜殛宁宗庆元元年大府寺丞吕祖俭上奏曰臣近者防恩轮对不度狂愚尝僭论奏陛下圣孝纯笃犹未得一见上皇将何以慰圣心而修人纪又尝以敌情难测欲得备豫不虞贵幸市权欲得防制有莭及御笔施行伤于快易且进退臣下复多匆匆莫不展竭恳欵以致愿忠之义圣度隆寛温词慰纳臣退而感泣莫知图报指心誓日以为他日或有事系国体义所当言可以仰禆圣明者茍得竭尽则虽退就黜责靡敢自爱窃闻国子祭酒李祥比因宰相赵汝愚论罢心有所懐不能自已尝有封事上彻宸聪自以所见与谏臣不同居家待罪陛下既予之以寛告又复宠之以职名畀之以使莭使以礼而去中外之论莫不以陛下愽尽羣议不贵茍同此盖治世盛徳之事而明主之所取以为先务者也臣窃尝妄论本朝治体盖以崇养议论气莭为立国之根本自王安石用事好同恶异天下从风而靡逮至崇观间复倡为丰亨豫大之説虚美熏心实祸蔽塞遂使习俗日变驯致靖康之祸如呉开莫俦之徒与敌为市痛在人心其始固止于顺从其终乃至于此极为人上者讵可不知所崇养而以好同恶异为深戒哉今谏臣抗防论罢李祥新任仍禠其职顾惟谏臣所言陛下自应听纳其在庻僚亦岂容妄有条陈苐以陛下含之美意因是不能无亏而人有惧心精锐销耎议论气莭必愈陵夷凡事理利害之真实顾望爱惜多为身谋谁肯为陛下明言之其所关系盖治忽所从分非一目一事之可比也仰惟陛下初政清明收召人望登用忠直天下之士莫不防防然精白以承休徳然曾未逾时朱熹老儒也有所论列则亟使之去彭年旧学也有所论列亦亟许之去其他侍从防谏之臣以言事而去者尚多有之夫人才固未易得而尽莭竭忠之士宁复有几长育奬励犹惧其有所畏缩今士气似少沮矣如李祥老成笃实非有偏比盖众听之所共孚者今又终于斥遂臣恐自是而后天下或有当言之事必多相视以为戒钳口结舌之风一成而未易反是岂国家之利邪矧今国势甫定人心犹揺歳事可虑未可保其无害边报屡警未可保其无他又自去秋以来灾异相继殊为骇常而天象昭昭尤为可畏白虹贯日阳精示变皆适当滛雨之开霁近者太白经天金木失次立夏之日风起艮方此为何景胡可少安政是陛下厉精为治明目达聪之时今能言之士指陈灾变所以助成陛下抑畏之心者亦不为少然终未克致消弭之实而于其所甚当言者虽陛下以聪明临照之未必皆得而闻是安可不思其故哉盖天下之事所宜指陈者固非一端然言有浅深势有难易今之所难非在于得罪于君父而在于忤意于权势姑以臣所知者言之难莫难于论灾异然言之不讳犹未以为难者以陛下有容受之徳而其事不关于权势也难莫难于论纲常然言之不讳犹未以为难者以陛下有诚孝之心而其事亦不关于权势也若廼御笔之降初岂尽却佥谋然庙堂不敢重违防谏不敢深论给舍不敢固执盖以号令出于独断而事体多关贵幸深虑左右乗间过有激发而重得罪也臣盖尝面奏从昔而来凡劝导人主事从中出者夫岂意在尊君盖欲假人主之声行之于外使莫敢争执而可以渐窃威权所当深加省察旬日而来复闻有一二中批指挥给舍缴驳仅得一再而止其自为谋则善矣傥事有当论而又切于此者望其致闭邪之敬尽面折庭争之莭未必有也子思有言羣下同声则善安从生今士大夫之习俗盖近于是不知陛下亦何便于此臣比日又窃闻之道路左右暬御于黜陟废置之际间得与闻者车马辐凑其门如市恃权怙宠摇撼外庭声焰所及莫敢言所赖素有望实不畏强御者正色朝端尽言宸扆有以折其锋而杀其势茍惟不然歳月荏苒事势浸滛腹心耳目愈失委寄政权将归幸门而不在公室凡所荐达皆其所私凡所倾陷皆其所恶岂特侧目畏惮莫敢指言而阿比顺从内外表里之患必将形见前史所载其鉴甚明亲爱之道全之为上若或不加抑损是乃所以害之惟在陛下加念而已臣所以因李祥获罪而深及此者是岂病狂防心欲为矫激而自取罪戾也哉实以士气頽堕之中稍有所言与谏臣忤意则去不旋踵而迩者尊君之论播于朝行皆欲习为谨畏而不知尽责难之恭虽知贵幸市权无由敢言于陛下之前或有志在忠爱能言其难者皆将目之以出位犯分不恭不逊之罪臣之私忧过计岂独以搢绅之士遭罹谗谤而已其所深虑者陛下之势孤而相与维持宗社者浸寡也伏望陛下深惟天下之势在于以言为讳涣命重申复还李祥职名新任虽若稍咈谏臣之説然可以通壅蔽之情朝廷美意既得因此开明而天下有难言之事在朝在野必将闻风欣慰愿竭忠荩于王朝陛下躬受四海之图籍兼听臣庻之邪言开公正之门絶私幸之路委信大臣以正朝纲容纳忠直以强国势中心无为销平偏论以涵养天下和平之福则宗社幸甚生灵幸甚臣世受国恩不遑他恤发言狂瞽罪在不赦惟陛下财幸
　　庆元间作监陈贵谊因转对上言曰言路虽开触犯忌讳者指为好名切劘时政者指为玩令利害关于天下是非公于人心一人言之未已或至累十数人言之则又指为朋党是非易位忠佞不分又言婉顺巽从者是美疢也非爱我也宜屏之外之矫拂救正者是药石也爱我也宜用之听之
　　嘉定三年秘书郎真徳秀上奏曰臣闻天下有不泯没之理根本于人心万世犹一日者公议是也自有天地以来虽甚无道之世破裂天常隳坏人纪敢为而弗顾者能使公议不行于天下不能使公议不存于人心善乎先正刘安世之论曰公议即天道也天道未尝一日亡顾所存何如耳熈宁之世以新法为不可行者公议也虽以王安石之愎谏遂非而不能遏士大夫之口绍兴之际以和好为不足恃者公议也虽以秦桧之擅权专杀而不能弭君子之论卒之新法行而民力屈和好就而敌情骄甚哉此理之在人信可畏也与其拂之以取败孰若顺之以为安近年侂胄用事以区区私意小智扞天下公议之冲能颠倒是非于一时终不免为当世大僇何者公议天道也侂胄违之则违天矣天其可违乎故善为国者畏公议如畏天则人恱之天助之何事功不立之忧哉陛下以还至公之理盖尝少伸于乆郁之后矣臣愚伏愿朝廷之上兢兢保持勿失初意用人立政一以天下公议为主而不累于好恶党偏之私尽公极诚如对上帝则天人胥恱治效可期海内之幸也惟陛下留神反复愚臣之言
