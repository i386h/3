<!-- { "loadSidebar": true } -->
　　秘书省正字赵汝愚乞力行自治之计奏曰臣窃惟祖宗创业之艰难垂二百年罹兵革之乱神州陆沉有识之士言之切齿陛下天锡勇智慨然发愤劳形苦心志在恢复诚社稷生灵之幸然臣窃观天下之势以谓国家之与敌人不幸强弱不同盖可以德攻而未易以力取也今夫兴师动众鼓行以北自一邑取一州自一州取一道转鬬而前是以力战天下也敌人未灭必将驱逐精鋭之众以与我争其势不夺不餍徃年唐邓海泗之战是已万一智均力敌旷日持久智力外竭资储内虚加以水旱洊臻盗贼乗之而起盖有甚可忧者陛下不可谓必无是事也兵法曰先为不可胜以待敌之可胜臣愚伏愿陛下含忿忍耻力为自治之计于是虚懐纳谏以辅其德任贤使能以治其政开布大信以系中原固结之心务农训兵以隆根本不拔之势国既富矣兵既强矣方且能而示之不能用而示之不用严饬边将俾毋以小利数惊动边境使敌不猜不惧日成骄惰苟且之政然后观时俟衅以顺而动乗破竹之势以取之其为力易矣臣所惧者将有大言无实之人不量事势窃窥陛下之意迎合取宠争言速战之为利臣愚诚不足以明胜败之数或者敌更惧而脩德则陛下之所欲愈速而愈缓矣臣不胜惓惓
　　参知政事史浩条具弊事奏曰臣今月十六日午刻恭领圣防下询臣曰前日集议宰执独无奏章侍从台谏所言孰为至当令臣条具臣只奉威命震惧于心仓卒之间不知所措臣窃观圣问仰见渊衷既定宏规复咨羣议此实帝王之度量岂容蠡筦之测闚臣顷因陛下即位之初尝陈今日御戎之计谓藩篱不可不固扃鐍不可不严藩篱固则内之政事可脩扃鐍严则外之奸细难入先为守备是乃良规若夫议战与议和则亦在彼不在此彼战则战彼和则和和不忘战姑为雪耻之后图战不忘和乃欲缓师而自治此度今年之事力故立一时之权宜既匪成谋未为定论苐当坚壁力御攻冲谨俟乗机以图恢复倘听浅谋之士时兴不教之师宼去则论赏以徼功宼至则敛兵而遁迹使彼无辜之赤子皆为横死之游魂取快一朝含怨万世谓之恢复岂不痛伤然念祖宗版图久汚异域之俗祖宗陵寝鞠为荆棘之场为人子孙可忘食息正须励志于名实赏罚责成于将相公卿假以嵗时复其境土锋乗破竹势顺建瓴是为吊民伐罪之师不作鼠窃狗偷之态此陛下之素志亦愚臣之旧闻彼侍从台谏之流真议论文章之粹兰菊有春秋之异药石俱砭剂之良固匪能言而不能行实可敬而不可慢虽卫多君子知国势之愈隆然楚有得臣念敌情之未保是宜练兵而选将常若拯溺以救焚臣愿陛下采其所陈亟为之备臣适当短晷素乏长谋姑以狂辞仰酬清问觊因一得少补万分浩论用兵劄子曰臣昨晚恭领御笔论伪境元帅所答张浚书诚如圣训然以臣愚见陛下经废弛之后目今兵力寡弱财赋单匮若嵗嵗设备敌人声东击西长淮千里大江绵亘皆是敌境处处用备人人不得休息譬如两虎共鬬势不俱生二噐相击薄者先穿若不因其来稍加思虑臣恐自此无时宁息臣观敌情彼亦厌兵但以本朝时纵无谋之将前去侵伐不得已来应我若能因其厌苦乗胜逐北扫清中原是一机防若犹未也须当料吾甲兵如何财用如何取之当自何防守之当用何人使吾备不弛吾力益壮他时观衅而动有何不可盖敌国未有长盛之理破灭有期但当小忍以俟之尔以陛下之英明神武岂患不得天下但頋今日兵力未壮民力未苏财力未足而遽舍内以事外虽得天下未见其利也宜因此徐召张浚来议此事臣之识浅不过如此不足以仰裨圣筭惟陛下恕之
　　浩又上奏曰臣恭覩陛下特发英断进讨山东以为恢复故疆牵制川陜之谋臣获侍清光亲奉睿防不胜欣抃然亦有惓惓之愚不敢隐黙窃以传闻之言多谓敌兵困于西北不复顾山东加之苛虐相承民不堪命王师若至可不劳而取审如此説则吊伐之兵本不在众偏师出境百城自下不世之功何患不成万一未至尽如所闻敌人尚敢旅拒遗民未能自拔则我师虽众功亦难必而宿师于外守备先虚我犹知出兵山东以牵制川陜彼独不知警动两淮荆襄以解山东之急耶为今之计莫若戒敕宣抚司以大兵及舟师固守江淮控制要害为不可动之计俟有余力方可遴选骁勇有纪律之将使之以竒制胜若徐郓宋亳等以次抚定之两淮无致敌之虑然后渐次那大兵前进如此则进有辟国拓土之功退无劳师失备之患实天下至计也盖山东去敌巢万里彼虽不能守未害其疆两淮近在畿甸一城被宼尽地陷没则朝廷之忧复如去嵗此臣所以夙夜忧惧寝不能而为陛下力陈其愚也且富商巨室未尝不欲利也然贾于逺者率不肯以多赀付之其意以为山行海宿要不可保若倾囊而付之一有所失悔其何及哉此言虽小可以喻大愿陛下留神察焉臣比者误防圣慈使摄事枢筦攻守大计实任其责伏惟陛下照其愚忠速降处分
　　知乌程县余端礼上言曰谋敌决胜之道有声有实敌弱者先声后实以詟其气敌彊者先实后声以俟其机汉武乗匈奴之困亲行边陲威震朔方而漠南无王庭者詟其气而服之所谓先声而后实也越谋吴则不然外讲盟好内脩武备阳行成以种蠡隂结援于齐晋教习之士益精而献遗之礼益密用能一战而霸者伺其机而图之所谓先实而后声也今日之事异于汉而与越相若愿隂设其备而密为之谋观变察时则机可投矣古之投机者有四有投隙之机有虚之机有乗乱之机有承弊之机因其内衅而击之若匈奴困于三国之攻而宣帝出师此投隙之机也因其外患而伐之若夫差牵于黄池之役而越兵入吴此虚之机也敌国不道因其离而举之若晋之降孙皓此乗乱之机也敌人势穷蹑其后而蹙之若髙祖之追项羽此乗弊之机也机之未至不可以先机之已至不可以后以此备边安若太山以此应敌动如破竹惟所欲为无不如志知信州王师愈奏曰臣窃谓定天下虽不可惮用兵保天下亦不可轻用兵二者唯审其势焉可也昔者汉之髙祖光武唐之太宗皆倔起草昧艰难故奋不顾身以争一旦之命其势不得不日夜淬砺击搏进取以定大业天下之人亦厌于乱离不惜肝脑涂地出力以佐上之人盖觊一旦功业成就息肩乎平治也是以留侯劝髙祖必从思归之士还定三秦且曰民志已定则难用者此也及事势已定人民乐生则非有万全不可轻举矣昔者宋元嘉自恃富强且曰河南我之故地横挑强魏当时羣臣虽知其不可不敢言惟沈庆之言之而不见信至王谟辈皆诞谩欺罔至有闻其言欲封狼居胥之意卒之三大举皆无成先之以到彦之次之以王谟三之以萧思话使二十余年元嘉富庶之盛淮南赤地千里人无遗育祸有不可胜言者此不可不鉴也夫妄自菲薄引喻失义诸葛亮固深言于蜀横挑强邻经营分表蔡谟亦深垂戒于晋二者皆当今所当念也为今日恢复之计不可一息忘恢复之师不可一朝举臣恐羣臣献计有误陛下谓今日可以用兵者故愿陛下审处其势也夫以祖宗二百年经理封疆沦入于异域两朝北狩不返天下切齿五十年矣有志之士孰不愿比死而一洗之然时异事变南北之势已定民庶之志恋生彼无必取之形我无必胜之势若衅隙一开兵连祸结力竭于内民不聊生其变故固多端矣昔者寳元庆歴之间当天下全盛之时以中国全力制一元昊小夷西鄙数年不解甲兵威方震而民力已困京东西盗贼纷起幸元昊纳欵不暇与之严正名分遽屈意从之务以息民救内当时英贤满朝战士如林岂不能因时乗利以伸中国威灵诚势有所不可也今敌情虽辗转难信然我既与之约誓矣犬豕背弃信义犹有天殃况以中国礼义之所从出岂可自弃信以始祸阶纵一举能遂灭之圣哲犹以为重况以今日兵力未必能制其死命耶若彼自欲送死则我所以待之固有辞矣故臣愿陛下审处其势无轻开兵端则社稷生灵幸甚翰林学士承防洪遵论制敌定计劄子曰臣尝谓自昔大有为之君与其谋臣规摹举措必有一定之説非尝试万一侥幸为之故其大功之成若合符节无毫厘差者臣敢以一二言之汉高帝之用韩信也其志见于登坛之初至于北举燕赵东击齐南絶楚之粮道而西防于荥阳无一不如其志者光武之用耿弇也其志见于从幸舂陵之时至于先定渔阳取涿郡收富平东平齐地无一不如其志者高光之能用忠谋而信弇之自信其説盖如此天下后世徒见其功成志得殊不知其规摹先定非一旦偶然者臣窃谓国家攻守之计宜有定论姑以两淮言之前此督糗粮运刍秣调噐仗汲汲然以恢复为念及得金谍则仓皇奔遁焚室庐驱士女为清野计则是今日之论未一也臣愚欲望圣慈与帷幄大臣深谋逺虑凡所以固圉制敌者先为之备无恃敌之不至恃吾有以待之规摹既定备御既固缓急之际诚足以致胜矣惟陛下留神天下幸甚
　　司农卿李椿上奏曰臣窃观易之六十四卦惟既济一卦六爻皆相应刚柔正而位当可谓至善矣故曰既济而圣人之戒则曰思患而豫防之盖居安虑危之意也传曰重门击柝以待暴客盖取诸豫豫者有备无患之谓也臣窃谓两敌相对强弱大小譬之奕者之有高低焉奕之高者之着则低者应之不足低者之着则高者应之有余此则胜负之可料也然则低者自知则先数着焉髙者后着则适相当矣若着数多髙者虽髙亦不胜矣又或髙低相若又能先着则取胜必矣奕者见其先着之多自料不能敌则亦不敢下着矣两敌相对岂不然哉此圣人之戒所以贵乎豫也臣窃闻今春敌中加无礼于使人未知朝廷何以备之伏惟庙谋神筭必有所处固不当宣泄于外然则敌试我也彼必有定论在应之如何耳
　　侍御史王十朋上防曰臣闻宿州之师全军退守观时识变深得进退之机然而异议小人与圣意素不合者徃徃幸灾乐祸倡为浮议以动揺大计以离间陛下素所委任之臣使其説果行殆非宗社之福昔唐宪宗伐蔡战数不利羣臣争请罢兵钱徽萧俛之徒言尤确苦防高霞寓战却宰相揣帝厌兵欲赦贼以探上防帝曰一胜一负兵家常势若师常利则古何惮用兵耶今但论帅臣勇怯兵强弱措置如何讵可一败便沮成计乎于是左右不能容其间断然用一裴度卒能成平蔡之功臣愿陛下以刚大为心毋以小衂自沮察小人之意勿为浮议所揺敦遣中使慰劳将士且令解甲休息养鋭俟时大臣如裴度者益加委任以固其心勿使异议知钱徽萧俛之徒得以肆其防间况陛下今日之师为祖宗陵寝而举为徽宗钦宗复雠而举为二百年境土而举与古之帝王好大喜功开边生事者万万不同陛下隠之于心俯仰无怍小人异议亦何足卹哉投机而进知难而退侧身脩行任贤使能政事益加脩军旅益加治财用益加蓄以待天时人事之至可也顾在陛下断之如何耳
