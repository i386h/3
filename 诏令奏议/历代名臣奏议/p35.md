<!-- { "loadSidebar": true } -->
　　徽宗时左司谏江公望上言曰义理者有心之所同得刍豢者有口之所同嗜口之悦刍豢以得味也心之悦义理亦必得义味而已矣学不得义味淡薄而难向勤苦而不入髙宗有圣人之资傅说告以念终始典于学成王有中才之质羣臣戒以学有缉熈于光明有圣人之资而辅之以学则愈明有中才之质而不忘于学不失其为太平守文之主学之为益也如此然日诵月阅不过于章句诵数之言陈腐入心只益昧尔奚补于髙明哉以神考明智圣学出于天性两汉而下旷千百年异代一君而已王安石发明义训贯穿六经轲雄而下一人而已君臣际防日就月将圣徳日跻羣臣莫可企及陛下有志于继述愿以圣学为先讲读之臣陛下亲迩以求多闻者也详延精义之学切磋琢磨防防心源斟酌义味王功帝绩自此流出法度政事乃土苴尔今浅夫佻士以雕组之末技诵名数之曲学更相唱引使一日得志必指圣学为迂阔而不切治务此理一变天下复愚矣改为自此纷纷法度扫地陛下此时悔将何及盖义理之学上以穷性命之防下以达先王制作之美意故不可不学学不可不知所先后知所先后则得主矣揽持要妙卓然独立旷然遐览仰因天时俯察人事斟酌损益要之不悖义乖理以成治世之通法真得所谓继述者也夫瑟不鸣而二十五弦各以声应要在柱也胶柱而求之则不能善矣惟陛下财择
　　钦宗靖康元年起居郎胡安国上奏曰臣闻明君以务学为急圣学以正心为要心者事物之宗正心者揆事宰物之权也自王迹既熄防防载于六经时君虽或诵说得其传者寡矣陛下心源澄静圣度虗明盖天祐大宋笃生真主使拨乱反正建中兴之业也臣窃意陛下昔在东宫潜徳韬晦其于六经所载帝王制世御俗之大畧必有所避而不欲问官属之司劝讲者必有所隠而不及陈今正位宸极日月益已乆矣而成効未见其于古训不可以不考若夫分章析句牵制文义无益于心术者非帝王之学也伏愿陛下慎择名儒博通经术明于治国平天下之本者虗懐访问以深发独智继文王克厥宅心之道以驭四海实天下大幸臣愚智识肤浅等于蒭荛惟陛下裁察
　　晁说之上奏曰臣闻春秋尊一王之法以正天下之本与礼之尊无二上其防实同盖国之于君家之于父学者之于孔子皆当一而不可二者也是以明王罢黜百家表章六经大儒推明孔氏抑黜百家今国家五十年来于孔子之道二而不一矣其义说既归之于老庄而设科以孟子配六经其视古之黜百家而专明孔氏六经者不亦异乎前者学官罢黜孔子春秋而表章伪杂之周礼以孟子配孔子而学者发言折中于孟子而畧乎论语固可叹矣今皇太子初就外傅之时命宫寮讲孝经而读孟子盖孟子不当先诸论语者也如以孟子先诸论语岂所以辅导皇太子天资迈世之令质而视之以一徳哉臣愚窃以谓宜讲孝经而读论语恭俟讲说孝经毕日复讲其已读之论语则其入徳亦以易矣或间日读尔雅以视文字训诂之本源而明天地百物之名实先儒谓尔雅本是周公训成王之书信不诬也臣愚流落衰暮之余荷圣君一日非常之眷自太子左谕徳授以詹事茍有所志不敢无犯而有隠臣愚自度此言一出必遭世俗侮谤不浅矣其所恃以安者陛下圣度旁烛万化之防而不为世俗所惑也重惟太子天下之本而一本于孔子之经则宗庙社稷之流光不亦伟乎臣以狂瞽独见之言干冒黼扆不胜惶惧屏营待罪之至
　　髙宗建炎中御史中丞许景衡进唐鉴十事奏曰臣歴观前世继三代者莫若汉继两汉者莫若唐惟我宋之受命革五季之衰陋典章法度多取诸唐俗习人情视唐为近故范祖禹摭其行事着而为书推治乱兴衰之本原辩君子小人之疑似其文约其理明诚治国之楷模而百世之鉴也臣向縁赐对乞尘睿览伏奉圣训以为方读资治通鉴姑俟他日臣闻王人虽求多闻而详说将以反约圣学稽古宜领其要臣谨采祖禹所着唐鉴内十事缮写进呈伏望清闲之宴特赐观览其善者可以为法其不善者可以为戒于以辅成日跻之圣而光大中兴之业天下幸甚
　　景衡又上防曰臣窃覩三代之王所以治天下国家者必本于正心诚意其次莫如多闻故傅说之告髙宗曰王人求多闻时惟建事事不师古以克永世匪说攸闻然则学问稽古者实帝王之先务也恭惟陛下绍隆祖宗之业属兹艰难所以施于天下国家者尤在圣学盖至诚以格物据古以鉴今使盛徳日新聦明日广则事至能应物来敢名以图天下之治而成中兴之业举在于此矣祖宗旧制讲筵多在便殿故官称有崇政殿说书伏见已除讲读官欲望明诏涓日开筵俾之劝讲髙宗时中书舍人孙觌上奏曰臣闻人主无职事惟辨君子小人而进退之则人主之职也然君子小人不可以并进于朝譬之冰炭同处一噐必至交争君子不胜则奉身而退乐道无闷小人不胜则含怒忍耻千岐万辙窥伺便利以求必胜一日得志遂肆毒于善良三隂在内其卦为否祸乱之原不可不察也迩英进读资治通鉴上起战国下终五代千三百余年圣主贤臣暴君污吏是非得失之迹治乱兴壊之端盖数十万言而文辞浩繁进读有时一日万防终不能徧臣窃见故翰林学士范祖禹撰唐鉴一书专论唐三百年君子小人善恶之辨唐之所以兴以君子其所以废以小人着之简编炳然在目其言曰我不可不监于有夏亦不可不监于有殷故周之王以夏商为监今所宜监莫近于唐凡三百六十篇离为十二巻元勲盛徳乱臣贼子忠邪贤佞如指东西如分黒白开巻了然陛下即政之初博延儒学之臣日侍帷幄朝夕纳诲以辅圣质之髙明与其论事于未然孰若按已然之状与其考言于未试孰若视已试之迹臣愚欲望圣慈毎遇迩英诏左右之臣进读唐鉴一二篇不出嵗年可见唐室废兴之由尽出于君子小人用舍之际善为可法恶为可戒必能补圣政之万一
　　起居郎周必大奏曰右臣今月六日伏见中书门下省録黄奉圣防开讲用三月十一日者恭惟陛下圣质天成道学日就固不待分章摘句乃能多闻而有获也然学之为王者事其已久矣国朝开讲之制春以二月上旬今乃逺用三月十一日非独距住讲之期至近其间复有休假及诣徳寿宫日分则是半嵗之间讲读不过十余日而已以陛下勤于治道咨询无倦而又收召豪杰并寘经幄彼皆日夜望赐清闲之燕致缉熈之助若缓其所当急而使讲艺论道之风稍缺于初政甚不可也臣更不敢缴奏已行之命欲乞睿慈依去年秋讲例直降圣防特就近于二月中旬择日庶防中外晓然知陛下汲汲皇皇如古之圣人且于祖宗开讲之制不悖臣不胜惓惓惟圣明裁幸
　　起居舍人廖刚奏曰臣闻昔赵简子之臣有周舍者谓简子曰臣愿墨笔操牍随君之后司君之过而书之日有记也月有效也嵗有得也简子恱之以语诸大夫曰众人之唯唯不如周舍之谔谔臣窃意自古仁圣之君必有忠正直亮之臣拾遗补阙于其左右盖不必名之以谏诤之官然后乃敢进说周舍是已故刘向尝序其事以为钳黙者之戒夫太仆正非谏臣也而穆王责之以绳愆紏缪格其非心散常侍非以谏名官而实居谏垣之长岂常侍之官便当以谏诤为职有不待表之以名而太仆亦以其常在左右故其忠告当如此耶臣上荷圣恩备员殿陛间于兹累月矣日惟旅诸仆御瞻仰清光而已岂所见闻曾无一语可羞于陛下乎臣虽不肖极知愧耻輙贡愚忠仰干天听臣闻扬雄有言学之为王者事其已久矣虽尧舜禹汤文武未有不以学为先者伏见陛下详延儒臣讲贯六艺又使采摭故实为说以进而清闲之燕游意翰墨博览羣书亦可谓好学也已然臣闻之道不欲多多则扰帝王之学盖非儒生文士所学之谓也尧舜禹汤文武汲汲仲尼皇皇是其所用心亦必有在矣孟轲曰天下之本在国国之本在家家之本在身戴记大学之道则曰古之欲明明徳于天下者先治其国欲治其国先齐其家欲齐其家先修其身欲修其身先正其心欲正其心先诚其意夫正心诚意其防帝王之所谓学乎正心者闲邪之谓也诚意者存其诚之谓也所以进徳修业也意诚而心正心正而身修则家齐国治而天下平矣此所谓能尽已之性以至尽人尽物之性于是可以赞天地之化育以与天地参矣非本于大学能若是乎恭惟圣徳之跻如日方升伏愿去末学之无益坐进此道以福羣生天下幸甚
　　右谏议大夫兼侍讲谢谔讲尚书言于上曰书治道之本故观经者当以书为本上曰朕最喜伊尹傅说所学得事君之道谔曰伊傅固然非成汤武丁信用之亦安能致治
　　右正言陈渊上奏曰子入太庙毎事问或曰孰谓邹人之子知礼乎入太庙毎事问子闻之曰是礼也昔之称圣人者必曰生知夫生而知之者知其理而已至于仪章噐数具在事物之间者盖有不能尽知也故孔子问礼于老聃学琴于师襄问官名于郯子尝曰吾十有五而志于学又曰十室之邑必有忠信如丘者焉不如丘之好学也又曰以思无益不如学也又曰我非生而知之者好古敏以求之者也又曰圣则吾不能我学不厌而教不倦也故孟子曰夫圣孔子不居夫居其圣则终至于不能圣唯不居其圣是以无所不学而圣益圣也提举万寿宫兼侍读张守奏曰臣闻自古帝王未尝不学傅说曰学于古训乃有获故尧舜皆若稽古孔子以天纵大圣犹学而不厌也光武借髙祖之余业属意经术视朝犹至于日昃讲论复至于夜分而不以为疲盖义理之悦心犹刍豢之恱口何厌之有世祖扫除羣盗中兴汉室其本诸此乎大学之道欲治其国特在于致知诚意始于致知诚意其效可至于明明徳于天下盖得其要则余不足学矣仰惟陛下躬履艰虞之时不倦缉熈之学圣徳日跻而犹博延儒生防绎古义比闻躬御翰墨书典谟训诰誓命之文以赐近弼徳意所向毎在二帝三王之上也是知中兴之主异世同符更愿陛下掇取要义讲明施设之宜以幸天下而畧其简札之烦则不至于劳圣躬而治道举矣中兴之功视光武未足道也
