<!-- { "loadSidebar": true } -->
　　光宗时周南上论曰臣闻以兵之胜负为国之强弱不知为国者也善为国者不以兵其次因兵之不可用而能见强弱之实自中原失守我以偏方一隅当敌之众大卒乗不如其多土地不如其广财力不如其盛六七十年矣中间养兵息民几三十年未有振起之形而敌亦不能尽得我之虚实徃徃过计以待我故比者兵出之初敌境亦为之响振及一败涂地形见势屈至于诛戮首事头行万里遣使行成然则积三十年之休养一出而防之而遂成今日单弱不振之形非其举动轻率之故与继自今以徃世有言兵者必唾且骂或遂以为妖诞不祥之人必矣嗟夫已事之失图是则然矣亦孰知夫一出之不审亦未可以终弱我欤夫使为国者一出而遂至于终为人之下则亦无具甚矣方绍兴之末年敌之弱我甚矣及宿师再出而衂我又褫气于是敌以重兵压我我不免撤备而就和则弱之势又甚于前日矣然而卒正尊名卒损嵗币卒为兄弟之国何耶盖敌之弱我者特在于兵出无功之一事而吾国之君臣举措与夫孝宗皇帝之政德如日方升较然而不可欺者敌固不得而揣量其轻重也尝恠夫宋元帝误听人言北伐不胜而遂不可收拾也夫到彦之轻举妄动之失是固然矣然使元帝因此而究见天下强弱之实则兵之损耗者不过一事而已自江左与元魏对立而为南北其间民生之得所法令之必行其不逮北方逺甚者尚多有之一败之后徐思南北赋役取于百姓者孰为轻重刑赏之施于臣庶者孰为当否人才之收畜于上者孰为少多教化礼乐之坠失于民俗者孰为失得是则虽碻磝滑台相继不保汲汲为之未为无再振之地也奈何以兵借口一败不胜则君臣上下气折消沮甘心为萎弱之国遂无复自强之意而卒至于不可复为也是虽诛戮王谟到彦之之徒亦何益哉夫遇跌而加畏者虑也因败而为功者智也古之善为国多在于失策之后今日大势使徒以已事之失推之于胜负之末则智者亦何以措其巧夫惟因兵之不可用而知强弱之实则始有可得而论者矣
　　蔡戡论和战奏曰臣闻国之大事和与战而已好媮者必曰和可安也而不知和不可久恃好进者必曰战可胜也而不知战不可轻举是故人无一定之谋国无至当之策以和则茍安以战则幸胜二者国之大事而漫浪如此宜其陛下宵衣旰食羣臣朝思夕惟而不置也且以前事言之若和可久安耶既盟之后自宜息兵偃革讲信脩睦为夷夏无疆之休虽卑辞厚币有所不惜然而金主之来侵扰淮甸睥睨长江人心忧惶国势危蹙幸而上天垂祐敌帅授首不然安危之机未可知也若战可必胜耶王师所指自当长驱中原恢复土宇以舒祖宗在天之愤虽劳师费财在所不顾然而符离之役大臣不审事机诸将多违节度成师以出弃甲而来幸而敌势自弱凶徒亦溃不然成败之势亦未可知也战也和也率漫浪而为之自非九庙之威灵两宫之神圣徳动天地恩结人心宁有今日乎臣窃为今日之计当以战为实务以和为权宜和非诚和也必隂为可战之备战不徒战也宜先为必胜之资战固不可速亦不可缓以中原人心观之太缓则恐失可乗之机以今日事势言之欲速则未有必胜之道臣区区管见如此不得不为陛下尽言也臣在軰流中最防陛下亲擢臣感慨发愤思有以报万一伏自分阃山南号为重寄然事权则归宣司兵马则诸将虽有二千里方面之责实不得有为于其间臣听理民事之余亦不敢仰辜陛下使令之意唯是多捐金帛宻询敌情凡能言敌人之虚实中原之向背与夫曩日出师之得失者莫不委曲诱之使言博采审听颇得其要臣所谓以中原人心观之战不可缓者盖女真本一小国并有契丹中原之地多契丹中原之人遗种所存盖亦无几后来生于中原者父虽敌种母实华人彼方之情视其母尤亲背其父之训骄纵懦弱习与性成非复昔日女真也女真向者恃强凭凌大国尽灭契丹而籍其地虐其民契丹之人怨之至骨则契丹非我敌矣而况中原赤子苦于苛政上下暌离日懐圣化至云朝廷岂不念我軰国家二百年之民而使久陷敌境至于此极也凡有此中间探徃徃相与隠蔽通情告之每恨王师之不出虽前此出师失律干纪无所不至亦未尝怨及朝廷唯俟王师再举人自为战誓灭此敌其间通于事变者乃云以多寡论之岂是中原陷敌乃是敌陷中原言之及此人心可知矣若不因中原爱戴之诚乗机制胜万一草间豪杰崛起恐不复为我臣所谓战不可缓者此也臣前所谓以今日之事势言之战不可速者盖战之所恃者将也将之所恃者兵也将之能否三军之存亡系焉兵之强弱一国之利害系焉故将帅不可不择而军士不可不精也今之所谓将者或拔于行伍而骤用或取其家世而因任或以积日累月次第而迁或以片言一长偶合而得未闻有尺寸之效积素之威可以服人心而叶众论甚者懵不晓兵机漫不治军政惟知刻剥军人聚敛财贿内以供庖之费外以充苞苴之资凡可以久兵权便私计者无不为也尺籍伍符虗实相半老弱居其一工匠居其一俳优居其一舆胥史居其一诡名冒籍者无所不有则是朝廷养兵万人所可用者数千人而止耳至于军籍刓缺徃徃掠市人而刺之非其本心唯去是计其间不逞无頼之徒利于所得朝应募而夕逃遁为主将者无以谁何姑任其去来而已治兵如此将何所用之它日岂不悮陛下大事臣所谓战不可速者此也臣愿陛下甘言厚礼外示和亲选将厉兵内脩武备凡自治之道汲汲而为之唯恐其不速出师之期徐徐而计之不嫌其少缓分遣二三大臣尽护诸将择久经事任洞达兵机者付之阃外之寄综覈军实无使老弱无用之人窜名其间将帅既择军士既精纪律既明教阅既熟度可用而用之更宜密遣间谍谕中原之民以朝廷未尝一日忘之之意携贰其心分散其众使华夏相疑上下相咎许之城邑以坚其志察其好恶以顺其心彼势既暌我众可用王师一举固当所向无前譬之破竹之势数节之后迎刃自解若更如前日轻付之阃外之寄不谋而用之不知事机漫浪之人臣未见其可也兵法曰先为不可胜以待敌之可胜今敌人有可胜之机而我未有必胜之理日月难得机防易失惟陛下亟图之
　　歴代名臣奏议巻二百三十四
<史部,诏令奏议类,奏议之属,历代名臣奏议>
　　钦定四库全书
　　歴代名臣奏议卷二百三十五
　　明　杨士竒等　撰
　　征伐
　　宋宁宗嘉定九年礼部侍郎兼侍读袁燮上防曰臣闻用兵之道有难有易知其为难而求夫所谓易者斯无敌矣故兵法曰古之善战者胜于易胜者也汤武之师东征西怨南征北怨自古用兵未有若是之易者此所谓王者之兵有征无战也今边事方兴一时士大夫不曰坚守则曰进取皆自以为易而为之而实未尝知所谓易也故为坚守之説者则曰兵凶战危毫厘之差胜负分焉不若守之为易也真宗咸平中固尝专用此策矣申诸将坚壁清野毋与敌战不得已而出止许城下布阵亦不得战固以为万全之安矣然敌师至于坚壁之下过而不顾长驱以至澶渊厥后富弼言于仁宗深以是为戒然则坚守之説岂真易哉言进取之説者则曰北敌失其巢穴游魂假息弃信背盟我以大义临之势如拉朽可谓易矣然王师所指翕然响应乗此机防鼓行而前其亦可也天时人事茍或未至而毕力战攻期于必胜纵得一州一县不能固守终必弃之而我师已不胜其疲矣何以善其后然则进取之説亦岂真易哉臣窃以为当今之计纵不能如汤武之师沛然若时雨之降亦当求其差易者为之臣之所谓差易者非有他术也见可而进知难而退以渐图之而已今夫捕大鱼者非能于吞饵之初一举而获之也必少缓之随其所徃俟其气衰力竭而后取焉昔者伍员教吴王阖庐以敝楚之策请为三师以肄焉一师至彼必皆出彼出则归彼归则出亟肄以罢之多方以误之既罢而后以三军继之必大克之此策既行楚于是乎始病唐安禄山之变称兵犯阙所向无前其势张矣李泌陈困贼之谋亦欲互出而击之彼救首则击其尾救尾则击其首使贼数千里疲于奔命我常以逸待劳至则避其锋去则乗其弊然后大军四合而攻之必成禽矣周世宗之兴也王朴献开边之策谓唐与我接境几二千里其势易扰也扰之当以无备之处为始备东则扰西备西则扰东彼必奔走而救之奔走之间可以知其虚实强弱然后避实击虚避强击弱未须大举但以轻兵扰之唐人闻警必出兵师数动则兵疲财竭我可以乗虚而取夫伍员李泌王朴皆一时英杰深于谋国者也而三人之言皆欲先困之而后取之其功虽若少缓而十全无失廼所以为甚速也今之言兵者非怯于应敌则勇于轻敌其失均焉间有稍知兵者则欲仗土豪以集事土豪诚可用也然无以大服其心亦岂遽为吾役结以恩信厉以忠义如家人父子亲宻无间时出而用之毋侥幸于一胜庶乎其有功矣此臣所谓差易之失也惟陛下亟图之
