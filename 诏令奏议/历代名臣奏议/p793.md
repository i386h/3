<!-- { "loadSidebar": true } -->
　　髙宗时中书舎人胡寅论朱胜非疏曰臣伏见故相朱胜非以服阕除观文殿大学士提举临安府洞霄宫臣以臣父任给事中日曾论列胜非臣适当词掖不敢书行已具奏外臣谨按朱胜非与张邦昌皆是邓洵武家婿王黼之客苗傅刘正彦之隂党也自其为小官时文学行治皆为人所传笑在宣和中仕流混浊犹取庸陋之诮时相主之虽力犹且提携不行出为南京副总管值敌兵内攻自是而后胜非之志操能否着矣臣欲不言恐负陛下欲详言之又惧烦渎请略言之南京胡直孺勤王被虏胜非为副总管值张邦昌僭位遣快行亲事至其母家淮南发运使向子諲拘留送狱验其文劵则经由南京胜非厚与批请以资其行子諲疑胜非与邦昌交私为之羽翼遂急檄胜非勤王且云不可汚张廵许逺之地是时天下共知陛下为大元帅二帝北去主宋祀者非陛下而谁胜非身在南京去元帅府不逺而于邦昌踪迹如此若谓是时胜非心不在邦昌而在陛下臣不信也继而谄事黄潜善叨与政事戊申之冬敌骑已破澶濮犯大名掠齐郓骎骎南向胜非不恤国歩之将危方且宴安于宠禄略无一语上动天听宁致狼狈恐忤潜善若谓是时胜非心不畏潜善而畏陛下臣不信也苗刘造逆为大臣者当正色立朝死生以之此宋督所以惮孔父刘安所以惮汲直曹操所以惮文举也胜非乃依从其间显然援唐襄王晋太后事其意以苗刘事成则已收佐命之功不成则已托调防之说然则何所往而不可哉若谓是时胜非心不操二端而一于陛下臣不信也逮陛下返正大明典刑取一时宰执胜非顔岐张声罪致讨载之亲诏谓不如欧阳修所称断臂之妇人天下传诵以为舜诛四凶不是过也为胜非计尚以何顔面立于人间哉未几又防抆拭付以宣抚之权于江州置司胜非尝为宰臣义当即日受命趋赴治所而乃逡廵退匿谬为辞逊坐使李成马进毒流数郡江州既破即请移治但欲偷安无意讨贼忠义徇国者顾若是乎比吕颐浩以都督还朝斥逐异己意谓胜非庸谬易制力加援引再汚揆席上天震怒星文示变胜非偃然不惧以调防自处外示佞柔于事无所决白而实则奸憸私事俱办惟陛下少寛臣喋喋之罪使陈梗槩一言有欺罪当万死李纲于胜非本无仇怨止縁纲在相位日曾行遣伪命臣寮又为黄潜善中伤邦昌之死潜善所行也乃嫁其事于纲胜非暗昧惟纲之怨及再入相首讽台谏官论纲旧恶时纲为湖广四路宣抚治状方着并无过举胜非不恤国事以私憾而罢之向子諲才气忠义人所推许止縁南京之事胜非怨之刺骨常谓人曰李纲向子諲皆是凶人不杀不静其所存险毒如此自其再相子諲深惧遭其密戮即日引疾挂冠而去吕颐浩既为胜非斥逐贤才开其入相之路胜非即以黄唐传掌琐闼黄年司制命刘棐为谏官王详为左史汲引亲党虞澐陈桷辈分据要津其人皆凡下不为时议所与乃用刘棐黄年章疏谓秦桧大植朋党有龙战于野之象考其章疏所称事实又只縁除杨愿为密院计议王鈇为提举茶盐宋防为提举坑冶而已以胜非所为方之秦桧其为龙战不亦大乎盖胜非外寛内忌阳为敦厚长者之状而耳闻目见习成宣和之风乃心疾很能为人祸至于非义之事人所不敢为者则肆意行之李擢为京城南壁守御官恨孝慈皇帝不用耿南仲和议以召敌人乃傲然端坐视城垂破而不救又为邦昌翰林学士罪当伏法而胜非所深喜也再相之初首复擢职名因席益与擢善则导益使荐之擢竟叨窃八座而去黄潜厚是聚贿乱政偷盗府库之人李邴是行苗傅刘正彦建节白麻极意称奬之人顔岐是同党潜善阿防误国之人张是观望苗刘诏书所谓情理尤重之人王安中是谄事梁师成随逐童贯收复燕云为国产祸之人王孝廸薛昂宇文粹中蔡懋是崇观宣和戕毁帝业使戎马在郊之人放投永弃谁曰不宜胜非乃以为失职之士星象所繇着也尽复职名意将引用天下闻之莫不大骇赖徐俯初作谏官未至谬妄力疏寝罢人心乃安岂非人所不敢为而胜非敢为者乎康执权阘茸汚贱废置累年胜非以其曾击异己者必欲收召再召三召廹于众情不可而后已自谓谦慎不敢専权而布列内外皆其亲厚陈蔼者不肖人也所生母死绐谓人乳母而不持服兄死嫂弱遂夺其兄致仕恩泽以自荐既得之后淩辱其嫂困苦至死又以隂计陷害其侄此蔼为人大槩胜非与之中表姻娅故自为宣抚使即辟为幕属凡江西缪政多蔼之谋及再为相遂差蔼监吉州货务偷盗官钱嵗时赂遗入于相府超越资格差为湖北提刑逮言章论列胜非犹讽吏部诈供蔼曾任提举鼎澧刀弩手蔼虽曾有此差遣旋即废罢未尝到官胜非乃改除字为任字欺罔陛下以济其私张铢者为静江通判值胜非遣子迎母自賔州过桂府铢以别乘之尊不顾防耻出城数十里执杖声喏于国太夫人轿前禀覆起居行数百歩然后退广西人莫不耻笑比至府城竭力应办胜非徳之先除铢为湖北盐香以为未足又荐之对又降指挥与陞擢差遣遂除郎官仍摄奉常刘式者大赃吏也胜非以妹嫁之遂诈改官除邵州通判比为言章论列见在湖南置狱取勘胜非门客刘泽者为衡阳簿传道胜非之意与提刑马居中仍厚赂居中遂使刘式飜异殃害干连良善百姓至今未毕式尝以三千缗就胜非买门客恩泽奏其子刘师心又为湖南士豪姓胡人以八十缗买给使恩泽奏承信郎韩京者屯兵衡州茶陵县隂与郴寇交通据有数县民田夺百姓牛以耕之名为赡军实则入己以充贿赂之费大为湖南之害绍兴二年十一月胜非母由茶陵而东韩京诈称前路有警邀留数日极其供待然后以兵衞送至吉州境上胜非以为诚然湖南帅臣累奏韩京过犯胜非一切防蔽反以广东钤辖与之程昌禹者邓洵武使臣也自蔡州擅兴径趋荆南朝廷就除荆南镇抚不肯受命移兵至鼎州罪当诛戮范宗尹即以鼎守付之昌禹凶残不能绥抚竭取民之膏血以赡所部及厚遗过客凡由鼎而东者人人满意为之延誉而严刑峻法诛剥日甚激民从贼牢不可破致烦陛下宵旰者无人肯以上闻也胜非与昌禹以同出邓门之故超加职名改授静江遂除待制明降指挥杨公已就招安然后付以告命而密讽李荛使一面送告与之视陛下官爵私物不如也李大有者居临江军为胜非子夏卿行媒议王羲叔家姻事既成以都司处之张顔术者尝以弓刀竒玩献于夏卿仍为之转贩米粮遂为江西宣抚属官后值湖南扰攘权知道州狼藉不法为提刑吕祉所按胜非不行反令作武冈军通判郭千里者尝劝胜非奔避马进胜非以其忠爱于已亦为宣抚属官千里受降贼赂遗引为宣司使臣广以金帛结纳夏卿胜非再相遂除千里为监丞卢宗训者以卢益累荐堂吏之族也其人汚秽茍贱不为士人所齿得淮西提举为台章言罢胜非必欲主持之遂送与岳飞使辟为官属意借外兵权胁制众口使不敢言飞大鄙宗训之为人不得已受之俾权德安府果以赃盗自败吕延嗣者曾任賔州通判照管胜非家属遂擢为桂阳知监好货受贿监事不治百姓嗟怨张毂者尝为郴州司户与胜非子唐卿同官胜非尝居郴州每请俸米毂必令髙带斗面以给之郭敦复者尝任道州营道县尉赃汚不法曾以妾奉唐卿二人皆防胜非封送姓名与吏部不循资格皆注湖南漕司见阙属官其长子唐卿建炎四年任郴州録事防军沿干差出其实避贼一去两年不曾还任监司州郡不敢罢去至绍兴三年还自賔州过郴州恳太守赵不羣批书四考关陞又因江州军中系名冒赏循承直郎再任岳庙尚恐三十个月不能成任乃讽吏部侍郎建明选人岳庙许以三年为任改官凡胜非除授不公变乱法制大抵如此臣在湖南所知已如此其在行朝及他路所未知者又不知其尚几百条也自庚戌年敌骑退后朝廷一向谢絶不与交通三四年间敌不我测不敢轻举及胜非再相复议遣使误陛下于忘恩释怨之地且俾使人受刘豫餽送啓宠纳侮果致去冬犯跸之事其经邦断国一至是哉臣窃谓宰相之任佐天子治天下治乱之所本其任至重不可冒居胜非负弥天之罪陛下寛大赦而不诛再付相权责以功効非为赐也胜非所宜革心改悔以报大恩而其所为如前所奏则又关通内侍谄奉将帅牢笼堂吏徳誉羣小専以软熟无忤持禄取容所谓怙终长恶迷复不悛国家之大贼人理之巨蠧方边报稍息则冒哀当轴而不辞及淮上有警则力恳去位而不顾谨按春秋之法任大者责重胜非独相逾年可谓専矣寸功不立百度乖张天下目为勘当相公无责可乎今其丧制已除是古诸侯免丧以士服入见天子之日命徳讨罪柄出大君如胜非者岂宜宠以秘殿之名资食以真祠之厚禄赏刑失当以乖天下之望夫恩章宠数体貌大臣国之令典固不可废然施之称惬则国体尊重人以为荣施之非宜则彼当得者不以为贵而名器轻贱人主之权替矣骐骥骅骝一日而驰千里是故洁其廐枥丰其刍豆缓急之际与人一心若夫驽骀下乗既无絶足仍有诡衔窃辔以智为盗之患则凡马畜之而已矣人君驾驭人材何以异此伏望陛下奋发威断奉将天讨出臣此章深诏宰执正名定罪以为大臣二心误国之戒以慰四方积年愤懑不平之心刑辟既昭叛贼自慑事干大政所系不轻臣是以竭忠仰冒聪听茍利于国九殒不辞臣不任犯顔惶惧之至













　　歴代名臣奏议卷一百八十二
<史部,诏令奏议类,奏议之属,历代名臣奏议>
　　钦定四库全书
　　歴代名臣奏议卷一百八十三
　　明　杨士竒等　撰
　　去邪
　　宋髙宗时胡寅缴刘僴复秘阁修撰疏曰臣谨按刘僴服事蔡攸以叨官爵天下共知其所歴差遣则为大晟府按协声律则为提举道箓院管干文字而非士大夫之所肯为也其所转官则縁按乐精熟及修道箓院与管干明节皇后园陵而非年劳之所当得也其所赐带则因撰祥应记而非品职之所当赐也其所被谴则以臣寮论其谄事蔡攸交结童贯而贬降则以臣寮论其诡计秘谋附会奸恶而褫职至于勒停废弃不与士齿而非过误不幸情可矜宥之人比也今已累縁赦恩尽还官秩食祠宫之禄侥幸甚矣乃敢陈状诉求复职无耻之心未尝悛改若使参华中秘与论撰之列则名儒硕学寓处其间者心将谓何臣恐非劝惩之道也伏望圣慈别降指挥所有録黄臣未敢书行
