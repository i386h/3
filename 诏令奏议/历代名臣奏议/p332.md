<!-- { "loadSidebar": true } -->
　　诲又上慈圣皇后乞调治圣躬建立储副奏曰臣窃以两汉而后诸侯王入继圣统者甚众或以功或以贤或以亲或以党四者之继隆替之所系以功与亲贤者何尝不兴隆于寳绪繇党附而至者未有不基乎祸乱哀平威灵之是也千百载之下为之监戒今上生而敏睿天资英哲先帝知其厯数在躬又当近属实以亲而贤授之寳器及诞告于外讙声翕然殿下以积勲之后配徳仁宗主宣隂教天下防福上自潜徳之初殿下鞠育保防者三十年矣先皇厌代宣导遗防掌握机柄佐佑圣嗣克安天下永我帝业丕功茂实固不待愚臣一二而谈矣上违豫而来重烦听断庶务允辑中外赖焉比闻流议宣传上疾未间言或荒忽承顔之礼时有所阙殿下几至不能容覆外臣罔测谓之然矣臣窃虑小人乗间幸两宫如是隂为交鬪以生他事殿下察其素履知其有疾故当责忠臣之辅助择太医之调理又闻上意自倦服药以致医工乆无效验然病者苦其瞑斯亦常情诚恐奉御之人但备礼不敢强以服饵积日之深其误不细惟殿下广乎容纳之度忘其惰慢之礼亲阅汤剂力为调治强之以严威抚之以恩爱如此人神和悦得不降祐上之起居必遂安适不然恩礼中阙慈孝两失人言不已其如天下何其如宗庙何其如先帝何三十年保育之功一朝而弃臣窃为殿下惜之臣重思疗治之法即如是言万世之计敢不为殿下陈论汉马皇后毕明帝世克全美徳以至鞠飬章帝劳悴过于所生母子慈爱始终无纎介之隙章帝终为贤圣之主其保助亦已明矣史册书美世逺益光臣伏愿殿下循修以为法度念先帝之顾体圣躬之忧危宫中间言不可不察方四海颙颙日期振治万几取决不可持疑虽神宇暂劳而宋祚安矣俟上躬平和还居清浄愉怡夀考岂不休哉况淮阳王及诸孙天资淳笃宜均抚育以尽爱慈继继承承本根为重储副之位安可暂虚殿下宜上承天意下顺人心谋乃辅臣助成君徳早议建立旁絶闚觎则庙社之福天下之幸
　　知諌院司马光上劄子曰臣伏见陛下差直史馆王陶充皇子伴读秘阁校理孙思恭充本位说书此诚国家之首务圣哲之逺图然臣闻三代令王置师傅保以教其子又置三少与之燕居至于左右前后侍御仆从之人皆选孝悌端良之士逐去邪人毋得在侧使之日见正事闻正言然后道明而徳盛心愉而体安福被兆民功流万世此教之所以为益也今陶等虽为皇子官属若不日日得见或见而遽退语言不洽志意不通未尝与之论经术之精防辨人情之邪正究义理之是非考行已之得失教者止于供职学者止于备礼而左右前后侍御仆从或有佞邪谗巧之人杂防其间出入起居朝夕相近诱之以非礼导之以不义纳之以谄谀济之以诈伪虽皇子资性聪明端慤难移然亲近易习积乆易迁谄防易入诈伪易惑如此则虽有硕儒端士为之师傅终无益也臣闻孟子曰虽有天下易生之物一日暴之十日寒之未有生者也吾见亦罕矣吾退而寒之者至矣又曰一齐人傅之众楚人咻之虽日挞而求其齐言不可得也臣愚伏望陛下多置皇子官属博选天下有学行之士以充之使每日在皇子侧与皇子居防燕游讲论道义耸善抑恶辅成懿徳其左右前后侍御仆从亦皆选小心端恪之人使所属官司结罪保明然后得入仍专委伴读官提举觉察若有佞邪防巧之人诱导皇子为非礼之事者委伴读官糺举施行即时斥逐不令在侧若皇子自有过失再三规诲不从者亦听以闻如此则必进徳修业日就月将善人益亲邪人益踈诚天下之幸也大理评事赵彦若孝友温良谨洁正固博闻强记难进易退国子监直讲李寔好学有文修身慎行秘阁校理孟恂清纯恺悌始终如一此臣之所知也伏望陛下择此三人及广求其尤以备皇子官属臣推心尽忠不敢形迹僭越妄言伏俟谴谪
　　殿中侍御史傅尧俞上奏曰臣窃尝读传记采国家之要务见圣人之教其子也未有不思所以护其阙而养其全是以事作轨仪物为防检盖夫恩惟父子义则君臣必恩义之两行实古今之通道天下之本庸可易乎故滞爱生愆具存规诫异宫而防用别嫌疑臣虽至愚辄有深虑窃见淮阳郡王爵分茅社位列鼎司体何但于胜衣年已逾于志学虽即外傅尚居中禁臣谓非所以养其徳望而广其严恭者也伏愿陛下稍抑私情务存大体俾之出外居别馆稍亲诸务问安内寝着为定规然后饮食起居必有常度左右前后皆用正人上以隆父子之恩下以着君臣之义养全教本此其始乎治平二年监察御史里行吕大防上奏曰臣伏覩皇子頴王以元子之重幼年盛徳出閤开府二年于兹虽陛下圣心谦逊未遑正位东宫而社稷之本天下之望实有系焉至于师友寮寀宜用道徳英俊一时之贤或以方严见惮或以行义可法庶可以行辅导之职发挥皇子聪明仁义之姿屡观前古未尝不谨于此故在虞则有夔周有周召史佚太颠散宜生闳夭汉则有留四皓二防石奋丙吉韦成邓禹桓荣晋则有山涛张华王导贺循皆以元臣巨儒辅正储贰故宣广言于宣帝曰太子国储副君师友必天下英俊张佚言扵光武曰为天下立太子则宜用天下贤才此可见其遴选之意所以重国本而尊宗庙也窃见近除頴王府记室陈荐侍讲孙固道义无闻学问至浅初荐之被选已为时论所非而固之获进重取识者之笑皆以为谄事公卿致身于此又安能仪刑藩邸辅翼元良也哉臣愚以为宜饬辅臣更选经行脩明可为师范者以备王府官属荐固之才量其所堪改授别职及乞依旧令置王傅友官择两制之臣有道徳学问者充其任则朝廷尊荣天下幸甚
　　三年翰林学士张方平上奏曰臣窃惟頴王地居嫡长春秋鼎盛方当稽古向学修诚进徳若其左右前后有位之士所以朝夕纳诲咨告法度出入起居罔有不钦一人元良万国以贞社稷之本也今遴选官寮进用时俊嵗年之间即复迁易于此假途以陞要近乃令缙绅之列指为仕宦捷径非所以资王之重也愿留圣虑申谕执政王府记室顾当兼用词翰之选至于翊善保傅之业亦宜于两省以上推择老诚旧望行安而节和者得以乆防其职俾典领宫中之政至于侍御仆从便僻侧媚以非正之事云为者察而闻于王小者惩戒大者上闻而斥之无有憸人得在王门以着王之令闻兹国家无疆之休惟陛下留神幸察
　　英宗不豫储嗣未正刘庠拜疏谓太子天下本汉文帝于初元即为无穷计頴王长且贤宜亟立使日侍禁中阅四方章奏帝皆行之
　　神宗熈宁九年宣徽使张方平上言曰臣闻王者大居正谓王者君国当先正其统本也三代逺矣汉唐之盛君即位太后太子多同时建立立太子不以长幼其缓者不过二三年不然则必有故史防具存矣本朝太祖开国知天命属有太宗故不与子然以储位寓于京尹太宗自京尹践祚真宗自京尹登储位仁宗未尝出閤即登储位先帝入纂大统寻登尊位尹京故事盖未有陛下即位及今九年受天之祜早有前星之庆正统大本谓宜时定上以尊宗庙下以系天下之心国之大事僭议罪也然陛下特以恩意留臣在朝愚虑所及敢有不尽故不避严宪輙陈忠悃
　　神宗数失皇子太史言民墓多迫京城故不利国嗣诏悉改卜无虑数十万计众汹惧知开封府王安礼諌曰文王卜世三十其政先于掩骼埋胔未闻迁人之冡以利其嗣者帝恻然而罢
　　元丰六年礼部尚书黄履上奏曰臣闻古之至治之时太子虽在孩提有识之间必选天下孝悌博闻之士以衞翊之盖欲其见正事闻正言行正道也恭闻皇太子妙龄寖加保傅未立虽其神灵徇齐得于天纵而乐以修内礼以修外至于其成也怿而恭敬温文深知父子君臣之道则亦有所教也伏惟皇帝陛下动容周旋莫不中礼使之观之固有黙然而喻者圣学髙逺肆口所言皆可为法使之闻之固有晓然而循者然而主之以恩不责以善必立傅以养之审道以示之观徳以喻之盖二帝三王之盛亦莫不然也臣愚不肖不足以明当世要务与夫先王立治之本徒守愚学辄傅经以言臣不胜惓惓犬马之情
　　徽宗时刘元承论谨择皇子官属疏曰臣闻天下之本有三法度人材皇子是也而法度人材又以皇子为之本皇帝陛下详延俊良列于庶位恢张纲目细大毕举实社稷无疆之业乃者皇子就傅选置官属为之辅导独出宸鉴之所识擢可谓急所本矣臣闻贾谊言曰天下之本系之太子太子之善在于早设谕教与选左右夫翊善侍讲记室之职实掌教谕前日慎柬既已精矣而左右者亦不可不慎盖教谕之官趋见有时左右之臣朝夕于侧所以服习积贯者为赖已多必得其人乃克有补方今近侍之臣其贤与否固已不逃陛下之熟察矣臣愿慎择庄恪纯厚而愽学者以充左右之选左右罔非正人则所闻皆正言所见皆正行元良正而天下定矣茍群枉杂进则治忽以分可不畏哉可不慎哉钦宗时御史胡舜陟奏向者晁说之乞皇太子讲孝经读论语间日读尔雅而废孟子夫孔子之后深知圣人之道者孟子而已愿诏东宫官遵旧制先读论语次读孟子又奏涪陵谯定受易于郭雍究极象数逆知人事洞晓诸葛亮八阵法宜厚礼招之
　　髙宗时知漳州廖刚奏曰准尚书礼部符偹奉手诏节文太阳有异氛气四合中外侍从之臣其遵前后诏书各举能直言极谏之士一人将详延于廷诹以过失次第施行用承天意者右臣奉诏防歴思平生所知识之士觊有以仰承休徳虽学问文采不无其人求所谓贤良方正真能直言极諌而文词敏赡足以应科目者迄未有得乆稽裁奏臣诚惶诚惧不知所防除不住更捜访外窃复思念侍従之臣以论思献纳为职艰厄未济变异仍彰陛下侧身咨访亟图销弭之方此臣等所当披露心腹竭所见闻庶几仰补圣政之万一亦何暇转索之于疎逺草莱之士而望其能言者哉臣诚不自揆姑欲以区区愚见仰塞明诏伏望陛下廓天地之度霁雷霆之威少垂聦听使狂言获经圣虑虽就鼎镬臣所无憾恭惟陛下谦恭责已勤俭冝民声色不迩问学是好尝胆父兄之耻仄席仁贤之求臣实未见圣徳之或缺然则变见之异曷为其然臣闻应天以实不以文自靖康已来天之谴怒甚矣不必日蚀地震之为异也陛下尝试隠之于心应天之诚其亦有未至耶臣愿有说于此陛下昨者慨然念往辙之或非惧天谴之有在于是有建国公之封盖将以承天意而示公于天下后世者也然而不遂正名为子者岂尚有所待邪有所待则是应天之诚未至也人君之举事惟上有以当天心下有以合天下之公议而幽无负于神明则在诚以行之而已倘非发于诚心而曰姑若是云耳则有始而无卒者有矣曽不足以服匹夫匹妇之心而况可以动天乎臣愿陛下昭告艺祖在天之灵正建国储君之位布告中外不匿厥指使四方万里乃至九夷八蛮皆知陛下此举出于诚心而志先定矣异时虽有百斯男不复变易此于圣徳岂不光哉岂不大哉是诚足以荅天意而转祸为福感人心而变逆为顺彼逺裔闻之亦将慕义而率服者矣此所谓行小变而初不失其大常陛下亦何吝而不为乎臣窃以为陛下之得失独在于此置此之大而欲饰小善行小恵以销天变非臣所敢知也且作善降祥天鉴靡忒自古命以义者后世子孙往往复受天命如仲雍避季而夀梦有呉宣公立和而与夷有宋之是也臣非敢以此为说辞欲陛下知天理之昭昭如此孟轲曰责难于君谓之恭谓吾君不能谓之贼陛下方求直言极諌臣故敢以尧舜之所为望陛下伏幸圣慈未赐狂瞽之诛而加采纳焉实宗社生灵无穷之福臣不胜惶恐战越待罪之至
