<!-- { "loadSidebar": true } -->
　　参知政事宋庠论入閤仪奏曰臣近因与宰臣进呈吴育文字伏奉徳音询及入閤故事臣虽与诸臣等畧陈梗槩然理有未详退而讲求敢此条悉夫入閤者是唐家只日于紫宸殿受常朝之仪也谨按唐有大内有大明宫宫在大内之东北世谓之东内谓大内为西内自髙宗以后天子多在大明宫此宫制度尤为华备宫之正南门曰丹凤门门内第一殿曰含元至大朝会则御之对北第二殿曰宣政谓之正衙朔望大册拜则御之又对北第三殿曰紫宸谓之上閤亦曰内衙只日常朝则御之据唐制凡天子坐朝必须立仗于正衙殿或乗舆止御紫宸即唤正衙仗自宣政殿两门入是谓东西閤门也若以国朝之制相为比况则今之宣徳门唐丹凤门也大庆殿唐含元殿也文徳殿唐宣政殿也紫宸殿唐紫宸殿也今或欲求入閤本意施于仪典即须先立仗于文徳之庭如天子止御紫宸即唤仗自东西閤门入如此则差与旧仪相合但今之诸殿比于唐制南北不相对值以此为殊耳故后来论议因有未明又按唐自中叶以还双日及非时大臣奏事别开延英殿赐对若今假日御崇政延和是也乃知唐家每遇坐朝之日即为入閤而叔世离乱五朝草创大昕之制更易简正衙立仗因而遂废其后或有行者常人之所罕见乃复谓之盛礼甚不然也今之相入閤图者是官司记常朝之制如閤门有仪制敕合班杂坐图之类何足为希阔之事哉况唐开元旧礼本无此制至开寳中诸儒増附新礼始载月朔入閤之仪又以文徳殿为上閤差舛尤甚盖当时编撰之士讨求未至太宗朝儒臣张洎亦有论奏颇为精洽臣伏恐朝廷他日修复正衙立仗欲乞送付两制使预加商防改正旧仪虽非要务亦所以刋误文备成式也
　　庠又乞御前殿朔日立仗羣臣朝服奏曰臣闻告朔之义周家尤重在昔宣圣爱羊存礼汉沿周制合朔朝会故虽优借大臣许朝朔望唐制立仗羣臣背阙伞入会艺祖受命论次开寳通礼亦着月朔入閤之仪则朔日者为政之端辰讲礼之盛节国家因五代之乱承千年之统始胜残去杀务从简易虽制度既定而谦让未遑五日一参靡分朔望禁衞单少威仪粗率礼典弗振则朝廷不尊国容寖废则臣下不肃臣愚以为羽卫之设非矜华侈所以重主威也朝会之作非専拜揖所以饰治体也臣愿陛下上考成周仲尼之法下稽炎汉李唐之盛近守太祖开寳之礼明诏执事祗案成规每遇朔日坐前殿朝羣臣旗斿细仗以次陈设公卿朝服如仪而罢如此则臣道肃而主道尊于以示四夷风万国警民耳目不可阙也夫礼有以素为贵谓其诚慤有以文为贵谓其采章伏望陛下露臣此言使博士礼官得确论可否讲求故实如曰便礼即奉而行之使重熈显猷执竞丕业由陛下之驯致也
　　庠又论车驾仪卫奏曰臣窃见车驾每有行幸自非郊庙大礼具陈卤簿外其常日导唯前有驾头后拥扇繖而已殊无典礼所载公卿奉引之盛其侍从百司官下至厮役皆杂行道中步辇之后但以亲事官百许人执檛以殿谓之禁卫诸班劲骑颇与乗舆相逺而士庶观者率随扈从之人夹道驰走喧呼不禁所过有旗亭市楼皆垂帘外蔽士民凭髙下瞰了无忌惮逻司街使亦不呵止威令弛阙习以为常非所谓旄头先驱清道后行之慎且自黄帝以神功盛徳犹假师兵为营卫则防防御变古今一体按汉魏以降有大驾法驾小驾之仪至唐又分殿中诸卫黄麾等仗名数次序各有施设国朝承五姓荒残之事从简畧每鸣銮游豫尽去戈防旌旗之制仪卫寡薄颇同藩镇此皆制度放失惮于改作之咎欲望圣慈専委一二博学近臣检讨前代仪注及卤簿今来乗舆常时岀入体式于三驾诸仗内斟酌仪物增严条禁上以示尊极次以防未然革去因循宜在兹日
　　至和元年直集贤院刘敞论温成皇后立忌奏曰臣伏闻勅防为温成皇后立忌礼官请对不许臣窃惑之凡朝廷常务百司小事犹当上稽旧典下探众论何况宗庙大礼至尊至重岂可以一时之宠独决圣心义有僭失贻笑万世亏损盛明悔不可追今议者乃云有邪臣宻启惑圣聪导陛下以非礼劝陛下以拒谏若此无实尚非美事设有其实罪亦大矣当伏两观之诛以谢天下且自太祖以来后庙四室皆陛下之妣也犹不立忌奈何以温成私昵之爱变古越礼则是贵妾于妣尊嬖于嫡上无以事宗庙下无以教后嗣恐祖宗神灵不乐于此非陛下奉先思孝之意也昔成汤改过不吝故称圣王格于皇天愿陛下母笃于嬖近之宠母安于邪佞之说母变先帝之旧典母枉宗庙之正礼回易意虑割情去私询于司存追寝过命使万万亿年无复讥议天下幸甚臣以无能忝备儒馆礼乐之失臣得预焉御史中丞孙抃等上奏曰臣等昨闻朝廷欲为后庙四室并章皇后各立小忌已具劄子论奏至今尚未降岀臣等伏覩太祖太宗真宗三朝故事皇后不祔太室者皆不立忌此国家大典礼大制度陛下不可不遵守且孝惠孝章淑徳章懐章惠是陛下三世尊属别庙崇奉多歴年所即未尝有此拟议今因循之间遽尔更改中外闻听咸谓陛下因温成而遂追及先朝诸后布之诏命则取四方之讥书之史防则贻万世之诮陛下临御天下逾三十载圣功神徳卓若尧舜今忽録此一事遂成非错俾盛美光大有愧于畴昔陛下安忍如是欲望特降圣防集百官议定然后行下制勅所贵礼典详恊以顺天人之心
　　嘉祐四年同知太常礼院韩维上奏曰臣所领职以同知礼院为名礼有不正知而不言则负朝廷所以命臣之意而失臣所以事上之礼也故敢不避诛殛而言臣诚见温成皇后庙乐牲噐僭比祖宗稽之礼经则先圣之所不道质于故事则本朝之所无有臣窃闻其时臣下有以唐武惠妃事上惑圣明者惠妃之殁虽常立庙然至乾元之后祀享即絶自当时已知其非礼岂足为圣明法哉臣近奏防愿因亲祫宗庙特诏有司裁损其制以全陛下广孝爱礼之美封章奏御累日寝而不下臣窃惑之陛下无谓数楹之屋两簋之噐施之未损于治盖圣人所以异等威明风教以观示天下者礼存之于此也如不以臣言为信则并臣前章付中书门下使大臣参议事有可采乞早赐施行
　　仁宗时张方平上论曰臣闻昔在帝舜命伯夷秩宗以典三礼命防典乐以教胄子爰及夏商制作损益不相沿袭周监二代文物全备事为之制曲为之防数度纪律具于六典于是教化浃洽讼狱衰息后之孱王其所守者惟祭与号而天下尚知宗周以其典礼攸岀根本所系虽齐桓晋文立威定覇必挟王命以令四方犹赐胙而下拜请隧而不许降及末世韩魏之分晋田氏之得齐咸因诸侯请命于周有封籍于文武之庙而后敢正名称爵通于天下则知疆域之大士民之众甲兵之彊威势之盛不可以犯典礼之重也不然者以齐晋之视安烈匹夫擒之尔后至战国兵拏祻大九法尽斁三纲咸觧诸侯先焚削旧礼之篇籍而遂僭用王章焉然其维持邦国八百余年虽危不亡将絶复续非礼何以存之汉初承秦灭学荡无条贯叔孙通采拾遗散草蕝仪法而后君臣之位正郊祀之礼修宗庙以尊朝廷以严理道克兴暴乱不作至于设官分职纲纪天下本末条理教民成俗使诸侯轨道咸归于极则未暇也孝文接统治致太平贾谊劝上宜定制度兴礼乐而当时将相大臣皆介胄武人不知治体沮寝其议汉氏当文景之世可谓盛矣百姓乐业家给人足五都之货殖七迁之豪举驱扇浮靡汰荡亡度闾阎之僭乃过彻侯夫以文帝之恭俭务徳具王道而防者所不至于王一息尔其失由乎富庻而不能教也逮乎武帝招延材隽其文章仪物信美哉而制度典礼终不克建于后兵刑齐用财货益急向非叔孙之法维持之殆矣由是言之叔孙氏之功垂于汉不在萧曺之下也中兴之后稍复增缉立明堂灵台辟雍小学行宗祀养老之礼和安之世渐以陵迟桓灵不君王制大壊厥后吴魏异政南北殊俗世用多故文献不足唐平隋乱太宗因开皇五礼修正颁行显庆之初异同遽起开元之末讨论甫定窃详周官凡制度施设悉系之羣职人存则法举上修则下存事为典常者则谓之礼不恭其事者輙董以刑表里相成本末为用经国治民同条共贯汉唐作者有异于是徒能类其篇目而不属诸典司止具乎朝廷之仪不该乎天下之务吏民约束乃别着乎刑书子曰道之以政齐之以刑民免而无耻夫训民正俗不在乎礼典而在乎刑书此乃备其末而废其本纵其初而要其失故后王之道所以异乎三代者也我国家接衰唐之絶绪承五季之纰政徳厚流光海宇大定为承平者逾六十年宜乎必世后仁可以胜残去杀然风俗犹未归厚刑罚尚颇繁宻故由礼乐未明数制未立王道有所壅而不备者也考定钟律序正雅颂布明诏于天下诫庻民之僭忒此固朝廷深维治世之本欲清教化之原思纳人于轨物者也臣闻之书曰伯夷降典折民惟刑言先以典礼教民而不専用乎法也是故禁于未发之谓礼救于已失之谓刑禁之于未发者谓大为之防使无越者救于己失者谓养成其俗而后革之子曰道之以礼乐而民和睦是故设法而革于既失不若立礼以防于未然也今小大之吏凡理民之术莫不以簿书督责为急务文巧苛深为善职聚敛侵渔集以为功剥刻贫民竭其膏血锥刀毫忽人尽争之此乃驱之使相吞食逼之使为盗乱又何暇孝友礼义之劝防耻逊譲之贵乎故夫知理化之大体稍能使民回心而乡道类非俗吏所能知者今凡羣臣之上计议条令之下四方非刑名之科即财利之事民不闻乎徳教而惟利与刑之闻故法出而奸生令下而诈起茍取一切无忧深思逺之虑由乎所以渐引其心术者末也方今圣主励精于上贤辅讲道于下兆民安业四夷来庭是可以辟九筵而布政立圜水而宣徳益广天下之庠序俾习射之礼隆雅颂之声分命大臣集诸儒硕生因前圣之遗制考旧礼之沿革定慤当之一说以折衷于诸家芟其繁重以便遵用自国家损益之法至吏民等级之度成皇家之大典立百世之宏规且王者受命必有制作是故质文互变忠恭殊尚改正朔易徽号别服色异噐械所以新天下之耳目振旧物之頽废又况礼乐之大固无沿袭之理矣今天下学士所习者前代之余制廷列羣臣所引者徃朝之故事我大宋继天而王乆旷大仪小臣鄙愚窃懐愤怅盖太平之期难值英哲之主间岀臣不胜踊跃于下以至斐然不量僭陈大议盖为明时重惜也谨采末论稍近乎政教之本者存数条焉谨论
