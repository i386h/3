<!-- { "loadSidebar": true } -->
　　应龙又进故事论名实曰真宗时王旦有识畧善镇定大事其于用人不以名誉必求其实茍贤且才矣必久其官众以宜为某职然后迁之士虽咈于己者亦不以私废仁宗朝司马光言致治之道在于任官且谓奸计之臣奇以哗众养交以市誉居官未久声闻四逹朝廷或以众言而赏之则虚伪者无不争进矣其失在于国家采名不采实夫以名行赏则天下饰名以求功臣闻汉宣帝不审胶东相之伪是后俗吏多为虚名齐威王能察阿大夫之誉于是人人不敢饰非夫徇名而不责实此今之大弊也且边陲未宁国论未定兵增而财愈匮惠防而威不振正当严综核之政图兴起之功任人则必求其可用之实而杂伪以假真者所当辨论事则必求其可行之实而大言无当者所当察崇奬忠正抑远虚浮行之以公守之以坚则分朋植党妄相称誉者莫得以肆其欺矫情饰貌急于媒进者不能以揜其迹如此则上下相安皆求以实自见而天下无不举之事矣王旦谓用人必求其实而司马光谓采名不采实则虚伪者无不争进真至当之论也二公皆我朝之贤臣劢相国家以致升平其大要不外乎此然则今日欲振起事功以复祖宗之盛可不以是为先欤夫名固国家之所当尚而士大夫之所当慕也耻没世而名不称君子以德名为几名茍不立必同流合污无复气节为人上者不可不加砥砺然必因名以考其实因实以责其效则任人而必获实才议事而必得实用茍外事表暴而中实无有更相标榜而实不副名蹈常袭故而不达时宜矫枉过正而徒欲立异施之于政则扞格而难行若是者是特虚名耳果何益于国家之大计防是必听言而观行使伪不得以乱真庶可收实才之用而立太平之基茍是非不审徒以其好名而一切厌之则其心未服异论迭起贤否混淆非惟不足以成事而清流浊流之患或兆于此是必审思之明辨之则众正之路开羣枉之门塞济济布列无非真才庶绩咸熙万邦咸宁可指日以冀耳
　　洪舜俞进故事曰眀道中执政除亲旧二人为正言司谏上谓曰祖宗法台谏官须出宸选若大臣自除则大臣过失无敢言者治平二年以范纯仁为殿中侍御史吕大防为监察御史里行近制御史有阙则命翰林学士御史中丞迭举二人而上自择取一人为之至是阙两员举者未上内出纯仁大防姓名而命之
　　臣闻台谏天子耳目之官耳以司吾之聦目以司吾之明而人执之可乎张行成无先容举为殿中侍御史柳公权有诤臣风屈为谏议大夫万乗亲擢迩臣莫与夫如是则任耳目之寄者激昻振厉思称主知周而无所比正而无所阿朝政之得失庙论之是非相业之修废不吐不茹悉以上闻不至于懐私恩徇偏见以乱天下之公我朝祖宗法台谏官须出宸选正以是也异时唐介论文彦博王陶弹韩琦以二辅臣之贤犹不为之少隐况下于文韩者乎虽然台谏不由进拟固足揽驭臣之枋要必人主有至明之见而后能奋独断以耸众望否则不谋之外廷谋之左右亲防附下防上抑又甚矣大明在上邪正洞烛得范纯仁吕公着而内出姓名得欧阳脩余靖王素而御笔亲除斯无愧累朝之盛
　　牟子才除起居舎人进对直前奏劄曰臣闻君子之于小人犹隂之于阳不能以相无而消长有常亦非人之所能损益也先儒以为圣人作易于其不能相无者既以健顺仁义之属眀之而无所偏主至于消长之际淑慝之分未尝不致其扶阳抑隂之助盖阳属君子隂属小人固不可相无亦不可相乱固不可相乱尤不可相暴泰之为卦内健而外顺内阳而外隂内君子而外小人所以深致内外之辨使之界限一明不相淆乱君子得其位可进以有为小人得其欲虽退而无怨故圣人名之以泰泰之为言安也言君子小人各得其所而不相害乃所以为安也自古惟尧舜之时足以当之三代而下治乱靡常然不过由此二道用君子则去小人用小人则去君子未闻君子小人而参用者也用君子则治用小人则乱亦未闻君子小人参用而可以久安而无乱者也然则有天下国家而欲久安而无乱者必自辨君子小人始不眀君子小人之辨而冺其异同混其贤否而曰吾将以是为安也直幸而已矣非圣人所为致泰之道也臣抑尝读国朝元祐之事而窃有感焉夫元祐之所以为元祐者用君子而退小人也元祐之所以为绍圣则君子小人并用故也方元祐之四五年当时言者已澟然以邪正之不辨为忧朱光庭则谓用人之际当以善与利二者之间加眀察使正臣日进而邪臣永退范祖禹则谓憸人在前则害政事在下则害风俗大则倾覆邦家小则残败善不当使之在位为他日患苏辙则谓君子小人势如氷炭同处必争一争之后小人必胜君子必败不可惑于浮议引与共事王岩叟则谓小人无能斯不足畏小人而材然后可畏当眀辨力遏毋使小人得以杂其间其言皆深切着眀反覆详尽而于泰之一卦莫不援以为据盖以为保泰之道在乎此而堕泰之道亦在乎此是岂私忧过计防使当时尽用其言絶祸萌敦治本虽百年元祐可也奈何调停之説虽贤如吕大防范纯仁刘摰亦且惑之杨畏邓温伯李清臣皆小人之雄而引之腹心俾得乗间抵巇隂唱邪説绍述之论起而君子不能以一日安其后党锢祸成虽大防纯仁摰亦皆不免报复之祸则调停之论盖亦疎矣遂使国家当其祸败至于宣靖之事不可胜悔而光庭祖禹辙岩叟之流独受知言之名可不为痛哭流涕者防伏惟陛下临政愿治垂三十年宜可以为元祐矣而乃岌岌乎绍圣且宣靖宜可以为泰矣而乃骎骎乎为姤为遯陛下亦尝思其故乎陛下未尝不用君子而不纯于用君子未尝不去小人而不尽于去小人故其势不免参而用之夫君子小人势不两立参而用之则是正邪相轧而使之日鬭于下岂有安靖之理哉陛下试观三十年间君子小人几进几退几偾几起几胜几负相寻至今未有止极者皆以此也陛下见其如此不察其故以为是纷纭华竞者皆君子之过也而小人又挤而陷之以为必去其而后可靖国则益误矣故始于君子小人并用而卒至于君子日空小人日盛臣窃惟小人不去其害之大者有三焉累君德也害治体也败善也敢为陛下悉言之小人性本巧恶又敢欺诬其狡狯之术足以逢迎而为悦其淫诐之辞足以诪张而为幻变黑为白指鹿为马以之惑人主之视聼而乱其是非甚至借人主之喜怒以成其威福耻为正论而厚诬其君为不可以责难隂进邪谋则归过于上以自逃于公论遂使谤议流闻声光不着此则欺诬之説有累于君德也小人性本倾危又好反覆势在彼则始趋而终背势在此则始背而终趋闪倐游飏踪迹诡秘巧险侧媚情态乖张其状似三变柔行巽入善为模棱软语卑词曲相容悦其状似两来操三变之心行两来之术而视势之所趋为向背此反覆之説有害于治体也小人性本刻薄又喜激发上恶哗竞则曰是好名也是多言也上恶朋比则曰是某党也是交结也上恶诞妄则曰是欺罔也是浮矫也驾虚翼伪造谤兴讹其譛贝锦其言巧簧阳为纳忠隂实激怒其术一售其势遂成枭心虺志无所不为此激发之説有害于善者也此三害者千岐万辙为变多端不惧上之悔患务行其言不恤国之忧危务伸其志不虞君子之困败务遂其説为祸之烈如此而可使之一日参乎君子之间耶今通国之所谓小人者陛下亦知去之矣臣以为非去之之难而辨之之难去一小人是一小人也安知一小人之去无一小人之进辨之则几矣夫君子小人如数一二如别苍素辨之无难者是在陛下之心耳陛下如能致知格物以明此心贱货贵德以一此心眀目达聦以广此心使此心之体如衡之平如鉴之空既不失其好恶本然之真又有以得其是非当然之则所谓君子小人之情状固无所逃乎陛下之前而陛下又即其贤否枉正之所在而为用舎进退之分焉柔邪巧佞阿意承防者必斥刚方鲠亮犯顔苦口者必容轻儇便给狡慧削刻者必远而庄重靖嘉温纯朴茂者必亲出入多岐隂有所主者必屏忠信不二孤立无朋者必用去其庸猥卑杂而存其耿介挺特去其狠戾驵狯而任其宏毅惠和惩其躁竞无耻而擢其靖退有守黜其隂黙深阻而取其疏明洞逹不以乡愿而易狂狷不以嬖人而嫉庄士不以美疾而疏药石则忠邪之位定而内外之限眀岂不能致元祐泰亨之治防今上而论思献纳多忠隽忠正之臣次而给舎台谏皆端亮纯实之士下而百司庶尹又能时发谠言于靖共正直之余陛下宜鉴镜其心勿以小人参乎其间而二三执政亦宜去系累之私昭平明之治融朋党之意絶反覆之虑一以开诚心布公道之言而为进君子退小人之地思元祐诸老拳拳之忧鉴绍圣以往纷纷之事务使邪不暴正隂不胜阳以成泰内之治岂不韪欤不然实未有以知人才之孰忠孰邪而姑听其一时之乍贤乍佞则臣谓用者不必用去者未尝去而所谓安者乃祸乱之所伏也臣隠忧所发冒进瞽言不胜拳拳
　　子才乞留察院徐经孙奏状曰臣昨日忽闻察院徐经孙轻车出关不胜骇愕退窃自叹以为台谏天子耳目之官既以耳目寄之凡所论列皆当听行以求广其耳目矧今人才日衰公论日壅陛下方欲扶持振起以幸惠世道而数月以来妄庸之流乃皆乗借气势以抗天下之公议遇顺以此去经孙复以此去通国籍籍皆谓以一不肖而去二台官何陛下重于去一不肖而轻于壊祖宗三百年台谏防臣且不知车载斗量世何乏斯人复何益于陛下而所以累陛下者如此也陛下髙见逺识超越古今而或者乃辄以妖邪庸鄙之论肆言君父之前而无所忌甚至以厌玩而矫诬夫谓其君不能者谓之贼此中外之所共切齿而彼方以议论不足听流品不足别之言逆遏公论使天下无有复言其奸者是必有教之者也台谏一言之而辄去则其计得而其势张矣臣窃窥陛下圣明必不以其言为是而于纪纲之地亦必不忍摧抑阻遏使至此极也区区之愚惟望陛下主持公道存全事体诏追经孙复还言职亟屏邪説以厌舆论庶几去留轻重之间不至有偏则或可救一二于末流也昔仁宗朝唐介以论文彦博逐已而彦博亦罢去元老大臣仁德之重而犹不免于两罢陛下亦何爱于此防臣待罪两制伏见未三月间两逐言者非盛世美事不敢冺黙而无一言谨愚忠上裨黈聦之万一轻触萧斧惟陛下幸赦
