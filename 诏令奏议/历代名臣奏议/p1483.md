<!-- { "loadSidebar": true } -->
　　治平初知桂州陆诜言交州来求侬宗旦男日新及欲取温闷洞等地帝问交趾扵何年割据辅臣对曰自唐至徳中改安南都护府梁贞明中土豪曲承美専有此地韩琦曰向以黎桓叛命太宗遣将讨伐不服后遣使招诱始效顺交州山路崄僻多潦雾瘴毒之气虽得其地恐不能守也
　　治平二年叅知政事欧阳脩论西邉可攻四事上奏曰臣伏见谅祚狂僭衅隙已多不越嵗年必为邉患臣本愚庸不逹时机輙以外料敌情内量事势鉴徃年已验之失思今日可用之谋虽兵不先言俟见形而应变然坐而制胜亦大计之可言谨具条陈庶裨万一臣所谓外料敌情者谅祚世有夏州自彛兴克叡以前止扵一镇五州而已太宗皇帝时继捧继迁始为邉患其后遂陷灵塩尽有朔方之地盖自淳化咸平用兵十五余年既不能剪灭遂务招懐适防继迁为潘罗支所杀其子徳明乃议归欵而我唯以恩信复其王封嵗时俸赐极扵优厚徳明既无南顾之忧而其子元昊亦壮遂并力西攻回纥拓地千余里徳明既死地大兵强元昊遂复背叛国家自寳元庆歴以后一方用兵天下骚动国虚民弊如此数年元昊知我有厌兵之患遂复议和而国家待之恩礼又异扵前矣号为国主仅得其称臣嵗予之物百倍徳明之时半扵契丹之数今者谅祚虽曰狂童然而习见其家世所为盖继迁一叛而复王封元昊再叛而为国主今若又叛其志可知是其欲自比契丹抗衡中国以为鼎峙之势尔此臣切料敌情在此也夫所谓内量事势者盖以庆歴用兵之时视方今邉备较彼我之虚实强弱以见胜败之形也自真宗景徳二年盟北敌扵澶渊明年始纳西夏之欵遂务休兵至寳元初元昊复叛盖三十余年上下安扵无事武备庆而不修庙堂无谋臣邉鄙无勇将将愚不识干戈兵骄不知战阵器械朽腐城郭隳頽而元昊勇鸷桀黠之徒也其包蓄奸谋欲窥中国者累年矣而我方恬然不以为虑待其谋成兵具一日反书来上然后茫然不知所措中外震骇举动仓惶所以用兵之初有败而无胜也而朝廷用韩琦范仲淹等付以西事极力经营而勇夫鋭将亦因战阵稍稍而出数年之间人谋渐得武备渐修似可枝梧矣然天下已困所以屈意忍耻复与之和此庆歴之事尔今则不然方今甲兵虽未精利不若徃年之腐朽也城垒粗尝修缉不若徃年之隳頽也土兵藩落増添训练不若徃年之寡弱骄怠也大小将校曽经战阵者徃徃尚在不若徃年魏昭炳夏随之徒膏粱子弟也一二执政之臣皆当时宣力者其防心西事熟矣不若徃年大臣茫然不知所措者也盖徃年不知邉事之谋臣驭不识干戈之将用骄兵执朽器以当桀黠新兴之徒此所以败也方今谋臣武将城壁器械不类徃年而谅祚狂童不及元昊逺甚徃年忽而不思今又已先觉可以早为之备茍其不叛则已若其果叛未必不为中国利也臣谓可因此时雪前耻收后功但顾人谋如何尔若上凭陛下神威睿筭系累谅祚君臣献扵庙社此其上也其次逐狂徒扵黄河之北以复朔方故地最下尽取山界夺其险而我守之以永絶邉患此臣内量事势谓或如此臣所谓鉴徃年已验之所失者其小失非一不可悉数臣请言其大者夫戎变诈兵交阵合彼佯败以为诱我我贪而追之或不虞横出而为其所邀或进陷死地而困扵束手此前日屡败之戒今明习兵战者亦能知之此虽小事也亦不可忽所谓大计之缪者攻守之防皆失尔臣视庆歴御邉之备东起麟府西尽秦陇地长二千余里分为路者五而分为州为军者二十有四而军州分为寨为堡为城者又几二百皆须列兵而守之故吾兵虽众不得不分所分既多不得不寡而贼之出也常举其国众合聚为一而来是吾兵虽多分之而寡彼众虽寡聚之为多以彼之多击吾之寡不得不败也此城寨之法既不足自守矣而五路大将军所谓战兵者分在二十四州军欲合而出则惧后空而无备欲各防守备而合其余则数少不足以出攻此当时所以用兵累年终不能一出者以此也夫进不能出攻退不能自守是谓攻守皆无防者徃年已验之失也臣所谓可用之谋者在定出攻之计尔必用先起制人之术乃可以取胜也盖列兵分地而守敌得出而挠扵其间使我处处为备常如敌至师老粮匮我劳彼逸昔周世宗以此防困李景扵淮南昨元昊亦用此防以困我之西鄙夫兵分备寡兵家之大害也其害常在我以逸待劳兵家之大利也其利常在彼所以徃年贼常得志今诚能反其事而移我所害者予敌夺敌所利者在我则我当先为出攻之计彼疲扵守御则我亦得志凡出攻之兵勿为大举我每一出彼必呼集而来拒彼出扵东则别出其西我归彼散则我复出而又集我以五路之兵畨休出入使其一国之众聚散奔走无时暂停则无不困之敌矣此臣所谓方今可用之谋也盖徃年之失在守方今之利在攻昔至道中亦尝五路出攻矣当时将相为谋不审盖欲攻逺鄙方强之国不先以谋困之而直为一战必取之计大举深入所以不能成功也夫用兵难事也故谋既审矣则其发也果故能动而有成功也凡用兵之形势有可先知者有不可先言者臣愿陛下遣一重臣出而廵抚徧见诸将与熟圗之以定大计凡山川道路畨汉歩骑出入所宜可先知者悉圗上方畧其余不可先言付之将帅使其见形应变因敌制胜至谅祚之所为宜先屈意含容而曲就之既以骄其心亦少缓其事以待吾之为备而且严戒五路训兵选将利器甲蓄资粮常具军行之计待其反书朝秦则王师暮出以骇其心而夺其气使其枝梧不暇则胜势在我矣徃年议者亦欲招辑横山蕃部谋取山界之地然臣谓必欲招之亦须先借胜捷之威使其知中国之强则方肯来附也由是言之亦以出攻为利矣凡臣之言者大略如此然臣足未尝践邉陲目未尝识战阵以一儒生偏见之言诚知未可必用直以方当陛下劳心西事广询众议之时思竭愚虑备刍荛之一説耳
　　脩又上奏曰臣近曽上言谅祚为邉患朝廷宜早圗御备及乞遣一重臣亲与邉将议定攻守大计等事至今多日未防降出施行臣窃见庆歴中元昊作过时朝廷轻敌翫寇无素定之谋毎遇邉奏急来则上下惶恐仓卒指挥既多不中事机所以落贼奸便败军杀将可为痛心今者谅祚以万骑寇秦渭两路焚烧数百里间扫荡俱尽而两路将帅不敢出一人一骑则国威固已挫矣谅祚负恩背徳如此陛下未能发兵诛讨但遣使赍诏书赐之又拒而不纳使者羞媿俛首懐诏而回则大国不胜其辱矣当陛下临御之初遭此狂童威沮国辱此臣等之罪也臣谓陛下宜赫然发愤以邉事切责大臣至扵山川形势有利有不利士卒勇怯孰可用孰不可用何防宜攻何防宜守何兵宜屯某地何将可付某兵如此等事甚多皆陛下圣虑所宜及者臣谓陛下宜因闲时御便殿召当职之臣使案圗指画各陈所见陛下可以不下席而尽在目前然后制以神机睿畧责将相以成功而陛下以万几之繁既未及此两府之臣如臣等日所进呈又皆常程公事亦未尝聚首合谋讲定大计外则四路邉臣自贼马过后亦不闻别有擘画臣恐上下因循又如庆歴之初矣近者韩琦曽将庆歴中议山界文字进呈此邉事百端中一端尔盖琦亦患事不讲求假此文字为题目以牵合众人之论尔自进呈后寻送宻院至今多日亦未曽拟议臣以非才陛下任之政府便是国之谋臣若其谋虑浅近所言狂妄自可黜去不疑臣亦昨因目疾恳求觧职曲防圣恩未许其去既使在其位又弃其言而不问使臣尸禄厚顔何以自防所有臣前来所上奏状欲望圣慈降付中书宻院与韩琦山界文字一防商量若其言果不足取弃之未晚
　　英宗时陕西转运副使范纯仁奏乞早遣夏国封册使臣防曰臣近闻朝廷许西人纳欵先遣梁交赍赐诏书而封册之使未闻进发窃以外裔之性荒忽无常惟在朝廷结以恩信今既纳其善意赐以徳音则封奨之恩亦宜早下名实相副示我致诚逺人之心感恩必固不可更自稽缓益彼奸心逆诈畜疑恐贻后患又関陕自春少雨邉计未丰难扵此时与较毫末汉祖行封南粤稽首项籍刓印英雄离心况如圣朝不可不慎伏望圣慈指挥夏国封册使臣速令进发庶得疆早寜兵民受赐纵彼别懐狙诈固亦曲不在我但使彼国生灵先感朝廷好生之徳则其酋首自无能为
　　治平四年神宗即位御史中丞司马光上言横山劄子曰臣窃闻陕西邉臣有上言欲招纳赵谅祚国内人户渐圗进取者臣窃惟谅祚骄僭之罪宜伏天诛为日固乆今国家新遭大忧陛下初承寳命公私困匮军政未讲恐征伐四夷之事未易轻议也况谅祚虽内懐桀骜而外存臣礼方遣使者奉表吊祭尚未还国而遽令邉臣诱纳其亡叛之民臣恐未足以亏损谅祚而失王者之体多矣伏望陛下且以拊循百姓为先以征伐四夷为后速诏邉臣务敦大信勿纳亡叛専谨斥候防其侵轶而已俟谅祚咎恶既熟中国兵谷有余然后奉辞伐罪不为晚也
