<!-- { "loadSidebar": true } -->
　　神宗立判河阳富弼论采聼既多当辨君子小人上奏曰臣伏自陛下践阼以来未对天表蒙差入内供奉官李从政传宣抚问密防丁宁特荷非常之眷絶出流品仰戴恩徳天地莫量方属疾恙所纒歩趋殊梗不得入奉冕旒略舒臣节輙以病中闻一二事不避斧钺之谴附李从政上奏伏惟圣明一赐观省不胜大幸臣窃闻陛下始临御好博采兼聼务广聪明此古圣王之所尚而君道之至羙也四方鼓舞歌颂以谓臣下情僞时政得失必不防逃圣览而太平可立致也然其间事体有万类人品有百端自古人君采聼之际至难至谨得其人则必以正道而忠以告之所説固有益于时也不得其人则専务窥伺循情阿防变曲直者有之挟爱憎者有之以至陷害忠良援引邪僻张皇威福耸动观聼大则规取官职小则希求货财事至如此则人君采聼之至徳翻成亏损之大也何哉盖自古以来君子常寡小人常众人君采聼之际故得人常少不得人常多得人少故好事常不足不得人多故恶事常有余何谓也君子力行仁义尊主庇民为好事也君子则惟道是从不计身之进退用则进而行道不用则退而无闷也小人则不然惟利是向若为正道所抑其身不得进则蹙蹙不肯休千岐万路不顾名节经营鑚刺得其进而后己也既以进身为急惟知富贵之可乐则何道之肯守何善之肯为哉又况君子常为小人所胜故从古以来治世少而乱世多者此也縁君子则可以致治小人只以致乱也若是君子小人并立于朝实所难辨盖小人外则文饰其词所説理道不减于君子而其心及其所为迹则如水火之异也书曰知人则哲惟帝其难之注云帝谓尧也夫尧为大圣人仲尼比之如天而尚未尽得知人之道况乎居尧之下者哉自三代以降诸侯失国天子失天下子孙散而为皁宗社废而为丘墟者皆因用小人而致之也由此观之小人岂当亲而用之又岂当信而任之耶臣以谓帝王都无职事所以别君子小人乃帝王之职也然千官百职岂尽烦帝王辨之乎但精求任天下之事所谓大臣者不越十数人不使一小人参用于其间则千官百职委诸大臣分而选之而渐及天下州县之吏无不得人矣顾虽欲乱不可得也恭惟陛下天赋睿明神受英略守祖宗之基业行尧舜之道徳博取众人之善欲尽万物之情为君之难无甚于此然愿陛下勿谓所采既广便望所得必多其间须防奸诈小人惑乱圣聼奸谋似正诈辞似忠疑似之间不可不早辨也大抵人君生杀权在乎手不患人不谄奉而密附之也只患人不肯尽忠而有失即谏也谄奉则顺情而喜人君喜则富贵可得也谏之则逆耳而怒人君怒则殃祸可致也顺情而取富贵者小人也逆耳而受殃祸者君子也取富贵者百则百千则千其不避殃祸而欲致人主于无过之地者百千人中未有一二此惟在陛下审察之谨择之既得其人则専信之力行之无容奸佞破壊则朝廷自理万方无事陛下可高枕也又闻昔贤有英俊沉下僚之叹形于讽咏若英俊果沈滞于下诚宜急取进之以服士心其有内行不守素履非嘉绩効无闻公论不与所以乆而不用如此之辈必恐使其朋党诉以寃抑妄陈危苦之状以动渊衷亦愿陛下深察究其所从来之迹直俟见其实而进退之可也又闻王者端拱垂衣以治天下然所以劝奨羣动而防役使之俾自奔走于职业者无他惟官与赏二柄而已舍此复有何道哉官谓爵位赏谓金帛茍徳称其官功协其赏虽官至高赏至厚不为过也先王所以重惜之而不妄与人者非吝之也盖恐徳不称功不协人有不平之论则无以为劝也近日上殿臣僚颇蒙面赐绯紫者臣不知当赐与未当赐但闻多于往时耳爵位金帛固不可非次而与之其余唯章服华显人亦贵重亦可以为劝奨之物若赐之不以劳又不以年其有劳有年而得之者不以为贵而反耻之为不足劝也陛下凡所赐与本使人知感而劝令勤其职也若徒俾侥幸者喜而有劳有年者耻而不劝则是弃之也何劝励之有焉书曰车服以庸曰惟名与器不可以假人唐有中书令衣绯宰相衣緑者以此知不可不稍贵之惜之以为劝奨之一端也臣少而康壮已不及人今既老且病志气衰索固无所取而妄以狂瞽之説尘浼天聼者实恃陛下虗懐待物无所不容乃敢然也唯圣慈特赐详览恐亦有补
　　弼判河阳除左仆射论除拜大臣当密上奏曰臣在河阳于七八月间东有人自京师来北有人自河朔来亦有南自蔡许西自陕洛来者皆云公以病求觧使相章奏频切上将许之却为上尽疑今之两府大臣复欲用公入相公既未防歩趋拜起则必召公作宫观使且留都下以备访闻时政得失臣輙每问来者此皆朝廷大机宜大除拜理当至密外人何由得知来者则云此固不可得而知也臣虽闻此説然终之不信以谓陛下必不如此既而闻韩文彦博陈升之郭逵相次皆求罢免又非备礼并有必去之意以至侍从及主兵之人各有去位之意其未求去者非欲不去盖求去者已多未敢有求尔虽勉强且住谁复更肯尽心乎若后有许去者则必节次更有人求去上挠宸衷臣续闻此説略无虗日则臣向之不信亦成疑矣今又蒙差臣充集禧观使尽如两月前四方来之语都无小异如何使臣不信哉捧诏之日汗流惊骇岂有此等国机大事预令四方人皆知四方尚知则两府大臣安有不知者邪陛下既如此疑贰则执政者不得不求去也臣晓夕思惟必虑陛下防失防谨政事泄漏使人人不安各懐疑惧而尽欲觧去此田文所谓主少国疑大臣未附百姓不信正如今日陛下之事然魏王时自然如此今此则或恐陛下圣虑偶有未周而致其疑也致其未附也致其不信也陛下必欲觧其疑使之附而信莫若罢臣新命推诚以待诸人必若其间有难乆留者则当徐圗去就所贵事体两全况韩琦以下七人尽是两朝顾命大臣各有忠义之心岂宜轻议出处以招天下云云之论哉臣若贪冒恩宠便为观使优游辇下医药尤便亦无一郡之责于臣之幸天下无比然却有所大不便者何哉臣若遂居观职陛下虽都不遣中使宣抚问京师四方之人亦疑日有使至也虽或遣使只是问疾而都不问及他事京师四方之人亦疑凡百朝政皆来问臣也虽或遣使时复问事臣都不敢荅一语京师四方之人亦疑凡百朝政臣皆刺口议论其短长也陛下试思之此三节果能使人不疑乎臣知万无不疑之理也若皆疑之则今两府八人者还有不觧体者乎臣亦知万无不解体者也汉宋昌云公事公言之若言私王者不受私今乃使臣于闲宫观中静坐窃议朝廷之政致见任大臣一一解体是公耶是私耶臣亦知京师四方之人不论贤不肖必皆谓之私也臣徇从陛下私窃之恩而輙便当之则是臣何如人耶不惟取罪今世至于千古之下亦不能逃责矣臣获罪责于今古之人固不足惜然于陛下为君之道治国之体还无所损乎臣亦知所损无大于此也伏縁天下治乱安危之际全繋天子任人当与不当若当则更繋信与不信尔齐晏子谓用贤而不信是大不信岂可目为常事而容易措置乎大凡罚一人众皆惧而不敢犯则罚之赏一人众皆悦而有所劝则赏之寻常赏罚尚须如此谨重况用舍大臣岂宜仓卒乎今陛下欲用臣一人反使众大臣皆觧体而不肯住则陛下岂宜遂其事而必行之哉夫人情亦不难回但请陛下如臣所乞速放令臣早还本任仍更临朝分明宣谕大臣云朕欲一见富弼者无他只为是先朝旧人都无固必他既坚来辞免即却令归河阳天下事岂在一富弼乎吾自有诸贤倚頼无所忧虑即众心自安何必更敢求去乎陛下若决能用臣此説则前失尚可十救五六若终不用臣説则大臣与侍从兵辇官往往离心离徳无术可救无事可廻即陛下更与何人共谋国事哉惟愿圣慈万万熟虑幸不一向坚用前意而不移用误大事臣又闻陛下询访太多聼信太杂因而小人各有希望之心无所不説説者既众是非溷淆此説己行他説又夺展转相效无有纪极陛下所闻之事盈塞于心万务日生何暇辨别则所行必有当否所用必有差失政无一定之论人无自保之心上下纷纭包藏祸患臣前附李从政所奏劄子正为此也更望圣慈并此文字时赐一览非臣之幸乃社稷生灵之幸也元丰六年弼以司徒致仕上奏曰臣闻自古致天下治与乱者大纲不出用防佞谠直之人二端而已防佞者进则人主不闻有过惟恶是为所以致乱也谠直者进则人主日有开益惟善是从所以致治也此乃人主致治乱之大略焉臣自离朝廷退居林下时亦仰知朝廷所为大率防佞者竞进谠直者多处于外虽有在朝者盖恐触忤奸佞亦皆结舌不敢有所开陈又闻近日中外或有事绪上挠圣懐而忠义之士但仰屋窃叹不见有闻于上者致陛下不得知而又更张之此实非朝廷之福也惟愿陛下开众正之路杜羣枉之门讲求善政变祸为福俾天下受赐坐致太平此老臣有望于陛下其间事目甚多亦不敢妄有条列但举其大要惟圣君留神而择焉不尔即恐浸渍渐深祸乱将至则于时益烦宵旰之忧而亦无所济矣老臣犬马区区之志略陈其端伏望圣慈无少忽而深思之力行之乃天下之幸宗社之福也
　　神宗即位初翰林学士吕公著论举台官不必校资序上奏曰臣近蒙恩充翰林学士伏见本院自来举台官竝须前行员外郎以下至太常博士歴通判一任已上者仍须众学士同状保举切以御史之职所以上辅天子聪明下防紏百职事无大小皆得奏论必须资性端方学识兼茂然后可以处宪寺任言责由是而求诸多士之中未易中选今乃限以资格而常欲得人必恐其难切见近嵗以来前行贠外郎以上知谏院者并得兼起居舍人朝廷之意务欲广进人之路而御史兼官之制尚阙盖有司未尝讲求臣又见比来保举堪充御史里行或以资浅报罢臣闻唐太宗雅好直言马周以布衣为监察御史里行里行之名自马周始其后官卑未得真御史者皆除里行然则里行之设本以待资浅之人今乃以资浅为不应选正失前代设官之意臣又覩天圣七年言事者以三院御史出为省府判官转运使其间多是知县充举深为侥幸乃诏今后知州通判方得奏举近日台官其称职者虽或次补谏列其不任职者虽真御史亦以旧资出补外任然则资序高下不必校量又闻孔子曰举尔所知尔所不知人其舍诸夫以人才之难必待数人尽知固不可得茍一人知之众人非出于实信但雷同系书则又非为国求贤之意凡臣所言灼然易见若増成旧制于体无害伏惟陛下以圣明文武初即尊位左右之臣悉皆访逮岩穴之士尚将旁求岂独于御史耳目之官而不防广开其路伏望圣慈裁许自今后毎御史有阙即轮学士御史中杂一贠保举自正郎前行贠外郎竝依谏官例除兼御史朝官以上不问资序竝除里行太常博士通判及一年者竝依旧制如此则用人之法不致苛密而举善之心各得自尽不胜大幸
　　熈宁二年公着又论臧否人物宜谨宻上奏曰臣闻易曰君不宻则失臣臣不宻则失身几事不宻则害成夫人主延见羣臣与讲天下之事而论及人物之臧否此所宜谨宻者也茍人主谨宻而有所不至则人臣悼后害之及念失身之戒而不敢尽其所欲言此易之所谓不宻则失臣者也况人君用人既用其所长固欲知其所短若知其所短而暴之则莫肯尽其心方将同舟而济共舆而驰茍不能使人人尽其力则其势未可知也惟留意幸甚
