<!-- { "loadSidebar": true } -->
　　其四论励臣曰臣闻上下同心君臣戮力者事无不济上下相防君臣异志者功无不隳春秋之时晋伐楚深入不止大夫请击之庄王曰先君之时晋不伐楚及孤之身而晋伐楚是寡人之过也如何其辱诸大夫也大夫曰先君之时晋不伐楚及臣之身而晋伐楚是臣之罪也请击之庄王俛泣而起拜晋师闻而夜还越王求成于吴而归抱柱而哭承之以啸羣臣闻之曰君王何愁心之甚也夫复雠谋敌非君王之独忧乃臣下之急务也其后越父兄请报耻越王曰昔者我辱也非二三子之罪也寡人何敢劳国人以塞吾雠父兄曰四封之内尽吾君子子报父仇谁敢不力越王卒用以灭吴区区楚越有臣如此而谓堂堂大国反无君忧臣辱君辱臣死之义乎今陛下慨念国家之耻励复雠之志夙夜为谋相时伺隙而羣臣邈焉不知所急毛举细事以乱大谋甚者侥幸茍且习以成风陛下数降诏以切责之厉天威以临之而养安如故无复趋事赴功念雠报耻之心岂羣臣乐于负陛下哉亦玩故习常势流于此而不自知也臣愿陛下慨然兴懐不御正殿减膳彻乐夕惕若厉立羣臣而语之曰朕承太上皇帝付托之重念国家之深耻志在复雠八年于兹若渉渊水未知攸济而羣臣玩故养安无肯戮力是朕不眀不徳不足以承大寳图大业其何顔以临于王公士民之上况敢即安以自取辱羣臣震惧顿首请罪然后徐谕之曰朕固未敢即安羣臣犹以朕可与有为其各共厥职勉趋厥事上率其下下勉其上自度其力之不逮者无尸厥官朕将眀赏罚以厉其后由今以往羣臣咸为朕思所以畏天爱民求贤发政富国强兵复雠谋敌之道无以小事塞责无以小谋乱大相与熟讲惟新之政使内外有序则朕即安之日陛下惕然侧席图济大业而羣臣不能惕然承意竭力以报其上是人而禽兽者也诛之杀之何所不可诚使上下同心君臣戮力则何事之不济哉
　　其五论正体曰臣闻君以仁为体臣以忠为体徧覆包含如天地之大仁也公家之事知无不为忠也故君行恩而臣行令庆厯间杜衍辅政遇有内降辄封还之仁宗以杜衍不可告之而止者又多于所封还治平初任守忠离间两宫韩琦乗间开悟上心斥之逺方仍放谢辞即日押出国门君当其善臣当其怨君臣之体也澶渊之役自冦准而下均欲追战章圣皇帝独恻然许和及其议嵗币也章圣不欲深较而准戒曹利用以不得过三十万天圣初契丹借兵伐髙丽眀肃太后微许其使吕夷简坚以为不可而塞之其后刘六符来求割地夷简召至殿庐以言折之君任其美臣任其责君臣之体也今则不然陛下锐意于有为不頋浮议而羣臣持禄固位多务收恩陛下慨然立计不屈于敌而羣臣动欲随顺图塞谿壑使陛下孤立以主大计羣臣安坐而窃美名是尚为得君臣之体乎臣愿陛下总揽大柄端已责成畏天爱民以徳自防明诏大臣使当大任不惮小怨不辞大艰使天下戴陛下之恩而严大臣之执守敌人服陛下之徳而惮大臣之忠果则何事之不济何功之不成此祖宗养人心以行徳义正君臣之体而为百世不易之家法也故愿陛下仰法祖宗而大臣以冦准吕夷简杜衍韩琦为法天下有不足为者矣
