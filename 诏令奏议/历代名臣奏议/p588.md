<!-- { "loadSidebar": true } -->
　　十年公着提举中太一宫乞广收人才上奏曰臣伏覩近诏举才行堪任陞擢官窃观陛下自临御以来虗心屈己以待天下之士士之起草茅由小官而起至显近者不可胜数然犹孜孜以求贤为急诚欲广收人才无所遗弃臣伏思自昔有为之君不借贤于异代然唐虞之际亦称才难则世固未常乏贤而人才亦不可多得今陛下降由中之诏非徒为虗文也中外所举盖百有余人虽不尽当诚参攷名实而试用之宜有可以塞厚望应明指者臣又窃详今日诏意谓乏才然数年以来天下之士陛下素知其能尝试以事而中就闲外者尚多恐其间亦有才实忠厚欲为国家宣力者未必尽出于迂濶缪戾而难用也汉武帝时公孙初举于朝以不称防罢后再以贤良举帝以亲擢为第一不数年间遂至宰相由是观之人固未易知而士亦不可忽何则昔日所试或未能究其详数年之间其才业亦各有进惟陛下更任之事以观其能或予之对以考其言兼收博纳使各得自尽则盛明之世无滞才之叹不胜幸甚公着为御史中丞论推择太精羣材难进上奏曰臣窃惟陛下以圣哲之资将兴致治其于臣下能否固所周知然临朝而叹常苦乏人臣窃以为人之难知尧舜犹病然自昔有为之君亦不借才于异代况今之人才众人之所共知而陛下之所熟讲者盖亦不少若用之既尽然后可以言乏才试之不效然后可以言难知今则不然左右之任尚多阙贠而大小之贤鲜得彚进陛下虽推择至精可以无滥赏之过然羣才难进谁与致非常之功昔唐之徳宗非不爱惜名器由其责人太密授任至难至于东省闭凡累月南台唯一御史故陆贽以为太精而失士臣窃观之自昔用人之际所以常多疑贰者患在君臣之间未免形迹居常谋事则多已睽异至于论议则尤难协同臣伏愿陛下与执政之臣凡选任之际务存公坦忘去形迹则俊乂咸事天工不旷矣元丰元年公着为端明殿学士上疏曰臣闻济济多士文王以宁方周之兴至于兔罝之人有可以当腹心干城之任者今三馆秘阁之职乃朝廷之华选前世以来将相名臣多出其间得人之盛难以遽数臣在皇祐至和中偹贠馆阁当时同辈后亦往往至通显比来虽有简防其数不多其中或以劳进者又皆外补朝廷平日艰于收采缓急必乏使令以至近者遣使高丽颇烦圣择古人有言士不素飬无以重国临事仓卒乃求非所以尊朝廷也臣窃以谓天下未尝乏才也求之而后至用之而后知耳臣愚愿陛下考合庶言断自圣见更得隽伟之士防通之才稍増馆阁之选平日足以优游饬厉缓急惟所用之以重朝廷不胜幸甚
　　熙宁元年枢密使劒南西川节度使文彦博上奏曰先帝切于求治审于任人臣等因进拟差除官上曰朕向在藩邸毎闻朝廷除官多是不厌众论朕以为抡选未得其当及朕临御以来精意求人不恡好爵今选于众方知得人颇难然随才任之使各称其职可也臣等上奏曰帝王任人不借才于已往不俟贤于将来随才任之诚如圣防
　　四年彦博又上奏曰臣屡被徳音将来西事宁息更须精择守邉之臣积粟训兵为经久之制此乃陛下恭绍祖宗之丕基慎守盈成之大法将欲跻斯民于富夀致天下于太平臣退思之不胜欣抃又思以虗薄孱拙不能上副陛下孜孜求治之意更増悚惕今所择邉臣虽未得周才及己试之效但思虑精审不轻举妄动以求徼幸茍圗进身则已善矣复能训兵积粟节用爱民恩威兼着将使夷狄懐附非但不敢侵侮而已兹所谓长城巨屏致朝廷髙枕无虞矣若一用轻险躁妄之人使之守邉为国生事以防身利则邉无宁谧之嵗兵无休偃之时中外骚然民不聊生矣臣谓有唐天寳建中之难可为龟鉴开元初明皇励精求治任姚宋为相驯致太平当时不赏邉功以防生事及天寳之际林甫国忠作相引用匪人布在朝列时以承平既乆财力富盛于是邀功之将务恢封略以甘上心欲荡灭契丹翦除吐蕃丧师者失万而言一胜敌者获一而言万宠锡之极骄矜遂増哥舒翰统西方二帅安禄山统东方三帅践更之卒倶受官名郡县之积罄为禄秩于是骄将鋭卒萃于二统邉陲势强朝廷体弱禄山一唱中原荡析元和中宰相李绛亦对宪宗云开元之末奸臣説以兴利武夫説以开邉天下劳役以至大盗窃发两都覆没宪宗又尝问侍臣建中之难朱泚盗据宫阙徳宗播迁梁汉致乱之由宰臣李吉甫对曰徳宗之初躬行节俭任崔祐甫作相动遵至道及祐甫殁继其任者或非其人忠谏不闻小人乘间邀功便已茍媚当时以为河朔未賔宜用力取甘言先入主聼致惑是时国财不足赵賛司国计纤细刻急括率京师商贾富民又谏官陈京献防税屋间架立法峻急人情愁怨遂致泾师叛乱銮舆播迁实由轻用兵信小人剥下之谋以致危乱是二臣者皆愿宪宗追念前朝之失以为元龟臣今伏闻徳音以西事宁息之后慎择邉帅为经乆之制实安邉息民之逺圗乃驯致太平之长防天下幸甚然尚虑有邀功生事之将希时取合之臣潜为甘言上惑睿聼伏望陛下鉴前古治乱之由更加详察或付之外廷公议可否兼枢密院毎进拟用人陛下累云某人好作事可用某人不肯作事不可用臣愚以谓事有可作而不作诚为过矣未可作而作失其宜矣不可作而妄作非惟害事实害治道夫下之人不从上令而从上好上好是焉下有甚者且中人常情鲜克守道趋时希防从上所好则必勉强作为不计后之利害止圗一时侥幸者众矣伏望陛下察其言观其行原其始要其终可行而行可作而作庶无后害比者臣以刘邵人物志进説未审陛下以谓如何臣以邵之书主于详察人物于任官择材之法有可观焉故其序云明王之宜玩宰相之宜览又曰人之质量中和最贵中和之质必平淡无味故能调成五材变化应节是以观人察质必先察其平淡而后求其聪明至于人主任材亦贵平淡若道不平淡与一才同好则一才处权众才失任夫一才处权则憸邪之人枉道附离而希进朋此之风扇矣众才失任则端方之士守分卷懐而思退忠正之路梗矣然则于任人求治之道必有所偏偏则必有所害曰逺佞人去郑声夫佞者才智之称盖邪佞之人必有小小才智以饰身而干进其事君也务纳小忠兴小利以自效夫小忠必为大忠之贼小利必为大利之害茍人主不早辨之终必致于祸乱如圣人之于去佞其戒尤为深切书曰在知人在安民知人则哲安民则惠能哲而惠何忧乎巧言孔壬伏愿陛下贵平淡之道以用人使羣才不失其任推哲惠之心以去佞使羣邪不干于正尧舜所以致治而于变时雍者由斯道也臣偹位枢近内省尸素思竭区区上禆圣政干冒旒冕伏俟严诛
　　元丰三年彦博除大尉开府仪同三司复判河南府过阙入觐上奏曰臣读汉史鼂错之策云五帝神圣其臣莫能及故自亲事臣谓错之言乖谬颇甚因试论之夫易之干曰天道也君道也坤曰地道也臣道也天地既位君臣之象着矣君臣交济邦家之治隆矣而错乃云臣不及君故自亲事然则古之圣帝明王安用辅相而致治乎所谓五帝者尧舜为圣之优故仲尼删诗书则断自唐虞为万世法二典之载尧则有命羲和为天地四时之官允厘百工庶绩咸熙舜则命禹平水土弃为稷官契作司徒臯陶作士垂为共工益为朕虞伯夷秩宗夔典乐龙纳言皆选于众而后用其人各任以职且云佥曰汝谐慎柬之至也所以百工允厘熙帝之载如此则尧舜果自亲事乎仲尼曰舜何为哉端拱正南面而已错所谓自亲事岂非乖谬乎若后之人君谓错言为是乃以一身一心两耳两目独任自用以周天下之万务岂不殆哉又将使厥后自圣无复察迩言好问之裕仲尼云一言几于丧邦者谓人莫己若则错之言亦几于兹乎臣故著论深切以明之庶防有所补益熈宁元年唐介拜参知政事先时宰相省阅所进文书于待漏舍同列不得闻介谓曽公亮曰身在政府而文书弗与知上或有所问何辞以对乃与同视后遂为常帝欲用王安石公亮因荐之介言其难大任帝曰文学不可任邪经术不可任邪吏事不可任邪对曰安石好学而泥古故议论迂濶若使为政必多所变更退谓公亮曰安石果用天下必困扰诸公当自知之中书尝进除目数日不决帝曰当问王安石介曰陛下以安石可大用即用之岂可使中书政事决于翰林学士臣近毎闻宣谕某事问安石可即行之不可不行如此则执政何所用恐非信任大臣之体也必以臣为不才愿先罢免安石既执政奏言中书处分劄子皆称圣防不中理者十八九宜止令中书出牒帝愕然介曰昔寇准用劄子迁冯拯官不当拯诉之太宗谓前代中书用堂牒乃权臣假此为威福太祖时以堂帖重于敕命遂削去之今复用劄子何异堂帖张洎因言废劄子则中书行事别无公式太宗曰大事则降勅其当用劄子亦须奏裁此所以称圣防也如安石言则是政不自天子出使辅臣皆忠贤犹为擅命茍非其人岂不害国帝以为然翰林学士司马光论择言事官当以三事为先上奏曰臣今日面奉圣防令臣采访可为谏官者宻具姓名闻奏臣辞不获命退而惶恐默自思忖凡择言事官当以三事为先第一不爱富贵次则重惜名节三则晓知治体具此三者诚亦难才臣愚何足以识别贤能窃谓已试之人差为可信伏见三司塩铁副使吕诲累居言职不畏强御再经谪降执节不回侍御史吕景外貌和厚内守坚正见得知耻临义不疑于臣所知之中此两人似堪其选更乞陛下博访众臣裁以圣意
　　二年光再举谏官劄子曰臣昨日面奉圣防令臣采访可任谏官者密具姓名闻奏臣窃见龙圗阁直学士陈荐旧事陛下于藩邸其忠厚质直陛下必素知之直史馆苏轼制防入优等文学富赡晓逹时务劲直敢言职方员外郎王元规自少至长志操坚正所居之官皆着风迹集贤校理赵彦若师民之子强学懿行不减于父平居恂恂如不胜衣遇事刚劲人莫能夺此四人者臣所素知窃谓可偹谏职伏乞圣明更赐裁择
　　三年光又论不当复劄下舍人院须令草李定词头上奏曰臣窃见近者朝廷除秀州判官李定为监察御史里行知制诰李大临苏颂等累次封还词头数日来外间皆言朝廷已为之寝罢今日复闻劄下舍人院须令草词臣窃意朝廷知大临等既累次封还词头今复草之则为反覆必难奉诏因欲以违命之罪罪之使今后凡朝廷所行政令羣下无敢立异者若果如此则百执事之人自非偷合茍容者皆不得立于朝政令或有得失陛下复何从知之晏婴所谓以水济水贾山引秦之季世以戒汉文帝者正患其如此耳臣前论逐台谏官今又言大临等非敢私此数人正为国家惜言路之絶耳伏望陛下审思而谨行之勿使聪明遂至壅蔽则天下幸甚
　　贴黄国家不次用人固无常法然必使众心厌服然后为羙是以尧舜非不聪明也其命官皆先谋岳牧既众言佥同复明试以功而后用之故举不失能而上下雍熙也臣素不识李定实不知其行能如何陛下果知其贤何不且试之以渐竢其功效显著众皆知之然后不次擢用则谁曰不可何必今日与臣下力较胜负殆非人君广大之体也
