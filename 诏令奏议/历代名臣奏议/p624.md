<!-- { "loadSidebar": true } -->
　　乾道中秘书省正字林光朝上疏曰臣闻之道涂窃谓陛下即位以来每有人才不足之叹昨者御便殿对宰臣论及用人之道云章奎画聚而成书臣以正字名官一代谟训所当防绎幸因赐对得以吐狂愚之説愿陛下少垂听焉陛下有虞舜之孝有夏禹之俭有文王之勤劳又其经营土宇整顿人物有唐太宗之明天下以是数者归之陛下盖以其实状也非虚名也陛下温顔听纳如此不惮烦不应有人才不足之叹此臣所未喻也夫以天地所养雨露所滋杂然百物古犹今也百物之在天下何尝不足古今天下岂有人才阙然不足之时耶人君自处常若不足则人才斯有余矣若自以为有余则安得不起人才不足之叹乎髙帝自以为有余则四皓不肯出光武自以为有余则严子陵不肯仕若以谓天下之大不得此数人者是未足为轻重然舜所得才五人耳禹得一臯陶文王得夫二老者帝王之世人才非不足而其未易得也又如此陛下尝有意于唐太宗之事太宗所得者房龄杜如晦一时人物又皆夤缘房杜得以尽其所长是贞观之时未尝以人才不足为患也臣因论太宗之事偶于此又得一説天下人才有遭逢成就在乎上之人今天下以郑国公魏徴为纯臣若无一事可议者方其遨游于李宻窦建徳二者之间使如是终身无所遇合则安得为全人以是知豪杰之士琢削镌磨或有待乎上之人陛下何遽以人才不足为患也刍荛之言多不切事情惟陛下裁赦冐犯天威不任陨越
　　淳熈中光朝为中书舎人缴奏谢廓然赐出身除殿中侍御史词头状曰臣昨防陛下记録孤逺召臣于岭外遭遇临雍夤缘从槖臣之侥冒亦已太过当此晚节非有好名干进之疑事或可言虽死何憾臣窃闻王安石欲以李定为监察御史里行宋敏求知制诰不敢具草今月二十六日送到録黄一道谢廓然可赐出身除殿中侍御史此在公论冇所未安臣职当书行若畏祸忍耻不得已书之他日陛下必然有所悔则臣为欺君者臣之残年尚在人数中岂应负此名此臣所以不避诛斥而畧陈大槩臣备数词掖凡再行谢廓然词未尝不备述上意以谢廓然为能吏今陛下赐以太常之第命以御史之官是科目太凡名器太轻非所以开张正涂诱来谠论也前日尝欲以李大正为六察官未防复寝岂谓科目出于至公不以轻予人也谢廓然之所长者可以治财赋理狱讼至于耳目之司纪纲之地则有所不可六部寺监所系者一职惟御史府所系者国体天下以为可畏者谏官御史也非御史可畏畏公议也安得如范纯仁吕大防者除书之下公议自定茍或人人皆可为御史则公议不立公议不立则天下亦何畏哉是国体轻重在于此不可不早定也中书号令所自出令出惟行弗惟反今此一件臣若书行不知中书所当缴者为何事然天子择言事之官而臣以本职有所可否则为犯雷霆之威无复生全臣已阖门待罪所有録黄臣未敢书行
　　乾道三年虞允文奏论用人久任利害疏曰皇帝御选徳殿命臣俊卿臣允文臣克家入奏事已乃赐坐从容论今日治道上顾谓臣等用人必当其才必久其任其效乃着臣等对各有指臣某昩死奏诚如陛下圣训然自古才难知而用之亦难惟公其选则才无不当久其任则职无不举虞舜氏命官置牧之意具载于书其严如此上曰良是命臣等各述所对将刻之屏障君臣交修垂永永戒臣等拜手退敬推原本始上称明诏臣观舜典八百一十二言命官之序周悉重复臯陶以刑契以教夷防以礼乐禹则播九州告水功各司一职不相乱也三年而考其绩九年而黜陟之水土平刑政举庶功毕奏考其当时选用之际上则为之堲谗説难任人下则徃哉钦哉济济相逊不求责于力分之外不茍简于授受之初其选公故能当其才而可久其任庶政惟和万邦以穆叔季而降君臣之间非不知此至分职任事帅背此而驰抑亦有繇也哉授者无委能之意受之者有偷合之心或才不才之并处而媢忌生或君子小人之参用而机谋胜一王尊之贤佞不察于爱憎两曽参之是非亦失于疑似甚者朋邪丑正险陂害成溺于亲昵而用其偏压以权势而防其进风尚既薄人伪益滋隂植防与而伺短长巧出语言而变乱白黒私谒日胜公道日暧用之无适当之才任之无可久之效此自古及今害治之大者危亡之相寻可畏可惧而不可不察也且羿非射则无术秋舎奕则无艺仓扁弃医则无活人之功盖执一而求与百俱废矣故武王之治位事惟能孔子之言使人以器如因其能随其器久任而责成之失之者亦鲜矣昔在庆歴枢宻副使臣弼上言欲辑三朝典故文字编成一书寘在二府俾为模范因干徳任官之诏为之释曰先朝台省之任必取才望相当能称其职者以三年为满所以人无躁进之心官有宿守之业近者除授数月即迁人知速去官无成绩犇竞之风由此而甚呜呼弼诚知治体者也臣不佞窃于今日有感于斯言臣某谨书
　　允文又上言曰臣闻论相系之人主而择相当以天下故宰相者天下之选也选不以天下而用于一人之私意所相非所任所任非所相而天下之心必有所不服矣舜之举臯陶汤之举伊尹所以必选于众而不仁者自逺也陛下登大位今七年勤于论相数置而亟免者已七八辈岂陛下所乐为哉意者论相之初择之不审也以陛下之圣则天纵以陛下之智勇则天锡以陛下之所立规模则天授羣臣何敢望清光万分之一而敢冒当辅相之位故泯黙就职奉行文书尚皇皇然鳃鳃然冇不胜任之忧其欲求免于谴诃亦难矣舜之相臯陶汤之相伊尹方册所载一君一相之间道与气合礼与情备上下相须驩欣交通无形迹疑忌之嫌治功之成髙出千古岂有他哉以圣贤明良之会相侔而不相逺也荀卿论人主之道有曰身能相能者王其相须盖如此昔魏武侯与羣臣谋事羣臣不能及罢朝有喜色吴起谏以楚荘王之言曰世不絶圣国不乏贤今寡人与羣臣谋事而羣臣不及有楚国殆矣之叹至唐太宗与臣僚论事有不出太宗意者太宗退而忧之景徳之间真宗与陈尧叟更论前代求治之君盖尝举其事以相为戒也如臣不才视近嵗数辈相有不能企而及者多矣学不足以自信明不足以自防一身之孤不足以自保而欲使臣辅陛下天之所纵所锡所授者求其能审国是断国论强国势立功立事以副陛下简防之意臣虽甚愚自知其不可也臣愿陛下举舜汤所以选者思楚荘王唐太宗之所忧者法真宗皇帝君臣所以相戒者旁求非常之才以应非常之运择之于未用之前信之于既用之后使之议论天下之事陛下虚心而察纳之使之负荷天下之责陛下端已而责成之论议负荷不岐为二而是非自定利害自明重轻之势不分毁誉乱真之祸不作则治功必进治效必成四海之大惟陛下意所欲为而实非臣之所能也改命更择以幸天下臣敢以死请伏惟财幸
　　乾道五年汪应辰进杜黄裳李徳裕告君故事曰唐宪宗与宰相论自古帝王或勤劳庶政或端拱无为互有得失何为而可杜黄裳对曰王者上承天地宗庙下抚百姓四夷夙夜忧勤固不可自暇自逸然上下有分纪纲有序茍选天下贤才而委任之有功则赏有罪则刑选用以公赏刑以信则谁不尽力何求不获哉故明主劳于求人而逸于任人至于簿书狱市烦细之事各有司存非人主所宜亲也昔秦始皇以衡石程书魏明帝自按行尚书事隋文帝卫士传飱皆无补于当时取讥于后来其耳目形神非不劳也所务非其道也夫人主患不推诚人臣患不竭忠茍上疑其下下欺其上将以求理不亦难乎武宗以李徳裕为相徳裕言于帝曰致理之要在于辨羣臣之邪正夫宰相不能人人忠良或为欺罔主心始疑于是旁询小臣以察执政如徳宗末年所听任者唯裴延龄辈宰相书勅而已此政事所以日乱也陛下诚能选择贤才以为宰相有奸罔者立黜去之常令政事皆出中书推心委任坚定不移则天下何忧不理哉
　　臣窃以唐自天寳后惟宪宗武宗能修政事复振威令观杜黄裳李徳裕所以告其君者可谓得其要矣二帝能信用其言宜其有成功也
　　六年周必大上言曰臣闻立政图事人才为急然而平居选择则易缓急求之实难又况一官易效通才难得优赵魏者不可为滕薛有文事者未必有武备自非储蓄素广品目素定一旦任违所长用过其量譬之以骥捕防使蚉负山小大虽殊其失一也仰惟陛下内修政事外靖边陲今日先务孰有大于此者臣愿深诏执事杂举中外文武之才不限员数不拘资序区分所能总为一籍若驭军若临边若经理财赋若行视利害若监司若郡守推以徃详议格目仍于其间各纪所长假令某人可驭军也又须别列其孰智孰勇孰当为偏禆孰当为统帅某人可治郡也又须辨其孰中和孰健决或使之抚雅俗或使之治繁剧人为一格格储数人继此有得接续来上藏之禁中副在二府无事之日预加审覈遇有任使按图而取比之既寒索裘已渴浚井其为利害盖相逺矣
　　七年必大为礼部侍郎又论人才上言曰臣闻帝王用人之道二不次而任者大才也循次而升者常才也诚使鹰如太公先觉如伊尹一旦防于耕钓之间寘诸辅佐之列人亦孰以为过若乃佞而托于忠伪而托于诚私而托于公茍不察焉其害深矣孔子曰始吾于人也听其言而信其行今吾于人也听其言而观其行古犹如此况后世乎仰惟陛下知人则哲如帝尧立贤无方如成汤人才小大固不逃于圣鉴然乃者尝遣使理财矣又尝遣使按军矣方被命之初截截幡幡似若可听及责成效如也此无它用之过其量赏之不待功彼既冒受宠荣则惧诞谩获罪于是多方以掩其过妄作以盖厥愆虽以陛下之明随加谴斥然而兵民已被其侵扰财用已为其蠧耗噬脐之悔可胜计乎臣愿陛下于用人之际因言以考其实试可而后迁彼知爵禄不可侥幸取也必将趋事赴功少副陛下总核之政而真才实能见矣
　　淳熈二年必大为右文殿修撰论久任上言曰臣伏观自昔人君大抵始于忧勤久则豫怠非固欲其如此驯致焉耳陛下则不然临御大寳十四年于兹自强不息新而又新可谓度越百王光于载籍是宜功成治定坐臻无为之效然而大欲未得弥轸宵旰者何也人主有急治之心羣臣无任事之实故也臣试举当今要务一二而言之陛下既择内外将帅之官矣而士卒勇怯甲兵坚窳未免悉闗于渊听既择内外主计之臣矣而调度盈虚水旱备豫往往犹烦于圣虑以至兴一利除一害小大之臣举未有独当其责者不过遵守成算奉行文书而已事成则例迁爵秩兼受赐予不成则猥曰委任不专非我罪也纵加之罚率用轻典是以初为茍且之计而终懐幸免之心使陛下之善政良法举为虚文翫嵗愒日殊未有以少副忧勤者非以此欤臣愿陛下劳于用人逸于仰成凡任以是职必责以是事久其嵗月尽其才力底绩而赏使之劝瘝官而罚使之惧一人雍容于上百职交修于下如此而功弗成效弗着臣不信也雄曰于事则逸于道则劳陛下念焉
