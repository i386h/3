<!-- { "loadSidebar": true } -->
　　龙图阁直学士知江陵府李曽伯上疏曰臣不避天威輙有闻奏臣粗习为吏本非知兵正以守边之罔功愿致为臣而俾去不当再有陈述实縁旧嵗因防樊之新复不得不并用征筑之策近者因淮宼之未去未免复畧调牵制之师大槩皆用寡以袭虚初非敢动众而黩武幸无损失所向防闻皆宗社之有灵与将士之僇力屡俘酋首稍慑戎心前后并已奏陈睿听外惟是防均守倅累以兵册来告谓河南惟邓为大敌兵所屯去襄才百八十里邓不去则襄樊均郢皆不得安程进屡有结约欲以兵取王登相与商确每赞其决臣自度无羊祜陆逊之才且惧犯蔡谟孙绰之戒与之论难反覆非止一次臣始语之以端平前我有襄金人未尝无邓不必去邓而襄自可立进等则曰金人有邓不足忧防古在邓不可玩臣又语之以襄我旧物得之尚虑难久邓陷敌已几年纵得之岂为我有乎进登等则曰得之非为能守止欲平其城毁其巢使敌不得借资粮以为我患臣又语之以平其城保其不复立乎虽邓无资粮岂敌他无资粮乎进登等又曰敌城之毁者多不复立敌粮之逺者则未易致臣又语之以襄我当复人尚以挑敌言邓乃劵外不几深结敌愤徒厚其毒乎进登等又曰取之敌至不取敌亦至取则敌有所畏而无所资不取则敌有所资而无所畏敌能以春冬挠我我岂不能以暑月挠敌臣又语之以复襄上命也师出犹为有名取邓非上所命师出安得常胜进登等又曰将在外大夫出使事有当为专之可也岂可先以利钝一其心哉臣又语之以襄复未久元气未固果欲有志于此犹当稍待嵗月视吾力有余而后可及进登等又曰机防难得易失智慧不如乗势邓适人心离兵戍虚失此不取异时敌添重屯不可取矣臣又语之以兵家知彼知已者胜不知彼知已者败今邓之谍传虽尔安知敌不匿其大马壮士多诈以误我且宜谨护于士气未可轻用于国威进登等以此其议稍沮乃者不过俾之度势酬应从事攻挠姑翦其枝以攻其心此策盖亦不可废者近因程进等全师告防将士为之踊跃思奋臣已即行下诸郡诸军并仰休息且当养威持重以备秋防岂敢再有它议今月二十五日忽得王登亲劄具言邓有可胜者十欲于六月间襄用三千人攻其南均用二千人挠其北克期并力齐集城下杜其城门若有内应则纳其降而夷其城若无内应则掠其野而俘其众往来之间不过十日邓不降则走耳臣详读其书如登亦可谓忠于谋国勇于任事其言固未必皆是其策亦不可尽非臣周旋边疆三十年亦尝屡为人幕客观登议论委所不及所请固非有甚髙难行之举但以六月出师士卒未免于劳动两军对垒利钝不能以逆知虽边臣有志之可成恐或议无故而轻举从之固不敢当此责止之又无以塞其言昔诸葛亮不用魏延之谋赵奢能用许歴之策一取一舍成否系焉用敢以登亲劄缴尘睿览臣已报之縁见乞休致令登需听宸筭伏望圣慈宣示辅臣详议可否如其説可行乞径劄京西安抚副使髙达斟酌调遣其一行钱粮令王登亲往军前任责应办只许限以往来旬日保无踈失乃可发用如其説难从伏乞留中免赐施行仍劄本司遵守
　　度宗咸淳九年起居舍人髙斯得进故事曰曹刿曰夫战勇气也一鼓作气再而衰三而竭彼竭我盈故克之臣闻军旅之事以气为主然而气不自昌也养之使壮厉之使刚则由乎上之人焉养之使壮者平居之时训之以孝弟忠信导之以尊君亲上在上者恤其饥寒无使有叹息愁恨之心为将者同其甘苦无使有椎剥侵之患厉之以刚者有事之时劝之以醲赏厚利切之以信誓明威含血吮疮以结其心酾酒椎牛以快其欲夫如是则居也不馁其动也不慑矣其或平日空乏其体肤冻饿其妻子赏罚不公以激怒陞黜不当以召怨临战恩意不足以鼓舞其心号令不足以耸动其听临之以巽耎之帅将之以逗挠之夫大敌在前其不葸然惧涣然离奉头而窜厥角而降者鲜矣臣窃观今日防边将士气之索也甚矣敌筑城于我疆视之如不见敌掠民于吾境听之如不闻俘馘之而不耻系累之而不怒弃君父如弁髦赴异域如归市以此众战而望其北首死敌蔽遮江淮难矣哉春秋传曰子瑕卒楚师说者谓火灭为军主防亡故其军人无复气势李陵之败也夜半时击鼓起士鼓不鸣臣谓今日疆之气象似之曹刿曰彼竭我盈故克之臣不知彼盈我竭其当如之何也秋风一瞬奄奄气象未之有改若之何不汲汲于改纪军政以取覆败乎虽然三军之气不振固可惧也士大夫之气不昌尤可忧也上作而下不应君命而臣不承妄揣轻重徘徊观望其可忧可惧又非三军衰竭之可比也臣忧爱之深愚戆妄发惟陛下与帅臣深念而亟图之天下幸甚
　　辽圣宗统和二十八年谓羣臣曰髙丽康肇弑其君诵立诵族兄询而相之大逆也宜发兵问其罪羣臣皆曰可国舅详衮萧徳哷勒谏曰国家连年征讨士卒抏敝况陛下在谅隂年谷不登创痍未复岛夷小国城垒完固胜不为武万一失利恐贻后悔不如遣一介之使往问其故彼若伏罪则已不然俟服除嵗丰举兵未晚时令已下言虽不行识者韪之
　　金炀王将伐宋太医使竒尔萨欲谏不得见防元妃有疾召宰诊视既入见即上疏谏其略言国朝之初祖宗以有道伐无道曽不十年荡辽戡宋当此之时上有武元文烈英武之君下有宗翰宗防谋勇之臣然不能混一区宇举江淮巴蜀之地以遗宋人况今谋臣猛将异于襄时且宋人无罪师出无名加以大起徭役营中都建南京缮治甲兵调发军旅赋役烦重民人怨嗟此人事之不脩也间者昼星见于牛斗荧惑伏于翼轸已嵗自刑害气在扬州太白未出进兵者败此天时不顺也舟师水涸舳舻不继而江湖岛渚之间骑士驰射不可驱逐此地利不便也言甚切
　　宣宗贞祐四年尚书左丞胥鼎上言近侦知北兵驻同耀窃虑梗吾东西往来之路遂委河中经畧使图们和通玛勒领军赴援今兵势将叩关矣前此臣尝奏闻北兵非止欲攻河东陜西必将进取河南虽已移文陜州行院及陜西邻境俱令设备恐未即遵行乞诏河南行院统军司议所以御偹之策上以示尚书省宰臣奏兵已逾关惟宜严责所遣帅臣趋迎击之及命鼎益兵渡河以掣其肘制可既而鼎闻大兵已越关乃急上章曰臣叨防国恩擢列枢府凡有戎事皆当任之今入河南将及畿甸岂可安据一方坐视朝廷之急而不思自奋以少寛陛下之忧乎去嵗颁降圣训以向者都城被围四方无援为恨明将帅若京师有警即各提兵奔赴其或不至自有常刑臣已奉诏先遣潞州元帅左监军必噜阿噜岱领军一万孟州经畧使图克坦百家领兵五千由便道济河以趋关陜臣将亲率平阳精兵直扺京师与王师相合又奏曰京师去平阳千五百余里倘俟朝廷之命方图入援须三旬而后能至得无失其机邪臣以身先士卒倍道兼行矣上嘉其意
　　宣宗命鼎选兵三万五千付图们和通玛勒统之西征至是鼎驰奏以为非便畧曰自北兵经过之后民食不给兵力未完若又出师非独馈运为劳而民将流亡愈至失所或宋人乗隙而动复何以制之此系国家社稷大计方今事势止当御备南边西征未可议也遂止鼎为平章政事封莘国公奉诏伐宋且令勿复有言以沮成筭鼎已分兵由秦巩鳯翔三路并进乃上书曰窃懐愚恳不敢自黙谨条利害以闻昔泰和间盖尝南伐时太平日久百姓富庶马蕃军锐所谓万全之举也然犹亟和以偃兵为务大安之后北兵大举天下骚然者累年然军马气势视旧才十一耳至于噐械之属亦多损民间差役重繁浸以疲乏而日勤师旅逺近动揺是未获一敌而自害者众其不可一也今嵗西北二兵无入境之报此非有所惮而不敢也意者以去年北还姑自息养不然则别部相攻未暇及我如闻王师南征乗隙并至虽有潼关大河之险殆不足恃则三面受敌者首尾莫救得无贻后悔乎其不可二也凡兵防于天下者必其士马精强噐械犀利且出其不备而后能取胜也宋自泰和再脩旧好练兵峙粮缮脩营垒十年于兹矣又车驾近汴益近宋境彼必朝夕忧惧委曲为防况闻王师已出唐邓必徙民渡江所在清野止留空城使我军无所得徒自劳费果何益哉其不可三也宋我世雠比年非无恢复旧疆洗雪先耻之志特畏威力不能窥其虚实故未敢轻举今我军皆山西河北无依之人或招还逃军胁从归国大抵乌合之众素非练习而遽使从戎岂能保其决胜哉虽得其城内无储蓄亦何以守不练乌合之军深入敌境进不得食退无所掠将复逃遁哨聚为腹心患其不可四也发兵进讨欲因敌粮此事不可必者随军转输则又非民力所及防边人户虽有恒产而赋役繁重不胜困惫又凡失业寓河南者皆衣食不给贫穷之迫盗所由生如宋人隂为招募诱以厚利使为向导伺我不虞突而入寇则内有叛民外有勍敌未易图之其不可五也今春事将兴若进兵不还必违农时以误防秋之用此社稷大计岂特疆利害而已哉其不可六也臣愚以为止当遴选材武将士分布近边州郡敌至则追击去则力田以广储蓄至于士气益强民心益固国用丰饶自可恢廓先业成中兴之功一区区之宋何足平乎诏付尚书省宰臣以为诸军既进无复可议遂寝既而元帅承裔等取宋大散关可保则保不可则焚毁而还于是鼎奏臣近遣官问诸率臣皆曰散关至蓦关诸隘其地逺甚中间保垒相望如欲分屯非万人不可而又有恒州虢县所直数关宋兵皆固守如旧缓急有事当复分散关之兵余众数少必不能支而鳯翔恒陇亦无应援恐两失之且比年以来民力困于调度今方春农事已急恐妨农垦不若焚毁此关但屯边隘以张其势彼或来侵互相应援易为力也
　　时元帅内族承裔伊喇聂赫伐宋所下城邑多所焚掠于是鼎上言承裔等奉诏宣扬国威所谓吊民伐罪者也今大军已克武休将至兴元兴元乃汉中西蜀喉衿之地乞喻帅臣所得城邑姑勿焚掠务慰抚之诚使一郡帖然秋毫不犯则其余三十军将不攻自下矣若拒王师乃宜有戮上甚是其言
　　大元兵越潼关而东诏尚书省集百官议右司谏兼侍御史许古上言曰兵逾关而朝廷甫知此盖诸将欺蔽罪也虽然大兵驻阌乡境数日不动意者恐吾河南之军逆诸前陜西之众议其后或欲先令觇者伺趋向之便或以深入人境非其地利而自危所以观望未遽进也此时正宜选募锐卒并力击之且开其归路彼既疑惑遇敌必走我众从而袭之其破必矣
　　古以朝廷欲举兵伐宋上防谏曰昔大定初宋人犯宿州已而屡败世宗料其不敢遽乞和乃元帅府遣人议之自是太平几三十年泰和中韩胄妄开边衅章宗遣驸马布萨揆讨之揆虑兵兴费重不能久支隂遣胄族人赍乃祖琦畵像及家牒伪为归附以见邱崇因之继好振旅而还夫以世宗章宗之隆府库充实天下富庶犹先俯屈以即成功告之祖庙书之史册为万世美谈今其可不务乎今大兵少息若复南边无事则太平不逺矣或谓专用威武可使宋人屈服此殆虚言不究实用借令时获小防亦不足多贺彼见吾势大必坚守不出我军仓猝无得须还以就粮彼复乗而袭之使我欲战不得欲退不能则休兵之期殆未见也况彼有江南蓄积之余我止河南一路征敛之弊可为寒心愿陛下隠忍包容速行此策果通和则大兵闻之亦将敛迹以吾无掣肘故也河南既得息肩然后经畧朔方则陛下享中兴之福天下頼涵养之庆矣惟陛下畧近功虑后患不胜幸甚
