<!-- { "loadSidebar": true } -->
　　李石为给事中累进戸部侍郎以本官同中书门下平章事仍领度支它日紫宸殿宰相进及陛帝喟然而叹石进曰陛下之叹臣固未谕敢问所从帝曰朕叹治之难也且朕即位十年不能得治本故前嵗有疾今兹震扰皆自取之夫托亿兆之上不能以美利及百姓焉得乆无事乎石曰陛下罪巳当然然责治太早虽十年孜孜养徳适成尔天下治不治要自今观之且人之气志虽贤圣犹有优劣故仲尼称三十而立四十而不惑陛下春秋少非起人间也而知人情伪今自视何如即位时帝曰有间矣石曰古之圣贤必观书以考察往行然后成治功陛下积十年盛徳日新然尚所以疾戾震惊者天其固陛下之志乎诚务脩将来之政视太宗致升平之期犹不为晚帝曰行之得至乎石曰今四海夷一唯登拔才良使小大各任其职爱人节用国有余力下不加赋太平之术也于时大臣新族死嵗苦寒外情不安帝曰人心未舒何也石曰刑杀太甚则致隂沴比郑注多募凤翔兵至今诛索不已臣恐縁以生变请下诏慰安之帝曰善又问柰何致太平之难郑覃曰欲天下治莫若恤人石即賛曰恤之得术尚何太平之难陛下节用度去冗食簿最不得措其奸则百司治百司治天下安矣帝戚然曰我思贞观开元时以视今日即气拂吾膺石曰治道本于上而下防敢不率帝曰不然张元昌为左街副使而用金唾壶比坐事诛之吾闻禁中有金鸟锦袍二昔宗幸温泉与杨贵妃衣之今富人时时有之石曰毛玠以清徳为魏尚书而人不敢鲜衣美食况天子独不可为法乎是时宰相吏卒因内变多死诏江西湖南索募直召士力石建言宰相左右天子教化若徇正忘私宗庙神灵犹当祐之虽有盗无害也有如挟奸自欺植权党害正直虽加之防得以诛无所事于召募请直以金吾为卫













　　歴代名臣奏议巻二十八
<史部,诏令奏议类,奏议之属,历代名臣奏议>
　　钦定四库全书
　　歴代名臣奏议巻二十九
　　明　杨士竒等　撰
　　治道
　　唐文宗甞曰朕观晋君臣以夷旷到倾覆当时卿大夫过邪中书侍郎李石对曰然古诗有之人生不满百常懐千嵗忧畏不逢也昼短苦夜长闇时多也何不秉烛逰劝之照也臣捐躯命济国家惟陛下鉴照不惑则安人彊国其庶几乎
　　上甞自谓临天下十四年虽未致治然视今日承平亦希矣同中书门下平章事李珏曰为国者如治身及身康寕调适以自助如恃安而忽则疾生天下当无事思所阙祸乱何至哉
　　后唐明宗时大理少卿康澄上防言时事曰为国家者有不足惧者五深可畏者六三辰失行不足惧天象变见不足惧小人讹言不足惧山崩川竭不足惧水旱虫蝗不足惧也贤士藏匿深可畏四人迁业深可畏上下相徇深可畏廉耻道消深可畏毁誉乱真深可畏直言不闻深可畏也不足惧者陛下存而勿论深可畏者陛下修而靡忒上优诏奨之
　　上方务听纳史馆脩撰张昭上防曰臣闻安不忘危治不忘乱者先儒之丕训靡不有初鲜克有终者前经之至戒究观列辟莫不以骄矜怠惰有亏盛徳恭惟太宗贞观之初宗开元之际焦劳庶政以致太平及国富兵消年髙志逸乃忽守约之道或贻执简之讥陛下以慈俭化天下以礼法检臣邻绌奸邪之党延正直之论务遵纯俭以节浮费信赏必罚至公无私其创业垂统之规如贞观开元之始陛下有始有终无荒无怠臣又伏念保邦之道有八审焉为陛下陈之夫委任审于材器听受审于忠邪出令审于烦苛兴师审于徳力赏罚审于喜怒毁誉审于爱憎议论审于贤愚嬖宠审于奸佞推是八审以决万机庶可以臻至治明宗览之称善
　　后周世宗方切于治道集贤殿学士窦俨上防曰歴代致理六纲为首一曰明礼礼不明则彛伦不序二曰崇乐乐不崇则二仪不和三曰熙政政不熙则羣务不整四曰正刑刑不正则巨奸不慑五曰劝农农不劝则资泽不流六曰经武武不经则军功不盛故礼有纪若人之衣冠乐有章若人之喉舌政有统若人之性情刑有制若人之呼吸农为本若人之饮食武为用若人之手足斯六者不可斯须而去身也陛下思服帝猷寤寐献纳亟下方正之诏廓开艺能之路士有一技必得自効故小臣不揆輙陈礼乐刑政劝农经武之言世宗多见听纳
