<!-- { "loadSidebar": true } -->
　　汝愚又乞谨天戒顺人情图久安之计疏曰臣仰惟国家稽古建法比隆三代累圣相继取于民者有制故能上下熙洽风俗归厚不幸中更变乱有司困于调度始有一时权宜之制然亦不谓因循积习逮至于今遂与常赋无二而有司并缘苛取之数乃复加多于前日也故陛下之赤子日朘月削垂五十年至是盖不胜其矣加之近嵗以来郡县之间用度弥广吏之取于民者益以无度遂致赋繁役重人去本业亡聊之民剽掠盈道甚者十百羣聚盗弄兵于潢池尚赖陛下威灵逺加所向绥定然臣区区之愚窃谓民力困弊至此恐未可便谓既往之事皆微孽细为不足虑而上下恬然遂忘后日之戒也臣比复传闻江浙数郡已有水旱去处又乾象示异未循轨辙天其或者仁爱陛下将使陛下益谨天戒俯顺人情思与执政大臣深图所以久安之计若谓国家驻跸东南规模畧定须俟平定之后复行寛大之泽者臣闻兵以民为本其本末先后之理固自有序若夫不量彼己之势而务以胜人者盖亦兵家之所甚忌也孟子曰君子创业垂统为可继也若夫成功则天也夫功之成与否系乎天而不可知至于创业垂统要使百世子孙为有可继之道惟陛下留神幸甚汝愚又乞凡事责成于有司疏曰臣闻天之所以为天也其势髙髙在上不言而四时行焉无为而百物生焉彼天者初亦何心于其间哉是故生以春夏而生者不以春夏为恩杀以秋冬而杀者不以秋冬为怨盖其一气之运上下充满自然之理其顺如此仰惟陛下天锡仁智慨然思欲上齐尧舜卑视百王故法天御极而不自以为髙稽古立制而不自以为功犹孳孳然日与天下之士共图治安之业建宏逺之规利无久而不兴害无小而不除宗社幸甚生灵幸甚然臣闻之以道御权者君之体以劳任事者臣之分故君常尊于上而臣服勤于下此天下之大义也近者道路所闻一二有司裁节之事或言亦取决于九重惟恩有所不及则怨亦将至矣此微臣之所甚惧也臣愚伏望陛下览荀卿好要之说鉴虞书丛脞之戒凡事之所当为者皆责成于羣有司而又备耳目之官重封駮之任俾谨修其职而告于上陛下于是公听并观操赏罚之大柄以临之顾何求而不得哉然则所守甚要所济甚博惟陛下裁择汝愚又乞广圣志选羣才疏曰臣仰惟陛下临御以来二十余载忧勤恭俭常如一日凡天下事之利病人之情伪陛下盖已饱闻而熟见之矣是宜有所不为为无不成有所不谋谋无不获仰称陛下规恢之意然而筭计见效邈未可期论人才则偷惰而茍安论风俗则委靡而不振论兵将则懦怯而无勇论民力则困而弗支臣谓及今闲暇之时君臣之间朝思夕计图囘讲画犹恐弗及而朝廷之上乃循循然务安于无事陛下视今日天下岂真无事者耶臣观诸葛亮之治蜀也开诚心布公道明赏罚信号令有功当录者虽疎必用有罪宜诛者虽亲必戮遂能以区区之蜀制服彊魏毎一出师则中原为之震恐况我今日能兼有呉蜀之地而其势反困弱不能奋振如臣前所云者其故何耶臣又观亮出师表曰宫中府中均为一体终篇所载尤谆复于君子小人之际诚以古今出治之道其原皆本诸此陛下聪眀仁圣盖所宜深留意者也臣窃闻诸道路之言或谓陛下颇惩前日羣臣诞谩之说比年不轻于举动所谋既多不遂稍有怠于初志夫不轻于举动善则善矣若稍怠于初志则何异于因噎而废食也陛下方恢复大业安可使此声有闻于中外乎臣愚伏愿陛下念祖宗创业之艰难思太上中兴之不易内则益厉圣志存卧薪尝胆之心外则精选羣材尽委任责成之道自然不劳而功无为而治矣
　　太常少卿杜范言今日之病莫大于贿赂交结之风名誉已隆者贾左右之誉以固宠宦游未达者惟梯级之求以进身边方帅臣黄金不用于反间而以探刺朝廷厚赐不优于士卒而以交通势要以致赏罚颠倒威令慢防罪贬者拒命而不行弃城者巧计以求免提援兵者召乱而肆掠当重任者怙势而夺攘下至禁旅骄悍难制盐军羣聚相剽刼欲望陛下毋以小恩废大谊毋以私情挠公法严制宫掖不使片言得以入于阃禁约阉宦不使谗谄得以售其奸
　　应孟明为详定一司敇令所删定官轮对首论南北通好疆埸无虞当选将练兵常如大敌之在境而可以一日忽乎贪残苛酷之吏未去吾民得无不安其生者乎贤士匿于下僚忠言壅于上闻无乃众正之门未尽开而兼听之意未尽孚乎君臣之间戒惧而不自恃勤劳而不自宁进君子退小人以民隠为忧以边陲为警则政治自修纪纲自张矣
