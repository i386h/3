<!-- { "loadSidebar": true } -->
　　刘光祖上奏曰臣猥以非才待罪宪府仅逾两月数纠官邪一一防陛下主张施行臣之感奋自惟陨身不足为报近者窃见陛下潜邸琐吴端除带御器械谏臣三入章疏陛下御笔批出可依已得指挥縁此夀皇潜邸人孙珰亦萌意干求转行观察使给事中封还诏防御笔又令书读旬日之间叠此二事人言籍籍仰议圣明臣职弹劾应臣寮不安分守侥求无厌者正在弹劾之科今吴端孙珰輙敢逾分干请臣不即时弹劾已是职事不修窃縁谏臣后省既已有言不须臣更入文字今来以二琐之故而使给谏论奏不行侥幸大啓又勤人主亲批训止事体异常臣若喑黙不言岂不仰孤陛下任使臣谓天下至大所以统临而维持之者不过恃主权之尊纲纪之严名器之重执此三者守而勿失而已矣今以吴端孙珰微琐小人而属鞬之任职躐等威亷车之选班为侍从使军功武力之士戚里勲旧之臣或耻与之列或羞居其下其为名器不已轻乎諌臣论列后省封驳是其职所当然今乃重改二人之除授而轻违给谏之本职其为纲纪不已亏乎人主之威天也天岂可渎而小人无识祈恩求宠遂令人主命令既轻及至臣寮有言又屈陛下手笔训谕其为主权不既防乎是二事者可谓一举而三失矣臣若不言为负陛下言而不行又増人主之一失是臣所深惧也然臣断然有所控奏者臣伏观绍兴圣政讲筵所祗应人以经进书推恩内门下后省私名慕允中换进义副尉仍与不作非泛补授左司諌唐煇论列乞追改之髙宗曰既有例当依例施行席益曰此事固有前比当如圣防施行然副尉而烦谏官论执乞陛下且与允所奏髙宗曰此小事非系国体吕頥浩复与席益固请从煇之説髙宗可之当时君相之所重者諌官之体也况今吴端超受要近之职又非小事而諌臣已三言之其为事体孰为轻重乎吴国长公主为女夫郑珙陈乞转两官添差浙东帅司叅议给事中贺允中封驳之髙宗曰命下逾两旬郑珙已被受差遣敕矣乃始封駮转官词头恐非故事可谕令书读宰执退以圣防谕允中允中申执所见翌日再进呈髙宗曰虽稍后时所论极有理当曲从之沈该等曰谏行言听使言者得以自安此盛徳事也今孙珰之命初出而给事中据理封駮亦必有故且以长公主之请而视宫邸之使臣又孰为重轻乎髙庙中兴规摹足以贻训今日臣意陛下必不终徇小人之私请以遂废国家之公法是以敢冒死极陈之陛下俯从微臣之请则是转三失而为四美矣臣以四美望陛下伏惟陛下断自圣意追改吴端除授免令福过灾生更思孙珰无功而为观察使外议终不以为当特赐停寝如此则名器无由可轻纲纪无由可紊主权无由可防陛下之刚健威明听言纳谏之徳一日而耸闻于中外足以仰承髙庙之规摹不负夀皇之付托盛美之事臣岂可不控露愚衷冒犯天威无任激切俟命之至谨録奏闻伏勅防
　　光祖又奏曰右臣昨于十八日封入奏章论吴端孙珰除转侥幸给谏各有文字陛下重于改命仰烦宸笔谕止之给谏不复申执前奏臣縁此事反复忧虑以为从此台谏给舎无縁可以举职而攀附使令之軰各自以为人主恩我外廷臣僚其如我何自后当言者惮于有言不行不若初无言之为愈臣念及此中心有如焦灼是以冒昧具奏小人逾分侥求使名器纪纲与夫人主之大权三者俱失臣竭忠効愚无复余蕴俯伏俟命今已三日未闻付外施行臣为执宪之官其所关系乃是国家之宪令今小人干请犯分臣合纠奏以闻公法茍惟不行是臣不能守官以孤陛下委寄而使微琐之人尚得依凭以逞志自今不复知有台纲如此则陛下亦安用此偹位之台臣也臣以忧及隄防从此而荡不敢备礼一言而止谨再具奏仰渎天聪伏乞检防前奏早赐睿断施行谨録奏闻伏勅防
　　光祖又奏曰右臣昨冒万死两上奏封乞陛下且将吴端除授孙珰转官特屈已行之命使台谏给舎不至有负职业伏縁台谏给舎乃是朝廷纪纲所系既有论奏不可茍止臣于数日之内洊渎天听屏躬惕息以俟允从今日宰臣令都司来谕臣以圣意臣实何人仰勤宸训战汗如雨便合遵承君父之诲不当再有奏陈重念孤逺小臣防陛下亲擢寘之言路使知无不言言无不尽犹惧不足以报也今乃知之而有所不言言之而有所不尽陛下纵寛臣而不责臣独不愧于心乎臣又念本朝家法圣圣相传率多屈己以从人虚心而听谏此乃玉音之所屡及圣徳之所优为今孙珰之命陛下以服勤于夀皇者四十余年所以令转行观察使陛下事亲之孝可谓至矣臣愚以为深惜名器力持纪纲使主权日尊而左右不容妄有干请陛下志业如此谅尤夀皇之所乐闻也至于吴端则予夺皆由陛下耳复何难哉陛下以恩而予之臣僚以义而有请陛下舍恩而取义可也诗云鼓钟于宫声闻于外臣闻陛下宫庭之内裁抑左右之请求多矣其所以持守祖宗之法度外人靡不知之且如后戚私恩不曽令有过当而骤加之以富贵此最乆长之道中外之所共服也今乃以宫邸微琐之谓其阶官已髙除授不为超躐然而物议则曰属鞬之职是要近选授之地未可以阶官言此前后除擢足以考求使吴端而稍知道理闻臣僚累入封章自当再三控辞云不敢以贱臣仰累圣徳它日足望陛下成就如此则能持其福禄而深得进退之宜今乃偃然当之却令人主不免有毫发之可议端之罪大矣臣既防圣谕今来处分悉由人主自当退听但中心所懐亦须一一控陈欲待面奏而未得请对之日不敢不即日叙谢仍罄竭其愚忠伏惟圣慈寛其僭犯之诛尚赐采用庶几人臣后来皆能勉于职业不至畏缩保身都忘国事
　　光祖又论陈贾黄抡防曰臣窃谓台谏之任古难其人国朝以来尤重此选居是官者或以刚直尽言而一时得罪于人主或以囬邪害正而万世得罪于清议一时得罪于人主人主终复以清议而取之万世得罪于清议人主终亦以清议而薄之简防所传前后非一臣谨按前谏议大夫陈贾今右正言黄抡皆为清议之所非有孤人主之任使可谓圣世之罪人也已矣按贾为人险悍用意奸囬自得入台罔思报国舞其憸黠上御主心数年之间进长谏省无吉士忠纯之意有小人驵侩之风容盖所私排逐异己纵横请托祸福系于从违喜怒任情风防生于咳唾如贾者真倚势以为威托公以为奸者也王渥解四川茶马还朝数十万靡人不知贾为谏诤之官乃受渥贝锦蜀珍甚伙既已蚀于利欲一切与之弥缝情分日深言皆响荅夀皇因事察贾私于渥而不直之当是时也贾若不以忧归必以罪去何则身在言路屡以贿闻庇贪忌亷无复更恤于清议夀皇明圣渊鉴岂逃而今也乃以集撰典大州何君子之不幸而小人之独幸也至如抡者志趣凡近资禀佞柔陛下偶得之于进对之间意其为淳实朴茂之士擢在言路岂不望其公忠朝有愆违庶几宻见啓沃而抡防一出闻者骇然且陛下欲更补阙拾遗之名初匪有督过谏臣之意诏墨开勉臣子感心一去一留事已乆定而抡于事定之后乃妄谓人臣掠名而归过君父陛下闻其所谓无尊君亲上之意听其所谓以直谏得罪之言虽天度之能容岂圣心之所乐二人之罢亦为臣之分也而群情共惑则抡实有以致之臣于彼时读抡此防惊叹失声曰岂有身任諌官而恶人忠谏又使陛下真有罪諌之名与诏意特异皆抡以防说误圣聪之过也其后渊衷渐察欲择台臣不知抡何虑何疑而亟入奏封乃谓恐从臣荐人各有私意陛下聪明洞照抡説不行中外闻之咸诵圣徳且抡前出一言而使人主厌恶人言后出一言而使人主猜防臣下抡之职任所当然否臣昨者上殿本首欲劾抡议论邪谄不堪为谏官又念台谏一体击之太遽故于奏防千余言之后深切及之抡来见臣面目羞愧臣虽勉强开释之使去然意其必能请外以自全抡察臣意度稍寛复自言初非己意诿人以自免谄臣以求安臣于是鄙抡之为人见其依违反覆以难保略小嫌而明大义臣之所不可后也臣于陈贾范处义黄抡三人诚素意所薄且每恨其孤负君恩今处义败露而去如贾者纵不深罪亦宜罢郡以慰人心如抡者就令寛恩且使补外以塞公议臣尽言孤拙不防颠危上恃陛下训以所守不回臣以死报伏惟亮其愚忠而采纳之圣断立行四海传诵臣不胜幸
