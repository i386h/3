<!-- { "loadSidebar": true } -->
　　贴黄臣问审官吏今知县阙次常有余处虽至好县分亦不肯注授故诸处阙官有至数年者今逐处县分惟能了青苗免役等钱则监司以为材能亦不问其它人不复知有县令职事陛下之民其休戚尤系于县令不为之计则虽陛下日新政治民终不获安息
　　汝砺又论遣使状奏曰臣闻人君有视听之明而不足以周于物有仁民爱物之心而不足以逹于天下于是遣使焉将使以兴利也非智不足以知之非仁不足以行之将使以除害也不忠则不能无欺不信则不能无诈然则遣使亦重事也今诸路有都转运转运发运提刑狱提举常平市易而逐司各有官勾当内有司农市易将作军器兵部其出使者或三四人或六七人而朝廷特遣之使又皆不与此比所遣既数而所与又多不慎小人因縁附托得摄尺寸之柄而乘权势之来一旦作为威福以廹蹙州县将迎少失则发剔防细而吏无容足所矣如程昉以阉人将命而狠虐傲慢虽近臣往往见其为奸利暴于民言独不知有以告陛下未也如张靓异时号奇俊士其在两浙阿附挠正丑迹今已见矣如张谔为司农使其属按开祥一日罢去者八人而奏报之妄十几六七至今留滞未决如军监以选人张杲计置皮角而所至淩轹蹂践郡邑为之纷然陛下之徳恵未施而怨讥先满于道路朝廷之事未集而威令遂轻于天下以此知使事非可轻也且古者遣使虽数然以传记考之如大小行人训方氏撢人之属其所职各一事未有预黜陟与夺如今之易也今司农寺属官所至皆得检发而其类尤为横逆臣闻先王之使人其大小轻重各因其才而已少年吏更渉未几又非有过人之智而委付如此必不克堪矣臣伏思朝廷逐路有职司数人皆为陛下布宣徳意以诏于民者也今博选其人可以任朝廷之事矣国家改为之始青苗之法未行农田差役之事未正故须专使如将作补完城壁军器计置皮角亦皆至遣官今事且就绪使职司遣人足矣职司不能集责之可也何用纷纷如此也其它亦申勅所司慎出其属庶几吏得自尽其力无使国家威令顿轻于天下也
　　元丰间曾巩上言曰右臣伏覩本州人试将作监主簿潘兴嗣五歳以父任得官二十二歳授江州徳化县尉不行熈寜二年朝廷察其髙以为筠州军事推官不就今年五十六嵗安于静退三十余年臣窃以康定中徐复以处士收用辞不就得官其一子近王回孙侔皆以幽潜见録命下而回已死亦得官其一子李觏以国子直讲退归死十年亦得禄其后则国家之于激奬廉退既肆其所守又恩及其世葢有故事今与王回同时见録之人有孙侔而后又有兴嗣处幽不改其操皆已白首然未有为上闻者故其子独未防恩窃以康定至今几四十年士之抗志于隠约而为朝廷所知者止此数人葢枯槁沈溺其守至难故其人至少为国家者取而显之使天下皆知士之特立无求于世者不为上之所遗则自重者孰不勉浮竞者孰不悔可谓施约而劝博宠禄之所以励世其实在此臣故敢以闻伏惟陛下幸察侔及兴嗣躬难进之节遭遇圣时用王回徐复李觏为比加恩其子使斯人不卒穷于闾巷足以明示天下兴嗣有子羣年二十六嵗孙侔今家真州谨状奏闻八年监察御史王岩叟上奏曰臣闻治天下者不患乎无贤而患有而不能用用而不能尽而使小人间之以乱其治尔葢小人之杰者皆有材可称有能可喜修威仪正顔色饰辞令与贤并进于前谁非贤哉此人主所宜察之而勿误也臣以谓旁求素履而深考之博采公议而审观之则贤佞可得而分矣臣请详道所以察贤佞之说陛下埀聪明以听焉幸甚贤人之所为其进也难其退也易利之所在不竞也势之所居不趋也言行则惴惴以留而色不骄言不行则迟迟以去而色不怨以百姓之安为乐而不以己之安为乐以国家之危为忧而不以己之危为忧矫世厉俗有所不为以触忌也而不变犯顔逆鳞无所不尽以婴祸也而不悔不蔽天下之善不隠天下之恶专以不欺事其君执徳秉义终始如一不观当时之所好恶而顺之此所谓贤者也陛下试持此以取之而天下之贤有不为陛下所得者臣不信也佞人之所为无定志也无定言也上所欲为则为之不惜其君之过举也不卹其民之后害也进人不以为国家而以为己谋事不以先社稷而以先身天下有疾苦而不以告也天下有善良而不以闻也怀禄耽宠人情之所共厌而不自知也前日以为是后日以为非而不愧也然而自古中材之主未尝不为所惑者其巧言可听其令色可悦仁人君子之朴讷非所敌尔此所谓佞人也陛下试持此以照之天下之佞人有不为陛下所见者臣不信也孔子曰知仁勇三者天下之逹徳伏惟陛下知足以知之仁足以守之勇足以行之惟知之益深守之益固行之益笃以终之而已延登忠贤以辅成主上之圣徳放逺佞柔使不为清明之瑕天下幸甚社稷幸甚
　　哲宗即位王岩叟为右司谏权给事中缴駮安焘除知枢宻院上奏曰臣伏以左司諌之职属门下省近防本省批状差兼权给事中给事中职当论駮臣虽暂权义难茍且今日伏覩画黄除安焘知枢宻院公议不允臣不敢放过门下縁过门之后即是施行既已施行益难追改据焘不才无补陛下而玷处庙堂坐尸厚禄考之物论谓当置之散地别进贤才今乃超迁总领机务位愈髙而德愈不类任益大而才益不宜必恐多致人言上烦圣听臣所以輙先封还乞陛下更加裁虑或陛下必怜其人未欲遽行罢免则愿且勿陞其位但令与范纯仁并为同知谏院可也臣亦再三为陛下思之惟如此颇为易处伏望圣慈恕臣疎虞僭易之罪察臣区区爱国之心特垂采纳
　　岩叟又论安焘敇命不送给事中书读上奏曰臣两次论駮除安焘知枢宻院敇命久之不下意谓圣慈已赐开纳今窃闻已有指挥门下省更不送给事中书读令疾速施行臣闻命皇恐不知所容陛下必以臣为违拒睿防遂一面施行臣仰惟国家置官司正要上下相闗防相审察惟恐有失误所以重审之至况给事中喉舌之任若不由过则不成命令何所不可臣违君之命至于再三虽陛下优容未加诛戮臣自知罪不容矣然臣少而读书本学事君之道今不敢不以其所学事吾君也臣位可夺也而守官之志不可夺也身可忘也而爱君之心不可忘也守官之志可夺则陛下今日虽喜臣从命后日将不复信臣矣爱君之心不忘则陛下今日虽未亮臣后日将复念臣矣陛下聪明照微岂不察臣之所以区区效愚忠而不已者为陛下耶臣自为耶每与大臣结怨仇而不避者为国计耶为身耶陛下欲人阿意顺防则易欲人抗言执议则难臣不为易而为其难亦何心哉但恐因臣不能为陛下守职事而获沮抑则人人务为其易非朝廷之福也古人有言曰赏当贤则臣下劝罚当罪则奸邪止此国家之大柄而人主不可以不谨也陛下一日逐章子厚于汝州可谓罚当罪矣一日擢范纯仁为执政可谓赏当贤矣然安焘之进则未见其当此臣之所以当力为陛下言也陛下曰必行之臣曰必不可行则是以臣抗君也宜乎死有余责然臣言之不已为之不疑者以臣职当然也守职而不敢旷乃所以奉陛下也
　　贴黄臣岂不知即时奉行上则可以顺陛下之意下则可以悦大臣之心顺陛下之意是臣之志也然国体之所深系恱大臣之心非臣之志也况公议之所不与臣但知以守官尽臣职不敢将职事作人情若少为俯仰便失忠义欺明主误朝廷是臣负天下国家为罪大矣此臣所以冒犯天威再三论列冀陛下开纳也
　　岩叟再辞书读乞差官权给事中上奏曰臣封还安焘除知枢宻院敕黄伏防御批以国家进退大臣皆须以礼况前日延和奏事已尝面谕卿今复如是非予所以待大臣之意也可速书读无执所见者臣既居谏诤之地又假封駮之任不敢俯仰姑息而为陛下守官不敢顾避从防而为陛下持法今焘差除未安已累恩徳命令斜出尤损纪纲此事至重实系国体臣所以夙夜思虑殆废寝食屡进愚忠冀回天意陛下初以焘次补而进之终以焘自辞而听之是进退大臣之礼也臣以焘为不才不当杂羣贤并进所以上助圣明判白贤佞使在位端亮名节之人知陛下聪明旌别感激自励是所以副陛下待大臣之意也及延和殿对防被天奬使臣得安心言事必赐主张在臣之分何以为报须事无大小有利国家者知无不言乃可以副睿眷况今日之事谏官御史议论如一臣之区区岂敢偏执所见伏望圣慈察臣之心恕臣之罪特依前奏早赐施行
　　贴黄臣窃恐陛下之意谓己行之命重于更改縁给事中本为封駮所封駮皆已行之命置官之意葢以封駮为重而不以己行为重也自唐至徳以来命令既出由给事中封駮之故改而后行者不可胜数陛下固已熟知如此更愿优容开纳使有司得为陛下守官以正纲纪臣谓为臣之罪莫大于反覆臣既再三论列义难却行书读伏望陛下别赐指挥差官权给事中以全孤臣之守
　　岩叟又奏曰臣累言安焘之进不能协公议不能重朝廷不能服四夷又告命不由门下书读无以正法度无以持纪纲无以敕羣臣所系甚大至今未防省纳施行多士之论皆以皇帝陛下太皇太后陛下自听政以来未尝有一事不惬天下之心今乃因不才无状之人致累吾君全美之徳非独臣惜之天下爱君之人谁不惜之臣恐有献言者误陛下但谓己行之命不可回不复陈义理当如何此非忠于陛下之言也非明于王体之论也自古及今惟苦口逆耳谏止君父使无过举为天下后世所议乃忠臣也乃明于王体者也臣窃以明主惟义是从不以回已行之命为难请引仁宗朝一事以告陛下庆歴三年三月二十一日除夏竦为枢宻使四月八日用御史中丞王拱辰谏官欧阳脩等十一疏追竦枢宻使敕当时名儒石介作为圣徳颂以咏仁宗之美天下流传至今称为盛事伏望陛下法而行之不以改已行之命为难而以听谏为重天下幸甚臣志在爱君忘其再三之渎惟陛下察臣之志臣死无恨
　　岩叟又论择相不可不谨上奏曰臣窃观诗书所载歴代传记之所着其称帝王能事莫大于知人知人所先莫先于辅弼辅弼得贤则百寮任职而上自处于无为之地矣至简而全人君之美不劳而收天下之功故臣区区爱君之心愿陛下无失乎此也伏思陛下听政方逾年而治道已清四方已寜人人之心懽欣交通而无所不足者陛下进贤退佞如指白黑之效也今辅臣缺位臣知陛下择贤而任之必无所误然中外之人莫不翘首拭目以观陛下此举臣不可不告陛下其戒之重之孔子曰众好之必察焉孟子曰左右皆曰贤未可也诸大夫皆曰贤然后察之见贤焉然后用之陛下以孔子所以不轻信之心而取之庶乎其无失矣陛下念公忠之臣得之难也不可不劳心于初以求之诚得其人则陛下逸矣念佞邪之人去不易也不可不精意于初以别之误进一人则陛下忧矣自古以来世主之患患在喜髙名之士而陋少文之人曾不知髙名之下有奸才少文之中多重器不可不辨也成天下之业败天下之事常争于辨与不辨毫厘之间耳贤者居庙堂则上可以尊天子重朝廷下可以安百姓镇四夷茍一非其人则国事危而人心揺矣羣邪类升百伪交作陛下虽欲奠枕而卧有不可得也陛下之忧实臣之忧敢于未然倾泻肝胆庶几有补万一惟陛下采纳甚幸
　　贴黄窃以命执政大臣不与差除百官同也百官虽进若不合公议退之甚易执政既进朝廷便系体貌虽陛下悔而欲罢亦有所不可所以不可不谨之者此也初若不谨后致人言则陛下伤知人之明矣
