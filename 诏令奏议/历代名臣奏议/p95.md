<!-- { "loadSidebar": true } -->
　　佃又上昭穆议曰臣伏覩中书省批送下张璪何洵直所论宗庙昭穆欲以宣祖为昭翼祖为穆真祖为昭太祖太宗为穆英宗为昭仁宗为穆尊卑失序非礼意也窃谓昭穆者父子之号昭以明下为义穆以防上为义方其为父则称昭取其昭以明下也方其为子则称穆取其穆以防上也岂可胶哉谨按祭法曰去祧为坛去坛为墠议者以为坛立于右墠立于左臣以周制言之太王亲尽去右坛为墠王季亲尽去左祧为坛左右迁徙无嫌则洵直谓昭常为昭穆常为穆左者不可迁于右右者不可迁于左之説非矣璪谓四时常祀各于其庙不偶坐而相临武王进居王季之位而不嫌尊于文王反乎合食于祖则王季文王更为昭穆不可谓无尊卑之序臣窃以为古者合食毁庙之主有不皆祫者则璪之説非矣大传曰大夫士有大事省于其君干祫及其髙祖干者与也言大夫士本无祫祭唯其有功善于其君进使干祫则毁庙之主不皆合食特自髙祖而已假令大夫昭穆以世次计曽祖适为昭髙祖适为穆父适为昭祖适为穆同时合食则将偶坐而相临义不得以卑而逾尊则璪等将令昭常为昭穆常为穆乎如此则曽祖居尊髙祖居卑父居尊祖居卑矣非所谓父昭子穆昭以明下穆以防上之义许慎曰父为昭南面子为穆北面大夫干祫若使曽祖覆为昭髙祖更为穆则是子为昭南面父为穆北面大传曰旁治兄弟合族以食序以昭穆则是生而居处同室合食亦序昭穆假令甲于上世之次为穆今同堂合食实属父行乙于上世之次为昭今同堂合食实属子行而偶坐相临则甲宜为昭乙宜为穆岂可逺引千嵗以来世次覆令甲居右穆乙居左昭紊同堂父子合食之序乎璪又谓既为昭矣又有时而为穆是乱昭穆之名臣窃以为昭穆父子之号耳茍为昭者不复为穆为穆者不复为昭则是昔甞事父为之子者今虽有子不得为父茍复为父则以为是乱父子之名可乎祭法曰天子立七庙曰考庙曰王考庙曰皇考庙曰显考庙有二祧焉则天子立庙自亲始矣初立考庙于是立王考庙其次立皇考庙又其次立显考庙犹以为未也于是立二祧焉与太祖之庙而七显考庙王考庙与左祧为昭皇考庙考庙与右祧为穆所谓三昭三穆如曰成王之世武王为昭文王为穆则武为父不入考庙而入王考庙矣故臣窃谓八庙之制当以僖祖居中翼祖为昭宣祖为穆太祖太宗为昭真宗为穆仁宗入王考庙为昭英宗入考庙为穆是为父昭子穆称情顺理尊卑恊序而议者蔽于所见与臣未同伏乞断自圣学一正羣议不胜幸甚
　　佃又上庙祭议曰臣放古度今详定八庙之祭庙各三献同日而毕盖约其礼务为可行欲以施于春祠而巳至于夏礿秋尝冬烝当如古制合食于祖盖古有宗庙之事一日而毕止于祫祭余祀庙各一日少牢馈食礼曰来日丁亥用荐嵗事于皇祖伯某以某妃配则是丁亥一日才祭祖妣而巳贾公彦谓大夫三庙少牢筮日止于丁亥则明祭无尊卑庙数多少皆同日而毕设矣盖祭祀卜日卜其首日而已若大夫丁亥有事于祖庙则其昭庙以戊子祭穆庙以巳丑祭理宜然也且大夫室事不裸又无朝践之事其礼固畧矣然而荐腥馈熟品其笾豆奉其尊彞修其簠簋迁其鼎爼陈其巾幂升降进退侑尸献酬宾主百拜馂彻之序品节众多假令逮闇而祭继之以烛奔走趋事三庙一日而徧则虽有强力之人不能支矣又况天子礼具乐备品节之多乎然则先王之时各祠其庙无有一日而毕者也谨按王制曰天子犆礿祫禘祫尝祫烝诸侯礿犆禘一犆一祫尝祫烝祫郑氏谓天子言犆礿诸侯言礿犆互明其文则天子言祫尝祫烝诸侯言尝祫烝祫亦互明而已也然则古者天子七庙四时之祭春祠各于其庙而夏礿秋尝冬烝则三昭三穆皆升合食于祖故用旅酬六尸而仲尼燕居曰尝禘之礼所以仁昭穆也若夫诸侯春亦犆礿烝尝皆祫于祖而禘则一年犆一年祫下天子也明堂位曰夏礿秋尝冬烝天子之祭也夫礿祠烝尝诸侯类有之今鲁更以为王礼又不言春祠者春祠特祭天子诸侯同故也其夏礿秋尝冬烝则天子与诸侯异故曰诸侯礿则不禘禘则不尝尝则不烝烝则不礿又曰禘一犆一祫由是观之虽周春祠特祭而三时亦祫非特夏商之制虽然天子时祫才及未毁庙之主而已至于三年一祫于是毁庙之主皆合食于太祖故谓之大祫言大以有小故也按文公二年八月丁卯大事于太庙公羊曰大事者何大祫也毁庙之主陈于太祖未毁庙之主皆升合食于太祖谷梁亦谓大事者何大是事也着祫尝盖着犹别也三年一祫大于祫尝祫尝秋祭也今鲁合祠太庙亦以秋祫故言大以别之也且天子七庙日祭月祀各就其庙三时皆合食于祖其毁庙之主则三年然后大祫亦礼之杀也由是观之先王之祭有祫又有大祫明矣此自汉以来论者未之知也陛下圣学髙妙徳蹈尧禹以操为验以稽为决复千嵗之坠典实在圣时今欲八庙既立春祠各就其庙而夏礿秋甞冬烝皆升合食于祖既应典礼又与旧仪四时八室并飨少近独为合古之制宜若可行亦其七庙之主会于祖庙委蛇从祀优而不迫盛礼大乐得以备举如允臣所议乞下有司叅定仪注施行
　　佃又上先灌议曰臣看详阳祀自烟始隂祀自血始宗庙之飨自灌鬯始灌鬯所以求之然后作乐以致其神今仪注先作乐后灌鬯非礼之正说者或谓祭祀宜先作乐以降其神然后灌鬯盖所以祭之也臣窃以为不然宗庙之祭灌鬯以求诸隂焫萧以求诸阳犹以为未也故又诏祝于室坐尸于堂诏祝于室求之内也坐尸于堂求之外也犹以为未也故又纳牲于庭升首于室纳牲于庭求之下也升首于室求之上也犹以为未也故又直祭祝于主索祭祝于祊直祭祝于主求之近也索祭祝于祊求之逺也犹以为未也明日于是又有绎祭焉盖孝子不知神之所在于彼乎于此乎是以求之如此其至也礼器曰纳牲诏于庭血毛诏于室羮定诏于堂三诏皆不同位盖道求之而未之得也由是观之祭者孝子之所以自致其诚也故斋必见其所祭者而求神不于一处或以祼或以乐或在朝践或在馈食或在明日之绎无所不至岂所谓奏乐独能致之宜先于灌而自灌而后皆祭之而已也谨按大宗伯曰以六玉礼天地四方牲币各放其器之色郑氏云礼谓告神时奠于神坐书曰周公植璧秉圭是也盖凡乐圜钟为宫冬日至于地上之圜丘奏之若乐六变则天神皆降可得而礼矣凡乐函钟为宫夏日至于地中之方丘奏之若乐八变则地皆出可得而礼矣凡乐黄钟为宫于宗庙之中奏之若乐九变则人可得而礼矣礼谓告神时以六玉与牲币礼之则礼神固在灌鬯之后奏乐不得在其先矣经曰殷人尚声臭味未成涤荡其声乐三阕然后出迎牲声音之号所以诏告于天地之间也周人尚臭灌用鬯臭既灌然后迎牲致隂气也殷人先求诸隂今宗庙祀事文物大备放周之盛而説者或欲更用商人尚声之説先乐而后灌臣亦以为不然盖商人先求诸阳故焫萧在前灌鬯在后周人先求诸隂故灌鬯在前焫萧在后经曰二端既立报以二礼建设朝事燔燎羶芗覸以萧光以报气也荐黍稷羞肝肺首心覸以夹甒加以郁鬯以报魄也凡此灌鬯在焫萧后盖商礼也又曰郁合鬯臭隂达于渊泉萧合黍稷阳达于屋凡此焫萧在灌鬯后盖周礼也説者如欲更用商人祭地尚声之説则焫萧当在前灌鬯当在后矣宗庙仪注縁习故常所宜讲正当矣何独先乐后灌不可改也且既灌于是奏九变之乐以致其神非特应礼易行又其旧无朝践之献今既増置此礼而未有乐焉以灌献旧乐移之朝事盖两得之如允臣所议乞更仪注庶协典礼
　　神宗时彭汝砺上南北郊合祭议曰臣准勅节文与两制尚书侍郎等集议南北郊合祭事是非盖有定犬马之诚窃不自胜尝恐縁诸儒一偏之説紊国家莫大之礼废朝廷已行之命輙殚悃悰庶禆万一惟陛下裁幸右臣闻礼者体也体不备君子谓之不成人设之不当犹不备也故先王之交于神明也既祭之以礼又求之以类其时日牲币器服声音顔色无或非其类者或非其类谓之非礼非礼之祭神不飨此其言似迂缓而难知然其理甚切至而必验臣谨以一事明之春为阳故以正月迎于东郊秋为隂故以七月迎于西郊使迎春则在西郊而用秋之时迎秋则在东郊而用春之时虽樵夫野叟犹恠以骇而况于神乎夫天之与人非有异也今应祭方泽也而合于圜丘应用夏至也而用冬至盖何以异此夫前日之议论非是行之而不至安便昔人盖有变之者矣先皇帝钦若稽右承顺天心罢黜邪説是正太常行之歴年中外禔福圣作明述神明所惬今何疑何恤而欲纷更之也家人小祀尚慎废举天地重大岂容轻议臣闻之神无常飨飨于至诚天无私亲亲于有徳朝廷诚能富民阜财明道崇义致帝者之用成天地之化使粒食之民晏也粲也则上帝是祐而诸福之物皆可毕致务改祀命实非所愿惟朝廷慎之重之反复之务求至当以称先帝所以尊奉圣灵之意焉又曰合祭之议臣等谓不可者二十二人谓可者八人扬子曰人各是其所是非其所非将谁使正之曰万物纷错则占诸天众言淆乱则折诸圣在则人亡则书周礼圣人之言也合祭肇于汉末时其言甚不经朝廷制度考文方告之宗庙行之天地布之天下以宪万世或委圣言而从不经不可也或曰合祭歴世行之莫之改也夫莫之改者犹行之不可也先帝既改之善矣欲变之不可也或曰亲祠未能且从合祭可乎曰亲祠非不可行以有事而摄焉亦礼也合祭非礼也舍礼不用而从非礼不可也夫规矩诚设不可欺以方圆绳墨诚陈不可欺以曲直今议祭祀而不从礼议礼而不从经则是非并起终无所归是犹舍规矩而察方圆舍绳墨而观曲直不可也先帝留意经术曲折皆有稽据固非羣臣所能窥见髙下小大惟太皇太后陛下皇帝陛下明诏执事质于众是无从一偏之论决于大公无安顺从之説如此则是非可决而经正矣
