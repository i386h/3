<!-- { "loadSidebar": true } -->
　　郯又上奏曰臣伏闻降勅命以昭宣使王守忠脩祭器物劳効特除景福殿使仍赐节度观察留后月俸臣始初风闻内批指挥止授守忠宣庆使次日闻授节度观察留后今虽节度观察留后之命不行仍以月给赐之复迁改使名劳浅赏重中外之议颇不为允夫爵位之设以待劳臣而劝忠义故赏之厚薄视功之大小归乎不虚授而已至于举一职领一事有所干济盖人臣戮力之常分也以常分而受赏典已为过矢又厚焉适足以啓浇滥之源也且守忠之掌脩祭器亦人臣领一事戮力之常尔然陛下重宗庙之事以报其劳自昭宣使超授宣庆使恩赏之行不过不薄适其中也而守忠曾不满望仍要君命夫以小劳职分之常而所求犹如此过当则后来有冒矢石捍边宼之臣果有显效则将何爵赏以称其意焉况内臣领遥郡祖宗之制止于观察使然非积劳未甞妄授今守忠虽不授两使留后而得给其禄人情所希皆起于渐既得其禄必欲其官茍又从之是何位之不可求也夫事戒其始末犹不禁况不戒焉则弊将横流矣其王守忠欲乞只依元降指挥授以宣庆使所有两使留后俸料亦乞罢给陛下如欲优示宠待则乞厚以金帛赐之足为恩假至于爵禄公器不可轻授授之不滥则朝廷纪纲庶可存焉臣以空踈获备耳目遇事即言因无忌讳伏望圣朝特赐省纳郯又上论两府迁官防曰臣等伏见前任两府臣僚继有除拜非复差功计劳特出一切恩命近时典故未见此比物议喧然不知其由夫爵禄固上所得专予以其可以厉世磨钝使天下之人赴忠义立事功至于徇节捐躯而不自悔故古之王者至重至谨赏一人必使天下之人皆知以为当然不敢用为己私而轻天下之所重也今若授受之际皆出无名则何以劝有功有功者不足劝是古之所重今便以为轻虽极显官厚禄将无以磨砺天下而人人有觊觎徼幸之心复何所恃而为治哉况股肱大臣天下所望为表则者岂特以一官自私而不为国家惜大体臣等固知爵命之行必有逊而不受者伏望朝廷察臣等言稽之典故如今来例行除授事体有轻重必当即乞明示中外使灼然晓知若秪出一时之恩愿下臣等章奏询之公议傥以为然或难追寝前命因其表逊悉停过恩如此则上无虚授之讥下有相逊之劝与其一举两失事相万也臣等待罪言责不敢顾避缄黙
　　皇祐二年知谏院司马光上论麦允言给卤簿状曰昔仲叔于奚有功于衞衞人使之繁缨以朝孔子曰惜也不如多与之邑惟器与名不可以假人夫爵位尊卑之谓名车服等威之谓器二者人主所以保畜其臣而安治其国家不可忽也今麦允言近习之臣非有元勲大劳过絶于人而赠以三公之官给以一品卤簿其为繁缨不亦大乎陛下虽欲宠秩其人而适足增其罪累也何则三公之官鼎足承君上应三台卤簿者所以褒赏元功皆非近习之臣所当得者陛下念允言服勤左右生已极其富贵死又以三事之礼为之送终鼓吹箫铙烜赫道路是则扬其僭侈之罪使天下侧目扼腕而疾之非所以为荣也惟陛下御览仲叔于奚之传垂意孔子之言则知名器之重不可加非其人况唐制羣臣于国立大功者婚葬则给卤簿余不在给限伏望陛下追寝前命其麦允言更不给卤簿毋使天下之人窃指目以为朝廷过举不胜幸甚
　　至和二年侍御史赵抃上言曰臣伏见近年朝廷非次除节度使宣徽使颇为烦数窃以二者使额在唐季则付与容易属圣朝则授受艰难职任絶优事权实重臣僚设非勲旧名器安可轻假谓宜慎重赏格得以关防幸门湏有定规庶裨至治臣愚欲乞指挥今后宣徽并节度使内文臣湏是曾歴中书枢宻院任用加之德望为人推服武臣曾经边鄙建立功业者方许除拜兼宣徽使元额只是两员至如使相之任体貌尤重更当慎惜岂宜轻议尝闻太祖皇帝朝命曹彬收复江南功成凯还虽赐与则多终不授彬使相臣以谓此等官职平时无故等闲除授臣僚亦以等闲得之不以为贵四方向去万一有缓急事宜必有贤智豪伟之人为陛下制变御侮立功立事当此之际朝廷行爵赏恩赉之议则以何官职处之乆远之制须今日思之重之惜之不可不慎也伏望陛下特赐圣防以臣所请付两府议定执守施行上以遵祖宗之法下以重爵位之赏则中外幸甚
　　仁宗时监察御史傅尧俞上奏曰臣闻爵禄天下之砥石其所以砺世者非谓人人饱高爵而厌重禄也盖必当其劳则天下知劝茍异于是虽穷极班品不能满贪冒之心而但啓侥幸之路不能为勤瘁之激而徒树营私之恩伏惟陛下留神而察之臣伏覩单州团练使刘永年除齐州防御使臣窃思永年进因恩泽未著绩用于荣宠固已优渥况有旧条武臣正授已上不许无劳叙进若此官用乆次能得则建节縁日月可取至于余人不得援例此语尤为未允惟以庸制禄不当有引例之嫌既废令假人安可杜抜茅之势事体明着不为难晓岂有他日约束不能限永年而今日指挥可以塞来者乎是不足昭信天下益取轻耳臣恐縁此烦圣聦者众陛下无以拒之近钱晦知代州亦未甞改官不识永年何以异于晦也伏望陛下追寝新命加慎名器使图显效然后迁擢则能者益奋而不能者知勉且俾条诏不为空文臣不胜恳激之至
　　尧俞又上奏曰臣近尝论列刘永年无劳转官乞行追寝至今未防施行臣闻爵禄天下之公器法令王者之大柄既不能以大柄自持而以公器私于人方复区区诫之以不得援例此臣所以大惑也借使私于永年众人可隔于陛下平均之德固已亏损况众人之不可隔乎茍不复计校率以例迁则天下之公器如何哉方今事不责实贪竞尚多不作法以抑侥幸廼废陛下成法啓侥幸而为之地臣所以尤为陛下惜之且法自永年始而废于永年又可恠之甚者夫置言事之官使拾朝廷之阙古惟恐其不言今乃不然平居议论率常十格七八若壊法滥官章明较着如是之不疑者以列于陛下又置而不听则安用言事者乎惟陛下必垂省察英宗治平二年龙图阁直学士何郯上奏曰臣闻圣人之养贤也能品其德能量其才能授以官于是分之为三上贤使之为三公次贤使之为台谏监司下贤使之为守令所以寓权而恱之也于是为之宫室舆马以养其体为之旌旗冕弁以养其贵为之钟鼓琴瑟以养其乐为之弓矢斧钺以养其威然而不可以私授惟其德惟其才而已矣茍授非其人则觊幸之端啓有小人者得之则胥効犇向而求之若固有于已寖以成俗人人皆以取之甚易而无难矣一旦圣人将革其弊而废黜之莫不怨望盈耳是非小人之过其过在于人主授之之轻也人主不禁之于前而止于后盖无及已呜呼用人之际可不谨欤昔衞以鞶缨授仲叔于奚仲尼非之馆陶为子求郎汉明拒之知名器如此其重也今陛下绍德业之崇卜基图之永大设纲纪思合天人行于前必虑其后图于始必全于终惟是选用之艰尤所可重品其德然后授其官量其才然后定其位使朝廷上下公卿大夫皆得以服其荣安其分士无觊觎职无虚授则天下官冗之弊息名器之用正夫以大理评事之卑而太宗犹谓之清望官不以授伶人之子况其大者乎惟陛下重之
　　英宗时殿中侍御史范纯仁上奏曰臣闻君之大柄在于刑赏赏不僭则为善者劝而下无觊觎之心罚不滥则为恶者惩而人无抑之患善为国者必慎于斯陛下临御已来于刑罚固已慎矣而于滥赏之弊未闻更张近自两月已来尤多轻授如待制龙图脩撰之职相次拜者几十余人岂必尽是贤才且复别无勲绩但以一人擢用比之同列稍优则人人叙迁以足其希望之意务为姑息如止儿啼轻爵滥恩无甚于此伏惟祖宗之制尤慎宠名至于小官未尝轻授况于近侍之职岂容什伍而进哉伏望圣慈诏中书门下凡经筵杂学士待制脩撰等职并依内外制修注体例各立定员数必湏才德兼优或圣意柬擢或委以重任或别立事功仍俟阙员方许除授自余不得进拟如此则得驭臣之道革侥幸之风近侍得人名器增重
　　神宗时知谏院陈襄乞止絶权贵非次陈乞恩例劄子曰臣窃见近日臣寮并故臣寮之家陈乞内外亲属恩泽冲改已授差遣人员阙朝廷虽有先降指挥过一月之外不许冲改然所陈乞恩例名目稍多逐时中书枢宻院不住于审官三班院流内铨取已使员阙差注终属未便縁逐处待阙之人守候名次动经岁月洎至授下差遣出京待阙或已前去赴任却被冲改虽在远方不免依前再赴铨院别候阙次孤寒乆旅之人宁不嗟怨朝廷既有恩例许令指射优便差遣已是优恩岂可更容冲夺已使员阙甚无谓也兼陈乞恩泽多是近上臣僚之家非理侥求因成体例攀援引用寖不可革国家爵禄恩赏所以待贤能之士今惟以父兄亲属私恩陈乞使阀阅无功之人占夺优便差遣一切出于侥幸甚非至公之朝慎名重器区别能否之道也臣以为立法更弊必先自贵者始欲乞今后除前两府出镇与沿边安抚帅臣辟举人依条施行及劳绩酬将大堂除人许指射非次见阙外其余乞先自两府以至文武臣僚及分司致仕故臣僚之家如合陈乞弟侄儿男及异姓骨肉恩泽并奏荐人差遣等并令一例于季阙已前一月内指射合入优便之处依例等待即不得临时陈乞非次见阙及冲改已授差遣人贝阙庶使权贵絶侥求之望寒士无被夺之患而稍获均济矣
　　神宗即位御史中丞司马光论王广渊劄子曰臣前两次上言王广渊倾巧奸邪乞尽夺去职名与远地监当近闻夲人带旧职知齐州仍赐章服如此乃是赏之非黜之也向使广渊自改京官以来谨身守分不为奸謟以至今日不过作第二任通判今所得乃如此岂可谓为奸谄无益哉孔子称唯器与名不可以假人今之章服所谓器也职名所谓名也二者皆无用之物然而天下贵之者为其非贤才则不能得之故也唐宣宗重惜章服不轻以与人有司制绯紫衣以备赐与经年不用三两领故当时服绯紫者人以为贵夫名器者譬如珠玉若使之易得如瓦砾尚安足贵乎近岁两次覃恩赐绯紫者已为泛滥今又如陈铸王广渊辈皆赐章服是使今后受赐章服者皆以为耻不以为荣也且陛下使广渊出补外官者必已知其奸邪之迹也今又复以职名章服宠之是劝人使效广渊所为也臣窃恐非国家之福伏望圣断依臣前奏尽夺去广渊职名并此来章服与远地监当使赏善罚恶皦然明白







　　歴代名臣奏议卷一百九十七
<史部,诏令奏议类,奏议之属,历代名臣奏议>
　　钦定四库全书
　　歴代名臣奏议卷一百九十八
　　明　杨士竒等　撰
　　谨名器
