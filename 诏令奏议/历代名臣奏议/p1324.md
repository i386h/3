<!-- { "loadSidebar": true } -->
　　甫又上奏曰臣仰惟陛下肆颁手札继发徳音以回禄挻灾近在京邑侧身引咎博求直言深见陛下祗畏天威悔过修徳之心臣未奉诏之前尝于九月十九日首腾奏疏上彻天阍谓答谢明谴莫若下诏罪已今求言之诏果下矣臣茍爱身忘国不复尽吐肝膈少効恳欵忠爱之义以仰裨圣明之万一是臣大负陛下也陛下纵不诛臣天亦将诛臣矣谨上封事惟陛下垂听焉臣捧读明诏至所谓痛哭流涕何以赎愆不觉仰天泣下知陛下真有此心是以真有此言决非縁饰于辞令者所能为也且夫菑起都城天意何在盖欲陛下因其所可见察其所不可见耳陛下深居蠖濩之宫四方虽有危急之事君门万里乌得尽知左右之臣虽知而不言踈逖之臣欲言而无路所赖以丁宁告戒一悟圣心者惟天而已矣天谓宼盗纵横民罹残虐室庐丘墓往往为墟大伤孝子慈孙之心此陛下所不见故使陛下亲见延燎太室惊动神灵俄顷之间化为灰烬虽欲不痛哭流涕不可得也天谓所在州县水溢为灾江湖城市莽为巨浸生生之具漂没几尽此陛下所不见故使陛下亲见公宇焚荡居民荒燬众大之区变为瓦砾虽欲不痛哭流涕不可得也天又谓频年以来干戈满眼老稚转徙沟壑壮者流散四方亦陛下所不见故使陛下亲见都人避逃号呼道路上及朝士廨舎为灰骨肉犇迸虽欲不痛哭流涕不可得也天又谓嵗屡不登饿殍盈野公私之力耗于赈荒迄今饥民气息尚存状如鬼质此陛下所不见故使陛下亲见都城被焚之家悉仰赡给钱粟易竭民饥无穷其间死伤之人卒致衘寃于地下虽欲不痛哭流涕不可得也夫内之形证即外之形证外之气象即内之气象奸邪导谀之人竞欲以甘言佞辞蔽陛下之耳目而天心仁爱特以气象形证之彰彰者开陛下之聪明使陛下虽不日接四方万里之事而天威赫然曽不越乎咫尺之间呜呼何其眷陛下之深而爱陛下之切也然则陛下思所以悔已过答天心者可无以践痛哭流涕之言乎且臣闻之愤切之言激于事变脩省之实决于力行凡人一语之发尚当表里相符大哉王言诞告万方不特人闻之天亦闻之而可不求所以实其言耶陛下所谓痛哭流涕者盖一时愤激之辞已而怠久而忘之矣今日求言之本防正欲以昭示修省之实共圗销弭之道陛下对越上苍而发斯言臣亦对越上苍而为陛下尽吐之且陛下为宗庙社稷生灵之主必当以宗庙社稷生灵为心自临御以迄于今凡八禩矣陛下所恃以乂安海内者盖曰宰臣辅翼于下真鱼水相得之欢也而宰臣所恃以镇服人心者盖亦曰陛下照临于上真风云际防之辰也然而中外多事国歩孔艰宰臣之勤劳亦已至矣三数年来积劳成疾犹不避事陛下正当深加体恤以全君臣之谊可也何为髙拱无营自暇自逸而独使宰辅以有限之筋力当无穷之忧责欤夫君相之间其合也甚难而其全也尤难书曰自周有终相亦惟终释者曰忠信为周忠信云者不事形迹纯全无伪之谓也陛下以忠信待宰臣宰臣以忠信事陛下向也谦冲退托而未遑亲政今也国事眀习而总揽万几在我初无私意而天下信其当然是之谓忠信是之谓全君臣之交若夫臣有所愿而不得以自遂君有所为而不果于自奋君臣茍避嫌疑不用其情而举天下国家安危存亡之故泛泛焉付之无可柰何固已不能上当天心矣及其患生于所忽灾起于非常仅欲以区区之空言掩天下之观听吾谁欺欺天乎且陛下先以习安玩常之见入乎胷中而或者从而附和之曰今日之灾乃天数非人事也又曰直言不得不求非必尽听也又曰他事不必改更惟汲汲于营缮可也暨乎土木毕兴轮奂复旧陛下晏然处之不思改弦易辙今日素服避殿之心复转而为平日荒眈酒色之心今日减膳彻乐之心复转而为平日般乐怠傲之心今日求言修政之心复转而为平日不亲庻务之心陛下既自处于无为乃朝夕督责大臣以有为而又适遭乎抢攘多故之秋宼贼之未息羽书之旁午东淮尚烦区画西蜀更费隄防残敌求和意犹叵测使命轻遣或贻后悔丛此责任忧虑万端陛下尽欲以委宰辅耶臣恐非元首起股肱喜之义也天下之命寄于陛下陛下之明资于宰辅宰辅又资于执政台谏侍从百执事之人等级相承血脉相贯必也陛下以奋厉兴起之意率先于上然后精神之所运用风采之所振发机括一转羣听咸新雷动风行防若影响又何患人心之不说天意之不解乎陛下若徒谓一时愤切之言形于纸上者足以回天心不知修省之实关于政事者乃所以消天谴则所谓痛哭流涕亦空言而已虞书曰后克艰厥后孔子曰为君难盖谓夫尊居九五事繁责钜非可以易心处也若如陛下尽诿其事于人而忧惧不切于己则为君者何其甚易而不难耶臣愿陛下澄心定志深思痛省今日之天下乃祖宗之天下立政当以天下而立用人当以天下而用行至公无私之大道全保防宰相之大体率厉羣工大眀黜陟变委靡衰弱之陋习为涤荡振刷之宏规断自圣意洒然与天下更新如此则宗庙社稷可使乆安天下人心可使咸恱而皇天威怒庻其可回矣不然干刚不振政事不亲国势朝纲日就萎薾天意谓陛下为如何谓宰臣为如何日监在兹乎甚可惧也陛下以直言求臣臣发于忠爱不容缄黙位卑言髙罪当诛殛惟陛下财幸嘉定中甫为秘书省正字上奏曰臣猥以庸虗误防亲擢今兹召对获觐清光臣窃惟陛下圣徳渊静黙与天契念虑纯一上与天通自临御以至于今凡几更变故矣而随即消弭转危为安人以为天数之适然而不知皆圣徳格天之功近者残敌首开兵端我师既出敌兵旋退人以为羣臣御侮之力而不知皆天佑皇家之验夫以陛下积平日畏天之诚而天心又有启佑陛下之实固宜休祥毕至灾异尽除而今乃隂阳未调旱魃为虐不亦深可惧欤甚矣君天下者不可一日而无惧心也惧心常存则妖不胜徳惧心或亡则徳不胜妖陛下如欲因天戒而回天心变亢阳而致甘泽其道非他惟当即陛下畏天之素心愈加警惧而已天理流行随寓着见善格天者要必事事知惧可也贤才之用舎关天心之向背今也端良者斥谄谀者用尽言者罚蒙蔽者赏邪正易位白黒不分杜忠臣敢谏之门孤上天生贤之意是可惧也民生之安危判天命之去留今也兵戈既兴暴露日久餽饷不继敛将及民根本一虚则岌岌焉有萧墙之忧国祚脩短实决于此是可惧也广谋从众乃合天心今也陛下深居髙拱未尽下情羣臣奉行簿书罕接舆议独运宻谋之意胜而虚心谘访之意微将恐天下迫切之情无由上闻是可惧也君臣一徳克享天心今也一人忧勤于上而羣臣逸豫于下外患未弭内患方深而熈熈焉无异平时自谓雅量足以镇浮而不知宴安乃为鸩毒是可惧也法天行健是谓君徳今也陛下恭俭有余而刚断不足庸夫憸人茍求富贵而未闻大眀黜陟以警动众心将帅交结而军旅之政壊州郡贿赂而节亷之风衰此皆自贵近者化之不改其原流愈炽是可惧也夫此五可惧者特举其大端耳其他祸防乱萌不可悉数其将何以答天谴召和气哉臣故曰惟当积陛下畏天之素心愈加戒惧而已且臣闻之上有戒惧之君则下无可惧之事惧心不存于我则彼之大可惧者始见此必然之理也陛下诚能继今以始惕然内省知畏天一念乃我之所固有初无俟乎外求自方寸之清明而推之于朝廷之清明由宫闱之谨肃而达于政令之谨肃昭公道以破私意之扄鐍擢正人以鍼邪说之膏肓陛下以是率先于上而股肱大臣又能公听并观毕志竭忠以体君上之心耳目之官喉舌之司亦皆博采公论尽吐忠赤以扫积年之下至羣工百执事无不精白一心公尔忘私以赴国家之急将见天意回于上灾变弭于下岂徒自治吾国而已虽坐制四方可也何足惧哉不然精神移为怠昏刚强销为柔懦君臣上下一不知惧而可惧之事众矣治乱存亡之势其本在此惟陛下留神省察
