<!-- { "loadSidebar": true } -->
　　衞泾对防曰臣恭惟陛下聦明天縦并隆五三不自神圣谦冲退托亲屈帝尊廷策多士访以古今之治道当世之急务陛下岂以草茅之言为可用欤然自陛下即位以来六策多士所以与之讲论治道亦不一矣亦尝采其所言见之施行而有补扵治者乎抑草茅之士华文少寔不当扵理而不足以措之事业乎抑亦临轩赐问姑循祖宗之故实而不要之扵用也夫科目之兴始自西汉而贤良之策亦有时而措之用者载诸史册烂然可观况陛下舍己从人如大舜不矜不伐如大禹广览兼听以极羣下之幽隠开心见诚以来天下之谠言将与海内共臻至治夫岂崇尚虚文不究实用徒应故事而已哉虽然君听存乎广大臣言贵扵切近以陛下好问之勤治之切而徒泛为之辞以娱观听非臣之所学也臣闻成天下之治者固惮扵改作革极弊之政者尤患扵因循改作之患至扵扰扰作事而因循之弊将有委靡不振之忧二者皆非所以为治而因时制宜则治道之所不废也昔汉武帝以雄材大略之资即位之初侈然不满汉家之意嘉唐虞乐商周之言屡形诏策董仲舒待问广廷廼劝帝以更化善治卒之武帝纷更制度日不暇给而一时之治骎骎愈不如古岂仲舒之言有以误之耶终日变易法令而不出扵簿书期会之间正非仲舒所以拳拳扵帝之意也知仲舒之更化不在簿书期会之末则知仲舒有救弊之名无变道之实诚古今不易之常理从是而加之意焉则以之振起治功扫除积弊跻一世扵唐虞三代之隆如圣防之所问诚无难者又岂在扵变法易令而以多事自累哉诗曰周虽旧邦其命维新陛下亦悟扵斯而已矣谨昧死上对臣伏读圣防曰盖闻道者适治之路万世而无弊者也仁义礼乐皆其具也纪纲法度所以维持治具者也尧舜之所以帝禹汤文武之所以王者用此道也臣有以见陛下探治道之本原而知帝王之为同条共贯也臣闻道无精粗治有详略本末不可以偏废而阖辟变化之用则固有所主宰也是故本原之所自则不外乎一心之微而治具之在天下亦不可一日废此尧舜之所以帝禹汤文武之所以王固不外乎此道者然精一执中之妙宻相授受扵心之际而皇极之编九畴之防君臣上下所以孜孜讲切者岂惟繁文末节之是务而庶绩之熈九功之叙水土之平礼乐庶事之备固其形见之末效而斯道之本原固当求之扵精微之运诚不外乎中之一辞而已不然尧舜禹汤文武之君不防舍仁义礼乐纪纲法度以治天下而繁文末节后世固欲持此以治天下不可胜穷之变则亦无具甚矣然则帝王之治固不难致亦惟探其本而不废其末举其全而不溺扵偏求其所以致治之实用而不惟繁文末节之是徇则古今一天下也而岂有异道哉臣伏请圣策曰朕膺光尧之命承祖宗之绪思所以阐文谟而扬武烈者二十有三年矣志勤道逺治不加进夙夜只惧莫敢遑宁故博延豪英访以当世之务子大夫造廷待问必有蕴而欲陈者臣有以见陛下念付托之至重思宵旰之愈勤疑治道之愈邈虚已以问承学之臣将以讲明济时之术也顾臣微陋何以塞明诏臣闻天下非治效不进之可忧而人情安扵茍且因循之可畏以陛下勤政愿治之诚迈越前古唐虞三代之治疑若盥手可致而二十三年于兹计筭见效曽未之闻者是安可不求其故耶毋亦愿治之心虽切济时之术实踈士大夫安扵茍且以为成习而天下万事有不得其序耶臣窃观陛下即位之始鋭扵为治念版圗之未复愤强敌之未殄慨然奋发将一扫而清之一旦起故老扵废弃之中擢将相扵俦常之列畀之大任责以成功而徒肆大言习为诞谩玩嵗愒日无补事功比比负责而去而陛下大有为之志亦自是少弛矣故夫前日之治伤扵太急而今日之治又失之太缓惟其责效之速故诞谩之徒得以肆其欺防窃取陛下爵禄而去惟其习扵縦缓故庸常琐琐之流得以偷安固位自为保持之计上下茍且莫肯任责而治效之不进风俗日以壊士气日以弱民生日以困刑罚日以峻徒为九重之忧而不思所以救弊之术者循是而不之反则天下之患殆将有出扵意虑之外而何治功之可成臣愿陛下思所以济治之术革人情扵极弊之余正纪纲明赏罚毋徒徇扵虚名而必责之实用则今日茍且之俗将易而为趋事赴功之臣则天下之治有所不为为无不成惟陛下所志耳臣伏读圣策曰且唐虞之盛固未易议至若夏之尚忠商之尚质周之尚文皆绵世歴年不能无弊岂道有升降政有损益而然欤抑为治之具有未至欤臣有以见陛下想唐虞至治之极攷三代治尚之偏图惟厥中以为救弊之术也臣闻三代之治本扵一道道之所在初无毫厘之差而救偏补弊特其济治之术由扵时变之推移而生扵人情不可已者也唐虞之盛忠质文之名未立也而忠质文未始不为用忠之变而入扵质质之变而入扵文此其世变之使然有不容御则周人之处此若其极弊不可为之世矣自常情观之必将厌委曲而务濶疎弃文采而尚朴素以求还上古之无事也然周之君方且务为繁缛之典凡可以管摄人心而隄防风俗者纎悉备具是岂好为多事而繁文末节如后世之纷纷也哉彼其损益之相因无非因人情之所系而维持设施之术固有出扵法度纪纲之外此泰和之效所以并称扵唐虞而弥文缛典皆足以起当世之治使周之子孙世守而勿变则千万世长在可也而何弊之可言陛下盖亦即其所以救弊之术原其所以为人情之虑者略其异而反其同则唐虞三代之治亦在陛下运用而已矣奚必拘扵形迹之末哉臣伏读圣策曰今朕正心诚意体道之用将以格物而士风犹未一也敦本抑末崇尚礼教将以范民而俗化犹未醇也夫士风之不美以其无所化也今陛下以正心诚意之学将以致格物平天下之效而士风之未一得毋以承末流之弊而源或未之正乎夫俗化之不善以其不知教也今陛下敦本业而抑末作崇礼教而设防范而俗化之未醇得毋以流俗之渐渍者深而制度之不严乎臣闻古之士也上下相待以成其美后之士也上下相胜以败其事夫仁义道徳之本孝悌忠信之实古人之所以修扵乡党防扵庠序以为吾之所当为初无所觊扵上而官爵禄位之设车马衣服之奉古人所以用扵朝廷之上者亦以为待天下士而非有徳扵下故士知脩扵家以待上之求上取夫士以为天下之用上之所待其士者愈厚故士之所以自待者愈不敢轻上下交相待而人才日以盛固其宜也后世则不然上设其爵禄以待士之求而士亦茍且修饰以有所要扵上士惧其无以自达则巧取贪进不顾礼义而上亦惧其进之滥则多为之防以绳其来此后世之通患而按之今日则尤甚矣冒进之习滋防耻之道丧茍侥幸扵一得则抵法禁而不知畏天下固未始无卓然特立之士也而以一之过而絶其终身之善以一人之失而疑及天下之士则亦日流扵薄恶而已矣而何怪扵士风之不美欤臣故曰承末流之弊而源未之正也臣闻古之治天下者将以定民志后之治天下者将以便民情古者上自天子而达之扵民尊卑贵贱之不相侔则服食器用之间截然等级之有辨古人非固为是无益之文也防闲之不至则情伪之相滋乐好之不厌而弊将有不可胜言深为之节严为之限故民志一定而分守自明彼其趋向之一而风俗之厚亦其理也后世则不然举圣人所以检押人心者一切惟人情之便而媮风薄俗亦复荡然扵法制之外富商大贾得以交通王侯而乡曲豪右无别扵贵近自后世有所由来而较之今日则殆将不止扵是者车服上僭宫闱家室略拟都邑辇毂之下四方之所观瞻而此风益炽上下恬然相视不以为怪则亦曰流扵无节而已矣而何怪扵俗化之未醇欤臣故曰俗之渐渍者深而制度之不严也臣伏读圣防曰义不胜利何以厚民之生刑不胜奸何以防民之伪夫率民以义则义之所在而利固存于其中则民心之知礼义若可以厚其生也而义或不胜乎利得毋以义利之不能两立而趋扵利则或违其义乎夫防民以刑则刑章之立可以不试而民畏也而刑或不胜乎奸得毋以刑所以防民而求以胜民则奸轨益不胜其多乎臣闻古者先养民又教民然后治民后世不知养民不知教民一扵治之而已耳夫日用饮食之须冠婚丧祭之具圣人初非举手以予民也为之立其官师制其田里又教之以君臣上下之大分民既知教而民生益厚故民乐出其力以供上之用亦不以为劳我而且厉我也后世教养斯民之事曾弗之讲民生之用皆民之所自为而上之人又从而征敛困苦之今日之民其无聊赖甚矣而何义之防知山泽之饶舟车之筭香盐茶酒之凡桑孔辈所以笼天下之利者无不悉为常赋有限复令先期常数既殚复令别配凡陆贽所以进諌扵唐徳宗者无不尽用陛下加恵元元勤恤民形扵诏防无非以宽民力厚民生为言而守令之不奉行徒亦文具而已水旱有减放之令而督促如初乆有蠲除之科而追催犹故所谓禾稼如云问之父老皆有忧色曰丰年不如凶年而况水旱相仍曽无虚上下迫蹙如此欲民生之厚其可得耶臣闻古之制刑也所以厚民俗后之制刑者所以防民利而已耳夫古之圣人不得已而制刑盖为夫不孝不友不婣不睦者是禁而山泽之利无不弛以予民而或为之限节盖亦禁其末作之为害而非夺民利以自殖也后世不明圣人制刑之意而禁网之宻条章之具无非与民争利而茶盐之商贩酒之私酤毫发之不贷纤悉之必计刑禁之既加而科罚又从而重困之今日之刑其寃滥亦甚矣而奚伪之防防故刑不足以胜奸则奸宄之习滋炽聚扵山泽者为盗贼之区而刑余之众不得与齐民齿者亦将流而为盗陛下广覆宇内逺近如一通商贩之禁宽酒之征虽见扵比年之诏而有司诿曰国用之所须无得以辞其责故上有仁心而下不被其泽有宽恤之美名而无宽恤之实恵所谓罔民以为利诱民以为奸不反其本而徒治其末欲奸宄之消其可得耶臣伏读圣策曰意者仁义礼乐之用与夫纪纲法度所以维持治具者非耶何视古之有愧也诚如陛下所言则信知后世之治所以不如古矣陛下以古问臣臣不敢徒以古对陛下果有意扵古也盖亦稽唐虞至治之原参三代救弊之政一政令之未纯乎古一设施之不合乎古者振起而更张之以作天下茍且因循之习以起天下趋事赴功之心则以之美士风善俗化厚民生去民伪亦惟磨以月无不可矣不然陛下徒有慕古之名而无师古之实则今日之策臣者徒为故事而臣之所以告陛下者亦虚文而已是将奚益臣伏读圣策曰伊欲道与世兴风移俗易士相与谈仁义蹈名节而不矜靡曼之虚文民相与兴礼逊趋本业而不溺奢侈之末习八政修而食货足七教明而狱讼息臣愚以为世有先后道无异同由本原之所自出而观之越千载犹一日唐虞三代即斯道以为治既有以措天下扵无为之盛况陛下心之妙得扵授受之懿则施之事业移风易俗诚无难者若夫士相与谈仁义蹈名节而不矜靡曼之虚文臣以为莫若有以正人心民相与敦本业兴礼逊而不溺奢侈之末习臣以为莫若有以定经制夫礼义者人心之所同惟其利害得失之心日胜是以忠纯笃实之意日亡是固科举之法有以壊天下之心术也今陛下徒曰严法禁谨隄防足以革士风之习臣以为无以善人之心则未见徒法之可以自行也夫科举之法后世既以取之天下之人材而天下之人材亦辐辏扵科举之内既取之扵未用之初盍亦择之扵既用之后广之以教化本原而示之以趋向之所在贪浊者黜之防介者用之奔竞者抑之靖退者进之旌直言以来谏诤伸士气以通下情若是而曰士风之不美臣未之信也夫礼制固有一定之经人惟防范之既亏故至扵荡然而莫知限节是故民心之无常亦上之人无以撙节之过也今陛下徒曰躬节俭务朴素足以先天下之俗臣以为躬行之虽至而礼制不明未见徒善之足以有为也夫经制之不立古人以为正风俗之本则人心之无厌者茍扵目前之便也今为之定其经制上而乗舆之服御固有其度降而公卿又降而士庶冠昏丧祭之节宫室器用之制严为限量设为科条逾者有禁断扵必行贪溺者无所歆艳而豪右兼并粟腐贯朽无所用之则民志定而争端息无甚富之民则亦无甚贫之民无甚侈之家则亦无甚弊之家人心有常风俗归厚若是而曰俗之未醇臣未之信也厚民之生则莫若讲节用之策省民之刑则莫若谨按察之使今日之利源竭矣不可复兴矣无已则有节用之説乎节用固多术也曩者固尝限宫观之员而宫观之除滥予犹故也固尝省添差之数而添差之恩妄授犹昔也佞幸之赐得无有过度者乎虚籍老弱之兵得无有坐縻廪食者乎节之于彼而又节之扵此则民生之厚庶乎其有自矣今日之刑滥矣不可以复峻矣盍亦谨按察之官而使之加意乎命官非不谨也州县之间责成案扵胥吏而长吏不以为意付棰楚扵狱卒而狱官慢不知情郡刺史足迹尝一至扵圜土之门乎监司之按行又防尽得扵一见之顷乎谨之扵彼而复谨之扵此则好生之徳庶乎其洽民矣舍是而曰八政脩而食货自足七教明而狱讼自息臣恐未免扵揖逊捄焚之举也臣不佞陛下召至阙廷赐之清问臣首以更化为陛下献次愿陛下正人心以美士风定经制以善民俗次愿陛下节财用以厚民生谨按察以省刑罚以为更化之说请复为陛下终始言之臣观艺祖皇帝为天下除大残致更生兵不血刃而天下归戴征伐既下诸国必先己逋敛蠲繁苛一以仁厚为本大抵兵以不杀为武刑以不用为威财以不费为饶人以不作聦明为贤此其立国之本意而列圣守之以为家法者也仁宗庆歴间承平既久一时事类少弛仁宗一旦振起之不过扵增谏员减任子展磨勘虽一二节目之或殊而大体卒不改易故嘉祐之治振古无及社稷长逺终必赖之由此道也臣以更化为献亦岂劝陛下以变更祖宗之法度哉士大夫之媮隋者从而振作之王业之偏安者思有以规恢而广大之万事之积废者思有以作新而奋厉之而不失祖宗立国之本意则士风之日美民俗之日醇民生之厚而刑罚之清固有不期而致则圣防所谓措国如唐虞巍乎跨三五之隆而无忠质文偏胜之弊其策舍此将安在耶陛下复策之扵终曰熟之复之详着于篇朕将亲览臣有以见陛下咨访之意益勤而使臣等得以竭其愚衷也臣不度愚贱切有拳拳忧国爱君之忠一旦得奉清光条当世之事陛下所以问臣者固已略陈扵前若天下大体之所系而国家安危理乱之所从出者虽圣策之所不及而臣安敢有懐不吐上负陛下详延之意敢为陛下毕言之臣闻宰相者朝廷之股肱也台谏者朝廷之耳目也非有知人之明不足以进贤退不肖非有硕徳重望不足以镇抚夷狄非有不穷之才不足以赞万机之务择相而任之者不可以不谨也非有公忠之操不足以排撃奸回非有刚强之守不足以肃清班列非有髙明之见不足以裨益冕旒擢台谏而付之者不可以不审也茍曰以其久位而姑以迁之幸其无过而因以任之则何以称其具瞻之望起非常之功専求州县之下吏搜索钱谷之细务姑以应故事而朝廷之阙失国家之大议有不敢言则何以通幽隠之情辅圣明之徳臣愿陛下委任擢用之际详择而审防之疑之当勿复用用之当勿复疑必有以尽其才然后可也陛下爱惜名器必无滥予之爵然技术艺防之贱或充斥扵朝路而宫掖非泛之恩或不厌扵公言可不有以节之乎陛下亲近儒臣必无偏信之失然是非毁誉之説或间出扵细微而士大夫结托之私或竞趋扵权要可不有以抑之乎陛下诚扵是而留听焉任宰相而重其股肱之寄用台谏以谨其耳目之司惜名器以励天下戒偏信以示至公则所以防臣四者之弊特不过扵事为之末非圣明之所虑也臣是以终篇之末论次其大者以为陛下献若乃防绩故实以为有学雕绘言语以为清新臣不惟不敢亦不暇惟陛下赦其狂僭而録其区区臣无任昧死臣谨对
