<!-- { "loadSidebar": true } -->













　　歴代名臣奏议卷二百七十九
<史部,诏令奏议类,奏议之属,历代名臣奏议>
　　钦定四库全书
　　歴代名臣奏议卷二百八十
　　明　杨士竒等　撰
　　律歴
　　周世宗即位外伐僭叛内脩法度端明殿学士王朴通于厯数乃诏朴撰定嵗余朴奏曰臣闻圣人之作也在乎知天之变者也人情之动则可以言知之天道之动则当以数知之数之为用也圣人以之观天道焉嵗月日时由斯而成隂阳寒暑由斯而节四方之政由斯而行夫为国家者履端立极必体其元布政考绩必因其嵗礼动乐举必正其朔三农百工必顺其时五刑九伐必顺其气庶务有为必从其日月是以圣人受命必治厯数故五纪有常度庶征有常应正朔行之于天下也自唐之季凡歴数朝乱日失天垂将百载天之厯数汩陈而已陛下顺考古道寅畏上天咨询庶官振举坠典臣虽非能者敢不奉诏乃包万象以为法齐七政以立元测圭箭以气审朓朒以定朔明九道以歩月校迟疾以推星考黄道之邪正辨天势之升降而交蚀详焉夫立天之道曰隂与阳隂阳各有数合则化成矣阳之防三十六隂之防二十四竒偶相命两阳三隂同得七十二同则隂阳之数合七十二者化成之数也化成则谓之五行之数五行之得朞数过之者谓之气盈不及者谓之朔虚至于应变分用无所不通故以七十二为经法经者常用之法也百者数之节也随法进退不失旧位故谓之通法以通法进经法得七千二百谓之统法自元入经先用此法统厯之诸法也以通法进统法得七十二万气朔之下数分必尽谓之全率以通法进全率得七千二百万谓之大率而元纪生焉元者嵗月日时皆甲子日月五星合在子当盈缩先后之中所谓七政齐矣古者植圭于阳城以其近洛也盖尚慊其中乃在洛之东偏元十二年遣使天下影南距林邑北距横野中得浚仪之岳台应南北居地之中大周建国定都于汴树圭置箭测岳台晷漏以为中数晷漏正则日之所至气之所应得之矣日月皆有盈缩日盈月缩则后中而朔月盈日缩则先中而朔自古朓朒之法率皆平行之数入歴既有前次而又衰稍不伦皇极旧术则迂而难用降及诸歴则疎逺而多失今以月离朓朒随歴校定日躔朓朒临用加减所得者入离定日也一日之中分为九限每限损益衰稍有伦朓朒之法所谓审矣赤道者天之纮带也其势圜而平纪宿度之常数焉黄道者日轨也其半在赤道内半在赤道外去极二十四度当与赤道近则其势斜当与赤道逺则其势直当斜则日行宜迟当直则日行宜速故二分前后加其度二至前后减其度九道者月轨也其半在黄道内半在黄道外去极逺六度出黄道谓之正交入黄道谓之中交若正交在秋分之宿中交在春分之宿则比黄道益斜若正交在春分之宿中交在秋分之宿则比黄道反直若正交中交在二至之宿则其势差斜故校去二至二分逺近以考斜正乃得加减之数自古虽有九道之説盖亦知而未详徒有祖述之文而无推歩之用今以黄道一周分为八节一节之中分为九道尽七十二道而使日月无所其斜正之势焉九道之法可谓明矣星之行也近日而疾逺日而迟去日极逺势尽而留自古诸歴分段失实隆降无凖今日行分尚多次日便留自留而退惟用平行仍以入段行度为入歴之数皆非本理遂至乖戾今校逐日行分积以为变段然后自疾而渐迟势尽而留自留而行亦积微而后多别立诸段变厯以推变差俾诸段变差际防相合星之迟疾可得而知之矣自古相传皆谓去交十五度以下则日月有蚀殊不知日月之相掩与闇虚之所射其理有异今以日月径度之大小校去交之逺近以黄道之斜正天势之升降度仰视旁视之分数则交亏得其实矣臣考前世无食神首尾之文近自司天卜祝小术不能举其大体遂为等接之法盖从假用以求径捷于是乎交有逆行之数后学者不能详知因言厯有九曜以为注厯之常式今并削而去之谨以歩日歩月歩星歩发敛为四篇合为歴经一卷歴十一卷草三卷显德三年七政细行歴一卷以为钦天歴昔在帝尧钦若昊天陛下考歴象日月星辰唐尧之道也天道逺非微臣之所尽知世宗嘉之诏司天监用之
　　宋太祖干德中以雅乐声髙诏有司重加考正时判太常寺和岘上言曰古圣设法先立尺寸作为律吕三分损益上下相生取合真者谓之形器但以尺寸长短非书可传故累秬黍求为凖的后代试之或不符防西京铜望臬可校古法即今司天台影表铜臬下石尺是也及以王朴所定比校短于石尺四分则声乐之髙盖由于此况影表测于天地则管律可以凖绳上乃令依古法以造新尺并黄钟九寸之管命工人校其声果下于朴所定管一律又内出上党羊头山秬黍累尺校律亦相符合遂下尚书省集官详定众议佥同由是重造十二律管自此雅音和畅
　　太宗雍熙元年四月布衣赵垂庆上书言本朝当越五代而上承唐统为金德若梁继唐传后唐至本朝亦合为金德矧自国初符瑞色白者不可胜纪皆金德之应也望改正朔易车旗服色以承天统事下尚书省集议常侍徐与百官奏议曰五运相承国家大事着于前载具有明文顷以唐末丧乱朱梁簒弑庄宗早编属籍亲雪国雠中兴唐祚重新土运以梁室比羿浞王莽不为正统自后数姓相传晋以金汉以水周以木天造有宋运膺火德况国初祀赤帝为感生帝于今二十五年岂可轻议改易又云梁至周不合迭居五运欲国继唐统为金德且五运迭迁亲承歴数质文相次间不容髪岂可越数姓之上继百年之运此不可之甚也按唐书天寳九载崔昌献议自魏晋至周隋皆不得为正欲唐逺继汉统立周汉子孙为王者后备三恪之礼是时朝议是非相半集贤院学士卫包上言符同李林甫遂行其事至十二载林甫卒复以魏周隋之后为三恪崔昌卫包由是逺贬此又前载之甚明也伏请祗守旧章以承天祐从之
　　端拱二年四月己未翰林祗张玭夜直禁中太宗手诏曰览乾元厯细行此夕荧惑当退轸宿乃顺行今止到角宿即顺行得非厯差否奏曰今夕一鼓占荧惑在轸末角初顺行也据厯法今月甲寅至轸十六度乙夘顺行验天差二度臣占荧惑明润轨道兼前嵗逆出太微垣按厯法差疾者八日此皆上天祐德之应非厯法之可测也
　　至道二年屯田员外郎吕奉天上言按经史年厯自汉魏以降虽有编聨周秦以前多无甲子太史公司马迁虽言嵗次详求朔闰则与经传都不符合乃言周武王元年嵗在乙酉唐兵部尚书王起撰五位图言周桓王十年嵗在甲子四月八日佛生常星不见又言孔子生于周灵王庚戌之嵗卒于周悼王四十一年壬戌之嵗皆非是也马迁乃古之良史王起又近世名儒后人因循莫敢改易臣窃以史氏凡编一年则有一十二月月有晦朔气闰则须与嵗次合同茍不合同何名嵗次本朝文教聿兴礼乐咸备惟此一事乆未刋详臣探索百家用心十载乃知唐尧即位之年嵗在丙子迄太平兴国元年亦在丙子凡三千三百一年矣虞夏之间未有甲子可证成汤既没太甲元年始有二月乙丑朔旦冬至伊尹祀于先王至武王伐商之年正月辛夘朔二十有八日戊午二月五日甲子昧爽又康王十二年六月戊辰朔三日庚午朏王命作册毕自尧即位年距春秋鲁公元年凡一千六百七年从公元年距今至道二年凡一千七百一十五年从太甲元年距今至道二年凡二千七百三十二年从鲁庄公七年四月辛夘夜常星不见距今至道二年凡一千六百八十一年从周灵王二十年孔子生其年九月庚戌十月庚辰两朔频食距今至道二年凡一千五百四十五年从鲁哀公十六年四月乙丑孔子卒距今至道二年凡一千四百七十二年以上并据经传正文用古厯推校无不符合乃知史记及五位图所编之年殊为濶畧诸如此事触甚多若尽披陈恐烦圣览臣耽研既久引证尤明起商王小甲七年二月甲申朔旦冬至自此之后每七十六年一得朔旦冬至此乃古厯一蔀每蔀积月九百四十积日二万七千七百五十九率以为常直至春秋鲁僖公五年正月辛亥朔旦冬至了无差爽用此为法以推经传纵有小増减抑又经传之误皆可以发明也古厯到齐梁以来或差一日更用近厯校课亦得符合伏望圣慈许臣撰集不出百日其书必成傥有可观愿藏秘府诏许之书终不就又司天冬官正杨文鉴上言新厯甲子请以百二十年事下有司以其无所依据议寝不行太宗曰支干相承虽止于六十傥再甲子成上夀之数使期颐之人得见所生之年不亦善乎遂诏新厯甲子所纪百二十嵗
　　真宗大中祥符三年封府功曹叅军张君房上言自唐室下衰土德隤圮朱梁氏彊称金统而庄宗旋复旧邦则朱梁氏不入正统明矣晋氏又复称金盖谓乗于唐氏殊不知李昪建国于江南耳汉家二主共止三年绍晋而兴是为水德洎广顺革命二主九年终于显德以上三朝七主共止二十四年行运之间隂而难赜伏自太祖承周木德而王当于火行上系于商开国在宋自是三朝迄今以为然矣愚臣详而辨之若可疑者太祖禅周之嵗嵗在庚申夫庚者金也申亦金位纳音是木盖周氏称木为二金所胜之象也太宗登极之后诏金明池于金方之上此谁啓之乃天之灵符也陛下履极当彊圉之嵗握符在作噩之春适宋道之隆兴金天之正气臣试以瑞应言之则当年丹徒贡白鹿姑苏进白条支之雀来頴川之雉至臣又闻当封禅之时鲁郊贡白兔郓上得金皆金符之至验也愿以臣章下三事大臣叅定其事疏奏不报
　　天禧四年光禄寺丞谢绛上书曰臣按古志凡帝王之兴必推五行之盛德所以配天地而符隂阳也故神农氏以火德圣祖以土德夏以木德商以金德周以火德自汉之兴王火德者以谓承尧之后且汉尧之裔也五帝之大莫大于尧汉能因之是不坠其绪而善继其盛德也国家膺开光之庆执敦厚之德宜以土瑞而王天下然其推终始传承周之木德而大当其次且朱梁不预正统者谓庄宗复兴于后自石晋汉氏以及于周则李昪建国于江左而唐祚未絶是三代者亦不得正其统矣昔者秦祚促而德暴不入正统考诸五代之际亦是矣国家诚能下黜五代绍唐之土德以继圣祖亦犹汉之黜秦兴周之火德以继尧者也夫五行定位土德居中国家飞运于宋作京于汴诚万国之中区矣传曰土为羣物主故曰后土洪范曰土爰稼穑稼穑作甘方今四海给足嘉生蕃衍迩年京师甘露下泰山醴泉涌作甘之兆斯亦见矣矧灵木异卉资生于土千品万不可胜道非土德之验乎臣又闻之太祖生于洛邑而胞络惟黄鸿图既建五纬聚于奎躔而镇星是主及陛下升中之次日抱黄珥朝祀于太清宫有星曰含誉其色黄而润泽斯皆凝命有表盛德攸属天意人事响效之大者则土德之符在矣是故天心之在兹陛下拒而罔受民意之若是陛下谦而弗答气壅未宣河决遂溃岂不神哉然则天渊之勃流水德之浸患考六府之厌镇验五行之胜尅亦宜兴土之运御时之灾伏望顺考符应详习法度惟陛下时而行之幸甚
