<!-- { "loadSidebar": true } -->
　　理宗时知泸州魏了翁上防曰臣愚戅少通充员柱下廼者误叨诏墨令得与讲读诸臣悉心啓迪无有所隠臣既陪入侍复许直前敢无一言以塞大问臣闻人性无有不善而后世有性恶之说人情莫不欲安而后世有喜乱之说非后之人不古若也孔子曰斯民也三代之所以直道而行也言今此之民即三代之时所以是是非非公平正直而无所回遹之民也然古而好善今疑其恶古而欲安今惧其乱何也古之人垂宪象魏属民读法其明白洞达日星垂而河汉流也登进而吁之叙情以闵之以真实恻隠示其下而下不以情事其上则非人也自后世而猜防日甚涂其耳目也而曰以神道设教恶其议政也而曰不可使知之夫民至愚而神决无可罔之理今罔之只所以扰之迨其哗然而不宁也则疑其性恶咎其喜乱呜呼此民也独非三代直道之民乎而所习廼尔则亦未有以通其志耳臣尝以是求之而有未喻于今日者凡六事敢为陛下歴陈其目陛下自即大位中外翘首跂足以望治于朞月间而天心难谌事变狎至民不见徳惟戮是闻向也寝火于未然今然矣向也枕蛟于未噬今噬矣伥伥行迈曾靡所臻有识之士徃徃相谓累朝初政降诏求言矧兹旰食之时必首出此而乆未有闻为惑滋甚尝诏侍从两省台谏卿监官日轮一员靣对意虽甚美然践阼累月方闻诏防诏防至今又数月矣而对者仅及十余盖由一旬之间双日不坐御殿之日止引一班故对羣臣之时稀踈寥濶若谓恭黙不言则便朝讲殿固如平日奚独于求言听言而用其简也祖宗盛时受朝决事或至日中不遑暇食退食之后再坐引对或当假宁犹御便殿或引至四五班不以为惮臣侍先帝殿坳几一年是时将倦于勤犹日御前后殿班引至再和顔屈已靡有厌斁此陛下之所亲见也今始初清明顾在廷百执事且不得数望下风则凡见辞奏事封章扣匦更无由至前夫生于深宫之中不知稼穑艰难者固有之矣陛下习知民间疾苦今遽尔隔絶臣窃惑之半年以来都城之内但见屡捐赏金以捕妄言之人夫以妄言获罪虽其自取然而未睹求言之诏但闻戢谤之令此非初政所宜有也昔人谓防民之口甚于防川盖言以宣意使壅塞不通则一旦溃裂将不可复收故周以监谤之令削秦以诽谤妖言之法亡汉晋隋唐之季大抵皆以灾异见于上而不悟百姓怨于下而不知变起萧墙遄就衰替陛下所宜明白洞达以是为鉴而忽不加省此臣之所未喻者一也陛下自即大位宫壸行三年之防所以教民知孝帷侍五日之听所以示民有尊矧又定省温凊秉礼不违饮食起居禀命惟恪厥惟子职若既无毫发之憾者而臣犹有疑焉天子之孝以安国家定社稷为先故徳为圣人尊为天子富有四海之内宗庙享之子孙保之此大舜之孝也今内患外祸稠见叠作而陛下未躬听断以弭豪萌中外皇皇未知陛下所以为宗庙子孙之计而顾以承顔养体为足乎且姑举一事以明之陛下之于济王锡之珪符爵之茅土居之辅郡賛书旁午恩意优渥非特以全兄弟之伦孔子所谓父母其顺矣乎陛下盖深体此意也然而为之师傅既无贾谊始终梁胜之忠谨视盗贼又无张敞保全昌邑之智不幸而见污匪人以殒厥命而陛下未闻有愧谢袁盎辍食哭甚哀之意自三日罢朝之后其余恤典虽畧讲行而人不尽知使陛下所以孜孜爱兄之初心亦未能尽白于天下遂使讹言胥动并为一谈且济王之卒凡有耳目谁不睹闻而小民无知妄相腾播莫有奠居近在畿甸间犹不能家至户晓逺而荆襄川广袭讹承舛抑又可知万一有盗贼小人乘间伺隙假托名字以为乱阶虽亦终于自毙而目前涂炭无及于救臣恐古人所谓安国家定社稷之孝不若是也曽子曰断一树杀一兽不以其时非孝也自春以来其为一树一兽不已多乎臣谓今日之所当明白洞达者盖不止此而此亦动揺人心之大者今若内出手书深惟既往之悔明谕圣志而图所以厚其终者使天下晓然无惑于浮言则日月之明其食其更莫不咸仰此所以通天下之志而消祸乱之夲何疑何惮而乆不为此此又臣之所未喻者二也山东归疆河北请吏此百年所未有之机也然而不井牧其田野不城池其郡县而移其民人使之乌合蚁聚于淮甸间抗民之情夺士之籍犹以未足也听其剽掠境外以自衣食此前代之所不为李全兮阃授受任山东而倏往忽来靡有定镇亦前此之所罕见然而尚有可诿者曰事无大小禀命朝廷至于辨谤请祠以明君臣之义执杖庭拜以伸制阃之威而二月丙辰之变人情愤欝不平全于斯时复能引咎自劾迨徐晞稷赴镇全又属櫜迎拜涕泣自陈此岂惟逆顺之理晓然于全之心有不可泯亦以堂堂中国徳泽在人小有陆梁则自贻翦灭此全之所必不为而况天下之恶一也恶于朝廷而保于我则出乎尔者宁保其不反乎尔且主帅被害而全无以活之则全为主帅亦无以令其下此亦非全之利也全以忠赤来归名闻中夏虽其部曲亦皆能以勲业自奋第功行赏富贵方至是岂肯芘一首恶以自隳前功若假以旬月全必有以自见臣谓若更自朝廷明白洞达推赤心以喻之使其速殄凶渠以伸国宪则名誉垂诸简册禄泽及其子孙全非木石宁不乐为若其姑托空言而终无以自见则神人共愤曲直有归如汉侯王如唐藩镇纵能以阻兵怙恶假息于一时终亦以违理乱常覆宗于异日此在朝廷可以明谕此指而乆不为此臣之所未喻者三也古今惟不次用人如傅说吕望之俦最非易事其次则莫若资望兼采董仲舒曰小材虽累日不离于小官贤才虽未乆不害为辅佐盖言不次用人必贤者而后可若以其小有才也而遂当贤者不次之任则不待己试而人固巳逆知其必不胜任矣国家盛时储蓄将帅先自逺路监司渐擢京东西淮南俟其绩用既章则擢任陜西河东北三路及成都路自三路成都具有成绩然后召为三司副使或未可辍则就理资序遂升都漕以备帅臣之阙夫其资歴若此则民情吏状士风物宜道路山川甲兵财谷皆已周知而悉察之其歴官既乆积伐己多则中外知名兵民信服如是举而付之方靣授以鈇钺则未用而人期之既用而人信之有所不为为之可使事半而功倍今也不然顺旨如意耳不必资歴侥幸尝试耳不必誉望呜呼人之易其言也无责耳矣人至于忠忱体国真实任事则图惟国事之济言虑所终事惟其是而岂肯随声附和以侥幸万一乎臣姑以淮东近事明之臣以嘉定壬午造朝其于事始不及尽知但见应纯之之后为贾渉渉之后为许国国之后为徐晞稷盖渉见疑于纯之而代纯之国见恶于渉而代渉晞稷见忌于国而代国皆以前者为不善也而后取其所不合者骤迁以救之然则宁保后之不非今乎美锦防物也犹不使人学制岂百万生灵之命尝试于数人之手而恝然不以动其心乎窃窥庙筭夲欲弥缝祸隙镇安人情而乘间伺隙者遂得以窃售其说前帅未败则隂为倾挤之计不幸而言中则显任弥缝之责故朝廷但谓别用一人则不谙本末未识意向如臣所数以冀暂安岂谓此辈徒务营私宁暇体国况其渉歴尚浅智识有限以乱救乱安有穷已此当及今明白洞达尽惩曩误更用老成老成之人惟欲行道救时岂是好髙立异姑未问其才畧但资威望亦足镇安今金陵未谋帅亦宜以是选择诸镇近辅未得人亦宜以是更张此可以三隅反矣而悠悠未决臣之所未喻者四也古者国有大疑则谋及庶人谋及工商汉议己狭于前李唐以降又不如古然而尚于相维之间黙寓交儆之意中书进拟门下审覆尚书奉行而两省之属有给舎谏官尚书省之属有长贰郎曹一政令之行经渉非一使之得以迭为正救迨乎枢府虽曰本兵而同班分班厥有深旨又使台臣得以纠察侍从得以献纳百执事得以封章奏对盖以宇宙大物非一人智力所能独运也熈丰以后宰掾始繁而三省之属有不得其职者矣中兴以来务为省并而三省体统有不能尽复承平之旧者矣至于近世则愈观愈失往往事之已行虽侍从两省台谏有不及知方其未然常若不知迨其知之则既无及中外之所指目莫不曰食君之禄而辕驹仗马曾不少伸岂知君臣上下邈不相接有一事焉中外沸腾逺近传布而有位之士犹罔闻知但见府城增卫闗市戢言始从而访问焉则知其为有警也然且莫名其为何事问之同列同列不知借曰知之十不一二是故欲言而不得其要虽言而无救于事易曰尊酒簋贰刚柔济也此言险难之时君臣上下简易而相亲也今事势愈迫则上下之情愈踈盖必曰博访则张皇多言则漏泄百司各举其职则多事于是谘谋之道益狭委任之才日卑是不亦过忧之甚欤范纯仁尝曰今所用之臣多是老于患难奨之使进尚恐心志不锐思虑太周若是戒使逺嫌则顾避全身自防不暇此言最近人情最切今日而况家国之忧人人所同亦欲各尽所懐以图国事之济是岂张皇漏泄洁身取名之时若使上之人明白洞达以緫大体以开忠益以清中书之务以尽百司之职则合众智以为智事简而虑周何为不可而必欲掩匿覆护智虑所不及精神所不逮则当断不断常有后时之悔此臣之所未喻者五也夫国之恃以立者人心也人心之所归则明白洞达至公而无私也今平居无事以官资崇卑轩轾天下士以意向异同亲踈天下士士而可以轩轾可以亲踈则所得者寡亷鲜耻之人耳夫人幼而学之壮而欲行之今顾遏其欲而不得行徒使之浮沈俯仰充数备贠夫充数备贠而不能以伸其壮行之欲其势必以不得其职而去则又积歳累月牢辞固拒必使之邪正杂揉心迹莫明是坏于天子之庭而后已如此而欲以得贤士大夫其决不然也八九年间边不撤警财殚力屈十室九空而贪暴之吏以苛征趣办为能根刷积负重催豫借横科抑纳靡所不有而以此欺朝廷曰吾能不费朝廷一镪一粒而用度无乏世安有是理然有可诿者曰此用之公家也而又以丰谿壑之欲又以供苞苴之馈盖未偿前债已迫后图得失薰心罔有艺极所谓饰厨传营土木事游观求赢余又不与焉方币轻物贵田里萧条此何等气象而必使此辈肆于民上人不以贪暴者为怨而归怨于其上曰世未尝乏才也胡为选择至此如此而望民心之不揺又不然也夫士大夫同寅协恭而后纪纲立百姓尊君亲上而后根本固今皆无以得其心矣或者尚曰失士心民心皆无损于事惟不可失诸军之心呜呼世安有士心民心胥失之矣而犹可以立国也况又物价翔踊廪稍不给士卒常有饥寒之怨功赏遅缓升黜不明士卒常有疾视之意而又以贪将债帅次第椎剥三衙两淮近且不察襄汉梁益呼叫莫闻而尚以诸军之心为皆可恃乎三者之心既无一可恃则陛下孤立于上大臣孤立于下臣不知何所恃以立国窃意所恃者惟数有天幸尔穰侯曰天幸多矣今又以天幸自为常也陆贽曰幸不可以常觊也夫天命不显其符俾有国者兢兢以自勉今不明白洞达拓开规摹兢兢然图所以固结人心之本而恃天幸以为国此臣之所未喻者六也臣既能极竭其毣毣之愚条陈六者之所未喻以冀陛下明白洞达作新庶政以振国势之乆弱以舒人心之积愤尚虑知闻不广包括靡竟无以仰禆圣断臣复定为邪正之二端以翼其说而陛下试终听焉臣闻之朱熹曰天地之间有自然之理凡阳必刚刚必明明必易知凡隂必柔柔则暗暗则难测故光明正大防畅通达无纎芥可疑者必君子也囘互隠伏闪倏狡狯不可方物者必小人也臣尝以是为察言观人之鍳而邪正之辨了不可掩如谓人事有失则天象谴告者此正论也谓天命不足畏者邪说也谓宪章法度所当遵守者正论也谓祖宗不足法者邪说也谓丁宁恳恻可以感动人心者正论也谓失在推诚者邪说也谓正人端士可以扶持元气者正论也谓卖直沽名者邪说也谓政令之行当广谋博访者正论也谓徒乱人意者邪说也谓事变之来当防防杜渐者正论也谓亟当禁戢者邪说也谓每旦视朝孜孜访问者正论也谓尊严渊嘿使人不可窥测者邪说也谓勤恤民隠哀矜庶狱者正论也谓峻法立威使民莫敢慢易者邪说也谓亲师讲学以立政本者正论也谓俗儒不达时宜好是古非今者邪说也谓敌国外患宜急于内修者正论也谓敌无能为贼不足忧者邪说也大抵正论为阳邪说为隂阳开则为春夏髙明而发达隂阖则为秋冬冥晦而敛藏臣愿陛下以臣前所陈未喻六条行之以明白洞达为目前补偏救之防以后所陈邪正二端察之于缭绕回互为自今考言观人之要则取舎之极定于内而安危之萌应于外矣诗曰天难忱斯不易惟王惟陛下汲汲图之
