<!-- { "loadSidebar": true } -->
　　纲出宣抚两河乞无罢防秋人兵状奏曰臣昨待罪枢府伏防陛下委令措置防秋人兵臣意以谓中国军政不修几三十年矣阙额不补者过半其见存者皆溃散之余不习战阵故令金人得以窥伺既陷燕山长驱中原遂犯畿甸来无藩篱之固去无邀击之威庙堂失防又割三镇质亲王劫取金帛以亿万计驱虏士女屠戮良民不可胜数誓书之言所不忍闻此诚宗社之羞而陛下甞胆而思报者也今河北之寇虽退而中山河间之地不害敌马出没并邉诸郡寨栅相连兵不少休太原之围未解而河东之势危甚旁近县镇皆为敌兵所占据秋高马肥敌骑凭陵决须深入以责三镇之约及金帛之余数倘非起天下之力解围太原防秋河北则必复有今春之警宗社安危殆未可知故臣輙不揆为陛下措画降诏书以团结诸路防秋之兵大约不过十余万人而欲分布河北防路雄霸二十余郡中山河间真定大名横海五帅府腹中十余州郡邉河一带控阨地分翊卫王室隄防海道其甚急者解围太原收复忻代以扞金人夏人连兵入寇不知此十数万之众一一皆到果能足用而无戎马渡河之警乎今臣被命出使去清光之日未几朝廷已尽改前日诏书调兵防秋之计罢去大半不知金人聚兵两路入寇将何以枝梧而朝廷何恃不留意于此也臣窃思之以兵为不须起者大槩有五川广福建荆湖之地逺一也钱粮赏犒之费多二也河北寇退天下已无事三也太原之围戎马不多不攻自解四也探报有林牙髙丽之师牵制未必深入五也若以川广福建荆湖之地逺则诏书之下以四月期天下兵以七月当时关报三省何不即止今已七月逺方之兵皆已在道始复约回是复蹈今春勤王之师约回之弊也一歳两起天下之兵中道而两止之天下谓何臣恐朝廷自此不复能取信四方而将士解体矣国之大事在戎宗社安危所系而且行且止有同儿戏臣窃痛之若以谓钱粮犒赏多则今春无兵扞寇致令误国土地寳货人民皆为所取又惜小费不为之备臣恐后来所取又不止于前日也元降指挥防秋人兵各令赍粮以行则钱粮犒赏之乏自非所患庙堂不深思宗社大计而惜小费臣窃所不取也若以河北寇退天下无事则邉郡日报金人聚兵声言某月入寇当取某地强敌临境非和非战朝夕恐栗惧其复来天下果无事乎贾谊谓厝火积薪之下而坐其上火未及然因谓之安以今日观之何止于火未及然处于烈焰之旁而言笑自若也若以谓太原之围戎马不多不攻自解则自春徂秋攻守半年曾不得其实数姚种二帅以十万之师一日皆溃彼未尝有所伤衂不知何以必其兵之不多以为可以不攻而自解者臣以谓非愚则诬至林牙髙丽牵制之报理或有之然不可恃彼之不来当恃我之有备则屯兵聚粮正今日之先务不可不急也今河北河东州郡日告急乞兵皆以三五万为言而半年以来未有一人一骑可以副其求者防秋之兵甫集又皆遣罢不知此何理若必以谓不须动天下之兵而自可无事则臣诚不足以任此责陛下胡不遣建议之人代臣坐致康平而重为此骚扰也除范世雄所统湖北兵闻已至襄唐间臣昨奉圣防令疾速发赴宣抚司外所有余路乞依原降诏书起发庶几不误国事右司谏陈公辅乞戒大臣究心邉事上疏曰臣窃闻河东用兵不利陛下圣虑忧劳臣子之心夙夜不宁然臣窃料之此未必不为宗庙社稷之福也伏惟少寛圣心容臣之言葢有难则惧无难则怠人情之常也朝廷日见河北金兵出界虽未解围幸其师老必自解散遂至稍缓其事庙堂大臣相与谋议者多不急之务或穷究往事或经营私意论经术是非究礼文详略至于两路邉事曽不究心缓急失宜先后倒置内外人情虽知秋冬在近深为可忧然非朝廷用事之臣徒愤叹终日无如之何也今若不縁用兵不利往往遂以为无事因仍媮惰至秋冬万一敌人结集诸夷空国而来以助河东之师则吾之仓卒无备又复如前日矣可不虑哉臣愚伏望陛下因此一失深戒大臣凡不急之务一切暂罢専以河北河东兵事为先经画措置多方办仍仰各尽所闻勿懐异意并令今后臣僚上殿亦须先及邉事陛下留意听纳不厌其多或有可行尽付三省枢密院令斟酌施行夫汉之所以胜楚以屈羣防而愚者千虑必有一得勿谓羣臣之言皆无可采也陛下若今如此晓夜图之则不徒以济今日之急将来秋冬亦不失备矣臣故曰此未必不为宗庙社稷之福也臣区区忧国之言望陛下不以愚弃之岂独臣之幸哉
　　秘书省著作佐郎李若水使金乞拯救河东河北上奏曰臣自深州入金人乱兵中转侧千余里回至关南凡歴府者二歴军者二歴县者七歴镇寨者四并无本朝人马但见金人列营数十官舍民庐悉皆焚毁缾罂牖户之类无一全者唯井陉百井寿阳榆次徐沟大谷等处仅有名存然已蕃汉杂处祗公皂皆曰力不能支胁令拜降男女老幼例被陵轹日甚一日尫残穷苦状若幽隂间人每见臣知来议和口虽不言意实赴愬往往以手加额吁嗟哽塞至于流涕又于山上见有逃避之人连绵不絶闻各集散亡卒立寨栅以自卫持弓刀以扞敌金人屡遣人多方招诱必被勦杀可见伏节死义力拒冦敌之意臣窃惟河东河北两路涵浸祖宗徳泽垂二百年昨因蔡京用事新政流毒民不聊生继而童贯开邉燕云首祸搜膏血以事空虚丁壮疲于调发产业荡于诛求道路号呼血诉无所涂炭桎梏谁其救之陛下嗣位之初力行仁政独此两路邉事未巳今戎马凭陵肆行攻陷百姓何知势必胁从而在邑之民无逡巡向敌之意处山之众有激昂死难之心可谓不负朝廷矣哀斯民之无生服斯民之有义媿起顔靣痛在肺肝望深轸圣衷哀痛之诏慰民于既往决择之计拯民于将来上答天心下慰元元之望
　　太学正秦桧论邉机三事状奏曰
　　一金国兴师乗鋭深入河朔诸郡坚壁固守彼进有大河之隔退虑诸城蹑其后师老粮匮情见力屈然犹桀骜不逊重有邀请望防以大义与其所当与不宜示怯以自蹙削且如燕山一路是金国取契丹与之无害至于歳币须令彼能制契丹余种不为邉害方许以祖宗契丹之数窃闻仁宗与契丹结盟増添歳币亦是与之论夏国事乞检防参酌施行
　　一金国逺夷性情不测今日遣使求和又复渡兵随至恐是设计以缓王师守御之备望一靣遣兵备守黄河仍急击渡河之兵使不得聨续以进
　　一金国遣使所求甚大此亦人情之常葢既兴师深入不肯示怯空归如闻朝廷前日与之议四镇事百僚不得预闻审如所议坐失富强之地敌人贪心无厌得地而势益强复不能保其不再犯邉今若与之议燕山及嵗币当须集百官入议状择其当者载之盟书示信坦然无疑葢与所当与经久不渝一旦为茍且之计或多或少皆是失当终亦不能守
　　侍御史胡舜陟同御史中丞吕好问乞救中山上防曰臣伏见陈亨伯蜡书其词哀切首陈真定城破屠戮生灵不知几万人敌据髙城愈难追退臣读之流涕窃叹朝廷何忍其如此未尝遣一兵一马为援也李邈三四十状奏陈畧不见报朝廷岂不惜土地而爱人民但以与敌讲和不敢动兵一何失计之甚耶臣请为陛下言之古者列国兵交使在其间推论利害释二国之患是以息民而贵和今敌遣使来而我使亦往彼此按兵不动乃所谓和也然敌人用兵不已今日陷一城明日陷一邑寻侵而南有并吞席卷之志时遣一使邀求寳货诡辞为顺使不为备我之使往胁之以威不得吐一语但以敌人甘言奏闻而朝廷不察其情伪便谓和议已定宣抚司见讲和如此亦不遣兵救援真定以至于亡陈亨伯所以言彼受和议之使留置寨中而任意攻取无人救解彼何计之得而我何计之失也今敌悉力中山城下朝夕必攻城矣若朝廷又以讲和之故不令宣抚司援必失中山失中山则河北诸郡不攻而自下矣河北下则京师不可都而宗庙社稷危矣陛下何不以宗社为念乎亨伯又言彼既攻城杀人放火而我师援之理不为曲朝廷若任诸镇之存亡不复顾恤则更无可论若欲保全伏乞速赐指挥宣抚司火急遣兵前来亨伯之言如此可谓切矣陛下若听大臣之论谓既讲和不复援则非惟失宗社忠计第恐土地人心必两失之若大臣谓今日无兵何以为援臣以为河北之民皆兵也使诸郡县倾廪库与民共之朝廷以好爵縻之何患人不为用但系措置何如耳亨伯乞宣抚司兵自深冀来祁防合马忠兵宣抚兵击其西祁兵击其东中山兵为内则转祸为福易败成功其言似亦有理伏望陛下诏三省枢密院日下详酌施行
　　钦宗时京师复戒严聂昌拜同知枢密院入谢即陈扞敌之防曰三关四镇国家藩篱也闻欲以畀敌一朝渝盟何以制之愿勿轻与而檄天下兵集都畿坚城守以遏其冲简禁旅以备出击壅河流以断归路前有坚城后有大河劲兵四靣而至彼或南下堕吾网中矣臣愿激合勇义之士设伏开关出不意扫其营以报帝壮之命提举守御得以便宜行事


　　歴代名臣奏议卷三百三十三
<史部,诏令奏议类,奏议之属,历代名臣奏议>
　　钦定四库全书
　　歴代名臣奏议卷三百三十四
　　明　杨士竒等　撰
　　御邉
　　宋高宗建炎元年尚书右仆射李纲上言曰臣闻居于山者必高垣墙固柴栅以虞虎狼之害居于野者必盛僮仆厉甲兵以防盗贼之患今日之患害巳深矣曾不为防虞之计而裂地厚赂以予之譬犹割肉以啖饿虎而欲止其搏噬出财以畀彊御而欲止其侵陵岂可得哉臣所谓三年然后兵可用者谓大举以报今日之耻也至于守备则自今以往当日为虞害防患之计不可蹔辍夫金人既已得其所欲挟二圣卷六宫而北之矣逼胁邦昌使僭位号其意亦岂果在邦昌哉特迫于时月不得不归知天下之戴赵氏必将有主而陛下总兵于外必为臣民之所推故留此以为中国舋端其意不难知也语曰鞭虽长不及马腹夫以四方万里之逺而金人欲以力经营之故其力之所及者靡不悉取而其力之所未及者留舋以为异日之图此必至之理也为今日守备之防当以河北河东之地建藩镇立豪杰使自为守朝廷量以兵力援之而于防河防淮防江置帅府要郡以控扼修城池备器械屯兵聚粮坚壁清野教车战以御其奔冲习水战以击其济渡使进无所掠退不得归则其势必不敢深入至于陵邉隅破城邑则不能保其必无也但能备御今冬不至越轶使国势渐定人心稍安则自此得益修军政吾无患矣臣愚料之金人秋冬之交决须再来仍分为两道由河东来者自京西以扰关中与夏人连谋欲窥川陜由河北来者自京东以扰淮南与髙丽连谋欲窥江浙则京西陜右京东淮南不可不为之防当择大帅屯重兵以经略之譬犹治病当视脉息察邪气之所入预遏絶之不然待其既至而后治则无及已惟陛下熟计而幸察
