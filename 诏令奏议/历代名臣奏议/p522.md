<!-- { "loadSidebar": true } -->
　　神宗时集英殿修撰李复上防曰臣闻圣王制世莫重于礼事不由于礼无巨细皆不可行三代之礼至周而备今考诸载籍所者十无二三前世江都开元皆常纂缀旧文而行之当时折衷执于古者泥而不通顺其时者陋而无法学礼者有所不取后世无可稽焉曰治定制礼国朝承平一百六十年髙岀唐虞岂三代可拟一代礼典今犹未讲至使好礼之士有家自为礼者荀况云礼莫大于圣王是惟圣人乃能制礼惟王者乃能行礼记曰非天子不议礼不制度不考文臣愿诏有司上自郊庙社稷下至三祀一祀与夫冠婚丧宾军辨其等威裁其文物不僭不偪据于古而不泥宜于今而不陋着为一代之典其士庶所当行则颁之郡县使通知焉事有制度灿然可观四夷百蛮承风取则为治世甚盛之举岂胜幸甚
　　金君卿上奏曰周制诸侯虽有功皆为侯伯七命而已其爵无至公者故王之子弟及异姓之有大功徳而封爵不过侯但得进地齐鲁之国皆以侯爵而受上公之地若列土侯伯有功徳者则加一命为牧惟二王后与三公加命为上公者得服衮冕故礼记王制云三公一命按正义云三公八命身着鷩冕若加一命则为上公与王者之后同而着衮冕按衮冕十二章日月星辰山龙华虫六者画于衣宗彛【虎蜼也】藻火粉米黼黻六者皆绣于裳郑康成注周礼司服云王者相变至周以日月星辰画于旌旗所谓三辰旂旗昭其明也冕服九章康成既以周之衮服无日月星三章复又注郊特牲王被衮以象天云谓日月星辰之章此鲁礼也设鲁侯祀天之衮服有三辰之章周之天子以衮冕享先王安得只有九章岂天子之衮九章而鲁侯之衮十二章也然郊特牲直言王被衮既称王岂得谓之鲁礼且康成之说别无经据但以郊特牲云旂十有二旒龙章日月以象天也左氏曰三辰旂旗昭其明也由是而言至周以日月星画于旌旗而天子衮服遂无此三章君卿今按诸经衮冕之制皆不云至周去日月星辰之章即是周之天子衮冕当备十二章而太常之旂亦画日月星辰于其上岂可谓已画于旌旗而服章遂废也若十二章不独施之于衮其他服噐参用之如三辰之旂亦画龙章若康成之说即是衮之龙章亦可废也何谓独去三辰也王之扆与巾皆以黼即是衮之黼章可去也若古虎蜼施于宗彛即衮之服何为复施虎蜼也但天子衮服备此十二章其旌旗亦画三辰之章耳由是知天子备章为然二王之后洎三公加一命者服衮冕九章余公侯并鷩冕七章此周家之制也自秦灭礼乐服初用以从冕旒自是周制亡矣汉兴礼服未备至世祖践修三雍正兆七郊孝明帝遂就大业初服旒冕赤舄钩屦以祀天地明堂皆冠旒冕衣裳上纁下乗舆备文日月星辰十二章三公诸侯用山龙九章卿已下用华虫七章以承大祭永平二年初诏有司采周官礼记尚书臯陶篇乗舆服从欧阳氏说公卿已下从大小夏侯氏说冕皆广七寸长尺二寸前圆后方朱绿里上前垂四寸后垂三寸系白玉珠为十二旒三公诸侯七旒青玉为珠卿大夫五旒黒玉为珠皆有前无后各以其绶彩色为组缨旁垂黈纩郊天地宗祀明堂则冠之近得周制魏晋而降其制不经其国公之爵置自隋冕用青珠九旒侯伯则鷩冕唐制皇太子衮冕白珠九旒诸臣衮冕青珠九旒鷩冕七旒第二品之服五代而下天子衮冕十二章诸臣之服有九旒冕九章八旒冕七章七旒冕五章六旒冕三章本朝因旧文参定新制乗舆备章为得其礼诸臣之服九章亲王中书门下三公奉祀则服之七旒冕五章九卿奉祀则服之五旒冕同七旒冕之制而衣裳无章四品已下为献官则服之其次平冕无旒太祝奉礼服之自九旒冕而下皆奉祀之服若侍祠太庙会诸臣一品二品服五梁冠其次三梁两梁冠各以其品服之以今之制王爵同三师三公正一品则当服九旒冕以奉朝会祥符中赠文宣王初谥议欲以为帝而以周之王无帝号由是只因唐制封王而第加美谥焉又有唐开元封谥之初已正南面而坐被王者衮冕之服则是王之封谥与汉而下王爵殊矣今都郡县文宣王之庙像或用九旒冕九章如周之上公汉之诸侯王之服或服十二旒王者之冕采章错乱不次今所详定请以文宣王冕服备十二章黜康成之义用本朝制度如汉唐故事其十哲之服缘祥符追赠之初议以为公则是如公侯五等之公时宰臣欲顔子于十哲中稍优其秩因请以兖公顔子为国公费侯子骞为郡公殊不知礼秩降于公矣且国公之爵位在三师三公宫太嗣王郡王之下为从一品郡公位犹在宫太之列且异于周制上公之尊今兖国公之冕设用九卿之服七旒冕五章则又降于周礼公侯之服如用周礼公侯之服鷩冕缘今配享先儒之列若王肃杜预皆赠三公当用今三公衮冕之服岂可以兖国公之服反在王杜之下故今请以兖国公用衮冕九旒九章视本朝三公之服如周礼上公之制子骞已下九人瑕丘侯曾子等皆用鷩冕七旒七章视周礼公侯之服
　　殿中侍御史满中行上奏曰臣伏见文徳正衙之制尚存常朝之虚名袭横行之谬例有司失于申请未能厘正两省台官文武百官赴文徳殿东西相向对立宰臣一贠押班闻传不坐则再拜而退谓之常朝遇休假并三日以上应内殿起居官毕集谓之横行自宰臣亲王以下应见谢辞者皆先赴文徳殿谓之过正衙然在京厘务之官例以别敕免参宰臣押班近年已罢而武班诸卫本朝又不常置故今之赴常朝者独御史台官与审官待次阶官而已今垂拱内殿宰臣已下既已日参而文徳常朝仍复不废舛谬倒置莫此为甚至于横行参假与夫见谢辞官先过正衙虽沿唐之故事然必俟天子御殿之日行之可也有司失于申请未能厘正欲望特赐指挥先次罢去
　　哲宗元祐元年右司谏朱光庭上奏曰臣闻孔子之言曰立于礼书曰天秩有礼自我五礼有庸哉则是礼者与天地并而不可斯须废也自三代已后其礼遂亡汉唐规矩不足道也今圣政日新讲修治具臣愚以谓为治之道无先于礼盖人情之检柙王政之纲维莫不由此夫礼废而不讲乆矣今天下之人自丱角已衣成人之服则是何尝有冠礼也鄙俗杂乱不识亲迎人伦之重则是何尝有防礼也火焚水溺隂阳拘忌岁月无限死者不者无法五服之制不明重轻则是何尝有丧礼也春秋不知当祭之时祭日不知早晚之节噐皿今古之或异牲牢生熟之不同则是何尝有祭礼也冠昬丧祭礼之大者莫知所当行之法朝廷之上未尝谦修但沿袭故事而已曾未尽圣人之蕴公卿士大夫之间亦未尝讲修但各守家法而已何以为天下之法车舆服食噐用玩好法禁不立僭侈尤甚富室拟于王公皂等于卿士风俗如此一岀于无礼而然也臣今欲乞陛下诏执政大臣各举明礼官参议五礼上自朝廷所行之制度下至民庶所守之规矩纎悉讲明究极先圣人之蕴以古参今酌人情之所安天下可通行以为法者着为一代之大典垂诸象魏颁诸四海以正人伦以变礼俗此则三王之举也臣愿陛下勉之而巳记曰王者治定制礼恭惟祖宗以来累圣相承仁功徳泽洋溢天下固可以谓之治定矣伏自陛下盛徳临御兴滞补朝廷日益清明此明王当制礼之时也愿陛下不以臣言为防特赐留神以幸天下
　　贴黄朝廷盛化无逺不被然而五礼之制多出沿袭未尽讲修人不知其所止其间冠防丧祭之礼尤当先讲修以示天下俾得遵行以为规矩然朝廷之上与公卿士大夫之家皆未有成法伏望圣慈令明礼之臣与礼官委曲讲修以厚风俗
　　太常博士顔复上奏曰臣资材俚陋幸因儒术备位礼官充职以来推道揆分守之要庶举万一上报噐使因思竭中瘁外参古稽今以賛朝廷日兴之仪不若一明礼实庶补风教以趋大治则臣分职之心无负媿者臣谓治世之礼发乎威仪撙节之间至民保皇极家无异尚化行于上俗成于下不可谓名见而实不虚也不然好之虽笃崇之虽华皆以循名失实之讥无少益于治体当王者盛时以人情莫不本良心而后安故行礼未尝外民大而郊庙禋祼之节小而闾里酺祟鬼神之仪迩而朝觐聘问之度逺而庠序射享饮食之事盛而搜苖狝狩类祃之制卑而农畆颁禽献豜之则崇而加元服降王姬登贤养老之容下而比族冠婚正齿位读邦法书孝婣之序内而赈灾赙囏之恵踈而私室送终之式虽隆杀不同致其恭明其叙发其和复其本汲汲以为嵗月日时当行之事而不敢斯须旷怠其志意一也上躬帅之下说随之如指臂相萦如源流相通浑然无少间隙是以徳风大成和气充牣灾害不生刑罚不试知天下有礼之实矣三代而后沿袭茍简礼乐之存虚名而已间有不世之君致时之臣恢明考类烦宻光辉止于郊庙朝廷之上崇植风猷张大声采不及都门之外归于畏之大严勉勉不敢置尔皆不知其义以安之辅世道民之效漠不可期其实之丧乆矣国家太平百年规模宏逺下视汉唐太常之礼成书定简何止千篇岁举郊庙朝会侍臣有司考复论难贯附六经取会沿革上下数千年其制富赡精致凡事不匮彬彬然可师而士民之礼踵歴代之咎未降彛制下无矜式使有志之士动虚名失实之叹此甚可为治朝惜也虽然民之至情虽不教不勉自见盖天畀之源本善不可蔽御不教则失中失中则流祭享之礼不教则流于祝禬佛斋防姻之礼不教则流于委巷俚习宾客之礼不教则流于游衍嬉乐师田之礼不教则流于夷风暴俗丧纪之礼不教则流于道释数术国之正礼格而不下民之良心夺于异习而加愚欲风淳而治隆如北行而之粤缘木而求鱼势无可得臣之愚诚欲乞皇帝陛下太皇太后陛下特发徳音下诏礼官会萃经史古今仪式至诸家祭法岁荐时享家范书仪之类可取者髙而不难近而不廹成士民五礼不必冕弁以为冠韠韨以为衣爼豆以为噐俪皮以为币驭车而行坐席而食就其便安以班郡县缓驱以令使乐而不骇劝晓以文使徐而知义诱掖本心则善之思思则辨辨则安安则起居动息造次颠沛莫不在忠顺孝弟仁义之间人皆有士君子之噐至化成矣王者牧民设刑以辅礼今律民之书一字有易则置邮而下郡县士民常礼以至无书本末重轻不称从可明矣惟陛下留神则天下幸甚
　　二年礼部侍郎陆佃上宣仁皇后论文徳殿受册防曰臣伏惟太皇太后陛下自同听断以来保护圣躬裁决万务敬天爱人动懐谦畏至公至明度越前古尚虑臣下未能将明圣意一切检用章献明肃皇后故事弗加讨论万一典礼阙失或累盛徳故臣虽愚陋輙慕古人事上笃于爱敬之意窃见天圣中翰林学士李维等常上章献明肃皇后御崇政殿受册仪注复改御文徳縁文徳外朝在紫宸垂拱之外故至今公议犹以维等取定仪注得礼之中惜其不果施行方当太皇太后陛下至诚虚心每事求当乗此嘉会或防收采特诏有司改御崇政殿受册明内外之辨自我神母垂训万世不胜大幸况于盛徳至仁有光无损臣职在礼官茍有所懐义当罄竭仰渎圣慈臣无任惶惧陨越之至
