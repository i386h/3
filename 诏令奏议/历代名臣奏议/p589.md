<!-- { "loadSidebar": true } -->
　　元丰七年光又荐范祖禹状曰右臣伏以报国之忠莫如荐士负国之罪莫如蔽贤臣伏见奉议郎同编修资治通鉴范祖禹智识明敏而性行温良如不能言好学能文而谦晦不伐如无所有操守坚正而圭角不露如不胜衣祖禹乃今正议大夫致仕范镇兄孙自祖禹年未二十为举人时臣已识之今年四十余行义完固常如一日祖禹所为本末无如臣最熟知臣于熙宁三年奏祖禹自前知资州龙水县事同修资治通鉴至今首尾一十五年由臣顽固编集此书久而不成致祖禹淹固沈沦不得早闻逹于朝廷而祖禹安恬静默如可以终身下位曽无留滞之念臣诚孤陋所识至少于士大夫间罕遇其比况如臣者逺所不及凡臣所言莫非据实不敢溢羙今所修书已毕祖禹应归吏部别授差遣臣窃为朝廷惜此良寳委弃榛莽伏望皇帝陛下特赐采防或使之供职秘省观其述作或使之入侍经筵察其学行自余进用系自圣志如蒙朝廷擢用后有不如所举臣甘与之同罪
　　熙宁元年右正言供谏职孙觉论人主不宜有轻羣臣之心上奏曰臣风闻臣下之论陛下睿圣聪明之资不世出之才以临羣臣羣臣未有以望清光佐下风者故陛下有轻羣臣之心虽未知信否而臣窃惑焉窃以帝王之兴亦各用其一时之人耳终不借才于异世也方今人才虽为乏少陛下欲兴太平宜且随才试用将有真贤大儒可与成功者至矣若必臯夔稷契然后为相太公方召然后为将则臣恐难以待也昔者燕昭市骨终得乐毅齐威不拒九九之数以成伯功譬之创大厦者栋梁榱桷之材无所弃成大车者轮辕衡軏之用无所遗以其各有所施各适其用故也昔魏武侯谋事而当羣臣莫能逮退朝而有喜色吴起忧之楚荘王谋事而当羣臣莫能及退朝而有忧色申公巫臣与之魏武之骄其臣楚荘王之自以为忧其度量相去逺矣书曰能自得师者王谓人莫己若者亡夫王之与亡其为道不同甚矣然其所以至此者乃在乎骄士与求益之间夫求益而不已则天下之善归之人主而兼天下之善不王何也骄士而不已则不闻其过日与防谄面防之人居如是虽谓之亡可也故古者天子聼政使公卿至于列士献诗瞽献典史献书师箴瞍赋蒙诵百工谏庶人语近臣尽规亲戚补察瞽史教诲耆艾修之而后王斟酌焉夫蒙瞽庶人非有以贤于王者然且不废况于朝廷之士哉诗曰询于刍荛书曰天下愚夫愚妇一能胜予若刍荛之贱夫妇之愚王者皆有所取则其兼览广聴而至于幽隐及于防物者此道素行也今者公卿侍从之官皆天子所与朝夕谋议以揆事圗防于堂上者今其见也近者不过数刻逺者无召问赐对之期其或乞至左右乃须待命数日然后得前以疎逺难见之人迫于须防仓卒之间则其言不能逹其情其论不能究其事必矣陛下又或易之而意不在焉则见其才愈下其论愈卑也陛下若能改用此道数见以尽其恩切问以观其意使其所懐得伸而无遁情则下莫敢不尽虽其疎逺者亦且于于然而来矣陛下徧得天下之士而大小各当于用则太平不旋踵而兴若以人才皆不足与有为而类忽之则臣恐其贤者容默茍简以求去不肖者偷合谄防以投陛下之隙若是则所失虽近而为祸甚逺也易曰言出乎身加乎民行发乎迩见乎逺可不谨哉陛下垂意聼察不胜大幸
　　觉又论君臣相疑之上奏曰臣风闻羣臣窃论陛下圣质甚羙毎加于初而圣治未能有改于他日此由圣心所以待遇羣臣者未能旷然无疑羣臣之所以事陛下者亦往往自疑于未信也臣尝以谓天下之患最大而尤切者莫甚于君臣相疑而相遇以僞夫以诚待物物之格者几何若以疑焉则谁敢自尽陛下欲使羣臣人人自尽而比周朋党之行不设防诬譛谤之説不行则莫若事至而制之以义言至而穷之以理也夫臣下欲为比周朋党防诬譛谤以蔽惑人主之聪明者其大则欲擅主之权其小则欲干主之利陛下知权之所在而谨持之知利之所出而谨守之则二者之患息矣所谓持权者非以羣臣为不可任也陛下事至而不制之以义言至而不穷之以理一切惟大臣之聼则权在大臣必矣若将不任大臣而顾访于他臣亦事至而不制之以义言至而不穷之以理一切惟他臣之聼则权又在他臣矣屑屑然徒取诸此以益彼未见持权之善也臣以谓陛下欲羣下之不为比周不为防譛莫若察之以明而谨夫义理之所在欲羣下之不擅权利莫若进贤逺佞而赏当功罚当罪也臣观陛下即位以来进擢羣臣其初未尝不崇奨优异其后则或厌弃疎外仅不陵借之耳礼曰进人若将加诸膝退人若将坠诸渊此人主之所尤宜戒者也臣窃以谓凡如此始信而终疑之者虽其才或下不足以偹访逮堪任使类或为人所间衅端一开则不得为全人臣恐陛下持此道不变数年之后可以偹任使者少矣伏愿察之以睿哲考之以理义进退陞黜惟义所在则孰敢背公而徇私比下防上以自近于诛戮哉
　　觉又论任贤使能之异上奏曰臣前日崇政论事或未至切者反蒙陛下曲赐嘉纳有事似至小推之所害极大臣虽反复言之未蒙省察臣性愚讷奏对之际未能悉尽事情退而追诵陛下之言未尽于理者臣请得偹论之臣歴观书见人君用臣二道而已任贤使能之分既殊任使之方亦异有道徳仁义忠言嘉谋可以任天下之重揆万事之理治乱安危之机未能兆于四海而见之堂上诙诡谲怪若不可以用于时而收采捃摭无不尽其所长此可谓役物而不役于物用人而不为人用者也王者得此人焉任之者与之同心同徳犹元首股肱焉付之以天下而上心不疑托之以四海而人言不能间至于所知有限量所能有彼此譬之俎豆罇罍之为器轮辕栋宇之为木方圆大小短长曲直各适于用而止耳此功用役使之士可以处外而不可处内可以责之事功而不可责之言议谓之贤也则仁且有智徳偹而才全不以富贵贫贱动其心不以用舍得丧违其操人主不与之同量合徳则不可得而屈立其朝而道不行则去故道徳之士常择君而后起岂以人主之取舍轻重移其心哉故人主之得此士也大则师之其次友之则天下治矣谓之能也则奔走役使之人耳可贵可贱可荣可辱予夺而进退之惟上所令犹恐恐然惟惧其君之厌已也然而世无是人则谁为君役谁为君使者故明主谨视其臣之贤能而驭之各以其道善驭臣者譬之善驭马若夫鸾旗在前属车在后行不数十里而舍则非称徳之骥倍至之马不可以驾君之车及用之战陈用之驰逐则非骏足疾驱超轶而絶尘者不可以获多而取胜善驭马者亦谨视其所用而已周礼以八柄驭羣臣汉书亦曰泛驾之马跅弛之士亦在御之而已岂不信哉臣又闻诗曰文武吉甫万邦为宪又曰侯谁在矣张仲孝友説诗者曰宣王与孝友之臣处内以文武之士征伐在人主左右而可处乎内者非孝友之臣不可也书曰其侍御仆从防非正人以旦夕承弼厥辟出入起居防有不钦然则备从官而不得正人无乃非先王之意乎臣所谓近侍之官不可轻以与人者以此故也陛下欲兴太平以尽革天下之而即位以来所奨防数人者多有口才而无实行务行险以徼幸而不循常理孔子曰逺佞人周公曰继自今立政其惟克用常人盖佞人者其言似忠信其行似方直然而规以售君之宠而肆其志焉为其甚似而非也非至明则莫之能察非至刚莫之能胜故虽若顔子者孔子犹使逺之常人者奉法循理忠信而笃实终不以亡为有以虗为盈随其所用大小各以见效至于无常之人虽巫医之贱不得为之为其变乱善恶颠倒是非足以害上之政也今陛下欲尊宠孔子之所逺而弃忽周公之所用无乃非政化之羙欤陛下圣质高明絶出羣臣之上羣臣未有以望万分者故陛下思得卓越不覊之士与之有为臣谓此辈独可借其精力收其智能驾驭而使之不可以为侍从亲近之臣也臣恐日浸月长若此曹彚征墙进充满于朝廷则贤人去正人逐其为患祸尚可以一二而言之哉伏愿陛下观诗书之所任使周公孔子之所用舍无速于近功小利则王道可成礼乐可兴伏惟留神察之不胜大幸
　　觉又论果于用善断于去恶上奏曰臣闻易否泰之辞曰君子道长小人道消内阳而外隂内君子而外小人则为泰泰者通而治也小人道长君子道消内隂而外阳内小人而外君子则为否否者闭而乱也易之意谓天道不能无隂阳人道不能无小人君子若阳气盛长万彚通达则羣刚用事而隂伏于外矣圣人在上贤人道亨则君子用事于内小人在外矣君子小人迭相消长迭相胜负譬圎方之不相入氷炭之不同器然圣人在上则贤人出见于世将以有为此其气类感通自然之应也易曰云从龙风从虎圣人作而万物覩本乎天者亲上本乎地者亲下则各从其类也臣又闻曰舜有大功二十举十六相去四凶也舜之治天下功徳多矣不言其他而以八元八凯之进于朝鲧共工驩兜之流于外以为功谓舜能辨羣臣之正邪处君子小人当于内外则朝廷清明天下大治万务虽众何以加于此哉臣又闻管子曰齐威公之郭问其父老郭何以亡父老曰以其善善而恶恶也威公曰若子之言乃贤君也何至于亡父老曰不然郭君善善而不能用恶恶而不能去所以亡也然则人主有善善恶恶之心于用舍之际迟疑而不忍及其乆邪臣进而正臣退小人得志而君子洁身以去则其不亡者希矣臣又闻书曰尔无昵于憸人充耳目之官廸上以非先王之典谓人主所任以为耳目者必皆正人吉士则其行笃实其言忠信所以道上者皆先王之法言也人主之患莫大于昵近小人小人之言人主不必尽用万一见聴害政大矣古之人君亦有知其小人而用数以役之者初则爱其才借其力谓可以驾驭而用之及其既乆狎熟惯习先意承防卜射人主所好恶之事焉人主忽不自觉其説茍得行则正人相引去而乱败随之矣故曰与不善人居如入鲍鱼之肆久而不知其臭也臣窃惟陛下以尧舜之质濬明不世出之才即位未几进退大臣如数白黒四海九州莫不注心拭目以望太平而朝廷之上忠邪混淆君子齰舌而不敢言正人徊徨而欲去嵗且再朞而功绪落落未有治安之渐以陛下之明判此无难者然优游牵制有所不忍恐其有以得于陛下而陛下惑犹未觧也若尔则臣知陛下之计误矣陛下幸少垂意臣言法否泰之象使君子小人各得内外之常处以成虞舜进贤去佞之大功果于用善断于去恶不为郭父老所忧一清耳目之路使先王之典日陈于前臣知天下不足治太平不难成也
