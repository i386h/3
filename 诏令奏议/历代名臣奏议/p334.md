<!-- { "loadSidebar": true } -->
　　元世祖至元十五年会立詹事院中书省掾刘容上言曰太子天下本茍不得端人正士左右辅翼之使倾邪侧媚之徒进必有损令徳闻者是之俄命为太子司议时东平赵天麟上防曰臣闻未宜轻举者四海之宗不可常空者三台之位是以贞臣守道虞人违析羽之招明主防微汉帝拒郎官之请斯皆小节尚贯大经矧此国基系乎太子方其防也但可齿学而振风及其长也但可安心而行孝奚暇乎他事哉今国家铺张治具整顿条纲内焉三公九卿外焉而庶疆诸尹例皆举贤推徳使宅髙下之员揆务分司严纠倾邪之盖欲有生皆乐无物不安旁推恻隐之心迓续文明之治至于中书一令枢宻一使尝使东宫领之连旬累月望储闱铜辇之来临虚榭空帷设银棨金墀之太坐事专归于副相政并决于同僚臣以为中书者机务之闗津天门之鎻钥挈四海苍生之命掌万眷皇阙之家任之而当则奠枕磐石任之未当则瘝官病政此实国家股肱心膂之臣也枢宻者疆之守卫熊虎之维纲武臣效力而有所归依强寇寒心而潜消变故良才司令则坐抚尘清昧者持衡则多生僻事此实国家爪牙统领之臣也由此观之军民二柄治乱所闗具其贠而非其才尚恐难行设其位而旷其贠云何可治且太子正名之后虽诸王莫得而同有三师三少之徒立詹事属官之院凡在臣民而咸仰但惟父母之常尊君行则守有守则从从曰抚军守曰监国为天子之元子其贵无以尚矣任天下之副君其盛蔑以加矣又何须银章玉帯耀一品之华阶宥府都堂占大臣之上位名为重之适所以轻之也东宫之领此职非臣之所获知若谓借其重以镇之邪则朝臣政事无不奏闻是天威已镇之矣何烦太子镇之哉若谓他人不可为此职邪则太师太保国王暨刘公为之矣太傅司徒亦有为之者矣观彼四职不下于此皆令异姓为之何独人不敢为此职哉况耶律公已甞作中书令乎太子之道春诵夏弦秋习礼冬读书研磨往古之攸行爰证当今之可务龙楼问寝慇懃于内竖之前甲观尊师恳恻于春官之侧以徽柔为本以仁孝为先及其既冠则有记过之史彻膳之宰进善之旌敢谏之鼓习与智长故切而不媿化与心成故中道若性三代之祚长乆者辅翼太子有此具也太子之善在于早谕教教得而左右正左右正则太子正矣太子正而天下定矣此所以周公示法于成王贾子忠告于汉文也以陛下之圣犹立保傅在太子以奚疑伏望陛下慎选硕人辅导太子无令降居臣职以轻其身当使益増其明以成其孝如此则干符永握黔黎知大本之安震徳惟新天地有长男之美更望陛下近择宗室旁及岩穴举大贤充令使之官即圣主锡军民之福也愚臣妄议实系乱言但以诏文许陈朝廷得失故冒死以言之尔
　　世祖问防士罗英谁可大用者对曰张雄飞真公辅器帝然之命驿召雄飞至问以方今所急对曰太子天下本愿早定以系人心闾阎小人有升斗之储尚知付托天下至大社稷至重不早建储贰非至计也向使先帝知此陛下能有今日乎帝方卧矍然起称善者乆之















　　歴代名臣奏议卷七十三
<史部,诏令奏议类,奏议之属,历代名臣奏议>
　　钦定四库全书
　　歴代名臣奏议卷七十四
　　明　杨士竒等　撰
　　内治
　　周襄王十七年王降翟师以伐郑王徳翟人将以其女为后富辰谏曰不可夫婚姻祸福之阶也利内则福由之利外则取祸今王外利矣【树利于翟】其无乃阶祸乎昔挚畴之国也由大任【挚畴二国任姓奚仲仲虺之后大任之家也大任王季之妃文王之母】缯由大姒【缯二国姒姓夏禹之后大姒之家也大姒文王之妃武王之母】齐许申吕由大姜【四国皆姜姓四岳之后大姜之家大姜大王之妃王季之母】陈由大【陈妫姓舜后大姬周武王之女成王之姊】是皆能内利亲亲者也昔鄢之亡也由仲任【鄢妘姓之国仲任氏之女为防夫人】宻须由伯姞【伯姞宻须之女也传曰宻须之鼓阙巩之甲此则文王所灭而获鼔甲也】郐由叔妘【郐妘姓之国叔妘同姓之女为郐夫人】聃由郑姬【聃姬姓文王之子聃季之国郑姬郑女为聃夫人同姓相取犹鲁昭公取于吴矣亦其同姓所以亡】息由陈妫【息姬姓之国陈妫陈女为息侯夫人】邓由楚曼【邓曼姓楚曼邓女为楚武王夫人生文王过邓而利其国遂灭邓而兼之】罗由季【罗熊姓之国季氏之女为罗夫人】庐由荆妫【庐妫姓之国荆妫庐女为荆夫人】是皆外利亲亲者也王曰利何如而外对曰尊贵明贤庸勲长老【明显也庸用也勲功也长老尚齿也】爱亲礼新亲旧【亲六亲也新新来过賔也旧君之故旧也】然则民莫不审固其心力以役上令【役为也】官不易方而财不匮竭求无不至动无不济百姓兆民夫人奉利而归诸上是利之内也若七徳离判民乃贰各以利退上求不暨是其外利也夫翟无列于王室郑伯南也王而卑之是不尊贵也【南者在南服之侯伯或云南南靣君也】翟豺狼之徳也郑未失周典王而蔑之是不明贤也平桓庄惠皆受郑劳王而弃之是不庸勲也郑伯捷之齿长矣王而弱之是不长老也【捷郑文公之名】翟隗姓也【隗姓奔翟】郑出自宣王王而虐之是不爱亲也夫礼新不间旧王以翟女间姜任非礼且弃旧也王一举而弃七徳臣故曰利外矣书有之曰必有忍也若能有济也王不忍小忿而弃郑又登叔隗以阶翟翟封豕豺狼也不可厌也王弗听汉孝文帝幸上林皇后慎夫人从其在禁中常同席坐及坐郎署长布席中郎将袁盎引却慎夫人坐慎夫人怒不肯坐上亦怒起入禁中盎因前说曰臣闻尊卑有序则上下和今陛下既已立后慎夫人乃妾妾主岂可与同坐哉且陛下幸之即厚赐之陛下所以为慎夫人适所以祸之陛下独不见人彘乎于是上乃说召语慎夫人慎夫人赐盎金五十斤
　　宣帝神爵元年王太后数出逰猎京兆尹张敞谏曰礼君母出门则乗辎軿下堂则从传母今以田猎縦欲为名于以上闻亦未宜也太后乃不复出
　　成帝游于后庭尝欲与班倢伃同辇载倢伃辞曰观古图画贤圣之君皆有名臣在侧三代末主乃有嬖女今欲同辇得无近似之乎上善其言而止太后闻之喜曰古有樊今有班倢伃
　　鸿嘉三年赵飞燕譛告许皇后班倢伃挟媚道祝诅后宫詈及主上许皇后坐废考问班倢伃倢伃对曰妾闻死生有命富贵在天脩正尚未防福为邪欲以何望使鬼神有知不受不臣之愬如其无知愬之何益故不为也上善其对怜闵之赐黄金百斤
　　成帝欲立赵倢伃为皇后先下诏封倢伃父临为列侯谏大夫刘辅上书言臣闻天之所与必先赐以符瑞天之所违必先降以灾变此神明之徴应自然之占验也昔武王周公承顺天地以飨鱼乌之端然犹君臣祗惧动色相戒况于季世不防继嗣之福屡受威怒之异者虖虽夙夜自责改过易行畏天命念祖业妙选有徳之世考卜窈窕之女以承宗庙顺神只心塞天下望子孙之祥犹恐晚暮今乃触情纵欲倾于卑贱之女欲以母天下不畏于天不媿于人惑莫大焉里语曰腐木不可以为柱卑人不可以为主天人之所不予必有祸而无福市道皆共知之朝廷莫肯壹言臣窃伤心自念得以同姓抜擢尸禄不忠汚辱谏争之官不敢不尽死唯陛下深察
　　东汉光武时郭皇后废郅恽乃言于帝曰臣闻夫妇之好父不能得之于子况臣能得之于君乎是臣所不敢言虽然陛下念其可否之计无令天下有议社稷而已帝曰恽善恕已量主知我必不有所左右而轻天下也顺帝欲立皇后而贵人有宠者四人莫知所建议欲探筹以神定选尚书仆射胡广与尚书郭虔史敞上防谏曰窃见诏书以立后事大谦不自专欲假之筹防决疑灵神篇籍所记祖宗典故未尝有也恃神任筮既不必当贤就值其人犹非徳选夫岐嶷形于自然伣天必有异表宜参良家简求有徳徳同以年年钧以貌稽之典经断之圣虑政令犹汗往而不反诏文一下形之四方臣职在拾遗忧深责重是以焦心冒昧陈闻帝从之以梁贵人良家子防立为皇后
　　桓帝延熹中应奉为司校尉纠举奸违不避豪戚以严厉为名及邓皇后败而田贵人见幸桓帝有建立之议奉以田氏微贱不宜超登后位上书谏曰臣闻周纳狄女襄王出居于郑汉立飞燕成帝嗣泯絶母后之重兴废所因宜思闗睢之所求逺五禁之所忌帝纳其言竟立窦皇后
　　魏文帝黄初三年欲立郭贵嫔为后中郎栈潜上疏曰在昔帝王之治天下不惟外辅亦有内助治乱所由盛衰从之故西陵配黄英娥降妫并以贤明流芳上世桀奔南巢祸阶末喜纣以炮烙怡恱妲己是以圣哲慎立元妃必取先代世族之家择其令淑以统六宫虔奉宗庙隂教聿脩易曰家道正而天下定由内及外先王之令典也春秋书宗人衅夏云无以妾为夫人之礼齐桓誓命于葵丘亦曰无以妾为妻今后宫嬖宠常亚乗舆若因爱登后使贱人暴贵臣恐后世下陵上替开张非度乱自上起也
　　晋武帝宁康三年将纳后访于公卿时王蕴女容徳淑令举以应选中军将军桓冲等奏曰臣闻天地之道盖相须而化成帝后之徳必相恊而政隆然后品物流行彛伦攸叙灵根长固本枝百世天人同致莫不由此是以涂山作俪而夏族以熈任姒配周而祚以昌今长秋将建宜时简择伏闻试守晋陵太守王蕴女天性柔顺四业允备且盛徳之胄美善先积臣等参议可以配徳乾元恭承宗庙徽音六宫母仪天下于是帝始纳焉唐太宗贞观中城阳公主下嫁薛瓘初主之婚帝使卜之繇曰二火皆食始同荣末同戚请昼昏则吉监察御史马周谏曰朝谒以朝思相戒也讲习以昼思相成也燕饮以昃思相欢也婚合以夜思相亲也故上下有成内外有亲动息有时吉凶有仪今先乱其始不可为也夫卜所以决疑若黩礼慢经先圣人所不用帝乃止太宗谓房龄等曰长乐公主皇后所生朕及皇后并所钟爱今将出降礼数欲有所加龄等咸曰陛下所爱欲少加之何为不得请倍永嘉长公主魏徴曰不可昔汉明帝欲封其子云我子岂得与先帝子等可半楚淮阳前史以为美谈天子姊妹为长公主天子之女为公主既加长字即是礼有尊崇或可情有浅深无容礼相逾越太宗然其言入谓文徳皇后曰我欲加长乐公主礼数魏徴不肯文徳皇后闻之大喜遣中使赍钱二十万绢四百匹诣徴宅宣令谓徴曰比者常闻公中正而不能得见今论长公主礼事不许増加始验从来所闻信非虚妄愿公常保此心莫移今日喜闻公言故令将物相赏公有事即道勿为形迹也上尝罢朝怒曰会须杀此田舎翁后问为谁上曰魏徴每廷辱我后退具朝服曰妾闻主明臣直今魏徴直由陛下之明故也妾敢不贺上乃恱
