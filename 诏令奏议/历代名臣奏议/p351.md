<!-- { "loadSidebar": true } -->
　　殿中侍御史吕陶上奏曰臣访闻宗室所生之母于礼法不得祔葬凡有亡没权殡僧舎逺或十余载近亦五七年其子虽享髙位重禄止为无归祔之法徃徃遂忘其亲不举以葬于母子之恩义则衰薄在朝廷之风化则亏损夫礼縁情而制法因礼而成养育劬劳理当报德尊卑轻重事亦从宜伏望圣慈特诏有司详议许令祔葬其制度务从降杀以辨嫡庶之分如此则幽明之际皆得其安孝治之风所劝尤广
　　元太宗将即位宗亲咸会议犹未决时睿宗为太宗亲弟故左右司员外郎耶律楚材言于睿宗曰此宗社大计宜早定睿宗曰事犹未集别择日可乎楚材曰过是无吉日矣遂定防立仪制乃告亲王察哈台曰王虽兄位则臣也礼当拜王拜则莫敢不拜王深然之及即位王率皇族及臣僚拜帐下既退王抚楚材曰真社稷臣也国朝尊属有拜礼自此始
　　世祖时赵天麟上防曰臣闻自非上圣须待学而知之已居至贵须以名而美之夫学者规矩之至也犹卜居于荘岳之间易效于齐言犹招臂于邱陵之上凝眸而逺见故兖公之殆于庶几由语之而不惰秦伯之违其良士徒后悔而噬脐也夫名者荣身之极也虽齐纨蜀锦未足以商其丽虽芝兰玉树不足以齐其香故巢许者箕颍之贱夫掲六合而播誉操懿者汉魏之宰相纵小人而亦憎也是知流波不息可致于大洋之中积善素多大胜于尊荣之职孔子曰学而时习之不亦恱乎又曰君子疾没世而名不称焉此之谓也方今宗室贵人幸生圣世有好学而不厌者亦有轻学而弗嗜者臣固知尧舜率天下以仁而遐陬尚且从之况于金枝玉叶亲聆謦欬之音鳯阁龙楼宻迩雍熙之化向风从教如琢琼瑶但以宗族止贵于崇亲非若师友辅成乎德业也今国家既立宗正府又立国子学盖欲申邦宪以公灭私崇德化以文饰质然其宗室罕笃于学或月诵而年闲或春集而秋散以驰马试剑为至乐以援弓射鸿为常事一日暴之十日寒之未能有生者矣雨露息之斧斤伐之未有能萌者矣臣但惜其已贵而不慕荣名则惑之甚焉且宗室之右族非寒门之同例欲希贤圣有易有难就居移气养移体而论之似亦或难就贫无怨富无骄而论之富者寔易所以易者专于道义而无饥窘之忧行未半于寒士而获无穷之誉故也古人有言曰千里之歩始于足下九仞之山起于一篑言在乎为之熟之而已矣迹其生于深宫之中长于妇人之手太仓精粒为之食御局绫锦为之衣左库之钱供其费用下民之力给其役使夏不知暑冬不知寒不知稼穑之艰难不闻小人之劳苦颐指气使而左右趋风叱咤防诃而鬼神惊惧视公侯之爵轻若纎尘俯望重之贤皆出已下有酒如渑有肉如陵目厌于姬姜之艳耳喧于丝竹之声真兜率之天人蓬莱之仙子处贵而不自知其贵宣骄而不自觉其骄自中人以下鲜有弗移其性者也若以河润九里泽及三族圣躬居万乘之尊宗戚备极荣之位俾居藩镇俾守边疆设有微愆或干国典陛下将如之何哉寘于法则伤恩原其罪则废法故不如自其年之幼也严师以训之及其过之未也屈情而学之乃可复本来之性天垂荣名于后世矣不求名而名自随之者上也知名之美而学以求之者次也劝之以次而达之于上者古今之通理也伏望陛下导宗室以学问激宗室以荣名严宗室之师重宗室之友庶使贵人之志各懐希圣之明心无令博士之流谩作在公之虚号若然则东平最乐克广于今河间道术不能专美矣
　　天麟又上防曰臣闻圣神秉箓公天下以为心宗室乗时畏彛章而守正大安小帖迩顺遐归非唯欲下之诚服盖亦守邦之常理故爵禄之设所以加于贤能非但用及于其亲以荣之也刑罚之立所以施于有罪非可或私于其亲以释之也昔舜诛四凶而封象于有庳之国天下不以为偏党者盖四凶之害已及于天下而象未尝害天下故恶恶之心爱弟之道两尽而无失也周公诛管蔡而歌常棣于兄弟之宴天下不以为损德者盖管蔡虽亲图危于社稷而于族莫不蹈道故忧公之理乐私之情并行而不悖也是以赏罚明而令行令行而事理事理而民安民安而国安国安而宗室亦获安矣今国家内族星布外戚云分皆获食邑而不预大权皆仰皇猷而各安常分汉唐以来未有之也犹阙防之之道焉宗正府中已备其员之尊卑未申厥宪之轻重欲从轻议则似亏大正之猷亦从常伦则又失议亲之道向不为之立法其何以行之防夫人之生也戴天履地呼隂吸阳自非智愚之不移中人之上下大抵相似处富贵之盛者即有昻昻之风在贫贱之困者咸秉谦谦之志果其性有异乎非也其居使之然也况乎以天潢之派挟象阙之尊接歩武于烟霄聨芳馨于桂籍者防其或卑职下方之士穷闾阨巷之人睚眦之间承接之际偶相干犯难以为敌有苦而已矣有死而已矣下民哀怨上达乎天宁可不惧之防此皆非国家之所恣但宗室挟贵而然也万一天听侧闻则将怒其干纪乱常而加之以厚罚矣或流于逺方或贬于重役能不失亲亲之恩哉故与其有罪而加之刑不若先禁之之为愈也与其厚罚以禁之不若申明典宪以絶其茍免之心而令全徳之为愈也方今贵族上畏天威各循绳墨无敢妄行臣但恐傥防此事有黩皇眀故云然也汉世祖时董宣为洛阳令湖阳公主苍头白日杀人因匿主家吏不能得及主出行以奴骖乗宣叱奴下车因格杀之主还宫诉帝帝赐宣钱三十万且光武宁不知主之贵而令之贱防所以然者为天下计也伏望陛下大昭离日丕出纶言凡宗室府内所设官员选宗族之有德望者而为之不得已则铨择朝野之贤能以充之不宜但拘宗族之内以备员也凡贵戚之在京城者有罪则宗正府治之自有常典凡贵戚之在外方者有罪则郡县达文于宗正府宗正府差官治之凡贵戚之罪据周礼八议比庶人宜降几等立条例以明示天下凡贵戚之有罪者不宜令卒徒厮役得以詈辱之凡诸王公主投下人户皆庶人之自有常制委所在临民官治之可也若又从臣先所谓训宗室之説则教行而知礼法明而畏罪永永维清矣
　　顺帝时既毁文宗庙主削文宗后皇太后之号徙东安州而皇弟雅克特古斯文宗子也又放之髙丽监察御史崔敬上疏曰文皇获不轨之愆已彻庙祀叔母有阶祻之罪亦削洪名尽孝正名斯亦足矣惟念皇弟雅克特古斯太子年方在幼罹此播迁天理人情有所不忍明皇当上賔之日太子在襁褓之间尚未有知义当矜悯盖武宗视明文二帝皆亲子也陛下与太子皆嫡孙也以武皇之心为心则皆子孙固无亲疎以陛下之心为心未免有彼此之论臣请以世俗谕之常人有百金之产尚置义田宗族困阨者为之教养不使失所况皇上贵为天子富有四海子育黎元当使一夫一妇无不得其所今乃以同气之人置之度外适足贻笑边邦取辱外国况蛮夷之心不可测度倘生他变关系非轻兴言至此良为寒心臣杀身以赎太子之罪望陛下遣近臣迎归太后太子以全母子之情尽骨肉之义天意囘人心恱则宗社幸甚










　　歴代名臣奏议卷七十七
　　钦定四库全书
　　歴代名臣奏议卷七十八
　　眀　杨士竒等　撰
　　经国
　　晋侯假道于虞以伐虢宫之竒谏曰虢虞之表也虢亡虞必従之晋不可啓宼不可翫一之谓甚其可再乎谚所谓辅车相依唇亡齿寒者其虞虢之谓也公曰晋吾宗也岂害我防对曰太伯虞仲大王之昭也大伯不従是以不嗣虢仲□叔王季之穆也为文王卿士勲在王室藏于盟府将虢是灭何爱于虞且虞能亲于桓荘乎其爱之也桓荘之族何罪而以为戮不惟偪乎亲以宠偪犹尚害之况以国乎公曰吾享祀丰洁神必据我对曰臣闻之鬼神非人实亲惟徳是依故周书曰皇天无亲惟徳是辅又曰黍稷非馨眀徳惟馨又曰民不易物惟徳其物如是则非徳民不和神不享矣神所冯依将在徳矣若晋取虞而眀徳以荐馨香神其吐之乎秦饥使乞籴于晋晋人弗与庆郑曰背施无亲幸灾不仁贪爱不祥怒隣不义四徳皆失何以守国虢射曰皮之不存毛将安傅庆郑曰弃信背隣患孰恤之无信患作失援必毙是则然矣虢射曰无损于怨而厚于寇不如勿与庆郑曰背施幸灾民所弃也近犹雠之况怨敌乎弗听退曰君其悔是防
　　魏王以秦救之故欲亲秦而伐韩以求故地公子无忌谓魏王曰秦与戎翟同俗有虎狼之心贪戻好利无信不识礼义徳行茍有利焉不頋亲戚兄弟若禽兽耳此天下之所识也非有所施厚积徳也故太后母也而以忧死穰侯舅也功莫大焉而竟逐之两弟无罪而再夺之国此于亲戚若此而况于仇雠之国乎今王与秦共伐韩而益近秦患臣甚惑之而王不识则不眀羣臣莫以闻则不忠今韩氏以一女子奉一弱主内有大乱外交强秦魏之兵王以为不亡乎韩亡秦有郑地与大梁隣王以为安乎王欲得故地今负强秦之亲王以为利乎秦非无事之国也韩亡之后必将更事更事必就易与利就易与利必不伐楚与赵矣是何也夫越山逾河絶韩上党而攻强赵是复得阏与之事秦必不为也若道河内倍邺朝歌絶漳水与赵兵决于邯郸之郊是知伯之祻也秦又不敢伐楚道渉山谷行三千里而攻防阨之塞【楚之险塞也】所行甚逺所攻甚难秦又不为也若道河外倍大梁左蔡召陵与楚兵决于陈郊秦又不敢故曰秦必不伐楚与赵矣又不攻卫与齐矣夫韩亡之后兵出之日非魏无攻已秦固有懐茅邢丘城垝津以临河内河内共汲必危有郑地得垣雍决荥泽水灌大梁大梁必亡王之使者过而恶安陵氏于秦秦之欲诛之久矣秦叶阳昆阳与舞阳邻听使者之恶之随安陵氏而亡之绕舞阳之北以东临许南国必危国无害已夫憎韩不爱安陵氏可也夫患秦不爱南国非也异日者秦在河西晋国去梁千里有河山以防之有周韩以间之从林乡军以至于今秦七攻魏五入囿中边城尽拔文台堕垂都焚林木伐麋鹿尽而国继以围又长驱梁北东至陶卫之郊北至平监所亡于秦者山南山北河外河内大县数十名都数百秦乃在河西晋去梁千里而祻若是矣又况于使秦无韩有郑地无河山而防之无周韩而间之去大梁百里祸必由此矣异日者从之不成也楚魏疑而韩不可得也今韩受兵三年秦挠之以讲识亡不听投质于赵请为天下鴈行顿刃楚赵必集兵皆识秦之欲无穷也非尽亡天下之国而臣海内必不休矣是故臣以从事王王速受楚赵之约赵挟韩之质以存韩而求故地韩必效之此士民不劳而故地得其功多于与秦共伐韩而又与强秦隣之祻也夫存韩安赵而利天下此亦王之天时已通韩上党于共寗使道安成出入赋之是魏重质韩以其上党也今以其赋足以富国韩必徳魏爱魏重魏畏魏韩必不敢反魏是韩则魏之县也魏得韩以为县卫大梁河外必安矣今不存韩二周安陵必危楚赵大破卫齐甚畏天下西乡而驰秦入朝而为臣不久矣
