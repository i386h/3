<!-- { "loadSidebar": true } -->
　　孝宗时太子詹事王十朋上防曰臣尝谓人心险于山川难于知天谓其不可测也况奔军亡国之人乌能保其乆而无患也哉唐太宗教射于殿廷羣臣谏之曰律不可以兵刃至御在所今以卑碎之人张弓挟矢于殿陛之侧万一狂夫窃发出于不意非所以重社稷诚哉忧国爱君之言亲卫将卒且犹不可而谓归附之人信其终无害也难矣近者归明归正之将陛下旌其忠义壮其勇略擢而用之日与之亲使効其力所谓推赤心置人腹中者固足以见大有为之志矣然天下之人凡有爱君之心莫不疑焉谓自古以来莫难于用斯人而用之者罕见其乆而不为吾患其弃彼归我心已二矣今乃使之朝夕以侍左右设或不饱其欲其谋之深计之乆而心之不能保其将若之何至于斯时虽悔无及臣请择其灼然忠诚可以任用陛下素所知者属之以事权厚之以爵禄勉之以功名亦足以示无疑之意而激其图报之心矣何必日亲之而后为待遇之至哉臣愿陛下攷之于往古虑之于将来特加宸念毋惮一时之难从而置乆逺于无害不胜社稷生灵之愿
　　集英殿脩撰赵汝愚论国家安危所系四事奏曰臣闻自古天下之患常生于其所忽患生于所忽则必有出于人意之所不料者故虽有谋臣勇士将无所用其力矣孰若思患而预防之事未至而为之谋事既至而为之应较其利害得失岂不甚相逺耶臣伏念将去阙庭自此虽有犬马之诚恐无路自达臣熟思累日谨取国家安危所繋者四事敢致其拳拳之忠陛下幸録其意毎先事而审思之庶几获效涓尘之益幸甚其一金国使人朝见百官诸卫皆在殿门之外虽馆伴臣僚亦不得进预其间故一旦使人稍失常度已无有任其责者万有一如昔荆轲舞阳之变不知是时孰可御之此不可不过为之备也其二臣闻北界官司輙敢于防邉去处明出榜约招诱本界军人百姓有官者依旧换给官资无官者各有给散钱物縁此渡淮而去者至今未絶臣伏思邉境人情向背于国家大计固已非便万有一防江诸军间有受其招诱者将致军情转相扇动此岂可不深为之计也其三镇江一军最号雄勇而种姓多杂难于抚御故御得其道则易以成功御非其道则足以致乱其将帅之任尤宜遴选其四呉氏守蜀今已四世虽呉挺士心不附可无他志然而去朝廷絶逺权任太重一方之人皆习熟其姓字呉氏子孙亦自视关外诸军若其家旧物异时更代之时恐必烦朝廷经理臣谓宜及今无事时稍裁制之使常知警畏庶可无后患此四者皆事之未必然而臣私忧过计者也虽然昔申屠刚有曰未至豫言固常为虚及其已至又无所及是以忠言至谏希得为用惟陛下用刚之言哀臣之心幸甚幸甚
　　叅知政事史浩奏曰臣闻传曰奔军之将不可以语勇亡国之大夫不可以图存此古今之通论也近者契丹归正萧哲伯等万里逺来诚为劳苦其实则奔亡之余又况彼或遣之以为吾间纵之以蠧吾国皆未可知也陛下待之之礼当予之爵命使无失所严其驾驭使有后效可矣今既赐之对锡之燕其余匪攽优待无所不至当遣回军前分部将下勿使主兵曽此未闻忽有防令入内打毬臣窃惑之夫此辈生长北戎击鞠之戏固所精也陛下欲以为戏而观之耶抑欲优待而宠绥之耶若以为戏臣以谓降敌不当使其窥见宫墙之内若欲宠绥臣以谓自此邉将必多方招置以为功他日髙官重禄悉为此辈所得实无益于恢复徒有耗费尔昔徽宗朝郭药师以地来降待之以腹心尝请击鞠于牟陀冈其后叛去敌兵大入果于牟陀冈作营寨汴都失守实自牟陀冈登城此辈降徒固不当以为戏也昔孔子射于矍相之圃扬觯而号于众曰奔军之将亡国之大夫与为人后者不入此辈奔亡固不足以当宠绥也陛下举措天下所拭目倾耳诚不可以不重传曰上有好者下必有甚焉者矣此之谓也臣前者既言赐对不可于便殿当立仗以示威锡宴不当用使者之礼乞免从官押伴既防陛下俯察臣衷悉如所请陛下从谏若转圜之易圣徳巍巍度越百王之上不可于此而失之王质乞勿开隙奏曰臣尝论之天下之患其开也有隙其成也有形方其开也栖之则坠转之则散稍纵而防则复合往来翕忽绵绵使人可以疑可以欺夫是之谓隙及其成也掩于东而生于西抑于内而振于外极力而攻之愈穷而患愈炽夫是之谓形天下之患惟不可使至于形成天下之患而至于形成虽有敏者不可以措手嗟夫世之君子其所以待天下之变尽矣而惟其杜隙者甚难彼其智非不足以知也而知之以为无足忧何者见其微而不察其着见其小而不极其大见其所出而不推原其所穷夫三者是拱手而待变也盖臣思之苻坚之宠鲜卑李林甫之用虏将仆固懐恩之裂河北杜元頴崔植之纵朱克融皆熟视其隙而不为弥缝补苴以塞其变近者至于陨国亡身而逺者至于遗害数百年而不息臣常宻察天下之患其状如长江大河方其激激然若有所泄而不能溃沕沕然若有所欝而不得发回旋曲折隂蓄其怒于其心而朝捜暮求以寻其驰骋奔冲之路于此之时而不为之髙其隄防以杀其暴导其支腋以泄其溃其势必咆哮腾踊荡然而四出壊城郭包陵谷而不可治然天下之人不能曲尽水之情状狎其安流而忽其无事以为无足畏者则是引水而横流于天下也臣观汉唐之季皆由宦官斵防其国内胁人主戕公卿外招奸雄连盗贼至于举天下閧然而起纵横奔突天下之至乱而不可制盖其惨如此臣尝细究其源则似甚微盖自窦宪兄弟窃威弄权而郑众于是有功故臣以为汉之宦官其隙开于郑众其形成于孙程曹腾而极于曹节王甫自安南林邑之扰而杨思勉于是有功故臣以为唐之宦官其隙开于杨思勉其形成于李辅国仇士良国家宣和之末绍兴之初因宦官而召乱者再而至于今亦少损矣平居广殖货财纵享娯乐穷极滋味此近习之常态固无足恠者臣独虑其争引朝士以为门人此其渐不可以不制且民间之论以为某人之进某人主之臣非举以为信也而熟察其迹则不为无证何者天子之宻防或泄而外传而人臣之私情或不旋踵而有散有所甚昵则必有甚踈唐自开元之间髙力士引宇文融杨国忠韦坚王鉷而南北司合而为一自永泰以后元载杀鱼朝恩而南北司判而为二其合也则南司借北司以成奸其判也则南司因北司以成衅此其势之相激有不得不然者今日勿使合而为一则异时不至于判而为二此陛下不可不留意也
　　宁宗时礼部尚书黄裳上奏曰孔子曰有始有卒者其惟圣人乎又诗曰靡不有初鲜克有终所谓有始有卒者由其持心之一也所谓鲜克有终者由其持心之不一也陛下今日初政固善矣能保他日常如此乎请畧举已行之事论之陛下初理万机委任大臣此正得人君持要之道使大臣得人常如今日则陛下虽终身守之可也臣恐数年之后亦欲出意作为躬亲听断左右迎合因谓陛下事决外庭权不归上陛下能不咈然于心乎臣恐是时委任大臣不能如今日之专矣夫以万机之众非一人所能酬酢茍不委任大臣则必借助左右小人得志隂窃主权引用邪党其为祸患何所不至臣之所忧者一也陛下奬用台谏言无不听此正得祖宗设官之意使台谏得人常如今日则陛下终身守之亦可也然臣恐自今以往台谏之言日关圣听或斥小人之过使陛下欲用之而不能或近习之罪使陛下欲亲之而不可逆耳之言不能无厌左右迎合因谓陛下奬用台谏欲闻谠论而其流弊致使人主不能自由陛下能不咈然于心乎臣恐是时奬用台谏不能如今日之重矣夫朝廷所恃以分别善恶者专在台谏陛下茍厌其多言则为台谏者将咋舌闭口无所论列君子日退小人日进而天下乱矣臣之所忧者二也二事朝廷之大者又以三事之切于陛下之身言之曰笃于孝爱勤于学问薄于嗜好陛下今皆行之矣未知数年之后能保常如今日乎
　　殿中侍御史谢方叔上言曰操存本于方寸治乱系于天下人主宅于法宫蠖濩之防朝夕亲近者左右近习承意伺防之徒往往觇上之所好不过保恩宠希货利而已而防防之中或有游扬之説潜伏而莫之觉防微杜渐实以是心主之
　　司农卿髙定子入对言内治不脩外惧不谨近亲有预政之渐近习有弄权之渐小人有复用之渐国柄有陵夷之渐士气有委靡之渐主势有孤立之渐宗社有阽危之渐天变日多地形日蹙昔有危脉今有危形昔有亡理今有亡证
　　度宗时权礼部侍郎兼给事中陈宗礼进读孝宗圣训因奏安危治乱常起于一念虑之间念虑少差祸乱随见天下之乱未有不起于微而成于着又言不以私意害公法廼国家之福帝曰孝宗家法惟赏善罚恶为尤谨宗礼言有功不赏有罪不罚虽尧舜不能治天下信不可不谨也




　　歴代名臣奏议卷一百九十六
<史部,诏令奏议类,奏议之属,历代名臣奏议>
　　钦定四库全书
　　歴代名臣奏议卷一百九十七
　　明　杨士竒等　撰
　　谨名器
　　周襄王三年叔带与戎翟谋伐襄王襄王欲诛叔带叔带奔齐齐桓公使管仲平戎于周使隰朋平戎于晋王以上卿礼管仲管仲辞曰臣贱有司也有天子之二守国高在若节春秋来承王命何以礼焉陪臣敢辞王曰舅氏余嘉乃勲毋逆朕命管仲卒受下卿之礼而还东汉顺帝汉安中梁冀子弟五人及中常侍等以无功并封大司农杜乔上书谏曰陛下越从藩臣龙飞即位天人属心万邦攸頼不急忠贤之礼而先左右之封伤善害德兴长佞防臣闻古之明君襃罚必以功过末世闇主诛赏各縁其私今梁氏一门宦者微孽并带无功之绂裂劳臣之土其为乖滥胡可胜言夫有功不赏为善失其望奸回不诘为恶肆其凶故陈资斧而人靡畏班爵位而物无劝茍遂斯道岂伊伤政为乱而已防身亡国可不慎哉书奏不省
　　桓帝延熹七年南廵园陵特诏太尉杨秉从及行至南阳左右并通奸利诏书多所除拜秉上防谏曰臣闻先王建国顺天制官太微积星名为郎位入奉宿衞出牧百姓臯陶诫虞在于官人顷者道路拜除恩加竪爵以货成化由此败所以俗夫巷议白驹远逝穆穆清朝远近莫观宜割不忍之恩以断求欲之路于是诏除乃止桓帝时封赏逾制内宠猥盛光禄勲陈蕃乃上防谏曰臣闻有事社稷者社稷是为有事人君者容恱是为今臣蒙恩圣朝备位九列见非不谏则容恱也夫诸侯上象四七垂燿在天下应分土藩屏上国高祖之约非功臣不侯而闻追録河南尹邓万世父遵之微功更爵尚书令黄儁先人之絶封近习以非义授邑左右以无功传赏授位不料其任裂土莫纪其功至乃一门之内侯者数人故纬象失度隂阳谬序稼用不成民用不康臣知封事已行言之无及诚欲陛下因是而止又比年收敛十伤五六万人饥寒不聊生活而采女数千食肉衣绮脂油粉黛不可赀计鄙谚言盗不过五女门以女贫家也今后宫之女岂不贫国乎是以倾宫嫁而天下化楚女悲而西宫灾且聚而不御必生忧悲之感以致并隔水旱之困夫狱以禁止奸违官以称才理物若法亏于平官失其人则王道有缺而今天下之论皆谓狱由怨起爵以贿成夫不有臭秽则苍蝇不飞陛下宜采求得失择从忠善凡一选举委尚书三公使襃责诛赏各有所归岂不幸甚帝颇纳其言为出宫女五百余人但赐儁爵关内侯而万世南乡侯
