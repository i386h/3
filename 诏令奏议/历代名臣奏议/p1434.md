<!-- { "loadSidebar": true } -->
　　髙宗时浚又论战守利害上言曰臣智识暗陋所见不明惟有愚忠庶几仰报傥或畏避隐黙负愧天地诚不忍为臣窃惟敌人盛夏举兵拂天违时朝廷发明诏议征伐固天下所愿者臣愚以为今敌竭国而来其势方鋭可以计圗难以力破若速于用兵则战有胜负时有利钝粮有继絶旷日持久变生不虞曷若俾诸帅结从连衡于近淮要害之地据利便择形势就饷运以促其势坚壁清野时遣间谍坐观舋隙使之进不得决战守不能久聚俟其智力俱困而图之天下可定矣帝王之师以全取胜贵谋而贱战正今日之先务也惟陛下察大易不密之戒矜愚臣忧国之私断自圣意天下幸甚浚奉祠居永州论和议利害上言曰臣于正月十五日恭覩大霈之颁再三熟读通夕不寐翌日作书呈参知政事孙近大槩以敌若尚强和安可信其势遂衰和为可惜窃料圣心髙明姑且为此内以激将士之愤外以观敌国之情不然事日委靡何以立国燕云之举其鉴不逺他日之悔复何可追臣愚区区过计窃以谓敌自宣政以来挟诈反覆倾我国家葢非可结以恩信待以仁义者今日事之虚实姑置未论借令敌中有故上下分离天属尽归河南遂复我必徳其厚赐谨守信誓数年之后人情益解士气渐销彼或内变既平指瑕造隙肆无厌之欲发难从之情其将何词以对顾事理之可忧又有甚于此者陛下焦心劳虑积意兵政精神感格将士渐孚一旦北靣事敌听其号令游谈之士取功于一时勲绩之臣置身于无用比肩宥宻接武求盟小大将帅孰不解体陛下且欲经理河南而有之臣知其无与赴功而共守者矣矧夫敌计莫测自古所传异时策马渡河风尘毕起仓卒之间孰肯赴敌葢自尧舜以来人主奄有天下非兵无以立国非武无以定乱国立而势起乱定而治生然后干戈可戢道徳可行未闻委质强邻可以削平祸难逺而石晋近而叛豫着人耳目歴歴可想夫中原之地未易轻守也譬诸人身至虚风邪乗之手足偏废不能运动必其精于自养元气日强气之所到肢体乃举借外物以扶持难乎其经久而及逺矣昔鲁仲连不欲尊秦为帝且曰秦无已而帝则将变易诸侯之大臣彼且夺其所不肖而与其所贤夺其所憎而与其所爱彼又将使其子女谗妾为诸侯妃姬处梁之宫梁王安得晏然而已乎葢小之事大不幸而交于虎狼无道之国彼力屈则姑且矜容力强则肆为吞并春秋之时楚懐王入觐于秦一往不返逮今千载之下为之痛心由辨之不早也汉高祖起兵之四年侯生侍太公吕后以归军皆称万嵗已而羽解而东归汉王引兵西归张良陈平諌曰今汉有天下大半而诸侯皆附楚兵罢食尽此天亡之时不因其机而取之所谓养虎自遗患也汉王从之古人争天下必审夫机会时不再来追咎莫及髙祖知羽之寡恩少义其和不可恃也又知夫从我将士日夜望尺寸功求其显著人心之不可沮也故虽再败固陵甘心不悔兹二事者足以为今之戒矣臣日夜思念此国之大事也陛下独不与二三将帅熟谋之而从约之遽肆赦之速用世儒之常説答猾敌之诡秘措置失叙思之寒心臣不自量为陛下再计嗣今以往使其迁延生事姑缓一时谢絶使人可也明告以利害详喻以曲直可也万有一如太公吕后之归便当博询诸帅奬砺将士外存和议之名内图恢复之实逼之以大势使其人心终至于乖离示之以威武使其内舋不能以遽息始臣而终服之如唐太宗之所以待颉利者庶乎国家可立焉臣罪戾之余一意养亲深不欲论天下事顾惟利害至大至重不忍缄黙以负陛下之知罪之听之惟陛下命
　　绍兴间户部尚书章谊乞守臣措置土豪状奏曰臣窃闻刘光世奏金人忽生南渡之意又闻通州使臣刘铸奏金人来年正月初一日渡江又闻江隂军探报北岸有船数千只臣参验三人之説则金人南渡之计决矣葢金人去嵗尝以冬月渡江矣陛下御轻舟乗风遵海而南彼方﨑岖山陛当建康屡战之师逾钱塘城守之阨且复再渉重江是以追兵不得以速进也今时则异于此矣大驾驻跸防稽北直通泰彼将方舟结筏径渡三江之口骑兵舟师水陆兼进又自立春之后风起东方海行之舟有类退鹢覆却可虑敌诚出此则我之所保水失乗桴之便陆有追骑之虞堕敌计中矣臣以是思之则三人之报不可忽正月之渡为可信不知朝廷亦尝虑此乎使三人之报不实则大幸矣使其不妄则正旦逼矣将何以待之耶臣闻临安府守臣李光愿统浙西土豪为国屏翰朝廷何不听用其防稍假事权使励其众借为御侮非唯临安一府也二浙诸郡江东江西一切委自守臣速行措置明降诏防喻以力战坚守之意降去退保之令有能竭节城守扼险破敌与夫懐私退避并缘为奸之人来年事平之后大明赏戮如此则金人虽欲南渡有所不敢设其敢渡诸郡之兵且战且守或犄或角日夜追逐数万之众可立尽也一战而胜敌人终身惩艾陛下国势立而疆土复矣臣不胜区区爱君忧国之诚惟陛下留神听纳与将相大臣速图之
　　谊又乞令张浚措置防秋然后班师上奏曰臣闻江淮招讨使张浚之师自破李成斩孙建马进之后盗贼震恐知尊朝廷如张用孔彦舟之徒皆愿听节制乗此机防可以措置江湖淮甸之间使兵皆将帅使将皆有职任分布要害之地委以战守之事各令漕臣给其粮饷严罚重赏责以来效如此则防秋之事大槩略举矣然后张浚可以班师别听陛下之指授今闻朝廷许之入觐径自淮西循江而下窃恐奉诏遄归其于江湖淮甸之间有合措置事务不暇经略则数路之广盗贼复得屯聚军兵无以弹压虽留岳飞一军以为声援终恐兵少望轻缓急难济伏望睿明更赐裁酌不胜幸甚谊又论守江之防上奏曰臣近者伏见朝廷分三大使宣抚淮南湖北之地皆跨有大江邉临淮泗既可以援东北来归之人又可以捍御敌人南侵之势内资富庶之邦外抚残破之郡诚计之得也然欲进图收复必须退有据依今东北方借经营之劳而江南实为固守之地设使黠敌凭陵盗贼羣聚但不能逾大江而东则国势巩固如木之有本水之有源崇髙广大可坐而致臣去年为郎时尝为宰相画守江二防不防施用后卒奔走臣观今日守江之议尚不可废輙缮写投进连粘在前伏望睿明鉴照如有可采乞降付外廷相度令三大使措置施行
　　谊又论具舟师为守江之备上奏曰臣窃见朝廷自靖康以来聚天下之兵以抗金人初战燕山次战太原初守汴京后守淮甸然而守则不坚战则不利累年于兹矣至于今日知歩骑之非敌惧易野之难守是以东逾大江保兹川险势虽甚迫而理实可安朝廷所以屈体为此者谓金人利于鞍马而南方长于舟檝使金人舍其所利而我得用其所长则胜负有在是朝廷之本谋也今则不然専恃长江之险不设舟师之备万一金人东侵方舟结筏皆可济师举帆直指如履平地则向之川险既不可保而南方之所长亦不获用日蹙一日将安所之乎且朝廷之所恃者北则淮南则江今纵不能守淮且欲阻江为险则舟师不可不备也今之议者或欲聚兵于江北或欲分兵于江南此议者未之思耳夫聚兵于江北是欲与金人战也中国既已屡战而屡北则战非所利矣又欲分兵于江南者是欲守也长江数千里金人果得浮舟以济则我不知所守矣故尝谓此二説皆未之思也唯多具舟师中流以守则金人虽有良将劲兵轻车骏马数逾百万亦必临流叹息而退将安用之伏望招选才能之士多具中流之师则江南诸郡虽无守备之兵亦可髙枕而卧矣
　　小贴子窃闻金人已有登莱沂密之地万一自此数郡乗舟而来则通州狼山之险实为咽喉要害之所当有舟师以为备御温台明越常熟福山皆由此路以往伏乞照察
　　谊再论舟师水战之利上奏曰臣契勘目今朝廷暂驻浙东襟带江海实凭川险以却敌骑然则巨浸湍流葢今日之长城也楼船战舰葢长城之楼橹也舟师战士凿工没人葢长城之守卒也火船火筏彊兵毒矢葢长城御攻之具也设有江城万里则尺寸之地不容于不守今有巨浸湍流顾岂可无守御之备哉守御之备莫如舟师用舟师之防莫如中流以守且金人攻城长于用炮我之舟师中流以守则矢石有所不及金人野战长于用骑我之舟师中流以守则骑兵不能奔冲是二者固可以夺金人之所长矣又况金人将必欲与我战乎是必造舟维梁结筏渡骑然后可也造舟结筏不在大江之濵则无舣驻之地必于大江之浒则有焚荡之虞若是则进不得战矣金人将长临大江以困我乎自春徂夏自夏及秋雨潦将降骑兵有防没之忧气令炎燠逺人有疫疠之苦若是则退不能守矣在彼者进退失据而我中流之师未尝劳也伏望特赐讨论尽发平陆之兵迭为舟师之用并海防江若州若县多具中流之师以为守御之备不胜幸甚
