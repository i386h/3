<!-- { "loadSidebar": true } -->
　　穆帝时苻坚败朝廷欲镇靖北方出刘波督淮北诸军冀州刺史以疾未行上防曰臣闻天地以济为仁君道以恵下为徳是以禹汤有身勤之绩唐虞有在予之诰用能恵被苍生勲流后叶宣帝开拓洪图始基成命爰及文武厯数在躬而犹虚心侧席卑已崇物然后知积累之功重勤王之业艰先君之徳贻厥之赐厚恵皇不懐委政内任遂使神器幽沦三光翳曜园陵懐九泉之感宫庙集胡马之迹所谓肉食失之扵朝黎庶暴骸扵外也赖元皇帝神武应期祚隆淮海振乾纲扵已坠纽絶维而更张陛下承宣帝开始之宏基受元帝克终之成烈保大定功戢兵静乱故使负鳞横海之鲸僭位滔天之寇望云旗而宵溃覩太阳而雾散巍巍荡荡人无名焉而顷年巳来天文违错妖恠屡生防稽先帝夲封而地动经年昔周之文武有鱼鸟之瑞君臣犹懐震悚况今灾变众集曽莫之疑公旦有勿休之诫贾谊有积薪之喻臣鉴先徴窃惟今事是以敢肆狂瞽直言无讳徃者先帝以风御世责成羣后坐运天纲随化委顺故忘日计之功收岁成之用今礼乐征伐自天子出相王贤儁恊和百揆六合承风天下响振而钧台之咏弗闻景亳之命未布将羣臣之不称陛下用之不尽乎凡圣王之化莫不敦崇忠信存正弃邪伤化毁俗者虽亲虽贵必踈而逺之清公贞脩者虽微虽贱必亲而近之今则不然此风既替利竞滋甚朋党比周毁誉交兴鑚求茍进人希分外见贤而居其上受禄毎过其量希旨承意者以为奉公共相讃白者以为忠节举世见之谁敢正言陛下不明必行之法以絶穿凿之源者恐脱因疲倦以误视听且苻坚灭亡扵今五年旧京残毁山陵无卫百姓涂炭未防拯接伏愿逺观汉魏衰灭之由近览西朝倾覆之际超然易虑为扵未有则灵根永固社稷无虞臣岂诬一朝之人皆无忠节但任非其才求之不至耳今政烦役殷所在雕仓廪空虚国用倾竭下民侵削流亡相属略计户口但咸安已来十分去三百姓懐蜉蝣之叹下泉兴周京之思昔汉宣有云与我共治天下者其惟良二千石乎是以临下有方者就加玺赠法苛政乱者恤刑不赦事简扵上人恱扵下今则不然告时乞职者以家为辞振穷恤滞者以公爵为施古者为百姓立君使之司牧今者以百姓恤君使之蚕食至乃贪汚者谓之清勤慎法者谓之怯劣何反古道一至扵此陛下虽躬自节俭哀矜扵上而群寮肆欲纵心扵下六司垂翼三事拱黙故有识者覩人事以叹息观天眚而大惧昔宋景退荧惑之灾殷宗消鼎雉之异伏愿陛下仰观大禹过门之志俯察商辛沈湎之失逺思国风共公之刺深惟定姜小臣之喻蹔廻圣恩大询羣后延纳众贤访以得失令百寮率职人言损益察其所由观其所以审识羣才助鼎和味克念作圣以荅天休则四海宅心天下幸甚
　　庾羲少有时誉初为呉国内史穆帝颇爱文义羲至郡献诗颇存讽谏因上表曰陛下以圣明之徳方隆唐虞之化而事役殷旷百姓雕残以数州之资经赡四海之务其为劳岂可具言昔汉文居隆盛之世躬自俭约防狱数百殆致刑措贾谊叹息犹有积薪之言以古况今所以益其忧惧陛下明鉴天挺无幽不烛济之道岂待瞽言臣受恩奕世思尽丝髪受任到来亲临所见敢縁政献其丹愚伏愿听防之暇少垂察览
　　孝武帝时范寗求补豫章太守上书陈时政曰古者分土割境以益百姓之心圣王作制籍无黄白之别昔中原丧乱流寓江左庶有旋反之期故许其挟注夲郡自尔渐乆人安其业丘垄坟栢皆已成行虽无夲邦之名而有安土之实今宜正其封疆以土防人户明考课之科脩闾伍之法难者必曰人各有桑梓俗自有南北一朝属户长为人君子则有土风之慨小人则懐下役之虑斯诚并兼者之所执而非通理者之笃论也古者失地之君犹臣所寓之主列国之臣亦有违适之礼随防事秦致称春秋乐毅宦燕见褒良史且今普天之人原其氏出皆随迁移何至扵今而独不可凡荒郡之人星居东西逺者千余近者数百而举召役调皆相资须期防差违輙致严坐人不堪命叛为盗贼是以山湖日积刑狱愈滋今荒小郡县皆宜并合不满五千户不得为郡不满千户不得为县守宰之任宜得清平之人顷者选举惟以卹贫为先虽制有六年而富足便退又郡守长吏牵制无常或兼台职或带府官夫府以统州州以监郡郡以莅县如令互相领帖则是下官反为上司赋调役使无复节限且牵曵百姓营起廨舍东西流迁人人易处文书簿籍少有存者先之屋宇皆为私家后来新官复应脩立其为也胡可胜言又方镇去官皆割精兵器仗以为送故米布之属不可称计监司相容初无弹纠其中有清白亦复不见甄异送兵多者至有千余家少者数十戸既力入私门复资官廪布兵役既竭枉服良人牵引无端以相充补若是功勲之臣则巳享裂土之祚岂应封外复置吏兵乎谓送故之格宜为节制以三年为防夫人性无涯奢俭由势今并兼之士亦多不赡非力不足以厚身非禄不足以富家是得之有由而用之无节蒱酒永日驰卒年一宴之馔费过十金丽服之美不可赀筭盛狗马之饰营郑卫之音南畆废而不垦讲诵而无闻凡庸竞驰傲诞成俗谓宜验其乡党考其业尚试其能否然后升进如此匪惟家给人足贤人岂不继踵而至防官制讁兵不相袭代顷者小事便以补役一愆之违辱及累世亲戚旁攴罹其祸毒戸口减耗亦由扵此皆宜料遣以全国信礼十九为长殇以其未成人也十五为中殇以其尚童幼也今以十六为全丁则备成人之役矣以十三为半丁所任非复童幼事矣岂可伤天理违经典困苦万姓乃至此乎今宜脩礼文以二十为全丁十六至十九为半丁则人无夭折生长滋繁矣帝善之
