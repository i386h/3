<!-- { "loadSidebar": true } -->
　　脩又论西贼议和请以五问诘大臣状曰右臣伏见张子奭奉使贼中近已到阙风闻贼意虽肯称臣而尚有数事邀求未审朝廷如何防置臣闻善料敌者必揣其情伪之实能知彼者乃可制胜负之谋今贼非难料难知但患为国计者昧扵逺见落彼奸谋茍一时之暂安召无涯之后患自为削弱助贼奸谋此左传所谓疾首痛心贾谊所以太息恸哭者也今议贼肯和之意不过两端而已欺罔天下者必曰贼困窘而求和稍能晓事者皆知贼权诈而可惧若贼实困窘则正宜持重以裁之若知其诈谋则岂可厚以金缯助成奸计昨如定等回但闻许与之数不过十万今子奭所许乃二十万仍闻贼意未已更有过求先朝与契丹通和只用三十万一旦刘六符軰来又添二十万今昊贼一口许二十万到他日更来又须一二十万使四夷窥见中国庙谋胜筭惟以金帛告人则邈川首领岂不动心一旦兴兵又须三二十万生民膏血有尽外裔贪婪无厌引之转来何有限极今已许之失既不可追分外过求尚可抑絶见今北敌徃来尚在防邉市易岂可西蕃絶逺须要直至京师只用此词自可拒止至如青塩弛禁尤不可从扵我虽所损非多在贼则为利甚博况塩者民间急用既开其禁则公私徃来奸细不分若使贼捐百万之塩以啗邉民则数年之后皆为盗用矣凡此三事皆难允许今若只为目下茍安之计则何必爱惜尽可曲从若为社稷乆逺之谋则不止目前须思后患臣愿陛下试发五问询扵议事之臣一问西贼不因败衂忽肯通和之意或用计困之使就和乎或其与北敌连谋而伪和乎二问既和之后邉备果有彻而寛国用乎三问北使一来与二十万西人一去又二十万从今更索又更与之凡庙谋为国计者止有此防而已乎四问既和之后能使北敌不邀功责报乎敌或一动能使天下无事乎五问元昊一议许二十万他日保更不邀求乎他日有求能不更添乎陛下赫然以此五事问之万一能有説焉非臣所及若其无説则天下之忧从此始矣方今急和缪议既不可追许物已多必不能减然臣窃料元昊不出三五年必更别猖獗以邀増添而将相大臣只如今日之谋定须更与添物若今日一顿尽与则他时何以添之故臣愿惜今日所求其如西贼虽和所利极鲜若和而复动其患无涯此臣前后非不切言今无及矣伏望陛下留意而思之且可不与彼若实欲就和虽不许此亦可若实无和意与之适有后虞
　　四年脩改右正言论与西贼大斤茶劄子曰臣伏覩昨者西贼来议通和朝廷许物数目不少内茶一色元计五万斤縁中国茶法大斤小斤不同当初拟议之时朝廷谋虑不审不曽明有指定斤数窃虑西贼通和之后须要大斤若五万斤大斤是三十万小斤之数如此则金帛二十万茶三十万乃是五十万物真宗时契丹大举至澶州只用三十万物三十年后乗国家用兵之费两国交争方添及五十万今元昊一隅之敌一口便与五十万物臣请畧言为国家大患一两事不知为国计者何以防之三十万斤之茶自南方水陆二三千里方至西界当今民力困乏陛下不耻屈志就和本为休民息力若嵗般辇不絶只此一物可使中国公私俱困此大患一也计元昊境土人民嵗得三十万茶其用已足然则两榷场舍茶之外须至别将好物博易贼中无用之物其大患二也契丹常与中国为敌国指元昊为小邦若见元昊得物之数与彼同则须更要増添何以应副不过云茶不比银绢本是麄物则彼必须亦要十数万大斤中国大货利止扵茶塩而已今西贼一嵗三十万斤北敌更要三二十万中国岂得不困此其大患三也昨与西贼议和之初大臣急欲事就不顾国家利害唯恐许物不多及和议将成契丹语泄两府方有悔和之色然许物已多不可追改今天幸有此一事尚可罢和臣乞陛下特召两府大臣共议保得乆逺供给四夷中国不困则虽大斤不惜若其为患如臣所説不至妄言即乞早议定计
　　脩又论乞不遣张子奭使元昊劄子曰臣窃闻昊贼来人议论数日全无逊顺之意朝廷又欲遣张子奭复徃贼中仍闻且只在延州伺候贼意待其来迎方敢前进不知果有如此议否若实有之大为不便臣谓方今两议未决正是各争名分之时尤不可自亏事体元昊既见朝廷议论不合必料邉防须为凖备其伪以好辞来迎子奭使我望和而少弛然后不意以出攻子奭或被拘防或遭虐害以为中国万世之辱则悔何及焉虽不如此使子奭端坐延州不来省问欲归则又虑来迎乆待则寂然无报进退不得何耻如之盖元昊已与中国三次商量必知难合子奭之徃又别无议论未尽之事彼不求相见则扵臣二説虑有一焉臣不知朝廷以昊贼为可臣乎不可乎若有可臣则自当以重兵压境仍选忠厚知谋之士直入贼中説令臣伏如其不可则何必遣人或但欲迁延嵗月不拒絶之则只当因如定之回赐以甘言许其厚赂谕以若能逊顺则使通意邉臣俟得其实然后定议乃是未絶其来之意也不可令天子使臣待贼命而进退万一遭其拒絶或被拘执则扵事无益空损国威为今计者不若速遣范仲淹严备邉境徐放如定等还当自为谋以求胜筭
　　脩又论元昊不可称吾祖劄子奏曰臣伏见如定等来西贼欲称吾祖向闻朝议已不许之今日风闻议却未定不知虚的深切惊忧且吾祖两字是何等语便当拒絶理在不疑安有未定之説哉夫吾者我也祖者俗所谓翁也今匹夫臣庶尚不肯妄呼人为父若欲许其称此号则今后诏书须呼吾祖是欲使朝廷呼蕃贼为我翁矣不知何人敢开此口且蕃贼撰此名号之时故欲侮玩中国而已今若得其称臣则此二字尤须论辨今自元昊以下名称官号皆与我异若蕃语兀卒华言吾祖则今贼中每事自用彼法安得惟扵此号独用华言而不称兀卒且彼扵我称臣而使我呼为祖扵礼非便故当以此折之可也朝廷自有西事以来处置乖方取笑扵人者多矣未有如此一事最可笑也窃虑小人妄有议论伏乞拒而勿听
　　脩又论孙抃不可使契丹劄子曰臣伏见差孙抃等充契丹人使臣谓朝廷新遭契丹侮慢陵辱之后必能发愤每事挂心凡在机宜合慎措置及见抃等被选乃知忘忽虑患依旧因循今西贼议和事连北敌中间屡牒邉郡来问西事了与未了今専使到彼必先问及应对之际动関利害一言茍失为患非轻岂可四人之中令抃先徃抃本蜀人语音讹谬又其为性静黙自安军国之谋未尝与议凡闗机事多不谙详臣闻古者遣使最号难才不授以辞许其専对盖取其临事而敏应卒无穷今抃既不可预教以言则将何以应卒茍一踈脱取笑四夷其孙抃欲乞不令出使或恐中书不能逆抃人情尚执前议即乞别令一人言语分明料知朝廷事者先徃贵不误事且契丹君臣颇为强黠中国常落其计不可不知今欲雪前耻虽知未能其如后患岂可不虑伏望圣慈早令两府别议
　　脩知谏院又论乞放还蕃官胡继谔劄子曰臣窃见朝廷前嵗以延州蕃官胡继谔因为邉臣所疑移入内地见任亳州都监以子守清悉领父之诸部风闻近为不服亳州水土死亡却家族身又疾病曽有奏陈乞移一京西地凉之处臣谓方今西鄙用兵之际朝廷宜广推恩信抚御蕃夷既欲守清尽死扵邉疆当厚遇继谔保全其家族岂有既任其子又疑其父继谔求迁内地其实异乡虽曰居官乃是囚系致其失所身病家亡况彼初心又无显过在继谔之身已有幽囚寃枉之叹扵守清之分又失驾驭豪杰之方万一继谔疾病死而不归守清父子之心岂得无恨反视中国乃为世雠必与邉陲别生患害其余部族亦必离心国家自用兵以来凡有计谋未闻胜筭尤扵招抚蕃夷之术常失恩威致使离叛者多皆愿附贼在扵继谔防置特乖臣欲乞因其有请召至京师与雪前疑厚加礼遇放还本族示以推诚守清得父子复完必思尽莭继谔感国家之遇必有所施若朝廷犹以为疑即乞先以此意诏问守清计其必无弃父之理若彼自不欲其归则他日可无后患四年脩又论乞与元昊约不攻嘉勒斯赉劄子曰臣风闻鱼周询余靖孙抃等奉使北敌皆有事宜为北敌中诘问元昊通和之意将来必须因此别与朝廷生患又闻敌人已欲议移界至渐示相侵祸乱之萌其端可见臣自去年春始防圣恩擢在谏列便值朝廷与西贼初议和好臣当时首建不可通和之议前后具奏状劄子十余次论列皆言不和则害少和则害多利害甚详恳切亦至然天下之士无一人助臣言朝廷之臣无一人采臣説今和议垂就祸胎已成而韩琦自西来方言和有不便之状余靖自北至始知敌利急和之谋见事何迟虽悔无及当臣建议之际众人方欲急和以臣一人诚难力夺众议今韩琦余靖亲见二边事宜中外之人亦渐知通和为患臣之前説稍似可采但愿大臣不执前议早肯回心则扵后悔之中尚有可为之理昨来许贼之物数已太多然尚有禁青塩还侵地等事非贼所利幸其因此自絶不遣人来朝廷深戒前非慎自持重因而罢议不落贼计则转祸为福后防可为若贼志愈骄贪心未满复遣人使更有须求则假此为名亦可拒絶今通和之事为中国之患大为二冦之利深万一西贼贪深利而不惜侵地更无他求急来就和则此时取舍便系安危陛下宜诏执议之臣定果决之计认贼肯和之意知我害彼利之谋尤须多方以事拒絶臣计西贼无故而请和者不止与北敌通谋共困中国兼欲诈谋欵我并力以吞嘉勒斯赉摩戬辖戬之类诸族地大力盛然后东向以攻中国耳今若未有他计拒其和则当赐以诏书言嘉勒斯赉等皆受朝廷官爵父子为国蕃臣今若讲和则不得攻此数族且攻此数族是贼本心所贪闻我此言必难听约用此为説亦可觧和臣所以区区惟愿未和者盖臣愚虑知不和患轻易为防置和后患大不可枝梧臣前后奏章论列已备此乃天下安危大计圣心日夜所忧臣为言事之官见利害甚明若不极言罪当诛戮伏望圣慈特赐省览
