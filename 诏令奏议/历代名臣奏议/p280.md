<!-- { "loadSidebar": true } -->
　　鸣复又奏曰臣闻为天下者有道揆有法守道揆眀扵上法守行扵下天下不足治矣夫天下大器也事物之众机务之烦非一人之智所能周知亦非一人之力所能独任先王知其然故举其事之要者以属其股肱大臣凡天下大政令大更革必使之相可否而后行大谋议大赏罚必与之订是非而后定应天下之大变排天下之大难进天下之大贤黜天下之大奸其他琐琐细务皆不以累其心是之谓道揆举其事之详者以付之羣有司百执事晓钱谷者使治财赋识经略者使严武备眀礼者掌礼眀法者主法吏治之能否民生之休戚虽天下万变日陈乎前皆有人焉执条据例以酬酢之是之谓法守委其要于大臣付其详扵羣有司百执事要则使之清心省事以思其职详则使之毕智竭能以效其忠由尧舜三代以来未之或改也陛下厉精更始亦既逾年天下翘首以望太平而若内若外不满人意者十犹八九即其实而求之或者中书之务不清六曹之职不举不容无议也且中书者政本之所自出也惟静而后可别动惟简而后可御繁若乃弊精神扵蹇浅之余疲智虑扵琐细之末至扵军国要务凡有繋扵庙社之安危生灵之利害者事急则草草应酬事已则悠悠玩愒臣恐古之所谓论道经邦贰公化似不若此六曹者所以行君之令而轨范四方者也设一职当着其一职之效任一事当责其一事之实若乃观美有余实用不足振起事功之意少粉饰治具之意多案牍满前乃受成扵吏手职业俱废殆无补于公家臣恐古之所谓分职率属倡九牧成兆民似不若此今天下事势可言矣往嵗兴师本以繋中原之望今一跌不振矣往嵗易楮本以平物货之价今百货愈贵矣东有徐邳之寇则新疆悉所以召祸南有广恵之盗则旧部亦敢于生变欲和而兵未可撤欲静而势不容止边庭骄蹇有尾大不掉之势畨汉杂处有狙诈作敌之忧国论易摇人心多惑如是焉而犹欲以蹈常袭故之规模当纷至遝来之事变能保其必济乎臣愿陛下宣谕大臣清中书之务以逺者大者为忧重六曹之责以怠焉忽焉为戒使上下相维纪纲不紊任道揆者各尽其道任法守者各执其法天下庶乎其可为矣或曰六曹不任职久矣应有勘当每含糊其辞应有指定多两可其説故必都司书拟而后其理眀必庙堂予夺而后其事决臣曰不然今之侍従尚往日之都司也安有任都司则办事任侍从则废事哉今之都司即今之六曹郎官也安有在省则贤眀在部则愚暗哉同是人也易地则皆然顾上之人所以责任者何如耳今大臣虚心无我迩者除目播孰非庙堂之所进拟陛下之所旌擢委任责成当如身之使臂臂之使指正不必有亲踈轻重之别也任以是职而不责之以其事奚益哉臣尝读栁宗元梓人谓梓人之道于相其为说曰梓人量栋宇之任视木之能举挥其杖曰斧彼执斧者趋而右顾而指曰锯彼执锯者趋而左俄而斤者斵刀者削其不胜任者怒而退之亦莫敢愠画宫于堵盈尺而曲尽其制计其毫厘而建大厦无进退焉既成书扵上栋曰某年某月某日某建则其姓字也是足为佐天子相天下法矣臣每嘉叹以为虽古之伊傅周召其规模亦不外此今政府日困扵多事而六曹防至于具员用敢僭陈其说以渎宸听惟陛下与二三大臣实图利之
　　鸣复又奏曰臣尝读书见周召相成王为左右召公不说周公至作书以告之称小子旦者二称君奭者四无非寓其懃拳之意达其恳切之情谓有殷多歴年所则由伊尹至甘盘原其所以为殷之辅者凡七谓文王能集大命则由虢叔至南宫括推其所以为周之佐者凡五曰若游大川暨汝奭其济所以望召公者惟惧其不至曰襄我二人汝有合哉所以勉召公者惟恐其不尽不说者在奭开释其疑而使之説者在旦乌乎此周之所由盛欤且夫大厦之建非一木之能支大器之安岂一力之能置使当轴防中者先有迭相疑忌之私则见之施设注措必有龃龉而不遂者周家忠厚之治着扵分陕歌于二南传而至于歴世三十歴年八百实自二相成之此可为万世法也陛下总揽权纲举数十年久废之典并建二相窃窥庙谟雄断意者见夫更化已久而治效未着欲使谋王体断国论者各得展尽底里相与恊济耳为二臣者其何以仰酬圣意臣尝妄谓郑清之有宰相之度而才不足乔行简有宰相之才而力不逮合二长以共成事功其庶防乎然臣窃有忧焉盖自后世克己之学不眀而执要权者皆不免私情之徇权合而为一则过扵自用而同列不得以行其志权分而为二则终扵相忌而小人因得以乘其危浚鼎并命间隙忽开蚌鹬相持卒堕桧手此分任之弊也权桧独相虐焰薰灼忠臣义士饮气吞声此専任之弊也今天下可谓多事矣合众人之智以为智兼众人之勇以为勇犹惧不给顾可二三其徳哉臣陛下下臣此防宣谕二大臣以周召为法以浚鼎为戒毋使复有如桧者持刺虎之术以售其奸不胜宗社之幸生灵之幸
　　鸣复又奏曰臣比闻都城复有郁攸之变七年之间灾祸迭作陛下焦心劳思不遑寜处宰执负咎引慝不敢安居羣有司百执事惴惴奔走之余精思熟虑求所以进言扵陛下者不为不多矣臣滥分阃寄宻迩辅藩当无事之时既不能贡曲突徙薪之谋扵有事之日又不容施焦头烂额之术事变丛脞人心忧危臣实惧焉臣不避狂愚谨以三言为献一曰愿陛下脩实徳以格天不睹不闻之际天心之鉴照也甚严无声无臭之间人事之感通也甚易必夙夜畏威而后可以囬天意必屋漏不愧而后可以永天命毋徒曰避殿减膳已足以示躬行之实此殆具文也二曰陛下行实政以安民两淮京襄胡为而堕扵涂炭四蜀闗陇胡为而毙扵干戈兵端之妄开既有以致纷扰之祸必兵端之暂息然后可以收安静之福毋徒曰发府库百余万钱给仓廪十数万斛已足以赈一时之急此殆小恵也三曰愿陛下求实才以辅政宰执侍从得人则朝廷治监司守令得人则郡国治将帅守御得人则邉境治除授在朝廷各有以当其选则服役在天下斯有以称其职毋徒曰奉璋峩峩佩玉济济已足以尽一世之人物此殆观美也所修者实徳所行者实政所用者实才当今急务莫切扵此信能行斯三者则转祸为福易危为安有不难矣患难之来乃人主建功立业之地惟陛下加之意鸣复又奏曰臣猥以愚庸滥叨器使向者便殿引对两陈奏防之外以违逺阙庭懐不自已尝冒进狂言陛下定大本执大权求实才行实政到郡未防且复奏闻然举其纲犹未条其目提其要犹未布其详也今陛下不以臣为不肖召自藩阃俾与政机揆度时宜审观事势方今急务无切乎此用敢申其说以献何谓大本主器出震眀两作离是也古者帝王即位必首建世子以为宗庙社稷无穷之计世子者王之贰天下之本也世子定而天下国家之本定矣然与子易与贤难与贤非难择其贤者之为难也尝即其难者而思之必先扵养而后可以择必谨扵择而后可以与英宗年未龆齓即鞠养扵禁中仁宗皇帝视如已子育而教之以全其气质不待择也髙宗皇帝诏知南外宗正事令广选宗子以进既而猫过而蹴者不足以任重拱立如故者遂足以付托此谨于择也迩者御笔肆颁令宗司参酌彛典建置内学选育宗贤天下翕然传诵谓陛下知以宗庙大计为虑矣今闻诸道路宗贤虽选而未决内学虽置而未备夫与其育于外曷若教之扵内与其咨扵人曷若断之于已优柔餍饫之际性习之所由成动容周旋之间徳量之所由见陛下春秋鼎盛当有皇嗣诞生然与贤与子皆天也非人之所能为也陛下傥能承天意以従事力行其所已行必建内学必育宗贤视其所以观其所由察其所安而徐为之决择则人心有所属天命有所归而陛下之圣心亦泰然其有余裕矣此重事也陛下已开其端臣敬以是为陛下贺何谓大权惟辟作福惟辟作威是也昔之英君谊辟未有不自执其权而可以有为于世者然天下之大事物之众岂一人之智力所防酬应哉言之在人行之在我其利害之所闗繋特在乎断与不断耳执狐疑之心者来谗慝之口持不断之意者开羣枉之门孝元优游不断故政出多门而汉之业以衰光武赳赳雄断故权纲緫揽而汉之祚以复有天下者可以鉴矣陛下日亲经幄阅天下之义理已多日御路朝更天下之事变巳熟亦甞究观前古理乱之原乎自古兆乱之端有四而弭乱之本有一强臣擅兵朋党交扇外戚预政中常侍用事所以兆乱也操縦予夺一出扵我庆赏刑威不移扵人所以弭乱也重其任使戴吾之徳収其权使畏吾之威则强臣无擅兵之患矣休休有容者任之而勿贰截截善谝者去之而勿疑则朋党无交扇之患矣公议不以私情夺公器不以私恩授则外戚无预政之患矣腹心以之托君子法制以之防小人则中常侍无用事之患矣陛下信防行此使天下大权一归扵人主天下大政尽出扵中书则纪纲修眀法度峻整天下事尚安有不可为之理哉此要务也陛下当谨其微臣敢以是为陛下劝若夫人才之贤否政事之得失系焉有是实才斯有是实政脉络相通不容以二观也陛下即位十有四年矣天下有望治之心而无平治之实则所以爲陛下用者不防不负陛下也宝绍之始柄臣専国钳天下之口而夺之气故相与附和而一时之才病扵防端平以来朝廷更化鼓天下之气而使之伸故谈辩风生而一时之才又伤于激谀固非盛世事也激而不巳岂国家之福哉臣曩在台端尝虑及此故于请对之初首以致中和建皇极之说进今虽数载而此风犹未静也非特不静而草茅之士又风其焰而烈之此何异南北部互相讥揣三君八俊八及之共相标榜其不成党锢之祸者防希阿防之久既变而为矫激矫激之穷又浸入扵浮虚曰吾言不售吾志不行但有去而已矣嗟夫同舟遇风胡越相救生此王国去将安之曽谓少无宦情不预世事果可免排墙之祸乎欲洁其身而乱大伦学自孔氏君臣之义如之何其废乎舜命九官同寅协恭不闻其以矫激爲事周分六职敬尔有官不见其以引遁爲髙泰和在唐虞成周可为万世法也陛下诚能询四岳辟四门如舜言焉必责之以底可绩行焉必要之以成厥功考其幽眀加以黜陟则实才不患其不着以八柄驭羣臣如周邦国都鄙各谨攸司月要日成各共乃职嵗终而小废置三嵗而大诛赏则实政不忧其不举不然虚名者用而不察其所办者何事空言者进而不计其所成者何绩以此致治未见其能治也臣在防稽有议及时事者忽谓臣曰端平之不为元祐无恠也元祐之君子敛熈丰之纷更而务为安静端平之君子厌嘉绍之委靡而务为纷更三亰之役取湟鄯之故智也元祐为之乎税亩之事青苗之余习也元祐为之乎举事有如熈丰而致平欲为元祐无恠乎端平之不元祐也此往事也陛下既知其所以失则当求其得可也臣敢并以是为陛下告大本定扵内则宗社之势以固大权执扵上则祸乱之原以消以天下之实才行天下之实政则吏称其职民安其业而若内若外之治皆可次第而举矣傅説之告髙宗曰非知之艰行之惟艰惟陛下不以其艰而力行之宗社幸甚天下幸甚
