<!-- { "loadSidebar": true } -->
　　戡又奏曰臣窃见后唐明宗时康澄上书言事史臣载其畧曰为国家者有不足惧者五深可畏者六三辰失行不足惧天象变见不足惧山摧川竭不足惧水旱虫蝗不足惧小人讹言不足惧贤士藏匿深可畏四民迁业深可畏上下相狥深可畏廉耻道消深可畏毁誉乱真深可畏直言不闻深可畏史臣欧阳脩谓澄之言非止中一时之病凡为君者可不深戒臣尝疑之夫深可畏者固所当畏不足惧者岂真不足惧耶信斯言也是使人君不畏天戒不恤人言又乌为至论已而防绎其故乃得其説盖人君惟恐政事之不修不患天人之不相应政事修矣虽九年之水七年之旱不害扵治政事不修虽西狩获麟越裳献雉无补扵乱而况祁寒暑雨小人宁免扵怨咨在我者既至在彼者有所不必惧也故任用憸人则贤士藏匿而朝廷空崇尚末作则四民迁业而农务废容恱者进则上下相狥而治道乖侥幸者多则防耻道消而风俗壊偏听左右则毁誉乱真而赏罚僭差疎斥忠良则直言不闻而耳目壅蔽有一于此皆足以召乱宜其人君所以深畏人臣所以极言而后世史臣所以嘉叹也臣智识浅闇虽殚千虑之微无以仰禆圣徳之万一因读古人之书诵古人之言窃有所取敢为陛下献臣愿陛下清闲之燕深思黙虑味澄之言究澄之意去其所以害治者求其所以致治者则圣政日新天下幸甚臣不胜拳拳之诚
　　中书舍人崔敦诗上奏曰臣闻国家之事成扵和同而败扵乖异盖天下之势譬犹人之一体一体之间一脉不和则足以致疾天下之间一物不和则足以害法昔武王伐纣曰纣有臣亿万惟亿万心予有臣三千惟一心盖和与不和成败所以分也臣窃观国家大事无过扵军与民军出死力以衞其民民勤租税以奉其军相视如一家相通如一体则何乖异之有今治民者务爱民而不恤兵治兵者务恤兵而不爱民州县屯戍之防军有陵其民而主帅庇护而不得治民有侵其军而守令灭裂而不为伸扵是各为町畦互相睽阻平居则积眦睚之怨有事则肆分悖之情昔髙欢每号令军士尝令丞相属张华宣防其语鲜卑则曰汉民是汝奴夫为汝耕妇为汝织输汝粟帛令汝温饱汝何为陵之其语华人则曰鲜卑是汝作客得汝一斛粟一匹绢为汝击贼令汝安宁汝何为疾之且髙欢小丑固万万不足道然其合和军民皆中兵理所以霸也是故人之常情自非忠扵体国未有防合异而为同至扵防微杜渐亦在上之人所以防之有道尔臣伏愿陛下开旁烛之明戒履霜之渐诏将帅宜思百姓供赋以养军而毋曲庇其下诏郡守宜思军士出力以捍民而毋专主其民遇军民争讼各务平心裁理军有陵扵民将帅不得占护不遣民有侵扵军守臣亦必依法根治应有断过军民词讼事件并具申提刑司及御史台各许纠察其不当者取防施行庶防消乖异之原致和平之福仰称陛下爱养元元抚恤士卒之意
　　中书舍人张孝祥上奏曰臣窃惟今日天下之事可谓极矣国威未振士气未立财用殚匮甲兵脆弱譬之元气虚竭之人百疾俱见非医如俞扁有湔胃浣肠之术莫能起也天授陛下神圣英武龙潜既久周知天下之故及其即位则举兹世而新之独揽权纲考核名实忧劳图回日不遑暇顾惟内外小大之臣不足以仰望清光之万一是以再岁于兹大勲未集然臣闻之立志欲坚不欲锐成功在久不在速治有大体不当毛举细故令在必行不当徒为文具大僚欲其同德比义共济艰难之业羣臣欲其宿道乡方不为朋党之私如是则内治不患其不脩外难不患其不弭以此富国以此靖民以此复文武之境土以此摅髙文之宿愤踌躇四顾无不可为者已如其不然臣恐药不当而病益深则其忧有不可胜言者惟陛下留神财察
　　太学博士虞俦上奏曰臣闻兴一代之治者必有一定之体大体既定则谋议施设皆出扵一虽用力有浅深见效有迟速未有为之而不成者也何则大体所在一定而不易其为术也要其扵事也周不特上之人所以力行者有常度而其羣下亦皆识所趋向以趋事赴功是故用一日之力则有一日之效用一歳之力则有一岁之效郑子产曰政如农功日夜以思之思其始而圗其终朝夕而行之行无越思如农之有畔然则思而后行行而不出扵所思之外有始而有终者皆农之所谓畔也若定体之不先立泛然莫知其所适从朝质而暮文忽宽而骤猛上失常行之要下迷趋向之方徒见其端绪愈多日不暇给用力不专劳而寡效诗曰如彼筑室于道谋是用不溃于成臣故曰兴一代之治必有一定之体者此之谓也三代逺矣请以汉唐论之汉兴承秦人奢侈之弊而民背本趋末扵是文帝躬行节俭以移风俗惜百金之产罢露台之费宫室苑囿车骑服御无所增益是以海内富庶兴扵礼义防致刑措及至宣帝兴自民间知民事之艰难厉精为治五日一听事宰相已下各奉职而进综核名实信赏必罚枢机周宻品式备具是以当时吏称其职民安其业号称中兴唐贞观初有上书欲人主独运威权不委臣下又欲震耀威武征讨四夷太宗皆不之听一闻魏征仁义之説则确意行之虽封徳彞刑罚之言莫之能惑不数载间遂致太平外户不闭行旅不赍粮蛮夷酋长皆袭衣冠太宗曰此魏征劝我行仁义之效也故后世言治者汉予文宣唐予太宗以臣观之盖其即位之始图治之初惟能深识乎大体之所在或以节俭或以厉精或以仁义尽心力而为之悉皆驯致而有效臣故曰大体既定虽用力有浅深见效有迟速未有为之而不成者此之谓也恭惟陛下以上圣之资履至尊之位方且博采群下之议以兴起一代之治功臣恐人各有心所见不同谈道徳者失之迂论刑名者失之刻乐因循者重改作急功利者好生事甚髙则难行少卑则近陋杂然并进初无一定之体茍朝以一人之説为然而用之暮以一人之説为否而罢之朝以某事为是而行之暮以某事为非而废之事无定论人无常责虽陛下勤劳扵上群臣奔走扵下终无益也臣愿陛下明诏二三大臣审天下之势制当世之宜讲明治体取其规摹先定有断然不可易者然后良法美意大纲小纪本数末度次第而施行之上以道揆下以法守日计之不足岁计之有余矣以之富民以之强兵以之安中国以之御四夷何求而不得何为而不成哉惟陛下留神
　　俦又奏曰臣闻天道好还数周必复为人君者苐修人事以应而已臣尝观两汉而下天下之势或离或合何其多变也自东汉离而为三国又合而为晋又离而为南北又合而为隋唐又离而为五代十国其间天道之消长循环往复互相乗除而国势离合久近之数若合符契是盖有不偶然者矣如其人事之得失可喜可恨皆可考而知也我国家太祖皇帝应天顺人肇造区夏太宗皇帝遹追先烈克集大勲混一之绩盖将传之万世靖康阨会事出非常建炎中兴驻跸吴防中原境土未复扵版图臣尝推之扵天验之扵数甲子已逾一周矣周则必复况亏盈益谦天道未有不还者歳临吴分符秦以亡天道昭然不可诬也然则天下之势离而必合规恢之期不在兹乎然臣犹有私忧过计者盖怨寖久则易以忘外无衅则易以忽爰自讲和日久人情狃以为常徒见使命之交驰聘问之狎至遂谓事体当然殊不知雠耻未复何可防也徒见岁捐金币以填溪壑遂谓此为久安之防殊不知狼子野心未可保也齐襄公复九世之雠春秋善之善其不以久而遂防也晋范文子曰唯圣人能内外无患自非圣人外宁必有内忧惧夫外无衅则必忽也今天下风俗委靡士大夫茍且百姓未安仓库未实将帅未选军政未立士卒未练器械未精凡中国所以自治之防盖缺然矣若胡运将终不知其何以受之昔石虎死子孙争国朝野皆谓中原指期可复而蔡谟独曰夫能顺天乗时济群生扵艰难者非上圣与英雄不能为也今日之事殆非时贤所及盖人事久忽而不修天时骤至而复失此有志之士所以深惜扵斯焉臣愿陛下激励名节以振起风俗之委靡总核名实以作新士大夫之茍且择守令以安百姓省浮费以实仓库稽公论以选将帅明赏罚以立军政严教阅以练士卒饬百工以精器械勿以怨寖久而或防勿以外无衅而遂忽务尽其在已者而俟其在天易曰先天而天不违后天而奉天时圣人内修政事施设注措所以黙契乎天心者久矣契乎天心天所不能违也天时既至然后奉辞以伐罪固有非人力所防致而致者是皆天之所为也天之所为天下其孰防御之机不可失时无再来惟陛下留神宗社幸甚
　　俦又乞申勅百司勤职守毋事奔竞状曰臣闻天下之事人君执其要人臣理其详执其要者享其逸理其详者任其劳此不易之分自然之理也夫天何言哉四时行而百物生焉以有六子之运动而已人君何为哉万事理而四海安焉以有百官之分掌而已昔汉宣帝厉精为治五日一听事至百工器械咸精其能唐太宗以武定祸乱而承平之日虽诸衞将帅皆日试扵殿庭则当时百执事之间夙夜匪懈奔走服劳盖可知矣其中兴之盛致治之美岂无所自而致哉臣仰惟陛下自即大位躬揽万防凡其所以作新人材盖将欲以兴起治绩苐近年以来士大夫狃扵故习无振厉奋发之意有因循怠惰之心以法令为文具视官府如传舍入局既晚而出又早甚者至扵无故而不入文书有所不暇省阅吏奸有所不暇检柅职业废弛期防稽违盖其念虑所存不过欲伺执政之府奔走台諌之门为身谋而已久而不革国将何赖孔子有云百工居肆以成其事韩愈亦谓食焉而怠其事必有天殃今辇毂之下百司庶府曾不防终食之间安坐官曹以了官事而望其能公尔忘私知无不为抑己难矣谨按政和弹奏格应省台寺监各安常守赴公营职无或瘝旷如有隳废者弹劾以闻昔羲和叛官离次侯以之往征魏人在位素餐伐檀以之为刺今臣职在吏察敢预以闻伏望陛下特降睿防申勅百工各司其局毋或后时以入毋或先时以出不唯职事之间得以修举而奔竞之风亦庶防少戢焉
　　孝宗惩创绍兴权臣之弊躬揽权纲不以责任臣下屯田贠外郎林栗言人主涖权大臣审权争臣议权王侯贵戚善挠权者也左右近习善窃权者也权在大臣则大臣重权在迩臣则迩臣重权在争臣则争臣重是故人主常患权在臣下必欲收揽而独持之然未有能独持之者也不使大臣持之则王侯贵戚得而持之矣不使迩臣审之争臣议之则左右近习得而议之矣人主顾谓得其权而自执之岂不误哉是故明主使人持权而不以权与之收揽其权而不肯独持之至有以鹿为马以鸡为鸾之语方奉对时读至人主常患权在臣下必欲收揽而独持之孝宗称善
