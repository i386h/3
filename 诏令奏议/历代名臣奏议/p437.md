<!-- { "loadSidebar": true } -->
　　一臣窃考建炎三年金人自黄州渡江由武昌趋兴国取间道以犯洪州守臣王子献遁去遂屠州城寻破抚袁诸郡遍蹂湖之南北然后北归所至残暴防无噍言之可为痛心今之议者大抵以江西为内地殊不思九江兴国二郡前临大江北望淮堧才一水尔中兴初江西安抚大使实兼节制蕲黄盖以是也去之春敌犯黄州诸闗江右震动本司承制檄调兵守江仓卒间仅能发诸州禁卒千人以往夫以歩卒守江犹防马使耕驱羊使载其不胜任也必矣臣谓与其缓急调无用之兵以误事孰若平时养有用之兵以待事江鄂二司各有水军窃闻边事既兴多作歩人起发今江州在寨仅有见管若干【具实数】而战舰可用者尤为无几鄂司所管计亦类此借曰敌人之势已非昔比然衰极复振其可忽诸况于外敌方兴羣雄交骛先事之防尤当加意臣愿明诏江州都统司及本州守臣同任江靣之责其人船阙少之数日下招塡打造以什之三分屯兴国管下富池等处庶几风寒之备不至空阙江右一道恃以无虞所有鄂司水军并乞一体行下措置亦以什之三分戍武昌县葢兴国江靣元江司武昌江靣元鄂司分兵防守正其宜也如臣言可采乞赐详酌施行
　　一臣窃见江西统郡十一而隆兴实为帅府诸郡所以为重城郭甲兵之备皆当整饬如法然后足以壮观瞻而弭窥伺而臣到任之初按视城堞则其緜亘甚濶而倾圮最多寻加访问有寓居士夫语臣谓五代以前郡城广狭中度南唐李氏谋迁豫章乃始大其郭堞郡之东湖本在郭外至是遂包入焉绍兴初故相李纲为帅盖尝缩其北靣然其广袤犹若干里若干歩【更契勘见今实若干里歩】按守城法当用兵若干人兹岂易为力者今诚能按唐之旧瞰湖为城则城之四靣西北有江其东有湖天设之险殆无以过此豫章百世利也臣窃详其说可谓至当然缩城重事未敢轻言而圮坏已极则有不容坐视者方李纲缮城之时其工费仰于公朝其役兵调于属郡时异事殊不敢扳援有请而本府年来调度百出帑庾枵然傥必竢有余然后兴役则夏潦秋霖之余頽圮益甚防江一带居民岌岌常有渰浸之忧而城脚被齧去处多已摧陷更遭一水其损愈多近委江州钤辖杨熹相视条具颇为详悉如砌城靣以防渗漏作荷叶沟以通水道用夜义木以壮城骨皆旧所未有臣今一用其说第工费浩汗未知所出稽诸旧牍前帅臣沈作賔在任日从本府拨到银若干万两付安抚司桩管充犒赏费今不获已欲于上项银内权兊借若干千两收买砖石竹木等物及雇募夫工日下修筑却从本府于收到诸色窠名钱内痛加撙节旋次拨还庶几城堞得以一新少重帅府之体伏乞劄下遵守施行
　　一臣窃惟圣朝计安元元思虑深逺其在诸道既有兵以备战守又有将以主其兵复置帅以防诸将号令素孚纪律素定一旦有警将惟帅之所令兵惟将之所使以之战御无不可者自视事以来讲求军政本末乃知州郡禁卒多以供工匠备厮役事艺未尝练习教阅秪为具文则兵不足以为兵矣有副緫管有路钤有路分又有州钤有将副下至都监监押皆以主兵为职而未尝知兵问其得官之由或宗戚或閤门或国信所或堂部吏其间岂无可用之材要于将畧鲜曾闲习或饰文墨以自喜或矜富贵以自娯甚者阘茸废放无所不有则将不足以为矣兵不足以为兵将不足以为则帅之为帅是亦具贠而已矣望其藩维王室如古之牧伯顾不难哉然兵犹可以阅习而精不可以强勉而学窃见近指挥緫管路钤例赴台参将副以下亦必从帅司铨量乃许之任臣谓此仅可以察其年齿之壮老与精力之强否而已必欲得知兵之人则臣愿朝廷严其选择緫管号为副帅间尝以节度使为之其次路钤路分亦武臣髙选今之环卫盖将帅之储及诸军统制统领等官亦多习熟军务者臣谓緫管路钤宜于环卫及统制中选其尝歴战阵者为之州钤将副则取诸统领副之谙知兵事者都监监押员多不可悉择姑从旧制差注年未六十之人而责帅臣以从实铨量毋使疾病眊昏者尸其任庶几州郡主兵之官渐得其人平居精于教阅缓急有所仗非小补也或谓审尔则閤门国信之属何以处之臣曰为官择人则治为人择官则乱朝廷傥忧此属之失职固当置诸寛闲无事之地至于军政安危所系则不可以不择如臣言非谬乞赐详酌施行
　　一欲乞通广塩于贑州南安军以弭汀贑塩之害
　　袁燮论蜀奏曰臣不佞去六月八日获对清光极陈蜀中利害亲聆玉音有忠直可见之褒足以仰窥圣心垂意于坤维者如此盖此一方去天万里安危休戚艰于上达形势何以联属警急何以赴援非其他诸路比也故圣心深虑之敌人敢战时有侵犯今春大入歴兴元至金洋遂至大安我师勦之殆无遗类威声既震叠矣然敌人之性巧于窥觇万一乗我少懈夺我江源顺流而下声揺东南将若之何不可不虑也夫藩篱严宻彼安得以窥我根本坚壮彼安得以揺我昔孝宗皇帝光临万防中外敉宁矣而犹切切焉惟蜀是忧辍执政大臣继踵宣威者至于三四又诏制置司同诸帅臣铨择兵将庸懦不堪倚仗者而易置之夫宣威之设不于他路而独于蜀兵将之易置不施之他路而独施之蜀圣哲之心深知天下安危实系乎此重此一方所以重国势也陛下可不绳其祖武而加重于此哉盖今日蜀之急务有六臣请为陛下略陈之夫阶成和鳯蜀之垣墉也其地险絶为吾障蔽则闗内诸郡虽不立城壁自然安固焚荡以来外无垣墉之可恃内无城壁之可依表里俱虚敌宁不肆其毒乎人情岌岌避难而逃者无复归志非小故也毋惮大费亟为之图度僧鬻爵费广不靳而责成于郡邑视其多寡以为殿最磨以月庶可渐复此其急务一也自古巴蜀号称多士诸葛亮奋于隆中豪杰归之如水赴壑勲名煜然先后相望可以今日而无其人乎属者沔帅察见奸欺立谈之间断此大事此固蜀中之儒英也如此人物搜扬简防推诚而任用之何向不济此其急务二也自古立国赏必以信况捐躯犯难尤为可念者乎故曰军赏不逾时欲民速得为善之利也而议者或曰是不宜厚厚则贪功而生事以宋璟不赏边功为而不知其时之不同多难之秋正借其力庸可抑乎大安之战其功甚伟醲赏以厉其余诚不为过此其急务三也巴蜀天险民生其间类多劲武勇于战鬭其天性也然聚而不教与无兵同教而无别与不教同择其杰异者丰其犒赐养其力精其艺而厉以忠义之节则有勇而知方矣推之田野之间因农隙以习战若雄边子弟所以著称于唐者则民兵亦精矣此其急务四也蜀之境土与羣蛮邻非我族类未易调伏今金人敢尔慿陵安知蛮之不吾窥乎昔李徳裕之节度剑南也建筹边楼而图其形势复卭峡闗以夺其险阻威望隠然数年之内犬吠不惊其所施设必有深服其心者矣已然之效足以为法此其急务五也蜀本富饶之地自折估之法严财益匮民益贫重以金人之扰穷悴无聊何所赴愬所宜选择良吏抚摩爱养如保赤子如烹小鲜仁民之政务在必行逋负之物蠲以惠下以纾民力以结人心以为手足扞卫头目之备不亦善乎此其急务六也兼此六者推而广之则今日之蜀犹往时之蜀也如其不然溃裂四出不可复救矣昔我艺祖肇造区夏先取荆南以通入蜀之路继取全蜀以图混一之功宵衣旰食勤苦至矣陛下嗣守丕基可不念当时取蜀之难而思今日保蜀之防哉是故国事之可忧者莫如蜀外障之难防者亦莫如蜀何者其地至逺也有才而无识者不足以为蜀帅有勇而无谋者亦不足以为蜀帅何者其任至重也先朝遴选于众必以张咏之徒为之中兴以后呉玠呉璘兄弟实任其责其才气之雄智略之伟立乎千万人之上折冲御侮谈笑间尔然则今日之典方靣镇全蜀者其可不以前修自厉哉付之以众人所不敢当之事期之以众人所不能成之功兼緫四路专其委则威望日益隆优选寮佐为之强助则谋虑日益广此方之疾庶其有瘳乎西陲既安则东南恃以无恐臣所以披肝沥胆控告君父者非独为蜀计为天下计为宗社计也嫠不恤纬忧在宗周惓惓之忠惟陛下察之








　　歴代名臣奏议卷九十七
　　钦定四库全书
　　歴代名臣奏议卷九十八
　　明　杨士竒等　撰
　　经国
