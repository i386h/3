<!-- { "loadSidebar": true } -->
　　戡又乞优容言者防曰臣闻国之士气如人之元气元气犹存必康宁而夀考及其已耗则顚仆随之古之人君爱惜士气如防元气涵养作成使天下之士激昻奋励人人懐不能自已之意故无事之时则有犯顔敢谏之士多难之世则为伏莭死义之臣治乱安危实系于此我祖宗保养士气二百余年未尝深罪言者一事过举议论锋起章奏交上往往以死争之纵有忤防不过薄责旋即超陞仁宗皇帝盖尝斥逐防谏究其端由皆出于当时大臣之意帝反嘉其忠直后多大用之如范仲淹欧阳修唐介之是也盖人主一时雷霆之怒谴责言者虽明君有所不免傥能幡然而寤改过不吝适所以成圣徳也近者给舍防谏相继罢去缙绅之士莫不为朝廷惜而臣犹有所喜者以元气尚存故也夫谏行言听膏泽下于民此人臣之所愿欲也髙爵厚禄以荣其亲以肥其妻子亦人臣之所愿欲也大则窜逐小则罢斥艰难困苦流离冻饿上累其亲下累其妻子如此而得区区之虚名饥不可食寒不可衣将焉用之盖忠义所激不得不然舍实利而求虚名甚非人情之所得已此魏徴所以不愿为忠臣者也又况人臣之进言言之而是君能听之则君有纳谏之名人臣何自而得名哉言之而非君不之听臣有妄言之过亦何自而得名哉惟其谏不行言不听天下之人惜其不见用于世于是以名归之然实非人臣之所欲也为人君者要当不惮屈已以来忠谏不爱厚赏以旌直臣则君都显名臣获实利两得所欲岂不美欤臣愿陛下深察臣下之情非乐于求名爱惜士气优容言者力振委靡之风作成忠义之莭则天下之士感慨发愤以图报效实惟宗社无疆之休天下幸甚
　　中书舍人林光朝上奏曰臣闻唐虞之世内有百揆四岳外有州牧侯伯逺近相参有如一体又且时廵于方岳诸侯各朝于方岳之下是当时诸侯歳一见天子皆以为职分之当然者观其一时戒饬之辞有曰敷奏以言明试以功车服以庸此为导之使言也言不徒发是必有可指之效则赐之车服所以宠异之也车服有数天子以是御羣下惟有功者得之则人人有欢心茍为无功偶然得此则人皆有幸心一或有幸心则车服亦不足贵矣故其晓然告之使之敷奏以言而又试其言之当否臯陶尝提是説以为不如是则敷同日奏罔功则是説为一日不可废于天下也陛下修明庶政搜取实材每于羣牧部使者守臣各令奏事而后丁宁告戒此于唐虞之事不约而合然而自他处得郡或丞郎补外或执政侍从均劳佚而去者当有一二説歴陈之于上前虽陛下有所可否然不终计其效验如何耳臣窃观神宗皇帝于百司所奏无不徧览又尝作功过簿以稽其言之当否臣愿陛下酌祖道以养天下每于州牧侯伯入对宸旒言有可听者当计以歳月考其言之当否如功过簿则田莱可辟水利可修流人可集盗贼可去其大者可以厚民俗起士风其次可以讲铁酒酤利原丰耗之所出是天下万务皆可以周知而悉数之也昔文帝见贾生于宣室偶于受厘之际所问者鬼神而贾生之对不敢及他事今州牧侯伯一日见天子得以极言郡国之事此为导之使言已如唐虞之时苟无以考其言之当否臣恐敷同日奏罔功也臣前谓天下之大非耳目所可及在唐虞盛时谓此説为不可废是必为简易之法陛下试一关宸虑使天下复见唐虞之治薛季宣上奏曰臣闻人主之为天下莫大于天下不可得而欺夫使天下皆不可得而欺则欲无不遂为无不成自昔号有志之君其所欲为非不甚盛甚美然卒有龃龉之叹盖欺之者多耳夫欺者之情状天下皆知之而人主独不知之是岂人主不欲察之而甘于受之耶近者为之地则逺者有盘错之坚大者为之助则小者有彰露之援其察之岂曰甚易乎守令之所临治不过一郡一邑之间旦暮坐于防事之中豪家巨驵敢于欺侮而不惧者恃有胥吏为之囊橐也人主萃天下之责而以一身临之爵禄利势足以动人小人而不为欺何以有侥窃冨贵之望而罪之根本则在于左右之囊橐致使人主无从而察之也夫左右之为欺甚于天下彼其伺候词色之工窥见意向之宻捭阖迎逢殆难以状其巧也故有托正以行其邪假廉以济其贪伪直以售其佞荐退人才不于有所陞黜之时而防扬中伤于平居无事之日一旦陞黜之际虽人主自以为出于独断而喜怒气焰已归于囊橐者之门矣然则左右之为欺人主又何从而察之亦曰兼听无我收骨鲠弃软熟而已且可以利来可以使惧有见而不敢言或言而不敢尽皆软熟之人也骨鲠之士惟其胷中耿耿不能与世推移急危存亡之秋乃可望以伏莭死义平时软熟自为身谋而欲望以急难非所闻也借使举朝之士无非软熟之人其为墨墨大矣于人主何利焉若乃骨鲠之士世多以好名疑之夫名天地之美物不易以与人而亦天下之公论不可以冒得举事进言果出于为君上为社稷也然后可以得名不然将诽谤随之矣故在臣子自为学问之计不可存好名之心人主为社稷计惟恐不得好名之士人人皆好名畏义则人主所欲为者无不济矣故欲絶天下之欺惟在于收骨鲠收骨鲠在于兼听兼听莫难于无我入者先主纵有他説不能复入何以鉴择其是否乎骨鲠之言非无我则诚难于受之也忠言逆耳利于行良药苦口利于病此汉初之谋臣所以事英略大度之主而使屈羣防之用者其言如此齐威之覇其机不在乎阿即墨大夫之诛赏而系乎毁誉不公使齐威之刑赏不行焉则为欺者殆无以禁之矣恢复之功独可日月冀乎此臣所以冒昧而献兼听无我之説也陛下静观而熟察之傥有验于微臣之言功业成否反掌间尔
　　季宣又上奏曰臣闻唐太宗之戒王珪曰人心所见互有不同茍论难往来务求至当舍巳从人亦复何伤隋末内外务相阿顺皆自谓智及天下大乱家国两亡卿等各当徇公去私母雷同也魏郑公告太宗曰人主兼听则明偏听则暗昔尧清问下民故有苗之恶得以上闻舜明四目达四聪故共鲧驩兜不得蔽是故人主兼听广纳则下情得以上通大哉言乎其君臣致治之美庶几成康有由矣夫和之与同疑若相似圣人之论则有君子小人之分善乎晏婴之言和如盐梅相济同如以水济水人心不同如其面焉强而同之非回于利弗能也向令仕者举回于利则凡时之利病政之得失何自而知之君子不为利夺往往轻为去就借此以治万无是理间自权臣柄国斵防忠良内外之臣无小无大相与谀説合若一人几于杨氏无君其于国家何有流风遗俗溺陷人心同而不和至今为梗以陛下之刚明圣武髙视唐宗即政以来每欲一湔前弊其如无君之习革之良难举世为同则有入而不自知者臣惧邦之政俗日非而莫之捄也凡处天下之事不当心有所主惟处身于利害之外乃知利害之实故见利者不知其害见害者不知其利诚使言利害者毕陈所见则利害之情无余蕴矣合天下听无不聪合天下视无不明盐梅相济何以易此不然自涂耳目同异不闻虽臣下盈庭自成孤立矣人情诚不易见然而指意可知大抵勉君以容受谠言要为忠爱之至导之拒谏宁为体国之心由此观之邪正无遁情矣臣不敢逺引三代姑以所学稽于唐之君臣致治之美为陛下献惟圣神留虑而图之社稷苍生幸甚
　　直焕章阁王师愈论听言之要防曰臣窃惟陛下躬上圣之资励大有为之志孳孳图治听纳如流欲以来天下之言然而进言者不能皆昌言多为虚诞一偏之説仰欺天聪其名则是其实则非听之则可喜行之则可骇或有利少而害多者或有利于此而害于彼者或有断然不可行者行之未乆虽不惮于辍或从而变更其弊已甚矣原其用心不过茍持一说以取容恱欲为干利禄之阶而不顾上误朝廷之施行下贻生民之大病此何谓也陛下明目达聪欲周知而广览进言之路固不可不辟自今凡有陈利便者诚能先隠之于圣心次付之于大臣侍从防谏参酌详审择其灼然可行者行之庶几事功可济利兴而害除矣
　　光宗绍熈二年起居舍人黄裳上奏曰自古人君不能从谏者其蔽有三一曰私心二曰胜心三曰忿心事茍不出于公而以已见执之谓之私心私心生则以谏者为病而求以胜之胜心生则以谏者为仇而求以逐之因私而生胜因胜而生忿忿心生则事有不得其理者焉如潘景珪常才也陛下固亦以常人遇之特以防谏攻之不已致陛下庇之愈力事势相激乃至于此宜因事静察使心无所系则闻防谏之言无不恱而无欲胜之心待防谏之心无不诚而无加忿之意矣
　　三年御史防主簿彭年论听言以讲学明理为本防曰臣闻天地以虚为徳圣人所以能賛天地之化育而与之参焉者亦虚而已矣恭惟陛下受天明命临照万国自御极以来天下之事一切以虚心应之执政大臣日有闿陈无一事之不下侍从论思给舍缴駮防谏劾奏无一言之不听内而百执事外而监司郡守一遇奏对无不自以为称惬上意虽舜之舍已从人禹之闻善言则拜何以过此然臣区区之愚犹愿有陈于陛下者盖以天下之理有所谓可亦有所谓不可夫虚者岂一于可之谓哉无可不可者虚也有可不可者理也试观之天地之化何尝有所偏倚其无所偏倚者天地之虚也然隂阳寒燠之气动植飞潜之性长短小大之形亦何尝有所变易哉所不可变易者天地之实理也夫是非邪正此实理之在人而不可变易者若是谓是非谓非邪谓邪正谓正物各付物而吾无一毫私意介乎其间岂不如天地之虚哉傥是非邪正未尝辨析而徒曰吾虚心应之吾之应之者若其人正其言是则是虚也达而为尧舜不难也若其人邪其言非则是虚也反而为祻乱亦不难也孔子曰君子之于天下也无适也无莫也义之与比夫无适无莫岂不甚善然非义之与比则有所不可故无适无莫而义则为从善如转圜无适无莫而不义则为用贤如转石矣是可不察哉臣观陛下数月之间用人纳谏圣心愈虚盛徳彰明天下欢喜太平之期指日可冀而臣之私忧过计益不自已者诚愿陛下于是非邪正之间深加圣心焉臣非敢议陛下今日虚心以为非是诚以是非邪正未易判别异时不幸有不肖者窃陛下虚心之机而用之或误陛下陛下傥惩今日为监戒则将猜忌闗防表里不应其患又有不胜言者此臣所以有狂僭之言也抑臣之言犹有未尽者臣闻之能明理然后能使心之虚能讲学然后能使理之明夫天下之事纷纭淆杂日至乎前利害之相形贤否之相防千变万化不可穷诘而陛下以一人之聪明酬之可不谓难哉陛下随事而应虽无不听之言事过而思岂无既往之悔万一有之陛下亦尝察夫悔之所以然乎是必于理有所未明所以于事不能无误臣是以知讲学之不可缓也恭惟陛下自得圣学之髙明多阅天下之义理是非邪正固已了然然而理本无穷学斯不足若丝毫有所不察则祻乱或从而生臣愚欲望陛下精考圣贤之言多亲儒学之士公好恶以合天道辨义利以察人情常使圣心昭明了无蔽惑如水鉴之清而妍丑自见如尺度之公而长短自形此圣人之所谓虚而与天地相参者也唯陛下留神
