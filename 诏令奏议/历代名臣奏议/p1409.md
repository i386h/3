<!-- { "loadSidebar": true } -->
　　拯为河北转运使乞河北添籴粮草上疏曰臣累曽上言以河北河东沿边守将未甚得人特乞精选帅臣训练卒伍广为聚积以防后患而位疎言贱未赐开纳臣昨奉命出疆询访敌中情伪亦甚谙悉盖彼处官吏薄于俸给人民苦于衣食其下族帐各萌南牧之心所未欲者独其主与一二将相而已亦非兵力用度之不足盖利国家嵗入数千万不欲无舋而动耳然防集军马创造兵器无日无之观廼所为其志不小而议者但欲少安圣意谓彼君臣乐我和好盟誓甚固万不负徳窃恐有误于陛下也孙武曰无恃其不来恃吾有以待之也无恃其不攻恃吾之不可攻也况河北河东京东地震尤甚沿边大水并隂气极盛之象兼又五星屡失躔次此皆灾异之大者且天之示变盖不虚发所以警悟于陛下勤勤如是固不可推咎四夷以忽天戒也其边上事宜不可不速为备御之具今虽遣臣寮往三路便籴縁逐处少得见钱恐难集事欲望特出宸断许于内帑支见钱或绢百余万匹逐路乗此之便相兼収籴俾边廪稍实有数年之蓄庻少寛圣虑然后日御便殿召执政大臣与緫兵戎帅丁宁训论俾谋议画策讲求将帅练习兵旅缮完城垒以先警脩之况当此可为之际若不鋭意逺图但务因循惮于更张措置恐非宗社之福必贻陛下之深忧也臣区区之心不能自已惟陛下留神省察
　　拯再请移那河北兵马及罢公用回易臣窃见天下之患在乎三路而河朔为患最甚冗兵耗于上公用蠧于下内则致帑廪空竭外则致生灵困敝臣前后累次论列乞那移兵马于河南州军及罢诸处公用回易寻委逐处安抚转运司相度终未见果决施行况北敌请和四十余年嵗遗金帛数十万者是欲寛国用而舒民力尔今边鄙不耸正是保国息民之时而屯兵益众用度益广毎年河北便籴粮斛三四百万石约支见钱四五百万贯仅有二三年之虽朝廷竭力应副亦所不逮日甚一日恐数嵗之后必有不可捄之患至如寳元以前天下无事财货充足一旦昊贼猖獗调发旁午公私窘絶迄今未复以今事势较之往日则不侔甚矣万一或有警急何以取济且边疆者四支也河朔者心腹也幸而外无边警之虞而令河朔涂炭如此是防手足未然之患而自溃其心腹也则朝廷安可不深虑而务捄之之策乎若上下协心更张措置如反掌之易而有太山之安又何惮而不为哉欲望圣慈宣谕两府执政大臣应沿边及近里州军兵马除合留防守外其屯驻驻泊诸军悉令归营就粮诸军即分屯于河南兖郓等诸州率三年一代遇有边事即时举发不旬日可到岂有后期不及者邪其诸州公用钱其沿边及人使路分州军量与増添外诸路一切禁止并不得回易则国用民力渐可完复惟陛下矜念元元断在必行若更令逐路相度则互执所见益无涯矣臣区区之心不能自巳伏乞陛下留神省察
　　拯又请择探候人上疏曰臣窃见沿边州军探候事宜于体最急旧日何承矩李允则识敌之情伪大小必得其实后来葛懐敏亦能使人自王徳基王仁朂后惟务邀功冐名所遣既不得慎宻之人且从而声张之是致契丹累次捉过汉人去界上多添廵逻验认于今全不能深入只是到得四塲及齿涿间传得民间常语及虚伪之事便为事宜且诸处自有机宜一司所管金币不少自来只备支赐与探事人近年甚有侵借过处兼沿边守将类不得人但图进取殊不以此为意正恐一日敌及境而不知也欲乞应系沿边自来探候事宜州军宻令知州通判及旧例管机宜人等尽籍见勾当事人姓名仍具机宜司见管金币多少自来毎得甚事支与何等物防月日可来一报仍令多方求访旧日曽经探事人使用新差少年不谙事者并令废罢及只令探首领所在任将相何人山前山后人哀乐如何诸国臣与不臣并训练防集兵马造作奸谋年嵗丰凶转移粮草凡干大事即许申报自余打围移帐放赦修城细碎寻常众人所见虚伪传闻之事并不可纳徒废金币无益于事伏望圣慈特降指挥仍乞严赐约束不得漏泄所贵逐处官吏用心缓急免致误事
　　时陜西用兵判国子监叶清臣上言曰当今将不素蓄兵不素练财无乆积小有边警外无骁将内无重兵举西北二陲观之若濩落大瓠外示雄壮其中空侗了无一物脱不幸戎马猖突腹内诸城非可以计术守也自元昊僭窃因循至于延州之寇中间一嵗矣而屯戍无术资粮不充穷年畜兵了不足用连监牧马未防已虚使蚩蚩之氓无所倚而安者此臣所以孜孜忧大瓠之穿也今羌戎稍却变诈亡穷岂宜乗即时之小安忘前日之大辱又将泰然自处则后日视今犹今之视前也仁宗御便殿访近臣以边之策清臣为翰林学士权三司使上对曰陛下临御天下二十八年未尝一日自暇自逸而西夏契丹频嵗为患者岂非将相大臣不得其人不能为陛下张威徳而攘四夷乎昔王商在廷单于不敢仰视郅都临代匈奴不敢犯边今内则辅相寡谋纲纪不振外则兵不素练将不素蓄此外寇得以内侮也庆厯初刘六符来执政无术略不能折冲爼罇之间以破其谋六符初亦疑大国之有人藏奸计而未发既见表里遂肆陆梁只烦一介之使坐致二十万物永匮膏血以奉强敌此有识之士所以为国长太息也今诏问北使诣阙以伐西戎为名即有邀求何以答之臣闻誓书所载彼此无求元昊叛边累年致讨契丹坐观金鼓之出岂有毫发之助今彼国出师輙求我助奸盟违约不亦甚乎若使辩防之人判其曲直要之一战以破其谋我直彼曲岂不惮服茍不知咎或肆侵陵方河朔灾伤之余野无庐舍我坚壁自守纵令深入其能乆居既无所因之粮则亟当遁去然后选择骁勇遏絶归师设伏出竒邀击首尾若不就禽亦且大败矣诏问辅翊之能方靣之才与夫帅领偏禆当今孰可以任此者臣以为不患无人患有人而不能用今辅翼之臣抱忠义之深者莫如富弼为社稷之固者莫如范仲淹谙古今故事莫如夏竦议论之敏者莫如郑戬方靣之才严重有纪律者莫如韩琦临大事能断者莫如田况刚果无顾避者莫如刘涣宏逹有方略者莫如孙沔至于帅领偏禆贵能坐运筹策不必亲当矢石王徳用素有威名范仲淹深练军政庞籍乆经边任皆其选也狄青范全颇能驭众蒋偕沉毅有术畧张亢倜傥有胆勇刘贻孙材武刚断王徳基张慤劲勇此可以补偏裨者也诏谓朔方灾伤军储缺乏此则三司失计置转运使不举职固非一日既往固已不咎来者又复不追臣未见其可也且如施昌言承乆弊之政方欲竭思虑办职事一与贾昌朝违戾遂被移徙军储何由不乏自去年秋八月计度市籴而昌朝执异议仲春尚未与夺财赋何縁得豊先朝置内帑本非常今为主者之吝自分彼我缓急不以为备则臣不知其所为也至如粒食之重转徙为难莫若重立爵等少均万数豪民诖误使得入粟以免杖笞必能速办夫能俭啬以省费渐至于从容徳音及此天下之福也比日多以卑官躐请厚俸或身为内供奉而有遥刺之给或为观察使便占留后之封幸门日开赐予无艺若令有司执守率循旧规庶防物力亦获寛弛诏问战马乏絶何防可使足用臣前在三司尝陈监牧之弊占良田九万余顷嵗费钱百万缗天闲之数才三四万急有徴调一不可用今欲不费而马立办莫若赋马于河北河东陜西京东西五路上户一马中户二户一马养马者复其一丁如此则坐致战马二万疋不为难矣








　　歴代名臣奏议巻三百二十八
<史部,诏令奏议类,奏议之属,历代名臣奏议>
　　钦定四库全书
　　歴代名臣奏议巻三百二十九
　　明　杨士竒等　撰
　　御边
　　宋仁宗时安化蛮防光月率众冦宜州败官军杀钤辖张懐志等六人三司盐铁判官苏绅上言曰国家比以西北二边为意而鲜复留意南方故有今日之患诚不可不虑也臣顷从事宜州粗知本末安化地幅员数百里持兵之众不过三四千人然而敢肆侵扰非特恃其险絶亦由徃者守将失计而国家姑息之太过也向闻宜州吏民言祥符中蛮人骚动朝廷兴兵讨伐是时唯安抚都监马玉勒兵深入多所杀获知桂州曹克明害其功累移文止之故玉志不得逞蛮人畏服其名至今言者犹惜之使当时领兵者皆如玉则蛮当殄灭无今日之患矣至使乘隙蹂边屠杀将吏其损国威无甚于此朝廷傥不以此时加兵则无以创艾将来而震叠荒裔彼六人者虽不善维驭自致丧败然衘寃负耻当有以刷除臣观蛮情所恃者地形险阨据髙临下大军难以并进然其壤土硗确资蓄虚乏力耕火种以爲糇粮其势可以缓图不可以速取可以计覆不可以力争今广东西教阅忠敢澄海湖南北雄武等军皆惯渉险阻又所习兵器与蛮人畧同请速发诣宜州防应而以它兵代之仍命转运使偹数年军食今秋冬之交岚气已息进军据其出路转粟补卒为旷日持久之计伺得便利即图深入可以倾荡巢穴杜絶蹊迳纵使奔迸林莽亦且坏其室庐焚其积聚使进无钞略之获退无攻守之偹然后谕以国恩许以送款而徙之内郡收其地募民耕种异时足以拓外夷为屏蔽也仍诏旁近诸蛮谕以朝廷讨叛之意毋得相为声援如获首级即优赏以金帛计若出此则不越一年逆冦必就殄灭况广西溪峒荆湖川陜蛮落甚多大抵好为骚动因此一役必皆震詟可保数十年无□扰之虞矣朝廷施用其防遣冯伸已守桂州经制之蛮遂平
　　皇祐五年直集贤院刘敞论城古渭州有四不可上疏曰臣今月二十二日奏公事臣得预上殿亲闻徳音以谓古渭州存之则为害弃之则伤威两者未决询及左右指意恳恻臣诚独美陛下聪明谦逊好谋无穷也臣虽不闻公卿之议然臣之愚以为弃之便何者朝廷与羌戎约和久矣今一旦夺其地而城之弃明信规小利使夷狄有以窥中国不可一也羌戎种落非一族也自见稍侵必人人懐疑交谋间谍以新城为比或能相率大为边患不可二也自始筑城到今半年耳所费已钜万计秦州爲之空竭而调给馈运不可胜纪设复屯兵守之日引月长财尽力竭则闗中皆可忧不可三也向者虏出争利多杀官军数千人后虽击破其众足以相当而虏怨益深其志复得故地而已兵若不解忧患方起不可四也假令新城足以蔽秦州长无羌胡之虞虽倾国守之可也不然地形便利贼能乘之以窥边圉虽倾国争之可也今何所重轻而縻国财用困民力损士卒之命以贪此咫尺之地计功则可辱言利则可耻虑患则可忧昭昭甚明而谈者不忍决之谓爲伤威臣所不谕也昔者舜伐三苖三苖不服益赞于禹班师振旅而有苖来格由此观之帝王之威在使物畏之不在使物恶之故动以义顺于理则物畏之矣动以利逆于理则物恶之矣畏之则服恶之则侮自然之道也武帝黜丞相御史之请而止不田车师轮台则天下复平元帝用贾捐之之防而罢朱崖则中国复安故以徳言之则不过舜禹以强言之则不过汉武帝驭外裔也患枉于义不患力不足也患逆于理不患威之损也惟陛下察于此两者以观利害之孰在谋之贵多断之贵独明鉴所以见容古事所以知今臣不胜狂直之至
