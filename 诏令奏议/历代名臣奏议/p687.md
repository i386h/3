<!-- { "loadSidebar": true } -->
　　后周世宗时诏中外臣僚有所闻见并许上章论议翰林学士窦俨上疏曰设官分职授政任功欲为政之有伦在位官之无旷今朝廷多士省寺华资无事有员十乃六七止于计月待奉计年待迁其中廉干之人不无愧耻之意如非歴试何展公才请改两畿诸县令及外州府五千戸以上县令为县大夫升为从五品下畿大夫见府尹如赤令之仪其诸州府县大夫见本部长如賔从之礼郎中贠外郎起居补阙拾遗侍御史殿中侍御史监察御史光禄少卿以下四品太常丞以下五品等并得衣朱紫满日准在朝一任约旧官迁二等自拾遗监察除授回日即为起居侍御史中行贠外郎若前官不是三署即罢后一年方得求仕如此则士大夫足以陈力贤不肖无以驾肩各系否臧眀行黜陟利民益国斯实良规
　　宋太宗淳化四年同知给事中事柴成务等上奏曰臣等昨奉敕命差臣等同知给事中事制敕如不便依故事封駮臣等寻检会到门下省故事并合起请事件具劄子进呈缴送付中书续准敕命自今后应除职官勲爵不以废置封赠并下画敕其刑政损益并起请厘革制置公事并不正宣宜令魏庠已下到省详依令敕施行駮正追改者臣等考求旧典具有眀文封谓封还诏书不即行下駮谓駮正台议然后奏闻盖王者谨出令重改作之制也今若诏书已行方勒追改稽诸故事颇异前闻而况设官居方是为着位职司其事必有正言茍名实之相违虑典章之斯废诏敕轻行之失请以近事眀之中间窃覩敕下西路厘革青白塩法又覩差使制置江湖诸茶塩皆闻妨害公私寻并停罢比行追改已紊成规盖扵经度之初而阙讨论之理臣等欲乞起今后除职官勲爵不以废置封赠只下画敕外其有上章起请厘革制置公事并望且下中书议其可否议定令门下省审覆奏请付外施行公当者量与旌酬妄诞者眀加惩戒赏罚并举浮竞悛心如此则诏敕无追改之名官曹有陈力之地稍符典故用叶弥纶至道二年祠郡员外郎主判都省郎官事王炳上言曰尚书省国家藏载籍典治教之府所以周知天下地理广袤风土所宜民俗利害之事当成周之世治定制礼首建六官汉唐因之自唐末乱杂急于经营不遑治教故金谷之政主扵三司曹名虽存而其实亡矣谨按吏部四司天官之职掌文官选举周知天下吏功过能否考定升降之戸部四司司徒之职掌邦五教周知天下戸口之数礼部四司宗伯之职掌国五礼辨仪式制度周知天下祠典祠祀之兵部四司司马之职掌武人选举周知天下兵马器械之数刑部四司司宼之职掌国法令周知天下狱讼刑名徒之数工部四司司空之职掌国百工周知天下封疆域圻山泽草木川渎津渡桥船陂池之数凡此二十四司所掌事务各封图书具载名数藏之本曹谓之载籍所以周知天下事由中制外如指诸掌今职司乆废载籍散亡惟吏部四司官曹小具祠部有诸州僧道文帐职方有诸州闰年图经刑部详覆诸州已决大辟案牍及旬禁奏状此外多无旧式欲望令诸州每年造户口税租实行簿帐写以长卷者别写一本送尚书省藏扵户部以此推之其余天下官吏民口废置祠庙甲兵徒百工疆畎封洫之亦可以籍其名数送尚书省分配诸司俾之缄掌俟期岁之后文籍大备然后可以振举官守兴崇治教望选大僚数人博通治体者参取古今礼典及诸令式与三司所受金谷器械簿帐之仍详定诸州供送二十四司载籍之式如此则尚书省备藏天下事物名数之籍如秘阁藏图书太学藏经典三馆藏史传皆其职也太宗览奏嘉之诏尚书丞郎及五品已上集议吏部尚书宋琪等上奏曰王者六官法天地四时之柄百官之本典教所出望委崇文院检讨六曹所掌图籍自何年不系都省详其废置之始究其损益之源以期恢复既而其议亦寝
　　太宗时下诏求谠言著作郎罗处约应诏上奏曰伏覩今年春诏防责以谏官备员未尝言事虽九寺三监之官亦得尽其谠议陛下防恭劳神厉精求理力行王道坐致太平圣先天而不违徳生民而未有所以散黄之协气为动植之休祥而犹不伐功成屡求献替此真唐尧虞舜之用心也臣累日以来趋朝之暇或扵卿士之内预闻时政之言皆曰圣上以三司之中邦计所属簿书既广网条实繁将求尽善之规冀协酌中之道窃闻三省上言欲置十二员判官兼领其职贵各司其局允执厥中臣以三司之制非古也盖唐朝中叶之后兵宼相仍河朔不王军旅未弭以赋调筦之所出故自尚书省分三司以董之然国用所须朝廷急务故僚吏之属倚注尤深或重其位以处之优其禄以宠之黾勉从事者姑务其因循尽瘁事国者或主于睚眦因循则无补扵国睚眦则不协扵时或浅近之人用指瑕于心计深识之士以多可为身谋蠧弊相沿为日已乆今若如十二贠判官之説亦从权救弊之一端也然而圣朝之政臻乎太平当求稽古之规以为垂世之法臣尝读説命之书以为事不师古匪説攸闻又二典曰若稽古帝尧若稽古帝舜皆谓顺考古道而致治平以臣所见莫若复尚书都省故事其尚书丞郎正郎员外郎主事令史之属请依六典旧仪以今三司钱刀粟帛筦榷支度之事均在二十四司如此则各有司存可以责其集事今则金部仓部安能知储廪帑藏之盈虚司田司川孰能知屯役河渠之远近有名无实积乆生常况此却复都省之事下臣犹能佥知其可况陛下聪眀睿哲乎然议者以为不行已乆难扵改更若断自宸心下于相府都省之制故典存焉上令下从孰为不可葢人者可与习常难与适变可与乐成难与虑始在周易有之天地革而四时成此言能改命剏制及小人乐成则革面以顺上矣况三司之名兴扵近代堆案盈几之籍何尝能省览之乎复就三司之中更分置僚属则愈失其本原矣今三司勾院即尚书省比部尤为勾覆之司周知内外经费陛下若欲复之则制度尽在迨及九寺三监多为冗长之司虽有其官不举其职伏望陛下当治平之日建垂乆之规不烦更差使臣别置公署如此则名正而言顺言顺而事成省其冗员则息其经费故书曰唐虞稽古建官惟百夏商官倍亦克用乂伏望法天地简易之化建洪范大中之道可以亿万斯年垂衣裳而端拱矣
　　时皇子益王元杰改封吴王行扬州润州大都督府长史领淮南镇江两军节制张洎当草制因上疏议曰谨按前史皇子封王以郡为国置傅相及内史中尉等佐王为治自汉魏以降所封之王如不之国朝廷命卿大夫临郡即称内史行郡事东晋永和泰元之际有琅邪王会稽王临川王故谢灵运王羲之等为会稽临川内史即其事也唐有天下以扬益路幽荆五郡为大都督署长史司马为上佐即前代内史之也其大都督之号非亲王不受其扬益等郡或有亲王遥领朝廷命大臣临郡者即皆长史副大使知节度事臣请质之前代段文昌出镇扬州云淮南节度副大使知节度事兼扬州大都督府长史李载义镇幽州云卢军节度副大使知节度事兼幽州大都督长史即其例也今益王以扬润二郡建社为吴国王居大都督之任又已正领节度使岂宜却加长史之号乃是国王自为上佐矣若或朝廷且以长史拜受其加衔内又无副大使知节度使之目傥或他日别命守将俾临本郡即不知以何名目而除授也臣草制之夕便欲上陈虑奏报往反有妨明日宣降兹事有关国体况吴王未领恩命尚可改正乞付中书门下商议施行
　　权御史中丞王化基献澄清畧言时事有五其一复尚书省曰国家立制动必法天尚书省上应象对临紫垣故六卿拟喉舌之官郎吏应星辰之位斯实干文昭著故事具明方今省署名实未称夫三司使额乃近代权制判官推官勾院开拆磨勘凭由理欠孔目勾押前后行皆州郡吏局之名请废三司止于尚书省设六尚书分掌其事废判官推官设郎官分掌二十四司及左右司公事使一人掌一司废孔目勾押前后行为都事主事令史废勾院开拆磨勘凭由理欠等司归比部及左右司如此则事益精详且尽去州郡吏局之名也六卿如阙即选名品相近有才望者权之郎官如阙则于两省三院选名干有清望者依资除之其二十四司公事若繁简不同望下本省官属参酌其均而行之其二慎公举曰朝廷频年下诏以求人但闻例得举官未见择其举主欲望自今先责朝官有声望者各举所知其举到官员则置籍并举主名姓籍之所举之官实着廉能则特旌举主若所举贪冒败事连坐举主陛下自登寳位十年于兹七经选抡得人多矣然下僚逺官不无沈滞望令采访司及州郡长吏察廉以闻籍以待用则下无遗材矣其三惩贪吏曰贪吏之于民其损甚大屈法烦刑徇私肆虐使民之受害甚于木之受蠧若乃用非其人而不绳以法虽夷齐顔闵不能自见盖中人之性如水之在噐方员不常顾用之者何如尔望令诸路转运使副兼采访之名责以觉察州府军监长吏得失俟其澄清部内则待以不次之擢置于侍从之间所贵周知物理能备顾问且足为外官之劝也其四省冗官曰古人建官初不必备者惟得其人也国家封疆虽逾前世而分设庶官实倍常数意欲尽笼天下之利而民物转加凋弊二十年前江淮诸郡扬楚最居要冲务穰事众地广民繁然止设知州一人署领官事其余通判判官推官及州官等悉皆分筦务仓库当时事无不集兼少狱讼其后十年臣任扬州时朝廷添置监临使臣等职实逾本州官数诸州冗员似此非一今以朝官诸色使臣及县令簿尉等高卑相折而计之一人月费不啻十千以千人约之岁计用十余万千更倍约之万又过倍使皆廉吏止縻公帑设或贪夫参错其间则取于民者又加倍焉望委各路转运使副与知州同议裁减若县令簿尉等官自前多不备置可兼者兼之如此则冗官汰矣其五择逺官曰负罪之人多非良善贪残凶暴无所不至若授以远方牧民之官其或怙恶不悛恃逺肆毒小民罹殃卒莫上诉甚非抚绥逺人之意也若自今以往西川广南长吏不任负罪之人则逺人受赐矣书奏太宗嘉纳之
　　真宗咸平二年举入閤故事孙何次当待制乃献防曰六卿分职邦家之大柄也有吏部辨考绩而育人材有兵部简车徒而治戎备有戸部正版图而阜货财有刑部谨纪律而诛暴强有礼部祀神示而选贤俊有工部缮宫室而脩隄防六职举而天下之事备矣故周之会府汉之尚书立庶政之根本提百司之纲纪令仆率其属丞郎分其行二十四司粲焉星拱郎中员外判其曹主事令史承其事四海九州之大若网在纲唐之盛时亦不闻别分利权剏使额而军需取足及宗侈心既萌召发既广租调不充于是萧景杨钊始以地官判度支而宇文融为租调地税使始开利孔以构祸阶至于肃代则有司之职尽废而言利之臣攘臂于其间矣于是叛乱相仍经费不充迫于军期切于国计用救当时之急率以权宜裁之五代短促曾莫是思今国家三圣相承五兵不试太平之业垂统立制在此时也所宜三部使额还之六卿慎择戸部尚书一人专掌塩铁使事俾金部郎中员外郎判之又择本行侍郎二人分掌度支戸部使事各以本曹郎中员外郎分判之则三使洎判官虽省犹不省也仍命左右司郎中员外总知帐目分勾稽违职守有常规程既定则进无掊克之虑退有详练之名周官唐式可以复矣兹事非艰在陛下行之尔
