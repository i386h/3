<!-- { "loadSidebar": true } -->
　　光又论纳横山非便上奏曰臣闻王者之扵外裔或懐之以徳或震之以威要在使之不犯邉境中国获安则善矣不以逾葱岭诛大宛絶沙漠擒颉利然后为快也窃闻有邉臣赵谅祚部将清诺尔和斯欲以横山之众攻取谅祚归命圣徳朝廷已有指挥许令招纳臣近者虽曽论列以为非宜尚惧语言踈畧未尽本末不敢不再为陛下陈之今进谋者但言其利不言其害臣请试言其害虽逆盛意愿陛下勿遽加弃置略赐省览与进谋者叅校其是非臣闻外裔之俗自为儿童则习骑射父子兄弟相与羣防不专以仁义礼乐为然也而尤以便防勇敢相尚焉其民习扵用兵善忍饥渇能受辛苦乐闘死而耻病终此中国之民所不能为也是以圣王能自修徳固不患其相侵与之校力则未能保其必胜也以舜禹之明征三苗而三旬逆命商髙宗之贤伐鬼方而三年乃克汉髙祖之雄杰为冒顿所围七日不火食国朝以太宗之英武北举河东南取闽浙若拾地芥加之猛将如云谋臣如雨天下新平民未忘战当是之时继迁背叛太宗以郑文寳为陕西转运使用其计防假之威权以讨之十有余年卒不能克发関中之民飞刍挽粟以馈灵州及清逺军为敌所抄掠及经沙碛饥渇死者什七八白骨蔽野号哭满道长老至今言之犹欷酸鼻及真宗即位防继迁为潘罗支所杀真宗因洗涤其罪吊抚其孤赐莭使长不毛之地讫于天圣明道四十余年为不侵不叛之臣関中户口滋息农桑丰富由是观之征伐之与懐柔利害易见矣及元昊背恩国家发兵调赋以供邉役関中饥渇延及四方东自海岱南逾江淮占籍之民无不萧然苦扵科敛自其始叛以至纳欵才五年耳天下困弊至今未复仁宗屈已赐以誓诰册为国主嵗与之物凡二十五万岂以罪不足诛而功可赏哉计不得已也向者谅祚虽时有偃蹇礼莭不偹或诱掠熟户惊扰邉民然犹称臣奉贡未敢显然自絶也今乃诱其叛臣以圗之纵使诚枭谅祚之首复灵夏之土以王者之兵言之犹可耻也况其成败未可知乎臣恐邉事之兴生民之苦由此而始也王者之扵诸侯叛则讨之服则抚之是以诸侯懐徳畏讨莫不率从去嵗谅祚攻大顺城杀掠吏民今春朝贡之使不以时至当是时不能讨也今朝廷既赦其罪与其赐物受其使者纳其贡献又从而诱其叛臣激其忿心是常欲其叛而不欲其服也信义赏罚将安在乎议者或以为彼诱我民我诱彼臣何为不可是特闾阎小人之语非知国家大体者也彼僻陋小羌窃诱我民以益其众乃欲以天子亿兆之富而效其所为邪譬如邻人窃已之财已以正议责之可也岂可复窃彼之财以相报邪臣闻谅祚隂蓄奸谋为日固乆招纳不逞之人以为谋主诱胁熟户以撤中国之藩篱常有据関中窥河东之心虽未必能然若纵其横暴亦足以为亭鄣之患未可以小种之羌孱弱之人待之也国家不幸比遭大忧帑藏空虗関中之民自经西事以来仍苦鐡钱财力凋弊熟户屡经杀掠亡失太半纵其在者亦懐二心非复得如景祐寳元之时也当此际陛下深诏邉吏崇信誓保分界严守备明斥堠以待之犹惧谅祚包藏祸心不识恩义乗我衅隙侵噬疆埸又况彼不动而扰之不来而召之乎臣又闻夏人间谍所在甚多中国动静豪发皆知其和斯自程戡在鄜延时已有声闻云欲归降自是至今已经数年朝廷屡召邉臣与之谋议外人徃徃知之亦有邸吏传报四方安有夏人独不觉悟寂然无事曽无诛讨之意乎臣切疑其内挟诈谋未可信也或者谅祚乆懐逆计以朝廷待之恩礼优厚无因而发故遣其部将诈降以卜之若朝廷受之则将归曲而责直得以为背叛之名或者使其部将诈言势孤力微不能独制谅祚乞朝廷遣将出师为助而隂设伏兵以徼大利此二者皆未可知也若万一有之则今日受之正堕其计中矣纵使和斯实有降心盖亦私有忿恨或别负罪恶反侧不安欲倚大国之威以逼其主其所部之民未必肯尽从也虽其自言权势之强甲兵之盛有谋善战为民所附盖欲自夸以求售耳未必然也借令实能举兵以与谅祚为敌战而胜之则是灭一谅祚生一谅祚也若其不胜必引其余众南奔中国谅祚悉其境内之兵以追之怒气直辞长驱入塞当是之时非口舌文移所能觧也臣恐朝廷不惟失信扵谅祚又将失信扵和斯也若和斯余众无几犹可以缚而送之以缓谅祚之兵然形迹已露谅祚必叛无疑也若和斯余众尚多还北不可入南不受穷无所归必不肯如山遇束手就死将突据邉城以救其命更为中国之患未有涯也陛下不见侯景之事乎臣闻羽翼未成不可以髙飞近者未悦不可以来逺上自尧舜禹汤文武之王下至齐威晋文之覇未有不先治其内而能治扵外者也故孔子曰善人教民七年亦可以即戎矣又曰以不教民战是谓弃之今陛下新即大位尚未逾年朝廷之政未尽修也封域之中未尽治也内郡无一年之蓄左帑无累月之财民间贫困十室九空小有水旱即化为流殍承平日乆戎事不讲将帅乏人士卒骄惰上下姑息有同儿教阅稍频则愠怼怨戾赐与不时则扬言不逊被甲行数十里则喘汗不进遇乡邑小盗则望尘奔溃此乃众人所共知非臣敢为欺罔兵法曰知彼知已百战不殆知彼不知已一胜一负不知彼不知己每战必殆陛下视今天下如此而欲谋境外之事起兵革之端挑陆梁之众冀难立之功此臣所为寒心者也为今日之计莫如收拔贤俊随才受任以举百职有功必赏有罪必罚以修庶政谨择监司澄清守令以安百姓屏絶浮费沙汰冗食以实仓库询访智畧察验武勇以选将帅申明阶级剪戮桀黠以立军法料简骁鋭罢去羸老以练士卒修整犀利变更苦窳以精器械俟百职既举庶政既修百姓既安仓库既实将帅既选军法既立士卒既练器械既精然后惟陛下之所欲为复灵夏取沙平幽蓟収蔚朔无不可也今八者未有其一而欲纳邉吏之狂谋信降将之诡辞臣恐不能得其降者数百而敌骑大至覆军杀将邉城昼闭朝廷乃为之宵衣旰食焦心劳思兴兵运财以救其急使天下愁困如康定庆歴之时已而卒无可柰何然后忍耻以招之卑辞以谕之尊其名以悦之増其赂以来之其为损也不亦多乎斯乃国之大事安危所系非特邉境之忧而已愿陛下深留圣思勿为后悔乃天下之福也彼进谋者皆非实为国家斩将搴旗拓土开境进卫霍甘陈之功也但以利口长舌虗辞大言一时诳惑圣聦欲盗陛下之官职耳他日国家有患不预其忧是岂可哉凡邉境有事则将帅迁官士卒受赏无事则上下寂寂无因徼幸此乃人臣之利非国之利陛下不可不察也








　　歴代名臣奏议巻三百四十三
<史部,诏令奏议类,奏议之属,历代名臣奏议>
　　钦定四库全书
　　歴代名臣奏议巻三百四十四
　　明　杨士竒等　撰
　　四裔
　　宋神宗熈寜元年王韶诣阙上平戎防三篇其畧以为西夏可取欲取西夏当先复河湟则夏人有腹背受敌之忧夏人比年攻青唐不能克万一克之必并兵南向大掠秦渭之间牧马于兰防断古渭境尽服南山生羌西筑武胜遣兵时掠洮河则陇蜀诸郡当尽惊扰辖珍兄弟其能自保邪今嘉勒斯子孙唯栋戬粗能自立辖珍希巴乌之徒文法所及各不过一二百里其势岂能与西人抗哉武威之南至于洮河兰鄯皆故汉郡县所谓湟中浩亹大小榆枹罕土地肥美宜五种者焉幸今诸分莫相统一此正可并合而兼抚之时也诸种既服嘉勒斯其敢不归嘉勒斯归则河西李氏在吾股掌中矣嘉勒斯子孙辖珍差盛为诸羌所畏若招谕之使居武胜或渭源城使纠合宗党制其部族习用汉法异时族类虽盛不过一延州之李士彬环州慕恩耳为汉有肘腋之助且使夏人无所连结防之上也神宗异其言翰林学士承防王珪乞令摩正不得还熈州劄子曰臣早来伏奉圣谕王韶欲令摩正复还熈州臣甚惑之窃惟熈河一道俗本羌戎自唐以来乗中原盛衰或得或失然失之莫不易得之莫不难也今得其地环数千里据大河上防使夏国有腹背之忧栋戬失唇齿之附不为不要矣顾非陛下独奋英武盖未易得之前日得巴勒珍嘉卜辖乌恰栋郭等皆授以官而遣之盖欲招致摩正尔摩正既出而韶意欲复还者不过以南山犹有未附之人臣以为不然且摩正屡杀害邉吏众亦知其出而不还非如巴勒珍嘉卜等之比因而縻之足使未附之人皆惮汉之威灵却易为抚辑况西畨大首领其桀黠更无有过摩正者自韶经制一方捕斩无虑数万级其威名蚤立今所遗一二种落岂待摩正还而后定观摩正之降盖势不获巳即非诚有向汉之心如使居熈州我之动静虗实一以得之其种人皆腹心又怨汉深一旦引夏国与栋戬乗间发兵扼通逺之冲絶枹罕之饷四面畨部合力而攻熈州洮岷叠宕连衡而挠结沁方是之时恐熈河非复我有也塔本之变度犹可以复胜者彼内无应也傥谋出摩正变起熈州则事安可测也不但失之四夷又从而见侮弃前功遗后患不可不思也窃以为摩正之还利小而害大如陛下必欲慰羌人之心且令居秦州为便臣之愚见如此不敢自黙更系圣裁
