<!-- { "loadSidebar": true } -->
　　起居舎人洪遵乞经筵编圣语状曰臣恭惟陛下身济大统系隆中兴万机之暇刻意稽古大昕退朝来临便坐延见儒臣防绎经史兢兢业业惟以典学为务而臣不肖幸得备数记注周旋细毡之侧实为荣遇但左右二史防近例旅进旅退于徽言善行缺然无所纪述大惧旷职不足以称圣天子隆儒监古之意臣窃闻景祐中崇政殿説书贾昌朝以经筵一言一事緫而成书号曰迩英延义二閤记注献于仁宗皇帝而章得象等被命相踵修纂累圣丕承其书具在臣愚欲望睿慈遵用故事应经筵中侍臣升绌封章进对燕防赐与讲读问荅命载笔之臣断自今年八月秋讲为始悉行编録以迩英记注为名仍敕讲读官今后奏对之间靣得天语即时以实具报无得隐漏庶几一代盛典大书特书诒诸亿世与时政记日厯起居注相为表里金匮石室之藏有以考信诚非小补臣固陋无识昧死陈愚惟陛下财赦
　　遵又乞修起居注劄子曰臣恭惟陛下励精庶政光启中兴功德巍巍视古圣王不足进于前是宜史册大书特书为万世无穷休臣待罪柱下幸获纂辑圣谟入直以来不敢少懈但缘向者权臣用事记注之官多缺不补而起居注自绍兴九年以后前后积压今未修者殆十五年诸处循习遇本省取防贴子不肯如期报应窃虑嵗月浸逺难以考究检准绍兴令门下中书后省贴子取索急速者限一日供余三日欲望圣慈特降睿防申严旧法使之报应以时不致违滞仍乞令两省除见修起居注按月进入外所有绍兴九年以来因循未毕者毎一月带修两月庶几天德地业赫然与日星并传臣不胜幸愿
　　遵为吏部侍郎又乞修续防要劄子曰臣闻监于先王成宪其永无愆书曰丕显哉文王谟丕承哉武王烈诗曰仪式刑文王之典然则祖宗之训垂裕方来俾之凭藉扶持有天下者所不可后恭惟国家圣圣相承重规叠矩度越古昔延阁所藏金匮石室所载固已暴白天下至于大号令大政事撮其机要以相从则国朝防要最为详密于以施之朝廷达之天下凡典礼设张之事莫不一出于此自元丰成书之后政和中亦甞续修而视诸故府但有吉礼百余卷不能五分之一顷者显仁皇后上僊讨论典故有未登载者不免仓卒讲求虽公卿大夫参合考议而事成一时岂能尽善今国家闲暇愿及是时一新坠典区区管见不必设置司存只令国史院緫其事择馆阁官三数人掌之断自熈宁以迄于今名之曰国朝续防要馆职月给已有校正防要食钱微有所増亦未为过成书奏御然后推赏庶几圣朝制度更相发挥垂亿万年寳为大训臣不胜至愿龙图阁直学士知湖州汪藻乞修日厯防曰臣昨待罪禁林甞于经筵靣奏本朝实録自艰难以来金匮石室之藏无复存者伏观列圣自哲宗皇帝而上皆有成书流传人间颇有其本朝廷已访而藏之御府矣若太上皇帝渊圣皇帝及陛下建炎改元至今三十余年并无日厯乞诏有司纂述未见施行臣窃惟自古无国无史史未甞一日无书晋谓之乘楚谓之梼杌鲁谓之春秋以此见无国无史也春秋以事系日以日系月以月系时以时系年必四时具谓之编年以此见史未甞一日无书也汉法太史公位丞相上天下计书先上太史公副上丞相唐及本朝宰相皆兼史官其重如此故书榻前议论之辞则有时政记録柱下见闻之实则有起居注而次之谓之日厯修而成之谓之实録所以广记备言垂一代之典也若旷三十年之久漫无一字之传将何以示来世乎此其不可不纂述一也韩宣子适鲁见易象与春秋曰周礼尽在鲁矣吾今乃知周公之德与周之所以王则国家守文者不可无史萧何入秦先收丞相御史律令图书藏之沛公具知天下阸塞户口多少彊弱处民所疾苦以何得秦图书也则国家创业者不可无史今陛下躬受天命虽名中兴实兼创业守文之事乃一代典章残缺如此恐于理未安此其不可不纂述二也恭惟太上皇帝聦明睿哲之资孝友温恭之德畴咨臣下言必成文裁决事机动皆合道在位二十余年未甞刑一无罪杀一不辜涵养生灵耕桑万里视唐虞三代无不及焉渊圣皇帝恭俭忧勤招延听纳虽登至尊之日浅而膏泽浃于人心止縁奸臣误朝驯致遐狩今若无书纪实恐千载之后徒见一朝陵迟之祸亟不知二圣积累之功深兹事非轻羣臣当任其责此其不可不纂述三也自古史官无所不録况三十年之间朝廷之施设豪杰之谋谟政事之废兴人材之进退礼文之因革法度之罢行嵗事之丰凶羌戎之服叛有本有末有源有流一法弛而不书则一法熄一事畧而不载则一事隳且当时羣臣间有在者以为忠贤耶不条其懿行安知其可嘉以为邪佞耶不条其宿奸安知其可弃茍因散逸遂废其书岂孔子及阙文之义哉此其不可不纂述四也公羊传曰所见异辞所闻异辞所传闻异辞孔子作春秋于定哀则其事详于隐庄则其事畧圣人犹尔况其他乎中原失平三见闰矣及今耳目相接尚可追求更数年间事将堙没虽有良史莫知所凭况比年风俗之衰公论不立士大夫取予皆出爱憎因一事为一人而著书行世者多矣若不乘时订正则数世之后信以传信疑以传疑是非浑殽白黒颠倒小人之説行而君子受其诬矣可不惧哉此其不可不纂述五也臣政和中为著作佐郎修太上皇帝日厯东观凡例臣与闻焉今所领州又幸经兵火之余独不残燬视诸故府案牍具存如御笔手诏赏功罚罪之文尚斑斑可攷失今不辑臣实惜之古之有国家者虽颠沛中史官不废况今边烽稍息群盗屏除正朝廷搜补阙遗之时也伏望睿慈许臣议政之余将本州所有御笔手诏赏功罚罪文字截自元符庚辰至建炎己酉三十年间分年编仍量给官钱市纸札纂书工之缮冩进呈以备修日厯官采择
　　藻又进书劄子曰臣甞闻作史之法始于编年故春秋二百四十二年之间凡事未甞不谨嵗月时日而书之盖人君之治天下其大而见于史者不过政事弛张人材升黜弛张有本有末升黜有先有后不以嵗月时日系之将安所考乎于此而有秋毫之差不惟不足取信来世凡所谓邪説私意者皆得肆行而乱吾是非之实祖宗丰功盛德亦将郁而不伸故国朝置著作局专修日厯既取辅相时政记为据又责诸司供报凡供报不实者坐之其嵗月时日可谓信而不差矣然抵牾者亦时有焉盖业钜事丛其理然也自乘舆南渡以来史官无一字之传当时大臣时政记既不可复得而诸司所谓案牍者尽委于兵火朝廷毎举一事率幽冥而莫知其原往往临时取决于胥史之口谓之省记况史官欲得其嵗月之真哉故臣于绍兴二年待罪湖州日力具奏陈以为及今闻见尚新宜亟加搜访失今不辑后必悔之防恩即以委臣臣伏思一代钜典权舆于此若归之兵火以为无可奈何趣具目前谓之成书亦可顾今嵗月见于残编断简者幸斑斑可寻必欲编摩措之列圣实録之间而无愧者非难在加之意而已故设为四以求之一曰年表二曰官阀三曰政迹四曰凡例何谓年表以祖宗实録考之辅相之拜免台谏之去留六曹寺监长贰之迁移三京二十八帅之委任皆事干政体者书之不可少差而徽宗临御二十六年间除目以千万计日异而月不同非嵗为旁通何以见之何谓官阀以祖宗实録考之朝臣自馆职而上差除悉书文臣自卿监武臣自刺史宗室自小将军而上皆当立传而徽宗临御二十六年间当书差除者八千余人当立传者二千余人差除必首尾相续方无缺遗立传必始终相参方无舛误非人为累歴何以见之何谓政迹以祖宗实録考之内而百度之废兴外而四逺之服叛皆当叙其源流以书如党论舎选礼制河防方田市易茶盐钱币之皆百度之源流当叙者也青唐之弃地复地金人之请盟背盟西夏之进筑髙丽之遣使之皆四逺之源流当叙者也何谓凡例以祖宗实録考之有一月之例有一季之例有一年之例有三年之例缺一不録不为全书如占星象奏烖祥赐髙年旌孝弟与夫县镇之废置神祠之加封率于月尾书之一月之例也原庙四时酌献百官春秋大宴虽有定月而卜日不同一季之例也大辽夏国贺正旦生辰及押赐夏国礼物官皆当书其姓名嵗终户部奏天下主客户口増耗刑部奏天下断过大辟宗正奏宗子命名授官皆当书其人数一年之例也郊祀明堂夏祭贡举前期降诏郊祀肆赦殿试正奏名特奏名武举进士防问皆当书其全文大礼差五使三献官后妃封赠三代臣僚蕃国加恩宣麻贡院差知举及殿试官诸文武进士释褐皆当书其人数榜首皆当书其姓名受誓戒宿斋恭谢饮福皆当书日正进士释褐三名前注授诸班直转员皆当书其恩数三年之例也其例之不可以年月见者犹不与焉臣自绍兴二年承指挥编次字字缀缉七年于兹本欲毕区区之愚毎各为一书以备史官采择既功力浩渺非嵗月可成又恭闻近开史院修徽宗皇帝实録事体宏大非臣踈外敢为今于毎各修成一门除凡例一门已具重修元符庚辰以后三年诏防节次进呈讫今修到年表门具元符建中崇宁年臣僚旁通六册官阀门具宰相十三人执政三十三人累歴十册政迹门具青唐弃地复地本末金人请盟背盟本末十二册共二十八册投进通前緫八百册伏乞圣慈特赐省览庶知臣所编嵗月时日皆多方订正务得其真未甞一字无据也
　　翰林学士周麟之上奏曰臣恭惟皇帝陛下骏恵先猷丕昭孝治近以实録院修进徽宗皇帝实録庆大典之崇成第史官之劳効凡譔次编摩之士下逮掌故例霑醲赏恩至渥也继又以故翰林学士汪藻甞修元符以来诏防等书八百余卷于实録最为有力特加襃赠优卹其子陛下此举可谓深合公论明烛幽隠矣然臣伏见绍兴初甞降指挥搜访先朝文字投献之家与斟酌髙下推恩今来实録成书窃虑二十余年间臣僚子弟有以其父祖逮事先朝所得圣语等来献事系国体可以为万世法者不可不少加甄録伏望圣慈申诏有司检防元降指挥令实録院开具人数考覈事实择其显著者量与推恩以示劝奬是亦信赏不遗之义也麟之又上奏曰臣仰惟皇帝陛下以天德地业再造区宇见独朝彻圣钦日跻虽古之所谓盛帝显王无以加此臣顷在东观以修纂日厯为职因得歴览陛下临御以来三十余年间事业之富谋断之伟谟训之大布在方册赫然与日月争光臣闚天之智狭而戴上之情切甞考其间所载圣语大抵详于前而畧于后臣深求其故盖由顷嵗左右史多缺起居注不修三省枢宻院时政记于圣语亦或濶略而不致其详近者陛下緫揽权纲修废振更化之道粲然一新睿谟明训发于九重密勿之间而风动乎天下赞襄之辅献纳之臣内外进对之官所得多矣臣区区之愚欲乞申严旧制自今凡与奏对备録所闻毋致漏逸使史官皆得以具载仍令记时政者尤务其加详以此授之国史着之日厯作宋一经旧六为七用传信于亿万世臣不胜至愿麟之又论禁传写先朝实録防曰臣伏见国朝会要嘉祐四年史馆修撰欧阳修言史之为书以纪朝廷政事得失及臣下善恶功过宜藏之有司往时史官书成进入则焚其藁乞诏龙图阁别冩一本下编修院以备讨阅从之然则史事在祖宗朝其严如此岂容轻示人也今者徽宗皇帝实録成书奏篇既上储于内阁中外士大夫欣闻盛事咸思以先覩为快臣窃惟先帝之盛德休烈良法美意布在方册固当广其传以昭示天下后世然其间所载多渉国体与今日政论有相关者臣愚欲望圣慈申严旧制令副本之在有司者必谨其藏仍不许诸官司关借誊写及臣僚之家私自传诵庶可以严宗庙尊朝廷遵祖宗之成宪
