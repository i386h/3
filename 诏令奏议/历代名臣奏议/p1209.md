<!-- { "loadSidebar": true } -->
　　庆厯四年范镇上书曰陛下制乐以事天地宗庙以扬祖宗之休兹盛德之事也然自下诏以来及今三年有司之论纷然未决盖由不议其本而争其末也窃惟乐者和气也发和气者声音也声音之生生于无形故古人以有形之物传其法俾后人叅考之然后无形之声音得而和气可道也有形者秬黍也律也尺也龠也鬴也斛也算数也权衡也钟也磬也是十者必相合而不相戾然后为得今皆相戾而不相合则为非是矣有形之物非是而欲求无形之声音和安可得哉谨条十者非是之騐惟裁择焉按诗诞降嘉种维秬维秠诞降者天降之也许慎云秬一稃二米又云一秬二米后汉任城县产秬黍三斛八斗实皆二米史官载之以为嘉瑞又古人以秬黍为酒者谓之秬鬯宗庙降神惟用一尊诸侯有功惟赐一卣以明天降之物世不常有而可贵也今秬黍取之民间者动至数百斛秠皆一米河东之人谓之黑米设有真黍以为取数至多不敢送官此秬黍为非是一也又按先儒皆言律空径三分围九分长九十分容千二百黍积实八百一十分今律空律径三分四牦六毫围十分三牦八毫是围九分外大其一分三牦八毫而后容千二百黍除其围广则其长止七十六分二牦矣説者谓四牦六毫为方分古者以竹围为律竹形本圆而今以方分置算此律之为非是二也又按汉书分寸尺丈引本起黄钟之长又云九十分黄钟之长者据千二百黍而言也千二百黍之施于量则曰黄钟之龠施于权衡则曰黄钟之重施于尺则曰黄钟之长今遗千二百之数而以百黍为尺又不起于黄钟此尺之为非是三也又按汉书言龠其状似爵谓爵琖其体正圆故龠当圆径九分深十分容千二百黍积实八百一十分与律分正同今龠乃方一寸深八分一牦容千二百黍是亦以方分置算者此龠之非是四也又按周礼鬴法方尺圆其外深尺容六斗四升方尺者八寸之尺也深尺者十寸之尺也何以知尺有八寸十寸之别按周礼璧羡度尺好三寸以为尺璧羡之制长十寸广八寸同谓之度尺以为尺则八寸十寸俱为尺矣又王制云古者以周尺八尺为歩今以六尺四寸为歩八尺者八寸之尺也六尺四寸者十寸之尺也同谓之周尺者是周用八寸十寸尺明矣故知八寸尺为鬴之方十寸尺为鬴之深而容六斗二升千二百八十龠也积实一百三万六千八百分今鬴方尺积十寸此鬴之非是五也又按汉书斛法方尺圆其外容十斗旁有庣焉当隋时汉斛尚在故隋书载其铭曰审律嘉量斛方尺圆其外庣旁九牦五毫羃百六十二寸深尺容一斛今斛方尺深一尺六寸二分此斛之非是六也又按算法圆分谓之径围方分谓之方斜所谓径三围九方五斜七是也今圆分而以方法算之此算数非是七也又按权衡者起千二百黍而立法也周之鬴其重一钧声中黄钟汉之斛其重二钧声中黄钟鬴斛之制有容受有尺寸又取其轻重者欲见薄厚之法以考其声也今黍之轻重未真此权衡为非是八也又按鳬氏为钟大钟十分其鼔间之以其一为之厚小钟十分其钲间之以其一为之厚今无大小薄厚而一以黄钟为率此钟之非是九也又按磬氏为磬倨句一矩有半其博为一股为二鼔为三盖各以其律之长短为法也今亦以黄钟为变而无长短厚薄之别此磬之非是十也前此者皆有形之物也可见者也使其一不合则未可以为法况十者之皆相戾乎臣固知其无形之声音不可得而和也请以臣章下有司问黍之二米与一米孰是律之空径三分与三分四牦六毫孰是律之起尺与尺之起律孰是龠之圆制与方制孰是鬴之方尺圆其外深尺与方尺孰是斛之方尺圆其外庣旁九牦五毫与方尺六寸二分孰是筭数之圆分与方分孰是权衡之重以二米秬黍与一米孰是钟磬依古法有大小轻重长短薄厚而中律孰是是不是定然后制龠合升斗鬴斛以校其容受容受合然后下诏以求真黍真黍至然后可以为量为钟磬量与钟磬合于律然后可以为乐也今尺律本末未定而详定脩制二局工作之费无虑千万计矣此议者所以云云也然议者不言有司论议依违不决而顾谓作乐为过举又言当今宜先政令而礼乐非所急此臣之所大惑也傥使有司合礼乐之论是其所是非其所非陛下亲临决之顾于政令不已大乎昔汉儒议盐铁后世传盐铁论方今定雅乐以求废坠之法而有司论议不着盛德之事后世将何考焉愿令有司人人各以经史论议条上合为一书则孰敢不自竭尽以副陛下之意如以臣议为然伏请权罢详定脩制二局竢真黍至然后为乐则必至当而无事于浮费也诏送详定所
　　庆歴中翰林学士宋祁论以尺定律奏曰臣闻乐主于音音生于律律定于尺尺成于黍得黍不真尺固不定定尺无准律亦自差而望声调是南舟泝燕北辕走越愈亟逺也故尺短则律从而短尺长则律从而长短者声清益上长者声浊益下清浊不得其中而至乐遁矣古者神瞽考中声而量之以为之律所以立均出度也黄帝命伶伦断竹长三寸九分吹之以为黄钟之宫然后制十二律以上下求而聴凤鸣司马迁黄钟之律长八寸七分之一太簇七寸七分之二林钟五寸七分之三应钟四寸三分之二班固司马彪説黄钟长九寸声最浊太簇长八寸林钟长六寸应钟长四寸七分四牦强声最清蔡邕郑杜夔荀朂等所论尺有増损而黄钟之宫要以九寸为定始朂当武帝泰始中校太乐八音不和知后汉至魏尺长于古四分有余朂乃部著作郎刘恭依周礼制尺所谓古尺也以古尺更铸铜律调叶声韵后汲郡盗发六国时魏襄王冡得古周时玉律及钟磬与新律声韵闇同于时郡国或得汉时故钟吹朂律以合之其声皆应时人称为精密惟散骑侍郎陈留阮咸讥其声髙声髙则悲非兴国之音必古今尺有长短所致也武帝以朂律与周汉器合遂施用之后始平掘地得古铜尺嵗久欲腐不知所出何代果长朂尺四分时人咸服其妙而莫能措意焉朂立千载之下推百代之法度数既合声韵又谐亦可谓密切而有证也而时人掘地之一尺破周汉之二器亦近夫贵耳贱目也隋时始用木尺律而定律吕铸壊前代金石以息物议大业中更诏用梁表律调八音之器比之前代最为合古惜其制度文议设于江都无闻焉耳是时有十五等一周尺二晋田父玉尺三梁表尺四汉官尺五魏尺六晋后尺七后魏前尺八中尺九后尺十东后魏尺十一蔡邕铜龠尺十二宋氏尺十三万寳常水尺十四杂尺十五梁朝俗间尺后周时达奚震等议独以铁尺为允即十二宋氏尺也其説曰今以上党羊头山黍依汉书律厯志度之若以大者稠累依数满尺实于黄钟之律须撼乃容若以中者累尺虽复小稀实于黄钟不动而满计此二事之殊良由消息未善其于铁尺终有一防且上党之黍有异他郷其色畧乌其形圆重用之为量定不徒然正以时有水旱之殊地有肥瘠之异取黍大小未必得中案许慎解字黍体大本异于常疑今之大者正是其中累百满尺非是防古实龠之外裁剰余此恐围径或差造律未妙就如撼动取满论理亦通今勘周汉古钱大小有合宋氏浑仪尺度无舛古者黄金方寸重一斤今铸金校验铁尺为近未及详定防髙祖受命而止唐贞观中又诏张文收铸铜斛秤尺咸得其数诏以其副藏于乐署至武延秀为太常卿用为竒玩以律与古玉尺玉斗舛合献焉开元中将考宗庙乐有司奏请出之勅惟以铜管付太常亡其九管国朝金石传自周代世宗常诏王朴累黍定尺以为律管管既不便作准之尺寸于今具在而当时实录不论秬黍未知何用即加详定且五代离乱古器荡然虽欲制作靡所缘旁时无神瞽孰敢取中独非莫知独是莫晓工乎音者不能言义工乎书者不能察声信乎音乐之难不可以言晓者也故曰知之者欲教而无从心达者体之而无师方今去圣既逺知音又寡但取朴准调叶八音属者太常臣燕肃以律准尺之三分欲为十二律管而黄钟九寸遂不得声更广空道乃与律应虽管内均厚未悉如法然深疑今尺比古差短太常钟石遂及于清流至法部转用髙急臣以为宜求索上党秬黍如达奚震之言选其精圆累定分寸尺定求管得管求声以所管之声合周时之准茍髙下符防清浊无差即可遂为定法颁布方国足以示陛下同律度量权衡之制脱有与准未合即乞募知音别用新管参考中声检摄羣音制定雅乐庶乎正歴代之谬秕亦何惮焉
　　元世祖至元十三年命郭守敬与王恂率南北日官分掌测验推于下命张文谦与枢密张易为之主领裁奏于上左丞许衡参预其事郭守敬首言歴之本在于测验而测验之器莫先仪表今司天浑仪宋皇祐中汴京所造不与此处天度相符比量南北二极约差四度表石年深亦复攲侧守敬乃尽考其失而移置之又奏唐一行开元间令南宫説天下测景书中见者凡十三处今疆宇比唐尤大若不逺方测验日月交食分数时刻不同昼夜长短不同日月星辰去天髙下不同即曰测验人少可先南北立表取直测景帝可其奏
