<!-- { "loadSidebar": true } -->
　　万里千虑防论人才上曰臣闻才之在天下求之之法愈宻则愈踈取之之涂愈博则愈狭然则天下之才果不可求乎古者一代圣人之兴则一代之人才亦从而兴夫岂不求而自至也盖圣人者度越世俗之拘挛撤藩墙去城府神倾意豁以来天下度外竒杰之士故才者毕赴不才者自伏后世之君以为天下之人举将欺我而不可信于是立为规矩创为绳墨以簸澄汰天下之士取之不胜其精而实粗得之者皆截然入规矩中绳墨而竒杰之士皆漏于规矩绳墨之外故求治而莫之与治遭乱而莫之与除纷纭胶扰而不能成功然则天下之才求之安事于宻而取之安事于博哉盖宻则必有所隔博而未离于宻也国家自祖宗知规矩绳墨之未足以罗度外竒杰之士也是故进士任子以待羣才制科以待异才得人盖不少矣然自制科中罢而复行今四十年而竟未有一士出而副侧席之求此其故何也无乃今之制科非古之制科欤无乃不用规矩绳墨而规矩绳墨愈急欤故臣尝谓今欲求制科竒杰之士夫惟有所不求斯可以求之矣昔者西汉制科之盛莫武帝若也尝求其所以防之之説则曰上嘉唐虞下悼桀纣而已则又曰禹汤水旱厥咎何由而已何其甚平而无难也非无难也不暇于难也夫武帝者方夙寤晨兴以愿闻治道之要之不暇而暇搜蠧简摘庾辞以为茍难以与书生角一日之记问也哉今则不然先命有司而试之以莫知所从出之题既又亲策于廷而杂之以奥僻怪竒之故事不过于何晏赵岐孔安国郑康成之注与夫孔頴达之疏义而已此岂有关于圣贤之妙学英雄豪杰济世之策谋也哉以训诂之苛碎而求磊落之士以虫鱼之散殊而钓文武将相之才不几于施防鱓之笱以罗横江之鲸挂黄口之饵以望鳯之来食也耶其不至固也非惟不至也亦不能也非惟今之士不能也虽使古之圣贤如孟轲者复生亦不能也孟子之时去周之盛时与今孰逺也孟子与孟献子相去犹近也诸侯恶周籍之害已而去之孟子已不能记其详孟献子之友五人孟子已忘其三则孟子亦安能中今之所谓制科也哉夫孟子者固无事于此能也孟子则有所不能者矣孟子曰如欲平治天下舍我其谁韩子曰孔子以是之孟子此孟子之所能也今也不求天下之士为孟子之所能而求其为孟子之所不能则是其所求者非其所求也故曰今欲求制科竒杰之士夫惟有所不求斯可以求之矣且朝廷以此等求士而不得也求而得则亦乌用是呫呫者为哉张华能对千门万户之问而不能救贾后司马伦之乱前之敏后之痴小之明大之暗臣愚欲望朝廷参之以祖宗汉唐制科之本意立大端而去细目使士之所治上之为六经之正经下之为十七代史与诸子之书而削去注奥僻之问其学则主乎有用其辞则主乎去谀上及乗舆而不诛歴诋在廷而不怒使天子得闻草野狂直之论而士得専意乎兴亡治乱经济之业庻乎竒杰有所挟者稍稍出矣议者曰求马者非求驽也求骏也今去其难而纯乎易则惧驽者之至如之何是不然求马者求其一日千里乎抑将求其他技乎今求马者不问其能千里与否而曰吾欲其能撮蚤而扪虱鼠而擒也可乎士之能庾辞隠帙者岂曰竒杰而竒杰之士乌在庾辞隠帙之能不能也虽然臣犹欲有言焉士固有挟策谋而不能乎文辞有能乎文辞而不肯入有司之刀尺茍军旅之间委诸将以荐谋臣才士不间于文与武仕与未仕而诸郡大比之荐名辍进士定额十之一以其半而试士之能古文者略放宏辞之体以其半而试士之知兵献策者略放武举之制上之于宗伯而取之视进士之科名焉其数不出乎奏名之常员而不羁之士不至于横弃其与以声病之文而取科级者不犹愈乎如此而犹有遗才焉臣不信也
　　论人才中曰臣闻天下之情有所大不可晓者常喜背人主之所向而向人主之所背人主当宁太息怅不尽得天下之才而用之庻几乎危可安乱可治而亡可存也此岂非人主之所向也哉然求忠则得奸求才则不才者至奸邪不才之人盖人主之所甚不欲者也示天下以所向而天下必背其所向示天下以其所不欲而常得其所不欲天下之情如此其不可晓也是岂真不可晓欤天下之情甚易晓也何也人主无不泄之旨而宻防在所向之外也天下之人伏其外以窥其中从其泄而得其宻是故背人主之所向以隂合其所向天下之情甚易晓也子之养亲也脍炙以为羞礼也蛙蛤以为进非礼也子问父以所膳必曰脍炙而不曰蛙蛤也然退而察其亲则蛙蛤之为嗜为子者何惮而不进之以蛙蛤哉夫父曰脍炙而子曰蛙蛤曷不从其所命而从其所不命耶盖其所命者饰也其所不命者真也故夫不从其所命而从其所不命善从命者也人主之令天下曰吾好忠而恶奸好才而恶不才夫岂不善然天下并进而甞之忠与奸两至而才与不才各求售焉则其好恶一切有所反当此之时天下宜何从昔者田子与隰子登台南望不言而隰子知其意在于伐木曹公下鸡肋之令三军莫喻而杨脩知其意在于退师上之人举目揺足而天下已知其防矣圣天子即位五年于兹下求言之诏开狂直之涂而忠言犹未闻也严荐举之法谨聘召之礼而真才犹未出也天下岂真无才耶盖天子之令天下有所必不敢信者也天子如此其圣明也愿治如此其急也求才如此其勤也而天下有所必不敢信者何也天下但见夫布衣挝鼔而诉民瘼则下之吏而屏之逺方也后进小臣越职言事触犯忌讳则罪之以沽名躁进而台谏又冥捜其过以破壊其人也旧徳宿望朴忠而敢諌则上下左右羣憎而朋嫉之不罢黜废放则不止也元勲将相敢任大事而能决大计者则排斥抑塞而死徙殆尽也夫懽忻以致其来耸踊以起其懦爱憎长养以防其消犹惧天下之才不至也今也日夜深沮而痛折之使天下之士出一语言则曰猖狂励一节行则曰矫激作一事功则曰生事而曰天下真无才也此虽一饭九叹息一日百下诏天下之忠贤竒杰勇于言而敢于为者谁敢信而来哉何则所求者之言与所好者之防其真有不可欺也翫而不怪将遂成风是风一成则治乱存亡之机将必至此夫风也者无形而不可执无根而不可防倡之莫知其所自起和之莫知其所自随合散翕忽如童子之謡非天非鬼而不胜其秘怪非作非传而不胜其流布禁之则愈滋穷之则莫推而是风也成则闗人之国粹然于唐虞三代故其祚长嚚然于秦故其祚短然如东汉故其国难防废然于魏晋故其国速亡风之所在而国随之甚可惧也古之圣人必有以黙观天下之风见其发知其成整其微不待其定是故拒其所従变之端而导其所宜归之涂故天下之人陶其风者自非下愚皆得以成其才而收其用何谓导导在好好在独人主之所好独而不分则天下谁不逆探其好而争为之趋专迎其独而莫为其它使天下趋而不它则虽捐肝脑蹈鼎镬前者未既而后者来东汉之然者夫固有导之者也仁祖之世天下争自濯摩以通经学古为髙以救时行道为贤以犯顔敢谏为忠此风一振长育成就至嘉祐之末号称多士其将相侍从台谏之才犹足为子孙数世之用而不见其尽何也仁祖之所好独在是也圣天子即位之初不可谓无仁祖之所好矣然分而不一未久而移今天下风变矣变而之凛然则幸也而臣未见其凛然也变而不反喑喑黙黙帖帖靡靡此风一成天下有急不知谁为之死哉臣不胜大惧
　　论人才下曰臣闻人有常言皆曰今天下乏才天下真乏才耶才者天之生也古多才而今乏才则是天之厚于古而薄于今耶穑非后稷而无歳无粟地非渭川而无地无竹天之生物今犹古也而独不生才耶臣尝闻之天下之才其生在天其成不在天天生之君成之亦君壊之才生于天而壊于君而曰天下乏才也可乎哉盖天下之才莫难于成而莫易于壊士之防而壮壮而老父兄之所训诲君师之所长育不知其几何日博之古今以入其智试之世务以出其能不知其几何事或昔之过而今补之以功或彼之短而此济之以长尝险易而涉风霜不知其几何变阅日之久也更事之多也应变之熟也而其才犹有不成者矣幸而成才则上之人当如何而爱惜故曰才莫难于成人之至情自非前无千载之后无万人之怵独立自信如比干如伯夷谁不违于祸以向于福者天下之人如是而成才矣日夜莹之犹恐昏之日夜策之犹恐息之而上之人乃不使之免于祸则是才者国之获身之贼也其谁不解体故曰才莫易于壊惟善用才者不惟能成天下之才亦能转壊以为成而不善用才者不惟不能邀其成而亦不能扶其壊今日壊其一明日壊其二天下之才销委腐败而缓急乃无一人为之用无一人为之用其果无才耶使善用者起而承之濯摩翦拂而用之则故者新懦者奋而散者亦聚天下之大功不终朝而可成后世见汉髙帝唐太宗收揽天下英雄而尽得其用以为后世无复有此之人物不知汉之所用即秦之所弃唐之所得即隋之所遗何前之无而后之有耶盖壊其成与成其壊惟上之人如何尔今天下之无才岂真无耶抑上之人成之者过少而壊之者过多耶国朝人才一成于庆厯再成于元祐初壊于绍圣大壊于崇观当其成也数世收其用及其壊也至今被其患光尧之兴褒表元祐之名臣又从而序进其子孙尽斥崇观之奸党又从而废其裔使天下晓然知忠义才徳之士暂阅而愈光奸佞误国者终不逃其诛振而作之十有余年人物之盛有庆歴元祐之风虽中更权臣排去异已长告讦兴罗织以痛折天下之忠臣义士然士大夫之器质既成终不为改譬如五之已琢不复为璞金之已链不复为鑛陛下始初清明尽起诸老而置之于朝天下相庆如见汉官威仪也陛下亦知其所自乎光尧成之陛下用之也当是时山林枯槁之士毫髪丝粟之才于于然而来纷纷然而起人人有自奋自喜之意今未久也而霍然分散为之一空此何为者耶孟子曰昔者所进今日不知其亡也王无亲臣矣李固曰一日朝防见无一宿儒可顾问者诚可叹息今日之事得无此陛下亦尝察之乎察之矣亦尝忧之乎且陛下之于天下之才自用之自壊之天下知其不然也意者左右之有谗人欤谗人之谗也亦岂曰吾谗人也盖曰吾忠也其逐君子亦岂顿逐也盖有渐也自以为忠而逐人有渐人主不察则谗者昌矣今夫小人之与君子不为异也将以同而迎其主必以同而欺其僚退则与僚同进则不与僚同而与主同彼小人者退而不与君子为同则其谄不宻进而不与君子为异则其谄不力是故初卖之终陷之公孙之背汲黯是也小人之陷君子也不曰斯人可逐也必先阳为之地而外若与之厚既以释其君又以安其人释则不疑安则不戒夫惟君不疑而人不戒是故一旦逐之而莫之觉武后之言于髙宗乞赏来济是也谗必有名谗而无召则言之者怍而听之者不坚古之谗者必有以不怍其言而坚其君盖曰非有利于我也而不利于国其君安得不瞿然动决然従乎姚崇之托足疾以谮张说是也吁谗人之千机百穽如此君子者举而触焉动而中焉为人主者奈何恬而不察察而不忧耶此臣所以流涕而深言之惟陛下幸察臣闻用才有道无所不惜者才之所从富也不足惜者才之所从壊也今天下老成之才视之以为不足惜壊而弃之臣恐才之不壊者寡矣临事而无人则又曰天下无才屈原曰舍麒而不乗焉遑遑而更索此臣之所以叹也
