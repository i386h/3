<!-- { "loadSidebar": true } -->
　　甫又上奏曰臣窃惟前歳之夏猥以浅学获侍经帷玉音下问汉元帝亲近儒生乃优游不断孝宣之业衰焉用儒何为若此特不得真儒用之耳臣是时仰賛皇言之大且力陈元帝之时如萧望之刘向之徒虽未足为真儒然亦忠爱恳恻赤心为国惟元帝听信不专惑于谗间此所以优游不断汉业寖衰陛下既俞臣之言矣臣窃见端平更化之始魁垒耆艾俊杰之彦济济在列陛下鋭意望治众贤交进嘉谟曰敬天爱民曰讲学纳谏言制敌则曰勿和言救楮则曰节用此皆究极根源之地而陛下日闻众君子之説以为如此可以坐致升平矣而算计见效茫如捕风内沮外讧楮轻物贵人情皇惑国势阽危陛下以为端平君子未能有过于嘉绍而反不及焉于是心疑君子之无益于人国矣噫其果无益于人国耶抑名曰用君子而实未尝尽其用耶夫所贵乎真君子者如精金良玉一心事君决无他念专意为国决不营私似迂阔也而实恳切似髙亢也而实敬畏似争辩也而实和平果尽其用则有益于国大矣今陛下先懐无益之疑于是兴拊髀之叹而窥陛下之意向者真以君子为误国而微动陛下之悔矣夫误而且悔则当求不误者用之无使至于复悔可也柰何旁蹊曲径趋者如市淫朋比徳习以成风边事绎骚一时忧窘及其暂退动色相贺心志一骄靡所不至前日私意之不敢逞者今则逞矣前日幸门之不敢启者今则启矣至于治国之要务御敌之至计实政未尝讲实备未尝修秋风一起忧窘又如初矣臣恐嘉熙之误未必不如端平之误而嘉熙之悔又未必不似端平之悔也然则其咎果安在欤臣尝反覆深思窃谓上有坚凝之定力则下有坚凝之实効今泛泛悠悠如舟流之靡届昏昏愦愦如醉梦之未醒用君子矣而又使小人间之朝而进一説焉陛下以为可暮而进一説焉陛下复以为然是可谓之坚凝乎是可谓之定力乎臣以为莫若封植君子之根本使无纤罅微隙之可投专意责成勿揺浮议则必不至于误且悔矣天下大物也陛下不能自治颛命一相一相不能独任而博资众贤此大公至正无偏无党之道也惟在圣君贤相力持坚凝之志破君子无益之説勿疑其误而易至于悔则为君子者乃可展布四体毕智竭忠而责其坚凝之効矣如使倏用骤变乍佞乍贤则羣臣且将狐疑莫有固志而陛下左顾右盻无足以称任使者则臣恐陛下孤立于上矣昔仁宗朝张昪为中丞弹劾无所避上曰卿孤特乃能如是昪曰臣仰托睿圣是为不孤今陛下之臣持禄养交者多而赤心谋国者少陛下似孤立也信哉是言众贤聚在本朝更相儆戒互相辅翼非独贤者之势不孤而人主之势亦不孤举朝皆持禄养交之臣其徒实繁其根弥固小人不孤而人主则孤立矣臣愿陛下察否泰之机辨君子小人之实无使积成孤立之势可也大凡君子无近功小人无远虑小人以为可安可乐者鸩毒也一中其毒身且危矣君子以为可安可乐者药石也磨以歳月疾必瘳矣臣追忆陛下汉元帝用儒之问有感于心是以罄竭愚衷冒犯天听惟冀陛下勿至于屡误屡悔而终收君子有益之功此实宗社无疆之休臣不胜惓惓
　　圣语　甫又奏乞陛下保防爱惜君子不可轻易动揺上曰端平更化之初贤者布在朝廷不曽做得一事众弊胶轕愈不可为甫奏劄子正是极论此事以臣所见非是端平君子无益于人国乃是朝廷任用不笃未能使君子展尽所长耳陛下先疑君子无益于人国乗间者谓君子误国今则陛下能不悔用君子此则大计利害读至旁蹊曲径淫朋比德与夫私意幸门等语甫奏陛下当于此警省若欲杜絶此弊须是有坚凝之志乃可且如去年天变陛下赫然奋进退辅相大臣天下歌咏陛下聪眀刚断今颛任一相图济艰难勿为小人转移方可谓之坚凝读至人主孤立等语甫奏仁庙可谓尧舜之主张昪尚谓之孤立盖左右前后赤心为国者少而持禄养交者多此所谓孤立也陛下若终疑君子无益于人国则将屡误屡悔迄成孤立之势矣可不惧哉上甚开纳读毕上又论及楮券事问秤提如何某奏楮券到今已是筑底别无良筞朝廷且欲一时扛得价起不得已行此筞昨日见邸报闽浙四郡守皆以价髙迁秩犹恐受赏者不能自保其往若万一更欲行罚则断断不可何则天下长吏未必尽贤如朝廷责其不能奉行绳以峻罚为郡守者思欲逃责免祸暴酷之政一切施行民无所措手足矣故臣区区恳告陛下切勿用罚召怨以伤邦本上曰是
　　甫为中书舎人兼崇政殿説书经筵进讲故事曰元祐元年司马光言朝廷诏近臣举可任监司者待其不职亦可并坐举者吕公着曰亦须执政审择光曰自来执政只于举到人中取其所善者用之韩维曰今不先审察待其不职而后罚之甚失理义公着曰除用多失亦由限以资格维又言光持资格太谨光言资格岂可少维曰资格但可施于叙迁若升擢人才岂可拘资格臣闻国朝之置监司深淂汉元封置部刺史之意刘安世尝极论之以为秩低而权重秩低则其人激昻自进权重则得行其志此良法也祖宗盛时中外乂安州县奉法田里无事实由监司得人之故见谓青齐福星者不特鲜于侁一人而已盖监司与他官不同天下郡县之吏朝廷除授岂得人人而察之寄按察之权于监司是择监司者所以择天下之守令也臣久在外服粗尝谙历大率监司之选必清威有时望而后足以激懦习必强敏有风力而后足以纠官邪必晓练有精神而后足以察奸此等人才真未易多得欲诸路监司俱得若人必不拘资格而后可臣于吕公着韩维之语实深有感焉以元祐盛时可谓贤才彚征之防而监司之任尚有除用多失之忧何哉盖惩王安石用资浅之人专以资格为重故也司马光之言曰安石执政始置提举常平官又増转运副使判官皆选资浅轻俊之士为之夫安石专用轻俊之士固不可茍有持重知大体聪眀识时务而资格未至者可坐视民生之愁困世道之陵夷而不亟选用之乎维之言曰资格但可施于叙迁若升择人才岂可拘资格斯至论也今日楮轻物贵役重赋烦兵骄民穷寇盗间作求治之要莫切于择监司而择监司之要不当专限以资格汉部刺史以秩低而取之正以此耳今真才实能每有拘阂而不获用乃甘心取夫软熟茍且者而责之以揽辔澄清之举则宜其废职而害民也臣愿陛下深思祖宗置监司之意玩绎吕公着韩维之言眀诏大臣妙选贤明监司勿尽限以资格使之分布诸道以振纪纲以销祸乱不胜幸甚
　　唐太宗大歴十四年以崔祐甫为门下侍郎同平章事初至德以后天下用兵诸将竞论功赏故官爵不能无滥及永泰以来天下稍平而元载王缙秉政四方以贿求官者相属于门大者出于载缙小者出于卓英倩等皆如欲而去及常衮为相思革其弊杜絶侥幸四方奏请一切不与而无所甄别贤愚同滞崔祐甫代之欲收时望推荐引拔常无虚日作相未二百日除官八百人前后相矫终不得其适德宗尝谓祐甫曰人或谤卿所用多渉亲故何也对曰臣为陛下选择百官不敢不详谨茍平生未之识何以谙其才行而用之上以为然臣闻用人之大弊有二其始皆以善为之而其流乃至于大不善不可不察也何谓大弊有二或失之寛或失之严失之严者绳墨太谨而无翕受兼容之量失之寛者规模太广而有不避嫌疑之讥兹二者俱未能无弊也常衮为相承贿赂公行官爵冗滥之余虑无以振頺纲而挽狂澜故矫之以严崔祐甫代之惩衮之狭隘而贤智有郁伊之叹故复矫之以寛夫矫之固善矣其奈严者拘而寛者纵知矫他人之弊而不知已自堕于一偏之弊故史之论衮虽嘉其杜絶侥幸而又谓其贤愚同滞则是幸门虽窒而正路未辟太严之害固应如是耳祐甫欲收时望作相未二百日除官八百人一时寕不甚快然攷其所用多渉亲故前后相矫一弊去一弊生岂非矫枉太甚之过乎善哉司马之论曰用人无亲疎新故之嫌惟贤不肖之为察又曰已不置毫髪私意于其间盖私者天下之大蠧也不避亲故之嫌者固私矣亲故果贤以嫌而不用者亦私也远嫌畏谤者固私矣必待已之所素识而后用之者亦私也何者倶未能克己故也择人以代天工乌有所谓已哉茍以公为心当用则用当舍则舍付之天下而已何与焉三代王佐事业远矣诸葛亮其庶几乎郭攸之费祎董允向宠之徒森布朝列一时得人可谓盛矣然亮未尝以已意而私黜陟也廖立李平用公论斥之而深足以折服其心虽遭废弃畧无怨色非无私何以能若是史臣评之曰开诚心布公道尽忠益时者虽雠必赏犯法怠慢者虽亲必罚吁若亮之相业又岂衮与祐甫之所能及哉
　　周威烈王六年齐威王召即墨大夫语之曰自子之居即墨也毁言日至然吾使人视即墨田野辟人民给官无事东方以宁是子不事吾左右以求助也封之万家召阿大夫语之曰自子守阿誉言日至吾使人视阿田野不辟人民贫馁昔日赵攻鄄子不救卫取薛陵子不知是子厚币事吾左右以求誉也是日烹阿大夫及左右尝誉者于是羣臣耸惧莫敢饰诈务尽其情齐国大治强于天下
　　臣谓齐威王烹阿封即墨之事人特见一时威权之奋发耳不知平日密察之功盖有素也于即墨则曰吾使人视即墨于阿则曰吾使人视阿威王不轻信毁誉之説而必谨择夫寄耳目之人其人果可信也吾然后使之是故贤否一定而赏罚不差近者朝廷有计田収劵之令臣奏疏凡三四甚为陛下惜此一举何则科敛无名动揺人心非美事也况今日任牧民之寄者大而郡守小而县令谁懐视民如子之心旁縁此令朘削脂膏奸胥黯吏又纵寻斧焉本根之伤多矣臣尝于经筵举威王之事为陛下反覆言之以为任陛下之耳目者在内则台谏在外则监司陛下所使为台谏监司者诚如威王之使人视阿即墨了然如见之目前而赫然加赏罚焉则封者无愧而烹者亦甘心矣如陛下一出此令之后听诸路之守令肆其欺诞任其捶剥惟求取办于一时不顾元气之日耗臣窃为寒心焉强敌攻支体于外而陛下又自戕腹心于内厥今论者但知防古之可畏而不知履亩之令自生防古可畏尤甚若陛下寄耳目之人蚤夜密察吏不得肆其奸尚庶几焉不然殆哉太祖髙宗创业中兴艰难甚矣陛下其无忽
　　前汉元帝纪赞曰帝少而好儒及即位征用儒生委之以政贡薛韦匡迭为宰相而上牵制文义优游不断孝宣之业衰焉
