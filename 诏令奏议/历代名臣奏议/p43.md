<!-- { "loadSidebar": true } -->
　　理宗时牟濴进故事曰昔程颢上神宗劄子以为君道之大在乎稽古正学明善恶之归辨忠邪之分晓然趋道之正故在乎君志先定君志定而天下之治成矣所谓定志者一心忱意择善而固执之也夫义理不先尽则多听而易惑志意不先定则守善而或移惟在以圣人之训为必可法不为后世驳杂之政所牵滞不为流俗因循之论所迁惑信道极于笃自知极于明任贤勿贰去邪勿疑必期致世如三代之隆而后已也
　　臣闻学之为王者事其已久矣尧舜禹汤文武汲汲夫以尧舜禹汤文武之治天下无它道焉汲汲于学而已有尧舜禹汤文武之资学尧舜禹汤文武之学而治不唐虞三代臣未之信也恭惟皇帝陛下睿哲由于天禀圣学得之心传嗣服之初日以讲学为急真古帝王之用心也然臣窃以为君道莫先于讲学讲学莫先于立志盖人主一心攻之者众志不先定则中无所主而外物或得以转移之蔽欺之言入则是非有不得其正私比之言入则喜怒有不得其正功利之言入则取与有不得其正便佞之言入则好恶有不得其正此学之大戒也故程颢拜疏神宗皇帝首以定君志为讲学之要颢伊洛大儒也世号之曰明道先生此真帝王之格言也臣愿陛下思先皇付托之重览程颢进谏之疏若稽古训坚凝初志使此心清明终始如一日延见羣臣心下问以考政事之得失观羣臣之志趣谓天维显思命不易哉者正论也谓天命不足畏者邪说也谓宪章法度所当遵守者正论也谓祖宗不足法者邪说也谓君子小人不可并立者正论也谓兼容而两用之者邪说也谓毎旦视朝心访问者正论也谓尊严渊嘿使人不可窥测者邪说也谓民罔常懐懐于有仁者正论也谓峻法立威使民不敢慢易者邪说也谓敌国外患当急于内修者正论也谓敌无能为者邪说也谓损上益下莭用爱人者正论也谓恭俭无足取者邪说也陛下试以是为察言观人之鉴而邪正之辨判如黒白矣今臣以非才误叨劝讲大惧无以仰禆圣聦用敢推广程颢之说为陛下告惟陛下垂听
　　户部尚书真徳秀上奏曰臣闻圣人之道有体有用本之一身者体也达之天下者用也尧舜三王之为治六经语孟之为教不出乎此而大学一书由体而用本末先后尤明且备故先儒谓于今得见古人为学次第者独頼此篇之存而论孟次之盖其所谓格物致知诚意正心修身者体也其所谓齐家治国平天下者用也人主之学必以此为据依然后体用之全可以黙识矣恭惟陛下有髙宗之逊志时敏有成王之缉熈光明即位以来无一日不亲近儒生无一日不讲劘道义自昔好学之君未有加焉者也臣昨值龙飞之初获预讲读之末尝欲用大学之条目附之以经史纂集为书以备清燕之览匆匆去国志弗之遂而臣区区爱君忧国之念虽在畎畆未尝少忘闲居无事则取前所欲为而未遂者朝夕编摩名之曰大学衍义首之以帝王为治之序者见尧舜禹汤文武之为治莫不自身心始也次之以帝王为学之本者见尧舜禹汤文武之为学亦莫不自身心始也此所谓纲也首之以明道术辨人才审治体察民情者格物致知之要也次之以崇敬畏戒逸欲者诚意正心之要也又次之谨言动正威仪者修身之要也又次之以重妃匹严内治定国本教戚属者齐家之要也此所谓目也而目之中又有细目焉毎条之中首之以圣贤之典训次之以古今之事迹诸儒之释经论史有所发明者録之臣愚一得之见亦窃附焉虽其铨次无法论议无长然人君所当知之理所当为之事粗见于此矣陛下亲政之始而臣书适成为巻四十有三为帙二十有二輙因召对冒昧以闻伏望圣慈察臣一念爱君之笃矜臣十年用功之勤特降叡防许臣投进而陛下于机政之暇讲读之余赐以览观其于体用之学不无秋毫之补
　　兵部侍郎曹彦约上奏曰臣闻自古人主即位之初善献言者必以讲学为称首人主挺生圣哲受天明命一日万防已足以厌服四海而犹区区焉习诸生之业其故何也盖惟有圣人之资者而后宜于学有圣人之位者尤当急于学宜于学者事半而功倍固不与常人等急于学者身修而天下治固不以常情论此尧以圣神文武之徳必学于尹寿舜以濬哲文明之徳必学于务成跗在圣性有益而无损在后世有归美而无窃议仰惟皇帝陛下以天纵之圣嗣承大寳皇太后陛下以母仪之重保佑圣躬皆将守家法以正本朝履谦徳以光史牒则讲学之素固已切切乎皇帝陛下之心而讲学之劝固已纚纚乎皇太后陛下之言矣臣以山林疎逖之踪受先皇不遗防小之察脱迹州县缀名近列攀乌号而莫及际飞龙之首出误防迅召峻陟贰卿宜必有千虑一得有补于圣世者窃惟经世之学与书生科举之习不得而同经筵之学与家塾党庠之体亦犹有异盖缀缉陈言取务时好此书生科举之习也人主正心以正朝廷正朝廷以正百官得其道则贤智合谋失其理则邪佞伺隙故经世之学宜不与书生科举之习相似端拜以求师合志以取友此家塾党庠之体也分畨直以侍经幄候玉色以进箴规言于造膝者毎患于匆遽书之简册者犹难于探讨经筵之学视家塾党庠者相去逺矣臣愿陛下以讲学为素心视讲学为日用当经筵未御则必清心涤虑以求有益及经筵既御则必切问近思以归至当即古人之行事验今日之立政议论不徒详必深切于世务意向不徒美必有闗于国脉语体必及于用谨始必图其终出则与大臣评之若尽若未尽入则以圣贤证之若合若不合口耳所传皆为售用以此致尧舜之治虽不中不逺矣然而人主之好儒学尤当以近似之害正为虑尊正大而黜纎巧信忠贤而逺邪柔则近习不得以乘间假伪不得以乱真其机甚防其利害甚切也中兴自髙宗皇帝以来世传圣学孜孜亹亹不废闲燕炜炜煌煌明并日月而张说陈源曽觌之流尚以粗习笔墨欲为王伾叔文軰窃弄权柄威福在已乃自谓儒者事业不过如此鄙薄贤俊轻侮简册以至治道之所当论圣经之所当讲逊志详说则以为徒乱人意为为蜮足以稔贤士大夫之害甚至显执国政谋动干戈防防不戒终至横流非累圣知其奸伪而终逺之其为患可胜既哉此又屋漏暗室之防浸润肤受之端内廷之所就将燕闲之所践履关于讲学者甚切不可不察惟陛下留神
　　彦约迁寳章阁学士知常徳府又奏曰臣待罪从班久侍经幄窃见陛下深居宫禁以养志闻于天下髙拱庙堂以爱民闻于天下讲读有常以力学闻于天下匪颁有数以莭用闻于天下然而羣臣进戒谆谆不已或曰谨独或曰行健或曰防未然之欲或曰持不息之志或曰无忘在潜之日或曰察于不睹不闻之地陛下皆俞其请矣言之者不已听之者不倦臣未测其说也岂人臣之爱君不以其君之未尝有此而遂已于言耶将实有所疑于此而固言之耶果其君之未尝有此而不已于言国家之福也如其有所疑而固言之则亦不可以为无而忽之也盖酖毒常匿于宴安而隠疾常出于盛壮寡过者常得于敬畏而逸乐者常本于忧勤孔子谓一言而可以兴邦丧邦特在于为君之难与夫言而莫予违而已可不畏哉臣窃惟论利害者贵乎简入念虑者贵乎熟以羣臣之言如此其众见于论疏如此其广要其所欲不过于修身好学而已唐张蕴古献箴太宗凡六百二十有二字其间所言无非修身之要举天下修身之说莫加此矣本朝赵师民献箴仁宗凡七百七十有八字其间所言无非好学之要举天下好学之说莫加此矣与其泛听而广求孰若笃志而近思臣以二箴之作切于事情如此輙録本以进望陛下列为二图置之座侧口诵心惟朝斯夕斯因一言以思一事考一字以穷一理优而柔之厌而饫之若江海之浸膏泽之润涣然冰释怡然理顺则凡羣臣之所献者可以揔括而尽行之矣臣不胜惓惓
　　彦约又奏曰臣待罪经幄一年有半以进读三朝寳训得侍清光未及终帙今以衰病之久防恩放还乡井有所欲言敢尽布之窃以寳训为书皆太祖太宗真宗三圣之格言也坦然明白不待有所发明而后见况臣浅陋尤为无所知识盖尝妄论以为书之所载为巻三十为目八十有八而其衿喉管辖特在于政体听防与夫孝徳仁慈谦俭五者而已警之以鉴戒辅之以諌诤以是而睦族以是而体羣臣则于人无不顺以是而受符瑞以是而崇祀典则于事无不敬緫而括之必至于庶绩咸熈而万世永頼皆自五者之所发见推所从来则五者之所本又皆自好学始也臣读寳训至太祖皇帝谓宰相曰欲治之君必能正身自致于无过之地夙夜畏栗防非窒欲深慕古人以徳化人之义此太祖皇帝之圣学也太宗皇帝谓宰相曰朕毎读书见古来帝王多自尊大深拱严凝谁敢犯顔言事若不降情接纳乃是自蔽聦明或喜赏怒刑岂能归天下之心哉此太宗皇帝之圣学也真宗皇帝谓近臣曰朕乐闻朝政阙失以警朕心然臣僚奏章多以苛细为利不知国家政事自有大体使其不严而治不肃而成斯为善理岂可惨虐刻下邀为已功使之临民徒伤和气此真宗皇帝之圣学也由圣学而广之则凡见于政体见于听防孝徳以事亲仁慈以恤下谦俭以处已而况莭目之下于此者可以言矣今陛下躬儒素之行考帝王之业频御讲筵古所未有増置讲官旧所未见圣学之髙明夫人能言之矣臣窃以为人主之学将以见于治功也有太祖之学故建隆开寳创业之治度越汉唐有太宗真宗之学故太平淳化与夫咸平景徳守文之治比伦成康今临政愿治虽未应报政然而求言虽切而下情犹未通爱民虽勤而横敛犹未革真不除则防窃者无所畏真清不用则小防者无所劝在陛下审问谨思明辨而力行之则圣学有所底止矣不然而切切于简册之间谆谆于播告之际尊儒重道而士不得行其志布徳施惠而民不得受其利祖宗创业守文之懿本不如此此则进读寳训之大防非执经强聒之比也惟陛下留神
　　洪舜俞进故事曰唐太宗谓萧瑀曰朕少好弓矢得良弓十数自谓无以加近以示弓工乃曰皆非良材朕问其故工曰木心不直则脉理皆邪弓虽劲而发矢不直朕始寤向者辨之未精也
　　虞人有原兽之箴轮人有糟粕之议工执艺事以谏不闻于世久矣而唐之弓工独得古意其言盖以规太宗功业虽盛而治心之道实未尝讲也夫心者万理之防万事之主此心明白洞达无一毫迂曲之累则见面盎背皆天理之形着发号出令尽人心之契合敬义直方所以相为表里也太宗天姿髙而学问不足其得在于好名其失亦在于好名好名故能矫揉为善惟名之好而观省存养之不加故矫揉之力怠而禀受之偏者不能揜轻我宫人之怒不役一夫之怒防须杀此田舍翁之怒以至好大喜功而多爱无非本心之发露也木心不直脉理皆邪虽劲而发矢不直弓工可谓善窥其君心术之防矣太宗亦可于此进格物正心之功矣其谓勇辩谄谀奸诈嗜欲辐辏以攻一心是特知制外而未知养内安有内心不治而外邪可闲者哉
