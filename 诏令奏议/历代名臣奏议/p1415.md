<!-- { "loadSidebar": true } -->
　　九年六月弼又论蛮獠侵犯乞召诸道以寛民爲务疏曰臣退伏草茅不预人事近者切闻蠢尔蛮獠犯我疆封二广致灾五岭严偹虽为手足之患谅烦宵旰之忧然而命将得人出师有日上禀宸算必成武功臣又切闻淮南累嵗尤为荒防流亡饿殍赈济难周今骤起数万之徒间由诸路而徃兵马所到粮草须办监提守宰唯务供军府库仓箱殆难足用既各求于集事恐必至于扰民又有按察之官继行督责之令上下逼廹公私煎熬人心不宁实可矜恻臣又切闻南方乡村城郭重叠逋欠官司钱物其数浩瀚若监司州县又相廹催理仍与此时赡军所费一并取足则民不堪命无以为生啸聚惊骚或难禁戢陛下天赋仁圣累降寛卹之诏其如所在阙用出于无可奈何须至侵渔方能济集而又官吏各思一时茍免罪责不暇为国家忧及后患而为长久之计也臣又切闻诸处兴修水利之类役人甚众多或至于一二十万此伤耗民财事亦不细伏愿陛下深诏有司并下诸道以寛民为务凡所逋欠可蠲者与蠲放理难蠲放者多分料次且令迤逦输纳及权罢诸般兴作令养民力一意专以破贼为急俟岭南宁息嵗时稍丰然后别上图议以称朝廷有为之心固亦未晚也臣杜门谢事秪如聋瞽但时得于四方之人传闻者今録以上奏茍有妄説惟陛下恕其愚而怜其心以来众正之路
　　八年四月判相州韩琦答诏问北邉事宜上疏曰臣伏防圣慈特差入内内侍省东头供奉官干当内东门司裵昱赍赐臣手诏以朝廷通好北敌八十年近嵗以来生事弥甚代北之地素有定封而輙开衅端妄来诉理比敕官吏同加按行虽图籍甚明而诡辤不伏今横使复至意在必得朕以祖宗盟好之重固将优容敌情无厌势恐未巳万一不测何以待之古人大政必询故老卿夙懐忠义歴相三朝虽尔身在外乃心罔不在王室其所以待遇之要御偹之方宻具以闻臣晚年多病心力耗殚日欲再乞残骸保此颓暮不意陛下以北敌生事深思预防记及孤愚曲为询逮敢不勉竭以塞圣问臣切以契丹与中国抗者葢一百七十余年矣自石晋割地并有汉疆外兼诸戎益自骄大在祖宗朝屡尝南牧极肆凶暴当是时岂不欲悉天下之力必与敌角哉终以爱惜生灵屈就和好疆场有所兴作深以张皇引惹为戒以是七十年间二邉之民各安生业至于老死不知兵革战鬬之事至仁大惠不可加也臣观近年以来朝廷举事则似不以大敌为恤敌人素以久强之势于我未尝少下一旦见形生疑必谓我有图复燕南之意虽彼主孱而佞佛岂无强梁宗属与夫谋臣防士引先发制人之説造此衅端故屡遣使以争理地界为名观我应之之实如何耳所以致敌之疑者臣试陈其大畧髙丽臣属契丹于朝廷久絶朝贡向浙路遣人招谕而来且髙丽小邦岂能当契丹之盛来与不来国家无所损益而契丹知之谓朝廷将以图我此契丹之疑也秦州古渭之西吐蕃部族散居山野不相君长耕牧自足未尝为邉鄙之患向闻强取其地建熈河一路杀其老少以数万计所费不赀而河州或云地属董氊即契丹壻也既恐辟地未已岂不徃诉而契丹闻之当谓行将及我此又契丹之疑也北邉地近西山势渐髙仰不可为塘泊之处向闻羌官领兵徧植榆栁冀其成长以制敌骑然兴于界首无不知者昔庆厯嫚书所谓剏立隄防障塞要路无以异矣然此岂足恃以为固哉但使契丹之疑也河朔义勇民兵置之嵗久耳目已熟将校甚整教习亦精而忽团保甲一道纷然义勇旧人十去其七或拨入保甲或放而归农得增数之虚名破可用之成法此又徒使契丹之疑也自敌人辨理疆界河朔沿邉与近里州郡一例差官检计修筑城垒开淘壕堑冀北京役者尤众敌楼战棚之类悉加换葺增置防城之具率令偹足逐处兵甲器械累次差官检视排垜张盘前后非一又诸处剏都作院颁降新様营谋造作澶州等处剏为战车此皆众目所覩谍者易窥且敌人未一动作彼无秋毫之损而我已费财殚力先自困弊此又徒使契丹之疑也近复置立河北三十七将各专军政县不得闗防雄州地控两边亦设将屯兵其随军衣物有令兵士自办者有令本营增置者有令官造给付者以至预籍上户车马骡驴准偹随行明作出征次第不可葢掩此又深使契丹之疑也夫契丹素为敌国设如此则积疑生事不得不然亦其善自为谋者也今横使再至初示偃蹇以探朝廷况代北与雄州素有定界若优容而与之恐敌情无厌浸淫不已诚如圣诏所谕固不可与或因其不许敌遂持此以为已直纵未大与势必渐扰诸邉卒隳盟好盖有因縁而致此者乃烦明诏访以待遇偹御之要自顾老朽夙夜思之其将何防上助圣算臣闻言未及而言谓之躁言及之而不言谓之隐臣昔曾言散青苖钱不便事而言者輙肆厚诬非陛下之明几及大戮自此新法之下虽其间有未协人情者实避嫌疑不敢更有论列今亲被诏问事系国家安危言及而隐是大不忠罪不容诛矣臣尝切计始为陛下谋者必曰自祖宗以来纪纲法度率多因循茍简非变之不可也治国之本当先有富强之术聚财积糓寓兵于民则可以鞭笞四夷尽复唐之故疆然后制作礼乐以文太平故始散青苖钱使民出利所得之利复以为本但务多取嵗增本钱无有定数又爲免役之法自上等以至下戸皆令次第出钱募人应役从来上戸轮当衙前重难故其间时有破败者今上户一嵗出钱不过三十余缗安然无事而令下戸素无役者嵗嵗出钱此则损下户而益上戸虽百端补救终无善法又役钱之内每嵗更纳寛剩钱以偹他用此谓富国之术也且农民送纳夏秋税赋一年两次纳不前者始有科校之刑今纳青苖与役钱已是加赋有过限者亦依二税法科校则是一户一嵗之中常负六次科校民不胜骇矣稍遇水旱则逋负官钱流移失业是已着现孰敢言者又内外置市易务尽笼天下商旅之货官自取利主以得利为功圭刀必取小商细民遂无所措手加以新制日下更改无常州县官吏茫然不能详记稍有违者坐以徒刑虽经赦降去官不得原免监司督责以刻为明薄法之苛过于告缗故州县之间官吏惴惴然日茍一日皆以得罪为幸夫农者国之本也商者能为国致财者也官吏者助朝廷之教化者也今农者则怨于畎畆商者则叹于道路官吏则所在不安其职恐陛下不能尽知也夫欲攘捍四夷以兴太平而先使邦本困摇众心离怨振古以来未闻能就此功者也此则陛下始谋者之大误也陛下有尧舜之聪明知其所误能改不吝圣人之大徳也又今好进之人不顾国家之利害但谓邉事将作富贵可图献防以干陛下者必云敌势已衰特外示骄慢耳以陛下神圣文武若择将臣领大兵深入敌境则幽蓟之地一举可复此又未之思也今河朔累嵗灾伤民力大乏防邉次边州郡刍粮不充新选将官例皆麤勇保甲新防未经训练若驱重兵顿于坚城之下粮道不给敌人四向来援腹背受敌欲退不可其将奈何太宗时虽曹彬米信名德宿将犹以致岐沟之败也臣愚今为陛下计谓宜遣使来报优致礼币开示大信逹以至诚具言朝廷向来兴作乃修偹之常与北朝通好之久自古所无岂有他意恐为谍者所误耳且疆土素定当如旧界请命邉吏退近者侵占之地不可持此造端欲隳祖宗累世之好永笃信约两絶嫌疑望陛下将契丹所疑之事如将官之类因而罢去以释敌疑万一聼伏则可迁延嵗月陛下益养民爱力选贤任能踈逺奸谀进用忠鲠使天下悦服邉偹日修塞下有余粟帑中有羡财俟敌果有衰乱之形然后一振威武恢复旧疆快忠义不平之心雪祖宗累朝之愤陛下功徳赫然如日照耀无穷矣如其不伏决欲背约则河北诸州深沟髙垒足以自守敌人果来入寇所在之兵可以伺便驱逐大将持重以全取胜自此彼来我徃一胜一负兵家之常不可前料即未知何时复遂休息也至于清野之法则难尽行仓卒之际不可率一境之民比户将牛马糇粮尽入城郭盖至时或有徃保生寨者或有挈家渡河者或有留人看守庄舍者或有就近入居城郭者当使人得自便方保安全固不可按图先定必令城郭而居虽有严令必不从也在祖宗朝屡经北敌之扰乡民避寇率亦如此愿朝廷不须一一处置臣歴事三朝十年辅相宦已极品归荣故乡万事无不足者年将七十宿疹在身每思告老而去庶全始终此縁圣问之及因敢一贡荩言非嫉善也非求进也用是只以自信今天下之人渐不敢以直言为献臣实不忍负累朝眷遇之恩犹觊愚瞽一悟圣心为社稷之盛福惟陛下加察赐以不疑非独老臣幸甚天下幸甚
　　十年监察御史里行蔡承禧论再征交趾上疏曰臣闻汉儒之言曰圣人以天下为度传曰川泽纳污国君含垢则知天下之治乱无穷若锱铢以较之则道有所不及故圣人限要荒之俗以不治治之而天下无不治也伏自交寇之弗率一隅之间兵死于道者相属丁男之转输而弊于行者相继糜都内之财以亿万二嵗之久可谓劳矣而所得者广源数州之地而已夫瘴海穷山蛟虺雾毒之渊薮飞鸢堕于上温风泊其间殆非人境虽尽得之顾何补于天下今若讨安南之罪则已伏罪矣虽三苖弗率而七旬班师义亦何以加此然而郭逵赵卨尚未罢归邉兵未还营伍外议喧传以为李干德之降疑不深自引慝朝廷再欲兴师不识有此否乎夫蛮蜑之俗介居荒服之外通译而能书亦已多矣臣知朝廷必不计其意之厚薄而与之较也夫所谓限之以荒服者三代之治葢详宻矣亦以为不足治何也不欲以逺而劳近以夷而困夏若朝廷以为蛮夷以雠刼为事既已收取其境土而殪其元恶俘其党类虑其复为异日之患聊用逵卨之徒以守之使其怯于攻讨之势而不来可也万一有再举之防臣愿更且详思熟讲假湖广之人安息数年俟疮痍平殄然后留意未可轻议以恢陛下纳污含垢之量臣诚识浅言轻干冒天威元丰八年朝奉郎前知登州军州事苏轼登州召还议水军状奏曰右臣窃见登州地近北敌号为极邉敌中山川隐约可见便风一帆奄至城下自国朝以来常屯重兵教习水战旦暮传以通警急每嵗四月遣兵戍駞基岛至八月方还以偹不虞自景徳以后屯兵常不下四五千人除本州诸军外更于京师南京济郓兖单等州差拨兵马屯驻至庆厯二年知州郭志髙为诸处差来兵马头项不一军政不肃擘画奏乞创置澄海水军拏手两指挥并旧有平海两指挥并用教习水战以备北敌为京东一路捍屏敌知有备故未尝有警议者见其久安便谓无事近嵗始差平海六十人分屯宻州信阳板桥涛洛三处去年本路安抚司又更差澄海二百人徃莱州一百人徃宻州屯驻检会景徳三年五月十二日圣防指挥今后宣命抽差本城兵士徃诸处只于威邉等指挥内差拨即不得抽差平海兵士其澄海兵士虽无不许差出指挥葢縁元初创置本为抵替诸州莱州兵马岂有却许差诸处之理显是不合差拨不惟兵势分弱以启戎心而此四指挥更番差出无处学习水战武艺惰废有误缓急伏乞朝廷详酌明降指挥今后登州平海澄海四指挥兵士并不得差徃别州屯驻谨録奏闻伏候敕防
