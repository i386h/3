<!-- { "loadSidebar": true } -->
　　起居舍人傅尧俞乞偹邉上奏曰臣窃闻延州近有宻奏众口籍籍以为事在谅祚臣备位外廷不当商度机务輙进瞽言茍所闻诚非惟陛下贷狂愚之罪夫自古防敌人者多矣臣不敢偹论以烦天听臣独怪数十年来不脩戎偹而专事姑息损国家堂堂之威骄敌人无厌之俗近日朝廷颇用道理裁抑以伸畅威灵诚为得也然臣谓度必能制其死命如臂使指则反覆低昂皆得以如我所欲不然士武将材决莫能犯伸畅之议廼可独行傥犹未也制御之术宜屈伸相养今养兵百万率懦且骄将臣虽多孰可倚以办事国家新遭大防人皆一词以为府库屈竭边鄙之间未宜有警伏愿陛下详思逺图先爲不可胜之偹以挫其奸心脱或跳梁妄狂有所干请择不甚害事体者间有所屈庸示含容则所伸可必矣惟识理道晓重轻者居可以言譬动可以意揣今谅祚猖狂恣肆在人言意之外岂可不隄防哉虽未有深防秘计能为大忧敢必其无动幸陛下念之夫人有十金之产巳厚棘重闗将御寇窃一罹难疚则有投间之虞况天下之大而复土未毕乎臣又见今日一人乞偹边而无事明日一人乞偹边而又无事遂相安于无事而谓可以卒无事所以言日益轻而偹日益不修臣恐积习因循为悔遂大朝廷茍以爲然者不过行文书谕边吏而已望陛下修偹邉之实而虑于人之所忽则天下幸甚
　　尧俞改知谏院乞差人经度西事上奏曰臣闻有国家者虑事于未萌而脩偹于无患况事既然而患已至者乎臣虽亡状粗爲陛下陈之臣伏见西戎猖狂负恩逆徳边鄙之熟戸则掠为已有朝廷之使人则拒而不纳其事势如此犹得不为之偹乎惟制御之大畧陛下与执政大臣宜讲之已熟至于控扼之当否将吏之勇怯甲兵之利钝士伍之强弱与今狂贼重轻之势事有万涂非可以尽得于庙堂之上此赵充国所谓百闻不如一见兵不可以隃度者也况沿边分爲四帅未尽得人人各有心议难齐一伏望陛下详择重臣一两人徃彼经度制置俾至秋冬事有豫偹贼茍侵轶庶能枝梧此固事机不可稽缓
　　尧俞又乞罢内臣招安熟戸上奏曰臣闻近差内臣四人分为陜西四路钤辖俾专安辑熟户而理其寃结仍许每嵗一入奏事臣独念之未以爲得縁所以置安抚经畧使者正爲此等事耳夫不能慰安使叛而从伪与无故爲羌戎所刼有司之过一也茍谓帅臣力不可爲则虽内臣何益岂有边鄙籓篱为贼掠去乃无一人任其责者今边事方作处置不可失宜臣谓安辑之要当专督帅臣但寛其羁勒使得尽其材力倘犹不职重行黜免则后效可图而威灵伸矣况理有非便庸可不思将来李若愚等奏事茍不以爲信与无用同言而必从则安抚经畧之权遂归于四人矣彼帅臣者将谄奉之不暇又敢与之较事体而争是非哉纵若愚等审愼无过犹不足以为后法便着成效益有可虑古人谓塞其涓涓况势非涓涓者乎伏乞收采刍荛特行寝罢前事之失具存方册臣不复详言惟陛下留神省察
　　神宗即位开封推官陈襄奉使契丹回上殿劄子曰臣昨奉使北敌久留边郡窃见髙阳闗一路沿边州军戍兵甚冗马歩之卒不减三万九千余人嵗费刍粮动以万计诸州储蓄之数出于贵籴多者无数嵗之备少者微三年之蓄一甲未擐则财用已匮而边民困矣幸而亭障无虞可以姑息一有警急如何支持臣愚以爲方今安边息民之要莫先于减戍卒而用土兵戍卒减则财用省而民力纾土兵用则战守易而城壁固此祖宗御戎之遗防不可废也今延安本路七州四军义勇之籍无虑四万六千余人可以当马歩戍兵之数但官司因循失于训练嵗时虽有教阅之名而无可用之实甚可惜也况边防诸郡深池髙垒有陂塘沮洳之阻无戎马奔冲之患万一有寇至不过坚吾壁以守之清吾野以待之则昔时义勇之军足为防托之用不有屯戍又何患哉臣欲自朝廷先遣才望之臣按行一路令与监司长吏将所籍义勇人数重行检防去其老弱而补之壮勇舍其征役而授以骑耕每于农隙之时给与口食选差教队使臣分往诸邑精加简阅务令精鋭可以效用然后减去戍兵之半食于近辅之郡遇大征伐则发内卒以应之如此则土有精兵塞有余粟守御有备而边民苏矣如允所奏乞降付枢宻院相度施行
　　前辉州司戸叅军王韶上书言曰国家必欲讨平西贼莫若先以威令制服河湟欲服河湟莫若先以恩信招抚沿边诸族葢招抚沿边诸族所以威服唃氏也威服唃氏所以胁制河西也陛下诚能择通材明敏之士能周知其意者令徃来出入于其间推恩信以抚之使其倾心向慕欢然有归伏之意但能得大族首领五七人则其余小种皆可驱廹而用之矣诸种既失则唃氏君臣其敢复简慢而不归心于我耶唃氏既归于我即河西李氏在吾股掌中矣急之可以荡覆其巢穴缓之可以胁制其心腹此所谓见形于彼而收功在此也今木征诸族数欵塞面内为中国之用者久矣此其意欲假中国爵命以威其部内而边臣以董氊故莫能为国家通恩意以抚之此所谓弃近援而结逺交贪虚降而防寔附使董氊得市利而邀功于我诚非取胜之术也今木征与青唐族首领瞎药等在河州瞎征与其舅李笃氊及沈千族首领常尹丹波等屯结可欺巴温与龙川首领罗结在黄河头三者皆唃氏子孙各立文法汉界逺者不过四五百里近者二三百里皆可以并合而兼抚之也谨具和戎六事条列如左一臣切见泾原秦凤两路蕃兵及洮河宕叠州武胜军诸族皆吐蕃之遗种也自唃斯罗死董氊继立文法只能安集河湟间而近边诸族自为种落其在疆埸之外者皆强梗顽硬不爲吾用在内地者又分离散处不相统一此议者所以谓西蕃诸族皆微弱而不足用也臣闻古之善御戎狄者固不患其微弱也惟其微弱然后可以并合而有但国家未尝得人而亲抚之耳臣愚以爲陛下必欲合西戎诸族而用之宜择通材明敏之士心虑轩豁能周知羌人情意者令朝夕出入于其间徃来廵行察其疾苦平其寃滥治其郁结如汉防羌校尉之比有不服者即稍以恩信绥之身与之为帅使其倾心向慕欢然有归伏之意然后激作而用之则十数万之兵不出疆埸而可集矣一臣切见西蕃种类皆尊大族重故主诸族有承唃氏之后者羌人皆畏服尊之而唃氏诸孙今在洮河间者皆孱弱不能自立如木征徃嵗居洮山有青唐族首领鸡罗瞎药及胡僧鹿尊事之欲立文法收复洮河宕叠等州及武胜军诸羌而木征孱弱终不能自立会秦州遣人逐去今洮河间诸州并无大族爲主虽有瞎征及欺巴温之徒各恃众自立然文法所及者俱不过一二百里此其势正可以并合而兼抚之也臣愚以爲宜遣人徃河州与木征计议令入居武胜军或渭源城与汉界相近辅以汉法因选官一员有文武才畧者令与木征同居渐以恩信招抚沿边诸有不从者令木征挟汉家法令以威之其瞎征及欺巴温之徒既有分地亦宜稍以爵命制其心腹使其习用汉法渐同汉俗于汉界实有肘腋之助且使西贼不得与诸羌结连此乃制贼之上防也一臣切见鄜延环庆两路番兵自来各有成法使之战鬬及守境皆与汉兵无异徃徃御敌杀将立功塞外此两路藩篱所以益固也今四路番兵并是羌夷旧种虽有吐浑党项及吐蕃之别然其种姓实皆出于西戎而已何独在鄜延环庆则可用在泾原秦凤则不可用岂天地之所生育与人材性分之所授者絶然相异耶臣体问得宣徽使曹伟在西边日其用环庆兵皆不及泾原秦凤只因经畧使范仲淹在庆州日与种世衡等处置各尽其宜故今四路之中惟环庆路蕃兵号为得力是知教之在人而不在其性分之相异也臣愚以爲陛下宜择朝臣有文武材畧者徃泾原秦凤择蕃兵可教者教之固其部族合其心力使劝勉奋励乐为吾用则十万余蕃兵不费官中粒食而可以为心腹之用矣一臣以谓蕃人欲其可用须令有合有离离之所以弱其势合之所以齐其力沿边诸族附塞而居者皆分离散逸无大首领也势既离弱又须团合所以均其志趣齐其心力使其劝勉奋励相率而为吾用臣愚以谓泾原秦凤两路蕃兵可为十部每部置都廵检一人以蕃官有材能识畧为众所服者统之而以汉官一员为都大提举以总之但得蕃人畏其首领而以汉官总其权任自然不敢作过而久逺并为吾用矣一臣谓沿边蕃部欲其可用莫若使其与汉人杂居今沿边蕃部畸零田地耕垦所不至者极多但自来官中须得顷畆相连地段相接者方始招添弓箭手臣愚以爲本不须地段相连一段三二十畆以上者即三五段便可招一名弓箭手矣切计沿边诸族不下十余万帐大约十余万帐可招弓箭手一万人以一万人散居十余万帐之间则何患其心腹不一思虑不专乎是则招添弓箭手一万人便可获番兵十余万人之用也一臣切见官中自来然令蕃兵献地招致弓箭手多是令其全段献纳尽帐起离此蕃人所以顾恋而不肻献也若田地隘狭招致不足处可令熟戸随其地段多少大约耕百畆者即献十畆与官中招添弓箭手令其全段献纳尽帐起离则蕃人顾恋所献者狭若随其地段割令以献则山原髙下所献者广又令弓箭手得散在沿边族帐之间使中国羁游无事之民耕蕃部荒闲之地而可以禁其背叛结其心腹语其利害岂不显然明白耶昔魏绛和戎谓戎狄贵货贱土其土可贾今之蕃部正同此耳若国家厚以恩信抚之其土地皆可贾易而致臣切案古渭州一带至洮河兰鄯之间汉陇西南安金城三郡地所谓湟中閤亹临羌抱罕邯中大小榆土地肥饶宜糓者皆在洮河兰鄯之间诚得而耕之其利岂止威伏羌戎而已耶书入上即令枢宻院召问方畧以为秦凤路安抚司自古渭寨接青唐武胜军应招纳番部市易募人营田等事并令韶主之五年韶建用兵之防王安石力主其议八月韶举兵破木征收复武胜军十月改为熈州六年八月入河州遂城之复将兵至马练川降瞎吴叱进攻宕州防之岷州木令征叠州钦令征洮州郭厮享皆路以城降复州五辟地自临江寨至安乡城东西十里韶加端明殿学士然议者谓韶所上功状多欺误不实杀蕃部老弱甚众能开拓疆土而耗费中国不可胜计绍圣以后王赡复建鄯之防实韶启之也
