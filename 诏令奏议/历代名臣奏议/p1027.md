<!-- { "loadSidebar": true } -->
　　贞祐五年朝议欲复取防州尚书右丞左副元帅博啰穆尔上言臣窃计之月当费米三万石草九万称转运丁夫不下十余万人使此城一月可拔其费已如此况未必耶临洮路新遭刼掠疮痍未复所须刍粮决不可办虽复取之庆阳平凉鳯翔及邠泾宁原恒陇等州亦恐未能无阙今农事将兴防边常费已不暇给岂可更调十余万人以饷此军果欲行之则数郡春种尽废矣政使此城必得不免留兵戍守是飞挽之役无时而已也止宜令承裔军于定西巩州之地护民耕稼俟敌意怠然后取之
　　贞祐中主兵者不能外御而欲取偿于宋故频嵗南伐有言之者不谓之与宋为地则疑与之有谋至于宰执他事无不言者独南伐则一语不敢及礼部尚书兼侍读杨云翼乃建言曰国家之虑不在于未得淮南之前而在于既得淮南之后盖淮南平则江之北尽为战地进而争利于舟楫之间恐劲弓良马有不得骋者矣彼若扼江为屯潜师于淮以断饟道或决水以潴淮南之地则我军何以善其后乎及时全倡议南伐宣宗以问朝臣云翼曰朝臣率皆防辞天下有治有乱国势有弱有强今但言治而不言乱言强而不言弱言胜而不言负此议论所以偏也臣请两言之夫将有事于宋者非贪其土地也苐恐西北有警而南又缀之则我三面受敌矣故欲我师乗势先动以阻其进借使宋人失淮且不敢来此战胜之利也就如所料其利犹未可必然彼江之南其地尚广虽无淮南岂不能集数万之众伺我有警而出师耶战而胜且如此如不胜害将若何且我以骑当彼之歩理宜万全臣犹恐其有不敢恃者盖今之事势与泰和不同泰和以冬征今我以夏往此天时之不同也冬则水涸而陆多夏则水潦而涂淖此地利之不同也泰和举天下全力驱乣军以为前锋今能之乎此人事之不同也议者徒见泰和之易而不知今日之难请以夏人观之向日弓箭之手在西边者一遇敌则搏而战袒而射彼已奔北之不暇今乃陷吾城而虏守臣败吾军而禽主将曩则畏我如彼今则侮我如此夫以夏人既非前日奈何以宋人独如前日哉愿陛下思其胜之之利又思败之之害无恱甘言以贻后悔元太宗时攻汴梁将下大将蘓布台遣使来言金人抗拒持久师多死伤城下之日宜屠之耶律楚材驰入奏曰将士暴露数十年所欲者土地人民耳得地无民将焉用之帝犹豫未决楚材曰竒巧之工厚藏之家皆萃于此若尽杀之将无所获帝然之诏罪止完顔氏余皆勿问
　　宪宗即位大举攻宋钓鱼山命诸将议进取之计昭蘓和哩言于帝曰川蜀之地三分我有其二所未附者巴江以下数十州而已地削势弱兵粮皆仰给东南故死守以抗我师蜀地岩险重庆合州又其藩屏皆新筑之城依险为固今顿兵坚城之下未见其利曷若城二城之间选锐卒五万命宿将守之与成都旧兵相出入不时扰之以牵制其援师然后我师乗新集之锐用降人为乡导水陆东下破忠涪万夔诸小郡平其城俘其民俟冬水涸瞿唐三峡不日可下出荆楚与鄂州渡江诸军合势如此则东南之事一举可定其上流重庆合州孤危无援不降即走矣诸将以其言为迂卒不用世祖在潜邸方图征云南以问徐世隆对曰孟子有言不嗜杀人者能一之夫君人者不嗜杀人天下可定况蕞尔之西夷乎世祖曰诚如卿言吾事济矣
　　世祖即位千户郭侃上防陈平宋之策畧曰宋据东南以吴越为家其要地则荆襄而已今日之计当先取襄阳既克襄阳彼扬庐诸城弹丸地耳置之勿顾而直取临安疾雷不及掩耳江淮巴蜀不攻自平后皆如其策世祖时纳延叛北边诏李庭出师讨之而将校多用国人或其亲昵立马相乡语輙释仗不战逡廵退却帝患之浙西道儒学提举叶李宻启曰兵贵竒不贵众临敌当以计取彼既亲昵谁肯尽力徒费陛下粮饷四方转输甚劳臣请用汉军列前歩战而聮大车断其后以示死鬬彼尝玩我必不设备我以大众踣之无不胜矣帝以其谋谕将帅师果奏捷
　　中统间取宋襄阳遂议取宋昭文馆大学士姚枢上言曰陛下降不杀人之诏巴延济江兵不逾时西起蜀川东薄海隅降城三十戸逾百万自古平南未有如此之神捷者今自夏徂秋一城不降皆由军官不思国之大计不体陛下之深仁利财剽杀所致扬州焦山淮安人殊死战我虽克胜所伤亦多宋之不能为国审矣而临安未肯轻下好生恶死人之常情盖不敢也惟惧吾招徕止杀之信不坚耳宜申止杀之诏使赏罚必立恩信必行圣虑不劳军力不费矣
　　至元六年世祖召総管万户权伯衡问以征南之策伯衡对曰襄阳乃江陵之藩蔽樊城乃襄阳之外郛我军若先攻樊城则襄阳不能支梧不战自降矣然后驻兵嘉定耀武淮泗事必有济帝善其计
　　十八年命左丞范文虎参政李庭以兵十万航海征倭风大作士卒十防六七帝震怒复命行省左丞相塔海征之一时无敢谏者江南诸道行台御史大夫姜威遣使入奏曰倭不奉职贡可伐而不可恕可缓而不可急向者师行迫期战舩不坚前车已覆后当改辙今为之计预脩战舰训练士卒耀兵扬武使彼闻之深自备御遅以嵗月俟其疲怠出其不意乗风疾徃一举而下万全之策也帝意始释遂罢其役
　　二十三年将伐交趾吏部尚书刘宣上言曰连年日本之役百姓愁戚官府扰攘今春停罢江浙军民欢声如雷安南小邦臣事有年嵗贡未尝愆期边帅生事兴兵彼因避窜海岛使大举无功将士伤残今又下令再征闻者莫不恐惧自古兴兵必须天时中原平土犹避盛夏交广炎瘴之地毒气害人甚于兵刃今以七月防诸道兵于静江比至安南病死必众缓急遇敌何以应之又交趾无粮水路难通无车马牛畜防载不免陆运一夫担米五斗徃还自食外官得其半若十万石用四十万人止可供一二月军粮搬载舩料军须通用五六十万众广西湖南调度频数民多离散户令供役亦不能办况湖广密迩溪洞寇盗常多万一奸人伺隙大兵一出乗虚生变虽有留后人马疲弱衰老卒难应变何不与彼中军官深知事体者论量万全方畧不然将复蹈前辙矣及再征日本宣又上言其畧曰近议复置征东行省再兴日本之师此役不息安危系焉索多建伐占城而哈雅言平交趾三数年间湖广江西供给舩只军须粮运官民大扰广东羣盗并起军兵逺渉江海瘴毒之地死伤过半即目连兵未解且交趾与我接境蕞尔小邦遣亲王提兵深入未见报功索多为贼所杀自遗羞辱况日本海洋万里疆土阔逺非二国可比今次出师动众履险纵不遇风可到彼岸倭国地广徒众猥多彼兵四集我师无援万一不利欲发救兵其能飞渡耶隋伐髙丽三次大举数见败北防师百万唐太宗以英武自负亲征髙丽虽取数城而还徒增追悔且高丽平壤诸城皆居陆地去中原不逺以二国之众加之尚不能克况日本僻在海隅与中国相悬万里哉帝嘉纳其言
　　左丞昻吉尔亦上防其畧曰臣闻兵以气为主而上下同欲者胜比者连事外夷三军屡衂不可以言气海内骚然一遇调发上下愁怨非所谓同欲也请罢兵息民不从既而师果无功
　　二十八年王师征交趾失利复谋大举平章政事布呼密曰岛夷诡诈天威临之宁不震惧兽穷则噬势使之然今其子日燇袭位若遣一介之使谕以祸福彼能悔过自新则不烦兵而下矣如或不悛加兵未晚帝从之赵天麟上策曰臣闻武贵止戈兵贵靖乱圣人不得已而用之我朝诞膺天命握符御宇歴代之所不服者莫不稽颡效节倾心归命奉正朔以贡献因信使以上书虽或有拒命苟安而不至者亦已希矣原其所致盖有由焉人皆谓圣祖神宗英武以得之殊不知皆由累叶积仁施义杀一拯万之徳隂为之本也传及陛下更化革弊稽古治今万机之条纲犹根之于枝叶风之于草木举寡而见众笃近而及逺以臣之狭见观之圣朝之疆宇固如金瓯平如衡权三代以来罕能同议然而安不忘危者圣人之常戒武定文绥者王人之大计臣今请借汉唐以谕之在昔汉唐之时亦尝合天下为一家其所以致弊者皆因希功幸赏之人下轻一介之躯上干九重之阙肆议邪说以为可以计取遐陬力辟土宇世主从而信之袭太平富厚之资忍在下无罪之民委之于不毛之地驱之虎狼之口至有不习风土疫疠横生锋镝之交糜躯碎首孤魂无依于万里之外血浸渍于穷边之沙孀妻痛夫老父泣子野祭巷奠悲乎凉哉为民父母夫何使民至于此极也设如王师小却兵人失气上怒下惧又乃继以卒伍厉其甲仗复雠为名胜而后已幸而得隽则财力已竭民心已怨而天气已失和矣计其所得安能补其所费哉于是世主不念无辜之滥死不虑国财之耗蠹喜获无用之地献俘于祖荐歌于庙殊不知天生烝民树之司牧将以安之也反以其所以养人者害人岂天之心哉国以民为基民以财为本地虽广而无所益崇虚名而受实祸向之希功幸赏者方且纡朱懐金荣妻衒子以成其志矣彼汉唐之所谓良将圣人之所谓民贼也夫人君岂不欲国安民富坐享荣华但邪说既行欲心遂启以至于是焉大槩汉唐天下之皆希功幸赏之人之罪而汉唐之君亦失之于过听故也是以王者之临下未平右武已平右文厉兵戈而不黩积粮储而自因优游无事则缮治以偹无虞之师至于用之则雷奔电激云腾雨施济之以英神行之以仁义将有不阵而自服因垒而来降者矣又何须霑项渐襟委人沟壑然后为无敌之师哉今国家推不忍人之心有罪以陷禁网者犹或赦之况元元赤子未尝有罪寘诸死地臣知陛下尤不忍行如此之事也伏望陛下鉴观汉唐之大勿从在下之幸说令军士尝切自勉儆戒无虞因田致谷顺时讲武若遇奸强罪显则声其罪以讨之方其境内获安境外无寇则乐吾民之业尽国家之备以全之如是则财丰民足而社稷延于无筭矣
