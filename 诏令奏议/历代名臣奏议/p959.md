<!-- { "loadSidebar": true } -->
　　三年光又言招军劄子曰臣闻近朝廷扵在京及诸路广招禁军其灾伤之处又招饥民以充厢军臣愚以为国家来患在兵不精不患不多夫兵少而精则衣粮易供公私充足一人可以当十遇敌必能取胜兵多而不精则衣粮难赡公私困匮十人不足当一遇敌必致败北此利害之明有如白黒不为难知也是以太祖皇帝之时天下兵数不及当今十分之一而犹日加选练简去羸老专取精锐故能征伐四克混一区夏自景徳以来中国既以金帛绥懐戎狄不事征讨至今六十余年是宜官有余积民有余财而府库殚竭仓廪空虚水旱小愆流殍满野其故何哉岂非邉鄙虽安而冗兵益多之所致乎此乃天下所共知非臣一人之私言也庆歴中赵元昊叛西邉用兵朝廷广加召募应诸州都监监押募及千人者皆特迁一官以此之故天下冗兵愈众国力愈贫近嵗又累次大拣厢军以补禁军之数即目系籍之兵已为不少矣何苦更复直招禁军及招饥民以充厢军臣不知建议之臣曽与不曽计较今日府库之积以养今日旧有之兵果为有余为不足乎此盖邉鄙之臣庸愚怯懦无他材畧但求添兵在朝之臣又恐所给之兵不副所求他日邉事或有败阙归咎扵己是以不顾国家之匮乏只知召募取其虚数不论疲软无所施用此羣臣容身保位茍且目前之术非为朝廷深谋逺虑经乆之画也谚曰多求不如省费此言虽小可以喻大今以十口之家衣食仅足一旦顿増五口必不能赡若不顾囷中之粟笥中之帛所余防何而唯冗口是贪能无穷匮乎国家之势何以异此羣臣既不能为陛下忠谋陛下又不自以为忧则谁当忧之臣恐邉臣之请兵无穷朝廷之募兵无已仓库之粟帛有限百姓之膏血有涯不知国家长此沈瘵何时当瘳乎臣又闻即目灾伤之防军无见粮煮薄粥以饲饥民犹不能给况刺以为兵将以何物养之终身乎且畎畆农民止因一时饥馑故流移就食若将来丰稔则各思复业今既刺以为兵是使之终身失业也扵官扵民皆为非便谋防之失孰甚扵此臣愿陛下防自圣志速降指挥应在京及诸路并且罢招禁军但选择将帅使之训练旧有之兵以备御四夷不患不足其灾伤之处州县不得妄招饥民以充厢军但据所有斛斗救接农民俟向去稍丰使各复旧业则天下幸甚臣自陛下践祚以来不自知其狂愚见朝廷政令有未便差除有未当屡献瞽言浼渎天聦陛下未尝为之变一政令改一差除如臣者亦可以不言矣然犹区区献言不已者诚耻居位而不言不耻多言而见厌也
　　英宗时陜西转运副使范纯仁奏曰臣伏见陜西沿邉兵将俱冗城寨亦多倍费供须亏耗财用今来既许西人纳诸路罢兵正宜节省经费渐图丰实若更因循旧规不务改作丰实之期固无可望年计支用亦将不足万一再有邉事或值嵗歉仓卒之间何以为计伏望朝廷检防天圣以前陜西沿邉军马兵官数目及委帅臣条列今来合留城寨及合减将官冗兵人数叅定中制各令遵行其间或有帅臣不思体国务为冗占者亦乞朝廷特行诫励如此则不惟西陲渐可完富兼使契丹畏威易为驯服仍乞觉察沿邉希功生事之臣重行责降使契丹知朝廷好生之徳则可省戍守之劳坐致丰实
　　神宗熈寕二年知谏院陈襄论汰冗兵劄子曰臣观治平二年天下所入财用大数都约缗钱六千余万养兵之费约五千万乃是六分之财兵占其五禁兵之数约七十万一夫钱粮赐予嵗不下五十千则七十万人有三千五百万缗之费厢军之数约五十万一夫钱粮赐予嵗不下三十千则五十万人有一千五百万缗之费则是厢禁共费五千万矣惟余一千万以备国家百用之费今若裁损厢禁人数五分之一则可以嵗减钱粮之费一千万以助县官用度比之常嵗倍増其数百度经费有二千万足以赡给有余矣况艺祖朝中外之兵止一十二万真宗之时三十余万章圣之时已号为多然不过五六十万大抵兵贵在强不在众今若选择精悍之士而去其懦弱羸老者凡五分之一则犹有九十六万精兵不为不足矣
　　御史中丞吕公着上奏曰臣窃以古者兵农不分而耕战并事平居无不耕之民有事无不战之家故兵籍虽广而财力不屈后世唯唐之府衞最为近古开元以后其制复壊国家承五季之乱虽庶事草创未复古然祖宗之初兵不过数十万故当时未见其害是后招募之数日増而简练之法益弛平居则常苦扵冗食有事则不足以应敌故建议之臣颇谓民兵可复而正兵可消诚以今之禁兵率以中等校之每人嵗用钱粮衣赐计直五十缗千人则嵗费五万缗至扵民兵则非有廪给唯是给之土田或只将见今有地人户稍寛其租税省其力役以正兵千人之费足以得民兵数万人然今之正兵亦不可骤行减放但当即罢招填益讲民兵府衞之法使财力不屈而战守有备以之强国捍邉实万世之利也臣欲乞诏辅臣选识治体晓兵法或先曽献议其言可用者数人使议兵制施行
　　三年司马光乞不令陜西义勇戍邉及刺充正兵劄子曰臣先任諌官日伏见国家防刺陜西义勇臣累曽论列以为徒使百姓愁苦无益扵用近闻环庆路用义勇与西敌战鬬望风奔溃死伤甚多致主将陥没此义勇不可用之明騐也臣窃闻议者犹欲教阅义勇以抗西鬬若止令州县教阅守护乡土犹扵人情不至大扰若发以戍邉或如庆歴中刺为正兵则众人覩环庆之败譬如无罪往就死地恐扵人情大有不安国家既重赋敛以尽其财又逼之战鬬以絶其命是驱良民使为盗贼也彼为官军则惜生故望风逺走彼为盗贼则必死自可以一敌百臣恐今日教之挽射击刺乃他日为盗之资也庙堂之议臣所不得知万一有之诏下之日臣论列不及况当逺离朝廷故不得不先事而言也光又乞留诸州屯兵劄子曰臣奉勅充永兴军一路兵马都总管安抚使臣窃闻本路十州所管屯驻禁军至少大率皆是縁邉就粮兵士常时分为上下畨有一半在逐州或遇邉上稍有警急则尽皆抽去逐州并无守把兵士臣窃惟天下事不可忽必须思患豫防敌人犯邉虽当竭力捍御然腹内州军岂可全无武备况逐州皆有军资甲仗市邑民居万一敌兵深入间谍内应或盗贼乗虚奸人窃发其本州官吏手下无兵虽有智勇将安所施臣愚以为逐州宜各添一指挥禁军屯驻内永兴军为闗中根本宜添两指挥若朝廷别无兵士可以差拨只乞扵縁邉就粮兵士内依此数目拨留在逐州屯驻邉上更不得勾抽所贵缓急不至失备
　　光又乞不拣退军置淮南劄子曰臣窃闻道涂之言未审虚实或云朝廷欲拣在京禁军年四十五以上防有呈切者尽减下请给并其妻孥徙置淮南以就粮食若实有此议臣窃以为非宜何则在京禁军及其家属率皆生长京师亲姻聨布安居乐业衣食县官为日固乆年四十五未为衰老防有呈切尚任征役一旦别无罪负减其请给徙之淮南是横遭降配也诸军之内沙汰甚多必恐人情惶惑大致愁怨虽国家承平无事纲纪具张此属恟恟不安亦无能为患然诏书一下若万一有道路流言惊动百姓朝廷欲姑务省事复为收还则顿失威重向去无以复号令骄兵若遂推而行之则众怒难犯专欲难成意外之变不可不防梁室分魏博之兵致张彦之乱此近事之可鉴者也故臣愿朝廷更当深思熟议未宜遽下此诏也夫水未至而虚为之防水虽不至亦无所害谓水不足忧而不为之防一旦水至则防无所及矣故君子贵扵思患而豫防之也且国家竭天下之财养长征兵士本欲备御邉陲今淮南非用武之地而多屯禁兵坐费衣食是养无用之兵寘诸无用之地也又使邉陲常无事则已异日或小有警急主兵之臣必争求益兵京师之兵既少必须使者四出大加召募广为拣选将数倍多扵今日所退之兵旧兵尚请衣粮未去而新兵更添衣粮是弃已教阅经战之兵而收市井畎畆之人本欲减冗兵而冗兵更多本欲省大费而大费更广窃恐非计之得者也臣愚伏愿朝廷且依旧法每嵗减禁军有不任征战者减充小分小分复不任执役者放充百姓听其自便在京居止但勿使老病者尚占名籍虚费衣粮人情既安扵所习皆无怨嗟国家又得其力用不为虚设冗兵既去大费自省在理甚明扵事为便臣备位近臣兹事系国安危不敢不言
　　四年枢宻使文彦博奏论兵政曰臣向因进对防询及黥民兵利害臣与呉即时畧具大防上对然而天威之下顷刻之间固未详悉臣退而复思自陛下临御以来焦劳庶政以兵者大事尤所垂意三四年前枢宻院检录得开寳初至治平中内外兵马大数颇甚详备遂议酌中定为永额比至道前即差多方庆歴中即颇减内壮根本外护邉陲去冗留精适用省费搜补训练皆有条理又以三路隣扵羌人即有属户畨兵弓箭手之以至次邉州军尽置义勇缓急调发以应征防若守将处之得宜经乆必无阙事兼向时诸路郡县额外増置弓箭手亦欲防虞盗贼如此纪纲臣以谓深协方今之宜颇得备预之理设有未至或有废坠即当弥缝振举之可也恭惟太祖太宗之定天下也止用此兵真宗仁宗英宗之守天下也亦用此兵累圣相承而无异道歴年弥乆而无异法故臣以谓协当今之宜得备预之理有未至而废坠者弥缝而振举之可也今陛下以睿圣之德承祖宗隆盛之业中原之人不识兵戈者防百年歴观前古致治未有如此之安且乆也故生齿繁息逾扵二汉封疆广逺过扵三代所谓民不改聚地不改辟施之仁政而不烦扰之则太平之效又何加焉陛下必欲舍此而别求治道以致太平更易兵制以张威武固非臣愚所及况臣备位枢府所主唯兵不能上副盛意委曲经画尸禄之责所不敢逃伏望圣慈察臣前后累上章奏听觧枢机之重柄并还将相之印绶得以散秩俾守外郡従愚臣知止之分全朝廷退人之礼臣不胜大幸然臣乆防天地之恩敢忘犬马之报窃谓兵民犹水水能载舟亦能覆舟禁暴戢兵武之七徳不戢自焚自古所戒凡更制维御之方深愿慎之重之区区之诚庶补万一冒犯宸听臣不任陨越惶惧之至
