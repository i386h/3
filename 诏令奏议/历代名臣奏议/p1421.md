<!-- { "loadSidebar": true } -->
　　元祐二年九月八日翰林学士朝奉郎知制诰兼侍读苏轼因擒果荘论西羌夏人事宜劄子奏曰臣窃见近者熈河路奏生擒果荘百官称贺中外同庆臣愚无知窃谓安危之机正在今日若应之有道处之有术则安边息民必自是始不然将骄卒惰以胜为灾亦不足恠故臣区区欲乞陈前后致寇之由次论当今待敌之要虽狂愚无取亦臣子之常分昔先帝用兵累年虽中国靡弊然夏人困折亦防于亡横山之地防边七八百里不敢耕者至一百余里嵗赐既罢和市亦絶敌中疋帛至五十余千其余老弱转徙牛羊壊所失盖不可胜数饥羸之余乃始欵塞当时执政大臣谋之不深因中国厌兵遂纳其使每一使赐予贸易无虑得绢五万余疋归鬻之其民疋五六千民大恱一使所获率不下二十万缗使五六至而累年所罢嵗赐可以坐复既使因吾资以徳其民且饱而思奋又使其窥我厌兵欲和之意以为欲战欲和权皆在我以故轻犯邉陲利则进否则复求和无不可者若当时大臣因虏之请受其词不纳其使且诏边臣与之往返商议所获新疆取舍在我俟其词意屈服约束坚眀然后纳之则敌虽背恩反覆亦不至如今日之速也敌虽有易我意然不得西蕃解仇结好亦未敢动夫阿里库栋戬之贼臣也挟契丹公主以弑其君之二妻栋戬死匿防不发逾年众定廼诈称嗣子伪书果荘温希沁等名以请于朝当时执政若且令邉臣审问果荘等以阿里库当立不立若朝廷从汝请遂授节钺阿里库真汝主矣汝能臣之如栋戬乎若此等无词则是诸羌心服既立之后必能统一都部吾又何求若其不服则衅自彼爵命未下曲不在吾彼既一国三公则吾分其恩礼各以一近上使额命之果荘等各得所欲宜亦无患当时执政不深虑此専以省事为安因其妄请便授节阿里库自知不当立而忧果荘之讨也故欲借力于西夏以自重于是始有解仇结好之谋而果荘亦不平朝廷之以贼臣君我也故怒而盗邉夏人知诸羌之叛也故起而和之此臣所谓前后致寇之由眀主不可以不知者也虽既往不咎然可以为方来之鉴元昊本懐大志长于用兵亮祚天付凶狂轻用其众故其为邉患皆歴年而后定今梁氏専国素与人多不协方内自相图其能以创残呻吟之余乆与中国敌卒料其奸谋盖非元昊亮祚之比矣意谓二圣在位恭黙守成仁恕之心着于逺迩必无用武之意可肆无厌之求兰防诸城鄜延五寨好请不获势胁必从猖狂之后求无不获计不过此耳今者闻朝廷降诏诸路敕励战守深眀逆顺曲直之理此固当今之急务而诏书之中亦许夏人之自新臣切以谓开之太易纳之太速曽未一战而厌兵欲和之意已见乎外此复蹈前日之失矣臣甚惜之今欲闻果荘之防或有渐欵塞之谋必将为恭狠相半之词而继之以无厌之请若朝廷复纳其使则是欲战欲和权皆在敌有求必获不获必叛虽媮一时之安必起无穷之衅故臣愿眀主防之于中深诏大臣宻敕诸将若夏人欵塞当受其词而却其使然后眀敕邉臣以夏人受恩不赀无故犯顺今虽欵塞反覆难保若实改心向化当且与邉臣商议茍词意未甚屈服约束未甚坚眀则且却之以示吾虽不逆其善意亦不汲汲求和也彼若心服而来吾虽未纳其使必不于往反商议之间遽复盗邉若非心服则吾虽荡然开懐待之如旧能必其不叛乎今嵗泾原之入岂吾待之不至耶但使吾兵练士饱斥精眀敌无大获不过数年必自折困今虽小劳后必坚定此臣所谓当今待敌之要亦眀主不可以不知者也今朝廷意在息民不惮屈已而臣献言乃欲艰难其请不急于和似与圣意异者然古之圣贤欲行其意必有以曲成之未甞直情而径行而有获其意者也若权其利害究其所至则臣之愚计于安邉息民必乆而固与圣意初无小异然臣窃度朝廷之间似欲以畏事为无事者臣窃以为过矣夫为国不可以生事亦不可以畏事畏事之弊与生事均譬如无病而服药与有病而不服药皆可以杀人夫生事者无病而服药也畏事者有病而不服药也乃者阿里库之请人人知其不当予而朝廷予之以求无事然事之起廼至于此不防于有病而不服药乎今又欲遽纳夏人之使则是病未除而药先止其与防何臣于侍从之中受恩至深其于委曲保全与众独异故敢出位先事而言不胜恐悚待罪之至
　　二十七日轼又乞诏邉吏无进取及论果荘事宜劄子奏曰臣闻善用兵者先服其心次屈其力则兵易解而功易成若不伏其心惟力是恃则战胜而寇愈深况不胜乎功成而兵不解况不成乎顷者西方用兵累年先帝之意本在吊伐而贪功生事之臣惟务杀人争地得尺寸之土不问利害先筑城堡置州县使四夷憎畏中国以谓朝廷専欲得地非尽灭我族类不止是以并力致死莫有服者今虽朝廷好生恶杀不务逺略而此心未信憎畏未衰心既不服惟有鬭力力屈情见胜负未可知也今日新获果荘威震异域邉臣贾勇争欲立功以为河南之地指顾可得正使得之不免筑城堡屯兵置吏积粟而守之则中国何时息肩乎乃者王韶取熈河全师独克使韶有逺虑诛其叛者乃以忠顺即用其豪酋而已则今复何事其所以兵连祸结罢弊中国者以郡县其地故也往者既不可悔而来者又不以为戒今又欲取讲王城曰此要害地不可不取方唐盛时安西都防去长安万里若论要害自此以西无不可取者使诸羌知中国有进取不已之意则寇愈深而兵不解其祸岂可量哉臣愿陛下深诏邉吏叛则讨之服则安之自今已往无取尺寸之地无焚庐舍无杀老弱如此朞年诸羌可传檄而定然朝廷至意亦自难喻将帅未必从也虽日行文书终恐无益宜驿召陜西转运使一贠赴阙面敕戒之使归以喻将帅而察其不如诏者臣又窃闻朝论谓果荘犯顺罪当诛死然譬之化外不足深责其子孙部族犹足以陆梁于邉全其首领以累其心以为重质庶获其用此实当今之良防然臣窃料果荘凶豪素贵老病垂死必不能甘于困辱为乆生之计自知生存终不得归徒使其臣子首鼠顾忌不敢复雠必将不食求死以发其众之怒就使不然老病愁愤自非乆生之道果荘若死则其臣子専意复雠必与阿里库合而北交于夏人此正蛮貊同舟遇风之势其交必坚而温希沁介于阿里库夏人之间地狭力弱其势必危若见并而吾不能救使二敌合三面以窥熈河则其患未可以一二数也如臣愚计可诏邉臣与果荘约若能使其部族讨阿里库而纳赵纯忠者当放汝生还质之天地示以必信果荘若从则稍富贵之使其信臣而喻至意焉果荘既有生还之望不为求死之计其众必从以果荘之众与温希沁合而讨阿里库其势必克既克而纳纯忠虽放还果荘可以无患此必然之势也西羌本与夏人世仇而果荘夲与阿里库不协若许以生还其众必相攻纵未能诛阿里库亦足以使二盗相疑而不合也昔太史慈与孙策战防杀策策后得慈释不诛放还豫章卒立竒功李愬得呉元济将李祐解缚用之与同卧起卒擒元济非豪杰名将不能行此度外事也议者或谓果荘之获兼用近界酋豪力战而得之仇怨已深若放生还此等必无全理臣以谓不然若果荘死于中国其众雠此等必深若其生还其雠之亦浅此等依中国为援足以自全自古西羌之患惟恐解仇结盟若所在为雠敌正中国之利无可疑者臣岀位言事不胜恐悚待罪之至
　　十月七日轼又乞约果荘讨阿里库劄子奏曰臣近者窃见刘舜卿贺表具言阿里库罪状又窃闻舜卿奏乞削阿里库官爵续又闻阿里库上章请命议者或欲许其自新以臣愚虑二者之说皆未为得何者阿里库凶狡反覆必无革面洗心之理今闻其女已嫁梁伊伯之子度其乆逺必须协力致死共为邉患今来上章请命盖是部族新破众叛亲离恐吾乘胜致讨力未能支故匿情忍诟以就大事若得休息数年蓄力养锐假吾爵命以威胁诸羌诛不附已者羽翼既成西北相应必为中原之忧非独一方之病也且夏贼逆天犯顺夲因轻料朝廷以为必不能讨已今若便从阿里库之请则其所料良不为过西蕃小丑朝为叛逆暮许通和则夏国之请理无不许二寇淊天自若欲战欲和无不可者则西方之忧无时而止矣然遂从舜卿之请削夺官爵即须发兵深入致讨彼新防大首领举国戒惧我师深入茍无他奇恐难以得志臣愚以谓当使邉将发厚币遣辩士以离其腹心壊其羽翼今闻温希沁等诸族已为所质势未能动而又有凌戬在其肘腋迹同而心异若用臣前计使邉臣与果荘约若能使其部族与温希沁凌戬等合而讨阿里库纳赵纯忠即许以生还此政所谓以敌人攻敌人计无岀此者若朝廷便许阿里库通和即须推示赤心待之如旧不可复用计谋以图此贼数年之后必自飞扬此所谓养虎自遗患者也故臣愿朝廷既不纳其通和之请又不削夺其官爵存而勿论置之度外隂使邉臣以计图之似为得策臣屡凟天听罪当诛死
