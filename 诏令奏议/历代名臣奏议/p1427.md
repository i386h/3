<!-- { "loadSidebar": true } -->
　　又状曰臣近有封事为资政殿大学士吕惠卿前知太原府于元丰八年内差知府州折克行及第一将訾虎等于四月十七日十九日入西界三角川聚星泊等处讨荡有违三月六日登极大赦内不得侵扰外界指防若惠卿不奏请而遂出兵则是直废赦勅若引赦为说而有请焉亦不过张大岀兵之利以欺罔朝廷而已朝廷以邉吏有请而信之不疑则适足以致非礼之举失信之过尽归于朝廷也为臣不忠孰大于此惠卿措置岀界等事正是初闻神宗上仙之时乃忍故违赦勅忘哀动众伏望圣慈察惠卿妄兴师旅违圣孝之情废格赦勅无人臣之礼隳祖宗谨始之意开邉鄙异日之患侥幸功赏志不在哀内致疑于兵民外失信于隣敌亏损国体蠧伤圣政蚤行诛窜以为后世不忠不孝之戒等事其状于今月初二日投进讫臣今来窃闻惠卿岀兵之前曽有奏请伏虑朝廷为其曽有奏请而薄其罪臣请毕其说惠卿之罪在废赦岀兵不在奏不奏也奏而废赦不奏而废赦其罪重轻相去无几惠卿奏请之意臣固不得而尽知然臣窃料之其说有二而已其一不过谓元丰曽有防为扰耕之计妄云与赦勅两不相妨而可以岀师则是惠卿引前诏以惑朝廷而乞废赦也其二不过但以师期来请而不及赦则是卿心轻赦勅而直废赦也引赦与不引赦虽异而其为废赦则均也朝廷不允其请乃是惠卿欺防之计不得行而已朝廷允请乃是惠卿欺防之计得行而已欺防之计得行与不得行虽异其为欺防则一也臣窃惟皇帝陛下太皇太后陛下临政之初首宣赦勅欲以着大信于隣敌大戒于邉吏也乃因惠卿一举而壊之本朝自太宗以来登极大赦指防不得侵扰外界六世所共守也至惠卿一朝而废之陛下谓惠卿之罪犹在可恕其所以为罪岂在奏与不奏之间乎伏望陛下检防臣今月初二日奏状并今来所奏并付三省议惠卿之罪蚤行诛窜以警邉吏之慢以慰隣敌之心以为天下后世不忠不孝之戒惟圣慈详酌施行臣不任区区忠愤之至贴黄臣前状或已付三省亦须得今来奏状一处考证伏望圣慈蚤赐降岀施行






　　歴代名臣奏议巻三百三十二
<史部,诏令奏议类,奏议之属,历代名臣奏议>
　　钦定四库全书
　　歴代名臣奏议巻三百三十三
　　明　杨士竒等　撰
　　御邉
　　宋哲宗时陈次升论西戎奏曰臣伏以西戎犷悍贪冒无信难以徳懐易以威服先朝振武稍稍知畏元祐以来姑息过多豢养过厚今日犹敢跋扈以分画地界为辞察其匪茹必肆猖狂出我不意侵扰邉陲当此之时不可以无备矣以今计之五路兵马果足用乎城池楼橹果脩饬乎兵器犀利乎粮食有备乎运筹帷幄决胜千里之外有其帅乎被坚执鋭冒矢石以当其锋者有其将乎兹数者果备即以吾堂堂之师以当蕞尔之戎犹利刃之摧枯沸汤之沃雪至则靡矣设若未备一有冲突何以支梧此天下之至虑社稷之深忧也书曰有备则无患记曰事豫则立今日之事正在兹矣臣愚以为宜选有风力之士以当漕运之任智谋勇略之帅以当方靣之寄兵加训练谷加畜积守将之疲软无闻者军校之昏耄者代之无张虚数坐费军储兵既精鋭城壁完固彼来则拒之彼去则备之以战必克以守必固如此则边防无残暴之患中国有奠枕之安此所谓先为不可胜以待敌之可胜者也惟陛下留神天下幸甚次升为諌议大夫乞备边赏有功奏曰臣窃闻鄜延路比之他处兵旅稍众财用稍足朝廷又选有谋略习知边事之臣以为将帅今者敌人輙敢先犯延安最强路分围城破寨而去如入无人之境其他必有轻易之心边患恐未已也臣摭之舆议以为防边州军兵甲甚少财赋不足彼知我备未完罄国大举以众临寡强弱不敌今既破寨而还其气益鋭而又资所得粮储以充军用我之边境既失城寨士气沮丧万一更来挠边何以支梧今日不可轻视要在先事而虑伏望陛下勅左右大臣精思之熟议之早图边备制胜于未然慎无轻举以贻后日之患所是今来有功及阵亡之人宜厚赏赐以励其余庶使边威可振敌人不敢干犯
　　毕仲游论御戎上奏曰好文者论和亲尚武者议攻伐处于文武之间者则为羁縻之计自两汉以来千二百余年虽或盛或衰或得或失御戎之防不出此三者而皆非今日御戎之政也葢中国之遇勍敌猝难争锋彼也勇猛而我柔弱彼也无让而我有让彼也残忍而我不忍然所以胜之者智或过之耳今在彼既难争锋而权谋谲诈怙强喜胜论是非较曲直反过于中国之人而又益之以殊常之勇猛剽悍轻佻之天性则近世外裔之难御疑若理之固然而难御之中必亦有可以御之之道今有好辩者将与人为辩则必阴自省曰我于义无伤乎我于法无不直乎我之家室安乎我之子孙无累乎我之智能过之乎凡我之所以与辩者皆有备乎力能加之也智能过之也子孙无累也家室安也于法无不直也于义无伤也然后与人辩则胜矣今中国之与外裔战亦无异于与人辩则不识中国阴自省者何事乎其名正乎其于义理合乎其国富乎其民安乎其将可任乎其庙算定乎凡我之所以待外裔者亦皆有备乎庙算定也其将可任也其民安也其国富也其于义理合也其名正也然后与之交战则胜矣以本朝之事言之太宗皇帝乗太原之胜一举而下易顺蓟三州范阳之民争以牛酒犒师而不遂取者饷道不继也至雍涿之间选十八将三道而并入一出雍州飞狐一出鴈门兵渉其地而寰朔应云涿五州开门争下而不遂取者诸将知胜而不知败也以祖宗取天下之兵用诸将定天下之智欲复区区燕蓟一事不应则未足以成功况今日之兵非祖宗之兵今日之将非祖宗之将而所以待敌人非直一事之不应故欲为和亲与羁縻之计则歳损五十万虽厚于汉之锦袍绣袷饰具带赤绨緑缯而比汉犹未敢有尚宗室之请则和亲羁縻之计亦未为全矣如欲逺举大功复周宣汉武之事则愿敕在位之臣先正其名使合于义理国富民安而将可任五者备矣而后庙算定庙算定而后可以进征讨之计
　　仲游论西夏利害上言曰臣窃见自元丰元祐已来西夏背叛边境不安朝廷深惟长久之计悯恤近边之民数被虏掠屈意绥懐俯就和事而夏人谲诈反覆不定迁延歳月终不得其要领遂诏诸帅臣除兵器广畜积絶其语言以杜塞奸计天下皆庆朝廷深得制御敌人之道近边之民当渐得安堵而和事方可成也幸甚幸甚然臣窃谓备御敌人之道虽借谋臣猛将积谷治兵以待其来须有实事絶其冀望使不敢与中国较而辅之以谋臣猛将与兵谷之重然后边境可得久安塞下之民永无系虏之患今専待之以谋臣猛将即安知彼之谋臣猛将不能与我相当若専积谷治兵以待即近年来镇戎之役绥徳之役麟府之役环庆之役兵非不治谷非不积彼以数十万之众围守要害城寨四散劫掠焚庐舍虽有兵谷将安所施兵法曰校之以计而索其情今夏人之所长者何事也所短者何事也所惧者何事也所不惧者何事也葢夏人所长者并兵野掠也所短者攻城也所惧者中国之进筑也所不惧者计较曲直要约也今不扼其所短使不得施其所长因其所惧以改变其所不惧使不得不欵塞而乞和而单欲论辩曲直好言善意以要其和此所以桀骜益不肯和也又奏曰葢自元昊以来为并兵之计扰边逮今六十年矣扰边而取胜者几数十次矣而终未有以破其并兵之策并兵之策不破边境不得而安此目前之事也臣尝思之古今兵法累至数千万言而其要切与可施于当今者止于先为不可胜以待敌之可胜不可胜在己可胜在敌数言而已葢城寨者不可胜之具也清野以待之者不可胜之术也进筑者可胜之具也俟其机防而进筑以破其并兵之计者可胜之术也臣顷奉使河东适当麟府边事之后防朝廷差赴河外体量边事尝建言也
