<!-- { "loadSidebar": true } -->
　　太宗太平兴国八年河决滑州遣枢宻直学士张齐贤诣白马津以一太牢沈祠加璧自是凡河决溢修塞皆致祭秘书监李至上言曰按五郊迎气之日皆祭逐方岳镇海渎自兵乱后有不在封域者遂阙其祭国家克复四方间虽奉诏特祭未着常祀望遵旧礼就迎气日各祭于所之州长吏以次为献官从之
　　真宗景徳四年判太常礼院孙奭上言曰来年昼日正月一日享先农九日上辛祈谷祀上帝春秋传曰啓蛰而郊郊而后耕月令曰天子以元日祈谷于上帝乃择元辰亲载耒耜躬耕帝借先儒皆云元日谓上辛郊天也元辰谓郊后吉亥享先农而耕借也六典礼阁新仪并云上辛祀昊天次云吉亥享先农望改用上辛后亥日用符礼文
　　仁宗天圣三年同知礼院陈诂上言曰蜡祭一百九十二位祝文内载一百八十二位唯五方田畯五方邮表畷一十位不载祝文又郊祀録正辞録司天监神位图皆以虎为于菟乃避唐讳请仍为虎五方祝文众族之下増入田畯邮表畷云记曰八蜡以祀四方年不顺成八蜡不通歴代蜡祭独在南郊为一坛惟周隋四郊之兆乃合礼意又礼记月令以蜡与息民为二祭故隋唐息民祭在蜡之后日请蜡祭四郊各为一坛以祀其方之神有不顺成之方则不修报其息民祭仍在蜡祭之后先是太常寺言四郊蜡祭宜依百神制度筑坛其东西有不顺成之方即祭日月其神农以下更不设祭又旧仪神农后稷并设位坛下当移坛上按礼记正义伊耆即神农也今坛下更设伊耆氏位合除去之政和新仪腊前一日蜡百神四方蜡坛广四丈髙八尺四出陛两壝毎壝二十五步东方设大明位西方设夜明位以神农氏后稷氏配配位以北为上南北坛设神农位以后稷配五星二十八宿十二辰五岳五镇四海四渎及五方山林川泽邱陵坟衍原隰井泉田畯仓龙朱鸟麒麟白虎武五水庸五坊五虎五鳞五羽五介五毛五邮表畷五臝五猫五昆虫从祀各依其方设位中方镇星后土田畯设于南方蜡坛酉阶之西中方岳镇以下设于南方蜡坛午阶之西伊耆设于北方蜡坛卯阶之南其位次于辰星
　　康定元年集贤校理同判吏部南曹胡宿上奏曰臣伏以火正阏伯之祠南京国朝受命之地自祖宗以来未领祠官窃为朝廷惜之按春秋传髙辛氏之二子长曰阏伯季曰实沈居于旷林不相能也日寻干戈以相征讨后帝不臧迁阏伯于商邱以主辰故辰为商星迁实沈于大夏以主参故参为晋星又襄公九年传陶唐氏之火正曰阏伯居商邱祀大火而火纪时焉且五行之官祀为贵神毎歳五时祀之谓之五祀火正又配食于火星者以其于人有功祭火星又祭之汉书曰古之火正谓火官也掌祭火星行火政季春昏心星出东方而咮七星鸟首正南方则用火季秋星入则止火以顺天时以救民疾云尔大辰房心尾也大火谓之大辰周官保章氏之职以星土辨九州之地所封之域皆有分星郑氏引十二次之分则云大火宋也左氏传亦曰宋大辰之墟汉书地理志宋房心之分野周分防子于宋今睢阳是也按图经云商邱在宋城县西南二里髙八十丈周廻二百步今阏伯之祠直当其上盖房心天帝之明堂太祖皇帝于此受命奄宅天下以宋建号以火纪徳都梁宋之郊当房心之次则大火之精阏伯之灵拥祐福防国家潜受其施者深矣而传序四圣享祀弗及祥符中交脩大礼拱揖诸神虽偏方逺国山林之祀不出经据偶在祀典者尚秩王公之爵増牲牢之品而大火阏伯国家防福之地又陶唐氏之火正宋兴八十年祠官不以闻此有司之阙也又按左氏国语董因逆晋文公于河公问曰吾其济乎对曰君之出也岁在大火阏伯之星也是为大辰辰以成善又曰嗣续其祖如糓之滋韦昭以为辰为农祥周先后稷之所经纬以成善道子孙继续其祖如糓之蕃滋推此而言则东方七宿房心通有农祥之称若因旧立古祠除洁坛地临遣近臣对祭阏伯不惟讲脩火正亦足以祈求年丰以陶唐之旧祀祖宗之阙典一旦陛下恢而复之为万世法诒厥子孙永锡纯嘏不胜区区帝以宿防下太常礼部议于是太常礼部复奏曰伏以阏伯为尧火正实居商邱主祀大火能宿其官后世因之祀为贵神配火侑食亦如周弃配稷后土配社之比下歴千载遂为种祠祖宗以来郊祀上帝而大辰已在从祀阏伯之庙毎因赦文及春秋委京司长吏恭致沃奠咸秩之典未始云阙然国家有天下之号实本于宋五运之次又感火徳宜兴王之地商邱之旧作为坛祧秩祀大火以阏伯配之毎建辰建戌出纳之月内降祝版诏留司长吏奉祭行事笾豆牲币得视中祠虽非旧章特示新礼其阏伯旧庙并坛祧之制请如宿所奏官为修崇之其言比年国家数有火灾宜遣使告谢然消复变异专在君徳恐未可施行
　　宿任两浙转运使知制诰论祀九宫贵神奏曰臣窃见前书载九宫贵神实司水旱虽不经见而当时尊祀次于昊天上帝唐明皇肃宗尝亲祠事之虽大和降为中祀至于会昌复重其礼仍以宰相徃脩祠事国家祗若旧典列于常祀至和中因脩时祭光禄小史慢祀雷雨震死者二人威灵所传耳目未逺今首夏垂尽而时雨尚愆有恻上仁徧走羣望昔宣王遭旱云汉之诗曰上下奠瘗靡神不宗况司水旱之神又可阙诸愚以为宜因此时特遣近臣并祀九宫贵神以防斋祷
　　宿又论太湖登在祀典状曰臣窃见吴中太湖即禹贡震泽也广三万六千顷其水利溉苏湖常三州之地而苏湖为多去二郡亦近湖中大小山七十有二洞庭林屋福地皆在其中商帆贾楫日相上下二郡各有湖庙而常州无庙苏州庙在洞庭湖州庙在大钱口方俗目为平水大王庙是也二郡小小丛祠皆祭而太湖独不祭盖由祀典失载因循忽诸礼境内山川诸侯当祭国家无文咸秩靡祀不宗其太湖欲乞下苏湖常三州登其祀典春秋差官致祭
　　至和二年正月翰林学士欧阳修上奏曰臣伏见今月八日圣防踈决禁囚特行减降及军士各有特支陛下圣慈本以兴国寺奉安真宗皇帝御容有此防防而中外之议纷然不一皆为正月八日是温成皇后周年故有此特支踈决又见圣驾朝谒万夀宫又云温成画像在彼所以圣驾亲临自去年追册温成皇后之后朝廷每于典礼过极优崇遂致议者动皆疑惑今又闻来日圣驾幸奉先寺酌献宣祖皇帝外议喧然又云温成皇后祠庙在彼伏以陛下圣徳仁孝本为祖宗神御以时酌献不可使中外议者谓陛下意在追念后宫宠爱托名以谒祖宗亏损圣徳其事不细臣欲乞明日幸奉先寺酌献毕更不临幸温成祠庙以解中外之疑以止议者之説臣职忝侍从无所裨补闻外人议论不敢不言不唯臣有爱君之心合具陈述陛下举动为万世法亦不可不谨
　　嘉祐八年正月礼官吕公着上奏曰臣伏见故追尊温成皇后于城南立庙四时孟月祭奠以待制舍人摄事牲币祼献登歌设乐并同太庙之礼盖当时有司失于讲求非有典据昔商宗遭变饬已思咎祖已训以祀无丰于昵况以内宠列于秩祀非所以享天心奉祖宗之意也欲乞改温成庙为祠殿岁时只遣宫臣行事荐以常馔以明祀事有渐
　　仁宗时判太常寺吕公绰上言曰古者天地宗庙日月五方百神之祀咸有尊罍五齐三酒分实其中加明水明酒以逹隂阳之气今有司徒设尊罍而酌用一尊非礼神之意宜按周礼实齐酒取火于日取水于月因天地之洁气又言祖宗配郊当正位今侧乡之非所以示尊严也
　　宋祁论国忌防曰伏见列圣忌日沿唐之旧百官伏閤慰讫咸诣寺观跪伏齐賛谓之行香仍置神位进奠蔬馔臣窃思之礼尤不经方外之言本以懴罪求福诱训迷妄邱樊委巷不逹死生之变故于防亦或用之至于朝猷帝范非若匹夫下俚可行之也臣愚不敢逺敷国家积累之庆且自太祖而下丰功钜徳家至户晓生为睿明殁为上神何福之求何罪之懴求于非福则是谄祭懴于无罪则是诬亲沿事索理谬悠可判且其諡在金册主在清庙毎春秋享祀前誓有司斋戒奉之灌濯洁之礼以相仪乐以节歩尚畏不蠲以为非馨今乃缁毳羽衣轻接光烈熟具粗餗以希迪常使在天有知其不能下而临享也明矣愿罢忌日百官行香及撤去所设神位必若国家难于骤改则每及忌日止令道释二家自率其徒薰祓诵呗列为防奏间遣一使驰诣陵寝焚之以伸苍黔谢生之报庶几近于礼欤
　　宋庠奏乞禁止祠坛侧近塟埋状曰伏见国家大小祠坛在近郊者二十一所春秋昼日享献不絶臣检勒其处大祠有九宫贵神青帝白帝黄帝感生帝皇地祗朝日夕月蜡祭百神共九坛逺不二百歩或五十歩皆有古坟拱木及庶民藁焚骸之地熏蒿布濩气臭联接或盛夏行礼则执事者不胜其厌乱黍稷薰冐豆笾其为不虔固已太甚人尚知恶神焉肯歆谨案令式大祠坛三百歩不得埋太宗淳化中因大臣建言移筑十祠坛以逺茔冢歳月既乆厉禁遂隳臣闻古者兆帝于郊是称吉土宅神之隩爰本积髙因冯爽垲之宜以修圭洁之荐又且散斋七日致斋三日不预刑杀不临凶吊然后防瀹诸虑祓去不祥故能裒对上灵开右多福宁有迫近宰树宻迩鬼隣燃骴炀烟暴骨流秽欲使苾芳上逹肹蠁降臻其可得邪况今疫疠频年蝗旱仍出灾气未究嘉祥弗兴原其所来或在于此臣以为故冢既难迁斥则当改善地以建新坛焚骸可得呵止则宜广壝歩而防防慢明着甲令以示方来据其髙严式表夤奉遵协礼令深便神人
　　庠又乞于御苑空地内种植奉祠祭状曰伏见国家每岁大小祠祭黍稷取于太常果蔬出于司农干茹责于光禄然三寺皆牒取市物入供祠馔但具名品无复馨嘉虽明徳上通不贵多物而工祝奉告固有愧辞夫孝子事亲必求仁粟圣王飨帝实立神仓三代以来兹礼惟重取不告乏用乃有虔国朝因循未遑斯议故令官司怠沓祭典废隳百灵荐甞一切须索习贯成渎神无据焉臣窃见玉津瑞圣诸园旧有隙地异时主者垦为公田岁借其収以备常用臣即于苑中择上腴之地播五谷之种谨耘耔之法慎登获之勤毎春种秋敛之日陛下顺时乗舆亲省徜徉畎亩因行劳赐一以奉国大事一以劝民力农谷成之后择其上者奉大祠次者奉中小祠各以御廪付所由吏鬯剂粢品悉量而取之至于果蔬之细比须囿游之植外尽庶物内将至诚达其令芳以介福禄兹亦三代为借千畆以事天地社稷山川先古以为醴酪粢盛之比也其与物物仰市烦防神祗者宁并日而言哉
