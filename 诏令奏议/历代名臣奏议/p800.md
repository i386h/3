<!-- { "loadSidebar": true } -->
　　徳秀又奏乞将知宁国府张忠恕亟赐罢黜状曰臣窃惟天灾流行虽盛世不能免惟上而朝廷下而守令至诚以忧之尽力以捄之则民虽不幸而遇凶嵗可使骨肉相保而无流离全其天年而不至殍踣以死昔人有云剪爪宜及肤割发宜及体仁人之于捄菑虽发肤有所不爱况其他乎富弼之在青州存恤流民如其家之子弟赵抃之在越振饥药病多出私钱盖为君上牧元元为国家固根本法当如此臣以驽劣将漕江东属嵗旱蝗民物告病仰赖陛下仁圣哀恫无告之民散财粟以钜万计真可谓尧汤之用心而臣徧察州县间求其至诚恻怛恪意奉行者则何其甚寡未尝不仰叹朝廷之至仁而咎官吏之不仁也间者盖尝以给贷麦种钱纵吏盗用而劾一令矣又尝以般运米斛纵吏为奸而劾一丞矣若乃身为二千石而志不在民将朝廷振济之米掯留破用其罪有甚于二人者乃独置而不问则是纎悉于小官而卤莽于大吏也臣谨按朝散郎权遣宁国府张忠恕以轻儇浮薄之资济之以隂狡诞谩之术曩守霅川污秽无检为宪臣所劾侥幸获免自以为能及来宛陵贪恣益甚开告讦之门以隂求人过一词罥罣牵连入狱有辠犯甚微而遭编窜者崇聚敛之政以倾夺民财极意捶剥一孔不遗有逋欠无几而遭估籍者邦人畏之甚于豺虎去夏亢阳种不入土臣以手书与诸郡豫讲振荒事宜独忠恕条画灿然本末甚备臣大喜过望亟下其所申于诸州俾视以为式居无何有自宛陵来者乃言其境内飞蝗塞路粟直翔贵州郡恬若不闻臣窃怪之何其言之工而实不副也近者循行太平广徳二郡其地与宣犬牙相入荐绅父老多为臣言宣境之民憔悴尤甚振防之事殊未有伦传闻邻境散钱给米已至一再有恨不得为旁郡民者臣亟驰书提举常平李道传问其故道传复书以为宣之六县地最大旱最甚前后所申最详而事最不举臣谓道传此言实深中其病而忠恕方且裒成帙一一记载若已讫事之为者臣得而读之则虚词多而实事少略于给散而详于劝分其间有月济二日粜四日者济米出于官司粜米取于上户官司所惠既微而上户之米又尽充官粜不知自余日分细民何所仰食未几承常平司牒称宁国府昨防朝廷拨赐转般仓并义仓米凡十一万七千三百六十二石而本府拨下诸县为振济用者止五万六千二百四十六石其余六万一千余石未见去着遂行防问忠恕虽巧为分擘回申而气馁词穷不可掩覆姑摭数项言之如诸县合粜人户已将劝分米充数矣而忠恕复于振济米内重叠支破在城安济坊孤老并诸县乞丐人已将常平米给散矣而忠恕复于振济米内重叠销豁两狱罪囚土牢编管等人并家累重大官兵月粮口食州郡自当措办而忠恕亦于振济米内拘留其他虚支大破色目非一犹且摊布不行复将二千三百七十余石指为灰蛀欠折之数不思上供纲米系嘉定七年新收而义仓米亦近常平司委官覆实灰蛀欠折何至若是之多公为诞妄一至于此原忠恕本意自谓文移惑可以欺人冀将官米暗行干没不虞道传单车入境尽索文歴钩校条析具得其情仓猝报应奸状毕露盖其平时习气以此为常当昼攫金无所忌惮独不念一郡数十万生灵嗸嗸如在沟壑陛下不惜太仓之积捄之于垂絶之中为守臣者纵不能有所附益其忍为侵渔之计乎且朝廷盖尝因忠恕之请颁祠牒截纲米以赡州用矣借令经费犹或不足夫岂他无撙节之方何至紾饥民之臂而夺之食其亦可谓不仁之尤者矣况荒政之行当以振济为主劝分为辅盖有司不惜官廪以惠民然后可责富室不私藏以惠乡里今忠恕于朝廷所赐则妄行破用于民问所有则根括无余形廹势驱一切不卹考诸民词有家产仅千钱而勒令认米四百石者有因公事至庭而罚米数百石者民间畏其虐焰止得俛首听从据忠恕所申六县人户认米凡十二万八千九百余石茍非以无道行之其能致多若是乎如泾县土瘠民贫所科亦一万一千四百余石忠恕尚怒其少形之批判必欲其急作措置否则县官按奏黜责典吏刺配岭海是趣廹官吏使之毒民也以忠恕之政无善状士大夫皆谓豺狼不问责实在臣而臣独容忍乆而未发者尚欲责以捄荒之效故也今察其所为决无可望之理而春夏之交青黄未接正是民饥之时必待其饿莩累累死亡枕藉然后举劾其亦晩矣臣与宪仓二司虽分州措置荒政然于官吏臧否则自当通察用敢不避仇怨防其罪状以闻伏望圣慈将忠恕亟赐罢黜令提举司将元拨赐米斛一一驱磨实数申尚书省仍乞下臣此章戒励本路州县凡奉行荒政之吏各当仰体朝廷之至仁毋效忠恕之不仁其有沮格上恩俾泽不下流坐视民饥而拯捄不力者并许监司按奏重寘之罚庶几民命可全而和气可召实一道大幸
　　贴黄臣窃见忠恕以峻急苛暴之政敛怨于民去嵗之秋宛陵之士有条民怨十事以示臣者盖谓租赋之法自正数外一毫不当多取所以编之版籍给以牌由依数输纳以为一定不易之制而本府则不然牌由内明书防一寸则科纳一尺明书防一尺一寸则科纳二尺明书绵一钱则科纳一两至于和买防绢亦将零寸责令尽纳整数其怨一也本府受纳夏税秋苖不用文思斗斛而私制寛大斗斛两嵗以来加増收耗尤甚于前总而计之不啻多量一倍以上受纳官随即申府乞委官般量将加増收到之数为出剩以献开未几所收出剩已可补足正数便行出牓责令人户重价输钱以归府用其怨二也人户输纳去年折苖钱以一石为率如纳籼米通用米二石二防了纳如纳粳米通用米二石了纳今年六月十一日以前籼米每石八百文足粳米毎石一贯文足更有官收水脚等钱共五百文足只合通计钱二贯五百文足而官司估价每石纳成三贯四百五文足则是毎石多取民钱一贯文足其多收折麦钱大畧亦同其怨三也他如公库既造酒宅堂又造酒责令官吏沽卖以搀夺赡军正库之课额一有亏欠官贠动遭责罚公吏例行决配而官吏怨坊河渡之败阙者不任兴开虚负官钱无可偿纳家既籍没身复监留馁瘠如鬼犹不释放而坊户怨宗子降生陈乞公据者逾年而不行陈乞起支者经年而不予近又剏例坐仓回籴孤遗米并以酸淡官醖折支料钱而宗室怨军人预借春衣钱每名挜支官酒七升亏折甚多噤不敢言而军士怨中产之家有因科配赈粜破壊家业而怨者有为户长以逼催逃阁税赋鬻产代输而怨者有无辜遭罹刑辟编窜他州骨肉离析而怨者臣始闻之犹疑其言之过寻采众论皆谓信然方陛下宵旰勤民惟恐一夫不获其所而忠恕身在近藩敢为残忍以结怨于下一至于此臣以按察一道为职倘不亟加论奏使忠恕侥幸善罢或反叨陞擢外台耳目其将焉用此臣所以不敢嘿也
　　徳秀又按奏宁国府司户钱象求状曰臣窃惟方今仁圣在上爱养元元若保赤子凡百有位皆当恪意奉承使徳泽下流鳏寡得所然后无负朝廷为民置官之意而臣所察州廼有颛恣妄为贪虐相济大吏以虎狼之威搏噬于其上小吏以狐鼠之奸跳踉于其下轻蔑国宪荼毒民生者臣傥不以闻则为失职昨据宣城县百姓施良陈愬知宁国府张忠恕妄行抄籍家财本府司户钱象求乘势收掳钱物等事臣亟索府案并追推吏张翼司户厅吏汪澄送上元县根勘见得施良与兄施恭各居嵗乆至嘉定三年施恭与男施耕同充本府军资库子侵盗官钱事配籍其在狱之日即无一词连及施良其后施耕自配所逃归匿于宗子赵通夫舎屡干施良丐贷钱物不能一一尽从自此浸成嫌隙又縁本府追捕逃军严急遂生狡计以知府张忠恕见掲榜召人实封告讦于是撰造虚词诣府陈告称父施恭曽有官防七百余贯并金钗银琖等物寄施良之家忠恕欣然视为竒货不待究实径差司法前去封籍其家仍就追施良送狱当盛暑中百端锻链勒令招认隠寄情辠尽将财产估卖填偿计其所直凡数千缗忠恕犹以为未足复将其壻田产并行没官展转推求尚且未已又谓其女不应輙妻宗室婚嫁数年且尝有子必欲一旦仳离其为不仁孰甚于此臣窃考国家立法唯胥吏犯枉法自盗赃辠至流以上者乃许籍没施良家本编甿初无过犯虽其兄侄尝遭黥然异居析产辠不相及借使真曽受寄钱物揆之三尺不过断罪监偿亦无籍没之理况施耕所告元无实迹又渉累载已被赦恩忠恕志在得钱遂并国家之法令朝廷之赦恩一切不顾且自古及今未闻有止凭告讦之词遽将人户封籍者亦未闻有先封籍而后追人者盖忠恕之心沈溺货利民间讼愬稍渉钱之一字便欲攫而取之何暇更考虚实奸猾之徒窥见此指凡其所欲陷害必曰某人辠当罚钱某人辠当籍产忠恕一一施行被诬之民无能自脱者如保正王椿以受船户缴引钱四贯八百为人所讦而籍其数万之赀竹木牙人刘刚等以多收商旅牙钱为人所讦而罚令纳钱三千贯诸如此非止一端案牍具存可以覆视江东去嵗旱蝗宛陵为甚羣情汹汹几不聊生为郡守者方且大开告讦之门数兴罗织之狱夺斯民仰事俯育之具而供其侈费妄用之资臣所谓大吏以虎狼之威搏噬于其上者忠恕是也当施良被籍之时司户钱象求实受府檄估卖其财产因得挟城社之势以行其穿窬之谋鸡鹅孶畜则烹之以飨从人缣帛软细则卷之以归私室据厅吏汪澄供称有未上帐之物系象求般去者拾余件如糯谷烛炭绵钱纸札之属是也有物重估轻象求以诡名买去者数拾件如缣叚衣物髹器之属是也以至馆客婢仆亦皆纷然收买名虽酬直无异白取独不念无辜被籍之家寃痛方甚乘时攘窃岂所忍为臣所谓小吏以狐鼠之奸跳踉于其下者象求是也忠恕前已予祠臣不敢更乞行遣但其违法毒民之状臣既考验得实不敢不告于朝廷象求以赀入官人品猥下而敢为贪墨如此傥令侥幸漏网则继此尘仕路必将益肆其奸伏望圣慈特赐重行镌罢永不得与亲民并职曹官差遣使州县小吏少知所惩实斯民幸甚
