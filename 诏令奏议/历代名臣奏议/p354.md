<!-- { "loadSidebar": true } -->
　　楚顷襄王十八年楚人有好以弱弓微缴加归鴈之上者王闻召而问之对曰小臣之好射鶀鴈罗鸗小矢之发也何足为大王道也且称楚之大因大王之贤所弋非直此也昔者三王以弋道徳五覇以弋战国故秦魏燕赵者鶀鴈也齐鲁韩卫者青首也邹费郯邳者罗鸗也外其余则不足射者见鸟六双以王何取王何不以圣人为弓以勇士为缴时张而射之此六双者可得而嚢载也其乐非特朝夕之乐也其获非特鳬鴈之实也王朝张弓而射魏之大梁之南加其右臂而径属之于韩则中国之路絶而上蔡之郡壊矣还射圉之东解魏左肘而外击定陶则魏之东外弃而大宋方与二郡者举矣且魏断二臂颠越矣膺撃郯国大梁可得而有也王綪缴兰台饮马西河定魏大梁此一发之乐也若王之于弋诚好而不厌则出寳弓碆新缴射噣鸟于东海还盖长城以为防朝射东莒夕浿丘夜加即墨顾据午道则长城之东收而太山之北举矣西结境于赵而北逹于燕三国布则从不待约而可成也北逰目于燕之辽东而南登望于越之会稽此再发之乐也若夫泗上十二诸侯左营而右拂之可一旦而尽也今秦破韩以为长忧得列城而不敢守也伐魏而无功击赵顾病则秦魏之勇力屈矣楚之故地汉中析郦可得而复有也王出寳弓碆新缴渉鄳塞而待秦之倦也山东河内可得而一也劳民休众南面称王矣故曰秦为大鸟负海内而处东面而立左臂据赵之西南右臂傅楚鄢郢膺击韩魏垂头中国处既形便势有地利奋翼鼓方二千里则秦未可得独招而夜射也欲以激怒襄王故对以此言襄王因召与语遂言曰夫先王为秦所欺而客死于外怨莫大焉今以匹夫有怨尚有报万乘白公子胥是也今楚之地方五千里带甲百万犹足以踊跃中野也而坐受困臣窃为大王弗取也于是顷襄王遣使于诸侯复为从欲以伐秦
　　越王勾践自会稽归七年拊循其士民欲用以报呉大夫逄同谏曰国新流亡今乃复殷给缮饰备利呉必惧惧则难必至且鸷鸟之撃也必匿其形今夫呉兵加齐晋怨深于楚越名髙天下实害周室徳少而功多必淫自矜为越计莫若结齐亲楚附晋以厚呉呉之志广必轻战是我连其权三国伐之越乘其弊可克也勾践曰善
　　秦昭王时客卿范睢说王曰秦韩之地形相错如绣秦之有韩也譬如木之有蠧也人之有心腹之病也天下无变则已天下有变其为秦患者孰大于韩乎王不如收韩王曰吾固欲收韩韩不听为之奈何对曰韩安得不听乎王下兵而攻荥阳则巩成臯之道不通北断大行之道则上党之师不下王一兴兵而攻荥阳则其国断而为三夫韩见必亡安得不听乎若韩听而覇事因可虑矣王曰善
　　三十六年穰侯为秦将欲越韩魏而伐齐纲寿以广其陶封雎乃上书曰臣闻眀主立政有功者不得不赏有能者不得不官劳大者其禄厚功多者其爵尊能治众者其官大故无能者不敢当职焉有能者亦不得蔽隐使以臣之言为可行而益利其道以臣之言为不可久留臣无为也语曰庸主赏所爱而罚所恶眀主则不然赏必加于有功而刑必断于有罪今臣之胷不足以常椹质而要不足以待斧岂敢以疑事尝试于王防虽以臣为贱人而轻辱独不重任臣者之无反复于王耶且臣闻周有砥砨宋有结緑梁有县藜【县藜一曰美玉】楚有和璞此四寳者土之所生良工之所失也而为天下名噐然则圣王之所弃者独不足以厚国家乎臣闻善厚家者取之于国善厚国者取之于诸侯天下有眀主则诸侯不得擅厚者何也为其割荣也良医知病人之死生而圣主明于成败之事利则行之害则舎之疑则少尝之虽舜禹复生不能改已语之至者臣不敢载之于书其浅者又不足听也意者臣愚而不概【音溉】于王心邪无乃言臣者贱而不可用乎自非然者臣愿得少赐防观之间望见顔色一语无效请伏斧质
　　昭王谓左右曰今日韩魏孰与始强对曰弗如也王曰今之如耳魏齐孰与孟尝芒卯之贤对曰弗如也王曰以孟甞芒卯之贤帅强韩魏之兵以伐秦犹无奈寡人何也今以无能之如耳魏齐帅弱韩魏以攻秦其无奈寡人何亦眀矣钟期推琴对曰王之料天下过矣昔者六晋之时智氏最强灭破范中行又帅韩魏以围赵襄子于晋阳决晋水以灌晋阳城不沉者三板耳智伯出行水韩康子御魏桓子骖乘智伯曰始吾不知水之可亡人之国也乃今知之汾水利以灌安邑绛水利以灌平阳魏桓子肘韩康子康子履魏桓子蹑其踵肘足接于车上而智氏分矣身死国亡为天下笑今秦之强不能过智伯韩魏虽弱尚贤其在晋阳之下也此乃方其用肘足时也愿王之勿易也
　　汉元年髙帝为沛公时至髙阳传舍郦生食其入谒因言六国従横时沛公喜赐郦生食问曰计将安出郦生曰足下起纠合之众收散乱之兵不满万人欲以径入彊秦此所谓探虎口者也夫陈留天下之冲四通五逹之郊也今其城又多积粟臣善其令请得使之令下足下即不听足下举兵攻之臣为内应于是遣郦生行沛公引兵随之
　　汉王数困荥阳成臯计欲捐成臯以东屯巩洛以拒楚广野君郦食其因曰臣闻知天之天者王事可成不知天之天者王事不可成王者以民为天而民以食为天夫敖仓天下转输久矣臣闻其下廼有藏粟甚多楚人拔荥阳不坚守敖仓廼引而东令适卒分守成臯此乃天所以资汉也方今楚易取而汉反却自夺其便臣窃以为过矣且两雄不俱立楚汉久相持不决百姓骚动海内揺荡农夫释耒工女下机天下之心未有所定也愿足下急复进兵收取荥阳据敖仓之粟塞成臯之险杜太行之道距蜚狐之口守白马之津以示诸侯效实形制之势则天下知所归矣方今燕赵已定唯齐未下今田广据千里之齐田闲将二十万之众军于歴下诸田宗彊负海阻河济南近楚人多变诈足下虽遣数十万师未可以嵗月破也臣请得奉眀诏说齐王使为汉而称东藩上曰善廼从其画
　　项羽立沛公为汉王而三分关中地王秦降将以距汉王汉王怒欲谋攻羽周勃灌婴樊哙皆劝之萧何谏曰虽王汉中之恶不犹愈于死乎汉王曰何为乃死也何曰今众弗如百战百败不死何为周书曰天予不取反受其咎语曰天汉其称甚美夫能诎于一人之下而信于万乘之上者汤武是也臣大王王汉中养其民以致贤人收用巴蜀还定三秦天下可图也汉王曰善乃遂就国以何为丞相
　　汉王拜韩信为大将信已拜上坐王曰丞相数言将军将军何以教寡人计防信谢因问王曰今东乡争权天下岂非项王邪上曰然信曰大王自料勇悍仁彊孰与项王汉王黙然良久曰弗如也信再拜贺曰唯信亦以为大王弗如也然臣尝事项王请言项王为人也项王喑哑叱咤千人皆废然不能任属贤将此特匹夫之勇也项王为人恭谨言语姁姁人有病患涕泣分食饮至使人有功当封爵刻印刓忍不能予此所谓妇人之仁也项王虽覇天下而臣诸侯不居关中而都彭城又背义帝约而以亲爱王诸侯不平诸侯之见项王逐义帝江南亦皆归逐其主自王善地项王所过亡不残灭多怨百姓百姓不附特刼于威强服耳名虽为覇实失天下心故曰其强易弱今大王诚能反其道任天下武勇何不诛以天下城邑封功臣何不服以义兵从思东归之士何不散且三秦王为秦将将秦子弟数嵗而所杀亡不可胜计又欺其众降诸侯至新安项王诈阬秦降卒二十余万人唯独邯欣翳脱秦父兄怨此三人痛于骨髓今楚强以威王此三人秦民莫爱也大王之入武关秋豪亡所害除秦苛法与民约法三章耳秦民亡不欲得大王王秦者于诸侯之约大王当王关中关中民户知之王失职之蜀民亡不恨者今王举而东三秦可传檄而定也于是汉王大喜自以为得信晚遂听信计三年项羽急围汉王于荥阳汉王忧恐与郦食其谋挠楚权【挠弱也】郦生曰昔汤伐桀封其后武王诛纣封其后宋今秦无道伐灭六国无立锥之地陛下诚复立六国后此皆争戴陛下徳义为臣妾徳义已行南面称伯楚必敛衽而朝汉王曰善趣刻印先生因行佩之郦生未行张良从外来谒汉王汉王方食曰客有为我计挠楚权者具以郦生计告良良曰谁为陛下画此计者陛下事去矣汉王曰何防良曰臣请借前着以筹之昔汤武伐桀纣封其后者度能制其死命也今陛下能制项籍死命乎其不可一矣武王入殷表商容闾式箕子门封比干墓今陛下能乎其不可二矣发钜桥之粟散鹿台之财以赐贫穷今陛下能乎其不可三矣殷事以毕偃革为轩倒载干戈示不复用今陛下能乎其不可四矣休马华山之阳示无所为今陛下能乎其不可五矣息牛桃林之埜示天下不复输积今陛下能乎其不可六矣且夫天下防士左亲戚弃坟墓【左者言其乖避而委离之以従汉也】去故旧从陛下者但日夜望咫尺之地今乃立六国唯无复立者【既立国后土地皆尽无以封功劳之人故云无复立者唯者发语之辞】防士各归事其主从亲戚反故旧陛下谁与取天下乎其不可七矣且楚唯无强六国复挠而从之【唯当使楚无强强则六国弱而从之】陛下焉得而臣之其不可八矣诚用此谋陛下事去矣汉王辍食吐哺骂曰竪儒几败廼公事令趣销印四年项羽自知少助食尽韩信又进兵撃之羽乃与汉约中分天下割洪沟以西为汉以东为楚九月羽归吕后太公解而东归汉王欲西归张良陈平谏曰今汉有天下大半而诸侯皆附楚兵罢食尽此夭亡之时不因其几而遂取之所谓养虎自遗患也汉王从之
　　五年冬十月汉王追项羽至阳夏南止军与韩信彭越期会撃楚至固陵不会楚撃汉军大破之汉王复入壁深壍而守谓张良曰诸侯不从奈何良曰楚兵且破二人未有分地其不至固宜君王能与共天下可立致也齐王信之立非君王意信亦不自坚彭越本定梁地始君王以魏豹故拜越为相国今豹死越亦望王而君王不早定今能取睢阳以北至谷城皆以王彭越从陈以东傅海与齐王信信家在楚其意欲复得故邑能出捐此地以许两人使各自为战则楚易败也于是汉王发使使韩信彭越至皆引兵来
　　六年冬十月人告楚王韩信谋反上用陈平计伪逰云梦十二月会诸侯于陈楚王信迎谒因执之诏曰天下既安豪杰有功者封侯新立未能尽图其功身居军九年或未习法令或以其故犯法大者死刑吾甚怜之其赦天下田肯贺上曰甚善陛下得韩信又治秦中秦形胜之国也带河阻山县隔千里持防百万秦得百二焉地势便利其以下兵于诸侯譬犹居髙屋之上建瓴水也夫齐东有琅邪即墨之饶南有泰山之固西有浊河之限北有渤海之利地方二千里持防百万县隔千里之外齐得十二焉此东西秦也非亲子弟莫可使王齐者上曰善赐金五百斤
