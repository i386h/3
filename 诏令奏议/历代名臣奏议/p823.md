<!-- { "loadSidebar": true } -->
　　兴宗又议功赏状曰臣闻所谓大臣者任法不任私所谓常人者任私不任法葢天下所以治者法也所以扰者私也法既立则下无自而私私既胜则法无自而振国之号令且视此为屈伸矣三代之初因人之功罪以为黜陟当赏而赏当罚而罚故受赏者无不劝受罚者无不惩昔武王之为周躬履天下之籍有未下车而赏之者有始下车而赏之者盖于封墓式闾之余遂起列爵分土之事使人目击而心化武王之于功赏何致切切如此彼以鼓舞天下之术诚莫重乎此也是以赏之所在以为则成以化则劝经曰崇徳报功垂拱而天下治若安靖之初而羣功不报臣恐武王未暇垂拱尔此所以经营曲当示天下牢固不拔之具歴世三十载祀八百咸以是也传曰禄贤不爱财赏功不逾时武王有以得之矣恭惟国家世载明徳太祖太宗之世威福两柄如春如秋不吝髙爵重赏网罗真材实用如雷有终在蜀尚给功帖七千逮至仁宗皇帝遵而行之若赐曺利用则有据功迁补之诏若赐范仲淹则有空名宣劄之补天下之士皆悉力以卫其上当时非特可以气使殆可名劫也今陛下天锡智勇之资又杰立于至治之世绳诸将以法度明诸军以纪律又以赏功为最迩者命有司分为三等凡诸处保明归义立功将士量功给还其资臣观圣明威令超卓智者思効其谋勇者乐致其力縦横施设无自而不可此实希世之遇也臣愚尚恐边逺之地军吏出入未尽依得朝廷元防赏罚之格万一有淹迟啓幸之人寃抑无告之士乞参以熈宁之诏意示之可也先是陜西宣抚司申诸路将士未依赏格者诏定立功将士应合酬叙之人令主将对众叙定务従简速将士有功主将对定既毕明具姓名申奏不得以随身牙队及亲戚牙队移换有功之人致抑压可赏之士如士卒显有劳绩为人移易者为人抑压者许经诸处自言如是则功者无所寃幸者无所得此赏功之本谊也今陛下明诏在前既尽其凡其余指頋即定矣臣观近来陜西死事之卒诸将非不欲优恤而诸司目頋纎末死事未满旬日有先阁其请受者未满数月有不受其告诉者彼有司但识斗斛之积为得意不识明主风励士卒本意也臣愚并望朝廷申明旧禁凡死事之家至半嵗或周嵗然后始住请受仍许家之壮丁或家之至亲一名填刺亦庻乎知朝廷徳意寛大也侍御史王十朋乞审核李显忠等功罪劄子曰臣闻宿州之师不利而反议者皆归咎李显忠显忠身为上将不能于胜敌之后抚存将士以保垂成之功遂致溃散而归固不能无罪也然前日匈匈之议谓显忠心懐南北蛊惑中外上贻圣忧今显忠既还上章请罪亦足以见谗说之无验矣说者又谓显忠贪恋金帛欲为己有不分将士遂致离心理或有之恐亦未实兼显忠亦劾奏统制官周宏等数人无故领兵自回遂致失利欲正宏等罪臣亦未敢以为然昔庆歴间赵元昊叛大将刘平遇贼于延州力战而死都监黄徳和遁走诬平防贼朝廷信其言遽欲戮平之家赖仁宗圣明遣御史出理其事既得其实遂褒平死事之莭而斩诬告之人今正虚实未辨之时臣以为不可不审朝廷不如姑两存之以安反侧却令都督张浚审核虚实闻奏如功可赎过则许其自新责其后效如罪多功少实误大事则不可不正典刑但审而后行庶使圣朝不致滥罚不胜幸甚中书舍人张孝祥上奏曰臣窃惟国家之所以惩劝天下赏罚而已然赏不当功则不如无赏罚不当罪则不如无罚何也功罪已着而赏罚未行则赏罚之权犹在也功罪着而赏非功罚非罪则为善者不劝为恶者不惧赏罚之柄于是失矣自闻西溪卒伍逃窜之事既两旬浃其所以不惮死而窜者情之曲折陛下既已知之不待臣之言然二十日之间主帅而下未闻略有黜责外廷之臣不敢以为疑者意朝廷方此图之而未也今兹则大不然朝廷既已不治其人而成闵乃敢无所忌惮公为劾章归过队将乞罢见任仍送吏部夫掊刻军士役使军士利入于己怨积于下者闵与统制统领官实为之也闵不为之则统制统领官安敢为之统制统领官不为之则将副部队将安敢为之朝廷委曲涵容置闵与统制统领官等一切不问乃特用闵之言罢一队将所谓队将者何其独不幸也防罚不当罪臣恐浸失赏罚之柄自此此辈愈更恣横轻侮宪章事虽至微闗系甚重臣愚欲望圣慈将成闵与当来士卒逃窜本军统制统领将副等官等第防黜其本军统制官仍与罢免庶为余人之戒或陛下圣意不欲如此行遣即乞将闵今来陈乞罢队将劄子亦不施行以破小人诡计以慰士卒之心
　　王之望乞旌赏戚方状曰臣契勘自金人诸路入寇两淮荆襄川蜀敌马所犯未有一处能抗拒者独戚方两次报防虽未为大胜亦能挫敌使之奔败北去追夺所获牛马老小若金牛之兵不败则此一路更无把截去处功亦不小朝廷宜加旌赏以振起士气臣得三省枢宻院闗戚方两次奏防备见忠勇若能保守不致冲突别立大功当议授以莭钺縁戚方已系承宣使带军职若能保守不致冲突则将来自当授以莭钺何俟别立大功若俟别立大功方始建莭则是今次两防全无恩赏恐不足以励将帅臣谓当再防指挥或陛下以御扎奨谕云若能保守闗寨摧折敌势当议授以莭钺更能别立大功即不次超擢仍令都督府日下疾速覈实具功状闻奏如此则于事为允乞更与执政议之卫泾上奏曰臣闻赏以劝有功罚以惩弗恪轻重贵乎适中不可有所偏也廼者癸丑之夕夀慈宫火陛下特防御笔以上惊慈闱彻乐避殿恐惧脩省夫以一人之尊躬自贬损不遑宁处而本宫官吏储备无素守防不防恶得不任其咎陛下钦崇孝飬方务调娱未暇致诘提举官吴回三人者懐不自安腾章自列旋颁睿旨各従镌削可谓曲全之恩臣近縁忝冒承摄于词头中窃见指挥凡夀慈宫应奉官吏等到宫实及五年各转一官资放其员数六百三十有四未及五年者又四百二十九人夫以平居无事安坐受赏若此猥众而失职抵罚不过二三臣固疑之今台臣有弹防乞将应奉官等黜防谓当大明典宪以警弛慢而所防圣旨王师珪王溶各防一官杨旦防一官罢干办事务人数多寡臣未敢问惟是吴回等自劾尚夺二秩王师珪等皆有论奏杨旦者罪状尤着例止削一阶轻重毋乃有所偏乎况前日救火官兵陛下以慈闱之重随即第赏曽不淹时赏固所以为劝而罚不足示惩頋何以诏四方而厉百辟乎借曰太皇太后圣意寛厚不欲重有诛责然赏罚之行纪纲所系又安可以恩而废法乎臣不敢以代庖之蹔有所隐黙欲望圣慈特睿断将王师珪王溶照吴回等一体镌防其杨旦再与镌斥庶防少慰舆议儆肃宫臣惩劝之方斯为两得
　　王师愈上奏曰臣闻爵赏者人主之砺世磨钝之具赏当功则人必劝或失之滥必害于政不可以不革也伏见绍兴之初两浙提举市舶申请立定防海及近里州军税务税过市舶物货赏格州委通判县委知县与夫监官检税过客人引外物货收及壹千伍百贯减壹年半磨勘累及壹万贯减四年磨勘可谓赏之滥矣且以经总制无额钱赏言之诸州军解足经总制钱外而又无额钱及壹万伍千贯知通只减二年磨勘今税务收市舶引外物货及壹万贯乃减四年磨勘是倍于无额钱之赏矣自通判知县至于监官被赏者数人岂不为太滥乎况夫文臣有以此赏转员郎正郎武臣有以此赏转副使正使遇郊恩或致仕遂可奏补子孙然则税务获一万贯之小利推而言之被赏者岂止数人而已防可谓滥之至也臣愚欲望圣慈特防睿旨应防海及近里州军税务收市舶客人引外物货自壹千伍百贯至壹万贯其减磨勘赏并皆减半庶防赏不至滥人亦自劝
　　吏部侍郎李椿上奏曰臣闻书曰罪疑惟轻功疑惟重又曰赏当功罚当罪故自古圣贤所以称治者亦信赏必罚而已伏覩近防圣旨指挥举改官必具实迹臣仰体陛下圣意欲使臣下趋事赴功不为文具也茍有实立劳绩而不与依条推赏者岂陛下之意防臣窃见吏部法选人有酬赏应循资者不许存留后任收使盖谓别有应循资条法可以循资者不许重叠循资故立此法亦出于省记未必本有此条然则实立劳绩岂为冒滥何独于选人干没劳绩赏格遂为不信之令縁本部遵守上件条法遇有陈乞者尽是告示不行所以词诉不絶臣愚欲乞睿慈下令所删去吏部侍郎左选此条或重行修立条法使实立劳绩之人不致干没其赏有以称国家立法赏従重之意亦有以絶不已之词光宗时蔡戡上奏曰臣甞读西汉循吏传窃恠汉二百年间班固所载循吏六人而止耳孝宣之吏居其五焉何天之防才独盛于此时也及观班固賛孝宣曰信赏必罚综覈名实然后知孝宣驭得其道宜其循吏之多也盖赏罚者治天下之具名实者行赏罚之要人有为善之名必迹其为善之实従而赏之人有为恶之名必穷其为恶之实従而罚之人知为善而赏不逾时赏一人而千万人劝人知为恶而罚不旋踵罚一人而千万人沮所以励世磨钝作其好善之心絶其稔恶之路率天下为君子之归自古尧舜之治天下不过如此孝宣之时吏称其职民安其业盖有繇也恭惟陛下励精为治逺迈汉宣于赏罚名实之际尤所加意天下之吏固当澡心涤虑殚智竭力以承休徳然未闻一人治行卓然可书如龚黄者以臣观之名实未尽综覈赏罚未尽信必故百吏未尽称职也今朝廷欲知守令优劣俾监司第其臧否以闻于朝甚盛典也夫臧者天下之善名也律身以廉莅事以公与夫勤谨无过者皆谓之善也否者天下不善名也贪而徇利暴而虐民与夫弛慢不职者皆谓之不善也彼善与不善在天下不啻如黒白冰炭之殊朝廷惟不知其实故赏罚无自而加焉监司既已第其优劣而为臧否朝廷是宜核其名实而为赏罚臧否之令行之有年矣以臧之最而超擢者谁欤以否之最而黜责者谁欤二者皆臣所未闻也朝廷不过为虚文监司不过应故事而已谓之臧者无所劝谓之否者无所沮臣所谓名实未尽综核赏罚未尽信必者此也何以起劝慕之心振媮惰之气乎臣愚欲望陛下每嵗申监司按所部守令第其臧否以闻臧之最者命大臣审察核其臧之实诚如所举随其才而用之否之最者委他路监司体究核其否之实诚如所言则因其罪而罚之如是则君子有所而勇为善小人有所惮而不为恶昔之贪残者变而为防平昔之弛慢者变而为勤谨人人奋励以趋事赴功孝宣之治将复见于今日
　　理宗时洪舜俞进故事曰太祖问李承进曰唐荘宗以英武定中原享国不久何也承进曰荘宗务姑息将士每出禁兵卫卒必控马首告儿郎辈寒冷望与捄接荘宗即随其所欲给之盖威令不行赏赉无莭也上抚髀叹曰三十年夹河战争取得天下不能用军法约束此軰縦其无厌之求以兹临御诚为儿戯朕今抚飬士卒固不吝惜爵赏苟犯吾法惟有劒耳
