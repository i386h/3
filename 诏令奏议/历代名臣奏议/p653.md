<!-- { "loadSidebar": true } -->
　　臣尝观舜之命官曰咨汝二十有二人钦哉惟时亮天功臯陶之陈谟亦曰无旷庶官天工人其代之夫人君代天理物朝廷之上庶官所治皆天事也其可一时之不亮一官之或旷哉然旷官有二无其人旷也非其人亦旷也舜之所命禹宅百揆弃后稷契作司徒臯陶作士垂共工益作虞伯夷典礼夔典乐龙作纳言既不虚其位又皆当其才得人之盛卓冠千古呜呼尚矣后世朝廷之官类多旷废非果乏才也有而不能用耳哀帝时鲍宣言朝臣亡有大儒骨鲠白首耆艾魁垒之士论议冠古今喟然动众心忧国如饥渴者至于使外亲小童在公门省户下可谓旷官之甚也然何武师丹彭宣龚胜之伦盖当时号为骨鲠耆艾者乃以排外家丁傅废斥不用顺帝时李固言朝防见诸侍中并皆年少无一宿儒大人可备顾问者亦可谓旷官之甚矣然樊英黄琼杨厚贺纯之徒盖当时号为宿儒大人者乃以忤权臣梁冀病免而归二君有才不用乃使不才者充位备数以妨贤俊其旷天工也甚矣虽然二汉之官非其人而旷也今日之病则不但非其人而又至于无其人焉尚书六员不置其一侍郎八员阙其五大小卿监十七员阙其九二府掾属九员阙其六郎曹二十余员阙其半谓天下果乏才耶则祖宗以来如庆歴元祐乾道淳熙之际人才辈出布满朝廷皆取诸当世而足不借之于异代也何独今日而无之乎采诸公论在外诸臣可备侍从卿监都曹郎吏之选者固有其人奈何正学直道与时落落谋人之国者观望上意宁使朝廷空虚而不肯召用其负一世之望觝排小人不胜项背相望而去者视之亦不甚惜使鲍宣李固见之能不以何武师丹黄琼杨厚梗弃为叹乎然而今日所甚病者又在于二相矛盾私意相持坐视朝廷旷官废事歴歳逾时曾不知恤陛下亦未尝少加训敕使之留意于选任也舜臯陶以天工相戒固如是乎臣愿陛下深诏大臣妙选时髦速补众职之阙庶几并志合谋共熙帝绩不至取国空无人之诮天下幸甚
　　淳祐间徐元杰进故事曰唐杜如晦传如晦长于断房龄善于谋两人深相知故能同心济谋以佐佑帝当时语良相必曰房杜云
　　臣闻自古人臣莫难于遭时而得君尤莫难于同时而得君然同时得君矣或未能真切同心辅君以共治正恐天下之事不壊于专则壊于避其何以副天下之望哉故人臣非相得之难而相知之为难相知既深则相信而不疑不相知之深则相悦而莫克相济心之同不同率以是基之昔者周公作诰于召公不悦之日周召似不深相知者然周公挽留之辞切召公终为之动是周公之所以知召公者如此召公其不知周公乎观书如无逸如周官如立政如君奭诸篇凡其格君致治大畧可睹太宗以英眀之姿出而拨乱立极杜如晦为相而房龄同之天下新定台阁制度宪章容典率二人讨裁传称如晦长于断龄善于谋必叹美之曰两人深相知故能同心济谋以佐佑帝终之以语良相者必曰房杜史氏可谓至论矣夫人臣办天下之事者才也而所以能办天下之事者心也龄如晦皆有讲学之力河汾王通告龄以正主庇民之道必能遗其身而后能无私又断之曰至公然后能以天下为心及称如晦则曰若逢眀主于万民其犹天乎至比之春生夏长秋敛冬成极于万类咸宜百姓日用不知之验异时二人得君以共治皆此心此学之推此史氏又称之曰宰相所以代天者也辅赞弥缝而藏诸用使斯人由之而不知而进之于古眀哲之域向非二臣充其无私犹天之心宁免屑屑于形迹之粗拘拘于肝鬲之外虽已同患难而济其治不思同安逸以虑其危计目前琐细之利害而宗社生灵悠长之远虑邈然不以是介心则何以维系有唐三百年之天命而至于规模宏远如是哉吁臣于是益叹龄如晦非同心济谋之难而相知之深真可谓之难也夫以太宗天下新定之余气势翕合股肱协同犹必一乃心力而后有济今天下视唐为何如耶以臣观之盖同舟遇风之时也前乎制柁者非其人舟弊漏而日凑浅幸以圣主而得贤臣间关运动若将出浅而入洪矣而篙工棹卒叫呼未齐维楫失亡谩不之救渗漏四溢又弗之窒今焉两分制柁之责坐舟中者皇皇然望其出手撑驾率众工而谋共济顾乃悠悠泛泛莫知所之脱有风涛之虞其不沦胥以败者几希龄如晦之事载在方筞视周召为庶几盖今日元臣宿望所素习闻者也相知夙深同心协济臣敢以是为今日勉虽然龄如晦史臣称之以良相宜矣自古君眀则臣良虞书之歌曰元首眀哉股肱良哉庶事康哉陛下眀侔日月烛临羣工廼若命相之初宸奎寳画宠锡道揆者曰开诚心布公道集众思广忠益所以责望股肱者至矣臣又于此益愿陛下申饬此意日月以是警劝之矧今所最急者莫切于边防国用之实政惟在乎搜求实才各副任使课责实效上寛顾忧此二揆所当夙夜究心跻世于理可也然切念夫稍愆和豫者许寛调摄之期可宣勤劳者戒勿嫌疑之避惟国事之大者俾商畧共图若常程除授期防调度之务许令二三执政相与随宜而区处必也审量中外之人物参错边庭之事任凡已收召者用之必当其所尚多逸遗者汲汲聘用而无疑庶不至坐失事几付歳月于虚掷少俟右揆体力康平之余谕其畴昔相知之深勉其心德协同之报岂非宗社生灵之幸欤不然以儒者之道反无益于人之国家岂但为世俗窃笑而已哉臣兴言及此不觉涕零天地鬼神昭布森列不可诬也惟陛下以是宣谕二三大臣使之同秉至公血诚之心以作羣工以覈庶政兴滞补弊责实劝功今何如时不可缓矣易曰纳约自牖臣恃圣德之眀敢因条奏故事而冒陈之惟陛下矜赦
　　元杰应诏荐士上奏曰恭准圣防指挥自侍从至郎官各荐举淳实敏眀堪充内外职事官者臣猥以疎庸缀陈迩列寂无报称常切淩兢每惟内外之修攘莫重贤能之任使朝思夕念所以恳恳切切告之庙朝者初不敢厌其数凡举世公论所推予之彦亦既莫不屡渎天听矣惟是才业之着于州县者未悉以上闻气节之着于卑官者又限于资格今即臣平日察知之深如京官如选人各以五贝为眀时荐臣谨第其人品细书其衔位姓名作四项条奏如左
　　一臣伏见承议郎新通判邵武军陈义和奋由学校见谓典刑顷分教泉南部使者陈韡欲以京剡上义和辞曰愚年逾五十矣他人谁肯相继荐举谢不受诸司闻而异之不旬月而举剡溢格作邑晋江防靖公恕士民歌之及倅镡津尝摄郡事一日必葺救荒有政殆不减青州所活民命之数堂有垂白之母家事率禀命而行母子俱贤道途翕称之臣与为代方敬其人之孝防且刚介而不屈于权势每事必就问之不谓当路风闻之讹遽使之去臣为之泣别焉今犹待昭武平分之次士论称郁久矣宣教郎前知信州玉山县蔡荐积心苦学抗志前脩初尉建昌已有植立弓兵畏爱警捕防疲三载居官境内奠枕其丞衡阳佐理声绩具见于当路之所称逮为八桂纠曹尽心刑狱一郡无寃民荐敭及格试令玉山劳心谆谆视民犹子一棰不以妄施至于戢奸锄暴殊不以强御而沮前后举陛陟举科目举旌擢者率二十余剡臣亦尝备数荐之矣宣教郎新拟知福州古田县事郑偘有文艺而充以器识交名胜而博于见闻从容词翰之间有古作者气象其为盐官也措置规模吏卒为竦及兼佥幕剖决如流至今士民称之逮居沿海制幕识虑精详且有婉画事之可否见必立决宁甘犯时之所忌不忍茍徇以病民契旧满朝恬然不以希进为意臣谓此三人才识气节宜甄録陞擢可以备异时风宪之选
　　一臣伏见朝奉郎通判潭州军州事赵崇栗才具疏通心事平实臣虽不识其人闻其政于宰铅邑之时邑廪场兵八百人前后每困于月支之不及人户以预借为苦经理有道公私通融不烦文移防或不给盖其为政有本末待士有礼逊谨庠序之教而兴以孝弟凡士习科举之业崇栗率以旬课考覈焉士民化之勤修文行而狱讼日以简寡今倅长沙凡郡纲军政之所系善赞帅长密商畧之帅亦倾心采纳其善是以庶务关决坠举旷修邦人歌别驾之功往来士夫类能言之宣教郎新知临安府临安县王亚夫生长名门多识往行才学器识卓尔不凡初为防稽仓官考柅奸欺尽瘁称职檄兼幕属赞画尤长帅府以部内多凋弊之邑一一试之摄宰亚夫以抚字之意行于催科之中所去见思旗帜遮道及为闽清令莫不举偏补弊各适其宜邑多大家不阿不挠良善为之吐气且其素以恬静自持不挟书不干进当路闻风而争举之臣与之交尝谓臣曰平心敬物世间事无不可为者臣以是尤敬之臣谓二人者才学实切于实用宜拔擢奨任以备他日都曹之选
　　一臣伏见从事郎监行在省仓上界门赵希懻名父之子宗胄之贤自其为海盐簿领时究心销注晓夕防疲蔼然有亷平之誉当路名贤知其局蕴之宏深乞加旌擢者殆不容口今为省仓门官尤严于吏卒出入往来之禁检柅欺弊密切究心荐举及格盖非有求而得者臣在都曹尝欲荐之已为他人所先矣从政郎监行在编估局詹文杓孝行着于家庭贤誉蔼于乡井奋身庠序光价翕腾分教瑞阳文风为之丕变今为京局防导货滞检柅吏欺尤能以职业自见臣与同里知其平实无华雅有志向非矜骛外者之比臣以为是二人者可以备二令掌故采择之需
　　一臣伏见廸功郎特差监行在赡军激赏库叶采学有渊源文有气骨平居雅有胆畧人多以后来陈韡期之由其妇翁李方子所得于晦庵朱熹之真传故能服膺古训而勿失今职居筦库勉竭防劳捧檄佥畿多所及物时贤皆以亷勤公介称之采方志于向上事业暇则手不释卷异乎驰逐京尘者多矣廸功郎新建昌军军学教授卢钺奋身庠序卓然以名节自持方其流俗頽波率先以天理民彛之不可乱者为之启奏忠诚恳恻奋不顾身而一以国之安危存亾者昼夜恸哭臣与素昧近甫识之盖嘉其志敬其人汲汲然荐引之廸功郎新信州上饶县主簿汤汉家学相先文价蚤定其所交游者皆前辈老师宿儒也不惟著述具有法度至于操履亦有榘仪近世名贤率尊尚之或奬荐之奏名别头大对天陛昌言无隐犯时忌而不顾其辞大畧谓上下相习于欺大欺则大得志小欺则小得志盖箴切当时之膏肓今待次勾稽奉朝命主象山书院相与诸生日由乎博文约礼之地是虽未及乎民而所以及于士者亦不赀矣臣以为是三人者谓宜度越拘挛或陟之文学掌故或改畀以见次教官丰殖长养以待异时之显用岂不足以壮国之精神臣生而愚戆一无他长惟有爱敬贤材不翅饥渴今所荐引剂量久之既已眀着其所长亦可知其绩用况朴实亷敏万口不诬如蒙圣慈擢用后或不如所荐臣甘重坐缪举之罚
