<!-- { "loadSidebar": true } -->
　　宋理宗时李鸣复知枢宻院事上奏曰臣比者伏防圣慈擢置枢筦继又从宰臣之请以兵财楮币分而为三委之执政臣以缪庸仍获任兵戎之责朝夕惟念大惧无以称塞尝攷究其利病窃谓有一时权宜之防有万世经久之虑审思事势而定其应补葺罅漏以周其防此一时防也规模欲其宏逺法度欲其整肃此万世虑也自三关失险内郡摧残一时军将荡无纲纪寇来则散而为盗以扰害百姓寇去则聚而为兵以仰食县官其为数至十有三万而蜀之兵不如昔自襄阳不守荆郢继失连嵗帅阃急欲隄防创军籍以招无业之民挪饷项以赡无额之兵其为数至二十余万而荆鄂之兵不如昔蜀去天万里阃外之事不可遥制故择两帅以分其忧荆鄂正今要冲列戍分屯权当归一故命督府以緫其势莫逺于蜀莫重于上流委寄得人则区处有道赳赳雄断是用出此两淮所以蔽江浙而自浮光陷敌惴惴然常有抱虎之忧长江所以限南北而自淮堧被兵凛凛乎常有饮马之惧故收彊壮以实军籍两淮皆然沿江亦然不如是恐反以资寇势实使之不容靳也广科降以修战备两淮皆然沿江亦然不如是恐无以御寇势实为之不容吝也蜀楚之兵虽已溢额而不可骤减江淮之兵虽无亏额而不可不増盖敌势尚强国威未振抚事应变权时施宜凡以为一时备御计尔若曰立国之宏规御戎之上防尽在于是则非也昔太祖受天明命抚有大寳战士不过十余万北御契丹西捍河东犹以其余威开荆楚包湖湘卷五岭吞巴蜀扫江南服吴越太宗继之遂防晋阳一统四海兵固不在众也南渡以来诸大将陈兵以捍敌各以数万计事定之后内而三衙外而沿江逺而四蜀皆有防立定军额其溢额人依旧存留惟日后更不作阙额招收而已措置得宜遵承惟谨兵固当有限制也人皆以为今之患在乎兵少不足以强国臣独以为今之患在乎兵多反所以蠧国兵非恶其多也多而不足用不若少而精之为愈也以其不足用也而又求多焉抑惑矣今天下兵数视祖宗时何啻数倍厢禁军散在郡国殿歩司拱衞京都御前军分屯要害皆官军也蜀有忠勇襄汉有保防两淮有义士皆民兵也禁军本以备征战今供杂役矣御前军专以充调遣今多占破矣散在郡国者动干纪律而每懐不逞之志号为御前者屡増劵廪而且有无厌之心竭天下之力以养兵而流弊至此尚足为国防臣尝伏而思之革积弊者当以渐振頽纲者当以理老弱交杂而力之壮者无以自伸精觕混殽而艺之强者无以自见此今日之弊也吾能明训练之法壮而强者旌而别之使自为一军无事则温饱以养其勇有事则激励以作其气彼既有进取之望则必无非僻之心而所谓老且弱者待之如常阙则勿补将见数年之后天下皆可用之兵而淩犯之风不期而自息矣名尺籍而半为市人月破廪给而安居他所此今日之弊也吾能严占破之禁某处投充则仍某处教阅某郡支请则仍于某郡居住严加训练而且缓招刺将见数年之后天下皆实在之兵而侥幸之习不令而自消矣由前而论特一时应变之权由后而言实万世常行之理臣愿陛下以万世为虑而勿以一时为安以兵之冗为可忧而勿以兵之多为可恃孜孜然思之断断然行之整今日之新规复先朝之旧观生灵之幸宗社之福也贴黄臣近见田庆宗具到歩司所管在寨军一万三千六百余人老病借差约五千有零外止管强壮八千二百四十二人三千人充采石捍御五千人仅可管干寨栅及随畨救扑臣窃疑焉问之同列则曰权要借使吏房占破皆于焉取之名存实虚殆无足怪一司如此他可类推也臣曩在防稽尝攷覈军籍幇请给者三千三百余人而日就教阅日充只应者仅及其半朝士差借虽补外而甲乙相传权贵占留虽易世而执持不遣乡官之借出其为数猥众浙漕之抽差视他司独多计二百有八人以私仆而挂公籍者有之以虚名而窃实廪者又有之一郡如此他可想见也夫支请有定限虽顷刻不容稽违幇勘有定数虽镪粒不容亏欠上下煎熬为养兵计也文移旁午为养兵设也平居耗不赀之费仓卒无可用之人其可听其自为纵弛而畧不加察防伏乞睿照
　　贴黄臣窃见平江置戍以拱衞名虑逺识髙盖有深意但数以万计经始实难欲径从荆鄂召募而或虑其太遥欲分委州郡招收而或疑其纷杂欲且就诸屯抽摘以实其半而二三其说意亦未定以臣观之在内与在邉不同徐为之计似亦未晚夫五材并用谁能去兵然兵可止乱亦足兆乱顾所以御之者何如耳御得其道则纪律脩明虽旧管之军皆可使为吾用御失其道则风声交扇虽新招之卒安知不重吾忧舍旧以图新而吾之法度纪纲荡然如故恐亦无益也臣谓创军额不如脩军政急招刺不如精训练愚见如此并乞睿照
　　贴黄臣窃见全蜀井分为四而利州一路实为三路屏蔽敌人连嵗蹂践自利以上半为盗区去嵗有兴洋间土人数十軰赴制司陈状谓敌人屡出榜招安乞急调兵收复某等当为内应不然则无以自活是祖宗徳泽在人者深而人心爱戴犹一日也今宜行下本路安抚陈隆之宻加搜访择其土人之可任一郡者俾守一郡官得自辟财得自用如能捍御外寇立隽功当议特许世袭如古方镇之法类而推之京西一路悉仿而行之实当今经理之一防也
　　贴黄臣闻兵之与财本相为用制司主兵緫司主财欲其专也蜀之财计迩年以来困于供亿之劳司存徙移寇盗劫掠今无一孔之遗矣緫所积弊其端非一戎司虚籍为蠧尤甚若仍旧贯兵财各分财匮而主兵者不知兵増而主财者无以为应已然之弊不容革未然之忧盖未艾也今宣威新建而緫饷乃杨履正制副暂权宜乗此时尽将緫所之权并归宣司以蜀之财养蜀之兵有无虚实皆得以相通兵无虚籍财无横费而蜀庶乎其可为矣所有合置掌财官属并令宣司具名辟奏朝廷审度除授
　　贴黄臣闻守国之道莫先设险蜀自敌人犯邉以来昔之恃以为险者今荡然矣凿斯城以固吾圉非所当讲明者乎益昌旧为制緫置司之地有寳峯山以屏其左有嘉陵江以限其右迩者蜀士聚议谓宜于此郡筑城移沔戎司一屯固守以扼敌骑冲突之路臣已尝移书杨履正陈隆之令相与叶济以图其成未知目即有无已行措置去秋风无防欲乞睿防行下促令作计办外此如潼川重庆府各据两江之防亦乞行下本路监司帅守相度形势若可恃以为险即任责城筑以为节节屯守之计如事力不足仍自朝廷量与科降如此则敌必有所畏而不致长驱吾亦有所恃而可以为守矣
　　中书舍人袁甫上疏曰臣窃谓今日事势不当论安危当论存亡夫闗扵国家存亡之最急者莫急扵敌人秋髙马肥必谋大举传闻将以三路并进昂台吉与逆全妻将自山东窥我淮甸苏卜特将自木波界窥我西蜀布展将自陜州窥我襄汉万一果如所闻国家何以御之布展本主和者也近者淮安叛兵布展举兵相应所以致此者葢亦有说武僊田八敌之深仇襄州轻扵接纳已为失防李伯渊又以诈夺爱顶焉由是布展之怒愈甚然则和好已难谐矣始轻战而挑敌中议和而欵师今战既不可和又不成势甚廹矣尚觊和而忘备悠悠度日败在眼中奚止累卵之危而已防然则为今之计不破拘挛之格显幽拔滞则真才必不出不除张皇之禁披肝露胆则下情必不通不扫尘冗之务一意忧邉则神志必不专不去浮淫之蠧舍虚就实则功程必不着不振朝廷之纲信赏必罚则气势必不奋不并江淮之势合异为同则事权必不一不察卒伍之情赈乏赒急则军心必不安此皆通国之人明知其当然而上之人迟疑顾虑不能果扵有为者正以未知其职耳夫天下之所以治安者以内外上下各得其职也欲守邉人人称职必先任大阃者不失其职欲阃寄人人称职必先防谏给舍不失其职欲防諌给舍人人称职必先庙堂之上不失其职今两淮荆襄四蜀冲要之地处处枵虚色色卤莽身居大阃一不暇问朝夕之所计虑者不过互相猜疑巧为倾陷谋邉甚踈谋身甚宻外谍甚拙内谍甚工雠敌甚浅私雠甚深帅臣若此邉守何责臣所谓必先阃寄不失其职者此也自轻啓兵端经营京洛防师辱国愁痛尚新耻过作非复事唐宿委弃军实取笑黠敌防以国法罪何可逭而防谏给舍重扵抗章国有邱山之损罚无毫毛之加精采既頽折冲何赖臣所谓必先防谏给舍不失其职者此也范葵乆处襄淮朝廷未得其代甚类一则杜二则杜之说此在庙堂平日储才耳昔之储才者预事先定某死则某代之今事急矣何暇言储败证既形势当更改临敌易将之疑此拘常袭故之论不足信也亟求可代者大作规模并谋合智推诚付托勿掣其肘事力虽匮不可吝财兵难隃度不可中御任责在阃寄而主张在庙堂谗言莫入论议归一庶或有济今阃寄之误国者防谏给舍不敢言而庙堂亦不问使代之者果得其人防谏给舍或以风闻动摇而庙堂又轻信之则国事去矣臣所谓必先庙堂不失其职者此也而臣又有疑而未谕者天下之事缓则缓图急则急着今处呼吸危亡之秋而不厉卧薪尝胆之志习雍容镇静之量而不为捄焚拯溺之举方且牵扵常调拘扵吏议豢扵茍安惑扵坐谈大敌临前搏手无措则不得已而行守江之下防淮襄既不可守江其果可守乎今淮襄尚无恙也不肯破拘挛之格不肯除张皇之禁不肯扫尘冗之务不肯去浮滛之蠧不肯振朝廷之纲不肯合江淮之势不肯收卒伍之心坐待北风一起逺近响震则财为谁之财民为谁之民与其一掷而轻弃曷若先事而亟为与其疑医而待亡曷若信医而图存自古有病者未必死而讳病者必死今朝廷讳言病矣纵使开不讳之门而未能确然信任可用之人束缚防墨靳吝脂膏不捐反间数万之金反听市虎三至之说臣恐敌不在外而在内兵不动草地而起扵萧墙矣抑臣复有愚虑请尽沥忱为陛下精言之孟轲曰入则无法家拂士出则无敌国外患者国常亡此言人君当纳其身扵戒谨恐惧之地虽有敌国外患乃可为进徳之助也敌人廹我人皆忧畏臣独谓陛下进徳之机正在于此伏愿陛下杜女谒逺阉宦戒防酒亲忠贤精明不衰则昏怠不起畏忌常存则邪僻莫干凛凛然常有履霜坚氷之念而后可以壮元气消外患强中国御敌人矣臣猥以浅学备数经帷正以推明经义论说古今开导上心为职臣今此防自庙堂防谏给舍以至阃寄邉守皆以不失其职为言臣岂不自知其职乎若陛下干刚日进敬心匪懈处宫闱如坐朝廷对妃嫔如对儒生则无怠无荒而四夷来王天下将曰讲说之官不失其职如此如或不然纯一有间怠荒乗之縁饰虽多真实反寡则清议将以臣之责人者移而责臣矣岂不甚可惧欤臣赤心爱君不识忌讳尽吐肝膈惟陛下裁赦
