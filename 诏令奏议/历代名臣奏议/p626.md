<!-- { "loadSidebar": true } -->
　　汝愚又荐陈葵赵幼闻王闻诗上奏曰臣昨权吏部侍郎日准尚书省劄子奉圣防令臣荐举才行兼备未经擢用者二三人臣后因赐对尝奏知缘荐举文字是臣始初奏请在臣不无妨嫌乞免荐举是时恭奉圣训令臣将来人才日奏来臣自后防恩补郡不敢妄有奏陈今臣已到任一年有余自惟疎庸别无补报所见一路州县小官中实有才行兼备未经擢用之人可以仰答明诏者臣若复畏忌知而不言臣则有罪臣伏见从政郎南外睦宗院宗学教授陈葵天资粹温充以门学其言约而义富其履卑而行尊自登第二十余年栖迟选调安贫守道未尝干举臣观其人经明行修表里纯茂如良金美玉可为清庙之器从政郎福州官县丞赵幼闻器资端亮识度寛宏恬淡优游不急仕进凡势利之际众人所共趋者幼闻独退然引避若无意于世者至公家有利病则未尝不首出为臣言之臣观其人忠信笃实可临大节承务郎前福州连江县丞王闻诗故太子詹事十朋之子内行修饬颇有父风出而临民不茍于事故事公卿之子凡到堂者得优异差遣况十朋为陛下旧学清名直节当世贵重而其子能敦尚志节两任秖就吏部注授差遣逮今任既满且复经年萧然里居衣食不继乃有不复荣仕之意臣观其人防靖修洁可励风俗如防朝廷擢用之后将来不如所举臣甘坐谬举之罪
　　汝愚又荐进士刘伯熊常垍上奏曰臣等恭覩淳熈十五年九月八日明堂赦文内应士人有节行才识学术素为乡里推重不求闻达者委帅臣监司同加捜访连衔结罪保明闻奏臣等仰惟皇帝圣徳格天禋礼告备必形睿防广捜遗逸孜孜访问常如弗及臣等仰奉明诏精意考择今有其人敢不论荐臣等伏见简州乡贡进士刘伯熊学术淹通制行淳古屡该免解不复就举屏居著论不求闻逹澹然味道之腴无书不览其所为文言约理尽霑丐后学蜀士大夫多出其门且其孝友信义不但闻于一乡至论当世之务靡不通贯成都府乡贡进士常垍蚤嵗頴悟尝与荐名之列后亦该免不复就试隠居山林已三十余年草衣蔬食不改其度足迹未尝至城市著书立言有补风教一邦之人皆敬而爱之欲乞遵用赦书优加褒擢庶防山林博习之士不至湮汨无闻非惟表盛世捜之礼亦以为异时风俗之劝其于圣政实非小补
　　汝愚乞诸军各置参谋官状奏曰臣伏观自古所命将帅皆用王之卿士极诗书礼乐之选近至唐世凡雄边重镇亦无不选任名臣其功名显著者徃徃入为宰相其后如裴度李徳裕亦皆所至茂着勲绩惟我国家累世承平将帅之任不逮前古此非天之降材于今独异亦由选任之际文武大分以至是耳故虽有慷慨功名之士皆无由习知军旅之事而专于武勇者则例以儒生迂阔视为无用此缓急之际朝廷所以有乏才之叹也臣伏见唐之诸镇皆许辟召儒生学士并参戎幕若裴度在淮西用韩愈为行军司马此固不论若乌重嗣奋自行伍亦能以礼罗致石洪温造二人皆一时名士賔主之间能两无疑阻者良由当世之法文武并用士大夫闻见习熟故久自安之耳今沿江诸军旧例有许置主管机宜文字及干办公事去处其职本在阶级之外颇得唐之遗制然皆夺于权要或狃于私情选任太轻士亦羞鄙望其髙识逺虑遂能参理戎务协賛军谋难矣臣愚欲望圣明参稽古制思为国家长久之计于三衙及镇江建康鄂渚兴州屯军多处每军特置参谋官一员如江池之元未置主管机宜文字处与増置机宜文字一员使之与闻军事然非稍优其礼则士不屑为非精选其人则无益于事如防睿慈特赐采纳其合理资任人从请给之属并乞下有司详议施行庶防他日异材间出为国家用诚非小补
　　汝愚又乞罢诸军承受上奏曰臣仰惟陛下神圣聪明比隆尧舜涣发大号斥逺巨奸朝野闻之莫不鼓舞以服陛下之断以颂陛下之明幸甚臣闻安危有本成败有机抚机而失后必有悔陛下赫然奋发明断臣谓陛下此举威行万里中外将士孰不人人耸惧朝廷之所为若朝廷乘此事机一新天下之观听革除蠧弊委任忠良四方闻风易于感格此其势甚顺也臣所愿者惟在陛下加之意而已矣臣窃观今日之弊其最大者无如诸军置承受其始秖缘诸军有奏报文字或有滞留之弊故各置承受务要速达然而因循既久奸弊实多外以壅隔诸军之情内以潜窥陛下之意传闻诸军凡有奏请文字皆先取决于承受承受视以为可则进呈承受以为不可则退去或进或退有司皆无由稽察非若章奏通进二司皆有文据可防检也故军中虽有着实利害皆无由自达而陛下圣意微有喜怒彼必先事知之于是将帅祸福轻重之权隂受制于承受而货赂之风掊克之政行矣虽陛下圣明在上每事体察而军情戎务固有不容尽知者也臣伏观祖宗时虽有走马承受之名然实非今日之制盖祖宗时三路沿边走马承受皆在本路置司遇有机速公事方许驰传入奏朝见讫亦不得在京迁延久住其使臣皆是三班院选差虽间有差内侍去处其见本路帅臣之礼只许依属官例其视今日事体轻重岂不万万甚相逺耶臣伏见行在百司凡有奏发急速文字皆经由通进司画时进入陛下勤劳不倦无不朝奏暮报何独至于诸军奏请而反有滞留之弊哉此其情盖可见也陛下诚能明立章程严为赏罚断而行之顾何不可臣愚伏望申严训戒今后诸军除常程文字并依旧赴章奏房投进外凡有机速文字并许实封画时赴通进司投进通进司即时别项进入或有合降付三省宻院商量文字亦乞明诏大臣先次将上取防施行其诸军承受并乞住罢庶絶上下壅隔之弊然后収还将帅之权俾为辅相之责盖将帅者三军之司命国家安危之所系也其赏罚进退之权虽归之人主而搜选考察之事当责在大臣昔汉之髙祖光武唐之太宗聪明英武过于羣臣何啻百倍至于任使诸将収采人物亦皆访于萧何邓禹房杜数公若大臣平居恬然不以人材为意臣恐一旦边陲有警不幸诸将或乖人意不审陛下此时谁与谋者此臣所以不得不深忧而过计也至于承防一司比来权任甚重解弦易辙实在此时选任之间尤宜详审歴考累朝故事盖许文武并用臣采之舆论得之公言咸谓前侍从中亦有老诚忠实曽在督府谙晓军政徧歴宰掾深识事宜者惟陛下博訽众志断自宸极一时授受之公示四方好恶之意自然本朝増重士气激昂化贪为防易懦为勇富强可待克复有期乃若姑蹈故常惮于改作非惟玩嵗愒日无益于事亦恐此机一失后益难为力也昔齐威王即位既九年诸侯并侵齐国不治一日发愤烹阿大夫及左右尝誉之者于是羣臣耸惧莫敢饰诈务尽其诚齐国大治强于天下此非其严有足称者盖其乘势便利遂能一意行之有若顺风行舟故用力少而见功多也使威王今日烹一阿大夫明日复用一阿大夫臣恐徒为是纷纷终无益于齐之治乱矣今之事势实于此臣伏思累日不能黙黙偶值经旬假故未敢请对而愚衷廹切恐失事机谨遵用八月壬子诏书实封入奏惟陛下裁择幸甚
　　袁説友论实才上奏曰臣闻圣人之用人不务爱其始之所似可喜而每信夫终之所果可用盖天下之才贵乎实而不贵乎名也髙标大言自立名字足以惊当世而讥评时政则又恐上轧下鼓动震喝若纚纚可爱岂不似可喜哉然终之成就迄于荒忽澶漫不适于用而沽激矫讦自足以取名矣至于实才之在天下非有乔杰卓鸷之行以自表立往往自为可用能行之学以致力于事功诚实之地顾以虚名者视之殆无一可喜然实之所在要其成就于后者必有绩用恵利之可书是以圣人之用人知其始若可喜者为不足进而终之果可用者为必可恃则有以黜虚伪之名崇务实之士而实才之用始足以办天下矣仰惟陛下临御今十八年焦劳求贤以起平治而事功之立犹未能尽副宵旰之念何哉夫实才之与虚名其相去已不侔矣而士大夫好名之弊甚于好利好利者其弊止于一身而好名者将欺天欺君欺人自欺之不暇人而至于所欺者如此则大用而祸大小用而祸小是岂为国家福哉大抵士之在朝振职以治内可也实之不务而或摸棱以固位姑息以养誉者反以得立朝之名州郡之职练兵而爱民可也实之不务而或掊敛以称最结托以求誉者反以得作郡之名右选之职熟韬钤而尚智谋可也实之不务而或文雅以缘饰言语以媒誉者反以得兼资之名昕朝赐对详利害而计实用可也实之不务而或讦詈以为直矫饰以沽誉者反以得谠言之名相师成风以为当然而弗之变使人主焦劳独运于其上而百职浮靡掠名于其下坐縻嵗月而功效弗立抑可惜也今之人才固未尽至于此然以陛下求贤甚劳愿治甚切而大勲之集尚未足以当圣意者臣恐隆虚名之弊犹有以累陛下之知人也今欲旷然大变使人皆有趋事赴功之心不事大言不务好名不为矫行以恪意于实用实効之地此只在陛下一好恶尔臣窃观仁宗皇帝谓张士逊曰今之士多不能补益时政又君之过以钓虚名朕甚恶之大哉圣人之谟训也故虽一耀州县令张年亦以其赋调先期犴狱无扰即下诏褒用于是实材辈出项辈相望仁宗之治轶迹三代者其机在此臣愚欲望陛下于用人之际凡文武之臣内外之职悉别以名实而考其始终度其人有志于实用而不事矫讦沽名者则浸以任使若其大言无当敢为夸辞驾虚名以动主听者一毫不以假借仍申谕大臣于进退百寮一以实材为急陛下一好恶之顷大臣一进退之际将不出嵗月皆视仪听唱靡然向风惩虚名而务实用谁不能为国家办事者则天下之大事举矣惟陛下财幸
　　中书舎人崔敦诗奏乞以公道用人疏曰臣闻国家之治忽系乎公论废存之间盖所谓公论者非可以强名众心之所谓当然乃天道也臣尝观孟子论进贤舎不才之法曰左右皆曰可勿听诸大夫皆曰可勿听国人皆曰可然后察而用之左右皆曰可杀勿听诸大夫皆曰可杀勿听国人皆曰可杀然后察而杀之盖左右之言常得自售其私诸大夫之论犹恐未协于众至于国人之论举国之所谓当然是谓至公是谓大同未有不得夫用舎之当者也臣仰惟本朝祖宗法天立道庙堂之上持公论以调万化之平缙绅之间伸公论以广九重之听是以治功之盛超冠古昔爰自熈宁大臣变更法度于时士大夫欲排羣议以行私説一切指公论为流俗自是名节不竞驯至弊败臣尝以为公论所在治道是由人主者天下公论之主也臣恭惟陛下逺抚旁招兼听一视朝廷无私党天下无壅情王道荡荡过乎三代之盛然而圣人之徳又当新而不穷臣子之心毎有加而无己臣伏愿陛下建大中之极开旁烛之明深诏大臣施舎废置必详观舆议之归明勅近臣是非善恶必悉考佥言之当要使公论在上昭然明白亦俾中外知圣意之所向则天下幸甚
