<!-- { "loadSidebar": true } -->
　　起居郎魏了翁论除授之间公听并观如元祐用人上疏曰臣伏准正月己巳诏书令臣举贤能才识之士又准辛卯诏书令臣悉心启廸毋有所隐顾一介疎贱旬月之间洊被诏墨窃窥圣意固欲兼采众知急闻直言然臣尝妄议下之从上也不从其所令而从其所行夫使耆俊在服忠言日闻直不见疎才不招忌则声气之合有不待劝勉而至者不然阘茸得志阿防成风爱贤而不亲礼善而不用则稍知自好者将望望然去之矧所谓真才硕能者乎熈宁元丰之间非无君子也自王安石吕惠卿逐异已以快其私元气销靡若不复见一旦哲宗践祚崇庆垂振而新之则大小胥奋于是司马光文彦博吕公着在相位吕大防韩维刘挚范纯仁在政府鲜于侁苏辙孙觉梁焘范祖禹朱光庭傅尧俞吕陶为台谏苏轼在翰苑范百禄曾肇刘攽苏辙在词掖而经筵讲读官则傅尧俞韩维范祖禹赵彦若崇政殿説书则程颐召而不至则范镇也史官则陆佃曾肇朱光庭黄庭坚自余此不可殚纪然而所谓元祐诸贤之盛则非借才于异代也有作新观感之实徳有丁宁恻隠之真意故数月之间精采颇异乃尔虽然此特元祐初年也七八年间大抵若此其间调亭既入虽若稍不逮初然正论卒胜世号宣仁为女主中尧舜宁不信然臣愚欲望陛下试取臣言参稽史册内以禀承慈训外以申命大臣自今除授之间公听并观如元祐用人使才器分量无一不当其位则实意所孚善皆为时而出诗曰国虽靡止或圣或否民虽靡膴或哲或谋或肃或乂陛下幸毋以乏才忽之臣不胜区区
　　了翁为吏部尚书乞趣诏崔与之参预政机上奏曰臣伏覩陛下亲揽大政特颁手书首以亷隅砥厉臣节百司庶府闻命踊跃大邦小侯望风胥劝然而终以染濡熏习之久回遹之谋沦浃肌髓鄙夫壬人顽顿寡耻贪吏债帅诛求亡厌此风终未殄也乃者陛下特攽御笔逺自广南召崔与之参预政机除书一攽中外胥庆而与之方以年迈疾侵固请谢事夫当仕有官职而以其官召之则不得以疾为解陛下所以诏谕之者非不切至而与之重于一出特为晚节计耳与之初辞宗伯再辞天官今又力辞政府古所谓大臣者与之庶几有焉今若赖其沈静亷退之节表正羣工亦足以革竞镇浮亷顽立懦臣愚欲望陛下亲御宸翰以趣其行勉以君臣之大义喻以家国之深忧庶其幡然而来协助亲政则陛下意乡所形必有闻风兴起者矣臣无任区区端平初帝尝访广东经略安抚使崔与之以政事之孰当罢行人才之孰当用舍与之力疾上奏曰天生人才自足以供一代之用惟辨其君子小人而已忠实而有才者上也才虽不髙而忠实有守者次也用人之道无越于此盖忠实之才谓之有徳而有才者也若以君子为无才必欲求有才者用之意向或差名实无别君子小人消长之势基于此矣陛下厉精更始擢用老成然以正人为迂濶而疑其难以集事以忠言为矫激而疑其近于好名任之不专信之不笃或谓世数将衰则人才先已凋谢如真徳秀洪咨夔魏了翁方此柄用相继而去天意固不可晓至于敢谏之臣忠于为国言未脱口斥逐随之一去而不可复留人才岂易得而轻弃如此陛下悟已往而图方来昨以直言去位者亟加峻擢补外者早与召还使天下眀知陛下非疎逺正人非厌恶忠言一转移力耳陛下收揽大权悉归独断谓之独断者必是非利害胸中卓然有定见而后独断以行之似闻独断以来朝廷之事体愈轻宰相进拟多沮格不行或除命中出而宰相不与知立政造命之原失其要矣大抵独断当以兼听为先傥以不兼听而断其势必至于偏听实为乱阶威令虽行于上而权柄潜移于下矣
　　端平中中书舎人袁甫直前奏事劄子曰臣恭惟陛下轸国歩之多艰忧更化之未効特睿断并命宰辅陛下此心上通于天中外臣民畴不鼔舞臣窃谓宰辅之职固贵乎专亦戒乎太专不专则责不归一太专则失于独运陛下知左揆之忠直无他肠而恐其勤劳太过不可以无助也于是置右弼以佐之陛下之心不过如是而寡见浅识者妄窥形似谓圣意将有所移矣陛下察右弼之老成有素望必能长虑却顾共图国事也于是使济左揆之所不及陛下之心不过如是而旁睨窃听者又揣摩意见谓圣心将偏有所重矣并命二相可谓至当而纷纷之论如此臣谓陛下英断奋虽莫过于此举而二相之事陛下乃莫难于此时何难尔难于埙箎之相应金石之相宣如有虞济济之盛时也虽然是不难天下万事莫善于公莫不善于私房龄问正主芘民之道于王通通曰先遗其身能遗其身然后能无私无私然后能至公至公然后以天下为心矣世之为大臣者未尝不自谓能遗其身也然身若何而可遗必方寸洞然无一毫之私意而后能遗其身必不市恩不修怨不相倾相轧而后能遗其身必天下之所谓君子者进而用之天下之所谓小人者黜而远之凡亲故夤縁私相援引隂相嘱托者一切屏去而后能遗其身若夫任私意矜小智徇偏见聼邪説胸中胶胶扰扰非真有国尔忘家公尔忘私之心则何足以为至公臣之所谓公者非曰外焉示公而已也貌似同心而中生矛防乌在其为公耶是故专制擅决者固不足以为公而徘徊犹豫善避形迹者似公而亦非公也勇往好胜者固不足以为公而谦逊畏抑务为小心者似公而亦非公也何则宰辅者国家之柱石柱石不牢大厦将颠而何谦逊畏抑之有且非独大臣之身为然也彼与之谋议者岂无素相厚善托以心腹之人哉若其中立不倚徇义忘利者侃然正色为谋必忠是固有益而无损矣如其内懐顾望各有所主则造作语言縁饰事端谗间之隙既开交鬭之风滋炽于是朋党之论兴矣用一人焉彼以为此之党此以为彼之党而人主始莫知所适从矣行一事焉彼以为此之私此以为彼之私而人主始惑于聼闻矣无事之时倡为此论犹虑簧鼔是非徒乱人意况当中外抢攘事变蠭起之际乎方今至大至急之务亦多端矣楮轻物贵民不聊生一也军情动揺志在好乱二也防古窥我将谋大举三也阃外诸帅不相恊和四也凢此者皆付之悠悠泛泛不肯出力为公家远计而朝夕所从事不过互相猜疑迭求胜负久而习惯愈激愈甚眀主临朝慨叹惟曰其奈朋党何士大夫相与私议亦曰其如朋党何此正唐人所谓去河北贼易去朝中朋党难今虽未见其形而兆已先见矣先见之兆不务防微待其彰著不可掩乃欲从而救之不亦难乎本朝朋党之论惟韩琦当国有以消平调一之遂使两党之迹涣然氷释琦既罢相党论复起诸贤斥逐无虚日而小人忌琦者独少其后扶持善琦力为多臣愿以此事为大臣勉元祐之初聿新庶政惟元丰旧党分布中外多起邪説以揺撼在位吕大防倡调停之説宣仁圣烈皇后疑不能决苏辙抗章谓大臣若正已平心为安民靖国之计则人心自定虽有异党谁不归心宣仁是之臣愿以此语为陛下献虽然抑臣又有深于此者盖人主之英断不自外生当由心出临朝之时尊严若神未足为英主也要必无纎芥嗜好汨其澄眀之性则为英断自然有不可玩者如其齐荘于路朝而舒肆于燕私酒色观游便僻侧媚凡所以营惑耳目感移心志者有一于此则国家大事其精力必有所不及其志虑必有所不周大臣见其然也亦且忧惧闷郁之不暇而况权势之相逼党与之相挤日夜图回各求其自全之计国事将谁与任责耶大臣既不任责则人主之腹心耳目不得不寄于所亲信之人凡在左右者幸其有可乗之隙则白为黑以紫乱朱将何所不至哉然则探本穷源又在陛下正身以率下而已舜之歌曰股肱喜哉元首起哉此责在大臣也臯陶之赓歌曰元首眀哉股肱良哉此责在人主也臣窃观今日并命二相之后而有一人焉不能平心以徇公则将先之以猜疑而终之以朋党有猜疑之则股肱不可谓之喜听朋党之説则元首不可谓之眀臣非敢为是过虑也诚见今日通国上下惟知患在防古而不知忧伏萧墙惟知变在兵寇而不知祸起缙绅是以恳恳愚忠不知忌讳惟陛下与二相深思舜臯陶之言而亟圗之天下幸甚宗社幸甚
　　圣语　甫奏曰陛下并命二相天下莫不欣悦为二相者所当各尽公心勿徇己私则可以上副陛下委任之意读至陛下置右弼俾助左揆之所不及玉音云朕意正是如此外间何为有纷纷之论某奏天下事有一必有两两则易于不一惟英王有以一之汉文帝尝并相陈平周勃矣一则智谋一则重厚有文帝在上虽是二相而归于一唐太宗尝并相房龄杜如晦矣一则善谋一则善断有太宗在上虽是二相而亦归于一然则今日何虑纷纷之论惟在陛下一人而已读至莫善于公莫不善于私玉音云极是某奏主意所向人情之所趋也主意向左彼则趋而左主意向右彼则趋而右陛下不可不察人情之所趋趋之之初未遽见有大害趋而不已分朋植党自此始矣读至谗间之隙既开交鬭之风滋炽而朋党之论于是乎兴玉音云此事极可虑又云朕尝宣谕大臣云朕并命两相正頼恊心共济国事卿等宜深体此意某奏陛下圣谕极当读至人主之英断不自外生当由心出某奏臣在讲筵每奏陛下此心所宜常常清眀不可少有昏蔽陛下责宰辅以协心须是陛下先自正心可也今亦是敷述此意读至大臣既不任责则陛下之腹心耳目不得不寄于所亲信之人凡在左右者幸其有可乗之隙则白为黑以紫乱朱将何所不至某奏陛下于此不可不着精神若使大臣不任责而左右得以乗其间彼之巧谋诡计于不知不觉之中入陛下之胷腹此其利害不小玉音云此果是利害不可不察某奏陛下之言及此宗社之福也读毕玉音又问自除二相不至有嫌疑否某奏陛下以赤心委任二相二相倶贤何至遽生嫌疑但臣所谓人情之所趋各有偏徇若陛下无以一之却恐嫌疑从此生且如目今中外多事可谓甚矣左揆一向辞避右揆又一向畏逊若各事形迹深恐担阁国家事无人承当缓急之际将若之何某又奏近日广寇已平亰口叛卒不用招安尽行诛国威稍申又雨泽霑足雨后快晴一饱可望但防古可忧须及今勉二相如救焚拯溺速作措置玉音云人情好乱诚为可虑某奏陛下所以当日新盛徳刚健不已者正将以弭祸乱之萌也若陛下不进徳大臣又不任责以好乱之人情激成事变直易易耳陛下以臣此劄宣示两相俾其力行一个公字玉音云卿议论极当便当示两相遂退
