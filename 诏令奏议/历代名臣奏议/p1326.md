<!-- { "loadSidebar": true } -->
　　泾又应诏上奏曰臣一介踈逺去嵗十月尝因轮对获望清光三劄所陈窃谓陛下践阼以来天意顺从雨旸时若边陲不耸年谷丰登天之所以爱陛下者既至则所以望陛下者亦至茍玩其所爱不自省循则天心之爱或有时不可恃而谴咎伤败之来未必不基于此愿陛下以无灾为惧饬躬厉行増修圣徳垂神政事以答天贶陛下过听首肯再三及尧舜文王皆大圣人犹兢兢业业小心翼翼至论仁皇敬天着洪范政鉴则陛下又曰此书参人事而言朕常置之座右退而诵叹陛下此心实尧舜文王之用心是宜休祥之应日臻灾异无繇而至今者建寅之月震雷非时雨雹交作继以大雪灾变甚钜咎证非虚由古及今罕所闻见春秋隠公九年三月癸酉大雨震电庚辰大雨雪晋愍帝建兴元年十一月己巳大雨雹震电庚午大雪然自庚辰至癸酉相距八日之逺而雪作于仲冬毋足深怪曽未有当此之时雷电雹雪继作于一夕之顷者也虽灾异之出足见天心爱君之仁而天人之际必有感召相因之理陛下睹变思惧亟降明防访求时政之阙失臣虽愚陋固尝先事而言矧咨询下逮安敢知而不言言而不尽上负陛下虚懐纳忠之意乎臣闻应天以实不以文动民以行不以言成汤祷旱以六事自责宣王遇灾侧身而脩行古之圣王必先引咎于己不欲归过于人盖将应乎天而动乎民固当求其实而笃其行也今陛下严恭寅畏克谨天戒恐惧修省不遑康宁视成汤宣王无间然矣臣诚不自揆请得一二条陈之幸陛下不以臣之愚而废其言臣闻自古人主患不容受陛下每于臣僚奏对言虽讦直必务优容可谓有容受之量然受言之名甚美用言之效蔑闻毋乃听纳虽广诚意不加始説而终违面从而心拒轩陛之前应和酬酢宻若有契于渊宸进对之臣亦自以为得上意退朝之暇寂不见于施行盖有宣泄于小人而遂罗中伤者矣潜沮士气隂长谀习莫甚于此言路尚壅此阙政一也臣闻自古人主患好自用陛下从善如流改过不吝可谓无自用之失然鲠亮之士难合谄谀之徒易亲岂非信任未明好恶易惑鲠亮者未必非忠也而终恶其忤已谄谀者无非为佞也而终喜其顺己于是特立独行则浸见踈斥而偷合茍容则次第进用矣沮坏忠善伤败风俗端在乎是人材未振此阙政二也臣闻帝王以勤俭为徳而不可以位为乐以声色娱其耳目使日新月盛无暇更及他事盖仇士良蛊其君之至计也臣进言及此陛下无不灼知窃闻万机之余宫中燕饮太频声乐竞进六宫之奉非不偹也而优伶靡曼之容市井诙谐之戏间被宣召杂陈于前道路所传未足深信然所以致谤必有由也至于近属之亲婣戚之贵尤宜进见以时交接以礼然后恩义两尽名分素严傥若数陪宴侍深入禁掖臣恐欢洽之余浮费必广眷宠之盛请谒必行可不防其渐乎燕饮未节此阙政三也臣闻府库金帛皆生民之膏血州县之吏鞭挞其丁壮冻馁其老弱铢铢寸寸而诛之防无聊生之民矣陛下勤恤幽隠每以民贫为念窃闻上方赐予太多用度浸广缗钱之予遍于贵近金带之赐逮于微贱优伶之徒鲜衣靡服徜徉于道见者骇目假以犒军之名移用封椿之积臣僚执奏仅存虚劵闻者不能无疑也至于嗣邸后家土木竞兴蠧耗无艺官府厌诛求之苦闾巷有愁叹之声臣恐军怨民穷其来已久缓急之际卒成祸阶可不虑其微乎赐予无度此阙政四也臣闻国以纪纲为本台谏给舎所以寄纪纲之地命令之颁爵赏之施虽出于人主行于朝廷而给舎得以駮正台谏得以论列是非可否一言而定夫是以奸邪知所畏而国体由此尊严今也侍从擢非其人节钺畀非其功给舎駮正台谏论列固其职也而连章累疏则沮格不行备礼请去则眷留甚力夫以其宣劳而陞之侍从未为甚过悯其降虏而宠之节钺犹可诿也然祖宗爱防纲纪曲示听从宁屈于所当与而必伸言者之气盖国体所系而于势未顺也然则纪纲浸坏国体渐轻而奸邪生心矣纪纲不立此阙政五也臣闻爵禄人主之操柄而名器不可以假人必爱惜谨重不轻于所予然后足以厉世而磨钝兴事而劝功今也正任之留务去节钺一等戚里縁恩而授遥领之刺州在武列为宠毉工冒法而得一留务一遥刺若非所甚惜也然成宪既紊幸门方开羣小争趋扳援伺隙不能塞其源而何以遏其流乎平居罔功髙爵厚禄一旦有事能效尺寸将何官以赏之乎唐以官爵赏功将军告身才易一醉其极必至于是名器浸轻此阙政六也臣闻人君即位必有攀附之旧一时遭遇无不萌觊宠希荣之心然其识见至卑才品至下待之恩厚可也禄之优闲可也至于议政事论人物则当与天下之材共之陛下初政有二三左右恃恩妄作自以为参陪宻论荐进人材寡廉鲜耻之徒趋而附之頼陛下威断即从罢斥其尚存者宣对频数出入无时采访宁免于谗邪议论岂无于憎爱近日踪迹颇已彰闻夫外廷之臣皆陛下所选擢岂尽不可亲信奚必寄腹心于此曹乎岂其幸陛下之未觉寤而为此防窃之计乎诚恐潜弄威福飬成奸蠧佞幸渐肆此阙政七也臣闻古之人君待臣下以礼而责臣下亦重惟其待以礼而后可以责之重传所谓上设礼义亷耻以遇其臣而臣以节行报其上也国朝体貌大臣尤为优厚不以其有罪而废礼也间者大臣去位一章而罢如弃土梗借曰台谏之言不得不从则前日之抗言极论列名奏防何迫之以宣谕而果于拒人也从臣之丐去姑曰不允而与祠之命忽从中下虽宠以峻职而恩意则甚薄矣何以厉臣节而示众庶乎近者一二职事官之补外悉以御笔莫测其故夫出处士大夫之所重也贤者暧昧而莫辨不肖者徼幸而茍免又何以飬廉耻而示惩劝乎遇臣不以礼而黜陟未明此阙政八也臣闻国家之雠在所必复疆埸之事终于不免顾有迟有速耳事不素备何以应猝陛下与二三大臣再嵗于兹从容论道亦尝讲明之乎守御之方孰缓孰急攻取之路孰先孰后亦有成谟定算矣乎至于将帅之臣尤当储蓄虽武事非尝试而后见而才否亦安可以不知何者有文武绥怀之道何者有沈雄攘郤之畧亦可拔择而収致之乎微有一警而起之闲散之中者非贪残无行即诞谩不实之流其人果孰可倚仗乎安有行义不信于平时而临事能以使人者荆襄维扬皆号重镇戚属庸才素无望实居是任者果能当一面乎边防之无备而将帅乏材此阙政九也凡此九者臣固已条陈于前虽致灾不专在是而皆今日之所当虑也抑臣犹有疑焉陛下降防求言止于馆职路诚未广意者陛下急闻阙失故必自近始而人之欲进言者固无择于踈贱也侧闻近有布衣言事不实初令编置已而听读臣实踈逺不知其人何如所言何事此命之出诚为未安使其有求于我欲加之罪犹有辞也一介草茅奋不顾身言渉过当原其用心亦欲效诚于君上耳设居无事之时尚可置而不问适兹灾异之见正宜博通下情今求言之防方行罪言之命继出众听骇愕物情谓何窃议陛下以是警言者而非以劝言者也夫罪一狂士本不足深惜因一士而亏损求言之美意狂士反以得名乃为陛下惜耳若曰已从轻典则均为加罪又将焉择傥陛下翻然悔悟卒从寛赦则疑谤不辨而自解矣何惮而不亟行之哉此理晓然尤圣明之所易察者也臣是以始终为陛下详言之若夫五行之说臣虽未尝深究然据经义而论则雷阳也雪隂也阳气方升而隂制之此雪所以降也以象类而求则君也夫也君子也中国也皆阳也臣也妇也小人也四裔也皆隂也臣迫于君妇陵于夫小人害君子四裔谋中国皆隂胜阳之证也有一于此臣愿陛下熟之复之止之絶之制治于未乱防患于未然如前所陈其切于圣躬者臣愿陛下省之于心反之于身勿恡其失必易其度其关于臣下者臣愿陛下询之佥谋断之国人务协于中同归于治凡所建置凡所施行必上当于天意下合于人心人心恱而天意解岂惟消弭灾咎亦将转祸为祥可以保和平之福可以兴太平之业可以永祖宗无疆之庆矣臣不胜拳拳忧国爱君之诚冒犯天威无所逃罪惟陛下财择
