<!-- { "loadSidebar": true } -->
　　客曰敌常籍诸戎兵席卷来寇故河朔之势不支子何以御之茍如子之策可决胜乎对曰大众不足恃也其取胜者在中军而已中军不振诸酋长且土崩虽众何赖为夫镇定在河朔兵第一今使悉众从敌中军与相进退令瀛魏军当酋长纵竒兵击钞骑河南列屯营谨守澶渊余州皆清野以待不逾月敌必饥饥必求战我畜鋭不发以羸畜弱卒尝之待其争而嚣则整师犯之无不败众涂地矣然中国不用兵五十年军有所未习先屈而后胜未可知用之数年习知委曲则士心侈而乐闘矣士见所得财珎马羊皆自取也所上首级厚赏也死事者卹其后奔怯者无众寡必戮罚信而赏明则士气鋭将谋果人心定不止御自来之敌可北图燕蓟矣夫燕蓟契丹恃以为强也故太宗巳平河东而先取幽州圣谋深矣故不复虑北契丹不可臣客曰子言太髙恐不为时所信且陛下为四海屈已斥银币五十万为年赐使者贺正月庆诞曰廷劳答贶又十余万西夏亦十余万大抵直百万嵗弃之二垂安天下元元徳至厚也子欲轻动干戈为国生事非策之宜对曰唯唯太守所云非谓欲朝廷举兵讨也直因其来寇而豫为计耳敌之南牧必先犯镇定邢赵瀛魏以地平战易民富有易扰而多获也所在发掘钞略终无顾巢窟意夫敌留吾境大众不轻动吾可用竒矣若令轻骑挟半月粮出河东以残云应出雄州以袭幽燕治战舠数千载半嵗食出青莱浮海以动营州纵谍者告敌能安然不畏乎比敌之还吾轻骑战舠归矣故彼归我出我出彼归不数年敌山川险要无不究则彼自保不暇矣朝廷又出寳货募使者走间道赂新罗逹靼黒水等诸戎以谍士随説之许以重爵割地与之平使叛契丹彼不从必露言于敌敌且内相疑若听吾命敌固失援矣此皆伐谋纾难可先计而后用者也客曰或言契丹嵗得银币五十万库积充满安肻自为送死计彼之来不过略河北数十州固无五十万之获敌虽愚肻舍安受之贿与朝廷决不可必之胜也子试策之此言是乎非耶答曰今者敌君臣皆不肖殆有是矣彼其臣为王谋曰宋所输珎寳君皆自得之今若纵兵钞略所得财皆于下有功者君又将倾府库以赏然则违盟而战下得所欲上防所蓄君但有胜负之虞将何事焉太守策之此北敌所以迁延自安未肻作反计昭昭矣
　　篇之七
　　客诘曰子策契丹不反然子之在中山所统九州军修楼橹濬壕隍畜粮増马勒部伍无日不讨于兵何不自安对曰客言非也兵家有云无恃敌不攻恃吾所不可攻也彼虽未叛吾备何得弛乎常治所以待乱也不虞是其可虞也前所谓彼主孱其子长也而弟又凶徳一日其主殂以疾弟与子必争其位争而势分有弱有强强者与我为敌则弱者求吾为助许之强者怒不许弱者必致雠于我彼习知边鄙怯懦汉地富有故攻所易攻以自长雄不可不为之备又其弟得国必恣狂勃先剽劫于边左右素不慊者将妄诛夷虽不保终要能为疆埸患朝廷尤须以兵镇抚所谓乱也庆厯时彼主将叛乞师于诸戎皆以兵从之约曰所获人畜财赀皆自取诸部喜日夜驰且南向防与彼和各罢归诸部皆恚曰欺我使来因大掠幽蓟间数十县去契丹不能禁也今彼主再遣王纲约诸国借师皆曰又欲如前欺我乎不肻出兵故去年八月遣使叩塞告与西夏絶正言甘而礼厚以反谋未成为诡计訹朝廷之北敌耳异时能得诸戎兵即又寻隙责言肆其沓贪此谓可虞也故太守欲朝廷自治以待彼乱常备不虞奚待可虞也又况嵗出赀百万赐二陲此宁无穷垂子孙计耶水旱疾疫古今代有假如万分一中国遭三年之水旱数千里疾疫南方治课不豋而上取无涯之财填沙幕之北是自困天下者也天下穷则厚取于民厚取于民则怨怨而不乱者未之有也彼将乗吾之困民之怨责吾所输恚气直辞归曲于我此不谓倒太阿假敌以柄乎太守闻异时县官嵗与银皆还入汉边相贸易官得什六嵗益三四则略足自庆厯后敌禁止银不得复入边州且十年此欲困中国非一日计也自和盟以来嵗与三十万者四十年五十万者十年契丹所得银币凡七千百万矣春秋许敌国者不一而足有如他日敌复压境又欲如庆厯时増嵗入之物与之盟乎故莫若先自治待其来勒兵固以威武示之如前所陈者我威一立与之盟则固与之惠则悦而易臣有所赐与不过二三十万则天下之财不至乏垂之后世而易遵焉
　　庆厯七年枢宻使文彦博论讨戎泸小夷不必自秦凤兴师奏曰臣今覩梓州路奏称涓并监夷人作过事体不小乞依庆厯四年例于秦凤路差拨兵马赴本路救应事臣勘防庆厯四年夏泸州界夷人作过是时臣任秦凤路都部管经略等使准朝旨令臣发禁军两指挥赴泸州救应臣以秦州去戎泸四十余程地逺必赴救不及枉有拖曵兵甲臣虽知不便当时以朝旨丁宁不敢稽留异议遂发禁军两指挥赴泸州未及中路夷人果已退去其上件两指挥兵士只到遂州驻泊是时川界州军见此兵士经过人情颇亦惊恐兼为遂州官吏不晓军政不能平心抚驭动有猜疑防至生事臣知益州日鉴此举动之失曽具利害擘画闻奏以谓戎泸些小夷人作过只是本处白艻子弟及宁逺兵士自可御遏若贼势稍大则计防梓夔益利两路就近差那兵甲可以讨击盖蠢尔小蛮来则御之不可穷其窟穴岂烦远自秦鳯兴师空自劳弊兼恐别有惊扰况嘉眉州皆是益州钤辖司屯兵之处若发兵救应乗舟下水不三四日便至泸州赴救之势最为神速臣之奏章必在枢府可以复视伏乞更不自秦凤发兵只令速计防益州钤辖司相度量差兵甲由水路赴泸州策应尤为允当仁宗时王尧臣为学士知审官院陜西用兵为体量安抚使将行请曰故事使者所至称诏存问官吏将校而不及于民自元昊反三年于今关中之民凋弊为甚请以诏劳来仍谕以贼平蠲租赋二年仁宗从之使还上言陜西兵二十万分屯四路然可使战者止十万贼众入寇常数倍官军彼以十战一我以一战十故三至而三胜由众寡不侔也泾原近贼巢穴最当要害宜先之今防秋甚迩请益团土兵以二万屯渭州为镇戎山外之援万人屯泾州为原渭声势二万屯环庆万人屯秦州以制其冲突且贼之犯边不患不能入患不能出也并塞地形虽险易不同而兵行须由大川大川率有砦栅为控扼贼来利在虏掠人自为战故所向无前若延州之金明塞门砦镇戎之刘璠定川堡渭州山外之羊牧隆城静边砦皆不能扼其来故贼不患不能入也既入汉地分行钞略驱虏人畜刧掠财货士马疲困奔趋归路无复闘志若以精兵扼险彊弩注射旁设竒伏断其首尾且追且击不败何待故贼之患在不能出也贼屡乗战胜重掠而归诸将不能追击者由兵寡而势分也若尚循故辙必无可胜之理又论延州镇戎军渭州山外三败之由皆为贼先据胜地诱致我师将帅不能据险击归而多倍道趋利兵方疲顿乃与生羌合战贼始纵鐡骑冲我军继以步奚挽彊注射锋不可当遂致掩覆此主帅不思应变以惩前失之咎也愿敕边吏常逺斥候遇贼至度逺近立营砦然后量敌奋击毋得轻出诏以其言戒边吏
　　监察御史包拯进张田边説疏曰右臣以懦庸之质荷边帅之任才轻责重不能称职进退陨越罔知所措伏自北敌请和以来边境无事垂五十载守御之因循寖乆将领之选未甚得人卒伍之軰复多骄惰若不精加擢择一旦缓急用之以庸谬之将緫骄惰之卒必先事而败虽有犀甲利器焉所施哉况敌中日有事宜奸诈万状不可谓要盟甚固万无负徳往年之事亦可明矣孙子曰无恃其不来恃吾有以待之也无恃其不攻恃吾之不可攻也若沿边长吏兵官悉得有才之士委而用之上下协济庶防后患可弭臣昨待罪谏署未尝不论列及此今叨边寄安敢循黙而不倾竭愚虑图所以为报哉臣窃见殿中丞通判信安军张田性质端劲文艺该博周知河朔之事尝着边説七篇词理切直深究时病輙敢缮写进呈伏望陛下万机之暇少赐观览则防边利害粲然可见仍乞宣谕两府大臣参议可否鋭意而预图之实天下幸甚
　　拯又论契丹事宜疏曰臣伏见契丹近遣人使复有请求今朝廷重遣使命以答其意者盖覊縻不絶之谊也且北敌自先朝请盟之后边鄙无事垂四十年近因昊贼背畔以来邀乞无厌情伪可见臣访闻敌中官吏薄于俸给人民窘于衣食故自将相而下以及族帐乆萌南牧之心所未欲者特其主耳亦非甲兵用度之未足种落上下之未和其力固有余也所以然者以国家嵗入数十万计往还聘问之礼未之或阙无舋而动佳兵不祥不欲曲在彼耳非有服仁义崇徳让之道也其贪而好利忍而好杀强则骄傲弱则卑顺率敌人之天性也故自古圣王以大度涵之来则而御之去则而守之此制异域之常道然无代不为中国之患议者或谓四夷乃支体之疾夫支体之疾亦根于心腹矣茍支体未宁则心安得无患愿陛下深鉴于此慎无忽焉又虑陛下左右或言事者有以敌中无事以安圣意谓彼君臣乐我和好盟誓甚固万不负徳窃恐有误于陛下也兵法曰无恃其不来恃吾有以待之也无恃其不攻恃吾之不可攻也今既无故遣使是必以不可从之事为请乃其诡计耳但小不如意则欲以为词况今夏地震于并代之境盖隂盛之象且异域者中国之隂也又震于纯隂之地此天之有以示戒也岂徒然乎彼必有潜谋构隙之志尤不可不深虑也臣窃知沿边诸将未甚得人皆售进市恩结援固宠不讲方略不训士卒抚驭无术劳逸不均以致边偹未完边廪未实一旦急用必先事而败且河朔地方千余里列郡数十与敌界连接深入之患甚可虞也而郡无善将营无胜兵卒有来如疾电去如脱兎缓急之际曷以御之臣毎念至此寒生毛骨况观今来事势乃必然之兆虽命两府重臣往逐路宣抚措置更望陛下频召执政大臣与緫兵将帅乞丁宁训谕俾图议谋策选求将帅精练卒伍广为积聚以大警备之不然则惧贻陛下之深忧也臣区区之心无所云补惟陛下裁择
　　拯又上疏曰臣闻异域为中国之患其来乆矣以古揆今未有恃盟好舍武备而不为后患者国家自契丹请命逾四十年沿边卒骄将惰粮匮器朽主兵者非绮纨少年即罢职老校隠蔽欺诞趣过目前但持张皇引惹之説训练有名无实得不熟虑乎臣昨奉命出境敌中情伪颇甚谙悉自创云州作西京以来不辍添置营寨招集军马兵粮积聚不少但以西讨为名其意殊不可测縁云州至并代州至近从代州至应州城壁相望只数十里地絶坦平此中与外古今所共出入之路也自失山后五镇此路尤难控扼万一侵轶则河东深可忧也不可信其虚声弛其实备兼闻代州以北累年来蕃户深入南界侵占地土居止耕田甚多盖边臣畏懦不能画时禁止今若不令固守疆界必恐日加滋蔓窥伺边隙寖成大害银方城等亦縁此而致切不可忽也况边上将帅尤在得人昔太祖经营四方选勇干忠实者分控边陲以何继筠沧景李汉超关南以备北边郭进邢州以御太原姚令斌庆州董遵诲通逺军以捍西戎倾心委之锡赉殊异皆一任十余年不迁卒获其效今则不然莅事未防即从迁徙又何暇于训练备御乎臣欲乞今后应沿边要冲之处专委执政大臣精选素习边事之人以为守将其代州尤不可轻授如得其人责以实效虽有微累不令非次移替所贵军民安其政令缓急不至败事
