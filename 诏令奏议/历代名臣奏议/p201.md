<!-- { "loadSidebar": true } -->
　　李复上奏曰臣闻圣人御天下也必以道而道者南面之术也其所谓道者岂但漠然而无所事哉其用至微其功至周皆隠于纲纪法度礼乐徳政之间使四海安然而无事至千万世而无弊天下由之不知其所以然而然也古之致治者惟尧能之孔子称之曰焕乎其有文章乃纲纪法度礼乐徳政之谓也巍乎其有成功乃天下安然无弊之効也荡荡乎民无能名乃不知其所以然而然也夫惟如是所谓道也后世无不稽焉前世自唐末至五季天下糜烂大坏有识者伤之至于不忍言国家之艺祖太宗潜而未跃熟稔昔者祸乱之所由起自膺天命凡立一法欲絶一蠧凡举一政欲去一弊小大逺近皆有纲纪法度维持不以喜而妄与不以怒而妄罚使居官者修其职安其分而不敢妄作不敢茍恱无狂易儌幸之心百姓守其业乐其生无横扰困苦之患累圣循之迄今一百六十年天下晏然自三代而下未有若本朝平定之久也恭惟陛下即位已来延见臣下必访治道四方闻之皆曰今唐尧在上矣臣愿陛下思祖宗修立纪纲法度维持天下之意不取目前之虚美而求经久之逺虑使上下各安其分守职业具举朝廷清明民物繁富弊无由而起蠧无从而生天下不知其所以然岂非配天广地之业哉治道莫盛于此臣踈逺愚惷不知治体狂妄献说惟赦之幸甚
　　复又论虚名实敝上奏曰臣闻古先哲王之举事也常艰于其始而深虑其终始虽可为后不可继则不为盖虑得其虚名而受其实敝天下四海虽甚大亦犹庶民之一家以一家之事推之乃天下之事尔臣甞观旧史见前世不能深思逺虑轻动生患者其事甚众不敢逺引以渎圣聦以臣今亲见所谓庶民之家者论之臣居有邻人承其父业负郭有美田十余顷衣食富足不能力穑笃治为人所怵喜多田之豪名罄索又营逺山之瘠田数十顷欲人称其田之多也逺田无所得常以负郭资之嵗久因逺而困此求虚名而受实敝也陛下承祖宗积累之休无幽不烛无逺不察其多事轻动以求利者不能昧圣聦必久已察之矣固不待蝼蚁之微献其愚臣惓惓之诚更愿终谨之幸甚
　　左司谏江公望上奏曰天下大器置诸安则安置诸危则危此知置之之地未知运之之手天下神器为者败之执者失之此知运之之手未知藏之之道藏天下于天下而不得遯此所以为道也天下有常安之地圣人操妙用之手至人藏不动之道不动常动动常不动运实不运不运常运安常不安不安常安此宰制天下之妙理管仲髣髴万一以其君覇伊尹周公收拾土苴以其君王大舜神禹得之以其君帝孔子曰惟天为大惟尧则之与天同体得所以藏之之道禅之匹夫如攘芥挥涕之易得所以运之之手焕乎其文巍乎其功得所以缮全之理而置之者也自尧而下以人治天下以人治天下贬于道矣舜舍已从人禹惟不矜不伐汤执中文王翼翼武之斤斤以器之不可满而先为可持之方成王持盈守成以器之已满而见于能持之力道既贬矣器亦狭也嗟乎战国之纵横秦汉之吞并有为之之败执之之失矣故其妙不知所以藏其粗不知所以置天下无事亦幸尔今有器焉蛊而不饬荡而不纲攲而不平漏而不苴置之能安以否身坐其中虽巨有力焉能运行以否一日为有力者负之以去谓之善藏以否器既如是天下亦然陛下以仁为朴以义为削以信为绳以智为巧以礼为绘政以制其用刑以支其蠧啾啾万鸣蠢蠢群动同在一器虚而不实故众实之所会静而不动故群动之所止止而无止则动亦寂矣会无所会故实亦空矣虚实一体动静同域莫得其隙莫窥其用陛下以此藏之孰能移也得之于天人非容心也视之若敝屣非有爱也承之于宗庙非敢忽也行一不义杀一不辜非敢为也人爱亦爱之人弃亦弃之示至公也上而公辅下而有司百执事或坐而论道或作而行之各当其力也不在一曲不滞一隅东顾西眄左提右挈如在掌握之上陛下以此运之孰能弊也不畏多难而以无难为忧不矜无过而以改过为美居安思危在治思乱以山河为金汤以边人为赤子外之郡国若犬牙之相制内之宗族若盘石之镇安建极于四达之涂跻民于仁夀之域陛下以此制之孰能危也艺祖神考能运而藏之者也仁宗能安而置之者也今举以付陛下如何其勿思也臣之言若诞而不可考稽皆目前之至理非外取也张湛曰至妙之所会者更麤至髙之所适者反下臣以为知言惟陛下财择
　　公望又奏曰人君明目达聦所以通下情也前后有旒左右有纩所以防太察也太察则闻人之过下情不通则不闻已过闻人之过则奸生而刑滋不见已过则心塞而祸萌此周之厉王以防口而召亡汉之显宗以耳目隠发为明而速乱也逻者之兴推求其意不过以求瑕搜匿钩致盗诈出于不备擿发如神此一酷京兆之俗才尔使京兆为之侧目耳陛下以天下为度海内为家而为良京兆所不为伏惟陛下即政之三日一切罢去天下闻之翕然归心开口张胆人人自安告讦不长风俗向厚比闻稍稍复置益旧额通为七十人一人量以十人为耳目十人之中一人又以十人为之散之通途永巷不啻数千百人矣夫妇丑诋之言仇隙怒传之语増情饰状擿隠抉伏何所不至人人局蹐各各疑虑亲戚不敢诚朋友不敢信目不敢注视手不敢直指若此定非清世之美事也昔吴王孙权用吕壹軰举罪纠奸纎介必闻深案丑诬排陷无罪以作威福歩隲力诋其非权寻诛壹觉悟尚早盖小人因縁衔命不务奉公利在慿借威势杜絶人口公然作过使上聦不达威柄潜移刑及无辜睽睽万目闻人之过不闻已过之所致也老子曰察见渊鱼者不祥以察为明是诚不祥之兆也陛下岂不思畿甸之外非陛下之民乎人各有心能使之昏昏不喻朝廷之所为乎人各有口能使之嘿嘿不议陛下政事乎既不可揜于天下何独察察于辇毂之下以为明哉语曰天下有道庶人不议信乎有道不可得而议也伏望陛下以道御天下使人荡然不疑无得而议何为蹈吴之故辙而不知革彼犹能因言以诛壹軰孰谓陛下鉴此而不能之乎愿黜献议之人通旧额人数一切罢去除祸者必锄其根植福者必封其本毋谓昔有额而不可去也其根尚存枝叶他日复生矣不可不察
　　赵鼎臣对策曰臣闻天下之势莫重于已安圣人之虑常切于既治古先盛王不以太平盈成为可乐而以长治为难不以垂裳拱揖为多暇而以居安为惧故衢室载放勋之问緫章志有虞之访谋及卜筮学至刍荛凡以不恃独见之聦明而思得天下之忠言嘉谟以济其治也不惟有以明已善而又有以取众善不惟有以鉴已然而又有以防未然圣而益圣安而愈安盖皆出于此矣恭惟陛下承休祖宗合徳天地仰奉太母之慈训懋昭先帝之盛烈据已安之势揽既治之俗犹于多士在廷亲屈圣问劳谦退托质所未逮此诚陛下推尧舜之用心而使有若卜筮刍荛者咸得预谋而备问也臣愚不肖草野狂戆妄殚所闻思补圣徳之万一惟陛下赦其昧死臣不胜至愿伏惟圣策推两汉之政鉴方今之治愍大辟之尚众念寒燠之或差此见陛下求治之深也臣闻善言古者验于今善言天者验于人陛下仁慈恭俭视民如伤置官立司裁省浮费而约赏节用首自宫掖则非特衣绨履革而已铢金尺帛不妄赐与台池苑囿无所增饰则非特惜十家之产而已发内库之金以赈冻馁散上供之粟以赒饥馑则非特除惨酷之科着胎养之令而已应天必以实见异必修徳此宜天地之气交感旁畅遐迩之氓承风向化俗兴礼义而年谷和熟以答陛下之休徳也然间有不能尔者虽臣甞疑焉请为陛下陈之臣闻人之怨咨欝于下然后天之舒惨变于上故水旱为沴本民情之未和由大辟之滋众盖民无常产因无常心则放僻邪侈无不为已及陷罪而刑之孟子谓之罔民此不可以不戒也臣窃谓方今有仁政而无仁吏故郡县之政徒谨簿书有司之臣讳言教化化不下究则民起而触宪网食不家给则人穷而为盗贼督邮之所获追胥之所执嵗不下以千百数有司徒能据法以当其罪而未甞论陛下所以爱养元元之意且思有以教之此不亦有仁政而无仁吏邪刑罚积而嗟叹兴嗟叹兴而变沴作则夫寒暑差僭岂无自而致然哉昔东海一女子耳刑不以罪犹能感致暵旱况四海生齿之众而曰死必当辜刑必应罪臣虽甚愚窃未敢谓之然也彼文章二帝因敝承峻济以寛厚故民气既协而天理亦应此其所以修而致之者惟陛下以教化为首务择良有司而奉行之然后刑辟可清嗟叹可平而颂声和气固将薫蒸旁薄发为嘉瑞则水旱之变又何见于盛世哉伏惟圣策慕无为之治敬何言之化又将明贤鄙而平徭赋定法令而清蛮貊革而正之务求勿扰此见陛下圗政之备也臣闻任官以资格则虽贤有所不申取人以言语则虽鄙有所幸进此其所以未明也惟陛下稽唐虞考绩之典放周书黜陟之制如此则贤鄙明矣臣闻户板既久有虚名而增税流亡不复有诡佃而不征贫以不足而重敛富以有余而徼幸至于课功调役多寡随之此其所以未平也惟陛下采师丹限田之议放唐人口分之法浸复古初毋尚一切如此则徭赋平矣臣闻之易于涣曰涣汗其大号于巽曰申命行事故先王之行令也坚如金石信如四时公如天地以陛下之圣布美意画良法合于人情熟讲而力行之虽万世可无弊至于因时移易应变屈申是乃所以为神化不倦者又何患于屡更哉顾其所设施何如耳臣闻诗云薄伐玁狁至于太原其上策不过乎严守御走集之利俾其欲寇不能愿臣不许而已陛下临御首诏疆吏毋得擅兴侵畧斥候既明约束素定持重飬威隠然有不可犯之势是以鬼章跳踉窃据邉垒而亟缚渠魁生致阙下蹈临洮之城辚青唐之壌云彻席卷天威四震此诚今日已成之効也臣愿陛下谟谋嵓廊益稽逺畧采姚崇之意不赏邉功取士燮之言释为外惧纎介视之则又何患于不诚而且未清哉伏惟圣策咨劭农之首务访制礼之盛典欲人不趋利而务节欲士不惮劳而奏功此见陛下讲化之勤也臣闻农尽其力在敦本而抑末礼制其宜当縁情而示训虽然传曰礼先王未之有可以义起也陛下徳为圣人位为天子则夫以义起礼固无便于此矣而复访臣以制宜之时此臣所以迟疑而不知对也臣闻上好节谊则人不劝而自矜朝有爵赏则士虽劳而不惮则夫不趋利而乐奏功亦在陛下所以鼓舞之而已至如汉之久任可以课吏治隋之义仓可以御凶年此善于今而可先者也兵释之滋广服用之无制此戾于古而为大者善者以渐而复行戾者以缓而除去为政之善宜必如此凡此数者是皆治国之大本方今之急务臣既言其畧矣而陛下复策臣以天下之广黎元之众虑有未萌而当预防者臣于此然后见陛下凡所以问臣者岂徒为无用之空文可喜之髙论哉又将深谋逺虑而及未然之得失顾臣之愚何足以识此虽然仰观陛下即位以来仁深徳厚政良俗美务行寛大之令悉惩苛娆之吏元元赤子蒙被天地父母之恩可谓至矣然臣切虑郡县防逺之吏或不能明朝廷指意妄谓厌明察而乐简易务为优游懦缓之治以至见非不举闻恶不察趋竞者矫以取名偷懦者习以蒙幸兹风一扇流为姑息此臣所大惧也愿陛下惩其流而塞其源正其本以禁其末有若宣帝之政信赏必罚太宗之治屈已从谏此消弭之大略也臣愚不识忌讳复附于末惟陛下财幸
