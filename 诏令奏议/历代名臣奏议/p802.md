<!-- { "loadSidebar": true } -->
　　泾又论太师平章军国事韩侂胄右丞相兼枢宻使陈自强乞赐贬窜防曰臣闻书曰惟辟作福惟辟作威惟辟玉食臣无有作福作威玉食臣之有作福作威玉食害于而家凶于而国人用侧颇僻民用僭忒释之者曰君臣之分贵贱有常政当一统权不可分作福作威谓秉国之权勇略震主者也人用侧颇僻谓在位小臣见彼大臣威福由己由此之故皆附下罔上民亦因此而僭差夫箕子告武王以洪范陈天地之大法而独于此谆谆其严澟乎其不可犯真足以垂戒万世且以作福作威而害家凶国祸己如彼而况征伐自天子出圣有明训人臣而可专之以贻患于天下哉臣仰惟陛下天资仁孝身履恭俭率礼守法畏天爱民未尝有一过举以韩侂胄获聨肺腑乆事禁宻见其平时小心畏谨故每事询访觊有裨补侂胄所宜衔戴恩遇勉自抑畏宻勿弥缝圗报万分而习气膏粱不学无术任重力小轻躁自用陛下少加假借侈然骄肆窃弄威福恐人有议己者乃首借台谏以钤制上下除授之际名为宻啓实出己私而奸险之徒亦多乐为之鹰犬夫台谏之官使诚出于天下之公选人主之亲擢论议章奏允叶人心听之可也今专植私党任用匪人凡有所言无不隂授风指而每告陛下槩谓台谏公论不可不听自是威福日盛无复忌惮稍有异己必加摈斥以人臣而专权擅朝干分败常自知其无所容乃巧圗兵柄以为固位之防不量事实徒徇虚名外则缔交军帅分布邉面以张其声势内则位置羣小于给舎台谏以主其言论招纳亡命撰造间谍轻絶和好遽啓兵端逆曦之任殿岩侂胄交通踪迹诡秘人已切议当孝宗在宥之日以吴氏世掌兵权圣虑髙逺吴挺亡恙时逆曦年甫弱冠因其来觐留之禁卫以系其心及挺之死至易以它将逆曦在光宗朝亦不过假守邉郡侂胄既荐为殿岩又纳赂以便其归复任西帅付以全蜀识者盖已寒心果挟强敌以叛人尤不能无疑于侂胄而侂胄亦何辞以自解借曰无他而虎兕出柙咎将谁归以至皇甫斌之败于唐州李汝翼之败于符离商荣之败于东海郭僎之败于仪真郭倪之奉头鼠窜仅以身免将不素择兵不素练轻举妄动自取困衂殆理势之必然而所以致此抑又有由也师旦起于笔吏之贱侂胄以犇走之旧荐进宠用不三四年骤躐通显凡武臣之建节非近属懿戚元勲宿将不以轻畀举而授之奴昔秦桧居相位垂二十载不为不专假宠使令如贾璵丁禩官不过武功大夫未尝处以朝廷职任而师旦为御带为知閤为枢宻都丞防至秉旄钺此秦桧所不敢为而侂冑敢为之师旦何知嗜利亡耻固其常态既为侂胄所亲信遂招权纳贿其门如市自三衙以至江上诸帅皆立定价多至数十万少亦不下十万暨诸将挠败侂胄不得已稍从黜责诸将往往退有后言谓吾债帅而责以战将道路籍籍传笑境外遂益有轻视中国之心师旦旋以败露削籍投荒虽加之罪而心实不服扬言于人谓诸将货赂非所独得盖指侂胄而言然则师旦之窜非专于伸国宪亦侂胄借之以自文耳抑侂胄之专擅尤有大可罪者自古国家有大政事大兴作谋及卿士谋及庶人礼曰天子将出征乎上帝宜乎社造乎祢祃于所征之地受命于祖受成于学岂非兵凶器战危事故谨重如此今侂冑之举事上不取裁于君父下不询谋于缙绅至于为陛下侍从近臣有不得与闻同列有不能尽知者甚至宻谕诸将出师之日僭假御笔以行之外廷曽不及见已破泗州之后曲为之説以罔圣听始谕词臣降诏逮防邉连以败报皆防蔽而谕诸将苐以防闻人情忷惧几不自保幸祖宗徳泽在人逆曦授首敌亦以粮乏自遁然而三邉兵民毙于锋镝困于转徙沦于饥饿死于疠疫室庐焚荡田莱荒芜遗骸蔽地哭声震野斯民何辜而至此强敌频年佥刷皆吾中原赤子彼唯重其族而虐用吾民光化之战至驱佥军及俘系老弱几数千人填塞濠慙以渡军马河南之地十室九空而两淮四十余年生聚遂成丘墟是南北数百万生灵之命皆侂胄一人杀之也皇天后土能鉴陛下之心虽敌人亦知其非出于陛下之意是以督府每遣小使敌帅书问往复必以首谋奸臣为言使侂胄本无邪谋只以轻信误国至此亦当审察事势束身请罪退就贬削犹有辞于天下仍偃蹇居位靡闻惧容遇邉报稍希輙为大言每执己见则曰有以国毙闻者缩首夫国太祖太宗髙宗夀皇之国而从侂胄毙之可乎方倚腹心以为台谏文饰奸言谓之一人心定国论以禁异议怙终不悛殆将罔测夫以侂胄本以庸闇无知养成奸恶得罪天地得罪祖宗得罪举国兵民纳侮夷狄孩提孺子口皆能言心无不怨而刧于积威曽无一人敢为陛下言者赖陛下觉寤出自英断特降御笔处分且防圣恩不以臣孤逺亡似擢长宪府臣虽见具控免而已入供职敢亟举其专权误国罪之大者言之其他罪恶擢发不足以数未暇枚举如陈自强者昏老庸缪本无寸长可取徒以尝假馆于侂冑繇州县小官数年间汲引拔擢致陛下过听用为次相阿附充位不恤国事不遵圣训中书机务唯唯听命一无可否侂胄曰兵当用自强亦曰当用侂冑曰事可行自强亦曰可行每对客言自强受恩之深只得从顺然则从之者欤自强之罪亦不可胜诛矣若其贪黩无艺政以贿成鄙猥之状言之几污口舌臣亦未暇悉论伏望陛下详览臣奏将侂胄自强重赐贬窜以答天人之愿以释兵民之忿以彰有国之典以慰死者之寃使敌国闻之必谅陛下本心将士闻之必为陛下戮力一战忠义闻之必为陛下奋而起宗社幸甚天下幸甚
　　泾又论韩侂胄凿太庙山及婢妾仆封叙官爵及分盗太皇殿金帛状曰臣昨日奏防论列韩侂胄专权误国等事恭想已防睿防施行方陛下奋英断之初万姓呼舞咸以手加额喜于复见天日之清明足见人心无不耸快其它罪恶人言尚且籍籍今条列一二如后一稽之礼律宗庙至重太庙者祖宗神灵之所御虽车驾经从犹为却盖所以尽恭敬也侂冑人臣宁不知此庙后山林号称禁地自来不许樵采掘凿侂胄惑于术士之説谓其地形胜每遇兴造必获福利自是穷极土木终嵗不休剏造亭馆种艺花卉日事防燕三二年前臣虽在田野每有人自都来輙言每遇宴集望太庙之山烛炬荧煌箫鼓喧閧歌呼之声逹于通衢观者莫不嗟息凡居民起造楼屋临视邻家法犹不许而侂胄乃以亭馆下瞰太庙于礼安乎欲乞圣防行下临安府日下先将山上亭馆尽数毁拆花卉尽行除去补植松杉仍申严樵采掘凿之禁一贵有常尊礼亦异数夫人嫔御天子而后有之今侂胄处人臣之极位合避嫌疑乃敢以婢妾之贱邀求封号至郡国夫人僭拟宫闱月有常廪倡优后饰贾谊见于痛哭流涕之言而侂胄以倡优僭受封号干请宣押俾与内宴至与妃嫔杂坐人臣而有此礼乎臣欲乞睿断将侂胄四婢追毁告命其服用金玉珍寳等皆宫禁所得者并与拘收放令逐便其羣婢凡有安人恭人等封号者悉行追夺一衣章之宠以劝有功均号名器武臣任至将领或赐金带皆为荣宠今侂胄盗窃威福多以名器私其亲属或有可言者乃至其家僮仆及内侍私名干人有官至大夫职为将领及御酒库等差遣如黎懐义郑中钱锜吕頥田邦直杜文质等及李奭家奴严监门者或曽赐带或经两赐名器僭滥莫此为甚臣欲乞睿防令所司追究逐人元补名目因依除元系父祖奏防及实有军功补授人许给还元官外其余官资差遣虽作御前及亲属名色并与追毁其衣带悉行追纳入官仍各将家业抄估听施行一臣昨所奏分盗太皇殿金帛玉瑢等今闻有内侍吴回者尤为巨蠧凡夀慈殿事务皆所专輙分盗金帛悉出其手自盗特多臣切惟太皇太后帑藏所储皆两朝奉亲之礼太皇方寝疾之际不忘国家念及军旅之费以助支遣吴回身为巨珰受国厚恩职居禁宻独不仰体圣意方騩驭上僊臣子摧慕之时忍为盗窃之计岂复人理欲乞睿防将吴回李奭等送所司削夺官职分窜岭海仍籍没家财以充犒军之用使三邉将士闻之必知激劝右上件四事虽未足以尽侂冑之罪然公论未厌不容缄黙冒昧烦渎天听伏乞睿断速赐处分
　　泾又论奸民猾吏状曰臣窃惟国家法令非不详尽州县奉行弗防猾吏奸民相辅为虐善良受无所赴愬此蠧害治之大者也臣伏见孝宗皇帝即位甫阅三月内出寛卹十八事条画纎悉灿然备具洞烛幽隠曲当事情欺伪不容奸猾知惧一时颁行中外呼舞二十八载之间所以结人心固邦本抑有助焉惟是比年以来因循玩习视为虚文臣尝考求大略实多切于今日之务未暇徧举姑以治私贩鞫盗贼奸民挟诈以汚善良猾吏并縁以徼贿赂二者之尤切于民者为陛下陈之盖私贩盗贼无非乡村之恶少亡赖必有大奸巨猾为之囊槖常时既与固结缓急相为表里一旦败露纵加穷治迄莫肯言方借其营救于外以为异日之地而善良之民粗安衣食素无交渉徒以平日彊卖不售假贷无时圗复私讐隂受指教或谓资给停着或谓同党分官非其人付之吏手惟意所欲妄行供称狱吏利于请求不究虚实株连枝蔓追呼烦扰肆其溪壑既厌所欲卒从末减有司或不加察无辜反抵深文间有一二仅能自明而诛剥之余家已破矣奸民复出为患益无悛心狱讼繁滋所在皆是棰楚之下何求不获寃枉之声闻于道路此岂圣世之所宜有耶臣恭惟陛下嗣服以来发政施仁率绳祖武每闻民间利病罢行恐后顾州县吏不奉法敢为民害有如前所陈者安可不加禁戢乎臣伏愿陛下特降睿防检坐绍兴三十二年寛卹诏条申严约束俾州县各务遵守内委御史外委诸路监司纠其不如令者必罚无赦庶几奸猾革心善良安业刑得其平狱无寃滥亦足以感召和气灾沴不生其于仁政岂为小补惟陛下留神幸甚










　　歴代名臣奏议卷一百八十四
<史部,诏令奏议类,奏议之属,历代名臣奏议>
　　钦定四库全书
　　歴代名臣奏议卷一百八十五
　　明　杨士竒等　撰
　　去邪
　　宋宁宗时卫泾论新除司农少卿张镃乞赐窜责状曰臣仰惟陛下奋干刚诛鉏元恶中外庆快万口一词惟是更化之初一黜一陟天下观瞻所系不容少有差失傥使奸人投隙而进岂不致中外之疑谨按新除司农少卿张镃很甚虎狼毒于蛇虺立朝则猥贱而无耻居家则渎乱而朋淫其回邪奸慝之迹虽尽南山之竹不足登载而前后亦畧见于台臣之章防矣若其凶残着于心本奴婢厮役之徒少忤其意必潜置之死地当师旦用事之时镃倾其故弟家财强抑孤女与师旦子为婚其女出嫁之夕号泣登车指镃而恸曰叔要做好官却以我嫁书表司之子闻者为之悲感有衔不怯卒殒非命自此益得罪于公议不复以人待之废放终身犹为侥幸忽传除目大骇听闻转相顾语莫测其端识者尤为疑惧况张镃既为师旦姻家情好稠密崇资显秩皆自师旦得之师旦既斥每懐觖望近正典刑当益懐鞅鞅既为刑人死党岂宜寘之卿列而俾近君侧乎臣职在弹劾若不于几微之始亟鉏其奸设或镃交结非益肆枭张则为国蟊贼将有不可胜言者用敢冒昧以闻伏望圣断将张镃削夺官资重赐窜责以清朝列以杜奸萌中外幸甚取进止十一月十五日三省同奉圣防张镃特降两官送广徳军居住
