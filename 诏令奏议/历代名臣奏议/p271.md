<!-- { "loadSidebar": true } -->
　　起居舍人真德秀上奏曰臣不佞昔在辛未之冬尝因进对妄论北敌有必亡之势者三可为中国忧者二今其强敌外攻大臣内畔部曲癈殒骨肉分争败亡之形盖甚前日臣愚窃谓此正天命离合之机国家多事之始可以为忧而未敢以为幸也夫敌人窥伺河洛余八十年中原遗民堕在鬵炭臣知天意然者乆矣诗曰皇矣上帝临下有赫监观四方求民之莫言天厌商乱而求民之定也又曰维此二国其政不获维彼四国爰究爰度言夏商之后无足当天意者于是博求之四方也既又曰乃眷西顾此维与宅言诸侯之德无以易文王者故天命之为中夏主也今天厌夷德甚于独夫受之时而堂堂中原实宋旧物陛下诚能进修圣德一如文王发政施仁一如文王上帝监观当必有睠焉南顾之日则虽因时竢衅光复土宇臣犹以为易若夫天时虽应而人事未修补苴目前虑弗及逺不幸一敌灭一敌生甚者奸雄乗隙而奋风尘蒙雾六合震动虽欲燕安江沱姑全金瓯之业臣犹以为难盖尝深惟今日之势必也君臣上下皆以祈天永命为心然后可以安元元固社稷销未形之变迓将至之休臣不揆狂愚敢条为六事以献惟陛下财择臣闻刘向有言曰祥多者其国安异众者其国危天地之常经古今之通谊也臣窃究其指以为不然盖祥多而恃未必不危异众而戒未必不安顾人主应之者如何耳伏观今岁以来咎徴洊至二月宜燠而飞雪沍寒其令如冬六月宜暑而积隂骤其令如秋地宜安静而有震揺之变水宜润下而有漂涌之灾则隂阳犹失莭也乃九月丁巳星陨于昼其占主益十月戊戌流星出昴其占主吴则象纬犹告愆也有一于斯皆宜儆惧而况重之以震霆之异乎昔景祐五年雷发孟春仁宗皇帝即下求言之诏凡圣躬阙遗臣下阿枉与夫政教刑狱之失荐绅百僚咸得悉言所以通下情召和气也今陛下自视何如仁宗冬雷之警甚于春孟而求言之诏未颁政令否臧何由悉见四方利病何由尽闻羣臣邪正何由徧察虽震惧之言不絶于口忧劳之念日切于心臣犹以为未也夫天之爱陛下如慈父诲陛下如严师防而弗严则爱有时而弛翫而弗戒则诲有时而倦惟陛下考祖宗之已行思所以通人情察民进忠直屏佞防使善政日新至和自应此祈天永命之一事也昔商周君臣更相啓告不曰率乃祖攸行则曰监于先王成宪由古暨今未有作聦明改法度而天下乆安者臣观三代而下治体纯粹莫如我朝德泽深厚亦莫如我朝盖其立国不以力胜仁理财不以利伤义御民不以权易信用人不以才胜德圣子神孙世守一道故虽彊不如秦富不如隋机变之巧不如齐晋材能之盛不如武宣然其恩结乎人心富藏乎天下君民相孚而猜忌不作材智不足而忠信有余社稷长逺頼此而已陛下圣德谦冲未尝轻改成宪臣犹窃虑或者患国势未张而欲振以威刑患财用未丰而欲益以聚敛谓诚信不如权谲谓忠厚不如刻深有一于兹皆伐国之斧斨蠧民之螟螣也惟陛下察截截之谝言守闷闷之家法舍一时之近效恢长世之逺图此祈天永命之二事也昔筦仲有云下令于流水之源者顺人心也鼂错亦曰三王法令合于人情而后行之夫二子以功利之徒刑名之学且犹知此而况不为二子者乎汉世用法之严莫如武帝然欲重皮币而皮币不可行欲禁私铸而私铸不为止岂非人心不服则法有所不足恃耶夫法令之必本人情犹政事之必因风俗也为政而不因风俗不足言善政为法而不本人情不可谓良法陛下亦知近日人情之休戚乎昔有唐定制非叛逆不籍其家德宗欲籍窦叅而陆贽争之宪宗欲籍杨凭而李绛争之今闾巷细民小有诖误輙罄其赀而没之官有人心者宁忍为此徃者明诏丁宁毋得擅籍朝廷德意未尝不归于厚而贪官汚吏倚法以削者犹自若也防寃已甚之人间能奔愬省部经营展转仅获给还而违诏擅籍者终未闻薄惩一二贪猾之吏何惮弗为羣情嚣嚣不自聊頼弱者至父子相随赴井以自毙彊者至欲剚刃守臣以自快民愁如此而承流宣化者动以人情安便为言是不特欺其民且欺其君矣孰谓清明之朝而可罔以非道防书曰民情大可见小人难保臣愿陛下轸不见是图之戒思不虐无告之言令之未便者勿惮于改为吏之不良者勿使之佚罚收人心觧天意孰大于斯此祈天永命之三事也昔赵简子以尹铎为晋阳铎请曰将为茧丝乎抑为保障乎简子曰保障防铎徃损其戸数异时智氏之难卒頼之为安今之有司知为保障虑者固不乏而茧丝自营者皆是也日者近甸海塘一役敷桩篠至十六万调丁夫至八千人穷瘠之民岂易堪此四方郡国科民出镪少者日亦千缗江右守臣至有隂増常赋以自润者乆而弗已岂邦本之利哉夫安富卹贫王者之政也而今郡县之官徃徃有嫉视富民之意多方破坏不尽不止独不思富之与贫相须而济今有余之家窘于科敛摧于告讦皆蒿然有不自存之态于是賖贷之路穷而贫民益困矣古者君与民为生故有省耕省敛之政今毋望其能如古也惟民自为生官勿挠之足矣而逺方县邑至有令民日用钱糓米盐之数悉书而上之官者其请厯于官也有给厯钱其验视于官也有缴厯钱瘠民以肥吏大率皆此也年方屡登变且未作脱有饥俭为虑可胜计邪臣愿陛下霈然下诏申敕有司削非法之征徭禁不时之科率以纾民力以阜民生此祈天永命之四事也臣闻式敬由狱者苏公所以长王国虐用五刑者苖民所以殄厥世昔我艺祖皇帝承五季极乱之余赤子遗民存者什一于是立奏案之法以革藩侯专戮之弊颁折杖之格以除狱官过用之刑至仁如天覃及百世列圣因之为法益备急故入之辠寛过失之诛故范祖禹谓国家以仁继仁哀矜于民帅用中典为百三十年太平之本陛下天姿寛恕同符祖宗好生之德对越无媿而臣区区思所以将顺者有三一曰今之理寺实名天狱民有不幸入其地者如赴坑穽其视官吏如畏鬼神非他狴犴比也间者蕃舶之诛株连颇众幽欝所感淫雨为菑秋官有陈继命趣决有以见陛下钦恤之心臣愿自今非事体至重毋轻下大理设不获已犹当限奏当之期严枝蔓之禁书曰何敬非刑何度非及惟圣明垂意二曰廷尉天下之平命官设属宜常叅用儒者俾三尺之外得傅以经谊本之人情庶防汉廷断狱之意三曰酌情处断所以重帅权非列城所得用便宜斩戮军兴一切之政非平世所可行臣观比来相承效傥或不幸有嗜杀之人操擅诛之柄惟意所欲民奚辜焉愿亟制其萌以杜藩镇之祸三者诚行则上足以承天心下足以拯救民命延洪国脉其在兹乎此祈天永命之五事也国家待遇臣子忠恕为心故有罚辠之科有宥过之典夫追命居住眡古流放之刑其在圣朝未尝轻用比縁官吏翫令间或举行谊在惩奸本非获已罚当其辠人自无词侧闻刺举之官或乖审谨奏劾来上未尽至公廼者朝廷盖尝原贯一二矣臣愿因诏有司博叅物论若其倚法牟利赃状灼然在臣何敢遽议或縁材术短拙措置乖方本无嫚令之心例遭旷职之罚者揆诸人情宜在可贷之域又郊霈之行今将朞岁湛恩汪濊草木为春而士大夫名丽丹书间有未被湔涤者其间辠稔恶盈名隳莭防清议所弃自无足云若夫情有可矜法所当宥而有司因循未及举行者愿诏宪曹条上之而庙论审裁之非独恢洪至恩亦以明布大信此祈天永命之六事也昔周至成王天下既极治矣而召公作诰一则曰祈天永命二则曰祈天永命若不能以朝夕安者盖天命靡常圣贤所畏而况今乎然尝反覆召诰一篇其纲目不过二事曰敬德曰小民而已盖国之将兴不在彊兵丰财而在君德国之将亡不在敌国外患而在民心此召公所以勤勤于戒王而臣复推演之为陛下告也或者以为胡运衰微天所以福我也夫呼韩日逐之争信为天之右汉矣髙澄侯景之隙独非天之祸梁乎今敌之存亡大势可睹虽吾量时度力动以覆车自惩然失火亡猨势有相及应醻一误何事不生安危之机殆难预卜为今之计独有力行好事以荅天心天茍相焉何乡不济伏惟陛下念王业之难安惜天时之易失日与辅相惟怀永图屈已而受尽言亲贤而逺不肖凡所以维持天命者汲汲而图之使人心日附根本日彊则进可以成功退足以自守抑犹未也虽受渭上之朝纳河湟之土忧方大耳况事变之来有非意料所及者乎诗曰宜鉴于殷骏命不易愿陛下留神毋忽
　　著作郎任伯起上奏曰臣闻革天下之弊者不可无任怨之人亦不可不保全任怨之人夫天下之弊皆起于人情之私今也因其弊而革之必有拂夫人情者矣拂乎人情怨之所聚也怨之所聚祸之所基也人之常情鲜不惧祸徃徃熟视天下之弊逡廵退避而莫之革是岂果无任怨之人防盖在上之人不能保全之势使然耳臣故曰革天下之弊者不可无任怨之人亦不可不保全任怨之人者此之谓也昔者西汉彊大至景帝时有臣晁错始议削地诸侯讙哗错曰不如是则天子不尊宗庙不安及七国称兵以错借口袁盎之言一入东市之诛即行此议者所以哀错为汉任怨且恨景帝不能保全之也然则有国家者诚得错等而用之天下之弊何患其不能革乎臣请言今日之弊一曰冗官二曰冗兵三曰冗吏四曰恩赏太滥五曰费用太广古者官有常贠贠有常数昔唐太宗省内外官定制为七百三十贠曰吾以此待天下贤才足矣今官诰院所出诰命岁以万计铨曹一官之阙率五六人共守之况入仕之涂日杂侥幸之门日啓人人能言其弊然而莫之能省者无任怨之人故也古者兵贵其精不贵其多周世宗尝曰农夫百未能养甲士一且健懦不分众何以劝乃大简诸军精锐者升之上军羸弱者斥之故士卒精彊征伐四方所向皆防今内而三衙外而诸路老弱疲惰虚费衣粮者甚多武勇壮健可备缓急者甚少人人能言其弊然而莫之能汰者无任怨之人故也朝廷尝议减吏额矣何为至今而莫之果行也盖其连蔓根株交通闗节张皇事势胥动以浮言因循姑息以至于此不惟以有限之财养无用之人又且奸蠧日滋贿赂成市汉司马迁有言刻木为吏议不对盖疾之也而况寔繁有徒乎人人能言其弊然而莫之能减者无任怨之人故也昔唐蒋伸言于宣宗曰近日官颇易得人思徼幸宣宗惊曰如此则乱矣对曰乱则未乱但徼幸者多乱亦不难近年以来人思茍得毎国家讲一典礼行一庆霈莫不过生侥觊皆有取必于上之心曰是则有例得之不以为恩不得则以为怨是岂无可以痛抑之者乎人人能言其弊然而莫之能抑者无任怨之人故也昔唐郑覃有言凡金银币帛出自苍生膏血不可使无功之人过沾赐与纵内藏有余亦当莭俭勿容易而散之则四方有事得以支备免令重敛百姓朝廷近年支用日广一日之间滥费不可胜计是岂无可以痛莭之者乎人人能言其弊然而莫之能莭者无任怨之人故也此五者之弊坐视而不革臣不知更数年之后陛下其何以立国然则讲究条具不恤羣议而痛革之二三大臣不得不任其怨然则委信不疑力排羣议而保全之则在陛下而已昔在仁宗朝尝议裁减任子及展年磨勘发议之始士大夫相顾以为必致怨谤莫敢以身任之者惟韩琦富弼得君之专毅然不顾成法一立至今頼之臣愿陛下以仁宗为法二三大臣以韩琦富弼为法则何弊之不革天下幸甚














　　歴代名臣奏议卷五十九
<史部,诏令奏议类,奏议之属,历代名臣奏议>
　　钦定四库全书
　　歴代名臣奏议卷六十
　　明　杨士竒等　撰
　　治道
