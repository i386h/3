<!-- { "loadSidebar": true } -->
　　薛季宣上奏曰臣闻礼繁则乱易简而天下之理得有虞之世中外之官二十有二人兵刑共贯乐教为一帝舜无为而治用此道也臣切恠近世治不及古自朝廷至于郡县皇皇财用弊弊焉常患其不给百姓朘肌及髓而日以益甚虽有卓荦之士遇有为之主得时得位其所施设终无以救其万分详求其故则冗官冗兵二事实有以困之也九卿之设古六官之任也自汉政归台阁则有尚书六部唐明皇始置内诸司使百官用皆失职至今官中都者遂为养贤之地设官虽多有职葢寡公移囘复只为文具百度为之隳废人士得以循黙间者虽省员阙而其官寺仍存置吏之员滞事之患无异于前诸路帅臣古州牧之官也国朝以来置转运使副判官有提防刑狱有提举常平茶盐又有总领市舶坑冶茶马诸司屯驻之军又别置都统制大抵牧伯之任分为五六而州之知通县之令佐不相统临权均势敌一彼一此各行其意民无适从为害滋甚臣之所谓冗官者此也厢军之置即唐分镇之兵是也周世宗及我太祖皇帝増置禁旅则今之禁衞与诸州之禁兵是也神宗皇帝立将兵之法今之帅藩系将禁军是也太上皇帝收诸将麾下作三衙御前诸军今之大军是也四者之外复有手军役兵今惟大军可供战伐之用将兵而下废为皂之役官吏占破无几则窜名广破卖工私役者众适足以为汚吏之资游手之多无法之久干防狂歗之事因之而生比虽少加简阅绳以军政人情玩习犹无益也臣之所谓冗兵者此也惟今法度之弊臣所知者莫此为大且天施地产之物其出有限所养者众适用者寡则人才安能不混兵刄安得不刓财赋安得不匮而国欲安强得乎夫事简则易知易知则易从职任专军政修则上皆任事之臣下皆可用之兵滥吹者无所容而政犹有未行古无是道陛下必欲仍今日之文弊以图天下治理非臣所知必欲政修而事举财丰而兵振则非更弦易调不可也夫事为之有道则人不惊而必办咈于人情则取众怒而无所成顾陛下处之如何毋惮其难而重改作也伏愿髙听逺览询诸二三大臣详议而力行之光武并省郡县百官职员而汉道中兴周世宗汰斥老弱増壮禁卒而王室始振皆后事之师也与其张无职之官而紊政养无用之兵而虚骄蠧国人情不卹固当图之况为之有道将不至此乎惟陛下留神采择
　　赵汝愚论左右潜窥圣意宻预政机疏曰臣仰惟陛下天纵生知圣徳隆备以奉天则致敬以事亲则致孝以接下则有礼以抚民则有恩虽至尊至贵而内不为声色之奉宫馆之华外不为驰骋之娯游观之乐以至赏谏臣以开忠谠之路戒近臣以尽献纳之规发积蔵以赈饥穷捐内帑以代租赋凡古之贤君所谓髙世之行者在陛下固已兼脩而并举安行而优践之矣猗欤盛哉夫行帝道而帝行王道而王譬如春种则秋获未有久行而不至者也然而陛下行之积二十年何乃星纬失行于上水旱洊兴于下官吏媮薄民用困穷将帅非材士以愁怨忠臣志士朝夕懐忧夫岂陛下所以修诸身者为有未至耶特以所任非其人所繇非其道深负陛下有为之志此微臣孤愤所激所以不避众怨而思得一鸣于陛下之前也臣窃惟陛下方养徳潜藩之时盖目覩秦桧专权之事陛下博通今古不无惩艾之心逮至即位之初首下求言之诏收召故老布在朝廷亦惟复古之期谓可旦暮而致卒之因循嵗月弗克有成陛下又虑世有遗才陆沈未用故或取诸任子或选自武臣摆脱拘挛推诚委任然亦未闻报徳秖有孤恩陛下求材之道既周而图任之功莫遂臣伏思陛下圣心于此盖不知其所托矣于是将以兼听为美而或来肤受之言以分任为功而适啓多门之弊遂至左右潜窥圣意宻预政机假陛下之威灵为大臣之轻重故弱者依违而听命事有不可而莫敢与之争黠者缔合以养交口虽不言而实行其意陛下虽能不假之权而权实归之矣此天下之事所以流弊至此虽圣明在上亦不得而尽知之也夫人主深居九重盖与羣下相逺虽云执权在已犹须取信于人彼信之者是为腹心听之者便为耳目初不在乎位之髙下人之能否凡圣意之所向皆是权之所归彼大臣持禄养交不顾国家利害固已不容诛责若夫能使陛下之大臣甘心俯首一至于此者安得不深惩而力救之也臣愚伏愿陛下上谨天戒下顺人情务解弦而更张先清源而正本庶几真材获用宿顿除感召至和导迎景贶实宗社生灵之幸汝愚又论治效迟速疏曰臣伏见陛下践阼之初登用贤俊容受直言讲求治道惟恐不及天下之人皆以为英主不世出莫不延颈企踵以望太平当是之时陛下圣谟经逺岂不谓内修政事外复境土不数年间可以轻徭薄赋与民休息盖不待如是之久也今陛下宵衣旰食苦心劳思十有五年而治不加进岂天下之事终不可为欤将所由者未得其道欤何为力甚勤而收功甚逺也臣愚欲望陛下万防余暇夷考古先帝王所以致理之术而深求其故有不合者益解而更张之庶几乎不逺复之义不然时难得而易失臣诚深为明主惜也惟陛下留神幸甚
　　汝愚又乞与大臣建久安之策疏曰臣一介寒逺陛下不以其愚不肖俾承乏于州县服勤践职首尾五年竭其驽马之智最于民间利病耳闻目覩颇得其实輙试陈其大要惟明主择焉臣仰惟陛下恭俭本于天性仁厚发于至诚即位以来无非以节用爱人为事是宜下天上施家给人足仰承陛下忧勤之志而比嵗州县事力单弱财竭于上民困于下法令废格巧伪实繁盗贼滋多刑辟者众良由赋役繁重风俗茍媮官太冗而职务不修兵虽多而法制不立士无定志民有幸心委靡陵夷可为深虑臣谓当此之际正宜君臣同体内外一心兼天下之谋合天下之智汲汲然皇皇然如救焚拯溺犹恐不逮而上下循黙处之恬然积习成风寖不自觉尚赖圣徳昭格年谷屡丰屈已和戎境外无事诚恐一旦疆埸有变不幸水旱继兴如人病羸岂任寒暑臣每观士大夫羣居窃议孰非忧国爱君亦恐献替之间不无蔽欺之说指陈彊富疑误圣明诚不可不早辨也伏望陛下念祖宗剏业之艰难顾子孙持守之不易日与二三大臣思所以建久安之策成亿万年不拔之基宗社幸甚生灵幸甚
　　汝愚又论治体及蜀风俗疏曰臣今月初四日准尚书省劄子奉圣防令臣将的实被火人户数目及已赈济支过钱米开具闻奏至十三日准尚书省劄子备坐臣僚劄子奏窃闻蜀帅欲撤百年之堰以从一己之规模民情易揺当以静治好作为者可得而恃哉当以厚化也善恶太明则无所措矣奉圣防令臣审度经久利害及具改作因依费用钱物闻奏臣已遵依圣训逐一开具奏闻讫伏念臣资禀素轻识见尤陋既无以镇服浮议又无以取信士友招致物论萃于臣身臣惶惧震慑罪当万死仰蒙陛下圣徳全度未忍即赐诛责令臣供具本末臣感戴圣恩尤极兢战臣自惟孤孑一身今邈在万里之外不知议者为谁用意安在臣岂敢复辨论曲直谨已别具劄子陈乞宫观差遣外唯是今来臣寮所奏事理其间有实关朝廷治体者臣世蒙恩厚茍怀所见须至冒昧奏陈臣伏观自汉以来固有以清净简易惇厚寛博雍容而致理者然皆在兵革初定之后盖缘人厌久乱欲相安于无事故明君贤相亦因时而致化如汉曹参之辅恵帝本朝真宗皇帝之用王旦是也是时民俗醇厚中外泰和公卿大夫至口不言人过还淳反朴诚有邃古之风可谓盛矣然人情习于宽纵久则弛玩至宝元庆厯间夏人首乱辽人乗之相视而起朝廷一时忧惧仓猝不知所为于是简拔忠良更张庶政开天章给笔札以访问天下之事人主忧勤于上羣贤奔走于下经营数年卒以重币结好二敌而后始定乃若西晋之时王衍之徒不贵慤勤风俗相师以清谈废务则乱不旋踵矣今国家自渡江以来用吴蜀之力养兵薮十万日朘月削六十余年如木将凋根本先病如人既老血气已衰有志之士怀忧窃叹凡有为国家深谋逺计者咸谓为今之策要当如管仲之治齐勾践之治呉诸葛亮之治蜀君臣合谋小大毕力选贤任能兴滞补使兵彊国富截然成不拔之势然后进可以复祖宗之境土退犹不失太上中兴之业也今圣主焦劳恭俭常恐不及而士大夫风俗日益媮敝以循黙为静厚以容悦为靖共比年以来此风尤甚今论者因事而言又曰静治曰厚化凡为此论议者亦已多矣其心盖欲日渐月渍隂移陛下刚健有为之志而成此茍且偷安之俗是皆羣臣目前之利而非国家长久之福陛下于听言之际诚不可以不深察也昔崔寔作政论仲长统称之以为凡为人主宜写一通置之坐侧其言曰圣人能与世推移而俗士苦不知变以为结绳之约可复理乱秦之绪干戚之舞足以解平城之围以今观之事适相臣愚窃谓国家治道之隆替风俗之美恶所系在此臣沗缀近臣同国休戚亦不得不因此而沥陈悃愊也况夫蜀之风俗皆慕文华而弃法令喜议论而乐因循稍违其情易致谗谤自来监司帅守以去朝廷甚逺恐有讥议不能自明往往日夕忧虞务为容忍奸赃不敢按治法令不敢举行然犹谤讟横生斥逐相望臣乃不自量力輙欲奉行朝廷法令稍裁制其末流区区之诚本无他意但欲官吏稍知奉法循理则逺民得以安业而已今臣到任一年凡所按吏不过数人而或者谓臣善恶太明则无所措此尤非臣之所喻也昔周康王命毕公保厘东郊作册命曰旌别淑慝表厥宅里彰善瘅恶立之风声齐威公问野人郭氏者曷为野人曰善善而不能行恶恶而不能去是以为也臣观六经之训诸史所载古今治乱之理莫不以赏善罚恶为先务未闻以为戒也矧朝廷嵗下臧否之令付臣以刺举之权臣安得而不奉行哉今蜀士大夫既不便于臣而臣资禀戅直前此又数以职事得罪权要内外合势公肆中伤微臣孤踪未知死所夫孝莫孝于曾参知莫知于其母然未免于三至之疑况臣之愚身在絶逺而谤者不知其几至也伏望圣慈怜臣独立无助仇怨已多察臣自此号令难行无以安迹除臣一在外宫观或江淮一小郡差遣使后之治蜀者不至以臣为戒则犹蜀民之幸也臣势逺情迫不得不以情实控告于君父之前乞免以臣此章付外实荷天地父母生全之赐臣昧死
