<!-- { "loadSidebar": true } -->
　　咸平四年知全州陈彭年荅诏五事曰臣准诏在朝文武百官举行转对在外羣臣各许上章奏事者此陛下思纳昌言以安庶彚之意也臣虽至愚切期塞诏伏惟明睿少赐裁察今之践明庭献封事者多述民间之常务殊非邦国之逺图臣之所言则异于是臣闻重华之世伯禹叙其九州太甲之朝伊尹陈其一徳武王受命访洪范之九畴成王嗣兴制周官之六典咸同古道以资化源伏惟陛下嗣二圣之丕基御千龄之大统羣臣进用百姓阜安诚当焕发洪猷彰明盛徳増脩制度剏立宪章变霸俗于累朝复王风于往古使九夷荷其恵泽万世仰其声名之日也夫事有虽小而可以建大功理有至近而可以为逺计者臣请言之其事有五一曰置谏官二曰择法吏三曰简格令四曰省吏贠五曰行公举此五者实经世之要道致理之坦途也臣请缕言之夫置谏诤之官开献替之路尧舜汤武所共然也何者以正直之臣忠信之士参立左右专奉箴规有事必言有阙必谏足以达四方之壅蔽资圣主之聦明今虽有谏官且无言责或出居外任或兼领余司常箝口以自安少危言而替否是同虚器何补圣猷臣请依六典贠数置谏议大夫司谏正言并选孤立无党忠直不欺言行相符名实相称者为之俱以才授不以叙迁使其常立明庭专居谏省入观朝政出听舆辞或作事失中或出令未当或选举无状或狱讼有寃小则上章大则廷诤然后圣主察其所言可者从之否者罢之嵗终以言事之多少为课最之髙卑忠谠尽规者甄升依阿固位者惩责自然人皆竭节政必无邪臣下不敢偷安朝廷得以震肃矣又人命所繋在于法官官或非才人必无告古者按大狱议大刑虽本于法律亦辅以经义故释之定国之为廷尉则无寃人张汤赵禹之列九卿乃名酷吏国家重文学之选轻刑法之司故其属僚未得尽善用忠恕之道则为旷官徇刻深之文乃名奉法唯格律而是守岂经义之能详若是则囹圄何由空虚鈇何由偃息臣请今后廷尉官属或委所司谨加铨择不拘资叙唯擢才能使其理一成之刑务于平允用三尺之法志在哀矜无以爱憎舞文无以髙下希防自然民知耻格时洽和平又法令者国家之权衡生民之衔辔贵于简易恶乎滋章乆用则民知适从数变则人无所措近者陛下知制敕之频降惧条科之太繁旋轸圣谟特令删定既经歴之者皆是名臣则措置之间固皆合理而诏书颁下方及于逾年后敇施行又将为累百或删去者重为条贯或巳有者吏亦申明无益宪章徒繁简牍且理遵画一则史无以欺民令或频更则人得以防法损益之际岂不明哉古人有言利不十不变法诚谓此也况先朝求理之心陛下继明之志诏令一出夷夏同欢纵少有阙文亦无妨大体岂烦改作一致多门臣请今后有上封言事请变格法者非有大益毋改旧章庶使号令愈明刑辟渐措又理世之端审官为本审官之道用贤为先不在具贠但期得俊故曰官不必备惟其人又曰省事不如省官今国家州郡至广官贠太多无益公方空蠧国用使有才者莫尽其力不肖者得容其奸请以臣所亲经证其利害臣前任苏州通判日知州乔维岳疾病独臣与判官崔端任其事次夀州通判日知州乔维岳丧亡支使甘鸿渐差出独臣与推官陆文伟同官此时区分狱讼决遣文书皆得及期亦无阙事即今苏州知州通判外有职事官三贠夀州知州通判外有职事官四贠官贠既众事分益烦増将吏之衙参添簿书之壅滞又臣本州洵阳县计戸一千一百有官三贠汉隂县计主戸六百有官二贠率皆人戸雕踈路岐荒僻词讼絶少租税甚微徒使安闲固无勤绩臣每见知郡推官军监判官并名初等职事然有名虽知郡而事并藩方额是军监而务多州府或当要道或在边庭其间知郡则有推官而阙判官军监则有判官而无通判监当钱谷详断刑名凡所责成莫非繁剧然其请受少于判司劳役不均贤愚共见臣请特选明干朝臣与诸路转运使相度管内州县有公事简少官属过多处并量减省所减之俸依司理司法参军例给初等职官是则冗长之处既以减贠要用之官又各加俸自然官无虚设人皆竭诚创此新规益光至理又为邦之道莫切于求贤求贤之方莫先于公举然隄防不峻则滥进之路兴宪纲稍严则明敭之典废期臻多士共振宏纲臣请依唐朝故事新授常参官朝谢日并进状举官自代各随所长具言其状或以文学或以吏能或以强明或以清白务在摭实不许饰词傥所谙知无避亲党既经御览即付宰司俟其年终具名条奏在外者委诸路转运使在京者委本司长官更详其能以验所举如荐扬既数采听非虚即为量才各加进用其后或不脩操行故渎彛章则举主依法科刑以惩谬举或政绩殊异课最有加则举主随事旌酬以褒进善赏罚既信清浊自明盖采羣议则人无以私有常规则众皆知劝清源正本其在于兹臣又伏见唐太宗常召公卿谘询理体羣臣多拘近俗莫有逺谋唯独魏徴请行王道太宗既从其议果致太平中华则外戸不扃四夷则重译来贡艰难屡作而缔创益新岂非盛徳在人余庆及后所致欤国家功成理定逺肃迩安万彚宅心九夷拭目以陛下之圣徳跨越古先诚宜鄙晋魏而不谈小髙光而独出行清浄神明之化恢仁义慈俭之风然后舞干羽以为甲兵画衣冠而为刑辟坐明堂而朝万国登岱岳而礼百神则天下之民无声而应海外之俗不召自来矣
　　咸平五年河阳节度判官张知白防曰臣闻创王业期于无穷者必政事为基是以王业盛者其政事必经乆可取逺大可法然后速见治平之运窃以古今之言事者鲜不以防边为急务多举西北二隅攻守之事以献方略由是竒兵之谋纷然竞起夫五行之中金为兵以五事配之则金为义兵之为用实不可去也乃知言弭兵者罪莫大焉夫外裔者亦天地之一气耳其性无常邉方殊俗与中国絶异是以史籍所载京师为阳而诸夏为隂盖取诸内外之义也夫阳主生物隂主杀物故知四夷扰边不足异也在制之有道尔又和乐为阳愁苦为隂王者必先内和人心而后制四夷此崇阳抑隂之义也臣伏见去春大雪今夏暴稽洪范之书则繋乎咎恶之文伏惟陛下自即大位日谨一日而复温厚恭肃只畏勤俭讨论方防思广治道圣徳无缺则咎恶何从而起岂非政令之间有不便于天时者乎今夫春者发生之月也可生而不可杀也国家毎嵗春夏将交之时禁止采捕是仁及鸟兽今建寅之月三元之始孟夏乃是正阳之月况正律所载有秋分巳前不决死罪之制月令当春则曰无肆掠不可以隂政犯阳又曰宜行仁而不可以举义事及夏则曰挺重囚出轻繋并无决死之文唐朝悉依此制若罪在十恶尤为巨蠧者则决不待时自唐氏失驭政事多隳今刑统内唯存晋天福七年敕立春两日不决死罪盖以天福之间方为战国天下生灵犯罪戾抵滛刑者不可胜纪杀戮之刑仅无虚日故不可全避春夏盛徳之月止取其两日以代两季今天下每嵗所决大辟至鲜一嵗之中凡有二十四气每嵗各主十五日臣以为天下列郡每嵗所决死罪虽不可禁春夏两季亦可于立春立夏气至之时各禁十五日以应一孟之节全发生之阳气若罪在十恶决不待时者亦可改斩为绞以免流血之刑自余杂犯死罪者若有巳断具狱可取半月外行决其边防屯兵之地以军法从事者不在此限又按礼经季夏中气之后十五日不可以兴土功为土将用事气欲静也请诏天下每嵗起季夏中气至立秋节半月内非边陲防警捍敌浚城及脩治隄防以御水害余并不得起创土功其整葺隳頽者不在此限臣又闻周礼六官其一曰秋官主刑又月令孟秋中气之后则命有司缮囹圄具桎梏断薄刑决小罪秋分则申严百刑斩杀必当无留有罪无或枉挠此并顺上天行肃杀之令也令使决狱多不拘于此时或在三春或当九夏虽勤恤庶狱虑有滞留其如未顺四时之令也欲望自今除盛夏仍旧降诏恤刑外每嵗自孟秋中气之后秋分前遴选周行分道决狱如此则顺天行刑而又四方之风謡因之得以知列郡之条纲因之得以振且一嵗之中必顺令决狱与其行之于别季不若行之于此时又闻先王垂训重徳教而轻刑罚所以见王道盛也今法令之文大为时所推尚自中外由刑法而进者甚众虽有循良之吏亦改节而务刑名也然则刑法者治世之具而不可以独任必参之以徳教然后可以言善治矣夫徳教之大莫若孝悌若舍此而欲使民从化是犹释舟檝而求济于无疆涯之津也故宜旌劝孝悌以厚风俗臣伏见朝廷明有诏命优恤孤穷无告之民令异其姓名别为一簿每遇有科徭赋敛则令去重就轻蠲劳为逸斯则苏疲羸之一术也其如官吏鲜能奉行成制乡县之内因而别致惨舒若令佐尽得其人则孤穷无告之民皆得上簿不得其人则委之人吏责自乡胥徇私任情移易贫富嗷嗷之民谁敢吐一言以伸诉必至于委弃沟壑是故将欲兴礼义先在舒民心将欲舒民心先在均贫富将欲均贫富先在正簿书养民之道郡踈而县亲故知百姓之长不可不精采择盖列郡之牧数至少而睿鉴可以周知宰序之任官至卑而朝廷难以徧察夫亲民之官防而不明者则失于驭下明而不防者则伤于徇私必待防明兼备中和在躬者然后可用是故备其位者则多中乎选者弥少邦国至大也庶官至众也有人而置诸散地未可知也当其位而不使尽其心亦未可知也臣是以夙夜为国家思求人之术宜歴选周行经公举者而用之使先莅大邑试其政事期年之间较其成绩茍能正其簿书均其戸籍而孤穷之民得庇于上然后酬之以不次之恩臣又闻圣人居守文之运者将清化源在乎正儒术古之学者其事简而有限其道精而有益今之学者其书无涯其道非一是故学弥多性弥乱至于经史子集其帙殆万在于前者悉谓之古法在于编者悉谓之古书殊不知法有可法不可法也书有可传不可传也若尽使知之则可谓劳而少功博而寡要当年不能究其学累世不能穷其业今进士之科大为时所进用其选也殊其待也厚进士之学者经史子集也有司之取者诗赋策论也故就试者惧其题之不晓词之不明唯恐其学之不博记之不广是故五常六艺之意不遑探讨其所习泛滥而无着非徒不得专一又使害生其中何谓其然且羣书之中真伪相半乱圣人之微言者既多背大道之宗防者非一若使习而成功得不揉淳粹之性荡中正之气其为吏也安能分挈治柄使教令必行哉中庸曰率性之谓道脩道之谓教孔子曰性相近也习相逺也是知为儒不可不重其所习董仲舒曰春秋大一统者天地之常经古今之通谊今师异道人异论百家殊方指意不同是以上无以持一统法制数变下不知所守此仲舒议汉之失引春秋大一统之说言诸侯统于天子不得自专亦犹百家之说不得与圣教并进惧乎乱皇王之大道也今之世望汉之世其章句之学弥盛而异端之书又滋多乎数倍矣安可不定其成制哉况夫儒者之术不以广记隠奥为博学不以善攻竒巧为能文若使明行政令大立程式毎至命题考试不必使出于典籍外叅以正史至于诸子之书必须辅于经合于道者取之过此并斥而不用然后先策论后诗赋责治道之大体舍声病之小疵如是则使夫进士之流知其所习之书简而有限知其所学之文正而有要不施禁防而非圣人之书自委弃于世矣不加赏典而化成之文自兴行于世矣
