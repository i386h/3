<!-- { "loadSidebar": true } -->
　　仲防又论河外清野利害奏状曰一河外三州及诸靠边堡寨屯戍之数除军马司外多者数千少者不减五七百人马若西贼小小入寇即逐城寨地分将校自可掩杀驱逐若举大众作过势力非敌即当起遣人戸入保为清野之计清野之计朝廷行之已久而昨来西贼至麟州城下杀掠人畜焚荡庐舍未见清野之效者由清野之计虽行而清野之具未甚完备今麟府之地守御城寨大小共一十五处若贼伺间窃发其有居处近城寨之人方可起遣令赴城寨入保不幸居处窎逺起遣赴城寨不及则必被杀掠驱虏斥候明逺恐亦未免此患如更斥候不明何所回避今若依近日边臣计议欲増筑防耕小堡使人戸居处自为捍御不惟増筑数目不少工力浩大兼不设楼橹不为壕堑不置矢石人戸团聚其中无以御捍贼过平荡只顷刻间耳恐亦非清野之具勘防麟府州界除见今城寨外旧别有宣威一寨瑠璃懐来青塞永宁雅尔河濵六堡皆在见今城寨之间访闻自康定后来以平日无事节次废罢今虽无楼橹而城垒尚存纵有頺缺亦易为补筑若稍施工力完葺便可却为堡寨【契勘麟府州界更有大沙窑堡河西堡临塞堡中四望堡来逺堡金胜堡横戎堡奈逺堡焦山堡亦系久来毁废堡寨但与见今城寨相近不消补筑】兼府州界内靖化西安两堡麟州界内肃定神木惠宁三堡楼橹粗完见各量屯人马亦有使臣管勾即不为守御之计遇有缓急却令使臣人马与居民弃城而走赴其他城寨谓之走寨甚无谓也昨来人马入界上件五寨亦有弃而走者中路与贼马相逢多被杀虏走寨为计葢亦防略【昨来西贼入麟州界作过靖化堡使臣人马居民皆弃城而走欲往宁府寨但闻使臣三班奉职赵起中路为西贼所杀其他人马居民可知】臣今体量欲乞将前项补筑宣威寨等七处并走寨五处并为守御唯麟州界桥子墕上作地分四靣各去城寨稍逺旧无废寨乞踏逐别添筑两小堡子【臣在河外计议改走寨为守寨与补筑已废之寨同控扼旧寨分擘地分令人户询问土人有无拘占地分不着更合就水泉添修堡寨去处称所计议新旧堡寨拘占地分殆遍唯麟州界桥子墕上作侧近四靣去城寨里数颇逺合更添脩两寨子其添脩堡子亦只是准备入保为清野之计非用扼控贼冲只消脩五百步城垒和雇禁军工力费用甚省亦为已罢体量不敢更下逐处取防如何施行乞下别司取防此一节】皆置使臣一贠略均那他寨内人马分在宣威寨等处屯泊大约逐处人兵满百数马近三十匹则足矣却每寨更令侧近蕃巡检或蕃官一两贠带领部族移就寨城内住坐【改走寨为守寨与补筑已废之寨本只议令蕃官或蕃巡检带领部族在城内与所迁居民同为守御自己足用所以乞置使臣一贠人兵百数马三十疋者要令为本堡寨之纲纪不欲専委蕃官然人马数目不必多也兼访闻蕃巡检等在野外住坐亦常虞贼马侵掠若得分头于城寨内存泊乃所乐为】共为守御之计既不若増添人马又侧近蕃巡检等部族住坐常为家计自备口食絶无供饷之费其改走寨为守寨补筑已废之寨及添脩堡子只是准备人户入保为清野之计非用扼控贼冲自有横阳静差银城神木神堂镇川防干通津建宁安丰宁府百胜河濵斥候等一十三堡寨是扼控之地所以不消多屯人马改走寨为守寨既苦无费用补筑已废之寨与添脩小堡子亦工力不多却于麟府二州之门比旧又増起十四堡寨可以守御令人户就近入保利益不细仍乞将麟府二州与扼控旧堡寨及增起新堡各分定地分每处四靣约迁十里至十五里侧近内蕃汉人户令入城居住葢麟府二州界至不甚阔逺地多山阪沙碛人户稀少可以就近迁入城寨之中内有城寨狭小恐着人戸不尽即令城外靠城居住及系泊羊马却筑收军城以防之俗谓之羊马城其制约髙一丈厚四五尺上亦有女墙箭脩筑之时墙外自城壕堑【丰州城外州界内永安保宁二寨见各有羊马城人户在里居住】亦置门户随寨门啓闭老幼常居其中资畜自随丁壮即就往所分擘地分内耕种牧放晨出暮归别无妨废如遇缓急即所分擘地分至近顷刻已到城寨之中【丁壮就十里或十五里耕种晨出暮归犹不为逺况老防资畜既先依城寨丁壮亦自可时暂于野外宿泊以便耕种其终畆然后易地闻有寇至即旋归城寨之中虽不晨出暮归势亦无害土人为老幼资畜在城寨而丁壮宿于野外者谓之下火或剜土窑或効蕃俗为撮蕉或略以椽木支撑苫葢而上宿其类颇众葢河外土俗之常也】小寇至则收军城内人户更不迁徙丁壮与官军同共御捍掩杀大寇至即由收军城中徐入城寨比之布在四逺星散居止都无捍御之备寇贼欲至方始起遣不免被杀掠驱虏者功相百也不待斥候而野常清其利有五羌人不善攻城其入寇也本亦不为攻城之计特以人戸散居山野牛羊资畜处处有之故举众而来先以重兵围守要害城寨使兵不得出然后四散野掠驱虏老幼资畜因而杀人焚荡庐舍今既老幼资畜先依城寨丁壮又只往侧近耕种缓急寇至获时亦归城寨之中贼马虽来野无所掠絶其大寇之源寇宜不至一利也【人戸老幼资畜既就城寨虽秋收之时禾谷在地然土人治打禾谷才毕逐旋窖藏既不能虏掠生口考问则亦不能尽知窖藏之处清野之利十葢八九】老幼资畜既先在城寨丁壮出外耕种其心自安缓急寇至又入城寨同为捍御既有老幼资畜累其心城守之坚必十倍于往昔二利也平日所患戍兵多则困于供馈戍兵少则不足以捍御今若汉蕃人户既迁就城寨每城且以三四百家率家不下三男子则一城之中不用粮饷约增千人戍守却可以多代正兵出战三利也边人勇健出于天性又以迫近贼寇皆防弓马既就寨居处数目易见若因其屯聚善抚养之教以坐作进退之法使自卫其老幼不待驱率势必乐从则是不费官中衣粮如得土兵数万平时任从田作寇至则人自为敌敌闻之必大有畏惮四利也羌人每欲作过必先测知城寨虚实动静然后敢入寇葢有奸细行于其中而奸细之来止以汉蕃人戸散在山野与为道地无由止絶今既迁近堡寨有城垒门户之禁闾里比居易相司察界外奸细势遂不行五利也若麟府人户不曽被寇庐舍作业已成次第懐土重迁似难驱率今既新被大寇庐舍已空人心不安见皆愿依城寨安泊若因而措置分擘使长依城寨既不妨其田作又老幼资畜常如入保除创筑两小堡子外皆是因旧为之亦不消多添人马只是増得八九贠使臣无大费用访问边民皆大以为便斥候不明犹可清野之具始似完备虽未能支解羌人亦寇不犯之道也
　　徽宗建中靖国元年龙图阁学士知永兴军范纯粹论进筑非便上防曰臣伏见陜西河东防边诸路拓地深逺城守增多凡边臣始议经营利害之实与夫朝廷处决之计臣固不得与闻而它路形势之状保明之计臣所未尝亲见者亦不敢轻议唯是河东一路臣忝领帅任虽止百有余日而承乏鄜延亦既累月耳目闻见略已详熟诚心所得义不蔽欺窃惟两路凋残困于进筑在公则所费金帛缗钱不知其几千万内外之力既已匮竭此朝廷固亦究见不待臣言而后知在私则大兵之后洊有凶年虽去歳夏秋两经丰穰而物价未甚减小如鄜延路新城堡砦今春籴买米斗犹有至一贯四百文者则一方艰食可以槩见春冬苦雪饥殍纵横士卒疲羸鹑服过半其月得料钱不足充一饱之费民之穷弊从此可推唯是浮游赃贪之人欺天罔上盗窃名器大得所欲贱者既贵贫者既富闾阎小子略遂封侯之望而掉臂散去者又不知其几千百人也所拓之地疆界辽絶由是封堠有去城砦一百五六十里去处必欲责巡捉人马频至境上则裹粮露宿旷日不返奔走疲弊众情厌苦若欲休养士卒则新地之内无复人迹将士观望不敢有言朝廷欲垦辟新疆每路置提举官招刺弓箭手以资兵备而所得多浮浪阙食之人唯幸借贷种粮牛具等钱而随即逃亡臣在河东路勘防得一季之内逃亡至四分今至鄜考究得提举弓箭手官石杏所招人计六千九百五十一人内已逃亡过二千八十八人地未加辟而所失财用亦已多矣是未见得地之为利也鄜延一路前此颇以招纳为事臣今契勘自绍圣三年后来计招到夏国人口共一万一千五百余人其中丁壮才及三千自余皆妇女老小之数并计日给食内已得班行名目人皆给料钱驿劵歳费极广钱粮浩博若谓可以分彼兵力则一国之众岂以三千人为重轻若谓使可以致彼离叛则前后招纳甚久而未尝小验平日莫测心腹间輙叛去不唯出入之时决不敢保其为用而缓急之际内变可虞邉防几事靡不传泄由是推之安知其非谋也哉是未见得人之为利也新地之内既有城堡之备莫非先计兵力今计鄜延一路新旧城砦二十七处合用守兵六万三千然祗是依守御之法计地歩排立之人而出竒御敌畨休固守者未在此数新垒守人既不可阙余虽旧砦亦当足兵有如金明最是近里乃者贼至屠戮无遗则知不问城堡之新旧举不可乏人而后可以责其固守也自夏人纳欵以来朝廷已将戍兵将吏十减六七今诸城堡砦守御人数未及合用十分之四若将来稍有警急则兵备何以自全若万一再遇凶年则歳用何以取济是城守之计为甚可忧也议者以谓夏人力屈情见既极恭顺请命率职诚服不渝邉患封疆自此大定臣愚不善料敌未敢信然而日夜区区私忧国计何者在彼国势恐尚惜诸路所取之地在人常情恐未忘积年所结之隙今虽脩贡而未及疆议者良有以也廼养力待时聊以自欵耳葢歳额赐予至于来朝商贩所得甚厚而又诸路塞上博易公行度彼三二年间事定力全则必先以画疆为请一语不契决复盗邉臣恐朝廷未可以今日之迹遂为奠枕之安敌情深狡为甚可忧也臣以谓开邉之初昔固神速善后之计今实难为虽得地得人未见稍利而敌备实可寒心臣不敢茍无事于目前乃所愿图安于永久若一路城守朝廷可以增足戍兵増戍之兵朝廷可以长足嵗费则臣虽疲懦敢不竭心庶几上遵庙谋聊可居职今守计不备而无兵可増纵有兵可増而财用方窘以此御寇岂臣敢当它路事宜度不殊此措置宜先于机防丰凶难测于天时伏望圣慈曲赐轸恻内量国力外察邉情深诏大臣更为逺虑明降画略以杜艰虞臣于神宗皇帝在御之时数陈兵议后于哲宗皇帝临朝之日复论土疆或赐优容或因而坐废有干典宪实出狂愚今者再被使令未忍便为缄嘿不唯身任忧责况复职在论思虽置散投闲固重覆车之戒而纳忠叙事讵忘体国之心
