<!-- { "loadSidebar": true } -->
　　仁宗时敞又奏曰臣伏以预偹不虞军之善政曩者元昊畔乱西邉震惊骚动之患延被天下赖陛下神圣与宗庙之灵元昊殒灭国内多故其子幼弱委政舅氏故边鄙得以复安百姓养老长幼早寝晏起此诚天道助善中国之福也然自尔以来又十余年矣其子益壮窃谓虎狼野心未可待以不疑设使一旦发狂能爲风尘而边偹少懈又如曩时甚非预虑制胜之防臣望朝廷申勅边臣常若冦至城郭必固甲兵必修仓廪必实赏罚必明候望必谨威信必立使敌人懔懔无可乘之隙则边患逺矣顷者边吏颇以饮食之费役使之佣得罪即今武吏多不愿临边有不得已就职者皆畏避微文情不自聊居常救过茍免而已缓急恐不足以责效又非所以明朝廷大体也孙沔吕溱皆贵重之臣有功名于时犹以此见废设复有孟舒魏尚之徒臣固知议者不能容之此廼冯唐所以疑汉文帝不能用亷颇李牧也乡饮酒之礼一献百拜其为修慤至矣然而终不可以治军旅则治军旅者姑亦取其大节而已边臣有材者寡可用者少臣愿陛下容养此辈濶略细过无甚督以微法使得乐职嗜事展力效用人人思报上恩则折冲逺矣臣所部不当邉剧然而言此者欲推明圣徳驾驭智勇之一端非敢为边吏游説也
　　至和元年侍御史赵抃论契丹遣使无名上言曰臣伏见河北通和嵗歴浸久使人往复礼有常数近者契丹遣萧徳辈不时而来奏记旅实外又即别无事端虽中外人心稍安然北敌情伪难测或观望衅隙或窥觇盛衰桀黠贪惏自古无信昔汉文帝与匈奴和亲厥后继入边境故贾谊有太息恸哭之説唐徳宗许吐蕃盟防至时窃发平凉故浑瑊有狼狈奔遁之事初皆甘言厚意终乃背约渝盟今契丹使来无名其势未已侥求不一诡诈百端称息兵以怠我师幸重赂以困邦赋为意不浅其可忽诸传曰居安虑危又云有偹无患不可谓边隅未扰即示宜安之懐不可恃风尘未惊遂为茍且之计伏望陛下留神鉴古宻谕辅弼近臣讲求捍御之防今防边急务者莫先乎择将帅练士卒偹军实择将帅则才能者留疲懦者去练士卒则精勇者进骄惰者退偹军实则邉气壮人心安三者有御万一猝然冦警我何惧哉顷嵗西师未兴之日士大夫有横议及此者人皆窃笑鄙易之指爲狂狷不祥之言乌肯动心预爲之防一旦延安惊扰临时措置失次中外不胜其弊臣今之言未必非当时狂狷不祥之言也至愚忧国无所讳避伏惟陛下如天聼卑取千虑一得之説奋干刚之徳发先见之明审思而力行之则宗庙社稷之福也嘉祐五年侍御史吕诲论边备弛废上疏曰臣切以戎羌讲好积有嵗日边偹久隳兵威不振因循玩冦岂居安虑危之长防也臣非知兵者但累任陜西官稔闻四路之事方陛下励精求治臣尝言兵防宜为之首务故畧举边鄙数事以闻宸听臣以谓今边最可忧者陜西民财匮乏仍嵗不稔不比宝元康定间事力万一小有警急必无强胜之势断可知矣自西戎通好以来儒臣乐为边帅者特以寄任事权为意何尝经略庶务为兵防久逺之计哉臣伏见近年生戸自入汉界居住者奄有土田如蹈无人之境所属堡寨都不禁止州县亦无由得知虽知亦不行遣虑恐生事风尘忽起为贼内应皆此类也熟戸自庆厯中经歴战鬬消折人数甚多后来虽有析生增口未尝籍其姓名缓急要用如何防集兼自来威彊之族徃徃为西人利诱皆有背心藩篱不固将来御敌无所凭恃不可不忧也弓箭手自西事后来阙数不曾招填多为堡寨官员私役百种侵渔人甚苦之以致教阅隳废今沿边堡寨使臣多不择人唯利在转官酬奬聚积俸禄乘时射利一切营私至有家不蓄马弓弩不牵挽者责其御敌之效其可得乎至如土兵最是得力宝元中籍民充弓手寻刺为保防等军当时公私损费不知纪极既而分配指挥训练已成伦序西事既平逃亡死损更不添填今所存无几少者皆五十余嵗即日拣择殆尽则二十余年蓄飬训练之功一旦废弃良可惜也至如四路帅臣且以泾原一路言之地最平衍贼马出入正当奔冲控守尤难康定中累战大败皆在此路施昌言昏老且病当此重寄如倚长城得爲之安乎臣愚尝思之今边鄙无事正是可为之际宜早擘画亦有以为待冦之偹臣欲乞朝廷选差谙边事朝臣一两员别作名目宻与转运使一员同共体量四路如果有宿弊无惮更张应自来生戸迁入汉界住者并依熟戸例标拨田土明行给授置簿拘管分立头项俾人员领辖所有旧来熟戸亦将元人防检内或有生戸溷杂久居今来不以新旧人重编排等级增置人员立定账籍所贵应急可以防集其弓箭手只防检元籍阙额人数令逐旋招收补填所有偹边堡寨使臣尽令阅试弓马相度人才不至怯懦可以被驱使者俾之久任若不称职者委所差官于近里州军使臣内选拣对换应是土兵只择其子弟骁勇有武艺者不以等级爲限许壮者得以代其老弱其利相万也四路帅臣乞选拣才畧公忠之人或文或武不限官职如得其人使之久任此数事臣愚自谓之便又非创新擘画并是祖宗旧规但痛惜其隳废敢觊陛下留神省察与大臣确论以臣言是当遂施行不宜稽缓以臣言非亦乞宸衷记録异日当验所以乞差官体量者縁久隳之事皆是边臣茍安三二年间更替而去养成深弊上下固防不欲朝廷闻知若只降诏命令逐处修饬武偹终无实事与不行均矣惟圣聪采纳
　　仁宗时苏舜钦论西事上疏曰臣窃见自西寇暴逆节天下言兵者不可胜计大扺不过训练兵卒积刍粟而已其言泛杂无所操总又陈烂使人耳厌其闻而笑忽之况清衷近辅自有上算故不当复有所献也然臣早居长安偹见西边事体其要在乎得人得人则练兵积粟之术不烦帏幄之议而自集也唯攻守之防必须中授何者此事至大不可轻举近闻朝廷将议深讨覆其巢穴此葢愤其凶悖勇而不之思也孰不知羌氐之俗居不常处兽聚鸟散本无聚积若垂军絶漠则跨歴险涂被甲裹粮操执兵械外疲而内惧一日之行有三日之劳曾未见敌先已自病隘而遇伏则将不支矣昔赵充国论之详矣故中国利守边人利战从古然也传曰天子守在四夷又曰荒服者王不王则修徳诗曰薄伐玁狁至于太原薄伐亦谓逐出之而已来则逐之去而勿追御戎之善防也国朝五路兴师亦遇败衂前日刘平不能持重俟隙务于速战身罹禽获伤剥国威是知讨之不如守之之利也明矣近者朝廷拜置夏竦韩琦范仲淹等此皆名动外裔人所属望者贼昊奸谲故必疑畏疑畏则将以事騐之以臣窃料今秋必放兵犯塞以观我师之方略当是之时尤须愼重若能坚壁清野勿与之敌设伏用竒于险塞之地待其师老粮尽而反覆击之不劳深讨而可成功也方今之势不患其不来战患守之之道未至耳议其攻者恐鋭而寡谋败陛下军事也愚者之説万或一效以尝预西事不敢塞黙伏惟圣虑财察之不胜恳恳之至
　　英宗时胡宿论河北偹边事宜合分沧棣为一路上奏曰臣闻地有常险而国无常地此古今得失之势异也古者北有卢龙之塞白檀之险隔限南北中国得之控扼北敌今此二险敌反有之河北地形无险可守自河南北达于澶渊平壤二千里景徳中一旦敌骑至河上当是时去祖宗才四十年兵强将勇习知战鬬至烦章圣亲驾敌始惧而乞和河北名将帅有若杨延昭马知节李允则何承矩孙全有盛名扈驾则李继隆石保吉内臣则秦瀚皆数经战阵自河决商胡失横陇故道中国亡大河之险敌乘虚捣沧景则山东危愿用张宗益郭申锡言割濵棣徳博以沧别为一路屯兵以扼敌冲备不虞国之福也伏望圣慈特诏大臣讲防速行宿又论边界守约束上奏曰臣闻忧患之来多藏于细微而生于人之所忽自边臣赵滋举行界河打鱼刈苇一切禁断由此汉兵多与北人争鬬累年不絶和好之体一旦至此怨隙之开亦不在大去年八月庚寅大雨水今春彗孛谪见上天不言以文象示下陛下宜思内外忧患弥缝其阙葢有偹则患不能深无衅则乱不能起界河武思赵用辈虽时立小忠皆不达大计宜宻行诫约臣观景徳诏安抚司皆防微愼重自景徳已后诏书数更北人打鱼安于积习边吏弛职不复讥呵及至举行旧条而渊鱼见察众狙皆怒履霜已深坚氷且至愿大臣早为之偹国家承平百年与敌通好者六十嵗内外无患前世所未有近年邉遽来上不过侵诬尺寸疆候此边人之常态县寨之本职移文足以办之何遽至兴甲兵哉今搢绅中有耻燕蓟外属者若天时未与人事未至而欲妄意难成之福不如讲和息民择良将以守边选能臣而修聘外固欢和之形内修守御之偹羁縻不絶守眞宗仁宗法度以惠养元元则天下幸甚宿又论西夏事宜上疏曰臣闻汉武收河南地筑朔方开置河西五郡中国得之以隔絶边人不得相通前世谓之断匈奴右臂今尽为夏国所有夏国主谅祚恃豺狼之众济凶父之恶去年不顾誓诏烧刼秦凤泾原两路熟戸肆行杀略满意而去边臣畏懦按兵不出朝廷降诏诘问拒使者不之纳及贺正人至以壕外地属戸为説此地庆厯中西蕃溪洞所献检据甚直诏答已详近日延州安抚司复奏夏国乞遣使赍状乘驲诣阙其意无他止是申寻前语图起争端臣恐疆场之忧恐未息也如闻西人常有意闚秦中同家堡一带蕃部正扼西贼来路泾原若失此险无所隔阂贼马一二日可至古渭古渭可至则秦中摇矣虽闻今年嵗在东井为闗中之福星家説鎭嵗所在不可加兵然五纬盈缩进退不常难可恃也彼若不畏天道輙来犯顺盈缩繋于天道成败先于人谋若止是论议理壕外地界朝廷必无开许彼见不许有必争之举大集羣丑以挠诸路如闻西贼尚有窥伺边隙结纳熟戸之意欲望圣慈明戒边帅豫偹不虞绥靖鎭抚明遣间探讲练军政以佚待劳彼知我有偹决不敢遽起事端
