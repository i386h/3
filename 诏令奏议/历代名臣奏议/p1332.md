<!-- { "loadSidebar": true } -->
　　子才又上奏曰臣不识忌讳尝条举十数事告陛下矣然此十数事根原虽在陛下而扶持正救则专有赖于宰相也比年以来宰相多不用读书人间有用之又皆书生之靡者故其所为不过逄君之恶安能格君心之非陛下奋然开悟举儒相而专任之此上天悔悟以开更化之机也此九庙神灵隂隲显相为国家植立无疆之休也大臣于此念付托之匪轻思为臣之不易尤当刷磨旧意振动新功图惟报称况今天下内无国本外有强臣敌国岂宰相玩嵗愒日坐老天下事机之时乎必论今乐荡心之害陈昔人流连之戒如王曽之谏仁宗而后敬心可一必总朝廷之大体守国家之法度如刘挚之事二圣而后政本可清必论丁谓之才不可使在人上如李沆而后邪正可别必积下内降数十封而靣纳如杜衍而后女谒可罢必如富弼论陈执中无学术不可为相而后权奸可去必如赵普収拾掷下谏纸糊缀复进而后言路可通必如吕夷简选用风宪当出圣意而后纪纲可肃必如曽公亮知民疾苦补助穷乏而后人心可収必如吕公着言有劳不报何以使人必如宼准论刑罚偏颇亢旱立致而后士心可一和气可召必如厐籍论省冗兵减浮费以苏川陕必如王旦戒张士逊言朝廷利至矣而后遗黎可安财用可裕乃若固国本定国是则必如韩琦挟孔光传以进必如司马光言天若祚国必无此事而后可也其或过自菲薄不以渡江以前宰相为规橅而妄意前日之专甘心近时之快则相业卑微其余不足观矣其何以仰称陛下专任十相之意哉臣仰恃圣明不能自嘿陛下惟毋以常谈忽之天下幸甚
　　歴代名臣奏议卷三百十
<史部,诏令奏议类,奏议之属,历代名臣奏议>
　　钦定四库全书
　　厯代名臣奏议卷三百十一
　　明　杨士竒等　撰
　　灾祥
