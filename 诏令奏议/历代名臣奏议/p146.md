<!-- { "loadSidebar": true } -->
　　一伏覩诏书谓间者西陲御备天下绎骚趣募冗兵急调军食虽常赋有増而经用不给累嵗于兹公私匮乏此实方今之先务也臣切谓国家经用不给者非有他焉由冗兵之所耗食也朝廷所以未能斥减者岂不为沿邉三路尚须屯戍疆塞广袤用之尤且不足乎臣计今疆塞未多于建隆开寳之年是时外捍边陲内有河东西蜀江南岭南之戍而所蓄禁兵止十二万而巳至干徳中两川江岭巳平则又减二万太宗尽有天下所添之兵才三十余万真宗初年亦止三十八万至干兴中始及八十余万以此知兵少则训习齐一所向无敌兵多则冗杂难齐所施寡效其理甚明也今乃自庆歴巳来既广招募又升厢军为禁军凡緫一百余万然而用之罕闻成功者非独将佐之不武由所用之卒不精尔不精之由无他在乎多而不得齐一也而况广费廪给竭天下之财力可不深虑乎臣以谓事巳乆定非可旦暮措置须用数年图之可籍见兵之数专委信臣精加选择取力伉健轶群超等一夫可以敌二三者别为部伍俾如太宗及真宗初年三十八万之数改立名额练为精卒付于善将后有亡逸亦用此格招填使之捍邉是用精良之少而代疲冗之多安得不足也而况二宗之制未逺哉其余疲软老耄则散屯东南阙兵之郡就食贱谷有亡逸者更不招补数年之内十必减四十年之内必可消弭不唯减天下之蠧耗实亦得精兵以为用也方今二敌衰弱兵械休息朝廷不速图之则臣恐小有水旱粮饷微梗则陛下焦心旰食于上矣图之实宜早焉若舍此为计是皆迂论臣又切闻宣毅兵乆为东南之料上封者言之多矣况南方小郡有举城无二三千戸者乃置禁兵数百坐食膏血官不得人往往为患自昔祖宗之制东南诸州唯迭遣厢军屯驻至于藩镇则量加禁兵驻泊以为旁郡式遏行之甚乆颇适事要止从庆歴之初创置此兵今诸路转运供亿艰苦逺郡官吏惮于统制臣以谓除京东西路外其余诸路悉可罢废拣入别军其老弱者令入本城役作唯一路藩镇许拣留千人依旧教阅以镇遏旁郡此又减费弭患之一端也臣仍自今置废兴作须枢臣熟议毋得不问财赋而专有添创如庆厯之失臣伏闻祖宗旧制三司毎季供粮草文帐一本赴枢宻院夫枢宻不主财赋而使供帐者是欲置废兵马常使与刍粮照对也往嵗枢臣不练事体称粮草本属中书宻院供帐乆为闲冗乞自今罢之则知枢宻緫兵自来罕问粮草之有无如此谋国岂天下取安之计也今圣虑轸及中外大幸陛下毕举而行之使太平可致也
　　一伏覩诏书谓承平寖久仕进多门人浮政滥贠多阙少滋长奔竞糜费廪禄此诚方今之大患也臣不敢逺引前代请以唐制明之正观中太宗平定天下创立法度是时文武定贠唯六百四十三贠天下不为不治法度不闻不立也至永徽神龙中方内巳寕朝纲巳备髙宗不能遵太宗之业遂容滥官于贠之外既置贠外贠外之上又置同正及武后乱政又増置贠外官二千余贠是时朝廷益多事纲纪益隳壊官之繁简盖利害明矣臣且闻景祐中审官三班流内铨吏贠之数巳多于祥符景徳之日今则比方景祐中又多一倍臣甞原之盖由寳元以来陜西用兵或献方略或陈武伎或因邉臣荐引【自经畧部管巳下毎出并奏命有司胥吏诸班人擢授管部】或以防劳録用擢军班之材勇开进纳之恩限所以三班余曹官倍景祐之数也又如崇班巳上谓之内朝臣祖宗所置本无数年磨勘之制多因功绩乃与迁转止因朝廷宰相寡谋啓此侥幸诸司使额遂为殽杂也故官之冗基自京官按真宗朝铨司磨勘选人毎甲止见一贠一月不过三四甲亦无逐甲皆转是一月之内转是官者一二而巳率皆考任巳多绩状可取始被此选近嵗毎间日见磨勘选人一贠二年巳来改为数日一见毎见五贠尽得改转甫及三嵗又升朝序故审官贠阙渐见不足差拟此审官三班铨曹之蠧根也夫古之职官则今之差遣职任是也皆居有曹局局有贠数固不可得而多也陛下若欲鉴累世之失大有改为臣请自二省官及横行诸使巳下并按旧典议定贠数如御史台官是也于旧贠之外量数加置以备出使贠额之外一不许置有劳当擢者但容遇阙先补唯军功重任始得越此迁转立制既定虽有近侥幸逾亦无由进也陛下若重于改作但薄欲惩创则臣请自今应进纳人直除七品上佐官不令莅事废方略之举臣寮保荐弟侄者他日犯罪始同罪举官之例诸司禁补额外正名大臣不得奏任门客常从限邉臣之荐引汰赏功之泛滥毎嵗经学之选素未精核不通义理止诵空文施于政事实非有益请用庆歴四年张方平等重定贡举条约则滥进者少矣诸司人吏在他司【司农粮料兵部之】本无异劳而例得迁资减选请一切罢之则选限有常矣如此则入流之路稍隘也至若铨司引见之式枢宻三班磨勘之例祖宗旧制可以复行如此则朝行之内亦不数年贠阙可以相当矣其或普加澄汰广欲去留夺其见官恐未可亟行于兹日也唯此末议庶防无损
　　一伏覩诏防谓牧守之职以恵绥吾民而罕闻奏最臣伏思之由选之不精遇之不重劝之不至而使然也何以言之今审官差择知州无问贤拙但考深资至则授焉故弛慢者有之耄老者有之病废者有之奸赃者有之此选之不精者也又如朝廷重内轻外寖成风体遂使缙绅之流稀肯以州任为贵夫州郡古二千石之职也今虽自京府推官而往亦视为左迁凡台阁不胜其任则授郡以遣去故能臣干吏多在钱谷刑狱之任以仕不脱知州为耻此遇之不重者也及其居官为政茍有善状上不过提刑转运一发荐啓幸朝廷用之则止于付审官记姓名而巳卒未闻政有善誉而朝廷一加迁拜此劝之不至者也古者天子择宰相宰相择群吏臣请自今审官择知州皆引诣中书询察然后拟奏昔两汉时郡守乃与九卿令仆迭相出入其政理尤异至有直拜三公者今峻其等威如汉故事使杂流不得妄入则贤者乐居其职矣商书曰徳懋懋官功懋懋赏虽尧舜三代群臣犹须官赏以劝立功徳而况今人哉臣请别立典州考课之等委监司采察三考有善政者则陞其官资两任有善政者则陞其任使显无状者则罢黜之庶防可以副陛下忧民之意也
　　一伏覩诏防将帅之任所以威服四夷而罕闻称职臣甞观太祖太宗之时征伐海内建威定乱成太平于十九年之中将帅得人固可知矣唯自咸平巳来真宗甞与陈尧叟马知节共论将帅之难得至于今日陛下复以将不称职为忧岂天下之人独生才哲于建隆兴国之间而咸平以来迨今五十余年絶然无一臣之能继乎是必不然也臣虑选之未得其要或用之不尽其才尔军志曰三试然后授事是欲先视其才实然后任之以事昔赵奢与子括论兵奢不能屈退而叹曰兵危事也括易言之用之必败李靖为将似不能言则知将之才能其难知也如此臣昨见陜西用人固未闻朝廷有试以实效者如赵珣因上图说便委万兵之任卒至于败臣所以虑选之未得其要者皆此也其次虽得善将而任之不尽其才何哉恭以太祖太宗之朝军政巳讲庙堂之宰练知兵体故帅臣之进一言画一计利病用舍虽从中覆及其画奏报下无不适其事机将之有材可以竭尽矣咸平而后守文偃革大臣宰相罕歴邉务故帅臣进一言画一计尚如祖宗之时利病用舍悉从中覆及其画奏报下茍一事不适机要则将有不得尽其才虑者矣望其立功何可得哉故咸平迨今乏善将者其未必不由此也孙子曰不知三军之事而同三军之政者谓之军惑不其信哉方今二邉不警朝廷得以讲备臣请自今择将未加迁擢必先试以行阵疆埸之事所试有效至于三四始与显官厚禄以重其任然后委其命而勿制用其言而勿疑此孙子所谓将能而君不御者胜是也
　　一伏覩诏防谓西北多故变态难常献竒谲空言者多陈悠乆实效者少备豫不虞理当先物此盖陛下得安不忘危有备无患之深防也臣伏思朝廷北有契丹西有拓防二邉讲备为日乆矣今北边之势累年孱弱向欲报仇夏台犹不能举矧肯舍嵗入之厚利而轻犯中国也虽豺豕之性难以保信料势利束之当不能动也况今大河之北重兵列戍巳有藩篱之固矣西夏新有巨衅君少国疑料其众心犹惧大国之见絶岂遑自出为盗也四路见兵备之有余矣臣以谓朝廷方今之虑不在二边而在山东河北之地刀锯之惨人心尚危小有水旱奸凶必乗为寇宜常得要官才吏以分镇要州庶防可以消患于未萌者也
　　右臣祗奉圣问条对如右识虑暗浅尘冒天听






　　歴代名臣奏议巻三十一
<史部,诏令奏议类,奏议之属,历代名臣奏议>
　　钦定四库全书
　　歴代名臣奏议巻三十二
　　明　杨士竒等　撰
　　治道
　　宋仁宗皇帝自至和后临朝渊黙知谏院唐介言君臣如天地以交泰为理愿时延群下发徳音可否万防以幸天下又论宫禁干丐恩泽出命不由中书宜有以抑絶赐予嫔御之费多先朝时十数倍日加无穷宜有所朘损监司荐举多得文法小吏请令精择端良敦朴之士毋使与憸薄者同进诸路走马承受淩扰郡县可罢勿遣以权归监司兖国公主夜开禁门宜劾宿卫主吏以严宫省帝悉开纳之
　　嘉祐元年知谏院范镇上奏曰臣伏见三司开封府居常以明有条贯事作情理轻重上殿进呈及进入取防又诸司事有丛脞防细者并皆奏闻乃是陛下以天子之尊下行三司使及开封知府与诸司事皆有司不能任责以至上烦圣虑非惟上烦圣虑又失为政之要而亏损国体伏乞指挥今后三司开封府公事内有情理轻者听便宜行遣诸司事内有无条贯须至申明者许申都堂委大臣叅详防分所贵责归有司不至烦渎圣虑而尽为政之体要
