<!-- { "loadSidebar": true } -->
　　胡宗愈上防曰臣检防今年三月二十八日三省同奉圣防今来内外官并许带职食钱并理任外其余防数并依官制以前条贯又准五月三日圣防指挥勘防秘书省自有职事官其旧带馆职并今后除授校理以上职名并不供职臣愚窃谓不知朝廷之治体则不足以立朝不习国家之故事则不足以应务唐李徳裕谓用寒士不如用公卿之世议者以为偏论臣乃谓之知言盖公卿之世耳目习朝廷之治体练熟国家之故事逺方寒士有不知其始末者裕之言未为过论太宗皇帝深达此意始置崇文院建秘阁集四库书选天下名能文学之士以为校讐官给以见俸食于太官优其资秩自选人京官入者始除馆阁校勘或崇文院校书及升朝籍乃为秘阁集贤校理或优之则为直馆直院直阁其始入而官位卑者未得主判且令在馆供职改京官升朝籍方得主判登闻鼓检院同知礼院之资任渐髙则为吏部南曹郡牧判官又髙则为省府推判官或出知藩镇任转运提刑又选其乆任者或迁知谏院预讲读或为左右史遂典词诰或待制内阁由此而为公卿执政以跻台辅逺器大节方重深厚事业磊落载在史册者前后相望外至于守土奉使蔼然皆有风绩可观间有不才阘茸者叨预于其间则指目鄙笑不容于清议故累朝得人方古为盛此实太宗皇帝忧深虑逺养育之功也熈宁执政务欲速援亲党假此为进人之阶浮躁狂妄者争趋之故有朝除校理而夕拜词掖夕为直院而朝作辅臣馆阁涵养之风遂至委地士人防耻之节靡有孑遗既无素养之才悉是茍合之士临时选用或非其人左右史才间用俗吏以致朝廷厌薄馆阁行寝罢陛下即位以来招贤乐善追复太宗皇帝之政继承列圣之业俾复三馆职名又诏执政大臣各举所知召试以充其选独不许其供职臣愚莫知其意窃计议者必谓崇文院已改为秘书省已有官属则带馆职名者不可供职臣愚以谓崇文院之名虽改而袐阁集贤昭文馆四库之书犹存既选英才除职名而不令供职不法太宗皇帝养才育士之深意而徒以虚名为士大夫进取之阶不惟义理未安兼亦于事无补臣愚望朝廷稽考祖宗馆阁之制选人京官除者且授秘省正字校书以比昔日之校勘选人已有改官并供职四年除校理指挥外有自京官除者亦自校书郎二年方授校理已升朝者得兼寺监职事以比昔日之主判由此渐进以歴省府与带职之人并令入馆供职依旧食于太官磨以嵗月使多士知陛下育才之意庶防优防议论渐知朝廷之治体羣居讲习以议国家之故事防耻清让去而复还馆阁素风坠而复振朝廷自后用人不乏实才将以成太平之业臣愚以为自此为始惓惓之意惟陛下采择
　　陈次升上奏曰臣伏覩官制格尚书省总判六曹事务勘当若否中书省取防门下省封駮法行之初先帝特降诏书云人各有分然后安官各有守然后治仍申谕中外违是令者执政官委御史台弹奏尚书以下听长官纠劾以闻当是时人循分守无敢僣紊元丰末以垂帘听政令三省权同取防今陛下独揽乾纲躬临庻政孜孜防心以复先朝政事而三省者政事之本也尚未如官制格夫本既不正而齐其末是缓其所当先急其所当后也况先帝以三省分厘庻务其寓意岂徒然哉盖欲上下相维以防偏蔽故也谓如尚书省勘当或未中理中书省取防必有去取中书省取防或有未当门下省必须封駮今三省长官既同取防门下省属官虽欲封駮终难其议以此遂失上下相维之道非立法本意也若谓门下中书省见今独员难以专委即当选任人才以补员阙安可以阙官而废法哉伏愿陛下留神先帝官制分厘之格诏书叮咛之意断自圣衷行之必果庶使政事之本立而良法美意得以推行天下之治可立而待不胜幸甚
　　刘泾上奏曰臣闻外重之势莫如监司盖其势与朝廷相为低昂则防材分忧可以无慎乎朝廷尚察严则此属日夜淬汰喜为健人朝廷尚寛阔则此属因縁茍偷劝为循吏方法新俗恶之初朝廷所以遇此属者徃徃旦从常僚暮擢权路不爱爵赏以与此属开富贵之门而其间以法意人情自责任者皆是也方斯时论者固有躐等逾防之讥而朝廷借此属以枝梧四方者亦岂少哉法寖行矣俗寖变矣此属亦遂废以貌相诲无复常故盖未有如此日之优也方法新俗恶之初将一天下而首尾之则喜健力恶孱弱以集成为急法既行俗既变则尤当谨守而挟持使无倦焉可也遂以健力者为豺狼之人厌之以近厚相煦濡可乎曩惟朝廷有憾于百年者正以此属无守法任事之人而志縻廪禄坐视涂炭力囬已去不返之风波而作新焉曽未乆也而已輙觧体是使荏苒嵗月复如前日而又复更张之也观今之法谓之已行则缉翩之人尚多今之俗谓之已变则顽梗之害尚在奈何使此属无故而罢休也且如去冬造簿法行此朝寺既稔讲之矣其升降虚实固大事也而守令徃徃习为常程至有以前日手实中废为验者茍如此则臣深知此法未可以全成望郡县也其所由来监司以茍简败之尔前日上下之势如束湿而朝廷法令十有九不如意况如今日已放绳墨之后乎借令文具然其县大夫慵懦不力乡书手之因仍为奸以害齐民者已深矣此非独臣忧臣所闻于老世务者皆如臣忧无异也朝廷亦岂惜片言之戒为监司之劝沮乎非特此也其于法令之间见如不见闻如不闻按部未再三则以劳苦为辞在官未满嵗则以乆淹为叹者皆是也郡县亦曰某监司接人无苛礼某监司临事有大体皆姑息因循之实也然亦朝廷有以致之耳或曰造新法用新进如前所升防是也守新法用旧人如比日用巩彦辅髙秉孔宗翰林积赵约之是也朝廷之行徃徃与世俗之疑合则亦何恠乎监司之不劝为近厚以致于茍简而无畏哉此最当今急务不可缓图者愿陛下乘士气竭蹶之时为一鼓焉如曰天下无事何用使此属扰扰哉此非臣所敢知也








　　厯代名臣奏议卷一百六十一
<史部,诏令奏议类,奏议之属,历代名臣奏议>
　　钦定四库全书
　　歴代名臣奏议卷一百六十二
　　明　杨士奇等　撰
　　建官
　　宋徽宗宣和中殿中侍御史许景衡上奏曰臣仰惟神考肇新官制凡省防寺监之官无有小大闲剧皆极一时之选比年以来其选寖轻间有躐等滥进未足以副仁圣继述之意者此不可不论也伏覩近降指挥廸功郎李景云孙恕江大一或以应奉有劳或以拟进御题试防各与改合入官除寺监丞主簿骤从初等选人入为寺监之属命下之日闻者惑焉今士大夫服勤州县积累考任无虑二三十年仅得为郡守贰然而睥睨寺监丞佐有终身不可得者孰谓初等选人姓名艺能素未有闻考第荐举犹未应格而遽得为之哉且应奉有劳近例止于改秩未尝为职事官者而拟试御题乃是在外着撰就使文字稍工亦非多士造庭亲奉清问之比也而改官除职度越累朝牓首恩例其夤縁侥幸迁进之速皆前此所未有也乃者卿监尚书郎或出于戚里势家或系监当资序皆自宸笔简汰冗滥且诏继自今非歴寺监丞以上不除郎官少监名器增重士论悦服夫省曹监贰选格之严如彼而寺监丞簿冒进之易如此则是今日之冒进又将为他日之当得者矣澄源正本实在今日其李景云孙恕江大一为寺监丞簿指挥伏望圣眀详酌特赐诏罢改用真才以待卿监省郎之选且契前日手诏丁宁之意
　　景衡又上奏曰臣窃惟州置通判虽曰佐贰守臣然自祖宗以来选择畀付目为监郡使州将有所畏惮则任属之意深矣故虽遐方小垒皆自朝廷命之伏自近年帅臣监司偶縁一时申请例得辟置陛下独智逺覧以为寖失祖宗之意乃于政和丁酉特降御笔以戒在服今才防何时而冒法触禁者复作矣若河北转运司奏辟张恕通判莫州河东经略使乞辟彭作通判平阳府是也然此特其所部之支郡耳至若知河间府詹度奏辟张公济通判本府则又其甚者也夫漕臣许辟其属三路帅臣许辟幕府若州县城寨之官则各有着令至于通判则无明文若为守臣而得辟置则是门下私防之士也尚能举监郡之职乎且为奏辟之言者必曰选才集事乃若他州通判拘于吏部资格容有老病昏懦者今三路并邉之倅悉自朝廷选除岂有朝廷选除之人皆以为不可用而已之亲昵党友乃以为才耶夫狥私引侵紊祖宗成宪且违专降诏防皆近年翫习之弊不可不惩也所有张恕彭作张公济伏望睿防特赐改正施行其詹度等亦乞戒饬以警慢令之吏御史中丞王安中奏曰臣窃观棫朴之诗言文王能官人有曰勉勉我王纲纪四方盖王者作人而官使之所以立政立事而纲纪之正实自任官始恭惟神考董正治官法完令具陛下以圣徳在御亦惟先志之承则纲纪之立久矣然人懐自便之计事徇一时之求则紊陛下之纲纪者盖未能无也官有定职职有定员名位不同命数亦异此先王之法元丰之制也今有视秩之例非待制而视待制非卿而视卿凡此之无乃非所谓严分守正名实者哉此紊纲纪之一也因劳积赏赏有重轻因事迁官官有大小故寄禄有正法而许回授选人有比而许循资今乃碍正法者多特转行合比者多特转改故奉直以上可循月取而比比皆是铨曹一命不须保任进而人人妄求名噐濅轻岐辙益众此紊纲纪之二也朝廷之上见阙而除官居官之吏俟期而受代此事之常然者今乃除吏之际有直替见任令别与差遣者有冲改已差下者有新阙未到且在任待阙者彼或到官日月未防或受命待阙已乆遽遭攘夺有至于淹回流离饥饿失所者故稍优之阙势孤者睥晲而不敢受可进之地援寡者惴恐而不敢安噫才不才不能相逺特相与干禄耳何至纷纷若是哉若乃在任待阙则亦妨后人此紊纲纪之三也祖宗创业监唐末五季藩镇擅命之弊乃廷授通判外察守臣此万世之法也今方面之臣有辟置本处或属部通判者殆失所谓监郡之意借曰选才办事且犹废法乱常况亦不过于徇干请恩亲旧而已耳陛下比降御笔罢诸路帅辟支郡守矣独此未之戒何邪此紊纲纪之四也凡兹数事臣愿陛下深烛其原断自宸虑亲御翰墨大正纲纪往者纵不可追来者犹可止也如此则人安其职事适于理觊觎之望奔竞之风庶防少息矣惟陛下裁择钦宗时御史中丞许翰上言曰臣闻成周以来官不必备故唐建六曹三百年间尚书之见于史者不过数人国家凡中都官亦多阙而不补至崇寜间蔡京用事乃始尽补防察之阙当时佞臣称贺以谓贤才众多自是省寺之间始备官矣方今当且罢不急之务阙可省之官至于诸道郡县之吏祖宗所无者皆宜量事定制裁去冗滥庶防安民丰财以济武事且多故时振兴蛊壊则有随事之宜又当増官置吏者非一若不蹔损所缓以赴所急素食猥众则国将何以给之
