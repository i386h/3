<!-- { "loadSidebar": true } -->


　　歴代名臣奏议卷三百四十四
　　钦定四库全书
　　歴代名臣奏议卷三百四十五
　　明　杨士竒等　撰
　　四裔
　　宋哲宗元祐元年门下侍郎司马光论西夏劄子曰臣伏见神宗皇帝以夏国主赵秉常为臣下所囚兴兵致讨奋天威震动沙漠敌携其种落窜伏河外诸将收其邉地建米脂义合浮图葭芦呉堡安疆等寨此盖止以借口用为已功皆为其身谋非为国计臣窃闻此数寨者皆孤僻单外难于应援田非肥良不可以耕垦地非险要不足以守御中国得之徒分屯兵马坐费刍粮有乆戍逺输之累无拓土辟境之实此众人所共知也三师既收灵州不克狼狈而归卒疲食尽失亡颇多西人知中国兵力所至自此始有轻慢之心是以明年边臣筑永乐城敌潜师掩袭覆军杀将涂炭一城乆之又举一国之众攻围兰州期于必取将士坚守仅而得全敌自是鋭气小挫不敢轻犯邉矣臣闻此数寨之地中国得之虽无所利敌中失之为害颇多何则深入其境近其腹心常虑中国一朝讨袭无以支吾不敢安居是以必欲得之不肯弃舍一年前敌尝专遣使者诣阙深自辨诉请臣服如故其志无他止为欲求其旧境而巳朝廷既许其臣服敌来请旧境朝廷乃降指挥其前则云所以兴举甲兵本欲执取罪人救拔幽辱非有意侵取疆埸土地而已其后乃云兵将已得些小邉土聊示削罚岂可更有陈乞还复之理此则朝防首尾已自相违又兴师本为振拔秉常拒命者国人之罪岂可更削秉常之地于理差似未安王者以大信御四海羌戎虽微恐未易以文辞欺也于是敌既失望愤怒怨怼移文保安军辞理不逊云今来贺正旦人使难议发遣自是正旦生辰乃至陛下继明皆不遣使入贺其不臣大矣然而去嵗四遣使者诣阙吊慰祭奠告其母防并进遗物理虽不备稍示屈服臣窃料敌意不出于三一者犹冀朝廷万一赦其罪戾返其侵疆二者阳为恭顺使中国休怠隂伺间隙入为邉患三者乆自絶于王国其国中贫乏使者往来得赐赉之物且因为商贩耳昔卫贰于晋晋取戚田及卫人既服郤缺曰日卫不睦故取其地今已睦矣可以归之叛而不讨何以示威服而不柔何以示懐非威非懐何以示徳遂归戚田于卫今西人所为如此朝廷既不能拒絶勿受其使又不能招纳与之更始彼来则迎送馆糓以賔客待之不来则一无所问日复一日将逾二年臣窃意朝廷谓西人势巳衰弱心实内附故来则不拒去则不追置之度外不以为虞殊不思年前王师大举深入将士所过烈于猛火割其疆屡请而不还彼怨毒欲雠报之心窥窬欲乘衅之意日夜不忘若渇者不忘饮盲者不忘视也譬如有虎狼在屋侧垂头熟寝人岂可见其不动狎而侮之循其头蹑其尾邪臣每思之终夕寒心以臣愚虑于今为之止有二防一者返其侵疆二者禁其私市何谓返其侵疆凡天子即位天地一新涤瑕荡秽小大无遗昔赵佗自称南越武帝倔强岭南汉文帝即位赦其大罪遣单使往谕之佗稽首请服累世为臣李继迁俶扰西陲十有余年关中困弊真宗皇帝即位赦其大罪割夏等数州除其子赵徳明为定难军节度使由是邉境安寜者四十年此乃前世及祖宗之成法非无所依防也今秉常之罪不大于继迁也米脂等寨不多于夏也陛下诚能于此逾年改元之际特下诏书数其累年不来贺正旦生辰及登寳位等不备之礼嘉其吊慰祭奠告国母防进遗物之勤旷然推恩尽赦前罪自今巳后贡献赐予悉如旧规废米脂义合浮图葭芦呉堡安疆等寨令延庆二州悉加毁彻除省地外元系夏国旧日之境并以还之其定西城兰州议者或谓本花麻所居赵元昊以女妻之羁縻役属非其本土欲且存留以为后图犹似有名御敌国者不一而足俟其再请或留或与徐议其宜亦无所伤至于防州尚在化外而经略司遽称熈河兰防敌常疑中国更有辟境之心不若改为熈河岷兰经畧司如此则西人忽被徳音出于意外虽禽兽木石亦将感动况其人类岂得不鼓舞抃蹈世世臣服者乎议者或曰先帝兴师动众所费亿万仅得数寨今复无故弃之此中国之耻也昔汉元帝弃珠崖诏曰朕日夜惟思议者之言羞威不行则欲诛之通于时变则忧万民夫万民之饥饿与逺蛮之不讨危孰大焉遂弃之此乃帝王之大度仁人之用心如天地之覆焘父母之慈爱盛徳之事何耻之有国家方制万里今此寻丈之地惜而不与万一西人积怨愤之气逞凶悖之心悉举乌合之众投间伺隙长驱深入覆军杀将兵连祸结如向日迁元昊之叛逆天下骚动当是之时虽有米脂等千寨能有益乎不唯待其攻围自取固可深耻借使敌有一言不逊而还之伤威毁重固巳多矣故不若今日与之为美也此国大事伏望陛下留神熟虑更与执政详议以圣意防而行之不可后时失此机防悔将无及何谓禁其私市西夏所居氐羌旧壤地所产者不过羊马氊毯其国中用之不尽其势必推其余与佗国贸易其三面皆戎狄鬻之不售惟中国者羊马氊毯之所输而茶防百货之所自来也故其民如婴儿而中国乳哺之矣寳元庆厯之间元昊负恩僭乱屡犯邉境大入则大利小入则小利中国未尝蹈其境破其军禽其将屠其城有害于社稷也而首尾六年元昊遣使因缘邉吏卑辞纳欵顿颡称臣虽其恶积罪盈欲懐音革面原其私心未必不贪中国之财思私市之利故也旧制官给客人公据方听与西人交易传闻近歳法禁踈阔官吏弛慢邉民与西人私交易者日夕公行彼西人公则频遣使者商贩中国私则邉鄙小民窃相交易虽不获歳赐之物公私无乏所以得偃蹇自肆数年之间似恭似慢示不汲汲于事中国由资用饶足与事中国时无以异故也陛下诚能却其使者责以累年正旦生辰及登寳位皆不来贺何独遣此使者拒而勿内明勅邉吏严禁私市俟其年嵗之间公私困使自谋而来礼必益恭辞必益逊然后朝廷责而赦之许通私市待之如初然邉民与西人交易为日积乆习玩为常一旦禁之其事甚难何则若以常法治之则有司泥文动循绳墨追问证左逮捕传送之人停匿之家奏裁待报动涉半年如此则徒使邉民丽刑者众狱犴盈溢而私市终不能禁也夫三尺之限空车不能登峭峻故也百仞之山重载陟其上陵夷故也今必欲严禁邉民与西人私市须权时别立重法犯者必死无赦本地分吏卒应廵逻者不觉透漏官员冲替兵士降配仍许人告捉获者赏钱若干当日内以官钱支给更不以犯事人家财充如此则縁邉六路各行得一两人则庶防可以耸动人耳目令行禁止人不敢犯矣然人存政举此事全在邉帅得人昔庞籍为河东经畧使下令禁邉民与西人私市有熟户犯禁籍斩于犯处妻孥皆送淮南编管一境然无敢犯者其后施昌言为环庆路经畧使亦禁私市西人发兵压境昌言遣使问其所以来之故西人言无他事只为交易不通使者惧其兵威輙私许之法遂复壊若邉帅未能尽得其人则此法恐未易可行不若前防道大体正万全无失也
　　光又乞未禁私市先赦西人劄子曰臣于今月三日上言以西人未服中国不得无忧而邉备不敢少弛不自揆其狂妄献二防上防欲因天子继统旷然赦之归其侵地与之更始下防欲严禁私市俟其屈服然后赦之然禁私市甚难立法极严又邉帅得人然后能行不若前防之道大体正万全无失也今窃闻执政用臣下防止令禁私市又立法不严邉帅未尽得人若邉吏拘文获一漏百私市防滔如故或此路禁絶而彼路放行如隄防一存一亡将何所益如此适足以激怒西人使益发悖心安肯屈服万一微犯邉境或表牒中形不逊语至时朝廷转难处置悔之无及不若用臣上防早相弥缝纵未欲还其侵地且下诏书责而赦之使彼此安心时难得而易失不可忽也况本欲因天子继统荡涤其罪今日行之巳为太晚若更迁延则赦之无名兹事系国安危若俟执政论议佥同恐失机防误国大事伏望圣意独防行之勿复有疑天下幸甚若有执政立异议乞令其人自入文字若依从其议他日因此致引惹邉事当专执其咎
