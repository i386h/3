<!-- { "loadSidebar": true } -->
　　王质上书曰臣观陛下即位以来初欲系单于而献之庙社今乃坐困于二伪帅而不能抗初欲焚庭犂幕复秦汉全盛之幅员今乃并淮南而失之初欲骤奋防张立乎汉武帝唐太宗之上今乃国势有南唐之蹙陛下试迁虑回思则平日施设举措为是为非为当为否至此可见富国有捷法强兵有要术管仲吴起商鞅诸葛亮王猛略得区区之诀皆能以嵗月取効今未暇亟言亦未能遽行直谓虎狼不可守门户宜速驱使去敌帅北摧鄂斡数十万之众南却宿州七八万之师不旬月而获海泗唐邓庐夀濠楚数千里之地殆非庸人所度刘寳郭振之流皆非其对陛下勿轻信人言谓无能为臣徃还淮南久闻邳州汴京大治舟知其图水陆兼进之举而东阻海北阻泗清口颍河之利不全长淮之势不通不敢轻出移书三四移文六七使介两三徃来轻削臣礼重失海泗必欲得而后和其意在此朝廷不深探其情便谓诚然仓卒委弃既得之则水利快便自清口而下者入满浦自颍河而下者入洪泽我无力以捍淮隂蔽山阳退保真扬之间彼舟得淮河运渠之利骑兵占天长清流之胜吾真扬之师何以能立彼徘徊展转列保据要而未肯深进者冬深旱久淮水低运河涸舟不得以迫江面虽得真扬徒睥睨而不能径渡去巢穴愈逺致粮餽愈艰何益又复遣人议和迢逓徃来是特延引日月以待春水生运河深江潮应闸口通则骑兵径驱蹙真扬之戍舟楫随进迫真扬之闸与我争长江之利淮西之敌不能久留淮东之敌负水利之便无粮道之忧可以持久我要当亟求驱逐之策完顔亮提百万之师长江在前舟楫不具故格于采石顿于扬州虑惩前日之失是以有今日之为今朝廷有二幸幸其不入幸其自去且彼据形势之地有可图东南之理何惮而不入成师以出一防不顿而坐制吾命何虞而自去朝廷若谓其本无用兵之意特欲见胁以成和恐迁延疑误有如臣之所料今制敌之竒实在荆襄一自唐州颍昌以趣汴一自邓州汝州以趣洛徃者完顔亮尽萃其徒于濒江吴拱李道成闵合十万之师端坐防汉曽不能少掣其后而成闵仓皇奔归赴救徒耗死者大半宿州之长驱德顺之深入荆襄空屯数万之旅饱食竟日终不能出汴洛之举以分宿州徳顺之势故哈希得专志以蹙德顺赫舎哩得并力以退宿州今敌专向淮南瞰江面以窥国都又虚荆襄之力而弗应方且强驱民丁迫守江岸举烽于楼设炮于竿筑垒而建女墙掘壕而施钓板发坑以陷马植桩以碍舟其形状可耻堂堂之国不作丈夫之规而常事小儿之戏使敌见之愈足纳侮安能示威盖哈希将士部曲其巢穴多在河中富森赫舎哩将士部曲其巢穴多在汴宋汴洛一动关河震惊淮南之敌回顾而有后忧其势必退不退则心遥迹孤击之可以得志臣不复引兵法陈史传盖攻其所必救夺其所必争此用兵之胜策自完顔亮南侵淮东之师败于洲淮西之师衂于杨林去嵗又狼狈于宿州惟荆襄之师适当刘蕚之庸屡得敌人之利士气全军具备王宣之猛赵撙之审相济所长皆可以为善将宿州之役荆襄有掎角之令二师鼓舞三军踊跃既而止之咸相顾失色今敌盛兵以疑荆襄盖亦虑有腹心之胜兵多从伪帅以趣淮南唐邓陈蔡之敌未必皆精扬声十余万亦未必满数徃惩汝蔡之伤有惮荆襄之意用吾全气乗彼惮意今吾荆襄之众不下万人留三分之一以备诸要其余径直驱不独可以退淮南之敌恐因可以成河南之事政使未有大功能掣之使退而后议和则辞令有气而礼节有筋骨不至于厚币遣使唾去而弗纳陛下有此竒而不发非陛下不知亦非陛下不能臣窃料未有任事之人肯承陛下之意敌事不防则已有祸盖自张浚无成废罢朝廷皆以言兵为乱人撤藩仆关荡然示之以无有而坦然交之以不疑夫是以至此之凭陵今日刃侵于胷火逼于肤死中求活法当寻出竒之计而况理有必然势有必中非妄举轻掷如前日之比陛下若以臣言为然则断自宸衷勿揺浮议行之何惜掣敌之竒投于无用之地臣非不能縁巧语铺张繁文陛下何所用此且心危情迫有所不暇惟陛下怜其忠而赦其简陋幸甚
　　户部侍郎王之望上奏曰臣闻人主之论兵与将相不同审虚实量彼已运竒正之略定攻守之计法令脩明威信兼举使士卒用命常畏我而侮敌此将帅之事也察时变之宜讲自治之术选授将帅明信赏罚收羣策用善谋而不惑于是非同异之际此宰相之任也人主则不然惟奉承天意而已干之九五曰圣人先天而天弗违后天而奉天时天且弗违而况于人乎况于鬼神乎此人主之道也春秋书王或曰天王或曰天子必系王以天者言王者行事必当禀之于天是以传称帝尧曰惟天为大惟尧则之诗称文王曰不识不知顺帝之则凡天下之事未有违天而能济者况于兵邪臯陶曰天讨有罪五刑五用哉此之谓也自用兵来或战或和或攻或守论议多矣亦有以天意为陛下言之者乎国无小大逆天则危兵无强弱顺天则防是故帝王之兵必观天意汤誓曰夏王有罪天命殛之予畏上帝不敢不正汤诰曰天道福善祸滛降灾于夏肆台小子将天命明威不敢赦武王伐商作泰誓曰商罪贯盈天命诛之予弗顺天厥罪惟钧又曰天有显道厥惟彰今商王受自絶于天尔奉予一人行天之罚以汤武而攻桀纣决胜何疑而犹必察天天意顺矣然后敢举人知汤武之师为不可敌而不知其所以然者天实与之也天之所与孰能抗之故易曰汤武革命顺乎天而应乎人汉髙祖起于匹夫身灭秦项宜其以威武自任然常曰吾以三尺剑取天下岂非天哉其征冒顿上天见异月晕七重髙祖不悟困于平城者七日髙帝知天意之所在终身不议匈奴汉业遂安武帝用王恢之谋伏三十万众于马邑以致单于单于入塞百里几为汉获适鴈门尉廵边卒与敌遇保于亭下单于攻亭得之知汉有谋亟遁而免曰吾之得尉矢也以为天王唐庄宗为晋王时讨张文礼于镇州契丹救之晋败其师于新晋是嵗沙河冰薄敌皆陷溺天大雨雪人马多死阿保机指天而言曰天未使我至此乃引而去以此观之一彼一此或胜或负事之成不成罔有不由于天者周世宗南征北伐威震海内兵不血刃略取三关方乗破竹之势谓幽燕不日可得人谋善矣而事竟不就太祖御极深逹天意虽悉平诸国而终置北敌于度外非智勇之不足也及太宗因太原之克进讨幽蓟失利而归敌始有轻中国心至真宗时遂倾国入寇为澶渊之役是时承平既久武备不脩敌势盛强中外震恐而天发一矢毙其酋帅岂人力也哉臣请以天意论今日之事自靖康以后神州陆沈大驾南廵三十余年矣谁不欲报父兄之讐复祖宗之土以光尧皇帝之圣武当天下乐推之初徘徊淮泗间不忍南渡者久之驯致维扬之败于是始幸江表立中兴之基曷尝一日忘中原哉势未可也敌人挟百胜之强穷其兵力欲包举南夏而屯聚之众屡剉于我卒不得已而受盟是非爱我而存全之也亦势有所不能耳臣窃观天意南北之形已成矣未易相兼我之不可絶淮而北犹敌之不能越江而南也在东昏时渐有败盟之端未几自毙敌帅凶悖决意并吞气凌风云众如山海较其强弱可为寒心然欲取蜀则困于散关欲渉汉则败于襄阳欲渡江则折于采石衅起萧墙一夕灰烬敌之南侵其祸如此我师数十万东西并举岂不可以制敌守疆圉则粗安图攻取则必衂川陜之师殱于徳顺江淮之众溃于符离我之北伐其祸又如此敌之克我也固无先胜之谋我之破敌也亦非素定之策皆其自败事出偶然若有鬼神隂制其变此无他殆皇天之意不与其相侵轶也且文臣如张浚一世所宗武臣如吴璘诸将莫及其所谋画未必皆非卒至于几成而壊亦可以言天矣天意既尔陛下得不奉承之乎然臣所谓奉承天意者不必曰与敌和也和不和权不在我胡可必乎为今之计不和不战自守而已移战攻之力以自守何患不固自守而固然后随机制变择利而应之可战则战战无不克可和则和和无不久恶所徃而不善岂欲汲汲然求合于敌以偷嵗月之安哉或曰如此则中原何时而复邪臣曰孟子有云成功则天彊为善而已圣人称祈天永命则天命固有可回之理陛下诚能脩徳以动天天心悔祸何患恢复之无时苟非其时不可为也唐太宗受禅之初颉利将百万众卒至渭上帝以六骑逆折其锋而与之盟谓萧瑀曰突厥众而不整可汗在水西而酋帅皆来谒我我若醉而缚之设伏于前以大军蹑其后取之如反掌耳顾我新即位为国者要在安静一与敌校杀伤必多彼败未及亡惧而脩徳与我为怨其可当邪后闻其盛夏降霜赤气满野五日并出三月连明以为天亡之兆遂命李靖等讨之捷书踵至帝谓羣臣曰徃国家初定太上皇跪而臣之朕常痛心疾首思刷耻于天下今天诱诸将所向輙克朕其遂有成功乎俄而靖俘颉利以献斥境至于大漠初敌至渭上有可攻之势帝务安静纵之使还待其天怒恶稔乃一举而灭之时贞观已四年帝即位盖五稔矣陛下英明睿断无愧太宗而仁孝恭俭过之实皇天之所眷佑若厉精尝胆要之以持久之诚贞观之功不难致也何遅数年而急于进取以失万全之利哉虽然唐太宗犹未足为陛下道也臣请言舜禹之事有苗弗率舜咨禹徂征禹乃誓师以行而苗民逆命益赞于禹曰惟德动天无逺弗届满招损谦受益时乃天道帝耕于歴山祗载见瞽瞍夔夔斋栗瞽亦允若至诚感神矧兹有苗禹拜昌言曰俞班师振旅帝乃诞敷文德舞干羽于两阶七旬而有苗格方苗民之逆命也伯益赞禹不曰济师不曰讲武而逺引天道又称舜事瞽瞍以至和而感于神明其説颇迂阔然禹拜昌言而为之振旅舜敷文德而寝其徂征七旬之间有苗自格天道可信其效如此仰惟陛下尧父舜子孝慈交洽光于有虞万万日者愤强邻之肆扰赫然兴师则有苗弗率咨禹徂征之意也文武大臣宣其忠力奋兵致讨则伯禹誓师之举也时事不利敌益猖獗则苗民逆命之比当此之时在朝廷之臣若有能如伯益之赞禹者则大臣当法伯禹之义受其昌言陛下当师虞舜之仁脩其文德转祸为福因败为功将相一心中外辑睦导迎善气以致至和之感彼区区之敌焉有不格者乎格不格未可知但吾先为不可胜以待敌之可胜则在我者固已有泰山之安矣陛下复何疑乎臣防圣知再尘法从亲逢不世之主其臯陶益稷之所以事舜者不敢不陈黼座之前惟陛下采其千虑之愚而审处之天下幸甚
