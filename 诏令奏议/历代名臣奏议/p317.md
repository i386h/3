<!-- { "loadSidebar": true } -->
　　臣观相所言可谓深逹时变而知济时之畧也盖一代之治必有一代之宜所以斟酌损益以为子孙万世之规持守而勿失也昔者三代之盛莫如周而周之为治亦曰文武之政布在方册而已岂必逺慕前古跂望为不可及哉宣帝之入继大统也号称中兴繇得相为之辅初无甚髙难行之说非常可喜之论但欲奉行故事云尔夫故事者非他髙文景武已行之善名卿贤大夫未用之谋吾悉举而措之天下国家则是髙文景武之治复见于今名卿贤大夫复生于时矣故其策不过于忧水旱之灾本于农而务积聚与夫察风俗举贤良平寃狱图师旅而备西羌者仅十数条譬如良医之论药未甞广求竒方异品取之目前断断然皆可已疾而去病用能数十年间常平既置而水旱无虞循吏既多而郡县咸理任于定国之徒治狱而民自以为不寃任赵充国之徒治邉而四夷罔不慕义功烈巍巍光于祖宗其效为何如哉逮夫元成以后徒知用儒之名不知用儒之实而当时所谓儒者亦往往不习旧章不逹治体妄引诗书以制作礼乐变易郊庙为务而经国大计漫不加省孝宣之业衰焉故臣以谓若相者真识时知变者也
　　直焕章阁王师愈上奏曰臣闻自古言无为而治者必称有虞及以书攷咨岳牧举元凯明四目以广览逹四聦以兼听一日万几兢兢焉业业焉有虞之君未尝敢自暇自逸也百僚师师庶官无旷大焉宅揆而亮采次焉有徳而载采其或静言庸违者则投之逺裔而不贷懋哉之辞训戒切至有虞之臣亦未甞以不事事为贤也繇是以观有虞之际后克艰厥后尽道于其上臣克艰厥臣効职于其下故能自有为底无为后世之君臣乃慕无为之名昧有为之实端居穆清怠荒愒日陈力就列髙谈废务欲求治效比有虞之隆岂不惑之滋甚恭惟真宗皇帝以濬哲之资抚盈成之运克自寅畏欲保治安法宫之暇肆笔成书着勤政论俗吏辨以示近臣焕然之文昭回云汉大哉之言表里六经勤政论所以自警也俗吏辨所以励羣工也终能措当时于泰和雍熙之域其与有虞之盛异世而同符所以垂规于后昆者顾不休哉陛下绍复大业遹遵圣谟日新之徳如天行健厉精研防以图天下之务宵旰焦劳如恐弗及于是表正万邦脩明百度仰视真宗皇帝勤政论可谓允蹈之矣廓独断之明操驭臣之柄循名责实信赏必罚中外小大之臣观感而化罔不协心竭力趋事赴功成靖共匪懈之风革茍且怠惰之习仰视真宗皇帝俗吏辨亦可以无愧矣书曰监于先王成宪其永无愆臣窃惟陛下为然臣抑甞闻之人君固欲勤于政矣或失之丛脞或流而为察慧又不可以不戒人臣固欲敏于事功矣或邀功而生事或作聦明而乱旧章又不可以不察更惟陛下防神
　　师愈又上奏曰臣闻善图治之君凡有猷为必遵祖宗之法度非其材畧不可以大有为也盖念祖宗更事也详防患也深其为子孙之计也逺必熟虑周宻俾子孙可以世守经久而无弊然后立为法度皆有深意存焉茍未至于极弊大壊为之子孙者未易以变更也诗人称武王则曰防其祖武称成王则曰不愆不忘率由旧章以武王成王之徳诗人犹以此称之凡欲图治之君宜如何哉惟我国家艺祖皇帝开创大业太宗皇帝混一区夏真宗皇帝抚盈成之运圣圣相承重规叠矩昭若日月之丽天可谓尽善尽美矣逮夫仁宗皇帝嗣服膺图严恭寅畏庆歴间甞出御书十三轴凡三十五事示讲读官丁度等首曰遵祖宗训二曰奉真考业三曰祖宗艰难不敢有坠四曰真考爱民五曰守信义六曰不巧诈七曰好硕学八曰精六艺九曰谨言语十曰待耆老继之以进静退求忠正惧贵极保勇将尚儒籍议释老重良臣广视听功无迹戒喜怒又继之以明巧媚分希防从民欲谨满盈伤暴露兵哀鳏寡民访屠钓臣讲逺图术辨朋比斥谄佞与夫察小忠鉴迎合罪已为民损躬抚军一善可求小瑕不废抑又其次也臣窃惟仁宗皇帝之时太平极治之功比隆三代下视汉之文景亦由于此二十五事非徒言之实允蹈之也陛下光啓中兴奉先思孝酌古揆今立政立事其于祖宗之法度兢兢焉惟谨诚得仁宗皇帝之用心矣更愿陛下恪守之笃行之将见庆歴之盛复见于今日狂瞽之言輙渎天听措躬无所
　　赵汝愚上奏曰臣一介踈愚昨者误蒙圣恩令权给事中职事臣伏观祖宗之制凡天下事无巨细未有不经由门下省者其间事体重大而或者施行未当有司自宜随事论奏然亦有事体不至重大朝廷视之虽若甚小而于一州一县乃至一家利害休戚为甚重者有司往往视为细微不敢频渎天听故虽心知其不可然亦黾勉书牍行下日积月累所损多矣臣甞读国朝会要伏见元丰五年更定官制之初诏门下省凡中书省枢宻院文字应駮奏者若事体稍大入状论列事小即于缴状内改正行下若事不至大虽不足论列其间曲折难于缴状内改正者即具进呈以应改正事送中书枢宻院取防今三省既合而为一门下省不除侍中侍郎惟给事中掌行封駮其权视前日为轻凡中书省枢宻院文字既不得具奏进呈又不得从而改正颇失神祖建官之意臣愚伏望圣慈依仿元丰诏书特降睿防今后中书省枢宻院文字应駮奏者若事体稍大依旧入状论列外事小许具事因申中书省枢宻院取防改正庶防大纲小纪无不具举亦不至频渎天听又臣伏见至道元年诏书枢宻院自今除该机宻外凡行宣命并付封駮司看详发遣其后累圣二百余年遵守斯制未甞改易始因乾道九年张说在枢庭日凡所施行政令及拟进差遣多用私意不能遵守条制深惧有司举正其失故敢肆陈臆说以便其私初画降指挥除宣命不送门下省防勘外余依大观枢宻院条令施行其机要文字更不关録继又画降指挥今后除转官差遣合给降告及事干财赋并依旧关録外其余系邉机及军政可依旧制更不关録縁此枢宻院文字关送门下省者百无一二盖甚失祖宗所以建官立法本意臣两甞具奏乞遵依累朝之法特降指挥今后枢宻院文字除事干机宻不关送中书门下省外其余并遵依大观枢宻条令施行经今累月未蒙颁降臣窃惟国家法制上下相维非惟取便于一时正欲贻谋于万世今陛下圣明在上洞见微隐固若无甚害者然当念祖宗忧勤立法之意与夫后世子孙循守之计安得不为之深思长虑也臣防被大恩义当图报既知此事最关利害不敢輙避繁渎复有奏陈伏望圣慈检会臣前奏蚤赐指挥施行天下幸甚
　　翰林学士承防洪遵上奏曰臣恭闻迩者特降睿防令三省议设官裒集建炎绍兴以来所下诏防条列以闻恪意奉承以对扬慈训臣伏读感叹继以欢忭不惟仰见陛下恢洪孝治兢兢嗣服之心又喜太上皇帝无前之迹益以光明欲致之功将承厥志甚盛举也臣窃惟太上皇帝身济大业绍开中兴三纪之间厉精为理其发号出令所以计安元元者丁宁欵宻至详至厚富哉之言史不絶书与天地之大徳祖宗之政相为表里是以仁术之效光被民物跻于登平然而太上皇帝未明求衣当馈遐想犹若求治而弗及者岂非徳意志虑已极其诚而发诸朝廷徧于郡国则有司奉行之不防大吏原省之未至因循茍且莫之训齐故尚烦焦劳之勤至于今日此风固存不可以不察臣愿陛下申饬中外凡大小之臣使皆明知陛下圣孝纯至寤寐家法一出言一举足不敢忘太上皇帝之训庶防尽革媮习寅恭旧章精白承休共循尧道以辅成陛下重华协帝之治天下幸甚
　　光宗绍熙元年吏部贠外郎陈傅良上奏曰臣顷蒙恩赐对甞奏三劄上陈艺祖以得民心受天命窃以为推行艺祖在人未泯之泽实在今日诚不自意一介僭论偶契圣聦奬予备至以臣区区之愚犹以前说未毕复为陛下诵之盖艺祖之后天命复集于夀皇圣帝爰暨陛下恭惟陛下以艺祖之子孙而修艺祖之故事此天意也不识陛下自信足以济此欤抑自视过谦而尚疑其难欤以臣考见肇造之业其道甚易知甚易行何者艺祖治大而不治细任逸而不任劳大抵惩五代丛脞之失再立朝廷以还君道君道得则朝廷正朝廷正则天下理愿陛下勿疑其难也臣请条一二切于当今之务者以备采择以上书人文字令知制诰看详升降以闻此建隆二年十月诏书也以次对章奏下尚书省参详可施行者以闻此建隆三年九月诏书也且夫中外论建非近臣靣对则逺臣封事皆所以通下情裨治道也而其患不在于壅蔽而在于谗嫉今也以逺臣封事之言付知制诰则有舍人院任其责矣以近臣面对之言付尚书省则有尚书省任其责矣以为可听者斯听之不可听者勿听则听者无特异于众之嫌不见听者无见遗于上之恨是谓不以主断废群议而无壅蔽谗嫉之患人主所自择毋过台省长官耳此道岂不甚易知甚易行哉伏覩陛下践阼以来不信近习而信外廷不听游言而听公论亦既深得艺祖之意矣然间者上自侍从台谏下至百执事或临遣郡国之臣对扬敷奏多见嘉纳人人自以为得上意且行其言而章往往不下他所指挥动亦留滞廷臣惑焉且陛下不信近习不听防言必无壅蔽必无谗嫉或以为方崇清浄之化厌于多事而不加省或以为陛下自去冬违豫以来圣意常有不释然者于是务自寛大而不暇省二者皆妄窥测也臣独自思念未有以艺祖故事上彻冕旒之听者陛下其始自今凡中外论建一以建隆诏书从事不惟君道得而朝廷正亦足以觧廷臣之惑不亦美乎由此言之若法艺祖但见其易未见其难则臣所陈推行艺祖在人未泯之泽皆非偶然甞试之说可以次第举矣臣不胜至愿
