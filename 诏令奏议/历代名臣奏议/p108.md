<!-- { "loadSidebar": true } -->
　　鲁哀公问孔子曰寡人生乎深宫之中长于妇人之手寡人未尝知哀也未尝知忧也未尝知劳也未尝知惧也未尝知危也孔子避席曰吾君之问乃圣君之问也丘小人也何足以言之哀公曰否吾子就席微吾子无所闻之矣孔子就席曰然君入庙门升自阼阶仰见榱栋俯见几筵其噐存其人亡君以此思哀则哀将安不至矣君昧爽而冠平旦而聼朝一物不应乱之端也君以此思忧则忧将安不至矣君平旦而聼朝日昃而退诸侯之子孙必有在君之门庭者君以此思劳则劳将安不至矣君出鲁之四门以望鲁之四郊亡国之墟列必有数矣君以此思惧则惧将安不至矣闻之君者舟也庶人者水也水则载舟水则覆舟君以此思危则危将安不至矣夫执国之柄履民之上懔乎如以腐索御奔马易曰履虎尾诗曰如履薄氷不亦危乎哀公再拜曰寡人虽不敏请事此语矣
　　卫灵公谓孔子曰有语寡人为国家者谨之于庙堂之上而国家治矣其可乎孔子曰可爱人者则人爱之恶人者则人恶之知得之己者亦知得之人所谓不出于环堵之室而知天下者知反之己者也
　　灵公问于史防曰政孰为务对曰大理为务听狱不中死者不可生也断者不可属也故曰大理为务少焉子路见公公以史防言告之子路曰司马为务两国有难两军相当司马执枹以行之一鬭不当死者数万以杀人为非也此其为杀人亦众矣故曰司马为务少焉子贡入见公公以二子言告之子贡曰不识哉昔禹与有扈氏战二陈而不服禹于是脩教一年而有扈氏请服故曰去民之所事奚狱之所听兵革之不陈奚鼔之所鸣故曰教为务也
　　魏武侯问元年于吴子吴子对曰言国君必慎始也慎始奈何曰正之正之奈何曰明智智不明何以见正多闻而择焉所以明智也是故古者君始听治大夫而言士而一见庶人有谒必达公族请问必语四方至者勿距可谓不壅蔽矣分禄必及用刑必中君心必仁思君之利除民之害可谓不失民众矣君身必正近臣必选大夫不兼官执民柄者不在一族可谓不权埶矣此皆春秋之意而元年之本也
　　汉高帝时大中大夫陆贾时时前说称诗书高帝骂之曰乃公居马上而得之安事诗书陆贾曰居马上得之宁可以马上治之乎且汤武逆取而顺守之文武并用长乆之术也昔者吴王夫差智伯极武而亡秦任刑法不变卒灭赵氏【赵氏秦姓也】乡使秦已并天下行仁义法先圣陛下安得而有之
