<!-- { "loadSidebar": true } -->
　　梁武帝普通六年尚书仆射徐勉上修五礼表曰臣闻立天之道曰隂与阳立人之道曰仁与义故称导之以徳齐之以礼夫礼所以安上治人风训俗经国家利后嗣者也唐虞三代咸必由之在乎有周宪章尤备因殷革夏损益可知虽复经礼三百曲礼三千经文三百威仪三千其大归有五即宗伯所掌典礼吉为上凶次之宾次之军次之嘉为下也故祠祭不以礼则不齐不庄丧纪不以礼则背死忘生者众賔客不以礼则朝觐失其仪军旅不以礼则致乱于师律冠婚不以礼则男女失其时为国修身于斯攸急洎周室大壊王道既衰官守斯文日失其序礼乐征伐出自诸侯小雅尽废旧章缺矣是以韩宣适鲁知周公之徳叔侯在晋辨郊劳之仪战国従横政教愈泯暴秦灭学扫地无余汉氏郁兴日不暇给犹命叔孙于外野方知帝王之为贵末叶纷纶逓有兴毁或以武功锐志或好黄老之言礼义之式于焉中止及东京曹褒南官制述集其散畧百有余篇虽写以尺简而终阙平奏其后兵革相寻异端互起章句既沦俎豆斯辍方领矩歩之容事灭于旌鼓兰台石室之文用尽于帷盖至乎晋初爰定新礼荀顗制之于前挚虞删之于末既而中原防乱罕有所遗江左草创因循而已厘革之风是则未暇伏惟陛下睿明啓运先天改物拨乱惟武经时以文作乐在乎功成制礼于业定光啓二学皇枝等于贵逰辟兹五馆草莱升以好爵爰自受命迄于告成盛徳形容备矣天下能事毕矣明明穆穆无得而称焉至若符灵贶之祥浮溟机山之賮固亦日书左史副在司存今可得而略也是以命彼羣才捜甘泉之法延兹硕学阐曲台之仪淄上淹中之儒连踪继轨负笈懐铅之彦匪旦伊夕谅以化穆三雍人従五典秩宗之教勃焉以兴伏寻所定五礼起齐永明三年太子步兵校尉伏曼容表求制一代礼乐于时参议置新旧学士十人止修五礼谘禀卫将军丹阳尹王俭学士亦分住郡中制作歴年犹未克就及文宪薨殂遗文散逸后又以事付国子祭酒何经涉九载犹复未毕建武四年还东山齐明帝敕委尚书令徐孝嗣旧事本末随在南第永元中孝嗣于此遇祻又多零落当时鸠敛所余权付尚书左丞蔡仲熊骁骑将军何佟之共掌其事时修礼局住在国子学中门外东昏之代频有军火其所散失又逾大半天监元年佟之啓审省置之宜敕使外详时尚书参详以天地初革庶务权舆宜俟隆平徐议删撰欲且省礼局并还尚书仪曹诏防云礼壊乐缺故国异家殊实宜以时修定以为永准但顷之修撰以情取人不以学进其掌知者以贵总一不以稽古所以歴年不就有名无实此既经国所先外可议其人人定便即撰次于是尚书仆射沈约等参议请五礼各置旧学士一人人各自举学士二人相助抄撰其中有疑者依前汉石渠后汉白虎随源以闻请防断决乃以旧学士右军记室参军明山宾掌吉礼中军骑兵参军严植之掌凶礼中军田曹行参军兼太常丞贺玚掌宾礼征虏记室参军陆琏掌军礼右军参军司马裴掌嘉礼尚书左丞何佟之总参其事佟之后以镇北谘议参军伏暅代之后又以暅代严植之掌凶礼暅寻迁官以五经博士缪昭掌凶礼复以礼仪深广记载残缺宜须博论共尽其致更使镇军将军丹阳尹沈约太常卿张充及臣三人同参厥务臣又奉别敕总知其事末又使中书侍郎周舍庾于陵二人复豫参知若有疑义所掌学士当职先立议通谘五礼旧学士及参知各言同异条牒啓闻决之制防疑事既多岁时又积制防裁断其数不少莫不网罗经诰玉振金声义贯幽微理入神契前儒所不释后学所未闻凡诸奏决皆载篇首其列圣防为不刋之则洪规盛范冠絶百王茂实英声方垂千载宁孝宣之能拟岂孝章之足云五礼之职事有繁简及其列毕不得同时嘉礼仪注以天监六年五月七日上尚书合十有二秩百一十六卷五百四十六条宾礼仪注以天监六年五月二十日上尚书合十有七秩一百三十卷四十五条军礼仪注以天监九年十月二十九日上尚书合十有八秩一百八十九卷二百四十条吉礼仪注以天监十一年十一月十日上尚书合二十有六秩二百二十四卷一千五条凶礼仪注以天监十一年十一月十七日上尚书合四十有七秩五百一十四卷五千六百九十三条大凡一百二十秩一千一百七十六卷八千一十九条又列副秘阁及五经典书各一通缮写校定以普通五年二月始获写毕窃以撰正履礼歴代罕就皇明在运厥功克成周代三千举其盈数今之八千随事附益质文相变故其数兼倍犹如八卦之爻因而重之错综成六十四也昔文武二王所以纲纪周室君临天下公旦修之以致太平龙凤之瑞自斯厥后甫备兹日孔子曰其有继周虽百代可知岂所谓齐功比美者欤臣以庸识谬司其任淹留歴稔允当斯责兼勒成之初未遑表上寔由才轻务广思力不周永言慙惕无忘寤寐自今春舆驾将亲六师捜寻军礼阅其条章靡不该备所谓郁郁文哉焕乎洋溢信可以悬诸日月颁之天下者矣愚心喜忭弥思陈述兼前后官一时皆逝臣虽幸存耄已将及虑皇世大典遂阙誊奏不任下情辄具载撰修始末并职掌人所成卷秩条目之数谨拜表以闻
　　后魏孝明帝熙平元年六月中侍中刘腾等奏曰中宫仆刺列车舆朽败自昔旧都礼物颇异迁京已来未复更造请集礼官以裁其制灵太后令曰付尚书量议太常卿穆绍少卿元端博士郑六刘台龙等议按周礼王后之五辂重翟锡面朱总厌翟勒面缋总安车雕面鹥总皆有容盖翟车贝面组总有握辇车组挽有翣羽盖重翟后従王祭祀所乗厌翟后従王宾享诸侯所乗安车后朝见于王所乗翟车后出桑则乗辇车后宫中所乗谨以周礼圣制不刋之典其礼文尤备孔子云其或继周者虽百世可知也以其法不可逾以此言之后王舆服典章多放周式虽文质时变辂名宜存雕饰虽异理无全舍当今圣后临朝亲览庶政舆驾之式宜备典礼臣等学缺通经叨参议末辄率短见宜凖周礼备造五辂雕饰之制随时增减太学博士王延业议按周礼王后有五辂重翟以従王祠厌翟以従王享賔客安车以朝见于王翟车以亲桑辇车宫中所乗又汉舆服志云秦并天下阅三代之礼或曰殷瑞山车金根之色殷人以为大辂于是始皇作金根之车汉承秦制御为乗舆太皇太后皇太后皆御金根车加交络帷裳非法驾则乗紫罽軿车云文画辀黄金涂五末盖在右騑驾三马阮谌礼图并载秦汉已来舆服亦云金根辂皇后法驾乗之以礼婚见庙乗辂后法驾乗之以亲桑安车后小驾乗之以助祭山軿车后行则乗之绀罽軿车后小行则乗之以哭公主邑君王妃公侯夫人入閤舆后出入閤宫中小逰则乗之晋先蚕仪注皇后乗云母安车驾六騩按周秦汉晋车舆仪式互见图书虽名号小异其大较畧相依拟金根车虽起自秦造即殷之遗制今之乗舆五辂是其象也华饰典丽容观壮美司马彪以为孔子所谓乗殷之辂即此之谓也案阮氏图桑车亦饰以云母晋之云母车即是一与周之翟车其用正同安车既名同周制又用同重翟山軿车案图饰之以紫绀罽軿车虽制用异于厌翟而实同用于今入閤舆与辇其用又同案图今之黑漆画扇辇与周之辇车其形相似窃以为秦灭周制百事剏革官名轨式莫不殊异汉魏因循继踵仍旧虽时有损益而莫能反古良由去圣乆逺典仪殊缺时移俗易物随事变虽经贤哲祖袭无改伏惟皇太后叡圣渊凝照临万物动循典故贻则后王今辄竭管见稽之周礼考之汉晋采诸图史验之时事以为宜依汉晋法驾则御金根车驾四马加交络帷裳御云母车驾四马以亲桑其非法驾则御紫罽軿车驾三马小驾则御安车驾三马以助祭小行则御绀罽軿车驾三马以哭公主王妃公侯夫人宫中出入则御画扇辇车案旧事比之周礼唯阙从王享宾客及朝见于王之乗窃以为古者诸侯有朝会之礼故有従享之仪今无其事宜従省畧又今之皇居宫掖相逼就有朝见理无结驷即事考实亦宜阙废又哭公主及王妃周礼所无施之于今寔合事要损益不同用舍随时三代异制其道然也又金根及云母驾马或三或六访之经礼无驾六之文今之乗舆又皆驾四义符古典宜仍驾四其余小驾宜従驾三其制用形饰备见图志司室领尚书令任城王澄尚书左仆射元晖尚书右仆射李平尚书齐王萧寳夤尚书元昭尚书左丞卢仝右丞元洪超考功郎中刘懋北主客郎中源子恭南主客郎中游思进三公郎中崔鸿长兼驾部郎中薛恱起部郎中杜遇左主客郎中元韡骑兵郎中房景先外兵郎中石士基长兼右外兵郎中郑幼儒都官郎中李秀之兼尚书左士郎中朱元旭度支郎中谷頴左民郎中张均金部郎中李仲东库部郎中贾思同国子博士薛祯邢晏髙谅奚延太学博士邢湛崔瓒韦朏郑季期国子助教韩神固四门博士杨那罗唐荆寳王令儁吴珍之宋婆罗刘燮髙显邕杜灵儁张文和陈智显杨渇侯赵安庆贾天度艾僧防吕太保王当百槐贵等五十人议以为皇太后称制临朝躬亲庶政郊天祭地宗庙之礼所乗之车宜同至尊不应更有制造周礼魏晋虽有文辞不辨形制假令欲作恐未合古制而不可以为一代典臣以太常国子二议为疑重集羣官并従今议唯恩裁决灵太后令曰羣官以后议折中者便可如奏孝明帝时胡太后数幸宗戚勲贵之家侍中崔光表谏曰礼诸侯非问疾吊防而入诸臣之家谓之君臣为谑不言王后夫人明无适臣家之义夫人父母在有归宁没则使卿宁汉上官皇后将废昌邑霍光外祖也亲为宰辅后犹御武帐以接羣臣示男女之别也愿陛下简息防幸则率土属頼含生仰恱矣不听
