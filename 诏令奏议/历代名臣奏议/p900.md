<!-- { "loadSidebar": true } -->
　　端平间直寳谟阁抠宻副都承防王伯大上言曰今天下大势如江河之决日趋日下而不可挽其始也搢绅之论莫不交口诵咏谓太平之期可蹻足而待也未几则以治乱安危之制为言矣又未几则置治安不言而直以危乱言矣又未几则置危乱不言而直以亡言矣呜呼以亡为言犹知有亡矣今也置亡而不言矣人主之患莫大乎处危亡而不知人臣之罪莫大乎知危亡而不言陛下亲政五年于兹盛徳大业未能着见于天下而招天下之谤议者何其籍籍而未已也议逸欲之害徳则天下将以陛下为商纣周幽之人主议戚宦近习之挠政则天下将以朝廷为恭显许史武韦仇鱼之朝廷议奸俦佞朋之误国则天下又将以诸臣为汉党锢元祐党籍之君子数者皆犯前古危亡之辙迹忠臣恳恻而言之志士愤激而和之陛下虽日御治朝日亲儒者日修辞饰色而终莫能弭天下之议言者执之而不肯置听者厌之而不惮烦于是厌转而为疑疑増而为忿忿极而为愎则罪言黜谏之意藏伏于陛下之胸中而凡迕已者皆可逐之人矣彼中人之性利害不出于一身莫不破厓絶角以阿陛下之所好其稍畏名义者则包羞闵黙而有跋前防后之忧若其无所顾恋者则皆攘袂逺引不愿立于王之朝矣陛下试反于身而自省曰吾之制行得无有屋漏在上知之在下者乎徒见嬖昵之多选择未已排当之声时有流闻则谓精神之内守血气之顺轨未可也陛下又试于宫阃之内而加省曰凡吾之左右近属得无有因微而入縁形而出意所狎信不复猜觉者乎徒见内降干请数至有司里言除臣每实人口则谓浸润之不行邪迳之已塞未可也陛下又试于朝廷政事之间而三省曰凡吾之诸臣得无有谗説殄行震惊朕师恶直丑正侧言改度者乎徒见刚方峭直之士昔者所进今不知其亡柔佞阘茸之徒适从何来而遽集于斯也则谓举国皆忠臣圣朝无阙事未可也夫以陛下之好恶用舍无非有招致人言之道及人言之来又复推而不受不知平日之际遇信任者肯为陛下分此谤乎无也陛下诚能布所失于天下而不必曲为之囬防凡人言之所不贷者一朝赫然而尽去之务使蠧根悉防孽种不留如日月之更如风雷之迅则天下之谤不改而自息矣陛下何惮何疑而不为此哉
　　淳祐十二年秘书少监髙斯得上奏曰臣比因水灾直前奏事冒进瞽言圣度如天不赐诛斥在臣愚若可以止适当转对义不容黙是用再披心腹极陈于前惟陛下垂听焉臣窃见自诸郡大水以来廷绅有奏防上封言得失者方诸盛明不讳之朝未及百之一二已闻或者恶其讙詉指为已甚邪説乗之遂谓空言徒乱人听无补国事此説一行其祸足以亡人之国臣安得避空言之名不为陛下分明之乎夫所谓空言者谓其髙谈阔论逺于事情揆诸古则不合于今则有害如战国横议如西晋清谈若是者信无补也今诸臣之言上则切劘圣主下则底厉大臣内则摧压奸邪外则销遏寇虐盖书所谓乃言底可绩诗所谓我言维服者也而顾以为无补于实政乎夫臯陶之言虽惠非帝舜底于行则无以致泰和之治傅説之言虽良非髙宗闻于行则无以成中兴之功今也言不悖于臯説而陛下不能如舜髙宗之行不惟不行又从而咎之言果何罪哉且诸臣之言其切劘陛下也谓敬畏不可不存谓货色不可不逺谓国本不可不正谓天伦不可不厚谓大臣不可不信谓政本不可不一谓防谏不可不择谓辅相不可不和谓任贤不可不坚谓去邪不可不力谓土木不可不罢谓用度不可不莭谓戚里害民不可不戢谓宦寺挠政不可不惩谓凯佖昴英诸贤不可不召谓垓荥与元恶不可不罚谓黥隷草茅之失不可不悔谓轻蔑学校之罪不可不正莫非可行之言也设尽行之则尧舜禹汤之圣不是过矣而陛下亦尝用一言于此乎其底厉大臣也谓君心之非不可不格谓内降之命不可不还谓开忱布公不可不广谓辩别邪正不可不明谓协恭和衷不可不务谓分朋植党不可不戒谓乡曲之私不可不克谓功利之徒不可不逺谓器使人才不可不当谓振拔淹滞不可不公谓天灾流行不可不畏谓下情壅阏不可不通谓小人之不可不絶谓师儒之去不可不留谓疾恶之心不可有所私系而不同谓进贤之道不可有所观望而不力亦莫非可行之言也设尽行之则臯夔周召之贤不是过矣而大臣亦尝从一事于此乎夫诸臣之言如布帛之必可衣糓粟之必可食用之则治舍之则乱断断乎不可易也今一切以为空言而莫之省不知舍是将以何者为实言而实政乎抑臣闻之道路又以为今日之病在于人主无用言之实大臣无受言之量无用言之实其末必至于玩谏无受言之量其末必至于罪言玩谏固不可罪言则趋于亡也如水之就下矣故必圣主充容纳之美而进于用言之实贤相絶忌讳之心而拓其受言之量夫如是则诸臣之言皆见于用何往而非实政乎昔孝宗皇帝厉精为治综核名实羣臣进説多见施行当是时百官轮对翌日必命宰臣进呈择而行之一时善政多出于此廷试居下列者命详定官莭録论利害事实处聚以闻以廷绅之言为未足也谓前宰执侍从亦有献纳论思之责也见利病听非时闻逹欲以知州县民情若是者可谓有用言之实矣故臣愿陛下以为法王安石之为相也不恤人言甚至加罪司马光论青苗则退司马光苏辙论条例司则逐苏辙刘挚论助役则谪刘挚盖其未相也尝有诗曰为客当饮酒何与主人谋及其为相力行此诗故深恶人议其失若是者可谓无受言之量矣故臣愿大臣以为戒今天下大势剥烂蛊壊无一事堪举目独言路一脉如线不絶是乃国家之元气也主张扶植犹惧不振柰何又加诋訾而沮折之乎或者徒疑诸贤之来不过譊譊腾口一閧而去不知于国于身一切不恤而妄求诡异之名自非大狂躁之人何至如此而可以是例目之哉臣谓空言之説好名之语皆设罻罗于国中欲一网君子而尽去之者也其言最易入其祸最难言愿陛下如滛声美色以逺之而母輙惑焉此君子去留之机国家危亡之候不可不深留圣虑者也臣屡触天威无任陨越惟陛下幸赦
　　淳祐间徐元杰进故事曰礼记坊记子云上酌民言则下天上施上不酌民言则犯也下不天上施则乱也臣闻天无私覆人君体天以容天下必贵乎议尽天下之心而后能使天下归吾仁故上有广览兼听之明必揆之以大公至正之理使下之意常得逹于上上之意常得孚于下无有匹夫不获自尽之叹如是则民之防其施也举世之所谓大锡赉大恩渥皆不足以尽之其意若曰有君如此于民其犹天乎天下同心戴之宜矣后世不知出此尊卑阔絶而上下之情益踈户庭防深而君民之体不一故讳言者有钳结之患罪言者有诽谤之诛斯固不仁者之为而无望其如天之施也至若法语之言能无从乎巽语之言能无恱乎夫惟其能从而能恱正望其深绎言外之意速改其不善以为至善之归岂非天下之深幸然或恱之而不能绎从之而不能改则是于其言之所当参酌者未尝加意也盖亦不能充大公至正之心以慰天下殆不翅旱之望霓而甘泽未沛虽以天地之大人犹有所憾焉昔孟子论膏泽下于民必见于谏行言听之日岂非以仁言利博惟在乎上之人听而用之耳且博施济众尧舜犹以为病盖谓施之出于已有限也至若稽于众舍已从人则尧舜之施天施矣不徧爱人尧舜之所为仁也善与人同乐取诸人以为善此圣人仁覆天下之大愈取而愈无穷者又岂在于屑屑徧爱而后为仁哉夫惟在上者一有容民酌言之心在下者自莫不有防施如天之感举天下欣欣然曰至公之主为能择议广谋从众允合天心自是而后天下有道庶人不议海内顺治而淩犯不生祸乱不作吁此足以见大公至正之道所以于民有天地父母之造也欤不然谋止于卿士而不及于庶民之大同听局于左右而不察于国人之曰可心腹肾肠之播告不孚彻于上下之听而小人之攸箴或至于敢伏正恐善善恶恶莫断于用舍是是非非或蔽于公明天下之正论废矣然则上有仁心仁闻而民不被其泽者民言不酌而取舍之涂异也
　　理宗时吏部尚书魏了翁上奏曰臣窃见陛下自亲大政杜羣枉之门开敢言之路天下诵而歌舞之然臣至郊关之内则所闻浸异犹不以为信也及问之在朝则曰圣度天寛未尝以言罪人言有不合则留之禁中而已虽给舍防谏之言亦有不付外者审尔则臣恐有甚于拒谏者矣祖宗盛时给舍防谏未有知而不言言而不行亦未有言之不行而不争争之不胜而不去者如论陈执中论夏竦论李定论胡宗愈论蔡磪等事至于十五六防十七八防至二十余防不见于施行不已也绍圣崇宁已后此风遂泯然犹间见于中兴之始极盛于淳绍以来而又大壊于庆元嘉定之日幸赖陛下力扫积年喑嘿之蔽王遂洪咨夔诸臣又相与振起而扶持之正涂丕阐羣听苏醒而比日以来又不逮前臣愚妄谓羣臣不能以先正之所以事君者事君固不为无罪然陛下导人使谏之意亦不能无间于初也伏见孝宗皇帝于羣臣章奏取其所当行者防之小册以示大臣或御便坐则寘于香几羣臣皆得就观又有记事版书其要目以备遗忘盖未尝有不付出之章奏亦未闻有不争不辩之给舍防谏呜呼为君必如此而后为不负祖宗为臣必如此而后为不负天子安有臣谩言之而不复计其施行君姑听之而不复虑其争辩臣恐天下闻之有以议在廷之臣昧于去就之义则君臣之道两有未尽也惟陛下特出臣言而申儆之
