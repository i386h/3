<!-- { "loadSidebar": true } -->
　　徳宗时翰林学士陆贽论关中事宜奏曰臣顷覧载籍毎至理乱废兴之际必反覆参考究其端由与理同道罔不兴与乱同趣罔不废此理之常也其或措置不异安危则殊此时之变也至于君人有大柄立国有大权得之必强失之必弱是则歴代不易百王所同夫君人之柄在明其徳威立国之权在审其轻重徳与威不可偏废也轻与重不可倒持也蓄威以昭徳偏废则危居重以驭轻倒持则悖恃威则徳防于身取败之道也失重则轻移诸已啓祻之门也陛下天锡勇智志期削平忿兹昏迷整旅奋伐海内震叠莫敢宁居此诚英主拨乱拯物不得已而用之然威武四加非谓蓄矣所可兢兢保惜慎守而不失者唯居重驭轻之权耳陛下又果于成务急于应机竭国以奉军倾中以资外倒持之势今又佀焉臣是以疚心如狂不觉妄发輙逾顾问之防深测忧危之端此臣之愚于自量而忠于事主之分也古人所谓愚夫言之而明主择之惟陛下幸留听焉臣闻国家之立也本大而末小是以能固又闻理天下者若身之使臂臂之使指则小大适称而不悖焉身所以能使臂者身大于臂故也臂所以能使指者臂大于指故也王畿者四方之本也京邑者又王畿之本也其势当令京邑如身王畿如臂四方如指故用即不悖处则不危斯乃居重驭轻天子之大权也非独为御诸夏而已抑又有镇抚戎狄之术焉是以前代之制转天下租税委之京师徙郡县豪杰处之陵邑选四方壮勇实之边城其赋役则轻近而重逺也其惠化则悦近以来逺也太宗文皇帝既定大业万方底乂犹务戎备不忘虑危列置府兵分禁卫大凡诸府八百余所而在关中者殆五百焉举天下不敌关中则居重驭轻之意明矣承平渐乆武备浸防虽府卫具存而卒乗罕习故禄山窃倒持之柄乗外重之资一举滔天两京不守尚赖经制颇存典刑彊本之意则亡縁边之备犹在加以诸牧有马毎州有粮故肃宗得以为资中复兴运乾元之后大憝初夷继有外虞悉师东讨边备既防禁戌亦空吐蕃乗虚深入为寇故先皇帝莫与为御避之东逰是皆失居重驭轻之权忘深根固柢之虑内寇则崤函失险外侵则汧渭为戎于斯之时朝市离析事变可虑须臾万端虽有四方之师宁救一朝之患陛下追想及此岂不为之寒心哉尚赖宗社威灵先皇仁圣攘却丑再安宸居城邑具全宫庙无霣此又非常之幸振古所未闻焉足以见天意之于皇家保佑深矣故示大儆将永图陛下诚宜上副心下察时变逺考前代成败近鉴国朝盛衰垂无疆之休建不拔之业今则势可危虑又甚于前伏惟圣谋已有成筭愚臣未逹敢献所忧先皇帝还自陜郛惩艾往事稍益禁卫渐修边防是时关中有朔方泾原陇右三帅以扞西戎河东有太原全军以控北虏此四军者皆声势雄盛士马精彊又征诸道戍兵每嵗乗秋备塞尚不能保固封守遏其奔冲京师戒严比比而有陛下嗣膺寳位威慑殊邻蠢兹昆夷犹肆毒蠚举国来寇志吞岷梁贪冐既深覆亡几尽遂求通好少息交侵盖縁马防兵疲务以计谋相缓固非畏威懐徳必欲守信结和所以歴年优柔竟未坚定要约息兵稍乆育马渐蕃必假小事忿争因复大肆侵掠张光晟又于振武诱杀羣胡自尔已来絶无虏使其为嫌怨足可明徴借如吐蕃实和回纥无憾戎狄贪诈乃其常情茍有便利可窥岂肯端然自守今朔方太原之众逺在山东神防六军之兵继出关外傥有贼臣啗寇黠虏窥边伺隙乗虚微犯亭障此愚臣所窃为忧者也未审陛下其何御之侧闻伐叛之初议者多易其事佥谓有征无战役不逾时计兵未甚多度费未甚广于事为无扰于人为不劳曽不料兵连祻挐变故难测日引月长渐乖始图故前志以兵为凶器战为危事至戒至慎不敢轻用之者盖为此也当胜而反败当安而倒危变亡而为存化小而成大在覆掌之间耳何可不畏而重之乎近事甚明足以为鉴往嵗为天下所患咸谓除之则可致升平者李正已李寳臣梁崇义田悦是也往嵗为国家所信咸谓任之则可除祻乱者朱滔李希烈是也既而正已死李纳继之寳臣死惟岳继之崇义卒希烈叛惟岳戮朱滔携然则往嵗之所患者四去其三矣而患竟不衰往嵗之所信者今则自叛矣而又难保是知立国之安危在势任事之济否在人势茍安则异同心也势茍危则舟中敌国也陛下岂可不追鉴往事惟新令图循偏废之柄以靖人复倒持之权以固国而乃孜孜汲汲极思劳神徇无已之求望难必之效其于为人除害之意则已至矣其为宗社自重之计恐未至焉自顷将帅徂征乆未尽敌茍以借口则请济师陛下乃为之辍边军缺环卫虚内廐之马竭武库之兵占将家之子以益师赋私养之畜以増骑犹且未战则曰乏财陛下又为之筭室庐贷商贾倾司府之币设请之科关辅之间徴发已甚宫苑之内备卫不全万一将帅之中又如朱滔希烈或负固边垒诱致豺狼或窃发郊畿惊犯城阙此亦愚臣所窃为忧者也未审陛下复何以备之以陛下圣徳君临率土欣戴非常之虑岂所宜言然居安备危哲王是务以言为讳中主不行若备之已严则言亦何害傥忽而未备又安可勿言臣是以罄陈狂愚无所讳避罔敢以中主不行之事有虞于圣朝也惟陛下熟察之过防之且今之关中即古者邦畿千里之地也王业根本于是在焉秦尝用之以倾诸侯汉尝因之以定四海盖由凭山河之形胜宅田里之上腴弱则内保一方当天下之半可以养力俟时也彊则外制东夏据域中之大可以蓄威昭徳也豪勇之在关中者与籍于营卫不殊车乗之在关中者与列于廐牧不殊财用之在关中者与贮于帑藏不殊有急而须一朝可聚今执事者先拔其本弃重取轻所谓倒持太阿授人以柄议制置则彊干弱枝之术反语绥懐则悦近来逺之道乖求诸通方无适而可顾臣庸懦窃为陛下惜之往者不可追来者犹可补臣不胜恳恳忧国之至輙敢効其狂鄙以备采择之一端陛下傥俯照微诚过听愚计使李芃援东洛懐光救襄城希烈凶徒势必退衂则所遣神防六军士马及召节将子弟东行应援者悉可追还河北既有马燧抱真固亦无借李晟亦令旋斾完复禁军明勅泾陇邠寕但令严备封守仍云更不徴发使知各保安居又降徳音劳徕畿甸具言京辇之下百役殷繁且又万方会同诸道朝奏卹勤懐逺理合优容其京城及畿县所税间架酒抽贯贷商召等诸如此一切停罢则冀已输者弭怨见处者获宁人心不揺邦本自固祻乱无从而作朝廷由是益尊然后可以度时宜施教令弛张自我何有不从端本整棼无易于此
　　贽又请抚循李楚琳防曰右件官比缘性行无良多为时议所恶频被封章论奏言其心挟两端若不隄防恐妄生窥伺谓宜斥絶用杜奸邪近者凤翔使来絶不防恩召见滞留数辈并未放还伏恐陛下不忍忿心颇从舆议以臣惷戆窃谓非宜李楚琳乗时艰危俶扰岐下贼杀戎帅欵结凶渠奉天之围颇亦有助其于叛乱海内彰闻论者今始纷纭一何知见之晚耶但以乗舆未复大憝犹存勤王之师悉在畿内急宣速告晷刻是争商岭则道迂且遥雒谷复为盗所扼仅通王命唯在襃斜此路若又阻艰南北遂将夐絶以诸镇危疑之势居二逆诱胁之中汹汹羣情各懐向背彼胜则往我胜则来其间事机不容蹉跌傥或楚琳发憾公肆猖狂南塞要冲东延巨猾则我咽喉梗而心膂分矣其势岂不甚病哉且楚琳本懐唯恶是务今能两端顾望乃是天诱其故通归涂将济大业陛下诚宜深以为念厚加抚循得其持疑使足集事傥能迁善亦可济师今若徇褊狭之谈露猜阻之迹惧者甚众岂唯一夫自昔能建竒功或拯危厄未必皆是絜矩之士温良之徒驱驾扰驯唯在所驭朝称凶悖夕谓忠纯始为寇雠终作卿相知陈平无行而不弃忿韩信自王而遂封蒯通以析理获全雍齿以积恨先赏此汉祖所以恢帝业也置射钩之贼而任其才释斩袪之怨以免于难此桓文所以霸功也然则当事之要虽罪恶不得不容适时之宜虽仇雠不得不用陛下必欲精求素行追抉宿疵则是改过不足以补愆自新不足以赎罪凡今将吏岂得尽无疵瑕人皆省思孰免疑畏又况阻命之辈胁从之流自知负恩安敢归化斯衅非小所宜速图孔子曰人而不仁疾之已甚乱也又曰小不忍则乱大谋君陈曰无忿疾于顽又曰必有忍其乃有济伏愿陛下必以英主大略圣人格言为元固不可纳竖儒小忠以亏挠兴复之业也臣不胜忧国至计谨啓事以闻
