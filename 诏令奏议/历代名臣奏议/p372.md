<!-- { "loadSidebar": true } -->
　　嘉祐间苏洵上审势防曰治天下者定所尚所尚一定至于千万年而不变使民之耳目纯于一而子孙有所守易以为治故三代圣人其后世远者至七八百年夫岂惟其民之不忘其功以至于是盖其子子孙孙得其祖宗之法而为据依可以永乆夏之尚忠商之尚质周之尚文视天下之所宜尚而固执之以此而始以此而终不朝文而暮质以自溃乱故圣人者出必先定一代之所尚周之世盖有周公为之制礼而天下遂尚文后世有贾谊者说汉文帝亦欲先定制度而其说不果用今者天下幸方治安子孙万世帝王之计不可不预定于此时然万世帝王之家常先定所尚使其子孙可以安坐而守旧至于政弊然后变其小节而其大体卒不可革易故享世长远而民不茍简今也考之于朝野之间以观国家之所尚者而愚犹有惑也何则天下之势有强弱圣人审其势而应之以权势强矣强甚而不已则折势弱矣弱甚而不已则屈圣人权之而使其甚不至于折与屈者威与恵也夫强甚者威竭而不振弱甚者恵防而下不以为徳故处弱者利用威而处强者利用恵乗强之威以行恵则恵尊乗弱之恵以养威则威发而天下震栗故威与恵者所以裁节天下强弱之势也然而不知强弱之势者有杀人之威而下不惧有生人之恵而下不喜何者威竭而恵防故也故有天下者必先审知天下之势而后可与言用威恵不先审知其势而徒曰我能用威我能用恵者末也故有强而益之以威弱而益之以恵以至于折与屈者是可悼也譬之人身将欲饮药饵石以养其生必先审观其性之为隂其性之为阳而投之以药石药石之阳而投之隂药石之隂而投之阳故隂不至于涸而阳不至于亢茍不能先审观己之为隂与己之为阳而以隂攻隂以阳攻阳则隂者固死于隂而阳者固死于阳不可救也是以善养身者先审其隂阳而善制天下者先审其强弱以为之谋昔者周有天下诸侯大盛当其盛时大者已有地五百里而畿内反不过千里其势为弱秦有天下散为郡县聚为京师守令无大权柄伸缩进退无不在我其势为强然方其成康在上诸侯无小大莫不臣服势之弱未见于外及其后世失徳而诸侯禽奔兽遁各固其国以相侵攘而其上之人卒不悟区区守姑息之道而望其能以制服强国是谓以弱政济弱势故周之天下卒毙于弱秦自孝公其势固已骎骎焉日趋于强大及其子孙已并天下而亦不悟专任法制以斩挞平民是谓以强政济强势故秦之天下卒毙于强周拘于恵而不知权秦勇于威而不知本二者皆不审天下之势也吾宋制治有县令有郡守有转运使以大系小丝牵绳聮緫合于上虽其地在万里外方数千里拥兵百万而天子一呼于殿陛间三尺竖子驰传捧诏召而归之京师则解印趋走唯恐不及如此之势秦之所恃以强之势也势强矣然天下之病常病于弱噫有可强之势如秦而反防于弱者何也习于恵而怯于威也恵太甚而威不胜也夫其所以习于恵而恵太甚者赏数而加于无功也怯于威而威不胜者刑弛而兵不振也由赏与刑与兵之不得其道是以有弱之实着于外焉何谓弱之实曰官吏旷惰职废不举而败官之罚不加严也多赎数赦不问有罪而典刑之禁不能行也冗兵骄狂负力幸赏而维持姑息之恩不敢节也将帅覆军匹马不返而败军之责不加重也逺裔强盛陵压中国而邀金缯增币帛之耻不为怒也若此者大弱之实也乆而不治又将有大于此而遂寖微寝消释然而溃以至于不可救止者乗之矣然愚以弱在于政不在于势是谓以弱政败强势今一舆薪之火众人之所惮而不敢犯也举而投之河则何热之能为是以负强秦之势而溺于弱周之弊而天下不知其强焉者以此也虽然政之弱非若势弱之难治也借如弱周之势必变易其诸侯而后强可能也天下之诸侯固未易变易此又非一日之故也若夫弱政则用威而已矣可以朝改而夕定也夫齐古之强国也而威王又齐之贤王也当其即位委政不治诸侯并侵而人不知其国之为强国也一旦发怒裂万家封即墨大夫召烹阿大夫与常誉阿大夫者而发兵击赵魏赵魏尽走请和而齐国人人震惧不敢饰非者彼诚知其政之弱而能用其威以济其弱也况今以天子之尊借郡县之势言脱于口而响应其所以用威之资固已完具且有天下者患不为焉有欲为焉无不可者今诚能一留意焉于用威一赏罚一号令一举动无不一切出于威严用刑法而不赦有罪力行果断而不牵众人之是非用不测之刑用不测之赏而使天下之人视之如风雨雷电遽然而至截然而下不知其所从发而不可逃遁朝廷如此然后平民益务检慎而奸民猾吏亦常恐恐然惧刑法之及其身而敛其手足不敢輙犯法此之谓强政政强矣为之数年而天下之势可以复强臣故曰乗弱之恵以养威则威发而天下震栗然则以当今之势求所以万世为帝王而其大体卒不可革易者其尚威而已矣或曰当今之势事诚无便于尚威者然熟知夫万世之间其政之不变而必曰威耶愚应之曰威者君之所恃以为君也一日而无威是无君也乆而政弊变其小节而参之以恵使不至若秦之甚可也举而弃之过矣或者又曰王者任徳不任刑任刑则覇者之事非所宜言此又非所谓知理者也夫汤武皆王也桓文皆覇也武王乗纣之暴出民于炮烙斩刖之地茍又遂多杀人多刑人以为治则民之心去矣故其治一出于礼义彼汤则不然桀之徳固无以异纣然其刑不若纣暴之甚也而天下之民化其风淫惰不事法度书曰有众率怠弗恊而又诸侯昆吾氏首为乱于是诛锄其强梗怠惰不法之人以定纷乱故记曰商人先罚而后赏至于桓文之事则又非皆任刑也桓公用管仲管仲之书好言刑故桓公之治常任刑文公长者其佐狐赵先魏皆不说以刑法其治亦未尝以刑为本而号亦为覇而谓汤非王而文非覇也得乎故用刑不必覇而用徳不必王各观其势之何所宜用而已然则今之势何为不可用刑用刑何为不曰王道彼不先审天下之势而欲应天下之务难矣
　　叅知政事范仲淹等荅手诏五事防曰臣等各防奬用待罪二府不能燮理弥缝致化天下过烦圣虑特降徳音上以宗庙为忧下以生灵为念臣等不任慙恐战汗死罪诏防谓合用何人镇彼西方臣等思之今元昊遣人到阙名体稍顺其如戎人难信止可权宜如翻覆未寜则当择节制之帅若和好且合亦须借镇抚之才经度边陲以防来患见选人具名闻奏次诏防谓民之困弊财赋未强臣等议之国家革五代诸侯之暴夺其威权以度支财用自赡天下之兵嵗月既深赋敛日重边事一耸调率百端民力愈穷农功愈削水旱无备税赋不登减放之数动逾百万今方选举良吏务本安民修水旱之防收天地之利而更严着勉农之令使天下官吏专于劝课百姓勤于稼穑数年之间大利可见又山海之货本无穷竭但国家轻变其法深取于人商贾不通财用自困今须朝廷集议从长改革使天下之财通济无滞又减省冗兵量入以出则富强之期庶有望矣诏防谓军马尚多何得精当近韩琦范仲淹所上边文字内有河北五大事陜西七事精择兵马及攻守之防已在其中臣等见商量施行次诏防谓将臣不和如何处制枢宻院先因许懐徳张亢不恊曾指挥戒励然将佐之中性情不爱恶相攻全在主帅别白抚遏随才任用使各得其所则怨恶不生故长帅之才不敢轻易选用诏防谓躁进之徒宜塞奔竞臣等谓躁进怀贪之人何代无之由朝廷辨明而进退之如责人实效旌人静节贪冐者废之趋附者抑之如此则多士知劝各生亷让之心矣
　　张方平论藩镇防曰臣闻议者曰唐失御于藩帅至于一道百城跨制千里列郡长吏出其所署戮二千石而不请专地继世仅如战国自安史起衅河北非王土徳顺姑息河南皆寇壤章武勤劳夙夜防材练谋极力十年粗夷险阻懿僖之后寖微益削朱氏兼领十镇遂行窥逼而受终矣五代圯壊颠危相逐皆由强诸侯拥重兵而夺取焉及我太祖之受命也天谋神机风雷变动创更前弊讲见长防于是不爱乎节多命乎帅臣权分而势自轻外与而内实取于后诸侯入觐渐留不遣方靣都府牧伯之位更除士大夫而僚吏掾佐悉天官选补塞觊望之蹊隧覆姧乱之巢穴故四圣累盛六纪于兹寰海乂寜不震不扰门无关键岂烦击柝之虞蓄无扃鐍安容胠箧之变可谓藏身之固置器于安规摹之深远也乎臣闻而论之曰唐自天寳之乱天下剖裂至我朝太平兴国擒刘继元静并汾而天下始大一统生民离锋镝之祸伏惟祖宗之大功盛徳无与较焉然三王之善制不能无敝百世之长轨难以遐御故自古无乱国而有乱君有治人而无治法利害倚伏势数之常幽厉享文武之国桓灵继髙光之法弃彛败典昵邪远正周汉宫庙鞠成蓁薮夫歴世始王创基垂裕莫不鉴前之败深思经乆其为秦谋者盖见三代之亡皆由诸侯于是有废五等之画为汉计者盖见秦无盘维之固孤而易危于是有郡国杂建之防魏晋之议者盖见陈项之事黄巾之扰乗州邑之无备遂溃漫而不制于是有都督持节之命皆所以诫覆辙遏乱略坚凿契以抵敧坏平衡石而均重轻然其负舟而趋迁鼎奄有者则又不常在承借世家抚宅疆宇者矣故闾左戍卒攘臂以亡秦族泗水亭长提劒而啓汉祚光武以书生起宛曹公以孝亷去谯司马氏无淩俭之众宋髙祖乏敦温之势欢泰出偏裨之微隋文因戚里之重及其乗隙定业势归事济备物九建国立台比夫西伯以二分而事纣小白奉四履以勤王体迹殊矣是故鞅斯罢侯置守之算徒见其辐毂运动之势谊错强榦弱枝之论盖昧于皮毛附丽之本至于天乙之后王室数衰每及贤王九琛复会周厉之削宣王中兴秦天下一家二世遽灭恶在乎郡县而安也且唐之受厯几三百年内难四兴外寇三作大帝孝和祸稔帷薄宪宗昭愍毒由宫臣其范阳之乱奉天之逼虽安泚为之戎首而甫实其祸胎恭恵不君纪律亏替私昵执钧衡之柄阍寺专帷幄之谋于是患结安南兵连徐土发卭蜀之役搆云代之衅恭定继立王纲已觧半天之下巢让之所涂炭自陜以东权儒之所践食禁旅为蒲人所殱邠帅以襄王僭命原其祸孽都由令孜是故唐之倾危不自藩镇皆自萧墙之内也向使明皇勤恤无怠开元之初神武励精常若建中之始懿皇绍构克守大中之政则范阳泾师乗何衅而犯顺岭表彭门因何隙而啸聚譬之瘣木蠧由中生譬之累棊势从上坠故知治乱本乎法度兴亡系乎时君御得诸道远可以宾絶俗抚乖乎方近不能保宫室彼方州者关柅动静臂指伸缩制不在外而在中矣且夫我太祖之以睿武拯天下则有经纶恢定之略驾驭威怀之术我太宗之以英文继大业则有缉熈抚寜之道裁节画一之制我真宗之以至仁纉丕图则有寛冲恭睦之徳持盈保成之方维其拨乱守文理政小异然皆主威独运国命自制政不容于姑息恩不假于近习此所以髙拱南靣子孙无疆之法也主上烁震耀之精体干刚之徳揽威福二柄以照临四表专制无牵忍之爱采防罔卑远之隔广谋以明听受独断而絶浸润此其上所以建皇极下所以绥天下者彼郡县之制茍曰不虞岂朝廷之所恃者乎谨论






　　厯代名臣奏议卷八十一
　　钦定四库全书
　　歴代名臣奏议卷八十二
　　明　杨士竒等　撰
　　经国
