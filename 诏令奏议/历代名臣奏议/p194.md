<!-- { "loadSidebar": true } -->
　　昭玘又进策曰天下之治渉于道者无患乎至略渉于事者无患乎致详盖道之所以官天地府万物役使羣动运之以精神感之以会通圣人端冕南面恭已而已事所以应时而造推物而行号而读之则有名指而议之则有数自其名而举之则小大先后不可易也自其数而积之则一二三四不可乱也然而日之来者无穷徃者益逺事之方至者常谨几成者常忽此所以苟完于耳目之前寖微于歳月之久以至旷败缺漏纷纭倒迕而不可考者常以此也有一成而不变或先易而后难或初因而终革不有图籍日陈于前操以为騐稽以为决则朝廷上下失于茍简官人百吏习于惰偷上以方信人臣有爲之功而矜览绪余下亦操人主不自任之说以弥缝罅漏虽欲虚心以望成功拱手以迎太平是亦踈矣周之治官也小宰歳终令羣吏正歳会月终正月要旬终正日成司会掌凢在书契图板者之贰以逆羣吏之治而听其会计以参互考日成月要考月成岁会考岁成以周知四国之治以诏王及冢宰废置冢宰歳终则令百官府各正其治受其会听其政事诏王废置三歳大计羣吏而诛赏之不独官府之治如此也春朝诸侯以受天下之图籍而行人之官以利害爲一书礼俗政事教治政刑逆顺为一书防灾贫阨为一书其康乐和亲安平为一书以反命于王以周知天下之故夫内以弊羣吏之治外以周知天下之故举无遗事事无遗虑其职守之勤怠功利之登下用度之多寡经画之利害百日之所积者一日而槩举之百人之所共成者一人而坐见之任事之臣不敢爲偷得之利以幸耳目之所不及天下之治常为之不厌通而不倦考覈详故也后世不知其法以谓帝王之道必无为而用天下不达无为者无不爲之说政教禁令纪纲法度一切曰有司存事常至于偏弊而不救者无术以举之也故大事幸天子之不问小事幸大臣之不知汉文帝问丞相决狱钱糓数而对之以廷尉内史宣帝时郡国上计簿具文而三公不以爲意上下如此则何以督察天下而与之仰成哉今陛下必以朝廷官府已行之法度缉爲政录有凢有目有要有会而时自阅覈如裘提领屈五指而顿之不胜其举矣使官人百吏宿道向方劝勤乐职夙夜不惰可谓治术详矣臣闻五覇不及其臣故委之以能托之以国三王臣主俱贤故合谋相辅五帝其臣不及故亲自处事于法宫之中今陛下训廸厥官总核名实此圣功成终之时也惟陛下加意而已毕仲游言并州县曰窃观逺近之势要在均一而易治昔周之盛时画千里爲王畿王畿之外制天下爲九服九服相距各五百里而要服之内封其地者盖千有八百余国以此知其欲均一也封国之制侯百里伯七十里子男五十里不能五十里者谓之附庸以营丘曲阜之封而不过百里以此知其欲易治也及秦变古裂天下为郡县一郡之地包十诸侯之封犹倍侯伯之制天下之地始不均而民始嗸嗸苦其难治矣伏惟朝廷建功立事一出先王之道而乃削郡成邑割邑成聚所以省官并员寛去力役幸天下者甚厚然一邑并一邑并去之邑则力寛并入之邑则力重邑之有并也有数百人之邑有四五局之官既并矣则役去其十数而官存其一二是故其力寛而其并入之邑一官任二官之事一人任二人之役昔之讼者五今之讼者十昔之徃来者一宿而至今之徃来者再宿而至其他可以举矣是故其力重夫小邑并大邑必无四面之均以南并北则南长而北促以西并东则西寛而东狭促狭之乡其民逸寛长之乡其民劳此又理势之自然也虽于出钱之数可省三数然酒税亏折则必称此矣以淮甸一路言之邑小则易爲治地大则难其人光之仙居夀之夀春泗之昭信此小而易为治者也庐之舒成蕲之蕲水光之固始此大而难其人者也理宜割大以爲小今乃并小而爲大舍易治而求难为非其术矣且今州县之役岂不轻州县之吏岂不省昔先王之封国也虽子男之邦必有宗庙祭祀之费有人徒禄廪之厚有兵甲车马之众而城郭道路闗梁庐馆尤严于賔客之事而又歳时使人存覜若归赈贺庆致禬之来又有四隣之交廵狩朝觐会同聘问之集所以设官致员役民力者盖甚繁且宻而州县之治存于古者无几则天下吏员之未易民力之未轻不在此矣为今之策宜先求建国之大法要在均一而易治凡邑之大者割其大以补小邑之小者増其小以成大置一县之封必度四面之界分长乡以补短分寛乡以补狭县县相比州州相较大者不使如固始之寛小者不使如仙居之狭此之谓均户口赋税之籍徭役狱讼之制大略相等贤者俯就而有余不肖者勉强而无累此之谓易治其有大邑次大邑虽割而犹大者则増官小邑次小邑虽割而犹小者则减役官不求茍省可置则置役不求茍废可存则存如是则民不惊动而地均官不劳扰而治定指顾相视而逺近之势已分文檄相移而分割之功已就官吏之所愿民情之所安公家之所便公家并两爲一废州爲县废县爲聚有寛省之小利成难治之大患官吏之所重爲民俗之所惊骇违今时古法者相去逺矣均一易治之说惟朝廷择焉
　　毕仲游又上言曰治一乡必有治一乡之具治一国必有治一国之具治天下必有治天下之具具者非若簠簋爼豆尊勺鼎鼐可陈于前也由是而治者谓之具听断狱讼簿书期会所以治一乡也守法令拊循其民以承事天子所以治一国也明制度不得相逾越贫冨贵贱各安其分而易足所以治天下也以大治小则小有所不能容故孔子之武城闻歌之音而笑以小治大则大有所不能治故孟子不学诸侯之礼而言其略三代而下不知治具之有小大以簿书法令治乡国之具而治天下是以天下而终不大治昔孝文之时贾谊谓大臣不报期会之间爲大故至于俗流失世败壊因恬而不知恠爲可太息孝宣时王吉亦言公卿未有建万世之长策举明主于三代之而上下僭差人人自制是以贪财诛吏不畏死亡而孝文孝宣卒莫能用所以然者治大者其効缓而逺治小者其効速而近人君有治天下之心而求近効以语礼俗制度禁防之事则指以为迂濶而见簿书法令听断狱讼则以为治天下如是而足虽有唐太宗之贤与房魏论周礼语未卒而有画虎之疑又况不及太宗者则天下之不大治凡皆以小治大而无其具故尔今国家传序相习百有余年方内无事几于致平殆非汉唐之比而礼俗制度禁防之不立反甚于汉唐田宅奴婢车马服用恣民之所自爲而莫有限乐汉唐之小具不思三代之大治岂非以上下相安风俗已成而难于惊动耶是亦未知讲尔昔楚王患其国之庳车欲下令使髙之孙叔敖曰令数下民不知所从请教里人髙其梱乘车者皆君子不能数下则车自髙矣从之半歳而楚国无庳车盖国家立事好爲法令而以深罚重赏随之法令既繁而罚深赏重无以措其手足是以民惊动而事不立今如仿庳车之意定爲田宅奴婢车马服用之等级在上者躬化以行之简其法令平其赏罚有不从者苐禁勿使仕宦庻人则重租赋以困辱之乆以歳月无求近効则三代治天下之具将复立于今日度越汉唐而颂声兴然则禁勿使仕宦重租赋以困辱而终不爲深罚重赏者亦今日治天下之梱耳何患乎惊动
