<!-- { "loadSidebar": true } -->
　　熈宁元年翰林学士王安石上奏曰臣窃闻转对官陈习坐言人罪恶被绌监当习之为人忠邪愿奸臣所不知然陛下施罚如此有未安者二上下之所以相遇者诏令也诏令所以行于天下者信也诏令不信则人主之权废矣故孔子以为兵与食皆可去而不可以无信今陛下命羣臣使斥言有位之阿私朋比尸素有一人言之则不攷问其虗实而绌之则甚害陛下之信此未安者一也人主之听天下不可以偏偏则有弊偏于恶言人罪则其弊至于奸慝不闻真宗但恶人潜行交结隂有中伤故诏言事者不得防中此未有大失也然在位者遂以为人主厌恶言人之恶者其俗之弊乃至大臣奸邪汚而真宗终不得闻盖言人之恶者既众人所不喜而人主又厌恶之则其弊必至于此今有一人为陛下斥言人臣之罪未知其虚实而陛下遂以为大恶则今孰敢为陛下言人之奸者乎奸不上闻则虽大臣复有汚狼籍者陛下无由知之而天下之政壊矣此未安者二也臣闻人主之聼天下务在公聼并观而攷之以实断之以义是非善恶皆所欲闻所不欲闻者诬罔欺诞之言而已即不欲闻人之恶则象恭滔天方命圯族非尧之所得知也尧所以能知共工及鲧之恶而又知舜之善者盖以能公聼并观不蔽于左右亲习之人而攷之以实断之以义一切斥絶拒塞诬罔欺诞无义之言而已故书之称尧者以其能疾谗説畏巧言非以其恶言人之恶也人主所以为赏罚者以善恶也知善而不欲知恶则是欲有赏而无罚也有赏而无罚有春而无秋非天地之道隂阳之理也臣愚以为陛下此举过矣其作始则小其弊成于后则大不可不察也改过不吝者成汤之所以圣也伏惟陛下不吝改此则天下幸甚
　　二年侍御史陈襄上奏曰臣窃以天下之道常存乎公议公议废斯道或防乎熄矣夫人皆有是非可否之心盖出于理义之性虽圣人无以异也方其是非可否之时苟其心不至乎有所好恶则其言未始不公虽匹夫匹妇之愚犹有可取而况士君子者乎彼君民者凡施一政立一事方且自谓吾思虑之甚精议论之甚熟闻其言而莫之省也且以为流俗之论亦不思之甚矣故天下之公议常起于好恶未之前而失于是非相胜之后君人者不可不察乎此也己以为是而天下以为非己以为非而天下以为是焉未可知也必待天下之人皆以为非然后舍焉是众人舍之也故其取于人也无贵贱戚踈贤愚惟恐其谋之者不多论之者不博道之所存议之所从也古者天子聼政使公卿至于列士献诗瞽献典史献书师箴瞍赋防诵百工谏庶人传语近臣尽规亲戚补察瞽史教诲耆艾修之而后王斟酌焉是以事行而不悖厉王暴虐使人监谤召公用是諌之而不聼遂至流亡之患宣王既立用方召以为辅相修文武成康之遗风而雅道复行故其政善者诗人美之若云汉崧髙之是也其不善者诗人亦或箴焉庭燎是也或规焉沔水是也或诲焉鹤鸣是也或刺焉祈父白驹之是也故天下诸侯复宗周而王室中兴焉夫言之于人君其取舍兴亡如此之明效也伏自陛下享国以来咨嗟求治惟恐一言之不获一事之未闻亲降诏书询求阙政毎遇便殿延访羣臣之言至于日昃仍命百寮转对得以封事上闻求之前王未有若陛下兼收广聼如此之勤也然而兴事改作惟圣其难王安石近置条例一司失于过聼事不由扵宰府谋不及于士民耆艾不与闻台谏不得议所建议惟门生属吏而已天下虽有是非之论一切不聼事行之日中外莫不悱然非之谓不可行此由责任太专而不取人言之过也易之蛊曰先甲三日后甲三日终则有始天行也言有事之时人君欲创制申令必先审虑于始当圗成其终犹天道之行四时以成变化柰何独以一二臣之臆见而议天下之法防陛下虽欲从之其如天下何昔者子产相郑郑人有逰乡校以论执政者然明请毁乡校子产止之曰夫人朝夕退而防焉以议执政之善否其所善者吾则行之其所恶者吾则改之是吾师也若之何毁之孔子闻之曰人谓子产不仁吾不信也韩愈为之颂曰诚率是道相天下君旁通交畅施及无垠盖惜其不遇也又曰四海所以不治有君无臣谁其嗣之我思古人盖伤今不复有斯人也伏望陛下复雅道以行宣王之政责近臣以子产之用心无任一人之私言无废天下之公论举一事必稽于众施一政必顺于民罢去诛求之法以安人心牵复放斥之臣以言路使百工羣吏咸得以职事持议箴补主阙则可以无偏系过举之患矣易曰同人于野亨利渉大川言所同者逺无所系吝则其道光亨可济大事矣伏惟陛下防神聼纳则天下之福也
　　襄又上奏曰臣闻君之视臣犹心膂之于股肱耳目也四者相资而成一体则不劳而功用成矣故公卿者人君之股肱而防谏为其耳目也故古之人君用谏诤之臣必求方直辩博之士司其视聼而补其阙遗其心諰諰然惟恐不闻切直之言以救其失故舜戒其臣曰臣作朕股肱耳目又曰予违汝弼汝无面从退有后言是也古之人臣谏诤其君苟可以言虽鈇锧之在前无所忌讳者欲以致君之无过而非所以暴其恶以効臣之莭而非取其名盖居言责之任其义当耳故易曰王臣蹇蹇匪躬之故书曰斯谋斯猷惟我后之徳是也故君臣之际同心协徳义成一体上之人苟闻一言之善则雍容聼纳不以为暴巳而无所疑下之人苟闻一事之失则周旋切争不以为干誉而无所惮此所谓信而后谏者也伏望圣慈少察臣之言则天下幸甚
　　襄又乞免刘述等言事罪状曰臣近者窃闻侍御史知杂事刘述以缴勅被劾前日御史刘琦钱顗又以言事责降寻准同知谏院范纯仁牒称为防官刘琦等责防有状奏乞防逐官及言参知政事王安石事居家待罪更不供职乞行贬窜牒院照会者臣亦备位谏官端视朝廷上下之情乖戾若此臣实忧之陛下始者知安石之贤擢与大政天下闻之莫不相贺以为陛下有知人之能任道徳之臣陛下责望安石之意既深则安石论报陛下之心愈急事既伤于欲速人不免乎有言防谏耳目之官苟有见闻不敢缄黙事之可否在陛下择而行之不宜小有忤旨便加谴斥恐非所以通下情来谏诤之道也自陛下享国以来凡五易御史中丞防谏之官罢斥相继以不失职而去固无所损然而天下之人皆谓陛下不能包容聼纳窒塞言路訑訑之声音顔色拒人于千里之外在于圣政不为无损也况今官政因循上下无守述为刑曺缴勅待罪可谓不失其职矣若陛下因此罪之是使天下偷禄苟安之人益隳官守矣况御史之任得以纠正朝纲今琦与顗为言执政之臣虽风闻失实未为深过若以微罪被逐是使言事之官无复敢论柄臣之阙失矣此窃为陛下惜也夫天地之所以为大者以其善覆万物而不可名善载万物而不可度圣人之徳亦在容之而已矣书曰必有忍其乃有济有容徳乃大陛下不以守职违诏而寘述于法不以言诋近臣而重琦等之罪则天下幸甚
　　监察御史张戬等乞察官依谏官例登对状曰臣等毎有本职公事上殿敷奏必朝旨既许上殿伺班次动经旬日傥遇朝廷政或阙失及外事有闗系于机速不容后时者如此稽迟则已无所及况使往复待报必由中书万一事干政府则或致阻抑耳目之司虽欲应急陈闻安可得也伏覩天禧诏书或诏令不允官曹渉私措置失宜刑赏逾制诛求无莭寃滥未伸并委谏官奏论宪臣弹举是盖防谏之职言责既均则进见之期理无殊别何独宪臣隔絶踈异欲乞朝廷推原天禧诏书之意使依谏官例牒閤门即许登对或所言急速仍乞先次上殿所贵遇事入告无忧失时
　　翰林学士韩维乞不可以直言黜士状曰臣伏见应贤良方正举孔文仲对防入等以论时政意异诏文仲罢归仰惟陛下人使言一有不合便行弃黜此后谁敢有言者陛下尝嫉言事之人好同流俗沮败朝廷行事且行事在审理审理在合时变使流言自息乃为善也而欲黜责以止之臣见其无益于行事有损于治道也陛下毋以文仲为一贱士而黜之何损于事古人扵事常戒防渐臣恐贤俊由此解体忠良结舌阿防苟合之人得窥其间而竞进为祸不细文仲可取而逐之臣恐于文仲未有所损而其损頋在陛下也愿改赐处分以幸天下
　　九年监察御史彭汝砺论近嵗用言好同恶异防曰臣伏以陛下自初政于今防十年损益赓续纷纷莫知所止条令数下使车结轨于道郡县之吏不能胜任言理财着防悉矣而公私之用愈屈于不足风俗雕徳义陵夷浮虚刻核如无复有所惮者旱蝗水潦饥馑疾疫加之师旅逺方骚然不安矣此固陛下励精夙夜弥纶以臻厥成之时也臣陛下加谨焉毋忽于其动思所以安之扵其顺思所以寛之于其易思所以难之于其薄思所以镇之于其贫思所以贷之此今日之至计也夫潜神于一堂而欲以周知四海之逺制法于一时而以施及万世之久夫岂一耳目手足之力防惟在尽人谋而已防臣浅陋实无益陛下毫发之事惟陛下益广言路以通下情下情通则忠谋日至而利害之迹邪正之实不得隐于天听矣盖事系于天下则当与天下共之事系扵众人则当与众人共之非可以私也臣观朝廷近嵗用言之道同之则众誉之以为竒才为知治体而果用之异之则众愚之以为同俗为不知治体而果废之夫是非在理不在同异使同而有所附焉虽同乃所以为欺也异而有所取焉虽异乃所以为忠也夫上所好恶民之表也上惟同之为好则民亦以同为贵上惟异之为恶则民亦以异为贱人不能无贤不肖事不能无利害而人人雷同环合以可不可为一则将沮君子而为小人将餙罪而为功虚方欺而为实利方诈而为义末流之臣恐不可胜治矣陛下道济天下而智周乎万物嚬笑俛仰之间再抚四海之外羣臣涓尘终何足以有益耶惟深为天下屈意聼纳以荅天变以同民忧幸甚
　　十年汝砺又论言事不当问所得防曰臣近论都检正俞充及拆事初十日准中书省劄子奉圣旨具析上言俞充事迹得扵何人闻奏者臣不肖不足对扬陛下之命承诏震恐惶然失次臣伏念天下之才有正则有所谓邪有贤则有所谓不肖人君渊居严宻无由自察之也于是有耳目之官御史亦因众人而问焉凡臣之纠擿奸慝非有毫发为其身谋也实自陛下使之众人或为臣言亦非有所欲也廹于臣之诚心而已廹以至诚而得之及有所畏避而露之而投诸罟擭陥穽之中而臣乃获安焉则臣不唯不容于人而且得罪于有司夫废一官吏非足为朝廷轻重也然官吏以漏言扵防谏而废则众皆以前车为戒而外之是非得失无复至扵臣軰矣以臣之昏弱不肖而使宪臣尽不得闻知外之是非得失将无以照烛幽闇而弥缝其空缺臣之罪莫甚焉臣宁自刻不敢奉明诏充之材行如陛下知之为详则臣之罪亦自见矣凡臣所居官职皆陛下所予并纳以易罪若犹未也益察之縁臣论列非一状御史中丞邓润甫里行黄防亦各有防乞询于众及委官尽公根究如有不实则臣为诬善为殄行窜流荒逺其又何辞臣无任恳切之至
