<!-- { "loadSidebar": true } -->
　　宋真宗景德三年直集贤院任随乞以赏罚责谏臣举职防曰臣闻立国之本在乎得士得士之要在乎见情故仲尼以谓人情者圣王之田治道所由生也是则时之否泰事之损益万化所系必因人情人莫智于圣人资圣人之徳者实由于良辅故汉书曰明主不恶切谏以博观忠臣不避重诛以直谏谏也者盖所以达下情而求治致君道于无穷故为臣有五谏之名前代有七人之列陛下祗嗣丕图秉持金鉴可封之俗旣阜成矣无疆之化亦驯致矣尚闻焦劳庶政待旦以视朝歴覧羣书乙夜而忘寐仍下贤良之诏旁求亮直之臣惟稽古之圣心轶前代之令典虽求谏之路已见于洞达而掌谏之臣未闻乎举职今谏议大夫司谏正言数员但充位尸禄而已是致尧鼓之设寂寥而无声杜觯纵陈謇谔而无効箱箧谩藏于陈纸搢绅竞寝于正辞罕遵及霤之风莫覩引裾之直愿陛下择贤士黜具臣垂赏罚之文示惩劝之道其两省諌官并准有唐故事定其员数优其俸给限以迁官之年月责以供职之否臧其或献替推诚弥缝励节言事有裨于时政抗章不避于天诛进思尽忠有犯无隠则请行甄擢以励众焉其或尸利无慙弼违有阙务引腹非之咎多致面从之谀不啓心而沃心罔危言而危行降黜以励众焉夫如是则贤者劝惰者激庸者奋懦者立俾朝廷之士咸愿竭忠而报国矣
　　四年帝谓王旦等曰朕以臣僚上殿者劄子不列姓名言者请留中不下是皆攻人之短人隂私而不欲明行弹纠者若偏听则事不可明若宣行则又违言者之意遂命杜镐陈彭年检讨前代臣僚上封言事故事而降诏曰朕司牧生民讲求政典言念代工之理实资着位之臣咸服官聫并勤夙夜固倾输于诚节悉砥砺于亷隅恪奉教条共康理道而有因循未革习以为常驰竞相縁免而无耻或攸司之旷废或言事之诈欺宜颁申儆之文用洽至公之化文武臣僚等各膺宠遇宜在竭诚凡所上章故当无隠傥思尽瘁奉国复何恤于人言岂必留中匿名俾有伤于公礼盖有爱憎是狥善恶多诬但欲潜惑于聴聦不顾显行于按覆颇彰欺罔深黩政经今后所上章防并具姓名不得更乞留中如事干枢宻朕卽临时相度自余并付所司依理施行通判李邈上奏曰臣伏覩乙丑诏书文武官凡上章防不得更乞留中并当付外施行者若帝王省决章防不得防于禁中四方闻之以谓天子禁中留一纸书亦为敕文所束帝王必不尽知天下之事若升殿论奏不间小臣博访得失可以输尽忠恳苟机宻之事不可示外者岂得颁令行下臣闻唐宪宗时李绛面请奬纳规諌上曰卿所陈至公有裨于我今韦处厚路隋甚有谏防言极忠益卿不知则当时谏书亦有留中之制且忠臣以欵诚结明主陛下亦欲尽审诸臣才器若悉付外则何人复敢献言此诏若行恐非允当愿令追寝以开言路仁宗天圣元年右正言刘随上奏曰臣闻諌臣之废置验其隆替言路之开塞系乎安危何则君为元首也大臣股肱也谏臣耳目也有人废耳目而得聪明者未之有也故书称明目达聦以防壅蔽也是以古之天子必置谏臣七人成汤至圣有好问则裕之言汉祖至明有从谏如流之美臣闻以古为鉴可以知兴亡不敢逺稽前典且以近代言之唐太宗何如主也十八起义师二十四定天下二十九卽帝位鉴情伪之理明治乱之由圣文神武髙扵三代然犹每与大臣防议政事必令谏官宪臣史官预闻之苟诏令不便大臣不直刑赏不当邪正未分则諌官得诤之宪臣得弹之史官得书之是以上下无壅而君臣同徳太平之风可谓至矣及髙宗御图永徽已后忠良获罪奸邪恣行諌诤之风于时扫地中睿之世固不足云以至动干戈于禁掖危社稷于缀旒明皇纉承尽革前弊虚心纳谏朝闻夕行开兀之间可谓至治太平既久渐踈逆耳之言奸臣用事无复苦口之药听林甫之佞而卒相仙客不察子谅之忠致禄山之乱而越在草莽方忆九龄之语故曰谏臣之废置验其隆替言路之开塞系乎安危厥后五代相仍乱离滋甚太祖皇帝乘时啓运拯救生灵太宗皇帝文徳懐柔混一区夏真宗皇帝绍二圣之丕祚得万国之欢心夷夏大同草木咸若犹广开言路躬自采纳纵有触忤无不优容悲弓劒之上僊传鼎于继圣而贼臣丁谓包藏私志孤负国恩谓天髙而可欺谓地厚而可罔观其用意鬼瞰何逃当先朝不豫之始使諌官絶班于宰擅权之时致无人论奏皇天眷命圣人道存特出宸衷逐其元恶正人之用天下咸寜所谓任贤勿贰去邪勿疑者也乃询逺御之防特建不防之基虽股肱宣力致六合以为家而耳目未布虑一物之失所爰稽前事复致谏官臣最处庸愚获预抡选凡关理体敢不尽心唐志云左右拾遗掌供奉讽议今之正言则拾遗也品秩虽卑责任甚重礼曰有犯无隠传曰知无不为是以王者有过则犯颜而进谏大臣有罪则直指而不忌其或赏不以功罚不以罪诏令不便兴作无时或除拜之间不以才进或公忠之士滥被中伤或流放之人天下未知其罪或进用之者天下未见其能凡关损益合具奏陈诱之以厚利而不动临之以白刃而不惧此谏臣之职也然谏臣未必尽贤言事未必尽善用舍之际在圣君裁之而已臣又闻天下之治乱由时政之公私也至公则天下合而治至私则天下离而乱且夫至公则正正则纲条举纲条举则公卿大夫各当其任而州郡承风夷狄向化矣使天下之势如身臂之使指欲其不治其可得乎且夫至私则滥滥则纲条不举纲条不举则公卿大夫不当其任而郡县失守夷狄不信矣使天下之势如理丝而棼之欲其不乱其可得乎至公者何用正人也其徒常少而易为揺动至私者何用奸人也其徒常多而动相交结自古奸佞似忠亦不好乱其道乖殊所以召乱也用舍之际岂容易哉臣又闻国之大患在于不得闻谏且王者操生杀之柄有雷霆之威虚心延纳犹恐失之其或拒之孰敢扺罪是大臣顾位而不肯言小臣畏罪而不敢言上下偷安茍容窃位自古危亡常由此也且王者有甚爱之事有甚爱之人将行之将用之而物议未允必屈已而寝之此致治之本也若以甚爱不顾物议而行之大臣唯唯而不言小臣黙黙而不论则物议喧腾天下疑惧纪纲渐坏乃危亡之道故曰国之大患在于不得闻諌是国家举一事发一令必自股肱大臣佥谋协同而后行之万一不可则諌臣诤之扵前御史纠之于后欲其败事其可得乎今皇太后陛下圣智髙逺以至公治天下皇帝陛下聦明睿哲以至徳临域中左右前后无非正人蛮夷戎狄无不率化纲条整肃天下乂安可谓治矣然治不忘乱安不忘危盖乱必生于治危必生于安既治且安而制之以公危乱之势不得生矣唐宪宗尝问侍臣时之所切侍臣对以纳谏为切宪宗行之大复土宇臣亦谓之所切在于纳諌其余守常安静而已臣受命已来思有所补虽名侍从之列其实踈逺之官夫以踈逺之官当諌诤之职进难言之事有触鳞之虞孔子曰未信则以为谤已也今諌臣旣置矣言路旣开矣伏望思安危之大计念踈逺之难言使臣子得尽忠义之心九重得闻小大之事则天下幸甚
　　八年随又上奏曰臣闻好问则裕成汤所以为聦明从谏如流汉祖于焉成帝业歴代圣主必有谏臣然念言之甚难听之不易以踈逺而指贵近以至贱而干至尊言之得无难乎在难言而言之身常危以至贱踈逺之人贡讦直逆耳之说听之岂云易也在难听而听之意必倦且直者邪佞所恶自然之理也撃一邪则羣邪怒其身不得不危罪一正则羣邪进王者不得不谨是以先帝焦劳寤寐思得正人至于再三未获谠直遂下此诏増置諌员月责諌防明达耳目自后才得四人諌官二人【鲁宗道刘防】御史二人【刘平章頴】其孜孜献替者唯闻宗道而已皇帝御极追继先志复置諌官又得四员以充其位谏官二人【臣及孔道辅】御史二人【曹修古王硕】其间道辅頴秀已在清途修古称职亦为外任王硕以他事黜免防臣近归谏省补报无状出入八年复思先帝诏防云况朕亲披封奏素靡漏言此乃极虑臣僚疑有漏泄而不敢尽言也周易云君不宻则失臣臣不宻则失身机事不宻则害成正谓此也天圣五年臣尝言某等事举朝官员诵其言语羣邪侧目增恶结讐甚可畏也若非两宫圣明深辨忠直则臣已窜逐遐方矣自古奸臣皆以货赂厚结左右及宫掖之内是以动静先知迎合上意李林甫二十年专政明皇不疑上官昭容权倾天下唐祚颠殒前代似此盖亦多矣国家倾败常由此矣自两宫御宇乐闻谠言然垂帘之日疑有潜听封奏之人忧其漏泄是以人人惧祸而不敢尽言今则文武班列亦有议其得失諌官御史朝野讥其循黙伏乞圣慈念先帝漏言之戒思周易失臣之文凡有奏章藏収秘宻垂帘之日屏之左右则公忠之士得以尽言用广聦明天下幸甚
　　景祐二年监察御史里行孙沔乞免上封事人罪防曰臣闻主圣臣忠朝有直言之士下情上达外进善之旌前王思广于聪明庶政莫能于壅塞尚虑谏臣顾禄窃位懐安故于观阙之前专设匦函之制言之无罪诚不间于卑防来者可追庶获闻于谠议时加激赏犹避深讥或致严科实为止善今窃见上封事人李安世輙因狂悖妄进瞽言不识朝廷之仪惟摭市井之事毁欺日月干犯雷霆死有余辜身不容责兼闻下吏审问支辞致诘飞声推穷败然极索奸之理或伤招谏之仁虽曰狂愚犹胜谄佞况自道辅仲淹被黜之后庞籍范镇致对已来凡在搢绅尽思缄黙又虑千里之外四方之人不知安世讪上犯颜将谓安世献忠获罪岂有至圣犹忌危言自逺流传为议非美覆巢之卵其恶伤弹雀以珠所惜者大伏望皇帝陛下俯回造化贷以寛恩特免窜投以励全节使彼偷安之士永懐内愧之心况臣与其人素匪交亲未尝识面纵干大典絶不相因惟恐史官直书于违愎可嗟言路重设于艰危伏乞少霁天威用存国体
　　康定元年孙沔为右正言又乞行谏臣之言防曰臣窃以谏诤之臣畏避是耻知无不言始为称职大则庭议小则上封不顾忌讳以广聪明有唐则名列中省班随宰臣庶于万机之际或伸一得之虑今给事不专封駮舍人惟行诏诰至于遗补分为虚秩政事不得闻乘舆不得从其或命令出入无以防论访问隂求颇同奸伺得自传闻十无二三再穷端实已复后时先事则有轻发之机遂事则曰已行之命徒尽贡于封章实委烦扵省览濶略之务或见颁行要切体宜罕闻报可是使臣僚之内但作疵瑕政教之中莫资补益臣自叨承乏已及五旬虽少陈于浅识终莫副于虚懐稍形诋刺遂复迟留至防尚有所难设若论朋党于中外撃奸邪于左右议公卿之非据指官寺之作威则将何如哉臣若循黙自容是辜君赐臣若忤触受戾又贻亲忧方寸交战啓处不遑俛首懐惭趋走朝末所以知守道之难而为义不易也伏望陛下眀发无私断在不疑凡有利于国有补于时在陛下思而必行之况今政纲未甚举邉方未甚宁灾变未甚息人民未甚康尚仍旧贯一切示暇此非臣所能知也若陛下择善执中雷动风行则事有大扵此者将以助一日二日之机矣臣本非博古妄进狂言上犯威颜甘俟窜逐
