<!-- { "loadSidebar": true } -->
　　十七年新厯告成郭守敬与诸臣同上奏曰臣等窃闻帝王之事莫重于厯自黄帝迎日推防帝尧以闰月定四时成嵗舜在璇玑玉衡以齐七政爰及三代厯无定法周秦之间闰余乖次西汉造三统歴百二十年而后是非始定东汉造四分歴七十余年而仪式方备又百二十一年刘洪造乾象歴始悟月行有迟速又百八十年姜岌造三纪甲子歴始悟以月食冲捡日宿度所在又五十七年何承天造元嘉歴始悟以朔望及皆定大小余又六十五年祖冲之造大明厯始悟太阳有嵗差之数极星去不动处一度余又五十二年张子信始悟日月交道有表里五星有迟疾留逆又三十三年刘焯造皇极厯始悟日行有盈缩又三十五年傅仁均造戊寅元歴颇采旧仪始用定制又四十六年李淳风造麟德歴以古歴章蔀元首分度不齐始为总法用进朔以避晦晨月见又六十三年一行造大衍歴始以朔有四大三小定九服交食之异又九十四年徐昻造宣明歴始悟日食有气刻时三差又百三十六年姚舜辅造纪元歴始悟食甚泛余差数以上计千一百八十二年歴经七十改其创法者十有三家自是又百七十四年圣朝专命臣等改治新歴臣等用创造简仪髙表凭其测实数所考正者凡七事一曰冬至自丙子年立冬后依每日测到晷景逐日取对冬至前后日差同者为准得丁丑年冬至在戊戌日夜半后八刻半又定丁丑夏至在庚子日夜半后七十刻又定戊寅冬至在癸夘日夜半后三十三刻己夘冬至在戊申日夜半后五十七刻庚辰冬至在癸丑日夜半后八十一刻各减大明歴十八刻逺近相符前后应凖二曰嵗余自大明歴以来凡测景验气得冬至时刻真数者有六用以相距各得其时合用嵗余今考验四年相符不差仍自宋大明壬寅年距至今日八百一十年每嵗合得三百六十五日二十四刻二十五分其二十五分为今歴嵗余合用之数三曰日躔用至元丁丑四月癸酉望月食既推求日躔得冬至日躔赤道箕宿十度黄道箕九度有竒仍凭每日测到太阳躔度或凭星测月或凭月测日或径凭星度测日立术推算起自丁丑正月至己夘十二月凡三年共得一百三十四事皆躔于箕与日食相符四曰月离自丁丑以来至今凭每日测到逐时太隂行度推算变从黄道求入转极迟疾并平行处前后凡十三转计五十一事内除去不真的外有三十事得大明歴入转后天又因考验交食加大明厯三十刻与天道合五曰入交自丁丑五月以来凭每日测到太隂去极度数比拟黄道去极度得月道交于黄道共得八事仍依日食法度推求皆有食分得入交时刻与大明歴所差不多六曰二十八宿距度自汉太初歴以来距度不同互有损益大明歴则于度下余分附以太半少皆私意牵就未尝实测其数今新仪皆细刻周天度分每度为三十六分以距线代管窥宿度余分并依实测不以私意牵就七曰日出入昼夜刻大明歴日出入昼夜刻皆据汴京为凖其刻数与大都不同今更以本方北极出地髙下黄道出入内外度立术推求每日日出入昼夜刻得夏至极长日出寅正二刻日入戌初二刻昼六十二刻夜三十八刻冬至极短日出辰初二刻日入申正二刻昼三十八刻夜六十二刻永为定式所创法凡五事一曰太阳盈缩用四正定气立为升降限依立招差求得每日行分初末极差积度比古为密二曰月行迟疾古歴皆用二十八限今以万分日之八百二十分为一限凡析为三百三十六限依垜叠招差求得转分进退其迟疾度数逐时不同盖前所未有三曰黄赤道差旧法以一百一度相减相乗今依筭术句股矢方圜斜直所容求到度率积差率与天道实脗合四曰黄赤道内外度据累年实测内外极度二十三度九十分以圜容方直矢接句股为法求每日去极与所测相符五曰白道交周旧法黄道变推白道以斜求斜今用立浑比量得月与赤道正交距春秋二正黄赤道正交一十四度六十六分拟以为法推逐月每交二十八宿度分于理为尽
　　处士杨恭懿进奏曰臣等徧考自汉以来歴书四十余家精思推筭旧仪难用而新者未备故日行盈缩月行迟疾五行周天其详皆未精察今权以新仪木表与旧仪所测相较得今嵗冬至晷景及日躔所在与列舎分度之差大都北极之髙下昼夜刻长短叅以古制创立新法推筭成辛巳厯虽或未精然比之前改歴者附防元歴更日立法全踵故习顾亦无愧然必每嵗测验脩改积三十年庶尽其法可使如三代日官世专其职测验良久无改嵗之事矣又合朔议曰日行歴四时一周谓之一嵗月逾一周复与日合谓之一月言一月之始日月相合故谓合朔自秦废歴纪汉太初止用平朔法大小相间或有二大者故日食多在晦日或二日测验时刻亦鲜中宋何承天测验四十余年进元嘉歴始以月行迟速定小余以正朔望使食必在朔名定朔法有三大二小时以异旧法罢之梁虞造大同歴隋刘焯造皇极歴皆用定朔为时所阻唐傅仁均造戊寅歴定朔始得行贞观十九年四月频大人皆异之竟改从平朔李淳风造麟德歴虽不用平朔遇四大则避人言以平朔间之又希合当世为进朔法使无元日之食至一行造大衍歴谓天事诚密四大二小何伤诚为确论然亦循常不改臣等更造新歴一依前贤定论推筭皆改从实今十九年歴自八月后四月并大实日月合朔之数也
　　世祖时东平布衣赵天麟上防论同制度疏曰臣闻四海若一堂之上圣王无二上之尊颁法制以为先俾和同之咸若昔有虞之廵狩觐国君于四方先之以协时月正日次之以同律度量衡延及苍周之时立司市以平物价至于炎汉之世命张苍以定章程究而言之由来尚矣粤自曹刘鼎峙南北瓜分前乎此则七雄之疆域参差后乎此则五季之风尘扰攘欲其同也不亦难乎古制犹存前书备载今国家尧天荡荡禹迹茫茫一民莫非其臣也尺地莫非其有也然其曹奢魏褊楚急齐舒皆风土之渐摩习俗之常然欲移易亦非他得乎中而止矣若夫方方异政县县殊俗不为一新何成盛化且天为绳而贵直地为准而贵平东方之神其名勾芒执规司春南方之神其名祝融执衡司夏西方之神其名蓐收执矩司秋北方之神其名冥执权司冬由此观之准绳防矩权衡所以为六合之司职也臣闻虞夏商周之法不可得而详矣惟刘歆之义载在班书最为详悉臣试条之一曰备数二曰和声三曰审度四曰嘉量五曰权衡叅伍以变错综其数稽之于古今效之于气物和之于心耳着之于经传咸得其实靡不协同所谓备数者制器防圆矩方权重衡平准绳嘉量而不失故纪于一协于十长于百大于千衍于万也所谓和声者律吕以成之支干以该之故中于宫触于角祉于徴章于商宇于羽也所谓审度者以子谷秬黍之中者一黍之广度之九十分黄钟之长一为一分自分而上十为差率故别于分忖于寸矱于尺张于丈信于引也所谓嘉量者本起于黄钟之龠以子谷秬黍之中者千有二百粒可实其龠自龠而上十为差率故跃于龠合于合登于升聚于斗角于斛也所谓权衡者亦起于黄钟之龠每龠二十铢二十四铢成两十六两成斤三十斤成钧四钧成石故始于铢两于两明于斤均于钧终于石也臣又以刘歆之法三十余斤为一斗今则不可从也然其理有可从方今数已宣于天下歴已职于太史乐已总于太常声已协于协律其所以虽有未定虽定而未齐一者度量衡而已矣臣居山东但见山东数郡或隔一镇或间一河其度之长短量之多寡衡之轻重已皆不相同矣则何以示四海一家之平制哉伏望陛下诏令都省昭立制度采刘歆之説监其可否定其髙低既约黍粒之多寡匀长为一尺复约黍粒之多寡平重为一斤外但约今法以十有二斤为斗五斗为斛两斛为石石重百二十斤水平为槩用铜则焉三者既定颁付行省散于随路以为各路之的可也截自令行之后违者有司治其罪庶乎自南自北知制度之昭彰于外于中等资财之出纳圣人尝谓谨权量四方之政行焉此之谓也
　　厯代名臣奏议卷二百八十
　　钦定四库全书
　　厯代名臣奏议卷二百八十一
　　明　杨士竒等　撰
　　諡号
　　汉哀帝时郎中令冷襃黄门郎段犹等奏言定陶共皇太后共皇后皆不宜复引定陶蕃国之名以冠大号车马衣服宜皆称皇之意置吏二千石以下各供厥职又宜为共皇立庙京师上复下其议有司皆以为宜如襃犹言师丹议独曰圣王制礼取法于天地故尊卑之礼明则人伦之序正人伦之序正则乾坤得其位而隂阳顺其节人主与万民俱防祐福尊卑者所以正天地之位不可乱也今定陶共皇太后共皇后以定陶共为号者母从子妻从夫之义也欲立官置吏车服与太皇太后并非所以明尊卑无二上之义也定陶共皇号諡已前定义不得复改礼父为士子为天子祭以天子其尸服以士子无爵父之义尊父母也为人后者为之子故为所后服斩衰三年而降其父母朞明尊本祖而重正统也孝成皇帝圣恩深逺故为共王立后奉承祭祀令共皇长为一国太祖万世不毁恩义已备陛下既继体先帝持重大宗承宗庙天地社稷之祀义不得复奉定陶共皇祭入其庙今欲立庙于京师而使臣下祭之是无主也又亲尽当毁空去一国泰祖不堕之祀而就无主当毁不正之礼非所以尊厚共皇也
　　东汉冲帝时有司奏言孝顺皇帝秉圣哲龙兴统业稽干则古钦奉鸿烈寛裕宴宴宣恩以极躬自菲薄以崇黙遗诏贻约顾念万国衣无制新玩好不饰茔陵损狭不起寝庙遵履前制敬勅慎终有始有卒孝经曰爱敬尽于事亲而德教加于百姓诗云敬慎威仪惟民之则臣请上尊号曰敬宗庙天子世世献奉藏主祫祭进武德之舞如祖宗故事露布奏可
　　灵帝熹平四年小黄门赵祐议郎卑整上言春秋之义母以子贵隆汉盛典尊崇母氏凡在外戚莫不加宠今冲帝母虞大家质帝母陈夫人皆诞生圣皇而未有称号夫臣子虽贱尚有追赠之典况二母尚在不防崇显之次无以述遵先世垂示后世也帝感其言乃拜虞大家为宪陵贵人陈夫人为渤海孝王妃
　　蜀先主章武二年追諡皇思夫人迁葬于蜀未至而先主殂陨丞相诸葛亮上言皇思夫人履行脩仁淑慎其身大行皇帝昔在上将嫔配作合载育圣躬大命不融大行皇帝存时笃义垂恩念皇思夫人神柩在逺飘飖特遣使者奉迎防大行皇帝崩今皇思夫人神柩以到又梓宫在道园陵将成安厝有期臣辄与太常臣赖恭等议礼记曰立爱自亲始教民孝也立敬自长始教民顺也不忘其亲所由生也春秋之义母以子贵昔高皇帝追尊太上昭灵夫人为昭灵皇后孝和皇帝改葬其母梁贵人尊号曰恭懐皇后孝愍皇帝亦改葬其母王夫人尊号曰灵懐皇后今皇思夫人宜有尊号以慰寒泉之思辄与恭等案諡法宜曰昭烈皇后诗曰谷则异室死则同穴【礼云上古无合葬中古后因时方有】故昭烈皇后宜与大行皇帝合葬臣请太尉告宗庙布露天下具礼仪别奏制曰可
