<!-- { "loadSidebar": true } -->
　　殿中侍御史陈次升论宗景以妾为妻上奏曰臣风闻有防判宗司济阳郡王宗景妻亡立侍姬杨氏为正室者窃以宗景身居尊属职在判宗一有动作皇族取则今若以杨氏为妻在卑者必以为尊在幼者必以为长岂惟名分紊乱不足以表仪宗室其在人情亦有未安兼宗室嫁娶于条必须一代有官其进纳伎术工商杂之家皆不许为亲杨氏起于卑微若为正室未审果不戾于上条乎求之礼经考之条法皆未为允昔齐桓公覇者耳葵丘之会盟誓之戒犹曰毋以妾为妻况明天子在上礼义法度之所自出而宗藩大臣乃尔传之天下书之典防其于圣朝宁不为累伏望睿防降赴有司考求礼法如有违戾即乞改正施行不胜幸甚徽宗建中靖国元年左司谏江公望上言曰臣闻天下之理有隙则物皆可入故圣人涂隙于未开之前有迹则瑕皆可指故圣人泯迹于未形之际物皆可入则亲者离矣瑕皆可指则疑者实矣在物之理虽甚疎逺者尚且如此矧闺门之内骨肉之间其可不察耶臣访闻蔡王指使列况告邓铎者有不顺之语浸淫恐行及蔡王矣开封府已行根治臣闻之骇汗流浃惊悸不自持岂有孝治之世太平之时乃容小人衔私怨逞不轨谋离间陛下骨肉之亲者乎象之于舜焚廪浚井其逆心已明矣拥二女坐床鼓琴其逆谋已成矣舜未尝藏怒宿怨卒封之有庳而富贵之唯恐不得象之心也至魏文帝褊忿疑忌一陈思王且不能容故有煑豆燃萁相煎何太急之语为天下后世笑岂不思兄弟天之大伦也有手足相捍之亲有首尾相应之义有埙箎之和有友于之乐故孔子有以不间父母昆弟之言为孝盖亲隙不可开隙开则言可离贰疑迹不可显迹显则事难磨灭陛下得天下天人之归也章惇尝帘前持异议已有隙迹矣蔡王出于无心年尚少未达祸乱之萌故恬不为恤陛下一切包容已开之隙复涂矣已显之迹复泯矣恩意渥缛观陛下之情已不失兄弟之欢矣与夫区区未能忘天下操以自狭者不啻相十百矣伏望陛下勿以暧昧无根之言加诸至亲骨肉之间俾陛下有魏文相煎太急之隙而忘大舜亲爱之道岂治世之美事也伏望陛下宻诏所司凡无根之言勿形案牍棰楚之下何求弗得一有浸淫旁及蔡王之语不识陛下将如何处之莫若畧治所告之人粗见嫌怨情状并流之岭表以示天下神器非人心天命弗得非口舌强力可争也以示天伦之爱虽天下莫之夺也虽善为间言莫之离也傥形案牍有瑕可指一入胷次终身不忘虽父子之间尚未能磨灭况兄弟乎迹不可泯隙不可涂则骨肉离矣陛下将何道以治天下也蔡王万一防犯雾露之毒神考在天之灵岂不知之陛下将何面目见神考于太庙乎书曰克明俊德以亲九族九族既睦平章百姓诗曰刑于寡妻至于兄弟以御于家邦故至德要道足以风动天下未有不自亲始者也伏望陛下敦而勉之
　　宣和二年知太宗正寺丞仲涣上奏曰臣伏覩方今宗室蕃衍陛下亲叙族属教养作成于兹有年才能并出咸拭目以幸千载之遇然混于常例格于铨选有志于事业者不为不多若不特加旌别无以昭示激劝欲望圣慈特降睿防应宗子有文行才术名实显著者许本司具以名闻断自渊衷不次陞擢庶使人人奋励以副乐育之意
　　髙宗时右正言陈渊论用宗子奏曰匹夫角力壮羸不等则壮者必胜使一羸而当一壮则胜负未可知也又况于羸者之多乎故闾阎细民以父子昆弟之多寡为强弱急难之际岂无他人不若亲戚为可恃也岂独闾阎之民为然虽大而天下亦莫不然武王克商同时而封者五十三人而异姓不在是焉当时不以为私后世不以为过岂其才智皆足以过人而德业皆可以服天下乎所以布枝叶而芘本根强手足而卫头目不得不然也周之所以卜世三十卜年八百者其以此耳今遐裔之强既与吾为敌国而吾之亲族衰替未有甚于此时不图所以纠集而简抜之使居腹心之地以为吾援壮羸异势其何以济此遐裔所以轻视中国易发而难制也顷者敌骑凭陵二帝北狩戚属之在东都者席卷而从之独陛下一人适居于外天实留之以兴我宋其余宗室散处遐方下国又皆疎属卑秩不近畿甸幸而获免亦已寡矣谓宜旁搜逺访使各陈族系图而上之引还近地亲加试择焉其有属尊而官髙闻望素著者俾领方面或处监郡之任其次委以州县掌兵之职若已尝出仕而贪墨残忍不才无能者姑仍其旧后生可教者教之俟其成就然后用焉如此则数年之后声绩传播将有如汉之河间东平者出敌人闻之必谓中国亲族多贤足以自辅自然畏威而不敢肆矣昔仁祖朝富弼在枢府仁祖诏弼专管北事弼因上安边十三防其一则论宗室当教而用之所以强本支而服四夷者以谓敌人贵亲多以近亲为名王将相以治国事以掌兵柄所以自强而中国未闻有皇亲可以为朝廷屏翰者敌必谓王室孤危无所扶助本根不固易以揺动此诚宜为敌人之所窥测也此言仁祖时也其后熙宁元丰间始行教养考试之法英才辈出虽未尝大用无赫赫功名震耀海内而亦不得为无人矣不幸遭值寇攘徃徃罹害流离殊邦凋丧殆尽今又有甚于仁祖以前矣然弼言于仁祖时是时海内乂安兵革不用而又契丹讲和之后而其反复切至如此使当今日其所献计又宜如何也区区管见惟陛下深念之
　　章谊上奏曰臣窃谓宗室子弟方此艰难之时其恤之不可以不厚然率之亦不可以无法今宗室有官无官之家自渡江以来散处州郡其寓居越州者为尤多目今已及一千二百余人而来者犹未已也颇闻所无宗属而仰给于州县所居无室庐而杂处于民伍其放纵不自爱者徃徃兼容庶姓而冒一时之饩廪疎戚不相知官府不敢诘殆非陛下惇叙之意也今朝廷宗正职事见领于太常寺若置一丞以领宗司之事择一官府寺观以为宗子居止之地于宗子之间推一严能脩洁之士以纠正伪冒之弊然后时其请给使无流落之叹籍其长幼使有本支之辨事从简易无大费耗况南外西外两处宗司皆以不废独此辇毂之下又安可无緫率之人防伏望圣慈特降指挥措置施行
　　知绍兴府张守乞安养宗室奏曰臣伏见自陛下廵幸东南内外宗室流落州县虽有存恤指挥所得请给或有或无颇多失所以至或寓旅邸或在市廛与民庶杂居饮博闘讼不能自爱诚可嗟悯盖縁待之未尽善也契勘两京旧有敦宗院有屋宇以居止有钱粮以赡养有官吏以检察宗子各有统属稍获安处今来车驾驻跸临安臣愚欲乞仿两京旧制于两浙东西路各权置敦宗院各就大郡踏逐寺院或官舎擗截以充毎院差近上有年德宗室一员知宗正司置主管财用一员兼知宗正丞监门官两员取会诸州以见今赡养宗子钱米尽数发赴财用所按月支给如不入院或徃别州居住者并罢支钱米等如合圣意即乞下有司讨论条制详酌施行不惟使天支不至失所亦渐就检束不至为非仰称陛下敦叙之意臣忝侍帷幄假守近藩目覩利害不敢缄黙惟陛下裁择
　　孝宗淳熙七年礼部尚书周必大上奏曰臣窃谓事有所该者广而渉于簿书期会则虽良法美意未免以吏奸而生弊如措置宗室同名是也盖吏志于利而已乘文书浩繁取会不一必为害于其间以去嵗正月台劾大宗正司人吏刘景及进奏官髙忠信乞觅善溍钱物观之概可见矣大抵祖宗时宗室既少又皆聚居宫院自然立名各殊神宗熙宁以来日益蕃衍于是稍许其补外至哲宗始因宗正寺丞宋景年之请凡别祖无服亲若非连名许用本字势使之然非固略也至于今又八十余年矣宗支愈盛徃徃散居四方必欲骤改宜戛戛乎其难也故淳熙元年初令川广限一年余路半之限满无立名公据有官人不许参选无官人住支请给至二年八月则展一年矣三年六月又展半年矣四年四月又展半年且有更不再展之文矣其势终不能行五年正月遂降更不立限指挥而所谓不许参部者转而为先次参部不许赴任者转而为未放请给今又嵗余迁延如故只如临安近在辇毂为通判者善仁也为转运司干官者亦善仁也而未尝改焉况逺外者乎臣谓宗室之有官者告勅印纸一一可验名虽偶同三代未尝同也今舍其平生付身而凭宗正吏一纸之公据轻重盖相逺矣臣又见外路保明乞改名之人例具三二十字大宗正司或以为可用而宗正寺则以为不可其説但云依旧重叠而不肯明言与某王宫何人位何人同名然则虽不重叠而谓之重叠岂易察耶臣愚欲望圣慈特降睿防应宗室参部及赴任之人不立名公据且依旧法却一面行移取会其诸路定到所改未当之字须令大宗正司宗正寺分明检照声説与三祖下某王宫某人位某人同名即不得泛言重叠庶几稍抳吏奸仰副陛下睦族之本意
　　光宗时蔡戡上奏曰臣闻周有天下封国七十而同姓之国五十有三文昭武穆皆为显诸侯周召毛原皆为名卿才大夫大者制礼作乐跻时太平小者勲在王室藏之盟府周之卜年八百卜世三十良有以也在汉则有朱虚之忠河间之贤沛献之谨节东平之好善在唐则有孝恭却敌之功道宗方面之畧勉石之事业白贺之文章显显为世豪英者不可悉数由周以来汉唐最为长久岂非得周家强本支之道而然欤暨我国家源深流长子孙蕃衍盛大乃建睦亲广亲二宅聚之京师其惇叙之道教育之法莫不备至然而不过髙爵重禄以养其身而已虽有懐才抱艺卓尔不群者不得施用终亦汨没而无闻熙宁二年始诏易以外官许之应举故人人自奋争效所长百年之间外而为监司守臣内而为侍从卿监盖不乏人然亦未闻杰然立事建功垂于不朽追配古人者其故何也夫宗室之进身有三曰进士曰任子曰特恩特恩补官授以右选之职处以员外之任故已置之不用之域矣任子之法既与庶姓同进士之科特与庶姓异盖繇进士而进者取之太优用之有限故也取之太优则无能者或滥进用之有限则有才者或见遗虽朝廷所以优异宗室亦所当然而于搜罗人才有所未尽也今之宗室与祖宗之时异当熙宁法行之初宗室子弟去宫掖而亲州县之劳舍膏粱而为文墨之习盖有非所者欲诱而进之则取之不得不优取之既优则用之不得不限其所到之地亦其宜也自衣冠南渡以来流落异方攻苦食淡与寒士角其间种学绩文砥节砺行者不为无人然而人情易怠曰如是而可以应举得官盖亦足矣故所学者不过如是虽有文章足以代王言终不得一登词掖虽有才学足以断国论终不能一履政涂唯人懐自弃之心盖有必弃之理存焉臣窃谓祖宗之成法宗室之异恩固不可革不若设为两科而并行之与庶姓混考者许其自陈试赋于漕司则遵任子之例春试礼闱则用庶姓之法在选中者以师儒之职优之取之既与庶姓同用之不可与进士异有华国之文则使居台阁之职有经世之才则使膺庙堂之选不必限其所到之地庶几真贤实能不致弃遗中人常材不失仕进岂特亲亲用贤之道一举而两得抑亦成周强本支崇屏翰之意也理宗时兵部侍郎曹彦约上封事曰陛下谨定省以事长乐开王社以笃天伦孝友之行宜足以取信于天下然兄弟至亲犹误于狂妄小人之手道路异説犹袭于尺布不缝之谣臣以为守法者人臣之职也施恩者人主之柄也汉淮南王欲危社稷张苍冯敬等请论如法文帝既赦其罪废徙王不幸而死封其二子于故地此徃事之明验本朝太宗皇帝之所已行也今若徇文帝縁情之义法太宗继絶之意明示好恶无隙可指虽不止谤而谤息矣
