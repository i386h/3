<!-- { "loadSidebar": true } -->
　　了翁为礼部尚书上疏曰臣谓昔者周公朝诸侯于明堂凡九夷八蛮六戎五狄之国皆位于东南西北门之外无它内夏外夷之道然也自东汉以后控御失道贪得务广至引而寘之于堂奥之内盖自马援实开其端于建武曹操复蹈其辙于建安遂使昌炽盛大于永熈元康之间而横溃四出于永嘉建兴之际援之初徙降羌于近地而劝以耕牧也其意不过使之不相猜贰而有以得其心也操之分匈奴五部于并州诸郡也其意亦不过使之有所统属而为吾之用也彼一时浅功近利之见岂知其后日之祸一至此耶晋太康元年侍御史郭钦上防于武帝请乘平呉之歳徙内郡杂胡于边地而武帝不能用斯言也距江统之建议已在先二十年矣以武帝平呉之威乃不能洗空五胡于未乱之日而江统頋欲以责晋惠帝于二十年之后亦晚且难矣而江统犹曰早絶其原尚得谓之早乎臣侧闻日者防师之后招纳北人以补军额且收召桀黠以备奔走中外杂居识者寒心又闻光黄之间或以搜求王檝为词或以收买军需为词出入无讥甚矣乎国之无人也武夫重闭未必足以杜其隙矧乃听其自为出入耶借曰和好已成南北一家无用过疑然自昔未有恃和好而弛边防也陛下刚明奋发力行江统之言臣已疑缓不及事而又日慆月迈委之悠悠臣知无容足之地矣子曰人无逺虑必有近忧苏轼曰虑不在千里之外则患在几席之下今患在几席矣惟陛下速留宸虑诏京襄两淮诸帅诘以区画之方何所可以处降附何防可以安反侧各任其责条上有不如言致生他变则请身任其咎断在必行臣尝记先朝范仲淹为陜西河东路宣抚上防乞顾问大臣如契丹可以保信必不入寇亦不与元昊连衡乞令大臣同书一奏纳于御前他日或误大事责有所归臣之责诸帅犹仲淹之责大臣也惟陛下断而行之
　　洪舜俞进故事曰晋元帝建武元年置史官立太学太兴元年帝亲雩初置谏鼓谤木新作听讼观二年置博士员四年置周易仪礼公羊博士帝亲览庶狱
　　臣闻物有本末事有终始知所先后则近道矣先者事之所当急后者事之所当缓缓急先后不舛其序治道何患于不举元帝承皇纲解纽之余宜思兴起国势如拯溺救焚之急顾乃以安平之大体治危亡之壊证以守文之常度制应变之危机故近世论者谓此何等时而举不急之务讼观作矣胡不筑坛以拜淮隂太学兴矣胡不立武举以招汾阳亲雩之礼行矣胡不屈帝尊而劳细栁博士之员置矣胡不造楼船而命军谏鼔谤木设矣胡不修车马偹器械以图修攘之治是非数端为可略也典午缀旒胡羯扛鼎中原豪杰竞起而逐鹿时之所急不在是也使当时内以经制国用为实政而不以练衣为仅足之规外以严饬兵备为实功而不以玉册为茍安之地晋其兴乎厥今金瓯虽无玷缺之虞玉闗未有闭拒之防战难于必胜守难于必固和难于必信而民力国计已俱至于穷不汲汲于丰财强兵先其所当急而论义理者多清谈言政事者多细务拆裳补带以为巧折栁樊圃以为固厝火积薪以为安脱有意外之警臣恐非雍容拱揖之所能办也











　　歴代名臣奏议卷九十八
<史部,诏令奏议类,奏议之属,历代名臣奏议>
　　钦定四库全书
　　歴代名臣奏议卷九十九
　　明　杨士竒等　撰
　　经国
　　宋理宗时侍御史李鸣复奏曰臣近覩邸报赵范赵葵全子才并除三京留守中原故都尽归版籍髙宗皇帝三十六年经营而不可得孝宗皇帝二十八年圗回而不能有者陛下緫揽权纲不一载而坐复之功光祖宗业垂后嗣此固薄海内外喜闻而乐道也然二使之归自陵寝也得之身履见之目击咸谓所过丘墟寂无烟火骨殖横道蓬蒿蔽空皆縁北兵经行举无噍类是以若此其为惨毒盖亘古所无有也惟北兵有亘古所无之惨毒故国家有亘古所无之机会以其絶无而仅有也人固喜之臣实忧焉臣前所谓得之易守之难又谓用兵一事不独系生灵之休戚实有闗宗社之安危即臣之所忧大略也夫中原之所至清野边阃皆知之特朝廷未知之耳襄帅之所主在和既不以实告而惟欲以和而策勲淮帅所主在战亦不以实告而惟欲以战而奏绩和战之议不同其诳为之辞以幸朝廷之听从则一而已逮夫和之说不售战之说得行尽起两淮之夫悉空两淮之积移防江之战舰以漕运撤防江之戍卒以出征驱数万之师入无人之境防虽屡至实未尝战也兵不接战非所谓防也臣恐或遇大敌胜负之势未可知也此可忧者一也古之取天下者争其所有余不争其所不足诸将皆走金帛财物之府是财即吾财也筑甬道以取敖仓粟是粟即吾粟也农愿耕于野商旅愿出于市是民皆吾民也今咸无焉所获者空城耳必也散东南之财而后人可聚发东南之粟而后食可饱移东南之民而后田可辟货可通川竭谷虚丘夷渊实臣恐枝叶未敷而本实先拨矣此可忧者二也鞑与金交战几三十年金未尝不守河也而其师不由河以济未尝不守关也而其骑不由关以入未尝不讲和也而其祸不以和而解盖其英鸷果鋭之气习性坚忍不灭金不止也今衅隙既开忿心必激迩者偏师相遇小小交战而我军已不支矣然其国酋将佐犹深居草地未尝出也其出愈迟则其祸愈大将恐不击藩篱而直犯吾之堂奥不争臂指而直冲吾之腹心先备弗豫后悔无及此可忧者三也迩者朝绅建议谓宜防江重镇别除帅阃内以弭萧墙不测之患外以消尾大不掉之势不但防鞑而已此万世长虑也而庙堂弗之听其心盖曰吾有河可恃有关可守乗破竹之势振拉朽之威北渡河可举燕赵西入关可定秦陇车书万里文轨一家又何必画江以为限志非不大论非不伟也然进于前岂可不顾其后利于得岂可不虞其失今北兵南来王师小衂亦可小警矣而敛兵据险之外防江措置且复悠悠非独防江也当风寒之冲者京襄也子才握制阃之权未尝至洛杨恢罢制阃之命乃使守襄闻诸道路子才与葵争欲得开封为之故违命不行仅遣杨义以徃义之败子才之罪也万一敌人直趋岘首径江陵制帅逺在一隅将谁任其责乎防江事体最重荆襄事势最急傥不博采千万人之公论而惟曲从二三子之私情当重者反轻当急者反缓其不败乃事者鲜矣此可忧者四也自昔蠧财害民暴征横敛未有不自用兵始汉武帝有征伐四方之功其末也至于筭舟车盐鐡唐徳宗有一平海内之志其甚也至于税间架除陌钱冒其所不可而为之皆兵食为之累也今天下费用伙矣而犹敛不及民特恃有楮耳蜀楮创于天圣其后行之陜府行之熈河至湟鄯之取多出以助兵费其法大壊遂以新界之一易旧界之四又诏四十一界至四十三界更不收兊此崇观间奸臣误国可为万世鉴也今京楮之出至二十千万有零矣而印造未巳蜀楮之出至十七千万有零矣而用度未足万一楮价益贱艰于支遣又何以为策此可忧者五也臣之为陛下忧者五而未尝一陈其策非无策也是在将与相而巳中外有强弱而使其强常在中国者将也内外有重轻而使其重常在朝廷者相也使为将者知所以应敌又能以体国为心知所以足兵又能以爱民为务有持重而无躁急有谨畏而无骄盈则前乎三者之所忧庶乎其可释矣为相者不以一时之近功为喜必以万世之逺业为虑察民情之休戚揆国计之盈虚固其本毋徒逐其末理其内毋骛其外则后乎二者之所忧亦庶乎其可释矣虽然臣犹有言焉益之告舜也首发其叹而曰戒哉儆戒无虞所以重其事也而详其所戒则言罔者凡五罔失法度罔游于逸罔于乐罔违道以干百姓之誉罔咈百姓以从巳之欲是也言勿者凡三任贤勿贰去邪勿疑疑谋勿成是也此皆戒词也而终之曰无怠无荒四夷来王何也盖天下归徃之谓王使人君能于是八者戒谨而无怠忽之心儆惧而无荒废之志则自西自东自南自北虽遐方絶域莫敢不来王矣古圣贤讲明治道本末有序内外有别而相与儆戒之际其严如此臣之所忧者五将相事也益之所戒者八人主事也陛下德性髙明义理融贯以所当忧者责之将相以所当戒者行之圣躬中兴事业不难致矣臣非不知三京既归四海交庆顾乃不能将顺以賛陛下之美犹且忧危以动陛下之听臣非过虑也自昔圗大功定大业者不有大福将有大祸必上自人主下至百僚曰将曰相若内若外谨之重之使万举万全而后可不当以常事论也惟陛下加察
