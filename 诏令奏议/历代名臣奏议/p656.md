<!-- { "loadSidebar": true } -->
　　子才又缴黄蜕状奏曰臣闻玉堂给札故事也祖宗盛时率以来天下之英才观其论议以定一时之国是非细故也比奉诏防召试汤汉黄蜕二人臣待罪禁林偶当发筞私切惟念十数年所问之题或言度数或言古史或言钱谷之琐屑或言礼乐之繁简皆非当世要务辄不自揆撰述四条以静激顺拂用舎得失为问而抑扬开阖不为枝辞意甚坦白其所闗皆当今国论大节目使答筞者随问指陈固可以空臆尽言极论时弊而无所回挠讳护今观臣蜕所对以借学经靖顺之误为执事大人之讥最切中今日之病与臣所问喜静恶激喜顺恶拂之语尤相发明至于论君子小人分数消长早晚讲不当并为一国家纪纲不可废其言皆是也惟是揄大奸一节用意包藏最咈天下之公议臣读之至此口呿汗下为骇愕且蜕之言曰淳祐初元一相当国虽牢笼把握之人议其奸然担当开拓得去毅然与人主论是非则于大臣身上事本不为过呜呼信斯言也是杜富韩范其人也其抆拭大奸可谓至矣然尝论之古之专任宰相者谓其能总揽庶务凝定国势非使之牢笼把握以固权利也今大奸以挟数用术为刼制人主之具而人主不之觉以邪谋秘计为愚弄人主之资而人主不之悟彼之所以得罪天下者此尔而谓人议其奸可乎古所谓担当开拓得去者谓其徳足以任重致逺量足以翕受敷施非谓小有才而无忌惮也今大奸不能捍御外患而专假和议为买静之镃基而自谓有才不能开诚布公专任私意为谋国之张本而自谓有术彼之所以得罪于天下者此尔而谓担当开拓得去可乎古所谓毅然敢与人主论是非者谓其能区处忠邪剖析义理也今大奸以信任羣小椓丧王国为是而废弃忠贤一念则不以为非也以刻薄政事朘削元气为是而封培忠厚一脉则深以为非也彼之所以得罪于天下者此尔而谓能与人主论是非可乎古之所谓大臣者谓其能以道事君不可则止也今大奸以功利之説富国强兵之资而勇于自利以权谋之术操制天下之本而巧于自谋公论已沸而不知退事势已穷而复欲求彼之所以得罪于天下者此尔而谓能尽大臣之事可乎夫误国之罪莫大于此彼以一身而防其恶此固陛下之所深恶而天下公论之所不容也陛下自甲辰改纪屏而斥之明示意向以弗复用十余年间通国上下无敢齿之者而臣蜕乃輙犯不韪嘘久寒之灰而重然之蜕非病狂丧心臣不知其所以为言何也其不出于大奸之嗾使必出于一时之观望彼大奸之心无一日不在钜鹿下又重之以人物然之秋奸党属目之际一旦给札之士奋然推称其才量以为可以当天下之大事此犹称卓莽而誉盗跖固卓莽盗跖之所欢欣而鼔舞也万一有怵其邪説或动宣室之思信其邪谋遂下追封之诏则天下之事去矣迩日以来外论閧然以为大奸复出此必大奸自谓嗾饵之説得行其徒哗然附之遂以为此言出公论之推许而陛下且将信而复用之也陛下荷祖宗之托所以为贻谋燕翼计者甚至决不忍轻怵其説举天下而付之一掷然此论易于蛊惑若非陛下深长其思坚定其守则必为邪説所揺必为小人所乱其所关系甚大臣蜕副本初传之日缙绅暨六馆之士一词愤之臣蜕惧人之议己也则亟更定元本改人议其奸一句为莫揜其奸改大臣身上事本不为过一句为反有非君子所可及者蜕之心迹至是益周章矣夫誉大奸而误主听其罪固不胜诛窜元本而欺天下其心尤不可恕然蜕尚敢于欺陛下何不敢于欺天下防臣行将告归本不欲多言以重仇怨而缙绅六馆之士往往咎臣以为不当无所可否存之以惑观听至危言切责以为党奸臣窃观蜕含糊于当世之事而果决于誉奸相之能夸诩担当开拓之才以潜移上意覆防牢笼把握之罪而追仇议者公论在人自不可泯苐改本既出是非并行或恐外以逃公论之抵排而隂实为奸人之道地果如人言则臣罪大矣用敢冒昧陈其颠末庶陛下知大奸之不可用而邪论之不可信也昔髙宗皇帝谓辅臣曰试馆职人当取实有文学议论若召试傋礼非祖宗取人之意近日三人试卷朕尝亲览如沈长卿辈尚懐朋附又不实陈实事大哉王言真召试取人之良规也臣谓今日臣蜕之言即沈长卿尚懐朋附不指实事之意也欲望陛下以髙宗皇帝为法深察朋附之言坚定凝固寘大奸于度外则宗社幸甚





　　厯代名臣奏议卷一百五十一
<史部,诏令奏议类,奏议之属,历代名臣奏议>
　　钦定四库全书
　　歴代名臣奏议卷一百五十二
　　明　杨士竒等　撰
　　用人
　　宋理宗时牟子才奏赵汝腾徐霖不当迁逐状曰臣比因轮对有感时事輙论君子将散其几有十履霜坚氷危虑并迫荷陛下忻垂采纳至于元祐绍圣反覆之际留问再三所以为世道忧者至勤切也繇此一意可以凝国是可以熄邪説羣臣百僚交诵圣明曽未数日赵汝腾除翰林学士以迁去徐霖与在外差遣以逐去骇机忽发事变倐异与臣前所闻于陛下者如出两辙臣窃惑焉陛下既知所以为世道忧则求所以保之可也不惟不能保而又自摧斵摈防之臣以为必有误陛下者而非陛下之本意也不然以陛下之圣明而有此何也唐德宗非不爱陆贽而终仇其尽言非不用萧复而常恶其轻已至于卢杞奸邪则曰朕殊不觉裴延龄则更以为忠谓德宗性与小人合与君子殊德宗庸主也岂不然哉而陛下则圣明也惟圣明为能鍳忠邪别淑慝故臣窃有望于陛下也夫正邪无两立之理陛下所为更化之意者以用贤也所为用贤之意者以去邪也用贤去邪无他道在陛下坚其初意而已霖之去内批甚骇汝腾之出臣莫知其端或谓有所营救而陛下疑之或谓有所抵触而陛下怒之臣不能详也陛下用汝腾为给事小人重足而立仄目而视乆矣一二缴驳仇怒者众飞语揺撼者有之诡辞浸润者有之汝腾瑟缩不安已为去计四方之诮责者日至犹谓某人当论奏而不论奏某事当谏止而不谏止汝腾固知其势之甚难而力之不可胜独赖陛下圣明而为之主而陛下固弗肯主则惟有去且汝腾老矣不惮数千里冒被畏景来事陛下亦欲有所建立而徒取空名以归岂其愿哉势有不得已焉耳若汝腾者善之所主也其真纯端亮无所矫饰防明洞达无所回隠忠君忧国恳欵至忱如火热氷寒出于天性况同姓之卿义同休戚决非欺陛下者独其好贤太切嫉恶太甚故见一君子则极口称誉不顾立党之嫌见一小人则极力芟锄不计报复之祸党则多疑仇则多怨其所以去殆或以此然陛下可不亮其心乎徐霖固小人之所仇也自其力抗权奸方张之势且不暇顾其躯命岂计名哉幸而不死因以得名亦陛下飬其气节成就至此天下莫不闻之一旦论事小忤即呵斥摧挫无复礼意陛下毋乃擿其小疵而遗其大虑乎霖旣败为仇人笑而天下愿忠之士揺手咋舌以霖为戒臣窃以为非便也霖虽狂狷不犹愈于乡原乎乡原者滔滔皆是而何恶于霖也霖所论事一是一非若坐之以要君则自昔所记鬻拳兵谏薛广德欲颈血汚车轮朱云折殿槛大呼等事则又甚矣臣以为霖狂则有之彼素恃陛下恩厚遂忘忌讳亦不料至于如此也彼岂不能纡徐为和因循嵗月以取好官何苦犯危难自饵谗口陛下亦察其心可乎汝腾善之所主霖小人之所仇陛下始焉尊用二人固所以昭用贤去邪之意今一日尽去初意变矣众贤解体羣邪得志事势岌岌正复可忧故臣以为非陛下本意必有误陛下者也惟圣明豁然捐去疑贰察其心亮其忠汝腾必勿失之霖终保全之以亢善以沮小人以凝初意以回世道幸甚幸甚或谓汝腾已出理无复还臣以为有司马光故事在光以中丞论张方平移翰林学士抗防力辞神宗手诏谕光称其经术行义且谓茍以言事罪卿岂复迁卿羙职于是取告勅付閤门趣光令受光奏谢罪请上殿后受告诏光受告后上殿所以保全者如此今陛下以此意降诏遣使趣之使受其旧职则汝腾岂不能为陛下一留哉霖则陛下既予之郡矣然犹有愚见非为霖计也元祐中韩维以与范百禄争论刑名事罢御劄至谓奏劾臣僚既无明文何异奸谗吕公着累章力争而中批之词犹厉则请论不已及便殿反覆敷陈其言谓皇帝宜调平喜怒以复仁祖之政而维卒善罢其为人主心术之虑至矣霖小臣非敢方维特欲陛下反覆斯言而深鉴焉非特霖幸诸臣之幸也臣立朝自有本末上无附丽下无比周公论所激冒犯霆威无所避死
