<!-- { "loadSidebar": true } -->
　　起居舍人牟子才上劄子曰臣窃惟陛下月正元日诞布宸奎以用人为第一义且曰古今治乱之原由正邪用舎之故臣拜手稽首作而叹曰大哉王言陛下之及此世道之福也夫自昔人主莫不好治而恶乱进君子而退小人然治日常少而乱日常多君子常退而小人常进者何哉由辨之不早辨也夫人主无他职在于辨君子小人而已今陛下濬发睿衷形之明诏必灼然有以见治乱之所闗邪正之所在而知所以辨之矣此臣所以深为世道幸也诗曰豊水有芑武王岂不仕以言人才之盛于涵养也蒹葭苍苍白露为霜以言人才之成于患难也陛下图任以来善招旌四出凡光明硕大刚中端厚之士莫不并列于朝既足以为豊芑数世之储矣而其流落不偶如积被摧抑者如新防湔沷者如持麾莭于逺外者甘于家食淹于倅贰困于幕府之下僚者大抵皆苍葭白露之余老于忧患而坚实可用茍不及时收召臣恐其歳月侵寻而骨鲠消靡良可惜也此在陛下加之意而已然臣尝深思静虑以为陛下端平以来未尝不用君子也其后疑君子为无功而喜小人之有材循至近嵗误任大奸遂使空国无君子而用一副党人凶慝参会怨愤流行卒召祻患使非鹿矶一捷则宗庙社稷可为寒心陛下亦岂知其祻之至于此哉覆车未逺所谓小人者定皆絶意勿用如人之饥终不食乌喙渴终不饮鸩浆可也今大奸既殒而余毒遗烈入人者深惟陛下尽聚诸贤养元气以敌外邪然如胡安国有云仁宗皇帝所养之君子既久且逺日以消亡而王安石所教之小人方蕃息未艾臣恐分数多少之间正所当虑也且小人无材何以动人主彼其治办也似能其权谲也似智其奉上也似忠而不知鸷忍祻贼实国家之斧斤生民之乳虎苍鹰而善之鬼蜮蝮蝎也凶于而国害于而家其可再误耶夫所谓一介臣断断猗无他技其心休休其如有容以保子孙黎民者固在此而不在彼也傥忽于防防辨之不早臣恐汲黯不足以胜公孙张汤裵度不足以胜异鏄陆贽不足以胜延龄邪正反复而世道随之矣易之坤曰履霜坚氷至泰曰无平不陂无徃不复姤曰繋于金柅柔道牵也可不谨哉臣尝观元祐之时司马光文彦博吕公着在朝位吕大防韩维刘挚范纯仁在政府苏辙孙觉梁焘鲜于侁朱光庭傅尧俞吕陶在台谏苏轼在翰苑范百禄曽肇刘□苏辙在词掖范祖禹在给舎傅尧俞韩维范祖禹赵彦若程頥在经筵可谓盛矣一隙不谨而杨畏李清臣邓伯温之徒已议其后天下事盖有不可胜言者不然虽百年元祐可也臣不胜惓惓
　　子才轮对论君子小人聚散劄子曰臣待罪着庭凡七阅月一无补报比因水灾冒羾愚虑荷陛下寛贷不赐诛夷在愚臣已深感幸兹当轮对洊渎宸严臣闻国于天地所恃以立者人才耳然人才之在天下有贤有否有聚有散贤而聚邪则精神之运动心术之流行皆足以福天下不幸而散则世道之所闗非国家之福也不贤而聚耶则妖孽之薰蒸刻薄之流注皆足以祻天下幸而散则人情之所喜亦国家之福也然则君子之聚乃所以为小人之散而君子之散又复为小人之聚一聚一散相为循环此正天运阖辟之枢世数屈伸之候国祚修短之端生民休戚之限世道隆汚之几一息少有间焉则小徃而大来阳消而隂长有天下者不可不鉴也我国家五星聚奎实主文治列圣相承惟以收揽人才为第一事虽棫朴之能官人卷阿之用吉士不是过也咸平景徳之间浑然不见其际所谓人才之太极政事之太和也天圣以来王曽吕夷简相君子尝一聚矣未几而散于景祐百官之一图又散于庆歴圣徳之一诗又散于王拱辰打就之一网是天圣以来之人才散于忠邪之相激然其害止于散而已神宗初年富弼复相至和嘉祐之君子未至于散也熙宁之邪说一进而先朝之大臣最先散未几而议新法不合者尽散未几而条例司之贤者亦散是熈丰之人才散于法令之变更也然其害止于散而已元祐初司马光相吕公着文彦博相继辅政君子又聚矣品流太分事故反覆滥觞于吏额之小争浸扵调停之初议滔天于策题之分辨而君子之党尽散极而至于朝堂之榜党碑之镌躏借忠贤曽草菅之不若是元祐之人才散于别白之太过其为祻盖不止于散也建中靖国初起范纯仁相韩忠彦君子又聚矣天下方以快活差除为喜而曽布温益志在朋奸置政事局而轻元祐重元符进爱助图而左轼辙右京卞意向一偏而君子遂尽去而元符上书人一皆以邪目之是建靖之人才散于中非中而靖非靖其为祻盖不止于散也中兴以来张浚赵鼎为相君子又聚矣未几秦桧当国力主和议一时谠论如胡铨等三十二人不肯附丽如李纲等八十余人率皆摈弃或死于囹圄或死于贬所或流落于魑魅之区累赦不移或栖迟于林泉之下屏逐不出是绍兴之人才散于多主战而少主和其为祻又不止于散也庆元初赵汝愚相凡一时知名之士朝除暮拜略已无遗奸憸小人相与侧目而慼怨恨之余亟引非布居台评于是汝愚引用之人以次而去大者贬窜小者斥退而举幡六士屏朋党之禁愈严士大夫之祻愈酷是庆元之人才散于嫉専门而禁道学其为祻又不止于散也臣尝通考国朝之人才大抵屡散有散之大者散之小者有散之缓者散之速者有散之遽者散之极者始而君子攻小人其变也君子攻君子甚至于君子而力引于小人始而小人攻君子其变也小人攻小人甚至于小人而阳附于君子推移不一偾起相寻然要其极亦不过散而聚聚而散耳阅汗青而慨叹抚徃事以兴嗟今日正当君子大聚散之秋其可不先几微而逆致其防哉陛下即位几三十年君子之凡三聚而三散矣端平亲政一聚散也甲辰改纪二聚散也丁未更化三聚散也今日二相并建公道复明加壁招旌翕若少聚矣然方刚忠鲠者淹之外服魁垒卓杰者屈之家食负耿介者多欝沈操守端靖者罕拔擢或者犹以为未聚也来者不合而旋去居者靡固而易揺落如晨星索如霜叶则又几于散矣夫聚之常觉其难散之常觉其易何也君子不为富贵所掀则去就轻去就轻则知醴酒不设楚人市箝之几必先几而去矣然不知其初费几召莭也君子不为利欲所迷则出处定出处定则知刳胎毁卵凤凰不来之意必以兆而行矣然不知其初费几纶诏也此聚之所以难而散之所以易也君子敢言以抗小人之锋虽有大艰难不复计其身之济否也虽有大机穽不复计其身之利害也君子敢为以摧小人之锐虽有大祻患不暇頋其身之死生也虽有大谗毁不暇頋其身之合否也此聚之所以难而散之所以易也然其聚也常以君相好贤之笃其散也常以党人媢疾之深其聚也常以至诚乐与之实其散也常以疑惎不容之过其聚也常以气汲引之公其散也常以意向异同之别其聚也以尊敬之积其散也以厌薄之形其聚也以培植之加其散也以摧抑之遽其聚也以去邪逺佞其散也以崇讐丑正其聚也以户庭坦夷其散也以城府深阻其聚也以朝廷清明其散也以流品淆杂其聚也以公其散也以私其聚也以义其散也以利聚散之权常寄于若有若无之中而聚散之机常决于且信且疑之际故羣凶闚观时或小瞢弩羽叠至散之几也徒中倒戈自相撃触一彼一此散之几也论事如争意向小异衅隙渐生散之几也表正曝邪鼔虚成实撼揺其居设局张穽柔声宛舌射影中伤散之几也寓意歌诗更相贤圣自取议讥散之几也招纳党人平治旧怨兼用正邪散之几也显争力抵激动忿心陡分利害散之几也操舟共济实左虚右轻重不伦散之几也顾懐私恩妄谈彼善潜疑人心散之几也此十几者其造端甚微其为祻实大月晕而风础汗而雨事有其兆识者隐忧且小人失职在外揺毒含虿其奸足以荧惑主听其辨足以煽揺人心其机权智术足以怵中立之人其钱财气力足以张异议之势彼见朝廷举动少有暌违即萌睥睨之心搢绅议论稍有系吝即开姗笑之口天时不顺则幸灾而乐祻国本未定即乗间而抵巇茍得一隙即伺隙以肆其奸茍得一机即縁机以逞其志今日谓某贤必当逐去明日谓某奸且将召用讹撼靡已朋实繁又有君子之似者心懐卵翼之恩进则不能旅于君子退则耻为伍于小人于是立为狡狯闪铄之论以洗其附丽之迹言虽若公意则有为若是者如言八闗五鬼之耳其操心用意虽鬼神莫窥其际使此说得行则为毒也忿戾而不可觧亦有小人之靡者心懐汲引之恩进则不于君子退则无间于小人于是立为诞荒卑謟之论以晦其茍合之迹言虽可玩意则难量若是者亦犹三变两来之耳其处心积虑虽公输莫谕其巧使其说得售则为害也隂沈而不可药邪气日盛元气日微此聚之所以不可常而其势必至于散彼岂不知聚而为解散而为屯聚而为泰散而为否然不能不散者上无以保之下无以安之则散亦势之常也臣愚欲乞陛下圣心豁然察君子体国之忠诚亮君子救时之实意勿以好名疑之勿以讦直恶之勿以迂防弃之保全爱防使是非由此而定邪正由此而别公论由此而明私情由此而熄朋党由此而消国是由此而凝天命由此而迓续主势由此而不孤相业由此而光大则用儒之效礴际于两间流行于四海昭彰于万世岂不为邦家之荣生灵之福哉不然君子一散其祻殆未知所终也臣私忧过计惧君子之不能久安也歴数我朝聚散之故实叅以今日聚散之危机为陛下献诗曰予其惩而毖后患惟陛下深念之臣不胜拳拳
　　元世祖在潜邸闻李冶贤遣使召之且曰素闻仁卿学优才赡潜徳不耀久欲一见其勿他辞既至问河南居官者孰贤对曰险夷一莭惟完顔仲徳又问完顔哈达及颇干何如对曰二人将畧短少任之不疑此金所以亡也又问魏徴曹彬何如对曰徴忠言谠论知无不言以唐诤臣观之徴为第一彬伐江南未尝妄杀一人儗之方叔召虎可也汉之韩彭卫霍在所不论又问今之臣有如魏徴者乎对曰今以侧媚成风欲求魏徴之贤寔难其人又问今之人材贤否对曰天下未尝乏材求则得之舍则失之理势然耳今儒生有如魏璠王鹗李献卿兰光庭赵复郝经王博文軰皆有用之材又皆贤王所尝聘问者举而用之何所不可但恐用之不尽耳然四海之广岂止此数子哉王诚能旁求于外将见集于明廷矣
