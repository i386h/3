<!-- { "loadSidebar": true } -->
　　元帝即位徴贡禹爲谏大夫是时年岁不登郡国多困禹奏言古者宫室有制宫女不过九人秣马不过八匹墙涂而不雕木摩而不刻车舆器物皆不文画苑囿不过数十里与民共之任贤使能什一而税亡他赋敛繇戍之役使民岁不过三日千里之内自给千里之外各置贡职而已故天下家给人足颂声并作至髙祖孝文孝景皇帝循古节俭宫女不过十余廐马百余匹孝文皇帝衣绨履革器亡雕文金银之饰后世争爲奢侈转转益甚臣下亦相放效衣服履绔刀劔乱于主上【绔古袴字】主上时临朝入庙众人不能别异甚非其宜然非自知奢僭也犹鲁昭公曰吾何僭矣今大夫僭诸侯诸侯僭天子天子过天道其日乆矣承衰救乱矫复古化在于陛下臣愚以爲尽如太古难宜少放古以自节焉论语曰君子乐节礼乐方今宫室已定亡可柰何矣其余尽可减损故时齐三服官输物不过十笥【三服官主作天子之服在齐地笥盛衣竹器音先嗣反】方今齐三服官作工各数千人一岁费数钜万蜀广汉主金银器岁各用五百万三工官官费五千万【三工官谓少府之属官考工室也右工室也东园匠也】东西织室亦然廐马食粟将万匹臣禹尝从之东宫见赐杯案尽文画金银饰非当所以赐食臣下也东宫之费亦不可胜计天下之民所爲大饥饿死者是也今民大饥而死死又不葬爲犬猪所食人至相食而廐马食粟若其大肥气盛怒至乃日歩作之【日日行歩而动作之以散光溢之气】王者受命于天爲民父母固当若此乎天不见邪武帝时又多取好女至数千人以填后宫及弃天下昭帝幼弱霍光专事不知礼正妄多臧金钱财物鸟兽鱼鼈牛马虎豹生禽凡百九十物尽臧之又皆以后宫女置于园陵大失礼逆天心又未必称武帝意也昭帝晏驾光复行之至孝宣皇帝时陛下恶有所言羣臣亦随故事甚可痛也故使天下承化取女皆大过度【取读曰娶】诸侯妻妾或至数百人豪富吏民畜歌者至数十人是以内多怨女外多旷夫及众庶葬埋皆虚地上以实地下其过自上生皆在大臣循故事之辠也唯陛下深察古道从其俭者大减损乗舆服御器物三分去二子产多少有命审察后宫择其贤者留二十人余悉归之及诸陵园女亡子者宜悉遣独杜陵宫人数百诚可哀怜也廐马可亡过数十匹独舍长安城南苑地以爲田猎之囿【舍置也独留置之其余皆废去】自城西南至山西至鄠皆复其田以与贫民方今天下饥馑可亡大自损减以救之称天意乎天生圣人盖爲万民非独使自娱乐而已也故诗曰天难谌斯不易惟王上帝临女母贰尔心当仁不让独可以圣心参诸天地揆之徃古不可与臣下议也若其阿意顺指随君上下【上下犹言髙下谓茍顺从也】臣禹不胜拳拳不敢不尽愚心天子纳善其忠乃下诏令太仆减食谷马水衡减食肉兽省宜春下苑与贫民田又罢角抵诸戏及齐三服官
　　禹又言诸离宫及长乐宫卫可减其大半以寛繇役又诸官奴婢十万余人戏防亡事税良民以给之岁费五六钜万宜免为庶人禀食令代闗东戌卒乗北边亭塞望又欲令近臣自诸曹侍中以上家亡得私贬卖与民争利犯者辄免官削爵不得仕宦
　　哀帝时龚胜居谏官数上书求见言百姓贫盗贼多吏不良风俗薄灾异数见不可不忧制度泰奢刑罚泰深赋敛泰重宜以俭约先下
　　东汉章帝时马廖代赵憙为卫尉时皇太后躬履节俭事従简约廖虑美业难终上疏长乐宫以劝成徳政曰臣案前世诏令以百姓不足起于世尚奢靡故元帝罢服官成帝御浣衣哀帝去乐府然而侈费不息至于衰乱者百姓従行不従言也夫改政风移必有其本传曰吴王好劒客百姓多创瘢楚王好细腰宫中多饿死长安语曰城中好髙髻四方髙一尺城中好广眉四方且半额城中好大袖四方全匹帛斯言如戏有功事实前下制度未几后稍不行虽或吏不奉法良由慢起京师今陛下躬服厚缯斥去华饰素简所安发自圣性此诚上合天心下顺民望浩大之福莫尚于此陛下既已得之自然犹宜加以勉朂法太宗之隆徳戒成衰之不终易曰不其徳或承之羞诚令斯事一竟则四海诵徳声薰天地神明可通金石可勒而况于行仁心乎况于行令乎愿置章坐侧以当瞽人夜诵之音太后深纳之灵帝欲铸铜人而国用不足乃诏调民田畆敛十钱而比水旱伤稼百姓贫苦乐安太守陆康上疏谏曰臣闻先王治世贵在爱民省徭轻赋以宁天下除烦就约以崇简易故万姓従化灵物应徳末世衰主穷奢极侈造作无端兴制非一劳割自下以従苟欲故黎民吁嗟隂阳感动陛下圣徳承天当隆盛化而卒被诏书畆敛田钱铸作铜人伏读惆怅悼心失圗夫十一而税周谓之彻彻者通也言其法度可通万世而行也故鲁宣税亩而蝝灾自生哀公増赋而孔子非之岂有聚夺民物以营无用之铜人捐舍圣戒自蹈亡主之法哉传曰君举必书书而不法后世何述焉陛下宜留神省察改敝从善以塞兆民怨恨之望
　　魏明帝时百姓凋匮而役务方殷閺乡侯卫觊上疏曰夫变情厉性彊所不能人臣言之既不易人主受之又艰难且人之所乐者富贵显荣也所恶者贫贱死亡也然此四者君上之所制也君爱之则富贵显荣君恶之则贫贱死亡顺指者爱所由来逆意者恶所从至也故人臣皆争顺指而避逆意非破家爲国杀身成君者谁能犯顔色触忌讳建一言开一説哉陛下留意察之则臣下之情可见矣议者多好恱耳其言政治则比陛下于尧舜其言征伐则比二虏于貍鼠臣以爲不然昔汉文之时诸侯彊大贾谊累息以爲至危况今四海之内分而爲三羣士陈力各爲其主其来降者未肯言舍邪就正咸称逼于困急是与六国分治无以爲异也当今千里无烟遗民困苦陛下不善留意将遂凋弊难可复振礼天子之器必有金玉之饰饮食之肴必有八珍之味至于凶荒则彻膳降服然则奢俭之节必视世之丰约也武皇帝之时后宫食不过一肉衣不用锦绣茵褥不縁饰器物无丹漆用能平定天下遗福子孙此皆陛下之所亲览当今之务宜君臣上下并用筹防计校府库量入爲出深思句践滋民之术尤恐不及而尚方所造金银之物渐更増广工役不辍侈靡日崇帑藏日竭昔汉武信求神仙之道谓当得云表之露以餐玉屑故立僊掌以承髙露陛下通明每所非笑汉武有求于露而犹尚见非陛下无求于露而空设之不益于好而糜费功夫诚皆圣虑所宜裁制也
　　吴乌程侯宝鼎元年时居武昌扬州民泝流供给甚苦之又奢侈无度公私穷匮左丞相陆凯上防曰今无灾而民命尽无爲而国财空臣窃痛之昔汉室既衰三家鼎立今曹刘失道皆爲晋有此目前之明验也臣愚但爲陛下惜国家耳武昌土地险瘠非王者之都且童謡云宁饮建邺水不食武昌鱼宁还建邺死不止武昌居此足明民心与天意矣今国无一年之蓄有露根之渐而官吏务爲苛急莫之或恤大帝时后宫女不满百景帝以来乃有千数此耗财之甚者也又左右率非其人羣党相扶害忠隠贤此皆蠧政病民者也愿陛下省百役罢苛扰出宫女清选百官则天恱民附而国安矣吴主虽不恱以其宿望特优容之
　　时吴俗奢侈中书丞华覈上防曰今民贫俗奢转相仿效兵民之家内无甔石之储而出有绫绮之服上无尊卑等级之差下有耗财费力之损求其富给庸可得乎晋武帝太康三年中护军羊琇后将军王恺散骑常侍石崇三人皆富于财竞以奢侈相髙车骑司马傅咸上书曰先王之治天下食肉衣帛皆有其制奢侈之费甚于天灾古者人稠地狭而有储蓄由于节也今土广人稀而患不足由于奢也欲时人崇俭当诘其奢奢不见诘转相髙尚则无有穷极矣
　　后魏宣武帝时散骑常侍邢峦奏曰臣闻昔者明王之以德治天下莫不重粟帛轻金宝然粟帛安国育民之方金玉是虚华损德之物故先皇深观古今去诸奢侈服御尚质不贵雕镂所珍在素不务竒绮至乃以纸绢爲帐扆铜铁爲辔勒训朝廷以节俭示百姓以忧务日夜孜孜小大必慎轻贱珠玑示其无设府库之金裁给而已更不买积以费国资逮景明之初承升平之业四疆清晏逺迩来同于是蕃贡继路商贾交入诸所献贺倍多于常虽加以节俭犹岁损万计珎货常有余国用常不足若不裁其分限便恐无以支岁自今非爲要须者请皆不受宣武从之
　　秦主苻坚自平诸国之后国内殷实遂示人以侈悬珠帘于正殿以朝羣臣宫宇车乗器物服御悉以珠玑琅玕竒宝珎怪饰之尚书郎裴元畧谏曰臣闻尧舜茅茨周卑宫室故致和平庆隆八百始皇穷极奢丽嗣不及孙愿陛下则采椽之不琢鄙琼室而不居敷纯风于天下流休范于无穷贱金玉珍谷帛勤恤人隐劝课农桑捐无用之器弃难得之货敦至道以厉薄俗脩文德以怀逺人然后一轨九州同风天下刑措既登告成东岳踪轩皇以齐美哂二汉之徙封臣之愿也坚大恱命去珠帘以元畧爲谏议大夫
　　后周武帝保定间豪富之家竞爲奢丽外史下大夫黎季明上书曰顷者亢旱逾时人懐望岁陛下爰发明诏广求六瘼同禹汤之罪已髙宋景之守正澍雨应时年谷斯稔克己节用慕质去华此则尚矣然而朱紫仍耀于衢路绮縠犹侈于豪富短褐未充于细人糟糠未厌于编户此则劝导之理有所未周故也今虽导之以礼齐之以刑风俗固难以一矣昔汉文帝集上书之嚢以作帷帐惜十家之产不造露台后宫所幸衣不曵地方之今日富室之饰尝不如婢之服然而以身率下国富刑清庙称太宗良有以也臣闻圣人乆于其道而天下化成今承魏氏衰乱之后贞信未兴宜先尊五美屏四恶革浮华之俗抑流竞之风察鸿都之小艺焚雉头之异服无益之货勿重于时亏德之器勿陈于侧则人知德矣
　　唐太宗贞观四年上谓侍臣曰崇饰宫宇逰赏池台帝王之所欲百姓之所不欲帝王所欲者放逸百姓所不欲者劳弊孔子云有一言可以终身行之者其恕乎己所不欲勿施于人劳弊之事诚不可施于百姓朕尊爲帝王富有四海事皆由己诚能自节若百姓不欲必能顺其情也魏征曰陛下本怜万姓每节己以顺人臣闻以欲从人者昌以人乐己者亡隋焬帝志在无厌虽好奢侈所司每有供奉营造小不称意则有峻罚严刑上之所好下必有甚竞爲无限遂至灭亡非惟书籍所传亦陛下目所亲见爲其无道故天命陛下代之陛下若以爲足今日不啻足矣若以爲不足更万倍过此亦不足太宗曰公所奏对甚善非公朕安得闻此言
　　太宗尝恠舜造漆器禹雕其俎谏者十余不止小物何必尔邪谏议大夫禇遂良对曰雕琢害力农纂绣伤女工奢靡之始危亡之渐也漆器不止必金爲之金又不止必玉爲之故谏者救其源不使得开及夫横流则无复事矣帝咨美之
　　宗时天子诞日诸道争以侈丽奉献不则爲老子浮屠解祷事中书舍人常衮以爲汉文帝还千里马不用晋武帝焚雉头裘宋髙祖碎琥珀枕是三主者非有聦明大圣以致治安谨身率下而已今诸道馈献皆滛侈不急而节度使刺史非能男耕而女织者出于民是敛怨以媚上也请皆还之今军旅未宁王畿户口十不一在而诸祠寺写经造像焚币埋玉所以赏赉若比邱道士巫祝之流岁巨万计陛下若以易刍粟减贫民之赋天下之福岂有量哉
