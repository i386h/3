<!-- { "loadSidebar": true } -->
　　挚又论监司上奏曰臣自待罪风宪屡曾以天下监司为言乞澄汰选择诚以朝廷政令使监司得其人则推行布宣可以谕上指而究恵泽茍非其人则所谓徒善而已终于民不得被其利夫上之所好下必有甚朝廷以名实为事行总覈之政而下乃为刻急浅廹之行朝廷以教化为意行寛厚之政而下乃为舒缓茍简之事皆习俗怀利迎意而作故所为近似而非上之意本然也今虽因革之政有殊而观望之俗故在但所迎之意有不同耳其为患一也昨差役之法初行监司已有迎合争先不量可否不校利害一槩定差骚动一路者朝廷察其意固已黜之矣推此以观人情大约类此且天下之事散在诸路总制于监司其大者治财赋察官吏平狱讼考疾苦使者皆务为和缓寛纵茍于安静则事之委靡不振世之受敝不胜言也向来黜责数人皆以其非法掊敛意在市进虐民甚者亦非欲使之漫然不省其职废所宜治之事谓之寛厚也昧者不逹故矫枉或过其正臣谓此法不可滋长须要大为之禁伏乞圣慈诏执事申立监司考绩之制以常赋之登耗郡县之勤惰刑狱之当否民俗之休戚为之殿最每嵗终以诏诛赏仍自今嵗始焉庶几有所隠括裁制之使循良者不入于弛肃给者不入于薄以上副圣明制治用中之意夫察时之寛猛缓急观俗之过与不及而张弛其政正今日事也
　　挚又乞补谏员奏曰臣伏以国之政令常患为名甚美而事无其实窃覩庚戌诏书令内外两制各举谏官二员当此之时天下臣庶皆知陛下欲开广言路谓此官之任职在补发人主聪明而直言朝廷阙失故求天下公议所与之人此盛徳事也两制各以所知应令者盖数十百人矣然至今颇未见有所用之方陛下厉精政理岂徒文虚名而废实事耶岂数十百人者之材业皆不足以少副诏意耶不然复将听大臣自有所择用之耶夫百执事固大臣之所宜择然惟有在言路者当出于人主尔谏院自孙洙补外及今逾月缺员已多当陛下求忠言如不及之时伏愿检防去年两制所举人数内亲选有重望谅直之人补任谏员交辅圣政以实前日之诏不胜大愿
　　舘阁校勘王存乞崇用忠实仁厚之吏上奏曰臣准御史台告报当臣转对者臣闻为治不在多言顾力行何如此至论也陛下自即位以来克己一心忧勤庶政未尝事燕游之好擢任材能修明法度有黾勉不倦之心内经货财外明威武有长辔逺驭之略观前世求治之主规模宏廓而励精如此者不见一二谓宜天下震动鼓舞以趋太平然为之累年而人情未安众论不一其故何耶岂非所以为法有未谕于民心而所任行法者有不厌于物论耶陛下亦盍反求所以然矣葢治贵适宜不必舍近而慕逺事蕲当理不必遵古而狭今祖宗法制行逾百年固有陵夷偏弊而不举者陛下作而振起之是当尔也先王善政有可施于今者祖宗未遑及焉陛下举而推行之是亦当尔也然议者遂以为本朝之法卑狭溃壊必尽更其故然后为治臣恐好议论者过也古人有言徒善不足以为政徒法不能以自行此言虽有善法必得人而行之窃见比年擢用之人才慧有余而忠实不足行法之吏刻暴相胜而仁厚无闻羣情惑而横议兴未必不由于此然则所谓行法适足以坏法也臣恐浇薄相扇寖以成风今卿大夫聚于朝论刑而不及徳士庶人交于下言利而不及义夫朝廷进人之贤否风俗系之风俗之厚薄盛衰随之仰惟陛下恢尧舜舍己从人之美体仲尼察言观行之明深抑巧佞险薄之风崇用忠实仁厚之吏使大宋之风俗淳厚于三代陛下之徳化比隆于二帝岂不盛哉臣愚不识忌讳伏惟陛下幸赦而省察之臣不胜拳拳
　　司塩铁判官钱勰乞参举才徳之士上奏曰臣闻天下之治有因有革祖宗遗徳在人法度明备此陛下之所宜因而世习久治弊随以生此当今之所宜革也伏惟陛下操大有为之志而当不可不为之时凡所以不惮更张而务以兴利除害尧舜文武之用心也臣窃尝深计熟虑当今之宜其先务之要不过择人而已今陛下先器能而后履歴惟材是举可谓急于择人矣然臣尚虑有所献者以谓人才不悉同而所用有宜适用不尽其才则虽才且无益多才而不渉道则为患大于不才惟道徳规矩之士而其才足以经济世务者此自陛下所宜养育成就以待非常之用者也自余百执事之任有才智通敏可以办集事务而不能深知礼义之科指者此足充繁使而不可居内外表率之官而抱公守道难进易退之士虽无敏防趋走之便而堪属大事者此居内可备顾问而居外可为表率臣愿陛下参举才徳各尽其用必使有徳者先进而有才者佐之俾上不失经国之体下不失便民之利以陛下至明不惑之资洞见情伪器而使之天下幸甚
　　勰又乞择经术耆艾之士以备顾问上奏曰臣伏见汉制侍中左右曹诸吏常侍给事中皆加官多至数十人或得入禁中掌顾问应对唐制供奉学士以文学言语出入侍从因得参谋议纳諌诤是皆人主所与燕见者也恭惟陛下天纵之资专意经术遴拣台阁未尝虚授妙选名儒以备要近然皆外领事务日有官守之责未协尽规之义臣愿陛下益选其间经术通明有守不畏魁磊耆艾之士兼取该贯史学通知古今可以谋王体断国论者优以清闲引之亲近使专意讨论以备朝夕燕见防绎顾问宻勿献替少裨万一则与夫事已施行而使言事者论列利害彰于羣听势相辽而所益广惟陛下省察
　　御史中丞杨绘论旧臣多求退上奏曰臣窃见唐尚书左丞孔戣年及七十致仕得请韩愈上防言自古以来及圣朝故事年虽髙但视听心虑茍未昏错尚可顾问委以事者虽求退罢无不留止优以禄秩不听其去以明人君优贤贵老之道也礼曰大夫七十而致仕若不得谢则必赐之几杖及引诗云虽无老成人尚有典刑此言老成人重于典刑不可不惜而留也臣窃谓孔戣年已七十致仕得请愈犹以老成可惜而留之则近日老旧之臣年未及七十而坚求休退者已听数人矣范镇始六十有三而致仕吕诲约六十而致仕欧阳脩六十有五而致仕富弼年六十有八被劾后归养疾司马光王陶始逾五十虽皆未致仕而得闲散地虽彼数臣自以知止足为髙节臣所疑何独近来髙者之多乎唐大中时吏部侍郎孔温业求外迁宰相白敏中顾同列曰吾等可少警孔吏部不乐居朝矣彼白敏中一庸相也尚能以贤人不乐居朝自警而况陛下以大圣之资孜孜求治而老旧之臣相继有不待年而求去者乎老者退而少者进旧者远而新者众得不微轸于圣懐哉但恐访于偏辞者则曰彼皆奸邪之人畏陛下之神明而逺遁矣否则曰彼皆沮止新法者今新法既已便故皆羞忸而退矣臣愿勿信于偏而少加警于圣虑则天下幸甚矣为国任臣之道惟其用之当而已故无老少旧新之分也然而老而旧者常过于重谨而难以与变法少而新者常喜于进取而易以与作事臣以为二者之说宜参取之乃得其当若取之偏则少而新者可与图其始之利而不肯虑其终之害老而旧者能防其终之弊而不肯谋其始之变若能用易于作事者俾图其始之利而裁之听难于变法者俾虑其终之害而防之则事得其宜矣古有云老者之知少者之决此之谓矣窃恐少而新者言其利则易从老而旧者言其害则难入而或有利十而害百者但闻其利不闻其害焉民或被其害而无由上逹矣
　　绘又论諌官当人主自择上奏曰臣闻天子有諌臣七人虽无道不失其天下谓三公四辅为七人之数今之諌官即古之三公四辅之职其任得非重哉择之可不谨乎本朝諌院官多或至五六人少犹不下三人然皆出于清衷之自择葢天子既以事委宰相则天下之人悉趋附而无敢陈其不逮故置谏官以相维之其如位宰相者必不喜谏官之敢言理固然也不尔裴垍安得独称美于唐哉为宰相者则必自除附己者为之乃不如不置也徒自蔽于耳目而已陛下博通古今至于纳谏昌拒谏危之说如唐太宗终始纳谏而昌唐明皇不能终而危之事具布史策不假臣言也伏覩孙洙补郡后来官阙而不填者旬月得非难其人乎臣窃见李绛有云圣王选当代之人极其才分自可致治岂借贤异代治今日之人哉臣愿陛下据在朝之臣择其老成谙练典故之士而置之谏列以参听其议论不无补于圣聪也而勿委宰相除之若委而除之则必取新进之士不敢异论者不由检正并条例而升则自编校与勅局而授矣愿陛下兼听而广视之取资深浅之人杂用于以集众才之美而济天下之务幸甚
　　五年御史刘孝孙乞召对之人量加试用上奏曰臣伏见陛下讲脩众务防拔人材虽毫善寸长毕防收采英识睿鉴前古罕及然其间有召自遐逺使之对扬天资髙明圣问宏奥幽仄之士乍对清光举动语言过于兢畏偶有罢去能无沮伤葢其始召也皆以为荣及其罢去也不胜其辱况士人或縁臣僚荐举或为朝廷所知比之軰流必有可采茍就其材器各加试用不惟不沮伤其志是亦陛下覆载涵育之徳也
　　孝孙又论方靣之寄勿遽更易上奏曰臣前日奏事延和论及久任官吏之意臣窃谓设官分职以相经纬而不责悠久一切代徙曽无常任皆自昔之公患比来朝廷思革前弊如监司使者稍稍任之久而方靣之寄尚或迁易不常事大体重方幸得人要且勉徇吏民便安之意少息逓送迎之劳曲假歳月使得尽所设施夫岂不美如留守大名府韩琦知成都府赵抃皆朝廷旧臣天下之所属望琦有大节抃有清德所至诚服如其父母藩垣之外得斯人而任之则可以坐分宵旰之忧矣臣愿陛下留神方靣遴拣名徳久其时歳勿遽更易虽心在王室臣子之志而无以公归实厌舆望臣不胜区区
