<!-- { "loadSidebar": true } -->
　　九年监察御史里行蔡承禧论除授不经二府上奏曰臣伏覩近日命赵卨为安南招讨使李宪为之副外议纷纷皆云不自二府此虽陛下择才之明亦必与大臣商议又曰宪所陈请多不经由二府径批圣语下招讨司此果有之乎是非之间臣未易以臆决风传之事或难尽信然若无其由安得此语臣职居风宪义不可隐茍有闻见宜以悉陈臣窃以人君之职在知言以言任人既难偏用则先参验其平日之素行又考察其今日之所能凡所能所行已先参攷则曰功曰效从可类求自小官而至大吏自大吏而至大臣及夫参预政机图回枢要任既重矣察亦至矣故古之知治之君不以疑大臣为嘉谋以择大臣为重事若夫道不足以简人君之心行不足以孚天下之众所措乖戾所为谄邪则敷告外廷去之可也至于使居其职而不责以所任之事使充其位而不责以所行之言内计定而外言得以转移近习进而辅政之语得以侵夺或文符直行而不领属于公府或论议隂进而不闗决于枢廷则灭裂纪纲何莫由此谅朝廷以为事之大者必须佥谋已令大臣详论事之小者不欲迂滞祗使小臣开陈或患其宛转而虚有留难或以其廹急而不暇详问夫王言之出尤在谨微其初小不留神其后遂为故事某日某事稍系政经已尝不下二府某日某事不系国体何縁却闗外司乐便疾于一时忘几微于后日一啓其渐寖难改更况于边廷休戚至重且命大臣者所以同安危而系休戚者也今至烦莫若边镇至重莫若将臣而有不预焉则大臣之能知其任者必皆自疑莫敢安其处矣既不敢安其处则同心同德之义亏矣大臣之罢软者必曰势位已极矣上已为之而又以力争则获专权之咎矣大臣之不胜其任者必曰此出于圣防我何预哉是谓其能者为自疑之端不才者为容身之地积此而往岂国家之利邪而又君逸臣劳势自当尔主忧臣辱事皆固然未有君宵旰于上而使臣得燕安于其官主忧劳于中而使臣乃恬然于其下者也臣不必远引古今以国朝言之章圣皇帝责谓李穆天旱如此盈车载俸于汝安乎可谓能知责辅弼之方矣太祖以王着醉于玉堂而悉逐御史此可谓能责弹劾之臣矣葢平日不侵其所职则日后可责以有成臣伏覩近世朝廷所以责臣下者至轻羣臣所以自任其责者尤鲜二府侵夺寺监之职寺监侵外任监司之职监司侵州县之职方今之弊在所革除岂可相承上下如此则恐权纲一紊拯之则难臣欲乞除命大臣台谏之外事无巨细非经二府者不得施行其乞不下两府者悉傅以法其大臣或可疑若不堪其任者速令罢免如二府之论或有异同陛下搃揽其成裁断其可而后行庶尽帝王容下之美大臣无诿上之咎人人自任其责君臣之间各尽其道侍御史周尹乞重使者之任状曰臣伏见朝廷近年遣使出外大则察访制置小则干当公事逺至兼两路近亦十数州窃原其意岂非以天下至广人情万殊髙拱深严不能周知夫事物风俗之变环顾僻逺不能亲谕以徳意志虑之详临遣轺车旁午道路葢欲其宣布上泽考正法度讲求民瘼推行美利击奸暴振滞淹甄别贤方澄清风俗此尧之聪明舜之考绩文王之忧勤而陛下之求治也然将命之人间或不称所选烦苛掊刻失于大体所至郡县惟纠擿簿书小失刋正吏文空言变更已成而妄作聪明摧辱监司而自为威重听任失实措置乖方期会之严甚于星火以致职司谄事官吏惊忧一方骚然不敢安处有识闻见为朝廷深惜殆非所谓肃肃王命仲山甫将之皇皇者华言逺而有光华之义也近闻朝廷察访体量干当公事等官内有任意违法者许本路监司觉察闻奏必以使者不职如前所陈故行约束不令过当然王人衔命乃为外司检察本末倒置非所以尊大朝廷也臣愿陛下重使者之任谨选而时遣之非素有才行晓知民务之人不以将命非废置利害闗于要切之事不以轻出无令使者为监司所议庶几君命不辱国体增重崇忠厚之化革偷薄之风十年监察御史里行彭汝砺论守令许保明再任上奏曰臣闻事有若缓而所主最大理有若迂而所闗最急者守令是也今之谈治道者咸谓迂缓忽而不省然百里之命千里之寄财赋之繁彼实尸之狱讼之重彼实任之向使一不得人则陛下虽有徳泽谁与逹此百姓虽有沈寃谁与领此臣伏见陛下储神政机励精民务屡下徳音诞告中外峻刺举之法严考课之令四方耸然咸知趣向以臣观之今四海幅员之广有学士大夫之众所谓循良之长慈恵之师宜不难得然限以嵗月不足以程其功槩以资格不足以起其意臣今以为宜委按察官精覈部吏其有防心政理宜于其人有志功名善于其职者县令许知州保明申监司知州许监司保明奏朝廷不限员数并许再任如任内别有功状卓然可观大者特赐诏除次者优加秩任其合闗陞磨勘者并与就任陞改如此则能者得极其意奋迅于事功中材不忍自弃自勉于职业
　　汝砺又奏曰臣比縁入对乞令吏部选荐人才以待朝廷考择防恩许令尚书左选略赐施行甚大恵也诗曰济济多士文王以寜欲多士有道在知所以养之求之而已养之在久求之在博譬犹梗楠杞梓之木皆须百年而后成苹蘩蕴藻之菜亦非一所而可得尚书左选惟升朝文臣而已如右选及侍郎选不与焉众才所聚不谓无人臣欲乞令三选皆仿尚书左选法而推行之责之以不已必有所得上称朝廷所以求取长育人才之意惟陛下留神
　　汝砺乞选任大臣谏官状奏曰右臣学不烛于理又不稔熟于时事虽思冒昧自竭亦自知其无补也臣窃自念三代之盛莫如周周莫盛于成康昭不克继穆几于亡宣王中兴然已不纯于文武矣髙祖取秦为汉一传而有吕氏之祸文景之际盛矣而亦有七国之乱武帝好大喜功兵出无虚歳海内为之骚然光武再有天下号令温雅政教宣昭所克继者显肃而已肃已下无稽焉神尧之功不及汤武太宗之治几于成康至于髙宗孱弱武氏遂专制明皇之兴不克厥终唐自此防矣下于五代中国分裂为七八及真人出四海一而圣圣相续太平逾百年矣自三代以来其盛未有如今日也深惟万物之变相徃还于无穷治不能无乱安不能无危臣稽诸天变察诸人事参之徃古验之来今度天下之势足以为大治亦可以为乱足以为大安亦可以为危治乱安危之机在陛下察之而已臣之不肖自顾无益陛下事惟陛下谨择大臣以与政事选拣忠直以当言路庶几利害邪正不壅于闻听而天下终保于治安也臣不胜拳拳之至臣所陈非一不能以动天听天下之事在下者不能言之而在上者不能知之虽然不能言之及其能言之则亦行之矣不能知之及其能知之则亦去之矣则是犹未为深害也若夫已言之而不能行已知之而不能去则为害大矣臣不任震栗谨録奏闻汝砺又奏曰臣闻为君难任人而用之则为君非难知人难修身而取之则知人非难陛下固天纵之将圣又不厌于学其于天下是非之理固已昭晰矣惟所以是之而观天下之贤惟所以非之而观天下之不肖则邪正曲直何隠于日月之昭昭耶然天下之理有似是而非物之终有敝者不可不察也所任主于仁而有容者也而庸懦者同焉庸懦者其形似仁而非仁也所听主于知而可以谋也而纎巧者附焉纎巧者其说似智而非智也所使主于勇而足以有为者也而暴戾者出焉是暴戾者其迹似勇而非勇也自陛下即位此类误陛下多矣幸陛下加察焉子曰始吾于人也听其言而信其行今吾于人也听其言而观其行葢亦不得已矣然自朝廷至于郡县凡几位自公卿至于士凡几人欲以一人之知昭明而宻察之亦不可胜辨矣使臣为计亦择其大者而已臣愿摠天下之事而兼计之尽天下之才而兼论之而为之图籍焉自庙堂之上与任安危者当几何人而其道大其徳骏可与同者今几人自边境之外所与分边寄者今几何人而其谋深其猷壮可以使者今几人内之为府为监为省为寺者几何处也外之诸路及为大郡府又几何处也其徳行可以教人其忠谋可以谏诤者可以长人者可以理财者可使者或贵或贱或远或近今摠几人蔽之吾心谋之公卿大夫听之民言皆以为可则可以不疑矣以信任之使之固以恩遇之使之厚以礼遇之使之尽久之乃迁焉夫其大者已得之矣其小者付之有司不用吾知焉可也以臣所计不过数十人而天下事定矣葢尧之所知者一相而已舜之所命四岳九官十二牧凡二十二人而已周官之所论三公三孤六卿凡十二人而已天下亦多事矣虽举而推之将不胜其多而其所求者止于如此乃所以能足也葢尧以一相使引其类则得十六相舜以二十二人分治内外而不仁者逺周以六卿各率其属而兆民治此其所以为帝所以为王也夫四海之大百官之富未尝无才也在人主所取而已诗曰薄言采芑于此菑亩夫宣王中兴之主乘天下乏才寡能之时崛然兴起求所以为相所以为将葢无不如其意以今日之盛祖宗恩徳防被百年而陛下养育之至亦何求而不得乎惟陛下念之
　　汝砺又论县令状奏曰臣闻朝廷选职司重于郡守选郡守重于县令亦势之自然也然臣尝以谓一路之为职司者不过三四人一州为之守者一人而为之令者或五六人或十人事之自县而至于州者十止于三四自州而至于职司者一二而已故利害系于民者至多而其迹尤与民亲者莫如令也陛下作为法度尤用意于此而臣所经渉徧江淮数千里之间求其能至于不败事者已少而其不才茍简贪冒之人实不可胜数其能以至诚推陛下之徳意志虑以施于民者往往而絶也臣以谓为县终不得人则陛下虽有善政终不得以及天下莫不有青苖免役也有处以为大利有处以为大害莫不有赋税也有处以为増羡有处以为亏损然则法之行果系于令也今选人有举者三人进为令令得举者五人迁为京官知县其所保者不为賍污而已虽不能不恤也邑有小大人之才有余不足循名次授之则不才者往往误当烦剧难治之寄而有能者或置于寛闲无事之地此非善使人之方也且如庐州之舒城合肥慎县与亳之卫真皆用京官如饶州之安仁余干与歙之祁门皆系举令然合肥慎县之事十于卫真舒城祁门之烦非安仁余干比也今不度其力而任之其能不败乎夫喜安逸恶勤劳皆人之常情也非少优与之则孰肯自投于危辱之地哉臣乞令逐监司籍繁难县皆待举而后入稍优以恩例其治状尤善者奬擢之至无状者黜之因以为举者之赏罚因以观举者之贤否如此则县邑徧得才能而民莫不受赐矣然臣初从仕见自选调为令自令得以京官为县颇自喜慰人人皆有激昻趋赴事功之心自此数年至不乐为县虽少年强力往往自屈以就管库之安闲而一县阙令尝更数年假摄者以为寄寓而事之敝败多矣凡此皆制御太严之敝也且如青苖免役其条件已不可胜计一行移之不如式一出纳之不如期则忧辱己随之今审官流内铨自比年停替者余二千人矣自县事得罪者十至六七焉传曰未有多禁而能止者未有多令而能行者计亦在择人而已不为之方而以烦文绳之求郡邑之治犹驾驽马而责之千里必不能至矣惟陛下少寛衔辔使得有行焉臣向闻陛下宣谕使人曰化国之日舒以长使人可为也士人闻之至有感泣者夫先王有不忍之心则有不忍人之政惟陛下力行之
