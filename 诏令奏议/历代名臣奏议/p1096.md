<!-- { "loadSidebar": true } -->
　　轼又奏曰熙宁中通判杭州时父老皆云苦运河淤塞率三五年常一开濬不独劳役兵民而运河自州前至北郭穿阛阓中盖十四五里毎将兴工市肆汹动公私骚然自胥吏壕砦兵级等皆能恐喝人户或云当于某处置土某处过泥水则居者皆有失业之忧既得重赂又转而之他及工役既毕则房廊邸舍作践狼籍园圃隙地例成丘阜积雨荡濯复入河中居民患厌未易悉数若三五年失开则公私壅滞以尺寸水行数伯斛舟人牛力尽跬步千里虽监司使命有数日不能出郭者询其所以频开屡塞之由皆云龙山浙江两间泥沙浑浊积日稍久便及四五尺其势当然不足怪也寻刬刷捍江兵士及诸色厢军得一千人七月之间开濬茆山塩桥二河各十余里皆有水八尺自是公私舟船通利三十年已来开河未有若此深快者然潮水日至淤塞犹昔则三五年间前功复弃今于钤辖司前置一牐毎遇潮上则暂闭此牐潮平水清复开则河过阛阓中者永无潮水淤塞开淘骚扰之患诏从其请民甚便之轼又乞相度开石门河状曰臣谨按史记秦始皇三十六年东游至钱塘临浙江水波恶乃西百二十里从狭中渡始皇帝以天下之力徇其意意之所欲出赭山桥海无难而独畏浙江水波恶不敢径渡以此知钱塘江天下之崄无出其右者臣昔通守此邦今又忝郡寄二十年间亲见覆溺无数自温台明越往来者皆由西兴径渡不涉浮山之险时有覆舟然尚希少自衢睦处婺宣歙饶信及福建路八州往来者皆出入龙山防泝此江江水滩浅必乗潮而行潮自海门东来势若雷霆而浮山峙于江中与鱼浦诸山相望犬牙错入以乱潮水洄洑激射其怒自倍沙碛转移状如鬼神往往于渊潭中涌出陵阜十数里旦夕之间又复失去虽舟师没人不能前知其深浅以故公私坐视覆溺无如之何老弱呌号求救于湍沙之间声未及终已为潮水卷去行路为之流涕而已纵有勇悍敢往之人又多是盗贼利其财物或因而挤之能自全者百无一二性命之外公私亡失不知一歳凡几千万而衢睦等州人众地狭所产五谷不足于食歳常漕苏秀米至桐庐散入诸郡钱塘亿万生齿待上江薪炭而活以浮山之崄覆溺留碍之故此数州薪米常贵又衢婺睦歙等州及杭之富阳新城二邑公私所食塩取足于杭秀诸场以浮山之崄覆溺留碍之故官给脚钱甚厚其所亡失与依托风水以侵盗者不可胜数此最其大者其余公私利害未可以一二遽数臣伏见宣徳郎前权知信州军州事侯临因葬所生母于杭州之南荡往来江濵相视地形访闻父老参之舟人反复讲求具得其实建议自浙江上流地名石门并山而东或因斥卤弃地凿为运河引浙江及谿谷诸水凡二十二里有竒以达于江又并江为岸度潮水所向则用石所不向则用竹木凡八里有竒以达于龙山之大慈浦自大慈浦北折扺小岭下凿岭六十五丈以达于岭东之古河因古河稍加浚治东南行四里有竒以达于今龙山之运河以避浮山之崄度用钱十五万贯用捍江兵及诸郡厢军三千人二年而成臣与前转运使叶温叟转运判官张璹躬往按视皆如临言凡福建两浙士民闻臣与临欲奏开此河万口同声以为莫大无穷之利臣纵欲不言已为众论所迫势不得黙已臣闻之父老章献皇后临朝日以江水有皇天荡之崄内出钱数十万贯筑长芦起僧舍以拯溺者又见先帝以长淮之崄赐钱十万贯米十万石起夫九万二千人以开山河今浮山之崄非特长芦山之比而二圣仁慈视民如伤必将捐十五万缗以平此积崄也谨昧死上临所陈开石门河利害事状一本及臣所差观察推官董华用临之説约度功料及合用钱物料状一本并地图一面伏乞降付三省看详或召临赴省面加质问仍乞下本路监司或更特差官同共相视若臣与临言不妄乞自朝廷擘画支赐钱物施行臣观古今至事非知之难言之亦难在成之而已临之才干众所共知臣谓此河非临不成伏望圣慈特赐访问左右近臣必有知临者乞专差临监督此役不惟救活无穷之性命完惜不赀之财物又使数州薪米流通田野市井咏歌圣泽子孙不忘臣不胜大愿谨录奏闻伏勅旨
　　轼为翰林学士承旨又上奏曰臣窃闻议者多谓呉中本江海太湖故地鱼龙之宅而居民与水争尺寸以故常被水患盖理之当然不可复以人力疏治是殆不然臣到呉中二年虽为多雨亦未至过甚而苏湖常三州皆大水害稼至十七八今年虽为淫雨过常三州之水遂合为一太湖松江与海然无辨者盖因二年不退之水非今年积雨所能独致也父老皆言此患所从来未逺不过四五十年耳而近歳特甚盖人事不脩之积非特天时之罪也三呉之水潴为太湖湖之水溢为松江以入海海水日两潮潮浊而江清潮水常欲淤塞江路而江水清驶随辄涤去海口常通故呉中少水患昔苏州已东官私船舫皆以篙行无陆挽者古人非不知为挽路以松江入海太湖之咽喉不敢鲠塞故也自庆歴以来松江始大筑挽路建长桥植千柱水中宜不甚碍而夏秋涨水之时桥上水常高尺余况十里积石壅土筑为挽路乎自长桥挽路之成公私漕运便之日葺不已而松江始艰噎不快江水不快软缓而无力则海之泥沙随潮而上日积不已故海口埋灭而呉中多水患近日议者但欲发民浚治海口而不知江水艰噎虽暂通快不过歳余泥沙复积水患如故今欲治其本长桥挽路固不可去惟有凿挽路于旧桥外别为千桥桥谼各二丈千桥之积为二千丈水道松江宜加迅驶然后官私出力以浚海口海口既浚而江水有力则泥沙不复积水患可以少衰臣之所闻大畧如此而未得其详旧闻常州宜兴县进士单锷有水学故召问之出着呉中水利书一卷且口陈其曲折则臣言止得十二三耳臣与知水者考论其书疑可施用谨缮写一本缴连进上伏望圣慈深念两浙之富国用所恃歳漕都下米百五十万石其他财赋供餽不可悉数而十年九涝公私凋弊深可愍惜乞下臣言与锷书委本路监司躬亲按行或差强干知水官吏考实其言图上利害臣不胜区区谨录奏闻伏敕旨
