<!-- { "loadSidebar": true } -->
　　晋武帝时将作大匠陈勰掘地得古尺尚书奏曰今尺长于古尺宜以古为正潘岳以为习用已久不宜复改尚书郎挚虞駮曰昔圣人有以见天下之赜而拟其形容象物制器以存时用故参天两地以正筭数之纪依律计分以定短长之度其作之也有则故用之也有徴考歩两仪则天地无所隠其情准正三辰则悬象无所容其谬施之金石则音韵和谐措之规矩则器用合宜一本不差而万物皆正及其差也事皆反是今尺长于古尺几于半寸乐府用之律吕不合史官用之厯象失占医署用之孔穴乖错此三者度量之所由生得失之所取徴皆絓阂而不得通故宜改今而从古也唐虞之际同律度量衡仲尼之计谨权审度今两尺并用不可谓之同知失而行不可谓之谨不同不谨是谓谬法非所以轨物垂则示人之极凡物有多而易改有少而难变亦有改而致烦有变而之简度量是人所常用而长短非人所恋惜是多而易改者也正失于得反邪于正一时之变永世无二是变而之简者也宪章成式不失旧物季末茍合之制异端杂乱之用当以时厘改贞夫一者也臣以为宜如所奏
　　宋文帝颇好厯数太子率更令何承天私撰新法元嘉二十年上表曰臣受性顽惰少所开解自昔防年颇好厯数躭情注意迄于白首臣亡舅故秘书监徐广素善其事有既往七曜厯每记其得失自太和至泰元之末四十许年臣因比嵗考校至今又四十载故其踈宻差防皆可知也夫圆极常动七曜运行离合去来虽有定势以新故相渉自然有毫末之差连日累嵗积微成著是以虞书着钦若之典周易明治厯之训言当训天以求合非为合以验天也汉代杂候清台以昏明中星课日所在虽不可见月盈则蚀必当其冲以月推日则躔次可知焉舍易而不为役心于难事此臣所不解也尧典云日永星火以正仲夏今季夏则火中又宵中星虚以殷仲秋今季秋则虚中尔来二千七百余年以中星检之所差二十七八度则尧冬令至日在须女十度左右也汉之太初厯冬至在牵牛初后汉四分及魏景初法同在斗二十一臣以月蚀检之则景初今之冬至应在斗十七又史官受诏以土圭测景考校二至差三日有余从来积嵗及交州所上检其増减亦相符验然则今之二至非天之二至也天之南日在斗十三四矣此则十九年七闰数微多差复改法易章则用筭滋繁宜当随时迁革以取其合案后汉志春分日长秋分日短差过半刻寻二分在二至之间而有长短因识春分近夏至故长秋分近冬至故短也杨伟不悟即用之上厯表云自古及今凡诸厯数皆未能并已之妙何此不晓亦何以云是故臣更建元嘉厯以六百八为一纪半之为度法七十五为室分以建寅之月为嵗首雨水为气初以诸法闰余一之嵗为章首冬至从上三日五时日之所在移旧四度又月有迟疾合朔月蚀不在朔望亦非厯意也故元嘉皆以盈缩定其小余以正朔望之日伏惟陛下允迪圣哲先天不违劬劳庶政寅亮鸿业究渊思于往籍探妙防于未闻穷神知化防不该览是以愚臣欣遇盛明効其管穴伏愿以臣所上元嘉法下史官考其踈宻若谬有可采庶或补正阙谬以备万分诏曰何承天所陈殊有理据可付外详之太史令钱乐之兼丞严粲奏曰太子率更令领国子博士何承天表更改元嘉厯法以月蚀检今冬至日在斗十七以土圭测影知冬至已差三日诏使付外检署以元嘉十一年被勅使考月蚀土圭测影检署由来用伟景初法冬至之日日在斗二十一度少检十一年七月十六日望月蚀加时在夘到十五日四更二唱丑初始蚀到四唱蚀既在营室十五度末景初其日日在轸三度以月蚀所冲考之其日日应在翼十五度半又到十三年十二月十六日望月蚀加时在酉到亥初始食到一更三唱蚀既在鬼四度景初其日日在女三以冲考之其日日应在牛六度半又到十四年十二月十六日望月蚀加时在戌之半到二更四唱亥末始蚀到三更一唱食既在井三十八度景初其日日在斗二十五以冲考之其日日应在斗二十二度半到十五年五月十五日望月蚀加时在戌其日月始生而已蚀光已生四分之一格在斗十六度许景初其日日在井二十四考取其冲其日日应在井二十又到十七年九月十六日望月蚀加时在子之少到十五日未二更一唱始蚀到三唱蚀十五分之十二格在夘一度半景初其日在房二以冲考之则其日日在氐十三度半凡在五蚀以月冲一百八十二度半考之各至之日日并不在斗二十一度少并在斗十七度半间悉如承天所上又去十一年起以土圭测景其年景初法十一月七日冬至前后隂不见影到十二年十一月十八日冬至其十五日影极长到十三年十一月二十九日冬至其二十六日影极长到十四年十一月十一日冬至其前后并隂不见到十五年十一月二十一日冬至十八日影极长到十六年十一月二日冬至其十月二十九日影极长到十七年十一月十三日冬至其十日影极长到十八年十一月二十五日冬至二十一日影极长到十九年十一月六日冬至其三日影极长到二十年十一月十六日冬至其前后并隂不见影寻校前后以影极长为冬至并差三日以月蚀检日所在已差四度土圭测影冬至又差三日今之冬至乃在斗十四间又如承天所上又承天法每月朔望及皆定大小余于推交会时刻虽审皆用盈缩则月有频三大频二小比旧法殊为异旧日蚀不唯在朔亦有在晦及二日公羊传所谓或失之前或失之后愚谓此一条自宜仍旧员外散骑郎皮延宗又难承天若晦朔定大小余纪首值盈则退一日便应以故嵗之晦为新纪之首承天乃改新法依旧术不复毎月定大小余如延宗所难太史所上有司奏治厯改宪经国盛典爰及汉魏屡有变革良由术无常是取协常时方今皇猷载晖旧域光被诚应综覈晷度以播维新承天厯术合可施用宋二十二年普用元嘉厯诏可
