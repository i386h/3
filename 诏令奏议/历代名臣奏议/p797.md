<!-- { "loadSidebar": true } -->
　　熹又按唐仲友状曰臣猥以踈贱叨被使令虽衰病之余精力不逮而驱驰劳瘁不敢顷刻自安者诚以陛下知遇之深而思有以仰报万分也今者不幸不得其职臣实有罪无所逃刑然有血诚敢勤天听臣昨在绍兴府道间闻得台州守臣唐仲友催税刻急民多流移即于七月十九日具状奏闻至二十三日入本州界又得其实再以状奏至二十七日又得其贪汚淫虐蓄养亡命事状数件复具条奏窃谓圣明威断必不容贷雷霆震击将不旋踵而侧听两旬未奉处分仲友始者自知罪赃应死亦甚皇恐此数日来忽复舒肆追呼工匠言语诪张又遣客将传语通判赵善伋云已得指挥差浙西提刑前来体究未可引断窃详上件事理元系本司奏劾若有指挥合是本司被受本司既无被受仲友何縁闻知便敢传布意欲施行观此气象若非有人隂为主张擿语消息仲友罪人何敢遽然如此是则不唯臣窃惑之而此州阖境千里前日欢呼鼓舞之民莫不人懐疑惧懔乎如虎兕之将复出于柙也臣伏见仲友本贯婺州其亡弟之妻王氏见随仲友同在郡舎仲友近日又为吏部尚书侍御史所荐而其支党共为贪虐之人又皆台省要官子弟亲戚况仲友为人隂狡有素事穷势廹干求请托何所不为窃虑以此之故党援众多曲为掩蔽使臣孤忠无路上达有以仰累日月之明兼衢婺明州灾伤极重而处州士民近亦告急臣欲自此遍走诸州计度捄荒事务而台州之人以仲友未罢恐其一旦复出为恶邀留臣车不容起发臣遂不免申尚书省且住本州恭俟奏报窃虑违程日久按行迟缓有失数州饥民之望仰贻陛下宵旰之忧静言本末由臣愚闇见事迟晚既不能及早按劾致留天诛又不能阿徇权豪共为欺蔽有此二罪难以复居官次顾以本路饥民阽于沟壑未敢自劾谨复具此曲折昧死奏闻欲乞睿断先将仲友早赐罢黜付之典狱根勘行遣以谢台州之民然后申诏攸司议臣之罪重寘典宪以谢仲友之党臣不胜幸甚干犯天威无任恐惧战悚之至须至奏闻者
　　时赵汝愚乞按提刑吴宗旦运判张伯垓疏曰臣闻身修而后家齐家齐而后国治未有其身不修而能齐其家其家不齐而能治其国者也谨按知嘉州张伯垓到任以来为政苛急督责财赋人多致死纵容子弟亲随干预政事交通货赂出入倡馆丑声四闻初縁提刑狱吴宗旦与之结姻遂相防狎每用妓乐燕饮常至达旦驯致两家子弟人有所私众皆指名不敢尘渎今嵗上元诸郡皆不敢燕集唯闻嘉州与提刑司张灯以多相胜连夕游宴肆为欢乐场务官司俱被科扰其后宗旦不避亲嫌谬以伯垓为臧最遂误朝廷除授就陞本路运判呼索从物并要如法近闻两属官管押衙兵方到客次伯垓亲随数人遽执衙兵司系缚棰打取索钱物至数百千两属官见之遂慙而退运司逺接舟船人从自有条例更于嘉州诸县须索船钱寺院科取夫脚各有定数不知复作何用初政如此人将何堪今一路官吏百姓闻其先声无不震恐臣谬将使指理难坐视伏望圣慈将吴宗旦张伯垓特赐罢黜使监司郡守咸知修身齐家之道以恵逺民幸甚
　　汝愚又按汀守赵汝劼奏曰臣契勘本路汀州其地崄僻其俗暴悍素号难治稍失调御輙敢数百为羣依山阻险抗拒官司为守臣者宜得寛猛相济善抚柔其民者留意恵养庶几上下相安幸于无事今访闻得守臣赵汝劼自到任以来贪淫暴纵日事游宴不恤其民催督诸县积年欠负急于星火去秋虽防朝廷罢免军器物料本州不敢催理却以旧欠为名抑令诸县认纳如未罢免之数诸县既无军器科名往往复苛取暴敛以塞其意至有知县不堪其苦欲自缢而死者本州两狱禁系欠负之人饥饿而死者前后盖以百数却将所收钱物恣为妄费今嵗上元买琉璃灯至数千盏所费万余缗所爱官奴号蔡素嫔及随行私仆皆交通关节货赂公行一郡之政惟素嫔之言是听委任进纳人司理张珙及清流县丞曾注使权职官皆招权纳赂妄作威福凡暴虐刻薄之政二人者实助之然也本州久阙推官又司理已过满半年以上代者恐违年遣人呼索迓吏汝劼輙追其人叱而去之其私于二人如此臣等恐其更有不公不法事件除已差官前去体究外今一郡之人如在汤火之中朝夕不能自保窃恐别致生事欲望圣慈特降指挥将汝劼张珙曾注先赐罢斥一方幸甚
　　汝愚又缴韩彦质除知临安府奏曰臣窃惟临安虽号为驻跸之地其实事体所关盖与神州无异凡为守臣者谓宜精选公忠端亮深知治体者为之所补盖非他郡比也而近嵗以来颇乖选任所用如吴渊辈例皆掊克货财交结权幸以自封殖至于一郡政刑纪纲法度无不大壊所欠行户钱物家家以千万计吴渊方有宫观之命臣闻闾里之间无不欢呼鼓舞人人举手加额以为陛下圣明至有逐行逐户率敛钱物市酒相庆者此其情盖可见也数日以来未曾除代上自士大夫下至阖境百姓皆谓朝廷不轻谋帅必得公忠端亮深知治体之人庶几稍革前日之而命下之日卒用彦质臣恐都人愈失望矣臣与彦质犹未相识臣亦不能深知其才行但以一事观之臣故知其不可始縁今夏都城遗火吴渊自知无所逃罪遂嫁祸于民居建为拆屋之说是时一城大扰百姓怨嗟然犹有可诿者谓可暂劳而永逸也今闻彦质效尤复欲自都门之外至镇江府沿路民居屋宇并要除拆数尺于是数郡之民又大惊扰怨嗟盈道所不忍闻而彦质又不能周宻颇漏其意至于道路相传皆谓翠华不日临幸人言籍籍遂不可掩诚恐邻国闻之所系顾不重哉加之彦质此行实与北使俱往万一北使所至或有得于观听之间亦岂能无疑也臣以是知彦质以谋国则甚踈以临民则甚扰以事上则不忠其意不过欲托为夸大可喜之说以迎合陛下之意而窃取美官尔其实非能为国家深计也陛下英明天纵如揭日月彦质情状岂不洞见今乃付以京尹之任宠以秘殿之名望其能体国爱民臣知其不能矣臣愚伏望圣慈收还新命精选良吏更定规模庶几渐复祖宗之制亦使要功生事为国敛怨之人自今稍知惩创天下幸甚
　　汝愚又按永福知县髙防罗源县尉龚史良奏曰臣等窃惟国家之治専以仁厚寛恕为本张官置吏凡以为民其间有奉职失当致百姓有无辜而死者臣等职在按察不敢隠黙臣等伏见本州去嵗丰熟今嵗米价不至甚贵永福县在市白米每斗不过二百三十文足自不须赈粜官米知县事宣教郎髙防擅作常平米出粜其减价太低又措置无术六月二十日有男子妇人小儿约五千余人拥并入县互相蹂践至林全等死者七人伤者一人又罗源县先有行者光润因带银货入城中涂为盗所杀本县尉廸功郎龚史良疑是邻近景迹人项徳为盗遂并捕其子受僧就本厅逐日讯勘经渉二十余日终无赃证又不依条申解本县致项徳被苦身死本州除已追合千人送狱根勘依条施行及将髙防先次对移懐安县丞外其髙防龚史良虽是縁公致罪情在可矜然事干人命不容但已伏望圣慈特赐黜责以谢无辜之民
　　吏部郎官范成大奏曰臣伏覩中书省録黄指挥宋贶召赴行在臣谓率土之濵莫非王臣陛下欲见一臣寮何所不可天鉴之下将无所逃用舍废置皆未可知固无必不可见之理但臣采之公议有不得而黙者契勘宋贶当秦桧柄国之时号为亲昵用事为世指目章章尤显者士大夫丑其姓名于今有年矣臣取防前后章疏奸汚之状固不一端为奉使则兴贩北货摄京府则强畧倡优任版曹则买诸军之银领赡军则受辟官之赂司建康留钥则専为权门起造园宅如此之未易槩举亦未暇论也究其始初罢逐之由正縁司计不职以致左帑阙乏支遣不行至用临安公使库及激赏赡军等库钱物那移又勘虚旁令军人自往漕司支请若漕司无钱几致生事臣寮论其身为计臣经画如此是时桧犹无恙而贶已斥矣则其才术已试大缪明白如此今闻忽有召命窃恐或谓其有富国才术欺陛下者只攷元罢户部因由则是非虚实灼然可见臣闻人才难得弗忍终弃圣人之用心也使君子之人而偶罣宪网固当扙拭而进之使小人而有才亦可覆其玷缺驾驭以驱使之今以贶为君子而偶罣宪网邪则平生奸汚之声徧于海隅矣以为小人而有才者耶则当兵衅未开之前朝廷积富之后从容版曹而使帑藏空乏至以虚旁拨遣军人亦可骇矣窃恐一旦进用不惟无益于国其余党帖息伏潜者皆将动心经营侥幸复进徒使疑议四起又费弹压臣恭惟陛下昭徳塞违以临照百官正欲安靖国人纯一风俗而已将来贶或有所除授必致众论纷纷以发其不靖之机臣防被陛下擢寘西掖正典书命比之诸臣尤不当缄黙伏惟圣慈储神委照揽臣此章特留圣念别赐处分不胜幸甚成大又上劄子曰臣闻圣人在上所以虚已以来天下之言者盖欲广见闻资啓沃以辅聪明之所未及也至于朝变夕改乘时射利之徒伺上意耳剽口传为迎合之说取容一时以钓爵位者将安用之哉国家之于北敌可谓血雠矣是雠也天地神明社稷苍生其谁不知陛下受太上之托荷列圣之休不忘北向以雪宗庙大耻可谓有志矣是志也天地神明社稷苍生亦其谁不知乃宸谟圣策甫欲有所设施而一时射利之徒如前所云者即便髣髴指意争献迎合之说繙旧史以谈计谟检方志以述地理询北客以撰事机走权门以伺报应如是而已圣朝以其说之惓惓不吝赏激至有布衣补官而去者甚众一人得志转相倡和竞以迎逢为进身事业传播既广四方翕然泄陛下之神机漏朝廷之宻指甚非国家之利也伏望圣慈与腹心辅臣思大计之甚重审先务之当行日夜淬厉自图实効凡迎合之虚言取恱一时之听无益于国而徒利其身者不必更诱而进之以开幸门而玩大谋天下幸甚
　　歴代名臣奏议卷一百八十三
　　钦定四库全书
　　歴代名臣奏议卷一百八十四
　　明　杨士竒等　撰
　　去邪
　　宋孝宗时右司谏王居安论韩胄以预闻内禅之功窃取大权童奴滥授以节钺嬖妾窜籍于宫庭剏造亭馆震惊大庙之山燕乐语笑彻闻神御之所忽慢宗庙罪宜万死托以大臣之荐尽取军国之权台諌侍从惟意是用不恤公议亲党姻娅躐取美官不问流品名器僭滥动违成法窃弄威柄妄开边隙自兵端一啓南北生灵壮者死锋刄弱者填沟壑荆襄两淮之地暴尸盈野号哭震天军需百费科扰州县海内骚然迹其罪状人怨神怒众情汹汹物议沸腾而侂胄箝制中外罔使陛下闻之宦官宫妾皆其私人莫肯为陛下言者西蜀吴氏世掌重兵顷縁吴挺之死朝廷取其兵柄改畀它将其防至善侂冑与吴曦结为死党假之节钺复授以全蜀兵权曦之叛逆罪将谁归使曦不死侂冑未可知也侂胄数年之间位极三公列爵为五外则专制东西二府之权内则窥伺宫禁之严奸心逆节具有显状纵使侂胄身膏斧钺犹有余罪况兵衅未解朝廷傥不明正典刑何以昭国法何以示敌人何以谢天下今诚取侂胄肆诸市朝是戮一人而千万人获安其生也侂胄既有非常之罪当伏非常之诛讵可以常典论哉右丞相陈自强素行污浊老益贪鄙徒以贫贱私交自一县丞超迁径至宰辅奸憸附丽黩乱国经较其罪恶与侂胄相去无几乞追责逺窜以为为臣不忠朋邪误国者之戒又劾曦外姻郭倪郭僎窜岭表天下快之
