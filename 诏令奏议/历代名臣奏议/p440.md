<!-- { "loadSidebar": true } -->
　　淮东转运副使虞俦上殿劄子曰臣一介踈逺防陛下误恩前年秋繇浙西宪司分阃合肥又移漕东路徃来两淮有得于利害之实者请为陛下陈之臣伏见本朝与北人讲和之后以淮为界盖国家之门户江浙之藩篱也经理之策前后失于讲究者盖非一也夫有国斯有土有土斯有人有人斯有财此理之必然者也今两淮耕种卤莽地力不尽谓之有土可乎生聚茍且民志不固谓之有人可乎田赋止収课子上供姑且桩管谓之有财可乎不特此也山水寨仅有虚名万弩手徒为文具禁军阙额补而未足土兵廵警少而不招凡此皆利害之实不可不讲究者绍兴之初和议新集区处规模容有未尽迨今六七十年之乆而犹地有遗利民无固志储积守御若不足恃岂不甚可惜哉欲望陛下明诏两淮守令详议殿最之格计田莱之多荒者劝之耕植使地力以尽计室庐之未葺者诱之营缮使民志以固入课租必以裕民而助国上供桩积必以籴米而实边山水寨莫不增修万弩手不废教阅禁军无令阙额土兵不致乏人讲究利害之详随宜申请期有月之效永逺遵行当无事之时则可以严守备遇投机之会则可以賛规恢此防臣区区谋国之忠也惟陛下裁察
