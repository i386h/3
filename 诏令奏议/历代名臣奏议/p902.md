<!-- { "loadSidebar": true } -->
　　侍御史李鸣复上奏曰臣闻有官守者不得其职则去有言责者不得其言则去去就之义古人所谨而后世多失之利禄之念重则名节之气销富贵之心萌则亷耻之道丧世变之不如古职此之由也臣滥膺言责毎读欧阳脩上范司谏书窃有感焉脩之说曰谏官虽卑与宰相等天子曰不可宰相曰可天子曰然宰相曰不然坐乎庙堂之上与天子相可否者宰相也天子曰是谏官曰非天子曰必行谏官曰必不可行立乎殿陛之前与天子争是非者谏官也宰相尊行其道谏官卑行其言言行道亦行也嗟夫士君子学古懐道逢时遇主尊而为宰相卑而为谏官所事者何事所职者何职盖欲以斯道济斯民尔不志于道而志于禄不惟其义而惟其利虽叨荣于一时岂不遗臭于万世哉臣尝即是以揆之今日窃谓曩之为防谏者有言而不得吐今之为防谏者有言而不得行言而不行与不言何异然风采欲振而旋靡纪纲几脩而复坏其无补于治一也当祖宗时言及乗舆则天子改容非万乗之贵果屈于一匹夫也所就者大也事关廊庙则宰相待罪非三公之势果轻于一小吏也所虑者逺也一议之建小人有所惮而沮君子有所恃而安一防之出山岳为之动揺豺狼为之屏息其或言事不合则阖门待罪或畀以郡或授以节否则谴责随之贬窜继之彼亦油然襆被而去盖以得罪公议为耻不以得罪有司为辱也数十年来此意泯矣陛下厉精更始首去副封在上者有受言之诚故在下者亦有敢言之气中外交庆孰不谓庆厯之治元祐之风指日可复然而志太锐则易怠事太速则易弛始焉应荅如响今则有格而不下者矣始焉私邪屏迹今则有肆行交结者矣事关军国或费区处犹可诿也微琐小吏而亦悠悠覆防何以示风宪才堪倚仗旋即擢用尚有词也昏老无庸而亦汲汲除授何以伸国法正理蚀于邪说公论夺于私情遂使纪纲之地不足以慑奸雄之心耳目之官反所以资浮议之口陛下虽曲赐优容详加训谕稍知义利之辩稍识进退之节者独无慊于心哉夫天下之事有是与非而已言之而是则其言当行言之而非则其人当黜存其人而不察其言之是非设官之意安在任其职而不计其言之用舍报国之忠何有臣愿陛下采搢绅之公论遵祖宗之成宪念朝廷所恃者纪纲也纪纲废则邪正杂处夫岂国家之利士大夫所重者名节也名节防则苟且成风亦岂国家之福于朝廷则重其纪纲于士大夫则养其名节此诚今日急务也不然任言责者进既不得行其道如欧阳脩之所期退又不能引而去如孟轲氏之所戒斯亦名教之罪人矣于已安乎哉惟陛下加察兵部侍郎曹彦约上奏曰臣闻人主深居九重门逺万里一身之是否犹未自知四海之利病无縁尽见是以有道之世则必进忠直而逺邪佞非以求观美而已盖邪佞者人臣之所利非人主之利也忠直者人主之所利非人臣之利也秦二世讳闻盗起赵髙以邪佞得进唐髙宗雅欲易后长孙无忌以忠直见嫉夫使人臣者皆知所以爱其身而不知所以敬其君则谗谄面防之言日至而爱君忧国之论不作天已谴而不悟民已愁而不知祸变于萧墙之间盗起于耡梃之内为国家者亦何利哉古之圣人所以进忠直而恶邪佞职此由也三代以来立诽谤之木设敢谏之鼔士可以传其言工可以执其艺简册所载昭如日星已陈之迹未暇悉举窃观祖宗盛时朝廷政事微有过差未至害治而庆厯元祐诸臣下至虮虱小吏犹得直言极谏不遗余力其后绍圣崇观间朝廷有大黜陟大变改国脉之所甚畏公论之所不与而举朝之士无一人言者乃欲指庆厯为卖直讥元祐为好名自今观绍圣崇观之治其视庆厯元祐为如何也果其卖直好名固不足为人臣之利设使面从而退言腹非而口是人主孤立于上而人臣窃禄于下此则古人之所深忧而流俗之所不卹善论治者必有以察乎此矣今兹访落之初有小毖求助之意乾坤清夷风日辉丽邪佞之党固未得干于其间而恶直丑正之徒世所必有比年以来亦颇有卖直好名之説见于奏对者虽朝廷不用而其中心所藏足以败常乱俗不可忽也昔者同文起狱出于邢恕之口而司马光坐罪爱莫助之图作于邓洵武之手而蔡京得进包藏祸机其速如此此无事之时不得不为有事之计也臣愿陛下倚忠直如蓍去邪佞如蟊贼言而可行虽讦必赏言而不切虽狂必恕其有观望顔色沮挠谠言至以卖直好名肆为坑穽必将明示好恶重加斥逐则庆厯元祐之治不期而自致绍圣崇观之弊不期而自革矣易曰水在火上既济君子以思患而预防之当既济之时本无扞格而圣人示戒如此所以忧治世而危明主至深切也惟陛下留神
　　秘书少监兼中书门下省检正诸房公事姚希得上言曰君子犯顔敢谏拂陛下之意退甘家食此乃为国计非为身计也小人自植朋党挤排正人甘言佞语一切顺陛下之意遂取陛下官爵此乃为身计非为国计也度宗咸淳八年起居舍人髙斯得上奏曰臣闻自古人君之大患在不闻其过而已矣夫以一人居天下之上言动几微之间治乱存亡系焉是不可以不闻过也然其威雷霆所震者灭其势万钧所压者摧予夺废置怵于前刀锯鼎□廹于后自非龙逢比干剖心陨首冒万死而不顾者孰肯以其身婴威怒之锋哉若昔盛时以尧舜为君以禹臯稷契为臣一堂之上都俞吁咈如家人父子温乎其和故昌言嘉谟各得展竭而无余蕴君臣之道两尽不亦休乎三代而下庻几乎此者若汉之髙帝唐之太宗亦可取也髙帝为人寛仁爱人豁达大度故其创业之初羣防毕至虽鲰生戍卒之贱皆得至前以吐其愚晚年欲易太子周昌直言极谏比以桀纣而不以为忤太宗寛尽下导人使谏孙伏伽李大亮之伦危言谠论交至逓发不惟虗懐延纳而又或加赏赐以激厉之二君创业垂统国祚延洪皆听言能用闻过能改之所致然要其极而论则亦曰仁而已矣陛下以司马光所载君仁臣直之语为问臣谓战国君臣何足进于陛下之前故臣置不复言而述尧舜及汉唐令主之事以对然窃窥圣意则知陛下盖深有感于斯言者陛下天资忠厚恕以待人屈已和顔延见羣下未尝疾声厉色真可谓至仁之主矣而在列之臣批鳞逆耳引裾折槛之风若寥寥焉则是陛下无负诸臣而诸臣或负陛下矣虽是亦有机括焉司马光之告仁祖皇帝也曰仁曰明曰武故臣愿陛下于其有余者勿失于其未至者用力焉传曰主圣臣直又曰君明臣忠此二言者可与圣问所及互相发明陛下试采择焉
　　金世宗尝召问伊喇履曰朕比读贞观政要见魏徴嘉谋忠节良可称叹近世何故无如徴者履对曰忠嘉之士何代无之但上之人用与不用耳世宗曰卿不见刘仲晦张汝霖耶朕超用二人者以尝居谏职屡有忠言故也安得谓之不用苐人材难得耳履曰臣未闻其谏也且海陵杜塞言路天下缄口习以成风愿陛下惩艾前事开谏诤之门天下幸甚
　　世宗又问赫舎哩良弼曰朕观前史有在下位而存心国家直言为民者今无其人何也良弼曰今岂无其人哉盖以直道而行反被谤毁祸及其身是以不为也章宗时遇奏事防臣亦令回避左谏议大夫髙汝砺上言曰国家置谏臣以备侍从盖欲周知时政以参得失非徒使排行就列而已故唐制凡中书门下及三品以上入閤必遣谏官随之俾预闻政事冀其有所开説今省防以下遇朝奏事则一切回避与诸侍卫之臣旅进旅退殿廷论事初莫得闻及其已行又不详其始末遂事而谏斯亦难矣顾谏职为何如哉若曰非材择人可也岂可置之言责而踈逺若此乞自今以往有司奏事谏官得以预闻庻望少补且修注之职掌记言动俱当一体从之
　　礼部郎中穆延和啰罗以言事忤防集五品以上官显责之宣差河南提控完顔伯嘉上谏曰自古帝王莫不欲法尧舜而耻为桀纣盖尧舜纳谏桀纣拒谏也故曰纳谏者昌拒谏者亡和啰罗所言是无益于身所言不是无损于国陛下廷辱如此独不欲为尧舜乎近日言事者语渉谤讪有司当以重典陛下释之与其释之以为恩曷若置之而不问乎
　　义宗正大四年时朝士多不尽言顾望依违寖以成俗礼部尚书杨云翼上言曰今臣有事君之礼有事君之义礼不敢齿君之辂马蹴其刍者有罚入君门则趋见君之几杖则起君命召不俟驾而行受命不宿于家是皆事君之礼人臣所当尽者也然国家之利害生民之休戚一一陈之则向所谓礼者特虚器耳君曰可而有否者厌其否君曰否而有可者献其可言有不从虽引裾折槛断鞅轫轮有不恤焉者当是时也姑徇事君之虚礼而不知事君之大义国家何赖焉上变色曰非卿朕不闻此言
　　元太祖时多尔济年十五通论语孟子尚书召见于香閤帝曰朕闻儒者多嘉言多尔济奏曰陛下圣明仁智奄有四海唯当亲君子逺小人尔自古帝王未有不以小人而亡者惟陛下察焉帝曰朕于廷臣有戆直忠言未尝不恱而受之违忤者亦未尝加罪盖欲养忠直而退防佞也汝言甚合朕意
