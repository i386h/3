<!-- { "loadSidebar": true } -->
　　寅又缴湖北漕司辟许宜卿为桃源令疏曰臣窃以湖北昨来民聚为盗止縁守宰贪虐政烦赋重所致今平定之初县令尤宜再三慎择如人以酒色伐身几致危殆药攻之后气血乍复凡昔日所以生疾者一切屏逺辅以良剂养以珍羞加以嵗时庶几复旧若仍以嗜欲戕贼之则不可复救矣谨按许宜卿者建炎二年曾知湘隂县到任未几即取祗应弟子为妻就本县创造大第穷土木之役百姓交诉为潭州帅臣所劾值畨骑破城狱事不究后权湘潭县才四十日比其解去满邑胥吏攀船号送又相与裒集贿赂于上司借留而百姓重足一迹畏见其面去年宜卿有族人客死于潭州境内宜卿托名经理其家乃盗发其囊箧及私其婢女为族人之子诉于潭州又诉于监司尚未结絶也宜卿往潭州九年睥睨富实县分宻结胥吏揺动见任人常有夺攘之意赖其恶声已着上下共知计不得发其人材大槩如此而可以牧民乎今乃投名湖北漕司侥幸奏辟知桃源县契勘桃源是钟相所起之地其疾视令宰虐己为甚故倡乱之日首杀县官今当委付何等循良庶弭后日之患乃用宜卿辈此何异于以嗜欲戕贼大病初愈之人欲其久生不可得也漕臣以刺举为职而所荐如此知而举之是不忠也不知而举之是不明也一路何赖焉桃源赤子何其重不幸哉今宜卿先次赴任已是逾月想见遗民已在鼎镬伏望圣慈速降指挥罢斥仍戒约本路监司帅臣每有奏辟必加审详如所举缪妄再致臣寮论列重赐黜罚施行庶几一路官吏上下得人以慰惟新之望所有録黄臣不敢书行
　　寅又论吴幵莫俦徐秉哲疏曰臣谨按吴幵莫俦徐秉哲等致身侍从偷生惜死奉女真之意将祖宗一百六十年神器泣涕来往交割与叛臣张邦昌为邦昌之臣行邦昌之政施施然自肆非不得已也怨在七庙天下仇之贷死投荒失刑甚矣犹万冀一少纾公议者谓无湔洗之理耳今乃节次用赦许令自便是教人使反覆卖国戕毁三纲岂拨乱反正之道乎昔者世衰道微暴行有作臣弑其君子弑其父孔子为此大惧而作春秋以俟后世有能举行其法者其法谓何莫严于讨贼矣陛下志在春秋固将见诸行事深切着明况当艰难之时逆臣僭窃反面事之者皆我臣庶天下大变也若不申着君臣之义以立国政则乾纲解纽贼乱接迹人欲放肆天理沦灭亦何所不至哉所有吴幵逐便指挥下臣皇恐不敢书行
　　寅又缴傅雱用赦量移疏曰臣谨按傅雱于建炎三年为宣抚处置使司主管机宜文字径至荆南自称湖北路制置使以抚定孔彦舟为名入其军中相与渡江过澧州与澧州通判任谊竭取民之膏血以啗彦舟因以自润百姓怨苦乃从钟相为寇彦舟不敢安处遂破鼎州遣兵击败钟相又以押送为名直犯湖南入据潭州已而大掠潭衡旁及永邵三湘千里之内公私舟船为之一空最后自衡顺流下岳鄂为蕲黄路镇抚使雱皆与之终始其事彦舟凶狡初不识知文法凡奏请文移欺惑朝听侮弄三尺诡诈百端皆雱教之至于州县应副钱粮不知纪极雱则公然乞于彦舟动以万计营置田产皆有实状李成江西之败张用已就招安彦舟其时行次武昌兵势穷蹙若乗机防一扫无余雱又教之厚行赂遗躬自押送为之缓颊非独免讨且得两州遂使彦舟自是北遁投于逆党未即授首推究本末皆自一雱人但知彦舟作贼之披猖而不知雱画谋之奸秘原情定罪岂可赦原谨按春秋诛讨乱贼之法尤严于与恶者夫欲为贼乱之事而人皆莫之与则无以自立于世其谋尚得施乎惟有与之者而法不加焉是以无所畏惮浸滛滔天虽陈旅誓师加以征讨或有所不胜矣况雱身为朝郎职在省户所为如此上干国体按据其罪揆以春秋之法就死司寇方为称当得从羁置已是寛恩若遇赦文便许内徙使懐奸党贼者安心自肆指日贷宥不惧放流恐非式遏乱略修明军政之道一雱虽小所系则大伏望圣明深察别降指挥将雱永不量移以为后来羽翼乱贼之戒所有録黄臣未敢书行御史中丞章谊上奏曰臣今月二十二日本台据检校少师武成感徳军节度使神武左军都统制韩世忠状缴到进呈劄子一本连粘在前臣初见关报给事中陈戬累乞宫祠遂防恩除职与郡其后颇闻因论执政枢机之臣于都堂枢府便衣燕服接见将帅坐此补外今据韩世忠劄子所论则又可骇无而言之则世忠所闻之误也陛下当召至便殿或谕以温诏开释其疑有而言之则世忠所谓乞行根治嫁祸之人者安可但已也夫敢于陛下之前造为世忠之语因以进退从官者陛下固知其人矣乞降姓名于外廷俾付有司宻行推究大正典刑以絶后来诬谮之路孔子曰浸润之谮肤受之愬不行焉可谓明也已矣可谓逺也已矣今将帅之臣人敢诬谮以误陛下之赏罚其间如韩世忠能自陈其区区以昭雪其诬谤者能有几人哉若懐疑不释不能自言于君父之前而与士大夫结为仇怨或与造言之人私相报复则祸乱之萌有不可胜言者今世忠能言之陛下又为别白其是非之所在则君臣之情固已无间文武两班诚好相接谮愬之言非特不行又将陈露矣岂非社稷之福哉伏望睿明下臣此章与世忠所陈宻与大臣措置施行不胜大幸
　　谊又论赃吏罪状疏曰臣伏读近降手诏以县令之官于民为最近且叹比年以来其选太轻贪污残暴靡所不有自京朝至于选人各令内外侍从官荐举其阙次令三省选择诏防再下训辞深厚中外传闻士庶感悦有以见陛下恳恻爱民之意徳至渥也臣愚以谓选用循良而不去贪污残虐之吏则防平之士不劝非所以昭大化广恵泽也臣请剧论赃吏一员仰冀陛下显行诛斥以为天下县令贪虐之戒臣闻衢州江山县令某冒功得官顽傲无耻以茍得为心以残酷为政渔猎一邑之财封殖无餍之欲此盖盗跖之居官者也尝任狱司吕彊以湿纸掩百姓柴四之口而杀之于狱中听保正家人偏词而致百姓徐询缢死于县廨容弓手祝超乞取钱物而挽取毛衢之室女怒柴及柴直儒之欺诈而毁没其屋业一嵗盗用官田钱九千三百余贯每月增添坊钱二百五十余千取人户米藏于私家者七百余石率皆不上赤歴侵盗入已其日用之酒则取足于贴司张七其日用之柴薪则取足于武勇郑十其日用之饮食则取于诸乡书手其所任之吏王裳薛陟徐礼祝惠之徒纳京销白金十有六枚以资某行李之费此其贪虐之暴著者也其他与奸为市诡秘未露者不可胜数比者台臣弹奏之章屡入朝廷取勘指挥亟下然而衢州知州是其长吏也为所劫持而不敢按发婺州处州承勘官司也许其请求而不肯追逮提刑转运提举司是其部使者也既不能按举绳治又听受权贵之嘱托而留滞取勘指挥者累月有此三者以玩弄朝廷之法令沮格陛下之诏防宜其某之罪不可得而正也某之罪不正则州郡监司得以市私恩矣至于无告之民愁叹穷苦而咨怨每归于陛下此臣所以痛心疾首知奸赃贪虐之吏为不可容也臣今体访得某罪状二十事皆赃私自盗枉法入己律所不贷者也虽更赦令自合推治臣乞检防去年本台十月奏疏并赐行下乞将某先次停罢然后追摄取勘究其罪犯所有前项三处官司沮格诏令迁延月日之罪亦乞特赐惩戒庶几人臣壊植散羣孤立一意以祗肃朝廷之纪纲奉承陛下之徳泽
　　谊又上疏曰臣窃见比者宰执大臣建明政事初不审详利害轻信小人浮伪之说如措置讨论文臣滥赏二十六事众议纷然不以为便陛下沈几先物灼见可否睿断英发亟行住罢天地之施博矣臣今日以来乃闻宰相某坚执前议以寝罢为非遂抗章辞位臣不知某自言于陛下之前者何辞也若自以识暗才小不足以明事之是非知人之情伪以　陛下之号令而引愆自讼待罪私室则犹之可也若以言不行而求去则某之罪大矣某措置滥赏之议近则公卿士大夫微则武夫贱皆以为不可行也身为宰相以不可行之言进说人主而人主悟其非是不加谴呵止令寝罢自宜将顺徳美奉承周旋今乃家居自若不复治事孔子谓臧武仲虽曰不要君吾不信也其某之谓乎臣愿睿明察臣此章以观某进退之义则某之可罢可相断可知矣谊又上疏曰臣今月二十四日曾论宰相某不能将顺陛下徳美犹复坚执讨论滥赏之议为可施行悻悻然以言不用而求去略无省愆念咎之懐而有要君无上之罪当行罢黜至今经日未防施行臣谨按某近者议三大政皆信妄庸之邪说以误朝廷之号令自非陛下聪明照临即行寝罢则取笑四方贻患万姓召祸贾怨有不可胜言者臣得而详言之比者某欲于淮南等路置宣谕使副而粮饷之餽兵革之衞一切纷扰若行其议则京畿京西湖北淮南数路之人归怨朝廷矣陛下知其不可断然寝罢然后数路之人安某又欲尽取官田不问有人承佃无人承佃率行出卖而方量根括建官置吏一切纷扰若行其议则耕夫织妇敦本乐业之人无不归怨朝廷矣陛下知其不可断然寝罢然后四民之心悦某于此二事既以颠沛迷误可以已矣又复信用堂吏滑浩俞宗适之言而建为讨论文臣武臣滥赏之议书成奏御同列执政有不及知者若行其议则中外文武忠臣义士贤愚功罪混为一区无不归怨朝廷矣陛下知其不可断然寝罢而某执迷遂非不肯奉诏移疾家居偃然自若此岂人臣事君之义哉今陛下既已更此三事之非出于睿断天下之人感悦欣戴矣若某犹在相位则天下之人疑于前议之复行而逺迩之人无以自安伏望圣明亟罢某以清众论
　　谊又上疏曰臣近者曾论奏总防使与桥道顿递使不应收受朝廷给赐银绢比见关报李回已遂回纳而某自请收受一半此何理也夫二使支赐之物或辞或受于朝廷未有甚加损然二使众人之领袖也二使辞免则自余执事之人可以息侥幸之心亦可以裁损其赐予之物此于邦财颇有省节诚非小补岂意某规一时之小利忘事君之大节不恤国家之祸难但计私室之有无自同羣独愿邦贶观今日立朝之风操则可以推其平日之行已矣搢绅士大夫闻其如此莫不窃笑嗟叹怜其无戒得之心昧取舎之理诚不足表励风俗又安可以居献纳之地哉伏望圣明早赐罢黜以清班列
　　谊又弹浦城县丞不法疏曰臣访闻建州浦城县丞某在任贪纵不法与奸为市结托监司侥冒功赏陵蔑同官残害百姓仰负圣朝字民之意臣今得其罪状甚众略举其罔上虐民之大者言之去年浦城县百姓张徳等因醉与邻里争竞放火烧茅屋数间寻即悔悟自经而死某适出寨遣人斩其首级冒称捕获是时本路监司保奏乞令某改官再任朝廷倚信使者之言不复验实遂可其请某自是益横陵其官长任意掊刻每人户三十家差催税甲首一名每户十日一次赴县驱磨出寛限钱一贯文足浦城万户催税甲头三百有竒月为钱千缗矣某悉掩取之有甲头姓陈人贫不能办惧遭残辱抗绳自絶某受纳苗米一石輙取样米二斗公然变卖市物入已又复虚增防县保甲人数侵盗官钱停贩衙前官盐增价出售廹胁豪户黄中甫乞取金银一邑士民残扰殆徧方福建盗贼并兴人未安业而邑丞贪纵不恤又复如此即有弄兵赤子相因而起其贻患朝廷岂细事哉伏望圣断速赐罢黜付之有司推鞫实状重寘典宪以励其余
