<!-- { "loadSidebar": true } -->
　　圣范四　臣甞论国家欲宰辅得其人必自择侍从始左右皆正人也就而选焉其得之必多左右皆非正人也就而选焉其所获可知也已臣观太祖一日谓宰辅曰北门深严当择审重者处之范质以为清介谨厚无若窦仪者太祖曰禁中非此人不可卿当喻朕意勉再赴职刘温叟为中丞者十二年太祖难其代温叟卒于官太祖曰必得纯厚如温叟者乃可命也先是有张去华者自诉久次欲与知制诰张澹较其词文之优劣澹虽黜而去华自是凡十六年不迁梁周翰颇有文辞太祖欲用为知制诰周翰微闻之遽上表谢太祖复薄其人不与也至于太宗擢用侍从得人最多窦偁为开封府判官面折贾琰之防太宗为之不乐而罢酒及即位思偁召为枢宻直学士已而大用之曰以卿甞面折贾琰赏卿之直也一日用李穆吕蒙正李至并参知政事张齐贤签书枢宻院事穆等入对太宗谓之曰朕为官择人惟恐不当今两制之臣十余皆文学适用操履方洁穆居京府尤号严肃故兹奨擢盖推公也当是时也左拾遗王化基抗防自荐太宗览之谓宰相曰化基自结人主诚可赏也因曰李沆宋湜皆佳士即命中书并化基召试并以为知制诰焉甞谓左右曰词臣之选古今所重每命一词臣则必咨访宰相求才实兼美者先召与语观其器识然后授之甞诏诸王府僚各献所为文阅视累日问近臣曰其才则见矣其行孰优或以毕士安对曰正合朕心遂令掌制也范果数致书宰相求入翰林为学士太宗恶其躁竞终不使居内职出知濠州而以毕士安为之执政言张洎文学久次不在士安下太宗曰第徳行不及耳执政乃退后又甞欲召和防为之已而曰防眸子眊眊胷中必不正不可以居近侍也其后乃使钱若水为之寇准甞以直史馆承诏极言北边利害太宗器之谓宰相曰朕欲擢用准当授何官宰相请用为开封府推官太宗曰此官岂所以待准耶复请用为枢宻直学士良久曰且使为此官可也准寻大用吕端自以前事秦王又事许王皆有罪当黜太宗曰朕自知卿已而亦用为枢宻直学士端寻复大用又召向敏中于广南一日御飞白书敏中及张咏姓名付宰相曰此二人名臣也朕将用之乃并以为枢宻直学士然则祖宗选用从臣可为后法而太宗之际盛矣盖至于真宗仁宗时宰辅多有拔擢之余也
　　圣范五　臣又甞论人才不可以一偏取优于徳行则为贤优于才智则为能国家兼收而并蓄之无遗才无废事然后为御之得其术也臣观太祖器使才能之士皆足以鼓舞而兴起之侯陟为寃句令以清干闻即擢左拾遗知县事其后又命陟监本县屯兵未浃日又命为淮南转运使周渭者为白马县主簿县大吏犯法渭即斩之太祖竒其才擢右賛善大夫知永济县而符彦卿惮之初下兴州渭通判州事斩一军校戍卒不敢肆太祖壮之诏嘉奨焉方是时也蜀平未防太祖命安守忠者抚和汉中复自汉中命为广汉刺史太祖每遣使必戒之曰安守忠在蜀能自律已汝见当效其为人又命辛仲甫权知彭州谓之曰蜀土始平尔有文武才干是用命尔也后将用兵于岭南以王明为荆湖转运使王师南伐明知广南转运事岭道险絶兵食给足每下郡邑收其版籍固守帑廪参预军画师以有功太祖嘉之自右补阙擢为秘书少监领韶州刺史其后问宰相赵普曰儒臣中有武干者何人普以辛仲甫对乃徙仲甫为西川兵马都监召见谓曰汝见王明乎朕已用为刺史汝颇忠淳若公勤不懈不日亦当为牧也因谓普曰朕今选儒臣干事者百余分治大藩纵皆贪浊亦未及武臣一人也先是考功郎中段思恭甞有功眉州太祖召思恭赴阙乃诏之曰冯继业言灵州非蕃帅主之戎人不服意谓非我它人不能治也汝能治之乎思恭曰谨奉诏太祖壮之复谓曰唐李靖郭子仪皆出儒生立大功岂于我朝独无人耶思恭既视事悉心抚绥夷落安静周访利病多有条奏甚得吏民之情以是观之太祖可谓明于知人善于任使矣有李符者知归州见转运司置制有不合理者符即上言太祖嘉之秩满归阙即命符知京西转运事且书李符到处如朕亲行八字以赐之令揭于大旗以自随符前后条奏便宜凡百余事其四十八事皆施行之复着于令又有梁梦升者知徳州绳刺史以法刺史以事告太祖亲信史珪者图去之珪悉记于纸伺便而言太祖一日从容言迩来中外所任皆得其人珪遽曰今之文臣亦不必皆善因探囊中所记以进曰秖如梁梦升权知徳州欺蔑刺史郭贵防至于死太祖曰此必刺史所为不法梦升真清强吏也取所记纸召一黄门令赍付中书曰即以梦升为賛善大夫既行又召还曰与左賛善大夫仍知徳州而珪乃不敢言范质之子旻先知邕州甚有治效其后太祖令管当淮南诸州并淮北徐海沂等州水陆计度转运公事谓旻曰朕委卿以方面凡除去民隐漕辇军储悉许便宜从事不用一一中覆也许仲宣亦太祖时所用者也至太宗时王师征交州周渭仲宣并为转运使有败卒奔还掠民财物渭捕而戮之后至者悉令觧甲以入而仲宣便宜班师不竢报诏嘉奨之凡太宗之委用能臣悉本太祖用范旻知两浙诸州以李符知开封府以辛仲甫知益州当是时也陈恕奏三司奸弊即擢恕与侯陟王明同判三司则太宗之所用多太祖之人也又有如李维清者王济者任中正者皆公平办职而柳开等以文臣知兵换秩赴功夫祖宗之用人如此率皆精强干治忠实不欺盖非憸巧之徒行险而侥幸是以事立而民安也
　　圣范六　臣甞伏思天下之事变无穷而人才为有限每不足以给天下无穷之事变此古今之所通患也然而严为之法不若廓为之途譬之水焉壅则腐败决则防逹臣观太祖皇帝建隆三年诏翰林学士文班常参官曾任幕职州县者各举堪为賔佐令録一人听其内举而坐以失举之罪干徳二年又诏制举三科不限内外职官前资见任布衣黄衣并许直诣閤门听其自荐是歳又诏吏部南曹自今常调赴集选人取其歴任有课绩无阙失而其人才可副升擢者具名送中书门下引验以闻量才甄奨盖太祖虑失铨衡之职止凭资歴而英俊或沈于下僚故也五年又诏诸道节度使防后观察使各举部内才识优长徳行尤异者二人防御团练刺史各举一人当是时也太祖亲试取士抑权贵之侥幸开孤平之进取是以太宗即位之始思欲广振淹滞则谓侍臣曰朕欲博求俊乂于科塲中非敢望防十得五止得一二亦可为致治之具矣于是进士得吕蒙正以下一百九人而甲乙之科悉为监郡宰相言取人太多用人太骤而太宗不之顾也蒙正等辞又特召令升殿谕之曰到治所事有不便于民者疾置以闻由此观之祖宗创守之初思得多士布列中外其选拔盖如此也其后太宗或诏从臣或诏监司或诏州牧或诏四品或诏五品各令举人甞谓宰相曰国家选才最为切务人君深居九重何由徧识必须采访茍称善者多即是操履无玷若择得一好人为益无限甞诏李昉杨徽之等十一人举三司判官及转运使各一人又诏苏易简陈恕魏庠寇准赵昌言等各举堪任京官二人又诏左司谏吕文仲等九十七人各举五千戸以上县令二人当是时民务丰庶天下少事太宗听政之暇悉索两省两制清望官名籍阅朝士有徳望者悉令举官他日又谓吕蒙正等曰求贤之要莫若责之举主因诏蒙正以下至知制诰各举有器业可任以事者一人他日有司奏诸州阙官五十余员又诏尚书左丞李至等八十四人举亷恪有吏干者各一人补之因谓宰相曰卿等职在抡才今令朝臣举官已为逐末茍更不择举主何以得人至哉斯言可谓得取人之要矣王禹偁罗处约皆东南一县令耳闻其名并召而试之擢为直史舘钱若水同州推官耳闻其事亦召而试之又擢为直史舘夫太宗之选用庶僚也皆引对而观之时加超擢焉然又虑其矫节冒进也则复送中书门下考其履歴而进退之故甞与吕蒙正言曰治世无事人才难知蒙正对曰迭试事任则能否洞分人之善恶终不能掩久则弥着茍暂闻善恶或渉爱憎恐悮任使故必久而察之则赏罚无滥太宗善之以是而观则当时罗网天下之士取之若易而试之则精夫太宗之作人非特为一时之用也自是皆砥砺洗濯彬彬軰出矣
　　圣范七　臣闻名器不可以妄假而流品不可以私狥毋为之渐其势将长毋为之基其事将成是以祖宗于纪纲法度维持之际不敢少壊其隄防者所以为后世虑也臣观太祖皇帝开寳中诏流外选人经十考当入令録者必引对乃得注拟至于驱使散官伎术之流资考虽多不在注拟之限其后教坊使卫徳仁以老请外官援同光故事求领郡太祖曰用伶人为刺史此庄宗失政可效之耶宰相拟上州司马太祖曰上佐乃士人所处资望甚优亦不可轻授此軰但当于乐部迁转耳太祖一言而世守以为法太宗皇帝时有陈舜封者父为伶官以罪黥流后舜封举进士及第为县主簿转运使言其通习法律宰相以廷评授之因奏事言辞防给举止俳优太宗问谁之子也舜封自言其父太宗曰此真杂岂得任清望官盖宰相不为国家澄汰流品于是遂以为殿直也先是中书吏有以举学究及第者已而太宗知之令追夺所授勅牒勒归本局谓侍臣曰科级之设待士流也岂容走吏冒进因下诏禁絶之至道二年中外官以郊祀当进秩有白州刺史钱昱者始自吴越归朝自陈甞习文艺求改秩除秘书监后迁工部侍郎已而连试郡无善政至是太宗谓宰相曰钱昱贵家子无检操不宜任丞郎乃以为郢州团练使于是宰臣等言覃庆推恩南北省及宪官不可以它官循资迁授惟登进士第有文学者可膺是选也又诏伎术官见任京官者自今遇庆泽但加勲阶不得拟常参官而诸科登第者所选官亦不得与进士比其严如此初五品以上官任子皆摄太祝太宗谓宰相曰膏粱之族子孙任者多至四五人而覃庆之际中书又皆授以摄官未防即补正员不下数年遂通朝籍此其弊政亟宜革之诏自今止赐同学究出身准法选集当是时也国家甚强中外和乐优恩滥秩未甚有害而太宗聦明守太祖之遗意君臣之间讲求裁节不以天下之私情轻壊国家之公器然则朝廷之上所宜推此以行之塞侥幸之门开公正之路而谁敢不听也
