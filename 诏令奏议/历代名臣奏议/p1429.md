<!-- { "loadSidebar": true } -->
　　右正言任伯雨议鄯事宜防曰臣闻去歳熈河路以瞎征投降因取鄯二州朝廷委陜西运判秦希甫知熈州胡宗回相度秦希甫以二州为不可守胡宗回以二州为不可弃更奏异同纷若白黒自后覆军杀将果失鄯州秦希甫之言验而白罢运判胡宗回之言不当而仍旧作帅葢章惇蔡卞曲庇帅臣欲幸邀功故防昧朝廷隐讳邉患万口一辞以为不当窃以用兵累年公私困竭加以物贵人饥觧弛损壊万一更有邉事国家如何枝梧臣伏愿陛下取秦希甫胡宗回并臣庶所上论邉事画处类聚编排参验可弃可守之防则利害灼然不可掩矣然后选差小心得力晓事内臣一员赍手诏往邉上问帅臣及监司将官等各一贠弃守二防结军令单状奏闻则自然着实供析不敢依违附防矣伯雨又状曰臣伏覩神宗皇帝所以能用兵取熈河者不独英谋睿断委用得人葢以承仁宗数十年天下富庶之后绍圣之初所以能五路进筑者亦以承元祐十年休息之后今日邉隙视绍圣之初为益广财用视绍圣之初为益乏劲兵健马视绍圣之初为益耗谋臣将帅视绍圣之初为益少加以盐池损壊歳失财用三百余万关中累年荒旱物贵人饥生齿流移十减六七今年虽丰物价犹五倍平日以此观之邉事不可复生亦明矣去年邉臣邀功为国失信夺货为寇立召邉患强欲兼并鄯二州自去蕃屏覆军杀将已失其一今湟州虽存势又孤絶荒山穷谷地不可耕道路险阨又难馈运得之无用徒耗中国又鄯二州均为嘉勒斯之地鄯大湟小唇齿相依既已弃鄯湟州势难独守国家守之且有五患朝廷前年取天都山置西安州取葭芦寨置晋宁军无所不可何者此夏贼之地吾讐敌之国取之有名也今湟州乃嘉勒斯之地嘉勒斯世効忠顺有功国家真宗仁宗继尝封爵乃朝廷与国因与国之乱而贪其土地失信背义取之无名絶夷夏向化之意一患也国家征伐夏贼所以无熈河以西之忧者嘉勒斯为篱落也今既取湟州则嘉勒斯余族不为吾助吾必有西邉费财用师之备二患也国家买马嵗二万匹而责青唐十居七八今既为讐则马不复至二年一匹不买亦可见矣西北无马大失邉备三患也河南有郎阿章族河北有兴斡族平日与嘉勒斯同辅中国今吾既与嘉勒斯为讐则彼畏吾有吞并之心必与夏贼结连以抗中国四患也万一夏贼因嘉勒斯之困掩取其地则势力益强永逺为吾腹背之害五患也况闻自得湟州已来嵗费三百万贯以守之一州所费如此五路邉靣可知矣国家一嵗赋入三百万者凡有几也内帑之积三百万者亦有几也安可以既乏之财追无穷之欲图未集之众弃已成之师耶陛下备甞讲究其事始差内臣李某复差内臣郑居简皆知本末本路走马郝平及姚雄苖履亦尝具利害敷奏观此事体所宜多方休养不宜更滋邉患万一五路同日有警兵困不给财竭不续粮乏不继敌或奔突侵犯关陇不知朝廷何以枝梧又闻陜西运判秦希甫知熈州胡宗回曽有文字互奏邉事不同又闻邉人实封言邉事者甚众邉人所陈其言必实臣伏愿陛下取上件文字类聚一处子细参考则是非利害不可掩矣然后选差谨厚小心得力晓事内臣一贠赍手诏往邉上密令帅臣及本路监司各具防弃守二者画一利害结军令状闻奏以参合希甫宗回及邉人封事臣愿陛下更令二府大臣各具己见论列若议论不同即令诘难务尽其词以是而止如其立异违众公肆偏见则俾之先具若干兵马须若干资粮择何人往守约何时无患若有败事先坐首议陛下徐察其所言审其所处则安危之机成败之效晓然于目前矣昔汉武帝亦尝令韩安国王恢诘难邉事往返五六其后败事恢任其责今日治邉正可用此防矣
　　伯雨又论月晕围昴毕上奏曰臣先曽论湟州事乞陛下俯稽众议早定弃守之防又曾论赤气事乞陛下仰推天变预防边境窃发之虞天道幽逺理难取必方此恐惧以俟妄言之罪廼今月初八日夜伏见月晕围昴毕谨按汉志曰昴毕天街也其北为敌其南为汉而参为赵魏之郊昔汉髙帝七年月晕参毕遂有平城之围以此观之象不虚示必有可考夫以陛下躬尧舜之资乗千载之运小心顺帝动无过举而天象屡变其故何也葢天心深忧陛下欲陛下畏惧脩省先事为备故变之来并在数月推考众类皆为兵应虽非谆谆理不虚示臣谨为陛下先论湟州次论陜西五路终论河北略具画一如后
　　一湟鄯二州嘉勒斯赉地嘉勒斯世効忠顺有功朝廷为国家与国在真宗时继迁为寇嘉勒斯之兵牵制卒使兵败困于六谷朝廷以其功大封武威郡王及康定寳元元昊不顺又常出兵以助中国仁宗再封武威王自是凡有夏贼之虞嘉勒斯必为中国之助朝廷所以无熈河陜西之忧者以嘉勒斯为藩篱也前年因辖珍窃据失国出走王瞻胡宗回乗彼之乱妄称纳土杀降攘货自去藩屏覆军杀将失信外国朝廷一切不治其罪既已弃鄯湟独尚留不唯孤絶地不可耕馈粮艰阻势难独守亦恐嘉勒斯衔怨结连夏贼或势力微弱为所并自此西方吐蕃诸族必尽服属夏贼益彊国家邉靣益广由成文龙直抵蜀道悉隣西贼之境葢不啻五千余里其为国家之患岂特一州之地陜西歳失买马之利而已哉臣愿陛下更详前后臣庶所论湟州弃守利害如不可守先下手诏选命邉帅一员令于境上召兴扬斡与大小隆赞等喻以前年邉臣生事非朝廷本意斩王瞻于境上黜宗回于逺方还其湟州择所当立之酋责以如祖宗以来世守忠顺则费财逺守自开邉靣之虞庶几息矣今不早定去取设若力屈不守覆军杀将挫损国威又欲如前年置而不问耶昔泸州邉事韩存寳止以不即追乞弟神宗命斩于邉上王瞻之罪葢不止百倍于存寳故必斩首始足以息邉人之寃愤矣
　　一臣闻往者朝廷许于诸路进筑人人务深入敌界多筑保砦以希功赏故不复计势之险易地之逺近守之可否兵广财屈为国疮痍舍可守之疆城不毛之地规难臣之敌丧既练之师且边方之性贪而怙乱侵其土地彼已不分建立城砦又非所欲今日纳欵特以力困耳彼其为心亦岂不一日思有逞哉逺不过三五年近不出一二歳天时人事必有邉警且关中歳歉物贵已六年矣去年虽丰物价至今犹五倍平日不独粮食殚窘加以财用匮竭官员俸给累月无支诸军料钱往往并月平居如此万一有事无以应副财竭兵乱理有必至臣愿陛下特下手诏严敕诸路帅臣俾其各画地图指陈攻守之防葢新筑城砦仅全旧有堡砦渐废欲新旧并守则财力不支欲舍旧守新则馈运滋逺地理滋逺则罅隙必多罅隙既多则救应必难万一寇至敌众限隔外内睽阻首尾不应则堡砦逺者不特无益适足为患故臣愿陛下敕帅臣新旧堡砦何者为可守何者为可废何者可以兼存何者可以兼罢俾之直论不得观望成败之际严立刑赏然后下两府大臣公共参议万一异议俾任其责如汉武之责王恢自然不敢逞其私意矣昔仁宗尝御龙图天章阁以西方多故将帅不得人令具数以对况今日邉事之重大臣于此可以悉心公论矣
　　一臣闻前日河北水灾居民流移自永静以北居民所存三四自沧州以北所存一二其他郡大率类此千里萧条间无人烟去年虽丰无人耕种所收苖稼十不一二河北朝廷根本密迩彊敌居民流散仓廪空虚城郭不脩甲兵不利万一有警何以为计今朝廷虽行鬻爵以佐用度纵使多鬻所得有几又地上不耕收获至寡虽鬻爵入粟势岂赢余取之本路无由仰足臣愿陛下力节浮费痛减用度废内帑之积募人为兵漕东南之粟诱民归业课农力耕密敕监司牧守缮器械脩城垒拣选将领训齐卒伍虽为无虞常若有待葢赤气之起月晕所主赵魏之郊不可无备此天象之变可质而知也又闻前年水灾流民有入北界者幽蓟之间往往刺之为军中国虚实彼固知矣敌主老病比年转甚敌嗣凶猛性颇好战包蔵祸心难以信结万一乗我无备有所趑趄则国家预备之防安可缓哉此人事可质而知也昔真宗尝谓辅臣设险兴功守邉之利茍渐为之害莫大焉祖宗之事足以为法矣国家太平百五十年财用雕竭无甚今日昔仁宗积之数十年而神宗用之哲宗积之十余年而绍圣耗之陛下适承雕耗之后逺无熈宁之富庶近无绍圣之蓄积去年哲宗山陵甫毕今日太后园陵又作既建西宫又飨明堂支用之广不可胜计陛下方事节俭痛加约损经费常用尚恐不足以此事势岂宜更有邉事伏愿圣慈留神采览更俾二府大臣公共论议毋使偷安以幸无事臣孤贱谫才误防陛下擢置言路小大之事知无不言出于爱君不暇他恤惓惓之心不胜千万
　　贴黄今日西人虽已欵塞湟州虽已固守万一忽有邉警不知朝廷指准何处钱物应副乞令二府预议国家湟州歳费三百万贯不知自得湟州已因事发怒刺数千人为兵更乞朝廷密赐审察虚实不可不虑
