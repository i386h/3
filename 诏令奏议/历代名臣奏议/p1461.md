<!-- { "loadSidebar": true } -->
　　昌裔又论三邉防秋状曰臣闻防秋之说尚矣薇作而遣薇刚而归说者曰周之戍役犹今防秋之兵也瓜时而徃及瓜而代传者曰齐之戍期即今防秋之候也盖北敌风俗四月放马入泊令逐水草禁人乗骑八月取马出淀饲以麦豆准备战闘方隆暑则筋觧胶缓力不及逺至秋髙则劲弓折胶锐不可当故汉军备敌率以秋冬唐兵戍北谓之防秋皆时吾战备遏彼寇虐也国家当海东崛起之敌立中国自治之规每扵秋时常若寇至靖康有防秋诏建炎有防秋议谓夏已及半去秋不逺非早图之则敌又奔突者李纲之疏也谓时已中夏去秋无防惟博谋羣议则尚可捍敌者刘珏之防也谓防秋之期才一两月而控扼守御盖非一涂者张守之言也谓秋防事廹仅有两月而防托战守尚无定谋者叶夣得之请也君臣之间日夜凛凛惟恐一事蹉跌此岂故为是过计哉彻桑牖户之谋折桞樊圃之戒昔人所以无日不申儆扵国中也今计秋风不十日矣敌之骠悍过扵残金师之出没飘若风雨但闻其以草青为放牧之枣红为出哨之期则避暑而遁逐凉而来乃敌人之常也不知上之所以忧邉思职下之所以料敌御戎者亦有如中兴之深畧乎分上下流守浅隘口脩战舰阅水军此防江上之秋也敛淮东戍厚淮屯募土豪训义甲此防淮堧之秋也招水手葺海鳅结固民舠选择防长此防海道之秋也援忠勇集流移缮修城壁开浚海柜此防京湖之秋也固三闗天险闸诸道支径补兵籍峙军粮此防蜀口之秋也备风寒者不下数处为秋防者非止一条所当爱日惜隂并手合力如扑原火如袽漏舟旦旦而为之犹恐不蔇而今朝廷之上百辟晏然言论多扵施行浮文妨扵实务后族王宫之冗费列曹坐局之常程羣工闲慢之差除诸道非泛之申请以至土木营缮时节宴防神霄祷祈大礼锡赉藻饰治具亡以异扵平时至扵治兵足食之方脩车备器之事则反皆阙畧不暇精讲方且今日一人而出疆进取曰吾将以厚藩篱明日一人而遣使求成曰吾将以寛嵗计京湖焚荡者一十四郡而区拨地界之未明蜀口委弃者二十三闗而分布司存之未定势均者持意见权扼者快恩雠胆薄者徇顔情气扬者亡纪律蚕食交侵此为何时而泛无规模担阁日子脱或防骑闯陆浮牌渡江而后调兵符科邉琐为应急草草之谋则亦晚矣昔靖康之难敌方退师上下恬嬉遂谓无事方建议立东宫开讲筵复春秋罢配飨有言责者日论京黼之党当事任者谋逐许李之贤宻院欲追击贼三省欲防出境宣司欲调战士庙堂欲止援师行移二三命令反复玉辂之索争议未定而鐡骑已过河矣故当时有不理防防秋却理防春秋等语吁此岂二敌之善战哉亦一时谋人之不臧有以致寇而深之耳昔胡安国有言军政未脩既不可战彊弱不敌又不可和惟有讲求防守之方以为攘敌之备最为上防臣谓今日之事当置和战不议而专议秋防三省进呈之际尽屏细务非备御不谋枢宻本兵之地略去彛章非兵食不讲侍从不拘早晚许以邉事请对防谏不限月课时以邉警奏闻百僚师师日以敌国外患衡虑而陛下又鉴靖康之所以失法建炎之所以兴屏声色节燕饮常以貂帽思将士之劳抑幸赏减浮费务以金帛代军储之籴躬率内外以济时艰则敌来而应可以伸吾威敌去勿追可以成吾信敌虽吞噬诸国横截八荒而终不敢干中华正统之所在矣惟陛下宵旰亟图之宗社幸甚
　　贴黄臣近收乡人书言戎帅曹友闻得谍者报草地欲以八月入寇则是臣防秋之说扵蜀尤不可缓也盖蜀自去冬敌退之后尚留哨骑出没并邉或伏草间以待麦熟董鹏飞以守城死时当可以刼寨亡陈瑀以行邉执不三月间失三太守皆西陲才勇之人以此邉氓愈更畏怯又东有李伯渊窥上津西有汪世显伺仇池种类寔繁景色可畏兵无三万之数粮无十日之储色色筑底惟有民气一髪仅存而数年间捐财以助邉荷担以供饷不知其防履畆矣近闻緫所有对籴之法制司有起夫之令臣为之骇然此说果行则民病困极之余将引绳而絶之矣欲望圣慈申勅制緫禁戢科需而扵驱磨所之失陷者抚谕司之科拨者官塩户之辍借者留意审核以应支梧庶可寛民一分实非小利所有三太守死事得之公论谓董鹏飞为上时当可次之陈瑀又次之欲乞行下宻院等第推赏施行伏候勅防
　　昌裔又奏曰准御史防牒轮当十二月一日视朝转对有已见下项事须至奏闻者
　　一臣比以一介孤愚待罪分察每扵时政空臆尽言旁忤宰臣防负大谴尚赖圣恩天广曲赐存全叠拜命卿又兼史事自知无以称塞属当转对其敢隐情惜已而有愧于初心防臣闻天之所以职覆君之所以司牧不过曰仁而已天之仁在扵与民物以为生君之仁在扵承天心之所生故好生恶杀三代之所以得人心也大兵大狱汉唐之所以殄国脉也洪惟本朝以仁立国其得天下也不妄杀一不辜其谨刑狱也不误入一有罪其懐逺人以恩不加以侮慢不恭之诛其体近臣以礼不坐以暧昧不明之过汉以王恢首邉衅兵连不觧者逾三十年而本朝谋臣务存大体不曰澶渊郤敌之后十九年不言兵则曰陛下即位之初二十年不可道用兵不曰首兵必有谪则曰用兵不是好事盖恐干戈一啓有贻根本之忧唐以林甫陷善良罗织被罪者防数百家而本朝议论务从忠厚不以女奴之伪书而诬正人不以奏邸之傲歌而网名士不以咏桧之诗而终弃竒才不以兴甲之语而深罪旧弼盖恐刑狱一兴有以开荆棘之路此皆列圣仁厚之徳大臣深逺之虑所以培护元气而祈天永命扵无疆也不幸其间小人相继用事以深入之说而啓兵端以隂中之术而造党祸然仁圣相传神武不杀未尝一堕其奸谋故熈河之师王韶实倡之而当宁叹息深咎廷臣之不言泾原之筑李宪实继之而中使奏闻乃痛邉民之疲敝鄯湟之复朝廷初无坚决之谋而童贯造衅师败者数十万人燕云之取圣训尝有全师之戒而蔡京首谋兵溃者五十万众是阶厉者之罪也而何足以伤祖宗之仁华亭之狱安石之子雱为之防上察其诬而事遂寝同文之鞠蔡确之子渭为之防事无其证而计不行元祐之籍等定者三百九人天示其威而碑仆不立矣赵汾之案根连者五十三家天夺其魄而欵具不书矣是执谗者之过也而何足以累祖宗之圣上天有祚我宋之心祖宗无咈人心之事故虽王室屡经多难而国势安若泰山盖其所以贻谋者至深且长也陛下蹈规祖武祗事天明小心抑畏惟恐伤乎民生盛徳温恭惟恐咈乎物论咨儒臣以讲学未尝不尽下之情导谏臣以敢言未敢有拒人之色中更大化庶事厉精思欲取浊乱之政习而一新之天下翕然莫不有升平之望矣独惟宰揆非人不能仰承圣意方其始也轻躁寡谋而首兴京洛之师及其久也猜忌深中而隂造缙绅之谤佳兵之祸至于甲卒防亡膏血沾渍有目者所得而见也而中伤士夫之穽则犹隐而不彰征调之苦至于室家离散哭声流传有耳者所得而闻也而倾陷善类之罟则防发而幸免若非陛下翻然感悟洞烛其非则大兵之后又将醖成衣冠之祸矣夫有司失一死罪责尚不轻今以无罪而驱民扵兵凡不附已者谋中以危法安知向夕雷雨之异非其处心积虑之惨有以上干至和乎迩者徳音一播丁寕罪己而三邉莫不属心廷制一奋发拜罢而多士为之吐气所谓兵狱三事皆自惠卿发之者今已昭昭暴白扵天下矣然而仁足以回震霆之怒而不能以革敌人之侮心明足以开积潦之隂而未能以释中外之疑虑岂可不求其故乎孟子曰是乃仁术也善推其所为而已矣不杀羔小善尔我真宗推之至扵家富人足聿成景徳和平之风不践蚁防事尔我哲宗推之至扵役减刑清坐辑元祐安静之福今陛下有悔过之大徳有洗寃之盛心盍不以其隐之扵中者而推之庶政百度耶由是而体行苇之厚以笃兄弟之戚按棠棣之燕以懐死防之威则亲亲之仁也由是而复胎养之令以培元良之本立内学之敎以选宗藩之英则幼幼之仁也召用众正勿以好名之嫌而絶为善之路则敬贤之仁也优容言者勿以约閙之说而杜敢谏之门则好善之仁也旧奸宿慝芟夷蕴崇勿使是殖是长则恶恶之仁也侨戸流民还定安集毋使靡室靡家则爱人之仁也念一觉悟而天下无寃民心一恻怛而万物皆生意则陛下之仁实与天地同其大彼以暴吾以仁彼以嗜杀吾以好生虽草地穷漠之夷亦不能干中国正朔之所在矣先儒程頥有曰充拓得去则天地变化草木蕃充拓不去则天地闭贤人隐惟愿陛下善推而力行之臣不胜拳拳
　　一臣闻听言之道固不可偏亦不可杂偏则所受狭隘无以公天下之言杂则所听混殽无以一天下之善不失之偏以来众正不邻扵杂以杜多门而后兼听尽天下之美矣且当今急务莫大扵朝政邉事也在廷则有大命之出纳庶政之废兴百吏之进退在邉则有防事之翕张帅权之分合敌情之去来此皆国家之命脉天下之机括所闗系也故昔之议朝政也命令必出扵人君政本必归扵中书令有不当者必使给舍审覆事有不便者必许防諌尽言所以政令详审而朝廷尊行之扵天下者无一事之阙议邉防也处分必出扵庙堂谋谟必叅扵都省侍从之知兵事者许以论思廷绅之歴邉任者责以条具所以处置得宜而军情服行之三邉者无一筹之误此古今之常理亦祖宗之家法也盖自人君喜独断之名而耳目之司或偏扵所寄宰相操独运之说而防事之宻或徇扵所私扵是始有以近习干公议有以小臣与朝政而事权杂出徒为羣下梯进之谋有以私人通宻报有以游士与邉机而意见背憎适为外臣交贿之地纪纲之所以隳壊而不振血脉之所以壅塞而不通由此其积也臣不敢逺引先朝故事姑以干淳之间闻见之所接者为陛下言之孝宗皇帝睿断明谟虽博采扵众议而虚心旷度实公听扵外庭熊克以曽觌荐而权直则宰相入奏言之刘甄夫以王淇荐而得召则政府授牍问之葛掞以内臣荐而欲除要官则宰执又留班奏之是议政之地未尝使小臣与闻也有邉事则令侍从两省至都堂防议乏将才则令制领将佐赴枢宻院审察议恢复则令朝士之可与大计者令兼局官防宻之地未尝许防士请谒也孝宗二十八年之治所以光明俊伟而不可及者岂非朝廷邉鄙之事操执纲要而微贱冗散之士不得以輙与其议防今陛下慨念时艰复置元辅人心固喜政本之有所归大臣留意邉事博询廷绅人言亦知国论之无所倚然或者过虑迩言之听不察而小臣宻啓犹习扵命相之前逺犹之告不闻而游士私谒尚狃扵前相之旧则体统不明事宜失当其弊反有甚扵前日之所为矣臣愿陛下一以孝宗为法政事归扵三省而勿以亲信近臣与差除议论公扵外朝而勿以逺防纎士与邉议则小不间大私不胜公朝政清明邉尘弭息干淳之治可坐而致矣伏乞睿断留神天下幸甚
