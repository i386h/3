<!-- { "loadSidebar": true } -->
　　太史令上言客星经帝坐帝宻以问侍中爰延延因上封事曰臣闻天子尊无为上故天以为子位临臣庶威重四海动静以礼则星辰顺序意有邪僻则晷度错违陛下以河南尹邓万有龙潜之旧封为通侯恩重公卿恵丰宗室加顷引见与之对博上下媟黩有亏尊严臣闻之帝左右者所以咨政德也故周公戒成王曰其朋其朋言慎所与也昔宋闵公与彊臣共博列妇人于侧积此无礼以致大灾武帝与幸臣李延年韩嫣同卧起尊爵重赐情欲无厌遂生骄淫之心行不义之事卒延年被戮嫣伏其辜夫爱之则不觉其过恶之则不知其善所以事多放滥物情生怨故主者赏人必酬其功爵人以甄其德善人同处则日闻嘉训恶人从防则日生邪情孔子曰益者三友损者三友邪臣惑君乱妾危主以非所言则悦于耳以非所行则翫于目故令人君不能逺之仲尼曰唯女子与小人为难养近之则不逊逺之则怨盖圣人之明戒也昔光武皇帝与严光俱寝上天之异其夕即见夫以光武之圣德严光之髙贤君臣合道尚降此变岂况陛下今所亲幸以贱为贵以卑为尊哉惟陛下逺谗防之人纳謇謇之士除左右之权寤宦官之敝使积善日熈佞恶消殄则干灾可除帝省其奏时宦官专朝政刑暴滥又比失皇子灾异尤数延熹九年襄楷自家诣阙上防曰臣闻皇天不言以文象设教尧舜虽圣必歴象日月星辰察五纬所在故能享百年之夀为万世之法臣切见去歳五月荧惑入太微犯帝座出端门不轨常道其闰月庚辰太白入房犯心小星震动中耀中耀天王也傍小星者天王子也夫太微天廷五帝之坐而金火罚星扬光其中于占天子凶又俱入房心法无继嗣今年岁星久守太微逆行西至掖门还切执法嵗为木精好生恶杀而淹留不去者咎在仁德不修诛罚太酷前七年十二月荧惑与岁星俱入轩辕逆行四十余日而邓皇后诛其冬大寒杀鸟兽害鱼鼈城傍竹柏之叶有伤枯者臣闻于师曰柏伤竹枯不出三年天子当之今洛阳城中人夜无故叫呼云有火光人声正諠于占亦与竹柏枯同自春夏以来连有霜雹及大雨靁而臣作威作福刑罚急刻之所感也太原太守刘瓆南阳太守成瑨志除奸邪其所诛翦皆合人望而陛下受阉竖之譛乃逺加考逮三公上书乞哀瓆等不见采察而严被谴让忧国之臣将遂杜口矣臣闻杀无罪诛贤者祸及三世自陛下即位以来频行诛罚梁寇孙邓并见族灭其从坐者又非其数李云上书明主所不当讳杜众乞死谅以感悟圣朝曽无赦宥而并被残戮天下之人咸知其寃汉兴以来未有拒谏诛贤用刑太深如今者也永平旧典诸当重论皆须冬狱先请后刑所以重人命也顷数十岁以来州郡翫习又欲避请谳之烦辄托疾病多死牢狱长吏杀生自己死者多非其罪魂神寃结无所归诉淫厉疾疫自此而起昔文王一妻诞致十子今宫女数千未闻庆育宜修德省刑以广螽斯之祚又七年六月十三日河内野王山上有龙死长可数十丈扶风有星陨为石声闻三郡夫龙形状不一小大无常故周易况之大人帝王以为符瑞或闻河内龙死讳以为蛇夫龙能变化蛇亦有神皆不当死昔秦之将衰华山神操璧以授郑客曰今年祖龙死始皇逃之死于沙丘王莽天鳯二年讹言黄山宫有死龙之异后汉诛莽光武复兴虚言犹然况于实邪夫星辰丽天犹万国之附王者也下将畔上故星亦畔天石者安坠者失埶春秋五石陨宋其后襄公为楚所执秦之亡也石陨东郡今陨扶风与先帝园陵相近不有大丧必有畔逆案春秋以来及古帝王未有河清及学门自壊者也臣以河者诸侯位也清者属阳浊者属隂河当浊而反清者隂欲为阳诸侯欲为帝也太学天子教化之宫其门无故自壊者言文德将丧教化废也京房易传曰河水清天下平今天垂异地吐妖人厉疫三者并时而有河清犹春秋麟不当见而见孔子书之以为异也臣前上琅邪宫崇受于吉神书不合明听臣闻布谷鸣于孟夏蟋蟀吟于始秋物有微而志信人有贱而言忠臣虽至贱诚愿赐清问极尽所言书奏不省十余日复上书曰臣伏见太白北入数日复出东方其占当有大兵中国弱四夷彊臣又推歩荧惑今当出而潜必有隂谋皆由狱多寃结忠臣被戮德星所以乆守执法亦为此也陛下宜承天意理察寃狱为刘踬成瑨亏除罪辟追録李云杜众等子孙夫天子事天不孝则日食星鬬比年日食于正朔三光不明五纬错戾前者宫崇所献神书专以奉天地顺五行为本亦有兴国广嗣之术其文易晓参同经典而顺帝不行故国不兴孝冲孝质频世短祚臣又闻之得主所好自非正道神为生虐故周衰诸侯以力征相尚于是夏育申休宋万彭生任鄙之徒生于其时殷纣好色妲己是出叶公好龙真龙游廷今黄门常侍天刑之人陛下爱待兼倍常宠系嗣未兆岂不为此天宫宦者星不在紫宫而在天市明当给使主市里也今乃反处常伯之位实非天意又闻宫中立黄老浮屠之祠此道清虚贵尚无为好生恶杀省欲去奢今陛下嗜欲不去杀罚过理既乖其道岂获其祚哉或言老子入西域为浮屠浮屠不三宿桑下不欲乆生恩爱精之至也天神遗以好女浮屠曰此但革囊盛血遂不眄之其守一如此乃能成道今陛下婬女艳妇极天下之丽甘肥饮美殚天下之味柰何欲如黄老乎书上即召诏尚书问状楷曰臣闻古者本无宦臣武帝末春秋髙数防后宫始置之耳后稍见任至于顺帝遂益繁炽今陛下爵之十倍于前至今无继嗣者岂独好之而使之然乎尚书上其对诏下有司处正杨秉为侍中尚书帝时微行私过幸河南尹梁府舍是日大风防树昼昏秉因上防諌曰臣闻瑞由德至灾应事生传曰祸福无门唯人所召天不言语以灾异谴告是以孔子迅雷风烈必有变动诗云敬天之威不敢驱驰王者至尊出入有常警跸而行静室而止自非郊庙之事则銮旗不驾故诗称自郊徂宫易曰王假有庙致孝享也诸侯如臣之家春秋尚列其诫况以先王法服而私出槃防降乱尊卑等威无序侍卫守空宫绂玺委女妾设有非常之变任章之谋上负先帝下悔靡及臣奕世受恩得备纳言又以薄学充在讲劝特防哀识见照日月恩重命轻义使士死敢惮摧折略陈其愚时连岁饥荒灾异数见刘陶时防太学上防曰臣闻人非天地无以生天地非人无以为灵是故帝非人不立人非帝不宁夫天之与帝帝之与人犹头之与足相须而行也伏惟陛下年隆德茂中天称号袭常存之庆循不易之制目不视鸣条之事耳不闻檀车之声天灾不有痛于肌肤震食不即损于圣体故蔑三光之谬轻上天之怒伏念髙祖之起始自布衣拾暴秦之敝追亡周之鹿合散扶伤克成帝业功既显矣勤亦至矣流福遗祚至于陛下陛下既不能増明烈考之轨而忽髙祖之勤妄假利器委授国柄使羣丑刑芟刈小民雕敝诸夏虐流逺近故天降众异以戒陛下陛下不悟而竞令虎豹窟于麑场豺狼乳于春囿斯岂唐咨禹稷益典朕虞议物赋土蒸民之意哉又令牧守长吏上下交竸封豕长蛇吞食天下货殖者为穷寃之魂贫馁者为饥寒之鬼髙门获东观之辜丰室罗妖叛之罪死者悲于窀穸生者戚于朝野是愚臣所为咨嗟长怀叹息也且秦之将亡正谏者诛谀进者赏嘉言结于忠舌国命出于谗口擅阎乐于咸阳授赵髙以车府权去已而不知威离身而不顾古今一揆成败同埶愿陛下逺览强秦之倾近察哀平之变得失昭然祸福可见臣又闻危非仁不扶乱非智不救故武丁得傅説以消鼎雉之灾周宣用申甫以济夷厉之荒窃见故冀州刺史南阳朱穆前乌桓校尉臣同郡李膺皆履正清平贞髙絶俗穆前在冀州奉宪撡平摧破奸党扫清万里膺歴典牧守正身率下及掌戎马威扬朔北斯实中兴之良佐国家之柱臣也宜还本朝挟辅王室上齐七曜下镇万国臣敢吐不时之义于讳言之朝犹冰霜见日必至消灭臣始悲天下之可悲今天下亦悲臣之愚惑也
　　永康元年征皇甫规为尚书其夏日食诏公卿举贤良方正下问得失规对曰天之于王者如君之于臣父之于子也诫以灾妖使从福祥陛下八年之中三断大狱一除内嬖再诛外臣而灾犹见人情未安者殆贤愚进退威刑所加有非其理也前太尉陈蕃刘矩忠谋髙世废在里巷刘祐冯绲赵典尹勲正直多怨流放家门李膺王畅孔翊絜身守礼终无宰相之阶至于钩党之衅事起无端虐贤伤善哀及无辜今兴改善政易于覆手而羣臣杜口鉴畏前害互相瞻顾莫肯正言伏愿陛下暂留圣明容受謇直则前责可弭后福必降对奏不省


　　歴代名臣奏议卷二百九十六
　　钦定四库全书
　　歴代名臣奏议卷二百九十七
　　明　杨士竒等　撰
　　灾祥
　　汉灵帝建宁二年青蛇见御坐轩前又大风雨雹霹雳拔树诏使百僚各言灾应大司农张奂上防曰臣闻风为号令动物通气木生于火相须乃明蛇能屈伸配龙腾蛰顺至为休徴逆来为殃咎隂气专用则凝精为雹故大将军窦武太傅陈蕃或志宁社稷或方直不回前以谗胜并伏诛戮海内黙黙人懐震愤昔周公葬不如礼天乃动威今武蕃忠贞未被明宥灾眚之来皆为此也宜急为改葬徙还家属其从坐禁锢一切蠲除又皇太后虽居南宫而恩礼不接朝臣莫言逺近失望宜思大义顾复之报天子深纳奂言
　　谢弼亦上封事曰臣闻和气应于有德妖异生乎失政上天告谴则王者思其愆政道或亏则奸臣当其罚夫蛇者隂气所生鳞者甲兵之符也鸿范传曰厥极弱时则有蛇龙之孽又荧惑守亢裴回不去法有近臣谋乱发于左右不知陛下所与从容帷幄之内亲信者为谁宜急斥黜以消天戒臣又闻惟虺惟蛇女子之祥伏惟皇太后定策宫闼援立圣明书云父子兄弟罪不相及窦氏之诛岂宜咎延太后幽隔空宫愁感天心如有雾露之疾陛下当何面目以见天下昔周襄不能敬事其母戎狄遂至交侵孝和皇帝不絶窦后之恩前世以为美谈礼为人后者为之子今以桓帝为父岂得不以太后为母哉援神契曰天子行孝四夷和平方今边境日蹙兵革蜂起自非孝道何以济之愿陛下仰慕有虞烝烝之化俯思凯风慰母之念臣又闻爵赏之设必酬庸勲开国承家小人勿用功臣久外未防爵秩阿母宠私乃享大封大风雨雹亦由于兹又故太傅陈蕃辅相陛下勤身王室夙夜匪懈而见陷群邪一旦诛灭其为酷滥骇动天下而门生故吏并离徙锢蕃身已徃人百何赎宜还其家属解除禁网夫台宰重噐国命所寄今之四公惟司空刘宠断断守善余皆素湌致宼之人【四公谓刘矩为太尉许训为司徒胡广为太傅及宠也】必有折足覆餗之凶可因灾异并加罢黜徴故司空王畅长乐少府李膺并居政事庶灾变可消国祚惟永臣山薮顽闇未逹国典策曰无有所隠敢不尽愚用忘忌讳伏惟陛下裁其诛罚
　　熹平元年青蛇见御坐帝以问少府光禄勲杨赐赐上封事曰臣闻和气致祥乖气致灾休徴则五福应咎徴则六极至夫善不妄来灾不空发王者心有所惟意有所想虽未形顔色而五星以之推移隂阳为其变度以此而观天之与人岂不符哉尚书曰天齐乎人假我一日是其明徴也夫皇极不建则有蛇龙之孽诗云惟虺惟蛇女子之祥故春秋两蛇鬭于郑门昭公殆以女败康王一朝晏起关雎见防而作夫女谒行则谗夫昌谗夫昌则苞苴通故殷汤以之自戒终济亢旱之灾惟陛下思干刚之道别内外之宜崇帝乙之制受元吉之祉抑皇甫之权割艳妻之爱则蛇变可消祯祥立应殷戊宋景其事甚明
