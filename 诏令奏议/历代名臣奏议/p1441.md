<!-- { "loadSidebar": true } -->
　　孝宗隆兴元年同知枢宻院周麟之上封事曰臣闻为天下立事要当顺天下之心明天下之势然后能易乱为治转败为功古圣王所以安中夏御逺人也莫不皆然舜之格有苗禹之叙西戎高宗之伐鬼方文王之事昆夷宣王之平玁狁率用斯道也下至汉唐其迹异其理同在高文则结和亲在武皇则事攻讨在宣帝则受朝贺在武徳之初则诡臣突厥在贞观之盛则生擒颉利夫岂乐为是异同哉视人心之所向度国势之所宜有不得不然者耳由是言之圣人应世初无私心也立国本无定势也因人心之所喜为之喜故乐民之乐而天下不以为骄因人心之所怒为之怒故一怒而安天下不以为暴因国势之彊有以成吾彊故日辟百里而天下不以为贪因国势之弱有以处吾弱故以大事小而天下不以为怯拱揖指麾之间众心乐归大势坚定而国计成矣世之懐偏见执异议者又乌能伸其喙以撼吾之所守哉纾一时之急收百世之利凡以此也金人之为中国患数十年矣自阿固达之起继之以武竒迈又继之以东昏王亶又继之以岐国王亮迨今葛王盖五世矣时异事变势亦随之阿固达一举而呑辽人武竒迈再举而蹙中原当是时也掩中国之无备乘民心之久安长驱虚所至輙下猝然有廻山倒海之势其孰能当之亶之立也命将兴师入寇屡矣逾江南瞰海上而终不得志于我乌珠之归师徒耗伤仅以身免士马物故者大半用兵连嵗所失益多敌知事力之屈可以图休息也亶与乌珠等谋则曰吾国天下大雠也使吾子孙一不振宋必报焉则吾国覆矣不若以恩觧之此和好之所以通也和好既通则许我纳币屈我称藩画淮为界然后慈寜就养永祐复土南北生灵各安其业聘问往来情文周宻自缔好以来讲信脩睦无若此时之欢者使亶不被祸凡我有求无不见听虽列圣诸陵白沟故地皆可以次第而得之惜乎不十年间肺腑之祸起而亶戕矣至今北人类能言之是则和好之通岂非势使然乎亮之立也大恶昭著内懐危疑握兵重臣多不受诏朝夕惴惴焉惟恐讨伐之师四面而至也我方遣朝贺之使以安之于是遂偃然南面号令诸国而侈心肆矣狂愎自用以杀为嬉勲戚诸王翦灭殆尽彼之汰虐日甚我之顺事日严休兵嵗深生齿蕃息敌知事力之全可以肆彊横也亮与马钦等谋则曰吾国天下大雠也使吾子孙一不振宋必报焉则吾国覆矣不若以力取之此和议之所以变也和议将变则罢塲诘私渡邉衅横生敌谋遽发遂欲割我两淮要我近辅而又拒我行人一不如意扫境南下王室震荡危若赘斿自交兵以来生民被害无若此时之惨者使亮不见杀则投棰济江盖无难焉顾其积恶天地之所不容神人之所共愤变生肘腋腹败枝披卒徒奔逃惟恐王师之蹑其后也是则和议之变亦岂非势使然乎太上皇帝仁天智神临御三十六年躬履多难洞照事防其于御敌之道固尝深思熟计歴试而兼行之矣陛下以大有为之资光奉慈训嗣守天位治民事神恭俭逊慤徳无不周明无不烛惟疆场未靖上贻宵旰之忧抑尝有以天下之心天下之势告陛下者乎自践阼以来建议之臣有为陛下言战者矣必曰金鼓一动雷厉风飞则兵不血刃可以收疆土复陵庙活万姓然王师所至城邑一空破蔡州则杀蔡州之民入海州则杀海州之民夺宿州则杀宿州之民京西陕右往往皆然非所谓拯民于水火之中也继之以士无闘志弃甲来归中原寸地了不可得乌在其为战有为陛下言和者矣以厚礼将币以卑属寓书休兵息民庶乎两得然使命数遣有延至于国中而不得伸其志者矣有见止于境上而不得通其辞者矣以此欲和不啻如方枘圜凿之不相入也乌能必其和有为陛下言守者矣以増陴浚隍遏其冲以积粟聚兵固其夲来则勿与角去则勿与通然长淮东西延袤千里兵少则戍不周民贫则用不给比者筑城壁修堰埧皆取办于两淮之人凋郡遗黎不堪其扰而守未必能固也设欲固守非经营数年不能就绪大敌忽至其何以支守虽长防亦未易以一朝集也故欲战者以和为奸谋为辱国之举欲和者以战为危道为残民之徒而欲守者又以战为邀功和为怯敌谓和战皆非万全之筞三説纷然互相矛盾得此则失彼举一则废二国论未定主听未専斯民盻盻然不能自保呜呼胡不观天下之心审天下之势参三説而用之乎昔亶之请盟也太上皇决策讲好遣使以先之而邉鄙遂定知其势可与通也非用兵之时也及亮之败盟也太上皇出不得已发兵以应之而敌亮自毙知其势不可与通也非遣使之时也以此论之和战守三筞善用之皆足以收功不善用之皆足以败事使势可战也虽樊哙以十万横行李靖以三千蹀血吾亦为之无不胜者势可和也如魏绛之五利可致贾谊之三表可施吾必为之无不谐者势可守也如宣帝之罢兵留田光武之闭闗谢质吾必为之无不济者又胡可外天下之心忽天下之势区区焉操一説而自以为得乎臣顷嵗出疆至河朔见所过州县全盛如故入则人物繁伙闬廛充溢出则耕桑弥望牛马被野然后知二十年息兵之効不为无益于斯民一旦敌人叛盟赤子又复涂炭前冬敌退淮甸白骨如山迹其杀人之祸皆起于金人一念虑之间而流毒至于如此岂不甚可戒哉今敌势亏矣敌计穷矣两军相角而所防均两国相持而其患等欲战者少不欲战者多盖两军之心也欲和者众不欲和者寡盖两国之势也臣闻之北人则曰敌中签发人丁其下莫肯听命又闻之士大夫则又曰近敌帅移书于督府致问于庙堂甚有通和之意陛下视人心之所向度国势之所宜不知所以应之何如哉臣愿陛下因天下之心乘天下之势特遣信使谕以至理告以诚心与之委曲评议使知和好之不可以虚辞合又知和好之不可以旧例拘则吾事济矣或曰比嵗两遣使矣其如不谐何其如不见纳何臣应之曰使之不谐非使者之过也使之不见纳非使者之愿也顾当时所以遣使者失其序耳何谓遣使失其序曰遣使一也而所以遣使则不一也有和议未定而遣者有和议已成而遣者和议未定则以未定之辞与之通庆贺有所未修也报谕有所未及也如绍兴之初遣韩肖冑孙近之类是也和议已成则以已成之礼与之接名分有定论也书辞有定式也如讲和之后遣何铸之类是也自金人渝盟和好絶矣和好既絶今始通焉故遣使以议之则是和议未定之时也我方有所议而损益之未可必又安可遽为贺庆报谕而遣乎其曰贺登寳位则是和议已成矣往年以贺为使者有旧例焉彼复以旧例取必于我又焉得而见纳哉今臣之所谓遣使则不然当以审议为名以韩肖冑孙近为例审也者欲审而后交议也者欲议而后定和其夲于诚心乎在所审也其出于诡谋乎在所审也名数有未安者乎在所议也疆界有未正者乎在所议也礼币之厚薄有未齐者乎在所议也为此遣使彼安得不纳举此详议彼安得不谐和议成矣然后有所贺则贺之有所报则报之此之谓遣使得其序或曰遣使得其序遂可去兵乎撤备乎臣应之曰遣使所以议和也和虽可必亦当待之以不可必使者出境朝廷申命诸将各整其师淬砺锋刃振饰旗铠蓄鋭待敌常若两阵相当者则是使者之行自不妨治战具也大军列屯分据要地修障隧正营部逺斥力控江淮之险则是使者之行自不妨缮守备也夫战和守固相须而并用者也善为国者可战则战不为战而废和也可和则和不因和而忘战可守则守不胶于守而絶和战之利合而论之则一析而言之则三胡可忽哉昔唐之平贺鲁也骆宏义献计曰安中国以信驭边人以权理有变通也噫斯言岂为一时设哉惟陛下博览兼听详究利害观人心审国势与时变通权以济事允执厥中而行之天下幸甚
