<!-- { "loadSidebar": true } -->
　　王质奏论使材二疏一曰无责全材臣尝论曰圣人之用天下常使人欣欣有自喜之心下自一介之吏等而升之人各自顾负荷可用于世才者常思奋其才智者常思泄其智一旦茍可以施为则激昻驰骋惟恐后时而不发当此之时天子优游于上而天下之人奔走于下大者则为之劳心以集大事小者则为之劳力以济其职孜孜矻矻以自逞其能疲弊辛苦终其身而不倦甚者蹈白刄触汤镬冒患难而不知辞惟夫自以为无用于世则气消意壊虽有才智久而散缓腐败以至于枵然而无用夫天下之才智可作而不可沮也世之良弓激而发之一寸之镞可使有千歩之势弛而放之与仆株朽木同故圣人常以有用引天下以为无用而自絶则其可用盖无防矣臣尝叹息唐八司马皆天下雄豪伟特之才如栁宗元刘禹锡其所蕴藏盖百分未试其一故其陵厉轩昻之气虽忧深憔悴之中犹自见其文章议论而不可没其精华果鋭盘屈而低折不得已而暴露于荒州僻郡之间盖亦有过人者而程异晚年复振则唐之财用遂霈然此岂可以不惜也盖尝读洪范之书以为皇极之道广大而不狭寛厚而不苛而尧舜禹汤文武所以用天下之术颇可以推见于此何者有猷者有谋畧也有为者有胆力也有守者有志节也有谋畧者能画有胆力者能办有志节者能立此不可不念也故曰汝则念之虽然有谋畧者或至于诈而不知正有胆力者或至于纵而不知法有志节者或至于执而不知惧盖非天下之中道矣虽然茍未丽于恶者亦不可以不受也故曰不协于极不罹于咎皇则受之嗟夫皇极之道非圣人孰能行之荀彧崔浩张华王猛之谋畧杜黄裳李徳裕张柬之郭崇韬之胆力申屠嘉张昭窦武何进之志节此固硁硁者有所不録也臣闻昔者太祖皇帝以大度致天下之士深知赵普之贪曹翰之横而包涵覆盖未尝见于辞色故赵普曹翰俱得以为名臣自雍熈端拱之后用法愈详而责人愈宻盖其弊至于今有二一曰记旧恶而不开其新二曰録其暂失而不责其后效且天下之士谁能无援而进者陛下以天下之权付之宰相凡取予黜陟皆出其手而今之议者曰某人故相党也臣愚不知谁非其党欤既斥其尤则其他自可以淬磨洗濯而与之更始故臣以为莫若弃其旧而开其新夫人一辞令之不当一措置之不审虽大智有所不免而何必铢称寸量于其间铢称寸量则自公卿大夫以下至于州县之丞尉其破碎而不全者甚多而非可以一二数也故臣以为莫若畧其暂失而责其后效故夫天下之势要使轻重两适其平而已台谏者列善恶之实而致诸天子天子者权善恶之宜而置诸士大夫是以能平轻重之势何者台谏列善恶之实而处之以公故人无邪心天子权善恶之宜而行之以恕故人无弃才此所谓并行而不相悖者然臣之论非所施于大奸慝也
　　二曰无拘定制臣尝论之曰圣人之于天下惟其我取必于人而人不能取必于我是以天下惟圣人之为听何者我取必于人则权在我人取必于我则权在人人主之所为奔走于天下者权也以奔走天下之具而委之于人则欲富者富欲贵者贵如执券取偿其势不得不应随其所欲而应之则我之富贵有限而彼之所欲无穷置而不应则閧然有不平于其心浮躁者则怨怒而形于色辞而长厚者亦不免叹息滞闷而不能一日释其意以为天子爵禄彼当予我而我当得也倚之以必予而不予以为吝计之以必得而不得以为枉故人主多负谤于天下而天下多不尽力于其君所贵夫圣人者不牵于天下之私情而附合于天下之公论彼天下之私情孰不欲富孰不欲贵而圣人一以公论槩乎其间必其有可以得富贵之理然后遗之以富贵之资故得之则释然有以自慰其意而不得者亦慊然有以自愧自慰以当天下欲为之心而自愧以作天下不为之气臣尝读西汉百官年表以为武帝规模法度固不若古帝王之粹而其役用天下皆圣人不言之妙术也张欧为中尉九年而迁而寗成之迁四年韩安国之迁一年商丘成为大鸿胪十二年而迁而田千秋之迁一年田广明之迁五年故臣以为武帝之用人有不可以迟速推汉制宰相之阙则取诸三公三公之阙则取诸九卿然而石庆之死御史大夫当迁而不迁而太仆公孙贺得之公孙贺之死御史大夫商丘成当迁而不迁而涿郡太守刘屈牦得之御史大夫延广之罢九卿当迁者甚众无何取诸济南太守之王卿御史大夫公孙之相九卿当迁者甚众无何取诸河东太守之番系故臣谓武帝之用人有不可以次第度彼武帝者以为吾之爵禄而使天下以意揣而情窥则吾爵禄之权将折而归诸天下是故示之以不可知之端而引之以不可穷之绪使天下惟知爱之而为为之而力而终莫敢有所歆羡邀持于其问此固武帝之所以为雄材大畧也迩者大臣之议患夫在朝廷者居之数月则悄悄然已有欲进之心居之满嵗则汲汲然遂有必进之意又少迟之则然不可留也是以故嵗之诏定日月以为迁易之限曰将以沮躁进者之心也患夫在朝廷者不量浅深不度髙下无故而迁不媿不得而得不逊也是以故嵗之诏循序以为进擢之格曰将以塞侥幸之路也此二者其意则甚公而其名则甚美然臣之所虑者士大夫取必于朝廷之爵禄而朝廷又自开其必取之门臣之所不识也夫天下惟不可为此必然之説也为此必然之説则人将有必然之心今将致其力者则先令之曰行百里予百金而未至于百里百金固不可得也至于百里虽跛蹩者亦无以却之矣其初欲以致有力者而其终不能却跛蹩此必然者之过为今日之计莫若参其才之优劣揆其绩之髙下废置予夺杂出于必然之间使天下之人知之而不能名名之而不能议然后有以深服天下之心而致天下之力夫使天子之爵禄而日月可以驯致资序可以必得虽童子皆能逆计之矣而乌能以鼓舞天下哉
