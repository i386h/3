<!-- { "loadSidebar": true } -->
　　中书舍人曾肇上宣仁皇后论文徳殿受册防曰臣伏闻已降勅命将来太皇太后受册依章献明肃皇后故事臣伏考故事皇帝于大安殿发册【今大庆殿】皇太后于文徳殿受册今来诏防遵用旧典臣子之议复何所言然臣伏见太皇太后自听政以来止于延和殿垂帘视事受契丹人使朝见亦止御崇政殿未尝岀践外朝岂非以听决万机岀于权宜垂帘视事盖非得已而外朝者天子之正宁太皇太后崇执谦徳不欲临御以为天下后世法耶推此言之受册外朝殆非太皇太后之意特以故事当然耳窃详故事天圣二年两制定皇太后受册于崇政殿仁宗岀自圣意特诏有司改文徳殿此盖人主一时之制非臣下之所得议也今皇帝述仁宗故事以极崇奉之礼孝敬之诚可谓至矣臣窃谓太皇太后傥于此时特下明诏发扬皇帝孝敬之诚而固执谦徳屈从天圣二年两制之议止于崇政殿受册则皇帝之孝愈显太皇太后之徳愈尊天地神灵孰不欢喜华夏蛮貊孰不推仰两谊俱得顾不美欤伏惟太皇太后聦明睿圣慈仁恭俭功徳之被天下尧舜禹汤不能逺过非独秦汉以来母后之所不及则虽日御外朝亦不为过而臣乃于一受册之际犹以为言者诚见太皇太后执心谦冲至公至正动容周旋必务中礼非如汉唐母后私于其身必不以受册外朝为己之欲臣愚故愿因此增广盛徳使天下晓然知圣心所在垂之万世以为典则而后之言礼者必曰母后不践外朝自太皇太后始岂非希世之髙行哉臣伏见昨者太皇太后志在爱人毅然独断令即英宗神御殿后建祖宗神御殿诏防深切闻者感动至于垂涕此自古明智之君未必能为而太皇太后行之无毫髪吝则知今日退就便殿受册必非所难此臣所以敢言而不疑也夫一日岀践外朝事至防也然臣窃有私忧过计者不得不极言之章献太后非独受册文徳而已元日御会庆殿受朝贺南郊礼成御会庆殿受贺长寕节御会庆殿百官上夀其后又入太庙行恭谢之礼此皆天圣明道故事窃恐有司以次行之不足以仰称太皇太后为宗庙社稷权宜聴政之心克己复礼谦恭抑损之盛徳臣之私忧过计实在于此也太皇太后博览古今诗书以来母后得失盖无不知则于此举必能自择岂待臣言而后思然臣待罪侍从以论思为职茍有所见不敢黙黙
　　肇又论坤成节百官上夀奏防曰臣伏见太皇太后陛下近深自抑损特发徳音不欲临御外朝退就崇政殿受册诏书一下中外嗟叹忠义之士至于感泣况臣待罪侍从常献瞽言不谓偶合圣心特加收采非惟陛下克己复礼之圣又以知陛下虚心纳谏之明士生此时不能竭忠尽智裨补万一茍有所见懐而不言则窃位欺天何所逃责此臣之所以不避冐渎之诛倾冩肝胆置于上前傥一言有补万死无悔臣窃闻近日有司建议坤成节于崇政殿上夀其升殿赐酒并文武百官拜表班次并比附天圣三年故事施行臣伏考天圣三年故事宰臣枢宻三司使学士知制诰待制节度使留后观察使契丹使班于殿廷上夀如礼赐酒三行百官诣内东门拜表称贺至天圣九年始御会庆殿百官上夀如乾元节之仪盖自天圣三年至八年以前凡六年尽如三年之制足以见当时君臣守礼畏义之心可谓至矣今者三省枢宻院乃不全用天圣三年故事及今有司之议特降朝防令文武百官诸军将校随班行上夀礼此臣之所未谕也太皇太后昨降诏书以谓不敢自同章献太后出临外朝就崇政殿受册窃详圣意务从抑损今乃令百官将校皆赴崇政殿廷立班上夀则是天圣八年以前之所未有礼更增于旧在陛下谦恭抑损之志前后本末似不相称臣愚以谓此殆非太皇太后之意特执政大臣失于不思尔伏惟太皇太后陛下躬前世母后不可及之盛徳有休息百姓覆育万物之大功受四海九州欢心爱戴之备养其为尊荣亦已极矣岂待百官将校旅列于庭然后为贵哉臣愚故愿特诏有司一用天圣三年长寕节故事比附施行使天下之人知陛下谦恭抑损之志前后如一本末相称书之史册垂法万世岂不美哉书曰不矜细行终累大徳为山九仞功亏一篑惟陛下留意无忽
　　贴黄臣窃见崇政殿廷不至寛广遇雨又须经繇延和殿前檐赴坐窃闻议者谓百官不赴则夏国使人亦不得与上夀赐酒臣愚以谓天圣中非无夏国使人自可遵用故事若以其外夷逺来奉贡特许入与上夀赐酒出自恩防宜亦可为更自圣意裁酌
　　五年给事中范祖禹乞看详陈祥道礼书劄子曰臣窃以国家之用典礼为急典礼之学制度尤难太祖皇帝时命国子司业兼太常博士聂崇义考正礼图采唐张鉴等旧图凡六本撰成三礼图二十卷奏之太祖下诏嘉奨令太子詹事尹拙等集儒学三五人更同参议又下工部尚书窦仪裁定其三礼图画于国子监讲堂臣伏见太常博士陈祥道専意礼乐二十余年近世儒者未见其比着礼书一百五十卷详究先儒义说比之聂崇义图尤为精审该洽昨臣僚上言乞朝廷给纸扎差书吏画工付祥道录进今闻已奏御降付三省臣愚欲乞送学士院及两制或经筵看详如可施行即乞付太常寺与聂崇义图相参行用必有补朝廷制作
　　徽宗大观中侍读兼议礼详议官慕容彦逢理会三礼图奏曰臣窃惟功成作乐治定制礼方今六府既修三事既和燕及皇天休贶并至功可谓成矣治可谓定矣讲明礼乐以幸天下其在今日伏覩见行三礼图系国初聂崇义撰集其间车服噐用之制与元丰颁行经义时有不同自国子监建三礼堂暨州县学校率绘其图以示学者乃至有司所掌名物犹杂用其制未称陛下统一道徳之意臣愚欲望圣慈特诏儒臣考据经义改定旧图俾有遵承及付国子监颁行
　　徽宗时通判李新乞州郡讲习五礼新仪奏曰臣恭覧五礼新仪制作之妙追踪三代陛下圣学髙逺以作者之圣诏训礼局讲求裁定典章仪物粲然有文自我作古凡伯夷之所典周孔之所制经而三百曲而三千未若今日焕明详备者也三代而下寥寥千载礼之废壊绵蕝无据时君未遑讲明其失或求诸野腐儒曲学相与辩议防若聚讼岂特百年而兴是有待于至治之世而后可兴者也礼书既成颁及天下戴白垂髫喜见太平之盛典臣常谓吉凶二礼士民所甞用今州郡将新仪指摘出榜书冩墙壁务为推行之迹而茍简灭裂增损脱漏诵读不行未越旬时字画漫灭不可复攷民庶所行既未通知至与新仪违戾或僭或陋实非民庶之过臣欲乞诸州并许公库镂板仪曹旬以某礼行下属县置籍抄录季行检示粉壁及察民间所行之礼过与不及州委教授县则有出身官旦望就学讲习新仪监司岁终保明具奏察其勤弛而加劝惩之如此则上下皆知礼风俗日以厚矣
　　太常卿葛胜仲上奏曰臣等窃考左丘明春秋以礼为释经之例某人某事曰礼也某人某事曰非礼也若此类甚众而其他记礼特详韩宣子见周礼在鲁则知周之所以王齐仲孙湫见鲁秉周礼则知鲁未可动臣等于是知为天下国家者不可一日废礼如此荘公有非礼之举则其人谏以必书周王有非礼之宴则戒其臣以勿籍于是又知先王之时凡礼文之事无不载之简册也周王享士会设殽蒸焉士会不知其义归而讲求三代之典礼以脩晋法昭公如椘孟僖子为介至郑不能相仪及椘不能答郊劳归乃讲学茍能礼者必从之于是又知古之有官君子耻不知礼盖如此也鲁昭公如晋自郊劳至赠贿无失礼女叔齐曰是仪也不可谓之礼礼所以守其国行其政令无失其民者也赵简子见太叔问揖逊周旋之礼焉子太叔曰是仪也非礼也夫礼上下之纪天地之经纬民之所以生也二子可谓知礼乐之本末矣然制度文为虽礼之末舍此则安上治民之意无以寓则所谓礼之文者岂可不载述以诏后哉区区春秋之时犹谨礼如此况在承平盛大之世乎本朝太祖皇帝始命大臣约唐之旧为开寳通礼天圣中王皥等又为礼阁新编其后贾昌朝等复加编定名曰太常新礼嘉祐中欧阳修等为太常因革礼百篇自建隆迄嘉祐搜裒纪述罔有遗逸而自治平之后盖缺焉恭惟皇帝陛下天纵睿智照临万邦既已体神出道而制为一世之礼掩迹三代矣其在有司亦欲着明而不没爰命礼官编次因革之实自治平至政和四年续为一书十四部展条目皆视欧阳修之旧臣恭承神旨相与譔次上进臣等愚昧懵学大惧不足仰称明制姑不敢废职守而已干冒天威无任待罪陨越屏营之至
　　胜仲又上元圭缫籍绚组议曰承政和二年十一月十五日敕中书省尚书省送到劄子礼部昨拟定元圭缫籍绚组并图本系按周礼仪礼经旨兼讨论诸儒训説参酌议定实相为表里窃虑亦合颁示中外使明知圣朝制作皆经考古欲附于元圭议册之末雕印颁给仍连元劄子十二月十四日奉圣旨依按周官典瑞云王执镇圭缫籍五采五就则圭必有缫籍又按玉人云天子圭中必郑氏谓以组约其中央则圭必有绚组缫籍之制郑氏谓有五采文所以荐玉木为中干用韦衣而画之五就五匝也又注仪礼亦云杂采为缫以韦衣木板又贾公彦防云木板广袤亦与圭同然后用韦衣之乃画于韦上一采为一匝五采为五匝一匝为一就就成也又崔灵恩三礼义宗云缫籍者以韦衣木板为之大小皆如其玉又周官行人桓圭九寸缫籍亦九寸信圭七寸缫籍亦七寸则缫籍如其玉明矣又聂崇义礼图云既以采色画韦衣于板上前后垂之又有五采组绳为系上以为天下以绛为地绚组之制按仪礼聘礼诸侯朝天子圭与缫皆九寸其间诸侯朱绿纁八寸皆纁繋长尺绚组贾公彦云彼组不问尊卑皆用五采长尺以为系所以束玉使不落郑氏注云采成文曰绚上以下以绛为地谓地者当是织絍之经上以缕下以绛缕为之而以五采相杂为纬成文聂崇义不晓其说徒见其有为地二字谬以为象地遂增为天之说误矣况经未尝以绛色象地宜以郑氏为正且圭缫籍绚组制度莫然希世至寳所以崇饰而袭藏者虽极天下之美丽而为之茍不经稽古则不足以为称今欲约周礼圭缫籍绚组之制下有司创造旧三礼图画本缫籍采色之次并无意义兼用朱丹相间乃成六色其绚组五色段次多寡不同即不见上下绛之制今定缫籍合以木板为中干用韦衣而画之五采各一匝黄居中君象也黒为外众色入焉有为复于无为之义也青为始赤次之白又次之四时之序也其绚组各长尺上以为经下以绛为经用五采为纬错织成文圭绚组亦合上以为经下以绛为经用五采为纬错织成文按古绚组虽合长尺縁在缫籍则左右足用今圭中必恐合随宜制造
　　髙宗时赵元镇论驻跸戎服防曰臣伏见陛下比自渡江及幸吴越每经郡邑必御戎服亲部伍诚欲震耀神武激励将士示以同甘苦之意然而人君之举动不可以简约自卑朝廷之规模不可以权宜自削恭闻朝夕驻跸行宫臣愚欲乞诏有司益禁旅乗舆服御正人君之威仪羽卫导从备朝廷之典礼应如平日廵幸故事稍加整肃虽不能庶防万一亦足以张国威消奸宄慰逺民望幸观瞻之愿
