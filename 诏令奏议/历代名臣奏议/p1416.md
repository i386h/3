<!-- { "loadSidebar": true } -->
　　神宗时御史中丞苏辙论渠阳邉事劄子曰臣近论唐义问处置边事乖方致渠阳蛮寇贼杀将吏乞早黜义问以正邦宪更选练事老将付以疆场经今多日不防施行访闻执政止以临敌易将兵家所忌为説虽知义问处置颠错至覆军杀将而犹复隐忍不即遣代比虽遣衡规徃视然规凡人未曾经练戎事何益于筭徒引嵗月坐眎边人肝脑涂地臣甚惑之谨按义问所为葢全不晓事留在边上一日即有一日之害昔赵任亷颇以赵括代之则败秦任王龁以白起代之则胜葢临敌易将顾代者何人耳今执政乃以虚文借口终欲庇之逺人何辜日被涂炭若非陛下哀矜四方亟命贤将徃代则臣恐陷害生灵未有已也兼臣访闻渠阳诸夷蟠踞山洞道路险絶中国之兵入践其地虽跬歩不得其便昔郭逵知邵州困于阳光僭李浩从章惇自沅州入过界即败逵浩皆西北战将然并有败无成者地形不便也今闻朝廷已指挥诸道发兵数目不少然将非其人臣恐既不知战又不知守老兵费财渐致腹心之患深可虑也今朝廷欲弃渠阳然其中屯戍兵民不下数千义无弃之虏中俾为鱼肉要须畧行讨定使之畏惮肻出渠阳兵民然后为可臣访闻湖南北士大夫皆言羣蛮难以力争可以智伏欲遣间谍招诱必用土人欲行窥伺攻讨必用土兵舍此而欲以中国强兵敌之虽多无益然此可使智者临事制置难以遥度也臣前者尝以众人言谢麟屡经蛮事颇有劳效乞行委任朝廷置而不用葢必有贤于麟者惟乞速遣以纾边鄙之患至于义问决无可望幸陛下无疑也臣又闻渠阳诸夷与宜州羣蛮相接宜蛮部族众多若与渠阳诸夷合谋作过势益昌炽猝难剪灭亦乞指挥广西预行招抚虽不得其用但勿与协力亦不为无益矣取进止
　　辙又论渠阳边事劄子曰臣以唐义问处置渠阳蛮事前后乖方致东南第七将王安入界阵亡恐邉患滋长乞速差谙知用兵之人徃代其任又闻义问兵败之后奏乞弃捐城寨与夷人讲和其为暗弱谬妄取笑敌人如此然其事已着伏计朝廷必不复用然外人窃见召还彭孙妄意朝廷欲付湖北邉事兼孙亦以此自任羣议汹汹皆所不晓谨案孙刼窃之余贼性不改前后委任欺罔贪盗靡所不为今若委以兵柄深恐涂炭湖北非州郡所能禁止葢蛮人背叛不过侵挠边城若使彭孙作过腹心郡县并受其毒前者误用义问止于败事今者若用彭孙凶崄多端事有不可知者以臣愚见虽知朝廷必不肻轻用此人然众所共知不敢黙已若待既用而后献言实恐于事有损伏乞圣慈早赐施行起居舍人范纯仁乞戒饬边臣勿弛偹状曰臣近闻夏国累次遣使赴阙礼意恭顺外议皆谓渐可罢兵窃知西人顿买汉物数目过多似不为频来之计臣愚虑或恐分画地界之际复欲阻兵胁盟臣已指挥沿边诸将寨栅常为意外之偹更望朝廷戒敕邉臣不得小有懈慢其向来所增军马及创添吏员且与存留候将来画定地界纳到誓书抽减未晚盖朝廷举动中外所瞻固宜慎重及臣所奏请边防利害并举辟官属亦望不付有司特降圣防施行免用常格沮碍临时阙事万一落贼奸便上贻宵旰之忧则臣不早陈述之罪万死难赎伏望圣慈留神听纳则天下幸甚
　　纯仁同知谏院条列陜西利害疏曰臣前次上殿亲奉德音以臣曾任陜西令臣具陜西利害闻奏臣才识浅拙惭无长防上裨圣猷谨具管见条列如左
　　一唐以泾原帅府在泾州为四鎭北庭邠宁帅府在邠州为静难军本朝置逐路总管亦多只在泾邠二州自康定庆厯后来方于庆州置环庆帅府渭州置泾原帅府盖以邉事之际便于照管然事平之后馈运增逺民力倍费所以陜西之民久不完复臣今乞移两路经畧使只于泾州邠州置府或遇边事警急可令行营就近照管庶减供馈之劳实于边事无阙
　　一邉帅多以粮草责不在己务拥重兵于无事之时坐耗军食及妄兴军旅诱致寇雠或纵熟戸边人刼掠西界杀害平民为国生事皆非朝廷爱人柔逺之意臣今乞选择庆渭延秦四州通判令各兼本路经畧判官专主本路粮草及觉察城寨使臣邉人不得诱致寇雠希功生事如能爱惜邉用比常嵗不增供亿及将到任至罢任一路粮草比较如有增羡及本路并无生事之人即委监司保明其判官并帅臣并与旌赏或枉费供亿粮草亏耗及纵边人生事者并行责降如此则不惟边计可实亦使敌人懐我恩信
　　一陜西有沙苑等处监牧草地七八千顷自来养马别无增息虚占良田今来陜西四塞之地不通漕运若得彼中自出谷食则屯聚大兵易为供赡今乞罢陜西监牧将上件地开为营田募民耕种一顷嵗收公私无虑二百硕则嵗可得一百五十余万石以助闗右兵民之食为利不细其所得刍秆自可秣马以助军计一方今陜西苦于城寨太多及冗兵冗官为害又朝廷时有试中武艺等人并与班行殿侍送沿边指使城寨多则分却兵粮冗官多则坐耗邉用及班行等各惧替归本班难得差遣故人人皆思侥幸以为身谋交构边事无所不至今乞将闲慢城寨冗官冗兵检会臣前来劄子委帅臣监司减省其试中武艺等人即乞且送陜西内地易得粮草处差使缓急旋行勾抽不惟惜得军储兼免妄生边事
　　一边地瘠薄公私难得米糓又山险艰于般运而逐处场务醖酒耗蠧无度每遇边上兵马屯聚难得粮草之际里外卖酒愈多转致谷米耗竭和籴不行兼一遇凶嵗民即无食官中却辍军粮救济今乞将沿边次邉乡村酒店课利每月不满二贯文者并行停闭其州县城寨酒务亦不得于常年课额外务为增羡庶使不夺民食饥凶之年可减赈贷兼免添起和籴米价大费官钱
　　一解塩之法是为边偹根本近因法壊朝廷虽曾遣张靖体量亦不能深究利病朝廷以未见弊源重于更制臣恐三二年间粮草亦更亏少今乞检防臣前来劄子令转运司通管公共讲求长久之法庻几范祥时粮草之数渐可补复
　　一今之商贾富人车马器服皆无制度役属良民豪夺自奉盖前世圣王法所先禁今不惟恣其奢僭耗蠧民用而又于朝廷急难之际一有率敛则羣聚兴怨今既不可暴行禁止可以因其所欲而为之节文又得财利以资公家之用今乞如秦汉武功爵之类立为散官及衙校名品使富人入粟于邉然后授之即以其名品髙下定为车马器服仆使屋室之制仍听赎轻罪如此则国不失权而民皆乐输不惟可实边储亦可渐行内地此亦汉之遗法在圣朝举行之尔
　　一邉人好食西界青塩虽严禁所不能止贩者多是邉上强人事败悉遭逺配邉上强人渐少甚非中国之利今乞于沿边置场以茶并杂货博易青塩尽收入官与解塩同卖仍通入解塩课额其合用茶乞自朝廷赐与其他杂货即令解塩司管认如此则不惟省刑爱人亦可以固戎心息邉患
　　一陜府虢解等州与绛州每年差夫共约二万人至西京等处采黄河梢木令人夫于山中寻逐采斫多为本处居民于人夫未到之前收采已尽却致人夫贵价于居人处买纳及纳处邀难所费至厚每一夫计七八贯文贫民有卖产以供夫者今乞并破官钱收买如官中少钱即许合着夫人戸情愿出钱免夫每夫纳钱二贯文与官中合破夫粮相兼买梢其监买官仍与别立赏格如此则河防无阙大省民力
　　监察御史里行刘挚论邉事上言曰臣窃以北敌之为中国患自诗书已来世常有之方今之势虽效顺惇睦服威徳而利金币然其骄贪之情常能观伺中国动静一见间隙则造端产谋起事以撼我昔者宝元康定间国家问西夏之罪而遣使肆嫚有非理之求中外忧恐至倍增嵗赂而后已臣愚不足以论事势然窃有私忧过计以谓今日之故有可以动骄贪之观伺者臣谨言之昨者绥州用师连兵三嵗皆繇议臣失计理曲而无名北敌之于西夏自以为甥舅之国此一事也今髙丽遣使朝贡将至阙下髙丽自天圣中甞以事请干朝廷朝廷不从遂附庸北敌自是方贡不入王府者数十年矣既已臣属于彼而一旦面内中国则恐为彼不能无疑此二事也臣以谓此二者彼皆足以借口而为请于朝廷者也伏况大河之北自戊申以来地大震水大溢民大失职离乡内徙空虚塞下至于今三年而地震未已此何祥也今歳漳河春役财力并竭中路夏旱二麦不登灾变因仍人不宁处夫彼既有以爲借口又乘民心皇皇公私疲匮御偹百废朝廷厌闻边患之时臣恐敌国见利投隙而区区之信誓岂足以保其心而恃以为安乎彼固不至敢有狂谋假令遣一使持尺书援二事以请于朝廷其用何辤以杜其问一言入境臣恐劳人以缮城械倍估以储庾廪更易将帅轻用名器张皇扰攘大劳大费而已尔康定宝元之事盖可以鉴也又议者籍籍皆谓髙丽之至有徼幸希功之人诱而召之者使无此理也不过臣为妄言使诚如议者之论则衅自我始西兵之祻覆车未逺安得不先事而言哉伏乞陛下宻诏二府大臣使日夜谋画以求防微杜变之理而伐其心且河北重地据天下安危之势愿陛下寝食以为念而无忘北顾常务劳来其人民安辑其田里薄征敛之数省烦急之令恤其凋惫足其衣食使乐守生涯而维持其心凡所谓边备军政调度之数皆宜因事稍稍经画藏其用而隐其迹兵法所谓恃吾有以待之者惟陛下留神无忽以消连年地震之异夫无事而言其言若狂而人皆易之有事而言其言虽足以取信而事已无补臣宁以狂得罪不敢后事而为无益之言以负陛下耳目之任
　　翰林学士杨绘论李宪讨交趾上疏曰臣伏闻交趾猖狂上负圣化方议讨伐虽神谋睿筭已决胜于千里之外而臣不度愚昧敢陈刍荛出于爱君之切然也伏乞采其狂言臣闻军志有之善攻者攻其所不守善守者守其所不攻今侧闻潭广易帅修饬守备而南闽泉福之守未闻议焉虽越广然后抵闽然虑泛海使便风或有出其不意亦未宜忽于守其所不攻也交蛮扰于南方其于出师命将及偏禆之选皆西邉北邉之官素号能者在行然臣亦虑国家鋭意南讨而忽于西邉北边之备设万一有乘虚掩不备之寇则其忧又大矣则亦非所谓守其所不攻之义也臣所谓西北之备者非谓增兵严警张皇其事但隂留骁勇谙练谋虑之将不尽遣行于南讨庶乎有以备西北缓急之用也切见痈疽之医未甞不先用托里之药盖治病于皮肤者先必固防于心腹此虽医工之智亦不可谓不知所先后也唯愿陛下察其先后而虑乎皮肤心腹之害焉臣又覩招讨副使李宪年三十五六官已为防御使职已为押班况闻有才今仗宗庙之威灵禀陛下之圣防功其必成臣愿陛下储思于他日成功之后也成功之后赏爵必崇年又未髙权又益盛乞陛下处之得其当而已伏惟陛下聪闻明览其于古今安危之机歴代兴亡之辙中贵任权之成败不假臣缕细而述谨按唐宪宗命吐突承璀为行营招讨使于时白居易为翰林学士上疏切谏在其集中臣非不知陛下圣徳神功过宪宗逺甚今李宪又止是副使非如承璀之比然臣遭逄圣恩忝在白居易之位而又翰林学士三员邓绾入试院陈绎出知府本院宿直唯臣一人则臣之荣幸又过于居易臣不欲使唐宪宗朝独有翰林学士白居易敢言事而陛下圣徳神功过唐宪宗逺甚乃无翰林学士白居易者是敢进其区区伏望陛下赦其狂僭之罪而赐之深思逺虑
　　神宗诏近臣举士孙固以施州通判李周闻神宗诏对谓曰知卿不游权门识今执政乎对曰不识也识司马光乎对曰不识也访御邉之术曰四边手足耳若疲中国以勤逺畧致百姓穷困聚为贼盗惧成腹心之忧神宗颔之
