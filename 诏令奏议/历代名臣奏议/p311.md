<!-- { "loadSidebar": true } -->
　　元成宗时郑介夫上奏曰窃谓释道之教与夫子之道并立为三不知释道之所谓教者何事背弃君亲毁灭纲常舍本逐末以此教人可乎明知其非而趋从愈广盖辟之者不针其病彼得以有辞谓世间无佛无仙不可也诚有之一言以蔽之曰无用耳于国无益于人无济虽宗而事之将焉用之夫圣人之道不可一日无三纲五常之理不可一日缺百姓恃此以自存无此则不能以一朝居虽无佛可也无仙亦可也况彼二者之说不过窃圣道之绪余耳夫子之所不屑为彼方挟此以自髙夫子岂不知佛之为佛仙之为仙以其不切于日用常行故未始言之昧者反谓佛能超世夫子不能免于世佛为上一截事夫子为下一截事故夫子之不及佛也噫为是说者愚亦甚矣殊不知夫子正是上截事佛乃下截事耳季路问事鬼神子曰未能事人焉能事鬼敢问死曰未知生焉知死此一章乃三教是非之所由分也谓佛超世者以其入圣而不沦于鬼趣长生而不与俗同腐也谓圣人不免于世者以其犹未能脱然于鬼与死也其言固髙矣不思天下百万亿苍生岂能尽为佛尽为仙乎能超世者寜几何人泝古及今或得一于千百中或阅数世而不得一焉正自不能免于世也三纲沦而九法斁礼乐崩而隂阳隔人之灭乆矣安得有所谓佛与仙耶夫子所以不言者盖为世道深长思也君臣父子夫妇人之大伦人禀天地之灵以生防学壮行期为世用于人之道未能了何暇问鬼于生之理未能知何暇问死能无忝于为人能无负于此生然后反而求之可以免轮廻致不死耳非佛与仙为下一截事乎况今之奉佛求仙者逐风吠影懵不知佛与仙谓何祖风法门云何如达摩靣壁九年维摩不二法门止为身计何尝施祸福于人亦未尝要人之敬奉后人为之庄严懴诵扇惑愚民非佛之真性也张道陵逺处深山萨真人一瓢自随厌与俗接何曽妄有希求于人人亦不敢轻有所与后来设立符箓醮禳诳取钱物非祖师之初意也今见披禅衣者便拜为佛见戴黄冠者即稽为仙彼于自身尚不克保何能及人乃欲赖之以祝圣躬之夀考祈国祚之延长黎庶之安乐非大愚而何往年留都下见帝师之死驰驿取小帝师来代不过一寻常庸厮耳举朝上下倾城老弱郊迎望风顶礼罗拜道旁不知所敬者何所慕者何其愚一至于此哉力排其非反招恠怒指为毁佛谤道几若漆沫不可觧者今以出于祖师之口者觧之则可释然矣昔达摩自南天竺来梁武帝诏至金陵问曰朕造寺舍经度生不可胜纪有何功徳师曰并无功徳此但天人小果有漏之因如影随形虽有非实此语足以觧求福田利益者之惑陈抟隠华山宋太宗召至阙下延入宫中与语使宰相宋琪等问曰先生得黙修养之道可以授人乎对曰练养有术纵使白日升天何益于治今圣上洞达古今深究治乱正是君臣合徳致治之时勤行修练无以加此琪等表上其语上喜甚斯言可为求神仙者之鉴愚冥之徒不知取法于此輙取其无稽之论公卿士庶合情勤奉稍有怠慢惧祸目前随所爱欲无不聴从胡不思此軰妖妄上不足以裨国政下不足以熈群生中不足以润身屋竭有用之财事此无用之物吾不知其何心尚论其祖风法门数椽以庇风雨榻外视犹传舍何假乎广厦千间琉璃万瓦一鉢以供晨夕身外皆为长物何资乎千仓万箱前驺后从今天下大寺观租入钜万徒众千百飨用过于宫籞积蓄侔于邦赋为长老观主者营求而得之榱题华丽珍具毕陈拥妓宴饮连宵浃旦佃客火工男女杂袭蠧政侵民无所不至经理营运结纳官府不异于庻姓人家教门至此扫地尽矣若不少抑为祸滋深殆有不可胜言者唐防昌间为僧尼耗蠧天下命并省佛寺上都东都各留二寺上州留一寺中下州并废分为三等上等留僧二十人中等十人下等五人余僧及尼皆勒归俗通毁招提兰若四万余区收良田数千万顷奴婢十五万人归俗僧尼二十六万五百人真是快活条贯宜体此意先将西畨大师留京都者以礼敦遣悉令还国外而天下寺观钱粮拘使输官其游手惰农之夫蚕食常住无异俗人各令归农务本如果有徳行真修茹枯絶欲之士虽无补于世用然息念离尘亦有可取但官给日米二升料钱二贯嵗绢五疋许置从二名以供使令每名日米二升嵗布三疋如此待之亦云足矣设或果有真佛出现当如韩文公所云容而接之礼賔一设赐衣一袭卫而出之于境不令惑众也若夫神仙潜形遁迹不轻于降临尘问人亦不得而见之使可见可接则非仙矣然举此甚难悟此甚寡和之者众牢不可破非有髙明特达之见洞察其理深明其妄不足以语此惟圣朝其采择焉介夫又论邉逺状曰邉逺之任至甚不轻古王者之遣将也跪而推毂曰阃以内寡人制之阃以外将军制之故邉将咸得以便宜从事朝廷不得而专之无他谓其谙于风土习于形势乆知其人之可用与否以之临事如身之使臂臂之使指莫不顺意若待朝廷选官分任无非纨袴膏粱之子刀笔筐箧之吏不习兵事不歴艰难到彼无所用焉故昔者邉鄙用人每嵗给降空头宣敕令帅臣就便补拟名申奏而已以其所用之人出乎常调之外非持文墨议论者所可制其短长之命也且就安避危人之常情万里之逺烟瘴之区在常选中者必不肯往黄石公军势曰使智使勇使贪使愚使智者乐立其功勇者好行其志贪者急趋其利愚者不计其死若非至贪与至愚谁肯离妻子去坟墓置身于必死之地其有轻生好名之人激节赴义之士不顾父母之遗躯求陞数级之资品朝廷亦何吝一纸虚名以勉励之然今日未尝无邉逺选固有准保定夺者矣但保举之初欠于立法防奸区用之后失于计功覈实耳如云南甘肃八畨两江等处统帅藩臣一赴阙下便行保人就于京都旋揑前资以所保之品级定价例之重轻多者百锭少者亦三之二或尽数纳足或先与一半或立利钱文书呈觧到省官可立得以此淹困仕人街市富子每闻一帅臣至则争先求之并未尝渉歴塞庭练习邉事也处于豢养者不吝资财茍图根脚又为改仕之谋出于防贱者侥幸荣名欣然勇往何济缓急之用近两江元帅黄实喇布哈累保得除者几及百数续穆尔玛哈穆特元帅蹈其故辙公然卖保声迹颇张甚为不雅今有刘巴图尔平章在都而投门下求保举者又将纷然而至矣遂致邉鄙失得才之实朝廷负滥爵之名皆诸帅不忠误国之过也更有甚于此者今八方按堵烽燧不惊正无事于穷征逺讨但务安集故地足可矣往者刘郑二帅妄开邉衅以致云南小有不安尺地皆祖宗之遗业一民皆祖宗之赤子不宜置之度外如八百媳妇之国素不沾化纵令尽有其土地人民初无益于圣朝之万一生事之臣但知可以要功希赏不知有损于国家甚大也且外夷小丑何足芥蔕服不能为国之荣叛不能为国之辱得之不足以加国之富失之不足以致国之贫故古圣人以不治治之不计其去就也昔傅介子以偏使斩楼兰王郑吉以骑都尉发诸国兵破车师降日逐威振西域冯奉世因使大宛矫制击莎车平诸国凡此者皆未尝出于朝廷之命也不假乎遣将调兵无烦于运输供给用得其人则自能集事若待禀命而行整堂堂之阵出师数万里之逺驱不安水土之弱兵羸卒而投之不毛之地虎狼之口宜其将亡兵防外损国体内伤国用盖必致之理也今后逺方之事一切委任邉将借以予夺黜陟之权责以内守外攻之效聴其择人而使伺隙而动可以进则取不可以进则守其有赴阙朝见者乃臣子之彛礼慰谕勤渠赐宴増级足矣不许在都以白呈滥保凡有合用之人并从本处公举完签转申移咨都省随其所拟职名即与准给宣敕若不由各省咨来者别无定夺则帅臣不得以容其奸矣既除之后考覈真伪有已受不任而借径他求或已在不职而躭误官事并须罪及本人罚及保官则求仕者揆已无能自不妄求保举者量才无取必不轻保而邉境获真才之用矣果能如傅介子辈卓有所立不资朝廷毫发之费而逺拓疆土之广则优加旌赏以示激劝此用人之防机安邉之要道善谋国者之长防也
