<!-- { "loadSidebar": true } -->
　　呜复又轮对状曰臣洪惟陛下以天纵之资进日新之德嗣膺大寳于今十年灾异洊臻事变迭作抚左则右动镇前则后起亦艰乎为力矣而上赖祖宗二百年之积累宁皇三十年之忧勤恭圣仁烈皇太后九年之保佑克自抑畏不敢荒宁用能易危为安转祸为福如鬱攸肆虐彗星示象天心若震怒矣今雨旸时若则在天已有助顺之实连大水徃又旱民生若憔悴矣今秋稼告成则在人复有熙然之理内而寇盗昔也猖獗而今也妥安外而敌人昔也慿陵而今也帖息此正否而泰剥而复之时也臣滥当轮对再获瞻望清光顾何以为陛下献虽然窃有言焉臣尝读孟子见其有曰国家闲暇及是时明其政刑虽大国必畏之矣又曰国家闲暇及是时般乐怠傲是自求祸也盖及云者当其可之谓也过是则无及矣同是闲暇也及其时而明其政刑则大国有必畏之势及其时而般乐怠傲则在已有自求之祸举措一差祸福随异可不畏哉今邉境暂宁妖气暂弭而隐然犹为吾国家之大患者敌也迩者庙堂先事而虑介使触机而应于以息兵端于未动销事变于方萌由中及外咸谓吾君吾相轸念及此自今可保无虑矣而臣犹以为未也臣尝精思熟虑察徃知来妄谓敌之情有不可测者二有深可虑者一昔契丹自改建国号以来连骚动至景德初元举国来宼直抵澶渊我真宗决策亲征射杀敌将而和议始决是见吾中国之不可犯而后和也金人自得志中国之后声势气焰勃乎其不可御我髙宗匹马渡江艰难立国逮分遣诸将屡以防闻而和议始定是知吾中国之不可轻而后和也曩敌扰川蜀突过均襄犹虎兕出柙吾未尝敢婴其前也决战唐邓围困汴京犹螳螂捕蝉吾未尝敢袭其后也无故遣一介使掉三寸舌于我曷为来哉其不可测一也景德初和契丹也币约三十万至庆厯中重兵压境复遣使求关南地我仁宗命富弼报聘虽以死力争仅塞其割地求婚之请而币则不容不増也绍兴之和金人也以徽庙梓宫未复显仁皇太后未归吾中国屈也甚矣河南之地未割金人之师已来自是屡战屡和至海陵败盟临江师覆敌气大沮虽名称少易而币则不能痛减也今北使之来其为说甚简且易未尝过有邀索也其为词甚卑且逊未尝妄自矜大也虽云敌使而实非真敌也虽致敌之书而且谓书不足据也国书如彼而専对如此其然岂其然乎其不可测二也在丁亥敌尝遣两金牌议和矣一至西和州一至秦家埧制司以状闻于朝继承宻委欲正其名曰通好夫有争而后有和吾与彼未尝争也不曰讲和而曰通好可谓名正言顺矣然讲和也通好也皆吾中国婉为之词而敌之意则不尔也观其金牌所载自谓为天所锡夸张殊甚总其大畧蔽以一言盖欲臣妾我也欲使吾国中尽行投拜也尝闻敌之并吞诸国也不有其土地不征其税赋惟许其投拜而已其不投拜者举无噍类也既投拜矣视之若其家然倏徃忽来必听其驱役不容拒也夫汉以和亲结匈奴所屈者和亲而已国朝以币啗辽金所费者币而已今敌之情既不可测万一移其所以用之他国者用于我我其何以待之此深可虑者一也臣之为是说也非谓敌之使不可遣也敌之使当遣而敌之和未可恃也敌之和未可恃则臣前所谓明其政刑者不可缓也且夫惟辟作威惟辟作福政刑当自上出也陛下既终礼制犹服通防恭诣几筵必有定日固无所谓般乐矣一号令之出国体所闗一政教之施风化所系亦尝少闗圣虑审其当否乎陛下日御经筵讲论经史退居闲燕游戏翰墨固无所谓怠傲矣官刑所以儆有位八柄所以驭羣臣亦尝断自圣意见之施行朝廷之上四方之所视效也今精忠体国者无几而托公营私者肩相摩也慷慨任事者无几而蹈常习故者踵相接也节俭正直有愧古诗之称嬉乐宴游至形月牍之奏是政刑不明于朝廷也监司郡守郡县之所恃以为安也今苞苴之贡不絶于中都是媚上之习未除也估籍之令屡闻于田里是剥下之风未革也寡防鲜耻者不足怪以声名自居以循良见称者不能免也遐方偏垒不足问号为通都辅郡者不能尽无也是政刑不明于郡县也将帅军旅边鄙之所恃以为固也今粮孔艰师不宿饱设若寇至何以为守老弱相半艺不素习卒然遇敌何以为战将帅酣豢富贵多养安于平居无事之时士卒困苦饥穷每疾视于仓卒有警之日是政刑不明于邉鄙也庆厯中仁宗锐意求治任范仲淹富弼每进见责以太平既又开天章阁召对赐坐凡所条奏悉见施行卒之西北二邉皆弭耳听命亦见吾中国有政知吾中国有人故耳陛下欲明政刑于朝廷臣请以是为法绍兴中髙宗笃意民事尝谕宰执曰监司郡守若能奉职宜加擢用若不恤民奉法郡守令监司按劾监司令御史弹劾如此则上下有纪纲不至委靡大哉王言真国家之福生灵之幸也陛下欲明政刑于郡县臣请以是为法淳熈中孝宗刻意武备讲屯田以周其防申明阵法以一其号令守邉则欲重其选择将则欲澄其源持身甚防如王友直如吴挺必加旌异蠧壊军政如秦琪必加斥絶敌不敢南牧实自是基之陛下欲明政刑于邉鄙臣请以是为法上而朝廷次而郡县又次而邉鄙乗此闲暇之际亟为经久之谋幸外患之未萌思内治之当举有忧勤而无般乐有谨畏而无怠傲有趋事赴功之实而无玩愒日之忧纪纲森严法度峻整行之以坚决持之以悠乆虽以此平定中原混一区宇可也敌之和不和岂足为吾休戚哉徃者庚寅之秋逆全防扈朝廷畀之以髙爵啗之以厚利又欲遣列卫之臣衔命而徃臣于是时适当转对妄谓徇人而有自弱之势不若立我而为自强之道力陈三策上渎四聪既而全计逆萌王师顺动新塘之防自强之明騐也今敌与全虽有异势而朝廷遣使则同此一机臣为陛下谋亦同此一理千虑之愚或有一得惟陛下察焉臣不胜拳拳
　　鸣复又论天变可畏人事当修疏曰臣昨尝妄谓厥今要务莫急于邉防相距秋风已无多日今秋风至矣验之天象太白经天流星昼陨又流星出牛宿占皆为兵甚至流血千里无非昭示其警戒之意天变见于上人事可不修于下乎而求之今日窃有大可忧者淮西所主在和其和也未足恃京西淮东所谋在战其战也未可保防江正副所重在守其守也未必固蔡息之师忽尔敛去徐邳之寇翻然退休或谓布展实为之此和之小验也然人心难测变诈百出先之以小信安知无大不信者踵乎其后就使邉将委顺而敌酋之命掩至则顺必变而为逆介使虽通而乖争之议或起则同必转而为异北向之师此不以邹伸之未回而止则南牧之事彼岂以王檝既回而息臣故谓其和未足恃者此也自汴京退走而我师之雄胆巳防徐邳再陷而我师之畏心愈甚御失其道狙诈作敌势实使之郭贼以唐叛出数郡之兵而不能克王贼以宿叛合一路之力而不能讨大敌未动先期已困小寇弗戢后效奚观范方倚李伯渊为腹心不思养虎以遗患赵葵亦置夏全于肘腋不虞饱鹰之飏去邉尘未起而锐气已馁兵刄未接而败证已具臣故谓其战未可保者此也长江之险固天所以限南北然有其人则因风纵燎足以成赤壁之胜无其人则举帆直指得以墟建业之地今防江之重镇有二在武昌则张元简金陵则陈韡也元简志大而谋踈谈辩风生若可属大事者然徃王檝之来道过其境嚢封论奏无一字得实他人不足问也元简身为阃帅居料敌制胜之地三军之胜负两国之强弱系焉使大敌在前而耳目昏塞如此岂不误事韡任重而力小茅山之防诚若有起人意者然承累政蠧弊之余司存之积战守之具荡然一空曩者敌人犯淮方且控告庙堂抽回戍卒抽回战舰窘状毕见手足俱露万一藩篱或抉门戸何恃臣故谓其守未必固者此也外之所以为和所以为战所以为守者如此而一二大臣犹袭故蹈常恬然不以为意譬如驾巨舰于洪涛之中一檝不举而听其势之自如亦无具甚矣陛下愤四方之多虞思万几之当理并建二相凡在政府者皆以序迁岂徒以示恩宠哉待之也厚则望之也深任之也隆则责之也重而旷日不闻于实政连旬徒事于虚文此何等时陛下所以擢任者何意而因循茍且虚度嵗月视曩昔又甚焉设若邉庭有警甲兵之问日至庙堂将见计无所出案吏奉行文书不过飞一纸宻劄令用心隄备不得纵容一人一骑过界耳臣谬司言责窃观当今事势外有可忧之形内无可恃之实傥弗以告是之谓欺伏望陛下念天变之可畏思人事之当修询问两府大臣何道而可以致中外之相安何策而可以底内外之无患礼文揖逊有无可以却敌骑若犹未也盍亦速圗其所甚急安坐拱黙有无可以强国势若犹未也盍亦力行其所不逮陛下毋谓敌居草地距中原凡几何里其归也未必出其出也未容久若北兵一动则人心揺矣毋谓二相并命足以股肱帝室国是必由此而定治效必由此而着若此心不协则万事隳矣臣之所言者社稷之大计也愿陛下留神
　　贴黄臣窃惟陛下徃者亲揽万机选任一相天下拭目以观惟新之化此一机也然有更化之名无更化之实故治日以少乱日以多迩者九重深思二相并建天下倾耳以听协成之政此又一机也必痛惩既徃之失恪谨方来之圗而后乱日以消治日以长愿陛下与二三大臣谨之重之时哉不可失此事不容再壊也伏乞睿照又臣窃见今日将帅不和而多有相圗相陷之意士卒不轨而且有相扇相习之风内不自靖何以御敌朝廷不明赏罚何以御下转危为安易乱为治是在庙堂区处耳然非同志合谋未足以集事也并乞睿照
