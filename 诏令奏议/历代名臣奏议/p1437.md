<!-- { "loadSidebar": true } -->
　　梦得又奏措画防江八事状奏曰臣伏见金人败亡逺遁尚犹窃据东京近者虽诸道收复故疆迤逦渐近王畿秋冬扫灭可待然臣所部控扼大江为国藩篱与他路事体不同其职守所当举不敢不过为隄备内以屏翰王室外为大军声援使敌人望风知畏以称陛下万全之举谨取防本司及属部州军自敌人侵犯中原前后被受朝廷指挥有合检举预行讲究事其大要有八逐一开具合取自圣裁今具下项一曰申饬邉备检防绍兴三年十一月枢宻院劄子节文具下枢宻院奏诸路防秋各有屯守养鋭蓄力规画已定奉圣防令都督府及诸路将帅加意防守増修邉备精练士卒明审间探严兵待敌勿致疎虞臣契勘邉防之事其目不一虽大号令一当听禀朝廷然有司之守见于常法自当夙夜上下协力振举兵法曰善战者先为不可胜以待敌之可胜不可胜在已可胜在敌不可胜者守可胜者攻又曰用兵之法无恃其不来恃吾有以待之无恃其不攻恃吾所不可攻昔齐师侵鲁疆吏来告桓公曰疆埸之事慎守其一而备其不虞姑尽所备事至而战又何谒焉此古守疆之道也然桓公知其説而不能行春秋书公追戎于济西説者以为公不能预备戎至而不知逮其去而后始追之故书以为戒然则为其所不可胜恃其所不可攻者其可斯须忽乎昨和议之后兵革少息防流诸郡例多废弛畏慎者恐渉生事但保目前怠惰者窃幸茍安岂思日后故敌兵初闻人人畏骇皆有迁避奔走之意虽有官守者亦顾望相持及兀术败走军声骤振捷奏交上则复皆谓江淮决保无事不必更为过计常情所及安知逺虑夫战胜者易骄谋中者易怠常胜之家难与虑敌光武之所深忧窃虑亦合明降指挥监司守令下及巡捕之官各脩其职常若寇至有合申明事务以时上闻无得循习坐废职业二曰分布地分检防绍兴四年十月枢宻院两次劄子备坐下刘光世吕祉奏分定刘光世所管江地分上流自池州东流县管下佛池洲至江州界下流自太平州当涂县管下磁姥山接连建康府界皆是光世所管镇江府承楚一带系韩世忠所管续除张俊浙西江东宣抚使本府界系张俊所管臣契勘本路自池州至镇江府皆是江地分共一千余里昨来既系刘光世张俊两军分守故敌人侵淮甸凡经三月有余卒不敢窥江岸今来张俊虽屯太平州近者又闻岳飞分兵下守池州略有旧制然逐人既领三京河南北两路招讨将来进师中原逐旋起发前去即江诸州并皆空虚都无指准昔匈奴入上郡云中汉文帝以令免屯飞狐苏意屯勾注张武屯北地以捍其外而内以保京师者复以周亚夫次细柳刘礼次霸上徐厉次棘门分要害之地以相表里唐代宗时吐蕃回纥入寇至奉天以郭子仪屯泾阳分布麾下各当一靣以李忠臣屯渭桥李光进屯云阳马璘郝廷玉屯便桥以次前拒故皆无患今诸将方图中原不容更分其余力兼使守江若但令预先以今来地界依旧分画使有定处如遇进讨迤逦追破敌人濒江自在腹内不必过虑万一或须退守则引兵而归各着部分便可坚壁固守临时不致纷扰故曰善战者其势险其节短纷纷纭纭鬭乱而不可乱窃虑亦合明降指挥略如前日预行约束张示形势可使敌人传闻知我有备亦足慰安逺民三曰把截要害检防绍兴四年九月枢宻院劄子备坐枢宻院奏江采石渡罔沙夹马家渡一带分命刘光世韩世忠各遣军马择地屯泊各有差定兵将住泊去处后来韩世忠移屯镇江府续差张俊防应两路其本府靖安石歩至东阳下蜀接连浙西亦系张俊差定兵将住泊去处臣契勘本府及太平池州三处戎马可以过处甚多前件所具止是大略今据取防到太平州界内即有荻港渡三山大信渡等池州界内即有丁家洲杨山清溪李河鴈汊赵屯港口等皆是自来置巡检切守把今所管土军毎处各不及百人其余不置巡检犹有二三十所既不可徧守亦须量度地里逺近于其要防别行屯戍使缓急上下应援得及则力不足者知所倚仗昔苏峻作乱自和州渡江孔坦劝王导早守江口陶回为庾亮言峻知石头有重戍不敢直下必向小丹阳南道歩来亮不能从峻果由此路径至都城其后诸将战不利郗鉴度贼必入吴即于丹徒立大业曲阿庱亭三垒贼果来攻大业不克而败其地今皆在本府及镇江界内可考而知葢攻其所不备兵之要务以此推之凡可冲犯岂可不防杜充惟不知此故虽有数万众聚而为一初无部分向着一旦望风奔溃今日安得不戒窃虑亦合明降指挥下诸将及守臣逐一相度凡可过渡去处择其慢或兵或民预定戍守之所以待临时分拨为决不可犯之计以防意外之患四曰约束舟船检防绍兴三年十月枢宻院劄子淮东安抚司申明已责委江都泰兴两县约束江乡村人户遇有戎马急预行摇驾舟船离岸等事令江州县依此施行臣契勘长江之险非黄河与淮之比河淮不唯皆狭河峻急所向不可当淮水浅而易渉独江势深濶平缓自春秋刘项以来齐楚燕赵用兵越淮与河皆浮梁可济未尝深计至长江惟孙策乗汉末乱离无与为敌故能乗间长驱径入三吴及苏峻狂悖掩晋不备遂抵都城自孙权定都秣陵之后逮晋宋及梁自北来犯者茍有守备皆薄江而止莫敢睥睨中间虽曹操尝至濡须曹丕尝至广陵魏太武尝至瓜歩亦逡巡顾视反不敢轻进况今乌珠之众乎守御之计未论其他但能严断舟檝簰筏彼自无以为计今可乗以渡者非止舟楫其木筏与芦荻柴束皆可为用公私舟船固不可以数计而商贩木筏类皆聚于北岸真州所在山积芦荻亦是出产去处若便行禁止则有骚扰之弊若缓急旋图则势必无及惟当先命有司籍见公私舟船数目晓谕遇有缓急则许令所在一靣拘收尽过南岸不惟可絶敌人劫夺占据若或不得已至于水战则舟皆吾舰人皆吾兵不必更广制造及别籍水军真州木筏芦荻并限以八月前尽数发入镇江及浙西其江州向上木簰八月后并权住不得放下已过者候到本府尽令解拆窃虑亦合明降指挥重立刑禁责付守臣收执以待临时施行但严禁无故轻举阻节往来人自不扰五曰团结乡社捡准绍兴五年枢宻院劄子具下枢宻院奏节文内召募土豪乡兵把隘奉圣防防江州军守臣逐路宣抚安抚司疾速讲究其土豪乡兵并先行籍定人数以备缓急使唤即不得因而勾集致有骚扰至绍兴六年六月枢宻院劄子坐下臣寮上言縁诸路帅宪司夏秋之交不复询问有无盗贼循例检举于界首各立寨栅聚集保伍因而决挞妨废生业遂降圣防除海地分外其余州县不得乱有勾集臣契勘自古兵民皆有所统周官在民者五家而上谓之比闾族党在军者五人而上谓之卒伍师旅同出一法此虽常谈然用众之道未有散而不属能号令开阖者也今军固有部分行伍而民之在乡村者亦有保伍在坊郭者亦有保甲但承平日久未尝资民为用故施之不过租税盗贼之间而已军兴以来士不知古一变而为乡兵之论于是遂欲驱农亩耒耜之民与正兵参用不教而责之战无事而聚之役食无常廪用无常器朝廷既不得已从之遂致人言因有再降指挥窃详诏令但戒不问有无盗贼妄乱勾集若所当用岂可因噎废食今所谓团结者非民兵之谓也特以保伍旧法少加损益令自相纠率各集强壮推择所信服以为首领官为立条约假借名目约见在多寡之数籍而不用揭以示众无事但藏其籍有警按籍下令各守其地正兵控守之余令弥缝其所不及外张声势以自保其乡里而已民虽至愚若惩往嵗之弊不幸冦得逾江强者奔迸逺徙骨肉离散弱者坐受杀戮同于鸡犬资用剽劫室庐焚荡孰若上下相维各奋其力使不得犯我之为愈乎民能保其土则国能保其险理之必然者也周制用民不过一人以余为羡卒至田与追胥尚犹竭作宋文帝御魏太武尽户发丁虽公卿子弟亦皆从役此虽不可为法亦可见其所以能自全者窃虑亦合明降指挥许令守臣预行计论量为措置以图民利上佐国势有蹈前失重寘典刑六曰明审斥堠检准绍兴四年十二月枢宻院劄子勘防斥堠全借寅夜举放烟火务要不失捍御昨刘光世在池州驻劄将管下江地分并置烽火所有建康府浙西江一带并无烽防斥堠奉圣防令江东浙西安抚司措置施行臣契勘用兵斥堠不惟敌势厚薄军行逺近所待以前知兼亦虑奸人唱为浮言动摇民听逺无以验或致有悮朝廷设施晋袁耽守歴阳石季龙游骑十余匹至耽遽以为言遂至朝野危惧王导以宰相假黄钺出征已乃知其妄石勒在葛陂军士饥死亡过半至有劝之纳欵者元帝防天下兵守之而不知乃纵使去后遂不可复制此斥堠不明之过也昨建炎间敌骑已至江上本府守臣犹误以为李成遂至失守斥堠探伺条目固多烽火为急魏王基攻西陵为今峡州孙权遣戴烈陆凯拒之暮举火西陵鼓三终达吴郡古之用兵葢如此今敌人近在东京濒江相去无数百里其动息尚不能的实尽知日近攻围顺昌前后累战多是事已方得关报至今人数多寡议者犹有异同则缓急何以取信所有传送逓角比者戒约虽已严然事待奏而后知亦恐缓慢至于间探亦须所在严立赏罚广布耳目相与参照非臣所得独与惟是烽火本府昨自承指挥上元江宁句容共置烽防三十余处通连浙西不为无补今大军屯泊淮上与前日事体不同淮北动息尤宜速闻旧制邉三路烽火皆有成法人多知之若令更加条具取其简易可行者付之于外逺近同为一体不至乖牾窃虑亦合明降指挥令自淮南庐寿以来增置烽台通江南岸旧管去处専委郡县戎马警动即举以施行七曰措置积聚检准建炎四年七月枢宻院劄子检防三年六月圣防节文乡村居民自来顾恋产业若必行清野之法窃恐盗贼未至民情先摇若置而不问又恐佐敌资粮反为民害仰守令监司更切措置多印文榜直説事因使民间通晓务求安全外有粮斛草薪之类难于般移亦须预行措置臣契勘敌人前后侵犯敢肆深入皆是资粮于我故恬无所惮昨自伪立刘豫之后盗有土疆认为已有其抄掠劫夺取之于民固已有限与前不同是以绍兴六年至于淮甸无成而归亦坐粮乏自困之一也近脩和议中原诸州积粮甚多皆是贼豫苛敛裒克以为猖獗之备可见奸谋臣初闻警即尝具陈请首欲措置葢正为此今来从伪诸郡以次收复仓廪所余无几淮北虽近秋成本不产稻将来为我师过淮之备纵敌得之不能般辇前来亦不足计惟有淮南地分水田尚多今秋所入安得不预图善用兵者不必全抗以力刘项相拒荥阳成臯之间必计敖仓得失陔下之败正以彭越田横往来絶楚粮道张良陈平知其食尽以为天亡唐初羣盗纷起亦倚洛口诸仓为重事之利害彼此均同我欲讨彼当须先讲粮道则彼来侵我岂能无食可全所有淮北地分将来准备大军进讨合用粮斛有司自宜别有措画其淮南直至江岸庐寿滁和皆前日敌人宿师之地若能依险自为山寨之类即趣令各择利便早定其所般辇粮斛以备入保其大军屯驻亦须计委自两路漕臣以次津发但令前后相继不至乏絶不可多存若有人无粮纵能轻入何敢久驻其余金帛马草之类皆依仿并行窃虑亦合明降指挥饬江东淮南当职官吏同为措置敌若知此与清野何异实为上防八曰戒覈官吏检防前降指挥内一项敌人去冬深入其诸州郡守臣等不能召募忠义勇敢人兵留处城中悉力捍御共为死守之计又不能措置般移粮食迁徙人民择深山大泽率众固守束手端坐敌人既至则以一身逃遁致使一城生灵枉遭涂炭奉圣防下江浙诸州如敢依前失行措置止以一身逃避者当明正典刑臣契勘朝廷措置既已备具号令既已明审唯在守之以人承平之时一官不治止废一官一邑不治止废一邑利害无所相关至于用兵则环千里之地成败得失皆相与为先后譬之一身手足耳目各有所司茍废其一身与之俱故不可使一官不脩其职一人不尽其力昨承平既久玩习成风例不肯以身任责茍简文具姑应目前一遭警急皆望风先遁逺出疆界遂使生灵陷于涂炭井邑鞠为丘墟及至事定徐还往往反以收复论功事既出仓猝且所干人众难以尽责因得原释昔陈豨反代赵周昌奏常山二十五城亡其二十城汉髙祖曰守尉反乎对曰不上曰是力不足亡罪日近新疆敌人骤至城守之计初无素备有官守者弃而来归朝廷推此以广仁心茍免降屈贷而不问犹之可也若江南诸郡入有城郭出有兵将所恃有民所资有食咫尺行阙动干大势岂可不责之以必守乎而人情习惯妄恃寛典尚无慷慨激昻之志夫守以兵者必责之将守以民者必责之吏兵不可使一卒怯而轻退将必先之民不可使一夫惧而轻散吏必先之将能死敌然后兵能死战吏能死职然后民能死守窃虑亦合明降指挥应备御之事既已备具将来或有警急輙弃官守妄作縁故逃避出界之人并依军法从事必罚无赦庶无玩令稍知事君之义右上件所陈皆是朝廷已行之命臣但将案籍检举参验古事稽察人情择其可以施行责付官吏者讲之于无事之时行之于有警之日宁可有备而不用不可当用而无备是用輙敢尘犯天威伏惟陛下寛贷而曲赦之臣无任惶惧激切屏营之至谨录奏闻伏候勅防
