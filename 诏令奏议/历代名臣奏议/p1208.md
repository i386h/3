<!-- { "loadSidebar": true } -->
　　大理寺丞董行父又上言曰在昔泰昊以万物生于东至仁体乎木故徳始于木木以生火神农受之为火徳火以生土黄帝受之为土徳土以生金少昊受之为金徳金以生水颛顼受之为水徳水以生木髙辛受之为木徳木以生火唐尧受之为火徳火以生土虞舜传之为土徳土以生金夏为金徳金以生水商为水徳水以生木周为木徳木以生火汉应图谶为火徳火以生土唐受厯运为土德陛下绍天之统受天之命固当上继唐祚以金为德显黄帝之嫡绪彰圣祖之丕烈臣又按圣祖先降于癸酉太祖受禅于庚申陛下即位于丁酉天书下降于戊申庚金也申酉皆金也天之体也陛下绍唐汉之运继黄帝之后三世变道应天之统正金之德斯又顺也诏两制详议既而献议曰窃详谢绛所述以圣祖得瑞宜承土德且引汉承尧绪为火德之比虽班彪叙汉祖之兴有五其一曰帝尧之苗裔及序承正统乃越秦而继周非用尧之行今国家或用土德即当越唐上承于隋弥以非顺失其五德传袭之序又据董行父请越五代绍唐为金德若其度越累世上承百代之统则晋汉洎周咸帝中夏太祖实受终于周室而陟于元后岂可弗遵传继之序续于遐邈之统三圣临御六十余载登封告成昭姓纪号率循火行之运以辉炎灵之曜兹事体大非容轻议矧雍熙中徐等议之详矣其谢绛董行父等所请难以施行诏可
　　仁宗初冯元等上新脩景祐广乐记时邓保信阮逸胡瑗等奏造钟律诏翰林学士丁度知制诰胥偃右司谏髙若讷韩琦取保信逸瑗等钟律详考得失度等上议曰保信所制尺用上党秬黍圆者一黍之长累而成尺律管一据尺裁九十黍之长空径三分空围九分容秬黍千二百遂用黍长为分再累成尺校保信尺律不同其龠合升斗深濶推以算法皆差舛不合周汉量法逸瑗所制亦上党秬黍中者累广求尺制黄钟之律今用再累成尺比逸瑗所制又复不同至于律管龠合升斗斛豆区鬴亦率是盖黍有圆长大小而保信所用者圆黍又首尾相衔逸等止用大者故再考之即不同尺既有差故难以定钟磬谨详古今之制自晋至隋累黍之法但求尺裁管不以权量絫黍叅校故歴代黄钟之管容黍之数不同惟后周掘地得古玉斗据斗造律兼制权量亦不同周汉制度故汉志有备数和声审度量权衡之説悉起于黄钟今欲数器之制叅互无失则班志积分之法为近逸等以大黍累尺小黍实龠自戾本法保信黍尺以长为分虽合后魏公孙崇所説然当时已不施用况保信今尺以圆黍累之及首尾相衔有与实龠之黍再累成尺不同其量器分寸既不合古即权衡之法不可独用诏悉罢之又诏丁度等详定太府寺并保信逸瑗所制尺度度等言尺度之兴尚矣周官璧羡以起度【广径八寸袤一尺】礼记布手为尺淮南子十二粟为一寸孙子十牦为分十分为寸虽存异説莫可适从汉志元始中召天下通知钟律者百余人使刘歆典领之是时周灭二百余年古之律度当有考者以歆之博贯艺文晓达歴算有所制作宜不凡近其审度之法云一黍之广为分十分为寸十寸为尺先儒训解经籍多引以为义歴世相袭着之定法然而嵗有丰俭地有硗肥就令一嵗之中一境之内取以校验亦复不齐是盖天物之生理难均一古之立法存其大槩尔故前代制尺非特累黍必求古雅之器以杂校焉晋泰始十年荀勗等校定尺度以调钟律是为晋之前尺朂等以古物七品勘之一曰姑洗玉律二曰小吕玉律三曰西京铜望臬四曰金错望臬五曰铜斛六曰古钱七曰建武铜尺当时以朂尺揆校古器与本铭尺寸无差前史称其用意精密隋志所载诸代尺度十有五等然以晋之前尺为本以其与姬周之尺刘歆铜斛尺建武铜尺相合窃惟周汉二代享年永久圣贤制作可取则焉而隋氏销毁金石典正之物罕复存者夫古物之有分寸明着史籍可以酬验者惟有法钱而已周之圜法歴载旷逺莫得而详秦之半两实重八铢汉初四铢其文亦曰半两孝武之世始行五铢下暨隋朝多以五铢为号既歴代尺度屡改故大小轻重鲜有同者惟刘歆置铜斛世之所铸错刀并大泉五十王莽天凤元年改铸货布货泉之不闻后世复有两者臣等检详汉志通典唐六典云大泉五十重十二铢径一寸二分错刀环如大泉身形如刀长二寸货布重二十五铢长二寸五分广一寸首长八分有竒广八分足股长八分间广二分围好径二分半货泉重五铢径一寸今以大泉错刀货布货泉四物相参校分寸正同或有大小轻重与本志微差者盖当时盗铸既多不必皆中法度但当校其首足肉好长广分寸皆合正史者用之则铜斛之尺从可知矣况经籍制度皆起周世以刘歆术业之博祖冲之算数之妙荀朂揆校之详密校之既合周尺则最为可法兼详隋牛等议称后周太祖敕苏绰造铁尺与宋尺同以调中律以均田度地唐祖孝孙云隋平陈之后废周玉尺用此铁尺律然比晋前尺长六分四牦今司天监影表尺和岘所谓西京铜望臬者盖以其洛都旧物也今以货布错刀货泉大泉等校之则景表尺长六分有竒畧合宋周隋之尺由此论之铜斛与货布等尺寸昭然可验有唐享国三百年其间制作法度虽未逮周汉然亦可谓治安之世矣今朝廷必求尺之中当依汉钱分寸若以为太祖膺图受禅创制垂法尝诏和岘等用影表尺与典脩金石七十年间荐之郊庙稽合唐制以示贻谋则可且依影表旧尺俟有妙达钟律之学者俾考正之以从周汉之制王朴律凖尺比汉钱尺寸长二分有竒比影表尺短四分既前代未尝施用复经太祖朝更易其逸瑗保信及照所用太府寺等尺其制弥长出古逺甚又逸进周礼度量法议欲且铸嘉量然后取尺度权衡其説踈舛不可依用谨考旧文再造影表尺一校汉钱尺二并大泉错刀货布货泉总十七枚上进诏度等以钱尺影表尺各造律管比验逸瑗并太常新旧钟磬考定音之髙下以闻度等言前承诏考太常等四尺定可用者止按典故及以汉志古钱分寸叅校影表尺畧合宋周隋之尺谓宜准影表尺施用今被防造律管验音髙下非所素习乞别诏晓音者总领较定诏乃罢之而若讷卒用汉货泉度尺寸依隋书定尺十五种上之藏于太常寺
　　时朝臣宋祁田况荐益州进士房庶晓音祁上其乐书补亡三卷召诣阙庶自言曰尝得古本汉志云度起于黄钟之长以子谷秬黍中一黍之起积一千二百黍之广度之九十分黄钟之长一为一分今文脱之起积一千二百黍八字故自前世以来累黍为尺以制律是律生于尺尺非起于黄钟也且汉志一为一分者盖九十分之一后儒误以一黍为分其法非是当以秬黍中者一千二百实管中黍尽得九十分为黄钟之长九寸加一以为尺则律定矣直秘阁范镇是之乃为言曰照以纵黍累尺管空径三分容黍千七百三十瑗以横黍累尺管容黍一千二百而空径三分四厘六毫是皆以尺生律不合古法今庶所言实千二百黍于管以为黄钟之长就取三分以为空径则无容受不合之差校前二説为是盖累黍为尺始失之于隋书当时议者以其容受不合弃而不用及隋平陈得古乐器髙祖闻而叹曰华夏旧声也遂传用之至唐祖孝孙张文收号称知音亦不能更造尺律止治隋之古乐制定声器朝廷乆以钟律未正屡下诏书博访羣议冀有所获今庶所言以律生尺诚众论所不及请如其法试造尺律更以古器参考当得其真乃诏王洙与镇同于脩制所如庶説造律尺龠律径三分围九分长九十分龠径九分深一寸尺起黄钟之长加十分而律容千二百黍初庶言太常乐髙古乐五律比律成才下三律以为今所用黍非古所谓一稃二米黍也尺比横黍所累者长一寸四分庶又言古有五音而今无正徴音国家以火德王徴属火不宜阙今以五音旋相生法得徴音又言尚书同律度量衡所以齐一风俗今太常教坊钧容及天下州县各自为律非书同律之义且古者帝王廵狩方岳必考礼乐同异以行诛赏谓宜颁格律自京师及州县毋容辄异有擅髙下者论之帝召辅臣观庶所进律尺龠又令庶自陈其法因问律吕旋相为宫事令撰图以进其説以五正二变配五音迭相为主衍之成八十四调旧以宫徴商羽角五音次第配七声然后加变宫变征二声以足其数推以旋相生之法谓五行相戾非是当改变徴为变羽易变为闰随音加之则十二月各以其律为宫而五行相生终始无穷诏以其图送详定所庶又论吹律以听军声者谓以五行逆顺可以知吉凶先儒之説畧矣是时瑗逸制乐有定议乃补庶试秘书省校书郎遣之
