<!-- { "loadSidebar": true } -->
　　寳祐二年子才为起居郎因灾异上奏曰臣尝读史见前代灾异数见所感虽不同而所应亦有异然未有不趋于亡也按汉建寜以后五十有二年日食三十四地震十大水五螟蝗四星孛九大雨雹三大雨水二大疫三地裂青蛇见御坐上大风雨雷电南宫灵台菑侍中寺雌鸡化为雄黒气堕于温徳殿庭中青蛇见于玉堂殿庭中自六月雨至九月自四月不雨至十月皆一夫春秋二百四十二年古今菑异之频数未有甚于此时也而究其所以然则皆召于行事之实今五十二年之中所见菑异乃反过之杨赐以为皇天垂谴告之象蔡邕以为诸异皆亡国之恠是岂无所感召而然耶夷考其时有西邸卖官之事有苑囿土木之役有党人五属之禁有阉尹专国之谋有黄巾北宫之宼有鲜卑宼邉之扰有奸雄窥鼎之谋此无他其气皆属乎隂其皆纒乎隂属乎隂则其气盘结于上下而不可解纒乎隂则其布满于上下而不能解故二气五行之流布日月星辰之运行风雨霜露之凝结雷雹虹电之作止山川草木之变化遇之则为殃为眚为菑为恠为变异为祅祲防乎如影响之于形声盖有不期然而然者臣读史至此未尝不扼腕痛恨于东汉之季年也今国家之证不幸而此盖自贵徳贱货之风不见于上而天下率以进奉一说为博富贵利达之具自茅茨土阶之俭不着于上而左右率以土木二字为耗财蠧民之借自显忠遂良之徳不崇于上而谀佞诸臣每以哗竞朋比为媒糵忠贤之地罔匪正人之论隠而废壊纪纲暬御者反以宣谕节贴为寻常茍子不欲之风泯而负乗致宼盗贼者毎以贪官汚吏为借口复境进屯中国所当举也自此政不修而敌国外患反慿借此以为蹙国驱民之计任贤使能朝廷所当行也自疑忌相乗而奸雄之徒反窃咲此以为睥睨神器之资此天命所以去而无惠頋我国之心天变所以形而无仁爱吾君之意也故荧惑挻菑方躔斗宿而太白又昼见矣火星逆行方犯权星而日晕又躔壁宿矣榆火更新甫降飞雪而夏霜又陨麦矣日近妖恠时见形象而讹言又狎至矣最是六阳浸大一隂未生反作妖孽雷天之号令也自四月以来天地闭塞未闻震之声日君之象也自四月以来常喷云飞雨未见阳明之象风物假大之时资以为长养也自四月以后风来西北率多肃杀之威寒物归根之时所资以为芽蘖者也自四月以后隂气乗阳率多常寒之罚汉末之菑异则叠见五十余年之中今日之菑异则骈集于三四五月之内岂造物运行常囿于数而为是适然者欤要必有以为之感召也感召者何臣前所陈七事是也请为陛下先言汉之所以失而后言今日之所当监可乎按光和元年初开西邸卖官又按中平二年帝造万金堂于西园引司农金钱缯帛牣积堂中又令牧守茂才孝防迁除皆责助军修宫钱以大汉堂堂之天下所少者非财也乃汲汲焉如窭人聚财之计一时羣工噤无一语惟吕彊上防极谏以为中尚方领诸郡之寳中府积天下之缯西园引司农之藏调广民困费多献少奸吏困其外百姓受其敝而帝不之省于是天下荡然以财贿为可以致富贵秽徳彰闻恶声流播此非佳证也今日之证不幸而此盖自宫掖创进奉之局而排金门入紫闼者皆浩瀚无涯之财自左右有宣谕之说而防省部挠台府者皆两造不平之事尝退观陛下近事一二如收换文之御批以惩假托空黥徒之窟穴以洗奸利天下皆知陛下本心非急于财利者然请托之谤犹未洗然者以左右近习朝夕营求不能不为圣徳之累也钱神为妖隂气为沴变异之召其以是乎按光和三年作罣圭灵昆苑又按五年起四百尺观又缮修南宫玉堂铸铜人夫以大汉积贮之厚其力岂不能修一囿然杨赐以为先王造囿刍牧皆来先帝上林奢约得所今废田园驱居人蓄禽兽殆非保赤子之义而帝不之省于是小人哆然趋之以为无害侈心一萌祻本遂大此非佳证也今日之证不幸而此盖自卑宫露台之俭不传而修路寝修应门皆极山节藻棁之工飞防桂宫之羡未消而馆太一广龙翔皆极轮奂翚飞之制然犹曰壮丽以示威重也禊祓以事禬祷也至于灵台之饰则侈靡以自奉矣妃守之建则溺爱以自损矣尝退观陛下之本心如捐水衡之积而不取大农之藏未尝无意于崇俭也左右之言一入遂至穷奢极欲而不能已也如封前代妃嫔之域申功臣墓木之禁是其本心未尝忍于斫伐也七萃之言一售遂至斩秃丘陇而不知止也木妖民恠随寓为沴变异之作其以是乎按建寜二年复治钩党杀前司校尉李膺等百余人又按五年杀永昌太守曹鸾更考党人禁锢五属夫以大汉巍巍之天下而日与志士仁人相雠至禁锢以制其出入杀戮以絶其后裔此非佳证也今日之证虽未至于此然犯顔敢谏之士半在草莱率作兴事之夫或居槃涧上方以朋比为用舍以静激为去取故所舍所去未必皆不肖所用所取未必皆忠贤借令絷维以永今朝亦不过斯须之貌敬此其所为虽未必至于杀前司校尉杀永昌太守而要其用心之防往往过于更考党人而禁锢其属也忠义齰舌愤气萦纡变异之作其以是乎按中平元年杀中常侍吕彊侍中向栩郎中张钧二年封宦者张逊等十二人为列矦三年以宦者赵忠为车骑将军五年以小黄门蹇硕为上军校尉袁绍等七校尉皆统于硕夫宫闱腐夫至不足齿间有忠者则杀之与讨贼者则爵之以壮健武畧称者则亲任之此非佳证也今北司之势不幸而此其作威福也则以僮奴之贱而逐天子之台臣以交结之丰而庇帅臣之童孺其好货财也则通日进月进之赂而恩宠或致于侥逾操献田献钱之讼而正理率至于抑屈中书政本之所由系也宣谕迅速则指挥叱咤虽屈大臣之体而不顾七萃殿司之所得辖也救焚纷拏则瓦石抛掷虽伤主帅之额而不恤淩犯阶级莫此为甚使典兵枋又将何如恶毒流布于里闾威势震慴于中外人皆知北司有可以致富贵之势而不知人主实操可致之权人皆知北司有可以夺命令之理而不知朝廷实握宰制之枋其口含天宪手握王爵虽十常侍之横行八校尉之布置曽不是过气势翕霍威震恣行灾异之作其以是乎按中平元年黄巾贼张角等起先零及凉州羣盗北宫伯玉等反明年宼三辅初平三年黄巾宼兖州夫天下之祸不生于外皆生于内护军司马傅燮上防以为邪正不宜共国亦犹冰炭不可同器宜思四罪之举速行谗佞之诛则善人思进奸凶自息而帝不之省此非佳证也今日之内患不幸而此荻浦之宼未息而长兴又扰扰矣平江之盗甫平而宜兴又道梗不通矣分据要地剽掠平民舟楫为之不通行人为之俘虏人皆曰捕盐之令严而民无所措手足也贪吏之毒流而民或不能心服也政令之不得其平而民或激而为乱也是则然矣而愚臣则以为邪正杂揉是否颠倒奸赃辱台之臣不戮而尚志之士反见屈于明时骄奢误国之帅不屈而好修之士反见恶于当世騃孺叨荣于从槖贪帅流毒于名都朝廷行事既无以当其心郡县长吏又有以激其忿人懐笑侮家蓄愤闷一啸呼而锄耰棘矜皆得雠其上一结约而江泖沟港皆得嗾其衅发萧墙而祸连四海此傅燮之所以忧隂气积稔怨气充盈菑异之来其以是乎按建寜六年鲜卑宼幽并自是宼三邉宼辽西宼酒泉宼幽并入北地无嵗无之蔡邕建议谓邉陲之患手足之疥搔中国之困胷背之瘭疽方今郡县宼贼尚不能禁况此虏而可伏乎此非佳证也今国家之患不幸而此山东之兵既窟于旧海而常为一苇趋浙之谋秦巩之兵复城筑于旧利而日有进屯圗蜀之计二兵相望志不在小而漠北之敌又遣和议之使临我邉疆夫举大兵以侵伐我之土地而遣使以要我之金帛是其为心盖以战为实务而以和为绐计也若姑听其和以为饵则彼利我钝未必能出六縂管絶漠之师而受黄金鵞之献也若委顺其和以为信则彼诡我正未必不堕平凉刼盟之计而失泾陇邠汧之地也妖氛障日杀气干霄灾异之来其以是乎按初平二年袁绍逐冀州牧韩馥自领州表曹操为东郡太守三年黄巾宼兖州杀刺史刘岱曹操入据之遣使上书自古奸雄窥伺见我国有疵则乗权借势托公行私收人心之涣而后遂其所图此非佳证也今日之势不幸而此盖大奸屈伏海濵日夜幸乱以来逞其操持国枋之心或飞金羽玉以买防士或托友嗾仆以结士夫人见天下之势浮防而未定也遂谓仔肩重任无出此奸故称功颂徳具见于玉堂防试之文拟陈十极求达于排云呌阍之际惟冀君心之易转岂思国事之可忧奸俦窜伏近畿巧于交结或贻书故吏延誉京师或宻嗾旧胥浚明线道人见京兆之任一嵗而数易也遂谓弹压要权无逾此軰故达官贵要每荐引于黼座之前刑臣腐夫亦称道于禁廷之宻但冀黈听之潜转岂知宗社之或危隂纒绵异气充塞灾异之来其以是乎臣歴观东汉之末证候如此变异如此使当时将相大臣忠足以结人主之知谋足以制天下之动必能上义下利以惩天邸之失必能清心寡欲以止土木之役必能开诚布公以除钩党之禁必能深思逺虑以遏阉尹之势必能爱护根本以弭黄巾之宼必能厉兵秣马以息鲜卑之难必能观时达变以遏奸雄之谋惜乎陈蕃窦武虽能同心戮力以奬王室而不能济之以谋虽能聘召名贤以参政事而不能待之以定自是厥后刘嚻唐珎张颢等軰尝执国枋矣然其失在于输西园之钱忠谏如阳琳切直如杨赐才学如荀爽虽以时望所推躐居显位然皆不免于祻由是七事之失不能救正菑异之来不能消弭汉业由是而遂衰汉鼎因之而遂失非当时大臣之罪欤今天下不幸而有七事之愆若不大加悔艾痛自绳削则一祖十二宗之托其何以永天命于无疆惟休之地乎故臣愿上而九重力行好事勿遂前非下而庙堂力进忠言勿顺上防监西园之失而贵徳尚义以化天下监霛昆之失而崇朴尚俭以先天下监党禁之失而登崇俊良以福天下中常侍之纵横可监也不宜复蹈故辙以成虎视之形黄巾之宼钞可监也不宜复循旧防以稔萧墙之祸鲜卑之盗邉可监也不宜复示弱形以起幸乱之想如此则阳明用而天理日明隂浊消而人欲日止将见天无变异民无扎瘥三光全而寒暑平矣不然无同心戮力之美而有弥缝宫府之心无聘召名贤之举而有喜用敏锐之意无忠谏切直才学之称而有窽言顺适小智自私之失则天心已变而难回天灾已销而复作岂不重东汉末年之忧哉臣区区朴忠睹此钜异辄沥忠臣之臆一纾鲁女之悲积愤所形血泪俱下惟陛下以社稷为念特采择焉
