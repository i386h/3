<!-- { "loadSidebar": true } -->
　　孝宗隆兴间起居郎胡铨论左右史四弊防曰臣误防亲擢承乏左史自供职以来检讨记注故事窃见今之史职废坏者非一其尤甚者有四焉一曰进史不当二曰立非其地三曰前殿不立四曰奏不直前何谓进史不当臣闻唐褚遂良知起居注太宗问人君得观之否对曰史记善恶以为戒庶几人主不为非法不闻帝王躬自观史魏謩为起居舎人文宗遣中使取记注欲观之謩谓史官书事以存鉴戒陛下所为善无畏不书不善天下之人亦有以记之帝止遂良与謩可谓能守官矣至国朝梁周翰李宗谔为左右史乃建言每月起居注愿先奏御后付史馆国史书之曰进起居注自周翰等始岂不媿唐二子哉庆厯中欧阳脩为起居注甞论其失曰自古人君皆不自阅史今撰述既成必録本进呈前事有讳避史书虽欲书而不敢乞自今起居注更不进本仁宗皇帝从之厥后佞臣执笔乃复进史防不革遂至于今欲望陛下遵仁宗之训革周翰之失自今记注不必进呈庶使人主不观史之美不专在于李唐二君也何谓立非其地臣按唐制毎皇帝御殿则左右二史夹香案而立善恶必书其后许敬宗李义府用事动必怀奸惧为史官所记遂废左右侍立之职凡谋议皆不与闻文宗复贞观故事毎入閤命左右执笔立于螭头之下由是宰相奏事得以备録故开成之政详于史书国朝故事天子坐朝则记注臣立于御座之后欧阳脩以谓起居者当视人君言色举动而书若立于后则无以尽见乃徙立于御座之前至脩罢职脩注者乃复立于其后今立于殿之东南隅言动未甞或闻可谓立非其地有愧于脩多矣臣又闻元丰三年脩起居注王存奏欲追贞观故事使左右史得尽闻天子德音傥二府自有时政记即乞自余臣僚登对许记注侍立神宗皇帝曰人君与臣下言必关政理所言公公言之自非军机何必秘宻盖人臣奏对或有颇僻或肆谗慝若史官书之则无所肆其奸矣大哉王言然未及施行至今议者惜之今史徒有左右之名而不知天子言动之实羣臣奏对并以无所得圣语关报职记注者但不过録诸司供报公文而已何名曰史邪臣欲乞陛下复欧阳脩侍立故事庶几言色举动皆得以书如宰执造膝之日自有时政记亦乞如王存所请凡余臣奏对许令侍立亦足以伸神宗之志也何谓前殿不立臣歴观自古左右史未甞不侍立于天子之侧亦未甞有前后之分唐制但云左右史分立于殿下螭头之侧和墨濡翰皆就螭之坳处有命则临陛俯听对而书之不闻后殿立而前殿不立也又闻欧阳脩奏请自今前后殿上殿臣僚退令少留殿门俟脩注出靣録圣语以此知国朝旧制前后殿皆侍立矣夫人主之言不独后殿有之而前殿无也宰执奏事百官进对之言不独后殿有之而前殿无也今独后殿侍立而前殿不与义果安在邪夫后殿侍立虽立非地然独立焉亦爱礼存羊之意前殿不立是饩羊亦去而礼意俱亡矣今左右史分日而立无言动之异臣欲乞于前后殿皆分日侍立庶几一言一动皆得以书以备一朝之典谟光千载之史册诚非细事何谓奏不直前臣闻唐文宗谓魏謩曰事有不当毋嫌论奏謩对曰臣顷为谏官故得有所陈今则记言动不敢侵官帝曰两省属皆可议朝廷事而毋辞也故国朝左右史皆许直前奏事虽以奏史事为名而朝廷事亦可议焉盖亦文宗命魏謩之意也熈宁中修起居注张琥奏曰近日縁例颁牒閤门然后上殿窃见枢宻承防毎于侍立处尚得奏事起居注既得侍立或有敷奏乞便靣陈诏从之臣自领职之后初欲直前奏事閤门以臣不预牒却之臣又甞预牒矣又谓今日无班次臣毎见閤门奏事未甞以班次为拘左右史职言动当日有敷奏乃必欲预牒閤门又欲必有班次则事有当奏而不得奏其为失职多矣臣又闻皇祐中御史唐介论宰相文彦博仁宗怒之时蔡襄为起居注直前论捄事出一时又曷甞预牒閤门与必俟班次耶况今来后殿奏对未甞无班次如是则记注之臣虽有直前之名而无可奏之时矣臣欲乞自今左右史奏事令直前不必预牒閤门及以有无班次为拘也臣所陈四事皆近日记注失职之大者臣滥居是职敢不尽言伏望陛下考古验今循名责实断然行之不胜幸甚
　　乾道中编脩官林光朝奏曰臣以才识短暗叨居史官执笔之后窃谓古之作史者是皆据事实而书之文献不足虽孔子无如之何呉竞令狐德棻撰武德以来国史韦述因二家所作参之以后事列为纪传当是时图牒具在不过特书屡书之及开元而下文字散逸于休烈请徧求实録及起居注并他书若干篇其后所得仅一二篇耳如栁芳所问髙力士内廷可书之事今有唐歴四十卷以开元时事较之贞观其用力何止十倍也臣窃惟四朝国史业钜事丛自上章创议欲以神宗皇帝哲宗皇帝两朝正史候将来徽宗皇帝实録已定却别行撰述即置国史院续次臣僚又以靖康继宣和之后首尾相闗当作一书通前书为四朝国史此实当代甚盛之典也然笔削之重逡巡十年欲问成编未见涯际昨来得防又令重修徽宗皇帝实録以前者讹舛无所取信耳目所接尚可更定今延阁所藏有太祖太宗真宗三朝国史实为一书往年修太祖太宗两朝正史起景德四年迄于大中祥符九年是逺至十年而后成书也其后修真宗正史自天圣五年至八年是又歴四年而后成书是书相望何止二十年而后合为一书也今神宗哲宗两朝实録纎悉具备而纪志列传尚或断缺崇宁大观百度更张独有汪藻所録元符以来诏防而造膝之论不在此书此即唐人令狐氏所聚诏册以备一时之阙耳其他书又多踈略自非徽宗实録裒缀已定之后即纷然载笔者何从措一辞也以臣之愚见四朝大典简编浩汗欲乞圣慈许先次修神宗哲宗两朝正史及徽宗实録令同日进呈徽宗实録已定之后即通钦宗实録续次修纂为四朝国史正如景德天圣作两项撰述而后合为一书则虽以日月计之可也如臣之言髣髴为可采即乞付国史院同共参酌越分而言不任战栗之至
　　淳熈五年吏部侍郎周必大论史事劄子曰臣以非才被命纂修四朝正史頼同僚协力裒事实粗见功绪今当下笔之际事体尤难窃观前朝国史虽是众人分撰然当时案牍可以稽据是非可以询问责成一手不至讹舛粤自南渡以来文籍残缺往往搜求散轶考证同异若非叅合众智深虑不相照应抵牾者多臣甞与众议分手撰述毎遇一志一传成篇并令在院官互相修润庶几首尾贯穿体制归一无思虑不周之患如合圣意乞即特降指挥以凭遵守
　　孝宗时端明殿学士范成大上奏曰臣闻追孝莫大于显亲显亲莫大于述事恭惟髙宗皇帝御歴三纪休功盛德陛下既已着之于圣政之编矣至退处德寿之后天旋日用岂无可纪如汉禁中起居注唐诸王所修内起居注之向来阙此等一书使二十五年之间尧言尧行不得尽闻于世甚可惜也窃意陛下曩者久奉大养从容北宫庆溢庭闱事兼国家必有授受之谟训谅多慈爱之话言以至嵗时燕喜旷仪盛事无非载籍之所未闻皆当志其大略以侈万古今事虽已往日月尚新陛下孝思永慕见于羮墙恐有可以记忆者又叅之以东朝东宫之所闻见与夫宫禁老成之所流传特命亲王悉加记録以付史氏则陛下述事之孝传无穷而施防极矣臣甞考虞书尧典一篇纪陶唐行事备矣而鲁论有尧曰咨舜之训孟子有放勲劳来之言及庄列所记逰汾观华康衢等事皆在尧典之外则知虞舜之世述尧遗事必有他书不止于仅存之一典而已伏惟陛下自留圣心
　　成大又论三朝国史劄子曰臣闻自古有国有家虽盛衰不同而未甞无一代之史防以小喻之譬如士庶之家大则有家法小则有日记虽倥偬弗暇给之时决不可一日而阙非若其他翰墨文词空言无用之比也恭惟国家五朝正史久已大成而神宗皇帝哲宗皇帝徽宗皇帝三朝史书始于绍兴二十八年开院纂缉糜费帑廪九年于此惟帝纪略备之外其余邈然无涯不惟旧闻失坠无书可攷亦縁是非襃贬易招悔吝朝廷既不督课有司幸于因循加以席未及煗迁徙而去甚或提纲无官秉笔全阙动经旬月无复谁何人徒见馆宇邃严吏胥旁午皆谓煌煌天朝必备史防而不知文具如此臣窃检照景德中修太祖太宗两史十年而成天圣中修真宗史四年而成熈宁中修仁宗英宗两史六年而成今之三史若只用目前规摹更数十百年亦恐汗青无日何则自熈宁初元至今百年见闻所逮尚难追记只更一二十年残编断简渐就散逸故家遗俗无可询究虽悔向来之因循欲决意成之亦不可复得文谟武烈恐遂湮晦何以仰称陛下追孝清庙羮墙祖宗之心臣每念至此震栗汗下伏望特赐圣裁亟命朝廷讨论史事立之课程克以期限其熈宁以来旧事本院无书可攷者许闗取秘阁四库所藏及搜访士大夫家所存干照文字网罗参订仍择儒馆优闲之臣数人増兼编择庶得并工分力结局有期成书之后荐之宗祐于以上慰三后在天之灵燕宁欢喜介福家邦与天无极此臣所谓系国体重大前者亲目其今又再司其职不敢缄黙且陛下家事也伏望特留圣虑
