<!-- { "loadSidebar": true } -->
　　一臣伏以自祖宗肇造区夏刬削藩镇分天下为十八路置转运使副提防刑狱有州三百州置守皆得专达于朝廷有县一千二百县置令皆命于天子其始也收乡长镇将之权悉归于县收县之权悉归于州收州之权悉归于监司收监司之权悉归于朝廷监司者古州牧连帅之职也郡守者古公侯之国也县令者古子男附庸之君也自古封建则有强偪之患郡县则无藩屏之衞汉法古建侯王终有七国之变郡守权重得专生杀唐世自方镇至县令皆有专杀之威不请于朝廷惟本朝之法上下相维轻重相制如身之使臂臂之使指民自徒罪以上吏自罚金以上皆出于天子藩方守臣统制列城付以数千里之地十万之师单车之使尺纸之诏朝召而夕至则为匹夫是以百三十余年海内晏然谋闭而不兴宼窃乱贼而不作舟车所至海隅出日无异近地不惟祖宗仁恩德泽深结于民亦由制置郡县最得其道前世所未有也夫监司付以一路守臣付以一郡县令付以一县皆与天子分土而治者也其可以不择人乎夫一县令不得人则百里之地受其害一郡守不得人则千里之地受其害监司所以代天子廵狩黜陟功罪进退能否内集财赋外衞封疆者也若不得人则一路可知矣朝廷比年命中外两制举监司又出省郎为之亦有意慎选矣然监司有善未尝知也有不善亦未尝问也夫人之情能者不见异而不能者亦见容则自中人以下几何而不惰是以议者多言监司职事不举夫天下之吏患在不奉法令而观望朝廷之意朝廷之意宽则吏治茍简遂至于怠朝廷之意急则吏治惨刻遂至于苛夫观望上下以为宽猛者是未得人也贤人君子岂有观望而为政者哉祖宗以来有考课监司之法神宗时犹行黜陟近岁废而不举臣望陛下诏大臣举行考课之法专考察诸路监司置簿于中书凡有奏请及功罪皆书之参之以众言验之以行事岁终则较其优劣简其能者亦简其不能者而废置之举天下十八路监司不过数十人欲皆知之亦无难矣夫选天下郡守此大臣之职也古者天子亲之汉宣帝曰庶民所以安其田里而无愁怨叹息之声者政平讼理也与我共此者其惟良二千石乎以为太守者吏民之本数变易则下不安故二千石有治理效輙以玺书勉励增秩赐金公卿缺则选诸所表以次用之是以汉世良吏于兹为盛称中兴焉光武广求民瘼观纳风谣吏多得人百姓宽息建武永平之治后世莫及唐太宗曰为朕养民者惟在都督刺史朕常书其名于屏风得其善恶之迹皆注于名下以偹黜陟是以贞观之治几于三代明皇开元之初欲重都督刺史选京官才望者为之十二年以山东旱命选台阁名臣以补刺史十三年帝自选诸司长官有声望者十一人为刺史又勅京官五品以上外官刺史四府上佐各举县令一人视其政善恶为举者赏罚是以郡县多得良吏其治几于贞观国朝太宗皇帝尝语宰相曰朕择循吏俟选及三百人则天下何忧不理临御以来郡县未理由择人之未当也太宗又尝选秘书丞杨延庆等十余人分为诸道知州谓宰相曰刺史之任最为亲民非其人则下受其弊审官院上新所选京朝官充知州者二十余人御前印纸歴子太宗亲书以赐之其略曰惠爱临民奉法除奸因谓知院钱若水曰所赐戒谕有除奸之语恐不晓者从而生事可谕以除奸之要在乎奉法耳朕盛暑中写此岂不劳乎葢为官择人以安百姓也神宗尝谓执政曰朕思祖宗百战而得天下今以一郡付之庸人深可痛心自太祖至神宗未尝不留意亲择郡守今二圣垂拱悉以政事付之大臣然则今日择郡守乃大臣之职也自京朝官以上功罪善恶无若吏部知之为详臣愚欲乞先委吏部尚书取当为知州者具其功过举主而择其可任者保明之以上三省三省召而审察之凡当召者使之言二事以上如转对法或前任利害或朝政阙失不惟可以观其才识亦因以广言路通下情昔尧之试舜亦询事考言舜之用人亦敷奏以言明试以功夫欲知其人不过以言与事二者而已若其言可底行及有功状与其举主多名人则可用无疑矣其不及者以次差之其否者与京府或藩郡通判其罢癃不能任职者与宫观有罪者自依旧法降监当既定其等然后使御史台纠其不当者到官则委监司考其课每及一年则以优劣闻而行黜陟焉如此则能者必出不能者必渐退虽未尽善得人必多矣夫有监司则有郡守有郡守则有县令未有监司郡守得人而县令可以容贪虐昏闇之人也是故天子任宰相宰相择监司与郡守监司郡守当择县令宰相察监司监司察郡守郡守察县令朝廷据其所察而行赏罚此岂难哉夫有考课而无黜陟与不考同今吏部虽以上中下为等文具而已非有赏罚使人劝沮也臣伏望陛下明谕大臣使慎择监司而专考之又使大臣代陛下择郡守其监司郡守考课必行赏罚使监司郡守专察县令庶使天下官吏渐多得人然后可以言治矣
　　一臣伏见近制举殿中侍御史监察御史须通判资序实歴任一年以上人充臣尝受诏与两制同举防议终日无一资序相当可充选者间有一人应格又众论未以为允虽由举者审知人才不广实亦拘碍资格所以尤难得人缘资格之设本以向者多不拘资序或特除选人故立此法矫枉过正臣愚欲乞参酌前后条制裁处其中应举监察御史取第二任知县以上殿中侍御史取初任通判以上更不限实歴一年其寄禄官并以奉议郎以上所贵资序稍寛易得应格兼收众才益广言路亦经久之通法也
　　一臣窃见朝廷常患将帅之才难得其人仁宗时每边臣阙或自禁近除授试之藩阃然后大用外任则都转运使待制杂学士可用者常数人选择而使之未尝言乏岂人才独多于今由朝廷养之有素也将帅之选多出于监司初为监司者先自逺路渐擢至京东西淮南其资望最深绩效尤著者乃擢任陜西河东河北三路及成都路自三路及成都召为三司副使其未可辍者或与理副使资序自副使除待制出为都转运使夫自初为监司至三路及三司副使者其人年劳已深经歴已多缘边山川道路甲兵钱糓皆所谙知故帅臣有阙可偹任使中才之人亦能勉强朝廷以其经歴亦倚仗而不忧夫人虽有聪明絶人之才若未尝目覩终不如亲歴者所得之多也自王安石用资浅之人为监司使之推行新法其奉法稍寛者则以为不才往往废斥其苛急聚敛为士民所共疾者乃得在职或不次进擢是故才与不才两皆废壊而资序一切不用二圣临御以来深惩监司刻薄多以罪黜其任用者又未尝以远近为之资序每边帅有阙则不知可用者为谁由朝廷养之无素也臣愚欲乞复祖宗时用监司之法先自远路渐擢至京东西淮南然后选其能者任三路及成都试之戸部司农太府或左右司郎官然后出为都转运使边臣有阙于此选授则可用之才必多矣今监司除授无法或初除即与近路及三路自三路却迁之远地则人情已不乐在三路者或久而不迁其才能资望又不足以偹边帅之任此所以人常乏也今若复祖宗三路之法以任转运使其提防刑狱转运判官亦择才能者与诸路更互为之使往来出入于三路者常多则知边事者必众矣
　　祖禹为翰林学士上疏曰臣伏见元祐之初陛下召程頥对便殿自布衣除通直郎充崇政殿说书天下之士皆谓得人虽真宗之待种放亦不过此也孔子曰举逸民天下之人归心焉夫举一人而天下莫不归心者何哉为善于幽隐者知其必不废也陛下用頥实为希濶之美事而才及岁余即以人言罢之頥之经术行谊天下共知司马光吕公着皆与頥相知二十余年然后举之此二人者非为欺罔以误圣听也頥在经筵切于皇帝陛下进学故其讲説语常繁多頥草茅之人一旦入朝与人相接不为关防未习朝廷事体迂疎则固有之而言者谓頥大佞大邪贪黩请求奔走交结又谓頥欲以故旧倾大臣以意气役台谏其言皆诬罔非实也葢当时台谏官王岩叟朱光庭贾易皆素推服頥之经行故不知者指以为頥党頥匹夫也有何权势动人而能倾大臣役台谏自古处士入朝无有不被谤毁葢处士本不求仕进能轻富贵公卿大夫自以己不能如此故无不称重将谓处士入朝必有过人之能致太平之术故其责望常重至于不贤者则直以处士为矫诈为沽激为钓名又处士多不次得美官故其憎疾之多是以自古处士入朝未尝无谤毁也陛下慎择经筵之官如頥之贤乃足以辅导圣学至如臣辈叨偹讲职实非敢望頥也臣久欲为頥一言懐之累年犹预不果使頥受诬罔之谤于公正之朝臣每思之不无媿也今臣已乞去职若复召頥劝讲必有补圣明臣虽终老在外无所憾矣
　　元祐中祖禹为侍讲荐讲读官劄子曰臣自居讲职窃谓天子当博求天下贤才置之左右以偹顾问裨益圣学近观祖宗之时讲筵之臣多由旧官荐引故臣每思得人闻达天听然无因而言惧为烦渎或涉亲旧言则有嫌今臣已三奏乞外任将去讲职肝鬲所懐不敢不吐露于陛下臣之愚见可充讲读者具列如后
　　读官王存苏轼赵彦若郑雍
　　讲官程頥孔武仲吕希哲吕大临吴师仁
　　右王存端方厚重素有人望前已执政若使之进读足以重经筵之选苏轼文章为天下第一其名亚于司马光但忌嫉之者多此在陛下主张而用之耳赵彦若父师民以经行淳懿久侍仁宗书筵彦若德性类其先人博学多闻详练故事去年为其子得罪其情可亮非有大过不宜久弃郑雍自为中书舍人臣尝言其可偹讲读雍自居言职风望愈高今读官犹有阙员此四人者实允众论程頥本末臣别具劄子论列孔武仲学问该洽讲説明白仁宗时贾昌朝曽公亮皆以知制诰兼讲职今武仲若以中书舍人兼职自如故事吕希哲是司空公着之子公着尝言此子不欺暗室其人经术履行识者皆谓可偹劝讲今已五十四岁但希哲是臣妻兄故臣久不敢称荐今将去朝廷窃谓言之可以无嫌更乞陛下询问大臣参考其人吕大临是大防之弟修身好学行如古人臣虽不熟识然知之甚久亦以宰相之弟故不敢言陛下素知臣不附执政又臣已乞外任故不自疑望陛下记其姓名以偹他日选用吴师仁自为布衣以行谊称于士大夫元祐初朝廷特召为学官众论皆谓师仁宜入侍经筵臣前后已三荐师仁更乞采于众论臣诚狂愚惟陛下裁赦无任震惧之至
　　祖禹又荐讲官劄子曰臣伏闻仁宗天圣初尝诏天下访求讲说之士今陛下方向学问宜博选正人置之左右臣诚愚陋承乏于此大惧无以少补聪明茍有所知不敢不言臣伏见前校书郎司马康年三十九笃志好学行如古人资性端方克肖其父臣昔与司马光修资治通鉴康为本局检阅文字与之相接近十五年偹覩其人操守如一尤长于讲说使之执经必能称职质于公论皆以为宜臣窃以光之忠直简在圣心如康之贤陛下必自拔擢今臣止言其所长伏望陛下加察而已贴黄臣闻先朝旧置讲官四员今孙觉在宽假臣与顔复轮讲委是阙官臣与司马光相知众所共悉今之所言非敢私于知已辄荐其子实以康之学行可偹劝讲臣受陛下厚恩惟欲得人以助圣学故不敢畏避嫌疑宻入此奏伏乞留中特自圣意处分
