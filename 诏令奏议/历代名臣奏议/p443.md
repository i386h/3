<!-- { "loadSidebar": true } -->
　　鸣复又拟轮对劄子其一曰臣闻善用天下者当使有乆安之势而不可徒有幸安之心势未可以乆安汲汲焉求其安犹之可也上下苟玩而谓勿药为有喜中外茍且而以厝火为无虞变幸而息则动色相贺不幸而作则束手无策为国若此将恐客疾日盛元气日衰而天下之势不可支持矣国家承五季分裂之后合天下之异而使之同平泽潞平维西取巴蜀南下湖广东有呉越北征太原而后天下始定于一其开创如此其难也列圣相承遵守家法以仁厚为立治之本以畏天爱民为保治之道以进贤退不肖为辅治之要其持守如此其谨也自王安石变乱旧章以失天下之心而内势渐弱王黼童贯妄开边衅以困天下之力而外患遂生遄致靖康之祸尚忍言哉六飞南渡所以为兴复者愈难于前奕叶纂承所以为持守者益谨于昔诚以中原板荡王业偏安祖宗大一统之天下仅存其半其规模措置不容不尔也陛下嗣位今九年矣试观今日天下之势为巳安乎为未安乎先皇帝更化以来内抚外宁天下有泰和之风陛下践阼以来内阻外讧天下皆急廹之态峒寇猖獗未足问平日安居省地号为良民乃至攻刼郡邑相扇为乱此何等祥也逆酋僭叛未足恠平日仰食县官名尺籍乃至杀逐帅守肆无忌惮此何等证也不共戴天之雠宻迩为邻固不容不虑新敌逺在沙漠距吾国风马牛之不相及乃至撤我藩篱破我门户渐入我堂奥此何等气象也谓宜如太祖雪夜访赵普问以南征北伐之事宜如仁宗开天章阁召范仲淹富弼给以笔札陈当务之急兢兢业业犹惧弗堪汲汲皇皇犹恐弗逮而陛下端拱无为一听大臣之筹画大臣寛缓不廹一听事势之自定臣窃为陛下凛凛也今湖寇幸已息闽寇幸已定邉淮之寇幸已屏迹近畿之寇幸已授首然幸何可恃也吾不能使之无变变既作矣幸而胜之赤子相残不知其毙于锋镝者几千万也是幸之中固有大不幸者在也乃若外人肆侮幸而遇金之弱则侵疆以得邉燧以弭不幸遇北兵之彊则一军下大安而全蜀扰动一军过房陵而荆襄震悚幸何可恃也吾素无以御敌敌既至矣趋而避之人心无厌不至于蚕食殆尽不止也是不幸之中尤有大可忧者在也今天下大势岌岌矣问之蜀几亡而复存问之淮几失而复得问之襄汉存亡得失未判也果可以为安乎恃民以守而民无常心恃兵以战而兵无固志恃人以运筹决胜而畏怯者败事奋发者未保其成事也果可以为安乎及今勇为尚可移转失此弗虑何以图全臣愿陛下思祖宗创守之难念宗社付托之重日与二三大臣求所以为保全之计屈天下之羣策毋谓逊志者为是逆心者为非任天下之实才毋谓贵要者必可用防贱者必可弃民如何而使之可以安业兵如何而使之可以御侮内势如何其可振外变如何其可定以宴安为鸩毒而力用其戒以忧患为药石而急为之圗陛下勿专以谦虚一德为尽君人之道大臣勿专以镇静一说为得宰相之体公卿百执事勿专以缄黙一生为了臣子之节上作而下必应君倡而臣必和夫如是斯可以易乱为治转危为安否则如彼泉流沦胥以败将莫知所届矣臣至愚极陋防陛下擢置周行嵗在庚寅首当登对时以四郊多垒民未安居臣不胜轸忧歴陈时政之三弊秋八月朔复当转对时以逆全狂悖朝廷未忍加诛臣不胜愤激再进自强之三策日月逾迈今又二年矣天下事变有甚于前而陛下规模无异于昔此臣所以重为陛下也虽然去幸安之心则斯可成乆安之势此在陛下与二三大臣亟圗之而已臣不识忌讳冒贡愚忠惟陛下裁赦其二曰臣蜀人也三仕劒外十数年安危成败身履而目击之今蜀困甚矣用敢以尘圣听盖蜀自开禧丁卯以来屡经大变始扰于僭伪继扰于金人近又扰于北兵自北兵入寇日甚一日而蜀之为蜀大非昔比矣丁亥之始至也重兵扼西和而西和不动以大将留屯有以为之备也防骑逼同庆而同庆不慑以郡将坚守而又有援兵为之助也麻仲败衂程信退走敌进窥七方而七方不恐以蜀帅在石门距关才五十里而人心知所恃也惟武阶失守敌至文阳境上赖官军土豪相与协力驱之而退敌虽纵横数月其所破者惟一郡耳四蜀无夫估之扰诸司无科调之急列郡输献助而弗受襄汉遣援兵而弗纳路帅欲招忠义而弗许敌来则御敌去则备蜀虽惊扰其根本犹未拨也徃再由大散径至鳯集蹂践我疆土要求我财货驱虏我人民田遂转战而官军不知李寔固守而戎帅不救未几而势穷力屈鳯集陷矣潘福以大将守闗者也不施一矢而仓皇以溃郭正孙以路帅守城者也不画一筹而流落以死溃卒反戈北兵乘间而梁洋又陷矣鳯集不守天水必无以自存汉中既陷同庆必难以自保所可重惜者沔阳有复岭重关之胜曩时金人以百万之师扼于分番送射而不得进今过之如履平地西和有因山为城之固前日敌人以方张之势困于长枪短箭而不得逞今拔之如振槁叶益昌有连云危栈之险徃日巴提控以轻骑窥蜀仅至大安只轮不返今自利而阆自阆而果长驱深入若践无人之境有险不备而谓险不足守有兵不战而谓兵不足用四大将先退近郊而竟不免于溃诸大司先具舟楫而卒不免于奔穷六十郡之地徧科夫估又督歩运于成都督舟运于沿流而终不免于乏食敌人有吮血割肌之惨官吏有剥肤及髄之酷吁尚忍言哉尝观祖宗视蜀如在殿角西头张咏治行优异真宗遣使谕曰得卿治蜀朕无西顾忧赵抃自蜀召还神宗谓曰闻卿匹马入蜀以一琴一自随为政简易亦称是耶二臣事业光明俊伟如此不特蜀赖以安朝廷亦赖以尊此无他任得其人故也迩者丁卯之变程松实当之则自米仓遁己卯之变董居谊聂子述实当之则自劒门遁辛卯之变桂如渊实当之敌未过险则浮家之巨舰先下三峡敌既过险则倍道之轻车径至合阳泛论其迹虽五十歩百歩不容相笑专诛其心则如渊之走计已定于半载之前矣于四蜀奚赖于朝廷奚益此无他任非其人故也今陛下肆颁宸綍易置帅垣固公论之所共庆然受任于败将之手人实难之必申严纪律使四大将守御之兵畏我而不畏敌必招集流离使十数州豪杰之士归我而不归敌此外阃事今之用蜀者当任其责必朝奏暮下而后帅司之赏罚足以使人信必言听计从而后帅司之号令足以使人服此朝廷事陛下与大臣当加之意若夫预储帅才以备异日之用则臣愿陛下以昔之得抃者为法以今之得如渊者为戒则全蜀幸甚天下亦幸甚
