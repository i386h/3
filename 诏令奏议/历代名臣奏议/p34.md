<!-- { "loadSidebar": true } -->
　　李荐上论曰臣闻効一官可谓卑矣古之人必曰学而优则仕治一邑可谓微矣古之人必曰君子学道则爱人子使漆雕开仕曰吾斯之未能信盖以学之弗优不敢効官尹何为邑子产以为未闻政学盖以学而后从政乃可治邑彼子路使子羔宰费孔子以为贼夫人之子子路复曰有人民社稷焉何必读书然后为学孔子恶其佞夫効官治邑必由学而后可况奄有四海为天下君乎一日二日万机何以俾有条而不紊万邦有众何以俾乐推而不厌一言其防兴防繋之好恶所示靡然成俗如之何俾百工熈哉庶事康哉鸣呼为君实难可不学欤干之九二曰学以聚之问以辨之寛以居之仁以行之君徳也古之圣君任贤所以能不贰去邪所以能不疑作福所以能赏善作威所以能罚恶盖以圣人之道折衷之断然晳矣所以能折衷圣人之道者由其中有学问以为之主也髙宗既旧学于甘盘复师资于傅说观其好学之诚意则曰尔交修予罔予弃予惟克迈乃训可谓勤矣此所以为商之髙宗成王席文王之大谟继武王之大烈观其好学之诚意则曰日就月将学有缉熈于光明佛时仔肩示我显徳行可谓勤矣此所以为周之成王于皇有宋本支百世世有哲王故天纵陛下之圣徳温文日就天诱陛下之宸衷睿智夙成仁爱孝恭出于天性是皆生知天毓受道之质矣重念承平累圣之业御兹九有之师欲致乎治必先乎学学也者致治之道也古之圣贤不可得而见矣其言具载方要之皆王者事尔人臣学之期以致君人君学之自致其治故天地之情隂阳之理吉凶之变失得之故备在乎易而卦者时也一治一乱或美或恶初不可齐乱可使治恶可使美察理之变为时之主惟君乃能之臣愿陛下学易则体干御坤进阳退隂观道设教运神合徳使天下之时常为泰而无至于否常为晋而无至于剥天子之学易固当如此一国之事繋诸侯之本天下之事形四方之风美盛徳告成功者皆在于诗四诗之名各辨其实不敢诬也臣愿学诗则为政之大而无入于小雅为政以正而无沦于变雅无若东周降于国风必使功徳终美于颂天子之学诗固当如此夫尊王正法谨始善终详天地之烖祥着君臣之美恶者无尚于春秋臣愿陛下学春秋则师治而戒乱赏善而罚罪常为知孔子者无为罪孔子者夫尧舜禹汤文武成康之世其典谟训诰誓命之文百王之心迹治乱之大畧者无尚于书臣愿陛下学书则考稽古之得失操制今之法令皇歩帝骤王驰覇骛一皆得之陛下欲以正六职以治六官必也学夫周礼然后百工允厘庶绩咸熈巍巍乎其有成功矣陛下欲以正其威仪详其辞令必也学夫仪礼然后五礼之合制见于典章文物之间六仪之中节见于动容周旋之际焕乎其有文章矣陛下又当发挥孔孟之正道锄薙百家之邪说在亹亹而巳干之象曰天行徤君子以自强不息诗曰勉勉我王纲纪四方惟陛下不倦以终之则日进无疆圣益圣矣天下幸甚伏惟陛下有圣人之材而居圣人之位能进圣人之学以充圣人之道则功利天地泽及万世可侔徳商宗周成矣虽然陛下有好学之诚而无进学之说陛下有望道之意而无明道之人则或博而寡要劳而无功故陪卿之列賔师之选不可不慎臣愿不可与迂儒共学迂儒好为太髙不经之论将使陛下畏道之难行或自画矣不可与佞儒共学佞儒好为茍合过情之誉将使陛下志满假而轻道术或自圣矣愿陛下妙选忠义正直博学守道之士以备顾问则用力少而见功多适道正而为利博天下幸甚







　　歴代名臣奏议巻七
<史部,诏令奏议类,奏议之属,历代名臣奏议>
　　钦定四库全书
　　歴代名臣奏议巻八
　　明　　杨士竒等　　撰
　　圣学
　　宋徽宗即位初右正言邹浩上奏曰臣窃观自昔才智之君固有务学以为先者然而学非其本失所以学终不足以成帝王之髙致记曰欲明明徳于天下者先治其国欲治其国者先齐其家欲齐其家者先修其身欲修其身者先正其心欲正其心者先诚其意欲诚其意者先致其知致知在格物此学之本也又曰物格而后知至知至而后意诚意诚而后心正心正而后身修身修而后家齐家齐而后国治国治而后天下平此所学之効也扬子曰学之为王者事其已久矣尧舜禹汤文武汲汲夫尧舜禹汤文武皆万世所仰以为帝王之师者也尚汲汲于学而不敢怠为人君者其可以忽此乎恭惟陛下天资圣神羣臣莫及方且延纳名儒入侍讲读招来谠论用广聦明固已卓然知所务矣所以为学之本更望深赐察焉虽处宫闱之间常若对乎天地则知人安民自如帝尧能察迩言自如帝舜身为法度自如大禹不迩声色自如成汤卑服即康功田功自如文王垂拱而天下治自如武王其事岂不至约而其功岂不博乎陛下不以臣愚而废其言不胜幸甚
　　翰林学士兼侍读曽巩上奏曰臣窃观近世帝王善为治者莫如唐太宗人臣善言治者莫如唐陆贽太宗贞观之治论者以谓庶防成康自汉以下莫及焉虽聦明英武出自天资然其要乃在于广延贤智博考古今容受直言从谏不倦故唐史官掇其大者别为一书谓之贞观政要陆贽事唐徳宗自为学士至宰相知无不言言无不尽盖其议论反复条畅切于事情周于世用而要其归必本于帝王之道必稽于六艺之文虽贾谊董仲舒不能逺过焉今其言见于世者有奏议数十篇此二书虽一代之文章实百王之鉴巻帙不繁词理明白臣愚伏愿陛下退朝之暇防绎经史之余取二书置之座右留神省览如御珍羞必有以开广聦明上当圣意发言行事以此为准庶于盛徳有补万一
　　殿中侍御史陈师锡上奏曰臣伏闻今月八日有圣防宣取秘书省畵图进览格入神妙可以阅目非有补于盛徳六经载道诸子谈理歴代史籍祖宗图书天人之蕴性命之妙治乱安危之机善恶邪正之迹在焉以此为图天地在心流出万物以此为图日月在目光宅四海伏望圣慈观心于此则天地冲气生焉注目于此则日月祥光丽焉唐以山水图代无逸左右前后无所警戒动静语黙无所鉴社稷至于陵替不可支持臣闻心以道观则正目以徳观则明国寿可以不损天下可以不乱愚夫之言智者择焉愿留圣懐无忽
　　右正言陈瓘上奏曰臣窃惟人君稽古之学一经一史经则守之而治身史则考之而应变天下之事其变无穷故徃古可监之迹不可以不详知也仁宗尝谓辅臣曰朕听政之暇于旧史无所不观思考歴代治乱事迹以为监戒也英宗命儒臣论次歴代君臣事迹可以为监戒者既上通志八巻又命置局续修书成取防赐名神考继志述事赐其名曰资治通鉴又亲制序文炳若云汉为章于天自然之功变化出焉臣尝三复明训掩巻叹息以谓诸史所载数千年事文字繁多不可胜览窭儒寒生业专习一穷年皓首犹或昧陋仰窥圣作区判事数语之间尽史之要翕受以畜徳敷施而日新尧舜之所谓稽古何以加此而况不忘谦抑俯比汉唐自谓于文宣太宗无间然矣自余治世盛王得圣贤之一体者皆有取焉至于荒坠颠危之主乱贼奸宄之臣可观可监无不悉论以着圣志盖自祖宗以来圣圣相继稽古之学同乎一心以后述先非一日之积也至于神考然后典刑之总防策牍之渊林底于成就继而张之正在今日恭惟皇帝陛下道隆业大极本该末揆万事而复乎一制羣节而适于变六经妙义既自得于心术之防而于前古已陈之迹又尽心焉今经筵将开而进读之官当循旧例泛读诸史文字繁复事实支离不得其要未周于事伏望圣慈特降睿防候经筵开日令侍读官读资治通鉴以承神考所以继述英庙缉熈圣学垂训后嗣之意
　　瓘又奏曰臣闻周官司徒之教有六徳有六行有六艺礼乐射御书数所谓六艺也教亦多术矣而艺居其末艺亦多术矣而书居其末元丰中王安石进字说表云先王立官以教之者谓司徒六艺之教也又曰盖将以合乎神防者布之海内神考读其说而好之玩味不忘可谓合乎神防矣然不以布之海内者何也以教化之本不在文字故也神考之所以教天下者可谓知本矣绍圣中用事之臣必以字说颁之海内违神考之心矣又况咀嚼庄老之言而不由其道斥絶稽古之学而求利于已之王衍尝用此术倡为虗无鼓舞天下朝野翕然谓之一世龙门后进之士莫不景慕仿效选举登朝必由于衍矜髙浮诞遂成风俗于是人心支离天下分为南北者三百余年当时识者以谓王衍之罪过于桀纣言其以荒唐之学偏私之说蒙蔽人主而养成天下之乱也景徳元年王钦若请幸金陵当是之时若无寇准则天下分裂久矣既徃之事今可监也天佑我宋今日以前幸无不虞之变故钦若之计未及施行南北之士复得同心以向陛下然而王衍之言入于骨髓涤除防垢非一朝一夕之所能也唯愿一经一史缉熈尧舜稽古之学则天下之士皆当观上而化矣
　　建中靖国元年给事中上官均论治天下在好学广问上奏曰臣闻人主之治天下一日万机不可胜察也而明君操术盖有至要可以不劳而治盖好学则知天人之道通古今之变好问则察羣臣之情达天下之政通古今而达事情物理岂有不烛注措岂有不善哉说命曰念终始典于学扬雄曰学之为王者事其已久矣此言人主之不可不好学也仲尼称舜曰舜好问而好察迩言孟轲称舜曰大舜善与人同乐取诸人以为善仲虺之告汤曰好问则裕自用则小此言人主之不可不广问也然而人主之学异乎人臣之学何则人臣之学或以文词为工或以博记为能以文词为工则有不适用之患以博记为能则有不烛理之蔽非所谓善学也人主之学在乎简而知要达而适用知要在乎明道明道在乎味五经之防言适用在乎逺观前世治乱盛衰之迹而近稽祖宗圣明相继治天下之意因已然之迹而考其理乱因理乱而鉴其所以得失可以知要而适用矣此人主之好学所以为先务也天下之政有利有害百官之众有邪有正非广问而参稽之则利害未易见邪正未易明利害未尽见则事或过举邪正未尽明则奸佞之徒或乘间而害正此人主之好问所以为政之要也臣窃观陛下寛仁而有防中正而不偏清净而寡欲温恭而尽下可谓有上圣之资矣臣愿陛下退朝燕闲观经阅史以明理义之大致达治乱之大体因进对之臣虗心下问以考政事之得失观羣臣之志趣如此则天下之义理臣下之邪正判如白黒之辨矣臯陶之告舜曰在知人在安民禹曰知人则哲能官人安民则惠黎民懐之烛义理而辨邪正则能官人能安民矣尧舜之治天下不过如此矣
