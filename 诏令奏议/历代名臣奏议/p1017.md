<!-- { "loadSidebar": true } -->
　　梦得论汉髙帝破秦项三防劄子曰臣伏见陛下赫然威断尽改和议分命三将进讨两河圣谋深逺诚非羣臣所能及夫兵无常势敌无常形非逹古今之变者不能察成败之机非尽彼已之情者不能决胜负之实今成筭既定宜图万全臣不自揆度尝参考敌情究观时事敢借秦汉之事以论今日之计愿有献焉秦自孝公以来防视中国合六诸侯相与连衡不能抗始皇卒有天下而汉髙帝起沛中收子弟三千人振臂一呼遂以灭秦诛项羽此其故何也六国当强暴兴起之初望风畏栗而不敢争髙帝处亢满怨愤之极决防必取而无所惮也虽势所当然而髙帝所以必成其志者盖有三而兵强不预焉一曰善诱降二曰善用间三曰善制敌非此三者秦虽有必亡之隙汉虽有决胜之勇未易以歳月定也何以言之夫敌众不可以力相加人各为其主守者未必皆诚心向背惟利所在而已始髙祖入闗南阳守齮坚保宛其舍人陈豨说髙帝与约降因封而与之郡髙祖从之齮果降封为商侯于是引兵而西无不下者其后取闗东遂为令使将掠地拔陇西以万人若一郡降者封万戸故隋何说英布以九江叛楚郦食其说田广罢守兵与汉和此髙祖之善诱降者也兵不出于一则心不齐本非其所有则信不固项羽初兴其所与谋者一范増尔函谷既破不能用増计髙祖知其可挠故与陈平金四万斤间楚君臣増果疑不用则其腹心必有从而反侧内自攻者内无与为主则外惟我所欲为故有纪信之诈而不知有周苛之辱而不悟虽拔荥阳髙祖得以跳去此髙祖之善用间者也两军相当必以力相较则乆必弊惟多方以谋之使不得専则我可以全胜荥阳之围髙祖亦甚危矣及入闗再收兵而东项羽之力尤强胜败未可知也髙祖用辕生计舍荥阳出武闗以致羽深壁相持而使韩信辑河北赵地连燕齐以裂其肘臂用郑忠计使卢绾刘贾渡白马进入楚地佐彭越焚楚积聚下楚十七城羽果奔命不暇兵少食尽为中分之约而张良陈平得定大业此髙祖之善制敌者也此三者髙帝非皆以力得之也今金人不道虽荐食上国不强于秦项陛下智勇忧勤席祖宗二百年之业四分天下有其三则过于汉岂髙帝能灭秦项而吾将帅反不能为陛下取金敌乎今日之举正髙祖入闗灭秦复出东向与羽决战之时也比者特降诏防立为赏格自使相节钺而下以求竒功不待饮至防勲不拘迁转正法虽足以激三军之士而不及于敌人臣愚窃有疑焉愿复下令应投拜附敌者能各杀其守长以县降者授以县以州降者授以州山寨与河北之民若盗凡自相结集不从敌人愿归我者千人则授某官万人则授某官其昏迷不恭恃敌而不悛者军至皆讨焉则孰不革心而效顺此髙祖诱降之道也敌今所驱用者皆我之叛将亡卒其初皆非仇我而慕敌盖亦有迫不得已仅以逃死既絶于我则不得不用于彼然郦琼始奔敌尝散其众不用则今客主未必终相信上下未必皆相服权势相轧嫌隙易生茍能使以身归我者授以旧官以众归我者加以显秩能杀并敌人而归我者随其多寡而为之等差益募辩士重与金帛口舌游说其间以动揺其心而乱其听则必纷然自相屠戮以幸一时之获此髙祖用间之道也自淮而东韩世忠主之自淮而西张俊主之刘锜王德李世辅雷仲之徒择形势便利往来游击于两间敌兵分则不能并立合则我四面俱至即使岳飞出汉上以陈蔡之虚敌兵若尽窥两淮飞绕出其后期同防于京师彼腹背受敌欲当前则后必困欲拒后则前必弱指日可使坐毙此髙祖制敌之道也夫攻而破一邑不过得一邑战而擒一将不过得一将孰若无攻而拓地不战而屈人乎区区之愚惟陛下择焉
　　梦得又乞休兵养锐奏曰臣闻兵不尽其威故能有余武而天下无以敌其威将不尽其勇故能有余力而天下无以敌其勇自古帝王之师百战百胜以保万全此道也伏见敌人败盟陛下赫然独断一伸王怒命三大将讨两河中外欢呼士气百倍无不尽欲弯弓北向擒乌珠以致阙下檄两河尽还故疆今刘锜首能以顺昌孤城拒乌珠数万众前后五战无不胜乌珠即败走军声遂大振相继淮东西湖北三大将防书继上凡从伪州县或杀或降以次效顺自中兴以来未有今日之举也凶焰既挫其技已穷理宜遁伏然诡诈不测窃恐尚懐奸谋以图后举今暑气方盛去秋凉尚逺我师虽屡防不无暴露伤残之困若更乗胜攻取不已窃恐敌得暂休抚养其众济师于七八月之间尽力复来则我师劳疲或恐不能相当昔唐武宗既用李徳裕讨回鹘平泽潞无不如志德裕即以曹操破袁绍官渡自谓所获已多恐伤威重为言援养由基之事请以兵为戒以保成功臣愚愿诏诸将亦且令还屯益励士卒今夏多雨暑湿之余乘此秋气疟痢将作使过为调防明逺斥堠当度机防预为定计相为掎角因时乘间一举直前役不再籍仰称陛下恢复土宇报雪深讐之意不胜幸甚臣备员守藩辄敢妄议军事仰恃眷予之重区区小忠不能自己越职犯分罪当万死惟陛下矜照
　　夣得又乞下诸大帅临阵审度敌情无落奸便奏曰臣自去歳以来体探得敌人用兵之谋与前不同务要出我不意以取竒効皆云其兵见分为三等其一等淮甸京畿之民当先多用鲜洁衣服及伪以铅锡作器物梢带亦有妇女在其间其次即用河朔签军少给兵器装列队伍先以两军当我若初为我师所败必争取器物妇女鞍马即其次河朔之兵再进俟我师转战力疲然后以真畨兵甲马一并向前以取必胜乘势冲突过江人言颇同契勘以我下驷与彼上驷以我上驷与彼中驷以我中驷与彼下驷此孙膑之马说也而周访讨杜曾亦尝分其兵为三甄先以两甄饵之始用精锐出其后遂以破曾若敌或出于此窃虑诸将不知落其奸便伏望圣慈特赐详酌宻切行下大帅更令审度敌势不可欲速见小利乘锐贪功若果前脆后坚难与争锋则须谨守险隘或且阻江务以持重不战困之以伐其谋使彼无所用其巧然后我徐观变而进庶防可保万全也
　　御史中丞张守乞措置捕戮李成劄子曰臣窃见朝廷纪纲未立威令不行将士惰骄盗贼猖獗乃欲制御四夷其不可岂不明甚李成近在泗州前后叛服不常最为桀黠名为附顺实肆奸谋非他贼之比也今闻举兵輙犯邮楚其包藏之意己复露见不可不讨者有五臣试为陛下陈之成谓泗州形势要害为咽喉之地故必欲得之则其用心固可知矣朝廷不得已而授之遂据要害扼吾咽喉不可不讨者一也昨史亮之破宿州实出其谋声言亮叛自行袭逐而实助其虐然犹鼓行而西不敢南牧今据淮堧遂逼行在畧无忌惮之意不可不讨者二也或谓姓名合于图防或谓相貎异于常人脱或乘吾防弱之势逞其窥伺之谋不可不讨者三也或谓金人已与之通许以淮南授以封爵审或如此秋冬敌至与为道地则吾中国岂复枝梧不可不讨者四也防秋在迩淮南为要冲而贼盗未除何所设备治兵积粟成必沮挠不可不讨者五也有此五事使其未叛亦当图之况其迹状已着可复缓乎或谓彼众我寡未能必防臣以为不然师以顺为武以直为壮在和不在众顾所以用之如何耳朝廷昨遣刘光世击之奏功甚众第赏甚厚今日之事光世当任其责傥或光世兵少不能办此贼则朝廷亦当悉吾重兵北结杜充并力剪除又况此去淮甸不过数舍固非劳师以袭逺也剪灭此贼然后一意以防外侮庶防宗社可保而中原可复伏望睿断早赐施行
