<!-- { "loadSidebar": true } -->
　　宋仁宗时翰林学士宋祁议减边兵上奏曰臣本书生不当妄言兵革但以事势料之参验今古有灼然易了者敢为奏请臣伏见自古以来防边守塞未有屯结兵马经年亘嵗常在城砦无有休息者传曰乆暴师则国不足虽有智者不能善其后只如秦汉时与匃奴更相酬报出入钞掠亦是兵罢即归不令屯结亦不如圣朝长令兵马守偹边上既不出攻坐费粮运是故用兵未及六年天下之财已告匮竭良由边将不知休兵朝廷不授成筭亿万之费耗散而不计若更十年未知多少财用可济其艰臣请言其验贼界自三月后马瘦放在草野不能负重关陜人皆知之则背春向夏贼不能大举其验一也贼无餽运毎入汉界常因粮于中国中国自三月以后才有麦熟其余禾稼未成无粮可因贼不能大举其验二也又有髙山大川溪谷相冲春夏之后雨水时行霖潦为阻贼不能大举其验三也是贼兵鋭于秋冬而屈于春夏其势可见臣欲乞朝廷详度许令应沿边州军城砦毎年自三月后抽减一半兵马入内地州府就粮直至九月却往元驻劄去处号为防秋况所抽兵士虽在内郡其校习训练一如边上此乃事之至便不足多疑一则边上州军爱惜得年支粮草二则兵马有休息之时三则兵士到内地州府易为裹费四则关陜之民免得转般粮草是边上一年支准可展为二年也识者必难臣曰贼知朝廷自三月后抽退兵马必选择壮骑精兵出人不意入来汉界作过恐大段深入钞掠人民破荡城砦何以为偹臣对曰假如令贼有壮马精兵能于盛夏入汉界作过三五万只是抄掠得界上些小熟户人民且无粮草可食贼又不防攻打城壁朝廷但只令所在城砦坚守不出兵及州军只坡城立栅相对不与贼战则见在一半人马已自足用万一假令贼敢谋深入即令内郡就粮兵马旬日内可以勾集令大将将数万之兵结阵徐驱往彼救应亦只立硬砦相持勿与贼争锋使贼进则不敢退又粘逐常择便地自逗留至二十日以上贼必有粮尽或雨水之阻又何能破荡城砦大段深入也但自来朝廷不肻明下成筭与边将令抽退兵马是以边将畏避责罚长要占留在边上图常有准拟其添到军马以死固执无因肻减一人一骑今若朝廷明降成筭使之遵守如贼非时入界万一有少败衂朝廷自任其责自然边将必无固执斯议者也伏望降付中书枢宻院仔细商量取进止祁知成徳军论蛮夷利害劄子曰右臣窃闻用兵者不幸敌之乱而欲已之不可乱不畏彼之侵而患所以来其侵也今闻契丹兴端造隙欲败和誓外倚虚骄摇脇近边不顾曲直惟利是视是谓贪兵兵贪者乱此可乗而取之然陛下无良将边陲之臣类皆才下又甲胄不完宻弓弩不射逺行无防幕出无营垒马乏精突士习馋墯外不能扞患内能为患此陛下未有冀敌之不能乱也邕溪之蛮最脆弱者今乃离去巢窟略地千里弄兵安行无一能拒防飞蝇营挐而不散此官滥吏庸招其所以侵也事弊及此不振而张之不可谓谋谋之不臧使得遗祻不可谓国臣伏见陛下诸臣急则念治缓则偷安天下无事时见利害之小者则鄙之以为不足事及大利害则惮曰安可卒行又曰据今日之安亦未及于危小者鄙之大者难之逺者蔑之于是天下之事日损一日嵗耗一嵗经制不立纪纲頺陵頼陛下盛徳四海晏然然无法而治不可以恃今幸二边少警朝廷焦意寒心士各献谋人意必向臣请先举二方言之今河北既分部署等路各有属州是唐诸节度兵也然而未有都统以节进退臣请因建大帅以一之使部分各得其人则金鼓旗帜卒伍号令便当一禀于其帅缀铠磨兵益养马阅师而讨之讲求法度朝廷宻诏以敌入某处以某部署军当之某路以师援某所以粮济咨大帅而听命焉击首尾应击尾首应犄角屈伸包裹弥缝明立赏罚阃外之务不从中制此所谓不可乱也不乱则陛下可用而胜彼之乱也岭南外区瘴疠熏蒸北方戍人夏秋往者九死一在多发兵则粮乏少发则事不集急责功则蛮獠遁逃不肻出缓则复来扰人是宜有以制之也今闻发北方兵逾万人已戍岭外下湿上蒸病死必多料羣蛮势不乆屯击之必散臣谓不如选一二健将嵗才留北兵五千人分屯要害处得善吏十数人完治诸州募土人为郷军复其租调视州大小户多少为之数统以部伍教以进退习以彼所长伎与相追逐率百人给北兵三十以劲弩利兵佐之冬春则使深入扰其居夏秋则使谨守防其略彼虽能诱纳中国亡命要之食尽必出掳掠若其来也一大斩获则终身创矣我威已立然后可议招来与之盟则固许之臣则乆逺期五年近止三年南方无事矣臣窃恐有司茍且复仍旧弊多留客兵自取死亡又不先以威而务招懐不为逺图而求近効故虽盟必违虽臣必叛夫前日之失已不可追自今之利便当审料恐诸将功成之后议者泰然遂便因循授吏卤莽设防不为陛下议长乆计虽一贼死而百贼生故臣曰彼侵不足畏患所以来其侵也臣愚陋不识禁忌惟陛下裁赦用之
　　祁知定州上便宜奏曰右臣伏念行年五十有六素自衰怯不逮人宜内治一郡习刀笔簿领计校米塩与俗吏争课最以报万分不意陛下过听乃使守边居真定不半年徙定武任过所能早夜震惶然常闻天下根本在河北河北根本在镇定以其扼贼冲为国门户且契丹强悍五十年习不畏人很态贪心不能无动今防腭垂涎欲肆囓者惟定与镇二军不战则进搏深赵邢洺咋脆撞虚血吻婪婪无有患矣臣所以日夜深计者以为欲兵之强莫如多糓与财欲士而练莫如善择将欲人歆艳乐闘莫若赏重而罚严欲贼顾望不敢前莫如使镇重而定强夫耻怯尚勇好论事甘得而忘死河北之人殆天性然陛下少励之不忧不战以欲战之士不得善将虽闘犹负无糓与财虽镇金城定汤壕势必轻今朝廷择将练卒制财粮反以陜西河东为先河北为后非计也夫西戎兵鋭士寡能略边不能深入河东天险敌惮为宼惟河北不然失长城之防自蓟而南直视千里敌鼓而前如莞衽上行故曰谋契丹患不得不先河北谋河北舍定与镇无可议矣故臣愿先入糓镇定镇定己充可入糓余州列将在陜西河东有功状者得迁镇定则镇定重天下久平马益少臣请多用步兵夫防然聚霍然去云奔飚驰抄后掠前此马之长也强弩巨梃长枪利刀什什相聨伍伍相遮大呼薄战此步之长也臣料朝廷与敌相攻必不深入穷追而去之及境则止然则不待马而步可用矣臣请损马而益步故马少则骑精步多则闘健我能用步所长虽契丹多马无所用之夫镇定一体也势不可离今判为二恐谋之未详自先帝为一道帅专而师不分故定揕其胷则镇其胁势自然耳今其显显有害者屯寨山川要险之地裂而有之平时号令文移不能一贼脱叩垒则彼此不相谋谁肻任责耶臣请合镇定为一路愿以将相大臣领之无事时以镇为治所有事则迁治定指授诸将诸将权一而责有归无茍且意策之上也惟陛下与中书枢宻院当安虑危熟计所长必待事至而后图之殆矣河东马强士习善驰突与镇定若表里然东下井陉不百里入镇定矣贼若深走以河东健马佐镇定兵掩契丹之墯若归者万出万全此一竒也臣闻事切于用者不可以文陈臣所论増步兵及入糓分兵禆将等诸条件目繁碎要待刀笔吏委曲可晓臣已便俗言之輙别封上至择善将多蓄财乞委枢宻院三司条具以闻臣一诸生弗知军旅事偶有所见不敢隠特以受大恩思亟报也恐议涉迂暗有司疑诘更乞付臣令悉意条陈然后施行
　　至和二年祁又进御敌论表曰臣去皇祐四年秋七月待罪成徳军五年二月改定武军皆兼本路安抚部署两司此河北极选贤士大夫日夜所望立功名者也臣某诚恐诚惧顿首顿首臣不肖少服儒业幸得秉笔代天子制令奉职弗称遂用外迁不谓尊号皇帝陛下擢自踈冗付以剧使俾专一靣防诸将贵重体雄日靡皇宁出入三年无毫髪之报窃以持兵拥甲野战乗城皆非臣所能勉加体力早衰年向六一谋不逮逺识不先事姑奉陛下经武之略赧然汗发于背然所至询疆埸事所以制敌大畧目见耳闻非独一端輙次为御狄论七篇其语不文以便事也弗泥于古从权宜也直取今日利害决为可行也不足示后时异则计有所不用也伏以中书枢宻院皆忠力大臣谟谋闳深奉承圣筭明烛万里敌无遁情臣今所上乃廊庙残计策牍弃语犹敢冐昧上陈者欲明边臣思不出职亦上佐朝听刍荛千虑之冀也干冐宸览臣无任愧羞战栗之至其论谨附表投献以闻臣某诚恐诚惧顿首顿首谨言
　　篇之一
　　客问臣子为陛下守中山直契丹西鄙天下精兵处敌敢引弓南靣射最先薄战自先帝咸平以来常以重将临统子今出入三年颇知贼情伪乎臣应曰太守本诸生朝廷不知其愚使护诸屯未尝履军防阵又无横纵之辩王霸之术乌能论战乎虽然传曰知彼知已太守诚不肖粗能举其凡客曰愿子无让请以今事言之窃闻西羌与北敌觧仇申约复为甥舅信乎臣曰契丹使一介叩朝廷言夏人臣顺事驱马羊纳有司果信矣然则两敌合而无隙彼将连衡以扰二边柰何臣曰合则有之隙未平也契丹地大兵众而猥羌地狭卒寡而精以大临狭则羌弗获已而合以精抗猥彼何敢安受其臣哉且北酋与羌儿战一不胜杀卒二万余其主仅自脱北筑威武金萧等城跨河而守者五年矣讫无尺寸功是契丹穷于侵羌倦于守矣故卑辞厚币以休兵甲之劳羌非真畏敌【原本缺】子女丽金钱多故思隙而连和以轧吾境钞刼系累各饱其私安得不合臣曰不然如客所谓兹易与耳国家嵗弃金帛五十万与北敌以五万与西羌彼有背盟为不臣者我币五十五万固不出境若隂以十万许羌人赦其罪以携之彼必以中国合还兵而抗北北失西援且狼狈不敢前我又隂许还北敌三十万与之平则二敌之仇结不觧矣北敌之怨必嫁于西羌西羌之怒且衔于北朝廷安视其祻以虚馈操二国重轻何所患哉客曰羌人自元昊以来势始张国褊而兵寡与合恐不足为重轻对曰不然元昊善用兵其左右皆贤故数乱西垂未尝少衂焉虽挟胜而不敢不来臣知事大之体也既父子戕死而诸酋扶孀妪抱婴雏南靣而朝人惕息相与守旧君法无违徳南抗中国东支契丹养马按兵自如四隣不敢侵中国有年无疾疫死亡意者天假之幸是且将兴乌得不为重轻哉
　　篇之二
