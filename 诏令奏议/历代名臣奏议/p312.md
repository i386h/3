<!-- { "loadSidebar": true } -->
　　介夫又论抑强状曰汉书所称游侠即今之豪覇也其时贵臣如窦婴田蚡之属竞逐于京师布衣如剧孟郭觧之徒驰骛于闾阎立气势作威福结私交连党权行州域力折公卿凡此者皆乱之所由生也豪侠之辈代不能绝世降俗末流弊滋甚古之豪覇犹能赈穷周急谦退不伐色取仁以合时好立虚誉以要权利今之豪覇所谓御人于国门之外者真生民之蠧国家之贼也然有席祖父之势者有挟富强之资者其下则有经断官吏闲废于家务为泼皮无赖者人虽不等均之为蠧为贼耳凭震主之威执予夺之柄死可使活生可使杀富可使贫贱可使贵此在朝之豪覇也气烁同寅吞声莫校威凌胥吏奉令惟谨借公道以纵贿赇营私财以夺民利此在官之豪覇也布置爪牙把握官府小民畏奉餽遗填门其孶产视为已物其妻子俾同奴婢此在乡之豪覇也地虽不同亦均之为蠧为贼耳然在乡者虽为豪覇之么麽而祸及于百姓则甚大也且即在下而小者言之凡有词讼必须经手若不禀白而径陈之有司者则设穽寻隙陷之于刑既已归命于已而官吏有不顺从者则别生事端累诬告其粉可立而待也威势既成动皆如意村落居民事之如父母敬之如神明郡县守宰頥指气使俯首聴命而已问有一二刚方自立奋然出为寃民施一援手仅能抑之一时被罪还家之后故态依然真是法制所不能及礼义所不能移朝廷便民之事亦甚不少防有一利举入豪家而细民何尝得沾濡沫之恵使美政不能下逮者尽此辈有以阻之也由此推其大者为患何可胜言如朱张二家一賖死之盗贼耳以言豪覇则渠魁也皆向来朝廷宠遇之太过所以养成今日之余殃原其始然抑之不早遂至身遭显戮祸及宰臣此眼前之辙迹也昔汉主父偃说武帝曰天下豪杰兼并之家乱众之民皆可徙茂陵内实京师外销奸猾所谓不诛而害除武帝从之徙郡国豪杰及訾三百万以上于茂陵诚抑强扶弱之良法也今后若有丑恶闻于乡邑声迹播于中外不必加以刑辟但限以訾财若干即迁之他郡或徙之荒壤视所犯之重轻以定地之近逺有訾不及者则移于附近以五百里为限根蔕既揺枝党自散使良善咸获安存官府亦易振立彼得以全躯保家朝廷亦不至于多戮少恩去豪覇之防无以加此矣又曰隆古无豪覇之名自秦废井田而兼并起于是强者日富弱者日贫豪覇日兴殆不可遏盖强必凌弱富必欺贫贫弱不能与竞遂归心服命于富强之家理势然耳圣朝开国以来轸卹民忧禁治豪覇制令甚严终莫能少戢其风今上而府县下而乡都随处有之小大不侔而蠧民则一蜂起水涌诛之不可胜诛虽有智者莫如之何愚尝日夜思之不究其源徒窒其流未易以制也制之之道惟有井田一法今不可得而行矣盖自古天下之田无不属官民不得而私有之但强者力多能兼众人之利以为富而无力者不能自耕其所有之田至于转徙流荡先王授田使贫富强弱无以相过各有其田得以自耕故天下无甚富甚贫之民至成周时其法大备画地为井八鸠五规二牧九夫以等其髙下沟洫畎浍川涂畛径以立其堤防疆井既定无得侵夺虽欲贪并不可得也商鞅用秦规则寖弛已不复有井田之旧于是开阡陌阡陌既开乃有豪强兼并之患富者田连阡陌而贫者无置锥之地然犹不明说田在民也官不得治而民得自占为业耳迄于汉亡三国并立兵火之余人稀土旷当时天下之田既不在官亦终不在民以为在官则官无人收管以为在民则又无簿籍契劵但随其力之所能至而耕之元魏行均田稍亦近古唐因元魏而损益之为法虽善然令民得卖其口分永业始有契约文劵日渐一日公田尽变为私田先王之法由是大壊天下纷纷互相吞并而井田永不可复矣民得自有其田而公卖之官安得而禁制之田既属民乃欲夺富者之田以与无田之民祸乱羣兴必然之理也董仲舒在武帝朝此时去古未逺井田之法尚可追也乃曰井田虽难卒行宜少近古限民名田以赡不足言甚善而未克行至哀帝时孔光何武曰吏民名田无过三十顷期尽三年而犯者没入官时丁傅用事董贤隆贵不便于已遂寝其行夫三十顷之田周民三十夫之田也以一人而兼三十夫之田亦已过矣而期之三年似太迫蹙为今之计豪强卒难禁止惟有限田之法可以制之酌古准今宜为定制每一家无论门阀贵贱人口多寡并以田十顷为则有十顷以上至于千顷者聴令分析或与兄弟子侄姻党或立契典卖外人但存十顷而止或败亡而所存不及十顷者亦聴十顷以下至于一畆者许令増买亦至十顷而止寛以五年为限如过限不依制而田富如故者除十顷外并没入官然官不归于公仍将没官田召卖与贫民所得田价一半输官一半给主彼富者亦甘心而无辞不出十数年而豪强不治而自无矣此法不惊民不动众不用井田之制而获井田之利使周公复生亦何以易此哉然寺观布满天下田业过于巨室卒未能如防昌之并省废毁而僧道恃无差发因而广置田宅侵夺民役为祸不小亦宜立限分为三等大寺观不得过十顷中止五顷下存二顷有过制者依上没官亦足以少抑僧道之僭逾也良法美意无加于此以数千年未全之规一旦复见于今日岂非超古之事业太平之盛观欤惟虑左右之臣如丁传等恐妨于已百端阻当有不得行焉必须断以决之不间于谗执而守之克底于终而后有所成也惟圣朝其嘉纳焉介夫又论阅武状曰取兵于民最为近古计户签军乃国家之良法亡宋弛于军政用钱雇军以有限之国储供无穷之战役遂至兵尽国亡而不可救此可鉴之覆辙也国家自车书大同之后诚偃武修文之时既未尚文又不事武文武两失非计之得也夫治不可恃安不可偷天命靡常难保其长如一日庙堂之上习于安娱辕门之中恬于豢飬兵不知律将不知兵国不知将一旦走檄传警以弱将冗兵投之敌前小出则小挫大举则大北何异驱市人而置之死地耶昔之为元帅为万户为千户镇抚者皆是披荆棘冒矢石身经百战万死一生然后报之以此职名也今子弟承廕不为降资是不忘其父而惠及其子固见朝廷之厚徳然承廕者例皆弱冠乳臭之子着衣吃饭之外他无能焉忝頼世资骤膺异擢若再有军功则以何爵赏之夫兵凶器也战危地也岂可使不歴事之小儿以当一面之重任哉兼向出于海放者今皆无军可管虚担宣敕牌面子弟亦复承袭尤为冗滥可尽减并也军人自混一以来乆不知兵昔之善战者壮而老老而死所余今无几矣都城之下禁卫军卒每嵗雇替应役倐来倐往互换代名甫谙兵事又复还家尽皆游惰之夫岂识战为何事外路镇守者不闻兵革不习骑射升斗之粮不了供给汲汲焉买卖谋生为糊口赡家之计况各处军官头目不思分镇军户乃国家之士卒而以该管军人为梯已之丁夫或令报役私门或遣营运逺方上失备御之谋下夺农商之利虽名为军实与百姓等耳似此之徒使之临敌制胜惟有束手就擒虽千百不足以当一二也昔唐太宗引诸卫将卒习射于庭谕之曰邉境少安则逸游忘战是以寇来莫之能御今不使汝等穿池筑苑専习弓矢居闲则为汝师寇来则为汝将于是人思自励数年之间悉为精锐夫穿筑之事自有民役唐立租庸调法每丁嵗役二旬者谓此耳今后军官子孙宜择有器识才力者比民官承廕之例稍优一等待其乆习战事显立军功然后复之以祖父之职军戸宜其丁壮强悍者永当官身勿令交换朝夕训习骑射优其衣粮更立赏格以激励之夫将不在多兵不在众若训练之精搜阅之勤将为勇将兵皆胜兵孰有当其锋者此事似缓而实急长计逺虑者所宜究心也
　　介夫又论马政状曰古今立国未尝怠于马政盖以邉庭守战之备马不可缺而车辇出入百官拥从及檄书交驰邮传迭发尤不可一日无也国朝开基以来以牧放为俗羊马之群遍满谷野生长草地不假喂饲之劳随意所用如取廐中是以出兵行师所向无前皆资马之力也近年偃武之余用马日少故于马政不复介心古者给价换马已非长防今乃刷马民间尤为弊政且南北之风土不同生长于南者则不禁其冷生长于北者则不禁其热随其土产之宜而用之可也若刷东南之马以供西北之用则立见其死亡耳又兼牧于野者安于水草习于驰骤以之临敌易于鞭防畜于私家者饱以刍豆勤于剪拂一旦置之荒郊便已瘦弱无力况当矢石之冲何济于用朝廷失于计画苟且目前不循广马之成规而行刷马之下防虽曰和买何异白夺且刷马之政出于亡金其时隣敌交攻疆土滋削未免刷之民间以应一时之急耳堂堂天朝不宜蹈袭亡国之遗辙也兼刷至之马实无所用而民间之怨皆归于国甚非经乆之计今民间皆畏惮不敢养马延以嵗月民马已稀万一国家急欲用马何从而得宜及闲暇早为之谋可也唐初得牝马三千匹徙之陇右命张万嵗掌之蕃息至七十万匹分为八坊四十八监各置使以领之是时天下以一缣易一马及宗以王毛仲为内外闲廐使东封之日有马四十三万匹牛羊称是此已然之明效也今国家之地数倍于唐水草美处尽在版图之中择宜牧之地各设牧马监官给牝马选用能吏使专牧马之权重之以职任优之以俸禄责之以成效不十数年马不可胜用矣向来家自为牧衣食之资皆仰于此取其余而用之犹且不竭况今以全盛之国又之以官府之力因其旧俗而行之亦甚易事何必以刷马为政徒结怨于民间也
