<!-- { "loadSidebar": true } -->
　　宋文帝元嘉末议省录尚书州治中从事史沈怀文上议曰昔天官正纪六典序职载师掌均七府成务所以翼平辰衡经賛邦极设总属之原著夫官典和统之要昭于国言夏因虞礼有深司之则周承殷法无损掌邦之仪用乃调佐王均缉亮帝度而式宪之轨正汉庭述章之范崇明魏室虽条录之名立称扵中代总厘之实不愆扵自古比代相沿歴朝罔贰及乎爵以事变级以时改皆兴替之道无害国章八统元任靡或省革按台辅之职三曰礼典以和邦国以统百官四曰政典以平邦国以正百官郑康成云宰之扵庶僚无所不总也考于兹义备于典文详古准今不宜虗废不从后魏宣武帝时黄门中正甄琛上表曰诗称京邑翼翼四方是则者京邑是四方之本安危所在不可不清是以国家居代患多盗窃世祖太武皇帝亲自发愤广置主司里宰皆以下代令长及五等散男有经畧者乃得为之又多置吏士为其羽翼崇而重之始得禁止今迁都以来天下转广四远赴会事过代都五方杂沓难可备简宼盗公行刼害不絶此由诸坊混杂厘比不精主司闇弱不堪检察故也凡使人攻坚木者必为之择良器今河南郡是陛下天山之坚木盘根错节乱植其中六部里尉即攻坚之利器非贞刚精鋭无以治之今择尹既非南金里尉鈆刀而割欲望清肃都邑不可得也里正乃流外四品职轻任碎多是下才人怀茍且不能督察故使盗得容奸百赋失理边外小县所领不过百戸而令长皆以将军居之京邑诸坊大者或千戸五百戸其中皆王公卿尹贵势姻戚豪猾仆防养奸徒高门邃宇不可干问又有州郡侠客防结贵游附党连羣阴为市刼比之邉县难易不同今难彼易此实为未惬王者立法随时从宜改易调明主所急先朝立品不必即定施而观之不便则改今闲官静任犹听长兼况烦剧要务不得简能下领请取武官中八品军已下干用贞济者以本官俸恤领里尉之任各食其禄高者领部尉中者领经途尉下者领里正不尔请少高里尉之品选下品中应迁之者进而为之则督责有所辇毂可清也
　　隋文帝初即位时天下州郡过多河南行台兵部尚书杨尚希上表曰自秦并天下罢侯置守汉魏及晋邦邑屡改窃见当今郡县倍多于古或地无百里数县并置或戸不满千二郡分领具寮以众资费日多吏卒入倍租调岁减清干良才百分无一动虽数万如何可觅所谓民少官多十羊九牧琴有更张之义瑟无胶柱之理今存要去闲并小为大国家则不亏粟帛选举则易得贤才敢陈管见伏听裁处帝览而嘉之
　　唐太宗贞观七年时尚书省诏敕稽壅桉成复下弥年不能决治书侍御史刘洎言尚书万机本贞观初未有令仆职并务繁左丞戴胄右丞魏征应事弹举无所回挠百司震肃不敢懈比者勲亲在位品非其任功势相倾虽欲自彊先惧嚣谤故郎中嘿夺惟事咨禀尚书依违不得专裁筦辖玩弛纲纪不振今宜精选左右丞两司郎中使皆得人非惟救旷滞之弊固当矫拂趋竞也上尝谓房龄等曰致理之本惟在于审量才授职务省官员故书称任官惟贤才又云官不必备惟其人若得其善者虽少亦足矣其不善者纵多亦奚为古人亦以官不得其人比扵画地作饼不可食也诗曰谋夫孔多是用不集又孔子曰官事不摄焉得俭且千羊之皮不如一狐之腋此皆载在经典不能具道当须更并省官贠各当所任则无为而理矣卿宜详思此理量定庶官员位龄等由是所置文武摠六百四十员太宗从之因谓龄曰自此傥有乐工杂假使术逾侪軰者只可特赐钱帛以赏其能必不可超授官爵与夫朝臣君子比肩而立同坐而食遣诸衣冠以为耻累
　　时故事军国重事则中书舍人各执所见杂署其名谓之五花判事中书侍郎中书令省审之给事中黄门侍郡驳正之至是上谓王珪曰国家本置中书门下以相检察正以人心所见互有不同茍论难往来务求至当舍己从人亦复何伤比来或防已短遂成怨隙或避私怨知非不正顺一人之顔情为兆民之深患此乃亡国之政炀帝之世是也当时羣臣如此必自谓有智祸不及身及天下大乱家国两亡其幸免者亦为时论所贬终古不磨卿曹各当徇公忘私勿雷同也后又谓侍臣曰中书门下机要之司诏敕有不便者皆应论执比来惟睹顺从不闻违异若但行文书则谁不可而何必择才也房龄等皆顿首谢
　　肃宗时诸州悉带团练使中书侍郎同中书门下平章事杨绾奏刺史自有持节诸军事以掌军旅司马古司武所以副军即今副使司兵叅军今团练判官官号重复可罢天下团练守捉使诏可又减诸道观察判官贠之半复言旧制刺史被代若别追皆降鱼书乃得去开元时置诸道采访使得专停刺史威柄外移渐不可乆其刺史不称职若负本道使具条以闻不得擅追及停而刺史亦不得輙去州诣使所如其故阙使司无署摄听上佐代领帝善其谋扵是高选州上佐定上中下州差置兵贠诏郎官御史分道巡覆
　　德宗建中初河朔兵拏战民困赋无所出戸部侍郎判度支杜佑以为救敝莫若省用省用则省官乃上议曰汉光武建武中废县四百吏率十署一魏太和时分遣使者省吏员正始时并郡县晋太元省官七百隋开皇废郡五百一贞观初省内官六百贠设官之本以治众庶故古者计人置吏不肯虚设自汉至唐因征战艰难以省吏员诚救弊之切也昔咎繇作士今刑部尚书大理卿则二咎繇也垂作共工今工部尚书将作监则二垂也契作司徒今司徒戸部尚书则二契也伯夷为秩宗今礼部尚书礼仪使则二伯夷也伯益为虞今虞部郎中都水使者则二伯益也伯冏为太仆今太仆卿驾部郎中尚辇奉御闲厩使则四伯冏也古天子有六军汉前后左右将军四人今十二衞神防八军凡将军六十贠旧名不废新资日加且汉置别驾随刺史巡察犹今观察使之有副也参军者参其府军事犹今节度判官也官名职务直迁易不同尔讵有是实哉诚宜斟酌繁省欲致治者先正名神龙中官纪荡然有司大集选者既无阙员则置贠外官二千人自是以为常当开元天宝中四方无虞编戸九百余万帑藏丰溢虽有浮费不足为忧今黎苖凋瘵天下戸百三十万陛下诏使者按比才得三百万比天寳三分之一就中浮寄又五之二出赋者已耗而食之者如旧安可不革议者以天下尚有跋扈不庭一省官吏被罢者皆往托焉此常情之说非至论且才者荐用不才者何患其亡又况顾姻戚家产哉建武时公孙述隗嚣未灭太和正始太元时吴蜀鼎立开皇时陈尚割据皆罗取俊乂犹不虑失人以资敌今田悦軰繁刑暴赋惟军是卹遇士人如奴固无范睢业秦贾季彊狄之患若以习乆不可以遽改且应权省别驾参军司马州县额内官约戸置尉当罢者有行义在所以闻不如状举者当坐不为人举者任参常调亦何患哉如魏置柱国当时宿徳盛业者居之贵宠第一周隋间授受已多国家以为勲级才得地三十顷耳又开府仪同三司光禄大夫亦官名以其太多回作阶级随时立制遇弊则变何必因循惮改作邪议入不省
　　德宗立鋭扵治建中三年诏中书门下两省分置待诏官三十以见官故官若同正试摄九品以上者视品给俸至禀饩干力什器馆宇悉有差公钱收子赡用度史馆修撰沈既济谏曰今日之治患在官烦不患员少患不问不患无人两省官自常侍谏议补阙拾遗四十员日止两人侍对缺员二十一员未补若谓见官不足与议则当更选其人若广聪明以收淹滞先补其缺何事官外置官夫置钱取息有司之权制非经治法今置员三十大扺月费不减百万以息准本须二千万得息百万配戸二百又当复除其家且得入流所损尤甚今关辅大病皆言百司息钱毁室破产积于府县未有以革臣计天下财赋耗斁大者惟二事一兵资二官俸自他费十不当二者一所以黎人重困杼轴空虚何则四方形势兵未可去资费虽广不获已为之又益以闲官冗食其弊奈何借旧而置犹可若之何加焉事遂寝时李泌请复所减州县官上曰置吏以为人也今戸口减扵承平之时而吏员更增可乎泌对曰今戸口虽减而事多扵承平且十倍故吏不得不增且所减皆有职事而冗官不减此所以为未当也至德以来置额外官敌正官三分之一若听使计日得资然后停加两选授同正贠官如此则不惟不怨兼使之喜矣又请诸王未出閤者不除府官上皆从之
　　宪宗元和六年检校兵部尚书兼中书侍郎同中书门下平章事李吉甫疾吏员广繇汉至隋未有多扵今者乃奏曰方今置吏不精流品厖杂存无事之官食至重之税故生人日困冗食日滋又国家自天寳以来宿兵八十余万其去为商贩度为佛老杂入科役者率十五以上天下常以劳苦之人三奉坐待衣食之人七而内外官仰奉廪者无虑万员有职局重出名异事杂者甚众故财日寡而受禄多官有限而调无数九流安得不杂万务安得不烦汉初置郡不过六十而文景几三王则郡少不必政紊郡多不必事治今列州三百县千四百以邑设州以乡分县费广制轻非致化之本愿诏有司博议州县有可并并之岁时入仕有可停停之则吏寡易求官少易治国家之制官一品奉三千职田禄米大扺不过千石大厯时权臣月奉至九千缗者州刺史无大小皆千缗宰相常衮始为裁限至李泌量闲剧稍增之使相通济然有名在职废奉存额去闲剧之间厚薄顿异亦请一切商定乃诏给事中殷平仲中书舍人韦贯之兵部侍郎许孟容户部侍郎李绛参阅蠲减凡省冗官八百员吏千四百员
　　敬宗寳厯五年上以太庙两室破漏逾月不葺罚将作度支宗正俸命中使帅工徒葺之补阙韦温谏曰国家置百官各有所司茍为堕旷宜择能者代之今旷官者止于罚俸而以其事委之内臣是以宗庙为陛下所私而百官皆为虚设也上善其言即命有司葺之
　　武宗会昌中李徳裕请增谏议大夫等品秩状曰臣据大唐六典隋氏门下省置谏议大夫七人从四品下今正五品上自大厯二年升门下中书侍郎为正三品两省遂阙四品建官之制有所未备谨按左氏传云衮职有阙惟仲山甫补之能补过也仲山甫则周之大臣汉书汲黯称愿出入禁闼补过拾遗后汉书张衡为侍中尝居帷幄从容讽谏拾遗左右此皆大臣之任故其秩峻其任重则君敬其言而用其道况謇谔之地宜有老成之人秩不优崇则难用耆徳其谏议大夫望依隋氏旧制升为从四品分为左右以备两省四品之阙向后与丞郎出入迭用以重其选
　　徳裕又请复中书舍人故事状曰伏见天寳以前中书舍人六员除几宻迁授之外其他政事皆得商量宰臣姚崇奏云事有是非理均与夺人心既异所见或殊抑使雷同情有不尽臣既是官长望扵状后略言事理优劣奏听进止自艰难以来务从权便政颇去于台阁事多系于军期决遣万几专在宰弼伏以陛下神武功成昧旦思理精覈庶政在广询谋诗云不愆不忘率由旧章前汉魏相好观故事以为古今异制方今务在奉行故事而已数条汉兴以来国家便宜行事奏请施行臣等商量今日以后除几宻及诸镇奏请戎事有司支遣钱谷等外其他台阁常务关于防革州县奏请系扵典章及刑狱等并令中书舍人依故事商量臣等详其可否闻奏
　　后出帝开运末御史中丞顔衎上言才除御史者旋授外藩賔佐复有以私故细事求假外拜州郡无参谒之仪出入失风宪之体渐恐四方得以轻易百辟无所准绳请自今藩镇幕僚勿得任台官虽亲王宰相出镇亦不得奏充賔佐非奉制勘事勿得出京自余不令出厘杂务
