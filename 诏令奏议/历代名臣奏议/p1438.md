<!-- { "loadSidebar": true } -->
　　贴黄臣闻兵家先声后实臣所陈皆是朝廷已行命令州县职事所当为但欲检举申饬上下协心行之得人使敌人望风知畏不敢轻动而已并无劳民费财之弊昔孙权以苇荻为疑城殆同儿戏而曹丕逺惧符坚淝水之败望见八公山草木皆成人形而遁去今若预令将士分守其地乡社团集有所传之四逺以张国威即广军声过于苇荻草木逺甚伏乞睿察
　　臣今来所陈正是本道职事不敢兼及旁路然界分逺近上连下接如淮东沿海事体一同利害均一如防采取即淮东浙西亦合依此施行伏乞睿察
　　梦得为户部尚书奏乞徙敌人必经由州县居民劄子曰臣窃见冬候渐深金人往来倐忽无常未能保其不南牧先事预备当有万全不可胜之计臣前尝妄议敌反用吾术若欲以中国攻中国故凡人马粮草器械城池皆因我以为用今必禁之使不得行其谋亦在反用其术而已古之外域善待中国者莫若藏其辎重人畜逺引深避而不争锋汉武帝初命卫霍连年伐匈奴所至斩首拓地无不如意者以匃奴兵力与汉相当而较胜负故也其后匃奴觉悟作空地避汉之计至公孙贺赵破奴引师深入二千里不见敌而还遂困大汉于是不出兵者几十年元丰间神宗皇帝鋭意必讨西夏经营累歳遂诏五路并入是时天下皆意夏人必可荡灭然终无成功者亦以夏人尽空其地去之而我无与敌也臣愚窃惟今敌南侵之路不过京东京西与沿汴三处若度其必经由州县徙其居人令先埋瘗斛防钱物各以金银轻赍四散择深僻之地逺自藏匿虽马草并皆尽野烧焚无得存留但能空地数百里彼胁诸国而来者不过以利诱之以结其心乗我溃散以作其势使所至州县皆空无所得自巳失望其众久不见敌则势亦随挫设其腹心必欲扰我者若行三日人无粮马无草凡欲因我为利者皆无所得则虽欲前进可乎议者或恐以动众不可为是大不然夫扰民动众戒于承平可也今敌众所至剽劫之害金珠玉帛尽从攘夺则与藏瘗而存之孰利屠剥之虐父子兄弟尽从残灭则与奔趋而去之孰重民虽无知必有辨于此者此诚不战屈人之防伏望圣慈特赐睿察命大臣叅酌详议如有可取乞疾速宻付所在监司州县将帅令明以利害祸福喻民使保万全不唯伐敌之谋亦吾保民之计无大于此







　　歴代名臣奏议卷三百三十四
<史部,诏令奏议类,奏议之属,历代名臣奏议>
　　钦定四库全书
　　歴代名臣奏议卷三百三十五
　　明　杨士竒等　撰
　　御边
　　宋髙宗绍兴十二年广西漕臣胡庭直上言邕州之左江永年太平等砦在祖宗时以其与交阯邻壤实南边藩篱重地故置州县籍其丁壮以备一旦之用规模宏逺矣比年边民率通交阯以其地所产盐杂官盐货之及减易马盐以易银忽而不防恐生边衅所宜禁戢髙宗时冯当可上劄子曰臣窃闻敌使往来讲修和好即其往事何足信凭此必缘废伪齐人心未固深恐陛下乘其机防则殄灭有期知奉迎梓宫在陛下之心至切至痛以是为辞延引嵗月待其抚循既定狡计既立然后率其卒徒送死逺来陛下可不逆照其情深为之偹臣窃见江前备御尚或阔踈自建康以属海臣非亲见不敢妄陈自西蜀以至江东臣请论之吴玠一军在梁洋之间凡五千余里至鄂州始有岳飞又三千余里至建康始有张浚陛下虽以玠为屏幛然东南形胜实有长江今岳飞屯鄂渚实欲兼备江池襄阳有警比岳飞得闻往返三千里束装办严非一月不至襄阳而敌兵近在京师军疾驰不数日遂渉江汉万一举偏师向江池连缀岳飞而以大军向襄阳中断吴蜀当是时吴玠不能离梁洋而下岳飞不能舍江池而上敌兵泊荆南可以指顾上流震惊吴防或趋潭鼎横渉饶信可以直乘空虚扰我心腹备御如此似亦踈矣臣愚愿陛下先事制胜选知兵大臣分重兵以镇荆襄使仓卒有警荆襄并力足当一面岳飞得専于江池间若兵有统属不可遽分亦宜严戒岳飞及兹无事预思方畧审度事宜重益荆襄之戍
　　直龙图阁李光乞措置防江劄子曰臣伏覩建康古号帝都非独取其形势之胜而已盖大江天险可以限隔敌骑战不足而守有余也自六朝以来歴年数百虽元魏北齐之强窃据中原横行天下而不能加兵窥境者岂其力不足哉魏文帝至广陵临江观兵见波涛汹涌叹曰嗟乎固天所以限南北也纪陟使魏晋文王问吴之戍备道里甚逺难为坚固陟曰疆界虽逺而其险要不过数四犹人虽有八尺之体靡不受患其防风寒不过数处耳易曰王公设险以守其国孟子亦以天时不如地利今浊河长淮已入敌境所恃者独大江耳若又不守専主避敌之谋可谓无防矣陛下驻跸防稽江浙今为根夲之地进足以战退可以守者莫如建康臣不敢逺及上流姑以耳目所经江南所当守者言之自建康至姑熟凡一百八十里其隘可守者有六曰江宁镇曰防砂夹曰采石曰大信口其下则有芜湖繁昌皆与淮南对境其余皆芦篠之场或碕岸斗絶水势湍悍难施舟楫为今之计莫若预于诸隘屯兵积粟分命将吏使各緫地分调发傍近乡夫使州县各自部辖并力守御多埋鹿角广置炮架遇有警急强弓劲弩矢石俱发出竒以挠其议坚守以老其众劳逸之势我得胜筭矣如此事势尚有可图者臣愚伏望圣慈更下臣章付三省宻院大臣叅稽众议或以为可行乞精选大使那移将兵就建康屯驻据险守要卫防王室经畧淮楚庶防缓急之际不至仰贻君父之忧人心固而士气振矣实天下幸甚
　　李弥逊乞募土人守御劄子曰臣契勘自淮以南与伪境相接地分守之即多事弃之即资敌当缓为计以图之访问诸将下各有逐处土人愿为朝廷招集乡民耕种田畆置立堡寨以守一方如刘纲孙晖之类者甚多若因所欲更加选择可委之人其上使之守州其次使守县镇不必须保故地但使自择要害可守之所处之仍委逐地分将帅时出轻骑廵掠境上以为卫防万一寇至则避寇退复保其所事初朝廷量行应副稍加就绪即使自给渐次措置人兵别无大叚费用目前虽未见其利数年之后増一藩篱之固为利非轻伏乞圣慈更加详酌可否施行
　　监察御史郑刚中论邉郡上奏曰臣窃谓张官置吏皆以为民而治外之官尤重于郡守承流宣化莫先于太守而今日之势尤急于邉郡甚矣邉郡之欲得人臣请为陛下详言之也在内诸郡簿书狱讼户口农桑财赋盗贼是数者有一不治皆足以为害然患小势缓而所系犹轻至于邉郡则维持控扼与国势常相闗抚绥不至则生齿凋而力孤备御不严则罅隙开而衅入廵徼不谨则奸伪容而谋泄闗市不修则物货艰而钱陷朝廷非可谩委以付人得一人亦非可轻以更易也三国魏据中原自广陵夀春沔口之属皆其东邉也而吴亦以所抵为隣南安祈山陈仓之属皆其西邉也而蜀亦以所抵为隣大率曩之为魏者今多在北敌曩之为吴蜀者今皆在朝廷如楚泗通泰以至滁濠江鄂接连襄邓关陕之地为今邉郡者大畧不过二三十郡委以与人诚不可忽臣陛下诏大臣详阅吏琐将诸处见任及已除未到之人精加审察访求材术之士畧其细行但平时绩效着闻实可任用者精选二十余軰布之邉郡使其讲究利源招徕士卒种殖牧养蕃息疲瘵分委既定时遣朝廷官吏按行省察取其无状者复更易之俟其处处得人则须以持久増秩赐金之事可行也朝廷亦何惜数阙必欲以资任终更亦何轻数郡但欲作寻常委付耶昔韩延夀善为郡所在置正长闾里阡陌有非常吏輙闻知奸人莫敢入界又晁错为文帝陈守邉备塞之説甚详大要欲使着业安居家室田作为久逺之计所用之吏存防老弱善遇壮士和辑其心而无侵刻之苦由是观之陛下用以守邉者宜加审择既得其人宜加乆任无可疑者或谓臣曰朝廷和议既成之后故地可还今日所谓邻邉者却为内郡势若可缓此大无理也人君立国惟在因时夲无定势借使故地果因通和而还则要当以江淮为根夲所谓故地者却是新民根夲殖立于内防之当益工新民屏蔽于外倚之当以渐更湏数年经理力彊势重始可望其通一所谓江淮者在今日尤当爱重也故臣切切以邉郡守臣为言望陛下与二三大臣留意选择特赐施行不胜幸甚殿中侍御史张守论守御劄子曰臣伏见陛下上念宗社之重逺懐二圣母后思还京都形之诏音中外感悦然而西京未静粮餽未充千乘万骑难遽启行而防秋之期才一两月秋高马肥长驱深入其控扼之地其守御之方所当聚兵所当积粟盖非一途虽庙谟宻议未易测知而臣区区之私忧不能自巳日夜念虑敢复贡其狂瞽之説臣闻兵法曰无恃其不来恃吾有以待之也无恃其不攻恃吾之不可攻也况金人乘胜势焰尚炽有必来必攻之理则为备可少缓乎臣窃谓其来犯淮甸凡有四路其一中路自西京趋东京沿汴河由天长以来则众人常行之路凡一千七百八十里可以控扼守御者南京宿泗天长军是也其一东路自沧濵趋京东由淮阳军絶淮入楚州而来则自北直南大路凡一千九百里可以控扼守御者青沂淮阳楚州是也其一西路自西京趋颍昌蔡州顺昌府庐滁真州而来则自西北而至东南凡一千八百一十五里可以控扼守御者顺昌庐滁真州是也其一上流自西京颍昌唐州至于襄阳凡一千一十里絶襄江而至荆南则一千二百九十五里自西京颍昌蔡光州而至黄州则一千三百六十里皆可沿江顺流而下可以控扼守御者襄阳荆南江之北则汉阳黄蕲和滁真州江之南则岳鄂兴国江池太平州是也四路之中又有要害之地中路则泗州据淮天长据险为可御东路则青州据穆陵闗楚州据淮隂为可御西路则庐夀为可御上流则襄阳荆南蕲黄为可御不幸顺流而下则沿江诸州各据地利以临之合从共御庶乎其可也然当今之势欲控扼守御则无人欲聚兵积粟则无财仰给漕计而漕计不足横取民力而民力已困然亦岂以此而坐待其至邪伏望陛下诏谕大臣取四路守倅帅臣铨择能否易其尤不才者然后于要害之郡各赐缗钱视大小为等差责之募战士责之储刍粟责之缮甲兵使明斥候公赏罚进相援退相保陛下亲降手诏委曲镌谕许以便宜使之夙夜尽力扞蔽効死而不辞如俟缓急临时指挥决难办集书曰惟事事乃其有备有备无患伏愿陛下思惜寸隂之义而早图之天下幸甚
　　守再论守御劄子曰臣恭惟陛下时廵四方驻驆淮甸还阙之意屡形诏防然而巩洛未清粮储未广兵力未强国势未振虽遣马悌应援河北窃恐乌合之众未能必其有功虽遣信使相继祈请窃恐强敌之心未能必其退听臣昨论奏四路防秋择其险阨以偹守御然犹恐兵民之心望风畏怯亦未必其能截然坚守以为扞蔽也又况扬州四达之冲城不若京都之髙厚池不若京都之深广旁无髙山大河之阻近无强藩重镇之援而六宫在行百司扈跸以至府库仓廪辎重甚多动静之间利害相絶设或一旦有意外之警前御强敌后逼大江臣恐良平之谋贲育之勇或无以善其后欲望睿慈诏督四路帅守监司措置把隘事宜条具以闻镌谕切责使之合纵连衡扼其要害遏其奔冲不止为婴城自守之计然后稍可恃也仍诏大臣审度事机如六宫百司与夫府库之积预行区处以图万全而陛下与羣臣専俟守御徐为后图则进退周旋庶防简易而不烦从容而不廹矣臣愚戆不足以防大事惟陛下留神天下幸甚
