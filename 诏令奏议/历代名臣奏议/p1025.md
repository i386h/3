<!-- { "loadSidebar": true } -->
　　理宗时翰林学士知制诰真徳秀上奏曰臣一介迂踈防陛下寘诸禁林清切之地盖欧阳修所谓官为学士职在论思者而供职以来五阅旬浃未有秋毫裨益圣政私自惭负无所措躬然夙宵忧念惟在国事輙以区区愚管冒昧有陈臣窃惟今日不幸当权臣积壊未易理之朝廷又不幸值彊大崛起未易胜之邻敌又无故先挑不可开之边隙而欲以东南一隅之力守江淮以北千百里之故疆此势之所甚难而时之所未可者也士大夫苟忠于国孰不危之然知其危而不图所以安是徒知訾前之失而不思今之得也臣谓前日之失在于轻敌今若惩之而一于畏敌则其失将有甚焉者昔越王勾践违范蠡之谏骤举伐吴以取夫椒之败而有防稽之栖然能惩前之失所以自谋者益深而谋敌者益宻动心忍性二十余年未尝逞忿而轻发亦不慑祸而自沮养刚强票鋭之力于安徐重固之中韬愤切雠疾之意于柔伏卑诎之际卒以报吴而称覇于中国唐德宗继肃代委靡之后锐于削平僭叛征伐四出躁动寡谋一遭泾原之变苶然沮防姑息藩镇甚于肃代之时自是主威下陵终其身不复振二君之始轻于举事则同而持之于末则异所以有胜负强弱之分也昨者王师之出争议盈庭一不暇顾违谏寡谋视昔何异天祚宋室使偏师挫锐而归欲圣心昭然觉寤知敌之未易图而功之未易就也知敌之未易图而为谋益深知功之未易就而用力益倍强勉砥砺不肯茍安则勾践之功犹有望于后日若曰敌不可图而委之不复图功不可就而安于无所就頽惰废弛亡复自奋臣恐其患不独如德宗而已也何者敌人雠我之深其思报也必力举兵愈缓则其为计愈工而我方靡然创艾前事幸其真有爱我之情冀和好之亟就岂不误哉靖康之初国势尚可强也徒以一时羣臣多奸防怯懦之俦豢于富贵安佚之久一闻金人之名则魂褫魄防不能自持曰此如雷电鬼神之不可测也不惟畏敌抑且誉敌故遂返强而为弱绍兴之初国势非不弱也惟我高宗﨑岖跋履之余熟知敌情非慑怯请和之可以弭患也淬厉军政搜拔将材宰臣如吕頥浩赵鼎张浚更迭用事皆以整戎经武为已任而诸将若韩世忠岳飞吴玠张俊杨沂中刘锜之徒分控要冲敌至輙破不惟愤敌且欲吞敌故能转弱而为强方其始也祈哀请命之使相寻于穹庐瓯脱之间未有得其要领者而驲骑朝驰边烽夕警则数数然也及王师累防敌威积挫而和议之端乃自彼发之以是知彼中之情可以威制难以礼结由来尚矣为今之计功虽未可遽图而刚毅奋发之志在陛下则当自勉兵虽未可再举而战攻扞御之备在庙堂则当亟谋君臣之间相与策励必如勾践之自强毋若德宗之自沮惩靖康畏敌之失而法绍兴制敌之谋则国势之振且有日矣臣不胜惓惓
　　德秀又奏曰臣载惟今日必先深为制敌之图然后能不蹈畏敌之失然制敌之事固亦多端而臣所欲言其大者有二一曰经武二曰博谋臣观方今之势非可以承平无事治也其必振厉威武如创业中兴之时然后能转弱为强以底泰山四维之固何者彼敌情之暴固已慿陵函躏轹河岳而欲甘言以啗我狡谋以窥我我方崇餙文治雍容暇豫如平时深恐无以杜觇伺之萌而折陆梁之气也昔我艺祖肇造区防而契丹尚强四方未一故聚骁勇于京师壮爪牙于宿卫今日幸造舩池以习战也明日幸飞山营以阅礮也武事之精近世无匹用能方行四表而坐服强敌及我孝宗躬受付托之重欲成复雠之勲亦于军政极意简练今年大阅于白石明年大阅于茅滩躬御戎服震憺天威而铁帘之射剏自圣意偏校小卒皆得奏技于万乗之前以希一命之赏当时将士莫不竞劝虽值敌方张勲未克集亦以大竞王室使强敌不敢渝盟者垂四十年诗曰王赫斯怒爰整其旅又曰武王载斾有防秉钺如火烈烈则莫我敢遏此古圣人之神武也艺祖孝宗实有焉臣愿陛下考两朝之故实肇自新嵗而讲行之以昭圣武以振戎容以作士气或谓审尔则劳师之费殆且不少臣曰祖宗内库之储夫固为讲武设也圣明在上躬履节俭无横恩无滥予独不可举之以脩武讲乎况以国势积弱之余不若是无以奋张而兴起之此制敌之要一也昔三国鼎峙蜀名义最正而地最褊兵最弱诸葛亮以区区一隅当中原全力迄能自立者由其集众思广忠益不以已之智为智而兼众人之智为智故其言曰违覆而得中犹弃敝蹻而获珠玉也异时兵少失利则命其僚勤攻已缺不以为讳维此盛心千载可仰前日之怙权颛制者是已自任养成深患不可追已今廊庙大臣谦虚无我休休焉有亮之心独于军旅事宜务从秘宻往往弗暇佥谋故不惟朝列莫知而宰府枢庭之掾属亦鲜知之者不惟掾属莫知而二三执政亦或有不与知者毫厘之差动关成败其可忽诸绍兴初尝诏边防兵机事体稍大者三省宻院共议奏陈两府属官亦通书检盖重其事而公共之此今日所当按以为法者也然中书门下后省与尚书六曹之官亦皆宰府之属而举朝文武孰非愿效庙堂之任使者傥于其间遴柬通明详练者数人以备咨访凡两淮荆蜀山川之险易将帅之能否士卒之众寡粮储之虚实分委讨论画之为图着之为録俾三边利病了然在目事关边鄙者僚属佥议之执政审裁之然后折衷于宰臣而奏行焉如此则朝廷得操约御详之体疆埸无失机误事之悔而又明诏在廷百执事各思治兵御戎之策许以非时陈献轮对转对必先当务之急眂其所论之当否而为陞黜焉草茅韦布之士有言边事可用者稍奬录之则彼将轻千里而来告矣或谓与闻兵议者多岂无机事宣泄之虞臣曰不然一介之士必有宻友况朝廷之大宁无十数忠谨沉实之臣可与帷幄之秘者乎夫有乌获之力者可以举百钧力苟不逮焉则合众人而共举之是亦乌获也已况天下重噐非百钧之比而危机交急又非平时之比广谋从众庶几有济此制敌之要二也惟陛下不以臣迂且缪而忽其言则凡智识之高于臣者且将交进忠益愚者一得圣明其择焉
　　贴黄臣谨按建隆三年十一月大阅于西郊帝谓近臣曰自顷禁兵虽多未尝训练朕昨搜去冗弱遂为精兵故因时而教习此艺祖之故事也乾道二年十一月大阅于白石四年十月于茅滩六年十二月又于白石淳熈四年十二月又于茅滩十二年十一月于龙山此孝宗之故事也今近而可考者莫如干淳方其时上有两宫之奉下有遗敌之须又于二十八年之中五举大阅而铁帘之射创于十三年春优加赏赉又不与焉盖节俭不妄费之效也先是犒士之费出于左帑南库及已已大阅宰臣以故例请上曰处分已定止合内库支可也朕桩积此钱初无他用是嵗犒赐凡见镪三十六万缗都城防子为之增贵今内帑之储丰耗饶乏非臣所得闻然当此用师之时惟撙节他用一以助军旅之费可也近者台臣李鸣复郎官郑寅因对有陈各已详悉愿明诏大臣推行其言置局委官速加考覈举凡浮冗不急之费悉蠲除之早行一日则有一日之效若上欲崇餙私奉下欲顾徇人情以浮费为不可镌以武备为不必讲臣恐一旦事至将有不可胜穷之悔惟圣明垂意
　　洪舜俞进故事奏曰周世宗击北汉主刘崇于髙平之南樊爱能何徽引骑兵先遁帝欲诛爱能等以肃军政犹豫未决张永德曰爱能等望敌先奔死未塞责且陛下方欲削平四海茍军法不立虽有熊罴之士百万之众安得而用之帝掷枕于地大呼称善即收爱能徽及所部军使以上七十余人悉斩之自是骄将惰卒始知所惧不行姑息之政矣
　　臣闻军国之纲纪莫大于赏罸有赏而无罚则惠防而威不振白刃在前谁肯委命此军法所以不立也近年以来偾军之将未尝有显罚间镌其阶随即牵复曽无损于毫毛故皆以弃甲曳兵避死趋生为得计朝廷姑息将帅将帅姑息士卒未战即溃既溃即招望风兽奔恬不为怪于是兵律壊国势微矣英主欲大有为宜以世宗髙平之事为法
　　舜俞又进故事曰魏世祖东如许昌大兴军伐吴亲御舟循蔡颍浮淮如夀春至广陵吴徐盛为疑城自石头至江乗一日而成又大浮舟舰于江时江水盛长帝临望叹曰魏虽有武骑千羣无所用之未可图也帝舟遇暴风漂荡几至覆没乃旋师
　　臣闻江流汤汤万古一天险也而飞渡者有之曹操之至赤壁曹丕之至广陵佛狸之至歩金亮之至采石皆望洋夺气或且送死岂长江随时而为险夷耶天险在势人险在德与政君无阙德天人交助夫谁敢犯之其次朝无阙政纪纲立赏罚明号令信任贤使能各当其材则人谋咸赞国势增彊坐有以制胜矣丕之再饮江窥吴輙自废而返非特川后之効其灵孙权为国靡政不举谋臣勇将咸乐为用疑城相望巨舰相衔而丕胆落天限南北宜其不敢以一衣带水易视之也是知天险待人险而固徳政增脩胜势在我东南有太山之安矣
　　许应龙进故事曰真宗朝平契丹其将曰李继隆马知节高琼契丹既请和召宰相枢宻宴于行宫时李继隆石保吉预焉保吉曰臣荷驱策俾遏寇戎虽动遵圣略然布阵使人皆继隆指画继隆曰契丹败戮皆出宸谋然分忧用心躬率将士不如保吉上曰将士如此协和共图勲业军旅之事朕复何忧以巨觞赐之高宗朝刘光世韩世忠等朝辞上曰有告朕光世与世忠有小嫌意不释然朕知决无此烈士当以气义相许先公家之急而私雠小嫌何足校纵有睚眦今日朕为分之宜释前憾二人感泣再拜臣闻天下之事成于自同而败于自异况师克在和而不在众为将帅者茍不戮力一心互相倾轧则事势扞格勲业何由而成然同功则相忌虽防颇之贤犹不能免况其下者乎惟忠于卫上者则先国家之急而后私雠如蔺相如之用心则并谋合智尚何强敌之足虑哉奈何人心多私惟欲求胜贤者妒之能者嫉之应援则蓄缩而不前获捷则攘夺以为功甚至变易是非百计谗毁惟患其成而幸其败既无同舟共济之意遂至形单势弱大敌莫当败衂之患大率由此汉武之世兵数大出元朔元年卫青以三万骑有功元狩四年青以五万骑无功夫兵有多寡之不同而功乃成败之相反岂前勇而后怯耶盖元朔之役诸将校力战公孙敖从大将军获虏韩説从大将军获虏李蔡赵不虞公孙戎奴又从大将军获虏元戎与列校和协如此是以兵虽三万亦能取胜元狩之行霍去病始宠青之眷始衰分兵异出而敢战之士皆属去病青由是不平广愿先当匈奴而青并出东道广固辞之青固遣之广卒以失期败而青亦以不见敌不封是知将帅不和兵虽五万亦不能成功由此观之则师克在和不在众真至当之论也肆我真宗因继隆保吉更相推逊深嘉而屡叹之谓将士如此协和共图勲业军旅之事朕复何忧高宗因刘光世韩世忠有小嫌丁宁戒谕令以气义相许先公家之急而无校私雠今日朕为分之遂皆感泣竟能协力以成绍复之功今日疆埸未宁正頼将帅同心合谋缓急之际当虑唇亡则齿寒亟于救援庶几首击而尾应易于成功倘以祖宗成训昭示将帅必能仰体上意无间彼此以图克复之勲然而惟赏无常眂功轻重苟功多者赏不厚则宣力者有不满之心无功者不辨别而例加褒擢则用命者懐不平之念既不满而不平必相倾而相忌戒饬虽至岂能强使之和哉必处置得宜能服其心如裴度所言则感激思奋相与协谋战必胜而守必固中兴之功日月可冀矣惟陛下与大臣亟图之
