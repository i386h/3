<!-- { "loadSidebar": true } -->
　　端平中监察御史吴昌裔论宰相不当指台臣为朋比上奏曰臣闻世之盛也人主畅皇极之道以公天下世之变也人臣借朋比之説以空善人远而汉唐之祸近则元祐之籍皆因朋党遂至阽危厥鉴昭昭甚可畏也臣来自远方滥班朝列簿正容台盖逾一年无左右以为之先容无臣邻以为之延誉素位而行不愿乎外乃去夏孟飨窃闻陛下宣谕宰执问臣姓名越三日除王府官又谕宰相谓臣可充此选臣一介疵贱不知何以误防陛下简记耶臣于去冬传闻蜀边孔棘三上祠请竟閟俞音忽蒙御笔除臣监察御史不知陛下又何所取臣而有此除擢耶臣感激恩遇欲报无所窃谓数十年来台谏言人主者易言大臣者难攻及上身者犹能旷度有容议及宰相者往往罪在不测所以朝廷阙政不敢尽言臣于入台之次日首言国朝台谏之弹撃大臣次月轮事又言二相之私用亲故以宰执之非才备位如陈卓者则劾而退之以宰士之庸人利口如余铸顔耆仲等则撃而去之是皆采之公论一毫无所容心惟知忠于陛下之职分而已近者窃见左丞相郑清之卧家不起从驾不出免牍屡陈有曰激成朋比又曰稔成朋比殆似指及臣等不知所谓朋比者比何人耶夫朋比二字乃善人之厉阶非治世之美事也所贵乎宰臣者正欲坚融善意以涣其羣翕受人言以平其施今乃自为朋比之説以猜疑言事之臣盖縁清之始也轻于用兵而国威丧终也折于从和而虏难滋根本尽揺智勇俱竭朝夕懐不自安惟恐人之议己又縁臣范首论何炳而其亲朋惧臣清叟连抨朋人而其乡党惧臣继论刘克庄等而其宾客惧故其徒倡为此説以动清之清之亦复持此説以惑陛下始于羣小之自谋成于累疏之自辨故为形迹激作挤排不尽逐台谏不止也夫宰相虽尊人臣也台谏虽卑法官也今除吏尽由宰相惟有台谏出于陛下亲擢若宰相有阙失而禁台谏使不言以一夫之私情废天下之公法臣恐自此威权倒植耳目涂塞陛下虽有八枋之专而徒拥虚权于上矣是岂总览之初意哉臣不避诛谴輙敢效欧阳脩辨雪琦弼仲淹朋党之论恳恳为陛下言之陛下若爱惜纪纲以臣等之言为是则乞将全台论列速赐施行以消朋比之风若犹存体貌以臣等之言为僭亦乞将言事诸臣速赐处分以全进退之节毋使庙堂之上与公论为敌兆缙绅之祸而开危乱之萌天下幸甚宗社幸甚臣不胜拳拳
　　昌裔同杜范乞留徐清叟疏曰臣等一介疎贱分察台纲与殿中侍御史徐清叟同事自供职以来感激恩遇知无不言所上章奏动关国体每蒙陛下曲赐优容臣等誓欲糜捐以圗报称今于二十九日忽闻御笔徐清叟除太常少卿臣等恍然莫测所谓岂因清叟近日三渐劄子言及贵近致激陛下之怒耶臣等窃见陛下自更政广开言路凡言二邸言诸当路言及小人复用聨篇累牍语渉疎狂虽在小臣靡不容受清叟既居台贰正色尽言是亦职分之宜不知其言之戆今陛下一旦出令俾迁他官此必有左右近臣懐谖挟私以此移主意而陷善良者奉常清官似不为小清叟得去亦所甘心然盛眀之朝乃使直臣以言事去职不惟于台纲有损布之天下亦恐于圣徳有亏一举两失臣等深切惜之用敢援祖宗朝台臣留御史例欲乞圣慈亟回成命仍令清叟赴台供职足以彰陛下改过不吝之美若以臣等之言为僭欲乞并与清叟俱黜庶几不辱此台有辞扵世谨録奏闻
　　又疏曰臣等昨于二十九日冒犯上疏乞留徐清叟仍任言职自谓上触渝怒必取谴呵继闻省劄俾权户部侍郎臣等仰见陛下初心不以直言为忤再加异数以示优恩上意益昭羣疑咸释然臣等窃谓台谏出处实关国家重轻故殿中侍御史马遵罢而合台请留殿中侍御史龚夬去而谏省同论或至八奏或至联名此皆为治世之美事亦足彰列圣之盛徳臣等虽愚不肖误防亲擢不敢不以先正事祖宗者事陛下故一再奏闻非私清叟也为陛下惜敢言之臣也非比同列也为陛下扶纪纲之地也陛下动遵成宪容受谠言未尝因事黜一言者今以清叟言及贵近而出则自今不复有言贵近者矣言及小人而去则自今不复有言小人者矣岂不杜塞正路而自启多门哉臣等谓迁之美官而使出不若复以言责而使留欲乞陛下矜清叟之尽言念臣等之惜体不嫌反汗特赐追还如唐开元之制令御史依旧视事以昭圣眀之徳以光祖宗之功臣等洊渎圣聦甘俟显黜谨録奏闻
　　又疏曰臣比者为徐清叟言事去职遂同杜范再疏留之非惟事体相关盖亦职分当尔侧听累日未蒙施行若以陛下为怒其言耶则露朝敷奏经筵宣谕词防甚温未尝见天顔之含怒也以陛下为讳其直耶则宣示二邸戒敕诸珰中外竦服足以彰盛德之有容也然而供职三月遽令出台同列聨章曾不反汗遂使盛世有讳直言之事眀主有出台谏之名陛下即位以来未尝有此过举臣之愚陋深窃惑焉或谓顾复私亲交迫于内左右近侍列拜于庭故不得已而出之宫禁事秘非臣所得而知或谓清叟尝因造开兵端论及廊庙节帖奏疏专攻宰臣故欲借此以去之庙谟密运亦非臣所能测但见陛下和顔受谏倐变而雷霆清叟正色尽言忽夺风宪意者必有挟私交谮乗间密移触人主之威而重台臣之罪者臣知非陛下之本心也方清叟被命之始臣等不免固留今闻已出城闉何敢更有烦渎惟臣与清叟同被亲擢同论宰相三渐之疏实尝闻之清叟既翻然引去而臣乃偃然独留岂有面顔复司分察若非与之同出将恐自此孤危用敢陈情仰干渊听欲望圣慈罢臣言职畀以丛祠俾得归守故庐返修初服以全进退之谊实拜髙厚之恩臣言不欺有如皦日谨録奏闻
　　昌裔又论杨恭等疏曰臣窃惟国家用人之涂有二资格所以待常才特用所以拔奇士法意兼取号为得人今有碌碌无奇而用不以次者臣采之公论得二人焉奉议郎干办行在诸司审计司杨恭品格凡庸资性贪刻自登仕籍不守官箴为狱掾则以寡谨而劾为邑宰则以多赃而罢待年叙用自有宪章今未填邑债而辟幕官未赴州贰而升计府去弹劾时仅二年耳人言籍籍咸谓超觎儒林郎主管尚书户部架阁文字王龙荣人品纤细资质善柔虽躐科名未有歴初为州幕甫逾一年改辟帅属又止数月夤縁外梱遂入中都仓门之命甫颁而阁库之除已峻阅其官簿盖未书三考也近者赵舆之狱闻龙荣亦与其事诡遇求进士论耻之夫六院台省之储掌故文儒之选而以望轻资浅得簉其间且进不以正颇有鼫鼠之厉此岂所以清表着乎欲望圣慈将恭龙荣并赐罢黜以为轻躁奔竞者之戒谨具觉察以闻
　　贴黄论陈允廸等臣窃见陛下更化之初于郡守监司最严其选近来除授率多非人有出使防功而领藩符治郡无状而持宪节臣敢摘其尤者言之新知常德府陈允廸贪人也起身世家鲜克由礼曩饷湖广肆为奸赃苞苴以奉权门囊槖以丰己欲捆载入召已玷台评今闻里居索无生意而犹经营复用出守桃源桃源旧总所也不知允廸何以见湖北吏民乎新江东提刑林杲妄人也通谱林妪啧有烦言近守番阳恣为暴政奉行税亩之令畧无惜民之心至追印纸以督县官枷吏卒以吓闾里旬日取办民产荡然迨倚阁令颁而输钱已足遂为己有不以实闻今乃侥幸恩除使风一道番阳乃建台之地也不知杲何以见江东父老乎臣参伍见闻知其贪虐甚着欲望圣慈将允廸杲特罢新任别选良吏以惠两路之民
　　昌裔又论史宅之上疏曰臣闻人主之体臣以恩人臣之正主以义恩者所以懋功义者所以制命也仰惟陛下以忠信重禄劝士以恩厚隆礼驭臣慨念故相弥远之劳不替始终待遇之意节以一惠秩以三师爵以真王至于以从槖及其孥以御笔保全其门户可谓过于恩矣然晋重耳之赏奸介推以为难与处叔孙昭子之不劳仲尼以为不可能弥远贪天之功震主之势柄国自擅黩货无厌大臣议之于前小臣争之于后原其心暴其过至于今而未衰者此非正义之在人心不可以恩胜乎近覩邸报史宅之除焕章阁待制知袁州除目之颁上下疑怪不知陛下姑欲以宠之耶将实以用之耶姑以宠之则宅之郿邬之金足以自润铜山之钱足以自饶武安之甲第腴田足以自给不待得千里以为富也实以用之则宅之多欲寡谨必不能亷以表民怙侈宣骄必不能俭以固本豢安长傲必不能敬以临事又安能导主徳意以致之民也宜春州小地狭人安吏循韩愈盖尝临之号为佳郡今以再世学为贪之子一日不更事之人强其不堪冒所非据得无有忝共理之寄乎况宅之方其父病时代拟除目如条及其病棘时侥觊恩赏如熺此皆陛下所习知者纵或未能如先朝之制听谢事之文除职赋闲亦为优眷乃欲以郡政授之臣恐非所以爱之也昔大将军光卒宣帝思报定策之功一家三人皆封为侯时张敞上书请罢三侯就第谓宜眀诏以恩不听羣臣以义固争而后许之向使宣帝非少恩之主汉廷有引义之臣君眀臣良仁至义尽必不至醖成他日霍氏之祸也今陛下锡命疏恩不失为厚而臣等竭节守义未能防言欲望圣慈特将宅之袁州新命不嫌反汗待其控免即予以祠至于宅之除授乞收回于造命之前庶几上无过举而下无烦言臣等狂瞽之忠不至屡渎天听谨具觉察以闻
　　淳祐四年同知枢密院事赵葵疏奏今天下之事其大者有几天下之才其可用者有几吾从其大者而讲眀之疏其可用者而任使之有勇畧者治兵有心计者治财寛厚者任牧养刚正者持风宪为官择人不为人而择官用之既当任之既久然后可以责其成效又乞亟与宰臣讲求规画凡有关于宗社安危治乱之大计者条具以闻审其所先后缓急以图筹筞则治功可成外患不足畏

　　厯代名臣奏议卷一百五十
　　钦定四库全书
　　歴代名臣奏议卷一百五十一
　　眀　杨士奇等　撰
　　用人
　　宋理宗淳祐中太常寺主簿髙斯得言大臣贵乎以道事君今乃献替之义少而容悦之意多知耻之念轻而患失之心重内降当执奏则不待下殿而已行滥恩当裁抑则不从中覆而遽命嫉正而芘邪喜同而恶异任术而诡道乐媮而惮劳陛下虚心委寄所责者何事而其应乃尔时范钟独当国过失日章故斯得及之十二年斯得为秘书少监兼侍立修注进故事曰哀帝时鲍宣上疏曰今朝臣亡有大儒骨鲠白首耆艾魁垒之士论议通古今喟然动众心忧国如饥渴臣未见也厚外亲小童及幸臣董贤等在公门省户下陛下欲与此共承天地安海内甚难夫官爵非陛下之官爵乃天下之官爵陛下取非其官官非其人而望天説民服岂不难哉宜急召故大司空何武师丹故丞相孔光故左将军彭宣皆智谋威信可与建教化图安危龚胜为司直郡国皆谨选举可大委任也陛下前以小不忍退武等海内失望陛下尚能容亡功徳者甚众曾不能忍武等耶顺帝时李固上疏曰安国者以积贤为道陛下初登大位聘南阳樊英江夏黄琼庐陵杨厚防稽贺纯四海欣然归服圣德厚等在职虽无奇卓然夕惕孳孳志在忧国臣前在荆州闻厚纯等以病免归诚以怅然为时惜之一日朝防见诸侍中并皆年少无一宿儒大人可顾问者诚可叹息宜召还厚等以副羣望
