<!-- { "loadSidebar": true } -->
　　十朋代越帅王尚书上疏曰臣闻唐杜牧论兵谓上防莫如自治夫内修政事盖自治之防也任贤使能又自治之要者昔汉以汲黯寝淮南之谋晋以谢安破苻坚之众唐以陆贽济奉天之难我国家寳元庆歴间西夏叛命仁宗皇帝以经畧安抚之任付之范仲淹韩琦军中有一韩一范西贼破胆之謡兵不大用而元昊已服今我与敌强弱不敌惟当以人才胜之茍得仗节死义如汲黯辈则谋当自寝风流雅望如谢安辈则敌当自退忠谋谠论如陆贽之徒则难当自解兼资文武宏材伟畧如韩范二臣则敌当自服所谓一士止百万之师一贤制千里之难者也臣又闻范仲淹初以言事得罪仁宗尤为宰相吕夷简所恶斥逐于外及西方用事仁宗思用仲淹夷简亦力荐之仲淹果能成功夷简不失为贤今边境未宁正是侧席求贤之日臣愿陛下以仁宗之心为心大臣以吕夷简之事为法相与任用天下之贤才以为排难解纷之计仍诏侍从台谏监司郡守各举人才勿遗疎贱朝奏暮召如恐不及如是则异人辈出可以供陛下之任使矣夫猛虎在山藜藿不采国有人焉难当自消自治之术莫大于此
　　知畨阳王师愈论养人才上奏曰臣闻致治者必资于人材愿治之君辅治之臣皆能知之皆能言之然而每患人材之难得者岂天下果乏材也哉自古成大业者未尝借材于异代况我国家声教所暨不为不广受天地之中以生者今犹古也顾所以养之取之用之如何耳邓林之木信美矣必培其本根茂其枝干斯能成可用之质大匠覩其质而采伐之斵削其朴斯能成堪任之器因其小大度其长短或为杗桷莫不各适其宜然后大厦可成矣凡用人材者亦若是尝观有周之时菁菁者莪在彼中阿岂非乐育于其始乎追琢其章金玉其相岂非作成于其中乎疏附先后奔奏御侮各当厥职非器使之効乎此所以济济多士独称于有周也今之用人似恐不然一时俊乂稍有称于世忌嫉者众不指其小瑕则索其旧愆或诬以昧昧难明之过必使之困踬而后已吁是诚何心哉况夫人之所禀赋负材术者不能无可议之失尚气节者未必有应变之具必欲求全肆毁奚可哉茍或见用又且不度其力小而责以任重不假以嵗月而责其速效宜乎歴年之久治效之未成也臣愚欲望圣慈逺鉴有周之隆近察邓林之木凡曰人材始则保防爱惜之次则磨砻作成之终则随器久任之其不能成事功者臣未之信也管见瞽言冒黩天威战兢之至
　　师愈又奏曰臣闻自汉罢侯置守秩二千石任共理之寄其禄厚矣其任专矣其权重矣故当时郡守多有治功着于方册迨至武帝置刺史以临之秩止六百石盖欲以小制大稍杀其权未至太轻其任之专固自若也人亦奋励以成治功惟我国朝待遇守臣礼固甚厚禄亦不薄二年成资添置监郡任已不专矣又置监司以临之权已轻矣虽欲自奋已不若两汉之肆近嵗以来二年成资者十无二三监司统监其员益众郡守之权轻无如是之甚者且以江东一路言之止九郡耳有两总领两运使两提刑又有安抚提提举各一员是则一人守郡临之者九人十羊九牧犹未足以况也至若监司置司之郡益又甚焉岂非长官尊大为郡守者欲行一事欲下一令动輙掣其肘而吏卒挠政未可槩举稍加绳治交闘衅隙郡守必至斥去而后已监司纵有贤者欲惩其弊而吏卒之徒耻其不胜必多方为计使监司墯其术中而不自知吁可叹也哉安平之时已难于成事功涵容调防尚可愒日或有盗贼之警兵革之用必致败事甚失建侯作屏之意臣愚欲望圣慈明诏宰执凡监司之郡必择宰执侍从及曽任台谏有风力者为之守其位望颇重庶可展其所长不然止令监司兼领郡事必久其任责以治効至若防府帅臣之权颇与之均尚庶防焉
　　师愈直焕章阁知长沙论作邑之难上奏曰臣闻字民之官莫亲于县令陛下爱育斯民如保赤子重县令之选严黜陟以别善否徳至渥也为县令者孰敢不仰体圣意恪修厥职然而官卑权轻法宻责重上下皆得以铃制害之者太众乞为陛下详陈之愿少垂听览上焉有监司守倅始则敺之冒法以办事末则寘之深文以自解况又有私喜怒于其间无所分诉此其一也次则有属官冇曹职官有本县同官有寄居有过客多欲遂其私为贤令者岂能尽如其所欲往往撰造是非譛之监司守倅为监司守倅者畧不加察从而罪之此其二也下则有本县人吏有豪强上户有教唆把持健讼之猾民相为表里又皆欲遂其私为贤令者岂肯徇其所欲于是人吏伺缺失豪强率钱帛教唆把持者议状本装虚词遣健讼者讼之轻则欲其逐去甚则使之败官防身破家而后已此其三也抑又有监司州府之案吏与夫承局排军院虞散从官平时持一纸引傲睨无礼下视县令厚有所求稍不如其欲装事端以谮诉监司守倅者听之属官曹职官助之其不被害者鲜矣此其四也陛下择字民之官为甚重而上下小大害之者如此其众虽使卓鲁复生欲展其材讵可得乎是以作邑者莫不苦其难上官者亦皆知其难苐莫肯加卹耳甚负陛下任官爱民之意然而京朝官作邑尚敢不顾其害与众为敌间有善政至若选人作邑抑又难焉选人非无贤材然而皆懐寸进之心皆为改官之计鲜不弥缝上下以干虚誉甚者兑易官钱以买举状相习成风上下知其所急者在此尤得以制之故选人作邑为尤难也臣愚欲望圣慈罢选人作邑尽令京朝官为之庶可革其希进之弊责以字民之効仍敕监司帅守凡知县显然奸赃无状者依公按劾重寘典宪诚不足卹其谬懦不材者逐之亦无害唯是清强贤令为上下所不喜者当保防爱惜之或为人所诬当直其寃庶防贤材可行其志字民之効着矣

　　歴代名臣奏议卷一百四十五
<史部,诏令奏议类,奏议之属,历代名臣奏议>
　　钦定四库全书
　　歴代名臣奏议卷一百四十六
　　明　杨士竒等　撰
　　用人
　　宋孝宗时韩元吉进故事曰唐书杜黄裳宪宗尝问前古王者所以治乱黄裳知帝锐于治恐不得其要因推言王者之道在修己任贤而已操执纲领要得其大者至簿书狱讼百吏能否本非人主所自任昔秦始皇帝亲程决事见嗤前世魏明帝欲按尚书事陈矫不从隋文帝日昃聴政卫士飱太宗笑之故王者择人任而责成见功必赏有罪信罚孰敢不力孔子之称帝舜恭己南面以其能举十六相去四凶而至无为岂必刓神疲体劳耳目之察然后为治哉帝嘉纳之由是平夏翦齐灭蔡复两河以机秉还宰相纪律设张赫然中兴自黄裳启之
　　臣观宪宗即位惩建中贞元多难之余强藩悍将颉颃莫制当时宰相杜佑郑絪辈号巽懦姑息不足任此故帝欲以身任之实甚劳矣夫羣臣之不足任是未得其可任者也而黄裳不自以为嫌乃为帝言为治之要在择人任之恐其精神于簿书狱讼之间卑视聴察察于耳目之际而已尔由是宪宗翻然感悟择人任焉然黄裳仅能言之而无天年继以李吉甫始任其责出郎吏以为刺史省冗官八百员省吏千四百并州县停入仕易藩镇者三十六又继以裴垍整齐法度课吏治别淑慝奬励谏官悉使言事百度修举朝无幸人其后则若李藩之涂诏李绛之论事裴度之讨贼帝皆一意任之无复自任俾各得尽其才而竭其虑庻政内修天威四出削平畔乱克复两河无不如志论者以谓宪宗刚明果断非止伐蔡一事也使大臣如杜佑郑絪而任之则安得为明闻黄裳言而不用则安得为断要在明于可明断于可断得其人为先则尚何所劳哉故人君劳于求贤逸于得人非畏其劳也畏其非所当劳而枉用焉唯求贤足以当之若劳于细务则羣臣反将安坐拱手视吾之劳而莫肯任事也史臣谓宪宗中兴由黄裳启之其不诬也
　　杨万里进千虑策论相上曰臣闻圣人不能为天下求宰相而能为天下受宰相唯能受之是乃能求之欤知所以求之而不知所以受之则虽焦心侧席而相不至搜岩剔薮而相不出梦卜物色而相不真盖亦有出而至者矣其如不真何人主曰贤天下曰否人主曰忠天下曰邪人主曰才天下曰缪夫是之谓相不真是故一言而天下哗之一动而天下折之非天子悟而逐斯人则斯人慙而去之耳且夫一邑不可欺以令一郡不可欺以守而天下独可欺以相哉圣人之求宰相初不求也非不求也不求者所以深求之也是故聴天下之自求其人而我无与焉其得之也盖曰尔自求之尔自得之吾为尔用之焉耳其用之也则曰尔遗我以其人吾为尔相之矣其人欲去而天下不允则曰还尔相夫是之谓能为天下受宰相古之圣人唯其受而不求是以求而必得得而必任任而必久乆而必成盖得而必任故其人敢于尽任而必乆故其功不败于揺敢于尽而不败于揺亦何事之不成哉而古之君子之相其君亦不敢犯天下之所不许天下不许而君许之君子有深藏逺遁以自脱天下之讥而已昔者汉武帝相卓千秋而取讥于匈奴魏文帝以贾诩为太尉而贻笑于孙权张昭荐李涛为宰相而周世宗薄其无大臣体夫能言天下不敢言之事而回人主不可回之疑有如千秋之贤乎策袁绍则取袁绍策马超则取马超有如诩之谋乎知张彦泽之必为晋患知周髙祖之必不为汉臣有如涛之先见乎而或以讥笑于敌国或以不取于其君古者人主之用相如此其难也楚以防子冯为令尹而子冯不食以避之晋以蔡谟为司徒而曰我为司徒后世必哂竟不拜唐李鄘为宦者引为相而鄘耻之竟不就职三君子者皆贤者也夫岂不堪于相而不欲富贵哉古者君子不轻以身相人如此其严也后之君子违天以利其身咈众以欺其君不计其身之所有以侥其分之所无可谓不智乎及得其所无而天下皆责之以所有上以误其国下以误其身皆是也可谓智乎陛下即位之初盖甞谋之国人而得贤相矣天下方以为贺而陛下以为疑非陛下疑之也奸臣有以启陛下之疑也使陛下持之不坚天下恨之陛下悔之亦无及矣而近嵗以来每虚宰席以待其人天下耸而望曰其必有以慰我既而麻制一则天下悱然诽之或曰此无闻之人也或曰此非君子或曰此何人而可以了此事故朝廷轻用之轻视之亦轻罢之其来不为朝廷重其去不为朝廷轻其进不为天下喜其退不为天下戚舜之于臯陶汤之于伊尹武王之于太公齐威之于管仲蜀先主之于诸葛亮似不如此盖陛下知为天下求宰相而不知为天下受宰相也故老相祖宗朝甞阙宰相天下之望在于韩琦富弼故洛之人则曰我丞相三诏不起也相之人则曰我侍中屡诏不行也此天下之人自择宰相以遗朝廷今天下岂无其人天下之望岂无所在陛下从其望之所在者而用之择之在天下受之在圣主用而观之效则久之此真天下之相也而独扰扰焉何也
