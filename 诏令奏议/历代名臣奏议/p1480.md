<!-- { "loadSidebar": true } -->
　　弼又上奏论不可待西使太过防曰臣近者切闻昊贼遣其伪六宅使贺从勉赍书到阙欲议通好事颇秘宻臣不知审实但外人传说昊贼来书未肯称臣别图位号兼臣昨在西京门居养疾切见传宣下河西一路州军排备只西使次第甚盛又令逐州通判就驿相防置酒管领臣甚忧事体太过必恐下靣难为处置有失中国制驭外裔之术也臣又切闻西使之来非自然之意盖契丹特遣使往河西教之令来既是元昊禀畏契丹使来贡奉元昊不敢不从即不假怱忙可且持重与之商议纵时下未合必有后图今来请和既不由元昊使人岂能专其可否以此思之朝廷待西使不必过当大凡措置机事在乎制之于初初若失宜后难救应臣又今日切闻西使入见赐与甚多既许人使伪官之称则元昊所图势难止遏茍一一遂其所欲臣不知向去事体如何况臣去年两使北敌所议西事甚是分明臣前后邀勒度数颇多不能一一记忆臣今省得再去时与馆伴刘六符所说一节臣谓六符云北朝将来令元昊如何归附须是却令依旧纳欵不可令别有所望六符云固是如此况元昊自来称臣于南朝今来更待望甚定是须令纳欵称臣况南朝与北朝书云彼若翻然效顺此必待之如初臣今记得上项一节甚明伏乞朝廷检防臣再奉使过日别録照对方见的实向者所许北敌歳添金帛之数盖为令他指挥西事初既不避张此名声今来又却不依旧约则是虚受前耻而不获后效甚可痛惜也此事朝廷须是广为思虑何者北敌元许却令称臣今来自是朝廷过有许可亦恐北敌意不欲谓元昊于中国尚不肯称臣于我岂肯甘分则是因此致他北敌亦难制元昊元昊亦自此所图愈大也若北敌遣使以此来问则朝廷何辞以对又虑元昊若不称臣于朝廷则北敌必曰元昊本称臣于南朝今元昊既于南不复称臣渐为敌国则是元昊与南朝等唯我契丹独尊矣臣谓北敌因此益炽必自喜名分暗定异日稍有衅隙缘此若有所求则未知朝廷何以待之臣旦夕思此二事将必有一焉不可不深图不可不早虑愿朝廷且执北敌所约更加裁择不可容易过许则不至别生后患臣又恐延州及京师干当事人且贪成功不为国家思后来之患伏乞陛下与两府臣寮深切计虑必无后悔然后从而行之则天下之幸宗社之福臣不胜恳恳之至


　　歴代名臣奏议巻三百四十二
　　钦定四库全书
　　歴代名臣奏议卷三百四十三
　　明　杨士竒等　撰
　　四裔
　　宋仁宗康定元年同知枢宻院事陈执中论西邉事宜上奏曰臣伏见元昊乗天下乆不用兵而窃发西陲以防兵而困劲卒用甘言而悦守臣一旦连犯亭障延安几至不保范雍纳诡诈之説失扵戒严刘平任轻躁之心丧其所部上下纷扰逺近骇惊自金明李士彬族破而防邉篱落大壊塞门至金明二百里须列修三城每城屯精卒千人招土民为弓箭手宼大至则入保城垒小至则自可驱逐每城选閤门祗以上寨主都监别以诸司使为芦関一路都廵检以填士彬之阙仍以兵二千人为三寨之援使上下应接左右相顾为不可攻之势并邉熟羌乆居汉地未尝逃徙者委邉臣拊存之潜通贼谋反覆者破逐之至扵新附黠羌尤为难信议者欲结西域诸国为天兵之援且戎人贪而无亲胜不相下恐徒耗金帛而终误指踪泾原康奴灭藏大虫巉数族乆居内地常有翻覆之情更瞎毡以防邉廵检彼既不孝扵父安肯纳忠扵国若交兵之际与贼互出首尾则疆场之忧百倍扵前邉兵小屈皮肤之伤也民力既穷腹心之疾也凡军需一出扵民夫运而妻供父挽而子荷道路愁叹井落空虚今复徧修城池欲如河北之制及夏须成使神运之犹未及况民力乎当四路用兵之郊列城御寇之地骑不并辔车不方轨唯泾州镇戍军似少平易若不责外守而劳内营诚取笑狂童未为上防大役既兴春种不入食竭必亡力竭必乱啸聚千百恶党相从小则掠道路大则攻县镇贼兵外扰群盗内侵臣恐宵旰之忧不在扵一方矣请且修防邉城池其次邉如延州之鄜同环庆之邠寜不过五七处量为营葺则科率既减民力稍苏仍须土兵渐减骑卒盖土兵増则守御有备骑卒减则转饷可蠲优爵秩之科以诱兼并寛茶塩之法以邀入中静守以骄其心蓄鋭以挫其锋更须主张将臣使横议不及则忠臣得以尽莭虎士得以忘生也
　　庆歴三年侍读学士欧阳脩论廷议元昊通和事上奏曰臣近有奏论今后军国大事不须秘宻请集百官廷议近闻元昊再遣使人将至阙下和之与否决在此行窃计庙谋合思成筭臣谓此最大事也天下安危系之今公卿大夫爱君忧国者人人各为陛下深思极虑唯恐庙堂之失防落敌人之奸谋众口纷纭互有论议一曰天下困矣不和则力不能支少屈就之可以纾患一曰羌夷险诈虽和而不敢罢兵则与不和元无异是空抱屈就之羞全无纾患之实一曰自屈志讲和之后不过退而休息练兵训卒以为后圗然此亦必不能者只以河朔之事可知盖敌才和之后便忘发愤因循弛废为患转深纵使元昊称臣西邉减费不弛武备不忘后圗然犹有大可忧者北敌将揽通和之事以为己功过有邀求遂兴兵革是暂息小患扵関西复生大患扵河北臣忝为耳目之官见国有大事旁采外论所闻如此异同然大抵皆谓就和则难不和则易不和则害少和则害多然臣又不知朝廷之意其议云何臣见汉唐故事大事必须廷议盖以朝廷示广大不欲自狭谋臣思公共不敢自强故举事多臧众心皆服伏思国家自兵兴以来常秘大事初欲隐藏护惜不使人知及其处置乖违岂能掩蔽臣谓莫若采大公之议收众善之谋待其都无所长自用庙谋固亦未晚其元昊请和事伏乞扵使人未至之前集百官廷议臣只自朝夕已来诸防询访已闻众説如此若使并集扵廷各陈所见必有长防以禆万一
　　脩又论元昊来人不可令朝臣管伴状奏曰臣风闻朝防欲以殿中丞任颛管伴元昊遣来一行人等臣窃知元昊此来全无好意不肯称臣索物太多其志不小乃是欲以强相迫胁尔朝廷既不能从则待其来人凡事不可过分至扵礼数厚薄赐与多少虽云事小不足较量然扵事体之间所系者大凡兵交之使来入大国必须窥伺将相勇怯觇察国家强弱若见朝廷威怒未息事势未削必内忧斩戮次恐拘防使其偶得生归自为大幸则我弱形未露壮论可持今若便损国威过加厚礼先为自弱长彼骄心使其知我可欺则议论愈难合矣必欲成就其事尤须镇重为先况其议必不成可惜空损事体前次元昊来人至少朝廷只以一班行待之今来渐多遂差朝士若其后次来者渐盛则必须差近侍矣是彼转自强我转自弱况闻邵良佐昨来徃彼仅免屈辱而还则彼虽蕞尔不为无谋今其来人必须极骋辞辩以圗相胜若能先薄其礼以折之亦挫之一端也其元昊来人欲乞更不差人管领送置驿中不须急问至扵监视馈犒传道语言一了事班行足矣臣料今国家若不能曲从其意即不须尊宠来人厚加礼遇元昊不免出兵攻寇逞彼忿心等是不和何必自亏事体不若急修邉备以圗胜筭
　　脩又论西贼议和利害状奏曰臣伏自如定等到京以来窃闻朝议必欲令其称臣然后许和乃国家大计庙堂得防盖由陛下至圣至明不茍目前之事能虑向去之忧断自宸衷决定大议然数日来风闻颇有不识之人妄陈愚见不思逺患欲急就和臣虽知必不能上惑圣聦然亦虑万一少生疑沮则必壊已成之计臣职在言责理合辨明伏自西贼请和以来众议颇有同异多谓朝廷若许贼不称臣则虑北敌别索中国名分此诚大患然臣犹谓纵使贼肯称臣则北敌尚有邀功责报之患是臣与不臣皆有后害如不得已则臣而通好犹胜不臣然扵后不免也此有识之士忧国之人所以不愿急和者也今若不许通和不过惧贼来寇耳且数年西兵遭贼而败非是贼皆善战盖由我自缪谋今如遣范仲淹处置邉防稍不失所则贼之胜负尚未可知以彼骄兵当吾整旅使我因而获胜则善不可加但得两不相伤亦足挫贼鋭气纵仲淹不幸小败亦所失不至如前后之战是比扵通和之后别有大患则所损犹少此善筭之士见逺之人所以知不和害小而不惧未和也臣谓方今不羞屈志急欲就和者其人有五一曰不忠扵陛下者欲急和二曰无识之人欲急和三曰奸邪之人欲急和四曰疲兵懦将欲急和五曰陕西之民欲急和自用兵以来居庙堂者劳扵斡运在邉鄙者劳扵戎事若有避此勤劳为欲陛下屈莭就和而自偷目下安逸他时后患任陛下独当此臣所谓不忠之臣欲急和者也和而偷安利在目下和后大患伏而未发此臣所谓无识之人欲急和者也自兵兴以来陛下忧勤庶政今小人但欲茍和之后寛陛下以太平无事而望圣心怠事因欲进其邪佞惑乱聦明大抵古今人主忧勤小人所不愿也此臣所谓奸邪之人欲急和者也屡败之军不知得人则胜但谓贼来常败此臣所谓懦将疲兵欲和者也此四者皆不足听也唯西民困乏意必望和请因宣抚使告以朝廷非不欲和而贼未逊顺之意然后深戒有司寛其力役可也其余一切小人无识之论伏望圣慈絶而不听使大义不沮而善筭有成则社稷之福也
