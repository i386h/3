<!-- { "loadSidebar": true } -->
　　一核实虚文无实壊政尤甚汉宣帝信赏必罚综核名实政事文学法理之士咸精其能其时犹有王成虚増户口黄覇妄指神雀议者以有名无实讥之况下此者不言可知今朝廷布政颁令出于一时漫浪之言百司不知所守百姓不以为信习为文具徒美外观虽庶人不能以理其家况可以治天下乎且即所见而言之明诏徳行文学髙出时軰者有司保举肃政廉访司体覆相同以备擢用年来中外所举不为少矣未见擢一才防一士岂非虚文求人乎若荐状明白必须録用如人不当任则必与保官同黜斯为用人之实也明诏政事之未便人情之未达朝廷得失军民利害有上书陈言者皆得实封呈献年来官庶所陈不为少矣未闻纳一諌从一事岂非虚文求言乎宜选省防中曽歴外任文资官専一披详择其可取者不必议拟即见施行斯为用言之实也格例该诸县尹以五事备者为上选三事成者为中选五事俱不举者必黜今各官觧由之内无有不备五事者皆是满替之后巧装饰词私家填写上司更不推问但辨慿无伪俸月无差便给半印依本抄连到选之日真伪无别实备五事而无力者止于常调虚称五事而有力者则引例陞等岂非虚文考绩之弊乎宜从各官所属上司考察其在任有无五事实迹另行开申付部以定陞黜斯为责效之实也国家立御史防立肃政廉访司不拣甚麽勾当并令纠弹凡有取问公事诸人无得沮壊今所纠劾者仅可施之小官下吏若据要津慿城社者莫敢谁何纵令言之亦不聼之所荐举者呈省到部俾同故纸虽有异才终不见用言既不行因以为欺而外任廵按书吏人等反有借风宪之威徇私纳贿无所畏忌其为民患过于有司今防选中所用人物冗杂逾甚岂非虚文重防察之弊乎责任既専则言无可否必合信从若所言不公则严加诛罚斯为任风宪之实也至元新格该常事五日程中事七日程大事十日程并要限内发遣违者量事大小计日逺近随时决罚今小事动是半年大事动是数嵗婚田钱债有十年十五年不决之事讼婚则先娶者且为夫妇至儿女满前而终无结絶讼田宅则先成交者且主业至财力俱弊而两词自息讼钱债则负钱者求而迁延而索欠者困于聼况刑名之事疑狱固难立决其对词明白者可折以片言也有司徒以人命为重牵连嵗月干犯人等大半禁死但知一已死者当重不知囚禁以至死者十倍其数尤为不轻也更无一事依程发遣而违者亦无一人依格决罚岂非虚文议狱乎若事有逾限不归结者坐以不称职之罪比同滥以定责罚斯为聼讼之实也诏书累降停罢劳民不急之役存恤鳏寡孤独之人爱民之念可谓至矣孟子曰有仁心仁闻而民不被其泽者不行先王之政也古者发政施仁必先于四者非谓官司専养之也但化行政成四者不至于失所足矣今与之衣给之食赐之钞而曰爱民之道止此是犹舆梁徒杠以济人也且鳏寡孤独多在村落万山之间无持瓢乞食之所深为可怜今之名官籍者皆坊正巷长畧举市间所知以应故事而已实为穷民无告者未尝登籍沾恵也闻吉州有王清甫一户家富百金势淩官府而每嵗亦请衣粮获赏赐似此甚不少也縻费廪粟于民间实无纎毫之补岂非虚文爱民乎使上下相安家给人足则鳏寡孤独自有所依斯为仁爱之实也国家立司农司以敦农政路县正官衔内加以兼劝农事每嵗仲春令亲行劭农重农之意可谓尽矣夫农桑之事民所恃以为命者一日不作则终嵗饥寒谁肯惰农自安以贻伊慼惟在上之人养之爱之使之无失其时自然各安生理不废农业若使亲民官吏纵其侵渔日夜呌嚣鸡犬不得寜焉虽家置一劝农之官何益于事如每嵗出郊劝农各官借此为逰宴之地带行不下数十百人里正社长科敛供给有典衣举债以应命者一畨扰民诚为不小所谓以无益害有益岂非虚文务农乎若严禁逰手之徒罢絶妨农之事则力耕者众田野自辟斯为重农之实也国家仿古立翰林院集贤院秘书监太常寺可谓彬彬文物之盛矣今翰林多不识字之鄙夫集贤为羣不肖之渊薮编修检阅皆归于门馆富儿秘监丞着太半是庸医缪卜职奉常者谁明乎五礼六律居成均者谁通乎诗书六艺且为公家分任一日事则酬以一日俸今十日之间仅聚三日一月二十一日闲居私家虚给俸禄受若直而怠若事可乎况九日完坐又不过行故事同杯酌而已若云无事可举不必滥此职名以示美观也如医学儒学蒙古学各置提举司尤为无益于国政若此者众不可枚举岂非虚文设官乎无问内外衙门凡新所添设尽行沙汰旧有冗员严加减并则官无旷职人无废事斯为命官之实也国家设立太史司天以明占测崇奉国师宗师以严祈祷可谓尽事天之诚矣今日月薄蚀则期集鼓奏以彰信推歴未尝克定其应验星象失躔但托辞禳度以分受官物未尝指称其变故罄竭公帑以供西畨好事徒资妄僧之酒色盛陈金帛以副黄冠醮筵但充贫道之口体比来仰观俯察灾异迭兴其示儆戒亦云至矣而恬无畏惧之心藐尔修禳之实岂非虚文对越乎苍苍在上临鉴不逺岂具文缪敬所能感通反躬修徳则妖沴自消悔过作善而休祥自降斯为昭事上帝之实也凡此数端特其甚者其余事务往往皆然近朝廷庶政更新整除前弊如裁减官吏分拣集赛台禁絶必里克一时号令雷厉风飞众聼羣心为之惊耸谓徳化之成指日可待侧耳数月皆已寂然无闻是朝廷虚言以戏人耳欲民之无骇不可得也凡布一政颁一令务在必行设一官分一职责以必效上无茍且之谋下无慢易之心上下一意以实相与所谓执此之政坚如金石行此之令信如四时据此之公无私如天地将何事之不可成哉
　　一户计国家设立诸色户计最为得法古今不能易也然法乆弊生若能因弊修理使乆而不壊即是良法如军站乃法之尤善者而弊在乎消乏且军户虽困于供给军期站户虽疲于造船买马亦多是人家子弟不肖自行破荡未可全归咎于军站之难当也然当站必须见钞可无丁不可无产当军必须亲身可无产不可无丁实则丁产相资皆不可无也如站九户当一马四户当一船消乏者虽多而兴进者亦不少但騐户税新収实数使各相纠覈有一户消乏则以他户余剰者补之如军有贴户同当亦有独户当者多因单丁无人当官以致迯亡其户虽絶而遗产尚存也丁有消乏则别签贴户之产有消乏则以迯亡遗产补之自然俱不至于消乏矣然军站二户出力最多每嵗支持至甚生受若又令与民一体和雇和买则消乏愈甚矣今议者纷纭一则以为当差便一则以为不便殊不知南北不同似难一律北方站户多贫终嵗营生仅了应办南方站户皆巨富有输粮百石之家止以四石当水站其余则安享其利靠损贫难北方军户皆元签有丁产大户一家亲躯至四五十口限地之外余剰亦多南方止是新附军人间有一二出等大户乃军官之家余皆亡宋时无頼之徒投雇当军归附后籍为军户仅有妻子而无抵业以此北站南军再当差发直是贫不聊生北军南站虽重复当之未为大损也如照依元签顷畆粮石以定则额仍旧除免外有余剰者却令与民一体当差庶南北无偏负之失繇役免重并之忧矣如金户一项所签户计散在诸路而淘金之地聚在数场虽令各户自行淘采其实用钞买金以办官课耳既与之免税免役以税役之费为买金之资亦无损于民也在先立淘金漕运司金户不能自存革罢之后皆得稍安然犹不免金场各官头目之扰今金有定额户有定数不必设官计户名亦不必拘以正月下场十月闭场之程限但责任有司官用心提调依各处里正例立排子头催办依每嵗徴粮例照元额徴纳则自安生计不致失所矣如匠户一项随朝所取匠人与外路当工者不同在京都者月给家口衣粮盐菜等钱又就开铺席买卖应役之暇自可还家工作皆是本色匠人供应本役虽无事产可也外路所签匠户尽是贫民俱无抵业元居城市者与局院附近依靠家生尚堪存活然不多户也其散在各县村落间者十中八九与局院相隔数十百里前迫工程后顾妻子往来奔驰实为狼狈所得衣粮又多为官司掯除随处滥设局官三员典史司吏库子只人等各官吏又有老小及带行人一局之内不下一二百人并无俸给止是捕风捉影蚕食匠户以供衣饍人匠既无寸田尺土全借工作营生亲身当役之后老防何所仰给如抄纸梳头作木杂色匠人何尝知防络丝打线等事非系本色只得顾工每月顾钱之外又有支持追往之费合得口粮已准公用工作所获不了当官计无所出必至迯亡今已十亡二三廷之数年迯亡殆尽矣今后除随朝匠户外各路局院宜悉令有司管领量设局官一员支给俸禄其余职名尽行革去照依水马站例于有税户内签取人匠除其税徭令顾匠当工如本户自能当匠或顾匠愿入局受顾者聼庶贫难下户可免顾工又得顾钱以赡其家自然人匠不至迯亡工程易以办集凡此所言皆在民间得之目覩田野利害无因上达而朝廷清问不及下民似此弊端何由知之所宜早加整救使民得安心而奉公官不劳力而办事于国于民两得其便云尔绩在湖南再以户计未尽底蕴赴有司投进附録于此圣朝定夺诸色户计实为得法或有未尽善处非朝廷之失也不得周知民间之疾苦故耳若使知之安得不从而改之圣朝以仁慈为政何尝一毫损民之事如水马站户与之除粮免差粮资足以补办祗应可抵里役如金户办金则就推本户合纳之税如匠户当工则官支口粮以赡养之如灶户烧盐则给以工本银场炼锻既给工本又与口粮计所入之课程正与买价无异朝廷不以屑较者将以优恤百姓耳寜过费于公储不以重困于民力爱民之厚于此可见今各处廵尉司设弓手少不下三十名多者至百名各路县狱司设禁子牧民官各衙设只曵刺率土皆为王民差使特分内事既免粮以优之而有司不与开除乃令税户分任包纳于合输粮额之外别立名项曰包米考古证今所未尝见若以别色户计推之朝廷岂独靳此数百石之米但承流宣化者不得其人尸餐茍禄不以转达耳若朝省知有此弊决不肯作此害民之举也移该免之粮而加于庶姓之家何分厚薄于砖瓦而受此池鱼之殃邪且弓手只曵刺禁子与水马站匠金灶等户又有劳逸之相悬站有消乏金湏本色灶欲办课匠不离局设有不及诃责踵至所准税粮岂了供给而弓手只曵刺禁子等户役甚优闻无费于已又可肥家不知何名而与之免粮哉当今四方无虞盗贼潜销廵尉之名有若虚设遇有烟火迯亡诈伪等项公事廵尉司一畨买卖弓手遍扰乡落排门受摊指之害隳突呌嚣鸡犬不得寜焉闾阎吞声无所告诉如只曵刺分入各官门下视同私人任以腹心公行闗节倚借气势骗脇吏民凡有公讼必先达于只而后得通于官长每日跟随到公廨侍立问事有衙畨钱就唤钱行杖钱多立名色所获不少禁子在狱圉中则有直监钱烧纸钱好看钱逓饭钱百端需求囚人俯首聼命莫敢谁何此数者少出倍入利多害寡更得免粮诚为过矣既与免粮乃令税户与之包纳以诗礼阀阅之家而与小夫贱代输户粮出于无辜甚抱不平如蒙垂聼将包纳之米仍令各户自认输官正供使令之末初无重难虽不免粮亦可也如或不然照各色户计依例开除庶不致偏负累及于税家更或不然径令包粮税家自行应当前役虽不除粮亦所甘心此事甚易改正惜乎未有言之者惟明良采纳焉
