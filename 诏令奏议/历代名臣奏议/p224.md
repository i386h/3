<!-- { "loadSidebar": true } -->





　　厯代名臣奏议卷四十九
<史部,诏令奏议类,奏议之属,历代名臣奏议>
　　钦定四库全书
　　歴代名臣奏议卷五十
　　明　杨士竒等　撰
　　治道
　　宋孝宗时知南劒州罗愿上奏曰臣闻自昔大有为之君必先务富其民民有蓄积是乃国之所以为安富尊强也陛下仁圣天纵忧劳万民临御之久未尝一日不博谋群臣讲求治道监司郡守除拜必引见以观其防雨旸丰歉动关宸虑形扵诏防视四方有赋役偏重若民所疾苦不以久近必下不世之诏此诚天地父母之用心也然逺方之民蓄积犹未实者意者吏不称也臣请略陈民所以贫富者数端惟陛下赦其愚少留听览臣窃见比年官兵既冗而归正养老之人发下州郡者又多州郡系省钱大率不足以自供上司毎创有行下事件不言扵何取费间有申审犹只言扵系省钱内支而献言者又不深惟州郡之缺各出所见务以称明时立武之意添招増缮其説不一亦有初不详审旋知无益而公私劳费已广臣愿省部监司与州郡为一体通其有无爱惜民力凡献言欲扵一路一州有所兴造者下有司斟量缓急不轻举事此富民之一端也今之为吏者相勉以办财赋谓民事为不甚急民知吏之厌事则武断者得以并兼扵下其外方县道去朝廷逺防遇有民讼又往往因而科罚如争田则以沃瘠认钱争婚则以妍丑定价甚者得理之人亦使纳钱而去号为贺喜钱如此逺民安得有余臣愿戒部使者长吏加意民讼而严戢科罚此亦富民之一端也今大郡迎一帅守饰官舍戒舟乗庤器用及吏卒借请费或万缗送还亦如之卒有迁改又当别行营办以一郡而失万缗防如是财不困至扵嗜进之吏耗公帑以事交结又不在数中臣愿精选其人使得满任而无数易此亦富民之一端也籍没之法古用以惩大奸慝后世盖轻用之吏或专仰此为术日夜察民有财产者傅致以罪而没入之以供无艺之费世亦因指以为防吏一夫陷罪尽室流散甚不称天子恵庶民之意臣愿且惩其尤者强盗藏及受财故出入死罪之吏与盗官物罪至死者实为巨蠧自余可且计赃责偿毋一槩籍没此亦富民之一端也田畆所输岁有定数则民易知今外郡或将布帛丈尺绵麦多寡使吏胥得逐改更号为科拨大率有增而无损至扵受纳米斛或选任峻刻之吏又以荐牍及钱物诱其多取皆不应法臣愿察州郡有将税数逐更改者酌数之中立为定数务要便民益申严加耗之禁此亦富民之一端也臣愚不习为吏惟陛下洞见民益选爱国恤民不欺之吏使以求之务广上恩陛下方将袭尧舜之隆名享天人之祐助亦何为而不成何欲而不得哉
　　愿又上奏曰臣伏覩近降指挥申严旧制守臣到任半年以上具民间利病五件闻奏臣一介庸陋蒙恩易守谨条具五事如后
　　一臣所领鄂州地势要重实荆襄之肘腋吴楚之腰膂淮南江西为其腹背四通五达古来用武之地而本州城壁因循未立职在守土深以为忧夫鄂州比之沿边州军虽稍近里有大江之蔽然自州向东数十里江之下流有地名阳罗洑者去光州才三百九十里皆平坦之地轻骑可一二日而至臣以为此非内郡也而旧城徒有堆阜蹊隧交扵其上説者但见禁旅所屯便谓直当以兵为险不知禁旅之屯不专为此昨来边境有事鄂州御前诸军例皆起发唯留水军数千人其后复抽差以往当此之时但使湖南江西或有通寇可为寒心臣闻古之守御者不间内外惟其户口兵财所在乃当保聚若有城而无民有民而无财有财而无兵徒捐功费何补扵事今鄂州在城内外生齿繁盛六道财计之所总七萃营屯之所聚诚得而城之不唯保此户口兵财四面亦可恃以为固然劳人费财论事者之所惮臣之愚以为向来每难扵兴役者缘多先为期限兴功仓卒官吏进则希赏退则惧罪故功不坚致虚费民力若稍赐其费筑若干要以数年可以集事异时禁旅或有进发前有专意之功退无反顾之虑人心齐功力自倍臣闻诸侯设险以蕃王室鲁忧旱备先在修城臣非好劳而恶逸顾亲见利害非他郡比受恩深厚冒而言之惟明主裁择
　　一臣闻导民之务莫如重谷在朝廷表而出之则人情益劝窃见民间昨因缺食以田产从人质易颇得谷米以济饥歉后来歳事既复多诉称元典卖非见钱有司拘文往往便用准折之律夺田还之臣以为在法有利债负准折价钱者谓累积虚利折彼良田故为立禁若有实钱相贴犹应准数还之其谷米虽非见钱然当歳之艰或持钱不得谷钱谷相权未知孰重稍值丰一槩夺还臣恐从今以往鲁不复赎人矣愿下有司酌立中制其因歉以产业货易口食者得比见钱书其直于契约而有司察其估之过甚者虽非经常之制庶防缓急有无相通济人窘阙
　　一臣窃惟鄂州当走集之地兵民错居商旅辐凑以臣愚见惟在镇抚安靖而时发擿其尤无良者天威所临境内安帖惟是诸州配隷强盗凶恶贷命之人来者猥多所宜留意契勘本州牢城指挥旧以四百人为额臣到官之初已有六百余人见今诸州配来源源不已又旧来遇有逃死上下相蒙更不开落四方逋逃随顶名字以此致得其来滋长奸伪臣今逐时开落少损外来顶名之弊惟是井邑浩穰既多有归正又时发下过淮盗马之人前来拘管皆州郡所宜防察臣欲乞下有司令且戒敕诸郡住配前来将来开落及元额四百人之数从本州申明渐次配隷前来此亦稍省奸宄绥静边鄙之一端也
　　一臣窃以重湖之外旧多旷土非谓来者不愿开耕只縁旧请佃人包占过多既不防徧耕遇有刬请辄称已耕熟田不容请佃检视定夺纷然不已又当官者各据所见或欲招徕新民或欲存恤旧户自非稍见地段难得整齐臣欲令民间因时之隙各扵自己田土标立界至嵗晚遣官检视连不耕即许刬请又所纳官物皆仰扵钞书上明声説系纳所佃某防税物以相防检又在法有酬价交佃之文其或因事到官者有司觉所占猥多斟量价数减与来者磨以月不扰而定庶使斯民共尽地利
　　一臣窃以古称良贱灼然不同良者即是良民贱者率皆罪今世所云奴婢一槩本出良家或迫饥寒或遭诱略因此终身为贱诚可矜怜臣昨来被防权贑州日捕治土人往广南盗牛者其间往往并掠其小儿以来臣今假守鄂州又见民间所须僮奴多借江西贩到其小者或才十左右既离地头无复稽察官吏不肖或乃计口收其税钱时窃来亹亹不已臣尝穷正其罪选谨信人给与路费牒元来州县送还其家窃虑诸处似此者多谓宜使民间有遭诱略者皆因都保自言扵官官为籍记立赏追捕可使还齿平民复见父母在法雇人为婢限止十年其限内转雇者年限价钱各应通计目今递相循习皆落元雇之由径作牙家自卖别起年限多取价钱旷闲年深岂无愁叹谓宜自今转雇者皆明书来歴于约庶年限价钱可以通计有不如令牙人及买主坐之价钱没官受雇者逐便庶使脱贱还良稍有期日及时婚嫁不失人道扵以广上恩致和气亦圣世所不宜忽也
　　观文殿大学士兼侍读史浩上奏曰臣恭惟皇帝陛下仁义之治防扵二帝孝俭之徳冠扵百王而临莅天下垂二十载恢复之图尚未如欲臣身为老臣岂不同此一念窃伏思之周宣中兴复古之诗谓内修政事外伐玁狁説者分为二事臣独谓修政事所以伐玁狁使吾政事修明彼且望风知畏六月之师所以防成功也此意汉宣帝得之果见单于慕义稽首称藩臣愿陛下精思熟虑扵政事益加修焉则四方懐徳畏威防不率俾周宣之克复境土汉宣之功光祖宗不难至矣臣今去国归田追念辅佐之日浅政事中有欲为未尽八事敢为陛下言之伏望圣慈察臣爱君之心特赐采择而力行之臣茍未先朝露尚得见陛下光明烜赫以成恢复之功髙压周汉二君矣不胜天下幸甚
　　陆九渊上奏曰臣读典谟大训见其君臣之间都俞吁咈相与论辩各极其意了无忌讳嫌疑扵是知事君之义当无所不用其情唐太宗即位之初魏征为尚书右丞或毁徴以阿党亲戚者太宗使温彦博按讯非是彦博言征为人臣不能着形迹逺嫌疑心虽无私亦有可责太宗使温彦博责征且曰自今宜存形迹征入见曰臣闻君臣同徳是谓一体宜相与尽诚若上下但存形迹则邦之兴丧未可知也太宗瞿然曰吾已悔之数年之后蛮夷君长带刀宿卫外户不闭商旅野宿非偶然也唐太宗固未足为陛下道然其君臣之间一能如此即着成效陛下天锡智勇隆宽尽下逺追尧舜诚不为难而临御二十余年未有太宗数年之效版图未归雠耻未复生聚教训之实可为寒心执事者方雍雍于于以文书期会之隙与造请乞怜之人俯仰醻酢而不倦道雨旸时若有咏颂太平之意臣窃惑之臣诚恐因循玩习之久薰蒸浸渍之深虽陛下之刚健亦不能不消蚀也鸾凤之所以能髙飞者在六翮臣愿陛下毋以今日所进为如是足矣而博求天下之俊杰相与举论道经邦之职将见无愧扵唐虞之朝而唐之太宗诚不足为陛下道矣
　　九渊又上奏曰臣少读汉武帝防贤良诏至所谓任大而守重尝窃叹曰汉武亦安知所谓任大而守重者自秦而降言治者称汉唐汉唐之治虽其贤君亦不过因陋就简无卓然志扵道者因陋就简何大何重之有今陛下独卓然有志扵道真所谓任大而守重道在天下固不可磨灭然人能道非道人今陛下羽翼未成则臣恐陛下此志亦不能以自遂陛下此志不遂则宜其治功之不立日月逾迈而骎骎然反出汉唐贤君之下也神龙弃沧海释风云而与鲵鳅校技扵尺泽理必不如臣愿陛下益致尊徳乐道之诚以遂初志则岂惟今天下之幸千古有光矣
　　九渊又上奏曰臣尝谓天下之事有可立至者有当驯致者防趣之差议论之失是惟不悟悟则可以立改故定趋向立规模不待悠久此则所谓可立至者至如救宿弊之风俗正久隳之法度虽大舜周公复生亦不能一旦尽如其意惟其趋向既定规模既立徐图渐治磨以月乃可望其丕变此则所谓当驯致者日至之时日气即应此立至之验也大冬不能一日而为大夏此驯致之验也凡事不合天理不当人心者必害天下效见之着无愚知皆知其非然防者明不烛理量不容物一旦不胜其忿骤为变更其祸败往往甚扵前日后人惩之乃谓无可变更之理真所谓惩羮吹虀因噎废食者也自秦汉以来治道厖杂而甘心懐愧扵前古者病正坐此在壬辰臣省试对防首篇大抵言古事是非初不难论但论扵今日多空言事体辽絶形势隔塞无可施行末章有云然则三代之政其终不复矣乎合抱之木萌蘖之生长也大夏之暑大冬之推移也三代之政岂终不可复哉顾当为之以渐而不可骤耳有包荒之量有冯河之勇有不遐遗之明有朋亡之公扵复三代乎何有臣乃今日请复为陛下诵之
