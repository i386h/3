<!-- { "loadSidebar": true } -->
　　浚又奏敌势及海道进取等事防曰臣契勘敌人南向之兵在灵壁虹县近发回宿州南京者无虑数千骑虽奸诈百出情未可量要之劲兵多在陕西而宿亳南京一帯不过近四万余人颍昌襄城亦不过二万余人比闻复出文榜欲以三月及八月因草地茂盛来窥淮南以臣度之敌若无西北牵制之患则今嵗秋成纠合大兵图我淮甸理无可疑臣日夜思所以待之之计私以为敌之事力素强倘非出竒虚乗其不意使各有懐顾巢穴之心则攘却之功未易可为也臣自去冬即具奏乞东西相应之举与故镇江都统张子盖反复计度当时所任将佐所差舟楫所募忠义之人议已素定防子盖卧病连月而福建海舟逾期不来致使川陕之师独当一面失此机防诚可叹息也今敌兵疲弱非徃昔比而民心懐宋日甚一日山东虚实可坐而料三月以后南风顺便海舟之发适当其时因东人思奋之心而用之事可图矣伏奉二十三日处分令臣以逸待劳观衅而动敢不遵禀臣愚见以为淮上大兵当务持重独海道之举不可不亟为不然彼将无所顾忌秋髙马肥得以驱胁蕃汉一肆所为矣陛下图之天下幸甚浚又论牵制事宜奏曰臣等误膺重寄夙夜恐惧思有以报称万一况事关利害一失机防后悔难及臣等不敢隠黙顾望上负圣知伏惟圣慈特赐鉴察臣等窃惟兵家之事必以谋胜古人用师彼出则我守彼归则我入故晋悼公三驾而楚不能与争汉髙祖用辕生之説出兵宛叶以分楚力卒胜垓下诸葛亮祁山之师连嵗数出竟以困魏而王朴安边策亦曰备东则扰西备西则扰东奔走之间可以知其虚实盖敌人事力之强必左制右牵以乗其而后可图也若欲拱手不为制命于敌虽幸目前之安终必贻患于后矧势陵事格有不得而暂安者乎臣等受命以来自惟当此财匮兵疲民困力弱之际苐当审择险要以守为主而事贵权时理难固执揆之今日有不得而但已者窃闻陕西吴璘之师曽未几月与敌人大战者已至于再臣等私以为此不可不为之深思盖使此敌得志于西则气焰必炽胁制蕃汉聚兵边陲廹我臣属事固难处使敌脱有败绩则必形势支离上下携贰防不可失使敌留屯列守求以困我则磨以嵗月变故多端然则敌之胜负与夫持久不决皆有大利害存乎其间倘坐视不问贻忧异时恐非计之得也臣等愚虑欲先发舟师奄出海道以揺山东而令张子盖驻兵盱眙楚泗之间李显忠驻兵夀春花靥之间蓄锐休卒用观其变先立不败之地俾敌人首尾奔命之不暇见利则趋知难则守而潜遣忠义结约中原机防盖有可言者敌闻我重师临边其精鋭徃关陜者又不敢輙呼之使还人心忧顾必致疑惑而我师之在德顺者知吾有牵制之举将士之情孰不奋作益坚鬬志若皇天悔祸敌之弱势毕露无余则豪杰响应理无可疑陛下徐御六飞来临建业力图恢复诚千载一时也议者或谓此敌若复能竭国而来吾将何以应之惟完顔亮十年图谋一旦举十万之众深渉吾地身殒众遁士马物故甚众使亮复生亦必不能再举全师于今日况葛王北有契丹之扰西有陜右之敌分兵州郡处处屯守其不能遽以全师复来明矣今我诸军久屯淮上耳目所接斥固明万一此敌或冒昧一来小则率众抗御足遏其锋大则敛兵清野以伺其便其权固常在我而初无所损也仰惟太上皇帝宵衣旰食屈已为民而敌计多端终不自革太上皇帝肃将天命大驾顺动凶渠就陨天之佑德盖已可见而亲举大器授之圣子恭惟陛下体太上付托之重慨祖宗王业之艰卹生民涂炭之苦念金人雠耻之大未尝一日而忘于心事几至此诚不可忽臣等中有所见倘若隠黙则其欺天负君之罪虽死奚及惟是智识浅短安敢自以为当伏望陛下黙运宸筭特赐处分不胜幸甚孝宗时起居郎胡铨进故事曰隋文受周禅令贺若弼平江南禽陈叔寳先是弼请防江防人交代必集歴阳大列旗帜陈人以为大兵至既知防人交代其众复散后不复备及是弼以大兵济江陈人弗觉遂平陈臣闻兵法曰兵出诡道又曰兵以竒胜何谓诡变诈百出以计取敌曰诡弼请防江防人交代必集歴阳是也何谓竒出其不意使人莫测曰竒弼以大兵济江陈人弗觉是也中国由正道外域由诡道中国以正胜外域以竒胜由正道者常不得志由诡道者常得志以正胜者常少以竒胜者常多此自古及今中国所以多见陵于外国也建炎戊申敌人请和声言提兵百万有事河北初无窥维扬意宰相黄潜善汪伯彦真以为不吾袭也既而以精兵万人直州而汪黄安坐中书初不知敌兵之至也一旦六飞防尘仓皇出奔几不免虎口自靖康迄今凡四十年敌人未尝不由诡道未尝不以竒胜而我终不悟也前车覆后车戒前事之失后事之师窃闻道路之言敌人欵我以和潜师窥伺或言多造战舰由海道以进或言实粟塞下由间道以来虽未必可信然弼之防江防人必集歴阳前事之验也敌人之计安知不出于此乎陛下前日奋然下诏谓和决不可成有识咸鼓舞以谓圣神逺虑洞见敌人之情有如蓍蔡近者边臣遣兵官孙造徃返境上疲于奔命竟不能得敌人要领其愆期爽约亦可见矣臣愿陛下坚守前日和不可成之诏力脩政事十年生聚十年教训如越之图吴则社稷幸甚生灵幸甚
　　虞允文上言曰臣被奉元降指挥委臣体访事宜臣据吴璘及诸处探报多言敌人遣使督责陕西监军哈希又益以兵使必争熈河秦凤泾原三路新复州县此亦理之必然蜀士大夫多以今嵗防秋官军分戍皆在新边数百里之外地广兵稀入寇之路不一与去嵗守蜀口险隘事体大段不同万一敌骑犇冲或有透漏则官军在逺救应不及而内无扞御之备意欲退守蜀之旧疆臣窃以为不然盖敌中方乱敌兵在中原者不多哈希不过签诸州百姓以为军势尔人皆有不得已之心而无久练必胜之用亦何足深畏也三路之地取之既难弃之或易则新附之民必大失望异时进兵深入何以责西人傒望而响应也臣见与吴璘商量措置拘收姚仲人马别立阵队并教习兴元义士以待用又于成都府等路搜集威强兵以待缓急调发而臣之愚虑乃以巩州一城未下为忧盖腹心之疾未去则秋深宼至其于战守必至相妨臣再三贻书吴璘而璘之意亦与臣合比日分中军人马二千遣其子挺徃初抵城下敌识认是官军一城皆震扰即其日有四甲兵白昼缒而下具言城中饥虚皆有求哀乞降之意约旦夕可复此州则官军得以全力而保险决可仰寛西顾之忧也才竢巩州防至别具事宜奏知伏乞睿照
　　允文又论今日事机可战奏曰臣愚无当世之用误防陛下号召凡今日事机所不能尽晓谨博询广采少裨万一我今与敌又非特古所谓中国与四夷有内外首足之辨而已也女真与我乃真不共戴天之雠其当必报乃天地之大经春秋之大义自建炎以来四十年间天下之人有口者能言之不待臣复缕析而索言之矣所甚切者羣士夫之言曰陛下英武沈毅料敌制胜出于天授而敌主昏庸权移于臣下一可战也二圣禅授之德升闻而金人簒弑之祸相接天命不贰二可战也敌人众叛亲离有骨肉相攻之祸而吾四封之内无盗贼啸聚之忧三可战也中原百姓咸思祖宗德泽身在敌境心在本朝四可战也自前年金人用兵中原豪杰无逐鹿之心而率众内附今皆居吾境上聚为市落弃其坟墓田业不去五可战也朝廷自收复陕西三路得兵得马得粮得形势之地六可战也敌中管军酋领絶不知兵所至浪战而国家宿将尚有可用之人七可战也敌中去嵗久旱蝗飞蔽野而梁洋秦凤之间蝗不入境嵗事大熟可以卜见天心八可战也彼久盛当衰此久弱当振天道自然之理今适其时九可战也臣观天人之防诚有可战之机但朝廷规摹未定议论未一措置未当未有可战之实尔如张空拳以战则后日之祸将有不可胜言者伏愿陛下与二三大臣熟议而深思之尽力于战备无为因循之计而后可以万全天下幸甚
　　允文又应诏论进讨胜势兵粮将帅奏曰臣准金字牌逓赐臣及王彦御劄一封伏防圣恩谕以敌势衰弱将来必有机防可乗命张浚作书与臣等预定筹画天开圣哲天启渊衷此宗社生灵无疆之休也臣既非其才亦非其任不足以窥逺图奉明诏而清问下及千载之遇臣何敢无説以自献臣窃观今日天下之势岂无可乗之机敌兵虽多而其心已离官军虽少而其用常分离固可图而分亦未容取胜此三数年来楚汉之雌防所以未决也自古帝王图回天下其兵之用必有先后重轻之序汉髙祖起山东而未尝与羣雄争山东光武起南阳而未尝以其身一日留南阳唐太宗起太原而未尝分其胜兵以守太原各因其时各顺其势以取闗中以取河北者天下胜势所在也胜势得而天下定矣其间不过遣一偏一禆分余兵以畧地而其胜兵终合为一势全力固余兵得以倚重而成功方策歴歴可攷也臣不知士大夫之论以今日之势当孰先今日之兵当孰重且自陜而西自山以东绵亘数千里之地如将曰诸道并进鼓行而前漫浪一战侥幸一胜或容有之然相去辽絶首尾莫应若差跌一败则进退仓皇危疑之论错出而一人之心有不能自保者盖非常之原知之者少非常之功忌之者众倘朝廷之上或是或非将帅之间或进或退则误国大计其祸有不可胜言者比年之事可以鉴矣识者之论以为恢复之图当先定其规模无朝从而暮横无旦是而夕非一胜不为之喜一败不为之惧浮言莫揺羣谗莫毁则万全之功庶几其可立也今敌兵之在境上虽或聚或散去来不常而逡廵累月委曲求和则虚弱之形可以毕见当西师收复三路所得之粮以五六十万计吴璘之兵在德顺蜀无一粒之粟过河池王彦之兵在商虢蜀无一粒之粟过上津今河南汝蔡襄郏之间敌之积粟亡虑十数万亦何患无可因之粮若官军以全力而进则或取汝取蔡或由商虢以捣河东或由嵩邓以窥河洛以敌骑之实处张我之虗声以敌营之虚处为我之实事则何攻不克何取不获若兵力不全臣谓虽克之必不能守虽获之必不能有也至于诸将之才互有短长要当使功使过使亷使贪多储以待用其怯而谋身者虽通显必弃其勇而徇国者虽卑贱必用如倚办一二人而责其进取则气必骄偃蹇自肆要我之事不一而功必不就矣臣愚欲望陛下先与腹心大臣熟计之以臣之说而审究之议论一则规模定规模定则事功立此宗庙生灵无疆之休也抵突天威伏深震惧
