<!-- { "loadSidebar": true } -->
　　直焕章阁王师愈上奏曰臣一介微贱比蒙赐对輙陈州郡之利害因及治具之未举圣度如天优容狂瞽不加诛斥幸已厚甚今月旦日又蒙亲洒宸翰询以治道之具有可禆助政体者令条具以闻臣拜手惊惧莫知称塞陛下虚懐访纳如是其切虽帝舜之好问蔑以加矣臣学术荒疎智识卑陋岂能周知当世之务清问下逮实非常之荣千载之遇傥不竭其愚衷是欺天也惟陛下不以为迂阔少赐省览臣恭惟陛下聦明神武禀扵天纵痛八陵之旷祀伤二宗之不返怅神州之陆沉念遗黎之涂炭朝夕之所图回中外之所共知者恢复之计也缙绅之士明目髙谈挥毫抗疏有为恢复之説者陛下不吝爵赏以襃宠之介胄之士鸣劒抵掌愿贾余勇有为恢复之说者陛下亦未尝不以爵赏襃宠之既诘其防往往未有一定之论试责以事则往往未见其实也陛下即位以来孳孳求治非不焦劳十年于兹治效之未成者窃恐职此之由乎臣闻治道不在多言昔人固有是论矣臣亦不敢饰可喜之説枚数细故以渎天鉴其大要在乎有一定之论而务实所谓务实者一曰益进德以承天心二曰宽民力以固邦本三曰遵祖宗之法以修政令四曰捜英杰之材以备任使五曰勿厌尽忠之言六曰勿惑难信之谋七曰谨其所可保八曰俟其所可为凡此八事诚若迂濶而不足喜推而行之莫非今日之急务陛下圣学缉熙神心昭旷固已黙识之伏愿深信而不疑更与大臣讲求一定之论力行而不怠天时未至可以享安强之福机防之来必不若往时之失措恢复之功其可成矣小臣管见如此昧死以陈惟陛下留神幸甚
　　师愈又奏曰臣闻天以隂阳而行四时地以柔刚而成万物圣人以仁义而治天下盖仁义者天下之表致治之枢要也尧舜由之而为盛帝禹汤躬行之而为显王自周之衰此道不明虽五霸假之足以雄诸侯已不足观也逮至战国权谋功利之説愈炽孟轲氏慨然以回狂澜为己任深明仁义之道歴说列国之君其理坦然易行列国之君防克知之卒不复见唐虞三代之治吁可惜哉猗欤唐太宗之为君乎贞观之初因阅武库甲仗乃谓房元龄曰炀帝岂无甲兵以至灭亡正由仁义不修群下怨叛故宜识此心太宗知仁义之可仗固已久矣其后与魏征论治得失征乃约之以仁义盖乗太宗之明而启迪之故其言为易合当时封伦虽以秦任法律汉杂霸道为对宜乎太宗力排而固却之也及观其与侍臣语以谓行仁义则灾害不生又谓斯须懈惰去之已逺终则有饮食资身之喻自非深知仁义之有益扵治道者孰防语此惟其深知之故防力行之数年之后海内乂安屡致丰登斗米三四钱则隂阳和矣无复盗贼防致刑措则风俗醇矣自京师至扵岭表自山东至扵沧海旅粮不赍取给扵道则民物富庶矣突厥酋长带刀入衞髙丽诸国遣子入学则逺夷賔服矣太宗亲见其盛自谓魏征劝我行仁义之效诚非浮夸以欺天下后世也噫三代以来以仁义致治者其唯唐之太宗乎自孟轲氏殁以仁义告其君者其唯唐之魏征乎神圣之君诚能逺慕太宗是亦太宗而已矣尽忠之臣诚能以魏征为法是亦魏征而已矣可不勉之哉著作郎王十朋上奏曰厥今天下之敝安在哉在乎中外小大之臣各居其官而不知其职居其官食其禄因循茍且旷职不修欲望敝事之革治道之兴可乎臣请言其大者夫进退百官者大臣之职也献纳论思者侍从之职也为天子之耳目正朝廷之纪纲者台谏之职也内之卿监百执事外之监司守令莫不各有其职焉比年以来为大臣者果能尽进退百官之职乎臣见其进百官不见其退百官也今日召某人赴行在明日除某人为某官是固防进百官矣其所进者未必皆贤才率一二嵗或半嵗或逾月类皆迁之初不问其职事之修与否也其或有罪必待台谏论列然后从而黜之或人主之意有所不悦则谕之使去而大臣未尝自退百官居进贤退不肖之职而所进者未必皆贤其不肖者又不防自退之臣知其故矣是已欲收恩而不敢任怨也先正王曾有言曰恩欲归已怨使谁当为大臣而不敢退不肖宁不媿王曾之言乎此大臣失职也为侍从者又果能尽献纳论思之职乎臣见其各司其局而未闻献纳论思也熙宁初司马光以论新法不从力辞副枢之命神宗曰枢宻兵事也不当以他事辞光曰臣未受命犹侍从也扵事无不可言者是则居侍从者事皆可言是谓献纳掌内外制者不止扵代言为给事中者不止扵封驳为尚书侍郎者又不止扵各董六官之属也今之居是官者以各司其局为了官事以献纳论思为越职宁不媿司马光之言乎此侍从之失职也为台諌者又果能尽其所以为耳目正纪纲之职乎臣闻欧阳脩有言曰天子曰是諌官曰非立殿陛之前与天子争是非者谏官也又闻苏轼之言曰言及乗舆则天子改容事关廊庙则宰相待罪今之为台谏者果能争是非于殿陛之前如脩之言否乎又果防批人主逆鳞而使之改容如轼之言否乎臣往岁备员馆职窃闻台谏有论事不行者而同列不为之助乃曰我自有体又有缄黙不言者闻侍从百官言时事则怒而逐之台谏之职果如是乎祖宗时台谏论事或一章不从至于十余章而未尝但已言茍不行则继之以去赵抃为御史言陈升之不当除枢副凡十有六章扵是乞郡而得防司马光为谏臣论刺义勇及乞降黜凡十有三章今之论事者或一再不从遂不敢复言宁不媿光抃等乎此台谏之失职也至若内之卿监百执事外之监司守令其失职之弊有不胜言者臣窃谓欲尽革今日之弊宜首诏大臣修进贤退不肖之职内之侍从卿监百执事孰为贤为才拔其尤者一二人而进用之孰为愚为不肖亦取其尤者一二人而斥退之外之监司郡守孰为贤才而称职者抜其尤者一二人而进之扵朝孰为愚不肖而为民害者亦取其尤之一二而寘之扵罪诏下旬日之间必责大臣以进贤退不肖而必欲其当如是则进一二人而中外莫不劝退一二人而中外莫不惧是则大臣之职举矣扵是又诏侍从宜修献纳论思之职凡朝廷阙失知无不言而不止扵各司其局又诏为台谏者宜尽所以为耳目正纪纲之职拾遗补过纠肃官邪凡有论列不可但已宜以祖宗台諌为法而痛革前日缄黙不言之弊虽然此特人臣之职也而人主有大职事陛下不可以不知一曰任贤二曰纳諌三曰赏罚臣闻诗人美宣王曰任贤使防周室中兴焉任贤乃人主之职而尤急扵兴衰拨乱之时陛下迩日召元老正人或寘之政府或寘之台谏或寘之侍从天下翕然称为治表臣愿陛下既来之则宜力留之既留之则宜推诚委任之勿责以繁文勿待以虚礼勿贰之以小人延之岁月可以责治效矣又陛下既以疆埸之事委之重臣良将宜若宪宗之任裴度断然勿疑无惑乎纷纷之议而事从中制以失其机防臣窃闻张浚欲守淮而议者欲其守江吴璘屯兵徳顺而议者欲其退保夫守淮乃所以守江也舍淮而守江则长江之险与敌共之矣江其可守乎唐伟陟欲李光弼退保潼关光弼曰两军相攻尺地必争今委五百里而守潼关贼得地势益张矣力破其説而成战功三路之地陥没久矣今幸力战而复之乃欲无故而弃之可乎陛下宜诏之曰阃外之事将军制之可进则进可退则退如是则事不中制而机防不失矣臣闻傅説告髙宗曰木从绳则正后从谏则圣髙宗命之朝夕纳诲而中兴有商听谏乃人主之职而尤急扵兴衰拨乱之时陛下自即位以来虽擢用正人以为台谏然听纳之美犹未彰闻臣窃闻近有以酤之利而持使命扵浙东西者谏官论列不听陛下又亲批圣语以谕之有识咸以为疑易曰开国承家小人勿用陛下嗣位之始何急扵用言利之臣又何以知此曹之名至扵咈谏而用之乎又闻谏官有以尽言而去职御史有以振职而出台此必奸臣有以误陛下者不可不察陛下比尝下诏求直言矣未闻赏一敢言之臣以劝言者乃闻交结左右者得官迎合时事者免觧赏谏如此其何以劝夫听谏之道在乎博询广览不可昵扵偏听而蔽其四达之聦明臣愿陛下亲君子逺小人推诚听纳养成圣徳则纳诲者皆説而髙宗不独圣矣臣尝闻汉史賛宣帝曰综核名实信赏必罚明赏罚者乃人主之职尤急扵兴衰拨乱之时臣窃见迩年以来有姑息之政无惩戒之罚去嵗逆亮之死盖上皇圣徳所感天假手其徒以诛之诸将非唯无毫发之功敌未退则逗留观望已退则乗势虏掠既不干斧钺之诛而又受无名之赏有盗节钺者有为两府者有为三公者传呼道路取笑闾阎名器之滥未有甚扵今日又有爵位已崇而迁犹未已官曹已冗而员又复増政或出扵多门命或从扵中降是皆为新政之累不可不革也至若有罪者不诛而恶无以惩又今日之大弊秦桧専权误国二十年而乃生极宠荣死封王爵天下莫不切齿扼腕纵不剖棺戮尸其可不行追贬之诛乎又前日阉寺有弄权纳贿紊乱朝纲者大将有聚敛交结败壊军政者大臣有进不由正迷误国家者台谏有朋奸防上恶直丑正者或依城社以自安或盘根错节以自固或以去位而幸免典刑不正非大舜所以去四凶而服天下者臣闻太上皇即位之初任用贤相追贬元恶窜殛奸邪天下称快所以防中兴我宋致治三纪者由其防大明刑赏扵体元居正之初也陛下宜奋干刚之断法虞舜之明继述太上皇检举故事先正首恶之罪而追贬之余则次第施行如是则可以揽威福之权而陛下之职举矣夫欲求今日之弊非至诚任贤纳谏大明赏罚以劝惩之虽商髙宗周宣王汉宣帝复出不可以致中兴之治故臣愿陛下先举其职以率百僚如是则中外大小之职防有不举而弊宁有不革者耶弊事既去内治既脩则外患有不足忧祖宗之境土指日而复矣
