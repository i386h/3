<!-- { "loadSidebar": true } -->
　　袁说友上言曰臣仰惟陛下践阼以来虚心受人广览兼听如尧之清问下民舜之舍己从人禹之拜善言汤之从谏弗咈殆无以过此者委任大臣深得垂拱仰成之体咨谋臣下无愧询于蒭荛之风仁心仁闻出扵天资好善好贤根于至性本朝苏轼尝曰有君如此其肯负之今臣下委质盛时际遇明主真千载一时之遇倘不防以忠言嘉谟确论至策仰副陛下虚心愿治之意则是有负陛下岂特天地鬼神得以诛之而己臣窃惟今日之事外若不足忧而内实可忧者其最大者有二曰兵与民是已民力日困凡士农工商无一而不贫乏者民为邦本本固邦宁今百姓外困扵征输内困扵衣食仰事俯育一无可恃时平无事未见其害或有水旱之灾兵革之困民力单弱国无慿借变故百出不可缕举岂不少思扵闲暇之时哉军政日隳凡伍符尺籍其可用者十无一二故家宿将零落已尽纪律弊壊人无鬬心军士饥寒十户九怨上下相蒙恬不逺虑将帅骄懦语战缩首一有缓急兵穷无借将弱无策安危之机非意可料岂不少思扵无事之日哉陛下虚己任人有言必听臣下不扵此时为陛下殚智尽虑毕精竭神思其为策能令可行者以急先扵兵民之务使民力宽裕邦本得以植立军政修明缓急可以凭恃矣此时而不为是无时而可为也臣愚欲望陛下先以民力军政为重下臣所奏命侍从台谏卿监郎官帅漕二司各以闻见凡宽民力修军政害所当革利所当兴者悉意毕陈求其确然可行之策毋为甚髙难行之论度今必可施行而必有补扵二者不计项目多寡详悉奏陈其修军政一项并令三衙帅臣条具并各限一月奏闻然后下之宰执大臣掇其必可行有补扵二者扵清闲之燕次第敷奏而施行之毋责近效毋惮小劳毋怯浮言使民力以宽军政以修时平无事则外内无患或有缓急有民可恃有兵可役相与维持凭藉无一而不可为也臣冒犯天威无任激切屏营惶惧之至
　　説友又上言曰臣闻复古有道得天斯复古矣得天有道得民斯得天矣仰惟陛下忧勤万机规恢广大宸衷宵旰思集大勲而筭计见效殆未什一是岂终不可为哉臣尝观自古立大事者必先扵得民民心既得天意自顺天之所与虽弱必彊天之所违虽顺必逆天不可以智得而所以得天者实自斯民始三代之得天下汉唐之剏大业载在方册其道可考又岂待臣一一而缕举哉是故民力裕则民心自得民心得则天意自悦天意悦则年谷自成年谷成则上下自足上下足则富国彊兵惟所欲为无不如志此自然之理必至之效如形声之相应枹鼓之相随确乎其不防易也陛下临御以来焦劳爱民弗替朝夕隂阳一有愆伏则踈释囚系如拯饥渴臣寮一有奏陈则旋即施行常若不及遇凶荒而赈给因水旱以蠲租陛下之扵民可谓无负矣然州县之间多有视诏令为虚文指生财为政事纵掊克为举职矜羡余为己功习熟见闻恬不知革所以上负陛下徳意者日以滋甚臣请得而粗言之夫聚人以财固所当务也然陛下岂欲使之朘民膏血以媚公上哉上供之外朝廷初未尝一毫有取也凡今为州郡者多立名色巧为征取属邑之苖命官量覆必欲使之出剰本州受纳不问多寡必倍数而可充又有胥吏无穷之须呈样没官之费终嵗勤动仅足官输反顾所储已如垂磬而又广为税目征取百端虽民间日用之物仅及数金悉皆收税间有科税典贴敷纳收金钗鬟有征蔬菜有税民间昏姻敺令市酒锱铢不遗无异丐取剥肤椎髓民心嗷然外以为苞苴权贵之资不一而足内以供谿壑亡厌之欲以遂已私若民间之词诉官吏之防否一切漫不加问盖有越月而不一听讼者彼谓府库之积方盛可以媒陛下之爵禄曾不知百姓不足君孰与足是岂为朝廷之福哉此州郡之害民未能尽免也郡欲生财也则取之县县欲生财也则取之民上下相迫势必至此凡今为邑者惧州郡之欲出剰也则纳苖之耗一嵗一增今固有小户一嵗而两输苖税者矣惧州郡之欲折绢折绵也则増益疋两以为耗数今固有和买税绢绵耗视米耗者矣惧州郡之欲和籴也则不以多寡科抑人户今固有纳三石而得一石之直者矣惧州郡之欲催欠也则合零就整増益数目今固有以零合为零斗以零分为零尺者矣又有无名之求兴修之役科罚里正抑勒乡民其名苛细讵可槩举官吏侈然为得计百姓赴诉而无繇此县道之害民未能尽免也部刺史澄按一道尤陛下之所寄耳目而导徳意者今也不然凡遇到任必首遣属官遍行诸郡刬刷钱物过为数目责令供认所至苛取一问名色悉归本司州郡不堪其须旋即取之县道上令下应殃及扵民已放之欠复征未办之输预纳私行科折以取赢余譬之心腹病扵内而手足耳目欲其自佚扵外不可得此监司之害民未能尽免也商贾之税各有定制诸司分隷亦皆有则若取之以道商贾复何病哉今州县间谓之税场者苛取细征私立税额固有负千金之直而税五百金者有仅及百金而过取其半者有士夫经由而发其箱篚者有不五十里而两为拦税者丝粟必取如被寇攘村落之间强弱相胜或濒扵死朝廷岂得而尽知哉此徒以负贩为生非此无以自活而官司重税进退不容舟车怨咨溢扵行路此税务之害民未能尽免也向者陛下轸念都邑加恵小民命临安出公帑以偿诸行之直至今小民及此手必加额然临安非它郡比虽一日之间所须固已百出稍积嵗月其扰诸肆又甚扵昔时况年来土木之役接踵而起朝廷典礼相继举行凡所须求莫非临安办集其间所用百物悉科铺户皆千百计往往什未酬一小民仅有储偫一旦官司直取略不敢以伸气生理零落权舆在此夫京邑四方之根本也今无故使诸行日迫穷困浸以寒饿恐非陛下加恵京邑之意此临安之扰民未能尽免也凡此五条亦姑举其大略臣亦安得而备言哉窃惟陛下方以大有为之志慨念中原力圗复古而臣乃以爱民迃缓之说以献者盖民心恱则天意得天意得则虽少康之一旅光武之八千天将畀之以机会矣臣伏读太上皇帝圣政尝欲罢月桩钱谕辅臣曰朕欲养兵全借民力若百姓失业则流为盗贼矣大哉王言真陛下之家法也臣愿陛下洞照古昔兴衰之理仰则光尧爱民之训深愤州县害民之久力行仁政以得人心务寛民力以悦天意今州县之间己皆安扵掊敛矣非陛下旷然大变有以号召而劝沮之则又不过为虚文耳臣愚欲望陛下亟发徳音备及年来州县害民之意如臣前所陈者播告天下监司守令丁宁恳恻详复而申戒之具言自今一以爱民为功以言羡余为罪庶防州县少变旧习亦使中外百姓知陛下本不敢少忘如此仍乞即赐诏防令侍从台谏两省官各以当今何事为及民何事为害民条具可行者奏上陛下与大臣详观其説言有可取不以异议而见废茍有非便不为己行而惮改如此则民心得扵下天意悦扵上未有得乎民不得乎天得乎天不能复古者也孔子论颛臾之伐而先之以和无寡安无倾孟子论战必胜而首归扵人和孔孟之言陛下所敬本朝苏轼作思治论谓能从众可以北取契丹吕公着上朝政疏百姓安定然后可以足兵食御外侮惟陛下不以臣言为缓不切实天下幸甚
