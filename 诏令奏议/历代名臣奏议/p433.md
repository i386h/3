<!-- { "loadSidebar": true } -->
　　校书郎熊克奏曰金人虽讲和而不能保于他日今宜以和为守以守为攻当和好之时为备守之计彼不能禁吾不为也边备既实金人万一猖獗必不得志于我退而乗我曲不在我矣且今日之守莫重淮东金犯淮西负粮自随其势必难若犯淮东清河粮船直下易耳然则守淮之防以垦田修堰教民兵为先援淮东之防莫若即江隂建水军缓急可相应然骤立一军虑敌生疑当托以海道商贾之冲多夺攘置一廵检警督之自此增兵不出十年隠然一军矣中兴之际不患兵不可用而患将权难收今日之弊不患将不可驭而患军情易动往时诸大将拊士卒如家人自罢诸将兵权御前主帅更徙不常凡军中管权之利所以飬士卒者今皆转而为苞苴矣又朘其余以佐之得无怨乎宜严戒将帅毋纵掊削帝嘉其有志
　　屯田员外郎林栗上封事曰前日之和诚为非计然徽宗梓宫慈寜行殿在彼为是而屈犹有名焉今日之和臣不知其说也宗庙之雠而事之以弟侄其忍使祖宗闻之乎无唐邓则荆襄有齿寒之忧无泗淮则淮东之备逹于真扬海道之防徧于明越矣议者皆言和戎之币少飬兵之费多不知讲和之后朝廷能不飬兵乎且非徒无益而已与之币是畏之矣三军之情安得不懈弛归正之心安得不携贰为今计宜停使勿遣迁延其期比至来春别无动息徐于境上移书谕以两国誓言败之自彼信不由衷虽盟无益自今宜守分界休息生灵不烦聘使之往来各保疆之无事焉用疲敝州县以奉敌人之使乎
　　知处州范成大上防曰臣闻自古建功业者必有一定之规摹规摹既定则以其力之所能及者日夜淬厉以赴之而不可分其力于规摹之外所谓力者有三一曰日力寸隂是也二曰国力资用是也三曰人力思虑智术之所及者是也世事无穷而三力有限岂可分之于不急之地哉臣虽疵贱去国未久固尝仰窥陛下神谟圣防将大有为窃计复古之心规摹已定然而风俗宴安期会倥偬稽古礼文之事太繁承平虚费之习未除日力穷于不急之务国力耗于不急之须人力疲于不急之役皆非所以副陛下规摹之所欲为者非旷然大有以损益之恐不免于志勤道逺之叹陛下与共政之臣自治三力専用之于所欲为之地凡规摹之外一切稍缓俟大欲既济复之未晩昔越勾践未得志也蚤朝宴罢非谋呉之防则不讲自古能用三力无出其右者故功业卓然此虽陈迹可以验今臣故并以为陛下献取进止
　　时言事者议欲戍守清河口左骁卫上将军陈敏上言曰金兵数出清河必遣人马先自上流潜渡今欲必守其地宜先修楚州城池盖楚州为南北襟喉彼此必争之地长淮二千余里河道通北方者五清汴涡颍蔡是也通南方以入江者惟楚州运河耳北人舟舻自五河而下将谋渡江非得楚州运河无縁自逹昔周世宗自楚州北神堰凿老鹳河通战舰以入大江南唐遂失两淮之地由此言之楚州实为南朝司命朝廷留意











　　歴代名臣奏议卷九十六
<史部,诏令奏议类,奏议之属,历代名臣奏议>
　　钦定四库全书
　　歴代名臣奏议卷九十七
　　明　杨士竒等　撰
　　经国
　　宋光宗绍熈四年司农寺主簿吕祖俭奏曰臣闻天下之势未有乆安而不动之理而治忽安危之几每伏于暇豫无事之时此繇昔及今事理之必然人主不可不加察者恭惟艺祖皇帝肇造区夏以来累圣相承严恭寅畏不敢自暇自逸有以极夫祈天永命之功故天下晏然百年无事自王安石用事变乱祖宗法度天下防于动揺元祐诸臣戮力扶持而天命人心始复安固章惇蔡京又傅会安石之说穷极奸慝蠧国害民稔成靖康莫大之祸阳九所遭至是盖百有六十年矣髙宗皇帝一马渡江中兴大业虽易动难安之势于是乎复平然势有所屈而大义未伸举是忧责以畀付夀皇圣帝夀皇愤讐耻之未报宵旰图治思欲昭荅天人之心而倦于忧勤复以是忧责属之陛下此正昔人所谓忧责在身不暇尽乐之时然臣究观当今之世上下耽于逸豫以晏安江沱为当然而谓敌人聘问往来我得多筭浸忘事理之真实曽不思夫六飞驻跸行都将七十载我之于敌终难两立而王业恐终难偏安执政任事之臣玩愒日习矣不察浮论日胜而实理不明弥文日増而实事不治国势弗壮人心易揺近者如泸南之报士卒贼杀帅臣几成祸变四方传闻殊骇观听陵夷之渐可为寒心陛下日视昕朝详延兼听岂不加察乎此然事理真实则为乆安之势所推移虚美熏心易忘儆惧至于忧责所在反以为迂缓不切而安于不为臣恐天下之势未必能常然傥或事变稍加于前则陛下之焦劳有不容释者矣此臣所以夙夜忧叹愿陛下逺览独观思有以持其势而毋有所易也夫靖康之事人神之愤未解葢当今忧责之大者也臣尝窃因父兄耆旧之所传说以推斯时之变故葢憯于西晋永嘉之时二圣北狩之祸诚臣子所不忍言乃若宗室贵戚六宫嫔御死亡系累其寃愤之气则未易遽弭中原赤子肝脑涂地而存者复陷于敌人舆地之图不登职方之籍者又三分而有其二虽我髙宗再造丕基然航海避敌于越于明于台于温险阻难难莫不备尝则葢旷古之所未有也陛下圣性髙明静而思之是果可以一朝居乎是果可以逺而忘之乎茍圣念真及乎此积其精诚罔有所间自强不息与天同功则志向定而大义明所谓忧患在身若缓而不切者诚吾家事岂容安于不为明诏二三大臣同其忧责必灼知屈已交敌之为权计蹔驻东南之非永圗益求忠实明智之士列于庶位以图维内修外攘之实事共致祈天永命之极功俾内外上下革心易虑皆知不共戴天之义舍夫頽惰旧习为所当为而无暇乎其他则百志皆熈事业自着而更化善治之规模惟陛下所以诏之傥为不然推月移大义昏蔽弥文浮论浸失夲真只见其可喜而不虑其可忧廼欲以江左一偏之地与敌持乆则区区之深忧葢未易知其所终矣臣世受国恩莫能补报发言狂瞽罪当万死惟陛下裁赦
　　宁宗时张浚楚州回奏曰臣伏奉今月十八日午时亲笔处分臣已恭禀圣训王之望等言泗州利害所当讲明今欲且令谨守俟至秋初专责主事者俾权归于一圣谕切当事机臣见遵依施行向北斥堠縁马军极少差使不敷泗上地势平坦恐歩卒当彼马骑不能遽还近陈敏等建议欲于临淮县筑堡屯歩兵三百人为斥堠庶几缓急可以相应臣见审度措置又舟檝尚少诚如圣虑臣见委刘寳打造一百只委运使黄仁荣应副材料工匠臣望陛下因宰执奏事宣谕令仁荣一到鎭江躬亲应副臣见别具奏闻次他日舟船既办分差忠勇军驾放自不阙人毎舟以强弓弩手二十人载其上施放火箭足可御敌伏乞睿照臣伏防圣训诸见和议成与不成之间语言反覆此正中其病臣即以宣示刘寳呉超刘光时范荣等莫不悚惧知愧然而以臣观之帅难得英伟之才况人情之常不免观望以此语言不一理当戒敕惟陛下示以好恶明正表仪俾各悉心奉公不求偷合茍容以报国家夫死者人之所难陛下以天下为念不肯自求一已之安表而率之犹恐习成旧态各不尽力矧夫朝廷上下导之以和孰不舍难就易以幸一日安全也此是社稷大计在陛下为重在羣臣为轻自非陛下毅然独断与天同心申之以号令齐之以赏罚举天下之大制命在我谁为陛下出力者至于挺身任事尽节向前一有差跌则众口交攻祸患不测而以赀结托平生畏避碌碌度日者例获大官且无后悔兹望陛下深察必使赏罚之间上当天心下合人情即后来诸易于遣使伏望陛下更致圣思幸甚臣又伏防圣谕敌人八九月之间必竭力而来在陛下以社稷宗庙之重理宜过为之备臣闻太公佐周以伐纣伊尹相汤以伐桀彼皆深通天人之际审桀纣之无道知其民之思治有所不动动无不成又况汤武之君徳修于己而二臣用心上达于天计防图谋若有神相葢非偶然也臣学识驽下揆事度变安足以望前贤万一臣窃观金政不纲内乱再世中外骚然祸患必起而臣所忧有大焉者今风俗习成上下相蒙惟知富贵不知有他上违天理下亏臣节此风不改借使金人已亡内患外变且相仍而起矣而其责实在陛下臣愿陛下正心修已急收人才以应天心以活万姓必使事事诚实感格天人圣徳日新兵革自息理之决然更无可疑诗曰鼔钟于宫声闻于外惟陛下敬之谨之天下幸甚
　　叶适上奏曰臣闻欲明大义当求公心欲图大事当立定论自献者追忿自安者忘雠非公心也勇者惟欲进怯者惟欲止非定论也善为国者务实而不务虚择福而不择祸条目先定而始末不差斯所谓公心矣措已于安而制敌之危斯所谓定论矣臣恭惟陛下明大义以报国仇此其所图葢不为小臣实至愚不敢自谓有公心定论者然受恩深厚中夕数起故欲辄陈前语庶几仰賛圣志之万一言踈计拙无所取材臣罪大矣虽然条目先定非空谈也措已于安非姑息也今或谓业既已尔傥试一决或谓且可收拾但循旧贯二论相持臣恐坐糜月古人爱日岂应如此臣愿陛下先定条目之所当出者而髙拱于至安之地然后责任羣力课功计效一事一物皆归大原藩墙固疆圉实我既乐奋彼倒戈战胜而无后忧地得而可长守此天地之心祖宗之灵所以望陛下也
