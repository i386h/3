<!-- { "loadSidebar": true } -->
　　呜复又论执政无定见侍从多私情奏曰臣不识忌讳私窃妄谓今天下未有乆安之势而士大夫皆有幸安之心此风不革危亡之祸至矣敌之侵犯吾中国已几十年丁亥之变至阶文而反三关尚无恙也蜀以东未有警也辛卯之变西下大安破利阆东践金房过襄汉事势已不能堪矣然金犹未亡敌特假道于我志在金不在我也令三邉皆与我为邻无金以牵掣其肘无黄河潼关以限隔其势先之以和和未定而挑之以战一变也继之以战战不利而接之以和再变也臣谓和不足恃战未可保当以守备为急凡所论奏必切切然及之朝廷但见目前之无虞而不知意外之可虑是以虚度月虽变故遝来而犹不之悟也今日事势非曩时比矣四蜀国之喉襟也敌若得志食殆尽然后顺流而东则建瓴其势矣荆襄国之腰腹也敌若掩至以轻兵缀城垒重兵瞰江面则常蛇中断矣其于两淮也亦然此岂可以丁亥之抄掠辛卯之经过谓其倐来无足多虑也哉陛下一念通天露香精祷每论及邉事必动容易色圣心焦劳可谓至矣而宰执虽虚懐而无定见侍从虽建议而多私情以无定见之规模听多私情之论议无怪乎外患日滋内势日弱而未有以大慰天下之望也且宰执以论道经邦为职者也谓宜把握天下大势使一令之出一政之施人心于焉感动士气于焉奋发今朝以为然暮忽以为不然始以为可俄复以为不可羣然聚议莫知适从卒之贤否混淆用舍倒置经国若此何以排大难建大业哉侍从以论思献纳为事者也正宜主持天下公论使一议之建一策之行朝廷恃以尊安天下闻而恱服今乗机荐引率多亲戚故旧之私随事献替每有党同伐异之意髙谈正理满腹私情卒之似足以乱真邪足以夺正谋国若此何以安国家利社稷哉不特此也四郊多垒甲兵之问日至庙堂此何时也而盛驺从之集燕乐于天府者有之辍湖山之游献酬于公宇者有之彼敌之狡谋固已视吾中国衣冠为几上肉排墙之祸作矣而如彼泉流沦胥以败犹恬然不以动其心曽谓中国有人乎天若祚宋使乌珠遁迹于金平海陵覆军于采石此固万世宗社之洪福四海生灵之公愿然天意莫测人事当修非宰执定其规模侍从公其论议羣有司百执事孜孜然以忧国为志臣未见其可也今日之事急矣臣不敢援引古今藻绘章句直书其所欲言者以进且不避形迹不顾利害盖欲转移士大夫茍安之习相与扶颠持危使天下大器泰山其安而已词拙而情真惟陛下省察
　　鸣复又奏曰臣近者获观右丞相乔行简累陈奏劄殊切事情备敌者十有五目前所见者八关于纪纲者一切于近忧者三谓功赏须当速行谓兵屯更当増创措置米禁于以实邉备团结保伍于以捍外寇明乆任之制则有言重考察之法则有言以至合江淮为一或开宣幕或命督视此尤关繋之最大者使一一见之施行转弱为强易危为安特一反掌之易耳然臣撮其大要思之复有所当讲明者二焉盖举事而无其人则事未必济办事而无其财则事未必成进退人才宰相职也通制国用亦宰相事也为相者能于是焉加意则如前所论皆可次第而举不但着之空言矣不然臣犹未保其徃也且脩车马备器械邉庭急务也任非其人则曰曩虽出征未尝失一人一骑也曩虽骤退未尝亡一矢一镞也绐言以相欺而朝廷亦莫能诘矣实关隘峙糗粮邉境重事也任非其人则曰某处已遣戍矣不忧其难守也某处已馈运矣不虞其不足矣大言以相诳而朝廷亦莫可谁何矣昔之谋帅者必储才以为缓急之代今亡矣成败之一人耳昔之御邉者必择才以任牧守之今亡矣可否决之専阃耳天下本无事也自斯人倡狂妄作经营分表而国中始不静矣天下本无变也自斯人互相疾视激起事端而境内始多故矣五大在邉动辄牵掣而欲举行连章累牍之所陈能使之防如吾意乎臣故谓举事而无其人则事未必济正虑此也国家财用养兵之费居多虑淮交之太贱也给以京楮楮印而不已亦为淮交矣虑湖会之太轻也易以京楮楮用而无节亦为湖会矣古人制国用必量入以为出今生之者寡食之者众未尝制也古者无三年之蓄曰国非其国今仓廪俱竭府库悉空未尝蓄也嵗嵗营缮有损而无益如漕司科降数百万见之狱案只以饱官吏之溪壑他可知矣嵗嵗和籴多出而少收如虞一飞闗出四百五十万身在囹圄竟不许有司鞫勘他可想矣奸弊日滋公私赤立而欲悉行连章累牍之所奏果能使之百废具举乎臣故谓办事而无其财则事未必成又虑此也易帅于临敌之时兵家所忌然帅才不可不储也足国于多事之日智者所难然国用不可不制也或曰人才之难从古所病试加摉索谁可属大事者嗟夫何代不生才用之则行舍之则藏惟患不求耳韩信跨下一殍夫耳因萧何而奋诸葛亮隆中一野叟耳遇先主而起张韩刘岳曷尝借之异代而自足以致中兴之业曽谓举目无人而遂听其自为骄肆乎或曰国计之办尤今所难曩尝集议孰为策之良者嗟夫生财有大道为之者疾用之者舒则财恒足矣文帝崇节俭得绛灌佐之而海内富武帝好征伐有衞霍蠧之而海内虚炎绍干淳岂专仰之楮劵而自足以给一时之用果谓束手无防而遂听其自为頽壊乎故必摉罗人才使之足以供器使而后臂指运动无施而不宜通制国用使之足以济事功而后血气周流无徃而不遂奏篇之所议者数十端而臣独以二事撮其机要臣非过为异论也数十端者有司之职二事者宰相之当务也为相而能务其所当务则执要可以御众执简可以御繁而天下无不治矣言之狂愚惟陛下加察








　　歴代名臣奏议卷九十九
　　钦定四库全书
　　歴代名臣奏议卷一百
　　明　杨士竒等　撰
　　经国
　　宋理宗时户部尚书真徳秀奏曰臣既以祈天永命之説为陛下献矣区区愚忠未能自已辄复陈之比者王师深入或者往往议朝廷之过举臣独有以识陛下之本心蠢兹女真扰我河洛逾百年矣盛极当衰天命不僣则九庙神灵所当慰安八陵兆域所当省谒媮安不振是以弱示敌抚机不发是以权予敌此陛下之本心也以名则正以义则顺议者之言无乃过乎然昔之进取者必先立规模以为一定不移之计故十年生聚十年教训者越勾践之规模也闭关息民务农讲武三年而后出师者诸葛亮之规模也惟其规模既定确守不易凡二十三年之间非图敌之事则不为故越师一出而吴不能支亮虽扼于强对亦能自保其国自嘉定四年冬始得北人围燕之报有识之士知国家异日必与之邻既与之邻不能无隙既与之隙必至交兵臣虽愚懵亦尝屡言于朝使当是时便立一定之画日夜而圗之如农之有畔如工商之有业则其家计之立也乆矣何至遗陛下今日之忧邪而权臣茍安不为逺虑邉民凋耗而无以生聚邉兵脆弱而无以教训农政不脩兵备不讲而于其间缮官府以文太平受寳玉以侈符贶欺愚上下以固已权陛下一朝听政环顾内外无一可恃者平居支持犹惧未足况以之圗大事乎且用兵莫急于人才武将能否短长臣久在逺方未之详也姑以文臣知兵威望已著者言之举世所属曽不数人以天下之大而其才可以当制阃者寥寥如此岂天不生才于今代耶髙才自负者多摧残而沮防中才可勉者未尝长飬以作成是以凋零萧索若是极也昔仁宗时贤才最盛而欧阳修犹曰今奔走四方惟一杜使修在今日又可胜叹乎夫古之用人必有副贰而祖宗故事储帅材于监司今内而金陵荆鄂外而两淮襄汉仅求充数已患乏人况于副贰乎以人材之乏臣是以忧进取之难也夫用兵莫急于军食臣在嘉定中以使事至盱眙归以告先帝曰间者自扬而之楚自楚而之盱眙经行所及凡数百里平畴沃壤极目无际重湖陂泽渺漭相连而田野之民又皆坚悍强忍亡吴儿骄脆之态迨久住邉城访闻益审凡两淮形势之利如在目中然后喟然叹曰此天赐吾国以为大江之屏障使强兵足食为进取之资也今事变一新政吾更张规模之日谓宜及今亟行经理大修垦田之政颛为一司以领之力本务农如周秦之用西土数年之后积贮充实邉民父子争欲自保因其什伍勒以军法不待粮饟皆为精兵金汤之势成磐石之基立则退足以守进足以攻先帝首肯至于再三使权臣有意为国经营选用得人措置有方不数年间可以坐收成效而所用守将大抵非材经理之方未尝介意塞下之备枵然无有一旦举兵方逺漕浙米以入江自江而入淮汴既乆湮又须陆运其为劳费甚于登天以军食之艰臣是以忧进取之难也夫此二难皆权臣玩愒之罪非今日措置之失今日适承其弊尔承三十年之弊欲整治之度非十年不能纵令勤敏兼倍亦非三数年不可以臣观之此正诸葛亮闭闗息民务农讲武之时也愿陛下亟与大臣筹之考亮行事而参之以时势之宜立为规模确然不易其间因敌制变固有活法要当以收敛靠实为主外则张皇声势不为敌所轻内则严防本根不为敌所致臣虽愚懵然向为先帝言莫非恢拓之事今岂自渝素论哉时措之宜圣贤所贵惟圣明裁择
　　贴黄臣窃惟今日承权臣极弊之余犹以和扁继庸医作壊之后也其证危其力艰若一药之误至于害事则人将以责和扁而不责庸医也是为代庸医受责也兢业戒谨尤当百倍惟陛下与大臣垂意与其用猛很之药不若施平稳之剂臣所谓毋为敌所致者盖兵法有致人不致之说王师之出若敌人有谋纵令深入然后据守险要以扼吾之前匿兵设伏以冲吾之中钞絶饷道以断吾之后则吾之进退岂不为难此其当虑者一又或阳弃河南若不訾省或一年或二三年吾必大为经略之谋移兵屯运金谷置官吏缮城池竭东南事力以填无穷之壑俟吾缉理之有绪然后倾国而争之当是时欲守则为力孔艰欲弃则前功俱废此其当虑者二又王师尽起分据诸城而内之守备必虚万一敌以轻兵缀吾诸城之戍而径由他道窥我三邉其将还师以自救耶抑姑坚守而勿顾耶根本之重岂容弗思此其当虑者三兵革一兴调度繁伙公私之积又极殚虚不取之民将焉从出昔宋元嘉之政冠于江左而用兵曽未几时既令王公以下至于富民各致金帛之助而科借之数猥及僧尼书之史册后以为本朝宣和间外内富盛徒以燕山之役令民出免夫钱盗贼縁之而作比年以来民贫至骨圣朝更化方事抚摩常赋犹或蠲除岂忍横有科率而外阃所需例下州县州县何从取办不过责之于民雕瘵之余岂堪朘削臣昨守温陵见防江制司行下收买藤麻所至皆以为苦近至三衢又闻漕司行下收买楮皮衢婺之民不胜愁叹夫藤麻楮皮细事少加抑配人已不堪设或用兵连年所须者广欲不为科敛势不可得人穷好乱奸宄乗之忧在腹心良非细故此其当虑者四刘裕伐燕孟昶实賛其决裕既北向内地空虚卢循徐道覆之谋犹豫乆之晋得为备幸而破贼岂曰成谋前事之师不容不鉴此其当虑者五以前二难并此五虑臣是以辄献收敛靠实之言惟陛下察臣之忠而非茍异者明良会聚早定大计臣不胜恳恳效忠之至
