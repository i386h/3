<!-- { "loadSidebar": true } -->
　　呜复又奏曰臣窃妄谓厥今天下有可虑者三有可幸者二有所当勉者一金人垂亡弃去国都百年不得已之赂一旦絶之国论壮矣然雄心不息愤气方盈邉戍未撤粮运孔艰彼之残喘日苏我之事力日困万一俯首强敌求偿于我迩嵗梁洋之变蕲黄之扰余毒犹在其可虑一也北人崛起异类相吞朝家不共戴天之恨若将假手焉国愤伸矣然两虎共闘下术莫施一敌未亡一敌已炽淮上借舟有难塞之请闗表突骑有难遏之势万一得志中土与我为邻视景德之契丹建炎之女真亦奚以异其可虑二也山东归附趋顺舍逆祖宗版籍之旧谈笑得之国势张矣然狼心难保鹰饱则飏御得其道狙诈作使御失其道狙诈作敌万一绦笼不足以止其奋衔勒不足以戢其暴则跳梁之势乖异之谋近在肘腋其可虑三也夫是三者虽未有显然目前之变而实有隐然意外之忧制治未乱保邦未危朝廷其何恃以为重耶自昔国家理乱每闗乎天意之从违我艺祖受天明命奄有寰海圣圣相继简在帝心虽厄运中遭而大业遄复陛下纂承丕绪于今五年洪水横流暴风为沴变若异矣引咎自省之实既着反灾为祥之理自彰南郊肇禋景星炳焕以此见天心仁爱陛下警之戒之又从而眷顾之易之大有曰自天祐之吉无不利此一可幸也自昔国家安危每系乎人心之向背本朝以仁立国以不嗜杀人为一天下之规德泽旁流沦肌浃髓故虽屡经大变而民心不揺南渡以来百有余养兵之费用愈伙取民之名色愈繁势几极矣陛下肆赦之防才下蠲逋之令继颁倾耳德音举手加额以此见人心爱戴陛下可生可杀而不可使为乱孟子曰得其民有道得其心斯得民矣此二可幸也由前三者而观其可虑如彼由后二者而观其可幸如此进言于陛下而曰如是亦足以已矣不几于谀陛下乎夫天难谌命靡常则天心未足恃民罔常懐懐于有仁则人心未可恃此在陛下尽君道而已夫所谓君道如之何其尽也贵为天子富有天下一日二日万几固不容以一端计而天下之本在国国之本在家家之本在身则断可以一理求心术念虑之微而罔敢不正则施之于事无不正矣暗室屋漏之隐而罔或不谨则见之于外无不谨矣陛下英姿天纵盛徳日新其于斯道固讲明有素然圣化之成本乎常久躬行之实初无上法由格物致知充而至于治国平天下大学之道君道之本也陛下固熟知之矣然必朝思夕维而后为尽君道由正心正朝廷极而至于逺近莫敢不一于正董仲舒之说君道之要也陛下固优为之矣然必终始如一而后为尽君道君道以务学为先陛下延进儒臣日侍经幄虽尧舜之稽古商宗之师古何以逺过讲说讨论之余亦尝体之于身騐之于心矣乎若犹未也是务学之道未尽也君道以听言为急陛下广开言路日览奏篇虽汉髙帝之从谏唐太宗之导人使谏未足与比犯顔逆耳之后亦尝痛自櫽括见之施行矣乎若犹未也是听言之道未尽也业业致孝必如舜而后尽事亲之道翼翼小心必如文王而后尽事天之道思天下之溺必如禹而后尽忧民之道立贤无方必如汤而后尽用贤之道泛而言之吏称职民安业而后理内之道尽车马修器械备而后理外之道尽条章品目虽纷然不齐而端本澄源实自陛下一身始此所当勉者一也陛下而能尽是道也则天心眷于上人心应于下道德之威日彊仁义之效日着有所弗为为无不成而何三事之足忧陛下而或不能尽是道也则天心久而释人情乆而怠法度渐弛纪纲渐废有所弗动动辄龃龉而非特三变之可虑臣一介防贱从下国来未知朝廷事体惟以耳目见闻之陋肝胆披沥之素稽诸徃古揆之方今僭为陛下陈之陛下傥加之意焉持之以有始有卒戒之以无怠无荒日新而至于又新不息而至于悠乆如是而家不齐国不治天下不平四夷不賔臣未之闻也虽然欲为君尽君道欲为臣尽臣道天下至大也万几至繁也秉本执要固在人主辅賛弥缝当在大臣自古论治未有不以君臣并言者孔子曰为君难为臣不易书曰后克艰厥后臣克艰厥臣盖天下事每患乎以易心临之茍以为易难将至矣茍以为难易斯至矣如知为君之难也则无轻民事无安厥位干干终日尽其所以为君之道有一弗尽则此心弗遑而君德修矣如知为臣之不易也则乃心王室任重天下战战临渊尽其所以为臣之道有一弗尽则此念弗置而臣职举矣虞廷之赓歌有曰元首明哉股肱良哉庶事康哉此言君明臣良则举天下事皆得其安者也又曰元首丛脞哉股肱惰哉万事堕哉此言君失之丛脞臣失之懈惰则举天下事未有不堕废者也臣不量愚陋并诵此以为献惟陛下与二三大臣实圗之天下幸甚
　　鸣复又上奏曰臣窃惟蜀之有闗外四州犹朝廷之有四蜀也蜀据上流有四蜀而后朝廷重四州介在关表有四州而后蜀重臣蜀人也三仕劒外伏见四州有合措置者敢因对扬之顷为陛下陈之其一曰复家计寨之旧其二曰増忠勇军之额家计寨复则老防有保聚之地而人心安忠勇军増则州郡有守御之备而人心固蜀之形势以三闗为险于梁曰武休于沔曰僊人曰七方而所谓阶成岷凤者越乎三闗之外今虽创天水为军而实则前日成州之一县也四州之有家计寨曩时吴玠实为之岷曰仇池凤曰秋防原阶曰杨家崖成曰董家山是四者皆有险可恃有泉可饮又为之粮以食为之屋以居无事则寓于州有事则归于寨自绍兴以来遵守不易七十余载矣曦变之后此寨因废本路帅臣惧其无以守也力请于朝而城筑之议遂起故岷有城凤有城河池亦有城岷凤之城是也河池距杀金平三十里咫尺天险而亦城之其城也又随筑随毁则徒费耳虽然此徃事无以议为也臣独以为州既有城而山遂无寨则城之所容者少民之所聚者众是一城之外皆无驻足之地耳万一有警不死于兵戈则毙于道路矣有城以御寇又有寨以保民则军民两利而人心自安官司顾何惜而不为哉蜀之守御以四大将为要僊人之外曰成曰天水沔戎司主之七方之外曰阶曰岷利副司主之武休之外曰凤集兴元戎司主之其金戎司则又各为一隅宻迩商虢蔽捍梁洋者也官军之外而有土兵初以陜西弓箭手法籍兵丁为之闗外曰忠勇梁洋曰义士金州曰保胜其与京西之保防大率相类可以攻可以战以之而守尤效死弗去盖有屋庐田业以系其志有妻子骨肉以坚其心其势不尽力不止也臣徃歳以犒军至西和见其人品强劲技艺骁勇问其所管仅一千四百余人此大郡也而其数止此阶成凤可知也闗外之产赋轻而役重民之愿为兵也非以免赋盖以免役也夫赋轻则官之所蠲者少役重则民之所利者多傥能因其俗而行之为之以渐持之以乆则边戍可减生劵可罢古者寓兵于农之意不过如此戎司有官军以捍敌州郡有兵民以捍城则声势益强而人心自固官司亦何惮而不为哉厥今强敌逺去金人仅苏当外患帖息之时正内治修明之日原堡之増筑戍卒之还屯民生之劳徕安定任蜀之者亦次第施行矣如臣所建二议势若缓而实急虽无一时可见之功而实有异日乆安之势推而广之沿邉之地荒废尚多若募民垦耕计口分授蠲其租赋借以御邉専意力行厥效自着凡臣所论大率为守蜀计也若夫用蜀以卷三秦用蜀以圗中原则有汉髙帝诸葛亮旧规在惟陛下择而行之
　　鸣复又上奏曰臣至愚极陋顷叨误渥滥守金城窃见金之为郡最系极邉上津一带紧与商虢为邻西城汉隂距长安不数百里郡之所仰以为根本者城也而城不足恃又所赖以为藩篱者关隘也而关隘亦不足多恃盖金尝有城矣城之外又有隄焉以捍水城方而小隄顺而长各不相闗渉也迩帅臣有城筑之请朝廷下城筑之令一时任事者心乎欲速不暇审思由东而北因隄以増筑而隄之上可以阶而升由西而南饬旧以为新而新城之创修仅与隄接故城之形如舟焉如带焉首尾不相应而其中受敌最为要害故曰不足恃金之关隘守以官军杂以土豪星分棊布非不周宻也然戎司所管仅八千余兵耳在寨者十之六在邉者十之四递叠更戍而土豪则于近邉之地役之夫以千余里之邉封七十余处之关隘而仅守之以数千之兵能保其无虞乎故曰不足多恃然则如之何孟子曰天时不如地利地利不如人和此言地虽有险而所以保其险者人也军民杂处每有纷争之患若军民协一则斯有可用之势嘉定己卯敌人从间道入寇逾鹘岭破上津抵蜀口土豪全绍飞战之于前统制张信撃之于后敌未出境而两相忌嫉内自交攻绍飞不旋踵死而官军之归寨者半沈于河遂起大狱此近事也徃嵗之冬北兵至长安又至商洛县金人之奔迸于境上者踵相接也臣与权都统吴彦深轸前弊同为榜墨戒谕军民明夫守御之方晓以利害之实使之并力防遏互相救援从则有赏违则有罚谋议既定人心颇安使后之主兵者皆如彦也是固可与共国事也万有一不然平居冰炭之不侔则缓急胡越之相视兵自为兵民自为民其害将有不可胜言者臣尝精思熟虑窃见沔阳虽为次邉最号冲要守以季捴尝假之以节制军马之名继以田克悉又畀之以制司参议之职朝廷规画意盖有在傥能推夫用之于沔者以施之于金将见臂指一身军民一体有和协辑睦之实无乖争违异之虞以守则固以战则胜其于邉防利害实非小补
