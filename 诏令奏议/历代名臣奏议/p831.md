<!-- { "loadSidebar": true } -->
　　方平又论减省财用事曰臣近受同贾昌朝等定夺减财费窃闻渊防先自宫禁裁损一切用度至于圣躬奉给缗钱亦令罢供此盖陛下身先勤俭爲生灵计夫减省所爲者自下而议上则于体不顺由上以率下则于名爲正臣愿以禁中所行之事择其大者三数节宣示外廷因发明诏使天下共知圣意忧边爱人之深则中外臣庶得不体国家之急上成德美者乎特在陛下防之清衷不屑细言则成効可冀也其有狥已之利与则喜夺则怒此女子与小人之情怨谤所由生也臣軰敢不竭精尽虑上副天心
　　皇祐元年右司谏钱彦良上奏曰臣伏见真宗皇帝诏书以涂金冗费上自宫掖下及庶民一皆禁止三十年间不敢有犯陛下奉以俭约遵守祖宗旧章虽申明涂金之勅岁下而近日戚里诸亲权要族党并以涂金衣服首饰相尚日増盛丽以至三朝庆防被服入宫蔑视刑典习爲惯事且此巧僞之物荡昏心目无益饥寒风俗所以趋竞者禁虽立而法不行故好之愈甚况真宗皇帝崇本冲素讲求制度欲爲万世之戒岂可使之废坠此乃国家守成大要属在陛下今欲乞严禁约涂金匠人依旧条处斩如情理稍轻刺面决配千里外牢城臣僚之家用使造作并科违制皇亲戚里即不支俸钱一年其失于紏察赏罚并依先朝之旧仍乞指挥内东门司使臣如有诸亲命妇郡县主等入内輙服金衣首饰者并画时禁止不令入内一面具姓名申奏勘责如本非私情别因事彰露亦与同罪所贵先朝之制遵行天下
　　嘉祐六年知谏院何郯上奏曰臣等窃见今歳以来灾异屡臻日食地震江淮腾溢风雨害稼民多菜色此正陛下侧身克己未敢擅恣之时而道路流言皆云天子近日宫中燕饮防爲过差赏赉之费动以万计耗散府库调敛细民况酒之爲物伤性败德禹汤所禁周公所戒殆非所以承天忧民辅养圣躬之道也陛下恭俭之德彰信兆民议者皆以爲后宫奢纵务相夸尚左右近臣利于赏赉陛下重违其请屈意从之夫天以刚健爲德君以正固爲事奈何徇后宫左右之欲上忽天戒下忘民病中不爲宗庙社稷深自重惜臣等愚惑窃爲陛下不取伏望陛下当此之际悉罢燕饮安神养气后宫妃嫔进见有度左右小臣赏赉有节及厚味腊毒之物无益奉养者皆不宜数御以伤于和乃可以解皇天谴告之威慰元元穷困之望保受命无疆之休也
　　八年知谏院司马光上劄子曰臣伏覩圣恩颁赐羣臣以大行皇帝遗留物如臣所得已近千缗况名位渐髙必霑赉愈厚举朝之内所费何啻钜万窃以国家用度素窘复遭大防累世所藏几乎扫地传闻外州军官库无钱之处或借贷民钱以供赏给一朝取办逼以捶楚当此之际羣臣何心以当厚赐况将来山陵所须全未有备国信往来又当供亿万一更有水旱军旅之虞不知朝廷何以处之若国用不足必重敛于民民已困穷何以供命饥寒所驱必爲盗贼此乃安危之本愿陛下深思熟虑勿以爲细事而忽之也臣诚知干兴之际曽有此例亦恐当时所赐不至如此之多况当时帑藏最爲富实今事力耗竭十无一二岂可但云旧例不思损益况委质爲臣共图国事股肱耳目譬犹一体安则俱安危则俱危岂待多得金珠然后输忠尽力恐非所以遇士大夫之道也今天崩地坼率土哀摧羣臣各迁一官不隔磨勘恩泽已厚诚不忍更受赐物因公家之祸爲私室之利伏望圣慈许令侍从之臣各随其意进奉金帛钱物以助供山陵之费如此则君恩下流臣诚上逹上下相爱洽于至和既可以少纾民力又不至有伤国体
　　光又上劄子曰臣于今月十五日曽具劄子上言乞详令侍从之臣进奉金银钱帛以助山陵之费至今未闻降出臣亦曽与同軰具状诣客省进物防批降指挥以干兴年中无此例不令收接其事理本末臣已于前来劄子内一一奏陈今更不敢重复有言窃以方今国家多虞人心危惧正是朝廷斟酌时宜损益变通之际岂可不究利害但询旧例而已况所赐羣臣之物比旧例过多几倍而羣臣有所进献则云旧例无之虽圣恩务在优隆然羣臣有廉耻之心者何面目以自安又州县鞭挞平民逼取钱物以济一时之急不知干兴年中何尝有此例也以此见国家虚实缓急逐时不同岂可专执旧文不加裁损今大防之后内外困穷几百在位之臣皆当焦心刻己以救其患若受此非常之赐恬然有之曽不爲媿则士众必曰我軰劳苦而所得防薄羣臣安坐而享厚利其心安得不怨百姓亦曰我軰剥肤椎髓以供赋敛而浩浩入羣臣之家如泥沙不惜其心安得不怒近者怨逺者怒爲国计者可以不深思逺虑乎是以臣軰区区欲输此物非谓可以増帑藏之富助用度之急也其意盖以通上下之情慰逺近之心塞无厌之怨解重敛之怒伏望朝廷留心省察知其爲安危之本非臣夸小廉竞小忠也臣今来并前来所奏劄子共二道并乞早降付中书枢宻院同共商量施行
　　光又上奏乞制国用曰臣近曽上防以即今公私财用率皆穷窘专奉目前经费犹汲汲不足万一有大水大旱饥馑相仍敌人侵边盗贼羣起发兵诛讨不时克定仓库已空百姓又竭其忧患不细必当早爲之谋以救斯弊乞随材用人使乆于其任务农通商以蕃息财物节省赐予裁损浮费又以宰相领总计使之职凡天下金帛钱谷属于三司不属三司者总计使皆领之岁终则校其出入之数若入少而出多则思其所以救补之术奏而行之常使岁余三分之一以备饥馑军旅非常之费其内外钱谷官之长皆委总计使察其能否考其功状以奏而诛赏之此诚当今之急务伏望陛下与公卿大臣定议早赐施行
　　仁宗时陜西用兵权度支判官宋祁上防曰臣伏见西贼叛逆未即枭截申命将校警饬边陲陛下日仄忧勤特轸调发内经圣虑旁咨群谋臣诚不肖窃用感愤以爲勇夫行外儒者计内合爲威畧以行天诛则跳梁小丑指期烹醢故敢妄陈愚见以佐万一臣闻兵以食爲本食以货爲资在易聚人在书八政诚圣人一天下之归之具也以天下取之以天下用之量入爲出故天子不得私焉传曰足食足兵民信之矣今在藏无积年之镪太仓乏三岁之储南方冶铜匮而不发承平如此已自雕困其故何哉良由取之既殚而用之无度也臣不能悉知朝廷之经费且以臣素所见者言之何者大有三冗小有三费以困天下之财财穷用褊乃今更欲兴数十万众无谋甚矣陛下诚能超然逺览烛见根本去三冗节三费专奉西北之屯尚可旷焉髙枕无匮乏之患何谓三冗天下有定官无限员一冗也天下厢军不任战而耗衣食二冗也僧尼道士日益多而无定数三冗也三冗不去不可爲国今陛下诏于此断自今日僧尼道士已受戒具者且使如旧其在寺帐爲徒弟子者悉还爲民勿复岁度今日已后州县寺观留若干所僧尼道士定若干人且令后来之数不得过此此防一举可得耕织夫妇五十万人则一冗去矣今天下厢军不择孱小尫弱悉皆收配才图供役本不知兵亦且月费廪粮岁费库缣数口之家不能自庇于是相挻逃匿化爲盗贼者不可胜筭朝廷每有夫役更借农民以任其劳假如厢军可令驱以就役方且别给口劵间望赐钱二端相准不便明甚陛下若敕天下厢军今日以后除州军须要防捉别留三百人自余更不收补已在籍者许备役终身如此则中下之家悉入农业又得力耕者数十万则二冗去矣国家郡县素有定官譬以十人爲额常以十二加之迁代罪谪足以无乏今则不然一位未缺十人竞逐纡朱满路袭紫成林州县之地不广于前而陛下官五倍于旧吏何得不茍进官何得不滥除陛下诚能诏审官院内诸司流内铨明立限员以爲定法自今已往门廕流外贡举之色实置选限稍务择人俟有阙官计员补吏内则省息奉廪外则静一浮华则三冗去矣何谓三费一曰道塲斋醮无日不有若七日若一月若四十九日各挟主名未始暂停至于蜡蔬膏面酒稻钱帛百司供亿不可赀计而主者旁縁利于欺拨故奉行崇尚故干典法皆以祝帝寿奉先烈祈民福爲名欲令臣下不得开说臣愚以爲陛下上事天地宗庙次事社稷百神醴酪粢盛牺牲玉币使有司端委而奉之岁时而荐之足以竦明德于天极介多福于黔庶何必道场斋醮希屑屑之报哉是国家抱虚以考祥小人诬神而获利耳陛下若断自圣虑取必不可罢者使略依本教以奉薰脩开啓有时赐与有度则一费节矣二曰京师寺观或多设徒卒或増致官司衣粮所给三倍他处帷幄谓之供养田产谓之常住不徭不役坐蠧齐民而又竞餙神祠争脩塔庙皆曰不费官帑自募民财此诚不逞罔上之尤者夫民藏于国国藏于民财不天来而由地出也役不使鬼而待人作也舍国取民其伤一焉伏望陛下切敕州县普令罢止则二费节矣三曰使相节度不藩要贪取公用全济私家迹夫节相之建或当边镇或临师旅也公用之设或以飨賔也今则不然罢黜大臣率叨使相安居都邑普蒙公用取生人之资力爲无功之奉养坐縻邦用莫此爲甚伏望陛下宝惜名器使授受惟才自今地非边要州无师屯者不建节度已带节度不得留近藩及京师则三费节矣三冗已去三费已节数年之内用度必饶臣又闻之人不率则不从身不先则不信陛下若能躬服至俭风示四方锦防金玉不得妄费请自后宫爲始衣服醪膳无溢旧规请自乗舆爲始然后天下向应民业日丰人心不揺师役可举虽使风行电照饮马西河蠢尔戎酋可玩之股掌中矣宁与今日诛求财用课塩防茗爲戚戚之计者同年而语哉臣诚狂妄不晓禁忌轻进愚防惟陛下裁赦其辜
　　知諌院包拯上奏曰臣伏见景德祥符中文武官总九千七百八十五员今内外官属总一万七千三百余员其未授差遣京官使臣及守选人不在数内较之先朝才四十余年已逾一倍多矣切以唐虞建官惟百夏商倍之周设六官僚属渐广秦并六国郡县益众降及汉魏以至隋唐虽设官寖多然未有如本朝繁冗甚也今天下州郡三百二十县一千二百五十而一州一县所任之职素有定额大率用吏不过五六千员则有余矣今乃三倍其多而又三岁一开贡举每放仅千人复有台寺之小吏府监之杂工防序之官进纳之辈总而计之不止于三倍是食禄者日増力田者日耗则国计民力安得不窘乏哉臣谨案景德中天下财赋等岁入四千七百二十一万七千匹贯石两支四千九百七十四万八千九百匹贯石两在京岁入一千八百三十九万二千匹贯石两支一千五百四十万四千九百匹贯石两庆歴八年天下财赋等岁入一万三百五十九万六千四百匹贯石两支八千九百三十八万三千七百匹贯石两在京岁入一千八百九十九万六千五百匹贯石两支二千二百四十万九百匹贯石两况天下税籍有常数矣今则岁入倍多者何也盖祖宗之世所输之税只纳本色自后以用度日广所纳并从折变重率暴敛日甚一日何穷之有且天下田土财用比之曩时虚耗渐以不逮岂于今而能倍之乎非天降地出但诛求于民无纪极尔输者已竭取者未足则大本安所固哉臣以爲冗吏耗于上冗兵耗于下欲捄其弊当治其源在乎减冗杂而节用度若冗杂不减用度不节虽善爲计亦不能捄也方今山泽之利竭矣征赋之入尽矣幸而西北无事乃是可爲之时若不锐意而改图但务因循必恐贻患将来有不可捄之过矣伏望上体祖宗之成宪下恤生灵之重困谓设官太多也则宜艰难选举澄汰冗杂谓养兵太众也则宜罢絶招募拣斥老弱土木之工不絶者悉罢之科率之出无名者并除之省禁中奢侈之僭莭上下浮枉之费当承平之代建长乆之治愿陛下留神省察申命宰执条此数事而力行之则天下幸甚
