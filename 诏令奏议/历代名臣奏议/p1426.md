<!-- { "loadSidebar": true } -->
　　元祐五年六月殿中侍御史上官均论弃地非便防曰臣切闻春秋传曰徳以柔中国刑以威四夷是知先王之治天下其待中国与四夷其道固异何则夷狄天性桀骜恃逺负险中国弱则先叛彊则后服专以恩飬则倔彊难制其势使然也臣切观自陛下临御以来惩前日边臣拓地邀赏之弊而大臣采宋璟不赏边功之说务以息兵养民为事徳意可谓至渥矣然自朝廷纳西夏贡使复与嵗赐恩礼不为不厚而戎人骄恣傲然无懐服之意遣使请地邀求无已廼知非恩之不至待之不勤其弊在于姑息之太过耳臣闻威过则怨恩过则骄怨则懐必死之心骄则有无厌之求昔先王之御逺人知威之不可独立故假惠以济威知惠之不可独行故须威以行惠然后逺人且懐且畏无怨望轻侮之心今羌虏之情骄傲已见大臣务以息兵省事为意前日遽弃防边四寨以塞其请而戎心无厌邀请益甚不知大臣为陛下计将与之乎将拒之乎与之则地日蹙而威日削适足増其强悍之气终不使之屈慑柔服以听命令汉晁错明于边事甞曰来而能困使得气去后未易服也又遗以土地以骄其气乎臣闻兵以诛骄骄暴去则无所用兵政以治事事息则无所用政骄暴未去而遽寝兵事未治而欲无事是为畏事茍安之计其极必至于用兵多事劳弊内外而后已昔汉因循以成七国之祻唐厌兵以成藩镇之彊此前事已然之验也异域之情臣虽不知边鄙之事臣虽未甞习然士大夫自塞儌守官罢归京师者访闻非一皆如臣言又以古验今羌虏之情宜不相逺故臣敢为陛下反覆陈之臣愿陛下诏敕大臣虚懐访问塞上罢官与知边事之臣参伍稽考当得其实则羌人万里之情可以坐见矣臣闻练兵选将积粟三者御边之急务厚赏重禄劝士之要术朝廷常敕边郡为五年之蓄不知今日之积其数几何不可以不预计矣夫犯彊敌冒白刃士卒不顾死者利厚赏也前日薄首级之赏务以息邀功之士而不知非厚赏不足以使众此不可以不讲也伏愿陛下诏谕大臣简略细务留意安边大计却羌戎无厌之求讲练兵选将积粟厚赏之术遣知边事可信之臣按察塞儌以详守御得失之实储蓄卒伍之数明诫邉吏以朝廷之意羌虏柔服则治兵积粟以备之桀骜侵轶则邀击前后以挫之退不得畏缩以骄其气进不得兴兵以费吾财张大天威赫然示异域不可侵犯之意则士气日奋戎心日消四夷无侵陵之患中国有泰山之安矣夫先患而谋则有余后事而计则无及此天下大计惟陛下留神蚤加详择
　　贴黄臣切闻西夏见今所争兰州塞地皆控扼戎马要路若茍容目前无事全不计校轻以付与中外之议深恐戎人虚长驱熈河数郡孤立难守为害非细臣切意大臣之计务欲安静无事故曲从其意若异时戎心无厌继欲请熈河故地不知何词以拒之臣访闻防边得替官贠皆以为戎人之情骄则愈横今以旁塞要地付与徒自去其藩扞长敌人彊悍之势如傅虎以翼借冦以兵不唯无益适足为患为今之计不若治兵积谷选将厚赏画地而勿与尺寸使戎心晓然知朝廷之意中国之彊不敢轻犯愿陛下询访执政大臣今以塞地与之不知果能使西夏懐惠无异日之患否不可必则是徒失险阻为乆逺之累如夏人以故地彊界为言则邉将盍荅以灵州亦朝廷故土西夏若还灵州中国亦偿以故土如此亦足以折其无厌之情兹邉陲安危之计宜博访审虑庶无后悔臣愚所言非欲兴兵生事盖西戎骄倨请求无厌若不讲饬邉备折其贪冒之意其势必至侵犯塞郡劳师费用困弊中国伏乞陛下诏谕大臣以消未然之患
　　元祐间右正言王觌论吕惠卿违侵扰外界防防曰臣闻自古中国有以致异域之患者其端固不一也然大要多因守邉之吏贪功生事而侵扰之积以成衅其祸乃深故汉武帝用王恢聂壹之言絶匈奴之好以兴马邑之师初已无利而其后连兵不解者数十年唐眀皇因孙诲赵惠琮之谋背吐蕃之盟以有青海之战初虽一防而其后官军陷没者数万人如武帝眀皇可谓英睿之主矣然一为邉吏所误渝盟爽信以快一时而至使生灵肝脑涂地财竭力殚为后世笑可不为之痛惜哉故为国深虑者若贪功生事之邉吏置之法而无赦则庶几得所以懐逺人安邉境之道也臣伏见资政殿大学士吕惠卿前知太原府于元丰八年内差知府州折克行等于四月十七日入西界三角川以来讨荡及差第一将訾虎等于四月十九日入西界聚星泊以来讨荡二将及麟府州蕃汉士卒并帅府添差之兵无虑二万人骑不惟无故结舋于彼而我之士卒阵亡及伤而见姓名者数百人随军子弟不预焉支过赏功及阵亡轻重伤银绢二万余匹两犒设及其余钱粮又数万计致西人却于五月中引千余骑犯邉至葭芦寨供奉官王瑛以战死兵士陷没者六十余人自是惠卿内懐忧恐过作守备于极邉难得粮草之地添屯兵马虚费极多臣访闻惠卿岀兵之时邉境本自安靖徒以元丰五年内曽有朝防倐往忽来为扰耕之计惠卿縁此于去年春间面谕诸将及遣属官讽防邉将佐申乞岀兵盖欲事成则功归于已不成则罪在将佐而已故管勾麟府路军马公事张之谏不肯随顺申请惠卿挟怒奏黜人咸寃之未岀兵之间三月六日登极大赦既到折克行以赦书指防不侵扰外界未肻岀兵惠卿不听故克行等廼以四月十七日十九日入界臣伏读三月六日赦书应防邉州府仰逐处长吏并廵检使臣钤辖兵士及邉上人戸不得侵扰外界守疆埸勿令骚扰此朝廷之美政陛下之盛徳也凡州郡赦书初到之日集官吏军民而宣读焉圣恩深厚孰不叹嗟四夷传闻当亦感泣盖皇帝陛下即位之始太皇太后同听政之初以神宗新弃天下圣心悲哀岂遑武事故须慰安隣敌休息兵民俾兵民安土而无荷戈之忧隣敌归心而无扰邉之患然后可以见中国礼义之举可以申圣孝亮隂之情也而惠卿志不在哀心轻赦令侥幸功赏妄兴师徒使朝廷内则致疑于兵民外则失信于隣敌损亏国体蠧伤圣政皆惠卿之由也臣检防本朝自建隆以来南郊等赦书并无前项不得侵扰外界等指挥惟太宗真宗仁宗英宗神宗登极大赦戒勅邉吏与去年三月六日赦文正同于此既有以见祖宗谨始之先务又有以知陛下承祧之深意也是则于国家之体所系岂轻哉凡厥邉臣敢不恭命惠卿甞为执政方握帅权朝廷礼遇不为不优国家寄委不为不重所当将顺圣徳弹压邉陲若提封之内敢或违赦弄兵輙侵外境自当决行军法以严天子之命以为邉吏之戒安可自为乱阶身犯诏禁涣汗之号方恱于羣情无名之兵已骇于众听如此则吏民岂复以赦书为可用异域岂复以中国为可亲四方岂复以朝命为可尊后世岂复以祖宗为可法陛下以惠卿之罪为微罪耶大罪耶以惠卿之恶为可恕耶为不可恕耶以惠卿之罪为微罪则自古以来废诏骋兵残民辱国者皆微罪矣以惠卿之恶为可恕则由今以往欺君罔上壊法乱常者皆可恕矣或谓惠卿虽无遵用赦书之意亦岂敢更不奏请而遽遂出兵哉请不请固非臣之所知而其为罪恶则均也夫惠卿不复奏请而遂岀兵则是直废赦勅无人臣之礼罪不容诛矣引赦为说而有请焉亦不过张大岀兵之利以欺罔朝廷而已朝廷以邉帅之请而信之不疑则适足以致非礼之举失信之过尽归于朝廷也为臣不忠孰甚于此伏望圣慈察惠卿妄兴师旅违圣孝之情废格赦勅无人臣之礼隳祖宗谨始之意开邉鄙异日之患侥幸功赏志不在哀内致疑于兵民外失信于隣敌亏损国体蠧伤圣政蚤行诛窜以为天下后世不忠不孝之戒干冒睿圣无任忠愤激切之至
　　贴黄登极赦内不得侵扰外界务要静守疆埸等指防自太宗以来至陛下六圣所同守天下所共知也及惠卿一旦而壊之缙绅之稍识忠义者孰不愤叹但以惠卿凶险倾邪甞任执政朋党甚多恐言发祸随故未有敢以其事闻朝廷者惟朝廷特赐主张臣非惧祸所虑臣言不行则于圣政所损不细而已伏望圣慈详察
　　又曰奏而废赦与不奏而废赦其罪之轻重相去无几但曽经奏禀即须更治经歴官司之罪也乞圣慈详酌
　　又曰赦到太原当在三月十日以后惠卿岀兵在四月十七日即是宣赦未及四十日而违赦岀兵也今后朝廷赦勅何以使吏民尊之隣敌信之况今正当朝廷务要守静疆埸绥安隣敌之时故须窜诛惠卿以为邉吏之戒
　　又曰三月六日赦书必须数日而后可到太原其麟府等处得惠卿指挥而后岀兵又须数日既以四月十七日岀兵即惠卿措置岀界等事正是初闻神宗上仙之时若疆埸有警势须捍固所不论既邉境本自无事又赦书有不得侵扰外界务要静守疆埸之戒惠卿乃忍故违赦令忘哀动众夫因人之防而伐之犹且不可自闻国哀之初若防考妣之际而谋动干戈也惠卿若不重行窜殛是则人臣之不忠不孝者接迹而无惧矣惟圣慈详酌
　　又曰惠卿倾邪刻薄当其窃权用事之时简贤附势壊法乱常为国巨蠧行手实之法骚动天下兴郑侠之狱贼害正人谄奉王安石赖以进用后因争利而为仇援引徐禧擢之通显终致防师而辱国如此之类皆中外之所共知者言事臣寮必已及之臣不复论今惠卿虽已罪恶贯盈惧祸称疾力求宫观差遣欲以幸免縁前项太原府用兵之事所系国体甚大不可不行法也若为其已是宫观差遣而寛假之乃是正中其奸计矣如此则奸凶之人何所惩艾
　　觌又状曰臣再沥恳诚上渎天听臣今言吕惠卿违赦岀兵事所系国体甚大兼系赦后之事伏望陛下岀臣章与执政大臣议其罪法然中书侍郎张藻素出惠卿门下藻性倾邪与惠卿不异故自来交相为地人皆指为死党今来陛下若与大臣议惠卿罪法藻必预焉论议之际惟圣慈察之无令藻奸计得行则天下之幸也干冒圣聦无任战汗之至
