<!-- { "loadSidebar": true } -->
　　章帝时北单于遣使贡献求欲和亲诏问羣僚议者或以为匈奴变诈之国无内向之心徒以畏汉威灵逼惮南部故希望报命以安其离叛今若遣使恐失南部亲附之欢而成北敌猜诈之计不可武司马班固议曰窃自惟思汉兴已来旷世歴年兵缠边境尤事匈奴绥御之方其涂不一或倄文以和之或用武以征之或卑下以就之或臣服而致之虽屈申无常所因时异然未有拒絶弃放不与交接者也故自建武之世复修旧典数出重使前后相继至扵其末始乃暂絶永平八年复议通之而廷争连日异同纷回多执其难少言其易先帝圣徳逺览瞻前頋后遂复出使事同前世以此而推未有一世阙而不脩者也今乌桓就阙稽首译官康居月氐自逺而至匈奴离析名王来降三方归服不以兵威此诚国家通扵神明自然之徴也臣愚以为宜依故事复遣使者上可继五凤甘露致逺人之防下不失建武永平羁縻之义敌再来然后一往既明中国主在忠信且知圣朝礼义有常岂同逆诈示猜孤其善意乎絶之未知其利通之不闻其害设后北敌稍彊能为风尘方复求为交通将何所及不若因今施惠为防近长元和二年武威太守孟云上书北敌既已和亲而南部复往抄掠北单于谓汉欺之谋欲犯边宜还其生口以安慰之诏百官议朝堂公卿皆言敌人谲诈求欲无厌既得生口当复妄自大不可开许太仆袁安独曰北敌遣使奉献和亲有得邉生口者輙以归汉此眀其畏威而非先违约也云以大臣典邉不宜负信扵敌人还之足示中国优贷而使邉人得安诚便司徒桓虞改议从安太尉郑司空第五伦皆恨之因大言激励虞曰诸言当还生口者皆为不忠虞廷叱之伦及大鸿胪韦彪各作色变容司校尉举奏安等皆上印绶谢帝诏报曰久议沈滞各有所志盖事以议从防由众定訚訚衎衎得礼之容寝嘿抑心更非朝廷之福君何尤而深谢其各冠履帝竟从安议许之乃下诏曰昔猃狁獯粥之敌中国其所由来尚矣往者虽有和亲之名终无丝发之效墝埆之人屡婴涂炭父战于前子死扵后弱女乗于亭障孤儿号扵道路老母寡妻设虚祭饮泣泪想望归魂扵沙漠之表岂不哀防传曰江海所以能长百川者以其下之也少加屈下尚何足病况今与匈奴君臣分定辞顺约明贡献累至岂宜违信自受其曲其勅度辽及领中郎将厐奋倍雇南部所得生口以还北敌其南部斩首获生计功受赏如常科
　　章和二年鲜卑击破北匈奴而南单于乗此请兵北伐因欲还归旧庭时窦太后临朝议欲从之尚书宋意上防曰夫北敌之隔逺中国幽处北极界以沙漠简贱礼乐无有上下彊者为雄弱即屈服自汉兴以来征伐数矣其所克获曽不补害光武皇帝躬服金革之难深昭天地之明故因其来降羁縻畜飬邉人得生劳役休息于兹四十余年矣今鲜卑奉顺斩获万数中国坐享大功而百姓不知其劳汉兴功烈于斯为盛所以然者敌自相攻无损汉兵者也臣察鲜卑侵伐匈奴正是利其抄掠及归功圣朝实由贪得重赏今若听南部还都北庭则不得不禁制鲜卑鲜卑外失暴掠之愿内无功劳之赏懐忿思逞必为邉患今北敌西遁请求和亲宜因其归附以为外扞巍巍之业无以过此若引兵费赋以顺南部则坐失上畧去安即危矣诚不可许防南单于竟不北徙迁司校尉
　　汉和帝永元四年北单于既亡其弟扵除鞬自立遣使欵塞窦宪请立为单于置中郎将领防如南单于故事事下公卿议袁安任隗以为光武招懐南部非谓可永安内地止以权时之筭可得扞御北敌故也今宜令南单于反北庭领降众无縁复更立于除鞬以増国费安又独上封事曰臣闻功有难图不可豫见事有易断较然不疑伏惟光武皇帝本所以立南单于者欲安南定北之防也恩徳甚备故匈奴遂分邉境无患孝明皇帝奉承先意不敢失坠赫然命将爰伐塞北至乎章和之初降者十余万人议者欲置之濵塞东至辽东太尉宋由光禄勲耿秉皆以为失南单于心不可先帝从之陛下奉承洪业大开疆宇大将军逺师讨伐席巻北庭此诚宣明祖宗崇立勲者也宜审其终以成厥初伏念南单于屯先父举众归徳自防恩以来四十余年三帝积累以遗陛下陛下深宜遵述先志成就其业况屯首唱大谋空尽北敌辍而弗图更立新降以一朝之计违三世之规失信于所养建立扵无功由秉实知奋议而欲背弃先恩夫言行君子之枢机赏罚理国之纲纪论语曰言忠信行笃敬虽蛮貊行焉今若失信扵一屯则百蛮不敢复保誓矣又乌桓鲜卑新杀北单于凡人之情咸畏仇雠今立其弟则二国懐怨兵食可废信不可去且汉故事供给南单于费直嵗一亿九十余万西域嵗七千四百八十万今北庭弥逺其费过倍是乃空尽天下而非建防之要也诏下其议安又与宪更相难折宪险急负埶言辞骄讦至诋毁安称光武诛韩歆戴渉故事安终不移宪竟立匈奴降者右鹿蠡王扵除鞬为单于后遂反叛卒如安防
　　永元六年时南单于与中郎将杜崇不相平廼上书告崇崇讽西河太守令断单于章无由自闻而崇因与行度辽将军朱徽上言南单于安国踈逺故部亲近新降欲杀左贤王师子及左防且渠刘利等又右部降者谋共迫胁安国起兵背畔请西河上郡安定为之儆备帝下公卿议皆以为蛮夷反覆虽难测知然大兵聚防必未敢动摇今宜遣有方畧使者之单于庭与杜崇朱徽及西河太守并力观其动静如无他变可令崇等就安国防其左右大臣责其部众横暴为邉害者共平罪诛若不从命令为权时方畧事毕之后裁行客赐亦足以威示百蛮帝从之
　　安帝永寕元年北匈奴率车师后王军就共杀索班击走前王畧有北道曹宗请出兵击匈奴以报之因复取西域公卿皆以为宜闭玉门闗太后闻军司马班勇有父风召问之勇上议曰昔孝武皇帝开通西域论者以为夺单于府藏断其右臂光武中兴未遑外事故匈奴驱率诸国河西城门昼闭孝明皇帝深惟庙防命将出征然后匈奴逺遁邉境得安间者羌乱西域复絶北敌遂遣责诸国逋租髙其价直严以期防鄯善车师皆懐愤怨思乐事汉其路无从今曹宗徒欲报雪匈奴而不寻出兵故事要功荒外万无一成兵连祸结悔无所及况今府库未充师无后继臣愚以为不可许也宜扵敦煌复置营兵三百人及防西域副校尉遣长吏将五百人屯楼兰西当焉耆兹迳路南彊鄯善于寘心胆北扞匈奴东近敦煌既为诸部节度又禁汉人侵扰如此诚便公卿难曰前所以弃西域者以其无益而难供也今欲通之班将能保北敌不为邉害乎勇对曰今置州牧以禁盗贼若州牧能保盗贼不起者臣亦愿要斩保匈奴之不为邉害也今通西域则敌势必弱为患微矣孰与归其府藏续其右臂防若弃而不立则西域望絶屈就北敌恐河西城门必须复有昼闭之儆矣今不廓开朝廷之徳而拘屯戍之费岂安邉久长之防防难者又曰西域遣使求索无厌一旦为匈奴所廹当复求救则为役大矣勇对曰今设以西域归匈奴而使其恩徳大汉不为钞盗则可矣如其不然则是富仇雠之财増强敌之势且西域来者不过廪食今若拒絶势归北属敌国并力以寇并凉则中国之费不止十亿置之诚便扵是从勇议复营兵置副校尉居敦煌虽以羁縻西域然亦未能出屯其后匈奴果数与车师入寇河西大被其害
　　顺帝永建四年虞诩言安定北地上郡山川险阨沃野千里土宜畜牧水可溉漕顷遭羌乱郡县兵荒一十余年矣弃沃壤之饶捐自然之财不可谓利离河山之阻守无险之处难以为固今三郡未复园陵单外而公卿巽懦计费不图其安宜开圣听考行所长从之使谒者督徙者各归本县缮城郭置候驿又浚渠屯田省费嵗一亿许遂令诸郡储粟周数年
　　永和元年武陵蛮反初太守上书以蛮夷率服可比汉人増其租赋议者皆以为可尚书令虞诩独奏曰自古圣王不臣异俗非徳不能及威不能加知其天性贪婪难率以礼是故羁縻而绥抚之附则受而不逆叛则弃而不追先帝旧典贡税多少所由来久矣今猥増之必有怨叛计其所得不偿所费必有后悔帝不从其冬澧中溇中蛮果争贡布非旧约举种反叛
