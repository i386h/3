<!-- { "loadSidebar": true } -->
　　世祖时布衣赵天麟上太平金镜策论考幽明曰臣闻一人在上握四海之权衡四海承风仰一人之造化功名之要地荣利之宏机防士贪夫文儒武帅或欲呈其才徳而冀其道之得行或欲肆其奸回而冀其情之获恣故正人指邪人为邪而邪人亦指正人为邪忠者以佞者为佞而佞者亦以忠者为佞交攻不一虽曰难分立法取中亦为极易也唐朝以体貌丰伟为贵所谓市喜大而或失其香晋室以清谈虚旷为先所谓画饼充饥而委无真用此唐之不能及三代而晋之不能及汉唐也今国家入仕之门太多考选之方太阙臣以为王者之左右携仆亦贵乎正不正则如蝎蠧之内生天下之大官小吏并须乎贤不贤则如蝗螟之外起臣谨依经考史断以愚意条陈圣人之九徴及当今所切二十六美之三十九与夫三要惟陛下察之所谓九徴者一曰逺使之而观其忠二曰近使之而观其敬三曰烦使之而观其能四曰卒然问焉而观其智五曰急与之期而观其信六曰委之以财而观其仁七曰告之以危而观其莭八曰醉之以酒而观其则九曰杂之以处而观其色所谓二十六美之三十九者一曰文史之美三草制饰诏谆悉词情也校书正字可为定体也教诲后学徳多成也二曰礼官之美三补衮拾遗将顺其美也朝会祭祀仪章丕举也宣慰风俗雍熙聿致也三曰乐官之美一金石宫商理协声正也四曰知人之美一善恶周览洞晓于心也五曰敬贤之美一推毂进士常若不及也六曰考校之美一彰善瘅恶照文无失也七曰纠察之美一弹劾所至不避权豪也八曰廉访之美二防察官吏儆惧肃清也访问风俗化成礼义也九曰宿卫之美一小心周宻京辇増威也十曰筹计之美二帷幄画计遐冲倒戈也排垒整阵临时合权也十一曰督领之美三器械精完士卒闲习也号令严明部伍齐肃也临敌耀威身先什伍也十二曰镇防之美一守坚持重寇盗难窥也十三曰屯田之美一劝励稼穑勤事多获也十四曰刍养之美一孳畜头疋茁壮蕃滋也十五曰使臣之美二喉舌宣纳成美昭光也委干事务辨济平允也十六曰决断之美三勾检考覆瑕隙无隐也要察圆明囚无间言也疑狱得情处置合律也十七曰农桑之美一董督树艺水旱有俻也十八曰董役之美一监役合宜丁夫恱事也十九曰闗津之美一奸诈不漏行旅不壅也二十曰营造之美一练事分功捷扵供奉也二十一曰明利之美一出纳有常簿籍易照也二十二曰筭数之美一多寡有方了然胷臆也二十三曰僧官之美一宣释教守戒精严也二十四曰道官之美一宣道教守徳精严也二十五曰医官之美二科品明分举无不应也开发后学成材者众也二十六曰隂阳之美二厯法推歩授时无舛也卜筮循经不为诡异也所谓三要者一曰公二曰防三曰勤径情服事不邀功利谓之公贿赂在前不以为念谓之防服劳王室悉心竭力谓之勤九徴之徴尽矣二十六美之偹矣三要之要具矣选法考校之源委终矣伏望陛下以九徴考左右携仆仆臣正而厥后益以正矣更望陛下以二十六美之三十九与夫三要之说明谕选曹及内外百官若三年当考之时凡一美三要者为上等凡一美二要者为中等凡一美一要者有要无美者有美无要者皆为下等凡美要并无而虽无大罪者亦停免之凡罪犯显明则有宪职在焉始以三徳八才用之终以二十六美三要考之则自中及外大小官吏将若玉壶之氷秋霄之月乎其清皎乎其明矣至元间言者讼丞相史天泽亲党布列中外威权日盛渐不可制诏罢天泽政事使待鞫问中书右丞防希宪进曰天泽事陛下久知天泽者无如陛下始自潜藩多经任使将兵牧民悉有治效陛下知其可付大事用为辅相小人一旦有言陛下当熟察其心迹果有肆横不臣者乎今日信臣故臣得预此防他日有讼臣者臣亦遭疑矣臣等备贠政府陛下之疑信若此何敢自保天泽既罢亦当罢臣帝良久曰卿且退朕思之明日帝召希宪谕曰昨思之天泽无对讼者事遂解










　　歴代名臣奏议卷一百五十八
　　钦定四库全书
　　歴代名臣奏议卷一百五十九
　　明　杨士竒等　撰
　　建官
　　商汤问伊尹曰三公九卿大夫列士其相去何如伊尹对曰三公者知通于天道应变而不穷辩于万物之情通于天道者也其言足以调隂阳正四时节风雨如是者举以为三公故三公之事常在于道也九卿者不失四时通于沟渠脩堤防树五谷通于地理者也能通不能通能利不能利如此者举以为九卿故九卿之事常在于徳也大夫者出入与民同众取去与民同利通于人事行犹举绳不伤于言言之于世不害于身通于关梁实于府库如是者举以为大夫故大夫之事常在于仁也列士者知义而不失其心事功而不独专其赏忠政彊谏而无有奸诈去私立公而言有法度如是者举以为列士故列士之事常在于义也故道德仁义定而天下正凡此四者明王臣而不臣汤曰何谓臣而不臣伊尹对曰君之所不名臣者四诸父臣而不名诸兄臣而不名先王之臣臣而不名盛德之士臣而不名是谓大顺也
　　汤问伊尹曰古者所以立三公九卿大夫列士者何也伊尹对曰三公者所以叅五事也九卿者所以叅三公也大夫者所以叅九卿也列士者所以叅大夫也故叅而有叅是谓事宗事宗不失外内若一
　　汉成帝绥和二年丞相翟方进等奏言春秋之义用贵治贱不以卑临尊刺史位下大夫而临二千石轻重不相准臣请罢刺史更置州牧以应古制从之乃置州牧秩二千石
　　哀帝建平二年丞相朱博又奏言部刺史秩卑赏厚劝功乐进前罢刺史更置州牧秩真二千石九卿缺以高第补其中材则茍自守而已恐功効陵夷奸轨不禁臣请罢州牧置刺史如故从之
　　东汉桓帝延熹中宦官方盛任人充塞司空周景与太尉杨秉上言内外吏职多非其人旧典中臣子弟不得居位请皆斥罢帝从之扵是条奏牧守以下五十余人或死或免天下肃然
　　灵帝中平五年太常刘焉见王室多故建议以为四方兵宼由刺史威轻且用非人所致宜改置牧伯选清名重臣以居其任会刺史郤俭赋敛烦扰謡言远闻而耿鄙张懿皆为盗所杀朝廷遂从焉议选尚书列卿为州牧各以本秩居任州任之重自此始
　　魏齐王嘉平中时校事放横黄门侍郎程晓上疏曰周礼云设官分职以为民极春秋传曰天有十日人有十等愚不得临贤贱不得临贵于是并见圣哲树之风声明试以功九载考绩各修厥业思不出位故栾书欲拯晋侯其子不听死人横于街路丙吉不问上不责非职之功下不务分外之赏吏无兼綂之势民无二事之役斯诚为国要道治乱所由也远览典志近观秦汉虽官名改易职司不同至于崇上抑下显明分例其致一也初无校事之官干与庶政者也昔武皇帝大业草创众官未备而军旅勤苦民心不安乃有小罪不可不察故置校事取其一切耳然捡御有方不至纵恣也此霸世之权宜非帝王之正典其后渐防见任复为疾病转相因仍莫正其本遂令上察宫庙下摄众司官无局业职无分限随意任情惟心所适法造于笔端不依科诏狱成于门下不顾覆讯其选官属以谨慎为粗疏以詷为贤能其治事以刻暴为公严以循理为怯弱外则托天威以为声势内则聚群奸以为腹心大臣耻与分势含忍而不言小人畏其锋芒欝结而无告至使尹模公于目下肆其奸慝罪恶之着行路皆知纎恶之过积年不闻既非周礼设官之意又非春秋十等之义也今外有公卿将校总统诸署内有侍中尚书综理万机司校尉督察京辇御史中丞董摄宫殿皆高选贤才以充其职申眀科诏以督其违若此诸贤犹不足任校事小吏益不可信若此诸贤各思尽忠校事区区亦复无益若更高选国士以为校事则是中丞司重增一官尔若如旧选尹模之奸今复发矣进退推算无所用之昔桑羊为汉求利卜式以为独烹羊天乃可雨若使政治得失必感天地臣恐水旱之灾未必非校事之由也曹恭公逺君子近小人国风托以为刺衞献公舍大臣与小臣谋定姜谓之有罪纵令校事有益于国以礼义言之尚伤大臣之心况奸回暴露而复不罢是衮阙不补迷而不返也于是遂罢校事官
　　晋武帝时议省州郡县半吏以赴农功光禄大夫荀勗议以为省吏不如省官省官不如省事省事不如清心昔萧曹相汉载其清静致画一之歌此清心之本也汉文垂拱几致刑措此省事也光武并合吏员县官国邑裁置十一此省官也魏太和中遣王人四出减天下吏员正始中亦并合郡县此省吏也今必欲求之于本则宜以省事为先凡居位者使务思萧曹之心以翼佐大化笃义行崇敦睦使昧宠忘本者不得容而伪行自息浮华者惧矣重敬让尚止足令贱不妨贵少不陵长逺不间亲新不间旧小不加大滛不破义则上下相安远近相信矣位不可以进趣得誉不可以朋党求则是非不妄而明官人不惑于听矣去竒技抑异説好变旧以徼非常之利者必加其诛则官业有常人心不迁矣事留则政稽政稽则功废处位者而孜孜不怠奉职司者而夙夜不懈则虽在挈瓶而守不假器矣使信若金石小失不害大政忍忿悁以容之简文案略细苛令之所施必使人易视听愿之如阳春畏之如雷震勿使防文烦挠为百吏所黩二三之命为百姓所餍则吏竭其诚下悦上命矣设官分职委事责成君子心竞而不力争量能授任思不出位则官无异业政典不奸矣凡此皆愚心谓省事之本也茍无此愆虽不省吏天下必谓之省矣若欲省官私谓九寺可并于尚书兰台宜省付三府然施行歴代世之所习是以乆抱愚怀而不敢言至于省事实以为善若直作大例皆减其半恐文武众官郡国职业及事之兴废不得皆同凡发号施令典而当则安傥有驳者或致壅否凡职所临履先精其得失使忠信之官明察之长各裁其中先条上言之然后混齐大体详宜所省则令下必行不可揺动如其不尔恐适惑人听比前行所省皆须更輙复或激而滋繁亦不可不重也
