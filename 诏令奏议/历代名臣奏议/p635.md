<!-- { "loadSidebar": true } -->
　　著作郎兼国史编修贠兴宗议冗贠上奏曰臣闻古之圣人知民不可以独治故因民而设官知吏不可以泛命故量官而置吏使天下吏称其官民安于吏用一人则百人劝登一吏则百事治事任至简则贠不容多择吏最精则士不容滥一吏去则一吏补材业之相形大小之相勉外郡之官阙则选之于士民省部之官阙则选之于外郡至于禁从以上次第选置其材愈髙则其用愈逺职业一定无有泛滥之虞三代汉唐之初所以世蒙其治吏安其分者由此之故也逮至隋唐之末风俗寖流防耻堕壊天下之吏纷纷沓沓上设官者不已下求仕者亦不已凡有司选部所集如聚鹅鴈塡咽满前因资除授有司不敢措手于其间虽欲察其贤否贤否恐未易察也臣观唐末此顿甚百官泛滥有试衔有设官有兼有守有判有知聮络轻重仕法如此其不齐也用以进士用以制科用以辟召又用以杂科流外与夫自荐鬻爵之名纵横错杂入流如是其不清也彼以仕法之不齐入流之不清虽使左稷右契知铨掌课一旦欲去官冗之臣窃见其难为也而况隋唐拘拘不变者乎共惟国家奕叶载徳太祖太宗振刷海内真宗仁宗法而效之累朝惟以贤俊为急不以除授为私太平兴国初朝官班簿才二百人至咸平初止四百人天圣元年渐至千人夫以四海之大设千贠之官当时犹病其冗故先儒李淑谓明道以前选士一嵗入京官不过数人祖宗欲革冗滥纎悉如是真为万世法也恭惟陛下临御以来明照羣臣严束百辟一有驾缓不职之吏投闲置散此圣意欲除千载之惑而大驱吏蠧也然诠司诸路每一官阙犹不下数人争之大抵仕流尚冗人皆见任子之泛皆病进士之滥皆患特恩之广心则知之不能出口何也恐一言则怨者众也然臣子之义可以利国者不卹怨言先儒范仲淹尝奏疏于仁宗皇帝曰冠盖塞路簮绂盈门谓之赏延无乃太甚愿与大臣特新此议仲淹以任子之制不少加裁节则吏源卒未可清也臣愿朝廷略稽仲淹之节任子少损其制可乎此言行则一冗去矣先儒李淑尝奏疏于仁宗皇帝曰取人既广则求学益疎愿启封阅名兼采声实约今歳吏部阙官之数为来年进士入等之准是进士或至泛滥则实材未易致也臣愿朝廷略稽李淑声实之说可乎此言行则二冗去矣先儒苏轼尝言于哲宗皇帝曰吏部以有限之官难以待无穷之吏将来特奏名止乞量行收取其余不理选限是则特恩积弊不去则侥幸或有未惩也臣愿朝廷略行苏轼量取之说轼之言行则三冗去矣凡是三冗皆吏道之大冗也今朝廷既以渐革之则吏亦渐省矣吏省则遂可以省禄禄省则又可以省费如是则薄海郡县凡在仕版渐不纷杂不逃陛下指顾之用也昔唐太宗定海内官七百员曰吾以此待天下贤士足矣唐太宗聪察之主犹且如是况陛下天禀圣智倍万于太宗者乎愿陛下一加采择则海内之至幸也陛下迩者已诏有司加意选事外钤吏奸如铨曹之门隠匿阙次引例异同捃摭小节之已渐削也若更少清入仕之门于此至治果日月冀也兴宗又议守令上奏曰臣闻古者天下之势分寄于列侯今者天下之势分寄于列郡古以一侯守一国今以一吏守一郡其赏罚政教施为措置皆足以系一方之利害外邑即古之附庸也县令即古之子男也大小相贯职任不浅守令其何可忽也两汉之治惟此为急能吏所在近即近取之逺即逺取之才业俱备名实相副是时百官有能然后为刺史刺史有能然后为郡守公卿者又选郡守之有能者也郡守不轻其付至于如此若乃县令之进其法是孝者亷者诸郡则举之才者贤者五府则辟之既久而后进既试而后用初用则以为长渐用则以为令故其士民已信其人蒙其化是则两汉县令之轻重亦犹太守之轻重臣尝反复窥两汉之册不见其輙轻此职也嗟夫自唐中叶以降太守之职寖薄矣齐民寖受其病矣若进士者多以不根之文决科十数年之后则得之任子者多以乗肥衣轻之余游官十数年之后则亦得之将吏者多以泛泛奔走之劳十数年之后求试邉郡则又得之夫以取之之实既异于古进之之途又多于古是以若此其无别也虽然数百歳之后一遇圣制此即可涤去也恭惟陛下思深道逺聴览明备天下之吏举无不瞩而况守令最为近民者乎臣窃闻道路之言迩者凡守臣过阙廷陛下必察其辩智以騐其才问之政事以覈其实退又咨访以考其行陛下丁宁加意牧守乃三代命侯之意两汉不足进于陛下之前矣然臣窃观今者州县守令未尽仰认徳意励已脩饰此则诸路铨格之病也盖铨司及诸路务拘一定之制凡知县两任例闗陞通判通判两任例陞知州吏以资而授其官如人受雇而计其直一有不与恐其怨咨是以昏愞不职之徒养资以茍嵗月遂可因循而望州郡如此之前后不可槩举彼以非才得州郡于莽卤则其治郡亦必出于莽卤得县道于茍且则其治县亦必出于茍且臣见比年治郡之吏间不得人多仆役其境内或贪送迎以自尊或徇燕游以自适或指宣布为虚文或以苛敛为善政县令之与是相等壮者则欲茍免而亟去老者则欲苞苴而缓行一邑之间簿书有不精者吏胥有不畏者徭役有不均者鳏寡有不恤者是固先儒之患矣仰頼陛下深察此弊迩者圣防令诸路守臣体访部内知县或有癃病老疾之人申取朝廷指挥改差岳庙如贪賍虐者亦奏闻取防当议罢黜圣谟洋洋县令殃民之政自此庶少革乎然而臣犹虑州郡大吏犹有嚚然不率者欲望朝廷更加精叙始则严其选中则督其课终则劝其实而郡县庶防毕理也盖诸郡通判一有不才不敢自用郡守可以制之郡守不才加以自用通判无如之何矣臣愚伏望诸州通判闗陞知州自非卓然有显异之迹曽佐某州建明某事曽佐某官能去某弊虽资合入郡既无此功又无平日行义郡国之符不宜轻付此臣之所谓始严其选者也监司既以举刺守令为事若守令有非常之绩与不可掩之罪监司能举能刺则宜同其赏不举不刺则宜同其罪乞朝廷常令监司课守令又令御史课监司用力小而见功多緫覈名实在陛下指顾之间决无难者此臣所谓中则督其课也昔张九龄常以郡守之能者宜擢为列卿县令之能者宜擢为台郎陛下比尝召擢能吏矣圣意广逺自超古昔臣愿益充而行之臣又见四川等处中有繁剧县道最难治者不下数十累年阙官非故阙官也吏不敢为也伏望朝廷令四川条具繁难县道合有几邑几年阙官能吏如愿调者一任无过乞与特转一资如是则繁剧之邑有才者必不辞无才者必不至终嵗无阙官旷事之矣此臣所谓终则劝其实者也夫以守令不职扩陛下日月之明赫然临于其上又因是三者劝惩于其下臣将见郡县毕治矣臣言虽若循常然细虑之治本实不过此陛下亦必乐闻之盖圣人常有父母斯民之心无一日而不在民故也
　　右谏议大夫黄洽言宰相代天理物要在为国得人人主之命相任则勿疑宰相重则朝廷尊朝廷尊则社禝安宰相抡才任职当尽公心君子进则庻职举庻职举则天下治上首肯再三乃曰卿如良金美玉浑厚无瑕天其以卿为朕弼耶
　　陈傅良以言事去彭龟年黄度杨方相继皆去工部郎李大性抗疏言朝廷清明乃使言者无故而去所甚惜也数人之心皆本爱君知其爱君任其去而不顾恐端人正士之去者将不止此孟子曰不信仁贤则国空虚臣所以为之寒心也
　　县尉谢深甫言今日人才枵中侈外者多妄诞矫讦沽激者多鬻激昂者急于披露然或隣于好夸刚介者果于植立而或隣于太锐静退简黙者寡有所合或邻于立异故言未及酬而已龃龉事未及成而已挫抑于是趋时徇利之人専务身谋习为软熟畏避束手因循茍且年除嵗迁亦至通显一有缓急莫堪倚仗臣愿任使之际必察其实既悉其实则涵养之以蓄其才振作之以厉其气栽培封殖勿使沮伤上嘉纳
　　秘书郎国史院编修实録院检讨官吕祖谦脩徽宗实録书成进秩面对言曰夫治道体统上下内外不相侵夺而后安乡者陛下以大臣不胜任而兼行其事大臣亦皆亲细务而行有司之事外至监司守令职任率为其上所侵而不能令其下故豪猾玩官府郡县忽省部掾属凌长吏贱人轻柄臣平居未见其患一旦有急谁与指麾而伸缩之邪如曰臣下权任太重惧其不能无私则有给舍以出纳焉有台谏以救正焉有侍从以询访焉倘得端方不倚之人分处之自无専恣之虑何必屈至尊以代其劳哉人之闗鬲脉络少有壅滞久则生疾陛下于左右虽不劳操制茍玩而弗虑则声势浸长趋附浸多过咎浸积内则惧为陛下所谴而益思壅蔽外则惧为公议所疾而益肆诋诽愿陛下虚心以求天下之士执要以緫万事之机勿以图任或误而谓人多可疑勿以聪明独髙而谓智足徧察勿详于小而忘逺大之计勿忽于近而忘壅蔽之萌
　　秘书丞陈居仁入对论文武并用长久之术陛下奨进武臣深得持平救偏之道然未必得智谋勇略之士或
　　【多】便佞轻躁之徒将复有偏胜之患帝嘉纳
　　太常博士黄黼轮对言周以辅翼之臣出任方伯汉以牧守之最擢拜公卿唐不厯邉任不拜宰相本朝不为三司等属不除清望官仁宗时韩琦范仲淹庞籍皆尝经略西事久厯邉任始除执政邉奏复警范仲淹至再请行贝州之变文彦搏亲自讨贼乞于时望近臣中择才略谋虑可以任重致逺者或畀上流或委方面习知邉防利害地形险阨中外军民亦孚其恩信熟其威名天下无事则取风绩显著者不次除拜以尊朝廷邉鄙有警则任以重寄俾制方靣出将入相何所不可上嘉奨曰如卿言可谓尽用人之道
　　严州教授袁枢尝奏言臣窃闻陛下尝读通鉴屡有训词见诸葛亮论两汉所以兴衰有小人不可不去之戒大哉王言垂法万世遂厯陈徃事自汉武而下至唐文宗偏听奸佞致于祸乱且曰固有诈伪而似诚实憸佞而似忠鲠者茍陛下日与图事于帷幄中进退天下士臣恐必为朝廷累上顾谓曰朕不至与此曹图事帷幄中枢谢曰陛下之言及此天下之福也
　　陆游论选用西北士大夫劄子曰臣伏闻天圣以前选用人才多取北人寇准持之尤力故南方士大夫沉抑者多仁宗皇帝照知其弊公聴并观兼收博采无南北之异于是范仲淹起于吴欧阳脩起于楚蔡襄起于闽杜衍起于防稽余靖起于岭南皆为一时名臣号称圣宋得人之盛及绍圣崇宁间取南人更多而北方士大夫复有沈抑之叹陈瓘独见其昌言于朝曰重南轻北分裂有萌呜呼瓘之言天下之至言也臣伏覩方今虽中原未复然往者衣冠南渡盖亦众矣其间岂无抱才术蕴器识者而班列之间北人鲜少甚非示天下以广之道也欲望圣慈命大臣近臣各举赵魏齐鲁秦晋之遗才以渐试用防其尤者而任之庻上遵仁祖用人之法下慰遗民思旧之心其于国家必将有赖伏愿留神省察
