<!-- { "loadSidebar": true } -->
　　泾又论朝议大夫易祓太常少卿朱质朝奉大夫林行可乞赐镌斥状曰臣恭惟陛下奋发英断雷厉风行元恶巨奸一朝屏殪兵民欣快夷夏耸闻宗社幸甚然以侂胄自强秉政日乆中外之士被其汲引安于平进无所阿附者岂无其人势亦难以尽责之若夫朋奸罔上长恶怙终为天下所指目者安可置而不论乎臣谨按朝议大夫易祓器识卑凡贪躁嗜进学舎优选歆艳士林使之稍加涵养自可驯致通显繇馆学而摄词垣盖郷用矣一旦侂冑畀师旦以节钺犹有惮于物议祓乃懐章诣师旦之门极其褒美有文事武备及智名勇功之语传者唾骂形于讥诮既而懐不自安求居谏职以钳众口士行已扫地矣遂愈无顾借凡可以投合者靡所不为侂胄窃弄威福怨嫉既多宻圗兵柄以固其位邓友龙倡用兵之议易祓和之更互表里专务诡随去年之春侂胄意虽已决然未卜人心之从违祓乃献说张大敌中之事使廷臣条具易祓首言敌人有必败之势中国有必胜之理又曰敌国如外强中干之人仅延喘息易祓号为儒生岂无见于利害之实徒以意在逢迎不复体国侂胄始欲加罪异议而廷臣言不可者什七八卒亦无如之何易祓果得为諌大夫复力主兵説方其遣从臣宣谕荆襄也止以赈卹流民为词人尚疑信及易以宣抚则中外始知其必妄动同列有力争者易祓邓友龙相继论奏遂至贬斥而师已出境矣逮友龙以丧师罢黜祓自知其败露佯为大言以宣威自任欲盖前日之缪妄且师旦之麻祓宁不知其不当草侂胄亦不强其必从祓谄附师旦攫金而不见人慨然援笔师旦既败侂冑每对客鄙笑之主持用兵本欲附防侂胄以茍富贵至诞谩之不可揜则虽侂冑亦厌恶之矣未几而果逐去易祓知有权要而不恤国计兵衅一动贻祸生祓偃然家居坐享祠廪其心亦自安乎朝请郎太常少卿兼权吏部侍郎兼侍讲朱质趣操囬邪心术倾险防名髙第荣进素定初任囬改秩即授学官具有旧比质既欲速乃于任未满之前力求特荐有审察之命已不安分义矣入朝甫阅四载以着廷权郎朝廷待遇不薄不自爱重日事奔竞至投拜李士谨以结师旦或谒不得入则伺终日趑趄受命阍人馆阁之彦当如是乎师旦虽揄于侂胄而未有以中其意也去嵗正旦北使来廷偶閤门诏相差误致北使举止周章未为甚失礼也质知侂胄意在寻衅遽上章乞斩北使师旦言于侂冑谓质天下之竒才且讶廷臣不知出此质由是进见无节竟得諌官遂与易祓更相附和形于章奏无非迎合如曰方今指义旗以行天讨吊遗黎而复旧疆来徯望之乆云合响应之势摧枯拉朽指日可竢不知质何所见而云尔耶丘崈之在督府斟酌事势尝遣小使往通和议北使一再回荅指言侂胄不及其他侂胄怒其不与回护直以上闻讽质使言质即上疏丑诋务快其意虽不厌公论不恤也质既盘据要地自谓莫敢孰何每肆刼持之言谓可以聋瞽上下而不知人之视己如见其肺肝侂胄亦始觉其非矣乃移之奉常质盍自圗去就乃复乞怜于侂胄自述其宿昔奉承之谨求兼吏侍仍厕经帷前此卿监郎曹之兼讲读或出于一时擢用者有之其罢台諌而仍兼讲读者惟陈谠尝冒处旋即论去质居之安焉且以张栻自况多见其不知量又其大可罪者近日陛下窜斥侂胄质自以失所依赖累若丧家之狗荒废职事奔趋他门止复为庇身之所至有拒而不纳者夫子曰茍患失之无所不至矣有臣如此尚可使居献纳之任侍清闲之燕乎至若朝奉大夫林行可者状鬼蜮心同虵虺褊狭多忌深岘莫测两宰剧邑觕有能称而大体不正贪荣嗜利背君忘亲其人之贤否可见矣陈自强冒居政地即引为六察以为己助二年之间躐处台端凡所论奏无非奉行权臣风指暨以忧去书问交通殆无虚月每遇侂胄生日餽献之礼不违时刻侂胄亦拳拳于行可率朝至暮报常许还以旧物夫居丧而通问于人在礼必有甚不得已者而行可念弗及此一意趋媚事亲不孝其能移忠于君乎去夏六月师旦败行可未及知致书师旦嘱浦城宰陈至和转达书题称为恩府节使相公至和急封还之已为一士夫所见相与传笑行可身为台谏顾称奴为恩府其茍贱亡耻抑可知矣其居乡也尝以旧台谏自处纵容亲党陵轹州县福州因买银事有亲戚占恡富室无礼县官邑宰林洽稍加惩治行可大怒帅宪为之断遣数人犹未快意必欲作草大臣上防论奏以欺胁愚民揺撼邑宰几至不免夫台谏朝廷纪纲之任岂行可恣睢乡曲之具乎服阕被召处以奉常清选怏怏不乐谄佞百出一日见执政忽言平章可谓与天同心众人以为当用兵则从而用兵众人以为议和亦从而议和夫兵陛下之兵也岂众人所得可否而侂胄所得专决与天同心之语岂所施于臣下乎侂胄之擅开兵端不特士大夫知之闾阎小民亦知之不特中国知之敌人亦莫不知之方丘崈之遣小使也书词未尝不为之归过于邓友龙皇甫斌軰而敌帅贻书直谓侂胄既为太师平章军国使无意于用兵则师旦軰岂敢专擅由是言之则首谋奸臣其为侂冑明矣夫逺而敌国亦知兵端起于侂胄而行可独不知之不过巧为谄辞为侂冑文过而已欺君负国孰甚于斯卒自奉常晋长谏省又见外议籍籍谓国事至此咎将谁归推所从来将不利于自强侂冑必去异议者然后可安遂有一网打尽之谋夫侂冑专擅日乆自强依阿取容人畏凶焰莫敢指言防蔽之祸将不胜救而行可又欲尽逐异议是将使陛下左右皆侂胄自强之人而后已此其意欲何为耶臣前所谓奸险之徒乐为之鹰犬者易祓朱质行可其人是矣夫侂胄之奸恶易祓导之于前朱质助之于后行可成之于终今侂冑既已窜殛而三人者使得佚罚则何以快人心之愤鬰昭国宪于陛下更化厉精之始乎臣愚欲乞睿断将易祓朱质林行可重赐镌斥终身不齿以为士而不顾行检自弃名义朋奸罔上长恶怙终者之戒
　　泾又论宫观邓友龙乞赐镌黜状曰臣闻国家之大柄赏罚而已昭劝示惩维昔盛时未尝废一是以公道兴行人心恱服臣伏见与宫观邓友龙始焉立朝颇得士誉慷慨自许亦足称尚朝廷以其勇赴功名之防未暇详考才谞之实畀以重权不从中御而友龙踈阔脱畧乏持重之操阻愎迷闇无临敌之筭所以许之便宜正应斟酌彼已审量进退设若未得机便不厌反覆论议以圗万全而友龙不思委寄之重无虞心而务轻信上违指授督趣师行遂使绩効未暏忧顾方深职任宣威咎将谁执所幸陛下明见万里察其负胜改授宿望友龙自宜上章引过屏息俟命传闻道路尚乃偃然自居犹觊入台就职纪纲风宪之首当如是乎虽陛下曲示保全赋以祠禄然既辜任使遽得优闲惩劝不明公论未塞欲望圣断将邓友龙特赐镌黜以彰国典天下幸甚
　　泾又论师旦状曰臣仰惟天眷宗社啓佑圣衷奋英断斥窜凶恶一正君臣上下之分方陛下躬揽万几之始号令之行当若风雷之震荡然后可以耸动羣听收还主威臣猥以庸虚乃于斯时误膺亲擢滥长宪府拜命之日即具二凶罪恶弹劾继而谏臣论奏给舎缴駮万目倾注以观陛下维新之政而侧听四日未防施行臣考其故乃因臣首章中小贴子论及师旦本侂胄奴因卖鬻将帅纵使侂胄窃弄兵柄使侂胄上至误国下不保家师旦未正典刑轻重失序师旦既败即有三省枢宻院人吏史逹祖耿柽董如壁三名随即用事贿赂公行向来师旦所卖者军帅而已三吏用事以来监司郡守职事官亦以货取侂胄进退用舍惟三吏之言是听以至调军马移易兵将科拨钱粮同列皆不得与闻虽三吏视执政亦蔑如也恣横如此其误侂胄多矣加以陈自强未第时又尝馆史达祖家身至宰辅止以弟行呼达祖为兄士大夫茍贱亡耻者干求差遣必先登达祖之门有若市井论量物价专以金帛之多寡为予夺传闻四方有史丞相耿参政董枢宻之謡公吏之用仓法谓之重禄满十贯配广南自有成宪初不以官之崇庳为间三吏之盖不知其纪极也况侂胄自强皆已诛窜侂胄又至家破师旦乃安处善地而三吏各拥厚赀遍求关节臣所奏文字已得防依徒以三吏之故稽留勅命委曲求全是陛下刑政独行公卿而不行于胥吏何以服人心何以令天下且臣之章为三吏而沮格不下亦何以厉风采振纪纲上副陛下大有为之意乎是以不避斧钺再冒昧以闻伏望陛下特赐睿断行下广东提刑躬亲临视将师旦处斩仍下大理寺将三吏尽情根勘依法施行以伸国宪以快公论不胜幸甚
　　泾又奏按郭荣乞赐镌黜状曰臣照对湖南飞虎一军自淳熈间帅臣辛弃疾奏请创置垂四十年非特弹压蛮猺亦足备御边境北敌颇知畏惮号虎儿军开禧用兵盖尝调縁统御无术分失宜兵将素不相谙枉致剉衂人皆惜之今盗贼平定正赖主兵官洁已奉公抚摩教阅振刷士气茍任非其人专事贪刻利害非轻关系帅阃臣安敢避仇怨不为陛下陈之臣伏见武翼郎飞虎军统制郭荣贪鄙庸缪全无知识昨因峒寇窃鄂州差荣部领大军五百人前来防托拥兵飬寇初乏战勇夤縁奏功进官三等就陞统率赏之可谓厚矣盍思奋励上报国恩自领军职以来一意掊敛丰殖囊橐巧事苞苴侵盗官钱虐用士卒未易缕数姑摭其害军政者言之荣籍鄂渚因遂家焉比嵗遗漏延烧私室及房廊之属輙支破军中钱物以脩寨屋为名买山斫木结防簰筏顺流而下役军匠脩治熟材制造防隔动使不时装发至于烧造石灰木炭亦载往鄂渚皆付亲戚严三官人者变卖乘时射利厥直倍増掩为己有其军兵般运往来之费则责其自备至于本军打造衣甲器械自臣到任节次支拨钱防二千余贯荣所创置十不二三多因向来讨捕关出器甲已行销破既撤戍缴纳不曽收附桩留军中初间补缉呈稍似从实已而用吏胥之计移旧换新工料卤莽妄作支破钱数转多悉赢落以为利至为军典持厯告论减克铁炭物料案牍具存其贪黩猥屑尤可骇者如差出戍兵责令回易深入二广收买箭簳牛皮军须等物每遇江鄂荆襄戎司差人计置或托其收买即増擡髙价取利归已此何异市井贩夫岂管军所为乎其更戍将佐回司必抑令以回易息钱买纳银两尽入私帑稍不满意生事捃拾或遭毒手及将佐阙额保明陞差不较劳能止以贿赂多寡为可否本军有营田荘有房赁有租地钱有营运钱本以偹器械脩营寨充激赏悉肆侵渔所余无几士卒不堪劳役重以刻削贪困多有逸而为盗潭州尝捕获强刼乃本军刘胜为首当厅引问声言统制掊刻军人不容存活又贻怨于军中者本军旧有漏泽园一所士卒埋之地荣遽垦辟剏立亭馆种植花木以偹游乐及布种粟豆谋取微利挥锄之际白骨纷如过者伤心荣不防也古之良将师入敌境犹不伐墓夷父兄之坟垄使其子弟见之谁独无是心乎稍有识知宁忍为此臣自去冬已见物论腾沸屡行告戒仍出榜禁戢荣懐不自安尝欲陈乞离军差遣臣冀其犹有悛心或圗后效迟迟累月见其循习故态溪壑无厌不复自新之意不容但已矧方敌人内讧所宜练习军伍警戒不虞如荣之贪狠刻薄素失士心平居暇日已懐怨愤脱有征调孰肯用命若不亟行斥逐必致误事无疑是敢烦渎天听傥以其山前讨捕曽宣微劳与免根究亦乞睿断将荣特赐镌黜少惩贪刻别选公亷材武之将表率士伍脩明军政俾还旧观以为一旦缓急之备不胜幸甚
