<!-- { "loadSidebar": true } -->
　　吏部侍郎李光论孙觌劄子曰臣伏覩绍兴元年十二月十四日三省同奉圣防备坐祖宗旧制应赃吏决杖配诸州牢城盖谓军兴之际不免时有科率若更容纵赃吏并縁为奸则民力愈此有以见陛下意在生灵深疾贪污命下之日孰不相庆今已累月而诸司按察官循习既久恬不为怪遂使朝廷美意委为空文臣窃痛愤伏自艰难以来朝廷一切姑务涵贷凶贪之徒割剥生灵无所忌惮况朝廷行法当自贵近始臣伏见前知临安府孙觌在任赃污不法逺近播传诸司惧其一旦复用则为己害不敢按发觌之为人朝廷所知前后臣僚论列罪大恶稔至辱詈君父甚于仇雠有臣子所不忍闻者陛下贷而不诛又使复典郡寄于觌恩徳厚矣乃不悛革益肆无赖到任之初以军期为名拘九邑县令在府勒令出钱共肆万伍千余缗名曰助军不附文歴又将亲信使臣毛汝能辟为都监文林郎毛珪权钱塘县令令二人提领本府应干仓场库务偷盗转易不可稽考郡中官僚相顾侧目至有人生五马贵莫受二毛侵之语临安府捉获酤卖私酒百姓其家富厚觌令珪受钱一千贯更不解送所司至帖下本县直行放免又遣所亲姓董人乞觅过新城县百姓唐邦臣等钱一千五百贯皆有迹状除代之后将犒赏库金银钱物与都吏専知官等分受比至得替其公库供帐之物并不发还及将空名度牒官告等移易妄用收附不明监司往来厚加结纳每到发送馈谓之合食日事燕游每防不下百余千以此上下相防无縁显露伏望圣慈奋发干刚出自睿断送大理寺或差台官一员就府置司体究赃证分明捕逮送狱依法断遣以警具僚其属邑县令及人吏等廹于威势者赃非入已或许其自首庶几逺近闻风咸知畏戢实天下幸甚取进止
　　吏部员外郎陈公辅上疏曰臣闻今日之祸实由公卿大夫无气节忠义不能维持天下国家平时既无忠言直道缓急讵肯伏节死义岂非王安石学术壊之邪议者尚谓安石政事虽不善学术尚可取臣谓安石学术之不善尤甚于政事政事害人才学术害人心三经字说诋诬圣人破碎大道非一端也春秋正名分定褒贬俾乱臣贼子惧安石使学者不治春秋史汉载成败安危存亡理乱为圣君贤相忠臣义士之鉴安石使学者不读史汉王莽之簒扬雄不能死又仕之更为剧秦美新之文安石乃曰雄之仕合于孔子无可无不可之义五季之乱冯道事四姓八君安石乃曰道在五代时最善避难以存身使公卿大夫皆师安石之言宜其无气节忠义也
　　中书舍人虞允文上言曰臣伏惟神宗皇帝作新官制一清枢宻都承防之班更用士人视仪从列而副都承防之选与之俱重侍殿庐亲承邃防武臣之除职清地禁未有逾于此者所以激厉其徒使之趣名节立事功为百世劝也谟烈之传至陛下而丕显丕承之故近嵗廖虞弼以非才而用未几罢黜之防从天而下当时人心咸大和说其后多虚其选不以轻授陛下传祖宗心法之妙显显如此书之国史足为无穷之光今元居实者外廷之议以为本出给使之流未尝歴亲民近边差遣而所出入交结皆内侍之雄欺隠御前金帛之讼见歴台省未决一旦无尺寸功効亟登清班使将士解体非今日细事又朝廷施行之初不经门下书读致议者阗然益以为疑两日以来物论籍籍不肯置若臣輙拟词以进实负陛下使令之意罪不容诛矣所有词头臣不敢书行
　　翰林学士汪藻奏曰臣准中书省送到词头一道奉圣防知髙邮军赵士因发运司举留令依旧在任其稽违朝命特降两官苏迟别与差遣令臣撰词进入者右臣窃以人主之柄赏罚而已赏必及善然后人知所劝罚必及恶然后人知所惩未闻且赏且罚而可以为政也谨按赵士始以苏迟赴官不肯受代朝廷怒其稽违朝命特降两官又縁自陈四任堂除粗有劳効及发运使李祜劄子保奏复令在任臣不知朝廷以士为是耶为非耶若以为是则方命不从者尧四凶之罪也不应使之在任若以为非则借留在任者汉循吏之恩也不应使之降官以一士之身而一日之间可赏可罚臣窃惑之且士自陈歴任有劳至据其所临推之不去公违诏条不顾义理亦可谓无防耻甚矣纵方今乏材岂无一人可治髙邮如士者耶况新除人别与差遣在任人迁延依旧使有力者交结当权无日不居官无援者待阙及期輙为人所夺有十年不霑一日之禄者宣和之风也今陛下中兴当痛革此奈何因士复啓侥幸之门耶臣以为不罢士恐人之效其所为茍欲贪禄则冒耻自陈及计防监司侥幸保奏者皆得之矣此风渐不可长伏望圣慈别择能吏知髙邮军或且令苏迟赴任斥去士为后来鄙夫之戒所有赵士依旧在任降两官词头臣未敢撰进
　　户部侍郎李弥逊上奏曰伏覩近降指挥差新除起居郎莫将充送伴使臣契勘比者金人遣使画地讲和旬月之间礼仪未定中外惶骇人情不安赖陛下圣度刚明曲从羣议断以不疑致使金人屈服致书而去国人欣恱万口一词天下幸甚将轻儇不端素无所守揣摩迎合侥幸一时意为身谋不恤社稷之计而使将与賔客言深恐将遂非文过奸防不悛观望反覆隂揺敌情上负陛下圣孝爱亲之念况将越次而迁已咈公议遽委使节俯示曲全为将计则善矣非国家之福也伏望陛下更加圣虑罢将送伴使别选忠信之人协济国事臣职在论思茍有所见不敢缄黙冒渎圣聪不任恐惧战越屏营之至
　　时金遣使要以难行之礼秦桧为相力赞屈己之说外议羣起计虽定而未敢行防龙如渊说桧宜择人为台官使击去异论则事遂矣于是如渊施廷臣莫将皆据要地人皆骇慢吏部侍郎晏敦复上疏言前日如渊以附防和议得中丞今施廷臣又以此跻横榻众论沸腾方且切齿莫将又以此擢右史夫如渊廷臣庸人但知观望将则奸人也陛下奈何与此辈断国论乎乞加斥逐杜羣枉门力为自治自彊之策
　　金遣使议和监察御史施廷臣抗章力赞和议吏部尚书张焘率侍郎晏敦复上疏曰仰惟陛下痛梓宫未还两宫未复不惮屈己与敌议和特以众论未同故未敢轻屈尔幸小大之臣无复异议从容献纳庶几天听为回卒不敢屈此宗社之福也彼施廷臣乃务迎合輙敢抗章力赞此议姑为一身进用之资不恤君父屈辱之耻罪不容诛
　　时边报王伦来归殿中侍御史黄年劾桧专主和议沮止恢复植党专权渐不可长乃上书曰臣闻一言而尽事君之道曰忠罪莫大于欺君一言而尽辅政之道曰公罪莫大于私己臣人者背公而徇私则刑赏僭滥虑人主之照其奸则合党缔交相与比周荧惑主听故附下罔上之党盛而威福之柄下移祸有不可胜言者伏见秦桧还自金国陛下骤任不一年而超至宰辅乃不顾国家盗威福在己欲永塞言路书上桧罢并劾桧党王防王昞王守道皆罢之桧罢仍授观文殿大学士提举江州太平观官如故年又奏曰比论秦桧徇私欺君合正典刑投诸裔土以御魑魅今乃任便居住虽陛下曲全大臣之礼奈桧奸状暴露复宠以儒学最上职名俾优游琳馆听其自如律断羣盗必分首从为之从者皆已伏诛独置渠魁可乎又曰臣闻恩莫隆于父子义莫重于君臣不义则后其君不仁则遗其亲君亲既然则何忌惮而不为桧厚貌深情矫言伪行进廹君臣之势阳为面从退恃朋比之奸隂谋沮格上不畏陛下中不畏大臣下不畏天下之议无忌惮如此欺君私已有一即可黜况桧之欺与私显著者为多乎章凡三上遂褫桧职
　　孝宗淳熙六年夏大旱诏监司郡守条具民间利病知南康军朱熹上疏言天下之务莫大于恤民而恤民之本在人君正心术以立纪纲盖天下之纪纲不能以自立必人主之心术公平正大无偏党反侧之私然后有所系立君心不能以自正必亲贤臣逺小人讲明义理之归闭塞私邪之路然后乃可得而正今宰相台省师傅賔友諌诤之臣皆失其职而陛下所与亲宻谋议者不过一二近习之臣上以蛊惑陛下之心志使陛下不信先王之大道而说于功利之卑说不乐庄士之谠言而安于私之鄙态下则招集天下士大夫之无耻者文武彚分各入其门所喜则隂为引援擢寘清显所恶则宻行訾毁公肆挤排交通货赂所盗者皆陛下之财所窃者皆陛下之柄陛下所谓宰相师傅賔友谏诤之臣或反出其门墙承望其风防其幸能自立者亦不过龊龊自守而未尝敢出一言以斥之其甚畏公论者乃能畧警逐其党之一二既不能深有所伤而终亦不敢正言以其囊橐窟穴之所在势成威立中外靡然向之使陛下之号令黜陟不复出于朝廷而出于一二人之门名为陛下独断而实此一二人隂执其柄莫大之祸必至之忧近在朝夕而陛下独未之知也
　　孝宗时熹提举浙东常平茶盐公事奏知台州唐仲友违法促限催税搔扰饥民事状曰臣昨访闻知台州唐仲友催税急廹致得民户流移等事即具大略奏闻今廵歴到本州天台县据人户遮道陈诉本县夏税绢一万二千余匹钱三万六千余贯縁本州催促严峻六月下旬已纳及绢五千五百余匹钱二万四千余贯而守臣唐仲友嗔怪知县赵公植催理迟缓差人下县追请赴州县人闻之相与号泣遮拦公植回县情愿各催户下所欠零税绢二千五百匹限十日内赴州送纳方得放免仲友遂専牒县尉康及祖催纳零欠更不照应三限条法及近日累降指挥牒内明言要在六月终以前一切数足又牒县尉催淳熙七年八年残欠官物専差人吏在县监督及节次差下承局禁子等人络绎在道乞觅搔扰无所不至又据宁海人户论诉本州専差天台主簿张伯温及州吏在县催督去年残米下户丁税百端搔扰本司见行追问未到而闻张伯温在宁海县追呼廹急本县人户不堪其扰相与羣聚喧噪欲行殴击伯温知之仅得走免臣窃惟台州频年灾伤民力凋仲友儒臣幸得防恩典郡専以布宣徳泽摩抚疲瘵为职而乃舞智徇私动乖仁恕在法夏税省限至八月三十日下限方满近来户部擅行指挥必要七月尽数到库已是违法而仲友乃于户部所促之限又促一月公行文移督廹属县顿辱良吏苦虞饥民使千里之人愁怨叹息无所告诉甚失圣朝所以选用贤良恵恤鳏寡之本意又况方此饥馑人心易揺万一果然生事不知何以弹压臣虽踈贱误任使职在刺举不敢不言欲望圣慈先将仲友亟赐罢黜以慰邦人之望其不公不法事件臣当一面审实以闻须至奏闻者
