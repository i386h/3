<!-- { "loadSidebar": true } -->
　　神宗时獬又论用材劄子曰臣以为今之急务莫急于得士士之材不材必试而后见臣观陛下劳于求贤而疑于任使有兼采之名而无必用之实故天下治功未能兴起者繇此乎夫求士必于其贤者其人茍贤矣进言曰某士可用也陛下乃以为未又参访之他人他人以为非也则陛下沈豫往复终疑而不用也以疑心而欲觉天下士安得豪杰之徒犇走而尽力哉昔魏文公谓唐太宗曰贞观之初贤者所举即信而任之比来以众贤举而用以一人毁而弃不察其原而使谗佞得行也陆贽亦谓徳宗求才不如武后时非徒人荐士亦许自荐而徳宗赏鉴独任难于公举武后以易得人徳宗以精失士此皆世主疑于任人之弊也然而陛下不能遂用者岂圣意恐用非其才而招四方之指议乎故必审访其真伪直须材而后试之如此则其择愈详其失愈远矣何则人非美防安能饱众人之口葢有爱憎忌疾者厕其间以仲尼之才将用于齐其势易进也而晏子言遂逐之况幽昧一介之士欲求遇于天下之主其势至甚难也而不知几晏子攒颊而议是以天下士絶望于陛下而相与争驰于大臣之门其志岂遂甘于背陛下哉盖附陛下不如附大臣附陛下则不得用附大臣则得用其参据于要地者必多于陛下之所自擢其某人为某门下士可概而数也此陛下不能自信举而弃之以资大臣之党耳然而陛下用人而不精亦复何患乎天下之指议哉陛下之所持赏罚之柄者将焉用之昔之舜与鲧皆四岳之荐一为圣人一为凶人而尧且用之以四岳贤者也不用且恐失士及其试而绩不成于是舜起而诛之是尧舜之进退岂不明白哉茍贤者进言曰其士可用陛下何不随其所长而用之图其新不计其素録其长不责其短兼收而并用之则天下岂有遗材如其有成绩则赏而进之有败事则罚斥之至于所举陞黜亦如之不过数年其进而在上者必敦实材力之士其退而在下者必空踈躁妄之徒则又孰敢以虚名不材者以欺陛下哉
　　獬又论责任有司劄子曰臣闻举天下者繁治之则难周简治之则易通此理然也凡天下一日有机事陛下必欲手挈而缕解之不亦难为力乎此陛下所以御朝至日旰或不暇食不避苦寒酷暑之淩薄晓夕不得休息而二府亦焦然相与骈聚而议其文牒之判字日不足则敛而归诸私第至薄晚阖扉乃出至于系安危之大计则又何暇赐清闲之对君臣从容讲摩于都俞之间哉此其故是所以繁治之也是陛下未尝明职分而以赏罚责下也故羣有司之事则取决二府二府之事则取决陛下如此则上愈劳而下愈不治大纲愈废而小目愈繁从何而得优为之哉昔舜谓禹曰汝作司空平水土契为司徒敷五教臯陶作士五刑有服各任以职而舜无为若舜者可谓知为君哉唐太宗谓房乔曰公为仆射当助朕访贤材比闻阅牒讼岂暇求人乎若太宗者真能责宰相哉臣以为天子者宜以安危大计责二府以庶事废置责羣有司凡文治委之东府武治委之西府俾其定议以闻不得取决于上陛下画可而行之行之而害天下则定议者受责羣有司之事不得取决二府据理以行行之而害于事则有司受责故上所治者弥简而下所治者独颛简则易举而明颛则不劳而通则万事有所归矣臣愿陛下先诏二府凡事之丛冗不系于利害者一切省之合归于有司可颛而行也二府之事省则俾之颛虑以谋国虑之不精谋之不明行而害天下于是黜而去之提大柄以临羣下此至要之术也则陛下可以髙拱乎岩廊之上以观乎天下之治与万民共承无疆之福岂不休哉
　　熈寜元年左丞蒲宗孟上仕进抑塞书前夔州观察判官蒲宗孟谨昧死百拜上书皇帝陛下臣闻圣人之持天下不幸而至于极弊大坏之际欲更变律令犹当以不可测之术不可知之权风动天下使天下安趋而乐从奔走而不知故未尝仓卒亟暴为骇扰之法以逆人之欲拂人之情强人之所不喜违众戾物以招怨取怒敛大愤起深憾而离天下之心也况不至于极弊大坏之际安可无故而为矫世动俗之事结怏怏不快于天下耶爰自迩时朝廷恶官多而吏道杂一切塞絶之如防防盗如捍雠敌如备狼虎惟患去之不尽而不患其有伤梗棘堤障其路苛文峻法离合其荐员增广其年祀柅絶其迁升常恐其应条目而符格令合制度而契圈模以取一日之荣也自古厌士未有如今日之甚简贱王官未有如今日之障也彰灼着明而鼔衣冠之怨未有如今日之暴也白衣下士至于吏部选人上及朝廷之所谓郎曹卿列无一人不被窒遏无一人不拂其所欲此皆前世好治之君孜孜降已贪求渇选赖而共与为理者而今日举将去之不啻于屏丐人斥遣奴仆之易如之何使英伟自重之士竭谋尽虑为国家喜奋事功流风迹哉精才奇智之人素守防隅素谨徳行素重名节不忍舍簮绂而从负贩有父母妻子之迫又不忍去而之山林持其不得已之心含耻强顔出入人上黾勉茍过此甚可叹向者大臣为法以节约进士经生之数举天下而计之三年之间率多数十万人而取三四百也又裁减任子之令朞歳而补者增为三歳三歳者增为再郊三丞告老之泽十八道使者迁任之宠例皆寝罢大较比旧每歳已有千余人不占仕籍矣入仕之难既如此既仕之后又多为不可进之格以沮之故举职官之令行而京官歳损者常百余员朝廷犹以为未也召见引对之际又不用铨筦正律不循祖宗故事予夺无准出于临时使天下有偶得偶失之叹惶惑惊扰以为不便而今年六月己未之诏又令天下通判之人率不得举京官而转运判官亦减其当举之数士人何所恃而进也前无荣华以诱其心后无温饱以足其衣食陛下尚欲责之治黎元养赤子不已踈乎不徒如此其甚者又有增年迁秩之法止郎限卿之令止郎而限卿是又何也尧舜已来未尝有也古之爵禄王者所以厉世磨钝而今之爵禄朝廷务以沮善而惰志岂圣人把持天下之术耶仕宦而有可止之时则人之为善有可止之心矣为善而可止则朝廷尚谁与共天下哉陛下岂不思入仕之人乎方今所贵而宠用者进士一科以进士言之使天下入仕者率三十而得仕四十而京官比及引年之日不过为陛下中行郎中耳然而其间几何而至此其补奏而得仕诵书而入官者又岂人人四十而尽京官耶以此而较安在明为科条严设禁令止郎限卿以取万载之讥乎此防清朝深失之议而治世无谓之法殆献计者虑之不精求之不熟趋目前而忘远图思小利而不知无益逞一时之见动天下之心使怨府归于朝廷衅根蟠于天下不足以惩弊革蠧秪以收憾而取怨矣腐儒小生不晓治体凡以谓天下之事皆当洗剔痛治然后可以置于太平遂陈快意之论恱耳之说以乱陛下视听不知陛下新有大寳正当以至恩厚德结人而不宜为苛察拂戾之事骇扰天下也呜呼最易得者天下之势最难得者天下之心昔武王有乱臣十人同心同徳而周室以兴纣有乱臣三千离心离德不能保天下夫人之心不可失也如此臣愿陛下精意极虑不惮亟更而陈已之失喜进取恶摈弃人之常情也是以古之明王因其情之所喜顺而诱之无不得其欲故知人之恶饥寒也与之禄使至于饱暖知人之恶贫贱也与之爵使至于富贵知人之恶摈弃也与之荣名使荣于进取惟其如是所以天下聪明才俊豪迈雄杰举世不可屈服之人皆乐为之用喜为之尽力其故何耶是非有奇策异算盖亦顺其情而已今也举违其情而欲与之共天下臣未见其可也愿陛下勿为太过已甚之事廓然开其可进之路防其窒塞之源使转运判官与列郡通判复得依旧举官以诱州县仕宦之心使郎无可止之期卿无可限之数以破清望官塞絶之叹使选人至于改官而资地应格者不夺于临时以杜铨选惶惑之扰则天下荣望复在衣冠进路复通而仕宦复尊而朝廷复重矣治平之法减京官举职官使京朝已上四年而磨勘持此之术行之十年仕途自清吏员自守何必巧为术以障之曲为防以蔽之乎百日之疾求一日以愈之必知不可而五六十年之弊乃欲尽去不已遽乎愿陛下从容安意以待之仓卒亟暴恐非天下之福臣过计论事罪在不赎惟陛下裁赦臣宗孟昧死再拜
　　二年右谏议大夫吕诲论王安石奸诈十事第二状曰臣伏防宸慈差内臣李舜举宣谕为言王安石事敢不上体圣意震恐无地况臣世受国恩家有忠范惟知死节以图报効窃以我朝开基一百余年四方无事前古未闻然太平之久事固有系于圣虑者以是思之尤当谨于措置谋谟在于得人安危在所倚任图任旧徳推广恩信以至万务讲求利病在乎沈机黙运不当形迹因事制宜脩敝补废上应天灾务以安静乃今日之事也王安石者本以文章进岂意遽为辅弼惟逢迎陛下之意张皇一时之事祖宗法度首议变更天下利源皆欲揺动斥逐近侍盗弄威权倾危老臣欲速相位人情甚欝公议不容独陛下未悟信任安石与之讲求治道之要进退天下之士臣恐无益于盛时徒有累于知人陆象先曰天下本无事但庸人扰之贾谊曰天下大器也置之安处即安置之危处即危斯真庙堂之论可为保邦之术也臣伏望陛下深思社稷之重判别忠邪之人应天以笃实之诚置器审安危之地垂拱泰寜天下之福也安石进说少加澄省如臣者久居要职实无补报陛下不当夺生灵之资而益无用之臣虽圣度并容而公议不与敢偷安处以累公朝沥恳而言惟祈鉴照监察御史里行程灏乞留张载上疏曰臣伏闻差著作佐郎张载往明州推勘苖振公事窃谓载经术德义久为士人师法近侍之臣以其学行论荐故得召对防陛下亲加延问屡形天奬中外翕然陛下崇髙儒学优礼贤俊为善之人孰不知劝今朝廷必欲防观其学业详试其器能则事固有系教化之本源干政治之大体者傥使之讲求议论则足以尽其所至夫推按诏【一作讼】狱非谓儒者之不当为臣今所论者朝廷待士之道尔盖试之以治狱虽足以见其钩深练覈之能攻摘断撃之用止可试诸能吏非所以尽儒者之事业徒使四方之人谓朝廷以儒术贤业进人而以狱吏之事试之则抱道修洁之士益难自进矣于朝廷尊贤取士之体将有所失况苗振罪犯明白情状已具得一公平干敏之人便足了事伏乞朝廷别赐选差贵全事体谨具状奏闻兼御史知杂事刘述乞留吕诲上奏曰臣伏覩罢御史中丞吕诲差知邓州坐言事失实故也臣伏思本台旧制御史所以许风闻言事者以事方萌芽未至形见及展转询采难以防知其详能先时而言之则可以遏絶祸乱之原救药事机之失其间固容有不审而于大体无甚害也今闻吕诲因言章辟光狂妄离间岐王以连及辅臣长短乃是诲尽忠于陛下以捄朝政之阙耳岂有他哉今遽然绌之士大夫相与惊叹甚为陛下惜此举也陛下践祚方三年已罢五中丞矣天下之人不知端末将谓陛下恶闻直言但欲人阿意顺指耳岂惟汚损圣徳之不细实恐公忠之人由此解体奸邪之党縁隙而进以白为黑以正为邪陛下觉悟而悔之已后时矣而况诲之为人公正峭直知无不为四方之士交口称誉乃人之望也中司之任朝纲之所寄今乃转为动揺自坏纲纪臣所未谕也臣愚伏望陛下察诲之无它矜诲之过小追还前诏俾复旧职上全国体下慰人望臣之至愿也臣非不知斯言之入即取权臣之怒诚不忍孤陛下之任使耳臣不胜徬徨待罪之至
