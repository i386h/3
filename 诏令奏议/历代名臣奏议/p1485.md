<!-- { "loadSidebar": true } -->
　　二年翰林学士司马光论召陕西邉臣劄子曰臣向任御史中丞日闻国家招纳夏国降民曽上言方今百职未举庶政未修百姓未安仓库未实将帅未选军法未立士卒未练器械未精八事不完不可兴兵智虑迂踈不合圣心俄而种谔等起绥州之役杨定为夏人所杀陕西骚然困扵餽戍朝廷悔前之失故谪降种谔等以谢夏人再三招抚方能得其称臣奉表复遵旧约朝廷特遣使者以誓诏册命及金帛杂物赐之尚未返命今窃闻陛下复召种谔等诣阙引对不知陛下欲何所兴为中外闻者无不寒心夫布衣不守信义犹见轻扵乡党况王者临御四逺当叛则威之服则懐之使信义之明皎如日月若邉境幸而臣服无故扰之及其背诞则从而妪煦之得其臣服又从而扰之其扵信义威懐如何哉国家以信义臣畜夏人百有余年前日种谔等举而弃之兴兵掩其不备以邀一时之功仅能得不食之地百余里残黎万余人耳今地则归之敌庭民则逃散畧尽朝廷有何所得而发兵守衞转粟馈饷公私之费以钜万计其为失防岂不昭然今疮痍未复忧患未弭臣前所言八事一无所修敌疑忌中国警备已严怨毒之心蓄而未发谔等乃欲复为前日所为臣见其无复绥州之功而必有大败覆没之事兵连祸结不可救觧公私困竭盗贼将生此乃社稷之忧非独邉鄙之患也孔子曰过而不改是谓过矣伏望陛下留神深念至于再至于三当先修内政未可轻议用兵实天下幸甚六年韩琦判相州契丹来求代北地帝手诏访琦琦奏言臣观近年以来朝廷举事似不以大敌为恤彼见形生疑必谓我有圗复燕南意故引先发制人之説造为衅端所以致疑其事有七髙丽臣属北方乆絶朝贡乃因商舶诱之使来契丹知之必谓将以图我一也强取吐蕃之地以建熈河契丹闻之必谓行将及我二也遍植榆栁扵西山冀其成长以制蕃骑三也剏圑保甲四也诸州筑城凿池五也置都作院颁弓刀新式大作战车六也置河北三十七将七也契丹素为敌国因事起疑不得不然臣昔年论青苗钱事言者輙肆厚诬非陛下之明几及大戮自此闻新法日下不敢复言今亲被诏问事系安危言及而隠死有余罪臣尝窃计始为陛下谋者必曰治国之本当先聚财积谷募兵扵民则可以攘斥四逺故散青苗钱使民出利为免役之法次第取钱迨置市易务而小商细民无所措手新制日下更改无常官吏茫然不能详记监司督责以刻为明今农怨扵甽畆商叹扵道路长吏不安其职陛下不尽知也夫欲攘斥四逺以兴太平而先使邦本困摇众心离怨此则为陛下始谋者大误也臣今为陛下计谓宜遣使报聘具言向来兴作乃脩备之常岂有他意疆土素定悉如旧境不可持此造端以隳累世之好以可疑之形如将官之类因而罢去益养民爱力选贤任能踈逺奸防进用忠鲠使天下悦服邉备日充若其果自败盟则可一振威武恢复故疆摅累朝之宿愤矣疏上防王安石再入相悉以所争地与契丹东西七百里论者惜之神宗时吏部尚书苏辙论北朝政事大畧疏曰臣近奉勅差充北朝皇帝生辰国信使寻已具语録进呈讫然扵北朝所见事体亦有语録不能尽者恐朝廷不可不知谨具三事条列如左
　　一北朝皇帝年顔见今六十以来然举止轻健饮啗不衰在位既乆颇知利害与朝廷和好年深蕃汉人户休养生息人人安居不乐战鬬加以其孙燕王幼弱顷年契丹大臣诛杀其父常有求报之心故欲依倚汉人托附本朝为自固之计虽北界小民亦能道此臣等过界后见其臣僚年髙晓事如接伴耶律恭燕京三司使王经副留守邢希古中京度支使郑颛之流皆言及和好咨嗟叹息以为自古所未有又称道北朝皇帝所以馆待南使之意极厚有接伴臣等都管一人未到帐下除翰林副使送伴副使王可离帐下不数日除三司副使皆言縁接伴南使之劳以此观之北朝皇帝若且无恙北邉可保无事惟其孙燕王骨气凡弱瞻视不正不逮其祖虽心似向汉未知得志之后能弹压蕃汉保其禄位否耳
　　一北朝之政寛契丹虐燕人盖已旧矣然臣等访闻山前诸州祗公人止是小民争鬬杀伤之狱则有此弊至扵燕人强家富族似不至如此契丹之人每冬月多避寒扵燕地牧放住坐亦止扵天荒地上不敢侵犯税土兼赋役颇轻汉人亦易于供应惟是每有急速发调之政即遣天使帯银牌扵汉户须索县吏动遭鞭棰富家多被强取玉帛子女不敢爱惜燕人防以为苦兼法令不明受赇鬻狱习以为常此盖邉境之常俗若其朝廷郡县盖亦粗有法度上下维持未有离析之势也
　　一北朝皇帝好佛法能自讲其书每夏季辄防诸京僧徒及其羣臣执经亲讲所在脩盖寺院度僧甚众因此僧徒纵恣放债营利侵夺小民民甚苦之然契丹之人縁此诵经念佛杀心稍悛此盖北朝之巨蠧而中朝之利也
　　右谨录奏闻乞赐省阅亦足以见隣国向背得失情状取进止
　　强几圣论邉事劄子曰臣闻契丹之扵中国其势不可常也弱则臣附强则相抗或至扵侵轶而不已遂有闚中原之心繇三代以迄五季其间臣以附者无几若代侵而代抗未之或絶也既尊大扵石氏之晋又得燕地而其势益张始以辽人为腹心而眡燕人犹行路也以是诸部乐为之用胶固而不可巳而燕人桀黠而巧事既亲燕人而诸部日寖以踈故金城宗元之变起扵萧墙相残曽未几而西夏遂攻其右脇而军中徃徃出叛语女真诸种又乗衅而动今契丹虽欲复置诸部于腹中而人心亦已去矣又逐水草习骑射此辽人之所利今反弃之但坐啗中国之金缯而渐嗜奢佚之为乐此特夭亡之时也万一彼众兵其主而南报怨于燕燕人惧其涂炭也必求捄于我朝廷即当遣良将劲卒以拊援燕人且行复吾境土则幽蓟之地皆汉有也如曰未能则是朝廷坐眡燕人之将死而授其首于辽人俾得血肉也其必反怨于朝廷而愈惧辽人之仇已无难矣设有慷慨豪侠如荆轲軰复出于其地一呼其徒而响应之南驱以避仇释怨窃恐大河以南不得而有也臣两使河朔颇究邉事今既耳剽其説心惟其势岂敢嘿焉而不言为今计者莫若练兵实邉逆为北备使敌马不敢牧扵南此先时之长防也朝廷垂听而留意焉郑獬论西夏事宜状奏曰臣近获赐对条列西羌状陛下不以臣愚陋垂屈天意容其妄论至于还绥州赦杨定陛下虽以臣言为是然窃观圣语踌躇而不尽似有隐计不欲暴扵外者臣退而惑之岂有执议之臣趋时窥利将有所邀乎盖邉隙之萌其曲不在彼是以谅祚敢肆其祸心诱杨定而戮之自定之死如朝廷能鞭挞四逺之暴则宜声钟鼓而伐之何为忍愧至今未能发一卒以问罪是不独无辞其实力不足耳则疮痏之在邉犹未愈也今幸而谅祚死稚子方在人股掌之间酋豪相谋惧未能固其国故驰使以告其礼甚顺不失蕃臣之体陛下所宜照其肝胆而存抚之既已纳其来则不宜反有所邀以怫其向义之心若责其杀杨定必使割地乞盟然后还其绥州而贷其颛杀之诛如此则恐非帝王绥逺之大畧乗人之防欺其孤儿因告哀之使屈之以圗利敌人闻之不有窥中国之浅深乎而议者乃用此为竒货将以售宠市功于已之小智则可而岂不谬为国之大计哉方元昊之枭张竭天下之力而距之而竟不覩献庙之俘又册之以主号啗之以金缯乃得其归欵而盟不于此时摧其凶焰以示威徳之强乃于孤儿之防谋其小利是岂足称雄哉彼纵以零丁不支惟天子之命是从匍伏请盟割横山之地归于我我得之犹且不武况彼君臣尚能崛强扵一方万一如有不奉诏则我又将柰何遂尔刼持其使而使之必从耶遂尔遣将练兵以讨其不恭耶是二者又非至理既无可柰何而复置之则我无乃反屈与是无疾而自灸也故不若不邀之为善诚能讲袭故事立其幼子明告之曰杀杨定者尔父也罚不及嗣我已赦之向之邉臣擅城绥州乆欲归汝以杨定之死故不可今还汝如此则中国之恩威重于北敌如泰山矣彼虽敌人岂无啾唧蹢躅之感两疑之祸由此可觧夫释金石之成议圗圭黍之末利亏损国家非至计也朝廷如欲经营四裔则今之羌雏孱孺酋豪用事必不能相下方且有衅因机制变陛下少迟之然非今日之事也臣自种谔结隙已来以为朝廷之忧无大于此者故晓夕讲劘思有以弭其患少报陛下收采之恩所以每当机防屡言之不已伏望陛下奋独见之明攘斥邪议一举而逺人懐遂安中国岂不美欤前日诛种谔之机既以失之遂有杨定之耻则今日之议不宜再失恐有甚扵杨定者矣臣之慺慺不胜至愿
　　熈寜九年枢宻使文彦博上奏曰臣伏奉诏书询及疆事臣以衰拙昏惷何足仰承圣问然以乆当柄任防国恩深义激于中敢不罄露庶伸补报之万一夫外裔之情趋利生事从古以来载于书史者详矣自真宗朝与通好所以息民几八十年未尝犯顺惟庆歴初乗我西事未弭故有邀求饵之而已当时载立誓书亦古寻盟之义也歴观前代中国与外裔通好未有如今之悠乆盖朝廷谨守信誓至虽琐琐细故亦不剏生变改是以戎人亦不敢轻有希求自数年前累来妄理白沟馆地及要拆去铺屋况誓书之中明载雄州所管白沟两朝遵守已乆且信誓之辞质于天地神只告于宗庙社稷此而可渝何以享国今萧禧重来又决于雄州北亭交割礼物其意欲以雄州北亭为界其如誓书何誓书若不为凭即代北之地止以圗籍照验宜其不以为据原其贪心亦因庆歴初西事未平之际求黄嵬之地朝廷容易弃与之又致今日妄有侵理诚如圣诏所谓敌情无厌势恐未已臣亦谓敌因此妄起衅端圣意谓万一不测何以待之臣以谓中国御戎守信为上必以誓书为证彼将何词以亢纵骋诡词难夺正论臣又以事理度之事固有逆顺理固有曲直顺而直天必助之逆而曲人不与之若敌人不计曲直利害肆其贪狠敢萌犯顺之心朝廷固已讲扵预备之要足食足兵坚完城壁保全民人以战则胜以守则固止此而已臣又闻用兵之道兵应者胜不得已而用之此所以天必助之大抵中国之兵利在为主以主待客以逸待劳理必胜矣亦应兵之道也臣伏详诏书曰思所以待遇之要御备之方切料圣意慎于举动尚虑发言盈庭各有异论或曰先发制人意在轻动或曰乗其未备袭取燕蓟事不审处恐将噬脐非王师万全之举也伏愿陛下垂意熟察之今朝廷分置将官整齐器械固得之矣然将校偏裨更须慎择其人又河朔频嵗饥荒粮饷用度窘乏尤索计置若兵连未觧物力殚屈即误国大事切要先事而办乃无后艰至扵不急烦费事须裁节在臣本道者亦当续次奏闻臣识浅才薄思虑不周伏望圣慈稍垂省览寛其罪戾臣无任惶恐之至
　　元丰六年夏人欵塞乞还侵疆户部尚书安焘言地有非要害者固宜予然羌情无厌常使知吾宥过而息兵不应示以厌兵之意哲宗立复仍前议二府遂欲并弃熈河焘固争之曰自灵武而东皆中国故地先帝有此武功今无故弃之岂不取轻于外国扵是但以葭芦等四砦归之元祐二年进知院事时复洮河擒鬼章清宜结二邉小清而并塞犹苦寇掠焘言为国者不可好用兵亦不可畏用兵好则疲民畏则遣患今朝廷每戒疆吏非举国入寇毋得应之则固畏用兵矣虽仅保障戍实堕其计中愿复讲攻扰之防且干顺幼竖梁氏擅权族党酋渠多反侧顾望若有以离间之未必不回戈而复怨此一竒也其后夏人自相携贰使来修贡悉如焘防
