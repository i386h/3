<!-- { "loadSidebar": true } -->
　　珪又上议曰臣伏奉勅命以七月二十九日集官于南郊坛告天请到大行皇帝諡曰神文圣武明孝皇帝差臣撰諡议及庙号文者臣谨上议曰臣闻元精磅礴济万物而不昭其迹者荐名曰天至徳汪洋泽万世而不有其功者建諡于帝伏思在昔帝王生膺大名终纪大行使金声而玉振之以诏虖无穷之闻者帝莫盛于尧舜王莫隆于禹汤也盖易名之典下不得诔上古者将为至尊之諡必质于郊然后定之兹所以推天下之至美明天下之至公虽天子不得以自专也洪惟大行皇帝躬上主之姿承累圣之序流大汉之岂弟履放勲之钦明苞富有之业而能守以约揽泰定之埶而弗恃以安固尝邈然驰视所未形俛然积思所不及谓天命之匪易廼严恭戒惧庶以答灵心之顾谓民懐之靡常廼涵容煦沐庶以陶善之归知括万虑而不可赜恩渗四垠而不可形如两仪之无不焘载如三辰之无不临烛于时脩废官继絶世礼髙年劝力穑减常赋抑末游虚已以遇豪畯之材降志以从忠直之谏振立赏罚而权衡之章明典礼而黼黻之宥恕刑狱而荡涤之恵哀困穷而衣食之人情莫不欲逸爱其力而不劳人情莫不欲夀辅其生而不伤羣公庶尹罔弗夷正相与谋王之朝殊邻絶区罔弗亿宁相与慕王之境父父子子兄兄弟弟罔弗顺祗相与立王之涂盖仁政之施沛然其若是莫之能御也矧复耕籍于千畆之田祫祭于先王之庙报天之诚笃则入奠于圆丘严父之志尽则再侑于明堂宗室既蕃则广诸分玉之爱邦统未昭则豫有主器之属下议乐之诏以考钟石之和置写书之官以缀经坟之学迩英敷席图讲蓺也凝机祓字资味道也藻思粹发穷圣作也飞毫洒落肆天纵也知声色之靡伐于徳义于是乎屏燕饮之娱知雉莬之获殚于精神于是乎絶盘游之欲念组织之瘽则却服御之华念土木之费则损宫室之丽西羌阻命不欲乆戍劳师而遂纳玉关之誓南蜑肆奸不欲深入薄寇而自致藁街之戮时则有隃沙轶漠卓荦之贡委应图合谍沕潏之瑞丛四十二年于兹可谓海内大治矣窃迹羲黄之前夐虖莫索其详自诗书之载揆厥所元终都攸卒未有如兹之盛者也方将勒鸿休受永祐岂图神机歘厌邦衅上延仙鼎已成不返荆山之御玉衣虽在空陈渭水之游嘉原既新同轨廹至下华盖于北极引龙輴之西廵此万国所以摧心三灵为之变色有司繇是饬旧典册丕称皇哉铄虖防有以绥王灵而炳帝烈也谨按諡法一民无为曰神经纬天地曰文通达先知曰圣保大定功曰武照临四方曰明慈恵爱亲曰孝若乃羣生啿啿鼓之舞之不知至化之所自然非至神虖制作礼乐际天接地燠然而大备非至文虖永惟宗庙之奉实发先识以建大本非至圣虖戴白之老不识兵革之警非至武虖遐末荒昧之情格于聪明而无所遗非至明虖惇序九族以述夫祖先之志非至孝虖粤庙号之建尚矣维其歴古圣贤之君莫不极所以尊明令显之称又或至于代相袭之夫仁者圣人之盛徳岂独未有以当之邪抑当时鸿儒钜学乃略于稽求将天之所启期以克配大行之庙虖诗云维天之命于穆不已此之谓欤惟功以创业为祖徳以守成为宗皆尊尊之大谊也大行皇帝尊諡宜天锡之曰神文圣武明孝皇帝庙曰仁宗臣谨议
　　神宗熈宁元年翰林学士司马光上奏曰臣今月十七日准内降曽公亮等上尊号第三表检防旧例合降不允批答已具牓子审取圣防去讫臣窃惟上尊号之礼非先王令典起于唐武后中宗之世遂为故事因循至今伏见太祖开寳九年羣臣上尊号有一统太平字太祖以燕晋未平却而不受以是见圣人之志茍无其实终不肯有其名也太宗端拱二年诏日前所加尊号尽从省去且曰以理言之皇帝二字亦未可兼称朕欲称王但不可与诸子同耳羣臣恳请乃受法天崇道四字而已其后终身遂不复増益先帝治平二年辞尊号不受天下莫不称颂圣徳不幸次年有谄谀之臣建言国家与契丹常有徃来书彼有尊号中国独无足为深耻于是羣臣复以非时上尊号论者甚为朝廷惜之昔汉文帝遗单于书以尺一牍单于答以尺二寸牍自称天地所生日月所置匃奴大单于未闻文帝复为胜大之名以加之也学者至今称文帝谦徳之美未尝以为可耻也此乃不识大体之言诚不足信耳今羣臣以故事上尊号臣愚以为陛下聪明睿智虽享有鸿名然践阼未乆又在亮隂之中考之事体似未宜受陛下诚能断以圣意推而不居既不允所请仍令更不得上表则颂叹之声将洋溢四海此所谓一谦四益可以舍虚名而得实誉者也伏望陛下更加详择
　　二年判太常寺韩维上言曰臣昨日伏覩中书劄子下礼院以四月一日拜表上尊号夫尊号者非起于治古而生于后世人君之侈乎平居为之已累谦徳施于寅畏消复之日实于义理有害何则比年地震遍天下而河北尤为已甚自前史故老传罕有若此之异加以冬无宿雪春无嘉雨寒暑晦明反理失节今兹河北地震尚未止流民尚未复畿甸诸道尚未有得雨处而都下风霾日夕发作乃欲以此时褒颂功徳崇上尊号臣窃以为非其时矣且陛下忧悯旱暵徧祷于天地庙社之司计其祝文必须引咎谢谴嘉应未答而遽举推崇之礼虽陛下冲挹未必当之然而事理相反有异诚一恐不足以动天消变假使此事是圣意切所欲得犹当痛自损抑以答天戒况陛下兼皇帝而称之尚何顾此数字之美乎伏望圣慈深思灾变之大务以至诚为本亟出手诏推而勿受臣愚戆但知有益人君则为之不识忌讳惟陛下寛其言而取其意则天下幸甚
　　神宗时知礼仪事苏颂论前代帝王追尊本亲防曰汉宣继昭帝即位诏议故皇太子号諡园邑有司奏请故皇太子宜諡曰戾史良娣曰戾夫人置守塜三十家园置长丞亲史皇孙諡曰悼亲谓父也母曰悼后比诸侯王汉诸侯王母夫人皆曰后园置奉邑三百家后八嵗有司复请悼园宜称尊号曰皇考立庙因园为寝以时荐享戾夫人曰戾后皆益奉园民光武中兴上承元帝建武二年以皇祖皇考墓为昌陵【后改曰章陵县】置陵令守视【皇祖考不加尊称皇考仍旧称南顿君】十九年尊宣帝为中宗始祠昭帝元帝于太庙【前此十一帝主皆纳髙庙】成帝哀帝平帝于长安舂陵节侯以下四世于章陵【节侯光武之髙祖】东晋元帝由琅邪继统即位之后以父恭王无他子立皇子裒为琅邪王奉恭王祀其后王薨琅邪皆更立王终晋王世前代帝王自诸侯入奉大统尊其本亲不失礼者三帝也宣光于其父祖惟茔墓置园邑令丞所以异于诸侯者而不加尊称不封国邑尊本恭亲之义也【不加尊称尊正统也不封园邑子无爵父之义也文虽不着其义可推也亦见于师丹议】其曰亲曰皇祖曰皇考者有司之失也何以言之父祖之尊不容改更称谓但以上承大宗不得复顾其私恩故服有降等而名无异称仪礼丧服传齐衰期为人后者为其父母师丹议亦曰降其父母朞所以云者取其别于他亲于义无嫌也今不曰父而曰亲而与九族旁宗尊卑无所别异于义安乎不别加称谓直曰史皇孙则中外无嫌尊卑之义自见也至若皇祖皇考之称是天子诸侯大夫士奉祭祀之文礼记祭法曰王立七庙一坛一墠曰考庙曰王考庙曰皇考庙曰显考庙曰祖考庙郑康成云王皇皆君也显明也祖始也名先人以君明始者所以尊本之意也若是则岂可称于羣臣论议之间乎故宣帝诏直曰故皇太子是也然则考与父岂有别乎礼记曰生曰父母死曰考妣【郭璞注尔雅不取此义然则学者当从礼记为正】白虎通曰父矩也以度教子者也考成也言有成徳也广雅云母牧也言育养子也妣嫓也匹于父也曰教曰养亲之之辞也曰成徳曰匹父尊之之辞也故礼有世父母叔父母之文而无世考妣叔考妣之说此其所以别也宣光之世议者不能推本此意以开导时主使尽礼意故曰有司之失也晋元帝虽越在江介而能定其大义不失统纪者以当时诸儒若贺循軰非一皆有礼学国爵详正本末不违越于先代不致讥于后世诚有由也先帝绍位之始深惟其故追贲宗室诸王独国爵濮安懿王无所加进崇奉之礼不过置园陵立国庙而已此合乎宣光尊本恭亲之美也初议称亲后亦罢寝特封王之子为濮公使世世奉祀以正其国统此又徳过于二帝区区晋室不足儗伦也【光武为皇祖南顿君立后后世使羣臣郡国奉祀此师丹所谓无主不正之礼是也哀安桓尊其父祖为皇而使王子孙奉祀此失礼之大者也其尊曰皇者礼如天子天子不敢臣之髙祖之于太上皇是也今使诸侯羣臣奉祀神不歆非皇岂得享之哉故三代所以尊王者后待以不臣得用其国之仪物服色祀其先王者为此也唐立孝敬皇帝奉天皇帝庙京师皆有司行事追尊让皇帝以其子孙为嗣宁王奉祀事亦因循前代之失也】今欲因改封故王议追尊之礼莫若増陵庙以奉园之户加本国以嗣王之名既合于古义又不违先帝之本意也先帝不追尊仙游县君益见圣虑之深逺也【魏明帝诏曰哀帝以外藩援立而董宏等称引亡秦惑误时朝既尊共皇立庙京都又宠藩妾使比长信僭差无度人神弗祐其令公有司深以前世行事为戒是哀帝一失礼取诮后来本欲尊亲反诒重毁如是岂得为孝乎东晋孝武帝太元中崇进所生母为太妃范亦曰子不得爵命其母妃是太子妇必也正名寕可称母】今议尊崇谓许其所生宗室子援羣臣封育母之例请加封号朝廷以诞育先帝之故优诏褒述特进大国既縁宗室之请则不失正礼推以先帝私亲则其他宗室不敢为比亦可以成先帝之志也
　　郑獬上奏曰臣伏知梁泉县令范亦顔者上书欲扳前议追尊濮安懿王士大夫得其书而读之莫不怪骇而痛疾之臣可无言乎亦顔谓谈者言英宗皇帝不五年升天衅在安懿王称尊此仁宗之神灵谴之也谈者未尝有此语特出于亦顔私意其谤诬先皇帝以及仁宗大逆不道于法不赦司马光为中丞自以才选吕诲等复迁縁于赦令亦顔乃谓陛下挈维议者以暴扬先帝之过而自取美名缺于子道虽羲皇不可以补完亦顔既谤诬先皇帝以及仁宗又毁陛下以不孝其可胜诛哉亦顔谓天子得议礼者岂谓天子不计曲直便可制礼乎是亦中文理而已以尧舜之圣犹曰稽古不闻率私意而为礼也其言舜禹之郊汤武之追王成王赐鲁以天子礼乐牵合谬戾非与尊濮安懿王之事相孔子之贬鲁雉门两观宗庙丹楹不独斥郊禘也奚髙郢之不知经亦顔欲尊濮安懿王为濮安懿皇帝以明非天下之帝则大宋已帝天下又安有濮国之帝乎凡亦顔云云皆变皂为白真伪易言背祖宗之本统破圣王之大法孔子称言伪而辩者其亦顔也哉臣闻曩日之议也独欧阳修唱其端大臣连附之其下引脰而隂相和者又数人于时号之于朝廷则朝廷之臣以为非号之于衢路则衢路之民以为非号之于国邑则国邑之人以为非至于海隅虫兽草木如其能言亦必以为非矣頼忠荩之臣心不外顾叠章累疏力抗奸言于是大本正而天下之论息天下始洒然以为朝廷之清明矣今亦顔又欲遂前议再惑乱朝廷臣虽知陛下必不信然其端已唱矣不可不勦絶之先帝之初得修言亦不敢颛听故俾近臣议议者为不可于是辍止之是先帝未尝过举也设以为过而辍止之是成汤之美行也乌足为说哉亦顔乃欲饰非于先帝致过于陛下阿附于宰相乱于愚俗臣闻造作奸言破律乱常者必诛请付有司以治其罪臣不胜愤懑
