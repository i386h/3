<!-- { "loadSidebar": true } -->
　　觉又论谏官贬秩不当再举其职奏曰臣近准敕命降授前件官同知谏院臣已祗受讫于二十一日正衙二十三日门谢并毕臣窃以告臣之辞云荐引公卿措置职任此而轻肆宜有惩责臣受命已来夙夜惟思若以臣畎畆无状学问零落不足以拾遗左右论大臣能否则已矣若以臣所论不当于理则臣所学于古者如此敢违臣所学以徇世乎然敕命已下不敢遽有论列既乞补外而三状闻奏未蒙报可臣欲勉强就职则臣方以言忤防得罪夺官曰人臣不见察于君不敢立于朝臣虽闇愚敢忘斯义臣谨上考圣人旁稽传记反覆一二为陛下言之非以避臣之罪也将以明君臣之义也陛下幸赦其罪使得毕陈臣闻孔子所谓谏臣七人者三公四辅也天子与此七人者处而防愆纠缪格君心之非羣臣之贤不肖相与谋议而进退之冺然不见其辨争之迹而治化已成于天下后世七人者不任其责始以小官与人主论辨天下之万事故谏官虽防而与谋于王体与闻于国论宰相与人主进退贤不肖于庙堂之上谏官与人主别白贤不肖于造膝之间其所从来乆矣孔子曰君子之仕行其义也又曰勿欺也而犯之故臣之事陛下也情不敢隐而每犯顔焉义之所在则言之不疑又闻孔子曰君子之事君也将顺其羙匡救其恶晏子曰君所谓可而有否焉臣献其否而成其可君所谓否而有可焉臣献其可而去其否若如告辞所谓则人臣之义有匡救而无将顺有献否而无成可始得事君之义而无隐情也或者乃谓谏臣小官不当与人主进退大臣之事又或云谏臣虽可以论大臣之贤不肖然不当云以某代某臣又以为不然衞大夫史防以蘧伯玉贤而不用弥子瑕不肖而任事数以諌而君不聼死且不懈至以尸谏衞公卒退弥子瑕而用蘧伯玉成帝时御史大夫缺谷永荐薛宣成帝用之鲍宣以谏大夫上言请黜汝昌侯傅商方阳侯孙宠宜淩侯息夫躬而召用故大司马傅喜故大司空何武师丹故丞相孔光故左将军彭宣明年上遂召孔光免孙宠息夫躬又召何武彭宣复为三公杜诗以南阳太守上疏称伏湛柱石之臣宜居辅弼郎顗言黄琼李固可任时政伊尹傅説不足为比此数人者皆位下言轻或劝人主进退大臣或欲以某代某当时或用或不用焉未尝以为非也唐之盛在太宗之臣莫如魏徴时有言徴阿党亲戚者太宗使温彦博按之又使彦博责徴不得不存形迹他日徴入奏曰臣闻君臣叶心义同一体未闻不存公道唯事形迹若君臣上下同遵此路则邦之兴丧或未可知太宗改容曰吾已悔之若徴之言可谓深得治体矣使太宗以形迹待羣臣羣臣以形迹事太宗嫌疑猜阻上下之情不通则与秦之末世何异岂能成贞观之治哉今使言者论羣臣之非而不言其是论羣臣之恶而不言其羙称其人不得言堪某职述其才不得言堪某任其为形迹岂不甚哉臣虽非魏徴之贤实欲陛下复太宗之治也故臣之事陛下也知尽臣之义而无隐情上不见三公之尊下不知九品之贱愚智忠邪茍知其详者悉以献于左右曰为人臣者无以有已明委质以事君则身非已有生杀予夺唯上所令曰匹夫不可夺志岂谓可杀可生者身也可予可夺而志不可以夺欤以臣贱防言论不合放废窜逐何伤于治圣恩博大才夺两官或周章震扰丧其所圗遂于陛下懐不尽之意则罪莫大焉况臣自供谏职才及两月得对至于五六而章十余上臣之本末计亦粗简圣心然臣所言无一见效臣论枢密使邵允在位无状而陛下疑之论御史中丞滕甫奸邪而陛下不信则是臣行犹可疑而言不足聼也陛下置左右耳目之臣而取言行无足采者不知将何补于治臣所以区区求去者非徒不得其言亦以深为陛下谋耳伏望圣慈特赐检臣前后三状罢臣言职除一外官臣见居家待罪所有实录院检讨同知谏院管干国子监臣并不敢供职二年觉又论不必毎事遣使状奏曰臣闻朝廷务一切更制庶事将多遣官出诸路以集之臣窃以为过矣本朝承百年之事有偏而不举溢而不救者不可胜数将欲变而新之则在张其纲纪正其法度择羣材而付之若事事遣使凡皆出于朝廷则臣恐不尽事情而又生劳扰之也臣窃以诸路使者多是朝廷素所选擢乆更任使幸以成法授之必能集事其间或有缪懦不才不胜任者自可换以才吏若又难得职任相当者则若近嵗权发遣及副使判官之类或召至京师或朝廷临遣使其法度出于一而议论精详则自集事矣或诸路使者不可多置不足以分干庶事则聼其辟举属吏若近者发运使之于东南则人皆知朝廷所以付畀之意而务竭其力今不择才否一切遣使代治其职则庸者得以偷安而才者不劝矣
　　三年觉又论罢司马光枢密范镇封駮司不当上奏曰臣前日延和面奉圣防议改青苖法复常平旧制又患诸路提举非其人有意更易臣窃喜叹以为中外之论正欲如此而圣谕及之真臣等之所望四方之所幸也翘足企首以徳音昨日又闻罢司马光枢密副使罢范镇通进封駮司若以司马光争论青苖新法拒违诏除镇从而和之駮正而不肯下则是青苖之议持之尚坚而延和宣谕或亦有不果者欤臣屡尝奏闻青苖新法极为细事徒以大臣讲求不详议论不审而仓猝茍且扰动天下故人情不安论难锋起当此时虽有善谋良法难以推行况考之于古而或差施之于今而未当措置舛错如此其甚者哉奈何以难行之法恶人议之至罢一枢密副使绌一封駮司流闻四方所损不细载后世何以观法昔成王剪桐叶以戏叔虞史佚从而封之曰天子无戏言西府之重何止有加司马光之直谅岂但方于叔虞诰敕之严固不并于桐叶陛下有戏言之过则号令之所被人以空虗无用之文诰命之所加示人以玩弄可移之物书曰令出惟行不惟反易曰涣汗其大号令行而更收汗出而复反何以使人信而诛其或惰者乎朝廷张官分职固欲人守其官士称其职也范镇封駮识者莫不是之不能聼用其言奈何罢其职任曰守道不如守官镇能守其官是封驳得人也遽然罢之岂将患其不顺己耶不顺陛下者多见容不顺执政者辄见斥臣恐人主之权或移于下矣失职者固法之所诛守官者又朝廷之所弃不知陛下将取固禄保位茍容其身以偹贠充数乎不然何宜进者反聼其罢宜任者反从而黜耶臣以陛下致今日之纷纭而在朝羣臣往往求去者何耶徒以青苖新法人情不安所遣使者多非其人大臣建议而不从言者力争而不聼至于罢免柄臣之新命黜责禁近之守官推劾谏臣之风闻内外腾沸骇动四方臣窃忧他变相縁而生治乱从此分矣伏望圣慈采羣论之所长奋干刚之独断稍复常平之旧法悉罢提举之庶官自然人情复安中外如故








　　歴代名臣奏议卷一百三十五
<史部,诏令奏议类,奏议之属,历代名臣奏议>
　　钦定四库全书
　　歴代名臣奏议卷一百三十六
　　明　杨士奇等　撰
　　用人
　　宋神宗熈寜元年翰林学士郑獬论今世亦有房杜之才上奏曰臣比因赐对论及房乔杜如晦陛下问臣今世有此人否臣对以房杜者旷世无之茍所见未至则安知今世无有如房杜者哉臣退思陛下思得房杜用之此唐太宗之用心也而在陛下求之至与未至耳自古帝王何尝求异世之士而用之当大业之际富贵乎庙堂之上者天下止知有宇文述虞世基而已又孰知有房杜也则房杜者乃隋室之弃士也及太宗龙跃乎太原于是二人者攀鳞而起左携右挈遂定天下当是时天下洒然始知有房杜焉则今之处幽约甘藜糁者焉知其人不及房杜者耶顾陛下网之未宻搜之未至耳夫天下之士有材在己者思有为于世犹寒者之欲衣饥者之欲食其求用之心尤切于世主求贤之意而其迹无繇而至前或湮废而不遂者可胜言哉惟有道之士以义自胜则虽老死于岩穴间无憾也至于雄杰之士则不然如其差跌则潜心世变幸有风埃之警遂蹑而扰之故刘备久不跨马而髀肉生见而流涕此其志岂斯须忘功业哉而欲汉室之不揺岂可得乎故世主必渠渠恳恳欲得贤而为我用者正为此也虚怀屈己以访之髙爵厚礼以来之上之所好其下必有应者好之而未至不可遽曰今世无房杜髙宗思贤其精诚乃通乎夣寐于是得傅说焉此用心之颛也臣愿陛下推此心继之以不倦则必有如房杜者杖策而至矣言陋意拙惟陛下裁赦
　　獬又论荐士及求直言防奏曰臣闻举天下之事者不患乎知不及而常患乎力不足力不足则举而不胜其势必屈故知之而不能穷天下之理必任羣力而举之兹所以汲汲而求贤也自陛下即位以来未闻卓然褒进一贤者天下之事犹如前日而欲起太平之治者难矣然陛下深拱九重固未能周知羣臣之能否夫天子所以寄耳目者公卿大夫也公卿大夫日与庶官接宜熟知其所为其下固有豪伟非常之士而未奋者臣愿陛下降明诏俾按察官及两制正刺史已上各许特荐文武官之有才能者举如不实令御史劾奏请论以法如此则宜得实才陛下按其籍眡其所举者众则兹人必有过人者美官有缺因而次补之绩效既明则又显擢之不下席天下之贤能积于此矣臣又闻天下之事无穷虽尧舜之明而欲尽无穷之事臣知其必殆然卒所以能为尧舜者以其能兼听无穷之言也事机出于彼羣言会于此虽至深至隠皆可罗列而陈于前矣传曰舜好问其弗信己乎臣亦愿陛下降明诏许中外臣僚草莱之士皆得上封事极言无讳陛下緫羣策而处之则明彻乎万里之外矣岂惟得言哉又将以得士矣言如诣理或可赐对柔顔怿色以索其所蕴则天下之才何逃乎二者皆陛下基命之初急务也如可施用则乞付翰林草诏中书具为条约诏下之日必有畜才而待用者翘然而出矣敢冀陛下留意
