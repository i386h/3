<!-- { "loadSidebar": true } -->
　　一集赛古称侍卫禁直左右前后之人今谓之集赛台以今仿古而古者为数甚多立名甚繁今之名数视古颇简周礼天官冡宰曰膳夫曰庖人曰内饔曰外饔曰浆人曰烹人曰笾人今之博啰齐也曰幕人曰司服曰司防曰内宰今之舒库尔齐也曰掌舍曰掌次今之巴喇噶齐也曰阍人今之谔徳齐也曰缝人曰屦人曰典妇功今之伊噜勒齐也曰宫人今之珠拉齐也古者分以职役定以等差用当其人人当其任是以人无觊觎各守分义今则不然不限以员不责以职但挟重赀有梯援投门下便可报名字请粮草获赏赐皆名曰集赛台以此纷至沓来争先竞进不问贤愚不分阶级不择人品如屠沽下市井小人及商贾之流军卒之末甚而倡优奴贱之辈皆得以渉迹宫禁又有一等流官胥吏经断不叙无所容身则夤縁投入以图陞转趋者既多嵗増一嵗乆而不戢何有穷已夫集赛之名将以侍君侧直禁庭也今乃出入私门效奔走于车尘马足之下实当集赛者十无二三是各官门下之集赛非天子根前之集赛也冒奉上之名以供私家之役此为欺罔之甚者安而行之不以为意今各色集赛除近行人外其余投入者但知集赛官排子头为使长嵗时餽遗朝夕跟随给假还家去来厚赂所请粮草分要过半四集赛轮当三日例闲九日而三日之内未尝执役但早晚诣各门下见面呈身而已富者财力一到便可干必里克早得名分贫者茍焉栖身以叨窃恩赏诳上慢下莫甚于此今一人嵗支粮十石表里叚疋双马草料或三年四年散钞一百三十锭以有用之财养此无用之人实于朝廷有损无益诸王公子例皆如此进身既易为弊滋多愚臣不肖名正宫位下鄂啰齐身役三年于兹稔知其弊常窃自笑每嵗朝廷支粮给衣以养我軰何补于国哉今江北江南富家巨室夤縁而至者不计其数纵贿挥金畧不爱惜鞍马骑从有似贵逰或以坐子为家或取乐人为妾似此之流大伤风化究其所因自韩光甫以说谎出入于托和巴之门不及半年便除杭州府判人争羡慕谓投当集赛者即可得六品管民官扇惑富豪之民妄生奔竞之心皆其有以召之也近覩朝省有严行分拣之令私窃自喜遭遇圣朝行此善政虽被斥逐实所甘心岂谓各官头目顾为私谋不恤大体其势必不可行矣若去一人虽国家得省一名之虚费而各官未免失一户之供给取办于公而归利于私宜其百端阻当也今遽改前令停罢分拣固见圣徳之寛容然以为不当分拣则宜拒絶于闻奏之初如以为必合分拣岂宜变易于已准之后王言如丝涣号犹汗使既出而可以复反百姓观瞻不可掩也万世青史谓之何哉如舒库尔齐博啰齐伊勒都齐珠拉齐实保齐伊噜勒齐巴喇噶齐和尼齐摩哩齐等职皆君侧必用之人所不可少者今后宜限以名数择其人品又以所职贵贱髙下定其出身之例遇有名阙方许选补则人心自无过望而国家不至滥恩矣如笔且齐一项今省部防院诸司庶府所用椽史吏贴无非天子之笔且齐各执所役已有定员不必又赘此虚名也如齐哩克昆除蒙古人外若汉儿皆是有户百姓令就民间当差足矣普天率土尽是皇帝之齐哩克昆何为更分彼我今正宫位下齐哩克昆有总管府所管户计又有四集赛官所管身役殊不知在集赛中者乃百姓避役投充以希望粮草赏赐耳若将见在数目收作投下户计各令还家办课通位下总管府管领既免朝廷供给之虚费又可为正宫増办之实利也如鄂啰齐一项各库钱帛已设库官六员又有库子司吏人等即是鄂啰齐之名足可任出入收支之责何须重复滥设更有皇太后位下各色集赛今已终防犹拥虚语循例供给费破不资稽之古典实出无名所宜尽行放散使之各务本业如准所陈行之自可免分拣之多事也每嵗国家省粮数十万石段子数千万疋嵗收草料三中之一足了支持而百姓亦免盐折草之料官省其劳民受其利诚为两得矣既有职役定员则挟赀投入者无所容力既有出身定例则必里克选不禁自无此国家无疆之休子孙万世之利也
　　一僧道窃自唐虞三代以来国祚延长羣生康泰不闻有释老也三国六朝以后僧尼道士始布满天下求福田利益者不之老则之释人君好尚往往过之夫福非如粟帛金寳可求而取之物也上好俭则民财丰节力役则民不困养生送死无憾则四海皆跻于仁夀之域民生安乐便是好事狱讼无寃便是布施何必张浮费事繁文泥金检玉而谒之于虚无也一僧一道之祝延不若百姓羣黎之同愿一寺一观之祈祷不若千门万户之齐声古谚云福从賛叹生正此谓也西方乃佛生之地佛圣人也安肯作威福以要人之敬奉佛教人以不贪不妒不伤生不害物为好事故云即心是佛也何尝以陈玉帛严香灯晨夜诵经礼拜至于杀人致祭纵囚示恩而名曰做好事哉今国家财赋半入西畨红帽禅衣者便公然出入宫禁举朝相尚莫不倾赀以奉之此皆庸僧作此妖妄非佛之真心本性也道家以老子为宗惟在清浄无为祖师系赤松子的孙惟求辟谷弃人间事今张天师纵情姬爱广置田庄招揽权势淩烁官府乃江南一大豪覇也其祖风法门正不如此诸佛三清在天之灵不可诬也往往嗣法者失其初意耳愚氓俗子不知所以为佛所以为天师者云何但见赭其头即指为佛黄其冠即指为天师虽百喙不能觧其惑其可为世道一慨朝廷特加宠异另立宣政院道教所以其弃俗出家非有司所可统摄也而乃恃宠作威贿赂公行以曲为直以是为非僧道词讼数倍民间如奸盗杀人诸般不法之事彼皆有之矣学释老者离嗜欲去贪嗔异乎尘俗可也而艳妻秾妾汗秽不羞夺利争名奔竞无已虽俗人所不屑为甚非僧道之宜然也僧道之盛莫甚今日而僧道之弊亦莫甚今日朝廷若不稍加裁抑适所以重其他日之烈祸也能律以礼法制以分义使不至于骄奢无度败坏宗风乃为敬奉之至矣今各寺既有讲主长老各观既有知观提举足任管领之责随路又滥设僧録司道録司各县皆置僧纲威仪反为僧道之蠧所宜革去也且僧道另设衙门三代以下前所未闻亡金弃人尚鬼故立二司与民官鼎立而三岂谓巍巍圣朝不师古圣王之常法而踵残金之弊政耶况为僧録道録者皆无頼之徒立谈遭遇遽授此职便与三品正官平牒往来以白身之人一旦居此荣贵得之既易视之亦轻宜乎逞私妄作而无复顾借也近令宪司纠刷文卷僧官局蹐知惧而僧人皆喜得安此明騐也所欠道家犹未一体刷卷耳若僧道中有栖心寂灭息念尘寰者必不自絓宪纲虽无假官府可也若行止不检身陷刑戮亦佛法道教之所不容宜令有司管领严行究治罪状明白比之常人更加一等断遣还俗彼亦甘心今僧道不蚕而衣不耕而食皆得全免繇税而愚民多以财产托名诡寄或全舍入常住以求隠蔽差役驱国家之实利归无用之空门视民间输税之外又当里正主首又当和顾和买非惟弃本逐末实是劳逸不均今后寺观常住税粮宜准古法尽令输官俟其有佛法髙妙道行絶伦者从众推举然后蠲其繇役除其税粮庻可养成清浄之风亦足激励浇薄之俗也外有白云宗一派尤为妖妄其初未尝有法门止是在家念佛不茹荤不饮酒不废耕桑不缺赋税前宋时谓其夜聚晓散恐生不虞犹加禁絶然亦不过数家而已今皆不守戒律狼藉荤酒但假名以规避差役动至万计均为诵经礼拜也既自别于俗人又自异于僧道朝廷不察其伪特为另立衙门今宗摄钱如镜恣行不法甚于僧司道所亦宜革去以除国蠧以寛民力可也
　　歴代名臣奏议卷六十七
　　钦定四库全书
　　歴代名臣奏议卷六十八
　　明　杨士竒等　撰
　　治道
