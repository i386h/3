<!-- { "loadSidebar": true } -->
　　八年知潼川府刘光祖上奏曰臣伏覩手诏指挥以闵雨久而未应圣心焦劳凡是寛恩徧及中外至于责躬省过避殿减膳御笔谆切敷求谠言悉许臣民指陈阙失主忧如此臣子何敢自安臣自去国以来偶因语言文字之间自贻罪戾其后防恩起废渐加擢用以至付之藩阃列之侍从日思报称凡诸在外职事不敢不竭愚忠其所建明悉荷开纳独不敢妄论朝廷政事不惟年衰昏塞闻事不审出位而言且有沽誉干进之嫌伏覩今日之诏至切至深为人臣者岂当避此而隠嘿臣窃意天久不雨陛下之所以求雨者无不至矣特未思所以获谴之由耳陛下之所以获谴于天者女真乃吾痛心疾首之雠天亡此敌送死汴京而陛下为天之子略不思所以圗之是之谓天与不取天与不取是之谓弃天未有为天之子弃天而天不我怒者也臣非劝陛下轻举而妄动也臣之区区不过欲陛下因其来徙汴京谢絶和好谨守边备而已山东山西有相结集欲共起而灭之者陛下胡不因而用之乎乃闻青齐兰防求通不纳陛下何惜尺一之札就以付之借令事成疆土为彼之有其号名犹戴宋也不犹愈于使敌人乘势猎取而有之耶臣初得诸传闻未敢轻信而臣寮文字依奏报行有所谓勍敌垂亡中原云扰豪杰求附视吾国势之强弱以为进退边事方殷义士鳞集日夕思奋视吾上意之激昂以为盛衰观此言也则是所传闻者皆有之矣而朝廷方且迟疑畏缩沮豪杰之心抑义士之气坐视赤子涂炭而不之救且陛下为中国衣冠之主人归我而我絶之是之谓弃人未有为中国衣冠之主弃人而人不怨者也天怒人怨灾咎之生也固宜而又有理之必然而事之易见者列圣在天之灵岂不眷其故都二帝蒙尘之耻岂不懐其曩愤今也敌舍其巢穴而污我汴京思之而切齿可也痛之而尝胆可也因其危而圗焉可也尚复与之通使使吾使人拜敌于祖宗昔日朝防之庭可乎独不念汴京者二后执辱之地乃百世不可忘之深仇今而忍忘之乎人非木石身履其处能不为之寒心乎彼其居之无一日宁而我犹讲好如昔祖宗之所望于陛下者必不如此也陛下为人子孙而忘祖宗之愤贻怒获谴职此之由不然以陛下在御日乆未尝失徳畏天爱民而敬祖宗莫如陛下平时无祷不获今乃不然何哉陛下试思今日之阙失盖无大于遣使也今日之责躬宜无先于遣使也臣故不敢以他事应诏而直吐其狂愚陛下不可以未雨而惧既雨而忽也天人祖宗当畏而不畏败亡残敌不当畏而畏之臣不知其说也抑臣又有一事懐之七八年而不获陈请并言之宪圣慈烈皇后之大忌十一月三日也权臣侂胄专君无上蔽不以闻徒云郊祀国之大事迷误陛下不得过宫问疾安否无自而知其时礼部侍郎杨辅讨论典故入劄子于庙堂乞改卜郊而宰臣京堂阿附权臣只欲茍遂其事从臣中又有恐喝羣臣使不得言者已而郊坛示警暴风异常猥曰礼成乃赴慈福宫听遗诰至今以初六日为大忌也且宪圣慈烈乃陛下之曽祖母克相髙宗艰关再造天报之以遐龄而侂胄乃敢以陛下之曽祖母有大勲烈有穹夀考视之如卑防而迁就可不愤乎可不痛乎夀成陛下之祖母也其时犹且敢涕而不敢言此事天人共愤独陛下不知之耳后十年尸贼臣于玉津园门夹道者三日其事尤异太皇太后上仙以庆元五年十一月三日贼臣之诛则开禧三年亦以十一月三日而玉津园者慈福园子也园门乃南郊大路之侧岂非天诛之宪圣慈烈诛之赫然而可验者乎臣在逺方闻贼臣就戮以为改正大忌乃更化第一事不知何所疑惮而七八年间无人及此伏料陛下深居渊黙左右不以告无縁知之臣因陛下使人指陈阙失因遂僭言及焉乃臣素所郁蓄于中者陛下不闻则已既闻之当即日谕大臣付礼官告谢宗庙改从本日特一反掌耳又何难乎日月之食人皆见之及其更也人皆仰之臣将草奏筮之于易得风雷益君子以见善则迁有过则改夫是以輙陈大义告陛下而不疑伏惟圣慈财幸
　　著作郎赵崇鼎因闵雨上奏曰今日有更化之名无更化之实人才国之元气而忠鲠摈废之士死者未尽省録存者未悉褒扬言论国之风采其间输忠亡隠有所规益者岂惟奬激弗加盖亦罕见施用媮安取容无所建明者岂惟黜罚弗及或乃遂阶通显至若勉圣学以广聪明教储贰以固根本戒宰辅大臣同寅尽瘁以济艰难责侍从防谏思职尽规以宣壅蔽防左右近习窃弄之渐察奸憸余党窥伺之萌皆恳恳为上言之





　　歴代名臣奏议卷三百九
　　钦定四库全书
　　歴代名臣奏议卷三百十
　　明　杨士竒等　撰
　　灾祥
　　宋宁宗嘉定十年袁燮上奏曰臣恭闻绍熈二年仲春月朔疾雷震惊继以大雪光宗皇帝惕然祗惧越六日诏侍从台谏两省郎官馆职各条具朝政阙失以闻一时忠臣良士献言者甚众当世急务莫不上达可谓有应天之实矣咎徴虽形邦本自固奸宄不作疆埸不耸岂非变灾为祥之明验欤今陛下寛仁恭俭不敢荒宁畏天之心亦已笃矣廼正月二十四日气令甚燠及夜过半天大雷电发扵都邑二十六日霰集不止通夕飞雪积扵平地久而后消夫雷乃发声蛰虫啓户着于月令之仲春今先期而发已非其时矣雷阳也中国亦阳也雪隂也四裔亦隂也当春而雪未为害也而作扵雷震之余阳已发舒而隂忽用事不宜积而积隂盛而阳微有边境侵侮中国之象岂小故哉盖自残敌窜伏汴都陛下不忍遽絶仍与通好羣盗之归附者拒而不纳流民之逃死者却而不受故此曹皆惟我是怨而残敌遂以我为怯纠合羣怨致死于我侵犯王畧无时无之陛下履至尊之位而见轻于垂敝之敌辱莫大焉其可以不自奋发乎虞书曰元首起哉起云者奋发之谓也元首奋发则国人莫不奋发矣深惩既往之失图回日新之功恢张纪纲振起頽惰以伸中国之威以破敌人之胆此所谓奋发也臣不暇逺引姑以近代之事明之金人之犯淮也兵力日强自谓长江奄忽可渡我髙宗皇帝会不少慑下诏亲征敷奏其勇而益内修政事王继先医术之精罕见其比所以保卫圣躬者也防谏力排其奸而籍其家赀刘婕妤宠冠后庭中外所知也一言救解继先则斥之不旋踵张去为阉官之长骄横久矣亦以防谏之言而投诸散地此三事者皆行扵金人犯境之日敌势虽暴而圣断赫然此国威所以复振而敌雠所以诛灭也人主之所为不必屑屑于细故惟能举二三大事足以耸动天下者发愤而力行之则尊居九重而威震六合反覆手之间尔雷雪之变人皆以为隂盛阳微之故此乃皇天啓佑上圣欲以刚济柔以威辅徳而成以阳制隂之功也陛下其可不仰体天意欤光宗亲遭此变敷求谠言陛下必欲销变致祥亦宜开忠直之路以通天下之情古者孟春之月遒人以木铎徇于路官师相规工执艺事以谏求之如此之切盖不如是无以闻已过而修阙政也天灾固可畏然人君修省则有其象而无其应向也隂盛而阳微今也以阳而制隂蕞尔残敌岂能抗衡扵中国哉大明中天爝火自息臣不胜惓惓惟陛下留神
　　十一年燮又上奏曰臣闻洪范之有庻徴古人所以明天人贯通之理也于休徴则曰哲时燠若于咎徴则曰豫常燠若何谓哲明于是非之谓也何谓豫安于逸乐之谓也时者当其可之谓常者过于偏之谓人主明于是非有如黒白必能忧勤政治必能总揽权纲贤必任而不贰邪必去而勿疑利于民者必能兴之害于民者必能除之和气所感嘉祥必应此时燠所以顺之也人君安于逸豫昏而不明窒而不通舒缓而不肃寛柔而无断朝廷之政事不能自有所施设天下之人才不能自有所进退国无定论人有离心乖气所召灾患必作此常燠所以应之也天人一理随感而应可不畏哉陛下临政愿治不为不久而和气有未充灾异犹未弭去年久旱河流断絶种麦未及多而田已扬尘不可复种矣人皆忧之曰他日其可接食乎祈雪未应人情皇皇又皆曰疫疠其将作乎螟蝗其将炽乎常燠之为害如此至于冬深雨则降矣而水犹未通雪亦作矣而移时即止是常燠之流毒犹未歇也陛下早朝晚罢不殉于货色不盘于游田无逸豫之失而有逸豫之灾此岂可不推原其故欤以臣所见所谓逸豫非必货色游田之谓当边烽未熄戎事方殷之际而优游恬愉若四方无虞之日真才未必能用宿弊未必能革浸浸焉日入于頽弊之域军民愁怨无所赴愬兹非逸豫之所致欤病已深矣事已廹矣汲汲图之犹惧不及又可悠悠乎毋以嘉祥之略应为喜而以余灾之犹在为惧肆颁明诏引咎责躬曰天下其许朕自新改易辙勇于必为人主作兴于上人臣震悚于下无敢骄奢无敢耽乐朝思夕虑翼賛明主同以宗社生灵为忧何患乎灾异之不消乎臣闻人主患无其志不患无其功窃观陛下天资之粹美圣徳之纯茂足以冠羣伦足以恢逺畧所以每获面对未尝不陈二帝三王之道每侍经幄未尝不进忧国爱君之言诚愿陛下勿自菲薄恢张志气卓乎如古大有为之君今日常燠之灾人皆以为逸豫所致臣日夜忧思不知所出何者逸豫之失人主之大戒也区区残敌假息侨寓我有其备何患不克若因循纵弛无奋发之心而专以自守为说守不能固浸微浸弱而遂至于通和则大事去矣无可言者矣堂堂天朝而委靡至此可不痛哉此臣所以惓惓而不自已也诗不云乎敬天之怒无敢戏豫惟陛下深思此言常以逸豫为戒宗社幸甚生灵幸甚
　　宁宗时国子祭酒王介上奏曰罗日愿为变是下人谋上也修好増币而金人犹觖望是视我国也内批数出是左右干政也谏官无故出省是小人间君子也皆谓之僭一僭已足以致灾变而况兼有之哉
　　朱熹上灾异劄子曰臣窃闻今月五日夜漏方下五六刻间都城之内忽有黒烟四塞草气袭人咫尺之间不辨人物着于面目皆为沙土臣虽不曽亲见然亲旧相访见之者多验之数人其说如一决非虗妄臣窃思惟间者以来灾异数见秋冬雷雹苦雨伤稼山摧地陥无所不有皆为隂盛阳微之证陛下虽尝下责躬之诏出敢谏之令而天心未豫复有此恠亦为隂聚包阳不和而散之象臣窃惧焉而恐其未有敢以闻于圣聼者也盖尝闻之商中宗时有桑谷并生于朝一暮大拱中宗能用巫咸之言恐惧修徳不敢荒宁而商道复兴享国长久至于七十有五年髙宗祭于成汤之庙有飞雉升鼎耳而鸣髙宗能用祖已之言克正厥事不敢荒宁而商用嘉靖享国亦久至于五十有九年古之圣王遇灾而惧修徳正事故能变灾为祥其效如此伏愿陛下视以为法克已自新蚤夜思省举心动念出言行事之际常若皇天上帝临之在上宗社神灵守之在旁懔懔然不复敢使一毫私意萌于其间以烦谴告而又申敕中外大小之臣同寅协恭日夕谋议以求天意之所在而交修焉则庻乎灾害日去而福禄日来矣臣不胜惓惓爱君忧国之至
　　理宗绍定四年都城大火尚右郎官吴潜上奏曰臣愿陛下斋戒修省恐惧对越菲衣恶食必使国人信之毋徒减膳而已踈损声色必使天下孚之毋徒彻乐而已阉宦之窃弄威福者勿亲女宠之根萌祸患者勿昵以暗室屋漏为尊严之区而必敬必戒以恒舞酣歌为乱亡之宅而不淫不泆使皇天后土知陛下有畏之之心使三军百姓知陛下有忧之之心然后明诏二三大臣和衷竭虑力改辙收召贤哲选用忠良贪残者屏回衺者斥怀奸党贼者诛贾怨误国者黜毋并进君子小人以为包荒毋兼容衺说正论以为皇极以培国家一线之脉以救生民一旦之命庻几天意可回天灾可息弭灾为祥易乱为治也
