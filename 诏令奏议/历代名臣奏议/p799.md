<!-- { "loadSidebar": true } -->
　　宁宗即位初吏部侍郎彭年上论韩侂胄干预政事防曰臣闻侍从为论思献纳之臣于天下事无不得言故欧阳脩为翰林学士论狄青不当在枢宻府包拯不当为三司使而不为侵越彭汝砺为吏部侍郎论曽肇不当黜降韩维为知制诰论范镇不当补郡而不为朋比盖知无不言事无不可论侍从之体当然也反是则阿容茍合沈黙自全不足为天子近臣矣臣素无所长荷陛下擢之庶僚之中寘之法从之列三数月间恩宠狎至诸臣进用未有若臣之骤者也使臣只贪荣遇则箝口结舌最为上防使臣粗求补报则犯顔触讳必蹈危机然营已忘君臣实不忍輙敢冒昧陈献其愚惟陛下财幸臣伏见祖宗待外戚之法逺监前辙最为周宻不令预政不令管军不许通宫禁不许接宾客不惟防禁之使不害吾治亦所以保全之使全吾之恩也近者交通内外之禁固已隳矣然预政管军之制犹未改也已隳者固未敢望复之而未改者其可壊之乎臣伏见知閤门事韩侂胄乃太皇太后之懿亲而中宫视之亦尊行也其人本是世家慷慨喜事陛下入践大寳侂冑尝效微劳士大夫以此颇多之然日来籍籍皆云数入禁近干预政事臣固知陛下英睿明断于天下事无不习练何资此徒然陛下进退大臣更易言路皆初政最关大体者其所以进退之由更易之故大臣或不能知而侂冑能知之大臣或不能言而侂冑能言之不知侂胄何以得此彼其假托声势窃弄威福顾其术则然然而天下治乱君子小人之消长只在人材进退之间人君所以审操而自执之者一旦外戚乃得隂乘其机簧鼓于外则陛下总揽之权恐为此人所盗矣臣闻元符间向宗良兄弟止縁交通宾客漏泄机宻陈瓘抗章劾之谓自古戚里侵权便为衰世之象外家干政即是亡国之本亦如州县之政只要权出于一若使守令之家子弟亲戚交通宾客关节无禁则奸人鼓舞良民怨嗟如瓘此言陛下安可不察臣观侂胄近日所为不特如向宗良而已窃惜朝无陈瓘不能为陛下出力排之在太上皇朝始用姜特立大臣尚能逐之使去后用袁佐谏官尚能论之使惧不谓陛下始初清明有臣如此而乃无一人出一语及之则其声势可知矣臣官为侍从职侍讲读目击此人累陛下初政乃缄黙不言则臣负陛下昔范祖禹尝告哲宗曰臣侍经筵八年日望一日嵗望一嵗期陛下为令徳之主唯恐有纎毫之失臣之事君实慕斯义况辨邪正明是非乃讲读官之职臣欲于此定陛下取舎之意决君子小人消长之机故不敢不为陛下一言若陛下以臣言为是则乞黜侂胄以解天下之疑黜臣以当其怨若以臣言为非则臣与侂胄不能两立退当屏处以俟威命
　　按日记其日因论韩侂胄奸状甚悉上谕云只为是朕亲戚用之不知如此奏云政恐陛下不知所以言之遂进劄子时上亦无怒容读劄子讫因奏云臣欲论此人乆矣到今方政縁陛下近日逐得朱熹太暴故欲得陛下亦亟去此小人毋使天下人谓陛下去君子如此之易去小人如此之难所谓用贤如转石去佞如拔山乃刘向论汉元帝语陛下岂可效之哉因极论君子小人不可不辨其言甚悉奏事讫复奏云臣既论侂胄仰犯威严自此当居家以俟威命上谕云不须如此欲退闲上赐之坐又欵曲问及饥民北使从容乆之乃赐茶而退到家申三省及以劄子白庙堂次日闻早上宰执开陈之略上云韩侂胄是朕亲戚彭年是朕旧学诚是难处集贤进两防之説欲以韩侂胄奉内祠彭年依旧供职上云甚好丞相继请云年性刚若陛下留之不如宣引一畨面谕曲折上云此人质直兼是随龙旧僚五人一人死一人丁忧两人论罢只有彭年在有事肯来说只如此区处甚好
　　嘉定元年四月太学博士真徳秀奏曰臣伏观庆元以来柄臣颛制立为名字以沮天下之善者有二曰好异曰好名士大夫志于爵禄靡然从之者有年矣吁是岂非蠧壊人心之大原乎是岂非更新圣化之首务乎臣尝敬观国史窃见祖宗盛时以寛闳博大养士气以亷耻节礼淑人心国有大政事大议论天子曰可大臣曰否宰相曰是台諌曰非而不以为嫌布衣陈时政草茅议廊庙而不以为僭盖惟恐人之不尽忠而未尝恶其立异也士之自修于乡党者见尊于朝廷自励于州县者见襃于君上过人之节不以为矫异俗之行不以为狂盖惟恐人之不乡善而未尝疑其近名也夫是以忠谠之气伸而佞谀者不见容亷节之俗成而贪鄙者知自愧其所以扶持国脉于乆安长治之地者其源盖出诸此自王安石蔡京之徒相继用事乐趋和同已之论用险肤亡行之人士有不为利疚不为势怵者则目之以好异目之以好名摧折沮挫不遗余力波流横溃至于崇宣遗亲后君之习成伏节死义之风泯其祸可胜道哉中兴以还深监前辙培养作成风俗一变不幸十数年间复壊于柄臣之手盖其窃弄威权之始一时诸贤出力与抗彼自知为清议所不贷也保固庸回以为心腹摈抑贤隽甚于仇讐有如至诚忧国以为忠犯顔切谏以为直臣子常分也柄臣则以好异诋之设为防禁以杜天下欲言之口于是忠良之士斥而正论不闻矣正心诚意以为学脩身洁已以为行士大夫常事也柄臣则以好名嫉之立为标榜以遏天下趋善之门于是伪学之论兴而正道不行矣相煽成风惟利是视以慷慨敢言为卖直以循黙谨畏为当然以清脩自好为不情以顽钝亡耻为得防北伐之举宗社安危所系也雷同相从如出一口而争之者不数人胥史皂稍握寸权则辐凑其门名义有不暇顾流之极一至于此今日改更张之初臣谓当先破尚同之习广不讳之涂朝政得失俾臣下各尽所懐而不以立异为可厌襃崇名检明示好尚俾人人有士君子之行而不以沽誉为可疑则士气伸而人心正风俗美而治道成更化之务畴先于此惟陛下与二三大臣亟圗之臣不胜至愿八年徳秀为江东转运副使奏乞将新知徽州林琰寝罢新任状曰臣以非材误防超除将漕江左一道休戚责实在臣视事以来日夕兢惕常恐玷澄清之选孤临遣之恩窃见所部徽州地瘠民贫曩经回禄之灾旧观未能尽复春夏以来亢阳为虐雨泽未浃人情忧危正赖贤二千石悉心抚摩庶无流离饥莩之患今见任守臣赵师端除丞太府下政霍权得请奉祠日望朝廷遴柬良牧以幸一方比覩进奏院报已差下林琰琰平生素履臣不熟知苐闻昔为台谏之时颇有交通关节之迹若子与壻请嘱纷纭至今都人以为嗤笑夫身在王朝至近也职居言路至严也以至近至严之地犹徇私弗顾如此若付之专城之任寄以千里之权必将政以贿成刑放于宠新安之人其何赖乎况今旱菑之余正以讲求荒政为急琰尝两守偏郡治声蔑然必不能推饥溺由己之心解百姓倒垂之厄臣欲俟其到任然后考察以闻重惟琰尝歴从班州郡将迎费耗必倍用敢先其未至冒昧有陈欲望圣慈将琰差知徽州防挥特赐收寝别选循良之吏惠此凋瘵之民臣不胜大愿徳秀又奏乞将太平州通判韩楚卿罢免状曰臣窃惟通守之职所以关决郡条茍非其人必至贻害千里臣近据太平州申通判时子懋任满新通判韩楚卿已到任交割职事臣窃见楚卿依凭城社旁若无人防檄之日居多在官之日絶少由此县道败壊贻患后人推其源流盖自楚卿始当涂名郡地望素髙加以旱菑之余讲求荒政正赖倅贰得人相为协济如楚卿者实不堪任伏望圣慈将楚卿罢免或与祠禄别差作邑有声绩人通判本州实一郡之幸
　　徳秀又奏乞将知太平州当涂县谢汤中罢斥主簿王长民镌降状曰臣猥以驽庸将漕江左属旱蝗相仍民物告病朝夕忧惧寝食靡遑仰赖仁圣盛明之朝哀矜元元蠲租廪无所爱惜饥疲之氓赖以少苏然臣博采众言皆谓艰食之日尚长迓续民命唯仰二麦故于八月间镂板劝民种殖且控请于朝乞拨降钱楮贷民籴种复虑报可之命尚迟亟以本司桩管钱一万贯发下太平广徳两郡委自令佐措置给借第四等以下耕农之家文移丁宁非不切至意谓近民之官必能恪意遵行未几当涂之民乃有以给散不公诣臣陈愬者及臣以巡察荒政躬至当涂而来愬者愈众盖保正县胥相为表里贿赂茍行则有以一户而获数十千者嘱托不至则有伺累日而财得百余金者推原其故皆由知县谢汤中者身为邑长略无恻怛爱民之心视监司行移漫为文具始则泛然付之吏手继则一切诿之佐官致使吏奸恣行无所忌惮侵移诡冒色色有之臣以民讼至多不容但已遂将典押陈杞等械送州狱寻据勘到本县元承州帖发下官防二千贯除节次给借人户外余钱四百二十三贯有竒皆系陈等擅行侵用或以入己或以供官甚而知县料理考任主簿修造廨宇亦科县吏出钱吏无从出则取办于此臣窃考桩管钱物非准指挥不许支用臣以忧民之切不暇便文自营方自劾于朝乞正专輙之罪而官吏乃奉行灭裂如此今当举行荒政之际若使官吏人人如当涂县事事如麦种钱则凡陛下所捐以予民者皆将化为乌有矣嗸嗸生灵何所依赖臣除一面将勘到公吏照条施行外所有通直郎知太平州当涂县谢汤中不职之罪实难幸免况料理考任乃其私事輙行科配吏人致使将官钱侵用其平时律已抑又可知伏望圣慈将汤中特赐罢斥使州县之吏咸知究心荒政不敢茍简庶几实惠得以及民实一道大幸
　　徳秀又奏乞将知宁国府南陵县丞李仁任罢黜广徳军广徳县丞冯兟送部与岳祠状曰臣窃惟邑之有丞所以协賛其长治一同之政若乃很傲而陵上昏眊而失职有一于此是谓负丞臣以亷察为官岂容置而不问伏见宣教郎知宁国府南陵县丞李仁任故参政彦頴之孙而澄之子也淳厚端良有忝祖烈轻儇浮薄厥有父风本县去嵗菑伤为一郡最振饥检旱若捄头然惟令与丞均当任责而仁任乃以被檄为名委其职而去卧家数月恬若不闻畔官离次已为可罪近以州郡文移督促始不获已还任迁怒邑宰百端侵陵自典吏而下不时捽至其庭断以大杖讯决动至数百械系或至通宵且以知县妄用官钱徧申台府及守臣张忠恕索歴驱磨县家所用皆有去着仁任之言莫非诋诬臣考诸公论皆以仁任为不直遂对移芜湖县主簿冀其少戢而仁任更无一字遵禀径翩然以归非惟不有邑长且不有监司矣臣所谓很傲而陵上者仁任是也廸功郎广徳军广徳县丞马兟年廹桑榆志气衰落间尝摄邑颇乏亷声近以本军檄往平江般运制置司对拨米斛羣情喁喁日望船粟之至而兟乃以黠胥自随纵其侵渔船户钱物遂使船户公为欺盗粜官米凡七十余石当饥民仰哺之际一勺一合皆为可惜兟为监临官不能检察以致散失米斛其多如此岂容逃责臣所谓昏眊而失职者兟是也二人者一则少而狂一则老而缪俱难存留在任伏望圣慈将仁任罢黜兟送部与岳庙俾凡为吏者知所警饬实一道幸甚
