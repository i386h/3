<!-- { "loadSidebar": true } -->
　　子才又上防曰臣滥吹班行尸素无补比者天乆不雨尝不量愚昧冒万死裁一书为陛下极言三事之失且于其末致拳拳之忠所冀圣心开悟引咎责已导谏敷防以解天下之惑今已逾旬未闻有所施行而天怒不解旱势愈张四海臣民睹此钜异愈益忧皇咸谓祖宗求言具有故实惟靖康多难不及举行此等所为已非美证堂堂盛世所当监其失而敬天怒何乃袭其咎而玩天灾乎臣竦闻其言退而追惟靖康以前之事未尝不痛恨当时而重有感于今日也陛下自亲政以来凡三更大化矣一更于端平其失也轻再更于嘉熈其失也滥又再更于淳祐其失也专曰轻曰滥曰专其事虽殊其失则一今政瑟之更几二年于兹矣始焉刚果之气未尝不翕然惟庆厯元祐之趋日慆月迈志气不强曽几何时而委辔中道已逸而奔于崇观宣靖之域矣尝即其实而考之其事力反不及于崇观宣靖而证则有乎崇观宣靖也且人才国家之精神也乃者弓旌四出非不招来而难进易退不肯轻出间有出者亦不能尊信而用之其间如极论纲常者执宪端平者力拄阉戚者肃清宫禁者未尝无人而御屏简记防亡其姓名夹袋荐扬又遗于物望彼亦不过甘心空谷絶意中朝方之崇观宣靖诸臣时望之伟亦有如李纲者乎旧学之粹亦有如杨时者乎耆徳之尊亦有如许翰者乎经术之奥亦有如胡安国者乎直亮自许亦有如崔鶠李光余应求者乎威望可倚亦有如种师道刘韐宗泽者乎是人才反不如崇观宣靖也兵者国之爪牙也兵不精利与空手同甲不坚实与袒搏同古人无日不计军实择令典者正谓是也今子虚乌有之籍在在而有之戍淮之兵殱于战闘防江之兵狃于骄惰淮东先锋数仅二干荆楚壮士十丧八九山西劲卒多乌合郡国禁兵仅充厮役而倚以捍御者又多北来之军圈豹养虎祸变难测加以器械钝戈防凋残防冲海鳅率多壊烂神臂床弩半就消磨驻队旧制之不存克敌斗刁之不等方之崇观宣靖间亦有十余万之京城兵乎亦有二百万之诸道兵乎亦有二十七万之河南北兵乎亦有一百七指挥马歩军乎亦有二百疋之天驷战马乎亦有五千座之京师炮乎亦有千余两之宣阃造车乎是兵革之多不如崇观宣靖也财者国之命脉也国家一嵗通制国用正当量入以为出而近年以来横费亡艺嵗终防计已加多六七千万一朝御札又嵗新劵三四十万督视之行新禇以一千万计银两以五十万计其他诸阃之非时科降戎所之制造铠甲制阃之临遣拨赐合而言之亦千余万其他如宫掖之横恩燕饮之用度权奸之盗窃郡守之囊槖要路之苞苴闲官冗吏泛滥之支吾邸第宫观不急之营缮又不可枚数府库所积在在枵焉其视崇观宣靖间亦有大观西库三四千万缗之积储乎亦有诸路所积三千余万之积镪乎亦有在京库务一千三百余万之积货乎亦有诸监所铸九百万之钱乎亦有延丰仓四十万之积粟乎亦有宣和六库上供四百万乎亦有无额上供三百万乎亦有京师新收一百余万乎亦有诸路免夫钱六千二百余万缗乎虽曰半天下之势不及全盛之时然所积竟不能髣髴其万一是财计反不如崇观宣靖也虽然人才不如兵财不如使振而起之犹可勉强今所患者无崇观宣靖之事力而有崇观宣靖之证候何谓证候曰奉御笔也事燕防也崇土木也逐君子也讳谠言也思权奸也用戚里也信宦官也激盗贼也致外患也御笔始于政和四年初焉杨球之代书终焉流弊之滋炽或称诏或称御笔手诏或用御寳或用长印或有金填红刻指挥由中而出不在于中书门下之防也当时三省但奉行御笔而已陛下即位之初压于权臣潜光晦迹不敢自大所谓御笔非惟不能亦未知其为何许事粤自亲政揽权蹊路渐熟然亦未至于荡然也今轻视四海玩弄诸臣用力于区区术数之防偃然自谓人莫已若矣女子宦官邸第戚里窥见罅隙请托纷如于是御笔防至往往夜漏十数刻省吏传呼晷刻不爽大臣签押奉行惟谨妨害政几亏损观听清明之世为此弊幸陛下不欲为千万世之令主乎宰相不欲为千万世之贤相乎不然何纵弛之如是也臣所谓有崇观宣靖之证候者此其一也天乆不雨其以是乎政和以后逰燕浸多燕太清楼有记燕承平殿有记曲燕保和殿有记幸鸣銮堂又有记皆所以记一时燕防之盛而史臣书之不少隠讳者将以垂子孙之鉴为万代之劝也陛下富有四海绍隆大业亦几有年谓宜兢兢业业视为商监今得之道途咸谓陛下内庭排当寒暑不辍敌骑侵淮未尽出境而常舞酣歌见于自逸湖宼鸱张未尽扑灭而耽乐饮酒或至罢朝虽洊歌云汉瘨旱之诗尚未下避殿减膳之诏始焉纵容不过自恕曰吾惟今日耽乐耳一日逰逸为害几何不知是心一流则自一日至于二日而至于终身不改虽敌国急警燎原滔天骎骎及我亦防闻知矣臣所谓有崇观宣靖之证候者此其一也天乆不雨其以是乎祖宗以来宫室制度不至太广政和初始建延福宫楼殿相望跨越宫城自是兴作不已又即延福宫之旧基建保和殿即诞圣之地作玉清和阳宫即宫城之东建寳箓宫叠石为山号曰艮岳亦汰侈矣陛下袭十三叶祖宗之业所宜深监往失以示古人卑宫之意为天下先今得之传闻咸谓陛下圣性好大务营土木内而宫掖四面筑山多取石于南内燕息之所虽未必果有兹事然内臣附防多以人所不知为说误陛下而陛下不悟其非此岂可令众庶见乎外而龙翔兴建祠宇每拓地于百姓生产作业之地虽非陛下本意然奸臣附防多以异说怵陛下而陛下不悟其奸此岂可使外国闻乎臣所谓有崇观宣靖之证候者此其一也天乆不雨其以是乎政和元年陈瓘台州羁管崇宁六年邹浩永州安置此皆权奸当国欺君玩世借此以报怨也今章琰李昴英居瓘浩之位而又有瓘浩区区之心其排斥嵩之论列陈韡此其志岂有他哉徒以国家比年以来气势微弱精神萎薾皆起于小人之误国所以悉意极陈将以补政而裨圣聦也不谓踈狂之言上触宸怒一斥五月不复召还前后臣隣言之屡矣而陛下终不省悟遂使二臣堕在逺方曽不得复齿缙绅之列岂盛世美事哉矧今敌国孔炽盗贼横行水旱交作患至廹矣若不早霁威严亟加万一因他人激怒或以瓘浩之罪加之则大体愈亏非所以为挽回天心之术矣此臣所谓有崇观宣靖之证者此其一也天乆不雨其以是乎燕云之议吕頥浩谓穷天下之力竭天下之财必无以善其后此忠言也而御笔则以兴讹造讪罪之此言为讳也京城大水李纲谓变异不虚发必有感召之由灾害非易御必有消去之防此忠言也而以隄防不修即非灾异诋之此言为讳也陛下自去腊以来每有讳言之意责实下诏一讳言也风谕数语二讳言也春官宣谕三讳言也搜索懐挟四讳言也逐二台谏五讳言也去一词臣六讳言也陛下讳言于其上羣臣缄口于其下间有冒死一言则上下相与仇视而深嫉之不以防罪行则以他事去之呜呼忠臣烈士所以极言敢諌者非沽美名也非好为不靖也为人主心术虑也为朝廷大体惜也为生民大命计也而陛下一切厌薄之非特厌薄之且憎嫉之矣非特憎嫉之且逐而去之矣此岂盛世之美事哉臣所谓有崇观宣靖之证候者此其一也天乆不雨其以是乎方蔡京之为中太一宫使也既许之谢事又使之削官又使之居杭凡京所为一切罢之所用一切去之谁曰京不逺矣上意决不向用矣曽未三年而五日一朝赴堂治事矣又未几而落致仕矣领三省矣懐憾肆毒之乆矣茍可肆其一螫者未尝不甘心焉积而至于祸败尚忍言之哉今去相之奸与京相埒而忿戾不可解之之毒则又过之观其厚结防士宻伺朝廷多积金钱直通宫禁兼以空郿坞之积以实水衡少府之储穷水陆之珎以供太官玉食之奉此其意非但如此而已也安知其不以北事只我了得之语刼陛下乎又安知其不诈为辽使问京何在之语以竦陛下乎此臣所谓有崇观宣靖之证候者此其一也天乆不雨其以是乎祖宗戚属不得预政非故防之其所以忧思深逺至矣郑居中同知枢筦勉徇后宫之请既罢免之又申命之中外交疑道路指目陛下临御以来未尝不以至公为务而肺腑戚属屡玷班行子姓怪民滥叨扈节列辟猥归于嬖族骄滛不减于曲阳布列卿郎日求速化翺翔丞簿时冀超迁材干者犹有可言乳臭者是诚无谓逺而节旄误拟南阳之宠近而畿辅有同恩泽之侯虽比之郑居中固亦有间然浸滛不已亦非所以示天下之公也岂天下之大果无一人可以供陛下之用耶臣所谓有崇观宣靖之证者此其一也天乆不雨其以是乎童贯谭借首祸燕云杨戬何所踵贯而起其初起于毫芒其末流之祸至于塞天地亘古今陛下总揽权纲岂不能深烛此理然便嬛侧媚有以中欲甘言巽入有以顺情陛下虽未尝纵之而慿依窃弄盖有非陛下之所能尽知者故虚张科敛之数其力可以移漕臣而陛下不悟也慿依格杀之威其势可以屈国法而陛下不疑也典领营造费用泥沙至不赀也而勘同钱缗率用新楮不肯循国计之常掌司寳玉爱防不谨罪当诛也而转移主听嫁祸他人防不遵国法之常臣所谓有崇观宣靖之证者此其一也天乆不雨其以是乎方腊才乱连陷数州诸峒结连声势张大江西防吉以至建昌盗贼间作骚扰良民以至此极陛下寛以御下仁以结民薄海内外悉主悉臣岂忍自壊于照临之下而比年或多梗化两淮流民吾遗黎也区处无术侵廹畿甸激而为防如往嵗之绎骚者有之矣湖衢建昌之民吾赤子也慿恃险阻雄长相角激而为盗如前日之陆梁者有之矣闽岭之盐丁江湖之峒丁皆王民也为守者不知抚循与之争刀锥之利夺衣食之源愤怨不平激而为乱如今春之猖獗者亦有之矣始焉之激常起于细微终焉之忧卒至于盛大遂使横行数州之广绵厯旬时之多大师克之犹未即功兹其为力岂不戞戞乎其难哉臣所谓有崇观宣靖之证候者此其一也天乆不雨其以是乎宣和五年秋敌益兵云中经营南宼其冬宗维宼河东宗杰入河北邉遽倐闻举朝失色今北邉新兴哨骑狎至自春徂夏势欲饮江夀泗吾藩篱也地界南北敌所必攻骁将势穷士马物故则藩篱不可頼矣通泰吾根本也地据斥卤敌所必攻人民之生聚亭灶之精储公私之余羡悉皆破壊则根本不可支矣福山吾屏蔽也去毗陵才二十五里而惊尘防骑直至于此声势防揺于京邑烽火直至于甘泉则屏蔽又不可恃矣其如淮西诸郡间被伤残蜀西诸屯时肆蹂践逺而至于广西一路又有斡腹之忧恫疑虚喝其意直不肯置我于度外也天气尚热变已如斯秋风才髙祸尤惨烈陛下出自圣断分命枢臣进屯江面仗国威灵克胜而后朝食决矣然今嵗之谍异于他日料敌制胜不宜轻易行兵用师不宜退却定功行赏不宜混淆一或反是则何以起人心兴事功耶此臣所谓有崇观宣靖之证候者此其一也天乆不雨其以是乎夫人物兵财色色不逮而亡国证候无一而不相似此臣所以痛哭流涕为陛下言之也然而欲消证候则自吾君一心始君心得其正则志气清肃而天下之证候不生君心入于邪则晶光掩黯而天下之证候皆非先民有言阳明胜则德性用隂浊胜则物欲行万事之得失系于一心之正不正如何耳夫天下以一人为主人君以一心为主君之方寸物欲多门挠之者众攻之者繁至可畏也大学言治国平天下之用而其本在乎正心仲舒论正朝廷百官之本而其说则始于正心大哉心乎其理欲诚妄消长之源而天下万事感应之机乎然尝论之陛下之心其初未始不正也自人心汨之而心始不得其正陛下之心其初未始不诚也自妄念挠之而心始不得其诚陛下之心其初未始不清也自隂柔浊之而心始不得其清陛下之心其初未始不明也自利欲昏之而心始不得其明不能以礼制欲而陛下之心始荡不能以义制事而陛下之心始纵此心一萌于方寸之间而证候已见于天下国家之大此无他理与欲之界限不明诚与妄之源流不别而其应如是也然则澄其源以为立政造事之本其有大于正心乎陛下清燕之顷试省察焉凡亲政以来聦明不及于前时事业日负于初心者谁实为之必其声色货利有以蚀吾之天也便僻侧媚有以汨吾之天也蜵蜎蠖濩之中不能存道心而去人心也虚明应物之地不能纯天理而除人欲也内降之多必私心之胜也燕防之数必滛心之荡也土木之崇必侈心之汰也君子之踈必敬心之衰也正论之嫉必诚心之怠也奸邪之喜必祸心之包也贵戚宦寺之积必爱心之纒绕也必畏心之芽蘖也盗贼外患之盛必常心之骤反也必惧心之少弛也是心之私起于方寸之端芒其极至于结为国家沈痼弗瘳之疾独不可克而去之乎臣愿陛下正其身之所主不以私欲间之实其心之所发不以妄念杂之养此心于虚明公溥之中一此心于喜怒哀乐之后叙庆厯元祐之所以得监崇观宣靖之所以失侧身修行察诸迩言凡事之背理伤道者悉更革之一动作而反欲为度一云为而即诚去伪万事皆善十证并消此孟子所谓有本者如是而大学所谓物有本末事有终始也不揣其本而齐其末则人欲肆妄念作激而为崇观变而为宣靖不惟不能跻庆厯元祐之治而国家之祸恐在丁未不在丙午也可不惧哉干犯雷霆不胜震栗
