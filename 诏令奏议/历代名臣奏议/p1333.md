<!-- { "loadSidebar": true } -->
　　宋理宗淳祐七年夏旱牟子才为太常博士上奏曰臣伏自丙午之夏被命造朝今一年余矣所见灾异不可胜数惟岩廊之上宴安自如而海内之人寒心已乆廼五月不雨旱暵为灾河港断流秧不入土既逾夏至无望晚禾纵有沾濡仅洒尘防可恠者闽中之水江西之涝同此一时而近畿诸郡乃以旱告上天仁爱之意厥有攸在此非责躬修行之时乎此非下诏求言之时乎此非避殿减膳之时乎臣延颈企踵以望此诏乆矣而九重深严迄无声闻臣工观望亦失开陈但闻今日醮内庭明日祷新宫今日封神祠明日迎佛像倚靠于衲子听命于黄冠是皆无益之举所谓咸平明道熈寜绍兴淳熈求言之故事迄不复讲而专袭靖康不举行之失以遏天下敢言之口此臣所以愤闷不平激而为今日之防也且今日之旱与庚子异庚子之旱旱于秧苖已种之余今日之旱旱于秧苖未栽之际已种者尚犹有望未栽者已无余觊矣委之于天数之适然可乎或曰桑林之祷六事自责是汤未甞有此失特疑其词而逆致其防耳今宫中府中之事窒而不通治内治外之政阙而不举道揆轻而法守紊刑罚滥而贪黩滋则政之不节有其实矣干戈征敛之重交困于民生饥馑流徙之虞徧形于田里鱼介劳而下多苦鸿鴈散而民未安则民之失职已有其证矣内而防舘増筑石山外而新宫大展藩屏降及侯王之邸第争兴轮奂之斧斤则宫室之崇有其所矣权宠之地既窟令萱请谒之门争求王圣旁及嫔嫱之贵亦多依托之私则女谒之盛有其候矣货财多入于水衡寳赂交通于禁宻力之大者可以营权位力之微者可以鬻州符则苞苴之行有其信矣谄渎相防于上下奸谗交乱于爱憎隂毒中人者力比于含沙睢盱行世者工侔于鬼蜮则谗夫之昌有其验矣而九五之尊亢然居上未闻出一言下一诏如桑林之所谓祷者其为防天不亦多乎臣应之曰今日六事之失其形已成矣臣民言之亦众矣吾君之听亦玩矣与其铺陈旧失以取吾君之玩曷若于六事之外求其近事之切于利害者而极言之以冀吾君之一悟乎臣生长逺方赋性愚狷其敢回隠以负陛下隆天厚地之知请遂言其槩臣窃甞读易至于恒见天地万物之情惟其常而已日月惟其常故冬北夏南朝震夕兊而能乆照不则不常其道矣四时惟其常故春震秋兊夏离冬坎而能变化不则不常其化矣圣人惟其常故居上不骄防柔不躁顺动不失守正不变而能化成不则不常其徳矣常则乆反常则息常则善反常则恶常则吉反常则凶然则常之为道其人君凝固善念之大机括乎陛下以至明至圣之资临政愿治于今二十有四年阅天下之理不为不多习国家之事不为不熟发而为政一一中节布在天下着在人心者固不可以一二枚数然防其着见而关系甚大者有三事焉正人国之精神也陛下惩衰周监谤之失垂情容纳天下于是服陛下之量草茅国之气脉也陛下惩孤秦贱士之失推诚尊礼天下于是服陛下之诚小民国之大命也陛下惩潢池弄兵之失加意抚绥天下于是服陛下之仁夫三徳者天下之所仰望以为平治者也而陛下勉焉可谓大过人矣使行之力守之笃持之定不间断焉以睽其常不二三焉以窒其常则终始如一时乃日新而常之功用凝矣然自去冬以迄于今仅五阅月而所为骤变不故常岂陛下于长乆不变之义或未之思欤抑情意厌倦易其旧而新是圗必尽弃平日之程度而不复存欤不然何其变之倏更之骤也且正臣进者治之表也往者柄臣于千官百辟之中择其踪迹诡秘敢行不义以为吾之役与夫至庸极陋贪懦无耻决不至于妨吾之事者而后用之于要津由是人主不得闻天下之事是非淆乱无所不至矣比嵗以来此弊已革所用之人率皆正直然以建议立论謇謇谔谔輙不为人所容盖有厌而弃之者矣去腊二台谏之逐搢绅愕眙韦布嗟惜往往私窃妄议以为二臣所以获谴者必其言宫庭幽隠之过也必其言宦寺女谒之私情也必其言君子小人之朋比也及退而考其所为则为其议论乆静而再言嵩之为其弹劾甫息而又论陈韡夫权奸接迹表里为欺论之诚是也今乃借中伤善之名以逐之而不頋其指挥之乗快也稽诸故典唐介劾文彦博斥去未乆旋复召用今嵩之已都书殿之荣陈鞾亦受元枢之命而琰与昴英一斥五月未闻有召用之期旌直言者固如是耶此臣之所未喻也一词臣之去中外小大之臣相与惊疑私窃妄议以为词臣之所以径去者必以其尝言天伦之不可昧也必以其尝言台谏之不可逐也又以其尝言新宫之不当建也今退而徐考其所为则谓其请老非一章求去凡十防也夫重于起家轻于去国固臣子之髙致也今预忧暑途之可畏而听其径归姑徇人言之可畏而复预经幄予夺轩轻见于思虑委折之余而狎侮娯嬉形于词意抑扬之表待仁贤者固如是耶此臣之所未喻也其他如王佖之直情径行虽乏委曲然他日之事乃以南阳而获谴嵗月既周畀以逺节非特见天道之当复亦可騐圣心之易回也而又屏之王爚守正不阿虽少踈通然龙翔之役论谏甚力其于圣徳所补不细今杜门求去非特见去就之当然抑亦见风撡之不屈也而遂逐之此陛下不以直臣视直臣而锐于逐之其失一也旱何为而不作耶议政乡校郑国以昌防士大廷汉室以治是士气不可一日不养也然所贵乎士者以其爵禄可辞也白刄可蹈也挟其所甚重而眇其所甚轻也尊其所可贵而轻其所可贱也岂区区富贵可得而轻重哉去嵗四学之士始也以敢言而防荣终也以多言而防辱方其敢言也孰不以青天白日为清明鳯凰麒麟为美瑞及其多言也既以一试之饵诱之于前复以不试之令制之于后既驰骤之复束缚之既羁縻之复簸弄之一切以啗婴儿御童仆者为一时之予夺使患得患失而不敢言箝口结舌而不复言意向之所之甚于斧钺之诛而一语之轻出过于市朝之挞其为厌薄不既多矣乎三嵗取士古制也举于乡试于春官覆试于有司亲防于天子之庭重事也方其始也以乡三物教万民而賔兴之曰賔者敬之至也及其终也乡老及乡大夫羣吏献贤能之书于王王再拜而受之曰拜者尊之至也夫賔之拜之犹恐不敬今济济锵锵羣然而来而搜索挟书之令已拟其后矣夫挟书有禁国之法也徇习于累年法制之寛纵弛于一朝恩数之滥陛下而有意更革之则先期而致戒三令而五申夫孰不洗心涤虑以应新令今告谕甫形知闻未徧一旦守阍之吏禁卫之卒已得而孰何之颠倒其衣裳仳离其冠屦诟骂之声不絶于口而士则乍入君门不敢哗也掊击之势不絶于道而士则乍入君门不敢声也间有挺特之士不受屈束则相与仇视而姗笑之遂使鲠直之气沮抑而不得伸緼蓄之胷迷惑而不得吐或畏惮而逺遯或惊疑而成疾呜呼何其重不幸耶陛下二十四年之间未尝有此举动今此手一滑而僇辱至于如此此陛下不以士视士而轾于辱之其失二也旱其有不作乎抚我则后虐我则雠天畏棐忱民情难保言民则至繁而易安小民则至微而易动君臣之间交相警告使知邦之根本专在小民者盖国家之亡不在大族不在诸侯不在奸雄盗贼而止在于小民之身是天命未足为天命而人心乃所以为天命也其所关系岂小小哉近者因感生帝大兴土木拓开辇路増广祠庭七八百家之居屋随手毁除一万余口之黔黎聚头嗟怨陛下虽捐水衡少府之积増直价然都城之内人心皇皇道路籍籍咸谓陛下兴此不急之务以毒我民彼其穷闾故屋暑雨淋漓曽不能以自覆而陛下忍毁之乎败絮破衾风雪凝沍曽不能以自温而陛下忍毁之乎隆寒皲瘃坐须穷饿曽不能以谷其腹而陛下忍毁之乎陛下起自民间其于民之疾苦亦熟悉之矣胡独于此而用其忍耶不寜惟是毁室之谤未已失带之事旋兴祖宗敷遗之寳一旦失坠陛下觉之夫孰不以为当然掌寳玉者当诛而不诛盗寳玉者当诛而未即诛此国法之不可贯也而有司奉行过当无故而估籍平民干没寳货者不可胜数市井之间族谈聚议皆谓某人已籍矣某人已狱矣所籍已逾所失矣夫平民见利而迁初岂知其为寳玉大弓哉使其知之何敢以一身轻冒法禁此其情亦可以阔畧矣昔太祖皇帝谓朕有三条带汴河一条恵民河一条五丈河一条今淮蜀之要地祖宗之所寳也陛下失其半亦既累年矣而不之问頋乃因一带而扰害百姓耶甚为陛下惜此举措也秦掲竿之夫起于闾戍之频仍唐天寳之盗兴于百姓之嗟怨万事之得或以一事之失而召怨万人之恱或以一夫之怨而生乱此天下必然之理也今所失非一事所怨非一夫陛下而可以细微而忽之至愚而目之乎此陛下不以小民视小民而锐于忽之其失三也旱何为而不作乎夫一善之扬可以顺天也今一失于简贤而容受之徳反其常则非所以顺天矣一俊之吁可以事帝也今再失于辱士而敬体之徳反其常则非所以事帝矣一小民之安可以永命也今三失于害民而仁爱之徳反其常则非所以永命矣此旱之所应也人徒见陛下自去腊以至于今兹所失非一事而不知上天自去腊以至于今兹所应亦非一变陛下不数月而见此三失于天下上天不数月而见此数异于国中一事失则一证见一徳亏则一变生影响形声其机甚防岂不大可畏哉虽然三者之失固在陛下而防愆纠缪则在大臣古者大臣格君心皆于过失未形之际不待已形而后言也益之戒舜则曰任贤勿贰去邪勿疑是舜未尝有疑贰之事也召公之戒武王则曰徳盛不狎侮狎侮君子罔以尽人心是武王未尝有狎侮之事也周公戒成王则曰君子所其无逸先知稼穑之艰难乃逸则知小人之依是成王未尝有忽小人之事也未尝有此事而二三大臣拳拳告其君若此是敬其君而不忍置之于有过之地也今大臣以师臣之旧居伯益周召之位其可不使陛下为舜武成王之君耶然则欲改陛下之旧失以起今日之新功则大臣当斋戒沐浴积其诚以告于陛下曰寜考所以传位于陛下者以陛下能敬贤能礼士能安民也前日不幸而有拒谏之事又不幸而有辱士之言又大不幸而有害民之举若悔心一生则前之所谓不幸者皆如日月之食焉不然臣亦末如之何矣陛下圣性髙明一闻此言必飜然改悔发自圣衷避殿减膳诏天下臣民极言朝政之阙失然后宠章李于既斥之余礼多士于沮辱之余安百姓于离析之余使天下咸曰大哉王言又曰一哉王心则简贤之失转而为容受慢士之辱转而为优礼害民之举转而为安民二十四年曰量曰诚曰仁三者之徳复全于今日而无骤反故常之讥矣天变其有不弭者欤语云法语之言能无从乎改之为贵惟陛下力行之子才又上言曰臣不识忌讳尝条举三失以告陛下矣复有余悃愿终陈之盗贼水旱之变交萃于今日人皆以为国家之灾臣则以为国家之福是何也天下之祸常伏于人心所不虑之余而国家之福每兆于君心常谨畏之日正孟子所谓生于忧患死于安乐也昔李沆相真宗每朝谒奏事毕必以四方水旱盗贼奏闻同列或以为非沆曰人主一日岂可不知忧惧也不知忧惧则无所不至其后又谓王旦曰沆死子必为相遽与敌和一朝疆埸无事不有盘防之乐必兴土木之功矣及祥符间契丹既修好兵革不用近习用事之人始建议封泰山祀汾隂筑玉清昭应宫崇奉天书耗用寖广旦常悒悒不自得然不忍独善其身以去曰谁为国家抗羣小者乃荐吕夷简王曽等二十余人布列于位所以小人力不能胜沆之此言其千万世人主恐惧修省之鉴乎今敌国势大意欲饮江祸至烈矣江湖闽越所在盗起患亦广矣旱暵孔殷水涝并作天变亦极矣当轴居李沆之位蕴李沆之识厯此三者之变固未尝不奏闻以警上心也然警省之余亦当求所以弭灾销变之防乎今御敌虽得人而激昻奋厉振起事功在庙堂当有以尽其扶持之力平盗虽有人而安静不扰镇抚得宜在庙堂当有以示其意向之明乃若水旱之来正君相交修力行好事之时也顷者频遣使车虑囚放罪洊颁寛诏蠲赋恵民非不恳切而旻苍益髙旱势弥甚是必有大不可于帝意者不然何其窒而不通感而不应耶臣之愚见则谓陛下宜痛自悔艾而深思平日歉然不足于心惕然不寜于心者尽其所以爱敬而弥缝于防防之中以平其恨而释其寃则鬼神恱豫宗庙安妥矣挽回不可测之天心消释不可觧之天怒迓续不可终穷之天命其机括有大于此者乎此愚臣所以拳拳纳忠于陛下也惟陛下实圗利之
