<!-- { "loadSidebar": true } -->
　　觉又论治边之畧上疏曰臣伏见陛下深以敌国为念而治边防储军实临朝慨然思古之将帅至亲撰文以祭前朝大将之有功者垂老降徒赐之服章延见访逮以此见陛下之于敌国懐不平之愤而欲上为列圣摅之于无穷也臣窃不自料谨上治边之略伏惟留神采择国家与敌和好六七十年虽时有邀求或小侵嫚然未尝敢顿隳信誓深入犬扰边民白首不见兵革朝廷虽嵗捐金缯厚礼重币以结其欢心然吾之元元得父子相保以养其家不至于暴露流离肝脑涂地者列圣之赐也其贿益厚其势益骄其弊终至于用武何也与者倦而其取无厌约既久则其终必弊则其至于用武也岂得已哉老子曰兵者不祥之器非君子之器圣人不得已而用之茍不得已则军储不可以不实边防不可以不脩将不可以不择卒不可以不练吾之粮械既已偹足戎人守信誓谨疆埸则吾固待之如初若大有所求违约妄作或举重兵以临境上恃吾有以待之则以战以守惟上所令臣虽未尝至边州以臣之所闻见切恐今日之将卒器械粮廪未可以与敌角也臣闻李牧之为赵将居边军市之租皆自用享士赏赐决于外不从中覆委任而责成功故李牧乃得尽其智能选车千三百乘骑万二千匹百金之士十万是以北逐单于破东部灭澹麻西抑强秦南支韩魏委任边将必若赵之于李牧可也太祖皇帝神武圣谟烛知边事故闗南用李汉超瀛州用马仁瑀常山用韩令坤易州用贺惟忠棣州用何继筠延州用赵赞庆州用姚内斌环州用董遵诲原州用王彦升灵州用冯继业逺者至二十年近者亦不减十余嵗其家留京师者抚恤之甚厚郡中筦之利悉以与之恣其市易免所过征税令募骁勇以为爪牙每来朝必召对赐座饮食之其还也厚加赐赉故边臣于财得以养士用间通知蕃人情状敌将入寇我已先知设伏掩击多能以寡胜众以至平蜀取荆下岭表收江南二十年间用兵四方而不以西北为虑者诸将守边之力也臣以谓才能防略若此十数人者不乏于世顾所以委任责成之道何如耳诚能讲求择将之方于诸州要处试而用之其才果可任也则付之一州以便宜从事地可垦辟听招土兵卒可选用听其废置财可聚散听其出入间谍徃来听其自便率嵗来朝燕见加礼使君臣之际洞见心腑则将输其忠士尽其力是被邉诸州皆得李牧以守之也如此则敌之进退常在中国至于无厌之邀求无故之侵侮彼将望风而自阻矣孰敢赴汤蹈火以取糜烂者哉夫以衰周之诸侯唐室之藩镇皆以一国或数州之地外抗边人内拒天子葢用志不分者能以小敌大委任责成者能以寡胜众也今以天下之大四海之富而鳃鳃然尝有边陲之患用人不专而间说者众不假人以权而朝廷自任责故也臣闻治天下譬之养身身之血气不可偏有所养养血以胜气养气以胜血皆以致疾而害其身文武之为用亦何以异此国家自西师讲和以来天下以兵为讳武事之不讲也久矣陛下天锡勇智兼用文武方将大拯天下之弊以为宗庙无穷计虑则夫偹边选将之方特其小小者耳伏望陛下日新盛德听用贤俊收采众防以期成功天下幸甚





　　歴代名臣奏议卷三百二十九
　　钦定四库全书
　　歴代名臣奏议卷三百三十
　　明　杨士竒等　撰
　　御边
　　宋神宗熈宁三年十一月司马光乞留诸州屯兵劄子曰臣奉勅充永兴军一路兵马都总管安抚使臣窃闻本路十州所管屯驻禁军至少大率皆是缘邉就粮兵士常时分为上下番有一半在逐州或遇邉上稍有警急则尽皆抽去逐州并无守把兵士臣窃惟天下事不可忽必须思患豫防敌人犯邉虽当竭力捍御然腹内州军岂可全无武偹况逐州皆有军资甲仗市邑民居万一戎马奔突间谍内应或盗贼乘虚奸人窃发其本州官吏手下无兵虽有智勇将安所施臣愚以为逐州宜各添一指挥禁军屯驻内永兴军为闗中根本宜添两指挥若朝廷别无兵士可以差拨只乞于縁邉就粮兵士内依此数目拨留在逐州屯驻邉上更不得勾抽所贵缓急不至失偹取进止
　　四年枢宻使文彦博论进筑河州奏曰臣窃闻议论欲至来春进筑河州渐恢逺略臣窃思之以为未可葢熈州初成犹未全固西蕃内附尚要抚绥积粟未丰屯兵虽众未宜多事恐累成功臣以谓且须增固熈州使有保民之利安存蕃部弥坚向汉之心仓廪丰盈士马壮健以守则固以战则强根本既坚枝叶自茂然后洮河之役以指顾而就今欲务速臣切深忧古人谓欲速则不达见小利则大事不成又云劳于服逺不若修近斯言可鉴在理必然夫趣时希防人之甚利犯顔违意人之甚害中人之情鲜不为利多是顾身谋而谄説岂肻为国而危言臣待罪之所地兼将相若括囊无言仰屋窃叹辜祖宗之奬擢负陛下之倚任是敢因事极论违众立议庶几万一有补涓毫陛下以臣为纳忠报国幸赐采择以臣为害成沮事甘俟诛夷臣无任惶恐陨越之至
　　元丰五年彦博判河南上奏曰臣去嵗冬輙率愚瞽累奏陈陜西邉事今春防差臣男贻庆特赐臣二月二十五日手诏抚谕后防圣慈矜寛不责狂易恭读诏防曰六军还塞将士已殚劳黎民已告病今日之势岂复可逺举深入哉惟固境自完而已近命泾原制置城数亭障制敌冲轶非有前日图也臣仰味圣言伏增欣忭有以见陛下推尧舜之心卹生灵之困罄兹溥率广被涵育幸甚幸甚然自今秋已来复有遣戍开疆运粮深入此必是边臣希功规为侥幸开陈端绪诳惑朝廷料敌不精致有挠败进此计者陛下必知其人乞行显诛以戒今后干赏蹈利之辈免致向去更误朝廷大事望以今年二月二十五日诏书大防宻谕边臣严设偹预固境自完来则御之去勿远逐更年嵗间士气复振民力复完足食足兵何求不可丑羌闻之自当屈服臣又闻谋攻料敌老将所难不当与新进白靣书生惟务髙谈虚论容易而计画之今以天下之大士人之众岂无深识逺虑懐忠守正更事歴试之人愿陛下详求而审用之如祖宗朝所用捍邉守塞宿将名臣见于国史者多矣乞详察之臣之此言非不知触犯时怒葢耄耋之年被三朝重任防陛下眷奬尤深乃心本朝义均休戚岂当随例缄黙上负圣明伏望天慈亮其区区竭尽之诚熈宁八年四月枢宻副使富弼答诏问非边事宜上疏曰臣素乏才业忝尘二府昔在壮时精力尚不及人今老且病气志衰耗何足偹大政之问然臣实非已见今但举众人所得闻者録以上奏惟圣明裁择臣五六年来切闻绥州啰亢熈河辰锦戎泸交趾咸议用兵唯交趾中寝其余诸路皆有攻讨或克获或防失即传播天下而绥州啰亢熈河始初兴举便传闻云朝廷必复灵夏平贺兰既又大传有人上平燕之防此说尤盛北敌必已探知相继彼复闻朝廷修整器甲简练兵伍增筑城垒积聚刍粮加之招致髙丽为牵制之援近又分置河北三十六将按阅愈急喧布渐久事机参合此敌人所以先期啓衅以发代北侵境之端而不肻已也其平贺兰平燕之防虚实固不可知然传者既多且久万口一词谁敢辩白设有辩者逺裔何以取信今衅端已成代北各屯兵马境上争议逾年未决横使再至事归朝廷此边臣之职而朝廷自当之则恐理难欵缓便要可否违之则兵立起而患速顺之则河东斥堠窄狭为患虽迟而久逺不便臣谓不若一委边臣令其坚持久来图籍疆界为据使其尽力交相诘难然北敌非不自知理曲葢故欲生事遂兴干戈以气呑我以势陵我是欲夺我累年所作之事彼非敢无故骤兴此端实有以致其来也惟陛下深省熟虑不可独谓敌人结衅背盟也彼若万一入寇事不得已我持严兵以待之来则御战去则偹守此自古中国防边之要也若朝廷乘忿便欲深入讨撃臣实虑万一差跌其害非细更或与西夏爲掎角之势则朝廷宵旰矣事既至此邉奏警急兵粮皆缺窘于应用须防四方凶徒必有观望者谓国家方事外虞其力不能制我遂相啸聚蜂猬而起事将奈何臣愿陛下以宗社为忧生民为念纳污含垢且求安静更俟嵗时丰稔穷困稍苏流亡渐归民粗安业税赋不失仓廪不虚恩信宣布人心固结然后别图万全之举贵免一跌之失此天下之愿也亦臣之志也向又喧传陛下决为亲征之谋中外益更忧惧心殒胆落陛下虽英睿天纵必有成算然太平天子与创业之君事体絶异尤不可概然轻举又恐朝廷且作声势固无实心事若如此乃是我以虚声而邀彼实来也张虚声者必有踈畧之虞作实来者必有周宻之虑以踈畧之虞而当周宻之计其成败岂不灼然耶假令入讨得志而还此契丹一种事力自大况又夏国唃厮啰髙丽黑水女真达靼等诸蕃为之党援其势必难殄灭使无噍类即此结成边患卒无巳时大非长辔逺驭之道也臣切谓因横使之来且可选人以其疑我者数事开懐喻之云朝廷凡所为武偹乃中国常事非愿外兴征伐向者用武之地皆小蕃有过者朝廷须合问罪若吾二大邦通好已是七十余年无故安肻輙欲破壊恐是奸人造作妄兴鬬谍或是彼闻我整肃边事即疑我有所兴作我既知之岂免大为准拟葢因此互相疑惑养成衅隙遂有今日争理朝廷更有可说诸事但尽说之须令释然无惑乃一助也横使始不纳即遣报聘者于戎主前具道此意庶几一聼必有所益縁彼大借朝廷嵗与方成国计既有顾借之心岂无安静之欲只以疑情未释遂成倔强若与开解明白必肻回心向化凡百芥蔕尽可脱畧茍互相疑忌两情不通祸患日深必成后悔臣歴观春秋洎战国时诸侯递相征伐两兵已合飞矢在上行人在下辩说解释遂各交缔而退却复盟好者比比皆是况今衅端渐啓兵尚未合且可多方以理解释或能有济与其用征战而决胜负万万不侔也彼此致疑及御戎二事臣并得之羣论非出胸臆是皆目前众所共知所共见必然之理非事外别生竒异之防也臣更望陛下兼求博访不宜专听一偏之説恐有迎合圣意及畏避用事之人不敢尽以实事上奏有误国家大计臣今所以及此者切闻去春以久旱陛下特降手诏许人极陈朝政得失中外欢忭咸谓圣情已大开悟寻闻上章论列者甚多随而或遭贬降陛下殊不以手诏召人极谏为意而优容之反令得罪士大夫自此皆务钳结忠荩之语不敢复出于口臣谓下情不能上达者廼朝政莫大之患也愿陛下深思极虑之早令天下受赐及朝廷无事不胜大幸此奏出于怱遽又且欲事理明白不敢加饰及援据古事但直书利害而已昔楚相子反谓区区之宋尚有不欺人之臣况中原大国已与北敌结隙今若更不推诚以待之则恐不能解疑释惑也伏乞圣造特加裁恕
