<!-- { "loadSidebar": true } -->
　　泾又上奏曰臣仰惟圣朝加恵臣下宠荣终始生有爵秩既显其身没有易名俾垂不朽至于勳徳节义声实彰著不以官品亦特命諡其緼徳丘园虽无官爵听所属奏赐着为定令以诏来世如邵康节之在元祐徐节孝之在政和是也二臣官不过学校幕属尔而特得赐諡者以其学术重于时孝行推于乡名位虽卑道尊徳隆贵视品秩所以崇儒学奨操行厉风俗也臣窃见故承事郎右文殿脩撰张栻魏国忠献公浚之子家本广汉随父出蜀因居潭州师事南岳胡氏尽传伊洛之秘遂以其道鸣于西南著书立言开廸后进四方士子皆宗师之其学虽本于仁义诚敬而造理精防遇事昭彻更歴内外治民训兵理财听讼所至有绩可纪超出诸儒之右隆兴初始以军事入奏首劝孝宗皇帝以明义复雠正名絶和孝宗异其言而君臣之契合凡奏对开陈忠义愤激未尝不以雠耻未雪不共戴天为忧此宜其锐意用兵轻举躁动而时宰有以恢复为己任者谓敌衰弱可图廼遣泛使欲开兵隙栻又独为上言兵弱财匮官吏诞谩未有必胜之形而必胜之形当在早正素定之时不在决机两阵之日又引诸葛亮景延广为喻在辨名实之分无令小人投隙以售其奸上为叹息襃谕以为前所未闻及诏以知閤门事张说佥书枢宻院事栻为讲官初无言责夜入手疏极言不可且诣宰相质之宰相惭愤不堪上独不以为忤亲劄疏尾使宰相谕防栻复再奏上意感悟命已中寝宰相实隂附说出知袁州申说前命言虽不尽用说竟以罪谪使开禧丙寅权奸擅朝妄起邉衅之时有如栻者鉴机识变守正不阿沮其萌芽则朝廷必不致有过举矣缅懐忠贤百世可师孝宗皇帝重其儒学固已引为劝讲擢賛宰司谗者忌嫉宠眷不衰连帅二藩有意召用而栻不幸殁于盛年位不克究然而学者至今尊其道徳相与私号为南轩先生官未及諡其家既不敢自有请门人弟子又无通显于朝者为之请士论湮欝三十余年暨臣到任列词陈乞臣今将去郡若又隠黙不为一言则是上无以昭圣朝崇儒重道之公下无以慰逺方尊师尚友之义滥居所属为吏旷职甚矣臣愚谓宜下之太常使博士状其行茍应得諡锡以美名使天下后世知儒学节义之贵过于品秩于以激劝诚非小补
　　袁说友拟大行至尊夀皇圣帝諡号议曰比准尚书吏部牒催坐都省劄子今月十七日令赴尚书省集议大行至尊夀皇圣帝諡号具议状或各为之或并为之议某窃惟基厚者势隆位尊者名显载攷三代而下垂光锡祚赫奕蕃衍功徳隆厚弥乆弥昌未有如我宋之盛也故庙号称美极其尊崇尽弃歴代之陈言肇新臣民之耳目万世无极四方归尊至若功髙徳大巍巍荡荡而无能名一字不足称扬羣臣无得名议则太祖太宗髙宗之庙号实用万古同尊之称焉太祖皇帝开基立极太宗皇帝继志述事髙宗皇帝拨乱中兴功髙无纪极徳大无比儗曰太曰髙以万古同尊之称见该括形容之意今来恭议大行至尊夀皇圣帝庙号某获以从列与闻其间敢以愚言上裨末议考之古昔曰太曰髙曰世曰中此四者实万古同尊之称出于諡法之外也曰太曰髙谓功髙徳大而莫能形容也曰世一字则与太字髙字并行盖言祖功宗徳已盛于前而继统之主复能以功徳世之于后故必以世字称焉古人有言曰世世脩徳盖能世其美也世世献于庙盖能世其祀也天子之子曰世子世天下而为天子也诸侯之国曰世爵世其国而有其爵也命而曰世禄官族而曰世功虽尊卑事体之不同而世之为言其意则一歴稽徃代以世为庙号者必其功徳彰显克绍祖宗臣民难以定名不容与列庙等西汉武帝为世宗庙当时之诏则谓功徳茂盛不能尽宣东汉光武为世祖庙后世之释则谓祖功宗徳而能中兴于此见世之为号既以当时功徳之难名且以祖功宗徳之有继是故皆以世称焉下至唐太宗犹且因讳迁就以全其名周世宗亦且侈大武功以尊其号岂非一代之主皆合以世字同尊之称以严其庙有不可已者方今曰太曰髙之号既见于前矣则世宗之称可使后有阙文乎恭惟大行至尊夀皇圣帝神圣睿文聪明英断有大有为之志有君天下之徳在位二十七年笃志慈闱定省无阙髙宗上賔终丧三年孝于事亲者极至也水旱变异则发政施仁求言引咎讫遂感格诚于事天者极至也春秋渐髙倦勤万机静处北宫怡神澹泊是以付托为重不以天下为乐也薄征省赋蠲者什五内帑储偫以助经常是以民生为重不以天下自奉也恩被公族义形闺门总揽权纲无有私谒齐家如是其谨也除授合人望黜陟当功罪羣下遵职趋事赴功官人如是其严也夙兴视朝日是访问夕召儒臣讲论几务勤政有如此者食菲衣绨不事华靡防囿无増下无横赐俭节有如此者刑贵不杀而比于死者悉议减贷天下感夀皇之仁纲理万事动中机防而欺邪莫能遁天下服夀皇之明是以六府顺序百嘉鬯遂销锋灌燧天下无犬吠之警投戈纵马敌国有乡化之意孩提能言之童无不知戴豚鱼含气之属无不均育圣躬不豫而天下之人吁天请命以祈万夀升遐之日而天下之人哀痛激切如丧考妣功大徳盛追迹祖武如天地覆载莫测帝力如日月盘礴弗探底止虽欲多言拟称不可得也不识何所諡号而能尽形容乎求其说于一字之防则恐得此失彼泥一二遗千百求以称美或以狭小也夫惟上以绍太祖太宗创守之规中以继列圣盈成之业终以慰髙宗付托之重克世前人之绩对越在天之灵功徳盛大用济登兹岂非祖有功宗有徳而大行至尊夀皇圣帝又能以功徳世之乎某輙贡斯议敢恭拟大行至尊夀皇圣帝庙号曰世宗既以见祖功宗徳垂于前而孙谋之有继又以见大行至尊夀皇圣帝功徳着于后而绍述之无愧总括众美于无得而言之中全备功徳于世世相承之际虽曰前代已用之字实与曰太曰髙并称是足为一代非常之主之諡不韪之议惟朝廷审择焉
　　理宗时牟子才上奏曰臣闻諡者行之表也自周公以来垂为不刋之典盖以明是非别邪正而示惩劝也考之周制太史掌卜丧赐諡小史掌大夫之家赐諡读诔夫曰赐曰读出于有司之举行明矣乃若公叔文子卒其子戍请諡者盖春秋时周礼尽废有司不知举行旧典礼经故不免于戍之请然非成周之初意也夫定于太常覆于考功集议于尚书省我国家礼亦宜之初何待于子若孙陈请耶窃见近年有官品人品俱不应諡者纷然祈请至宛转要官以必遂其志遂使国家节恵之典防为无用赘疣之物其何以彰善瘅恶激浊清哉臣愚欲望陛下推行周制诏有司自今官品合该拟諡及一节一行有关于国家法应节恵者有司并举行之不必本家陈请使为恶者无所迁避以伸国家惩恶之公而使庸碌无闻之人知所惩劝不敢妄有所陈以紊公朝襃贬之实此非小补也臣丁未嵗备数博士尝夷攷国朝盛时及中兴以来节行应諡者尚多有之而子孙湮防无力控请有识之士每为慨叹方欲申明而行之防去国不果今兹待罪仪曹不敢复有所隠伏乞圣慈下都省公议而行之公道幸甚
　　辽兴宗时翰林都林牙兼脩国史萧罕嘉努上疏曰臣尝闻先世耀尼汗之后国祚中絶自额尔钦雅里立阻午大位始定然上世俗朴未有尊称臣以为三皇礼文未备正与耀尼氏同后世之君以礼乐治天下而崇本追逺之义兴焉近者唐髙祖创立先庙尊四世为帝昔我太祖代耀尼即位乃制文字脩礼法建天皇帝名号制宫室以示威服兴利除害混一海内厥后累圣相承自额尔钦呼烈以下大号未加天皇帝之考额尔钦达鲁犹以名呼臣以为宜依唐典追崇四祖为皇帝则陛下业有光坠典复举矣疏奏帝纳之
　　金熈宗时翰林待制兼右谏议大夫程寀上奏曰臣伏读唐史追尊髙祖以下諡号或加至十八字前宋大中祥符间亦加至十六字亡辽因之近陛下亦受崇天体道钦明文武圣徳十字臣窃谓人臣以归美报上为忠天子以追崇祖考为孝太祖武元皇帝受命开基八年之间奄有天下功徳茂盛振古无前上諡武元二字理或未安何以示将来臣愿诏有司定议諡号庶几上慰祖宗在天之灵使耿光丕烈传于无穷
　　时文武百僚太师宗磐等上庙号諡议曰国家肇造区夏四征弗庭太祖武元皇帝受命拨乱光启大业太宗文烈皇帝继志卒伐奋张皇威原其积徳累功所由来者逺矣且礼多为贵固前籍之美谈厚徳流光实本朝之先务伏惟皇九代祖廓君人之量挺御世之姿虞舜生冯迁于负夏太王避狄邑此岐山圣姥来归天原肇发皇八代祖皇七代祖承家袭庆裕后垂芳不求赫赫之名终大振振之族皇六代祖徙居徳济播种是勤去暴露获栋宇之安释负戴兴车舆之利皇五代祖贝勒雄姿迈世美略济时成百里日辟之功戎车既饰着五教在寛之训人纪肇脩皇髙祖太师质自天成徳为民望兼精骑射徃无不摧始置官师归者益众皇曽祖太师威棱震逺机警絶人雅善运筹未尝矜甲临敌愈奋应变若神皇曽叔祖太师机独运心公无私物四方耸动诸部归懐徳威两隆风俗大定皇伯祖太师友于尽爱国尔惟忠谋必罔愆举无不济累代祖妣妇道警戒王业艰难俱殚内助之劳寔着始基之渐是宜采羣臣之佥议酌故事以遵行欵帝于郊称天以诔谨按諡法布义行刚曰景主义行徳曰元保民耆艾曰明温柔圣善曰懿请上皇九代祖尊諡曰景元皇帝庙号始祖妣曰明懿皇后中和纯备曰徳道徳纯一曰思请上皇八代祖尊諡曰徳皇帝妣曰思皇后好和不争曰安好亷自克曰节请上皇七代祖尊諡曰安皇帝妣曰节皇后安民治古曰定明徳有劳曰昭尊贤让善曰恭柔徳好众曰靖请上皇六代祖尊諡曰定昭皇帝庙号献祖妣曰恭靖皇后爱民立政曰成辟土有徳曰襄强毅执政曰威慈仁和民曰顺请上皇五代祖贝勒尊諡曰成襄皇帝庙号昭祖妣曰威顺皇后爱民好与曰恵辟土兼国曰桓明徳有劳曰昭执心断决曰肃请上皇髙祖太师尊諡曰恵桓皇帝庙号景祖妣曰昭肃皇后大而化之曰圣刚徳克就曰肃思虑深逺曰翼一徳不懈曰简请上皇曽祖太师尊諡曰圣肃皇帝庙号世祖妣曰翼简皇后申情见貌曰穆博闻多能曰宪柔徳好众曰静圣善周闻曰宣请上皇曽叔祖太师尊諡曰穆宪皇帝庙号肃宗妣曰静宣皇后慈爱忘劳曰孝执事有制曰平清白守节曰贞爱民好与曰恵请上皇曽叔祖太师尊諡曰孝平皇帝庙号曰穆宗妣曰贞恵皇后爱民长悌曰恭一徳不懈曰简夙夜共事曰敬小心畏忌曰僖请上皇伯祖太师尊諡曰恭简皇帝庙号康宗妣曰敬僖皇后仍请以始祖景元皇帝景祖恵桓皇帝世祖圣肃皇帝太祖武元皇帝太宗文烈皇帝为永永不祧之庙须庙室告成涓日备物奉上寳册藏于天府施之罔极
　　元仁宗语近臣曰朕闻前代皆有太上皇之号今皇太子且长可居大位朕欲为太上皇与若等游观西山以终天年御史中丞曼济翰林学士明埒栋阿皆称善殿中侍御史伊埓特穆尔独起拜曰臣闻昔之所谓太上皇若唐宗宋徽宗皆当祸乱不得已而为之者也愿陛下正大位以保万世无疆之业前代虚名何足慕哉帝善其对
　　文宗欲加号太后曰太皇太后命朝堂议之吏部员外郎策丹独曰太后称太皇太后于典礼不合众皆曰英宗时何以加皇太后号曰太皇太后策丹曰英宗孙也今上子也太皇太后之号孙可以称之子不可以称之也议遂定
　　歴代名臣奏议卷二百八十二
<史部,诏令奏议类,奏议之属,历代名臣奏议>
　　钦定四库全书
　　歴代名臣奏议卷二百八十三
　　明　杨士竒等　撰
　　褒赠
