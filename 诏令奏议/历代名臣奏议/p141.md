<!-- { "loadSidebar": true } -->
　　庆歴五年张方平为御史中丞上言曰臣观古今治乱之变在上下之势离合而巳上下之势合事无大不成上下之势离事无小不败况近司辅臣股肱同体协恭和衷岂容乖异窃闻中书奏事争辨御前连日纷哗中外喧骇其于事理必有曲直伏以中书政本其所拟议即为命令无作好恶是谓皇极各徇所执何以适治歴代败乱之兆皆由朝廷立彼此之论而巳彼此立则朋党分朋党分则胜负生胜负生则攻夺作攻夺作则败乱之所以起臣圣心深鉴于此縁中书议论之事颇宻外传不审不敢以为言故陈理乱大体而巳
　　时方平又上言曰臣甞读汉书至晁错之事惟错谋防宏逺达于权义有致君经世之志戮于奸谗之口而史氏不能褒发其忠更议以变古易常之说臣窃愤厉反覆较错凡所辨议悉国家危事乱经将以图安建治皆合覇王之轨不可不正迁之谬讥甞试论之古不可变耶则是三代无革救失之理而汉所用法当循亡秦也忠恭之异尚质文之殊用礼不相袭乐不相沿固三王之罪矣用寛大革苛惨固髙祖之过矣夫以文景之世追视汉初之政沿革既多岂错先甞变易哉稽迁防意则是颠而弗扶危而弗持兴亡倚天成败推数括囊结舌浮沈容身者为智矣此乃夫子深鄙以为焉用彼相可为具臣者也故论者称迁是非谬于圣人其斯诚矣益使后人务茍且而恶立事贵因循而重改作沮有心之锐为无功之辞其于教义不重亏欤臣甞论之夫为邦之道有制有权制为之本权为之势节之以礼行之以信齐之以刑断之以义此不可易之法故为之制长则萦之短则引之重则损之轻则益之此不可常之理故为之权其不可易者不为艰危急卒而变之其不可常者不为安寕平泰而慢之其本正虽危必安其势倾虽治必乱然人之大情危必思安治必忘乱均乎二者处权为难非通才达义适时知变者孰能与于此乎易曰变则通通则乆故乐而不乱复而不厌之谓道夫事逺必法乆必衰原其始初各有云设时迁俗易迹在理非圣人执权盍即回革使天下之耳目常新万务之本源必正彼立法垂制不在人君乎言为典刑动为律度茍无愆于大义寕一取乎旧章在商中宗严恭寅畏天命自度治民只惧不敢荒寕在周宣王聿求贤臣忧勤戒慎以振絶绪嘉靖庶邦并建中兴之业夫岂悉履汤武之迹哉在汉孝武引防俊乂文艺隆起武功震耀雄材大略为汉盛主又岂咸践文景之教哉且事茍便俗岂惮乎觧弦而更张政茍戾时何固乎守株而求雉故夫不知达权推变之理而牵易常循旧之说者是拘生腐儒按文泥俗凝塞治道此圣智之所常患者也臣敢旁采世务仅若小敝者列之以禆万分焉
　　立政之本在信命令
　　臣闻制天下之动者主乎一齐天下之众者存乎信王言惟作命百官承式兆民从乂其难其慎惟新厥徳天下至大也兆庶至众也民心至动也万务至烦也统之有宗防之有元使众而不惑繁而不乱非信何以一之故曰徳惟一动防不吉徳二三动防不凶天何言哉四时行焉万物育焉惟其信之谓也故王者居上以制下宅中而图大虑善而动非礼勿言动则可法法必可以继言则可行行必可以复赏罚政命纪律条贯惟事事乃其有训非信何以成之傅说曰惟口起羞言教令轻发所以召乱帝舜曰惟口出好兴戎谓王者之言天下善恶所系也故凡为人上自一话一言防不戒慎一动一静防不寅畏又况设为法制布于四方之大者欤书曰慎乃出令令出惟行弗惟反故命令者国之纲纪政之隄防纲纪一弛则万目随觧隄防一倾则横流莫制故令必信则上得其正下安其事令不信则吏侮乎法民慢其禁虽微于安静之初害必大于急虞之际且匹庶而无信众必弃之士而无信友必踈之卿大夫而无信家必败王者而失信天下必危故人可以去食而无信不立三军可以夺帅而非信不行为国之本为政之经信为大也比见朝廷诏令或寻即迁改或乆而自废吏易之而奉行不固民忽之而茍慢多违揆大体而论之此损政之深者盖国家切于求理急于听受一人唱之即行一人沮之即止本末故为枘凿前后自相矛楯是使民无所措手足而多犯于有司者也臣伏自今凡诸臣有请创端厘旧事干大政必集议而后行下于多方必一定而无变略其毛细简其苛芜勿以辩言乱旧经勿以小忠害大徳无稽之言勿听弗询之谋勿庸俾万姓咸曰大哉王言又曰一哉王心自然民协于中四方风动畴敢复慢孰不恱从呜呼弗虑胡获弗为胡成慎厥初图有终惟明明后邦其永孚于休
　　致理之要在广言路
　　臣闻趋利违害去危图安者世之大情遗身徇时忘家存国者人之难事故夫从容于舒逸眷恋乎富贵泥乎情之乐者举世而是感激乎忠义顾重乎名节处乎事之难者絶世而希哲后兴王深推此理故开懐接纳勤心率励无言不受择善而从竒防逺猷必加酬赏犯顔忤意曲为矜容愚浅者固在恕中踈诞者姑置度外如鉴之照各尽其众形如衡之平无爽乎一物緫羣智以为智因众心而为心通其情伪分其邪正而君人之道举矣伊尹曰匹夫匹妇弗获自尽人主防与成厥功盘庚曰无敢伏小人之攸箴此则询于刍荛下及庶贱者也况于士民乎况于卿大夫乎臣闻之屋漏在上知之在下政事有阙必访旁议诗曰惟彼二国其政不获惟此四国爰究爰度晋文听舆人之诵克兴覇功子产采乡校之谤卒成善政众所善者我则行之众所恶者我则改之政以无瑕事以合义是为国者之药石为政之量准也譬之庶人治一家之政其里人邑子有见其田莱不辟家事不脩则勉之以敦业厚生劝功利用之说见其羞服玩用不中礼起居出入不以时则诫之以制节谨度周身啬用之善居常则励之以孝悌和睦之美缓急则展之以救赒分劳之助者是必其族姻亲爱意在相厚者也其有语焉不以义防焉不以时间诱其子弟使不循于法离谍其仆妾使不亲其上是必素甞仇恨或挟奸伺便有所利之者也彼为一家之长者将孰恱焉是必恱其相厚者谓有益其家也是必怨其仇而利之者也谓有损其家也今为天下乃不然忠良而相厚者飜以为怨谗邪而利之者飜以为恱是固不若庶人之治一家能审损益之正矣呜呼歴代之昏君暴主不能自入于道徳之门者可知之矣由其臣有利之者欤歴代之乱臣贼子不能自立于忠孝之路者可知之矣由其主有以召之者欤故君臣之诚不尽则天下之患必生理之然矣臣窃惟陛下体干刚之徳奋震耀之断奨防孤介听纳下议帝尧之询于众大禹之不自矜成汤之从谏弗咈文王之徽柔懿恭道兼前王光被四表小臣愚鄙安足以识圣徳之大者然甞览载籍颇识理乱之道见乎英叡之君忠正之臣恭畏戒慎咨嗟相戒莫不以博采下言周知众情而兴治徳骄佚之主奸利之下阿谀顺欲牵合迎意莫不以壅遏忠直渐取衰敝而至危乱故深陛下揭日月之明无幽蔀而不照广江海之度无防流而不纳秕稗不以近俗而见弃葑菲不以下体而不采招来谠论以广听徳音汉魏相白去尚书副封以防壅蔽而宣帝得以知万机之微为汉明主唐太宗躬勤政理明于听受着司门式云其无门籍人有论奏者皆令监门司马引对不许关碍又制大臣入论事輙令谏官同入或对问之言有亏理道随即诤之此唐太宗致太平之本也臣闻人之才有通塞识有浅深诤而合义自为深益诤或非当苐可置之故春秋传曰文公逆祀去者三人定公顺祀叛者五人去者谓三谏不从去之以礼此谏而是者也叛者谓谏不合道去不以义此谏而非者也是故臣之论事容有当否在人主明择其善可从而从若乃辟忌讳之门断謇谔之路公为蔽拒之意以沮忠义之心臣虽甚愚窃所不取伏陛下览成汤盘庚之令典考汉宣唐宗之善制务进有心之士时闻造膝之对益为寛大配洪覆于上穹不自聦明托视听于四逺以通天下之志以成天下之务则七世之庙传裕于无疆蒸民之生率同于庆赖矣
　　姑息之赏
