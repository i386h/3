<!-- { "loadSidebar": true } -->
　　吏部侍郎张舜民论进筑非便上防曰臣伏以陜西河东自绍圣二年用兵至今首尾六年进筑未毕覆军杀将縻费钱粮不可胜纪毎筑一城自帅臣已下増秩赐金号为赏功窃按春秋之法凡称城者谓既得其土地人民然后城之以宅人民耳今则轻师潜入三五十里以至百里乗敌人未觉之时数日之间茍脩草创亟闻朝廷盗取功赏然自城门之外依然贼境以一径内通昼日挟兵张弓非百十人不敢行是真谓之城乎其初帅司制置经画每一寨屯三千人守御计置粮草厚破公使多不旬月间人兵复抽去草粮未尽计置公使亦遂裁减其已居官吏人民日夕忧恐不成家计亦有修筑逾年至今未有人居止者其兵将吏民彼此相谕本不为脩筑开邉止为沽将帅之赏而已以致工作苦窳守御缪悠若夏人一来不攻自破此皆邉人之语也朝廷髙逺诡冒百端上下相防以致如此昨元丰年五路出界既而回军神宗皇帝欲自泾原路胡卢河川筑十五堡以通灵州以其功赏浩大寻亦罢之五路入界所降御前劄子画一指挥第一不得修筑城寨深虑邉臣幸赏也李宪筑兰州虽不按法然勘劾逾时终亦不赏范育帅熈河筑定逺城用钱粮五十七万当时言者以为百万论列纷纭二年不已今既河东陜西六路进筑五十余城亦何止泾原十五堡也其一寨之费何止定逺百万耶又自军兴已来关中嵗饥流亡莩饿十室九空盐池之利居天下之半一旦失之夫以军士方兴值累年灾歉而又失大利天意可见也故天时不如地利地利不如人和今三者皆不得其一而坚以罢将御老师役饥民争旷土而不变者未之有也熈宁中李复圭帅环庆因出军散鞋钱以其半尅还旧欠众兵喧呼溃叛而出关中骚然者逾时不能定今则六年妄作曾无一人哗语此庙社之灵也毎一思之使人不寒而栗用是庙堂之上日进谀言蔽哲宗皇帝聪明以谓夏人之势至衰至削中国六路进筑而无敢有抗晏然自得不复计虑此尤可忧者也臣且以近事明之绍圣三年秋九月夏人大举寇鄜延号一百八十万破金明围延安陵轹诸寨种落为之一空至四年便为衰弱不能举岂今年一百八十万而明年径至衰弱如此者乎虽甚愚之人亦知之庙堂执政大臣亦知之姑为此説専欲蔽上之聦明也大抵夏人用兵皆本元昊之法先谋而后战吝啬财用爱惜人命与中国正相反中国六路进筑天下困弊夏人坐观不遗一镞臣敢望陛下止以此观之不问可知矣夏人谋深不同中国彼一旦谋成力办飞扬南乡凡新筑之城创开之地未有能不失者臣未死可以服妄言之刑矣愿陛下以三年待之河东之人自古不曽流移以其勤俭为生少经力役今则流徙大半长安陜华米斗一千鄜延麦麫一秤二贯三百皆足陌也自西京以封桩钱籴米运至鄜延毎石为钱二十贯有畸古先有是乎关中之民十无四五以今日之势而犹贪无用之空土非卖国而何故臣今日之説敢望陛下速罢兵养士懐民也不然将有变矣不易帅不能罢兵不久任漕司不能养士五年罢兵十年懐民恐疮防犹未合也古之善兵者其君莫如汉光武其臣莫如唐李光弼光武毎发兵必増白须数茎光弼毎临阵常置短刀靴中人或问之光弼曰吾天子三公不可辱于贼手万一败北则当自裁也以光武光弼之饱战知兵独如此之难是何江湖书生足未尝履邉塞目未尝见兵革耳未尝闻金鼓一旦轻率緫戎容易取败贻忧君父残害生灵曽不至于自焚者前所谓庙社之灵也绍圣三年秋臣赴任知潭州登对故尝析陈于哲宗皇帝之前因及神宗皇帝感疾之由天顔颦蹙久之屡防叹韪然当是时犹未至于如此其后卒不见施行为左右大臣所蔽也故善御者毋使穷其力善牧者毋使扰其羣力穷则车败马伤羣扰则瞻前失后静思至此虽有智者不能善也方今天下之事大且急者无甚于此伏望留神三复考验施行
　　舜民知定州论河北备邉五事状奏曰臣猥以衰疾缪尘圣选使待罪邉陲平日责任固已非轻况当辽人新旧之交河朔累年饥流之后使辽人盟好如昔无或渝变更不复论傥使有毫髪好恶不同前日便贻中国深忧以臣观之今日河朔之势正如陜西寳元康定之前将不知兵兵不知战一旦仓猝不可枝梧边臣若预为振举则谓之张皇而朝廷亦自不容若依旧宴安号为无事则纲目日见頺废有不胜举之忧故凡议河朔之政者以今日为最难此臣所以不敢缄黙必为陛下陈之也其当急务者略有数端故曰选将兵择郡守添兵额蓄财用谨探报数事修立则邉备之术已过半矣茍行之得防亦无张皇生事之患今臣輙有所请敢望陛下留神省览特赐主张应副则事无不集若委之有司援条沮虽则无复机事矣谨别具开析奏陈
　　选将兵
　　凡言河北军事者必曰将骄卒惰将不知兵兵不知战此上下所同知也或者欲为之整齐训练之则必曰河北军情不同也稍急则生变此中外所共患也又为将者多是膏粱子弟畏河东陜西不敢往尽欲来河北百年之间未尝知有烽火之警虽有出屯不离本路唯是优防暇日安得不骄且惰也近日朝廷将河北将兵遣戍陜西甚得均劳之防臣欲乞陛下特赐指挥将河北将兵轮那出戍河东陜西却将东西京将兵専戍河北以补河北将兵出戍之阙仍比之他将少促代期所贵平时则知有道涂往还之劳缓急则知有出入战阵之事
　　择郡守
　　勘防河北防邉州军自两地讲好以来迨今百年虽号为邉郡不知有战阵守御之事唯是饮食宴乐优防暇日而已以此凡孤质公平竒特之士莫得而居之以至城垒器械凡所谓军中之职不复讲脩相习宴安久已成俗臣伏乞陛下特赐指挥将河北防邉知军州及将副选择脚色内曾经三路防邉城寨将佐及累有战功内知州军曽实歴路分都监资序人充仍举行自通和以来河北防邉知州军条贯所贵缓急之际不致误事
　　添兵额
　　本朝自南北通好已来定州路兵额常及十万尔后日见销耗至熈宁元丰以前定州犹不减二三万人后因封□禁军阙额钱粮朝廷唯务封桩数多转运司利于销兵省费更不切招填因致邉兵日少即今春秋大教尽数不及六七千人定州最为河北屯兵之处尚乃如此其他州军即可知矣咫尺敌境声迹相闻使形势如此岂得安便皆由邉帅不思经久利害惮于建明朝廷不复以缓急仓猝为虑定州马歩禁军共三十一指挥近年毎指挥减作四百人仍招填不足臣今乞将逐指挥人数却复旧额定州依乞元降朝防常令及二万人仍乞于京东西路招刺添填専置官催促所贵稍逺北邉不致张皇
　　蓄财用
　　勘防河北累嵗灾歉又以大河移徙生齿迁流民力凋弊公私乏絶臣访闻本管定州即日人粮不至急阙唯是钱绢苦无现在堡寨以东粮食亦阙兼闻春衣至今有未曽支散去处定州一年约支钱二十二万贯有零诸杂课利改钱祗得一十一万有零其余尽是转运司添陪方了一年支计今转运司那融不行屡曽干告朝廷已闻支拨见钱文钞及借奉职等补牒河北州县既屡经灾歉流死公私乏絶岂有余力买官至于见钱文钞又専为博买斛斗所以应用全阙定州一月诸般支使约万缗军资库转运司见钱祗有七百三十余贯绢二百余匹定武大藩犹且如此其余列郡即可知矣咫尺北敌觇逻日交使知财力至此何以示威取重伏望陛下特赐指挥将给降见钞如粮食足用处权许出卖见钱及诸州军常平钱内借拨一二百万贯赴转运司应副急阙支用却责限归还据今日窘急之势傥朝廷不为讲明救济使人情穷滥缓急必致生事
　　谨探报
　　臣观古之为将守邉第一必先觇逻茍得其术敌人之情可以坐制先人有夺人之功其此之谓也与夫战攻而获胜不可同日而语窃闻河北邉上近年探事人徒有其名至于酬赏全然微薄以致觇逻之人不肯探伺既不知敌人情实则缓急何以枝梧况当新旧之交尤在精审访闻即日安抚司所管回易本钱不多臣欲乞朝廷特降见钱文钞一十万贯添助回易如探伺得实则量添酬赏所贵激劝邉人敌情可得
　　宣和三年蜀州教授冯檝论防邉纳土三害上防曰臣伏见蘷峡广南邉臣开纳土之议诱置熟蕃接武请吏金银缯絮以啗其欲髙官厚俸以侈其心开辟荒芜草创郡邑一部不下三四州而县又倍之入版图者存虚名充府库者无实利而官吏廪禄军兵饷馈脩治城郭日月弥广官吏支持不暇百姓奔走输送之不给其为害一也建筑以来调发害于民间者不可胜计而费出县官者亦不为不多其初监司覈实布赏名为军须唯恐其后常平使者不复执奏已失元祐立法之意而漕司于经费之外复有馈运未免侵支封桩折变科率其为害二也州县之吏躐庶官而升法从脱选调而位正郎武弁转横行布衣窃仕版白丁黥徒为将校者又不论也名器既已假人而禄廪因而耗蠧有司嵗计已数倍于熈丰矣其为害三也不毛之地既不可耕而靡常之性顽不可革建筑之后西南夷苖交寇绵茂而播州溪洞之蛮亦复跳梁乌合之众固无足虑干戈之动不能无伤士卒死干戈官吏没王事生民肝脑涂地往往有之以此知纳土之议非徒无益而又害之也莫若委择帅臣或监司令条具建筑以来财用出入之数商较利病覈实以闻可省者省之可并者并之县不足建则易之以镇寨官吏不必众则緫之以防戎戎兵可减馈运可省四逺可抚而邉鄙之患可息矣自今以往邉臣招地之请邀功生事之隙不可不严禁而杜絶之也通判李新乞罢招安将劄子曰臣尝谓邉俗易惊宜静不宜动邉民性悍可绥不可扰自陛下临御道化徳教蟠天极地凡日月临照薄海内外无不州县悉皆臣妾三代之所不能通六服要荒之外皆纳土慕义化为编氓穷古未始见而圣心轸虑尤先逺徼累诏帅臣监司及城寨官务以懐徕为事况新民籍已久赋输如期出入驯柔重于犯法平时所以动而扰之者招安将是也县须某物寨官有某役使鸡不安埘犬不安窦新民不得安其居彼去官司逺一切俛首听命大率为邉境生事者本于招安将幸今烽燧已息四境澄清无所用招安将愿下帅司槩罢之今后不得更有迁补许监司州县官觉察以闻则绥懐逺人之意尽之矣
