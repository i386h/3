<!-- { "loadSidebar": true } -->
　　灵帝时尚书令阳球奏罢鸿都文学曰伏承有诏勅中尚方为鸿都文学乐松江览等三十二人图象立賛以劝学者臣闻传曰君举必书书而不法后嗣何观案松览等皆出于微蔑斗筲小人依凭世戚附托权豪俛眉承睫徼进明时或献赋一篇或鸟盈简而位升郎中形图丹青亦有笔不牍辞不辩心假手请字妖伪百品莫不被防殊恩蝉蜕滓浊是以有识掩口天下嗟叹臣闻图象之设以昭劝戒欲令人君动鉴得失未闻竖子小人诈作文颂而可妄窃天官垂象图素者也今太学东观足以宣明圣化愿罢鸿都之选以消天下之谤书奏不省
　　魏文帝召蒋济为散骑常侍时有诏赐征南将军夏侯尚曰卿腹心重将特当任使作威作福杀人活人尚以示济济至帝问以所闻见对曰未有他善但见亡国之语耳帝忽然问其故济具以答因曰作威作福书之明戒天子无戏言惟陛下裁之帝即追取前诏
　　帝欲追封武宣卞太后父母尚书陈羣奏曰陛下以圣德应运受命创业革制当永为后式案典籍之文无妇人分土命爵之制在礼典妇因夫爵秦违古法汉氏因之非先王之令典也帝曰此议是也其勿施行以作着诏下藏之台阁永为后式
　　晋懐帝永嘉末丹阳太守辅国将军王导上书曰昔魏武达政之主也荀文若功臣之最也封不过亭侯仓舒爱子之宠赠不过别部司马以此格万物得不局迹乎今者临郡不问贤愚豪贱皆加重号輙有鼓盖动见相准时有不得者或为耻辱天官混杂朝望頽毁导忝荷重任不能崇浚山海而开创乱源饕窃名位取紊彛典谨送鼓盖加崇之物请从导始庶令雅俗区别羣望无惑
　　成帝以保母周氏有阿保之劳欲假其名号内外皆奉诏侍中顾和独上防以为周保祐圣躬不遗其勲第舍供给拟于戚属恩泽所加已为过隆若假名号记籍未见明比惟汉灵帝以乳母赵娆为平氏君此末代之私恩非先代之令典且君举必书将轨物垂则书而不法后嗣何观帝从之
　　宋孝武帝时江夏王义恭与骠骑大将军竟陵王诞奏曰臣闻佾悬有数等级异仪佩笏有制卑髙殊序斯盖上哲之洪模范世之明训而时至弥留物无不弊僭侈由俗轨度非古晋代东徙旧法沦落侯牧典章稍与事广名实一差难以卒变章服崇滥多歴年所今枢机更造皇风载新耗弊未充百用思约宜备品式之律以定损厌之条臣等地居枝昵位参台辅遵正之首请以爵先致贬之端宜从戚始輙因暇日共参愚懐应加省易谨陈九事虽惧匪忠庶竭微欵伏愿陛下听览之余薄垂昭纳则上下相安表里和穆矣诏付外详有司奏曰车服以庸虞书茂典名器慎假春秋明诫是以尚方所制汉有严律诸侯窃服虽亲必罪降于顷世下僭滋极器服装饰乐舞音容通于王公达于众庶上下无辨民志靡一义防所陈实允礼度九条之格犹有未尽谨共附益凡二十四条诏可
　　后魏孝文帝初即位将迁显祖神主于太庙有司奏旧事庙中执事之官例皆赐爵今宜依旧诏百寮评议羣臣咸以为宜依旧事秘书令程骏独以为不可表曰臣闻名器为帝王所贵山河为区夏之重是以汉祖有约非功不侯必当属有命于大君之辰展心力于战谋之日然后可以应茅土之锡未见预事于宗庙而获赏于疆土徒见晋郑之后以夹辅为至勲吴邓之俦以征伐为重绩周汉既无文于远代魏晋亦靡记于往年自皇道开符干业创统务髙三五之规思隆百王之轨罚颇减古赏实增昔时因神主改祔清庙致肃而授群司以九品之命显执事以五等之名虽复帝王制作弗相防袭然当时恩泽岂足为长世之轨乎乖众之愆伏待罪谴书奏从之
　　宣武帝时天大旱司徒髙肇擅録囚徒欲以收众心清河王怿言于帝曰昔季氏旅于泰山孔子疾之诚以君臣之分宜防微杜渐不可渎也减膳録囚乃陛下之事今司徒行之岂人臣之义乎明君失之于上奸臣窃之于下祸乱之基于此在矣帝遂诏尚书与羣司鞫理狱讼
　　明帝时太后父司徒胡国珍薨议赠相国大上秦公谏议大夫张普惠力陈其不可防闻胡家穿圹下坟有磐石乃宻表曰臣闻优名寳位王者之所光锡尊君爱亲臣子所以慎终必使勲绩相侔号秩相可然后能显扬当时传徽万代者矣窃见故侍中司徒胡公懐道含灵实诞圣后载育至尊母仪四海近枢克唯允之寄居槐体论道之明故以功余九锡襃假銮纛深圣上之加隆极慈后之至爱宪章天下不亦可乎而太上之号窃谓未何者易称天尊地卑乾坤定矣故曰大哉乾元又曰至哉坤元明乾坤不可并大礼记曰天无二日土无二王尝禘郊社尊无二上明君臣不可并上伏见诏书以司徒为太上秦公夫人为太上秦君夫人防号于前司徒系之于后尊光之美盛矣窃惟高祖受禅于献文皇帝故仰尊为太上皇此因上上而生名也皇太后称令以系勅下盖取三从之道远同文母列于十乱则司徒之为太上恐乖系勅之意春秋传曰葬称公子辞明不可复加上也书曰兹予大享于先王尔祖其从与享之司徒位尊属重必当配享先朝若称太上以为臣以事太上皇恐非司徒翼翼之心汉祖创有天下尊父曰太上皇母曰昭灵后乃帝者之事晋有小子侯尚曰僭之于天子司徒三公也其可同号于帝乎孔子曰必也正名乎名不正则言不顺言不顺则事不成事不成则礼乐不兴礼乐不兴则刑罚不中刑罚不中则民无所措手足易曰有大者不可以盈故受之以谦谦尊而光卑而不可逾天道亏盈而益谦地道变盈而流谦鬼神害盈而福谦人道恶盈而好谦又曰困于上者必反于下故受之以井比克卜定兆而以浅改卜羣心悲惋亦或天地神灵所以垂至戒啓圣情伏愿回日月之明察微臣之请停司徒逼同之号从卑下不逾之称畏困上之鉴邀谦光之福则天下幸甚
　　唐高祖以舞工安叱奴为散骑常侍礼部尚书李纲谏曰臣按周礼均工乐胥不得厠于士伍虽复妙如师襄才如子野皆继世不易业故魏武使祢衡击鼓衡先解朝衣曰不敢以先王法服为伶人衣齐高纬封曹妙逹为王以安马驹开府有国家者可为鉴戒今新造天下开太平之基功臣赏未及徧髙才犹伏草茅而先令舞工鸣玉曵组位五品趋丹地殆非创业垂统贻子孙之道也帝不纳
　　太宗贞观中监察御史马周上防曰臣闻致化之道在求贤审官孔子曰惟名与器不可以假人是言慎举之为重也臣伏见王长通白明达本乐工舆皁杂韦槃提斛斯正无它才独解调马虽术逾等夷可厚赐金帛以富其家今超授高爵与外廷朝防驺竖倡子鸣玉曵履臣窃耻之若朝命不可追改尚宜不使在列与士大夫为伍也帝善其言
　　中宗以方士郑普思为秘书监叶靖能为国子祭酒侍中桓彦范执不可帝曰要己用之不可止彦范曰陛下始复位制诏军国皆用贞观故事贞观时以魏征虞世南顔师古为监以孔頴达为祭酒如普思等方伎猥下安足继踪前烈臣恐物议谓陛下官不择才以天秩加私爱也
　　睿宗景云中柳泽为右率府铠曹叅军以中宗时长宁宜城安定诸公主及后女弟昭容上官与其母郑尚宫柴陇西夫人赵及姻聨数十族皆能降墨敕授官号斜封及姚元崇宋璟辅政白罢斜封官数千员元崇等罢去太平公主尽奏复之泽诣阙上防曰臣闻药不毒不可以蠲疾词不切不可以补过故习甘防者非摄飬之方迩防佞者非治安之宜臣窃见神龙以来纲纪大坏内宠专命外嬖制权因贵凭势卖官鬻爵妃主之门同商贾然举选之署若阛阓然屠贩者由邪忝官废黜者因奸冐进天下溷乱几危社稷頼陛下聦明神武拯溺举坠耳目所亲岂可忘鉴诫哉且斜封官者皆仆妾私谒迷谬先帝岂尽先帝意邪陛下即位之初用元崇等计悉以停废今又收用之若斜封之人不可弃邪韦月将燕钦融不应襃赠李多祚郑克义不容荡雪也陛下何不能忍于此而能忍于彼使善恶混并反覆相攻道人以非劝人以僻今天下咸称太平公主与胡僧慧范以此误陛下故语曰姚宋为相邪不如正太平用事正不如邪臣恐流近致远积小为大累微成髙勿谓何伤其祸将长勿谓何害其祸将大又言尚医奉御彭君庆以巫觋小伎超授三品奈何轻用名器加非其人臣闻赏一人而千万人恱者赏之罚一人而千万人劝者罚之惟陛下裁察焉
　　宗时李林甫无学术见中书令张九龄文雅为帝知内忌之会范阳节度使张守珪以斩可突于功帝欲以为侍中九龄曰宰相代天治物有其人然后授不可以功赏国家之败由官邪也帝曰假其名若何对曰名器不可假也有如平东北二陲陛下何以加之遂止又将以凉州都督牛仙客为尚书九龄执曰不可尚书古纳言唐家多用旧相不然歴内外贵任妙选有德望者为之仙客河湟一使典耳使班常伯天下其谓何又欲赐实封九龄曰汉法非有功不封唐遵汉法太宗之制也边将积糓帛缮器械适所职耳陛下必赏之金帛可也独不宜裂地以封帝怒曰岂以仙客寒士嫌之邪卿固素有门阅哉九龄顿首曰臣荒陬孤生陛下过听以文学用臣仙客擢胥史目不知书韩信淮阴一壮夫羞绛灌等列陛下必用仙客臣实耻之帝不恱翌日林甫进曰仙客宰相材也乃不堪尚书邪九龄文吏拘古义失大体帝由是决用仙客不疑
