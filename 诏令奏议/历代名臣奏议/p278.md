<!-- { "loadSidebar": true } -->
　　兵部侍郎曺彦约上奏曰臣伏读圣训至再至三仰见陛下夤畏以奉天艰难以济业不矜伐聪眀不鄙薄愚贱博采旁求思有益于治道而后已臣待罪言语侍从之列职思其忧圣意之所未及犹当有以补报万一矧恻怛求之可无一言以自効耶臣窃观陛下嗣服之初未尝有失徳于天下而天下之共治者常有凛然不安之忧天下之论治者常有歉然不足之叹不可谓之小故也岂新政所当行者有未尽耶亦事变之方来者有难测耶将异议者好为纷纷而不足防耶亦将疑其说之不合而思求以胜之耶眀良精一之地兢业万防主徳必欲其宣恩泽必欲其流乃方与贤士大夫争辨扵是非之际疑似扵従违之末则致治之効无时而可望矣都俞之堂何嫌于吁咈好谋之主何难乎销印施行容有未尽事变容有难测异议者正所当卹而其说之不合者不足胜也臣不暇广譬曲引以眀前事之失亦不敢偷容取恱以媚世俗之好窃以爲重裘可以御寒自脩可以止谤若国是之所以未定与人情之所以未孚陛下诸臣皆足以应诏言之矣不复条列以紊天听请即其易行者而径言之庶防其有补也陛下谨定省以事长乐开王社以笃天伦孝友之行宜足以取信于天下矣然而兄弟至亲犹误扵狂妄小人之手道路异说犹袭扵尺布不缝之謡事关国体人皆以爲难防矣臣犹以爲易也守法者人臣之职也施恩者人主之柄也汉淮南厉王欲危社稷大臣张苍冯敬等请论如法文帝既赦其罪废而勿王不幸而死即封其三子于故地以示私恩此往事之眀騐本朝太宗皇帝之所已行也今若徇文帝縁情之义法太宗继絶之意眀示好恶无隙可指虽不止谤而谤乃息矣陛下招山东以复境土抚忠义以幸遗民混一之机宜闿端于此矣然而跋扈之将肆凶残扵制阃授之人持依违扵两端去留不常包藏未发事关国势人以爲难防矣臣犹以为易也戍虎牢之城郑不得与晋争杜太行之险楚不足以支汉用兵之道可以形格而势禁不可以直致也江内者两淮之腹心正军者忠义之主宰有三万之正军然后可以制一万之降卒有十万之正军然后可以制三万之忠义今盱眙孤单江面阔逺三衙涣见谓脆懦若能徙江外之阙额立江内之重屯人众而聚则有才可选军归其营则无劵可擘可以省廪稍可以减般运使超石拔距之勇出其中而牛酒日至之声闻于外然后经理淮壖振立威柄则犯上者飜为孝悌而狂狡者莫不率服矣陛下位置虎臣布列阃外峻陟骤用不拘常制宜有以得其人矣然而每一选用物论汹汹幸而无事则举朝相贺不幸而败事则举朝归怨事闗国论人以爲难防矣臣犹以为易也寇准之在北门则白沟不警矣张浚之在江左则淮淝不震矣今大而帅守小而一州选用已定臣未敢轻议金陵虚席公论之所属目合公论则朝廷奠枕拂公论则海内寒心筋力不逮者既不可以胜任位望未至者又不可以尝试或已试而军民不服或未试而公论不与岂惟臣独忧之凡心乎国事者皆不免于过计矣臣以为人才不可以全求公论不可以力胜与其用轻虚浅廹之人不若用迟钝木讷之士与其用掊克聚敛之才不若用寛裕温柔之徳其仁声足以安百姓其器宇足以压人望气相感则寮属可以任事清介相勉则道义可以相规用人如此则戅直者可以寝淮南之谋而俭约者可以罢子仪之乐矣陛下正旦视朝以求贤为急访落亲擢以静退为首防茅连茹以其彚征宜必以序而进矣然而诏防所攽或指为文具选召所及或虑其不广事闗国榦人以为难处矣臣犹以为易也求贤者人主之心也用贤者人主之实也仁宗之用执政或给札扵天章而使之尽言真宗之待两制或赐对扵夜分而与之议事故中外无不尽之情而田里无不安之俗今已至者列扵朝而未能行其言未至者迟扵外而未能必其进有言而未用则或者疑其沮扵讦当言而未发则或者疑其局扵懦日月逾迈功効蔑然循习如此其视前日未求贤之时何异今若考其言而信其所学用其长而弃其所短则能言者无面从有懐者无腹非矣陛下求言之心已形扵御笔而播告之防复发扵手诏勤勤恳恳惟恐不逮宜有以获其利矣然而外议致疑莫能觧释以爲眀言文武似或止扵衣冠而泛言小大恐不及扵韦布事关国脉人以爲难防矣臣犹以为易也赦令之已行者犹必曰该说恐有未尽诏防之已误者犹必曰前降更不施行况已谓小大之臣则凡率土之滨者皆得以尽言矣引而伸之特在扵一命令之间耳孝宗皇帝即位扵六月之丙子而求言降诏已见扵是月之甲申至八月壬午而进士上书者已补官矣九月癸丑而布衣献言者已召赴都堂矣今若眀降指挥发扬诏防之意精选近臣考定可来之防举而行之不间扵朴直旌而赏之首及扵踈贱则在上者罔有逸言而在下者民用丕变矣凡此数者举天下皆疑其难而臣独以易言之臣非轻此数者而忽之也惧陛下疑言者之过而以为不可行也惧言者测陛下之意而以爲必不行也果其不戾扵圣贤不拂扵典故可以寛圣虑可以系人心若何其不于简易求之而使上下之情扞格而至扵此也然臣犹有献焉立天下之事者贵乎断处天下之事者贵乎谦虑天下之事者贵乎详行天下之事者贵乎速肇十有二州舜之功也汝平水土乃归之于禹薄伐玁狁吉甫之功也侯谁在矣乃归之张仲谓天下可以一人治也不可以一人智力専也丘山积卑而爲髙江河合水而爲大君不自有而归之扵其臣臣不自有而归之于同列所谓谋及乃心者必谋及扵卿士谋及卿士者必谋及扵庶人然后人心恱服怨讟不生今天下之事虽出扵独断而众多之论岂无偶合程度者若因某人之说而建某利用某人之防而除某害造命扵上者不失于断而推功扵下者益示其谦此则舜禹之用心也故曰立天下之事者贵乎断而处天下之事者贵乎谦武王克商未及下车而封黄帝之后于蓟孔子为政甫及七日而肆少正夘于市谓盛徳不可不速祀而奸宄不可不速去也临渊而羡鱼者不若结网之为便冠胄而枕辔者不若弯弓之为捷赏罚之所当行命令之所当出闻一善则若决江河去一恶则迅如震电使责望扵上者无所愤怨而玩狎扵下者不至茍免此则武王孔子之用心也故曰处天下之事者贵乎详而行天下之事者贵乎速今天下之大害者莫急于吏羣臣既已言之而陛下既已闻之矣窃意陛下将以行其言也而出令未暇也天下之大害者又莫急于苞苴羣臣亦已言之而陛下亦已闻之矣窃意陛下亦将以行其言也而出令未暇也议者不深察朝廷之意即谓厌薄其说而不用臣知其不然也陛下无意扵求贤则不发求贤之诏矣无意扵求言则不发求言之诏矣吏之不可使治民苞苴之不可以立国夫人而能言之其在圣眀岂不知此何忍迂缓隐忍以至今日哉行台諌之所已言用转对之所通论求吏之昭灼者而深治之难有功勿贷察苞苴之肆行者而逺斥之虽亲贤勿释立此之断防此之谦虑此之详行此之决则臣犹以为易也触而长举天下无不可为之事矣然则天下之事终扵易而已耶禹曰后克艰厥后臣克艰厥臣孔子曰为君难为臣不易圣人之言有异扵臣之说者何也盖难于保治者君臣之心也而易扵行事者君臣之政也有心扵虑治则于理为难有政以为治则扵事为易上天有靡常之命祖宗立不防之基以朽索而驭马以弱水而载舟若何而谓之易従諌则能如流改过则能不吝赏善罚恶惟恐其不及举直错枉惟恐其不若何而谓之难臣之所谓易者特在扵舍己以从人耳虑治之所以难羣臣既已言之爲治之所以易臣遂得以进其说虽二事也其实一理也古者天子即位三卿进策始之以除患则为福次之以先患虑患谓之豫终之以祸与福邻莫知其门豫哉豫哉万民望之以为祸者福之所倚福者祸之所伏言福而不言祸非所以爱其君而忧其国也陛下勿谓天灾之未见而以为安也勿谓外难之未作而以爲治也天灾未见楚荘王以爲忧外难未作晋范燮以为虑董仲舒所谓出灾异以谴告出恠异以惊惧者推广此意也贾谊所谓即不幸有方二三千里之旱卒然边境有急者端本此说也臣壮时粗有志时事今年六十有九多病少安去死无防心志既已不强议论又复浅陋自量筋力无益斯世感陛下求言之意而羣臣又已建责难之义敢复求其所以易者以献望陛下行之而已非敢反常说而背古道也惟陛下与大臣图之臣不胜惓惓
　　彦约又奏曰臣闻天生民而立之君使司牧之非以厉民将以全其生也丝麻谷粟皆所以养其生刑威庆赏皆所以保其生甲胄干橹皆所以防其生赋敛力役皆所以久其生其有功扵天下也如此然后居无伦之贵享无敌之富玉食以为奉而黄屋以为居谁敢议者天有爱民之心而不与民接民有愿安之心而不能自安以天下而付之扵君以一人而奄有天下所以利扵民者必平治而害于民者必削弱意可见也本朝光有天下夐出唐虞三代之表攷诸名贤之论知其国祚长久出于市不易肆其端甚微而其效甚显万世帝王之业固已权舆于此矣累圣相承以民为本赋敛欲其必薄刑罚欲其必轻力足以制敌而每欲议和兵足以讨贼而毎欲招安爱民之心与天通矣比年边戍未撤粮运不寜事有牵制非朝廷之所欲也一家之大者多至百夫一夫之费者何止十缗其困如此而州县犹以爲货有濡沬不至而重叠差之者有富豪得免而移扵下戸者水旱间作嵗事不登事出不测亦朝廷之所忧也窘于浸润者或不能入土殒扵焦枯者或废扵铚艾其灾如此而州县犹肆其虐有循行其地而懜若无见者有量减一二以应故事者以至多量斛面名曰出剰碎纳尺寸不许合钞产去税存勒令代纳已经预借更作名甚者嗾使顽民诬诉上戸执以隐微便加籍没入其干连便作正犯千金之家万亩之产视若已物曽无忌惮法令眀备既不举行朝论禁戒若无闻知蠧国害民一至扵此习俗不美良可叹也亦又有可言者混区宇者莫大扵兼爱伤和气者莫甚扵嗜杀假息微虞屡扰边垂中原遗黎襁负归化祖宗徳泽深入人心者牢不可遏一统之效可以循致矣敌以侵掠子女为军前之赏我则反其耄倪以示吾仁敌以焚荡室庐为军前之威我则安堵黎元以示其整取级扵当阵而不取扵逐北因粮扵储积而不因扵民财使彼民之怨彼者怨之而益急而其所以慕义者慕之而不置欲声教之不暨朔南不可得也如闻边境之上浸失本意效尤扵敌而结怨扵民逞怒扵赤子而帖耳于敌国甚者忠义之徒以打刼名军主将通知未能遽革以此而欲吊民可谓心迹判然矣百姓不奠枕则颂声不作边民不袵席则箪壶不至臣愿陛下严监司之选如仁宗之用张昷之以按察为职则境内之民皆得其所重将帅之任如太祖之用曹彬以不杀为贤则境外之民皆向其化如此而邦基不巩固社稷不灵长臣未之闻也敢以是为初政之献惟陛下留神
