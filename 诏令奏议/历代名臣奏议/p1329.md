<!-- { "loadSidebar": true } -->
　　端平元年翰林学士知制诰真徳秀上奏曰臣伏覩太史奏元日立春风起干位其占主兵丁西之夕月犯太白亦为兵象或谓星文所主实在卫晋以此仰寛圣忧夫天道主乎华夏而本朝者中原正统之所在也天之示戒所以仁爱陛下岂为区区北敌计哉况时方用兵而占亦主兵厥甚明可不深惧汉王嘉有言应天以实不以文然则陛下所以仰答天戒者亦曰实而已矣何谓实本之于心则为实意修之于身则为实徳推之于事则为实政有是三者应天之道得矣大学曰所谓诚其意者毋自欺也夫为善而无实是谓自欺以之欺人肺肝且不可隠况天道神眀而可欺乎陛下亲政以来干干终日修身进徳之诚发政施仁之目形之翰墨播之诏令无一非善是宜昊穹昭格休应狎至而清台占验乃若有未然者皇皇后帝厥监非逺何以致是意者应天之实陛下犹有当尽者乎夫毋不敬思无邪陛下所尝笔之宥坐者也动静起居眞若神明之在上然后为敬之实声色玩好眞若宼雠之必逺然后为无邪之实若敬焉而有以害之正焉而有以汨之则虽玉音之铿锵时发于口金书之焜煌日接于目皆虗文而非实也用人听言陛下所尝诏之百辟者也登进贤能不徒宠其身必有以尽其材然后为用人之实开纳忠谠不徒容其直必有以行其防然后为听言之实若贤者固见礼而所蕴未获究谏者固见容而所陈不尽施则虽夔龙之武相接于廷凤皇之鸣日闻于耳皆美观而非实也况名曰卹民而凋瘵如故未闻实惠之有加名曰察吏而污浊如故鲜以实廉而自励至于财匮而弗赡币轻而不行师徒丧于犇溃舟楫坏于转输凡若是者皆未闻经理之实敌人狡焉日伺吾隙设有不幸如占书所云其将何以应之乎天佑皇家豫形警告至惓惓也伏惟陛下深体上天仁爱之意凡其本之心脩之身推之于事者必使无一非实而去其所谓文具美观者上帝监临必垂眷佑所以延洪国命销弭兵菑当有潜格于冥冥之中者矣臣竢罪禁林防恩防厚因人事以推天意常切隠忧故不敢避犯顔之诛僭陈苦口之戒仰祈献察
　　广东经畧安抚使崔与之上奏曰比年以变故层出盗贼跳梁雷雹震惊星辰乖异皆非细故京城之灾七年而两见岂数万户生灵皆获罪于天者百姓有过在予一人此陛下所当澟澟惟有求直言可以禆助君徳感格天心又曰戚畹旧僚凡有丝髪寅縁者孰不乗间伺隙以求其所大欲近习之臣朝夕在侧易于亲昵而难于防闲司马光谓内臣不可令其采访外事及问以羣臣能否盖干预之门自此始也若谓其所言出于无心岂知爱恶之私因此而入其于圣徳宁无玷乎
　　三年工部侍郎李心传上奏曰臣闻大兵之后必有凶年盖其杀戮之多赋敛之重使斯民怨怒之气上干隂阳之和至于此极也陛下所宜与诸大臣扫除乱政与民更始以为消恶运迎善祥之计而法敝未尝更张民劳不加振徳既无能改于其旧而殆有甚焉故帝徳未至于罔愆朝纲防苦于多紊廉平之吏所在鲜见而贪利无耻敢于为恶之人挟敌兴兵四面而起以求逞其所欲如此而望五福来备百谷用成是縁木而求鱼也臣考致旱之由曰和籴増多而民怨曰流散无所归而民怨曰检税不尽实而民怨曰籍赀不以罪而民怨凡此皆起于大兵之后而势未有以消之故愈积而愈极也成汤圣主也而桑林之祷犹以六事自责陛下愿治七年于兹灾祥饥馑史不絶书其故何哉朝令夕改靡有常规则政不节矣行赍居送畧无罢日则使民疾矣陪都园庙工作甚殷则土木营矣潜邸女冠声焰滋炽则女谒盛矣珍玩之献罕闻郤絶则苞苴行矣鲠切之言多厌弃则谗夫昌矣此六事者一或有焉犹足以致旱愿亟降罪已之诏修六事以回天心羣臣之中有献聚敛剽窃之论以求进者必重黜之俾不得以上诬圣徳则旱虽烈犹可弭也然民怨于内敌逼于外事穷势迫何所不至陛下虽谋臣如云猛将如雨亦不知所以为防矣帝从之
　　监察御史吴昌裔上奏曰臣闻天运常新而无穷人情循旧而难变陛下即位以来坐受春朝凡十二正朔矣天地变化嵗月推移光景常新事防无极乃以更新之意向复还往昔之规橅虚老流光浸渝初志上恬下翫甚可惜也迩者十二月壬子雷甲寅洊雷越正月己未大雨雪辛酉又雪视鲁隠八日之灾孰甚八月敌宼蜀十月宼襄十一月围黄视汉阳诸姬之祸为惨天变如此外患如此此正陛下君臣濯旧而圗新之时也然臣仰窥圣徳妄议朝政私窃有惑焉陛下本心清明向也韬晦于逸欲今缉熈典学君徳宜日新矣然妃后之閤妙丽交进王侯之邸锡赉频烦则恭俭之徳不加乎旧陛下八柄予夺向也牵制于权奸今垂拱亲事君权宜作新矣然貂珰之长间通外庭羽衣之嬖时干私谒则总揽之权不加乎旧州县贪黩之根皆故相遗种也而时异事殊余孽复起犹回防于旧恶而不衰天人乖异之证皆故王厉气也而日迈月征烝尝缺祀犹藏宿于旧怨而不释旧染之俗贵咸新也旧邦之命欲维新也今细防节目时有一新之功而大本大端脱然未变于旧是岂明徳新民之极乎往者权臣三十年用人多出私意每欲用一私昵则必参以公议一人谓之带过更化初无此弊也近日除授率乖素望往往兰艾同进而不皆一色纯正之人则除吏复循其旧往者权臣每台谏月课多出风论及意有所覆防则言又寝而不行谓之收起更化初无此弊也近日台疏率多浮沈往往风采销沮而常有危疑引去之意则玩谏复仍其旧陈升之引闽人吕頥浩引山东人荐士而私其乡党此旧辙也今着廷之官督府之属左右互拟其一何以兼揽天下之才赵防多用蜀人王淮多用浙人选才而偏于乡旧此故态也今执政之召说书之置东西并用其二何以旁招四方之彦夫使亲旧而皆贤固所当用也乡人而皆善固不当弃也然陶陶日新曽防何时而昭昭然立的复寻旧武此岂至公血诚之心哉然则剥烂而复鼎否而新亦在君相加之意而已建炎四年正月雷雨再见是为乌珠过江之应髙宗谓辅臣曰朕与卿等宜共脩徳以实应天此陛下新徳畏天之法也绍兴辛巳正月雷雪交作是为金兵临江之证王十朋遗陈康伯书曰相公居燮调之任当进贤退不肖以弭天变此宰相新国正君之事也臣愿陛下濯去旧见以来天下之善大臣改纪旧习以公天下之听用人必惟其贤毋使邪党乗间而错起聼言必从其是毋使公论被厄而不伸养君心之源常戒谨危机以扶天理清政本之地务力行好事以顺人心惜隂爱日惟新是图如此而天怒不回民恫不怿外患盗贼不屏息臣甘伏妄言之诛昌裔又论四隂之证状曰臣窃见立秋以来常隂为沴先一日大雨雹越翼日暴风至霪雨不止至于旬时蚤禾坏于垂成晩稻伤于既颖丰穰之转而凶荒将恐害于粢盛无以供我军实又闻天目一带洪浸漂流水冒近畿是殆为兵为饥之证占书曰雨雹隂胁阳也雨隂干阳也方金火之交而厥罚常雨此非隂盛阳微之故乎夫臣者君之隂也妻者夫之隂也小人者君子之隂也四裔者中国之隂也且自圣上揽权之后固无昔日擅命之臣惟威令积弱不能以运掉三邉纪纲浸頽不能以操制诸将习强者方命怙宠者玩威第功赏者多肆于诞诬报军书者輙轻于狎侮偏稗擅离部伍而不知有国法士卒敢淩州县而不知有朝廷积是强形渐不可长此非将帅之权太盛乎方国歩艰难之日正君心恐惧之时而道路流言窃议圣徳谓宫庭燕饮频为过差阁分妃嫔多着位号知书近侍以竒巧而移上意私谒衺民以险陂而通外交甚至外廷之除授或倚于幽隂帅柄之请求輙通于中禁牵于柔道职是厉阶此非女宠之谒太胜乎端平人才之盛蔼然有小元祐之风不一二年初意渐变君子则厌薄以为无益小人则爱惜以为有才三凶嘱托以潜归二孽侥觎而再起不惟昔之所斥者复乗隙以求进而今之所摈者亦旋踵而得迁旁啓多门自塞正路此非旧人复用之渐乎防古慿陵中夏盖非残金之比初犯蜀口五郡为墟继犯荆襄十州如燬将士征行而不得卧妇子流徙而不得归欲战则窘事力之不强欲和则虑情欵之未实又况唐邓均陆之宼导之以扣江秦巩松维之族诱之以斡腹内外受敌殊可寒心此非敌国窃发之证乎凡此四端是皆隂事形于下则变见于天证象孔昭警戒甚至陛下代天作子者也所宜昭徳塞违以回渝怒之威大臣佐理隂阳者也所宜开诚布公以消乖沴之气阳明胜则徳性用隂浊胜则物欲行消长之机正宜澟澟今大昕坐朝间有特不视事之文私第谒假或有时不入堂之报上有耽乐慆逸之渐下无协恭和衷之风在内则嬖御怀私以为君心之蠧在外则弟子寡谨以为朝政之累游言噂沓宠赂彰闻欲以此销烁羣慝呼吸太和得乎昔建炎三年六月隂雨不止髙宗罪已求言宰执引咎求去郎官以上皆许言朝政阙失时中书舎人季陵以三隂之说应诏谓能制将帅为徳之刚能抑宦寺为徳之正御史中丞张守亦以三隂之说抗防愿严恭寅畏以修其徳更选任辅弼以修其政上下动色祗畏明威卒扶炎精之光以基中兴之盛皆自髙宗君相一念抑畏中来也臣愚欲望陛下仰绳祖训顾諟天明逺声色戢宦寺以清宅心之源进忠良斥奸回以公用人之柄宣明典章以申御将之法谨固封守以严备敌之防而二三大臣各一乃心各和乃政通宫中府中为一体毋使陟罚之异同合在边在廷为一家毋使细大之偏重如此君臣合徳中外革心未有不转灾眚而休祥易隂防而旸霁天下事变亦当隂消潜弭而不足忧矣臣不胜拳拳
　　嘉熈元年火灾右司郎中赵必愿应诏上封事曰开边稔祸之刑牵制而未行激变弃城之戮姑息而未举荆襄沦没祖宗之基业莫能保淮蜀蹂躏赤子之寃防无所依履畆之令下而加以抑配称提之法严而重以告讦民无盖藏每有转壑之忧士不宿饱常有思乱之志又曰台谏给舎骨鲠之论莫容左右便嬖浸润之言易入春夏常享濶略于原庙之尊节钺隆恩殷勤于邸第之贵又曰必也正故相专国之罪严贪夫徇货之诛思室鬼髙明之瞰先编氓后亲贵去木妖竞治之衅尚坚固革奢华戒宫殿无度之燕酣节内庭不急之营缮必愿为宗正少卿因转对上言曰中才庸主惟其无所知觉故言不可入而败已随之陛下作敬天之图朝夕对越谓宜天意可回而荧惑失度欝攸煽灾迫近禁门防燬左藏烟埃方熄白昼陨星贯日之虹胁阳之雹叠见层出陛下观时察变何由致此今日之事动无良防惟在侧身修行祈天永命而已
