<!-- { "loadSidebar": true } -->
　　理宗时李韶为礼部侍郎上防曰臣生长淳熈初犹及见渡江盛时民生富乐吏治脩举事变少异政归私门绍定之末元气索矣端平更化陛下初意岂不甚美国事日壊其人或罢或死莫有为陛下任其责者考论至是天下事岂非陛下所当自任而力为乎左氏载史墨言鲁公世従其失季氏世修其勤盖言所由来者渐矣陛下临御日久宜深思熟念威福自已谁得而盗之防舎此不为悠悠玩愒乃防于左氏所谓世従其失者知南剑州徐元杰上奏曰臣叨恩收召获对清光不敢以故事具文之言对惟陛下垂听焉臣窃惟天下可虑之势譬之舟泛沧溟非不歴惊波怒涛之险幸狂飚之粗息宜同心而共济可也茍以恬静自纾偃仰少憇视罅漏之渗而弗窒睹维楫之亡而弗捄于于然畧无诞先登岸之意正恐天大以风其何以支方今之弊无以异此臣闻敌国外患之有无正所以系国之存亡也自古不恃敌之不来恃吾有以待之国势必尊严内治必整饬君臣上下凡见之于严训胥吿者惟曰常谨其在我而已是以唐虞盛时四夷来王实本于无怠无荒之忱蛮夷率服不外乎端徳难壬之化当时廷臣吿语首欲其儆戒于无虞之日帝之作歌非夸诩也乎勅天之命而不敢安臯陶之飏言非溢美也恳恳乎兴事谨宪而不敢怠不特此尔上之所以吿者曰惟时则不玩于惜隂也曰惟防则不忽于谨微也下之所以复者首之以念防而致其虑终之以钦防而坚其忱不徒为明良喜起之赓必严于丛脞惰隳之戒夫以防和气象犹谆切规警如此今果何时视为已安已治而悠悠玩愒得乎陛下与二三大臣以宗社为心是正励志复雠卧薪甞胆汲汲于生聚教训之时也是正忧治危明寝薪厝火皇皇然痛哭流涕之时也陛下一警悟及此则夫愤立志责躬捄过以先羣下者是又今日之良机也然立志防易消靡救过常易因循叹白日之如飞痛事功之何及慨苍天之罔极懐报称之何穷体认乎天地眷祐之隆感念乎祖宗付托之重悼襄汉之未葺愤淮蜀之未靖陛下必有志于拨乱二三大臣亦必相与坚定夫修攘之规摹而燕安江沱玩敌噬脐者不可不鍳也乱离斯瘼之在念劳来还定之闗忧陛下必有志于平治二三大臣亦必相与恢拓夫济之事业而民亦劳止谓可少康者不可不戒也臣闻前乎十年圣语尝曰即位以来未曽为祖宗办一事是盖圣志英烈质天地神明而无愧惜其工夫经理之次第不能反而求之以乖陛下之初心而法家拂士所以规切时政者又不能谆勤恻怛以开明夫上下有为必遂之志举世之耆艾骨鲠为之摈弃沦落而无余者则亦甚可惜也虽然事无难易有志竟成鉴旧图新办此心尔陛下以不负天地祖宗为心必示人以予违汝弼之防二三大臣以不负陛下为心必谕人以勤攻吾阙之求自是而倡之则内外小大之臣亦必洗心涤虑莫不有官师相规之义故夫谨法守之奉者勿求多于道揆之常井然周官法度之中隐然闗睢麟趾之意至公血忱对越之实徳相与每事而发见凡有动于血气之私必深省而自窒之刻厉坚苦负荷之定力相与叶心而扶持少有隣于便安之适惟深戒而隄防之如是则自上而下无一念而不以天下国家为事无一事而不以天地祖宗为心是盖古者君臣相与克艰之义不惟逸豫惟以乱民其旨如此陛下与二三大臣信能持此之志坚如金石捄此之过疾如雷风则举天下之事势自莫不徐就吾之条理矣虽然臣所谓立志者志于与治同道囘承平之气脉也臣所谓捄过者捄其与乱同事起积壊之膏肓也况夫上而天命之靡常所以祈天而永命者在是下而人心之可畏所以感人而结心者在是臣观圣人之作春秋其于鲁宣之时书灭赤狄书大有年又必书灾异而迭见于先后其意盖亦深矣此古大臣所以日奏四方水旱盗贼之变以警上心者非过虑也盖有所警则不敢玩忽入而谨之于存飬者皆所以事天出而推之于宠绥者亦所以相帝无敢戯豫敬天怒也而賔筵媟近或以汨清明之气而售其欺者不可以不防治民祗惧畏天命也而田里愁叹得以稔乖戾之证而莫之闻者不可以不察以世教所当身任也必修明乎三纲五常以为扶持有永之道以国事所当时饬也必兢业乎一日万机以寓寅畏自度之敬以至莭无艺之费用罢不急之工役去无益之崇尚庶防简静足以宅圣志忧勤足以玉圣躬推而见于酬酢运量之际无往非刚徤粹精之徳兹皆人事之所当尽而天理之所必契者陛下其深念之舍是则应天以文何以迓续乎天命夫人心不同如其面然公是所在千万人一心也昔者烹阿大夫封即墨大夫齐国大治人人各尽其忱唐之朝廷举措得宜自有以深服乎将帅士卒之心陛下责吏治有诏戒边帅有诏风飞雷厉之下草偃蛰奋宜无防难然以臣观之人心垢玩积习深矣士大夫志富贵而不志功业革其面而不革其心锢于患得患失之己私而爱民爱君之心事无复有矣陛下及是之时勇有立志开忠直之路塞邪枉之门聚贤人君子以肃羽仪择监司帅守以严按察诏二三大臣以包荒冯河之力量于以崇难进易退之风凡忠良明知有欲为而未遂者必意气感动而招徕责三边将帅以备塞御戎之事功于以行信赏必罚之令凡偏裨行伍有轶羣而超众者必公共搜举而躐用之如是则内外之所信向盖不但可以作新吏治而已舍是则动人以言何足以感服乎天下今天下大势有可以兴起之机陛下与二三大臣当悠长以思惟至公血诚可以感召和气惟刻厉坚苦可以成就良心则臣所谓愤立志责躬捄过者虽天且弗违而况于人乎况敌国外患乎臣草茅书生不识忌讳深念受恩罔极无补防埃斋心积忱以对越之心对陛下志于感动不觉言多惟陛下不以故事具文视之则宗社幸甚天下幸甚
　　洪舜俞进故事曰宪宗尝与宰相论治道于延英殿日旰暑甚汗透御服宰相恐上体倦求退上防之曰朕入禁中所与处者独宫人宦官耳故乐与卿等共谈为理之要殊不知倦也
　　臣闻人心不可以两用有所慕则有所忘好善者忘酒乐徳者忘色八年于外急于拯四海之溺而忘其家日昃不食勤于合万民之和而忘其身所重在此则所轻在彼也方时瘅暑人孰不惟寛凉之是慕宪宗锐于图治议政延英日且旰矣汗透御衣而不頋盖忘其为暑也谦虚以尽大臣之情而无取乎宫人宦官之与处奋励以讲中兴之要而不求乎深宫广厦之自逸社稷生灵之念日切于中凡人情之所共乐者无不忘之其肻以天下之未安为一身之适乎况是时名相皆足以穆天縡经国体所议必非不急细务徒防旰食之听者堂堂两河已尽在规画中矣彼避暑九成而忘其亲生凉殿阁而忘其民心移于物惟欲是縦贤君所当戒也
　　金世宗时参知政事张汝霖因朝日论事上前世宗谓曰朕观唐史见太宗行事初甚厉精晚年与羣臣议多饰辞朕不如是也又曰唐太宗明天子也晚年亦有过举朕虽不能比迹圣帝明王然常思始终如一今虽年髙敬慎之心无时或怠汝霖对曰古人有言靡不有初鲜克有终有始有卒者其惟圣人乎魏征所言守成难者正谓此也上以为然











　　歴代名臣奏议卷一百九十
　　钦定四库全书
　　歴代名臣奏议卷一百九十一
　　明　杨士竒等　撰
　　节俭
　　齐桓公谓管仲曰吾国甚小而财用甚少而羣臣衣服舆马甚汰吾欲禁之可乎管仲曰臣闻之君尝之臣食之君好之臣服之今君之食也必桂之浆衣练紫之衣狐白之裘此羣臣之所奢大也诗云不躬不亲庶民不信君欲禁之胡不自亲乎桓公曰善于是更制练帛之衣大白之冠朝一年而齐国俭也
　　秦穆公问由余曰古者明王圣帝得国失国当何以也由余曰臣闻之当以俭得之以奢失之穆公曰愿闻奢俭之节由余曰臣闻尧有天下饭于土簋啜于土瓶其地南至交阯北至幽都东西至日所出入莫不賔服尧释天下舜受之作爲食器斩木而裁之销铜铁脩其刃犹漆黒之以爲器诸侯侈国之不服者十有三舜释天下而禹受之作爲祭器漆其外而朱画其内缯帛爲裀褥觞勺有彩爲饰弥多而国之不服者三十有二夏后氏以没殷周受之作爲大器而建九傲食器雕琢觞勺刻镂四壁四帷茵席雕文此弥侈矣而国之不服者五十有二君好文章而服者弥侈故曰俭其道也由余出穆公召内史廖而告之曰寡人闻邻国有圣人敌国之忧也今由余圣人也寡人患之吾将柰何内史廖曰夫戎辟而辽逺未闻中国之声也君其遗之女乐以乱其政而厚爲由余请期以疎其间彼君臣有间然后可图君曰诺乃以女乐三九遗戎王因爲由余请期戎王果见女乐而好之设酒听乐终年不迁马牛羊半死由余归谏谏不听遂去入秦穆公迎而拜爲上卿问其兵势与其地利既以得矣举兵伐之兼国十二开地千里穆公奢主能听贤纳谏故覇西戎西戎淫于乐诱于利以亡其国由离质朴也
　　晋平公爲驰逐之车龙旌众色挂之以犀象错之以羽芝车成题金千镒立之于殿下令羣臣得观焉田差三过而不一顾平公作色大怒问田差尔三过而不顾何爲也田差对曰臣闻说天子者以天下说诸侯者以国说大夫者以官说士者以事说农夫者以食说妇姑者以织桀以奢亡纣以淫败是以不敢顾也平公曰善乃命左右曰去车
　　汉武帝末年天下侈靡趋末百姓多离农亩上从容以问太中大夫给事中东方朔曰吾欲化民岂有道乎朔对曰尧舜禹汤文武成康上古之事经歴乆逺臣不敢陈愿近述孝文皇帝之时当世耆老皆闻见之贵爲天子富有四海身衣弋绨足履革舄以韦带劒莞蒲爲席兵木无刃衣緼无文集上书嚢以爲殿帷以道德爲丽以仁义爲准于是天下望风成俗昭然化之今陛下以城中爲小图起建章左凤阙右神明号称千门万户木土衣绮绣狗马被缋罽宫人簮瑇瑁垂珠玑设戱车教驰逐饰文采樷珍怪撞万石之钟击雷霆之皷作俳优舞郑女上爲淫侈如此而欲使民独不奢侈失农事之难者也陛下诚能用臣之计推甲乙之帐燔之于四通之衢却走马视不复用则尧舜之隆宜可与比治矣易曰正其本万事理失之毫厘差以千里愿陛下留意察之
