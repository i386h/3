<!-- { "loadSidebar": true } -->
　　方平又上车服论曰臣闻为国以礼莫大乎制度制度成立则上下之分定尊卑之序别争夺之患塞僭乱之害除夫如是其理天下犹示诸掌乎曰夫名以岀礼礼以体政政以正民是以政成而民听易则生乱在易节卦象曰节以制数度议徳行若夫以徳诏爵以才居位是为议徳行名位不同礼亦异数是为制数度故虞书曰车服以庸又曰五服五章哉周官则有五仪九命以正诸侯之位以等诸臣之爵自国家封方之度宫室门庭之式宗庙祭祀之法宾客交接之道钟石羽籥之列几筵爼豆之数冕服圭籍佩组之饰车乗旗斿缨旄之制牢积飨食之品祼酢问劳之节惟事事乃其有制而后邦国有伦也是故观其采章则人望而畏辨其文纪而众不敢黩有徳者一物可以旌赏有功者一辞可以宠荣王者南面而治惟名与噐而已汉世车服颇存周旧自士已上带裳冠冩而皆乗车以马为騑服异其轮辐衡轭轓幰帷裳以彰等级之度自江左至隋仪物未替而中原永嘉之后五胡杂处先王典礼防乱无遗元魏髙齐增为竒诡舆裳制度于古无说隋氏一统稍复旧仪车服等衰差为四品有常服公服朝服祭服其三公朝服进贤三梁冠绛纱单衣白纱中单皁领褾白练裙襦绛蔽膝革带金饰钩防方心曲领绅带玉镖剑山苍玉佩绶乌皮舄笏用象牙乗车油幰朱网是时内外百官文物有序贵贱士庻较然殊别至炀帝数事廵幸屡兴师役百官行从皆服袴褶始诏随车驾涉逺者皆戎衣以五色表贵贱焉唐侍臣服令虽畧比隋制盖陪祭朝享元会大事乃具服其防见进对折上巾紫襴袍环带鞶嚢佩乌皮靴而已始有乗马之服盖车不复御矣相承至今焉臣闻古先圣人制礼之意为冠冕以庄其首为履舄以重其趋行步则有冲牙之声登车则有和鸾之节是故斯须而必在礼矣夫貂而骑赵武灵所为胡服也靴胡履也合袴胡袴也曰弃衮冕而南冠以岀不亦简彛乎尊卑无章民何效焉茍曰便而已矣天下庸得不驰骋而狂乱者欤今郊祀大礼天子驾玉辂而王公百辟皆法服骑从此礼之尤失者也臣观汉仪虽守令之卑皆有从车唐景龙中皇子将行释奠于太学有司草仪注从臣皆衣冠乗马时议者以为马本用于军旅戎服而乗贵于便习长裙广袖纡组鸣玉非马上所宜其仪遂寖况国之盛礼天下所观是宜示之以尊卑显之以秩序而以辅相之重杂于驺骑之羣岂所以彰朝廷之尊严者哉又巾履靴笏自公卿大臣以为朝服而卒校胥史为制一等其罗縠绮纨织文絺绣自人君至于庻人同施均用其居室噐玩之汰则豪人大贾逾于贵戚臣闻周官曰以仪辨等则民不越臣愚以为宜约前世之礼文详定方今之制度大臣复依汉晋乗车驷马增异冠服卿大夫士以品式差降之贵则备物卑则畧焉其卒校胥史盍稍撙省其制令有所殊异不相疑杂则上下不相防朝廷之道尊等级自隆居然崇陛之象纪章自辨无复假噐之讥矣
　　福建路转运使蔡襄上奏曰臣伏闻陛下为温成皇后立忌臣窃谓圣人制礼所以明轻重尊卑之节过与不及皆曰失礼故太常设官职在检详陛下临御天下三十余年动遵典法圣徳之盛明如天日近者温成皇后薨逝事不下礼官详检既已施行虽有过当无由追改今又立忌考之于礼未为适中伏以孝章淑徳章懐四后于陛下为伯祖妣为皇妣其属之尊如此向来奉慈皆不立忌温成皇后生则为妃后乃追册于陛下为卑防之列不应立忌伏望圣慈追还勅命庻乎天下之人知陛下以礼断情合于中道
　　知太常礼院苏颂请重脩纂国朝所行五礼防曰臣窃惟方今圣治日新百度修举其在朝政固无可措言者然诏防开纳不容自嘿輙敢以平昔所懐一二狂瞽仰塞明诏臣伏见国朝以来制作礼乐上采三代下迄有唐损益节文简册具载而前后礼官纂集类无法制或直载一时所行或杂牍岁月条目相错本末不伦臣窃考之六经在礼有三种之别周官着有司典领之事仪礼载升降隆杀之节戴记叙古今因革之文虽圣贤作述之不同而语其归趣实相为表里也后世言礼者皆不岀此三体汉晋洎隋虽代有作者而茍简一时法制无取唐明皇命学士等因贞观显庆所修五礼讨论删改集成一百五十卷是为大唐开元礼行于累朝设于科举其学者则有义鉴义罗之类比于近代之书最为详悉故今世汉晋洎隋皆无而开元礼独不废者以其法制存焉故也太祖皇帝特诏儒臣刘温叟卢多逊扈防等祖述其书以今事仍加増损足成二百卷是为开寳通礼又有义纂一百卷以发明其防要仍依开元礼设科取士逮今官司遵用斯为不刋况之六经仪礼之别也然此特一经也在于有司典领之事古今沿革之文犹阙而不立故举行之际尚或未备自开寳以后百年之间累圣躬行声明寖盛非有继述后世何观嘉祐初太常欧阳修奏请编撰彼时臣任博士职预纂修常以恭谢一门分为三目其一自降御札公卿百司奉行办备之事谓之有司其二自前期陈设至祼献礼毕谓之仪注其三采古今曲台论议更创之制谓之沿革以此一门为例他悉仿之修己议定具草会臣罢礼官领他职复奏姚辟苏洵继掌其事辟洵离析旧文更立新体撰成一百卷是为太常因革礼虽号简要防同钞节固可以备有司之检阅诚未足以发扬圣朝制作之盛也臣伏覩陛下留意典章修举废坠前岁诏命近臣详定礼文自郊庙至于羣臣朝会与夫燕享噐服之名数舞乐之形容考古揆今审求至当皆三代之所放失汉唐之所阙遗断自清衷举行殆遍固当着于典训与六经并行为万世矜式也臣不胜愿幸欲望再命诸儒讨论国朝以来自开寳通礼至近岁详定礼文以有司及仪注沿革依三礼随类分门着为大宋元丰新礼付之太常颁于学官使博士弟子讲习大义或施于科举则数岁之后必有详练防通之人上副防擢可以为朝廷讲议之官庶防天下向风皆知礼教谦恭撙节不学而能于变时雍可跂而待也
　　英宗即位初殿中侍御史司马光上论后殿起居劄子曰臣窃见国家从来以垂拱崇政为便殿乗舆每旦先御垂拱退御崇政是以侍从近臣已于垂拱起居者非有职事奏对更不复至崇政近岁以来乗舆间日一御垂拱有司不详事体本末遂令学士待制及两省官只赴垂拱不赴崇政起居近以山陵未毕乗舆不御垂拱将近旬月学士以下遂废起居之礼岂有名为侍从近臣而动逾旬月不得瞻望黼扆臣恐朝廷之仪由此相承寖益讹谬欲乞今后应乗舆不御前殿并令学士待制及两省官赴后殿起居或以为太烦即令两日一次起居
　　治平元年光知諌院又上论阶级劄子曰臣闻治军无礼则威严不行礼者上下之分是也唐自肃代以降务行姑息之政是以藩镇防扈威侮朝廷士卒骄横侵逼主帅下陵上替无复纲纪以至五代天下大乱运祚廹蹙生民涂炭祖宗受天景命圣徳聪明知天下之乱生于无礼也乃立军中之制曰一阶一级全归伏事之仪敢有违犯罪至于死于是上至都指挥使下至押官长行等衰相承粲然有叙若身之使臂臂之使指莫敢不从故能东征西伐削平海内为子孙建乆大之业至今百有余年天下太平者皆由此道也近岁以来中外主兵臣僚徃徃不识大体好施小恵以盗虚名军中有犯阶级者务行寛贷是致军校大率不敢钤束长行甘言恱色曲加煦妪以至懦怯兵官亦为此态遂使行伍之间骄恣悖慢寖不可制上畏其下尊制于卑所谓下陵上替者无过于此臣闻圣王刑期于无刑今寛贷犯阶级之人虽活一人之命殊不知军法不立渐成陵替之风则所繋乃亿兆之命也臣愚欲望陛下特降诏防申明阶级之法戒勅中外主兵臣僚令一遵祖宗之制如敢有輙行寛贷曲收众心者严加罪罚以儆其余庶防纲纪复振基绪永安
　　二年光又言濮王典礼劄子曰臣闻圣人举事与众同欲故能下恊人心上顺天意洪范曰三人占从二人言盖国有大疑则决之于众自上世而然矣臣伏见乡者诏羣臣议濮安懿王合行典礼翰林学士王珪等二十余人皆以为宜准先朝封赠期亲尊属故事凡两次防议无一人异辞所以然者盖欲奉濮王以礼辅陛下以义也而政府之意独欲尊濮王为皇考巧饰词说误惑圣听不顾先王之大典蔑弃天下之公议使宗室防属皆已受封赠而崇奉濮王之礼至今独未施行此众人所以怫欝而未为称惬者也或者恐陛下未能决知二议是非臣请更为陛下别白言之政府言仪礼令文五年月勅皆云为人后者为其父母即岀继之子于所继所生皆称父母臣按礼法必须指事立文使人晓觧今欲言为人后者为其父母之服若不谓之父母不知如何立文此乃政府欺罔天下之人谓其皆不识文理也又言汉宣帝光武皆称其父为皇考臣按宣帝承昭帝之后以孙继祖故尊其父为皇考而不敢尊其祖为皇祖考以其与昭帝昭穆同故也光武起布衣诛王莽亲冐矢石以得天下名为中兴其实创业虽自立七庙犹非大过况但称皇考其谦损甚矣今陛下亲为仁宗之子以承大业曰国无二君家无二尊若复尊濮王为皇考则置仁宗于何地乎政府若以二帝不加尊号于其父祖引以为法则可矣若谓皇考之名亦可施于今日则事理不侔矣设使仁宗尚御天下濮王亦万福当是之时命陛下为皇子则不知谓濮王为父为伯若先帝在则称伯没则称父臣计陛下必不为此行也以此言之濮王当称皇伯又何疑矣今举朝之臣自非挟奸佞之心欲附防政府误惑陛下者皆称濮王称皇考为不可则众志所欲亦可知矣陛下何不试察羣臣之情羣臣谁不知濮王于陛下为天性至亲若希防迎合不顾礼义过有尊崇岂不于身有利而无患乎所以区区执此议者但不欲陛下失四海之心受万世之讥耳以此观之羣臣之忠佞邪正甚易见矣臣愿陛下上稽古典下顺众志以礼崇奉濮安懿王如王珪等所议此亦和天人之一事也
