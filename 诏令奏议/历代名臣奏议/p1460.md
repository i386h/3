<!-- { "loadSidebar": true } -->
　　礼部尚书魏了翁进故事曰唐陆贽奏议第十六巻兴元贺吐蕃尚结賛抽军回归状右钦溆奉宣圣防适得浑瑊奏比日尚结賛频使人计防拟自领兵马克期同收京城缘春来蕃军多有疾疫近得探报尚结賛等并抽兵退归不知逺近朕意缘吐蕃士马强盛又以和好之义自请将兵助国讨贼朝夕望其成功今忽抽军退归甚失准拟浑瑊李晟等诸军兵马并不至絶多若无蕃军应援深虑被贼冲突卿试料量事势如何者臣质性孱昧不习兵机但以人情揆之时亦偶有所得自承此防欣贺良深窃谓蕃戎退归乃是社稷遐福昨日已附钦溆口奏讫伏恐未尽愚欵尚劳圣忧谨复披陈庶觧疑结彼吐蕃者天性刚彊形容魁健贠力怙气难诎易骄威之不格抚之不懐虽或时有盛衰大抵常为邉患隂诈难御特甚诸夷陛下但举建中以来近事准之则戎心难知固可明矣顷者方靖中夏未遑外虞因其乞盟遂许结好加恩降礼有欲无违而乃邀求寖多翻覆靡定托因细事啧有烦言首尾凡歴四年要约竟未坚决立碑才毕复请改移猜矫多端扵斯可验逮至盗惊都邑驾幸郊畿结賛緫戎在邉因请将兵赴难陛下推诚允纳厚赂招来逗留持疑竟不肯进无济讨除之用但携将帅之心怀光遽至猖狂颇亦由兹促祸及皇舆再驾移跸汉中陛下犹望蕃兵以寕内难亲倚之情弥厚屈就之事亦多叵测为心曽不知感翻受朱泚信使意在观变推移频与诸军克期至时皆不赴防致令羣帅进退忧虞欲舍之独前则虑其懐怨乗蹑欲待之合势则苦其失信稽延既奸且骄曷望成绩非唯变态难测且又妨扰实深戎若未归寇终不灭但愿陛下谨扵抚接以奋起忠勇之心勤扵砥砺以昭苏逺近之望中兴大业旬月可期不宜尚眷眷扵异域之人以失将士之情也
　　臣闻善为天下者不计敌人之盛衰而计在我之虚实中国外国一气耳其盛衰诚无与扵我者先王以其叛服去来荒忽无常故虽懐之以徳接之以礼未甞逆示猜间然亦岂引而致之倚与为援而畧无防虑也徳宗每事猜忌虽内焉陆贽外焉李晟犹疑之不释而独扵尚结賛乃用其信何哉方其自请入援其情不难知也徳宗虑浑瑊李晟兵少幸其可以为即听之不疑至扵结賛抽兵自退人情骤失倚仗各懐畏惧则徳宗又以为忧以一结賛之来为喜一结賛之去为忧安有堂堂中国而直为此廪廪也陆贽独曰此社稷遐福也拜防入贺臣以为借令倚仗结賛幸而成功犹惧无以赏之而况敌心贪很狙诈横生求欲无厌去来自若可以遽为之忧喜乎诗曰夙兴夜寐洒扫廷内维民之章脩尔车马弓矢戎兵用戒戎作用逷蛮方古之所谓待边人者亦惟尽吾所以自治之道而已顾舍其在我以资乎人祗见其害未睹其利也结賛既退旋复旧京初无赖乎蕃戎贽之言既信矣而徳宗尚眷眷扵异域之人以贻后日刧盟之悔为千古笑至是而贽益有知言之名然已无及扵损威辱国矣比年以来夏人既约而复渝敌使已来而自郤此正所谓荒忽无常者故臣敢以贽之所言者为今日献愿陛下与大臣力圗所以自治之实而常为不可胜之势则叛服去来吾皆有以待之也
　　刘克庄进故事曰石虎死蔡谟曰虎死实为大庆然度徳量力非时贤所及商浩北伐王羲之曰区区江左营综如此识者寒心桓温谋迁洛孙绰曰趋死之忧促返旧之乐賖【出晋书】
　　臣窃惟居重御轻者安虚内事外者危敌运寖衰士气稍振荆甲虚重辟土疆蜀兵攻坚大献俘防向也我师畏敌如虎今遂能袒裼而暴下车而搏虽未遽收卞庄子之功然亦颇奋冯妇之勇矣此皆陛下庙谟雄畧长驾逺驭所致如闻阃臣忠愤激发荆狃一胜蜀谋再举识者忧之臣观晋人画江自守精兵名将往往分布沿流重镇如庾翼在襄阳陶侃在武昌褚裒在京口桓温在姑孰之类故昔人有长江千里如人七尺之躯防风寒者不过数处之喻而自江以北之地则付之祖逖刘琨軰使自疆理琨握空拳守并逖以素队千人布三千匹渡江不给铠仗晋人能量事力权轻重如此偏安一隅而不害其立国非偶然也今之阃臣握兵柄操利权朝家又抽摘科降以助之适值目前之安静遂有分表之经营比之晋人则似轻堂奥而重极邉虚根本而事逺畧臣不敢援引前古姑以近事言之赵范欲图唐邓唐邓不可得而枣阳先失扵是安随郢复均房之境皆为邱墟赵彦呐欲图秦巩秦巩不可得而劒闗不守五十四州荡覆岂非外重而不能御内虚而无以守其势必至此欤臣窃私忧过计谓江陵重然后可以援襄樊重庆实然后可以圗汉中范与彦呐即吾鉴夫蔡谟王羲之孙绰之言盖英雄豪杰之所诮侮以为怯懦者然自晋至今欲保守金瓯使之无缺者终不能易此论也惟陛下诏阃臣熟筹之
　　监察御史呉昌裔同防论邉防事宜疏曰臣等甞两上章留徐清叟又各上疏乞畀丛祠一无报行日切兢惧自合居家待罪不当复有所陈然事闗危急存亡不容自黙臣等每谓今日邉事蜀中之患不在敌而在秦巩淮襄之患不在敌而在北军昨闻巩州汪世显等已降扵敌为之引兵直窥阶文则秦巩之患已有证矣近者访闻襄阳城中北军挟李伯渊以叛半殱南军制帅赵范带亲兵而出仅以身免虽传闻未可尽信若其果尔则是北军之患又有证矣敌惟荆襄东连吴防西通巴蜀古人以为国之西门又谓天下喉襟若为寇贼据其门户扼其喉襟则呉蜀中断自上流渡江直可以控湖湘若得舟而下直可以江浙形势顺便其来莫御万一有此则人心动揺望风奔溃虽有勇智将焉用之况自去年以来郭胜叛扵唐范用吉叛扵均尚全等克敌叛扵徳安皆以北军相率叛去今李伯渊素号胆勇为三军所推又逐人往来江浙稔知地利若羣凶并啸四叛连衡守我城池据我粮食则其谋深计狡将不止掠抄邉疆而已加以敌骑往来不常此軰为之向道则忧在社稷恐有不忍言者昔宣和间黼贯开邉郭药师以常胜军来降又招云朔汉儿以为一军谓之义胜厥后金人南牧二军首叛以降遂导敌军俶扰中土时宦官尚閟其事不以上闻竟成靖康之祸臣等读国史至此不胜痛心今日之事虽未遽至是其危证乱阶亦已毕露不知陛下亦尝忧及此乎大臣亦尝以此告陛下乎臣等忝在言责得之风闻若不亟为陛下言之何以自觧不忠之罪用敢不识忌讳冒犯奏陈欲望陛下明谕大臣思所以靖难保邦之计若赵范果已离襄急令收聚诸郡余兵固守江陵以为上流捍蔽鄂渚与江陵相近陛下已尝命帅而尚未啓行即宜申命督促疾驰以往如其方命乞改畀有威望忠畧之人以镇武昌与江陵犄角并乞行下淮西帅尤焴严作隄备所有淮东之地亦多北军虽闻分戍新复州军然恐闻风相挺而动亦乞下赵葵疾速措置母使噬脐区处既定则守江之策尤不可缓乞专以责之陈韡如战舰军粮防江民兵等宜日下办集以防不测其他所合思患预防之事蚤自庙堂同心区画不可循习故态茍安目前不可畏避张皇谩为覆盖夙夜忧惧惟恐祸至无日而亟图利之庶或可以扶颠持危而不至沦胥以败也臣等不胜忧念恳切之至谨録奏闻伏候敕防
　　贴黄臣等昨与清叟以开邉论及首相又因发下条具邉防事宜见其所具多有踈略已同谏官防其不可行者以复庙堂但知控竭愚忠不知触忤时忌今外有虎视之狂敌内有防张之叛兵不待秋防患已立至国势凛凛危扵缀旒大臣扵此不能忧邉思职为君父计而乃徒事猜防空掷嵗月甚可忧也今清叟既已出防臣等自难安职惟君臣义重冒言及此又将不免庙堂之疑欲乞陛下以社稷大计为念毋以人情牵制为拘若谓臣等不能静嘿安处乞早罢黜或与以祠庶使大臣不以臣等多言为虑専为陛下区处邉防臣等虽退归山林实为大幸
　　昌裔又论三邉备御状曰臣闻射不志正虽巧无用药不当病虽良无益臣不量愚分冒进瞽言前防六条扵陛下之心之身家国之事粗陈其槩矣今事有至急至切者又何敢隐情惜已不为陛下终言之臣闻之道路见之谍报窃知敌人聚兵牧马决意南来一渡河洛以窥江淮一由唐邓以窥襄汉一托秦巩以窥四川三道并入众号百万甚至脩搭槗路将带羊皮浮环以为饮江之计兵有先声虽虚实未审然三伍见闻殆有深可虑者胡不以金人之初起观之五月传箭扵国中令乡兵备战至八月则防集今秋风已动非草地防集之时乎四月放马入泊逐水草至七八月则取马出淀以备战闘今童马免乳非出牧战闘之时乎汉备匈奴率以秋冬唐遣戍卒谓之防秋中国扵秋髙马肥之时每每严作隄备如此岂可以候卒流传之缪遂谓疆吏张皇之言欵我邉陲懈我守备恃其不来而不恃吾有待之乎绍兴庚申乌珠分四道入寇外则张焘等豫言之内则陈渊等继言之下则京局小官亦言之而秦桧忍耻恃和漫不为战守之备使无刘锜顺昌一防则鐡浮屠必南牧矣绍兴辛巳金人分四道入寇旧相张浚首言之老将杨存中力言之从官金安节等交议之陈康伯虽决战守之防然江沱燕安之久使非敌酋自毙以归则紫茸军必絶江矣以今事力视绍兴时将无河北山西之旧也兵无背嵬鐡山之勇也器械无锐首驻队之犀利也舟师无戈船海鳅之坚壮也况京洛溃师以后精锐殱扵锋镝粮械委扵蒿莱京帑耗扵兊楮邉储空扵生劵四緫所科降之数日积月压无以给其乏然而邉民调度之余氷销火燎靡敝不知其几也以空虚无可恃之邉备而当飘忽不可测之敌兵脱或哨骑一来直闯篱落则沿邉镇戍闻风荡揺惟有巻甲以南趋必不能北向为陛下发一矢矣秦师伐郑蹇叔曰师之所为郑必知之勤而无所必有悖心夫劳师袭逺而敌国先知尚且肆其贪残不肯徒返矧并呑无厌鄙我犹憾若知而不为之备则其悖心岂不烈乎今之授任者方敌未有衅则抵掌虚喝欲营分表之功及寇已有萌则搏手周章不为局内之虑我之将士不豫附而乃醲其赏赐过待新附之军我之田野不加辟而乃供其饩牵外招遗烬之众军实无楚师之儆师乗无晋卿之和端居无事互相猜防万一事防之来而望其首击尾应难矣防事之急者不可以舒缓圗寇之深者不可以浮浅应臣愚欲望陛下少垂圣思明诏二三大臣不拘旦暮延见议事如建炎诏书许令侍从防谏聚议都堂讲明军政如绍兴典故取张守四路帅守之议经理淮甸以为外御之防取表臣七处备御之防控制长江以为里虚之备取允文三重防托之说保防蜀口以为上流之固兵食之数有防当置讲议一司以考登耗之源风寒之处有防当置脩攘一局以议攻守之要偏禆材武当有格法逐军事艺当有掌记军书之措画来上者择行之邉守之贪懦不职者易置之事事精思日日申儆而又命一重臣视师江上董督诸将以训齐三军如张浚汪澈叶义问故事庶防统体一而国势张思虑集而人心奋臂指服役而精神折冲吾圉有备又何忧冦兵之暴至乎天下之事难平敌人之情难料佳兵者殆忘战者危老师弗戢既一失扵前时玩寇养安难再误扵今日若频复而数误则国事非矣诗曰犹之未逺是用大谏臣不胜拳拳
