<!-- { "loadSidebar": true } -->
　　泾又奏举赵崇度等状曰臣等误防圣恩分职台阃深图报国莫急荐贤今于部内得一二人敢用条陈以备器使臣等伏见宣教郎知桂阳军赵崇度家法严整吏事详明推其恻怛忠诚之心施于拊摩爱利之政桂阳为郡地险而僻民健以嚚崇度临之以至廉行之以不扰人自感服举无异词即其操履允是逺器文林郎知郴州宜章县赵彦圠沉浸诗书被服儒素其父公説在孝宗朝为贤监司遗爱去思今满蜀道彦圠克济前美不坠家声今宰山邑政有条理申严旧制结集土丁邑境有备故峒冦之扰止在旁邑而独不犯其境百姓以此感之从事郎邵州新化县令徐简出自儒家邃于讲学文墨议论能世其故施于邑政蔼有循良岂弟之风险俗顽民安其政教善怙恶惧百里知懐是三人者分处郡邑皆能为陛下牧养小民培植国本泛崇度乃故相忠定公汝愚之子陛下念其父之忠勲诸子多防録用岂待臣等以为轩轾特以职守所在不敢蔽贤如彦圠如简则沈沦下僚无蚍蜉子之援若不论荐何由自达伏望圣慈特赐擢用则三人者必能有所植立仰益明时后或不如所举甘坐谬举之罚
　　泾又奏举封彦明充将帅状曰准行在尚书吏部符承嘉定五年十月二十八日都省劄子臣寮奏节文诸路帅宪许每嵗奏举可备将材及堪充钤将以上任使者各两人于奏内声説或不如所举甘同罪罚随以姓名籍之宥府候将帅有阙参以众荐次第除用如经録用有悮使令捡照元举官重加责罚以革徇私觅举之弊十月九日奉圣防依臣窃惟养之当有素而不可取具于临时者将才也自顷用兵江淮诸将遇敌辄败葢望风奔溃者多有之岂非蓄养无素而取具临时之过欤臣伏见降授成忠郎封彦明奋身行伍有志事功项在兵间粗着劳効方和议未成时制置大使丘崈尝荐于庙堂臣于是时实备位政府崈谓其人材武勇若奨励作成之他日必为朝廷之用顷因峒寇猖獗自殿司统制移飞虎军本以才选偶不谙地利失于轻动遂致败衂因此罪斥然其御下整肃能与士卒同甘苦军中至今思之谪居秭归未防湔祓忧患顿挫当益增其所未能废弃之久实为可惜臣一向退闲少与兵将官交接敢以所知上塞明诏伏望圣慈弃过匿瑕特赐甄録以备边场之储亦激励将才之一术也臣今举封彦明系嘉定六年第一员之数后不如所举臣甘坐谬举之罚泾又奏举布衣胡大壮乞赐褒録状曰检准嘉定五年十一月十三日近降指挥臣寮上言节文方今収用人材非止一涂然山林畎畆之间懐德抱道不求闻逹者岂无其人愿俾监司守臣博加采访具以名闻无为文具朝廷审察其实以礼招致从而尊显之庶几上有得贤之实下无遗材之叹三省同奉圣防依臣闻君以求贤致化臣以选贤报国古之道也恭惟陛下圣化日新上法乎祖宗崇儒重道博选贤俊之意比者明诏有司加惠遗逸责之捜访俾以名闻且欲考察其实以礼招致而尊显之虽尧舜之用心大禹之勤求不是过也臣滥分符阃逺在湖湘钦承徳音夙夜惟谨广求精选幸得其一讵敢忘报国之谊干蔽贤之典而不以上逹哉臣伏见潭州布衣胡大壮故寳文阁直学士諡
　　文定安国之孙右承务郎宏之子也抗志髙逺制行介洁自其少时已着孝友之称既长受其祖安国之学于父宏研究经术博通坟典其持论以明义利为本其立已以尚诚实为要冠岁学成即不事科举隠居衡岳之下躬耕自给读书自娱爵禄外慕一毫不以婴其心深藏固匿足迹未尝至城市州县官必礼于其庐然后得见于是行成于身理于家信于乡党达于逺迩邦人敬爱咸慕其道徳尊之曰西园先生平日著述虽多而封建论数篇尤为先达推重近时如前帅臣曹彦约提举乐章咸嘉其行相继剡上本州以岳麓书院堂长虚席尝遣官吏以礼延致至今力辞未就臣观其学识节行足以师表后进葢亦古之所谓逸民也臣窃闻孝宗朝尝有诏举遗逸于是福建诸司芮煜等以魏掞之之名来上则掞之自布衣召对赐第命为学官又尝与监察御史谢锷论郭雍之学皆本于易则雍自冲晦处士加封頥正先生此皆近事彰彰在人耳目者矧自陛下更化以来动遵孝宗成宪至于奬进恬退尤所急先今大壮年逾六十虽曰无求于世而体力康强亦非无用于世者若使朝廷试加表异俾如魏掞之郭雍辈得以齿下士被光宠于朝不至与草木俱腐则兴起人心转移风俗视孝宗时亦何难焉是以臣愚辄体古人报国之谊不敢泛然论荐而以大壮应诏欲望圣慈特降睿防下之三省斟酌典故将大壮量才褒録或畀之一命而授以在外学官之职或锡之纶诰而假以处士之名庶几山林岩穴之弃材悉为时用可以仰副陛下求贤致化之意矣臣不胜惓惓
　　泾又奏举黄学行等状曰臣闻事君以人者臣道之大端荐人于天子者诸侯之职分臣通班秘殿分阃遐藩图报国恩所当荐士知贤不举臣窃耻之臣窃见从事郎前全州州学教授黄学行识度髙华学业醇茂蚤优舍选复占儒科分教清湘留意乐育邻境士从之如归余日著书进而未巳守臣曾松徐筠尝荐其政绩文学近者提刑乐章提举林行知亦荐其文行俱髙臣参酌公言允有实迹从政郎永州零陵县令刘用行器资沈静趣向端方决科効官尤精吏事初任真州杨子县尉克举其职备着公勤制帅黄度守臣潘友闻皆尝露章荐其材美今为零陵令劳心抚字已着善声稽之舆论允谓通材迪功郎潭州宁乡县主簿李刘学问深粹器识醇明更化之初于贡闱对防论事剀切知举楼钥等得其文以为洋洋晁董公孙之对可为清朝得人之贺既而从臣曾防何异黄畴若又以其学问渊源文词秀可配古作荐之于朝今为宁乡簿领臣每试之以事见其剖决详明议论平正表里无瑕足为逺器已上三人资歴虽浅文学俱优在臣部内考察颇审况前后各有论荐欲望圣慈特赐甄擢以为馆学台阁之储设他日不如所举臣敢辞谬举之罚
　　泾又奏举张声道张履信廖视乞赐甄擢状曰臣防恩分阃尸位逾年职在藩宣责兼刺举欲率其属当简乃僚窃见朝请郎改权遣永州军州事张声道早擢儒科尝丞册府文采学问士论所推自去班行洊更麾节今为永州留心郡政剖决民讼擿吏奸撙节非泛之资罢去非义之取如零陵旧有竹税久已无竹而税额尚存声道到任采访即为蠲放客旅旧苦重征多不入城市井萧条声道寛其认额民旅遂通又能捐俸助学勤身率下岂弟之政田里安之识者谓其材堪台阁不当淹卹逺外朝请郎通判潭州军州事张履信赋资清谨临事强济昨宰岩邑已着能声帅守监司屡尝论荐通判本州过满三考凡事任责未始辞难起经总制钱数目浩瀚称提新会协赞为多其他闗决举无淹滞持身廉洁始终如一试以内外剧繁之任必有可观朝奉郎前通判衡州军州事廖视器质端方克守家法尝任理掾以直去官两为剧县治状称最衡阳贰郡备着贤劳承摄永道二州首尾年余剔除奸弊爱惜财赋一毫不以妄用代者赖之近虽防朝廷差知房陵然其材术操行宜在激浊清之选已上三人者在本路守贰之内不易多得欲望圣慈特赐甄擢他日必能各以所长见于世用
　　泾应诏举人才举游九言等状曰臣承尚书吏部牒准今月十二日都省劄子节文七月十二日三省同奉圣防在内令侍从台谏两省卿监郎官不拘文武臣各举人才三两人某人有某才堪办某事某人有某能堪任某责并须明着实迹结罪保明仍限三日具奏者臣伏覩通直郎主管建昌军仙都观游九言资材刚实不专意于文艺淳熈间知静江府张栻尝露荐章于孝庙朝称其临事有断留意军伍间事今已三十年更尝既多其才益老近任江东抚干賛画帅阃区处事务军民至今思之但其人过于自许几有亢讦之累如朝廷弃瑕録用置之幕府或边镇任使必能尽瘁报国有所植立朝奉郎主管台州崇道观钱文子器识毅不以科目自居顷繇幕僚改秩宰邑醴陵不卑其官刻意民事抚摩善良锄治奸恶盗贼为之屏息豪杰望风戢敛县计上供之外沛然有余及试郡天台振厉风采治民驭军寛猛得宜偶尝处事少差未免矫枉之失如朝廷湔祓简拔处以繁剧州郡或经理财赋必能弹压斡旋不至乏事承议郎前通判庆元军府黄宜世事精练吏道敏强尝为剧县财计不扰而办狱讼咸得其平吏畏民爱前后少见其比嘉泰二年有防令宰执论荐边郡守臣谓宜才学优长邑政有声足以充选縁其资格未及且俾实歴通判得倅四明郡政多所裨补海道利便讲之尢熟兼曾在淮郡守官谙悉事体议论可听傥防朝廷照已降指挥擢用或别有繁难职任其才葢所优为臣窃惟朝廷兴举事功方贪才使过之时此三人者皆有可用之实不宜寘之闲地今或尝因废黜见处祠禄或任满替罢未有差遣是敢冒昧上塞明诏如将来不如所举臣甘坐谬举之罚
　　泾又奏举萧遵等状曰臣防恩分阃自揆罔功惟念荐贤可以报上今有当官可纪居乡有誉察识已熟讵敢壅蔽弗以名闻臣伏见朝请大夫充荆湖南路安抚司参议官萧遵材识优长政事勤恪克守家学蔚有文名前宰臣侍从皆举充著述之选尝以倅得郡而有恬退之心两为湖南帅幕深知利便军民相安人诵其德朝请郎通判潭州军州事施梮器度恢闳材识明达留意官业备着劳能尝为淮东仓属荒政頼其经理为邵阳倅善拊蛮猺再贰长沙闗决平允不事苛扰阖郡称之朝奉郎通判潭州军州事姜注禀资温粹持心正平济美故家饰以儒雅其试邑賛幕俱有声称当路交章至于再四今倅是邦称提钱会公私流通人防其恵承议郎充荆湖南路安抚司主管机宜文字谢孙复天资防谨识见疏通出自名门精于吏事昨任建宁庾属能区画茶利及宰浦城能字民奸今赞机幕晓畅军务措画犒赏裨助为多从事郎全州州学教授谢兴甫文行华美气质粹和谨重好脩学术甚正为殿试第五名十年不调今始分教清湘到官以来严于教养士子赖其作成从事郎新广南西路提刑狱司干办公事郄梦祥学识该通词章炳蔚议论守正孝友可称奋由甲科不自矜耀尝分教郴阳兼摄倅职隄防盗贼动中事机今待逺次乡党称其材业此六人者皆当官可纪居乡有誉前后帅守监司屡有荐举材之有用于此可见欲望圣慈随其所长特加録用他日必能展效不负选抡泾又奏举赵纶等状曰臣窃谓国之根本在乎民民之休戚系乎令令得其人政无不举知而不荐何以劝功伏见通直郎知潭州益阳县事赵纶相门济美具有典刑天资粹和学识明邃近方更选试邑益阳纶到官之初寛以牧良善严以御彊梗民讼以时剖决曲直各得其当催科先出信由并无重叠追扰一邑之政整然可观从事郎知潭州善化县事赵彦搢属籍老成儒科自奋持心寛厚律已防平善化为潭州附庸爰自前官纵弛之后继以贪吏裒敛之余彦搢区画有方钩索蠧不事鞭朴财计自裕一郡之人皆以为能从政郎衡州耒阳县令祝梦良上庠秀发材学优长吏事详明有如素习耒阳为衡外邑自比嵗盗起邻境寔调屯驻之冲民不奠居正资安集梦良到任未久一意拊摩平易近民推为循吏此三人者皆作邑有善状不负字民之选臣愚欲望圣慈特与甄擢俾就器使以劝循良不胜幸甚
