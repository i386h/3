<!-- { "loadSidebar": true } -->
　　纯仁又上状曰臣近曽累上封章乞早依两制所议加濮王封爵典礼以安中外之心未防圣慈开允盖以臣愚见两制所议已合至公今若尚更迟留不惟濮王追崇之典有阙亦恐増长观望希合之意导惑圣听亏损大猷臣不敢逺引古义止以汉事言之如宣帝因霍氏所立又是昭帝旁孙昭穆之间自当有考尚以其有为人后之议终为魏诏所非况陛下亲为仁宗之子事体与宣帝全然不同难取而行理亦明矣以近臣各有董宏不正之言将致圣明之朝亦有哀帝之失故臣虽微贱宁不为陛下惜之陛下若以臣言为可采即望更令两府大臣及未曽经议两制臣僚同定奏闻施行若以臣言为妄谬不足取听则乞下臣前奏付有司议罪重行贬责亦使臣引罪知非虽死无恨臣无任爱君激切之至
　　神宗熙宁二年知制诰杨绘上奏曰臣窃以帝之盛者宜莫如尧今考诸尧典曰克明俊德以亲九族九族既睦平章百姓夫九族之外同姓之亲不为少矣而尧所亲睦止于九族云者以服纪之异也服纪者其礼之用乎恩生于情者也恩之以无穷之情节之以有限之礼盖明乎亲之不可以无尽也族尽于九法阳之极数也服尽于五法五行之成数也然则服之纪虽尽则同其所自出者忍侪于路人乎如是复为大宗小宗之法以维之为大宗者百世不迁也为小宗者五世则迁也周雅云文王孙子本支百世是由帝尧以来讫于周亲睦九族之制盖殚此矣有天下者曷不欲逺尊其祖然而统之以太祖之庙而不毁外至于六世之上则去庙而为祧去祧而为坛去坛而为墠去墠而为鬼盖亦明乎亲之不可以为无尽也臣谨案春秋鲁桓僖宫灾孔子在陈闻之曰其桓僖乎盖以桓僖之庙宜毁而不毁故天以火灾戒之也伏覩睦亲宅被火灾者二广亲宅被火灾者亦二旬月之中如此之并岂适丁其时乎臣窃以春秋之义推之盖二宅之中有亲已尽服已无者而未经裁节于有限之礼故天以火灾戒之乎歴考上世尊族或封以就国或官而任外而自唐明皇而后世崇于宫宅而不任以政故本朝依其制也然国初之制凡以防授官率皆以其父祖合任之数授之今则长男生逾年而受官其下之男皆生五年而受官矣旧制止授班行今则皆授南班官矣十年前止满数百今则逾千人矣又其间子孙众多者数房而共一室者矣安可不更张其事哉欲乞陛下酌古今之宜限服纪之礼广采众议裁其防子之数立其出官之制设大宗小宗之法以正其统其余支庶之服纪尽者并许出居于外以合于帝尧亲睦九族之道
　　六年知太常礼院黄履乞特燕宗室以齿奏议曰臣闻常棣之诗曰傧尔笾豆饮酒之饫兄弟既具和乐且孺盖言安宁之时有礼有仪然后能不失亲族之心也伐木之诗曰既有肥羜以速诸父又曰笾豆有饯兄弟无逺盖言以礼者诚每有隆而无杀也司仪曰王燕则诸侯毛中庸曰燕毛所以序齿盖言燕之以齿而孝悌之道达矣臣伏覩陛下之于宗室以爵贵之以禄富之以诗书礼乐教之以忠孝仁义成之可谓得亲叙之道矣至于与群臣同戚休而有暇乎饮食燕乐则亦未尝不使之与也然而特燕以齿犹未之讲恭惟万机之暇诚一行之以为太平盛事盖亦美矣
　　元丰元年知宗正丞赵彦若上奏曰臣伏见本朝宗室旧有召试出身之令及熙宁初始命宗子出补外官分事任列于有职之臣此诚天下至公盛德之事祖宗所未尝有至陛下已自得之加以圣泽涵育宗英众多当此之际有司不能宣德明恩建白所职请广选举以协随时之义少佐当宁勤求之意而牵常抱俗取过目前则素飡窃位于何塞责昔汉之取人不限疎近而宗正有郡国嵗计上籍之文刘向以宗室髙才进对待诏唐宗正寺嵗送进士二十人与国子监京兆府相比李程李肱皆为举首虽复继周而下去古已久未可以谕当世然取其稍近古今者或可施行令宗正寺侍祠之外专掌玉牒属籍而不豫荐士在于圣时窃恐臣之本职有所未称谓宜具为条统俾诸教官依国子监外官学例为课试法每遇秋赋许就宗正寺投状锁试别立人数颇示优异着为格令俾其竞劝贤戚并用纪纲四方何独棫朴之雅乎凡天下事皆如权衡重于此则轻于彼矣宗室之间自有考校贤者获升不肖者退抑分当裁损必无觖望夫亲贤兼进布列中外以镇安四海为磐石之固与愚智混淆聚于一处徒殚禄廪而无所事者不可同日语也
　　哲宗元祐元年左司谏王岩叟上奏曰臣窃闻日近宗室火灾炽大延及至广颠沛仓皇不知所舎寓于佛寺暴露庭庑一无壅蔽都人观望亏损事体极不为便料圣恩已加存抚不待臣言然臣闻听所得思虑所及不敢遂黙此诚陛下所当留念伏望睿慈严勅有司速寻可居之地早令安处以昭陛下救灾恤难笃于宗族之仁心以示陛下禁非防邪防惜国家之大体
　　岩叟又奏曰臣前日伏听德音以旱暵为灾忧劳恻怛发于至诚引咎自责惟恐有所不及今臣等讲求阙失以应天变臣敢不极尽思虑冀补万分惟陛下察其愚而怜其志幸甚
　　王者之道以笃亲亲隆仁爱为先也臣闻宗室不系赐名授官孤遗之家二十余位六十余人全无禄食朝夕不能自存将有流落之忧京师士民无不伤之皆言虽为疎逺终是祖宗苗裔国家于事体合有处置不当便若路人视而不恤闻昨因人言已送礼部立法今将半年不见了当惸独困穷势何可待臣谓此事若执政大臣留意须防之间可以裁定伏望陛下批降指挥更不下礼部只令执政速议可行之法早使宗支霑被圣泽以成王室之美
　　昔者世居不道自取诛絶固无足哀然世之仁人君子亦欲陛下有以施厚恩崇盛德臣不忍不言按汉景帝二年呉楚七国宗室遂除其籍至武帝元光二年复七国宗室絶属者歴代以为汉武之美今天下皆曰世居之恶非若七国武帝之仁非及陛下犹能复七国之籍使上属于宗室臣以谓縁世居絶属者陛下亦许复之庶几一开幽郁有感至和臣不胜愚忠
　　三年起居舎人彭汝砺奏曰臣十二月论石有隣与宗室议婚事后所闻益众乃知上下安于此久矣而臣亦惑之不敢复致论体问宗正司条制虽言免亲不得与非士族之家为婚然不知如何遂为士族又不得与诸司出职工商杂进纳恶逆为婚之文止絶于缌麻亲以上则皆容免亲与工商进纳杂为婚矣以进纳者为无碍则虽恶逆者亦可也臣伏思积厚者流长源逺者泽厚盖以其有所自也天子之所亲推而上之至于七世而不忘则推而下至于所逺亦不可以不称也今宗室虽系免然皆出祖宗而同系于国体而使汚荒逺皆得以货取似非所以为祖宗光荣也今士大夫之族议亲非以德望则犹以门阀或匪其耦则一族以为羞焉况于人君防夫豪商大贾以财雄于乡今输金至三千及五千缗入为助教监簿而窃士族之名又捐数千缗求为宫亲而遂得列于官户窃宠蠧国依威陵弱岂止为国辱哉臣今欲乞详定袒免婚姻条贯惟陛下念之
　　七年龙图阁学士知颍州苏轼上奏曰臣闻之诗曰懐德维宁宗子维城宗室之有人邦家之光社稷之卫也周之盛时其卿士皆周召毛原非王之伯叔父则其子弟也逮至两汉河间东平之德歆向之文天下以为口实而唐之宗室武畧如道宗孝恭文章如白与贺者不可以一二数而以功名至宰相者有九人焉自建隆以来累圣执谦不私其亲干国治民不及宗子虽有文武异才终身不试神宗皇帝实始慨然欲出其英髦与天下共之故増立教养选举之法行之二十年出入中外渐就器使未见有卓然显闻称先帝意者夫岂无人盖朝廷未有以大耸动之耳臣伏见左承议郎令畤事亲笃孝内行纯备博学经史手不释卷更事通敏文采俊丽志节端亮议论英发体兼众器无适不宜臣尝见其所著述笔力雅健博贯子史盖清庙之瑚琏明堂之梓也使其生于幽逺犹当擢用而况近托肺腑已防试用者乎伏望圣慈特赐考察召致馆阁养其髙才而遂以贤业以风动宗室观示海内成先帝之意不以臣人微言轻而废其请也
　　哲宗时同知太常礼院刘攽奏曰臣伏见手诏推求太祖皇帝诸孙属近行尊者立以为王以光大成功伟业此诚陛下追孝祖庙圣恩无已举百王之所未尝用而行之则传所谓礼虽先王未之有可以义起也然窃观诏防所处犹有未谕恭以太祖皇帝传国太宗虽为兄弟用后譬犹商及王大统所在继体之君皆太祖子孙也盛德之祀泽厚流光举在是矣何待复求诸孙而王之如是则祖庙有功不毁之称列圣继统丕承之美反不及置一国乎古者惟列国之君无嗣则有求其子孙而绍封之者祖宗之重不可与比同议又诸侯不得祖天子今封王当自为其国之祖终不敢上承太祖明矣臣以谓陛下欲褒扬艺祖岂无其説按春秋传曰管蔡郕霍鲁卫毛聃郜雍曹滕毕原酆郇文之昭也文王造周为太祖子孙封国最多后世不敢与并汉明帝亦曰我子岂可与先帝子等故世祖诸子皆封大国而明帝子才半之也然则帝者世也崇厚始祖之子常必异于继体矣太祖皇帝之子惟德昭德芳二人陛下何不崇此二国之后世世不降其爵与周汉等盛宗庙祭祀使之在位则艺祖巍巍之庆陛下烝烝之孝无不休显著明矣臣以愚戆待罪礼官知陛下推崇艺祖頋圣虑超越非群臣所及犹考合典礼使其大义可以讲説为万世法故敢冒进瞽言伏望少加采择臣无任战栗之至
