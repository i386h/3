<!-- { "loadSidebar": true } -->
　　秘书监何志同上言曰诸州祠庙多有封爵未正之处如屈原庙在归州者封清烈公在潭州者封忠洁侯永康军李氷庙已封广济王近乃封灵应公如此之皆未有祀典致前后差误宜加稽考取一髙爵为定悉改正之他皆仿此
　　髙宗绍兴二年驾部员外郎李愿上奏曰程婴公孙杵臼于赵最为功臣神宗皇嗣未建封婴为成信侯杵臼为忠智侯命绛州立庙岁时奉祀其后皇嗣众多今庙宇隔絶祭亦弗举宜于行在所设位望祭从之十一年中书舍人朱翌言谨按晋国屠岸贾之乱韩厥正言以拒之而婴杵臼皆以死匿其孤卒立赵武而赵祀不絶厥之功也宜载之祀典与婴杵臼并享春秋之祀亦足为忠义无穷之劝
　　十八年二月监登闻鼓院徐琏上言曰国家原庙佐命配享当时辅弼勲劳之臣绘象庙庭以示不忘累朝不过一十余人今之臣僚与其家之子孙必有存其绘象者望诏有司寻访复摹于景灵宫庭之壁非独假宠诸臣之子孙所以増重祖宗之徳业以为臣子劝
　　孝宗乾道五年太常少卿林栗上言曰国家驻跸东南东海南海实在封域之内自渡江以后惟南海王庙嵗时降御书祝文加封至八字王爵如东海之祠但以莱州隔絶未甞致祭殊不知通泰明越温台泉福皆东海分界也绍兴中金人入冦李寳以舟师大防于胶西神之助顺为有功矣且元丰间甞建庙于明州定海县请依南海特封八字王爵遣官诣明州行礼诏可
　　宁宗庆元中太常少卿虞俦应诏上封事曰臣伏准尚书省劄子五月十四日三省同奉圣防而雨泽愆期祷祈未应可令侍从台谏两省卿监郎官馆职防陈阙失及当今急务毋有所隠臣恭惟皇帝陛下寅畏上帝轸忧下民既命执政侍从奉告郊庙又遣宰属卿监郎官祈祷名山踈决狱囚寛释监系以致责躬避殿减膳彻乐九重之上可谓焦劳一念之顷必能感格然犹以为未也方且降求言之防此社稷之福生灵之幸也臣窃以谓为国家者不过事神治民两端而已臣至愚极陋官在奉常凡治民之利病未暇缕陈而事神之阙失岂容缄黙闻之礼曰治人之道莫急于礼礼有五经莫重于祭夫祭者所以交于神明之义也虽幽明有间而肹蠁潜通茍不务严洁而浸成防渎灾变之生未有不由此也昔者孔氏之门子路请祷夫子告之曰丘之祷乆矣夫不致敬于常祭之时而亟祷于灾变之日亦已晚矣其何及乎春秋书雩二十有一皆在七月之后左氏传之曰龙见而雩过则书盖龙见乃建巳之月于是月而雩则常祀也过是而讲焉此春秋所以讥也朝廷今岁四月已举行雩祭之礼矣非若春秋之失时而雩于七月之后也然而自五月以来雨泽愆期旱势日广未免再雩者其故何哉臣知其説矣盖由朝廷上下以礼乐为无用之虚文以祠祭为有司之故事其间坛壝倾圯而不脩斋馆摧頽而不葺牲牷涤飬之不谨神厨割烹之不防以至乐工供官之属悉皆市升蓝缕之人钟鼓管岂尽谐于节奏笾豆簠簋或有怠于涤濯其为防慢无所不有将何以感格天地和协神人其寒暑之不节风雨之不时咎在于斯其来久矣臣自供职以来随事惩革唯力是视不敢茍简然区区愚见不能自已伏覩已降指挥今年正系郊祀年分事大体重非常祭比欲望圣慈特降睿防申勅有司必敬必戒凡应办礼科雅饰乐具供备祭服修葺坛壝斋馆神厨之至纎至悉并乞朝廷劄下合属去处不得作毎郊常程事例施行庶几无一事不用其至无一物不致其诚上足以迓续天休次足以光华国典此当今之急务也臣不胜惓惓
　　宁宗时衞泾上奏曰臣恭惟陛下寅畏天命明徳恤祀大而天地宗庙社稷次而羣望百神祗循彞典咸秩时事罔有阙遗礼严体重所不容忽百官有司固当恪共廼职以钦承精意然人情狃于玩习法制废于具文傥不因事申勅革媮振惰何以交通肹蠁对越神明哉臣窃考太常祀典歳凡八千有二其祀有小大之殊差官有崇卑之异誓戒有期斋宿有日欲其上下交脩谨于承事今乃有荐享太庙而以局务小臣摄献官者有奏告社稷已差执事而避免者有员数本足而临期通摄仅及其半者有职事移易而官品邈絶殊不相称者若是之未易徧举等威紊殽观瞻防易隳礼失敬莫甚于此臣伏见乾道三年指挥行事官称疾请假者依条牒医官局防验及淳熈十一年臣僚奏请祭祀委官如果拘于职守适有疾病者须于未受誓戒之前报闻当差一等班列充代臣愚欲望圣慈明诏所司检坐前项指挥申严行下今后差祠祭官必遵条格所差之官不许规免庶几人无避事礼无阙官仰副陛下昭事神天之实
　　度宗咸淳八年起居舍人髙斯得奏曰臣闻人臣生而有功徳于民则其死也圣王制为祭祀之礼以报之此仁之至义之尽也人君之治天下建立法度兴起事功安定国家捍御菑患必众建臣工而后可以有济然君之于臣也使之必报之生则荣之以爵禄死则秩之于祭祀传曰圣王之制祭祀也法施于民则祀之以死勤事则祀之以劳定国则祀之能御大菑则祀之能捍大患则祀之夫是之谓五义自尧舜以来未有易此者故礼记者列农稷后土以下十有余人皆有功烈于民者也成周之时有勲劳者祭于大烝有道徳者祭于瞽宗其他或即其地而祠或立之庙以祭载诸传记班班可考凡皆以崇徳报功而已东汉之臣如马援者佐中兴之业平内外之难马革裹尸之志至死不移其于勤事定国御菑捍患可谓兼之矣而大功未录谗言并兴薏苡之谤一闻光武大怒妻孥惶惧不敢归孤魂怅怅而无所依况敢祀典之秩乎同郡朱勃上书显讼其寃而陈圣王祀臣五义之说其规讽光武亦深切矣帝终不悟书奏报归田里终帝之世援谤卒无与明若光武者真少恩之主哉陛下天资仁厚遇下以恩茍有尺寸之功靡不酬报固非汉世之君所敢望矣然襄淮俶扰京索未清士卒暴露为日滋久岂无身膏野草魂为国殇之人主将不以闻有司不以告则忠愤之气亦能感天地之精干隂阳之和以召水旱昆虫之变臣愿陛下监光武之失悯边御之劳亟命阃臣搜访死事悉以上闻旌而录之庶几将士闻之感激而思奋其于安边保境实非小补
　　金世宗大定十四年国子监言岁春秋仲月上丁日释奠于文宣王用本监官房钱六十贯止造茶食等物以大小楪排设用留守司乐以乐工为礼生率仓塲等官陪位于古礼未合也伏覩国家承平日乆典章文物当粲然备具以光万世况京师为首善之地四方之所观仰防释奠噐物行礼次序合行下详定兼兖国公亲承圣教者也邹国公力扶圣教者也当于宣圣像左右列之今孟子以燕服在后堂宣圣像侧还虚一位礼宜迁孟子像于宣圣右与顔子相对改塑冠冕妆饰法服一遵旧制
　　章宗泰和三年尚书省奏太常寺言开元礼祭帝喾尧舜禹汤文武汉祖祝板请御署开寳礼犠轩颛顼帝喾陶唐女娲成汤文武请御署自汉髙祖以下二十七帝不署平章政事镒左丞匡太常博士温徳亨天兴言方岳之神各有所主有国所赖请御署固宜至于前古帝王寥落杳茫列于中祀亦已厚矣不须御署参知政事即康及以为三皇五帝禹汤文武皆垂世立教之君唐宋致祭皆御署而今降祝板不署恐于礼未尽不若止从外路祭社稷及释奠文宣王例不降祝板而令学士院定撰祝文颁各处为常制勅命依期降祝板而不请署
　　元世祖时东平布衣赵天麟上策曰臣闻大易有云精气为物逰魂为变是故知鬼神之情状鬼幽而神明鬼隂而神阳一呼一吸无非鬼神也一动一静亦无非鬼神也是以圣人灼知枢斡之相关爰立祭祀之大礼及其弊也殷人尚之墨子明之几何其不胥而为邪祟蛊心之流邪礼天子祭天地及天下之名山大川诸侯祭社稷及名山大川之在其地者大夫祭五祀士祭宗庙庶人祭祖考于寝上得兼下下不得僭上皆有制以节之也故礼不在烦而在乎诚事不在过而在乎中以之应神祗庶乎其近矣今国家称秩元祀咸秩无文既有礼部及太常司侍仪司以备其节文又诏令所在官司岁时致祭五岳四渎名山大川歴代圣帝明王忠臣节士之载在祀典者猗欤休哉皆其宜也窃见方今小民不安常典妄事明神其甚多不可枚举略举一端惟陛下察之夫东岳者太平天子告成之地东方藩侯当祀之山今乃有倡优戏谑之流货殖屠沽之子毎年春季四方云聚有不逺千里而来者有提挈全家而至者干越邦典渫渎神明停废产业麋损食货亦已甚矣昔季氏鲁国之上卿旅于泰山孔子犹欲其宰救之况小民之贱乎或者以天人无二幽明相通报荐之诚无不可者臣窃以为非也设如此言则虚骛髙逺贵贱两忘其或有事而不经官府直诉阙廷亦当理邪所谓执道之空旷而乱名噐者也大人之教不以名噐分之则将紊矣小民之心不以名噐绳之则将恣矣况淫祀者事神之诚极寡希福之贪甚多且父慈子孝何用焚香上安下顺何须楮币不然则虽竭天下之香继炉而焚之罄天下之褚为币而之臣知其断无益矣何以言之神者明也岂从侥幸之诉岂受枉滥之赂邪君子之人守其恒心未甞妄祀祷福而福自随之愚惑之人居于下流毎欲妄祀禳灾而灾弗离之故知祻福皆人所召非神之所能加损也然而圣人立祀礼者报其当然之本行吾当然之义也伏望陛下申明前诏使天下郡县官各祭名山大川圣帝明王忠臣节士之在其地者凡下民当祀之神如祖考及门庭户灶等听之凡非典所当祀而祀者禁之无令妄渎凡祈神赛社浆酒藿肉饰立神像泥金镂木者禁之无令妄费如是则非但巫风之寖消抑亦富民之一助也
　　右专言祭礼










　　歴代名臣奏议卷一百二十六
<史部,诏令奏议类,奏议之属,历代名臣奏议>
　　钦定四库全书
　　歴代名臣奏议卷一百二十七
　　明　杨士竒等　撰
　　礼乐【统言乐】
