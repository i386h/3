<!-- { "loadSidebar": true } -->
　　四设险　臣尝论六合东闗等处为必守之计有未尽事理须至再具奏闻六合据滁河湍流之上有瓦梁堰若众寡不敌则塞瓦梁口真滁之间悉为水渰虽不战而可保事定之后水淤田畴将有倍收之利东闗去巢县不逺臣面蒙圣谕巢县已筑城臣窃见巢县在水之北敬亭山路至险易为守把敌人决不敢取路若取南路平衍之地则可径至然其地偏僻非敌之所欲呉所以守东闗者东闗透大路不逺两山隔水相对水北之山突兀一峯使人守之固难攻击吴又于水北闗湾澳与河相通可以容舟中筑堤岸以出兵堤岸之西又筑一坞此所谓濡须者利则出战不利则闭坞此呉之得策也臣愚所见谓宜东闗不可不措置孙呉屯兵于无为而守东闗今若更増一军在无为东以援东闗北以援舒城尤为利便臣愿陛下宻谕郭纲选择统制官充采石水军就往措置不必大段彰露也
　　五论两淮必守之地　臣尝论两淮有必可守而不可不守之地其六合东闗巢湖皆臣亲曽经行相视及考验古今已然之事事理无疑臣不敢以因求去姑为借手冐浼圣听况今军籍中老旧北人无几多是南方不经战阵之人若使平地与敌骑相拒难取必胜万一蹉跌则兵威顿挫矣向张俊杨存中刘锜以三大军皆百战之士犹不敢于庐州以北见阵各退军至柘臯使敌人越东山口之险方与之战敌人虑险阻在后故败而走诸军有追至濠梁者反为其所败葢地势之不同也今诸军虽多南人未习野战若使之在舟船之上乃其所长以我之所长当彼之所短所谓立于不败之地可保万全者也臣愿国家以守为先务恢复之举须有机防圗之未晚六合髙邮东闗皆是以水为固又可以出保江上伏望陛下毋忽臣言特留圣虑
　　六荐刘藩杨獬王蔺顔敏行　臣窃见前监察御史刘藩本贯冀州事亲至孝居官有称尝作繁难知县不劳而治忠贤有守决不负国臣尝入状荐之于侍御史宋延祖后闻延祖荐于陛下擢在宪台未几而以母忧去职臣谅惟陛下必知其为人矣今将服阕伏望圣慈下有司检举收召必能为国分忧臣窃见新知永州杨獬博学能文蚤登科第居官有守所至著称厯繁难县及知军垒率皆称治民有去思其为人眀敏有断不畏强御永州小郡未足以展所蕴伏望陛下擢之要路必有过人之绩臣窃见武学谕王蔺刚方自立不随流俗有识有文知时知几有忧国之诚无茍佞之态生长淮甸深识边民之情当今有用之实材也愿陛下擢之清要必有可观臣窃见知横州顔敏行将家子也曽为潭州攸县巡检捕羣宼亲临矢石以破贼帅司曽令管辖军马颇有统御之材顷因大臣论荐遂蒙朝廷擢为路分兵官近因广西诸司辟置为郡亦有治称人材难得今逺守瘴疠之地诚为可惜使之统军或为北边之郡乃称其材臣伏望陛下特赐录用必能称职
　　唐仲友上奏曰臣闻人主之道清源正本而不从事于末流是以所操弥约而所事弥大所治弥近而所及弥逺臣尝质诸经训深探治道之原本窃以为成治功在善风俗善风俗在行直道行直道在去私心箕子之书曰无偏无陂遵王之义无有作好遵王之道无有作恶遵王之路无偏无党王道荡荡无党无偏王道平平无反无侧王道正直防其有极归其有极言私心去而直道行也继之曰皇极之敷言是彝是训于帝其训凡厥庶民极之敷言是训是行以近天子之光言直道建而风俗善也终之曰天子作民父母以为天下王言风俗善而治功成也葢私欲公议在方寸间如衡之首尾此重则彼轻如田之苗莠彼消则此长好恶一出于作偏党反侧一萌于中决择差于毫厘而天下之从风而靡者已不胜其众治道亦从而隳深可畏哉臣仰惟陛下绍累圣之休绪纂太上之丕业宸心孜孜夙夜励精以求治功之成葢无所不用其至是宜中外丕应以承休徳然而十年于此仅克小康而未能卓然逺追隆古之盛臣尝推原其故则搢绅之列奉法循理者虽众而诞谩茍且之责尚烦于司败里闾之间利仁乐义者岂无而奸宄诈伪之罪日干于刑书未见圣人在上而风俗之难善如今日者也明诏屡下岂不丁宁恳切而美意未孚臣窃惑之意者直道之有未尽行欤且大公至正之道人心同然不为智有而愚亡亦非昔多而今寡岂直道可行于古而不可行于今哉子曰斯民也三代之所以直道而行也言民无淳漓道有兴废人君亦当求诸已而已臣观自古直道之行本于正心诚意之间显于举贤放佞之际故益之戒舜先以儆戒无虞防失法度防游于逸罔滛于乐继以任贤勿贰去邪勿疑仲虺之告汤先以不迩声色不殖货利继以徳懋懋官功懋懋赏此古之贤臣所谆谆于圣君而圣君不以既知既能而满假怠忽者也陛下勤劳万几清静寡欲正心诚意之道固所躬行刚眀果断综覈名实举贤放佞之道亦所洞晓然区区微臣犹欲以古人之望其君者事陛下惟圣意察臣愚忠少加渊虑防私欲如御宼仇存公道如防元气内而察诸存心之初勿使一毫或出于嗜好之私而非先王之法度外而察诸用人之际勿使一职独出于左右之誉而拂天下之公议傥有则断而去之既去则敬而守之此心既存此诚既着直道犹有不如三代之隆臣不信也诗曰周道如砥其直如矢君子所履小人所视惟陛下念之
　　仲友又奏曰臣仰惟陛下绍太上兴复之基念中原陷溺之苦忧勤宵旰于兹十年圣意未尝一日不在于恢复也荷付托之重既不可畏惮而自怠图艰难之业又不可果敢而欲速然则建一定之规收万全之效在陛下先审其本末而已曷谓本治安是也曷谓末富彊是也安者必富富而不安其富易贫治者必彊彊而不治其彊易弱此本末之所由分人君之用心不可以不审也用心于其本则所进者皆道徳仁义之士所行者皆保民治国之术其初若无可喜之迹其终乃有不可胜计之功用心于其末则所任者皆权谋功利之臣所谋者皆攻战聚敛之事其初似有目前之利其终乃有不可胜救之弊自古人君以此二端而有成败安危治乱荣辱之异其迹皆可考臣不暇缕数请以唐之三君为陛下畧言之明皇开元之际几致太平末年乃有天宝之乱徳宗建中之初有贞观之风未几而有奉天之难宪宗十余年间唐之威令几于复振而亦不克其终彼皆一君之身而治忽若此相反非其材智之殊特以用心之异尔方明皇之励精政事徳宗之罢还贡献宪宗欲庶几二祖之道徳风烈是三君之心在于治安则有姚崇宋璟杨绾崔祐甫杜黄裳李绛之俦相与谋谟所言所行无非纳忠直逺谗佞修已任贤节用爱人之事是以三君进其徳天下蒙其泽中兴之业所由以成及明皇侈心一动徳宗连年用师宪宗欲积财以复河湟陇右是三君之心在于富彊则有李林甫杨国忠卢赵賛皇甫鏄程异之徒相与迎合所言所行无非辟土地充府库剥下附上勦民怒众之事是以三君受其欺天下被其毒已成之功所由以壊载在信史最前事之可为鉴戒者也陛下天资髙明灼知此理臣言固已为赘然臣犹有私忧过计者窃观比年以来朝廷之用人先才力而后学术郡邑之布政急催科而缓抚字骎骎乎战国秦汉之风而于三代之遗意祖宗之家法若不能无异者此臣所以不能自己于言也臣愚无知窃惟中兴大业可以道胜非可以智求可以徳致非可以力取伏望陛下逺师三代近法祖宗进用道谊之言抑退功利之说专讲治安之策不急富彊之计使徳泽流洽政教脩眀下慰人心上当天意然后总帅天下之贤俊以举顺应之师臣见其摧枯拉朽之易尔不然臣恐功利之说得以荧惑圣听小人借此而进非徒无益而又害之则中兴之期或非臣所敢知也臣愚不识大体惟陛下裁赦
　　仲友又奏曰臣闻崇儒纳谏人主之大利而小人之所甚不利也自古闻以不用儒削未闻以用儒乱闻以不听谏亡未闻以听谏危葢法先王隆礼义谨乎臣子而致贵其上莫若儒明是非辨邪正察乎几微而消于未然莫若谏儒用谏行则国家之根本强固人主之耳目聪眀彼小人方无所容而何利于此哉故必扇为邪说以上惑主听下沮清议儒者固无非之可指谏者固无罪之可名也然儒者必谈王道其论似迂濶谏者必进苦言其迹似矫激小人欲涂人主之聪眀蹷国家之根本未有不以此借口者也訑訑之声音顔色拒人于千里之外士止于千里之外而况迂濶矫激之说乎臣仰惟陛下降意儒术虚懐谏诤前古帝王葢未有先之者一时士大夫亦宜知以儒雅忠谠为先然臣复至辇毂已几二年每聆搢绅之论咸曰毋谈王道时将以汝为迂濶毋进苦言时将以汝为矫激臣始闻而骇之以为圣明之时安得斯言至士大夫之间安知不有真儒忠谏闻此而退蔵非朝廷之福也然以臣所亲闻质之则二说决不出于陛下之圣意臣之先臣某仕宦三十年不离校官晩蒙陛下擢寘风宪不爱躯命空臆尽言正世俗所谓迂濶矫激者也然而每一进见必蒙陛下温言俯接乌台章奏十可其九最后论疏虽未即行不逾数月亦已追用此先臣所以抱病危惙犹惓惓于效忠也然则今日搢绅之议其不出于陛下之圣意必矣然而邪说已炽人心已揺非如臣辈世受国恩不能无疑陛下欲决天下之疑使真儒忠谏不惮于进是非号令刑罚之所能及亦修其在我而已臣愚无识窃观比年经筵之讲读颇稀台谏之论列罕用妄意邪说之所自起或由于此伏望陛下数御经筵而精其选优容台谏而听其言诚意既孚羣疑自判使儒者愿立于朝谏者不爱其死实宗社之福生灵之幸岂惟微臣之幸仲友又奏曰臣闻贤圣之言垂训万世遵之未有不成违之未有不败召公之告武王曰不作无益害有益功乃成孔子之荅子夏曰毋见小利则大事必成此经传之眀训圗大业者不可不知也臣仰惟陛下夙夜勤劳思复祖宗之洪业圣意固在于立事功也然臣观比年建议兴事之臣鲜为经久逺大之谋易言轻举数为数改尚多作无益而见小利者是故发运无益于财而害民屯田无益于食而害兵见増租之小利则根括沙田见商贾之小利则议变盐法此四者未覩一毫之利而有不可胜言之害其他若淮之铁钱处之铜冶诸郡之甲胄版曹之楮币徒作而无益利小而害大者又未易以悉数也且当圣主有为之时而有司救过不给将何以共成大功仰称徳意臣尝察之其间托公营私假涂求进者诚多有矣然亦岂无持区区之心欲为国家兴利者葢其所见止于小者近者故不能权其轻重以务求其逺者大者耳臣闻民惟邦本本固邦宁故国家之益莫大于益民国家之利莫大于利民在易益以兴利其象曰损上益下民说无疆益民乃所以自益利民乃所以自利也汉武帝士马彊盛穷追逺讨葢文景务在养民之余力宣帝推亡固存单于慕义葢昭帝与民休息之成效今之议求益谋利而不本之于民此所以害有益而妨大事也臣愚窃谓劝农治兵具有成宪生聚教训本无竒策陛下推至诚于上有司奉成法于下虽不多为纷更日积月累为益甚大若百姓滋殖则无求不获无为不成较之轻为数变卒无所利得失甚明惟陛下留神详择天下幸甚
