<!-- { "loadSidebar": true } -->
　　十二年地震尚书吏部员外郎杨万里应诏上奏曰臣闻言有事于无事之时不害其为忠也言无事于有事之时其为奸也大矣昔者贾谊陈治安之策有厝火积薪之喻此文帝最盛时也苏洵献审敌之策有弊船深渊之喻此仁宗最盛时也西汉之文帝本朝之仁宗何君也后世尧舜之君也以后世尧舜之君而二子有积薪弊船之喻何也臣故曰言有事于无事之时不害其为忠也今则不然南北和好逾二十年一旦絶使敌情不测而或者曰彼有五单于争立之祸又曰彼有匈奴困于隣近复困于柔然之祸既而皆不验或者曰彼将畏我或者曰彼不敢图使果畏我而不敢图乎道涂相传缮汴京之城池开海州之漕渠又于河南北签民兵增驿骑制马枥籍井泉又收彼之海舟入彼之内地葺而新之其意甚秘其禁甚严而吾之间谍不得以入此何为者耶今夫千金之家有巨盗焉日夜摩厉以图行刼而夺之货为千金之子者方且外户不闭般乐饮酒处之以坦然夫有其备而乐之以坦然可也无其备而处之以坦然可乎而说者以为畏我且不敢图我也臣所谓言无事于有事之时者一也或以谓彼主北归可以为中国之贺臣以为中国之忧正在此也何也昔者金人之南侵也空国而尽锐于一举不知夫他人乘其虚而夺之国今度彼之北归葢创于昔者之空国而南侵也是彼将欲南之必固北之北之者何或者以身填抚其巢而以其雏与婿经营其南也而说者以谓可以为中国贺臣所谓言无事于有事之时者二也臣窃闻论者或谓缓急淮不可守则弃淮而守江是不然有淮所以有江也淮茍无矣安得而有江哉吾果弃淮乎敌以兵居之居之而不去近则通泰之盐利为彼所据将无以给吾之财用逺则吴蜀之形势为彼所裂将无以通吾之脉络葢昔者吴与魏力争而得合肥然后吴始安李煜失滁扬二州自此南唐始蹙今曰弃淮而保江既无淮矣江可得而保乎臣所谓言无事于有事之时者三也陛下近日之举亦可观矣如曰举边帅如曰举都统其说是也其意未也何也今淮之东西凡十五郡所谓守帅不知陛下将使宰相择之乎抑将使枢廷择之乎使宰相择之宰相未必为枢廷虑也使枢廷择之则除授不自已出也一则不为之虑一则不自已出缓急败事则皆曰非我也陛下将责之谁乎至于都统则令侍从勿以见任而必曰未显者是求他日之将才而非求今日之将才也举者得以塞今日之责受举者得以逃今日之责是上下相与为媮而已臣所谓言无事于有事之时者四也且南北各有长技若骑若射北之长技也若舟若歩南之长技也今为北之计者尚收其海舟而缮治之至于南之海舟则不闻缮治焉或曰吾舟素具也或曰吾之舟虽未具而惮于扰也自绍兴辛巳南北之战今几年矣当时山东之功采石之功不以骑也不以射也不以歩也舟焉而已当时之舟胜则胜矣今几年矣素具之舟其可复用乎且夫斯民一日之扰与社稷百世之安危孰轻孰重也易曰除戎器戒不虞圣人岂不知其扰哉夫固有大于扰者也而曰素具又曰惮于扰臣所谓言无事于有事之时者五也大抵天下之事有缓急当周公相成王之时其急在于惩荆舒当宣王中兴之时其急在于伐玁狁当今之时陛下以为何等时耶金人日逼疆埸日忧而未闻防金人者何策保疆埸者何道但闻某日修某礼文也某日进某书史也是以乡饮理军以干羽解围也臣所谓言无事于有事之时者六也臣闻古者人君不能悟之则天地能悟之今也国家之事敌情不测如此而君臣上下处之如太平无事之时是人不能悟之矣故上天见异相传异时荧惑犯南斗迩日镇星犯端门荧惑守羽林臣书生不晓天文未敢以为必然也至于王春正月日青无光若有两日相摩者兹不曰大异乎然天犹恐陛下不信也至于春日载阳和气播物复有雨雪杀物者兹不曰大异乎然天犹恐陛下又不信也廼五月庚寅又有戊夜地震者兹又不曰大异乎且夫天变在逺臣子不敢奏也不信可也地震在外州郡不敢闻也不信可也今也天变频仍地震辇毂陛下岂得不信乎信之矣岂得不惧乎臣闻匡衡云隂变则静者动阳蔽则明者晻曷谓阳曰君也徳也中国也君子也曷谓隂曰臣也兵刑也四裔也女谒近习也今也日而无光春而雪寒地而动揺其为隂之咎徴也昭昭矣而君臣不闻警惧朝廷不闻咨访人不能悟之则天地能悟之臣不知陛下于此悟乎否乎臣谨按国史本朝宣和五年十月京师地震未几有尼雅满寇汴京之役绍兴三年八月行在所地震未几有金人寇淮甸之役宣和遇烖而恬不知惧我是以有靖康之祸光尧知变而诏求直言我是以有韩世忠刘光世之捷此近事之验也不必逺稽之上古也今或者谓天变不足畏地震不足畏陛下胡不引宣和绍兴之事而观之乎臣所谓言无事于有事之时者七也自频年以来两浙最近则先旱江淮则又旱湖广则又旱一方有旱则民之流徙者相续道殣者相枕常平之积名存而实亡入粟之令上行而下不应静而无事尚未知所以振之救之动而有事将何仰以为资耶昔者汉之伐匈奴必实塞下之粟伐先零必籴湟中之粟今也仓廪府库非徒无余也且不足也而或者以为无足虑臣所谓言无事于有事之时者八也古者足国裕民惟食与货所谓货者今之钱币是也今之所谓钱者富商巨贾近习阉宦权贵将相皆盈室以藏之列屋以居之积而不泄滞而不流至于百姓三军之用则惟破楮劵尔一旦缓急破楮劵可用乎当是之时万一如唐泾原之师因怒粝食蹴而覆之出不逊语遂起朱泚之乱可不为寒心哉臣之大忧实在于此而或者曰楮劵可以富国臣所谓言无事于有事之时者九也臣闻善为备者备兵不若备粮备粮不若备人古者立国必有可畏非畏其国也畏其人也故苻坚欲图晋而王猛以为不可谓谢安桓冲江左之望是存晋者二人而已矣异时名相如赵鼎张浚名将如岳飞韩世忠此金人所惮也近时刘珙可用则蚤死张栻可用则沮死万一有缓急不知可以督诸军者何人可以当一面者何人而金人之所素惮者又何人耶而或者谓今日文武之才皆有其人人之有才用而后见臣闻之记曰茍有车必见其式茍有言必闻其声今曰有其人而未闻某人如古之名将某人如古之名相是有车而无式有言而无声也且夫用而后见非临之以大安危试之以大胜负则莫见其用也平居无以知其人之能否必待大安危大胜负而后见焉见其成事幸矣万一见其败事悔何及耶昔者谢之北御苻坚而郗超知其必胜桓温之西伐李势而刘惔知其必克葢于履屐之间无不当其任温于蒱博不必得则不为二子于平居无事之日葢必有以察其小而后信其大也岂必待用而后见也哉而今之说者曰文武之才皆有其人人之有才用而后见臣所谓言无事于有事之时者十也愿陛下超然逺览昭然逺悟勿矜圣徳之崇髙而増其所未能勿恃中国之生聚而严其所未备勿以天地之变异为适然而法宣王之惧烖勿以臣下之苦言为逆耳而体太宗之导谏勿以女谒近习之害政为细故而监汉唐季世致乱之由勿以今日仇雠之包藏为无他而惩宣政晚年受祸之酷责大臣以通知边事军务如富弼之请勿以东西二府异其心委大臣以荐进谋臣良将如萧何所竒勿以文武两途而殊其辙勿使赂宦者而得旄节如唐大歴之弊勿使货近幸而得招讨如梁叚凝之败以重蜀之心而重荆襄使东西形势之相接以保江之心而保两淮使表里唇齿之相依勿以海道为无虞勿以大江为可恃増屯聚粮治舰扼险君臣之所咨访朝夕之所讲求姑置不急之务専精备敌之策平居无事常若敌至庶几上可消于天变下不堕于戎心诗云迨天之未隂雨彻彼桑土绸缪牖户若曰隂雨既至而后彻桑土则伊尹周公孙武穰苴亦不能为矣虽然天下之事有本根有枝叶如臣前之所陈者皆枝叶而已所谓本根臣请诵之臣尝读三国志见杜恕上疏于魏明帝臣以为深有当于人心者如曰陛下忧劳万机或亲灯火而庶事不康又曰今朝臣不自以为不能以陛下为不任也不自以为不知以陛下为不问也又曰每有军事诏书常曰谁当忧此者耶吾当自忧尔又曰知其不尽力也而代之忧其职知其不能也而教之治其事恕之意葢谓人主不可以自用而人臣之不忠者幸于人主之自用人臣不可以不任责而人臣之无能者患于己之任责细故小物而人主自用人臣不任责若未害也至于军事而犹曰谁当忧此吾当自忧今日之事将无类此臣闻之易曰干为君干之道何道也代有终者坤也行水火山泽雷风之用者六子也干何为哉君道亦然故孔子曰天何言哉四时行焉百物生焉自尧舜至于文武罔不行此道自六经至于语孟罔不讲此言惟汉之晁错以为不然尔其说曰人主不可以不知术数夫以孝景恭俭之资去成康不能以寸然徳减于孝文变生于七国错实误之也陛下之圣舍己如舜从谏如汤毋我如孔子无可无不可如汉髙帝而太平未致中兴未开敌国冦雠若未有以备之者得无有如晁错者惑圣听而误圣心者乎传曰木水有本源陛下圣学髙明惟思其所以本源者臣昧死上愚言惟陛下裁择
