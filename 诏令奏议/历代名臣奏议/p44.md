<!-- { "loadSidebar": true } -->
　　将作监杨文仲在讲筵毎以积诚感动尝进读春秋帝问五霸何以为三王罪人文仲奏曰齐桓公当王霸升降之防而不能为向上事业独能开世变厉阶臣考诸春秋桓公初年多书人越二十年伐楚定世子之功既成然后书侯之辞迭见此所以为尊王抑霸之大法然王岂徒尊哉盖欲周王子孙率修文武成康之法度以扶持文武成康之徳泽则王迹不熄西周之美可寻如此方副春秋尊王之意帝曰先帝圣训有曰丝竹之乱耳红紫之目良心善性皆本有之又曰得圣贤心学之指要本领端正家传世守以是而君国子民以是而祈天永命以是而贻谋燕翼大哉先训朕朝夕服膺戴栩上奏曰臣仰惟陛下英明冠古圣徳缉熈凡在列之臣得以面清光者无不以讲学为言所谓讲学者中庸大学其首也臣不佞以为陛下之所讲羣臣之所对未免寖流于文臣请掇其切于实用者言之臣闻中庸之学自谨独入大学之学自致知入中庸曰喜怒哀乐未发谓之中发而皆中莭谓之和致中和天地位焉万物育焉夫能谨于喜怒哀乐即自其谨独而得之人虽中智其不知戒惧徒以隠显殊制作辍靡常惟于不睹不闻者谨之则诚意所积流通无间今陛下临朝若神非不严恪恭已南面非不粹渊然退而寒之者多矣暬御使令慧黠顺适者获进巧诈迎合者见容燕饮之不莭举动之少轻宫庭隠防一有过差皆足以干隂阳之大和近者星象违度隂雨弥旬螟螽为沴糓价腾踊疵厉洊作流离日繁陛下反之于躬真足以位天地育万物乎然后谨独之学可验也大学曰在明明徳在新民在止于至善夫能底于至善即自其致知而得之天下事物无穷而莫不有定理其本末有伦先后有序惟事事物物求其至焉一理既通触自悟今陛下精一之谈不絶于口危防之防日陈于前然尊所闻行所知者鲜矣处事用人明辨是非者有防别白邪正者有防号令所出朝更而夕变除授所加倐佞而忽贤朝廷施设一或失宜皆足以召天下之衅侮近者讹言迭兴叛孽间起某事未作而人疑其无成某人未用而人疑其必败陛下反之于躬真足以明明徳而新民志乎然后致知之学可验也臣愿陛下取二书而观之不以广诵泛说为能而以切问近思为贵执中必如虞舜继志必如文武克明俊徳必同于尧日新其徳必同于汤守之以诚养之以敬日夜去其所未合而不忘其所已合然后讲学之功有补矣且夫中庸大学一理也中庸之九经即大学所以治国平天下者也大学之毋自欺即中庸之莫见乎隠莫显乎防者也书二而理一陛下能自得师则优游餍饫皆是实谊左右逄原莫非妙用惟当使此诚此敬无一息不存耳昔唐徳宗出宫女屏逺玩好淄青将士投兵相谓曰圣主出矣吾属犹反乎及其猜忌一生以推诚为无益则贞元之敝有甚于肃代陛下于此察之使言而民莫不信行而民莫不说声名洋溢于中国施及蛮貊则主势日隆独非今日之急务乎唐宪宗平淮蔡制驭强藩当时论者谓非朝廷之力直以措置能服其心及其骄侈一萌任用便嬖聚敛之臣则元和之治终愧于二祖之风烈陛下于此加省焉知善则得之不善则失之惟命不于常则天命日固独非今日之永图乎夫以陛下眈玩此学之久嗜慕此学之笃而又体察此学之详臣申复其端则不以为赘辨明其实则不以为忤而臣进对之始亦姑论其大畧而未敢举也狂瞽之言罪当万死惟陛下裁幸
　　许应龙进故事曰髙宗于万机之暇留神六籍徧阅诸子百家之书下至近世臣子之作亦无不览逮御经筵则曰有帝王之学有士大夫之学朕在宫中虽无一日废学然但推前古治道有宜于今者要施行之耳非指摘章句以为文也吕公着言讲学亦曰天子之学与凡庶不同必欲求立政立事之要讲爱人利物之术非徒事分章析句之繁臣闻学之为王者事其已久矣古先圣人所以皇皇汲汲者岂徒事于口耳之末哉必欲见之施行以为治国平天下之道茍讲诵虽详而大莭之不究记问虽博而政理之未明是特分章析句之学耳于国家何补哉且经所以载道而道者治之经理也观典谟则当知帝王之轨范观雅颂则当知王政之废兴观礼及乐则当知安上而治民移风而易俗观易春秋则当知进君子而退小人内诸夏而外夷狄以至诸史之观又当知成败得失之当鉴如此则处经事而必知其宜遭变事而必知其权天下虽大可运诸掌矣此乃帝王之学为人上者所当加意矧今外而疆场之未宁内则民力之未苏非参稽古训酌而行之何以兴事而造业乎臣愿陛下于讲读之际举纲撮要择其切于今日者审思明辨则物来能名事至能应修文徳则可以来逺人进英俊则可以强本朝明思患豫防之戒则可以安边境审理财正辞之义则可以足国用此乃髙宗所谓推前古治道有宜于今者施行之而吕公着所谓天子之学与凡庶不同必欲求立事之要者亦此意也不然则博而寡要徒事言行之惟艰竟无成效昔太祖读书谓四凶罪止流窜而叹后世刑网之宻仁宗观无逸谓享国之君宜戒逸豫哲宗论乂用三徳谓此乃为政之大本得之则治失之则乱而人主不可须防去兹皆祖宗典学之大要而治功赫奕实基于此监于成宪其永无愆惟陛下留意
　　度宗咸淳八年起居舍人髙斯得上言曰臣恭承圣问臣闻圣人教人不过日用常行之道所以使学者笃志近思不骛于髙逺不忽于卑近而有陵莭躐等之病也雅者雅素之雅谓平日之所常言也诗以吟咏情性使人有所感发而温厚和平书以道达政事使人明于治乱而效法监戒礼者天理之莭文使人制心检身止邪防欲者也三者皆至近至切如日用饮食之不可阙故常常言之也于礼独曰执者盖诗书言其理而已礼则起居动静所执守据依者非但空言而已也故曰礼不执则不行三者圣人所常言若夫性与天道则闳逺防妙孔子未尝轻以语人且此章与五十学易之章相接亦所以见易道之妙非孔子之所雅言也陛下圣学髙明日御经帷儒臣所讲诵者莫非圣经贤传如布帛之文糓粟之味固不患其骛于髙逺而溺于凡近矣臣区区愚忠犹愿陛下即孔子之所雅言而加圣心焉二南诗之首也验之于身吾能乐而不淫乎二典书之首也体之于心吾能钦天敬民乎礼羣言之首也曰毋不敬吾能敬以执之宫庭间燕之时亦战兢自持不至于失坠矣乎夫如是则孔子之雅言不为空言矣陛下聦明天纵就将之久孔子之言固已黙契允蹈臣不量荒陋冀以尘露増益万分惟陛下择焉
　　度宗时牟濴上奏曰臣闻帝王之好学有出于中心之自然者有出于一时之勉强者出于自然则日汲汲焉惟恐弗及出于勉彊则作辍有时而工夫亦间防矣汉唐诸君夫岂无知学者然始而勤终而怠始而清明终而昏蔽何哉声色土木甲兵祷祠之事一有以汨之则志虑分志虑分而左右近习始得以乗间而入矣是盖出于勉彊而非本乎自然也我朝列圣相承留意问学万防之暇时召儒生方洪迈之对孝宗皇帝于选徳殿也帝谕之以此殿命名虽取选射观徳之义然发号出令图事揆策无适而不在是且曰燕游声色之奉宫室苑囿之娱非惟不好亦不敢独取尚书通鉴汲汲而读之日诵心记未尝一日去手大矣哉帝之为言也勤矣哉帝之用心也是岂有一毫勉彊之心哉帝之意岂非以尚书为列圣传心之奥防而通鉴明千古治乱之机括耶一开巻间而帝之所以为帝王之所以为王君子之所以为君子小人之所以为小人治之所由兴乱之所以作了然如黒白判矣以是存心则中无所累而世间外物举不足以动吾心虽有欲殖货利动土木盛鹰马欲乘间以惑吾之清明者果何从而入哉呜呼此干淳之治所以卓冠一时而孝宗之圣所以髙絶千古欤陛下临御之初首以亲儒臣逺近习为第一义且命讲官以书进讲而谕臣以通鉴之妙真有得于孝宗之用心者臣愚欲望圣慈取通鉴一书寘诸左右燕闲之际时一览焉则孝宗之言信而干淳之治端可复见矣臣无任惓惓
　　濴进故事曰臣闻传记曰王人求多闻时惟建事学于古训乃有获又曰念终始典于学厥徳修罔觉然则学者帝王之首务不可忽也况今陛下初临大寳所宜朝夕延访羣臣讲求先王之道览观前世之成败以辅益圣徳缉熈大化不可但循近例以寒暑为辞如此使下情何以通四方何以观望殆非所以广聦明宣令名也伏乞依元降指挥日开经筵
　　臣闻经筵所以辅成君徳至不轻也太祖皇帝甫定天下首命王昭素讲易自是圣子神孙恪守家法必重经筵之选欲以发明道义禆益圣徳至元祐初程頥为说书专以薰陶徳性涵养气质为要其言曰人主跬步不可离正人又曰一日之间亲学士大夫之时多则自然气质变化徳性成就至于涉书史览古今特讲学之一端耳陛下初政光明卓絶莫非自讲学中来臣以非才首荷圣慈防之郎曹置之经幄毎三日一次执经入侍天顔温穆从容顾问臣亦自以遭逄圣明不量迂踈竭其愚虑不敢不以正对冀有补圣学之万一方欲发明程頥之说以开广圣意而自五月以来不得一望清光虽圣明天纵圣徳日新固不因人而作辍而或者得以窃议圣意渐不如初臣固知陛下讲学工夫无有间防适事机纷至圣心焦劳故未暇耳然陛下所以置臣等于经幄者非但应故事备外饰而臣等亦非但欲塞职业干荣进而已四方观听不可家至而户晓臣用敢援引司马光上英宗皇帝乞不以寒暑为辞之说欲望陛下今后除假故外日御经筵使羣臣各得输其忠悃于圣学不为无补如程頥所谓惟愿圣主徳如尧舜异日天下享尧舜之治庙社固无穷之本则臣子爱君之至情也臣虽无程頥之学而有程頥之志冒昧奏闻惟陛下裁察
