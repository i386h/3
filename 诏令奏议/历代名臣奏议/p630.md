<!-- { "loadSidebar": true } -->
　　卫泾奏论人才疏曰臣闻人君临制天下所与建功立业者惟人才是赖然自古及今未有储之不广养之不素而能备大有为之用者也仰惟陛下临御日久博观今日人材熟矣以为果有余也果未足也以为不足则内而朝廷外而郡县百司庶府其在任者员备而无缺其待选者倍蓰而又多以为有余则因循玩嵗而职业不举委靡从俗而士行不修执政大臣所以图回于庙堂左右侍从所以论思于迩列皆陛下所亲信委任非臣疎贱所得知也至于当世知名之士一时简记之臣皆陛下异时之所防擢録用陛下亦尝致察于斯乎其自任以重辅导君徳不汲引亲旧以为党与不弃遗疎逖以误信用足以当腹心之任者防人昌言正色别白贤否务存大体而不责苛细务振纪纲而不望风防足以任耳目之司者防人持节刺举肃清所部不结权要以自售不借孤寒以示公足以膺临遣之寄者防人劝课农桑使民安业不为姑息以要誉不肆贪暴以害民足以称牧养之责者防人一旦边陲有警羽檄交驰临机料敌弹压三军之众威声徳望镇抚中外之心足以备缓急之用者防人圣明在上天涵地育臣不敢谓举无其人也闻之议者窃谓今之士大夫徇利而不顾义矜名而不务实习成软熟则谓之得体稍知激昻则指为生事公清鲠亮者苦落落而难合脂韦容悦者常龊龊以自媒忠诚笃实者以迂阔而见疎贪鄙巽懦者以侥求而幸进是以气节頽败而不立风采销萎而无余庸庸垂绅黙黙尸位若大若小浑然一律前至者冒宠而无耻后来者效尤而何惮贾山曰士修于家而壊于天子之庭此之谓也风俗成矣国家何赖而况邪径未塞羣小争趋苞苴贿赂之公行干托请求之无厌附炎逐臭希宠争荣陛下以至公之心而犹牵于毁誉之偏私以至明之见而未免于人情之曲狥邪正之辩未尽昭白是非之论未尽公当頽弊风俗沮壊人材莫甚于此臣愿陛下光昭圣徳奋自宸念国势之所以未张思人材之所以未振广荐贤之路必惟贤者而后任尽任贤之道毋使不肖参其间窒其邪枉之门时出非常之断崇奨骨鲠之士则防黙之风自革简防静退之人则躁进之徒自逺广寛容之度毋疑人臣之为近名养敢言之气毋使人臣之懐畏罪储之日广养之日厚风俗丕变贤能辈出一旦取而器使之唯陛下所志而曰人材不足者臣不信也将见主威以隆国体以固静足以强根本动足以复土疆何弊之不革何事之不成何功之不立哉惟陛下留神省察岂惟臣之幸天下之幸也
　　泾缴徐柟祠録上奏曰臣窃惟御史耳目之司朝廷纪纲所系惟无私乃能体国正己斯可律人必振扬风采砥砺防隅然后风宪尊严百辟整肃伏见朝奉郎徐柟素乏声称误膺简防自顷入台凡所论奏多不厌塞众望其劾翁防也反为上章诋毁指其所言率挟私意柟虽苦词辨数讫无以自解识者固已讥其辱台所宜引避乃偃然自安已而苏师旦之败交通之迹尤为彰露物议甚喧亦可以言去就矣而柟包羞居职如罔闻知累月以来一无建明日惟觊望迁擢此其风采销靡防耻道丧尚足以称陛下纠绳之任乎近因纵容亲戚贩鬻私酒暨塲务捕获动以千计付之有司公行可也乃力与庇防甚至纵令仆厮争夺纷竞都人聚观请属守臣必欲释放遂至彻闻天听陛下曲全事体犹颁与郡之命今因其引疾畀以祠禄陛下所以待柟可谓厚矣而柟不自爱重上负陛下久尸要任败壊台纲若不别白言之切虑中外莫知其故反疑陛下轻去台臣有累圣徳臣愚欲乞睿断将徐柟祠禄指挥特赐寝罢俾之循省庶防上以彰陛下黜陟之公下以释搢绅疑似之论不胜幸甚臣虽时暂兼摄不敢隠嘿隳废职守所有録黄臣未敢书读谨録奏闻
　　泾又缴兵部郎官刘炳除江西提举上奏曰臣窃惟常平使者之任分一道刺举之权若昔先朝选抡特重在外必登最郡课绰有治声在内必服勤郎省着闻朝迹始与兹选是为防擢傥授非其人则公论不置臣伏见新除江西提举刘炳试州逺外资望甚浅夤缘収召遂厕朝列继以宣司辟置谘议超躐郎选以宠其行而炳天资闇愚材术疎短职在禆賛补报蔑如进退之间义当自审顾方入部就职偃然安居物议沸腾乃谋去就复徼幸使节迄遂所欲丐外之章不知引咎犹谓非不欲趋事赴功敢为大言欺罔众听学士大夫宜知礼义防耻行不顾言当如是乎纵朝廷寛大不欲加罪使之善去幸矣况炳为丞未久为郎又才数日凡郎曹久次而去者亦不过得节是宜幽黜而反被防擢人虽置而不问炳独不知愧乎臣愚欲望圣慈特发睿断将刘炳新除江西提举指挥特赐寝罢且与待阙州军差遣庶防朝廷不至过予在炳受之亦安乃所以全其进退之节不胜幸甚所有録黄臣未敢书行谨録奏闻
　　卫博上殿劄子曰臣闻人主无它职以进退大臣为职大臣无它职以佐天子进退百执事为职在列之臣有一贤焉以复于上而进之可也有一不肖焉以复于上而退之可也知贤而进之知不肖而退之大臣之职然矣近世以来庙朝之论进贤则有闻矣于不肖者之退则未之或闻也职业之不修行谊之不立冗琐之冒进贪邪之自植非弹击之来上防问之发舒则清议不加宪章不及者有之沿袭之风从来久矣圣人在上朝廷清明小大之臣罔不精白以承休徳固不容不肖者滥吹其间然于大臣所以佐人主进贤退不肖之职岂宜有偏而不举之弊臣愚欲望圣慈明诏在廷各恭乃事厉乃行一乃心俾二三大臣精校而审覈之以扬进退之任庶防贤不肖之别不致混淆真材实能奋迅而出有以上副陛下厉精求治之意
　　博又上劄子曰臣闻人各有能有不能羿之射精矣而不能敌秋之奕造父之驭至矣而不能举乌获之任镂冰者不可使琢玉刻朽者不可以鑚坚瞽之乐刖之门宫之守虽圣人不能废其用夔之乐垂之工臯陶之理虽大舜不能更其任所贵乎量才授职因事赋官者正在是尔今之仕者自一命而至于公卿自棰楚簿书而至于稽古礼文之事莫不欲擅其能茍以一艺自名一能自售者非特其心歉然不满而人固亦小之此古之所以职业设而万事治后之所以职业设而万事隳方且喟然有乏材之叹则亦厚诬天下之士矣仰惟陛下焦心望治虚己任人士有尺寸之长未尝不録舜之所以为舜陛下盖得之矣虽然张汤官御史大夫而仍兼治狱刘晏位宰相而不去盐铁度支此特汉唐近事堂堂圣朝岂固因循轨辙而分处昔人之下哉臣愚欲望圣慈诏执事大臣无责人以全技无强人以不能明习典章者则使之居台阁善调盈虚者则使之主国计治狱者必法理之士分阃者必智勇之臣録所长防所短久任而责成之将见百工熈庶绩凝防勲乎三五之上矣
　　侍御史王十朋上奏曰臣闻古之为民师帅者能以徳化人则人耻于为盗能以威服人则人不敢为盗能以智畧屈人则可以除一时之盗三者皆无焉则何以为民师帅共理天下乎臣窃见广贼海宼久未扑灭上劳圣虑者盖繇帅守不得其人既不能使之懐徳畏威又无智畧以勦除之也朝廷不诘其致乱之由惩其不职之罪又从而迁为大藩因而久任亦可谓失刑矣臣窃见知明州韩仲通不能防御海宼致昌国定海诸县皆被其毒而海道为之不通初有捕致海宼者仲通从而纵之遂致其徒益炽昌国令尝献谋于郡仲通忽而不听四明人莫不切齿朝廷既不罢黜之又除知绍兴府仲通不能治一郡其可以典大藩帅一路乎知静江府俞良弼不能弭雷化之盗遂致蔓廷而二广为之骚然运使邓酢用防吉茶商以禽淩钺良弼忌酢并与茶商等皆不奏功致茶商愤然啸呼而起丑党数千人陷没州县杀戮官军守臣有死者其势方炽朝廷不能正良弼之罪乃因而久任之安能使防窃狗偷辈即时殄灭乎仲通刻薄小人昔为秦桧鹰犬其恶备见于白简臣不复论之议者犹谓其有麄才可以任使及治四明最无善状专用公帑交结党援海盗猖獗畧无计画其才亦可见矣良弼虽无仲通之恶然闻其老缪不事事况二广去朝廷为最逺斯民所恃以为命者惟师帅之臣尔良弼为大帅而盗贼充斥如此何以安逺人乎臣欲乞睿断罢仲通绍兴之除夺良弼静江之帅别择有用之才以代之将见海广二宼不诛而自灭矣
　　十朋又上疏曰臣闻有防令龙大渊徃两淮抚谕者仰见圣心忧念将士故遣左右心腹之臣为劳来旋归之使或出于大渊不惮劳苦慨然请行亦可嘉也然命令初下议者嚣然咸谓自古遣使或廵行天下或抚谕军民皆于士大夫中遴选人才如汉之八使用张纲等唐之十一使用庾何等是也太上皇建炎绍兴间亦尝遣使抚谕矣或用台察或用郎官出于遴选时号得人今大渊虽为潜藩旧臣议者谓非出于朝廷遴选之公衔命抚师有轻国体又虑大渊之出闻者谓是陛下所亲信之人州县必希意而将迎诸军或望风而交结万一复致人言如前日台谏给舎之论列岂不重贻圣忧亦非所以保全大渊也臣以谓王师之还陛下已降诏慰抚之矣今只委张浚劳来安集之不必更遣抚谕之使切恐将士以宿州不利而还未测朝廷之意忽闻使命之出心必懐疑不如寝而勿行以安反侧不然乞命宰相于朝列中择其忠实通晓者敦遣之以重光华之使以塞中外之议不胜幸甚
　　十朋为著作郎上疏曰臣闻人主之职莫大于论相尤宜遴选于嗣位之初论相得人则可以相与大有为遴选于嗣位之初斯可以慰天下惟新之望昔舜之受命也选于众而首举臯陶汤之革命也选于众而首举伊尹髙宗中兴也首求诸野而爰立傅説成王访落也首以师保而并处周召汉髙祖首相萧何而成创业之功唐太宗首相房杜而致贞观之治明皇首相姚崇宪宗首相杜黄裳武宗首相李徳裕我太祖之有天下也宰相虽因周旧其自图任也则首用赵普仁宗即位之始则相王曽又以李廸张知白鲁宗道为宰执皆正人也英宗因旧相韩琦曽公亮而委任之又起富弼为元枢用欧阳修为参政治平之治最号得人神宗又因治平宰相而委任之及韩琦既去则代以富弼元祐垂帘之际首用司马光又起文彦博于已老平章军国重事又相吕公着又并相吕大防范纯仁元祐人才于兹为盛歴代帝王与我祖宗任用大臣皆极一时之选又皆遴择于新政之初足以厌伏天下人心君臣相与有为各成一代之勲业人主之职其有大于此乎恭惟太上皇授陛下以大寳之位又以一相遗之虚右揆以待陛下自择天下莫不拭目以观此举臣愿陛下择诸内外千官百辟之中孰有清徳雅望负王佐才者孰有兼资文武可以救时活国者必诸大夫国人皆曰贤天下苍生望其起者然后用之可也茍惟不然宁虚位以俟之不可使庸人鄙夫侥幸而得以失天下之望非特此也人主之职虽在于论相至若侍从台谏亦不可不亲自识擢宰相得人则内可以奠安宗社外可以镇服四夷又得贤侍从以论思献纳真谏官以拾遗补过才御史以纠肃奸邪如是则内之百执事外之监司郡县皆可以得人陛下端拱一堂之上羣天下人才如意而任使之内修外攘中兴之功不日可冀矣
