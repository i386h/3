<!-- { "loadSidebar": true } -->
　　子才又上言曰臣待罪奉常食粟而已惟晓夕露香告天愿得一雨以释吾君吾相忧勤之心一二日来油云屏屏微雷隠隠百姓翘首以望曰今夕必雨矣吾君吾相庶防其少寛矣曽未顷刻风吹醨之云雨之势又堕虚无是虽无言盖亦有意臣因嘿坐静而思惟前时之三失今日之十证皆足以致天怒也而怒之甚者又有事焉常棣一诗其废已乆斵防国脉养成敌衅当必由此非可以细故忽之也陛下逺览古今饱谙世故其于祸福倚伏之机察之熟矣所宜运思眇绵动心寂寞复兄弟本然之天性洗国家难觧之嫌疑使幽明之际怨恨俱消泬寥之中防魄有主则纲常事定骨肉衅平上天之怒岂有乆而不释之理哉臣干犯天威罪当万死惟陛下赦宥
　　子才又缴进轮对防曰臣日者天乆不雨甞竭愚忠首陈三失次条十证又于贴黄两言天伦之当厚乞陛下恪循故事下诏求言今政事之间虽未见陛下有所改悔而祖宗故事则已施行仰见陛下圣徳本自聪明前旒未为防蔽而臣之言亦不为徒发也臣初谓政在中书而专攻上身者罪也政不在中书而专攻上身者亦罪也臣比进两防既已冒犯罪戾推究灾异之所从出为陛下言之矣而陛下之诸臣岂得为无罪耶请极论其所以然臣尝读易至否而重有感于今日焉天地交则为泰不交则为否否者闭塞不通之名也故太元准之以唫以守唫曰隂不之作阳不之施万物各唫守曰隂守户阳守门物莫相干谓天地各居其所闭塞而不通也当是时也内隂不肯应外之阳下气不肯应上之气此臣之所谓否也以节令言之雪者五谷之精也去腊不雪雷者号令之象也今春夏不雷五月梅节也地乆不梅夏至雨节也天乆不雨至于六七月之间是皆天地闭塞而隂阳之气不和也非否乎夫否塞之证见于上下不交之时人孰不以为天地自闭塞也而不知天地之所以闭塞者则陛下之诸臣实为之诸臣谓何宰相台諌是也凡其所为不能贯通于上下者皆否也而可已于言乎所贵乎宰相者以其能辅佐天子而进退百官也向也端平之初进贤去佞位置得宜天下翕然称之曰小元祐虽兊防壊楮履亩伤民入洛失地轻锐可讥而用人一节髙掩千古真贤相也今再相淳祐四海苍生日夜复以端平之治望今日而免牍未下旱暵频仍景象逼廹上下煎熬虽日不暇给而一再进拟大抵不能尽副天下之望今观其布在班行非天子之勲戚则大臣之乡旧也非侯伯之子孙则台谏之羽翼也非邸第之狎客则京兆之亲宻也又观其布在郡国非天子之近亲则大臣之婿侄也非执政之姻娅则诸邸之子弟也非谏坡之旧舘则台臣之妇翁也苞苴之餽交接于闺阃深邃之间请托之私周旋于堂从乡隣之宻黄发儿齿之老岂能制依慿机巧之人赤松从逰之余胡亦有頋惜子孙之念人谓小相若在犹且善恶相兼岂谓大老来归乃无一事公当逺视端平如出两人近比淳祐殆同一辙而况胡宗愈軰隂结厚确交相为朋人所共嫉今乃拂逆公论引据要津清臣温伯左袒熈寜踪迹显著人所共嫉今乃故开幸门延入共政调停之説一起吕范之责难逃况君子小人势如冰炭决无两立之理必有反覆之虞与其自保于一身孰若均忧于天下不此之务乃反诲之岂不重孤天下之望耶此宰相之否也所贵乎台谏者以其能绳愆纠缪分别邪正于已然之后也祖宗时台谏例不兼讲席自中兴后王賔为中丞建请复开经筵自是每除言路必兼讲读说书之职由此台谏与天子习熟无复有敢言者矣向也为权臣之私人今则为天子之私人矣向也供劾检于权奸今则受天子之宣谕矣向也受劾草于权奸今则受天子之调停矣故上意所不予则施矰缴于既逐之谏臣上语所不乐则纵斧斤于广东之仓节或倚上眷而执人物进退之权或探上心而掣朝廷行事之肘此逢君者也乃若宰旅直士枨触鼎鼐则弋之惟惧其不早中书紧官拂逆贵近则挤之惟恐其或后枢臣刚愎睥睨台枋则倾台以助之督视临遣请存台谏则含茹以翼之此媚要途者也其他计使同列而已独寂然隂报私仇而我若无与或以恶名而中伤善或托公义而轻时贤此行私意者也所可诮者击婺相于京祠已罢之后击殿帅于兵权已解之后姑以备数岂果触邪此懐茍心也推原其意不过如邓绾軰受笑骂攫好官而已最是宥府之臣才智辐凑其力足以拒权奸也中执法则击之以倒公议之戈骑省之长天资柔佞其术足以援权奸也中执法则翼之以摩公议之垒则是开奸邪道路之基培国家祸乱之本者中执法也虽然此岂人力之所能为不知造物者栽埋此祸根养成此祸胎将醖造何等事以壊天下国家耶此台谏之否也宰相之説不过曰所以致旱者非一日之积也行乎国政如彼其新也受任以来未尝画一筹也是则然矣然旧学畴庸非他臣比隽夀在位非新进比中书再入非生局比观棊既乆非轻奕比举而措之茍合公论则天听虽髙亦且感动矣今所为若此其何以回天怒乎为今之计当公此心以为进贤退佞之地固不可乗间而进所私之人尤不可因便而任所亲之吏固不可顔情而用谗謟之徒尤不可爱憎而嫉恬退之士也其他镇定事机调齐鼎实平章棼错皆当以一公字行之否转而泰此其机乎其或力不逮心终以渝始则否之又否矣台谏之説不过曰新宫不可谏也谏则婴鳞忤防矣大奸不可论也论则胚胎后菑矣宠佞不可言也言则追踪章李矣是则然矣然大观文致仕之命出于睿断则权奸未始不可去也龙翔工役人以为不可止而天子暂止之戚里贪虐人以为不可去而天子终去矣则是天子未尝不可谏特诸臣观望頋惜不肯谏耳为今之计当公一心以为排击奸邪之地固不可任喜怒之情而报宿怨尤不可因党与之偏而快私心固不可以风闻之谩而害善良尤不可举瑕纇之微而黜孤逺其他一徳之疵一事之失一举措之误皆以公心言之否转而泰此其机乎其或怙终不改耻过作非则否之又否矣夫宰相失其调燮之职而道揆之地结而为一否卦台谏失其风宪之职而法守之地结而为一否卦是以上下不交天地不通当雪不雪当雷不雷当梅不梅当雨不雨又激而为天地间一大否卦也虽然又有所说臣所论宰相台谏不过举其事耳而未论其心也请为陛下言之琐琐阉防挟天子之威窟于宫禁而为天下奸邪犇趋之主赫赫权奸挟宫闱秘奥之援窟于海濵而为天下防佞嗾使之主陛下内牵阉防之爱外怵权奸之赂佞人憸夫闚见罅隙遂谓陛下因阉防之交通将权奸之复用也于是宠幸者内则交结于阉防以济其私外则接引于权奸以缔其好大佞者内则借誉于阉防以固其宠外则隂主于权奸以効其报遂使忠臣饮气志士吞声呜呼陛下为社稷宗庙之主为四海臣民之主而不自主张乃使若权奸若宠幸等軰反结阉防之交以取必于陛下又倚陛下之势以胁制于羣臣数日以来外论颇传陛下以外权太重思欲起权奸而用之又见迩来所用枢臣皆权奸平日之所与遂相与讙言权奸复出矣审如是必交结诸臣之左右以误陛下此其意欲何为哉是撡王莽董卓之心以盗陛下之富贵也夫奸利之臣所主如此茍得一重臣如玉旦力遏王钦若之不可当国如韩琦坐政事堂出头子勾任守忠径押就贬所使在我者有泰山乔岳之势则中外之人乃始知畏不敢为非今秉钧者不惟不能遏絶乃反倚以为重不惟不能窜逐乃反推波助澜则将焉用彼相哉又如李沆言丁谓有才不可用如司马光谓王广渊奸邪不可近使在我有壁立万仭之势则巧佞之人乃始敛戢不敢妄图今谋国者不惟不能踈逺乃反与为婚姻不惟不能谏止乃反与通谱叙则将焉用彼相哉夫宰相统百官而一宫府也今内倚阉防外比奸邪或相挽推或相鼓舞岂持禄保位之念胜而正大之体或亏患得患失之心多而卓特之见或少耶岂牵连诸臣之党与自度不能胜其奸姑委靡頺堕以听其所止耶抑畏惮权奸之气焰自揣不能抗其锋姑韬杜敛轴以待其自定乎不然何为徇防已之私忘天下之公随波逐流事事鹘突系小子失丈夫以至此极耶此以张禹孔光之学误陛下之国家也则将天地磔裂日月错行星辰颠踣如汉之末造又岂止不交不通而已哉然则上有休否之君则下有休否之臣否之九五曰休否大人吉其亡其亡系于苞桑夫否极之世泰道有将开之机否道有将倾之势然犹未离于否也君子处此岂可茍安而玩视乎故安而不忘危存而不忘亡治而不忘乱常有戒惧危亡之心则系于苞桑坚固不防矣陛下当隂不消阳不亏之时虽有光明正大之位以为休否之资虽有阳刚中正之才以为休否之道然必深思逺虑常懐其亡之戒而后有苞桑不防之固若非恐惧修省常忧否道之复来念虑防微常思否证之复见则表里诸臣不知警惧相与为非则否日益甚而神器移矣岂四海苍生所以深望于休否之君也哉惟陛下留神
　　歴代名臣奏议卷三百十一
　　钦定四库全书
　　厯代名臣奏议卷三百十二
　　明　杨士竒等　撰
　　灾祥
