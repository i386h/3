<!-- { "loadSidebar": true } -->
　　宪宗时翰林学士李綘上奏曰臣谨案守谦宻言圣恩商量以昭义兵马使乌重衡部署军中事不获已须与节度使者臣窃以此处置实非所宜比者以从史受命不由朝廷遂至生彼邪心致兹恶迹今重衡驱逐从史忽领旌旄两河闻知必生怨望谓陛下宻以官爵诱其将校逐其主帅人情虽惬国体已伤若以重衡主兵势须便与即是威福不在朝廷于事体之间与从史何异议者若云重衡见主权必不受制臣观事势实恐不然何者伏縁从史懐恶蓄奸罔上违命所以重衡得仗义献欵以顺为名其众遂伏今重衡若不顾宪章以力取位即其同列宁息偏辞傥失众心前事岂远以此事理必无异图纵军中有状请与重衡此时之事必非忠心其流軰既多当不愿重衡独得别与一镇少惬众心伏望圣恩先令宻谕重衡授以河阳节度使除元阳泽潞节度使则人情大伏国体得全且重衡忽自军将校授以河阳校于行间恩生望外岂于此际更有迟廻弃义亏忠遣福取祸虽至愚下亦必不然元阳功効素髙公望又积泽潞接近乆亦承风今若除授便径入潞府慰劳将士家口防其贫乏各使安存三军闻知自然感恱重衡既得方镇元阳又惬人心如此处置必无差误机事可惜实所痛心威柄一失岂可复得伏望圣恩不以臣愚昧特赐省览断自宸虑成此圣功輙敢献陈宪宗时河东王锷将加平章事左拾遗白居易以为宰相天下具瞻非有重望显功不可任按锷诛求百计不防雕瘵所得财号为羡余以献今若假以名器四方闻之皆谓陛下得所献与宰相诸节度私计曰谁不如锷争裒割生人以求所欲与之则纲纪大壊不与则有厚薄事一失不可复追
　　宣宗时中书门下奏谏官阙员请补上曰谏官要在举职不必人多如张道牛丛赵璘軰数人使朕日闻所未闻足矣乆之出丛为刺史入谢上赐之紫丛曰臣所服绯刺史所借也上遽曰且赐绯上重惜服章有司常具绯紫衣数袭从行以备赏赐或半岁不用其一故当时以绯紫为荣上重翰林学士然迁官必校歳月以为不可以官爵私近臣也
　　宣宗尝敕补医工刘集为场官盐鐡转运使柳仲郢上言曰医工术精宜补医官若委任铜盐何以课其殿最且官贱品非特敕所宜亲上遽赐绢遣之他日见仲郢劳之曰卿论刘集事甚佳上尝有疾医工梁新治之良已自陈求官但敕月给钱三十缗而已
　　时蒋伸从容言于上曰近日官颇易得人思徼幸上惊曰如此则乱矣伸对曰乱则未乱但侥幸者多乱亦非难上称叹再三曰异日不复得独对卿矣伸不谕寻拜伸为同平章事
　　懿宗时优人李可及能新声自度曲辞调凄折同昌公主防毕帝与郭淑妃悼念不已可及为帝造曲曰叹百年敎舞者数百皆珠翠襐饰刻画鱼龙地衣度用缯五千倚曲作辞哀思裴回闻者皆涕下帝以为天下之至悲可及凭恩横甚帝欲擢为威衞将军中书侍郎曹确谏曰太宗着令文武官六百四十三谓房龄曰朕设此待天下贤士工商杂流假使技出等夷止当厚给以财不可假以官与贤者并肩立同坐席也文宗欲以乐工尉迟璋为王府率右拾遗窦洵直固争卒授光州长史今以可及位将军其如太宗之令何臣以为不可帝不听
　　宋真宗即位初右司谏孙何上言曰伏见国家抚有多方并建众职外则郡将通守朝士代行闗征酤使者兼掌下至幕府职掾之微或自朝廷选补而授用人既广推择难精贡部上名动逾千计门资入仕亦及百人稍着职劳即升京秩将命而出冗长尤多每躬祀圜丘诞敷霈泽无贤不肖并许叙迁至使评事寺丞才数载而通闺籍賛善洗马不十年而登台郎窃计今之班簿台省宫寺凡八百员玉石混淆名品猥滥异夫虞书考绩周官计治之法也有唐旧制郊禋庆宥但进阶勲而已今若十年之内肆赦相仍必恐京僚过于胥徒朝臣多于州县岂惟连车平斗之刺亦有败财假器之失况禄廪所赋皆自地征所来湏从民力何必空竭公藏附益斯人已授者朘削既难未迁者防闲宜峻古人所谓损无用之费罢不急之官正在此也伏愿特降诏书自今郊祀羣官一例不得迁陟必若绩用有闻才名夙着自可待之不次岂俟歴阶而升至于省并吏员上系与夺时左司谏耿望亦以为然故咸平二年亲郊止加阶勲命有司考其殿最而黜陟之然三年差遣受代率皆考课引对多获进改罕有退黜而官籍浸增矣
　　真宗时右正言夏竦进防曰臣闻周官曰以贤制爵则民慎德以庸制禄则民兴功盖爵以待贤禄以待庸贤不及爵爵非其贤则民嫚庸不及禄禄非其庸则民惰嫚则废德惰则无功故先王重车服慎名器崇德报功以敎天下国家鉴三代典章采汉唐故事文质彬彬不远中道在于授受犹有所疑何则王者拨乱反正自家刑国贤哲并起攀龙附凤及其功成治定犹议贤而封计庸而赏岂有守文之君应天承祖恭嗣皇器而藩邸臣仆骤升清贵若师傅之官賛佐之吏辅翼之功宜被宠耀而鞭绥之御导从之竞乘轺车争受命服庶官恐惧号为随龙岁月之间迁擢非次以新间旧颇为无谓昔仲叔于奚请繁缨以朝仲尼曰惜也不如多与之邑唯器与名不可以假人其是之谓欤伏愿陛下崇不讳之德采狂瞽之议改立明制垂法万世使日月之光流被子孙
　　竦又进防曰经国以体驭贤以爵国以体立必也宏远贤以爵贵无或僭滥体国不大则制度丛脞爵贤不正则服位陵替仲尼曰唯天为大惟尧则之大体之谓也又曰惟器与名不可以假人正爵之谓也故善为国者存其大体则削其丛脞用其正爵而去其陵替然则大中之道行于典宪矣国家诞膺骏命奄有万国稽古垂法彛伦攸叙然承唐氏乱离之后拨五代纷竞之基冗制因縁或未全去臣闻身被命服即为王臣除官授职必闻赐诰岂有卑品之官州县之职将拜丝纶之命乃输绫纸之钱有识之徒谁不堙郁况军国之用动以万计府藏之实何俟于此忍使惠之王泽而责之泉布又闻唐室衰弱兵在节镇麾下从吏官皆假版皇家受命政出天子州郡职员因循旧式岂有笞挞之吏舆皁之役阶叙银青衔称检校或兼乌府之官或假青宫之秩礼制之间无乃僭矣惠爱之道在于此乎诚当特降诏书并削冗事诸如此比一切刋正书之信史垂耀百代诗云周虽旧邦其命维新
　　仁宗景祐三年右司谏韩琦上奏曰臣伏闻寒暑顺则岁功成赏罚明则君柄重故王者兴化立政动法天道必功而议赏必罪而行罚若春夏之生殖秋冬之肃杀物无不从也茍异于是犹当寒而燠当燠而寒物无不违也善为国者能执其中以驭天下则尧舜之盛可得齐焉臣材朽职近猥叅谏诤之末有所闻见每愿竭肝膈上补醇治少副陛下隆寛广问之意故莫敢容黙于位以负甄擢惟陛下矜而察之臣伏见近者睦亲宅告成自提举臣寮而下有诏增秩用劝劳者入内内侍省副都知张永和实搃其事故有遥领团练之命逮夫同列旋亦推恩当时公言共谓非是盖以其一官之故而众人防赏故也或以谓省局之内官次相妨因而叙迁未甚为害臣是以不敢遽有论列今闻前省都知以降又复优加使额臣窃观众论益以懐疑诚以劝沮之方爵赏为大若匪问其官簿醻以年劳则必显著功籍时申宠拜或不由是皆渉无名故书曰官不及私昵惟其能爵罔及恶德唯其贤昔卫人赏于奚以邑辞请繁缨以朝而许之孔子闻之曰惜也不如多与之邑惟名与器不可假人东汉馆陶公主为子求郎明帝不许赐钱千万而曰茍非其人民受其殃是以难之斯皆古先哲王谨刑罚之源也伏望陛下念恩私于近则劳臣必怨失知其捄则大猷日新特示至公亟行追寝使褒一功而天下劝正一罪而天下服为善者弥思于励行不仁者更务于革心式臻嘉靖之风永协大中之化
　　庆歴三年知谏院欧阳脩上奏曰臣伏见国家每出诏令常患官吏不能遵行不知患在朝廷自先壊法朝廷不能自信则谁肯信而行之然多因小人侥幸而不知抑絶所与之恩虽少所损之体则多臣闻去年十月中曾有臣僚上言乞今后大臣厮仆不得奏荐班行勅防颁下才三四月已却用吕夷简仆人袁宗二人为奉职夷简身为大臣壊乱陛下朝政多矣茍有利于其私虽败天下事尚无所顾况肯为陛下惜法但朝廷自宜如何今一法才出而大臣先壊之则其次臣寮仆人岂可不与不与则是行法有二与之则近降勅防今后又废有司为陛下守法者不思国体但徇人情或云二仆得防与官在降勅前奈何授官在降勅后凡出命令本为厘革前弊法家以后冲前今袁宗等虽曾得防而未授命间已该新制自合厘革夷简不能止絶而恣其侥幸朝廷又不举行近勅而自隳典法今后诏令何以遵行其袁宗等伏乞特追奉职之命别与一军将之类名目足示优恩不可为无功之臣私宠仆奴而乱国法八年侍御史知杂事何郯上奏曰臣伏闻閤门近进四日紫宸殿宴人使坐图入内都知王守忠亦在杨景宗下预坐臣访得閤门仪制内外臣僚帯刺史节度观察留后并系遥郡不得正官班列以至赐与进献颇甚殊絶唯正刺史以上凡遇宴会坐次方许列在殿上今若以守忠带两使留后便依正官例升殿与宴即是自今内外臣僚凡带遥郡皆合上殿预坐啓僭坏法莫此之甚且朝廷仪品所以辨尊卑上下之分不可轻弃旧章以生紊乱况祖宗典法未尝有内臣殿上预宴之事此弊一开所损不细伏望指挥下閤门速行改正一遵旧制仍令今后遇有宴会臣僚职位不合预坐之人不得妄有陞进坐次所冀示朝廷纪纲之正戒人臣僭差之望
