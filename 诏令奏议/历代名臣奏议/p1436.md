<!-- { "loadSidebar": true } -->
　　梦得又奏论举行保社分守地分劄子曰契勘本路与淮西虽隔大江其实相为表里自古用兵贵于后重以为根本所以师出必宿重兵于后今朝廷既以张浚领淮西宣抚于前则本道正当其后张浚见屯本府平居固赖以为形势万一有警张浚兵起赴所部则本府兵备单弱便为虚空之地纵或朝廷分留张浚兵防托客主异势号令无统理难使唤臣昨绍兴初待罪本道郡人惩王奔溃之失无以自固坐遭剽掠屠戮痛入骨髓皆愿随所居乡村自结为保社家出人丁分立队伍逓相部辖官为之籍其姓名以待有警则部辖人各帅其属分地为守以自保其室家因遂从之略得八九万人自后敌未尝犯境官司亦未尝行今民间以其法久废皆欲少加整缉臣已渐次检举施行外窃縁近世凡言民兵利害者多是以民为兵公家取以为用使之逺去闾里或科率钱物骚动百端徇名忘实徒为重害与此不同自兵兴以来江淮之民有逃避不及自结为山寨水寨者多得保全只如本府辖下五县昨敌人过江皆被残酷惟句容县一乡自保赤山并无侵害故今户口比他县独多况今不移所居而自为守御或谓恐因之聚为盗贼亦不然此前日妄乱召募乌合之众为把隘防托措置无法失其所归之过今乃土著主户皆有家产物业使自保其父母妻子安有此虑至于官中初无所费而坐有十万民兵之名内可以与正兵相权为淮西后重之计外可借先声以威敌境此其効不为小补
　　梦得又奏金人败盟乞下三大将措置捍御劄子曰臣今月二十一日准寿春府探报敌骑侵犯东京前锋已至拱州应天府未明虚实寻已两具奏闻续覩淮西宣抚司探报与臣一同并有录白到伪牓必亦具奏臣窃惟敌情变诈不测葢有自来昨张通古来使之后虽归我旧疆朝廷寻遣王伦等报聘既留王伦不遣莫将继行又不即迎旷日持久包藏祸心人固疑之今果猖獗乃以盛夏弓解马疲之时遽至王畿其志必是秋冬欲如往年深入观我所为徐为进退故先入京师休养士马复占昨来留下米斛仍因二麦成熟苛敛拘收积聚粮食至秋深长驱南下为必冲突之计若我有以御之则因所积之粮且坚壁相持万一我有间隙可乗则鼓行而前惟所欲为陛下圣谋宏逺慎终图始必皆素有定议臣备员疆吏职思其忧不敢不为过计妄意议者或谓敌势频年衰弱去夏腹心自相诛戮惧为我所窥故特为此谋以自抗暂至京师未必更能前进我不可为之震扰或以为莫将奉使未回敌欲取我嵗币贪婪不赀及邀求礼数狂悖非分以我未即顺从故以重兵压境劫胁以幸得志我始疑之不可便与争锋若果出此则固无足虑我但持重胜之以理可矣如其不然出我所料之外一旦横行而我无预备则事至岂可旋为之谋哉何者敌素有易我之心谓其衰弱则非臣所得知若邀求狂悖则前已见于事矣安能保其必止于东京葢敌之南侵者凡再建炎三年陛下巡海上杜充迎降诸将数十万人望风溃散故乗势得以入浙其易我者一也绍兴五年以刘豫为乡导再复大入陛下进临平江诸将并防虽杨沂中迎敌一战破之然不能继为图使师老从容得去其易我者二也今不稍更前辙赫示王威督责中外日夜并手共为及至秋冬尚恐不及若更少缓使得料我但如平日其气愈盛其锋愈鋭则何所不可肆哉臣闻上兵伐谋臣不知敌欲复旧疆朝廷姑且听之耶欲坚守以俟则中原兵力寡弱城池器械皆未尝料理未可遽与之较若姑且听之则莫若先伐其谋亟下中原诸州乗其兵未集尽将见管米斛并民间二麦特为措置或令般运或令焚弃勿为彼有纵有不及胜于不为彼所恃者先已失图我却部分诸将犄角连衡分据要地示以欲战之形姑以和议之佯为小屈使彼曲我直而内实严为守备纎悉周尽今诸将兵训练日久各精熟蓄鋭思奋人懐踊跃闻敌亦自知之张皇六师亦先王用兵之术所不能免如敌纵未即知畏岂不内懐疑阻我益商度军食分置防流诸郡我之所积者日广彼之所仰者日耗进不得前退不得守虽欲久留势有不可而后我或欲优柔防容尚存和议以奉迎太母欲乗其弊定与决战使彼惧而归我太母茍出于一无不可行伏望圣慈特赐睿察参酌累年方略反覆熟议无使我在其术内古者师克在和不在众虽有良将茍非同心未易成功汉陈平号智略无遗方诸吕为变周勃以太尉握重兵犹无以为防得陆贾之言奉金交欢始能坐胜唐以九节度兵围史思明于相州李光弼郭子仪在其间而计虑不同人各自异卒为思明所败今大兵所恃惟韩世忠张俊岳飞三将臣欲乞朝廷先定大计更命三将各具所见如何则守如何则战守以何道战以何术孰当锋居前孰勒兵殿后如何以为声援如何以为防一一条上取所可行者就以付之各尽其谋更相究知以责功効仍下诏慰勉俾务辑睦茍无同异躬率部曲一以社稷为心古之言兵者以谓如常山之蛇击其首则尾应击其尾则首而艰难相济譬之同舟遇风虽秦越且无异心况位兼将相比肩并立者哉此武王有臣三千人同一心所以胜纣之亿万人也臣智识浅陋不明逺略滥守陪都外固邉圉敢不竭尽忠欵少効区区之愚冒渎天威臣无任惶惧陨越之至
