<!-- { "loadSidebar": true } -->
　　适又上奏曰臣闻甘弱而幸安者衰改弱以就强者兴陛下申命大臣先虑预筭思报积耻规恢祖业葢欲改弱以就强臣宿有志愿中夜感发窃谓必先审知今日强弱之势而定其论论定而后脩实政行实徳如此则弱果可变而为强非有难也臣博陈极论而事濶语长诚恐乆留天听臣每念契丹累世大国也女真乃以数千人挺闘而天祚无战不北遂至于亡以势而言当是时我疑若可以分功者然终不得一逞而芦沟之役累世军实皆殱焉何至此哉又况西兵我之劲卒也方腊猝叛声揺汴都诸提偏师俘腊无遗种矣渡江以后扈卫艰难诛剪盗贼大扺西兵西之余也夫契丹以燕辽全盛之力而灭于女真崛起之兵我以闗陜骁悍之师而败于契丹垂尽之然则宣和强弱之势斯可识矣自是以来京师则陷中原则失维扬则渡江会稽则航海十年之间未有能与女真抗者也其后敌与逆臣刘豫迫我不已激而思应于是我始能胜于大仪又胜于李家湾又胜于顺昌柘臯而敌始与我定和矣金亮败于采石而我始能以敌国自立矣夫敌以败殒而后和虽和而犹不失为雄我以应乆而后胜虽胜而犹不敢尽用然则绍兴隆兴强弱之势又可验矣今欲改弱以就强移迫动应乆之兵而为问罪骤兴之举作东南幸安之气而摧女真素锐之锋此至大至重事也诚宜深谋诚宜熟虑宜百前而不慴不宜一却而不收故必备成而后动守定而后战今或谓敌已衰弱敌有天变敌有外患怵轻勇试进之计用麤武直上之策姑开先衅不惧后艰求宣和之所不能为绍兴隆兴之所不敢此至险至危事也臣愿陛下先定其论论定而后修实政行实徳变弱为强诚无难者在所施设如何尔适又上奏曰臣所谓备成而后动守定而后战者臣伏覩建炎绍兴渡江之后非不欲固守两淮襄汉而金人冲突无常势不暇及既议和好则收兵撤戍已有定约又不敢谋故淮汉千余里常荡然不自保也今虽分兵就邉稍图外向然我既能徃彼必能来是时淮汉守偹不全仓猝不过移治而专倚大军迎敌胜负不可知要必扼江而后止如此则徃者未足以系西北之望而来者已足以揺东南之心矣本期外攘岂愿内扰万一揺动何頼焉故臣欲经营濒海防汉诸郡各做家计牢实自守敌虽拥众而至阻于坚城彼此策应首尾相接藩墙御扞堂奥不动然后进取之计可言矣此臣所谓改弱就强实政之一也四处御前大兵国家倚以为命费缗钱数千万米斛数百万东南财力尽矣譬如亭子所赖四楹一楹有阙累及三陲无独全者臣虑其间统副校人马器甲营伍队阵进战退守必然未能一一皆是若今所委付果已得人尤宜晓夕用心事事警防件件理会若其未当则利害甚多伏乞陛下审之重之此兵几三十万未可便望一可当十十可当百但一人真有一人之用淮汉能守此兵能战数年之内制敌有余此臣所谓改弱就强实政之二也图此大事莫先人材陛下比年首以大义倡率而在廷之臣和者极寡此未必皆怯懦首防不肯任责也亦由积安之乆素所不习耳闻目见茫然生踈昔宇文粹中论京城守具白时中自谓事非经歴则不知而况两阵决机有大于此乎今天下亦非无智意材力愿得自効若淮汉千里果当固守四处大军果当精练四方之才随其大小宜付一职使之观事揆防以身尝试习熟渐乆方能舍燕安而乐麤澁易脆腐而为坚强劲敌在前行者思奋此臣所谓改弱就强实政之三也至于朝廷之上封域之内纲纪法度号令赏罚黜虚从实条目至烦然茍先是三者则其余可次第举矣
