<!-- { "loadSidebar": true } -->
　　宋宗时左司谏苏辙论西边警备状曰臣近奏乞因夏国遣使入贡归其侵地窃闻朝廷已降诏开许伏惟包荒之徳与天地同量使西边之民自此得免餽饷之劳脱战鬬之祻天下不胜幸甚然臣闻兵法受降如受敌夷羌兽心见利忘义虽以恩信深加结纳而备豫不虞不可蹔弛况朝廷数年以来举兵攻讨深入其地夺其疆土今虽接以恩礼其怨毒之意必未遽忘若因给赐城寨定立界至之际乘我无备輙肆猖狂则取笑四夷悔不可及谓宜眀加约束所赐城寨须候逐路帅臣处置搬运器甲抽那兵马凡百了当立定期日然后得与人交割若未了之间不得令一人一骑先期窥觇仍指挥沿边将吏常加严备因夏国新复侵地谨守约之际招填士马充实仓廪绥懐熟戸常若寇至不得为其通和稍有废弛如此数年朝廷常务懐柔以革其欲报之心边臣常作隄防以折其内侮之志臣谓数年之外必无后患纵使背畔而边计已完士气已复度其事势亦不足深忧况背恩犯顺彼曲我直虽复羌人亦当知非足使吾民坐而贾勇制胜之道始自今日惟愿陛下深诏大臣安不忘危常以戒敕边吏为心则社稷之福也
　　辙又论兰州等地状曰臣窃见先帝因夏国内乱用兵攻讨于熈河路増置兰州于鄜延路増置安疆米脂等五寨议者讲求利害乆而不决其一曰兰州五寨所在崄逺馈运不便若竭力固守坐困中国羌人得以飬勇窥伺间隙要之乆逺不得不弃危而后弃不如方今无事举而与之犹足以示国恩惠其二曰此地皆西边要害朝廷用兵费财仅而得之聚兵积粟为金汤之固兰州下临黄河当西戎咽喉之地上多衍沃略置堡障可以招募弓箭手为耕战之备自开拓以来平治径路皆通行大兵若举而弃之熈河必有昼闭之警所谓借寇兵资盗粮其势必为后患此二议者臣闻之乆矣然以夏戎背畔虽屡有信使而未脩臣职未请侵地则弃守之议朝廷无因自发今闻遣使来贺登极归未岀境而使者复至讲和请地必在兹举虽庙堂议论已得详熟而小臣忧国不能嘿已辄甞覈实其事以为前件弃守之议皆非妄言然而朝廷当决从一议欲决此议当论时之可否理之曲直筭之多寡诚使三者得失皆见于前则弃守之议可一言而决也何谓时之可否方今皇帝陛下富于春秋谅闇不言恭黙思道太皇太后陛下览政帘帏之中举天下事属之辅相当此之时安靖则有余动则不足利在绥抚不利征伐今若固守不与西戎必至于争甲兵一起呼吸生变缓急之际何所咨决况陜西河东两路比遭用兵之厄民力困匮疮痍未复一闻兵事无不狼顾若使外患不解内变必相因而起此所谓时可弃而不可守一也何谓理之曲直西戎近嵗于朝廷本无大罪虽梁氏废放其子而邉鄙外臣本不须治以中国之法先朝必欲吊伐但诛其罪人存立孤弱则虽异域之族犹将伏以听命今廼割其土地作为城池以自封殖虽吾中国之人犹知其为利而不知其为义也曲直之辩不言可见盖古之论兵者以直为壮以曲为老昔仁祖之世元昊叛命连年入寇边臣失律败亡相继然而四方士民裹粮奔命唯恐在后虽捐骨中野不以为怨兵民竞劝边守卒固而中国徐亦自定无土崩之势何者知曲在元昊而用兵之祸朝廷之所不得已也顷自岀师西讨虽一胜一负而计其所亡失未若康定寳元之多也然而边人愤怨天下咨嗟土崩之忧企足可待何者知曲在朝廷非不得已之兵也今若固守侵地惜而不与负不直之谤而使关右子弟肝脑涂地臣恐边人自此有怨叛之志此所谓理可弃而不可守二也何谓筭之多寡弃守之议朝廷若举而行之其势必有幸有不幸然臣今所论于守则言其幸于弃则言其不幸以较利害之实今夫固守兰州増筑堡寨招置土兵方其未成而西戎不顺求助北敌并岀为寇屯戍日益飞挽不继贼兵乗胜师防国蹙兰州不守熈河危急此守之不幸者也割弃兰州专守熈河仓庾有素兵马有备戎人懐惠不复作过此弃之幸者也二者臣皆不复言何者利害不待言而决也若夫固守兰州増筑堡寨招置土兵且耕且战西戎懐怨未能忘争时岀虏略胜负相半耕者不安餽运难继耗蠧中国民不得休息此守之幸者也割弃兰州专守熈河西戎据兰州之坚城道熈河之夷路我师不利复以秦鳯为境脩完废垒复置烽候人力既劳费亦不小此弃之不幸者也夫守之虽幸然兵难一交仇怨不解屯兵馈粮无有休日熈河因此物价踊贵见今守而不战嵗费已三百余万贯矣战若不止戍兵必倍粮草衣赐随亦増广民力不支则土崩之祸或不可测也弃之虽不幸然所弃本界外无用之城秦鳯之间兵民习熟近而易守转输所至如枕席之上比之熈兰难易十倍有守边之劳而无腹心之患与平日无异也夫以守之幸较弃之不幸利害如此而况守未必幸而弃未必不幸乎且朝廷以天地之量赦其罪恶归其侵地复其嵗赐通其和市彼稍有人心能不愧耻纵使酋豪内懐不顺而国恩深厚无以激怒其民臣料一二年间其势必未举动万一不然而使中国之士知朝廷弃已得之地垢为民西戎背恩彼曲我直人懐此心勇气自倍以攻则取以守则固天地且犹顺之而况于人乎故臣愿朝廷决计弃此然后慎择名将以守熈河厚养属国多置弓箭手于熈兰往还要路为一大城度可屯二三千人以塞其入寇之道于秦鳯以来多置番休之兵以为熈河缓急救应之备眀敕将佐缮修守备寇至先为不可胜以待敌之至庻防可以无后患也臣自闻西使复来谨采众议以三事参较利害反覆详究理无可疑是以辄献狂言惟陛下裁择幸甚
　　贴黄臣窃见二圣临御除去烦苛天下之民想见太平之风今西戎已有向化之渐若朝廷靳惜兰州等处坚守不与激令背畔使边兵不解百费复兴则自前苛政皆将复用太平之期不可复望深可痛惜伏乞陛下与二三大臣详议其事以天下安危为念勿争尺寸之利以失大计则社稷之幸也臣窃闻议者或谓若弃兰州则熈河必不可守则西蕃之马无由复至而夏戎必为蜀道之梗臣谓此皆劫持朝廷欲必守兰州之说而非国之至计也臣闻熈河属国彊族甚多朝廷养之极厚必不愿为西戎所有若帅臣能以恩信结之统之以戍兵贴之以弓箭手又于熈兰要路控以坚城臣恐西戎未易窥伺而西蕃之马何遽不至乎至于蜀道之虞自非秦鳯阶成等处荡然无城池兵马之备则西戎岂敢轻为此计臣谓此说亦空言而已臣又闻说者谓韩缜昔与北朝商量河东地界举七百里之地以畀之近者台谏以此劾缜缜由此罢相故今朝廷议欲以兰州等处复与西戎无敢主其议者臣谓兰州等处与河东地界不可同日而语河东地界国之要地祖宗相传谁敢失坠举而与人非臣子之义至于兰州等处本西戎旧地得之有费无益先帝讨其罪而取之陛下赦其罪而归之理无不可不得以河东地界为比也
　　辙再论兰州等地状曰臣近于六月二十八日奏以西使入界恐必有讲和请地之议乞因此时举兰州及安疆米脂等五寨地弃而与之安边息民为社稷之计见今西使已到窃闻执政大臣弃守之论尚未坚定臣窃见皇帝陛下登极以来夏国虽屡遣使而疆埸之事初不自言度其狡心盖知朝廷厌兵是以确然不请欲使此议发自朝廷得以为重朝廷深觉其意忍而不与情得势穷始来请命今若又不许遣其来使徒手而归一失此机必为后悔彼若防集兵马屯聚境上许之则畏兵而与不复为恩不许则边衅一开祸难无已间不容发正在此时不可失也臣又闻昔日取兰州及五寨地本非先帝圣意先帝始议取灵武内臣李宪畏懦不敢前去遂以兵取兰州先帝始议取横山帅臣沈括种谔之徒不能遵奉圣略遂以兵取五寨此二者皆由将吏不职意欲邀功免罪而先帝之意本则不然其后元丰六年夏国遣使请罪先帝嘉其恭顺为敕边吏禁止侵掠既又遣使谢恩请复疆土先帝仍为指挥保安军与宥州议立疆界因循未定而先帝奄弃万国遂以至今由此言之兰州五寨取之则非先帝本意弃之则岀先帝遗意今议者不深究本末妄立坚守之议茍避弃地之名不度民力不为国计其意止欲私已自便非社稷之利也臣又闻议者或谓弃守皆不免用兵弃则用兵必迟守则用兵必速迟速之间利害不逺若遂以地与之恐非得计臣闻圣人应变之机正在迟速之际但使事变稍缓则吾得筭已多昔汉文景之世呉王濞内懐不轨称病不朝积财养士谋乱天下文帝专务养置而不问加赐几杖恩礼日隆濞虽包藏祻心而仁泽浸渍终不能发及景帝用鼂错之谋欲因其有罪削其郡县以为削之亦反不削亦反削之则及疾而祻小不削则反迟而祸大削书一下七国尽反至使景帝发天下之兵遣三十六将仅而破之议者若不究利害之浅深较祻福之轻重则文帝隠忍不决近于柔仁景帝刚断必行近于强毅然而如文帝之计祸发既迟可以徐为备御稍经嵗月变故自生则以渐制之势无不可虽有千濞亦何能为如景帝之计祸发既速未及旋踵已至交兵锋刃既接胜负难保社稷之命决于一日虽食鼂错之肉何益于事今者欲弃之防与文帝同而欲守之谋与景帝类臣乞宣谕执政欲弃者理直而祸缓欲守者理曲而祸速曲直迟速孰为利害况今日之事主上妙年母后听断将帅吏士恩情未接兵交之日谁使效命若其羽书防至胜负纷然临机决断谁任其责惟乞圣慈以此反覆深虑早赐裁断无使西戎别致猖狂弃守之议皆不得其便则天下幸甚
