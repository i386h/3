<!-- { "loadSidebar": true } -->
　　适又论纪纲其一曰纪纲法度一事也法度其细也纪纲其大也古人之为国岂能尽正盖或得其大或得其细有失其一必得其一若细大俱失而欲烦文细故以维持其国家可静而不可动易屈辱而难尊崇则本朝之事是已虽然法度之失未至如纪纲之失此古人之所甚讳也自尧舜以来外有岳牧内有九官一以制度颁以文告观以廵狩诸侯虽国异家殊莫有敢不相率而朝者治兵如治刑治夷狄如治中国此唐虞夏商之纪纲也至周参以宗室维以功臣其制加宻矣秦则破壊封建而为郡县削弱黔首禁制将相自天子以外无尺寸之权一尊京师而威服天下是时北胡亦始合为一国则筑长城以限隔之重縁邉之兵攘却其要地而匃奴遯迹自屏不敢争衡然人主恣睢太甚而下不堪命不旋踵而败亡后世皆以秦之纪纲为失虽然秦之纪纲则诚失也然而以强为失而不以弱为失以大为失而不以小为失夫强大之势易为也秦特不知为而已亦未可以深罪秦也汉因秦制二邉各自备内郡专刑赏丞相御史虽统摄天下刺史司虽督察郡国而守相皆得自为兵其兵也民其民也财其财也极其所治无不可者有进而授首无退而掣肘两汉之治所以独过于后世者岂非其操之简而制之要哉当其盛时攘夷辟地至数千里至其衰也尚能系服单于而臣妾之岂夫蹙缩凡儒之论所可疵病其失哉此汉之纪纲也三国分裂虽科禁严宻民无所措手足本不足以言治然邉方鼎立彼此窥伺一有蹉跌而祸败随之其所以皆自立于窘匮防乱之余不可动揺者岂非其分人以地任人以兵功有所望罪有所归截然自用而不相拘制哉西晋使外制内以成诸胡之乱及其征镇固守以忠义相奬激虚声遗号犹为一统海内之具至王导为东晋重上流之柄壮扬州之势石勒苻坚皆竭天下之力无嵗不战而晋卒頼以立其后北则魏晋周隋南则宋齐梁陈皆循用之是则纪纲之所在患乎授任之非人而不以人为不当授任患乎分画之无地而不以地为不当分画患乎外敌而不患乎内侮其事盖昭然矣唐用周隋府兵之法拣择天下之民聚为强兵内则诸卫将军外则节度緫管四夷臣属万里请命虽常困于征伐而唐之威令又过于汉矣州郡削小分置益多而辟置生杀之权视前世皆已稍损至于中年边将权重遂成末大之患无以抗之而内地亦皆裂为蕃镇殽杂混并不分缓急不辨内外百世相承之纪纲由此坠失卒至五代以成本朝惩创之说而纪纲不可复振矣其二曰唐之中世既失其纪纲而藩镇横及其后也藩镇复不能自有其威令而士卒骄五代之乱帝王屡易者非藩镇也士卒也虽然藩镇居士卒之上而士卒依藩镇以为名见者不察而以为其患专在于藩镇艺袓思靖天下以为不削节度则其祸不息于是始置通判以监统刺史而分其柄命文臣权知州事使名若不正任若不久者以轻其权监当治税都监緫兵戎而太守者块然徒管空城受词诉而已诸镇皆束手请命归老宿卫昔日节度之害尽去而四方万里之逺奉尊京师文符朝下期会夕报伸缩缓急皆在朝廷矣其时契丹强盛太原未服西有诸戎之遗种所以备守之者犹倚边将至太宗则又渐收之虽边庭亦如内地矣盖民困于唐末五代之久乱一日能使强藩悍将退听而天下安息安得不自以为制驭宇宙之善谋遵用而不易哉虽然为天下之纪纲则固有常道譬如一家藩篱垣墉所以为固也堂奥寝处所以为安也固外者宜坚安内者宜柔使外亦如内之柔不可为也唐失其道化内地为藩镇内外皆坚而人主不能自安本朝反其弊使内外皆柔虽欲自安而有大不可安者焉故自端拱雍熈以后契丹日扰河北山东无复寜居李继迁叛命四方不觧甲诸将不能自奋于一战者权任重而法制宻从中制外而有所不行也咸平之末真宗幸大名傅潜王超以畏懦败圮王继忠以轻进被擒景徳初复幸澶渊幸而迄成和议不然当日之规画而欲久与敌校犯阙之危不俟靖康而后见矣夫恃敌之已和而茍天下之无事割四方以封殖赵徳明至其治具则日宻法令则日烦禁防束缚日不可动爵禄恩意豢飬羣臣狃于区区文墨之中于是侥幸之习胜而志气日销削节义日隳败矣论者或非之其追言太祖之事如姚内斌董遵诲郭进冯继业之流皆守一郡官卑兵少然而丰财厚禄久任责成边警无虞而太祖能以其力内平僭伪盖雄畧如此而窃叹后之不能不知此固昔者为国之本然曩以惩创五季太甚之故削损已多隄防已严此特其未能去者而至其后则尽去之耳自景徳以后王旦王钦若以歌诵功徳撰次符瑞为奉上之意以为守邦之大猷当百世而不变盖古人之未至而今世之独得也奚暇他议哉纪纲之失犹其粗者耳并与人材皆壊人之智虑不能自出于绳约之内歴考载籍非不灿然明备而皆未有能援昔以证今者但于烦文细故加増之使不可复脱而已此岂不为大可叹哉其三曰天下之弱势歴数古人之为国无甚于本朝者真宗之末仁宗之初契丹守和约者三十八年赵徳明亦三十年文恬武嬉舞蹈太平不见其为弱也及元昊始叛章得象之徒毅然愤其小丑欲剪灭之立论必于不赦既而屡出屡败潼闗以西人无固志而契丹遂拥兵境上以邀索周世宗故地使富弼重为解之然后乃已于是形势大屈而天下皆悟其为弱证矣仁宗亦慨然思欲整治用弼与范仲淹韩琦为两府论议前却施行舛谬小人交鬬其间三人逐去而前规故习遂不可破当时议者以为三人不能循致治功而欲嵗月成天下之事其意太锐故至于此嗟乎此三人者正坐不能以嵗月成大事耳弼与琦相继当国其惩前之祸愈深而循致之说愈用矣虽然循致者卒不能有所致也弼相四年琦相七年所循致者何事哉于是财用耗乏人才頽弛天下翫弊愈甚而士以虚名相髙故王安石佐神宗欲一反之而安石不知其为患在于纪纲内外之间分画委任之异而以为在于兵之不强财之不多也使安石知之正其纪纲明其内外分画委任而责成功然后取赋敛之烦者削之本学校隆经术以新美天下岂复有汹汹之论不惟无成而反有所防乎以神宗之厉志有为终于举措衡决变法则为伤民开邉则为生事力图灵武连以失利亦悔用兵之无益者不知改弱势而为强势而欲因弱势以为强势也夫改之与因由始论之一言之殊耳及其力行坚执乃成党锢更绍圣崇寜而天下大病凡青苗凡保甲凡兵财之政所为欲因弱势以为强势者至宣和末年扫地无有昔日弱势之可守者又皆废壊而其弱势之不可反者遂为膏肓不可疗之危疾虽分四緫管以固捍御委长安建康之守以募勤王天下氷觧云散一城一池劫制于敌而号令不能及矣当是之时割地以与人使自为守犹且不可况能自守而禁人也哉然则本朝之规画其始终本末之际盖可覩矣自周徳威失榆闗之险继以云中燕山两道归于契丹敌在长城之内而大河以北已有不可守之势为天下者不按九州之图籍略其四旁规其中央左顾右望以尽天下之大形坚外柔内分画委任羣臣合力功罪有归以正天下之常势第因其所有掩絶前后而欲以人主之一力守之岂可得乎此天下之患所以二百年而常在论今天下之事所以穷数十百万言而不能决也其四曰建炎初载李纲用事议分京东河北用唐藩镇之法使自守其地诸道各置要郡次要郡以一兵马之权纲所措画则已陋矣括马敛财骚动天下议者蠭起不得旋踵卒以逐去于是汪伯彦黄潜善无所施为以为稍徙近南安常守旧命使祈请自足以茍延嵗月既而有维扬之祸牵连奔走东极海峤始委张浚以川陜而宣抚处置之名立焉便宜行事之命出焉范宗尹相继建请而江淮亦各分裂为镇抚使于时盗贼充斥伪齐拥挟敌人连兵内向上流又置镇抚大使文武参用犬牙相维复遣执政督视以一威望浚虽狂踈竟失闗陜然节制诸将保有全蜀张俊韩世忠岳飞亦次第平殄羣寇江左所以粗定而敌肯和者亦任人之效也虽然分画无法寄任不専张浚赵鼎泛然于事机之会言战不敢请和不欲费日累月师老粮匮上下厌倦而秦桧以为权不可外假兵柄不可与人故屈意俯首唯敌所命以就和约废诛诸将窜逐名士使兵一归于御前督府结局收还便宜使州郡复承平之常制桧方矜其功伐自比赵普以为经国之长筭莫能及也且祖宗之天下无故而失其大半迁劫之讐百世不可忘矣乃以抚定江左为大功何哉戊申至辛巳二十年矣女真一旦出不逊语闻于殿陛朝野喧然搏手无措相对骇愕无可为者而叶义问汪澈出矣及陛下嗣服以来张浚总统于江淮虞允文王炎之属相继宣抚于汉中盖四五十年时用分画之法稍以事权付托臣下为国之纪纲终不可废者亦巳粗见于此然而不明其地则不可以任其人不任其人则不可以要其功内治不定则夫仇讐者谁与谋之今百计裒取竭东南之力以供餽四驻劄者而兵不知用因任旧将之子弟部曲以决得为统帅而将不知兵除授更易一出内庭报发承受名为机宻而大臣不闻诸州禁兵零细纎弱専使路钤教阅训练而守臣不预防遏内江虚彻沿淮纪纲所立错缪无序然则有民谁治有兵谁用有地谁守嵗迁月易孰为可见之效而陛下规恢之圗终将邑邑不试而已乎天下非可以私智为也方略非可以私术验也胜败兴废古今一途辙而已唯本朝之论则欲私为而私验之是以頺弊委靡至于今日而莫晓其故此臣之所谓必尽知天下之害而后能尽天下之利也
