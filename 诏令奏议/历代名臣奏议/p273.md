<!-- { "loadSidebar": true } -->
　　燮又奏曰臣闻保邦之策其威声在备御其根本在人心人心有胶漆之固则国势有嵩岱之安何忧乎夷狄之不服何虑乎奸雄之窃窥此保邦之上策也夫所谓结人心者当如何哉孟子有言得其民有道得其心斯得民矣得其心有道所欲与之聚之所恶勿施尔也政令行乎上而欲恶因乎民无所撄拂岂有不感恱者防感恱益深则根本益固矣陛下视今之生灵果皆乐其业乎今之政令果皆便于民乎朝廷之意未甞不以忠厚为主而奉行之吏往往多以苛刻为能围田再给畆输千钱未为过也然歉岁籴价翔踊则输钱为便丰年粒米狼戾则输租为优今槩取之已不乐矣况既输钱中都而州县督租如故是再输也其肯服乎楮法之更敢减落者没入赀产至明白也然疑似之间初非减价而遽绳以法已摽拨者亦并籍之朝廷虽已给还而未给者觖望能无怨乎罪丽于法正其刑可也或严行科罚而因以为利逋负官物责之偿可也或赦令已蠲而督趣不休秋苖之斛面日增闗市之征税日重此岂吾民之所欲防民所不欲而日夜施之财匮于下无以相养能不涣散乎陛下毋谓亰邑之内民物熈熈可以为庆当知自此而往骎骎不如诚为可忧我太宗皇帝尝因观灯御楼美亰辇人物之盛宰臣吕蒙正对曰乗舆所在士庶走集故繁盛如此都城不数里饥寒而死者甚众不必尽然愿视近以及逺先正大臣规正人主剀切如此臣愚亦望陛下乐闻忠言以广视听如是而为民之所欲如是而为民之所恶靡不知之然后肆颁明诏诞告万方政令之不便于民者更之官吏之敢为民害者去之逋负之不可催理者蠲之枯旱之乆霈以甘雨岂不足以恱人心召和气而洽隆平之化防前日之叹息愁恨今日之讴歌鼔舞在陛下一转移之间尔人心既固国势日张孟子所谓施仁政于民可使制梃以挞秦楚之坚甲利兵者将验于今日矣昔皇祐中范镇建言备契丹莫若寛河北河东之民备灵夏莫若寛关陜之民备云南莫若寛两川湖岭之民备天下莫若寛天下之民此至论也惟陛下亟图之
　　燮又奏曰臣闻国以民为本民以食货为本国非民无与共守民非食货无以相生是故食贵乎足而货贵乎通兼斯二者而为国之本立矣恭惟仁圣在上天覆海涵惟恐一物不得其所而食常患乎不足货常患于不通是岂终不可为耶以理揆之自古及今事虽甚难未有终不可为者存乎其人而已荀卿有言人主天下之利势也信防以尊临卑以上制下心所欲为何事不集虽髙屋之建瓴水不足以喻其防也是之谓利势陛下既操是势矣何难乎足食通货乎且军兵虚籍最为冗费自招募増额厥费尤广诚未易供亿也然以陛下临之责成将帅攷覈其实减屯戍之卒而复承平旧数分所增之兵以补诸军阙额则亦何所不可昔孝宗时大将邵宏渊剔抉军中奸蠧具以实言优诏尊显以厉诸将今之将帅有若宏渊者陛下尊宠之而不然者陛下摈黜之岂复有冗食者乎军费省则民食寛矣今粒米狼戾无如二广运之歉处厥利甚博而海道险逺人皆惮之朝廷固尝容其附载许以爵秩矣而漠然无应或者疑心未释欤私载虽多安知官吏之不致诘赏典虽厚安知异日之不冲改所以疑也此在牧守多方劝诱尔通贩者厚加之赏遏籴者重寘其罚而两淮荆襄之问以耕垦之多寡为守臣之殿最其有不尽力者乎此则足食之大畧也夫楮币之作本借虚以权实尔虚与实相当可以散亦可以敛是之谓权鼔铸之弊日滋本钱移于他用监兵阙而不补工程不集殽杂取赢而又鉟销漏泄交相为蠧钱安得而不荒然鉟销不难革也往者庆元中惩一倅黜一尉而人心竦然无敢犯者今亦如是行之则此弊顿革矣漏泄不难禁也近者江隂事觉逮系天狱明正典刑不许商舶复通遂除莫大之害今于海邦皆然则为奸者戢矣鼓铸日增地无遗寳复严鉟销漏泄之禁自然钱日益多楮之不售者以钱收之又令州县之间输钱于官与楮相半敢违明诏必罚无赦二者并行而岂复有他弊乎此又通货之大畧也其他积弊尚多臣愚未敢悉数惟陛下法天行健恢张纪纲整齐宪度大有为于天下足食通货在指麾之间尔复何虑焉易曰大哉干乎刚健中正纯粹精也又曰刚健笃实辉光日新其德以是知圣人之德以刚健为首陛下躬纯粹笃实之资而加之以刚健日进无疆谁能御之民生憔悴财计蹙迫决非优游和缓之所能料理也惟圣心深念之
　　燮又上便民劄子曰臣闻大禹之训曰予视天下愚夫愚妇一能胜予又曰予临兆民懔乎若朽索之驭六马此言民为可畏君为至危也于其可畏者忽之于其至危者安之民离散于下君孤立于上而何以为国乎我朝光有天下列圣相授一本于仁虽兵力不至甚彊财计不至甚裕若未能大快人意然人心固结国祚緜逺亦根于此而已靖康之祸中原荡覆可谓惨矣未防而髙宗中兴绍复先烈与周宣并隆绍兴之末金人凭陵逞其兵威俄而自毙属者权臣妄开边隙彼直我曲殆难抗御然元恶既戮而和好复通逆曦以蜀附金不旋踵而诛灭峒寇相挻而起亦复次第荡平虽朝廷有道威声震叠之所致亦由深仁厚泽民心爱戴而不可觧所以臻此厥今时和岁稔人情熈熈长民之官所宜乗此安业之时拊循有加培养益厚始为称职而间有不然者以刻核之心行苛暴之政刑罚不中民无所措邦本所在日朘月削深为国家忧之昔唐宪宗尝谓宰相曰于颉大是奸臣劝朕峻刑卿知其意乎是欲朕失人心也从古及今寛则得众峻刑则失人心仁圣在上深达是理亟颁明诏俾监司郡守务行寛大温乎如阳春之发育沛乎如时雨之膏润纳斯民于仁寿之域岂不休防臣不胜惓惓
