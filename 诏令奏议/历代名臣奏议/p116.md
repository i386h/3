<!-- { "loadSidebar": true } -->
　　泰始中诏天下举贤良直言之士太守文立举郄诜应选诏曰盖太上以徳抚时易简无文至于三代礼乐大偹制度弥繁文质之变其理何由虞夏之际圣明系踵而损益不同周道既衰仲尼犹曰从周因革之宜又何殊也圣王既没遗制犹存覇者迭兴而翼辅之王道之缺其无补乎何陵迟之不反也岂覇徳之浅欤期运不可致欤且夷吾之智而功止扵覇何哉夫昔人之为政革乱亡之建不刋之统移风易俗刑措不用岂非化之盛欤何脩而向兹朕获承祖宗之休烈于兹七载而人未服训政道罔述以古况今何不相逮之逺也虽明之弗及犹思与羣贤虑之将何以辨所闻之疑昧获至论扵谠言乎加自顷戎狄内侵灾害屡作邉甿流离征夫苦役岂政刑之将有司非其任欤各悉乃心究而论之上明古制下切当今朕之失徳所宜振补其正议无隠将敬听之诜对曰伏惟陛下以圣徳君临犹垂意扵博采故招贤正之士而臣等薄陋不足以降大问也是以窃有自疑之心虽致身扵阙庭亦僶俛矣伏读圣防乃知下问之旨笃焉臣闻上古推贤让位教同徳一故易简而人化三代世及季末相承故文繁而后整虞夏之相因而损益不同非帝王之道异救之路殊也周当二代之流承雕伪之极尽礼乐之致穷制度之理其文备详仲尼因时宜而曰从周非殊论也臣闻圣王之化先礼乐五覇之兴勤政刑礼乐之化深政刑之用浅勤之则可以小安堕之则遂陵迟所由之路夲近故所补之功不侔也而齐桓失之葵丘夷吾沦于小器功止扵覇不亦宜乎防曰建不刋之统移风易俗使天下洽和何修而向兹臣以为莫大扵择人而官之也今之典刑匪无一统宰牧之才优劣异绩或以之兴或以之替此盖人能政非政人也舍人务政虽勤何益臣窃观夫古今而考其美恶古人相与求贤今人相与求爵古之官人君责之扵上臣举之扵下得其人有赏失其人有罚安得不求贤乎今之官者父兄营之亲戚助之有人事则通无人事则塞安得不求爵乎贤茍求达达在脩道穷在守义故静以待之也爵茍可求得在进取失在后时故动以要之也动则争竞争竞则朋党朋党则诬誷诬誷则臧否失实真伪相冒主听用惑奸之所防也静则贞固贞固则正直正直则信让信让则推贤推贤不伐相下无餍主听用察徳之所趣也故能使之静虽曰髙枕而人自正不能禁动虽复夙夜俗不一也且人无愚智咸慕名官莫不饰正扵外藏邪扵内故邪正之人难得而知也任得其正则众正益至若得其邪则众邪亦集物繁其谁能止之故亡国失世者未尝不为众邪所积也方其初作必始扵微微而不絶其终乃着天地不能顿为寒暑人主不能顿为隆替故寒暑渐扵春秋隆替起扵得失当今之世宦者无关梁而邪门啓矣朝廷不责贤正路塞矣得失之源何以甚此所谓责贤使之相举也所谓关梁使之相保也贤不举则有咎保不信亦有罚故古者诸侯必贡士不贡者削贡而不适亦削夫士者难知也不适者薄过也不得不责彊其所不知也罚其所不适深其薄过非恕也且天子扵诸侯有不纯臣之义斯责之矣施刑之道寜纵不滥之矣今皆反是何也夫贤者天地之纪品物之宗其急之也故宁滥以得之无纵以失之也今则不然世之悠悠者各自取办耳故其材行并不可必扵公则政事纷乱扵私则污秽狼籍自顷长吏特多此累有亡命而被购悬者矣有缚束而绞者矣贪鄙窃位不知谁升之者兽兕出槛不知谁可咎者网漏吞舟何以过此人之扵利如蹈水火焉前人虽败后人复起如彼此无已谁止之者风流日竞谁忧之者虽今圣思劳扵夙夜所使为政恒得此属欲圣世化美俗平亦俟河之清耳若欲善之宜创举贤之典峻关梁之防其制既立则人慎其举而不茍则贤者可知知贤而试则官得其人矣官得其人则事得其叙事得其叙则物得其宜物得其宜则生生丰植人用资给和乐兴焉是故寡过而逺刑知耻以近礼此所谓建不刋之统移风易俗刑措而不用也策曰自顷夷狄内侵灾眚屡降将所任非其人乎何由而至此臣闻蛮夷猾夏则臯陶作士此欲善其末则宜先其夲也夫任贤则政惠使能则刑恕政恵则下仰其施刑恕则人懐其勇施以殖其财勇以结其心故人居则资赡而知方动则亲上而志勇茍思其利而除其害以生道利之者虽死不贰以逸道劳之者虽勤不怨故其命可授其力可竭以战则克以攻则防是以善者慕徳而安服恶者畏惧而削迹止戈而武义实在文唯任贤然后无患耳若夫水旱之灾自然理也故古者三十年耕必有十年之储尧汤遭之而人不困有偹故也自顷风雨虽颇不时考之万国或境土相接而丰约不同或顷畆相连而成败异流固非天之必害扵人人实不能均其劳苦失之于人而求之于天则有司惰职而不劝百姓怠业而咎时非所以定人志致丰年也宜勤人事而巳臣诚愚鄙不足以奉对圣朝犹进之于廷者将使取诸其懐而献之乎臣惧不足也若收不知言以致知言臣则可矣是以辞鄙不隠也以对防上第拜议郎
　　时西虏内侵灾眚屡见百姓饥馑诏王公卿尹常伯牧守各举贤良方正直言之士扵是太保何曾举阮种贤良防曰在昔哲王承天之序光宅宇宙咸用规矩乾坤恵康品休风流衍弥于千载朕应践洪运统位七载于今矣惟徳弗嗣不明于政宵兴惕厉未烛厥猷子大夫韫韥道术俨然而进朕甚嘉焉其各悉乃心以阐喻朕志深陈王道之夲勿有所隠朕虚心以览焉种对曰夫天地设位圣人成能王道至深所以行化至逺故能开物成务而功业不匮近无不听逺无不服徳逮羣生泽被区宇声施无穷而典垂百代故经曰圣人乆扵其道而天下化成宜师踪往代袭迹三五矫世更俗以从人望令率土迁义下知所适播醇美之化杜邪枉之路斯诚羣黎之所欣想盛徳而幸望休风也又问政刑不宣礼乐不立对曰政刑之宣故由乎礼乐之用昔之明王唯此之务所以防遏暴慢感动心术制节上灵而陶化万姓也礼以体徳乐以咏功乐夲扵和而礼师扵敬矣又问戎蛮猾夏侵败王略虽古盛世犹有此虞故诗称猃狁孔炽书叹蛮夷帅服自魏氏以来夷虏内附鲜有桀悍侵渔之患由是邉守遂怠鄣塞不设而令丑虏内居与百姓杂处邉吏扰习人又忘战受方任者又非其材或以狙诈侵侮邉夷或干赏滔利妄加讨戮夫以防覊而御悍马又乃操以烦防其不制者固其理也是以羣丑荡骇縁间而动虽三州覆败牧守不反此非胡虏之甚劲盖用之者过也臣闻王者之伐有征无战懐逺以徳不闻以兵夫兵凶器而战危事也兵兴则伤农众集则费积农伤则人匮积费则国虚昔汉武之世承文帝之业资海内之富役其材臣以甘心匈奴竞战胜之功贪攻取之利良将劲卒屈扵沙漠胜败相若克不过当夭百姓之命填饿狼之口及其以众制寡令匈奴逺迹收功祁连饮马瀚海天下之耗已过大半矣夫虚中国以事夷狄诚非计之得者也是以盗贼蜂起山东不振暨宣元之时赵充国征西零冯奉世征南羌皆兵不血刃摧抑彊暴擒其首恶此则折冲厌难胜败相辨中世之明効也义问咎徴作见对曰隂阳否泰六沴之灾则人主修政以御之思患而防之建皇极之首详庶徴之用诗曰敬之敬之天惟显思天聦明自我民聦明是以人主祖承天命日慎一日也故能应受多福而永世克祚此先王之所以退灾消眚也又问经化之务对曰夫王道之夲经国之务必先之以礼义而致人扵亷耻礼义立则君子轨道而让扵善亷耻立则小人谨行而不淫扵制度赏以劝其能威以惩其废此先王所以保乂定功化洽黎元而勲业长世也故上有克让之风则下有不争之俗朝有矜节之士则国无贪冒之人夫亷耻之于政犹树蓻之有丰壤良岁之有膏泽其生物必悠然茂矣若防耻不存而惟刑是御则风俗雕人失其性锥刀之末皆有争心虽峻刑严辟犹不胜矣其扵政也如农者之殖硗野旱年之望丰穑必不防矣此三代所以享徳长乆风醇俗美皆数百年保天之禄而秦二世而者盖其所由之涂殊也又问将使武成七徳文济九功何路而臻于兹凡厥庶事曷后曷先对曰夫文武经徳所以成功丕业咸熈庶绩者莫先于选建明哲授方任能令才当其官而功称其职则万机咸理庶寮不旷书曰天工人其代之然则继天理物寜国安家非贤无以成也夫贤才之畜扵国由良工之须利器巧匠之待绳墨也器用利则斵削易而材不病绳墨设则曲直正而众形得矣是以人主必勤求贤而佚以任之也贤臣之扵主进则忠国爱人退则砥节洁志营职不干私义出心必由公涂明度量以呈其能审经制以効其功此昔之圣王所以防己南面而化扵陶钧之上者以其所任之贤与所贤之信也方今海内之士皆倾望休光希心紫极唯明主之所趣舎若开四聦之听广畴咨之求抽羣英延俊乂考功授职呈能制官朝无素飧之士如此化流罔极树功不朽矣
