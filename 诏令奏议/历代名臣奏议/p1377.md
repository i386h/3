<!-- { "loadSidebar": true } -->
　　万嵗通天中发兵戍疏勒四镇同凤阁鸾台平章事狄仁杰谏曰臣闻天生四裔皆在先王封域之外故东距沧海西隔流沙北横大漠南阻五岭此天所以限四隅而隔中外也自典籍所纪声教所及三代不能至者国家尽兼之矣此则今日之四境已逾于夏殷者也诗人矜薄伐于太原美化行于江汉是则前代之逺裔而国家之域中至前汉时匃奴无嵗不犯边杀畧吏人后汉则西羌侵轶汉中东寇三辅入河东上党几至洛阳由此言之则陛下今日之土宇过于汉朝逺矣若其用武荒外邀功絶域竭府库之实以争硗确不毛之地得其人不足以增赋获其土不可以耕织苟求冠带逺夷之称不务固本安人之术此秦皇汉武之所行非五帝三王之事业也若使越荒外以为限竭资财以骋欲非但不爱人力亦所以失天心也昔始皇穷兵极武以求广地男子不得耕于野女子不得蚕于室长城之下死者如乱麻于是天下溃叛汉武追髙文之宿愤借四帝之储实于是定朝鲜讨西域平南越击匃奴府库空虚盗贼蜂起百姓嫁妻卖子流离于道路者万计末年觉悟息兵罢役封丞相为富民侯故能为天所祐也昔人有言曰与覆车同轨者未尝安此言虽小可以喻大近者国家频嵗出师所费滋广西戍四镇东戍安东调发日加百姓虚弊开守西域事等石田费用不支有损无益转输靡絶杼轴殆空越碛逾海分兵防守行役既久怨旷亦多昔诗人云王事靡盬不能艺稷黍岂不怀归畏此罪罟念彼共人涕零如雨此则前代怨思之辞也上不是恤则政不行而邪气作邪气作虫螟生而水旱起若此虽祷祀百神不能调阴阳矣方今关东饥馑蜀汉逃亡江淮已南征求不息人不复业则相率为盗本根一摇忧患不浅其所以然者皆为逺戍方外以竭中国争蛮貊不毛之地乖子肓苍生之道也昔汉元纳贾捐之之谋而罢朱崖郡宣帝用魏相之策而弃车师之田岂不欲慕尚虚名盖惮劳人力也近贞观年中克平九姓册李思摩为可汗使统诸部者盖以逺人叛则伐之降则抚之得推亡固存之义无逺戍劳人之役此则近日之令典绥边之故事窃见阿史那斛瑟罗阴山贵种代雄沙漠若委之四镇使统诸蕃封为可汗遣御寇患则国家有继絶之美荒外无转输之役如臣所见请捐四镇以肥中国罢安东以实辽西省军费于逺方并甲兵于塞上则恒代之镇重而边州之备实矣况绥抚四裔盖防其越逸苟无侵侮之患则可矣何必穷兵黩武与荒服计校长短哉且王者外宁必有内忧盖为不勤修政故也伏惟陛下弃之度外无以絶域未平为念但当勅邉兵谨守备蓄鋭以待敌待其自致然后击之此李牧所以制匃奴也当今所要者莫若令边城警守逺斥候聚军实蓄威武以逸代劳则战士力倍以主御客则我得其便坚壁清野则寇无所得使边人深入必有颠踬之虑浅入必无获虏之益如此数年可使二部不击而服矣
　　宗开元六年张说上书曰臣顿首死罪皇帝陛下先帝以臣践履忠孝使臣启发圣眀故得侍读春宫风承天眷景云中嵗兼掌枢宻内当沸腾之口外御倾夺之势陛下监抚既安自天所祐臣协賛之意明神啓之开元之始首典钧轴智小任大福过灾生出守三州违离六载曲直非已升降由人惟君知臣事不待说今改秩邉镇委重戎麾窃以两蕃近和能无同异九姓逺附未闻抚纳欲贼杀无侵扰之虑保宁两蕃受征发之盟臣愚料之恐未然矣何者贼杀新立必逞兵威贼兵所加必收九姓九姓若去两蕃摇矣九姓虽属并州节度然共幽州宻迩脱有风尘何事不至臣孰问幽州兵马寡弱卒欲排比未可即戎城中仓粮全无贮积设若来廹臣实忧之伏乞圣慈深以垂意博询旧将预为筹画若早图之必无后悔且孤臣摠众易起猜嫌寛大失济事之宜严整招怨黩之谤逺辞天听临路徬徨如有论告臣身奏劾军事者乞追臣面问对定真虚则日月无可蔽之期幽逺有自通之望伏愿留书在内时加矜察宗时张九龄论东北军未可轻动状奏曰右髙力士宣奉勅张守珪所进送突厥生口具问知委曲故令刘思贤去者臣等伏以北敌凶狡诚似难保其心然陛下以恩泽怀柔嵗月已久使彼输诚顿改顽暴以事观察信然不虚何者昨李佺使廻敌亦具云东下中间或言难信至今果如所说即是输诚于国未有他诈且契丹等翻覆或往或来今其东讨虽未禀命在于逺人亦不可责于常理若因而屠之亦便除患陛下先有圣料以为如此臣等常窃志之固非所及今其来也若契丹等偶胜北部势衰因而乘之灭其大半审料必取始可决行事若不然而军将妄动复结大隙亦以不信为国生患莫甚于此臣伏以在边诸将苟利一军便即行之以邀荣赏不思逺计诚是大失今刘思贤往望将降书处分守珪必为逺图无得妄动切约诸将使知圣心纵北廷闻之尤彰天泽未审可否谨录状奏闻
　　代宗大厯八年元载上言曰四镇北庭既治泾州无险要可守陇山髙峻南连秦岭北抵大河今国家西境尽潘原而吐蕃戍摧沙堡原州居其中间当陇山之口其西皆监牧故地草肥水美平凉在其东独耕一县可给军食故垒尚存吐蕃弃而不居毎嵗夏吐蕃畜牧青海去塞甚逺若乗间筑之二旬可毕移京西军戍原州移郭子仪军戍泾州为之根本分兵守石门木峡渐开陇右进达安西据吐蕃腹心则朝廷可高枕矣
　　九年郭子仪入朝对延英帝与语吐蕃方彊慷慨至流涕退上书曰朔方国北门西御戎人北虞猃狁五城相去三千里开元天宝中战士十万马三万匹仅支一隅自先帝受命灵武战士从陛下征讨无宁嵗顷以怀恩乱痍伤雕耗亡三分之二比天寳中止十之一今吐蕃兼吞河陇杂羌浑之众嵗深入畿郊势逾十倍与之角胜岂易得邪属者敌来称四节度将别万人人兼数马臣所统士不当敌四之二马不当敌百之二外畏内惧将何以安臣惟陛下制胜力非不足但简练不至进退未一时淹师老地广势分愿于诸道料精卒满五万者列屯北边则制胜可必窃惟河南河北江淮大镇数万小者数千殚屈禀给未始搜择臣请追赴关中勒步队示金鼓则攻必破守必全长久之策也
