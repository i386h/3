<!-- { "loadSidebar": true } -->
　　监察御史周必大上议曰臣闻举旷古所无之事者不可泥歴代已陈之迹昔尧之禅舜固美矣然犹在既老之后未有春秋鼎盛视听方彊中外无事而能脱屣万乗亲授嗣圣为万世法如太上皇帝者也陛下欲加上尊号致推崇之谊诚未为过然徳之盛者言虽多而不能尽况区区数字乎今天下之所传诵者太上难名之徳也天下之所愿欲者太上无疆之夀也日者既合二美而名宫矣因而用之其说盖有三焉不失熈宁却尊号之诏又有以称陛下尊太上之心一也语简而所该者备诚至而请祝者大二也即所居而播鸿名自我作古三也一举而三美从岂不増光太上巍巍之徳而尽陛下事亲之孝乎太上皇帝伏请上尊号曰太上徳夀皇帝太上皇后伏请上尊号曰太上徳夀皇后仍俟来秋奉上寳庶几声容文物得以备焉
　　翰林学士綦崇礼上议曰臣闻圣人之应世方其绌身以退藏于密则静而无为晦而不彰敛道徳于一已谢功名于当代民无得而称焉及乎遭天下之变履天下之危智士失图勇夫拱手当斯时也汹汹者待我而后定岌岌者待我而后安则感焉而不得不为之应廹焉而不得不为之动于是起而赴之不烦指麾不动声色而天地之位奠日月之翳销神噐丕基既偾而复兴皇纲帝纪将絶而复续所谓变而克正危而克扶者収功于俄顷之间而垂裕有无穷之闻非天下之至圣其孰能与于此鸿惟昭慈献烈皇后躬柔顺之资蕴神明之智起家而俪宸极若固有之释位而避宫闱无可愧者进退不失其正造次不违于仁此圣人之至徳也逮其遭变履危从权济难天意所属人望如归挈祖宗之统而亲授圣皇除城社之妖而再还明辟雍容房闼计安邦家仓卒一时利泽万世此圣人之极功也维徳与功咸本于圣而容官累行乃独阙焉宜乎上心以为未足而羣工有司得以追议也夫升髙而望天地不能穷其大当午而瞻日月不能极其明由盛徳全功而观圣人亦乌得而尽名之前日议者以明徳有功曰昭视民如子曰慈聪明睿知曰献安民有功曰烈节是四恵为应諡法先后之美固兼有矣虽然昭既主功慈既主民而又以烈配不防于重复而言若有所未至者欤是则无待于烈而有阙于圣烝尝之际称谓之间恐未足以对越神灵而下袪众惑虽更议无嫌也维我皇朝母后之懿由汉以来盖未之有慈圣光献皇后援立英祖传序裕陵再御帷退安大养宣仁圣烈皇后拥佑哲宗始终九载元祐之政至今称仁钦圣宪开皇后当元符末命定策宫中扶翊上皇决于独断三后继踵如相授受是以徽称咸主夫圣主昭慈献烈皇后逮事宣仁钦圣率循妇道取法母仪丁时之囏再安社稷功齐徳并力则倍之校美于兹实同至圣然则鸿名显号极其推崇虽舍是而有称焉臣知天下后世臣子之心为未厌也窃尝考之上古之时人道未立穴居而野处饮血而茹毛盖飞鸟走兽如也圣人者出因时之宜而致其利使人知所生养而无不足之患于是得自别于飞鸟走兽之羣而三纲五常之道兴焉易之系辞曰备物致用立成噐以为天下利莫大乎圣人言圣人之功其大如此虽然圣人岂区区有心于造为者哉时适至是不得不然是故由其血食而为之作罔罟由其粒食而为之作耒耜以有无之不齐则合之以市易以徃来之不通则济之以舟楫至于服牛乗马重门击柝臼杵弧矢宫室书契之用凡一物之设一噐之制取给天下之求而已不自为也后世之乱故有甚于民无生养之初而圣人之功固有出而捄之如古昔之为天下利者由是推之则先后之圣可得而形容矣当其失位而退处视邦家之计何所容心及夫时移而事变应臣民之求良非得已于是时也转盼之际呼吸之间存亡祸福所不可测乃以柔弱之身立危疑之地重安鼎再扶尊极使祖宗旧物永有所传圣人大寳永有所定天下神噐永有所归元元之民还戴吾宋而弗沦于要荒边裔之域然则备是物成是噐以为利天下方诸罔罟耒耜之作不亦甚大矣哉由所建立要其成功虽以母后之圣而上追牺农可也彼涂山兴夏文母造周内助称贤夫何足道按諡法备物成噐曰圣今羣工有司之议更出于此臣愚知不足以合天下之公愿而仰契孝心追报之万一也昭慈献烈皇后尊諡请以祖宗之命改号曰昭慈圣献皇后
　　孝宗时议髙宗庙号太常少尤袤与礼官定号髙宗洪迈独请号世祖袤率礼官顔师鲁郑侨上奏曰宗庙之制祖有功宗有徳艺祖规创大业为宋太祖太宗混一区夏为宋太宗自真宗至钦宗圣圣相传庙制一定万世不易在礼子为父屈示有尊也太上亲为徽宗子子为祖而父为宗失昭穆之序议者不过以汉光武为比光武以长沙王后布衣崛起不与哀平相继其称无嫌太上中兴虽同光武然实继徽宗正统以子继父非光武比将来祔庙在徽宗下而称祖恐在天之灵有所不安诏羣臣集议袤复上议如初迈论遂屈
　　卫泾上缴裴良士乞父諡奏曰臣闻传曰唯名与噐不可以假人礼曰諡以尊名君子耻名之浮于行盖士大夫尽忠竭节于国家者生则有爵禄以荣其身死则有襃諡以传于世所以示激劝之公非以狥人情之私也茍生无节行之显著已叨荣禄既没之后声迹湮晦乃妄有攀援徼幸宠名则朝廷典法殆成虚文将无以昭示激劝而为善者怠矣裴希稷者臣不知其何如人徒闻以赀起家甲于京邑中兴记録无所登载据其子良士陈述不过泛举制词数语便谓曽有战功又称尝防髙宗皇帝召到询及邉事敷陈韬略一无实迹之可考不惟法不该諡且不知所以易其名者又輙引姚兴为比臣照得姚兴当绍兴之末与敌人力战死节着在国史已经赠官立庙昨因赵善坚论奏再与赐諡希稷可谓拟非其伦兼朝廷比年以来襃表忠义如岳飞刘光世等追赠王爵中外有志功名之士闻风兴起诚以理义人心之所同固易于感发也今若以裴希稷姚兴例得諡典驽骥同皁薰莸共噐凡前日所以襃表之意人反得而轻视之矣事体所系顾不重欤兼臣备数奉常窃见裴良士累经礼部陈词下本寺勘当臣以众议不与不敢保明即具节次难以施行因依申上案牍具在今良士直以劄子要求特防是以有司职守为可废而朝廷之尊为可欺也臣居本职既谓不可偶兹摄事遂与书行前后自相背驰臣实无所逃罪是敢不避诛斥冐昧以闻伏望圣慈将裴希稷赐諡防挥特与寝罢庶叶公论在臣守官之义得以少安不胜幸甚
　　宁宗时泾上太皇太后諡议曰臣闻论母后之极致者莫大乎尽事尊之孝而飨重闱之养备母道之纯全者莫难乎阅亲传之盛而兼拥右之功故礼义致化周诗所以着二南之本光大含羲易所以賛重坤之象盖后妃之徳始于闺门刑于邦家垂于来裔其体则一而其用有三承顺于上则欲殚其妇道之勤儆戒于中则欲观其内则之助保艾尔后则欲求其孙谋之诒三者备而后二南无余蕴坤道无遗功矣书契以来位配于方祗礼崇于东朝为国夀母就安长乐者何代无之至于原始要终善并美具则在昔盛时未有攷焉故养莫严于舅姑而或罕全乎逮事之敬庆莫长于祚嗣而或莫遂乎含饴之乐二妃嫔于有虞亲逢授受之举矣而尧父非一门之美大任媚于周姜尝为京室之妇矣而文孙不并世而隆夫惟天功靳于浑全人道难乎具备簮緌族系四世祖孙全者有几矧夫涂山沙麓之兴大明思齐之作以言乎奉亲则克共孝敬于三朝之上以言乎齐家则辅佐忧勤于三纪之乆以言乎防佑则翊扶神噐于再传之际皇乎休哉兼而全之未有如太皇之盛者也恭惟大行太皇太后端靖而诚庄淑圣而柔令恵问光于彤筦慈仪冠乎六宫逰娱之事希从图史之箴自警纮綖是则苹藻必躬化始闺阃风行邦国有亷退之节有徽嘉之行迹其垂髫之初体相多异则有以着伣天之表受册之夕日华宣明则有以彰天作之合母育累朝夀盈七袠荣号衍于六字瑶册侈乎四上尊崇之养康宁之福奂乎不可尚已若乃发扬其鲜俪之休推美其难名之懿则若此之殆未能髣髴其万一焉伊昔思陵康强暇豫克巽大位无愧陶唐重华协帝晨昏定省共为子职行过曽闵时惟太皇克脩壸职鸡鸣问安而喜忧有常盥栉佐馂而防甘必进纪千秋之节则每从于鳯辇上万嵗之觞则克恱于龙顔严君既乐圣嗣之无违永夀益喜椒涂之尽爱于是五日一朝之礼风雨弗渝两宫九闰之余毫厘无间及乎勋华厌代慈福永年传归于子已居太母之尊思媚诸姑犹执寝门之敬以至疾视汤液丧执衰麻始终之际无遗恨焉此则送徃事居妇道昭矣洪惟阜陵朝听夕访如汤日新履革衣绨如禹服菲卹孤逮鳏如文懐保时惟太皇基迹潜邸谨礼度严内外脱簮之诫形于诞告有以相励精之勤损常仪裁妄费三澣之衣数年不易有以佐克己之俭遵伤生之戒推不忍之心日膳一羊上章恳免有以广爱物之仁是以人伦既正朝廷既治隆干淳熈之政薄海仰宵旰之诚二十八年之间当宁无声色之迩逮夫賛干刚之断决震子之防相与齐踪于揖逊而不以脱屣为太遽奉承髙蹈于希夷而不以澹泊为难能三圣相授千古同符此则自家刑国内助着矣绍熈五禩烈祖奄弃而遐升光庙茕然而在疚慈皇独断于心宪圣协谋于内时惟太皇一徳一心是翊是保神孙御极式遵慈训不絿不竞无偏无诐皇嗣既立资善肇开緑车娱侍圣情怿愉风流笃厚衣食滋殖暨至邉隅有警供亿浩穰出私帑钱给战士费其视衣大练衣无阙之政心殆有过焉此则垂休罔极而诒谋逺矣是以初定长秋之序则禀命于庭闱再举鸿名之典则归遵于仪范末原内禅之助则极言其保右斯三者繇汉歴唐亶未前闻惟皇天佑于我家惟我宋代有贤后是以大行太皇太后全前世之所未能全备昔人之所未能备易诗所载二南重坤之徳圣人复起不可有加矣揆厥始初序冠四妃嵗逾一纪和平逮下乆而始正位号则关雎之乐得淑女也派分江左胄本髙华而述其世绪慊然形于挹损则葛覃之不忘母家也外门之无私谒也蹈和率礼夫岂一端哉盛徳至善则昉于前三者矣春朝介夀将举缛仪忽騩驭之上賔痛仙游之莫返因山有制先逺告期皇上遹绳祖武躬执通丧申诏礼官稽经诹律节恵易名统于所尊率循彛典谨按諡法妇徳均一曰成夙夜警戒曰成能执妇道曰肃因严教敬曰肃夫徽音懿铄演迆四世垂范作则与宋无疆非成之大乎饬正宫壸宣畅隂教上恵于宗公下庇于云仍非肃之至乎窃惟绘画日月形容天地模拟有限而徳美无穷扬厉铺张姑述臣子之职而已大行太皇太后宜以宗庙之命锡之曰成肃皇后
