<!-- { "loadSidebar": true } -->
　　质又论驭臣勿穷恩上疏曰臣尝论之圣人之服天下惟其我无望于人而人不能无望于我夫是以能鼓舞天下才俊豪杰之士至于奔走劳苦终其身而不厌夫天下之才俊豪杰所为奔走劳苦终其身而不厌者何也有所深慕而不可以遽取有可得之方而无必得之理欲进则有所格欲退则有所不忍舍圣人黙然其顾盻颦笑而天下争先为役而圣人漠然终未尝有所求于天下夫使天下才俊豪杰之士稍有所长则挟其所习以邀其上轩然自以为天子不可一日无我也而天子盻盻然惟其欲之为狥慊然亦自以为天下不可以一日而无斯人也天子以为天下不可以一日而无斯人则斯人亦以为天子不可以一日而无我夫如是则黄帝尧舜不能以号召天下嗟夫天下诚不可无才俊豪杰之士也而不可使之失机故圣人驾驭才俊豪杰之士防于用恩而信于用法大抵以为我之所赖于尔者轻而尔之所托于我者重我可以无尔而尔不可以无我然圣人之所以凭藉而倚伏者甚重而不轻也是之谓机昔者髙祖倔起于匹夫之微而与秦楚争天下所借以为心膂爪牙者惟二三豪杰是赖然髙帝铢分寸量未尝有以大慰其心下某城则得某邑破某敌则锡某爵否则终嵗不迁至于以一齐而授韩信犹靳靳而不肯予彼髙帝非有所啬以为我之官爵有时而穷土地有时而尽也要使有时而穷者常若无穷有时而尽者常若无尽使夫豪杰之士相与回旋曲折于无穷尽之中而莫自知此固髙帝之所以为善将将者也唐明皇宠一安禄山自营州都督十迁而至宰相自平卢一军五増而兼三道之兵禄山之才未尽而爵禄已穷矣臣闻之习鹰者搏击之权在鹰而饮食之权在人故鹰之于人常不惜其博击之力以易其饮食之资而人之于鹰常重惜其饮食之资以邀其击搏之力而后能用鹰有浅丈夫者惴惴然惟恐其不可使也则雉兎鸡鼠日陈于前其不飏去者鲜矣而安能为尽力于击搏哉明皇之于禄山是养鹰而饱者也臣尝论禄山逆计萌于天寳之中年然而隠忍涵养以爵禄之穷而后发是故役使天下豪杰之士必使彼之才有尽而我之爵禄不可穷今之为大将平居无事为天子统会士卒而已非有攻城畧地之功汗马之劳也然而无故而进某阶加某职夫今之为大将者非小官也驯致不已不数月可以极人臣之位昔者曹彬克江南太祖皇帝惜一节度使不与拳拳留之以待巴蜀之平狄青交广逐侬智髙议者欲宠以枢宻使独宰相厐借以为西北犹未平后有大功何以赏之盖其深谋逺虑以为宁使之常有所不足而不可使之自安于有余今无故而穷之何也且天下未尝无缓急也穷之于无事之时则何以使之于有事之际乎臣惧其才未足而爵禄先穷也枢宻院检详文字李椿上奏曰臣仰惟陛下宵衣旰食励精求治亲揽权纲进退人材宜乎内外咸康亟臻至治以称陛下焦劳图回之志而外则吏强官弱民志不伸田野未辟物价翔踊州县窘匮百姓穷苦游手不戢盗贼时有内则主劳于上臣逸于下百寮茍且多为身谋直言不闻相狥成俗命令数更未适攸当其故何哉臣愚窃意陛下腹心无谋画之臣规模无一定之计故百僚茍且相狥成俗者不识陛下之规模也命令数更未适攸当者腹心无臣以谋陛下之事也陛下非不求谋画腹心之臣以图至治盖求之未有其人也然则多士在朝寰宇之广岂无其人足以为国家用者臣愚窃意陛下用人进之欲速退不尽礼进之欲速故多不胜其任退不尽礼则真才实能隠晦而不出矣臣愚欲望陛下审择其人以用之陛下闻其贤矣置之左右与之论天下之事其剖析如流者固易见也其迟疑不决者亦易见也陛下知其才矣察其操守观其志趣皆不逃圣鉴矣既贤且才则与之谋画治天下一定之规模使百僚知所趣向莫敢茍且内外弊风俱不劳而变矣陛下图治之心遂矣臣疎逺小臣唯知尽忠不知忌讳僭拟狂妄之诛惟陛下寛之以来忠谠之言天下幸甚椿又转对曰臣窃谓人材不可不择天下本非乏材也顾作成之如何耳陛下临御以来収拾人物多出亲擢至郡守监司兵将官其参辞悉令陛对大开言路虽微贱之士皆得论事陛下未尝惮烦焦心劳思以图治功宜乎多士在廷尽忠竭力共济国事四海福康使陛下端拱无为不劳而治斯可矣比者泛使之来未测其意大小之臣以至细民俱懐疑惧而不闻一士为陛下谋者台谏侍从亦皆缄黙袖手以观赖陛下神圣独断自有以服之人情乃宁享陛下髙爵厚禄者不为不多而一有小事而莫能有毫发之助可不谓人材乏乎至如州县阙乏当申之于漕司计度之以有余补不足漕司不足则当申之省部科拨足矣至于烦陛下遣中使宣问又差奉使会计累月徃来仅能罢一人易一人且诸路数百州一一溷渎圣躬如此可不谓人材乏乎先儒以为天生一世人自足以了一世事今非无人也但不任其职也何以不任其职风俗使然也风俗若何主劳而臣逸也陛下亲揽权纲圣主之事也谓如近日陛下逐台谏罢执政可以销朋党破奸邪正纪纲保善羣臣莫不厌服陛下之英断所谓亲揽权纲如是而已可也若会计州县之収支讥察小臣之微罪臣愿陛下不必经圣虑也提纲振领举其大者则小者莫不举也臣仍愿陛下严禁臣寮游权幸亲近之门为士大夫而游近幸之门臣知陛下必深恶之然势或使然也陛下每恶腐儒及为巧佞所误致陛下于进退人材之际无所取信则必求所以宻察之术以宻察人不自肤近何从而知之故得罪而不由中书者或以谓近习所察也得进而不由中书者或以谓权幸所荐也未必实然万一有此理也规进之士不知义命唯进是求或以苞苴或以谄防交结附丽寖以成风人材所以委靡臣仰惟陛下圣明之朝而目覩此风实痛惜之臣流落寒士只影孤立本无才术误防陛下擢用行年六十有四疾病在身来日无防茍有所见畏忌而不言是臣负陛下恩遇也臣切切之心无由上达天聪今因转对得露愚诚臣又愿陛下选择有人望负道徳之重者进用之使负道徳之士进退人材议论得失必不忍负陛下而任私意矣以公道用人以名节取士则士风振而人材出矣晋琅琊王初过江东王导辈以未有人望归之以为忧故収拾东土之望顾荣贺循纪瞻卞壸之流进用之遂能立国盖人望者国之基本也其可忽诸然则何以知负道徳之重者以唐明皇之所以用宋璟仁宗皇帝之所以用富弼则易知之矣臣狂瞽之言冒犯天威死有余罪臣不任战惧待罪伏乞睿照
　　椿兼检正乞擢用北人上奏曰臣愚庸无取屡防陛下亲擢廷对之际亲承玉音以臣北人所以召用则臣荷陛下特达之知且知陛下不忘中原之意也仰惟陛下欲用北人岂不以其性多忠实岂非恶倾巧之人所以进忠实之士则臣固当以忠实事陛下不敢求竒巧图迎合以希觊官爵庶防有以上称陛下用北人之本防臣窃惟伏自太上皇帝南渡艰难之时任吕頥浩所以能诛逆臣破羣宼扶宗社立纪纲可谓有大勲劳及叛臣挟敌势侵犯淮甸太上皇帝用赵鼎遣诸将破敌军而后国势张宗社固天下翕然归重此二臣者皆北人也当时若非二臣决未必能立此功业自二臣迁废死亡其家皆破碎北人立朝者殆鲜况北人南来今五十年矣所存无防其近年归正之士又亦屈指可数且北人性多拙直孤立以拙直孤立处之机巧奔竞风波之内其何能立也不唯不能立臣亦虑必将有受害者矣又有流落失所之士饥寒切身俯仰于人干求进望不复有北方直实之气味者不可不察也故陛下虽有用北人之意未有以上副圣心所欲也臣尝闻晋琅琊王初过江东王导辈以未有人望归之以为忧故収拾东土之望顾荣贺循纪瞻卞壸之流进用之遂能立国臣愿陛下兼収并进惟贤是用惟道徳是尊不必晓然露欲用北人之意庶不失东南士心亦足以保全雕残流落北方之士果有刚敏材器如吕頥浩学术方正如赵鼎者愿陛下尊而用之然后有以称陛下用人之心也伏乞睿照
　　椿兼尹京又奏曰臣伏闻汉陈平以智称不以徳称者也任宰相不答刑狱钱谷之对号知宰相之职所以能成不世之勲唐称贤相前有房杜后有姚宋表表在人耳目于今称美房杜不言功盖举皆得宜故无功可称姚崇荐郎吏明皇仰视不答以谓言郎吏非宰相事崇闻叹服后世称其得体宋璟自南海至都下不与中使交谈当时为人归重至今然可尊不惟五人之能是文帝太宗明皇用人得其道也故能成刑措贞观开元之治非偶然也仰惟陛下睿智仁明上希尧舜贤于文帝太宗明皇逺矣十余年间焦劳求治躬揽权纲三帝之勤政未足上拟圣徳之彷佛而考实其治则未及汉唐全盛之时何哉主劳于上臣逸于下天下之事无任责之人故用力多而见功寡其以此也臣每自逺方来与士大夫处但闻得失升沈之计罕闻忧国为民之言以奉公者为野以真实者为愚习以成风上下茍且故政无大小皆待陛下躬自与决才无能否皆待陛下亲行进退至于出纳之吝上浼圣躬士大夫惟知图进不复以国家治乱闗于心所以未臻至治也易曰君子安而不忘危存而不忘亡治而不忘乱是以身安而国家可保也食君之禄不留意于此乌足以为士君子哉臣愚愿陛下饬大臣戒百寮各使不忘圣人之戒明安危存亡治乱之理尽心臣道各率乃职毋劳君父以图自逸共禆圣政日跻至治天下幸甚
　　椿又曰臣闻晋室之南渡也王导实佐之始至江东深以东南人望为念故収拾顾荣纪瞻等用之所以能立国南北虽分而能保其正统者得人心故也仰惟国家仁厚之政洽于民心虽遭艰难阻隔而人情不忘归仰非东晋可以比拟伏自陛下临驭以来未尝一日忘中原故孜孜以人材为念中原之士尤荷选择至如臣之愚亦防异眷洊被超擢臣仰体陛下圣虑以北人禀性忠实者多所以収用期于忘身徇国以图治具徳至渥也臣自念生长河朔赋性愚拙流寓江湖五十余年每叹人材之难得盖缘士风之不振愿陛下惟才是用不拘南北兼北人至此无防况陛下两宫身居南土不可不固结其心惟臣言之无嫌承平全盛之时北人立朝尚以疎直不得行其志矧今日絶无而仅有陛下虽欲全之适所以尤难其全矣此臣所以痛心疾首愿陛下深思逺虑选才于公论毋取于交结信任其忠实毋取于诡随庶防士风渐革真才辈出不患不能辅佐圣时以图至治也臣不胜皇惧待罪
