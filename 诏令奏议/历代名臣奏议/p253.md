<!-- { "loadSidebar": true } -->
　　用人资格　何谓资格为用人之害以贤举人以徳命官贤有小大徳有小大而官爵从之一定而不易此尧舜以来之常道也无有所谓自贱而歴贵循小官之次而后至于卿相如后世之所谓资格者然尧舜以来逺矣未可遽复则资格用人未可遽废至于不能得资格之利而受资格之害资格之害深则人皆弃贤而为愚治道日壊而不自知此不得不因今之法而少变之也夫计日月累资考虽尧舜三代则亦有然者而不以是待天下之贤才有徳之人何者贤才有徳之人以此官称此人可也岂可疑其资格未至而姑迟之哉至汉人则已患苦其弊守相列侯为九卿九卿为三公天下之贤才伏而俗吏用矣伊吕周召之俦非其不为秦汉以后出而法度使之然也唐太宗虽以战伐取天下而用人能尽其才不拘挛于常格以起一时之治尚有可喜盖资格者生于世之不治贤否混并而无所别故以此限之耳而本朝遂以治世而行衰世之法艺祖太宗所用犹未有定式惟上所拔间得魁磊之士至咸平景徳初资格始稍严一宼准欲出意进天下士而上下羣攻之矣故李沆王旦在真宗时谨守资格王曾吕夷简富弼韩琦在仁宗英宗时谨守资格司马光吕公着在哲宗时谨守资格此其人皆以谨守资格为贤名重当世惟王安石破资格以用人一时所谓名士力争而不胜其后章惇蔡京王黼秦桧相踵效之然而进小人而乱天下者此五人也由五人之所用则当以不守资格为讳虽然资格非善法明矣而李沆十数人者以守资格得名而其时亦以称治何也盖能先别其流品以分君子小人之涂以定清浊上下之序彼其号为徳度智略足以居大位者亦以素许之矣特欲其履歴以实之而已故其人有自小官而其望已足以为卿相至其乆也亦卒为之若此者可谓得资格之利也今也不然无有流品无有贤否由出身而闗陞由闗陞而改官知县由改官知县而为四辖六院由四辖六院为察官由察官而为卿监由卿监而为侍从由侍从而为执政大臣或由知州监司而为郎由郎而为卿监侍从执政资深者序进格到者次迁而已若是而欲以举贤才起治功其可得乎侍从不荐士宰执不举贤执格而进曰此足以任此矣陛下虽欲责之以事询之以谋彼安所从知乎此臣所谓受资格之害也且本朝废资格而用人无若王安石章惇蔡京王黼秦桧之为相守资格以用人无若李沆王旦王曾吕夷简富弼韩琦司马光吕公着之为相然攷其功效验其人才本朝以资格为用人之利也决矣故臣欲陛下审乎资格之实深念今日人才衰乏已甚稍加变通号召收拾以终成资格之利而不受资格之害且天之生才也甚难人主之得才也亦甚难毋夭阏摧折之使至于尽盖今世犹有可用之人诚使朝廷之资格一出于人才之所当用则有资格之利而无资格之害矣
　　用人铨选　何谓铨选之害甄别有序黜陟不失者朝廷之要务也故自一命以上皆欲用天下之所谓贤者而不以便其不肖之人切恠人主之立法常为不肖者之地而消靡其贤才以俱入于不肖而已而其官最要其害最甚者铨选也吏部者朝廷喉舌之处也尚书侍郎者天下贵近之臣也处之以其地任之以其官与之以天下士大夫甄别黜陟之柄而乃立法以付之曰吾一毫不汝信也汝一毫不自信也其人之贤否其事之罪功其地之逺近其资之先后其禄之厚薄其缺之多少则曰是一切有法矣天下法度之至详曲折诘难之至多士大夫不能一举手措足不待刑罚而自畏者顾今无甚于铨选之法也呜呼与人以官赋人以禄生民之命由此而出矣使加之意天下不于此乎望治风俗不于此乎求厚人才不于此乎责实而将安所取之奈何举天下之大柄而自束缚蔽防之尘坌蠧折乃为天下大弊之源乎虽然是几百年于是矣其相承者非一人之故矣学士大夫勤身苦力诵说孔孟传道先王未尝不知所谓治道者非若今日之法度也及其一旦之为是官噤舌拱手四顾吏胥以问其所未尝知之法令吏胥上下其手以视之其人亦抗然自辨曰吾有司也固当守此法而已嗟夫岂其人之本若是陋哉陛下有是名器为鼓舞羣动之具与夺进退以叙天下何忍袭数百年之迹汨没于区区壊烂之法以消靡天下之人才而甘心以便其不肖如此则治道安从出而治功何自成哉况自唐中世以前吏部用人之意犹有可考今之所循者乃其衰乱之余敝耳百王之常道不容至于陛下而不复也夫曰私曰偏曰怨曰谤曰动众曰招权此末世之庸人所以恐喝其上而疑壊治道于将兴之时者也陛下深考昔人之已行毅然不惑于众因今之铨选一二人而付之盖今之大臣与人以堂除者乃昔日铨选常行之事大臣不知其职任有大于此而止以堂除为宰相之大权堂除为宰相之大权则无恠铨选为奉行文书之地也使今日铨选得稍稍自用若堂除之选尽归铨部然后大臣知职任而铨选亦能少助朝廷用人尚书侍郎者不虚设矣
　　用人荐举　何谓荐举之害使天下之大吏得荐举天下之卑官宜若为善法矣而今乃为大害且闗陞令録职官改官京官若陞朝官又转而至员郎此朝廷自设限隔以分贵贱而使人非举不得入曰三考曰四考有举者三人若六考若七考有举者五人则闗陞则改官朝廷之立是法也岂不曰吾不徒与以贤能而与贤能不自知以荐而知乎然则今朝廷嵗与人以闗陞改官者岂曰此诚贤与能者乎大吏嵗举以改官者亦岂曰此诚贤与能者乎其人之得闗陞改官者又岂曰吾诚贤与能者乎上不信其举人者举人者不信其求举者求举者不以自信必曰是皆不可知而朝廷之法既已如此则不得不出于此朝廷亦曰吾之立法既已如此则不得不听其如此然则是上下相与为市均付于不可知而已故奔竞成风干谒盈门较权势之轻重不胜其求若此者不特下之人知之上之人盖知之矣方其人之未得出乎此也卑身屈体以求之仆贱人之所耻者而不耻也此岂复有其中之所存哉及其人之既得脱乎此也抗顔庄色以居之彼其下者又为卑身屈体之状以进焉彼亦安受之而已相承若此则以此见举以此举人陛下之人才壊而生民受其病无足疑者嗟夫其始则或不至是矣而流弊之极皆固守而不思变且京朝官者已为天下之所贵而朝廷亦自贵之矣不自贵而使天下亦不知贵之宜在朝廷无不可为而计今或未之能也今合多而考累而任使其积日计月而无在官之过者可以循至于次等之京官毋必举焉其诚可举者因今之法而举之与之以今之所与之官若是则庶几乎士之稍自重者知有常途之可由而不汲汲焉为是卑身屈体以求之而仆贱人之所耻者亦或知耻矣其举人者不困于求者之多庶几乎知所自立而或能真举其贤能以报上矣觧举官之急姑用是要以风俗稍善治道稍明循次而进必无俟乎举者而大吏或一举其材则朝廷信而用之拔于常调此荐举之正也然此有司之事执政大臣之所当请而后行朝改夕定非若兵财之有所难也睥睨隠忍而不知为之遂为天下之大患亦可悲也
　　用人任子　何谓员郎致仕即得防补为一害人臣以子任官亦国之重事也其与之宜当于义而称于恩使朝廷録功纪旧之意有所表见今日举主而改官率十余年而至员郎由常调入仕不过佐郡而止其功业未有以异然且从而官其子岂以为是庸庸无所短长之士而必使继世为之耶且又其仕而显者职任劳效或见称于天下而不幸其官止于员郎则所以得任其子弟者亦无异于常调而至此者此所谓其义不当而恩不称也何谓自太中大夫待制以上防补得京官为一害京官者朝廷之所贵重使天下士大夫更六七考用举主五六人而后得之今阙逺而待之者多入仕乆者至三十年始得改官疾病忧患公私愆犯有终身不得者或一特与人改官上下相目以为异事今至使其为太中大夫待制者即以京官任子弟何重于彼而不惜于此耶岂为侍从大臣之子则无俟乎举主考第而已能度越天下之贤士大夫者欤重之则其法立而不能变轻之则其恩滥而不能变所谓轻重彼此不相应也何谓一人入仕世爵无穷为一害古者裂地分茅以报人臣之有功使其子孙嗣之所以醻祖宗垂后裔也至于官使必有所宜不可以一夫官簿之所至茍应法令而直与之以为恩则溢以为法则敝以为义则悖且朝廷不尚贤而尚贵朱紫混然夷跖杂处崇观以来七八十年人臣不以道而得贵仕者在其元身自宜削夺而今也子孙仕宦不知艺极骄侈无忌自称世家将使世之所谓贤者何以劝焉何谓今日汰其谬滥限以员数为一害且朝廷向之所以尽与之者不知其谬滥而姑为是无穷之恩也今也知而汰之而徒限以员数则亦不可夫为上者使其下以知义而已义所可与虽尽与之吾何所得吝不然与其一而弃其一曰此在吾限员之外耳此不得独贤彼不得独愚义理愈蔽而人纪隳矣故员郎非朝廷所甚重之官其常调而至此者可勿复与其果有勤劳或贤有徳闻于上者与之可也京官为朝廷之所贵奈何以与从官执政之子弟以今之所与员郎卿监者与之可也计其入官之世次考其所任之多寡以稽其人之有功无功贤与不贤为之止法可也如是则可与者与之何必以员数限之乎虽然因今之法而有所变改不得不出于是若举公卿大夫之子弟而养之于学校择天下之明师良友以成就之使其材器卓然可以为国家用则于此乎官使之而苛法烦例前冲后改皆可一决而去而先王之意见矣
