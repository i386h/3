<!-- { "loadSidebar": true } -->
　　知桂阳军陈傅良拟奏事劄子曰自古帝王之兴未尝不因天下之变或草昧之初或叔季之后皆可以成大功而熈鸿号于无穷载籍所称创业中兴之君是也往者外有方张之敌内有交叛之将闗河海岱羣盗云扰光尧太上皇帝﨑岖马上抚定东南以康世屯以系国祚遭变之难自古所无而天命复集于宋盖时无不可为者矣恭惟陛下睿知神武之畧寛仁恭俭之徳忧勤恻怛之意自纉丕绪以恢复为已任可谓对天地而不渐质鬼神而无慊者然而迁延稽故至今二纪比者贤士大夫曰时不可为而以恢复为讳虽臣至愚窃所未喻且隆兴用事之臣虽以朴忠竟无成功天下不与其才而与其心乾道用事之臣虽以大言亦无成功天下不与其心而与其名孔子曰必也正名乎今顾以恢复为讳果何名欤论说定则习俗成习俗成则人心不起人心不起则赏刑不足以惩劝是王业往往遂已也孟子以禹抑洪水周公兼夷狄孔子诛乱臣贼子凡以正人心也圣贤事业以人心为本靖康之祸诸夏陆沈而人不耻君父播迁而人不怨天地易位三光五岳之气分裂而人不惧是尚为有人心乎驯至于今晏如平时不念国辱私相恩讐但为身谋患在得防自非陛下有以再造彞伦一新士气臣恐此义寖微寖灭或有后忧也方今敌主春秋甚髙志不在动庶子嫡孙未知谁立一传之后必非今日所覩矣以血气方刚之君一时新进大抵生事傥无逺畧且有内争兵端其可禁乎就使敌无动夫以祖宗相传之天下至沉沦五六十载北不足懐南不能令厌乱思治岂无其人闻之道路河决非常扰及闗陜神怒民怨其兆见矣卒有特起何以待之就使敌无动中原无特起以臣过计千乘万骑介在东南礼乐庶事比儗全盛地气不能胜民力不能支亦岂子孙万世帝王之业乎恭惟陛下睿知神武之畧寛仁恭俭之徳忧勤恻怛之意宜为中兴盛帝显王而以人心不起至于忧在子孙臣实未喻孟子曰得百里之地而君之皆能以朝诸侯而有天下未闻以千里畏人者也是在陛下而已臣不胜拳拳
　　戸部侍郎王之望奏曰臣伏闻金人改圗脩旧好遣使叩闗将至阙下近陜西伪都统者亦揭牓令其将士毋得交战以待讲觧察其上下之意和议甚切盖和议不定则必有内忧不独惧我师之致讨而已国家以生灵为念固应许其自新其自新有如三事所宜审处一正名分二减币聘三画疆界窃料金人之议必出两端一则欲仍用旧仪更增嵗赂而以河南故地尽归本朝一则欲复请侵疆各守旧境而以契丹故事求为敌国二者皆未可遽也女真本穷荒小姓贡献于我海上之盟以契丹之故约为兄弟契丹既灭便寻衅端以宣和为渝盟靖康为失信劫迁二帝沦陷中原圣主中兴懐柔备至而狃于常胜必欲兼并兵力既穷始通和好天子不较称谓屈已从权者正以彊弱之势有未敌耳其后东昏正隆屡盟屡变至敢倾国大举直窥济江其渝盟信视我宣和靖康孰轻孰重我可以为辞矣今其立者素非人望以孱庸之故得自全于正隆之朝完顔一宗诛屠略尽见在近属惟有葛王僭盗之谋起于羣下非有受命之符遏乱之畧也威福大柄必在权彊内外乖争覆亡可待故即位未几已有兄弟之变观其累世骨肉自相翦除此岂安固之基灵长之运哉则彊弱之势与靖康以后事体不侔逺甚若欲通好必寻海上之盟复敌国之礼然后可许名分既正嵗币自轻凡此二事彼必不敢固执惟分画之议恐费商耳大河以南彼知终非所有或当轻以与我而别有所邀然淮汉之北人稀土广都无险阨汴都残破徒有虚名虽或得之未易经理发兵戍守少则不足多则不堪措置一乖腹心罹患此敌人反覆已试之防而我向来受欺覆车之明戒也岂可保哉厥今天下之势惟陜西为可复其地去敌最逺控带闗河内有四川为之根本我已得其十余州若摧散闗凤翔之众则其余风靡矣今日之议设以大河为界固中国之福犹当深圗利害以拯后艰若以此更有邀求岂容堕其计中彼或降尊损币自同契丹而靳吝土疆不肯分割则陕西之地决不可失宜以我所得陈蔡唐许颍嵩洛并他路诸州两相换易如尚不可则寜稍增币期于必从独留南阳以通武闗我若并梁雍荆扬之区保江汉秦蜀之险平居无事积粮固圉敌虽猖獗亦无能为若有衅可乗北方不足圗也此事至重非片言所决必一再往复而后可了惟少忍之而已陕西既得则置宣抚使司于阶成和凤之间而分布将帅据和尚方山仙人等原以临制闗中各用土人保其郡邑如熈秦京兆要害之处量出蜀兵戌之使以其力自全而不为蜀累邂逅有警则下甲而出征万一不虞则回戈而固守进可逐利退无后忧抚绥数年形势自壮不烦粮馈不耗金钱惟稍出蜀缣增印钱引以募籴于陕西便足以了办经费天下之利莫大于此百世之业也昔楚灵王穷兵桀虐民不堪命取陈蔡取不羮又将伐呉为干谿之役楚人立子干以入郢王师于訾梁缢于申亥之家子干微弱亦不能自立卒为弃疾所图弃疾既篡未获所安乃尽反陈蔡不羮之封其国始定五年而后能出师金人今日之势正于此仰惟朝廷必有成谟狂瞽之言岂足观采顾大议未定不厌询谋用敢竭其区区之愚惟陛下裁择幸甚
　　司农卿李椿上奏曰臣窃谓国家剏业以兵为重承平百年之后军兵习惰一自南渡中原流离之民始为羣盗终得其用盖有刘张韩岳于江淮之上二呉于西蜀之险统驭有方故能立军制拒彊敌国家之势复振者委任得人故也自权臣当路挟敌谋和诛有功沮大将逐端人用佞士崇聚敛奬进献汰战士困州县为固位之术二十年间军势销铄士风委靡不复有忘身徇国之士为长久之计惟知逢迎以图富贵者比比皆是天祐宗社权臣殒命赖太上皇帝圣明洞察奸计雪寃抑逐邪佞奬战士优农民四方万里懽欣相贺诸军将士其气复振未几敌人叛盟百万之寇竟无所施者人心不离故也孟子以为得民心斯得天下者于此可见人心之不可失也仰惟陛下自临御以来凡下诏令未甞不以爱民恤军士为急故军民感戴圣恩铭肌刻骨莫或忘也凡百政事陛下未尝不经圣虑一归于公当尽善而后已天下固已幸矣臣自逺方来目击之事有可疑且忧者不敢黙臣请言之军心未和是也国家所以保疆宇固宗社惟诸大军是仰今将难其材故驭众无术士不温饱故其气甚衰加以拣汰去其百战之士离军失其父子之彊寄招非故不入纪律待之不均故旧人失望近者鄂州大军三千人捕数百之寇半年之间亡失过半内有病患寄留者无可柰何临阵战殁者犹为尽力惟是避征逃窜对敌退怯小寇尚尔遇大敌将如何臣尝诘问差来兵将官但云絶无旧人新人不经战阵其驭众无术不能自知也新招之人所请日不过百金鄂州食用皆贵如遇泥雨日费草履已用其半又况有随身器甲时须脩整伏腊之费一身尚不能给有妻孥者不得温饱无可疑也臣尝与老将郭振议论振以谓使旧人但执梃随军亦胜新人坚甲利刃以其谙练与否耳况离军之人又带去子弟甥侄之属军中无相保之情新招游手但可充数在教场阅习固与人等一旦遇敌方知其不堪用盖徒得其表而不得其心故也今诸处寄招人额既是束以罪赏州郡所费不赀不敢稍辞或勒军营招收则军营陪费或勒保伍招收则保伍陪费就招之人多非情发遣之际必须闗防起发三五十人即别差管押三五十人借请劵食之外又多雇舟装载以虞途中逃逸如防罪军中得之又亦闗防目为殃害昔年岳飞一军纪律最严隠然如长城今乃无异诸路厢禁军矣觧彦详等所将之兵战殁者不过百十人而窜逸者不下数百臣得江西提刑辛弃疾书云彦详所带二千人今但有九百余人臣计其阵殁及疾病寄留之外余皆窜逸不啻数百此李川所以不得不按其罪也此兵乃王琪选差之人则其它军兵皆可知矣臣宻访诸军亦多此岂不误国家缓急之用至如待之不均者臣窃闻军中旧人有嗟叹之言曰我自靖康建炎间从军身经百战岂意至今反不如后来归正之人我辈拣汰离军之后一任添差又或不得请给任满之后便有饥寒之忧在军之人将来离军不过如此归正人则任任添差三年为任每防优卹归正从军之人亦嗟叹曰我辈本是国家赤子偶縁阻隔多年后乃仗义来归反不如俘四血雠离任转官特支路费又给居屋优卹甚厚事属倒置此旧人失望之因也以是数者观之军士之心略可料矣臣虑内外之臣不以实告陛下政府大臣或未之知使大臣知之陛下闻之决不忍坐视必有以收其心矣此臣所以忧也臣愚庸衰老初无可取误防陛下知遇有所忧不入以告陛下则臣之罪负大矣所以不避溷渎圣听冒昧奏闻伏望睿慈毋忽臣戅直之言遴选大将久任之以驭其众讲究屯田以富军士拣汰不离军以全父子之情多收军中子弟寄招军免立额以收情之人待军士以一体以收其心庶几军声振国势张不误陛下倚仗臣民无复忧疑矣天下幸甚
　　吏部尚书陈良祐奏曰陛下恢复之志未甞忘怀然词莫贵于佥同不可不察博访归于独断不可不审固有以用众而兴亦有以用众而亡固有以独断而成亦有以独断而败今遣使乃起衅之端万一散骑犯邉则民力困于供输州郡疲于调发兵拏祸结未有息期将帅庸鄙乏逺谋对君父则言効死临战阵则各求生有如符离之役不战自溃洲之遇望敌惊奔孰可仗者此臣所以未敢保其万全且今之求地欲得河南曩嵗尝归版图不旋踵而又失如其不许徒费往来若其许我必邀重币经理未定根本内虚又将随而取之矣向之四郡得之亦勤尚不能有今又无故而求侵地陛下度可以虚声下之乎况止求陵寝地在其中曩亦议此观其答书几于相戏凡此二端皆是求衅必须遣使则祈请钦宗梓宫犹为有辞内视不足何暇事外迩者未懐岂能绥逺
　　中书舍人张孝祥论谋国欲一奏曰臣居乡时邻之富者有二子焉一欲坐而商一欲行而贾而父莫之决也而使之俱为之二子之始谋非不善也为其徒者以二子之不协则各幸其业之无成相非而相残相戾而相倾居无何其家卒以大困又有贫者亦二子焉以贫故汲汲焉相与营致所以飬其亲者均衣而节食内防墙而外御侮朝于斯夕于斯期丰其家而已是人者讫致千金之赀夫富之与贫图功之难易相去逺矣以其谋或一而或二贫者以富富者以贫甚矣谋不一之为患也书曰惟精惟一又曰徳惟一动罔不吉又曰予有臣三千惟一心夫惟不一则天下之事虽至小而无成况夫济艰难之运起非常之治也臣不胜忧国爱民之诚惟陛下留神裁察
　　孝祥又上奏曰臣窃惟金人不道絷我行人中外同愤圣意坚决申饬边备以全制胜如臣不肖防被使令感激隆知誓当效死顾受任之初有当为陛下言者敢布一二伏惟陛下神圣英武得于天纵永念祖宗创业之难太上皇付托之重兢兢业业不自暇逸将以刷无穷之耻复不共戴天之雠天地鉴观神灵孚祐茍充是心何求不获然臣区区之愚独陛下益务逺略不求近功而已夫所谓务逺略者陛下尽舍拘挛扫除积弊去其所以害治者而行其所当为者起居饮食不忘此志而已夫所谓不求近功者陛下多择将臣激厉士卒审度盈虚踌躇四顾不见小利而动图功于万全而已昔我太祖皇帝既得天下诸藩跋扈初未服从我太祖皇帝规橅已定不动声气磨以嵗月皆为我有臣陛下以太祖皇帝所以平僭乱者为今日恢复中原之防臣不胜幸
