<!-- { "loadSidebar": true } -->
　　嘉定二年校书郎眞徳秀上奏曰臣寒逺书生至愚极陋去夏四月尝因面对冒贡瞽言陛下不以为狂俯赐嘉纳今者又获进瞻天光不以此时罄竭愚忠禆万分一臣实有辠臣闻董仲舒有言曰国家将有失道之败天廼先出灾害以谴告之不自知省又出恠异以警惧之尚不知变而伤败廼至以此见天心之仁爱人君而欲止其乱也窃惟汉儒之言天未有深切着明如仲舒者臣滥缀馆职获观太史所申迩日以来灾眚洊至两旬之间暴风再起三月丙申都城雨雹越八日癸卯荧惑失次行入太微干犯执法己酉之夕留守掖门谴告丁宁可谓至矣而蝗蝻余孽寖寖复生陛下恭俭慈仁对越无愧而和气未应咎证遄臻臣愚无知未测其故意者上天仁爱昭示戒儆欲使陛下君臣之间思先格王所以正厥事者乎臣敢条上四说惟陛下财幸一曰亲正人臣谨按汉初元二年正月暴风从西南来翼奉以为左右邪臣之验延光二年三月大风拔木史臣以为亲谗曲直不分之应今陛下登崇耆哲褒显忠良所谓谗邪万无此理然臣窃聼众论或谓正人虽进用而委任未尽专小人虽退斥而侥幸未尽塞名虽好忠而实则喜佞故谏争之涂尚狭忠鲠之气未伸此灾异所縁而起也臣愿陛下亲近端良优容切直知贤而任之则勿贰知邪而去之则勿疑然后政治可兴而天心可假矣二曰抑近幸臣闻之传曰隂气之精凝而为雹故刘向以为隂胁阳之证孔季彦以为隂乗阳之证考诸前代凡妾妇乘其夫臣子倍君父政权在臣下四裔侵中国皆其事也求之今日固亡此患然臣窃观近者一二诏防或从中出廷尉之官不得守法环列之职骤畀非人更化之朝讵所宜有意者左右近习之私甘言悲辞之请未能以尽絶之乎夫隂邪之类长则阳刚之道致异之原其或在是臣愿陛下遵仁祖之规责大臣以杜衍之事深遏私情大融公道以潜消隂盛之谴则升平可致矣三曰除壅蔽臣谨按汉天文志荧惑南方为礼为视礼亏视失则罚见之又太微天廷荧惑守之为乱臣在廷之象陛下恭畏自将动循典法固无一不合乎礼矣意者万事几防或未尽察羣情邪正或未尽知故上天因之以示戒乎夫视之不眀是谓不哲洪范五事之证昭然可攷臣愿陛下体重离之照炳独断之眀察事防于兆朕之先烛物情于隠伏之际使奸邪不能壅蔽则火得其性而灾害熄矣四曰去贪残臣观春秋桓公五年秋螽说者谓贪虐取民之所致汉光和元年蝗蔡邕谓贪虐之所致曩者权奸当国宠赂日章州郡监司掊克取媚愁苦之气干盭隂阳余毒遗殃迨今未歇比者固尝遴监司之选重赃吏之罚而守令贪残者尚多苞苴餽遗者未戢臣愿陛下明诏大臣推行臧否之令申严贿赂之禁庻防民瘼可瘳而天变可弭也昔者成王悔过天雨反风景公一言荧惑退舎宣帝因雨雹而躬亲万机太宗因旱蝗而益施仁政致治之效于今可覩陛下诚能侧身脩省于其上大臣诚能同心燮理于其下则转异而祥反掌间耳抑臣犹有献焉夫天人一理感通无间民气舒惨则天心应之三数年来生灵穷困可谓极矣淮民流离死者什九仅存者饘粥弗给既毙者无所盖藏陛下轸恤之仁无往不至而有司奉行未得其术江淮之间以人为粮者犹自若也欲望灾沴之销其可得乎侧闻两淮蹂躏之余种麦亡几诚恐风传遇实或误宸听谓麦熟为可待而不复广为振捄之防又闻广南数州粒米狼戾臣愿斥内帑封桩之储及今収籴以济其饥是亦振救之一端也方今元元之命寄于陛下倒垂之急近在目前幸哀怜而亟救之庶几人心可回则天意自解不然则愁叹日滋变异日炽臣未知其所终也意切言狂罪当万死
　　三年徳秀因轮对上奏曰臣恭惟陛下天资髙明克自抑畏检身约已敬天爱民有前代帝王所不及者固宜至和之蟠塞穹壤而嵗比旱蝗民以病告喁喁之望日徯有秋乃仲夏以来常隂为沴淫雨连亘阅月弥旬间尝开霁旋复霶霔湖水暴涨溢入都城细民失业粒米翔贵近畿州县被灾者广或頽城郭没官寺毁庐舎溺人民决坏堤防渰浸田畆平畴沃壤浩如涛波是非小变也陛下亦尝察其故乎盖自柄臣擅政导谀成风更化以还余习未殄旱暵酷矣或谓其不伤农螟蝗炽矣或谓其不伤稼元元愁苦之状有闾巷知之而士大夫不知者士大夫知之而庙堂不知者况陛下深居九重其能尽知之乎下情不通民隠莫诉故作淫雨京畿尤甚将以感悟宸衷亟图惟新之政天心仁爱盖可见矣陛下惕然祗惧祷祠赈防细大毕举休征潜格云隂洞开臣愚窃虑陛下狃于目前之应不复推原致异之繇天意靡常尤足深惧臣谨按春秋庄公十一年宋大水董仲舒以为隂盛之所致嘉祐水灾欧阳修上防曰水隂也兵亦隂也修之言盖为当时发若推其类言之则宫庭严密之地左右亵近之私隂也内而奸邪小人外而四裔盗贼亦隂也人君秉至阳之徳以御众隂故主道宣明则阳畅隂伏各由其序而弗为灾否则隂盛而忤阳咎征之来未有不縁类而着见者天人相与之际甚可畏也陛下圣性澹然固无便嬖女谒之累然除授命令间烦特防夤縁请托侵紊成宪尚或有之幸门既开奔凑日众岂所以杜几微而窒萌渐乎此隂沴所为而作也更化之初分别淑慝国论尝一定矣众正在廷元气充实奸邪之党尚肆窥觎一二年来俊贤耆艾引去相踵甚而二三近臣之进退仓猝遑遽或不知所从来于是善良之士寖不自安而窥伺者益众矣朝廷纪纲寄于给舎维持法守政所当然闻诸道途顾犹有不得职者纪纲一废何事不生臣恐憸人非类洋洋乎动心矣此隂沴所为而作也戎翟更成既难遽恃弄兵之徒日益披猖彼其啸聚之始非有跳梁不可制之势也使陛下帅守得人监司得人扑其焰于未张一廵尉力耳柰何拥兵之帅或萌玩宼之心分土之臣各啓幸功之念飬成痈疽驯致决溃乃始草薙而禽狝之世岂有毙千万人于干戈而天不为之变者或者幸其纳降曲意招诱不知损威防重适啓奸心二者盖胥失矣宼虐肆行流毒甚惨嗸嗸之众吁辜于天此又隂沴所为而作也抑臣闻之涝于夏者其秋必旱隂盛之极阳必生焉汉儒之言厥有深指今库下之田既厄于水设不幸七八月之间雨弗时至髙田之稼复坏于成饥馑相仍愁叹滋甚岂独峒丁逋卒能为患哉比者三衢之事盖可鉴已陛下诚能念灾变之可畏思君道之当修秉持干刚法象天徳开公正之路窒邪枉之蹊使里谒不干于朝外言不纳诸梱以絶近幸侵权之端尊信仁贤容受忠谠使正人端士得以行其志而憸邪巧佞不得售其私以抑小人道长之渐淮甸创残之余遴柬良牧寄以赤子之命招辑流民咸俾奠居収瘗遗骸勿令暴露江湖之间宼孽方煽申敕帅守戮力同心仍遣王人衔命督防整齐师律激励士心以挫羣盗方张之锐则积隂之沴庻乎其可销方来之患庶乎其可弭也易之初六曰履霜坚氷至古之圣人于隂之将盛不忘戒谨如此今灾异频仍证应甚着陛下可不亟加圣心乎臣以踈庸备数文馆睿恩拔擢俾摄禁林惓惓愚忠冀吐露久矣幸因进对敢竭毣毣之思意切言狂惟陛下裁赦四年徳秀为著作佐郎上奏曰臣闻知父母之心者可以知天心知人君之道者可以知天道盖父母之于子也鞠育而遂字之仁也鞭扑而教戒之亦仁也君之于臣也爵赏以褒劝之仁也刑罚以耸厉之亦仁也天佑民而作之君其爱之深望之切无异亲之于子君之于臣也故君徳无媿则天为之喜祥瑞生焉君徳有阙则天示之谴而灾异形焉灾祥虽殊所以勉其为善一也天之爱君如此为人君者其可不以天之心为心乎臣伏观近嵗以来旱蝗频仍饥馑相踵陛下严恭寅畏不敢荒宁忧闵元元形于玉色上天降康遂以有年亦足以观感格之效矣而比者干度告愆星文示异廼叠见于清防之奏谓陛下躬行之未至与则丰穰之应若何而致之谓陛下躬行之已至与则象纬之灾又何为而数见也天道幽逺人所难知臣窃思之意者皇天佑宋之心欲陛下不以积年之忧为易忘而以目前之喜为仅足其爱之深望之切为阿如耶夫宫庭屋漏之邃起居动作之防一念方萌天已洞见陛下诚能守兢业之志防慢易之私孳孳服行屡省毋怠则将不待善言之三而有退舎之感矣况今年虽告稔民食仅充然洊饥之余公私赤立如人久疾甫获瘳而血气未平筋力犹药败扶伤正须加意朝廷之上未可遽忘矜卹之念也恭闻间者内庭屡蒇醮事固足以见陛下畏天之诚然而修徳行政者本也禬禳祈请者末也举其末而遗其本恐终不足以格天矧今冬令已深将雪复止和气尚郁嘉应未臻此汉人所谓天有忧结未解民有怨望未塞者也臣愚不佞伏望陛下体昊穹仁爱之意思星文变动之繇延访近臣勤求阙失推行惠政以活斯民则愁叹销于下而休证格于上矣诗曰敬之敬之天维显思命不易哉惟陛下留神毋忽
　　五年徳秀为军器少监上奏曰臣比者恭覩御笔以太庙因雷雨之后鸱吻损动明诏有司避殿减膳有以见陛下寅畏祗惧之心然臣博观六经载籍之传下及秦汉以来史传所志自非甚无道之世未闻震霆之警及于宗庙者鲁之展氏人臣耳己卯之异春秋犹谨书之盖雷霆者上天至怒之威宗庙者国家至严之地以至怒之威而加诸至严之地其为可畏也明矣古先哲王遇非常之变异则必应之以非常之徳政未尝仅举故事而已今自避正朝损常膳之外咸亡闻焉或者固已妄议陛下务为应天之文而不究其实矣况礼文所在又有可议者乎且震霆之作孟秋之癸丑也越旬有四日而恐惧修省之诏始颁避殿减膳之举孟秋之丁卯也甫二日羣臣祈请之章已上夫以蹈故循常之文非甚难举者然犹歴旬浃而后行甫信宿而遽已何其自责之约而自恕之多乎陛下节俭之诚出于天性其在平日尚不以卑宫菲食为难况于畏威省咎之余少舒徐之何所不可而匆匆若是借曰礼文之末非所以格天然文之不存实于何有今也诚意弗加动皆勉强茍塞已责徒揜外观以此动人犹且不可而况于天乎廼者孟秋之朔流星示异其占为兵忧而上下恬然若不之闻故相距才九日而震霆之变作夫示之以星象之飞流亦云切矣而陛下不知戒于是警之以震霆又加切焉天于我国家欲扶持而全安之其心至惓惓也书曰惟先格王正厥事臣愿陛下内揆之一身外察诸庻政勉进君徳毋以豢安飬逸为心博通下情深求致异召和之本庶防善祥日应咎徴日销惟天惟祖宗所以望陛下者寔在此臣不胜爱君勤拳之心
