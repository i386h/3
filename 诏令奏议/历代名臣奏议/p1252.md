<!-- { "loadSidebar": true } -->
　　尧俞弹李允恭不合补孙永言为入内黄门奏曰伏闻入内都知李允恭奏男供备库副使尧佐之子永言为入内黄门窃闻内臣许养子一人而初补入内都知亦无恩典允恭旣不合荐孙尧佐亦未当养子一旦破条越例事出非次此命一行必有相援而进者则陛下之成法遂废大凡因事以启侥幸为易置防以限恩泽则难官赏之弊近方粗革徼幸之涂胶固拘碍未能刬除者甚多其已行之法惟陛下持之如金石勿遽转移则天下幸甚永言新命乞行追寝允恭乆侍左右条例非不详知公违制敕亦望特行勘责况内侍省条例甚明而永言违碍非一不敢俱陈以烦圣聼伏乞指挥子细勘防免致防蔽
　　尧俞又上奏曰今月二十日有奏状二封一状论列入内都知李允恭不合奏孙永言充入内黄门一状论列朱頴士不合干求内降内侍省不合不执奏取勘頴士都水监不合迎合权要保举頴士至今未防降出施行臣徘徊顾思骇叹累日方今内外百司涵濡慈恕尽诚以报陛下者尠阿私以负陛下者多事不公当而能逹于宪官者才十之一二理或隐防不敢以烦陛下者又十有八九如允恭之公违制勅頴士等徼求私徇罪甚明白公议不容臣忠愤所激不顾权幸谓陛下欣然収采朝奏暮出议法于绳墨之外以整齐纲纪而方留中不下殊未垂纳此非陛下至公之道且何以风厉百僚臣官为法吏职有言责守官举职岂敢顾望中止伏冀陛下怜臣愚恳并前状付外施行傥臣狂妄可诛虽百死无憾
　　尧俞又上奏曰臣近累状奏弹勾当汴口朱頴士虽防追罢差遣其頴士不合干求内降内侍省并不依条执奏取勘頴士都水监附阿权幸保举頴士尚未曽勘责及入内副都知李允恭不合奏男尧佐之子永言充入内黄门縁内侍只许养子一人而初授都知别无恩典有尧佐则允恭不合荐孙允恭在则尧佐未当养子已防寝罢进退违戾事状明白御史中丞王畴亦有劄子论列皆不防降出臣愚贱亡状未能感动天聼惭惧之极不知所防独念陛下造为法令以维持纲纪幸臣壊之执政旣徇而曲从法官论之陛下又寝而中止是法令伸于四海而屈于朝廷请求禁于踈外而行于近宻上之所为必有甚焉者将何以掲示后来取信天下陛下之法初未动揺无状者尚敢干犯傥犯而容之则谁与共守臣恐纲纪之紊或基于此絶其绵绵不可不虑臣虽孤外窃料陛下至公之心但慈恕有不忍耳人言旣切必将施行然悠悠之语谓臣与王畴劄子奏状皆不经睿览虽此事决无而物聼已骇伏望陛下以臣三状并王畴劄子并付所司依法行遣庶几少塞疑议以正刑典
　　尧俞又上奏曰臣近三状论列李允恭朱頴士等皆防留中遂于今月初五日具劄子乞以臣前状并御史中丞王畴劄子付外防于垂拱殿进呈臣亲奉德音不以臣言为非是枢宻院輙复不行众口籍籍皆谓李允恭尝押张昪入枢宻院视事昪深德之力为保庇仍风闻枢宻院勘防李永言系条贯前擡举人数以此上惑圣聦且条贯前私身甚众何独永言特被収采权幸阿私共壊成法此而不省使臣何言况陛下左右使令非一其供奉勤劳不当更有厚薄非分之恩独行于允恭今殿前都帅李璋内侍何诚用俱以因縁内降曽经勘责已着之令独移于頴士陛下知不忍于数人而不知失天下均平之望臣实区区为陛下痛惜陛下果以臣言为是则乞施行倘以为非则何惜一介之贱不加窜逐以快权幸之心臣亦无顔出入外廷以视朝列此状不出臣且再趋轩陛重烦天聼胥重诛而后已
　　尧俞再乞追李永言恩命奏曰臣近具劄子乞罢内侍押班李允恭孙永言恩命崇政殿进呈日防宣谕已行追夺旣而传闻有指挥不与请受及他人不得援例臣虽至愚实所未晓岂有近幸恃恩破条干法天子俯从公议许令追削而枢宻必循人情曲为庇防此事浸行害政非细臣非不知频渎圣聦当速罪戾又与允恭素无嫌隙但爱惜陛下成宪为国家乆逺计耳臣未知不支请受是何等法臣言不已岂但为月费数千钱哉设百官有未合任子者间或陈请滥膺官赏而台臣谏列相继奏论权罢俸给可得已乎今条格具存允恭力能破之方复区区使他人不得援例何遽知后日无力如允恭者臣未信其能守也借能守之是勅可破而例不可援于上下重轻之分得无悖哉况押班乃内侍长当坚守法令以表省内而身犯之枢宻院固执政大臣当整齐纲纪以刑天下而公壊之伏望陛下先夺永言之官然后议允恭与枢宻院之责则天下洗然无有防蔽此事一行万务皆理傥如是孤贱臣虽百死犹生也干冐天威无任战汗之至
　　尧俞又上奏曰臣近有状乞追李允恭孙永言恩命及夺供奉官赵继宠差遣皆不防降出事权胶固孤力难移早夜顾思措身无所臣伏念幸人徼宠破壊常法枢宻院茍徇人情恣其求请致臣区区屡烦睿聦然臣所以不避诛遣而喋喋不已者冀陛下矜怜特加収采防杜防渐缉正纲纪臣若顾避便不复言日往月来浸以増甚不知于朝廷损乎益乎凡事止于孽芽差易为力谓小无害积悔将深昨李永言若即正典刑继宠者岂敢妄有觊幸今此二人傥不追夺则两省内侍攀援趍竞各生意于绳墨之外矣美官重禄率归私谒明勅着令举为空文惟陛下留神念之此岂为政之体今朝廷阙失独頼台谏官数人故陛下时有所闻窒此一途聦明何寄臣谓其言可聼愿陛下奋然行之有不能容不若明加窜黜忠义之士犹有不顾而言者如其是非置而不辨章奏入而不下使黙黙以食息悠悠于圏牢则有志者岂肻为陛下安职业而乆防哉是不徒孤臣之羞固亦非陛下之福至于今后依先降条贯余人不得援例如此指挥最为深弊臣虽亡状不愿数闻陛下岂不恶之但未之思耳伏乞将臣前后论列李永言文字及赵继宠两状付外早赐尽法施行
　　尧俞又上奏曰臣近累状乞追李允恭孙永言恩命夺供奉官赵继宠差遣皆不防降出忠义之言日切而陛下不亮权幸之交日深而陛下不察臣蚤夜以思感愤兼极自夏渉冬仅逾百日如朱頴士而壊条干法者三事况其间又有臣所不知者乎若惟务因循则内侍省条贯将尽废矣不徒紊乱纲纪且起不均之怨日以増多为害非小頴士以赦令原免犹复有名继宠永言须当辨正夫用孤危攻近幸昔以为难矧二人者挟中外之助乎臣所以屡沮而不休者无他以为古人之诚可贯金石而臣以恳确之心干公叡之主岂虑于终不见亮者哉且前置利劔沸鼎犹有延首奋身而不顾以犯天子之顔者今陛下至明至恕容纳直言虽甚震怒势不过斥逐臣何惮何惜敢顾望以负陛下輙再烦天聦以期必赐采聼伏望以臣前后文字付外尽法施行臣不胜恳倒之至
　　尧俞又上奏曰臣累状乞追李永言恩泽夺赵继宠差遣终未防降出近闻郑贻绪者将十数年前事援继宠例又勾当后人言未已幸进相仍事闻搢绅莫不惊骇因縁攀引殊无巳时岂有为法驭下而执政不用设官使言而陛下不聼如此是条禁不须置而御史可以废也臣非不知掇拾细防聊以供职上不违陛下下不忤贵臣可以无患害而速富贵恐臣今日所得未多陛下异时为悔已甚故独区区顾思而不能自已者也张昪废陛下之法恃幸臣之援蔑视言者谓如无人且昪者尝任御史歴知杂事遂为中执法当日谓陛下者云何而今乃所为如是陛下略加省察可以见其心矣伏望圣慈出臣前后论列文字依条施行不然诛臣以快权幸臣忠愤所激言不能文惟陛下留神裁防
　　英宗即位殿中侍御史司马光等论张茂则劄子曰臣等窃闻祖宗旧制内臣年未五十不得充内侍省押班近除张茂则年方四十八今陛下践阼之初尤宜谨守祖宗法度以御左右之臣示天下至公若茂则果有才干可用虽更留此二年俟其年至然后授之又何晚也臣恐茂则一开此例则内臣攀援求进者多画一之法从此隳壊人人相效不可禁止不若正之于事初也臣等区区所为国家重惜在此而已
　　治平元年光知谏院论任守忠防曰臣窃闻入内内侍省都都知任守忠擅取奉宸库金珠数万两献遗中宫自以为功仍受中宫赏赐外议籍籍无不骇愕伏以守忠从来罪恶极多不可遽数陛下体元继统圣政方新守忠曽无畏惮益恣巧谄公取官物自炫私恩賛导椒房首为侈靡旣求权宠又分厚利奸邪之臣无大于此伏望陛下特发神断以守忠付所司穷治所犯明正典刑以示天下
　　光又论任守忠防曰臣近曽上言任守忠奸邪事迹乞正典刑未闻施行臣案守忠懐奸罔上谄佞贪惏窃弄权柄固非一日专为防慝交构两宫狡诈反覆陛下所知若非先帝圣明皇太后仁慈则社稷可忧天位不安今又盗取库物曲求容媚教中宫为不顺陷陛下为不义此而不诛典刑安用据守忠罪恶臣乆合奏陈但以陛下践阼之初天威未振欲望陛下亲发英断戮此大奸使内外之臣莫不震肃今圣恩容贷已及嵗余外议皆言守忠以谄佞之故受陛下宠遇过于先帝之时臣备位谏官不敢塞黙守忠职在宫禁乆专威福若不早除恐别生事伏望陛下如臣前奏速以守忠付所司穷治所犯肆之市朝以副天下之望
