<!-- { "loadSidebar": true } -->
　　贴黄臣窃惟汴都者我祖宗开基建国立郊社宗庙正南靣朝羣臣而八蛮六狄奉琛臣妾之地也今偏方逺域之人廼得窃而居之伏惟陛下赫然发愤思列圣所以得之守之之繇考宣和靖康所以失之之故臣窃谓其得之守之也莫不由于用君子其失之也莫不由于用小人臣愿深惟否泰之象致察于君子小人消长之间则王业之隆有日矣臣窃惟敌既以移都来告索币之报必踵来其在朝廷尤宜审处以臣愚虑茍能显行止絶以其货币颁犒诸军缮脩戎偹于以激士心而褫敌气此上防也命疆吏移文与议削比年増添之数还隆兴裁减之旧此中防也彼求我与一切如初非特下防几无防矣盖今逺裔羣盗交驰中土安知无善谋者觇吾举措必曰女真彼之深仇亡在旦暮且奉之唯谨它日乗战胜之威为虚辞以恐动何求而弗获耶此召侮之端致寇之本也惟陛下超然逺览而销患于未形宗社幸甚
　　徳秀为江东转运副使上奏曰臣愚不肖蒙恩备使一路遂逺穆穆之光窃伏惟念人臣之义虽在穷约犹不忘君况尝以载笔之史乆直禁庐今虽指有行而忧国念君之忠其敢以既去遂已谨复深惟当世之故而愿献其区区惟陛下幸察
　　其一曰宗社之耻不可忘臣尝观古之人主于仇雠怨敌之国有势未能报而姑事之者有势虽不敌而不事之者有势可以胜而遂报之者有势可以报而反助之者昔太王之于狄也事之以皮币事之以犬马事之以珠玉凡其所欲悉以畀之盖是时狄强而周弱畏天保国其道当然故孟子曰唯智者为能以小事大然狄之于周特一时之怨非百世之雠含垢包荒义未为失此所谓势未能报而姑事之者也西晋懐愍二帝俱没于刘聦元帝间闗南渡立国日浅外宼方炽内难复兴故终其身未遑北讨然一介行李未尝聘虏廷成帝时石勒来脩好诏焚其币此所谓势虽不敌而不事之者也勾践会稽之辱举国以臣妾于呉而能苦身焦思折节下士与百姓共其劳人事既修天应亦至呉之稻蟹不遗种矣而夫差方观兵中土与晋会于黄池勾践得以乘间举兵遂墟其国此所谓势可以胜而遂报之者也晋孝武时苻坚聚百万之师志吞呉会赖谢等大破之淮淝坚既狼狈西归其子丕复与慕容垂相持于邺使晋之君臣有志经略乘机席卷殆不其难而谢方且从丕之请遣兵以救其穷餽米以济其饥舍苻氏之深雠与慕容而为敌未几刘牢之等为垂所败秦既不祀晋亦以衰此所谓势可以报而反助之者也臣窃惟国家之于金人葢万世必报之雠髙宗孝宗值其方彊不得已以太王自处而以勾践之事望后人今天亡此敌近在期夕旱蝗频年赤地千里甚于夫差之时鞑靼羣盗四靣交攻无异苻秦之季天其或者付陛下以有为之会乎臣尝熟思待敌之防其别有三练兵选直敌巢若勾践袭呉之师此上防也按兵坚垒内固吾圉止使留币外絶邦交若晋氏之不与敌和而鉴其宴安江沱之失此中防也以救灾卹邻之常礼施之于茹肝渉血之深仇若谢之助苻丕此下防也用上防则大义明混一之机也用中防则大计立安强之兆也用下防则大势去阽危之渐也臣不知今日之庙谟其安出乎顾更化以来生聚教训未有勾践十年之功固未可遽图一战之胜于传有之攻不足者守有余夫以堂堂大邦地方万里诚能以待敌之礼而遇天下之豪杰以遗敌之费而厉天下之甲兵人心奋张士气自倍何惮于此敌而犹事之哉若乃轻信边臣迎合之言援敌人于亡置世雠而不念非惟忠臣义士沮气解体而方兴之敌亦有轻中国心万一贻书诮侮我何词以应之夫重于絶敌者畏召怨而啓衅也然能不召怨于金人而不能不启衅于新敌权其利害孰重孰轻故臣愿陛下勉勾践之良图惩谢之失防则王业兴隆可冀矣
　　其二曰比邻之盗不可轻今之论鞑靼者曰逺裔小姓非有囊括并吞之志其论山东之盗者亦曰蕞尔奸孽不过防窃狗偷之谋抑不思刘石苻姚之兴大抵皆出荒裔全齐十二之险昔人用之尝以覇强况今中原士民伥伥无主使盗亦有道则众从之茍得志而邻于吾莫大之忧也乃者伪使之来轻舟浮海不十日而抵边城舍舟登岸人无知者安知不以是觇吾之虚实乎臣愿朝廷毋轻二方日夜讲求攻守之防以逆杜窥觊之心自治之方无急于此
　　其三曰幸安之谋不可恃今之议者大抵以敌存亡为我欣戚闻危蹙之报则冀其非实得安静之耗则幸其必然重以边臣喜为迎合或曰鞑靼许和矣或曰羣盗听命矣或曰金人还北有日矣诚使敌命少延吾得以因时修偹岂非至愿政恐奔窜败亡之余势必不乆皇皇钜宋初非小弱顾乃借彼以为安是犹以朽壤为垣而望其能障盗贼也臣愿陛下励自强之志恢立武之经毋以敌存为喜毋以敌亡为畏则大埶举矣
　　其四曰导防之言不可听臣闻天难谌命靡常者伊尹所以训太甲惟不敬厥徳乃早坠厥命者召公所以戒成王圣贤言天不过如此未闻曰某星躔某舎则其业昌某神居某地则其福应也自嘉定更化以来兵偃丰民稍苏息此诚圣徳格天之效而溺于数术者猥曰五福太一实临呉分审如其言则治乱兴衰皆有天数无闗君徳岂不悖哉今边事方殷正君臣戒惧之日而荐绅大夫工为防恱或以五福足恃为言夫汉之肇造以寛仁得民而不在五星之聚井晋之郤敌以相有人而不在星之临呉矧乾象告愆迩日尤甚其可恃防纬不经之说而忽昭昭之儆戒乎惟陛下鉴天人之相因察防佞之有害益修其本以格天休宗社之庆也
　　其五曰至公之论不可忽臣闻公论国之元气也元气痞隔不可以为人公论堙欝不可以为国祖宗盛时用人立政一揆之众论而行之以至公故人心恱服天下顺治熈宁之世以新法为不可行者公论也王安石违而咈之终以误国绍兴之际以和议为不可恃者公论也秦桧雠而嫉之遗患至今夫朝廷之举措是而众亦是之者治世也朝廷之举措非而众亦非之者亦治世也朝廷举措自以为是而众莫敢议其非此子思所以忧卫之君臣也徃者胄弄权以威罚箝天下之口浸滛既乆附和成风北伐一事中外共知其非而莫敢言其效盖可睹矣使胄能虚心平听不以先入为主而惟公论是从则国无加兵之祸已无僇辱之殃岂不美哉间者加命之出外议哗然从臣争之馆学争之庠序之士又争之或者未必不以为纷纷多事臣独曰此十数年来所无之气象圣君贤相优容涵飬致此盛事岂易得哉夫天下之大本同一家人主者父也大臣者宗子也大夫士者家之众子弟也至于庶人之贱亦家之陪也父兄有过子弟争之子弟有过陪言之葢一家之事休戚实同凡其次第相规政欲共成门户之美耳君臣之义何以异此而自昔恶闻正论者徃徃加以归过卖直之名夫欲使士大夫畏避此名务为缄黙直易易耳不知臣子至情本为国计何负于君父而顾嫉之耶深惟今日实公论伸屈之机朝廷之上若以言者为爱君为报国无猜忌之意而有听用之诚则公论自今而愈伸若以言者为沮事为徼名无听用之诚而有猜忌之意则公论自今而复屈夫公论伸屈乃治乱存亡之所繇分故臣于奏篇之终反复极言忘其重烦天听之辠诗曰心乎爱矣遐不谓矣惟陛下谅臣愚忠
　　徳秀知隆兴府上便民奏曰臣检准庆元令诸监司守臣到任半年以上各具便民五事闻奏臣猥以驽劣防恩擢守豫章实兼江右帅事窃尝伏念朝廷列置帅臣于诸道以緫统兵戎为职时平无事则欲其建威销萌震詟奸宄使盗贼不敢窃发壹有警急则整齐一道之众惟上所使若臂指然非如列郡守臣独以蔽狱讼治财赋为称职也臣观大江之西緜地数千里其北则江州兴国控扼江靣实当光黄之冲其南则贑吉南安林峒邃宻跨越三路奸人亡命之所出没自余郡邑小民亦皆轻悍好鬭杀人于货之盗在在有之臣尝妄谕凡任帅职者皆当以治兵为先而帅江右者尤当以治兵为急故自到任以来凡事闗军政率不敢后然人情蹈常袭故徃徃视为内地语及武偹则哂其不切虑及江靣则指为过忧缮治城堞则曰不必徒费督责佐则曰毋庸多事独不思朝廷建牧之意假以爵秩姑崇帅臣之虚名耶抑整军修戎屏翰王室责以帅臣之实职也昔唐曹王臯观察江西裒兵大选羣能着职遂能挫李希烈之锐使不敢南窥江淮绍兴初李纲为本道安抚制置大使整治城郭结军伍威声隠然羣盗相继败降如臯如纲始可谓无负朝廷之委寄矣臣虽不材无能为役顾区区平时愿忠朝廷尽瘁职业则于二臣之事窃有志焉故今所陈一以治兵选缮城弭盗为请其间有因本道利害而因及他道者事势相闗不容不尔伏惟圣朝采择而施行之
　　一臣闻自昔外有敌国之虞则内必有盗贼之警故诸葛亮与魏相持而孟获畔泸南刘裕举兵北伐而卢循犯建业二者之患常相因而起一于御外则盗贼得以乘吾之虚而为根本之害一于蔽内则敌国得以伺吾之隙而为疆埸之忧其为患均也然敌国在外所攻者吾之头目其来也可知盗贼在内所攻者吾之腹胁其发也不可测故亮必先平南方然后经营北讨裕能灭燕入秦而几无以制徐道覆之谋然则盗贼其可忽哉国家南渡以来州郡之兵日以削弱一方有警必移大军然后克之往者李金之乱与近贑吉南安之扰皆取办于此然使疆无虞则举备外之兵以平内寇其谁曰不可今边事方兴撤备无日沿江诸军列戍淮汉以之御敌犹惧弗给设不幸一妄男子窃弄耰锄于田畆间沿邉之戍既未可抽回州郡之兵又不足深恃此臣所为朝夕凛凛者也窃尝思之与其养兵而待以无用孰若教之而责其可用臣所领十一郡有所谓结禁军者盖诸道所不及其法选诸指挥禁军之彊壮者【年若干以下试弓若干斗力弩若干斗力】聚为一营命曰结月增料钱一千合诸郡祖额凡若干人【隆兴府一千人诸州军各具实数】臣欲稍增其额合一路为一万二千人【隆兴府増五百人通为一千五百人诸州军均添足数】日教旬阅责之兵官月按季考责之守贰春秋二校则于结中择其年貎浸衰【年四十五以上】事艺减退者仍还元来军分而于诸指挥中选少壮人等事艺精熟者补其额及委帅臣不时摘按试以攷兵官之勤惰其拣选不精教练不熟者案劾以闻守贰不觉察并行责罚如此则一二年间州郡之兵渐趋精勇此弭奸销萌之要术也然臣愚虑不独江西一道为然凡在内地皆当思所以为不虞之备如臣言可采乞下诸路一体施行
