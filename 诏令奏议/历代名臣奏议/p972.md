<!-- { "loadSidebar": true } -->
　　淳熈十四年知桂阳军陈傅良拟进劄子臣闻熈丰崇观以来用事者纷更祖宗之旧以致金人之祸今天下皆追咎之矣至于重敛不惟奉行不以为过又从而附益之者何也昔者以妄费今以养官与兵故也方今经费兵居十一官居十二官未暇言也敢言养兵国初州郡无禁兵也着在令甲自骑射至牢城凡名额二百二十三总为本城而已所谓禁兵者皆三司之卒分屯而更戍今之屯驻驻泊之名而铃辖都监监押之官所部领也三邉之兵间因事宜升为禁军者则所谓四十四处禁军是已是为就粮自元昊叛而西北有保毅王伦叛而东南有宣毅于是列郡稍置禁军至威果既云多矣然亦无过大郡要害之处熈宁按天下厢军之籍五十万人而不知战于是教阅之法起其后以厢军团并为额则今之两浙崇节福建保节之是已教阅之法因别为额而之将下则今之两浙雄节福建广节之是已元丰兵令悉以雄节之升同禁军由是禁军始遍天下方戍法之行也三司禁旅转徙于四方而州郡厢军大抵以供百役葢劳之则易使散之则易养此艺祖神谋也自州郡各有禁军而三司之卒不出不出则常坐食于京师常坐食于京师则必尽天下之利归之公上利尽归于公上而州郡之益兵已多则其势必巧取隂夺而后足于是养兵始为大患若今屯所诸军亦何异本城军哉特以三总领馈之而不节制于长吏为差异耳昔之所谓韩家军者今为京口人矣刘家军者今为建康池阳人矣岳家军者今为鄂渚江陵人矣向之数经行阵以功得官往往拣汰冗食于庙祠添差之比所招刺例多下等久不离营儿女滋息稍食鲜薄苦饥露当此劳辱最易抚摩臣愚以为此可以渐复祖宗旧制之机殆天授陛下也诚有为国家任是责者稍使不仰食于县官以省月桩则经总制之名亦可以防第改正恭惟陛下不爱爵禄以待天下之士大官重权可谓尊宠至于养兵则国家被重敛之名而不得辞臣享其佚上任其怨臣窃不取也
　　孝宗时叶适上兵总论曰今事之最大者而当极论论之得其要而当先施行者一财也二兵也虽然财之所以为大事者由兵之为大事而已其举措为兴废之决无先于此世之言兵者充塞烂漫可闻而不可听可听而不可行者无他焉言古者简易径省无兵之患而有兵之利然而接乎今之异势异宜而不可用也则古者虽善而何益言今者繁宻重滞有兵之患而无兵之利然而习乎今之既安既成而不可改也则今虽不善而何损虽然此非真择利害以定取舎者也诚使真择利害以定取舎则虽不必简易径省以慕古人之名而今日之兵其有患而无利晓然庸人皆能言之岂可不急圗而亟变乎葢尝虑之三代之兵乘两汉之郡国管仲之内政隋唐之府卫此古人之美名也自府卫变而为召募召募之法壊而邉兵始重于是藩镇之乱起收藩镇之重势而人主聚兵以自将为名竭天下之力以养之及人主不能自用而柄任已不专于诸侯矣则四顾茫然无所统一于是内则常忧其自为变而外则不足以制患至于有莫大之兵而受敌国无穷之祻此非今世之所谓实患者乎美名不必慕是各度其时之所能行者可以言智矣实患不能制是又不知其时之所当变此不可以言智也姑试言兵之常制以合今日之事者有四有邉兵有宿卫以为固者也羣臣不考本末不察事势忘昔日士卒奋呼专上无礼之患而反以为太祖之所以立国者其要在兵都于大梁无形势之险而其险以兵夫都于大梁因周汉之旧而非太祖择而都之也使果恃兵以为固则连营百万身自増之不待后世也其数乃不满二十万何哉不以兵强前世帝王之常道也况太祖之兵不满二十万其非恃兵以为固也决矣召募之日广供餽之日増葢端拱雍熈以后契丹横不可制而然耳康定庆歴谋国日误恃兵为固之説大炽不禁而后天下始有百万之兵弱天下以奉兵而而其治无可为者矣而上下方扬扬然自以为得计为之治文书聚财赋尽用衰世裒刻之术取于民以啗之而犹不足及其不可用则又为之俛首以事勍敌而使之自安扵营伍之中也故王安石为神宗讲所以销兵之术知兵之不胜养而犹不悟籍兵之不必多教诸路保甲至四五十万隂欲以代正兵正兵不可代而保甲化天下之民皆为兵扵是虚耗之形见而天下之势愈弱矣元祐废罢保甲史臣以为太祖设阶级之法什伍壮士以销奸雄之心兵制最明而百余年无祻乱王安石不足以知此者实録所载葢当时议论之本原也虽然王安石则信不足以知此而不为王安石者岂能知之哉至于绍圣以后则又甚矣保甲复治正兵自若内外俱耗本末并弱大观政和中保甲之数至六七十万二法皆名具实亡故军制大壊而士卒不能被甲荷戈平民相挻化为盗贼干离不始挟兵才万余长驱而至莫有敌者仓卒遣人召白徒以勤王京师失守则勤王之人宼掠遍天下矣呜呼痛哉养兵以自困多兵以自祻不用兵以自败未有甚扵本朝者也而议者犹曰恃兵之固制兵之善可因而不可改可増而不可损是厚诬太祖而误国家也加以四屯驻之兵又昔所未有以数倍祖宗之财用投于四总领之巨壑而州郡又各以厢禁兵自困侵削民力至于空尽问其外御则曰请和不暇问其内备则曰仓卒可虞统制统领总管路分钤辖将兵之官充满天下坐縻厚禄而兵未尝有一日之卫兵有大将屯兵有州郡守兵邉兵者因其地练其民不待内地之兵食而固儌塞也宿卫兵者因都邑所近之民教成而畨上与募士杂国廪其半而不全养也大将屯兵者悉用募士而教其精鋭全养之而已州郡守兵者以州郡之人守之而不以州郡之力养之也故兵制各行而兵力不聚然后百万之兵而不困于财矣故进则能战退则能守而不受侮于敌人今也一之邉兵募也宿卫募也大将屯兵昔有旧人而今募以补之使成军也州郡守兵昔之禁兵消尽而今募其人名之曰禁兵也四者皆募而竭国力以养之是徒知募而供其衣食耳此所以竭国力而不足以养百万之兵也力则已困用则不可故进不可战退不可守百人跳梁则一方震动而敌人之侵侮无时而可禁也臣愿陛下审虑定计以分四者之兵而变今日之法不过二年法行制定财不足为大忧而兵可用矣
　　适又奏曰自唐至徳以后节度专地而抗上令喜怒叛服在扵晷刻而藩镇之祸当时以为大讳矣然国擅于将犹可言也未久而将擅于兵将之所为唯兵之听遂以劫制朝廷故国擅于将人皆知之而将擅于兵则不知也大歴正元之间节度使固已为士卒所立唐末尤甚而五代接于本朝之初人主之兴废皆羣卒为之推戴一出天下俯首听命而不敢校而论者特以为其忧在于藩镇岂不踈哉太祖既稍收节度权柄故汰兵使极少治兵使极严所以平一僭乱威服海内者太祖统纪制御之力非恃兵用方今国未见有难治之敌未见有难破之强徒以自困于兵浸淫重滞不能轻利其一曰四屯驻大兵之患其二曰州郡厢禁土兵弓手之患去一患则得一利一州之兵患去则一州利一方之兵患去则一方利兵患去则兵强惟所用之无不可者陛下果决知此岂有久而不革者哉
　　适又奏曰敢问四大兵者知其为今日之深患乎使知其为深患岂有积五十年之久而不求所以处此者然则亦不知而已矣自靖康破壊维仓卒海道艰难杭越草创天下逺者命令不通近者横溃莫制国家无明具之威信以驱使强悍而诸将自夸豪雄刘光世张俊吴玠兄弟韩世忠岳飞各以成军雄视海内其玩寇养尊无若刘光世其任数避事无若张俊当是时也廪稍惟其所赋功勲惟其所奏将校之禄多扵兵卒之数朝廷以转运使主餽饷随意诛剥无复顾惜志意盛满仇疾互生而上下同以为患矣及张浚收光世兵柄制驭无策吕祉以防隽趣之一旦杀帅卷甲而遁其后秦桧虑不及逺急于求和以屈辱为安者葢忧诸将之兵未易收浸成疽赘则非特北方不可取而南方亦未易定也故约诸军支遣之数分天下之财特命朝臣以总领之以为喉舌出纳之要诸将之兵尽御前将帅虽出于军中而易置皆由于人主以示臂指相使之势向之大将或杀或废惕息俟命而后江左得以少安故知其为深患者若此而已虽然以秦桧之虑不及逺也不止以屈辱为安而直以今之所措者为大功疲尽南方之财力以养此四大兵惴惴然常有不足之患桧徒坐视而不恤也桧久扵其位老疾而死后来者习见而不复知但以为当然故朝廷以四大兵为命而困民财四都副统制因之而侵刻兵食内臣贵幸因之以握制将权蠧弊相承无甚于此而况不战既久老成消耗新补惰偷堪战之兵十无四五气势愞弱加以役使回易交跋债负家小日増生养不足怨嗟嗷嗷闻于中外昔祖宗竭天下之财以养天下之兵前世之所无有而今日竭南方之财以养四屯驻之兵又祖宗之所无有也夫以地言之则北为重以财言之则南为多运吾之多财兵强士饱事力雄富以此取地于北不必智者而后知其可为也今柰何尽耗于三十万之疲卒袭五六十年之积弊以为庸将腐阉卖鬻富贵之地则陛下之逺业将安所托乎陛下诚奋然欲大有为于天下摅不可掩抑之素志以谋夫不同覆载者之深雠必自是始使兵制定而减州县之供餽以蘓息穷民种植基本于是厉其兵使必鬬厉其将使不惧一再当敌而胜负决矣兵以少而后强财以少而后富其説甚简其策甚要其行之甚易也
　　适又上奏曰厢军供杂役禁军教战守弓手为县之廵儌土兵则为乡之控扼夫供役有兵备战有兵廵儌有兵控扼有兵大州四五千人中州三千人小州犹二千人计一兵之费其正廪给之者居其一与因兵而置营伍将校其上则路分钤辖总管者居其一与恩赐阅视借请劵食者居其一与縁兵之蠧弊亏公病私者又居其一民之所谓第一等户尽其赋入不足以衣食一兵今州郡二税之正籍葢以上供者及其所趂办酒税窠名尽以上供者朝廷既自以养大兵矣而州郡又以其自当用度者又尽以养厢禁土兵又有配之罪人牢犴充塞亦州郡所养然则财安得不匮而民安得不困乎夫所以养兵者为其有事而战不为其无事而备也无事而备则必有不养之兵而后可今养之于无事竭州县之力以衣食之固非所以战也则虽有百万之兵而不免自贬为至弱之国乃其势之宜然尔世之论曰养兵之患无智愚所同知然而不能去者不可去也不可去者动众害事未除而乱先作也夫畏其动众害事以为弊未除而害先作此固庸人之常情耳而以为养兵之患无智愚所同知则非也何者诚不知而已知其为患则早夜之所思命令之所出必使之至于无动众害事可以除而不作乱以幸天下国家也岂恣其如此而徒曰必动众害事哉故不减宿卫屯驻之大兵则国力不寛不减厢禁弓手土兵则州郡之力不寛夫立法定制于重滞繁扰之中以困民为安强以耗国为仁惠以疲士大夫之精力为用材以人心益陋所守益卑者为逺识以不可举动者为体国以养兵不战为销奸雄之心遂至于忘雠耻弃诸华废天命礼壊乐失积众而莫能革者宿卫屯驻之兵困之于上厢禁弓手土兵困之于下而已陛下思之于外而不图其内意行其所难而不实为其所易者何哉
