<!-- { "loadSidebar": true } -->
　　金宣宗贞祐初许古为监察御史时信任丞相髙琪无恢复之谋古上章曰自中都失守庙社陵寝宫室府库至于图籍重器百年积累一朝弃之惟圣主痛悼之心至为深切夙夜思维所以建中兴之功者未尝少置也为臣子者食禄受责其能无愧乎且闾阎细民犹颙望朝廷整训师徒为恢复计而今才闻拒河自保又尽徙诸路军户河南彼既弃其恒产无以自生土居之民复被其扰臣不知谁为此谋者然业已如是但当议所以处之使军无妄费民不至困穷则善矣臣闻安危所系在于一相孔子称危而不持颠而不扶则将焉用事势至此不知执政者每对天顔何以仰荅清问也今之所急莫若得人如前御史大夫裴满徳仁工部尚书孙徳渊忠谅明敏可以大用近皆许告老愿复起而任之必能有所建立以利国家太子太师致仕孙铎虽颇衰疾如有大议犹可赐召或就问之人材自古所难凡知治体者皆当重惜况此耆旧岂宜轻弃哉若乃临事不尽其心虽尽心而不明于理得无益失无损者纵其尚壮亦安所用方时多难固不容碌碌之徒备贠尸素以塞贤路也惟陛下宸衷刚断黜陟一新以幸天下臣前为拾遗时已尝备论择相之道乞取臣前奏并今所言加审思焉臣又闻将者民之司命国家安危所系故古之人君必重其选为将者亦必以天下为已任夫将者贵谋而贱战必也赏罚使人信之而不疑权谋使人由之而不知三军奔走号令以取胜然后中心诚服而乐为之用迩来城守不坚临战辄北皆以将之不才故也私于所昵赏罚不公至于众怨而惧其生变则抚摩慰藉一切为姑息之事由是兵轻其将将畏其兵尚能使之出死力以御敌乎愿令腹心之臣及闲于兵事者各举所知果得真才优加宠任则战功可期矣如河东宣抚使胥鼎山东宣抚使完顔弼涿州刺史内族蘓尔坦昭义节度使必噜阿噜岱或忠勤勇干或重厚有谋皆可任之以扞方面又曰河北诸路以都城既失军户尽迁将谓国家举而弃之州县官往往逃奔河南乞令所在根括立期遣还违者勿复録用未尝离任者议加恩赉如愿自効河北者亦聴陈请仍先赏之减其日月州县长贰官并令兼领军职许择军中有才畧胆勇者为头目或加爵命以收其心能取一府者即授以府长官州县亦如之使人懐复土之心别遣忠实干济者以文檄官赏招诸胁从人彼既苦于敌役来者必多敌势当自削有司不知出此而但为清野计事无缓急惟期速办今晚禾十损七八逺近危惧所谋可谓大戾矣又曰京师诸夏根本况今常宿重兵缓急征讨必由于此平时尚宜优于外路使百姓有所蓄积虽在私室犹公家也今有司捜括余粮致转贩者无复敢入宜即止之臣顷看读陈言见其尽心竭诚以吐正论者率皆草泽踈贱之人况在百僚岂无为国深忧进章疏者乎诚宜明勅中外使得尽言不讳则太平之长防出矣
　　张行信为安武军节度使兼冀州管内观察使始至即上书言四事其一曰杨安儿贼党旦暮成擒葢不足虑今日之急惟在收人心而已向者官军讨贼不分善恶一槩诛夷劫其资产掠其妇女重使居民疑畏逃聚山林今宜明勅有司严为约束毋令劫掠平民如此则百姓无不安之心奸人诳胁之计不行其势渐消矣其二曰自兵乱之后郡县官豪多能纠集义徒摧击土冦朝廷虽授以本处职任未几遣人代之夫旧者人所素服新者未必皆才缓急之间啓衅败事自今郡县阙贠乞令尚书省选人拟注其旧官民便安者宜就加任使如资级未及令摄其职待有功则正授庶几人尽其才事易以立其三曰掌军官敢进战者十无一二其或有之即当责以立功不宜更授他职其四曰山东军储皆鬻爵所获及或持勅牒求仕选曹以等级有不当鬻者往往驳退夫鬻有所不当有司罪也彼何责焉况海岱重地羣冦未平田野无所收仓廪无所积一旦军饷不给复欲鬻爵其谁信之朝廷多用其议
　　时朝廷议徙河北军户家属于河南留其军守卫郡县参知政事髙汝砺言此事果行但便于豪强家耳贫户岂能徙且安土重迁人之情也今使尽赴河南彼一旦去其田园扶携老幼驱驰道路流离失所岂不可怜且所过百姓见军户尽迁必将惊疑谓国家分别彼此其心安得不揺况军人已去其家而令防卫他人以情度之其不肯尽心必矣民至愚而神者也虽告以卫防之意亦将不信徒令交乱俱不得安此其利害所系至重乞先令诸道元帅府宣抚司总管府熟论可否如无可疑然后施行及徙河北军户家属于河南将括地分授之未有定论勅尚书省分遣官聚耆老问之其将益赋或与之田二者孰便既而所遣官言农民并称租赋已重力不足以佃官田愿以给军汝砺奏曰迁徙军户一时之事也民佃官田久逺之计也河南民地官田计数相半又多全佃官田之家坟茔庄井俱在其中率皆贫民一旦夺之何以自活夫小民易动难安一时避赋遂有此言及其与人即前日之主今还为客能勿悔乎悔则忿心生矣如山东拨地时腴田沃壤尽入势家瘠恶者乃付贫户无益于军而民则有损至于互相憎疾今犹未已前事不逺足为明戒惟当倍益官租以给军粮之半复以系官荒田牧马草地量数付之令其自耕则百姓免失业之艰而官司不必为厉民之事矣且河南之田最宜麦今雨泽霑足正播种之时诚恐民疑以误嵗计宜早决之上从其请寻迁尚书右丞
　　兴定间朝廷以贾全苗道润等不和将分畀州县别署名号以处之汝砺为尚书右丞上书曰甚非计也葢河北诸帅多本土义军一时权为队长亦有先尝叛亡者非若素宦于朝知礼义识名分之人也贪暴不法葢无足怪朝廷以时方多故姑牢笼用之庶使遗民少得安息彼互相攻劫则势寖弱势力既弱则朝廷易制今若分地而与之州县官吏得辄署置民户税赋得擅徴收则地广者日益强狭者日益弱久之弱者皆并于强强者之地不可复夺是朝廷愈难制也昔唐分河朔地授诸叛将史臣谓其防养孽萌以成其祸此可为今日大戒也不若姑令行省羁縻和辑多方牵制使之不得逞异时边事稍息气力渐完若辈又何足患哉议遂寝元光中御史中丞师安石上章言备御二事其一曰自古所以安国家息祸乱不过战守避和四者而已为今之计守和为上所谓守者必求智谋之士使内足以得戍卒之心外足以挫敌人之锐不惟彼不能攻又可以伺其隙而败之其所谓和则汉唐之君固尝用此防矣岂独今日不可用乎乞令有司详议而行其二曰今敌中来归者颇多宜丰其粮饷厚其接遇度彼果肯为我用则择有心力者数十人潜往以诱致其余来者既众彼必转相猜贰然后徐起而图之则中兴之功不逺矣上嘉纳之
