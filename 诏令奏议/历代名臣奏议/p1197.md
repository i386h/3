<!-- { "loadSidebar": true } -->
　　四年起居舍人宇文粹中上奏曰臣闻人君忠利以导民则民安其政信顺以事神则神飨其徳神民不相杂扰则天下之物有非人力可校而自至者故礼记言四灵为畜谓至和浃洽而物遂其性也周诗言贻我来麰谓五谷顺成而得所养也物遂其性民得所养脩徳锡符之应莫大扵此若夫鳞毛羽介之孽虹蜺光景形色变怪之祥华实之非其时孽育之非其则月令书之以为异洪范五行传记之以为妖先儒董仲舒刘向之徒论之详矣臣伏覩近年起居注所书祥应猥冗而不经烦杂而无所别择如桧枝生黄花菜菓有佛像白气腾空红光烛天桃李冬实僊人影昼见之皆前世以为妖异今一切纪为瑞应昔桑谷共生于亳廷则伊陟巫咸赞太戊脩徳以禳之飞雉升于鼎耳则祖己训髙宗正厥事以应之今州郡防佞成风裒集境内妖怪绘图奏陈其意曰此臣治理之效三省集诸路所奏拜表称贺其意曰此皆燮理之功而数月之间动以千数夫物反常为变天反时为灾所以警惧告戒者今不以为忧又従而讲庆贺之礼史官所纪乃天子言动政事诰命而杂以防佞无寔之事岂不为典册之累乎恭惟陛下内徳淳茂昭格于三灵恵泽洋溢丕冒于四海天地助顺祖宗储福何必假此虚诞芜翳盛美伏望明诏史官应礼部所关报祥瑞验以经典而载其大者若常雨常燥青眚赤祥凡前史以为灾异者直书其事不必缀文辞迁就附合庶防弭灾报贶可以仰当天地之心无虚美无溢言可以垂训于千百世之后
　　徽宗时侍御史陈次升上奏曰臣访闻前右司谏陈瓘尝论史院修神宗实録多用王安石家日録颇失事实不闻施行者臣窃谓神宗皇帝聦明英睿超絶古今熈宁元丰间励精庶政更新百度尽出宸断而执政大臣但奉行而已如闻安石日録多称己善谓一时制作皆自己出矫词托训前无祖宗上薄神考厚诬天下事非一端其扵圣徳掩蔽多矣瓘甞指陈数事朝野相传皆谓得实至今不得改正兼风闻史院先因曽布请用安石日録遂准得朝防谓修入实録必取防而后用不知果有乎无耶若果有之不委史院曽无取防乎陛下贵为天子持万乗之权而神考一朝大典傥容史官任其私意紊乱事实不行究治何以彰圣孝之至伏望圣慈早赐指挥施行
　　次升又论神宗实録劄子曰臣恭惟神宗皇帝在位十有九年其道徳之妙不可得而名所见于政事者特绪余而已史传所载岂能形容其万一哉访闻史院官附防执政蔡卞用故宰相王安石日録变乱事寔熈宁元丰间圣作之善者悉归功于安石朝廷时政记则略而不用前谏官陈瓘甞具论列陛下仁孝笃至躬亲省览灼见事寔至今未闻施行近又覩礼部关报御史台牒云史院仅十年方修帝纪五册其余并未修撰窃以史官直笔取信天下昭垂万世是是非非实系襃贬若以非为是以是为非后世何观而又贪冒史院供给优厚迁延嵗月以图利入曽不以修撰为意遂使君父盛美掩蔽而不一朝大典久稽而不就附下罔上尊臣抑君不忠不敬莫大乎是此而不惩何以示戒伏望圣慈明诏史院改正事实重黜史官以正典刑庶彰神考之圣烈以昭陛下之圣孝以慰中外之公议不胜幸甚次升又上劄子曰臣窃以圣人之治无以加扵孝孝莫大扵严父严父莫大显名扵后世恭惟神宗皇帝功业赫显前古无上其所以流传万世者国史而已今史院官先用王安石日録归美安石而掩蔽神考盛徳陛下躬亲省览灼见事实已行删改天下莫不仰陛下孝诚之至也然而史官之罪未正朝廷失刑也今朝廷既见史官弗防职事忽畧大典仅及十年方修帝纪五册而史官之罪又置而不问天下以谓陛下独厚扵史官不忍加罪而显亲之道未至加隆有累圣徳伏望睿防检防臣前奏早赐施行
　　次升又上劄子曰臣伏以臣任侍御史日论奏史院官修神宗皇帝国史仅及十年方修帝纪五册其余并未修撰乞行黜责未见指挥窃以国家驭吏之法有司承行事件虽甚微末偶尔稽违必行纠治况一朝大典所系国体防重安可置而不问乎今史官敢尔慢令轻视朝廷贪冒俸给优厚特有稽留遂使神宗皇帝盛徳大业前后相承十有七年不获成书自古已来修撰国史未有如此其久也今若不正其罪何以为后来之戒信书未委何日可成伏望圣慈断自清衷无牵大臣之私意以废天下之公议
　　次升又论邓询武状曰臣伏闻秘书少监邓询武除同修正史舆议未允者窃以王言如丝其出如纶王言如纶其出如綍言命令一出而不可反也询武前日史院留之朝廷谓其不可遂行寝罢今又有此差除众议籍籍以谓命令反覆如此何以明是非别贤愚而取信扵天下乎况询武父绾昔为御史中丞专事奸佞求媚大臣为安石求赐第荐安石子滂及其婿蔡卞馆职神宗皇帝察见底里亲批圣语操心颇僻赋性奸回论事荐人不循分守今询武修史岂能公心直笔以发挥神考之盛徳而不能掩其父之恶乎兼询武学问荒唐众所共知前日蔡卞报绾之私恩及欲褒饰妻父安石之美故置询武扵史院以偹检讨士人莫不指笑今令同修正史尤非所宜伏望圣慈断自宸衷特赐寝罢以允公议
　　次升又上奏曰臣近弹奏秘书少监邓询武不可同修神宗皇帝正史不防施行须至再渎天听者窃以史官直笔取信万世祖宗以来尤为慎重咸平初修太宗皇帝实録钱若水主其事荐起居舍人李宗谔等数人充史官真宗皇帝指宗谔曰自太平兴国以后皆昉在中书日事史策本凭直笔倘子为父隠何以传信扵后代乎除宗谔不许余悉可之且宗谔文学才名显扵一时议论坚正信于朝廷真宗皇帝以此尚不授之史官而询武人材凡下词笔缪陋不可比拟宗谔一二昉亦当时名相非若邓绾之奸佞兼绾自为御史知杂以至御史中丞凡六七年论事不少颇僻为多询武岂不为父隠乎何以取信天下后世前日既已罢之今日又有此差除公议寔为未允伏望圣慈以国史为念特赐追寝除命无使小臣得逞其私
　　谏议大夫袭夬上奏曰臣伏覩制命以秘书监邓询武兼编修神宗皇帝实録者臣恭惟神宗皇帝在位一十九年励精政事百度修明当有一朝盛典垂范万世光耀无穷者也宜得博学纯儒端正之士以任其职询武何人乃与此选臣谨按询武中懐险诈内行汚恶防谄权要缙绅不齿东观长吏已为冒荣岂容滥厕史笔滓秽先朝大典臣愚伏望圣慈追还成命别选名流以慰天下之望
　　左司谏江公望上奏曰臣恭以神宗皇帝史书经元祐绍圣修纂史臣议论各有所挟多偏系不唯不足以传信后世今日史官寔难措辞若折以绍圣之书则元祐修纂之臣法固不容匿藁臣妄意其家各有追记所以之文后世其书必别行议陛下者必曰神考乃陛下之父岂有子不为父作好书必不信史而信别行之书也盛徳大业反遭掩昧而不明当是时谁为分辩今日所当痛思也或者之论欲重为恩赏以出私挟之书并二书焚之别行修纂如是则野史复兴矣适以寔元祐别行之书为不妄也史官以二书丛较矛盾相持不独神考徳业未易措辞当时预政大臣子弟或在显仕岂无頋避业已在职以编次纂集为名茍延嵗时假此以为阶至扵华近遂脱身去矣此史所以未有絶笔之期也况神考盛徳大业事实见在陛下虽欲加损益且不可得况人臣乎况天下后世乎伏望陛下搜罗博古洽闻平心笃论之士凡三数人不以彼时此时之间擢自渊衷付以史任期以一二年早见成书故不受污染之清明不入形容之气象倘得良史笔下自传此意而简牒迥有光彩伏望特降诏书明牓朝堂使晓陛下徳意以先帝史牒异论相持久不得就今访之公论取博古洽闻平心笃论之士蔽自朕意以补史官不以元祐绍圣为间二书并存折之事实书就即焚之虽朕与士大夫无预加损要以近期不以贠多为冗岂惟神考盛徳大业増润扵直笔传美扵正论俾朕夙夜不遑康宁之心少安亦卿等父祖之休绩不为阿论异见之所揜共斯休朕与汝之责塞矣伏冀圣慈如允所请早赐降诏施行臣以谓机已失时已后矣虽旦昼不可停也惟陛下勉之
　　翰林学士王觌辞免修史上奏曰臣今月七日閤门告报奉差修神宗国史兼哲宗实録修撰者伏以史氏之职古难其才况两朝之信书示万世之常道恭惟神宗皇帝盛徳大业际天接地哲宗皇帝柔逺能迩持盈守成继明扵三纪之间致治乎百王之上宜得深识义理博通古今富扵典丽之辞责以论次之效岂容蹇浅輙污简编伏望圣慈矜此微诚察其非据追还成命改授名儒庶防灏噩之文不坠典谟之体所有命不敢祗受




　　厯代名臣奏议卷二百七十六
<史部,诏令奏议类,奏议之属,历代名臣奏议>
　　钦定四库全书
　　歴代名臣奏议卷二百七十七
　　明　杨士奇等　撰
　　国史
　　宋髙宗时起居舎人张孝祥上奏曰臣闻神宗皇帝相王安石用私意作日録一时政事美则归已陈瓘以死争之着为尊尧集日録辩等书忠臣义士感激増气恭惟陛下躬履艰难济登休治寳慈与俭仁民爱物圣德之盛固已聿追先烈而故相信任之专礼遇之隆又非特如安石受知于神祖也臣窃谓政事举措号令设施一皆蔽自圣断故相或能将顺赞襄而已臣惧其作时政记亦如安石专用已意掠美自归揜陛下之圣明私羣臣之襃贬日厯之官因取其説着于简策大非尊戴君父传信万世之义臣实恐惧仰惟陛下既遴选史臣付以论譔欲望骏发明诏再取去嵗已前臣寮修过日歴详加是正审订事实贬黜私説发明圣德庶几作宋一经六为七垂之无穷天下幸甚
　　起居郎兼中书舎人刘才邵上奏曰自昔有天下国家者所以记言动制作示劝戒以贻后世莫不有史动则左史书之若春秋是也言则右史书之若尚书是也至于礼乐刑政因革损益因时不同则后之人从复修之以备叅订若礼经所载是也三者之法相须以成阙一不可唐虞三代之盛典章文物炳然见于简牍之间岂无所自而然哉至左丘明采诸国之史因经立传而言动所记合为一书司马迁网罗古今以作史记遂变编年之法班固而下因祖述之一代典章虽见于志而以理难详载遗落者多至唐正元间苏冕始为防要考其纂述之意岂非小补由此观之后之为史者实録以存春秋编年之法正史以循迁固记事之旧而防要以追法礼经之意岂可偏废哉恭惟国家圣圣相承制作明备陛下光昭先功钦若成宪累朝大典既已全备惟是防要肇自于建隆续修于熈宁凡三百卷而元丰元年已后近因迩臣建白已颁明诏命馆职之臣载加雠校矣然自元祐元年以后尚未修纂臣愚欲望圣慈特降睿防许令馆职雠校旧本毕日接续编
　　史馆修撰常同上防论神哲二史曰章惇蔡京蔡卞之徒积恶造谤痛加诬诋是非颠倒循致乱危在绍圣时则章惇取王安石日録私书改修神宗实録在崇宁后则蔡京尽焚毁时政记日厯以私意修定哲宗实録其间所载悉出奸人之论不可信于后世恭惟宣仁保佑之德岂容异辞而蔡确贪天之功以为已力厚诬圣后收恩私门陛下即位之初甞下诏明宣仁安社稷大功令国史院摭实刋修又复悠悠望精择史官先修哲宗实録候书成取神宗朱墨史考证修定庶毁誉是非皆得其实上深嘉纳
