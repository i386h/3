<!-- { "loadSidebar": true } -->
　　北齐文宣帝天保元年皇太子监国在西林园冬会羣议皆东面二年于北城第内冬会又议东面吏部郎陆卬疑非礼魏收改为西面邢子才议欲依前曰凡礼有同者不可令异诗说天子至于大夫皆乗四马况以方面之少何可皆不同乎若太子定西面者王公卿大夫士复何面邪南面人君正位今一官之长无不南面太子听政亦南面坐议者言皆晋旧事太子在东宫西面为避尊位非为向台殿也子才以为东博议依汉魏之旧太子普臣四海不以为嫌又何疑于东面礼世子絶旁亲世子冠于阼冡子生接以太牢汉元着令太子絶驰道此皆礼同于君又晋王公世子摄命临国乗七旒安车驾用三马礼同三公近宋太子乗象辂皆有同处不以为嫌况东面者君臣通礼独何为避明为向台所以然也近皇太子在西林园在于殿犹且东面于北城非宫殿之处更不得邪诸人以东面为尊宴防避案燕礼燕义君位在东宾位则在西君位在阼阶故有武王践阼篇不在西也礼乗君之车不敢旷左君在恶空其位左亦在东不在西也君在阼夫人在房郑注人君尊东也前代及今皇帝宴防接客亦东堂西面若以东面为贵皇太子以储后之礼监国之重别第宴臣宾自得申其正位礼者皆东宫臣属公卿接宴观礼而已若以西面为卑实是君之正位太公不肯北面说丹书西面则道之西面乃尊也君位南面有东有西何可皆避且事虽少异有可相比者周公臣也太子子也周公为冡宰太子为储贰明堂尊于别第朝诸侯重于宴臣宾南面贵于东面臣疎于子冡宰轻于储贰周公摄政得在明堂南面朝诸侯今太子监国不得于别第异宫东面宴客情所未安且君行以太子监国君宴不以公卿为賔明父子无嫌君臣有嫌按仪注亲王受诏冠婚皇子皇女皆东面今不约王公南面而独约太子何所取邪议者南尊改就西面转君位更非合礼方面既少难为节文东西二面君臣通用太子宜然于礼为允魏收议云去天保初皇太子监国冬防羣臣于西园都亭坐従东面义取于向中宫台殿故也二年于宫冬防坐乃东面收窃以为疑前者遂有别议议者亦同之邢尚书以前定东面之议复申本懐此乃国之大礼无容不尽所见收以为太子东宫位在于震长子之义也按易八卦正位向中皇太子今居北城于宫殿为东北南面而坐于义为背也前者立议据东宫为本又案东宫旧事太子宴会多以西面为礼此又成证非徒言也不言太子常无东南二面之坐但用之有所至如西园东面所不疑也未知君臣车服有同异之议何为而发就如所云但知礼有同者不可令异不知礼有异者不可令同茍别君臣同异之礼恐重纸累札书不尽也子才竟执东面收执西面援引经据大相徃复其后竟従西面为定










　　歴代名臣奏议卷一百十八
　　钦定四库全书
　　歴代名臣奏议卷一百十九
　　明　杨士竒等　撰
　　礼乐【统言礼】
　　隋文帝初即位将改周制乃下诏曰宣尼制法云行夏之时乗殷之辂奕叶共遵理无可革然三代所尚众论多端或以为所建之时或以为所感之瑞或当其行色因以之今虽夏数得天歴代通用汉尚于赤魏尚于黄骊马牲已弗相踵明不可改建寅岁首常服于黒朕初受天命赤雀来仪兼姬周已还于兹六代三正复五徳相生总以言之并宜火色垂衣已降损益可知尚色虽殊常兼前代其郊丘庙社可依衮冕之仪朝会衣裳宜尽用赤昔丹乌木运姬有大白之旂黄星土徳曹乗黒目之马在祀与戎其尚恒异今之戎服皆可尚黄在外常所著者通用杂色祭祀之服须合礼经宜集通儒更可详议太子庻子摄太常少卿裴正奏曰窃见后周制冕加为十二既与前礼数乃不同而色应五行又非典故谨按三代之冠其名各别六等之冕承用区分璪玉五采随班异饰都无迎气变色之文惟月令者起于秦代乃有青旂赤玉白骆黒衣与四时而色变全不言于弁冕五时冕色礼既无文稽于正典难以经证且后魏已来制度咸阙天兴之岁草创缮修所造车服多参胡制故魏收论之称为违古是也周氏因袭将为故事大象承统咸取用之舆辇衣冠甚多迂怪今皇隋革命宪章前代其魏周辇辂不合制者已勅有司尽令除废然衣冠礼噐尚且兼行乃有立夏衮衣以赤为质迎秋平冕用白成形既越典章须革其谬谨按续汉书礼仪志云立春之日京都皆着青衣秋夏悉如其色逮于魏晋迎气五郊行礼之人皆同此制考寻故事惟帻衣色今请冠及冕并用惟应着帻者任依汉晋制曰可
　　开皇初思定典礼太常卿牛奏曰圣教陵替国章残阙汉晋为法随俗因时未足经国庇人风施化且制礼作乐事归元首江南王俭偏陋一臣私撰仪注多违古法就庐非东阶之位凶门岂设重之礼两萧累代举国遵行后魏及齐风牛本陋殊不防究遥相师祖故山东之人浸以成俗西魏以降师旅弗遑宾兴之礼尽未详定今休明启运宪章伊始请据前经革兹敝俗诏曰可
　　虞世基奏曰后周故事升日月于旌旗乃阙三辰而章无十二但有山龙华虫作绘宗彛藻火粉米黼黻乃与三公不异开皇中就里欲生分别故衣重宗彛裳重黼黻合重二物以就九章为十二等但每一物上下重行衮服用九鷩服用七今重此三物乃非典故且周氏执谦不敢负于日月所以缀此三象唯施太常天王衮衣章乃九但天子譬日徳在照临辰为帝位月主正后负此三物合徳齐明自古有之理应无惑周执谦道殊未可依重用宗彛又乖法服今准尚书予欲观古人之服日月星辰山龙华虫作会宗彛藻火粉米黼黻絺绣具依此于左右髆上为日月各一当后领下而为星辰又山龙九物各重行十二又近代故实依尚书大山龙纯青华虫纯黄作会宗彛纯黒藻纯白火纯赤以此相间而为五采郑议己自非之云五防相错非一色也今并用织成于绣五色错文准孔安国衣质以加山龙华虫火宗彛等并织成为五物裳质以纁加藻粉米黼黻之四衣裳通数此为九章兼上三辰而备十二也衣褾领上各帖升龙汉晋以来率皆如此既是先王法服不可乖于夏制徴而用之理将为允墨勑曰可承以单衣
　　炀帝尝大备法驾嫌属车太多顾谓部郎阎毗曰开皇之日属车十有二乗于事亦得今八十一乗以牛驾车不足以益文物朕欲减之何为可毗对曰臣初定数共宇文恺参详故实防汉胡伯始蔡邕等议属车八十一乗此起于秦遂为后式故张衡赋云属车九九是也次及法驾三分减一为三十六乗此汉制也又据宋孝建时有司奏议晋迁江左惟设五乗尚书令建平王宏曰八十一乗议兼九国三十六乗无所准凭江左五乗俭不中礼但帝王文物旂旒之数爰及冕玉皆同十二今宜准此设十二乗开皇平陈因以为法令宪章徃古大驾依秦法驾依汉小驾依宋以为差等帝曰何用秦法乎大驾宜三十六法驾宜用十二小驾除之毗研精故事皆此类也
　　唐太宗贞观二年中书舍人髙季辅上疏曰窃见宻王元晓等俱是懿亲陛下友爱之懐义髙古昔分以车服委以藩维须依礼仪以副瞻望比见帝子拜诸叔诸叔即亦答拜王爵既同家人有礼岂合如此颠倒昭穆伏愿一垂训诫永修彛则太宗乃诏元晓等不得答吴王恪魏王泰兄弟拜
　　十三年礼部尚书王珪奏言准令三品以上遇亲王于路不合下马今皆违法申敬有乖朝典太宗曰卿軰欲自崇贵卑我儿子耶魏徴对曰汉魏以来亲王班皆次三公以下今三品并天子六尚书九卿为诸王下马王所不宜当也求诸故事则无可凭行之于今又乖国宪理诚不可帝曰国家立太子者拟以为君人之修短不在老防设无太子则母弟次立以此而言安得轻我子耶徴又曰殷人尚质有兄终弟及之义自周以降立嫡必长所以絶庶孽之窥觎塞祻乱之源本为国家者所深慎之太宗遂可王珪之奏
　　髙宗时杨炯上公卿已下冕服议曰古者太昊庖犠氏仰以观象俯以察法造书契而文籍生次有黄帝轩辕氏长而敦敏成而聪明垂衣裳而天下理其后数迁五徳君非一姓体国经野建邦设都文质所以再而复正朔所以三而改夫改正朔者谓夏后氏建寅殷人建丑周人建子至于以日系月以月系时以时系年此则三王相袭之道也夫易服色者谓夏后氏尚黒殷人尚白周人尚赤至于山龙华虫宗彛藻火粉米黼黻此又百代可知之道谨按虞书曰予欲观古人之象日月星辰山龙华虫作绘宗彛藻火粉米黼黻絺绣由此言之则其所来有尚矣夫日月星辰光明照下土也山者布散云物象圣王泽霈下人也龙者变化无方象圣王应时而教也华虫者雉也雉身被五彩象圣王体兼文明也宗彛者虎也虽以刚猛制物象圣王神武定乱也藻者逐水上下象圣王随代而应也火者陶冶烹饪象圣王至徳日新也粉米者人恃以生象圣王为物之頼也黼能断割象圣王临事能决也黻者两已相背象君臣可否相济也逮周氏乃以日月星辰为旌旗之饰又登龙于山登火于宗彛于是乎制衮冕以祀先王九章者法阳数也以龙为首章衮者卷也龙徳神思应变潜见表圣王深识逺知卷舒神化也又制鷩冕以祭先公也鷩者雉也有耿介之志表公有贤才能守耿介之节也又制毳冕以祭四望也四望者岳渎之神也虎虽山林所生明其象也制絺冕以祭社稷之神也粉米由之成象其功也又制冕以祭羣小祀也百神异形难可遍拟但取黻之相背异名也夫以周公之多才也故治定制礼功成作乐夫以孔宣之将圣也故行夏之时服周之冕先王之法服乃自此之出矣天下之服能事又于是乎异矣表状请制大明冕十二章乗舆服之者谨按日月星辰者已施于旌旗矣龙山火米者又不逾于古矣而云麟凤有四灵之名有负图之应云有纪官之号水有盛徳之祥此盖别表休徴终是无逾比象然则皇王受命天地兴符仰观则璧合珠连俯察则银黄玉紫尽南宫之粉壁不足冩其形状罄东观之铅黄无以纪其名实固不可毕陈于法服也云者从龙之气也茄者藻之自生也又不假别为章目此尽不经之甚也又鸾冕八章三公服之者也鸾者太平之瑞也非三公之徳也鹰鹯者鸷鸟也适可以辨刑曹之职也熊罴者猛兽也适可以旌武臣之力也又称藻为水草而无法象引张衡赋云帯倒茄于藻井披红葩之狎猎请为莲花取其文彩者夫茄者莲也若以莲代藻变古従今既不知草木之名亦未达文章之意此又不经之甚也又毳冕六章三品服之者按此王者祀四望服之名也今三品乃得同王之毳冕而三公不得同王之衮名岂惟颠倒衣裳抑亦自相矛楯此又不经之甚也又黼冕四章五品服之者考之于古则无其名騐之于今则非章首此又不经之甚也若夫礼惟従俗则命为制令为诏乃秦皇之故事犹可以适于今矣若夫义取随时则岀称警入称跸乃汉国之旧仪独可以行于代矣亦何取于变周公之轨物改宣尼之法者哉
