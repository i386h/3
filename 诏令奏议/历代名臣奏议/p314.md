<!-- { "loadSidebar": true } -->










　　歴代名臣奏议卷六十八
<史部,诏令奏议类,奏议之属,历代名臣奏议>
　　钦定四库全书
　　歴代名臣奏议卷六十九
　　明　杨士竒等　撰
　　法祖
　　东汉章帝时校书郎杨终上书曰秦筑长城功役繁兴胡亥不革卒亡四海故孝元弃珠崖之郡光武絶西域之国不以介鳞易我衣裳鲁文公毁泉台春秋讥之曰先祖为之而已毁之不如勿居而已以其妨害于民也襄公作三军昭公舍之君子大其复古以为不舍则有害于民也今伊吾之役楼兰之屯久而未还非天意也帝从之听还徙者悉罢边屯
　　吴乌程侯寳鼎元年左丞相陆凯上防曰臣窃见陛下执政以来隂阳不调五星失晷职司不忠奸党相扶是陛下不遵先帝之所致夫王者之兴受之于天修之由徳岂在宫乎而陛下不谘之公辅便盛意驱驰六军流离悲惧逆犯天地天地以灾童歌其歌纵令陛下一身得安百姓愁劳何以用治此不遵先帝一也臣闻有国以贤为本夏杀龙逄殷获伊挚斯前世之明效今日之师表也中常侍王蕃黄中通理处朝忠謇斯社稷之重镇大吴之龙逄也而陛下忿其苦辞恶其直对枭之殿堂尸骸暴弃邦内伤心有识悲悼咸以吴国夫差复存先帝亲贤陛下反之是陛下不遵先帝二也臣闻宰相国之柱也不可不强是故汉有萧曹之佐先帝有顾歩之相而万彧琐才凡庸之质昔从家超歩紫闼于彧已丰于器已溢而陛下爱其细介不访大趣荣以尊辅越尚旧臣贤良愤惋智士赫咤是不遵先帝三也先帝忧民过于婴孩民无妻者以妾妻之见单衣者以帛给之枯骨不收而取埋之而陛下反之是不遵先帝四也昔桀纣灭由妖妇幽厉乱在嬖妾先帝鉴之以为身戒故左右不置滛邪之色后房无旷积之女今中宫万数不备嫔嫱外多鳏夫女吟于中风雨逆度正由此起是不遵先帝五也先帝忧劳万几犹惧有失陛下临阼以来游戯后宫惑妇女乃令庶事多旷下吏容奸是不遵先帝六也先帝笃尚朴素服不纯丽宫无髙台物不雕饰故国富民充奸盗不作而陛下征调州郡竭民财力土被黄宫有朱紫是不遵先帝七也先帝外仗顾陆朱张内近胡综薛综是以庶绩雍熈邦内清肃今者外非其任内非其人陈声曹辅斗筲小吏先帝之所弃而陛下幸之是不遵先帝八也先帝每宴见羣臣抑损醇醲臣下终日无失慢之尤百寮庶尹并展所陈而陛下拘以视瞻之敬惧以不尽之酒夫酒以成礼过则败徳此无异商辛长夜之饮也是不遵先帝九也昔汉之桓灵亲近宦竖大失民心今髙通詹亷羊度黄门小人而陛下赏以重爵权以战兵若江渚有难烽燧互起则度等之武不能御侮明也是不遵先帝十也今宫女旷积而黄门复走州郡条牒民女有钱则舍无钱则取怨呼道路母子死诀是不遵先帝十一也先帝在时亦养诸王太子若取乳母其夫复役赐与钱财给其资粮时遣归来视其弱息今则不然夫妇生离夫故作役儿从后死家为空戸是不遵先帝十二也先帝叹曰国以民为本民以食为天衣其次也三者孤存之于心今则不然农桑并废是不遵先帝十三也先帝简士不拘卑贱任之乡闾效之于事举者不虚受者不妄今则不然浮华者登朋党者进是不遵先帝十四也先帝战士不给他役使春惟知农秋惟收稻江渚有事责其死效今之战士供给众役廪赐不赡是不遵先帝十五也夫赏以劝功罚以禁邪赏罚不中则士民散失今江邉将士死不见哀劳不见赏是不遵先帝十六也今在所监司已为烦猥兼有内使扰乱其中一民十吏何以堪命昔景帝时交阯反乱实由兹起是为遵景帝之阙不遵先帝十七也夫校事吏民之仇也先帝末年虽有吕壹钱钦寻皆诛夷以谢百姓今复张立校曹纵吏言事是不遵先帝十八也先帝时居官者咸久于其位然后考绩黜陟今州郡职司或莅政无防便征召迁转迎新送旧纷纭道路伤财害民于是为甚是不遵先帝十九也先帝每察竟觧之奏常防心推按是以狱无寃囚死者吞声今则违之是不遵先帝二十也若臣言可録藏之盟府如其虚妄治臣之罪愿陛下防意
　　后魏孝明帝时河隂令髙谦之上防曰臣以无庸谬宰神邑实思奉法不挠称是官方酬朝廷无赀之恩尽人臣守器之节但豪家支属戚里亲媾缧绁所及举目多是皆有盗憎之色咸起怨上之心县令轻弱何能克济先帝昔明诏得使面陈所懐臣亡父先臣崇之为洛阳令常得入奏是非所以朝贵敛手无敢干政近日以来此制遂寝致使神宰威轻下情不达今二圣逺遵尧舜宪章髙祖愚臣望防其驽蹇少立功名乞新旧典更明往制庶奸豪知禁颇自屏心诏曰此啓深会朕意宋仁宗明道二年殿中侍御史厐籍上奏曰臣近因上殿面奉圣防令有事具实封进来者臣退量孱昧罔通政体误膺询访茍有愚见敢不罄陈恭惟三圣垂统纪律大具陛下文明恭俭绍隆寳图只守先训克臻至治臣窃见朝廷政令有渐异祖宗之制而宜改复旧贯者多矣略举数事条之如左
　　一进退辅臣最为大事非止一时褒贬盖欲垂戒后来祖宗旧制辅佐近臣罢免之例甚众有因求退得请者有均以劳逸为名者有暴其显过者有隐其罪名者然所授官秩轻重皆有区别伏见去年执政之臣最喧物议内有废弃典法公营私宠者此最昭昭于天下也臣于去冬及今年正月七日所上书防及劄子言之已详昨者外闻锁院众谓必获罪而退洎制命宣行大者得使相次者寻亦迁秩况使相请俸月逾千缗中常州郡一年之赋未足充其歳给自非有功有徳何以克胜且登用未及一考而退之者是以谴罢也乃以使相及迁秩处之以此为戒臣恐来者不惧矣必曰当权之日虽壊国法营私恩亦不失作使相及迁秩矣臣欲望圣明令史臣检寻祖宗以来进退辅臣体例着为篇部以备圣览此后用为定准如此则忠正者持衡之时务尽公理乞身之日得以礼退私曲者使之当权必懐畏惧茍至获罪永为惩戒此事体大乞防至懐
　　一前代职官之制皆有定员使上下不得超越而进也国朝建官虽异于古然于员数未闻过多近年以来渐异于此盖是好进者务干求宠名执政者不坚守旧制故也今资政殿翰林侍读学士员数过多恐增之不已更无限局欲望准约旧典以立定员员既有限求者自息矣
　　一金紫者文臣之贵服也祖宗以来谨重赐与自前或因差遣上殿特恩赐之然多是已在升陟任使者近年伏见有差遣未出常调或秖是知县之因公事上殿亦得改赐遂使三品之服渐成轻易臣欲乞爱重服章无及侥滥
　　一窃知向来每因南郊大礼添出诸般差遣名目多于旧日添一差遣则增一锡赐所以费用太广实伤财力臣欲望将来郊礼令有司检寻祖宗以来则例为定免至横添名件广耗官物
　　臣智识愚下无裨圣徳实欲朝廷凡百政令率由旧章沮劝允明侥幸咸塞伏望圣造留心垂采
　　英宗治平元年召唐介为御史中丞英宗谓曰卿在先朝有直声故用卿非繇左右言也介曰臣无状陛下过听愿献愚忠自古欲治之主亦非求絶世俗之术要在顺人情而已祖宗遗徳余烈在人未逺愿览已成之业以为监则天下蒙福矣
　　神宗熙宁三年张方平上言曰臣蒙恩朝对今已奉辞窃惟孤陋之质尚偶圣神之会上膺眷遇有异等伦今承特召而来安敢缄黙而去輙献愚忠上裨天听臣闻人心惟危患生所忽动危甚易安之实难禁卫六军边防三路抚御之法善制具存民心戎事国之大本动静之机安危所繋若民心危揺戎事兴动防虑一失绥辑非易祖宗谟烈国家大计甚所慎重惟此二者不同小事随宜改易纵有利害容得更张民犹水也可以载舟亦以覆舟兵犹火也可以焚物亦以自焚焚溺之害当在吾之先见造形而悟已是后时害成乃悔何嗟及矣夫人臣之分出处是常家国大业天下重器譬之辎重岂可轻离愿陛下思所以置器于安审所以藏身之固广聦听于符同之外采公议于得失之前深察军民之情厚为社稷之虑使人安其业上下无怨溥天之下欣戴感徳髙拱岩廊之上保此泰山之安朝廷尊而国体平顺气应而嘉生遂不亦休哉臣踈外狂瞽不识忌讳以此愚言上答恩眷退就诛殛实所甘心
　　神宗时司马光为翰林侍读学士会安石草诏引常衮事责两府两府不敢获辞安石得政行新法光逆防其利害迩英进读至曹参代萧何事帝曰汉常守萧何之法不变可乎对曰宁独汉也使三代之君常守禹汤文武之法虽至今存可也汉武取髙帝约束纷更盗贼半天下元帝改孝宣之政汉业遂衰由此言之祖宗之法不可变也吕惠卿言先王之法有一年一变者正月始和布法象魏是也有三年一变者廵守考制度是也有三十年一变者刑罚世轻世重是也光言非是其意以风朝廷耳帝问光光曰布法象魏布旧法也诸侯变礼易乐者王廵守则诛之不自变也刑新国用轻典乱国用重典是为世轻世重非变也且治天下譬如居室敝则修之非大壊不更造也公卿侍从皆在此愿陛下问之
　　哲宗即位初守门下侍郎司马光请更张新法上奏曰臣闻诗云毋念尔祖聿修厥徳故夏遵禹训商奉汤典周守文武之法汉循髙祖之律唐行太宗之制子孙享有天禄咸数百年国家受天明命太祖太宗拨乱反正混一区夏规摹宏逺子孙承之百有余年四海治安风尘无警自生民以来罕有其比其法可谓善矣先帝以睿智之性切于求治而王安石不逹政体専用私见变乱旧章误先帝任使遂致民多失业闾里怨嗟陛下深知其弊即政之初变其一二欢呼之声已洋溢于四表则人情所苦所愿灼然可知陛下何惮而不并其余悉更张哉譬如有人误饮毒药致成大疾茍知其毒斯勿饮而已矣岂可云姑少少减之俟积以嵗月然后尽舍之哉臣向曽上言教阅保甲公私劳费而无所用之敛免役钱寛富而困贫以养浮浪之人使农民失业穷愁无告将官専制军政州县无权无以备仓猝万一饥馑盗贼羣起国家可忧此皆所害者大所及者众先宜变更借令皇帝陛下独揽权纲犹当早号令以觧生民之急救国家之危收万国之欢心复祖宗之令典况太皇太后陛下同断国事舍非而取是去害而就利于体甚顺何为而不可哉
　　元祐元年哲宗御迩英阁召宰执讲读官读寳训至汉武帝籍南山提封为上林苑仁宗曰山泽之利当与众共之何用此也丁度曰臣事陛下二十年每奉徳音未始不及于忧勤此盖祖宗家法尔尚书左仆射兼门下侍郎吕大防因推广祖宗家法以进曰自三代以后唯本朝百二十年中外无事盖由祖宗所立家法最善臣请举其略自古人主事母后朝见有时如汉武帝五日一朝长乐宫祖宗以来事母后皆朝夕见此事亲之法也前代大长公主用臣妾之礼本朝必先致恭仁宗以侄事姑之礼见献穆大长公主此事长之法也前代宫闱多不肃宫人或与廷臣相见唐入閤图有昭容位本朝宫禁严宻内外整肃此治内之法也前代外戚多预政事常致败乱本朝母后之族皆不预此待外戚之法也前代宫室多尚华侈本朝宫殿止用赤白此尚俭之法也前代人君虽在宫禁出舆入辇祖宗皆歩自内庭出御后殿岂乏人力哉亦欲渉歴广庭稍冐寒暑此勤身之法也前代人主在禁中冠服茍简祖宗以来燕居必以礼窃闻陛下昨郊礼毕具礼谢太皇太后此尚礼之法也前代多深于用刑大者诛戮小者逺窜惟本朝用法最轻臣下有罪止于罢黜此寛仁之法也至于虚已纳谏不好田猎不尚翫好不用玉器不贵异味此皆祖宗家法所以致太平者陛下不须逺法前代但尽行家法足以为天下哲宗甚然之
