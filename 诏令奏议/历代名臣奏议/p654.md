<!-- { "loadSidebar": true } -->
　　刘克庄进故事曰杜衍为相尤抑絶侥幸凡内降与恩泽者一切不与每积至十数则封还之或诘责其人上谓欧阳修曰外人知杜衍封还内降耶吾居禁中每以杜衍不可告之而止者多于所封还也其助我多矣臣按内降非盛世事也诗咏后妃以无私谒为贤桑林祷旱以妇谒盛自责盖自昔未尝无是事但古先哲王理欲眀界限严能防其微杜其渐尔降及叔季非惟不能防杜又且开扃破鐍以导其来西园卖官斜封墨敕至今遗臭故诸葛亮有合宫府为一体之论唐人有不经鳯阁鸾台何名为敕之叹我朝家法最善虽一熏笼之微必由朝廷出令列圣相承莫之有改其后老蔡用事患同列异议始请细札以行之初犹处分大事既而俯及细微后不胜多至使小臣杨球张补代书谓之东廊御笔汔成祸乱臣尝窃论祖宗盛时内降絶少间出一二则有论列者有缴驳者有执奏者诲纯仁等宁谪而不以濮议为是茂良必大宁去而不与两知阁并立衍宁罢而不肯求容权幸之间此所以为极治之朝也臣采之舆言谓迩日蹊隧旁啓庙堂积轻中外除授间有不由大臣啓拟近臣荐进者显仕率贵游之子专城多恩泽之侯畿郡调守上烦宸断小臣改秩或出中批既累至公亦伤大体求者予者奉行者皆以为常不以为异遂使天下之人以诲纯仁茂良必大之事责望有司以衍之事责望大臣以仁宗禁中之语责望眀主臣窃为陛下君臣惜之本朝名相多矣惟衍号为能却内降者岂有他道防臣尝考之其拜也在庆厯四年九月其免也在眀年正月当国仅三数月噫此衍之所以能直道而行乎臣故谓小臣能以去就为轻虽大事可论大臣能以去就为轻虽内降可执横恩可寝人主能以朝廷纪纲为重贵近干请为轻则堂陛尊而命令肃矣惟陛下留神
　　权司封郎官许应龙论量材进故事曰太宗尝语宰相曰统制诸夏自有道理内外官吏当量才任使如匠者创屋栋梁榱桷咸不可阙天下至广不能独理致治之道全在任人茍得其人何患不理孝宗御制用人论曰人君以任使百官为事百官则分职以治其事用得其宜则百职举而庶事立用失其宜则百职废而庶事隳盖人才有能有不能固不可以一槩论也择不厌精任不厌久小有以成小而天下无废事大有以成大而天下无废政如是则太平之基可立先王之治可追矣臣闻天下无不可为之事而患乎无可用之才何世不生才何才不资世临政愿治之主孰不以人才为急也然或资之以成功或任之而败事其必有故矣盖可用者用之则足以胜其任而无事之不集不可用者而轻用焉则举措必乖其宜而何功之可成是以英眀之君不虑夫事功之难立而惟虑夫真才之难得兼收而博采详观而谛审必其人之果智也而后使之谋事果勇也而后使之御敌持重者委之备边塞通练者委之治军赋绥御有方者委之弭盗贼剂量轻重各当其任以之图事何向不济请以汉宣帝之事眀之今观其时胶东有流离之民潢池有弄兵之宼关东之漕运重费西羌之烽燧时警事绪胶轕若未易经理也然帝之所以处此者惟于人才之间切切乎可不可之辨任将则问其谁可择守则令举可用谋事则反覆诘难度其计之可必用者始从而听信之则帝之所以用人者盖考之详而择之精矣故赈饥则着劳来之效籴谷则省转漕之费渤海之盗安之而自弭先零之众缓之而自降理内御外无不如意得人之效盖可覩矣恭惟陛下以聪眀之资绍延洪业厉精思治侧席求贤将欲内修外攘以措天下于泰山之安然疆埸之防尚费经画垂亡之敌犹未扫除蛮獠虽欲降而招抚未定饥民虽稍苏而疮痍未瘳若是之所当深思而熟计然使无人以任其责则悠悠歳月曷覩成效无亦择可用之才而使之毕力以图功乎边郡之举将帅之荐或延访于庙堂或奏辟于诸司其所以求才之意可谓至矣然知人之道自古所难阔论髙谈者若善谋轻举妄动者若敢为露才已者若多多而益办视时迁就者若随机而应变茍轻信而遽用之则非惟不足以图事而反至于生事不特不能以成功而或至于丧功则必眀目而逹聦详考而精择以言进者则察其所行以质其言以名取者则攷之以实以验其名以能举者则试之以事以观其能若然则毁誉不足以乱其真虚诞莫得以肆其欺奚患乎不得人哉虽然用人于闲暇之时与用人于缓急之际不可以一律拘也盖当缓急之际擢之未峻则无以使之劝任之不专则无以责其成何者边陲之地非内郡比况当多事之时人所惮往茍无髙爵重禄以诱之孰肯犯难而不辞阃外之寄所系甚重安危之机变于瞬息茍不假之以事权则动皆掣肘何以乗机而制变故擢之峻则感激思奋任之专则事权归一夫如是以战则克以守则固尚何外患之足虑哉然非精择之于其始而徒曰峻擢之可以使人也而轻予之以不次之官岂无大言无实者得以窃吾之爵禄乎不知其才之果长可以责其后效而徒曰使功不如使过则败衂之将其将奚用乎此尤所当察者惟陛下留神
　　应龙又论用人进故事曰昔司马光进言谓设官分职以待贤能大者道德器识以弼谐教化其次明察惠和以拊循州县其次方畧勇果以捍御外侮小者刑狱钱谷以供给役使岂可专取文艺之人欲理万事耶然则四方之人虽于文艺或有所短而其所长有益扵国家之用者安可尽加弃斥使终身不仕耶又曰人各有所长或优于德而啬于才或长于此而短于彼虽臯陶稷契尚各守一能况于中才安可求备故孔门以四科取士若专引知识则嫌于挟私难服众心若止循资序则官匪其人何由致治乞朝廷设十科以举士
　　臣闻天下固有不一之才人主当无执一之见盖人才之在天下若十指然小大长短虽若不齐而皆适于用兼收并蓄待用无遗则皆有以自见而天下无不举之事茍用一而废一则互相倾轧必有分朋植党之弊昔臯陶谓翕受敷施九德咸事则俊乂在官可以抚五辰而凝庶绩奈何后世之君不知出此文帝好清静而豪杰之士难合武帝用才智而道德之士见遗宣帝尚刑名而儒学之士不用皆由所尚之偏故天下之才不能以尽用要之人主当与天同量栽培倾覆生育长养各随其禀赋之自然而无容心于其间茍好恶之私先累于其中则人才髙下必不能随宜器使而急于求进者必至迎合党同而伐异俱欲求胜非惟不足以成事而清流浊流之患实基于此司马光论任人欲取道德器识眀逹勇果刑狱钱谷者并用之而长于此短于彼者不可求备此乃官使人才之要术也嗟夫人才不同彼此异见其来非一日矣足一蹑军门视文士如仇讐首一戴儒冠轻武弁如草芥矫矫特立则以静重为茍容处事详审则以刚直为沽誉长于吏才则以明经术者为腐儒专于学问则以了官事者为俗吏少俊则以老成为迟钝寛厚则以严明为苛刻各分党与判乎其不相入也人主用才惟求以办吾事济吾治而已安可主一而废一哉陛下建用皇极无党无偏耆德者召之文学者用之吏事者任之或长于将畧或精于财计或以循良称或以谠直名莫不擢用固无一毫好恶之私然求贤之诏屡下剡荐之牍交驰而人心多私罕以实应靖退不竞者无由自逹单寒寡援者未免见遗臣愿陛下开众正而逹四聦使任荐举者悉参公论举能其官则锡以进贤之赏称匪其人则加以谬举之罚如此则真才实能皆为吾用而何事不立中兴之烈可指日以冀耳惟陛下与大臣亟图之
　　应龙又进故事论久任曰英宗朝吴申言近年以来官吏数易王举元自三司副使一年之中凡歴四使沈立自知沧州未及半年已更三任苏寀累任皆不及一年哲宗朝上官均言太守以一郡为传舍吏民以太守为使客送故迎新纷纷道路太守不暇整治其纪纲吏民岂有信服其政事耶臣以为奉行朝廷之法令而利泽天下者内则系百官长贰外则系监司郡守内外不得人则不足以称职得人而屡易则不足以举职职不举则政事废弛而下受其弊虽有才吏与不才者相去无几朝廷虽有良法美意是为徒法而已
　　臣谓久任而责成功此用人之良法也夫人才各有所长因其长而任之迟之以歳月则可以自见茍数迁数易则人无固志事多茍且况更代之际意向或有不同施设未免相反莅事方新蠧弊不能尽知胥吏必生欺诞内外之治所以不能并举者职此之由也今内而百司庶府不问人才之能否惟以职任为资歴理财未几则又易而典礼眀刑未久则复使之典教一人之身无官不可为久而不迁则懐淹滞之叹如此则百事何由举祗见其因循歳月耳外而监司太守或一歳而再迁或甫至而复易迎新送旧交错于道人知吏之不久不率其政令吏知去之不遥不究其心力是以民瘼未苏吏治不振其弊有不可胜言者矧边陲之寄尤不容不久虽以三歳为期然迩日以来移彼易此殆无虚月纵有谙熟兵畧留意边备之人然效未成而已去兵卒何由而闲习备守何由而坚固今多事之秋将欲兴起治功其可不以久任为先乎内则量能而授官长于财计者则所迁者皆理财之职明于法理者则所擢者皆法理之任至于他官亦莫不然克称其职则优加旌擢使之知劝不必遽易以强其所不能仕于外者因其有风采则使之持节因其有政事则付以典郡庶各尽其才以图绩效治最上闻则迁秩畀职以示甄别逮其既久则擢之以不次之职以酬其累歳之劳夫有功见知则説孰不勉励以称上意吁此非难转移者特在乎坚守而不变耳虽然任人固不可不久而择人尤不可不精茍非其人则癃老者必至废职疎谬者必至误事而贪黩苛刻者必至为无穷之害必详考之于其初而后可以久任于其后此又澄源正本之论惟陛下与大臣亟图之
　　应龙又进故事论均内外曰昔大中祥符中张知白上言昔唐李峤尝云安人之方须择郡守窃见朝廷重内官轻外任每除授牧伯皆避命致诉比遣外任多是贬累之人风俗不澄皆由于此望于台阁妙选贤良分典大州共臻庶绩淳熙间臣僚上言伏见今之士大夫以州县为滞路以朝廷为径途此内重外轻之所由致欲望圣慈鉴斯久弊特留宸虑均中外仕进之路凡郡邑之吏有治行名迹纯实不欺无间疎逺不次擢用以风厉天下孰有不劝者乎
　　臣谓重内轻外此吏治所以不振也夫人之情有功而见知则説非才而任事则必有瘝旷之虞今之持节把麾者多不安于外而慕于内内则迁擢之必速而爵位之易崇外则绩效之虽彰而褒迁之未必及故因循茍且玩歳愒日而治效蔑闻况仕于内者或不惬物论致遭弹撃往往畀以外任夫仕于王朝职闲事简尚不胜任乃使之分一郡一道之寄事丛如毛决不能理岂不为民之病乎茍于台阁妙选贤良使之更迭以示重外之意复于监司郡守择其有声绩者寘之朝列以示褒表至于廷绅之贬黜者则处以直馆而不任以民事夫碌碌亡庸者既不复用则有志事功者孰不黾勉以见知如是则吏称其职而民安其业盖有不难致者矣
