<!-- { "loadSidebar": true } -->
　　傅良又上奏曰臣闻今之献计者曰陛下宜以孝宗为法太上皇为鉴臣窃以为是说也唯孝养三宫当如此耳而非通论也何者孝宗盛徳大业不可胜纪固皆足法若夫上皇徒以积忧成疾浸不视事不可以为宗庙社稷主而非其治皆无足法者也陛下嗣守丕图凡所施设诚参酌两朝之盛典择其为天下后世便者兼行之则可谓集大成矣臣浅陋不能尽识两朝之意輙以管见条上一二恭惟孝宗锐意恢复耻于茍安虽以徳夀在宥不敢北伐而追懐陵庙闵念中原之志枕戈甞胆日不遑暇训练储峙常若临敌此一可法也早朝晏罢寒暑不渝引见臣工省阅章奏日了一日勿问休暇至于暮夜必宣召入直官赐坐从容议论时事此二可法也防意人才求之如弗及一语契合立致通显所言不酬始督过之取舍以公明白洞逹而无猜虑关防之意此三可法也俭于用度一金不以滥予内帑之积累数钜万唯是振荒右武无所爱惜盖以天下之财为天下用而不用诸已此四可法也监司帅守见辞之际各访其处民间利病有以便民为请随即施行蠲除贷宥曽无防难未甞輙怒官吏独以贪虐获罪于民者必罚无赦此五可法也臣以为孝宗之治可为法者非一而陛下宜法此五者帝王之盛美也恭惟太上皇毎事付之外庭采于公论左右便嬖絶不预政不唯不听其言又禁切之而金缯酒食之赐则不吝啬此一可法也八厢罗事之人置而不用未甞以浮言危动群臣此二可法也行都守臣两浙漕臣三緫领所悉以士人为之不以交结不以诞谩此三可法也管军臣僚及防邉帅守不以为御前差遣皆从三省降诏除授此四可法也给舍封駮台谏论列虽累上进终不以言为罪此五可法也臣甞谓太上皇之治可为法者非一而陛下宜法此五者亦帝王之盛美也陛下诚上稽孝宗明断緫揽之政兼体上皇隆寛不自用之意则天下可得而理矣臣所谓集大成者以此盖举偏而补其弊则能全两朝之美矫枉而过其直则反有一偏之患臣恐议者不察妄分取舍以惑圣聦敢昧死一言唯赦其狂愚而采择之则天下幸甚











　　歴代名臣奏议卷六十九
　　钦定四库全书
　　歴代名臣奏议卷七十
　　明　杨士竒等　撰
　　法祖
　　宋光宗时军器少监兼权侍左郎官刘光祖上圣范劄子曰臣猥以虚庸待罪册府伏见陛下引见羣臣若内若外各极所对不倦听纳臣于此时获望清光虽欲竭其愚衷补报万一而智虑踈短自度无以动悟渊听使之收拾细故琐琐条列又非臣事君之本心臣窃惟朝廷法度无出祖宗太祖创业垂统太宗混一守成规模深远成宪具在臣甞一二掇其故事伏而思之皆国家之宏图天下之大虑臣谨随事次分为十节名曰两朝圣范首之以治兵之法谓兵者国之大事死生存亡之地不可以不思也国家二百余年而将才絶少故次之以任将之道宰相者无所不统任社稷之忧者也于是以祖宗选任大臣次之选任大臣莫先于精择侍从于是以祖宗除用侍从次之自古贤者在位能者在职各有其宜祖宗之时两尽其用故又次之以才能之任人才之在天下初不乏也顾所以振作之选用之为如何耳故又次之以取人之方若夫爱惜名器甄别流品祖宗所以垂法度者如此赏不轻用罚不茍贷祖宗所以示劝惩者如此过则使谏事必先议祖宗所以达下情者如此是三者各为一条至于防微杜渐鉴前代之失塞祸乱之原凡祖宗之为万世虑者臣则以是而终其说臣仰惟陛下临御已二十年惟盛徳故能孝惟不息故能勤惟寡欲故能俭惟无私故能断是以天人和同朝野少事陛下修身于九重之中汤之日新文王之纯亦不已也然傅说之告髙宗必曰念终始典于学厥徳修罔觉监于先王成宪其永无愆臣每念之今陛下之学至于进修之久其心日纯而其迹不见可谓至矣顾为治当有所法祖宗垂范近而易攷创守之际思之甚精傅说监于先王之言诚当今之要务也臣愚不佞初无千虑之一得可以仰裨聦明所有两朝圣范谨缮冩上进致臣惓惓
　　圣范一　臣观国家得天下不以兵而守天下以兵盖其亲见五代之祸皆生于兵建都大梁非有四塞之固则其势不得不恃兵以为守太祖皇帝聦明圣武未甞以私怒杀戮一人至于御兵纪律最严曾不少贷建隆元年荆罕儒与北汉战于京土原罕儒战没太祖戮当时之不用命者黜二将斩其部下大校二十九人二年令殿前侍卫司及诸州长史阅所部兵骁勇者升其籍老弱怯懦者汰之于是初置剰员以处退卒又诏释周朝镇州诸县弓箭手千四百辈以为徒费调给实不足赖此非身亲戎行深晓军事不能如此决择之明也三年令搜索诸军亡赖不逞者悉配海岛奸猾敛迹是歳大阅西郊因谓近臣曰晋汉以来卫士不下数十万然可用者极寡朕去其冗弱又亲校其击刺骑射之艺今悉为精锐之兵则太祖之于兵其简练至矣甞选御马直三十人郭进麾下与北汉接战进以其退怯斩十余人以闻太祖潜遣中使谕进曰恃其宿卫亲近骄倨不禀令戮之是也干徳三年雄武卒于都下掠人子女即命捕斩百余人京城以安四年亲阅殿前诸军武艺不中选者三百余人悉补外职五年索殿前承防不逞者百二十六人分配河东诸州开寳四年川班殿直挝鼓诉郊赏不得比御马直太祖怒使人谓之曰朕之所与即为恩泽又安有例哉斩四十余人余悉配他军遂废其班时内臣李承进逮事后唐太祖因问以庄宗英武何享国不久也承进对以御军无法威令不行赏赉无节所致太祖为之抚髀而叹曰以兹临御诚为儿戏也夫太祖岂独于此少恩哉竭民以养兵恃兵以为国而军政不立秪以召乱臣甞观开寳末年亲征太原诸班卫士扣头争奋愿出死力太祖曰汝曹皆我所训练无不一当百所以备肘腋同休戚也我宁不得太原讵忍驱汝曹蹈必死之地乎皆感泣再拜然则太祖岂无故而戮人者哉后之言兵必以太祖为法则其明识深计不可以不察也
　　圣范二　臣观本朝名臣不少而将才最乏徳业之佐过于汉唐爪牙之士不及前代虽以太祖创业之功其将帅之可称者盖无防也然而任将之道则无加于太祖何以言之方太祖之得天下也内之禁旅则以太宗为殿前都虞以掌之建隆二年太宗行开封尹太祖谓殿前卫士如虎狼者不下万人非张琼不能统制于是始自都头擢琼为殿前都虞干徳元年琼死以杨义为之一日义暴疾失音太祖幸其第赐钱二百万命义掌军如故义虽不能言指顾之间众皆禀令军政肃然然则太祖之知人也亦异矣然自韩重赟罢而殿前都指挥使阙者凡六年乃以命义义时为殿前都虞十一年矣权侍卫歩军司事王继勲恃恩骄恣夺其军职命杜审琼代之审琼卒党进代之其不轻于委任盖如此也外之守边则李汉超在关南马仁瑀在瀛州韩令坤在常山贺惟忠在易州何继筠在棣州以拒北敌郭进守西山武守琪守晋州李谦溥守隰州李继筠守昭义以御北汉赵賛屯延州姚内斌屯庆州董遵诲屯环州王彦升屯原州冯继业屯灵武以备西戎或五六年或七八年或十余年以至二十年不易也其専兵伐国则独得曹彬一人以匣剑授彬而潘美等不敢仰视然彬之伐江南也许以使相为赏及还则曰汝为使相品位已极肯复力战耶且徐之更为朕取太原因密赐钱五十万王全彬伐蜀之后先黜其功既克金陵而后语之曰朕顷以江左未平虑征南诸将不持纪律故抑卿数年为朕立法今以克金陵还卿节钺其为驾驭之略非英主不能也至于得将帅之死力则如觧所服真珠盘龙衣以赐董遵诲曰吾委遵诲方面不以此为嫌也为郭进治第视亲王公主曰郭进控扼西山逾十年使我无北顾忧我视进岂减儿女耶二人闻之感极涕下夫太祖之任用将帅大略如此此其所以削平僭叛折冲御侮而无安得颇牧之叹也
　　圣范三　臣观自古兴王之君必有辅弼之臣起而为之谋太祖皇帝神武英略运天下有余智既受周禅即其旧相范质等而用之不少疑焉盖前古未之有也质等练习朝廷故事沈厚精审太祖初得大器则与之共持而守之人心不惊天下自定质相逾年奏防曰宰相者以举贤为本职以掩善为不忠吕余庆赵普富有时才精通治道每因款接备见公忠是宜授以台司俾申才用太祖嘉纳其言后二年质等罢政遂相赵普于是大谋大虑普得叅之普初以吏道闻寡学术太祖每劝以读书普由是手不释卷君臣之间讲学求治汲汲如此普独相凡十年沈毅果断以天下为己任故太祖甞叱雷徳骧曰鼎尚有耳赵普吾之社稷臣也其后凡再相太宗一日奏防荐张齐贤曰防微虑逺必资通变之才定难扶危宜退谄防之辈即今同僚共事无非谨畏清亷唯于献替之时并执谦恭之礼稍存缄黙宁济急须张齐贤顷年特受圣知升于宻地公私识者咸谓当才歳月未多出为外任向来微有傅闻或云奏对过当凡言大事须有悔尤其如义士忠臣不顾身之利害齐贤如当重委必立殊功于是太宗复召齐贤为枢宻副使普之识虑深切盖如此也当普之再相也与吕蒙正并命而蒙正质厚寛简不为党比遇事敢言普甚推许之蒙正亦凡再相太宗太宗甞欲选人使朔方蒙正退以名上太宗不许他日又问复以前所选对复不许他日又问益急蒙正终不肯易其人太宗怒投其奏于地曰何太执耶必为我易之蒙正徐对曰臣非执盖陛下未谅耳臣不欲用媚道妄随人主意以害国事乃搢笏俛而拾其书徐懐之而下太宗退谓左右曰是翁气量我不如已而卒用其人号为称职方是时也太宗可谓得任相之道矣蒙正后罢遂相吕端端持重识大体方奏事时同列多异议太宗一日内出手札曰自今中书事必经吕端参酌乃得奏闻其后真宗之立不为王继恩等所变则端之力也夫祖宗时宰相之任遇如此然赵普自枢宻升宰辅出入三十余年未甞为其亲属求恩泽蒙正与端清浄寡欲号称贤相当时无讥后世不议君臣之美两尽其极此足以为法也
