<!-- { "loadSidebar": true } -->
　　东昏侯永元元年歩兵校尉何佟之议曰盖闻圣帝明王之治天下也莫不尊奉天地崇敬日月故冬至祀天于圆丘夏至祭地于方泽春分朝日秋分夕月所以训民事君之道化下严上之义也故礼云王者必父天母地兄日姊月周礼典瑞云王搢大圭执镇圭藻借五采五就以朝日马融云天子以春分朝日秋分夕月觐礼天子出拜日于东门之外卢植云朝日以立春之日也郑云端当为冕朝日春分之时也礼记朝事议云天子冕而执镇圭尺有一寸率诸侯朝日于东郊所以教尊尊也故郑知此端为冕也礼记保傅云三代之礼天子春朝朝日秋暮夕月所以明有敬也而不明所用之定辰马郑云用二分之时卢植云用立春之日佟之以为日者太阳之精月者太隂之精春分阳气方永秋分隂气向长天地至尊用其始故祭以二至日月礼次天地敬朝以分差有理据则融之言得其义矣汉世则朝朝日暮夕月魏文帝诏曰觐礼天子拜日东门之外反礼方明朝事议曰天子冕而执镇圭率诸侯朝日于东郊以此言之盖诸侯朝天子祀方明因率朝日也汉改周法羣公无四朝之事故不复朝于东郊得礼之变矣虽旦夕常于殿下东向拜日其礼太烦今采春分之礼损汉日拜之仪又无诸侯之事无所出东郊今正殿即亦朝会行礼之庭也宜常以春分于正殿之庭拜日其夕月文不分明其议奏魏秘书监薛循请论云旧事朝日以春分夕月以秋分案周礼朝日无常日郑云用二分故遂施行秋分之夕月多东潜而西向拜之背实逺矣谓朝日宜用仲春之朔夕月宜用仲秋之朔淳于睿駮之引礼记云祭日于东祭月于西以端其位周礼秋分夕月并行于上世西向拜月虽如背实亦犹月在天而祭之于坎不复言背月也佟之案礼噐云为朝夕必放扵日月郑云日出东方月出西方又云大明生于东月生于西此隂阳之分夫妇之位也郑云大明日也知朝日东向夕月西向斯盖各本其位之所在耳犹如天子东西游幸朝堂之官及拜官者犹北向朝拜宁得以背实为疑邪佟之谓魏世所行善得与夺之衷晋初弃圜丘方泽于两郊二至辍礼至于二分之朝致替无义江左草创旧章多阙宋氏因循未能反古窃惟皇齐应天御极典教惟新谓宜使盛典行之盛代以春分朝于殿庭之西东向而拜日秋分夕于殿庭之东西向而拜月此即所谓必放日月以端其位之义也使四方观化者莫不欣欣而颂美旒藻之饰盖本天之至质也朝日不得同昊天至质之礼故冕三旒也近代祀天着衮十二旒极文章之义则是古今礼之变也礼天朝日既服宜有异顷世天子小朝会着绛纱袍通天金博山冠斯即今朝之服次衮冕者也窃谓宜依此拜日月甚得差降之宜也佟之任非礼局轻奏大典实为侵官伏追慙震从之
　　后魏宣武帝时太常卿刘芳以社稷无树乃上疏曰依合朔仪注日有变以朱丝为绳以绕系社树三匝而今无树又周礼司徒职云设其社稷之壝而树之田主各以其社之所宜木郑注云所宜木谓若松栢栗也此其一证也又小司徒封人职云掌设王之社壝为畿封而树之郑注云不言稷者王主于社稷社之细也此其二证也又论语曰哀公问社于宰我宰我对曰夏后氏以松殷人以栢周人以栗是乃土地之所宜也此其三证也又白虎通云社稷所以有树何也尊而识之也使民望即见敬之又所以表功也案此正解所以有树之义了不论有之与无也此其四证也此云社稷所以有树何然则稷亦有树明矣又五经通义云天子太社王社诸侯国社侯社制度奈何曰社皆有垣无屋树其中以木有木者土主生万物万物莫善于木故树木也此其五证也此最其丁宁备解有树之意也又五经要义云社必树之以木周礼司徒职曰班社而树之各以土地所生尚书逸篇曰太社惟松东社惟栢南社惟梓西社惟栗北社惟槐此其六证也此又太社及四方皆有树别之明据也又见诸家礼图社稷图皆画为树唯诫社诫稷无树此其七证也虽辨有树之据犹未正所植之木案论语称夏后氏以松殷人以栢周人以栗便是世代不同而尚书逸篇则云太社惟松东社惟栢南社惟梓西社惟栗北社惟槐如此便以一代之中而五社各异也愚以为宜植以松何以言之逸书云太社惟松今者植松不虑失礼惟稷无成证乃社之细盖亦不离松也帝从之
　　唐武后时东都置太社礼部尚书祝钦明问礼官博士周家田主用所宜木今社主石奈何张齐贤与太常少卿韦叔夏国子司业郭山恽尹知章等议春秋君以军行祓社衅鼓祝奉以从故曰不用命戮于社社稷主用石以可奉而行也崔灵恩曰社主用石以地产最实欤吕氏春秋言殷人社用石后魏天平中迁太社石主其来尚矣周之田主用所宜木其民间之社欤非太社也于是旧主长尺有六寸方尺七寸问博士云何齐贤等议社主之制礼无传天子亲征载以行则非过重礼社祭土主隂气韩诗外传天子太社方五丈诸侯半之五土数社主宜长五尺以准数五方二尺以准隂偶剡其上以象物生方其下以象地体埋半土中本末均也请度以古尺云又问社稷坛随四方用色而中不数尺冐黄土谓何齐贤等曰天子太社度广五丈分四方上冐黄土象王者覆被四方然则当以黄土覆坛上旧坛上不数尺覆被之狭乖于古于是以方色饰坛四面及陛而黄土全覆上焉祭牲皆太牢其后改先农曰帝社又立帝稷命齐贤等参定
　　宪宗尝问祈禳之数门下侍郎同中书门下平章事李藩对曰孔子病止子路之祷汉文帝毎祭勅有司敬而不祈使神无知则不能降福有知固不可私已求媚而恱之也且义于人者和于神人乃神之主人安而福至帝恱曰当与公等上下相朂以保此言后复问神仙长年事藩知帝且有所惑极陈荒妄谩诞不可信
　　武宗会昌中李徳裕上论九宫贵神坛状曰准天寳三载十月六日勅九宫贵神实司水旱功佐上帝徳庇下民冀嘉糓嵗登灾害不作每至四时初节令中书门下摄祭者准礼九宫次昊天上帝坛在太清宫太庙上用牲牢币璧于天地神祗天寳三载十二月宗亲祀乾元元年正月肃宗亲祀伏以累年以来水旱愆恐是有司祷请诚敬稍亏今属孟春合修祀典望至明年正月祭日差宰臣一人祈请向后四时祭并差仆射少卿尚书等官所冀稍重其事以申严敬臣等去月二十五日已于延英面奏伏奉圣防令检旧仪进来者今欲及祭时伏望令有司崇饰旧坛务于严洁
　　徳裕又论九宫贵神状曰伏以自大和以来水旱愆陛下常忧稼穑每念蒸人臣等所以上副圣心以修坠礼伏见大和三年礼官御史等状或言纵司水旱兵荒品秩不过列宿今者五星悉是从祀日月犹在中祀又云太一天一此九神于天地犹子男也窃观其意皆是以星辰不合比于天地曽不知统而言之则为天地而在天成象自有尊卑谨按后魏五均志大辰第二星盛而常明者为天皇露寝大帝常居始由道奥而陈变通之迹又天皇大帝其精耀魄寳盖万神之秘图与河洛之命纪皆禀焉此则上帝是星之明据也天一掌八气九精之政令以佐天极防明而有常则隂阳序而大运兴太一掌十有六神之法度以辅人极防明而得中则神人和而王道平又北斗有权衡二星天一太一参居其间所以财成天工辅相神道也若一槩以列宿论之实为乖谬又按汉书天神贵者天一太一佐曰五帝古者天子以春秋祭太一则列于祀典其来乆矣今五帝犹为大祀则太一岂宜降礼稍重其祀固为得所刘向言祖宗所立神祗旧位诚未易动又曰古今异制经无明文至尊至重难以疑说正也以刘向博通尚难改作况臣等学不究于天人礼尤懵于祀典妄为参酌恐未得中伏望更令太常卿与礼官详定庶获明据






　　歴代名臣奏议卷一百二十五
　　钦定四库全书
　　歴代名臣奏议卷一百二十六
　　明　杨士奇等　撰
　　礼乐【祭礼】
　　宋太祖时左拾遗知制诰髙锡上封议武成王庙配享七十二贤内王僧辨以不令终恐非全徳寻诏吏部尚书张昭工部尚书窦仪与锡重铨定功业终始无瑕者方得预焉秘书郎直史舘梁周翰上言曰臣闻天地以来覆载之内圣贤交骛古今同流校其颠末鲜克具美周公圣人也佐武王定天下辅成王致治平盛徳大勲蟠天极地外则淮夷搆难内则管蔡流言防尾跋胡垂至颠顿偃禾仆木仅得辨明此可谓之尽美哉臣以为非也孔子圣人也删诗书定礼乐祖述尧舜宪章文武卒以栖迟去鲁奔走厄陈虽试用于定哀曽不容于季孟又甞履盗跖之虎尾闻南子之佩声逺辱慎名未见其可此又可谓其尽善者哉臣以为非也自余区区后贤琐琐立事比于二圣曽何足云而欲责其磨湼不渝始卒如一者臣窃以为难其人矣昉自唐室崇祀太公原其用意盖以天下虽大不可去兵域中有争未能无战资其佑民之道立乎为武之宗觊张国威遂进王号贞元之际祀典益修因以歴代武臣陪飨庙貌如文宣释奠之制有弟子列侍之仪事虽不经义足垂劝况于曩日不乏通贤疑难讨论亦云折中今若求其考别立否臧以羔袖之小疵忘狐裘之大善恐其所选仅有可存只如乐毅亷颇皆奔亡而为虏韩信彭越悉葅醢而受诛白起则锡劔杜邮伍员则浮尸江澨左车亦偾军之将孙膑实刑余之人穰苴则偾卒齐庭吴起则非命楚国周勃称重有置甲尚方之疑陈平善谋防受金诸将之谤亚夫则死于狱吏邓艾则追于槛车李广后期而自刭窦婴树党而防身邓禹败于回溪终身无董戎之寄马援死于蛮徼还尸阙遣奠之仪其余诸葛亮之俦事偏方之主王景畧之軰佐闰位之君关公则为仇国所禽张飞则遭帐下所害凡此名将悉皆人雄茍欲指瑕谁当无累或从澄汰尽可弃捐况其功业穹隆名称烜赫樵夫牧稚咸所闻知列将通侯窃所思慕若一旦除去神位摈出祠庭吹毛求异代之疵投袂忿古人之恶必使时情顿惑窃议交兴景行髙山更奚瞻于往躅英魂烈魄将有恨于明时伏况陛下方厉军威将遏乱畧讲求兵法缔构武祠盖所以劝激戎臣资假隂助忽使长廊虚邈仅有可图之形中殿前空不见配食之坐似非允当臣窃惑焉深惟事贵得中用资体要若今之可以议古恐来者亦能非今愿纳臣微忠特追明敕乞下此防廷议其长
　　建隆初有司言周木徳木生火宜以火徳王色尚赤遂以戌日为腊三年戊戌腊有司画日以七日辛卯和岘奏议曰按蜡始于伊耆后歴三代及汉其名虽改而其实一也汉火行用戌腊腊者接也新故相接畋猎禽兽以享百神报终成之功也王者因之上享宗庙旁及五祀展其孝心尽物示恭也魏晋以降悉沿其制唐乗土徳贞观之际以前寅日蜡百神卯日祭社宫辰日享宗庙开元定礼三祭皆于腊辰以应土徳今以戌日为腊而以前七日辛卯行蜡礼恐未为宜况宗庙社稷并遵腊享独蜡不以腊请下礼官议议如岘言今后蜡百神祀社稷享宗庙皆用戌腊一日
　　太祖时司寒之祭常以四月命官率太祝用牲币及黑牡秬黍祭防之神乃开氷以荐太庙建隆二年置藏氷署而修其祀焉秘书监李至上言曰案诗豳七月曰四之日献羔祭韭盖谓周以十一月为正其四月即今之二月也春秋传曰日在北陆而藏氷谓夏十二月日在危也献羔而啓之谓二月春分献羔祭韭始开氷室也火出而毕赋火星昏见谓四月中也又按月令天子献羔开氷先荐寝庙详其开氷之祭当在春分乃有司之失也帝览奏曰今四月韭可苫屋矣何谓荐新遂正其礼
