<!-- { "loadSidebar": true } -->
　　驾部贠外郎李鸣复上奏曰臣恭覩诏书以丙戍之夕回禄挻灾信宿之间上及太室延燔民庐皇天动威孰大于此应内外臣僚暨于士庻咸许直言指陈过失臣至愚极陋滥玷郎曹当天心赫然震怒之时陛下惕然修省之日立君之朝食君之禄不能竭千虑之愚以少禆圣听不惟负陛下亦负所学臣观今之进说者二献防扵陛下者必归其灾扵天数献忠于陛下者必推其失于人事此其操心如冰炭之辽絶不待论也而推之人事者则又有缓急焉有小大焉因灾及宗庙也而谓庙制之失礼因灾及官府也而谓羣有司之失职非不正也所以召是变者尤有急于此也愤将帅之不用命也而欲戮于社愤尹漕之不抚摩也而欲褫其职非不当也所以弭是变者尤有大扵此也臣尝读书见其有曰惟天聪明惟圣时宪又曰惟天惠民惟辟奉天又曰惟尹躬暨汤咸有一徳克享天心又曰昔先正保衡作我先王乃曰予弗克俾厥后惟尧舜其心愧耻若挞于市一夫不获则曰时予之辜祐我烈祖格于皇天又曰我闻在昔成汤既受命时则有若伊尹格于皇天在太甲时则有若保衡在太戊时则有若伊陟臣扈格于上帝自昔有天下国家所以诞膺天命罔有天灾未始不本于人君之脩徳大臣之辅徳也徳惟一动罔不吉徳二三动罔不凶论灾祥而不原之人主不原之宰相尚得为知本哉臣不识忌讳窃伏妄谓今日所以致天变者在君相则今日所以回天意者亦当在君相陛下即位今八年矣裁成天地之道辅相天地之宜非陛下事乎旧劳于外陛下固已知稼穑之艰难留意讲学陛下又已熟古今之理乱治国平天下之实所欠阙者特致知而未能力行得之扵心而未能达之扵政耳天下望陛下充其所未至陛下乃复壊其所已成闻诸道路外朝听政之暇即嬉防宴饮之时经筵劝讲之余皆狎近嫔侍之日民死扵饥不暇问死扵水不暇问死扵宼贼不暇问死于邉警亦不暇问惟东淮之祸近在肘腋剥床及肤颇关圣虑未几而元凶授首不谓外惧已去内蠧复生矣自夏四月雨至于秋七月轮遣百官日谒羣祀此何时也天怒未霁而人妖已进所以恐惧者安在外事祈祷而内懐耽乐所以修省者何若宫禁邃严之地人所不睹而天实睹之暗室隠微之间人所不闻而天实闻之陛下父天子民者也念虑若此何以当天心明诏谓朕徳不修信乎其不修也宰相执持国柄二十余载矣论道经邦燮理隂阳非宰相职乎先皇帝更化以来内抚外宁天下有泰和之风陛下临御以来内阻外讧天下多急迫之态此非独陛下不逮先帝宰相自视前日亦少减矣内殿不时引啓心沃心之至情安得相孚都堂不日至贰公化之实意安能尽达列庶位者未必皆防乂爱焉而莫知其恶也投散地者未必无真贤憎焉而莫知其善也私径日辟公道日消逄迎进之士每趋形附影于亲要之门寡亷鲜耻之徒又索响求声于厮役之贱除授以贿取不待领事已有责偿之心荐举以贿成未尝脱选已动攫拏之志天下之财聚于请嘱聚于苞苴聚于囊橐而陛下之赤子皆不聊生矣天命天讨不闻国典之举行天视天听但觉人心之胥怨宰相代天理物者也民俗如此何以召和气眀诏谓朝政多阙信乎其多阙也故曰所以致天变者在君相欲修君徳当正其本欲肃朝政当清其源本之不正而欲齐其末源之不清而欲洁其流天下无是理也何谓本人君之心是也唐明皇一人耳心乎厉精则开元以治心乎纵逸则天寳以乱人君一心其系乎天下治忽如此陛下始初清明志气恬淡视古帝王事业若不难致茍能思前之所以得操之而欲其存戒今之所以失去之而欲其尽无安厥位若将陨于深渊之危无轻民事常若澟乎朽索之驭罔防于逸罔淫于乐此念无时而不严莫见乎隠莫显乎微此心无地而不谨立扵无过之地而常励其有为之志以之正朝廷以之正百官又以之正万民推而至于四方逺近将莫不一于正矣是之谓修君徳何谓源朝廷表仪之地是也杨绾以俭素用制下之日声乐之多者以减驺从之盛者以省第屋之华者以撤一相之好尚其足以转移风俗如此今之大臣世司台鼎身佩安危如汉之韦平不足多进茍能思干淳之所以致理而按为成法思嘉定之所以更化而不替初心杜羣枉之门使无一隙之可投开众正之路使无一方之或壅公论所予从而予之不以其踈而遂弃公论所夺从而夺之不以其亲而遂止廉以励俗贪者可使之廉正以率人邪者可使之正天下共由扵大公至正之途气和则形和形和则声和声和则天地之和亦从而应矣是之谓肃朝政君徳修扵内朝政肃扵外叹息愁恨之声既息隂阳乖异之变不消臣未之信也故曰所以回天意者亦当在君相虽然臣犹有言焉有一时之虑有万世之虑虑及一时者事之已然而指陈其迹虑及万世者事之未然而逆探其理者也盖惟辟作威惟辟作福正也权在天子而宰相辅賛弥缝焉正之正也二帝之所以帝三王之所以王是也百官緫已以听冡宰权也权在宰相而天子垂拱仰成焉正之变也伊尹之扵商姬旦之扵周霍光之扵汉是也权不在天子不在宰相而或流于女宠或流于宦寺变之变也汉唐之季世是也陛下春秋鼎盛正亲揽万机之时大臣功业光眀皆乃心王室之日圣贤相逢固无他虑而妇有长舌为厉之阶识者殆轸忧焉惧其进而不已则并后匹嫡之事见矣又进而不已则斜封墨敕之害形矣又进而不已则柔佞回邪之小人倚势作威盘根错节而天下之患不可胜穷矣坤之初六一隂始生之卦也而曰履霜坚冰至事虽未然而理有必然圣人之忧夫辨之不早辨如此陛下以直求言臣不敢不以直对对以直言臣之职也罪以直言亦臣之分也惟陛下与大臣熟圗之臣不胜惓惓
　　镇江府通判蒋重珎以火灾应诏上言曰臣顷进本心外物界限之说盖欲陛下亲揽大柄不退托于人尽破恩私求无愧于己傥以富贵之私视之一言一动不忘其私则是以天下生灵社稷宗庙之事为轻而以一身富贵之所从来为重不惟上负天命以先帝圣母至于公卿百执事之所以望陛下者亦不如此也昔周勃今日握玺授文帝是夜即以宋昌领南北军霍光今年定防立宣帝而明年稽首归政今临御八年未闻有所作为进退人才兴废政事天下皆曰此丞相意一时恩怨虽归庙堂异日治乱实在陛下焉有为天之子为人之王而自朝廷逹于天下皆言相而不言君哉天之所以火宗庙火都城者殆以此臣所以痛心者九庙至重事如生存而彻小涂大不防于火之未至宰相之居华屋广袤而焦头烂额独全于火之未然亦足以见人心陷溺知有权势不知有君父矣他有变故何所倚仗陛下自视不亦孤乎昔史浩两入相才五月或九月即罢孝宗之报功宁有穷已顾如此其亟何哉保全功臣之道可厚以富贵不可久以权也
　　著作郎吴泳上奏曰京城之灾京城之所见也四方有败陛下亦得而见之乎夫惨莫惨于兵也而连年不戢则甚于火矣酷莫酷于吏也而频嵗横征则猛于火矣闽之民困于盗浙之民困于水蜀之民困于兵横敛之原既不澄于上苞苴之根又不絶于下譬彼壊木疾用无枝而内涸之形见矣
　　卫泾论火灾防曰臣仰惟陛下寅畏天命夙夜祗惧曩者火失其性京邑屡菑圣徳消弭洊嵗宁谧都民奠居上下相庆廼者滥炎复变上惊东朝陛下责躬避殿减膳撤乐不遑宁处即日恭请太皇太后归奉内庭昏晨定省日便娱飬不惟见陛下遇菑修省之意又因事以昭明陛下笃孝之诚益固太皇康宁之福真足以上当天心下慰人望恭惟国家以火徳王天下火得其性则不为灾谨按春秋传曰凡火人火曰火天火曰灾故春秋书火者一书灾者十有一皆纪异以书变也窃见癸丑火作之夕先有震电咎起不测岂非灾变之大乎夫菑异者上天所以仁爱人君而警戒之也昔楚庄王以天不见妖为惧古人不以遇灾而有讳常以因变而知戒臣愚欲望陛下睹天变之不虚益思修省恐惧之未至者以答上天仁爱之意勿以目前随宜区处为足以应变勿以旬日贬损仪度为足以尽诚方今四阳用事愆隂苦寒霖潦为沴飞电屡作繁霜未止无非天戒之可警可惧者也惟圣心每以弭菑销变为念于一身之起居必致其肃于官闱之奉益思其未备于宗庙之礼益尽其当敬谨察政令之偏广访水旱之病清狱讼淹枉之失戒郡邑掊尅之害凡可以致灾咎者无一而不加戒惧如此则天变可销而乖沴可转为和平之福矣臣不胜惓惓之忠
　　泾又进故事曰天圣五年秋七月赵州言蝗自邢州南来才二顷余不食苖上谓辅臣曰但虑州郡所奏不实尔其遣官按视速捕瘗以闻
　　臣闻天灾流行国家代有或因灾修政而转为天下之福或讳灾玩变而遂贻斯民之害盖寅畏警惧不以灾孽为讳而每以民瘼为忧则上下勤恤而民被其仁矣宴安纵弛君姑务于掩覆臣相从于谀恱则有变莫省而民无所愬矣此休咎之异治乱之所从分也是故唐太宗贞观初年旱蝗逾嵗米斗三钱以其不讳灾而勤于恤民也汉武帝元光五年秋蝗太初元年夏蝗而卒致海内虚耗以其遇灾不惧而不知爱民也仰惟仁宗皇帝畏天出于诚心爱民形于实政方旱蝗之变不以不害苖稼为幸而深以州郡所奏不实为忧大哉王言恐惧修省忧勤恻怛可谓两尽矣夫人君之患莫大乎恶灾异而不欲闻人臣之患莫大乎蔽灾异而不以闻飞蝗之沴害民之尤者也宁言伤稼而思销变之道岂可谓不食苖而忘忧民之心乎然人之常情恐惧于一时者或怠忽于悠久自古贤主犹不免惟我仁宗畏天爱民终始如一异日因飞蝗为孽责躬引过祈于天地宗庙不令殃及万方而蔡襄为谏官极论旱蝗之变以谓邉陲守御战争之苦兵冗财竭赋敛暴兴生民膏血掠取无极是致灾异频数夫君臣上下恐惧如此此其上销天变内结人心外弭邉患所以基四十二年之治欤侧闻孝宗皇帝乾道元年淮南漕臣姚岳言蝗自淮北飞渡皆抱草木自死仍封死蝗以进诏镌秩罢斥以为佞邪之戒仰见祖宗寅畏天变杜絶谀论前后若合符节家法相承垂裕万世臣又观隆兴初蝗虫为灾孝宗谓史臣胡铨曰朕逐日祷天蝗虫遂灭安可不至诚铨奏曰陛下行之不息岂特灭蝗敌亦不足虑呜呼销变格天之道端在乎此铨又能推广圣意及于敌国外患昔益言于禹曰惟徳动天无逺弗届铨之言近于是矣臣愚惓惓愿今日常以斯言为警则弭灾致祥宁内服外皆自一念推之耳
