<!-- { "loadSidebar": true } -->
　　必大改敷文阁待制上言曰臣谓官冗久矣而今为甚盖上有名器寖轻之弊则下有淹滞失职之嗟惟其寖轻故劝沮之法壊惟其失职故茍且之心生何谓劝沮之法壊古之设官专待贤能故贤者得之则劝而不贤者以不得为沮能者得之则劝而不能者以不得为沮今也不然进士以艺任子以世杂流以嵗月固未尝考其贤与不贤能与不能也应格斯与之耳然则劝沮之法安得不壊何谓茍且之心生今分职有限而入流无穷一官阙则十数人守之其在吏部者大率十余年仅成一任凡徃来之费待阙之资皆仰给于三年之俸故贪者益贪懦者益懦低首下心便文自营以冀官满而去尚何敢与上官抗论是非为下民辨白枉直哉且不特吏部注授为然也所谓堂除乃防擢人才之地今郡守皆除三政倅贰阙至八年凡卓然才智之士自为朝廷所知者固所不问姑以中人论之三十而仕七十告老若十年而为一官则平生不过四任而已然则茍且之心安得不生臣愿陛下明诏三府力裁入流之数以清其源毋艰既仕之路以遏其流庶防数年之后其弊稍革而人材见矣
　　三年必大为兵部侍郎论用人二弊上言曰臣尝观司马光歴年图序以为人君之道一用人是也自三代两汉以迄于唐用得其人罔不兴用匪其人罔不乱布在方册昭然可考陛下圣学髙明深烛此理故自即位以来内度于圣心外采诸众论求人惟恐不及用才惟恐不尽下至占一善名一艺者咸表而出之固尝上嘉虞舜制论而刋诸石矣然屡省乃成尚未能仰副圣心者何也深惟其原殆有二弊一曰上下之分未严二曰义利之説未明何谓上下之分未严夫任贤使能人主之柄也助人主进贤退不肖大臣之任也近世则不然一官或阙自衒者纷至始则不度能否悉力以求之求而不得则设计以取之示之好恶而莫肯退听限之资格而取必不已未闻朝廷有所惩戒也如此而望其宿道向方胡可得哉何谓义利之説未明居是官思是职者义也背公而营私者利也今中外求官者不知其防人未得之则计职务之繁简廪稍之厚薄既得之则指日而望迁援比而欲速所谓公家之事姑应簿书期会而已初未尝为旬嵗计也如此而望其趋事赴功斯亦难矣夫十室之邑必冇忠信况以天下之大岂谓无人臣所以为是言者诚以风俗之薄厚系士大夫之向背若二弊不去则风俗日壊国家何赖焉臣愿陛下明诏执政大臣深思向来致弊之由共图今日革弊之术使士风稍振百官举职庶防不失陛下用人之本意羔羊之诗曰召南之国化文王之政在位皆节俭正直斯致治之枢要也
　　四年必大又奏曰臣闻舜之时稷播百谷契敷五教臯陶作士后防典乐终身守其官未之或易所谓三载考绩三考陟明不过迁爵秩加服章而已是以任久而责专志定而功成后世人才既不如古仕于朝者又迁擢靡常今嵗为某职来嵗任某事一或不然輙兴滞留之叹徃徃用过其量处非其据职业多旷绩用弗成为臣者既以被谴而国家亦不能収用人之效兹今昔之通患也臣愚欲望圣慈于任使百官之际益留宸念始也审度才力随其大小付之以事而勿使躐等终也考覈功效或増秩或赐服而勿使数易盖不躐等则侥幸之望息而速进之念絶不数易则营职之心勉而厌倦之意消自然下安其分上获其利岂曰小补哉
　　淳熈元年参知政事龚茂良上言曰官人之道在朝廷则当量人才在铨部则宜守成法法本无弊例实败之法者公天下而为之者也例者因人而立以壊天下之公者也昔之患在于用例破法今之患在于因例立法谚称吏部为例部今七司法自晏敦复裁定不无疎畧然守之亦可以无弊而狗情废法相师成风盖用例破法其害小因例立法其害大法常靳例常寛今法令繁多官曹冗滥盖繇此也望令裒集参附法及乾道续降申明重行考定非大有抵牾者弗去凡渉寛纵者悉刋正之庶防国家成法简易明白赇谢之奸絶冒滥之门塞矣于是重修焉
　　孝宗时正字赵汝愚论谋国者必有腹心之臣上疏曰臣闻古之欲谋人之国者必有所谓腹心之臣齐威公之管仲越勾践之范蠡汉髙祖之良平唐太宗之房杜是数君臣者其相与谋也皆竭诚尽意无复嫌疑如父子兄弟之谋其家自为一定之计故其施也有序其动也有期非侥幸万一者之所为也陛下英明神武将大有为于天下至于腹心之任臣独疑之陛下临莅以来其所显用者多矣其间深谋宻画外廷不可得知然而逺者不过二三年近才数月而罢去来纷纷邈无定论盖亦有可议者矣岂非相与之诚或有所未至乎非惟人懐自疑之心专事形迹以求茍免而吏下知其无权亦从而慢之虽欲自力不可得也将何以责其谋国之效哉臣愚伏愿陛下眷求贤哲察而后信之夫轻信于前者必重疑于后为其因失而致戒也惟察之深然后能信之笃陛下诚能察人于未试之先而信贤于既用之后使大小之臣咸得以才自尽则陛下何功不立何事不成臣谓今日清源正本之典实在于是惟陛下择焉
　　汝愚为集英殿修撰帅福建又申乞甄叙商荣付安抚司自効附奏曰契勘本路阻山濒海常有盗贼不时出没正在平居収蓄人材以备缓急一旦之用某伏见保义郎商荣昨自伪境仗义来归忠勇絶人累着劳效先任楚州磨盘廵检日尝过北界収复州县朝廷以其生事责送建宁府拘管据商荣供具到脚色盖是当时主将有实使之然者荣惟懐忠义而不知朝廷事体遂致轻鋭触犯宪章原其本情实为可悯今来拘管已十有三年累经赦宥若不稍加甄叙窃恐无以激昻士气欲望敷奏将荣权付本司自効随宜支破请给将来立功效日别与陈乞差遣
　　汝愚又奏按知金州秦嵩状曰臣尝读前史伏观秦汉以来谋臣良士凡言制御边陲之术者莫不以谨择边吏为首其选重矣究其为术虽若不同而大槩有五其一曰以防律己化服异二曰智勇絶人威震敌国三曰谨固封疆不起边衅四曰抚摩边民厚固根本五曰爱养士卒尽其死力能此五者则虽有彊敌亦可以坐制矣今有人焉受朝廷边陲重寄而罪恶盈积畧无善状臣不敢以被诏命朝夕去此顾惜人情遂置而不问惟圣明裁择臣伏见知金州秦嵩所在贪污赃状狼籍众共指议不可具陈昨知黎州常遣诸寨土丁入蕃界采胭脂木以为什器一日又遣土丁二十七人过大渡河采斫板木遂为青羌所执者五人死者二人防至生事今任金州不住遣人于黎州贩卖近贩金珠过大安军而为税官所觉収税至数百缗则其货物之多从可知矣望其以防律己化服异可乎嵩始壮时犹可幸其一割之用今闻久病不能良行毎出见賔客輙用两人扶掖比丁家难衰悴可知而尚尔经营志在茍得望其能智勇絶人威震敌国可乎嵩在黎州既缘采板木生事土丁五人为青羌拘执不还嵩一时计无所出遂厚赂奴儿结俾徃青羌调防其事已而尽得所执土丁及所斫板木以归嵩既茍逃谴责而奴儿结亦自以为功欲徙居于安静旧寨深入汉地数十百里据沈黎之门户而嵩遂许之不能拒也是时羌中豪猾随而至者三十余人白水诸村附从者亦数十人雄视一方深据要害于是蜀人上下忧惧欲逐之不可欲逺之不能遂为沈黎腹心之害非赖留正以计杀之则大为边患其势未已今仰凭陛下威灵边事宁息然数年之间劳师动众费耗百出推原乱阶则嵩实为之也今任金州亦未尝以边事为意归正人逃亡盗贼出没皆纵而不问望其能谨固封疆不起边衅臣知其不能矣上津一县本商州去金州絶逺通邑人户才二千家而归正人实居其半政赖守令加意存抚犹恐不及而嵩专事掊克畧无顾恤之意每嵗令副尉奚文钦将茶随门賖俵至秋熟时每茶一斤折纳粟麦三斗或四斗有偿纳不足者则来嵗从而算息息复増息每嵗转加臣闻上津一县二千余家而总欠金州茶钱三万余贯稍稍丰熟则督责盈门才遇饥荒则逃移北界本司案牍前后具存望其能抚摩边民厚固根本臣知其不能矣嵩在黎州日役军役数十百人入山采打竹木木为柴薪竹为火炬转卖公库収钱入已琐碎如此其他可知转运司支降诸军籴米本钱毎石五道嵩但以布帛杂物准钱一道配与诸寨土丁科籴粟米支散军粮取其余利诸军怨之至今切齿如此而望其爱养士卒尽其死力臣又知其必不能矣臣窃惟金州北邻大敌而居四蜀之冲其地望不为不重又安抚一司钱物甚富朝廷本以待边防之计诸司未尝检覈不幸相继累政多不得人变化出没无从稽考竭民膏血尽以为赃吏封殖货赂之资可为伤痛又金州民事多与戎司相闗闻嵩有亲戚在军中滥充将佐故凡事皆俯首听命畧不能为百姓主持人情怨嗟无所赴告伏望圣慈将秦嵩特赐黜责稍纾两郡军民之愤遴选有资望文臣与图共理一方幸甚
　　汝愚又荐部内知县黄谦林【阙】李信甫赵彦绳疏曰臣等伏以一邑之宰最为近民而亲使其能以体国爱民为心者是诚可嘉臣等任一道之责自惟无以补报朝廷果有防能循良之吏为陛下抚字百里治状有声輙隠黙不以上闻臣等岂容无罪窃见知建宁府建阳县黄谦持身有道为政有方自视事以来留心抚字前后士民列状条其政绩者非一据其所陈自有建阳莫之与比臣等初未之信及体访覈实但见其政平讼理民无愁叹百姓爱之如爱父母况建阳剧邑财赋素窘最号难治黄谦本儒者毎旦未明即起治事夙夜尽公未尝少懈终始二年殆如一日以此人心悦服租赋乐输而官用充衍余财与前政补欠数万缗而余力与诸生讲论经学亦可谓之通材矣知泉州晋江县林【阙】防靖介洁独立有守曩曽知平江府昆山县方赴任间前官任内有积逋累万计州郡欲使之认纳林【阙】不忍以贻民害毅然不夺宁甘心弃官而去其重义轻禄有如此者臣等考其今之邑政以律身奉公为先以厚风俗为本吏职民宜不扰而办境内丰殖安其田里公事一切任理不为权势所移人推其公竟亦不敢干之以私徃来者交口称之诚可谓端方之士矣知福州懐安县李信甫学冇源流夙敦恺悌心如准衡无所偏党故其见于践履施于政事惟务安靖不为表暴以民隠为急以公调为缓身任逋责敛不及民慈祥之政洽于一同比以微恙在告旬浃士民羣集县庭为之祷祈却之不去其得民情若此知建宁府崇安县赵彦绳天性明逹优于治县首务革去宿弊以寛民力如除科盐之害杜督逋之患又务观农以敦本置学粮以养士公私不劳办集士民为之称快听讼必使两造案前委曲难问有如父子以故事无寃枉今之县令难乎其人此四人者为福建八郡诸邑之冠欲望圣慈特加显擢以为良吏之劝以慰四邑百姓之心
