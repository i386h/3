<!-- { "loadSidebar": true } -->
　　武后时凤阁舍人崔融上奏曰伏见有司请税关市事条不限工商但是行人尽税者臣谨按周礼九赋其七曰关市之赋窃惟市纵繁巧关通末游欲令此徒止抑所以咸増赋税臣谨商度今古料量家国窃将为不可税谨件事迹如左伏惟圣防择焉往古之时醇朴未散公田籍而不税关防讥而不征中代已来浇风骤进桑麻疲弊稼穑辛勤于是各狥通财争趋作巧求径捷之速忘歳计之余遂使田业日荒仓廪不积蚕织休废弊缊阙如饥寒猥臻乱离斯瘼先王惩其若此所以变古随时依本者恒科占末者増税夫关市之税者谓市及国门关门者也惟敛出入之商贾不税来往之行人今若不论商人通取诸色事不师古法乃在情悠悠末代于何瞻仰济济盛朝自取嗤笑虽欲宪章姬典乃是违背周官臣知其不可者一也臣谨按易系称庖羲氏没神农氏作日中为市致天下之人聚天下之货交易而退各得其所班志亦云财者帝王聚人守位养成羣生奉顺天徳治国安人之本也士农工商四人有业学以居位曰士辟土殖谷曰农作巧成噐曰工通财鬻货曰商圣王量能授事四人陈力受职然则四人各业久矣今复安得动而揺之萧何又云人情一定不可复动班固又云曹参相齐齐国安集大称贤相参去属其后相曰以齐狱市为寄慎勿扰也后相曰理无大于此者乎参曰不然夫狱市者所以并容也今若扰之奸人安所容乎吾是以先之夫狱市兼受善恶若穷极奸人无所容窜久且为乱秦人极刑而天下叛孝武峻法而刑狱繁此其効也老子曰我无为而人自化我好静而人自正参欲以道化其本不欲扰其末臣知其不可者二也四海之广九州之杂关必据险路市必慿要津若乃富商大贾豪家恶少轻死重义结党连羣喑呜则弯弓睚眦则挺劒小有失意且犹如此一朝变化定是相惊乗兹困穷或致骚动便恐南走越北走燕非唯流迸齐民亦自搅乱殊俗又如边徼之地寇贼为隣守戍之旅歳月相继傥因科赋致有猜疑一从散亡何以制禁求利虽切为害方深而有司上言不识大体徒欲益帑藏助军国殊不知军国益扰帑藏愈空臣知其不可者三也孟轲又云古之为关也将以御暴今之为关也将以为暴今行者皆税本末同流且如天下诸津舟航所聚旁通巴汉前指闽越七泽十薮三江五湖控引河洛兼包淮海舸巨舰千轴万艘交贸往还憧憧永日今若江津河口置铺纳税则检覆检覆则迟留此津才过彼铺复止非唯国家税钱更遭主司僦赂舩有大小载有多少量物而税触途淹久统论一日之中未过十分之一因此拥滞必致吁嗟一朝失利则万商废业万商废业则人不聊生其间或有轻噪任侠之徒斩龙刺蛟之党鄱阳暴虐之客富中悍壮之夫居则藏镪出便竦劒加之以重税因之以威胁一旦兽穷则攫执事者复何以安之哉臣知其不可者四也五帝之初不可详也三王之后厥有着云秦汉相承典章大备至如关市之税史籍有文秦政以雄图武力舍之而不用也汉武以霸畧英才去之而勿取也何则关为御暴之所市为聚人之地税市则人散税关则暴兴暴兴则起异图人散则懐不轨夫人心莫不背善而乐祸易动而难安一市不安则天下之市心揺矣一关不安则天下之关心动矣况浇风久扇变法为难徒欲禁末游规小利岂知失黙乱大伦魏晋眇小齐隋龌龊亦所谓不行斯道者也臣知其不可者五也今之所以税关市者何也岂不以国用不足边寇为虞一行斯术冀有殷赡然也微臣敢借前箸以筹之伏惟陛下当圣期御箓沈璧于洛刻石于嵩铸寳鼎以穷奸坐明堂而布政神化广洽至徳潜通东夷蹔惊应时平殄南蛮才动计日归降西域五十余国广轮一万余里城堡清夷亭静谧比为患者惟苦二蕃今吐蕃请命边事不起即目虽尚屯兵久后终成防拆独有黙啜假息孤恩恶贯祸盈覆亡不暇征役日已省矣繁费日已稀矣然犹下明制遵大朴爱人力惜人财王侯旧封妃主新礼所有支断咸令削减此陛下以躬率先尧舜之用心也且关中河北水旱数年诸处逃亡今始安辑傥加重税或虑相惊况承平歳积薄赋日久俗荷深恩人知自乐卒有变法必多生怨生怨则惊扰惊扰则不安中既不安外何能御文王曰帝王富其人霸王富其地理国若不足乱国若有余古人有言帝王藏于天下诸侯藏于百姓农夫藏于庾商贾藏于箧惟陛下详之必若师兴有费国储多窘即请倍算商客加敛平人如此则国保富强人免忧惧天下幸甚臣知其不可者六也陛下留神系表属想政源冒兹炎炽早朝晏坐一日二日机务不遗先天后天灵心宻应时政得失小子何知卒陈瞽辞伏纸惶慑
　　中宗景龙中宗楚客纪处讷武延秀韦温等封户多在河南河北讽朝廷诏两道蚕产所宜虽水旱得以蚕折租黄门侍郎张廷珪言两道倚大河地雄奥股肱走集宜得其欢心安可不恤其患而殚其力若以桑蚕所宜而加别税则陇右羊马山南椒漆山之铜锡鈆锴海之蜃蛤鱼盐水旱皆免宁独河南北外于王度哉愿依贞观永徽故事准令折免诏可
　　肃宗时高适出为蜀彭二州刺史始上皇东还分劒南为两节度百姓弊于调度而西山三城列戍适上疏曰劒南虽名东西川其实一道自卭关黎雅以抵南蛮由茂而西经羌中平戎等城界吐蕃濒边诸城皆仰给劒南异时以全蜀之饶而山南佐之犹不能举今裂梓遂等八州专为一节度歳月之计西川不得参也嘉陵比困夷獠日虽小定而痍痏未平耕纺亡业衣食贸易皆资成都是不可得役亦明矣可税赋者独成都彭蜀汉四州而已以四州耗残当十州之役其弊可见而言利者枘凿万端穷朝抵夕千案百牍皆取之民官吏惧谴责及邻保威以罚秩而逋逃益滋又关中比饥士人流入蜀者道路相系地入有讫而科敛无涯为蜀计者不亦难哉又平戎以西数城皆穷山之颠蹊隧险絶运粮束马之路坐甲无人之乡为异域言不足利戎狄为国家言不足广土宇奈何以弹丸地而困全蜀太平之人哉若谓己戍之城不可废已屯之兵不可收愿罢东川以一劒南并力从事不尔非陛下洗荡关东清逆乱之急也蜀人又扰则贻朝廷忧帝不纳
　　徳宗初门下侍郎杨炎疾赋役法敝乃请为两税法以一其制凡百役之费一钱之敛先度其数而赋于人量出制入户无主客以见居为簿人无丁中以贫富为差不居处而行商者在所州县税三十之一度所取与居者均使无侥利居人之税秋夏两入之俗有不便者正之其租庸杂徭悉省而丁额不废其田亩之税率以大歴十四年垦田之数为准而均收之夏税尽六月秋税尽十一月歳终以户赋増失进退长吏而尚书度支总焉帝善之
