<!-- { "loadSidebar": true } -->
　　嘉祐七年知谏院司马光上谨习疏曰臣以驽之质再为谏官荷陛下宠禄之优责任之重夙夜震恐不遑宁处思极竭愚忠以报塞万一顾琐琐细务皆不足以烦渎圣听窃以国家之治乱本于礼而风俗之善恶系于习赤子之啼无有五方其声一也及其长则言语不通饮食不同至有死莫能相为者是无他焉所习异也至于古今亦然有服古之衣冠于今之世则骇于州里矣服今之衣冠于古之世则僇于有司矣衣冠乌有是非哉习与不习而巳矣夫民朝夕见之其心安焉以为天下之事正应如此一旦驱之使去此而就彼则无不忧疑而莫肯从矣昔秦废井田而民愁怨王莽复井田而民亦愁怨赵武灵王变华俗效胡服而羣下不悦后魏孝文帝变胡服效华俗而羣下亦不悦由此观之世俗之情安于所习骇所未见固其常也是故上行下效谓之风薰蒸渐渍谓之化沦胥委靡谓之流众心安定谓之俗及夫风化已失流俗已成则虽有辩智弗能谕也彊毅不能制也重赏不能劝也严刑不能止也自非圣人得位而临之积百年之功莫之能变也周易履之象曰君子以辨上下定民志故天子之令必行于诸侯诸侯之令必行于卿大夫士卿大夫士之令必行于庶人使天下之势如身之使臂臂之使指莫不率从诗曰勉勉我王纲纪四方此礼之本也昔三代之王皆习民以礼故子孙数百年享天之禄及其衰也虽以晋楚齐秦之彊不敢暴蔑王室岂其力不足哉知天下之不已与也于是乎翼戴王命以威懐诸侯而诸侯莫敢不从所以然者犹有先王之遗风余俗未絶于民故也其后日以衰薄下陵上替晋平公之世鲁子服回如晋还谓季孙意如曰晋之公室将遂卑矣六卿彊而奢傲将因是以习习实为常能无卑乎其后赵魏韩氏卒分晋国习于君臣之分不明故也降及汉氏虽不能若三代之盛王然犹尊君卑臣敦尚名节以行义取士以儒术化民是以王莽之乱民思刘氏而卒复之赤眉虽羣盗犹立宗室以从民望王郎矫托名氏而燕赵响应董卓之乱袁绍以诛卓为名而州郡云合曹操挟献帝以令诸侯而天下莫能与之敌操之心岂不欲废汉而自立哉然没世不敢为者畏天下之人疾之也自魏晋以降人主始贵通才而贱守节人臣始尚浮华而薄儒术以先王之礼为糟粕而不行以纯固之士为鄙朴而不用于是风俗日壊入于偷薄叛君不以为耻犯上不以为非惟利是从不顾名节至于有唐之衰麾下之士有屠逐元帅者朝廷不能讨因而抚之拔于行伍授以旄钺其始也取偷安一时而已及其久也则众庶习于闻见以为事理当然不为非礼不为无义是以在上者惴惴焉畏其下在下者睽睽焉伺其上平居则酒肉金帛甘言屈体以相媚悦得间则铦锋利刃狠心诡计以相屠脍成者为贤败者为愚不复论尊卑之序是非之理陵夷至于五代天下荡然莫知礼义为何物矣是以世祚不永远者十余年近者四五年败亡相属生民涂炭及大宋受命太祖太宗知天下之祸生于无礼也于是以神武聪明躬勤万几征伐刑赏断于圣志然后人主之势重而羣臣慑服矣于是翦削藩镇齐以法度择文吏为之佐以夺其杀生之柄擥其金谷之富选其麾下精鋭之士聚诸京师以备宿卫制其腹心落其爪牙使不得陆梁然后天下诸侯之分明而悖乱之原塞矣于是节度使之权归于州镇员之权归于县又分天下为十余路各置转运使以察州县百吏之臧否复汉部刺史之职使朝廷之令必行于转运使转运使之令必行于州州之令必行于县县之令必行于吏民然后上下之叙正而纪纲立矣于是申明军法使自押官以上各有阶级以相临统小有违犯罪皆殊死然后行伍之政肃而士用命矣此皆礼之大节也故能四征不庭莫不率服汛扫九州以陟禹之迹至于真宗重之以明德继二圣之志夙夜孜孜宣布善化销铄恶俗以至于今治平百年顽民殄絶众心咸安此乃旷世难成之业陛下当战战栗栗守而勿失者也臣窃见陛下有中宗之严恭文王之小心而小大之政多谦让不决委之臣下诚使所委之人常得忠贤则可矣万一有奸邪在焉岂不危甚矣哉古人所谓委任而责成功者择人而授之职业丛脞之务不身亲之也至于爵禄废置杀生予夺不由已出不可也洪范曰惟辟作威惟辟作福臣之有作威作福害于而家凶于而国威福之柄一失于人而习以为常则不可复收矣此明主之所慎也又顷以西鄙用兵权置经略安抚使总一路之兵得以便宜从事及西事已平因而不废其河东一路緫二十二州军向时节度使之权不能及矣唐始置沿边八节度亦如是而已以其权任太重故后世有跋扈之臣洛诰曰毋若火始焰焰厥攸灼叙弗其絶言慎其微也又将相大臣典诸州者多以贵倨自恃转运使欲振举职业往往故违戾而不肯从夫将相大臣在朝廷之时则转运使名位固相远矣及在外为知州则转运使统诸州职也乌得以一身之贵庇一州之事转运使不得问哉汉刺史以六百石吏督察二千石岂以名位之贵贱哉又自景祐以来国家怠于久安乐因循而务省事执事之臣颇行姑息之政于是胥吏讙哗而斥逐御史中丞辇官悖慢而废退宰相卫士凶逆而狱不穷奸泽加于旧军人骂三司使而法官以为非犯阶级疑于用法朝廷虽特诛其人而已停之卒复收养之其余有一夫流言于道路而为之变令推恩者多矣凡此数者殆非所以习民于上下之分也夫朝廷者四方之表仪也朝廷之政如是则四方必有甚者矣于是元帅畏徧裨偏裨畏将校将校畏士卒奸邪怯懦之臣至有简省敎阅使之骄惰保庇羸老使之繁冗屈挠正法使之纵恣诋訾粟帛使之愤惋甘言谄笑靡所不至于是士卒翕然誉之而归怨于上矣彼既为之则此效之下既言之则上从之前既行之则后袭之茍彼为而此不效下言而上不从前行而后不袭则怨怒聚于其身而祸乱生矣长此不已日滋月益民之耳目习而安之此有以异唐之季世乎后魏孝明帝时征西将军张彜子仲禹上封事欲抑损武人不预清品羽林虎贲千余人焚彜第杀彜父子官为收捕凶强者八人斩之其余大赦以安之懐朔镇人髙欢时奉使至洛阳见之归而散家财以结客曰朝政如此事可知矣于是始有飞扬之志由是观之纪纲不立则奸雄生心矣夫祖宗苦身焦思以变衰唐之俗而陛下髙拱熟视以成后魏之风此臣之所为陛下痛惜也臣愚以为陛下当奋刚健之志宣神明之德凡群臣奏事皆察其邪正辨其臧否熟问深思求合于道然后赏罚黜陟断而行之则天下孰不旷然悦喜诗曰君子如怒乱庶遄沮君子如祉乱庶遄已葢言无所臧否之为患大也经略安抚使有征讨之事则置之无事则当废之傥未能废则军事廹急不暇奏知者使专之可也其余民事皆委之州县一断于法或法重情轻情重法轻可杀可徙可宥可赦并听本州申奏决之朝廷何必出于经略安抚使哉转运使规画号令行下诸州而诸州违戾不从者朝廷当辨其曲直若事理实可施行而州将恃贵势故违之者当罪州将勿罪转运使将校士卒之于州县及所统之官或公卿大臣有悖慢无礼者明着阶级之法使断者不疑将帅之官有废法违道以取悦于下归怨于上者当随其轻重诛窜废黜公正无私御众严整者当量其才能擢用褒赏如是则上之人难动而下用命矣上之人难动而下用命此所以尊朝廷也上下已明纲纪已定然后修儒术隆敎化进敦笃退浮华使礼义兴行风俗纯美则国家保万世无疆之休犹倚南山而坐平原也
　　仁宗时帝尝御天章阁召公卿出手诏问当世急务知永兴军叶清臣上奏曰陛下欲息奔竞此系中书若宰相裁抑奔竞之流则风俗惇厚人知止足宰相用憸佞之士则贪荣冒进激成浑波向有职在管库日趋走时相之门入则取街谈巷言以资耳目出则窃庙谟朝论以警流辈一旦皆擢职司以酬所任比日人士竞踵此风出入权要之家特有三尸五鬼之号乃列馆职或置省曹且台谏官为天子耳目今则不然尽为宰相肘腋宰相所恶则捃以微瑕公行击搏宰相所善则从而唱和为之先容中书政令不平赏罚不当则箝口结舌未尝敢言人主纎微过差或宫闱小事即极言过当用为讦直供职未逾嵗时迁擢已加常等宋禧为御史劝陛下宫中畜犬设棘以为守卫削弱朝体取笑四夷不加诃谴擢为諌官王达两为江西湖南转运使所至苦虐诛剥百姓徒配无辜特以宰相故旧不次抜擢遂有河北之行如此是长奔竞也
　　张方平上僣俗论曰臣闻古先圣人其制民之法详矣始则经土立井分邻画伍为比闾族党之法保受救赒之义辨之以四业任之以九贡以同风俗以齐丰寡将以敺之趋本励之无防故使不畜者祭无牲不耕者祭无盛不蚕者不帛不树者不椁不绩者丧无缞犹虑敺而励之未从也又为罚焉故使宅不毛有里布田不耕出屋粟民无职事出夫家之征惰游弃本者缟冠素纰垂绥以耻之已事其事矣又惧其侈而慢也故使虽富不异服无故不食珍纳币无过五两合亲不逾一卣老少异粮长壮殊役则是衣服饮食防祭嫁娶之事莫不为之法制矣而后家有塾党有庠术有序比为之长闾为之胥敎训敦勉绳非纠怠是以民之生业均平而国之礼义兴起矣自秦民毁井田立阡陌赏励货殖宠纵兼并至有专地跨乎丘甸笼利占乎山泽强弱相伏富贫相役四维尽弃淫刑以逞王道荡壊遂不可复其流虐遗弊葢至今焉于后天下或合或离承运立统凡十七姓平国治世惟汉与唐以文景之盛德文明之英才朝廷之政既修天下之俗已泰民知自重刑辟希省可谓既富庶而敎之之时也不能图建逺猷为之制节故丰大及身而已天寳之败仍亲取焉今我治朝一统寰域日出月入咸被声敎自稚及耋不知惊扰导之以礼乐渐之以德义作法于治今实其时然天下务穑寡而游冗烦末俗逸而诚农困通货贸迁者倅骑从后坐廛射利者大第相倚食享列鼎服备四时曲堂便房伎妾夹侍四方新异咄嗟毕到与夫躬执耒耜寒耕暑耘水旱忧于前租庸逼于后奴妾不售沟壑为家其劳佚如何哉臣闻周官以度教节则民知足夫饮食男女人之大欲死生贫苦人之大恶故欲恶者人情之大端而制节者理人之大柄民知分限规绳之不可逾则贪夺僭侈之心息仁义亷让之意兴是故王道之端必自制节始也其在易履卦之象则曰履以辨上下定民志故知上下诚辨则民志斯定民志诚定则暴乱侵争之患何由作乎向者颁下明诏诫天下服用之尤僭者而靡流之俗知劝矣夫齐一变至于鲁鲁一变至于道言理教之当以渐成也臣闻孝弟本于朝廷礼义始乎京师在诗晋国之篇以为其民忧深思远犹有陶唐氏之遗风故系之唐风且陶唐氏之不为政久矣其德敎在民虽百世而不易非以其尝所临治被化尤厚者乎今京师者宫室所在王敎所先宜乎其风俗敦厚质固以表正万邦使八纮取则逺人知慕是当以道德为富而不以繁华为盛今乃子女玉帛多于郢国鱼龙撞索过乎汉都雕饰淫巧之器竒衺纎靡之服陈鬻于市流于四方诈伪奸欺聚为渊薮亏损皇道荧乱民心臣愚以为宜益条节务从朴素事为之制物为之法掩塞末路摧省游人其兼并豪猾僭上剥下为蠧犹多宜深撙约使循律度勿令侵急小人以奉无厌之欲则天下之鳏寡孤独困穷无告者得一息之寛矣
