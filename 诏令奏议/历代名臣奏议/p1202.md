<!-- { "loadSidebar": true } -->
　　东汉和帝永元十四年待诏大史霍融上言曰官漏刻率九日増减一刻不与天相应或时差至二刻半不如夏厯宻诏书下太常令史官与融以仪校天课度逺近太史令舒承梵等对案官所施漏法令甲第六常符漏品孝宣皇帝三年十二月乙酉下建武十年二月壬午诏书施行漏刻以日长短为数率日南北二度四分而増减一刻一气俱十五日日去极各有多少今官漏率九日移一刻不随日进退夏厯漏随日南北为长短宻近于官漏分明可施行
　　安帝延光二年中谒者亶诵上言曰当用甲寅元河南梁丰言当复用太初尚书郎张衡周兴皆能厯数难诵丰或不对或言失误衡兴参案仪注者考往较今以为九道法最宻诏书下公卿详议大尉恺等上侍中施延等议太初过天日一度望失正月以晦见西方食不与天相应元和改从四分四分虽宻于太初复不正皆不可用甲寅元与天相应合图防可施行博士黄广大行令任佥议如九道河南尹祉太子舎人李等四十人议即用甲寅元当除元命苞天地开辟获麟中百一十四嵗推闰月六直其日或朔晦望二十四气宿度不相应者非一用九道为朔月有比三大二小皆防逺元和变厯以应保干图三百嵗斗厯改宪之文四分厯本起图防最得其正不宜易恺等八十四人议宜从太初尚书令忠上奏诸从太初者皆无效验徒以世宗攘夷廓境享国久长为辞或云孝章改四分灾异卒甚未有善应臣伏惟圣王兴起各异正朔以通三统汉祖受命因秦之纪十月为年首闰常在嵗后不稽先代违于帝典太宗遵修三阶以平黄龙以至刑犴以错五者以备哀平之际同承太初而妖孽累仍疴祸非一议者不以成数相参考真求实而泛采妄说归福太初致咎四分太初厯众贤所立是非已定永平不审复革其望四分有谬不可施行元和凤鸟不当应厯而翔集逺嘉前造则防其休近讥后改则隠其福陋见曲论未可为是臣輙复重难衡兴以为五纪论推歩行度当时比诸术为近然犹未稽于古及刘向子歆欲以合春秋横断年数损夏益周考之表纪差谬数百两厯相课六千一百五十六嵗而太初多一日冬至日直斗而云在牵牛迂阔不可复用昭然如此史官所共见非独衡兴前以为九道宻近今议者以为有阙及甲寅元复多遗失皆未可取正昔仲尼顺假马之名以崇君之义况天之厯数不可任疑从虚以非易是上纳其言遂改厯事顺帝汉安二年尚书侍郎边韶上言曰世微于数亏道盛于得常数亏则物衰得常则国昌孝武皇帝摅发圣思因元封七年十一月甲子朔旦冬至乃诏太史令司马迁治厯邓平等更建太初改元易朔行夏之正干凿度八十分之四十三为日法设清台之候验六异课效觕宻太初为最其后刘歆研几极深验之春秋参以易道以河图帝览嬉雒书甄曜度推广九道百七十一嵗进退六十三分百四十四嵗一超次与天相应少有谬从太初至永平十一年百七十嵗进退余分六十三治厯者不知处之推得十二度望不効挟废术者得窜其说至永和二年小终之数寖过余分稍増月不用晦朔而光见孝章皇帝以保干图三百年斗厯改宪既用四分以太白复枢甲子为癸亥引天从筭耦之目前更以庚申为元既无明文托之于获麟之嵗又不与感精符单阏之嵗同史官相代因成习疑少能钩深致逺案望足以知之诏书下三公百官杂议太史令虞恭治厯宗防等议建厯之本必先立元元正然后定日法法定然后度周天以定分至三者有程则厯可成也四分厯仲纪之元起于孝文皇帝后元三年嵗在庚辰上四十五嵗嵗在乙未则汉兴元年也又上二百七十五嵗嵗在庚申则孔子获麟二百七十六万嵗寻之上行复得庚申嵗嵗相承承下寻上其执不误此四分厯元明文图防所着也太初元年嵗在丁丑上极其元当在庚戌而曰丙子言百四十四嵗超一辰凡九百九十三超嵗有空行八十二周有奇乃得丙子案嵗所超于天元十一月甲子朔旦冬至日月俱超日行一度积三百六十五度四分度一而周天一匝名曰嵗嵗从一辰日不得空周天则嵗无由起辰案百七十嵗二蔀一章小余六十三自然之数也夫数出于抄防以成毫厘毫厘积累以成分寸两仪既定日月始离初行生分积分成度日行一度一嵗而周故为术者各生度法或以九百四十或以八十一法有细觕以生两科其归一也日法者日之所行分也日垂令明行有常莭日法所该通逺无已损益毫厘差以千里自此言之数无縁得有亏弃之意也今欲饰平之失断法垂分恐伤大道以歩日月行度终数不同四章更不得朔余一虽言九道去课进退恐不足以补其阙且课厯之法晦朔变以月食天验昭著莫大焉今以去六十三分之法为歴验章和元年以来日变二十事月食二十八事与四分厯更失定课相除四分尚得多而又便近孝章皇帝厯度审正图仪晷漏与天相应不可复尚文曜钩曰髙辛受命重黎説文唐尧即位羲和立禅夏后制徳昆吾列神成周改号苌分官运斗枢曰常占有经世史所明洪范五纪论曰民间亦有黄帝诸厯不如史官纪之明也自古及今圣帝明王莫不取言于羲和常占之官定精微于晷仪正众疑于秘藏中书改行四分之原及光武皇帝数下诏书草创其端孝明皇帝课校其实孝章皇帝宣行其法君更三圣年厯数十信而徴之举而行之其元则上统开辟其数则复古四分宜如甲寅诏书故事奏可灵帝熹平四年五官郎中冯光沛相上计掾陈晃上言厯元不正故妖民叛寇益州盗贼相续为厯周甲寅为元而用庚申图纬无以庚为元者近秦所用代周之元太史治厯郎中郭香刘固意造妄説乞与本庚申元经纬有明受虚欺重诛乙夘诏书下三府与儒林明道者详议务得道真以羣臣防司徒府议议郎蔡邕议以为厯数精微去圣久逺得失更迭术术无常是以承秦厯用颛顼元用乙夘百有二嵗孝武皇帝始改正朔厯用太初元用丁丑行之百八十九嵗孝章皇帝改从四分元用庚申今光晃各以庚申为非甲寅为是案厯法黄帝颛顼夏殷周鲁凡六家各自有元光晃所据则殷厯元也他元虽不明于图防各家术皆当有効于其当时黄帝始用太初丁丑之元有六家纷错争讼是非太史令张寿王挟甲寅元以非汉厯杂候清台课在下第卒以防阔连见劾奏太初効验无所漏失是则虽非图防之元而有効于前者也及用四分以来考之行度宻于太初是又新元效于今者也延光元年中谒者亶诵亦非四分庚申上言当用命厯序甲寅元公卿百寮参议正处竟不施行且三光之行迟速进退不必若一术家以筭追而求之取合于当时而已故有古今之术今之不能上通于古亦犹古术之不能下通于今也元命苞干凿度皆以为开辟至获麟二百七十六万嵗及命厯序积获麟至汉起庚子蔀之二十三嵗竟己酉戊子及丁夘蔀六十九嵗合为二百七十五嵗汉元年嵗在乙未上至获麟则嵗在庚申推此以上上极开辟则不在庚申防虽无文其数见存而光晃以为开辟至获麟二百七十五万九千八百八十六嵗获麟至汉百六十二嵗转差少一百十四嵗云当满足则上违干凿度元命苞中使获麟不得在哀公十四年下不及命厯序获麟汉相去四蔀年数与奏记谱注不相应当今厯正月癸亥朔光晃以为乙丑朔乙丑之与癸亥无题勒欵识可与众共别者须以望晦朔光魄亏满可得而见者考其符验而光晃厯以考灵曜二十八宿度数及冬至日所在与今史官甘石旧文错异不可考校以今浑天图仪检天文亦不合于考灵曜光晃诚能自依其术更造望仪以追天度逺有验于图书近有効于三光可以易夺甘石穷服诸术者实宜用之难问光晃但言图防所言不服
　　元和二年二月甲寅制书曰朕闻古先圣王先天而天不违后天而奉天时史官用太初邓平术冬至之日日在斗二十二度而厯以为牵牛中星先立春一日则四分数之立春也而以折狱断大刑于气已迕用望平和盖亦逺矣今改行四分以遵于尧以顺孔圣奉天之文是始用四分厯庚申元之诏也深引河雒图防以为符验非史官私意独所兴构而光晃以为固意造妄说违反经文谬之甚者昔尧命羲和厯象日月星辰舜协时月正日汤武革命治厯明时可谓正矣且犹遇水遭旱戒以蛮夷猾夏宼贼奸宄而光晃以为隂阳不和奸臣盗贼皆元之咎诚非其理元和二年乃用庚申至今九十二嵗而光晃言秦所用代周之元不知从秦来汉三易元不常庚申光晃区区信用所学亦妄虚无造欺语之愆至于改朔易元往者寿王之术已课不效亶诵之议不用元和诏书文备义着非羣臣议者所能变易太尉耽司徒隗司空训以邕议劾光晃不敬正鬼薪法诏书勿治
　　灵帝时议郎蔡邕于朔方上书曰论天体者三家宣夜之学絶无师法周髀术数具存考验天状多所违失惟浑天仅得其情今史官所用候台铜仪则其法也立八尺圆体而具天地之形以正黄道占察发敛以行日月以歩五纬精微深妙百世不易之道也官有器而无本书前志亦阙而不论本欲寝伏仪下思惟微意按度成数以着篇章罪恶无状投畀有北灰灭雨絶势路无由宜问羣臣下及岩穴知浑天之意者使述其义时阉官用事邕议不行
　　魏明帝景初间尚书郎杨伟上表曰臣览载籍断考厯数时以纪农月以纪事其所由来遐而尚矣乃自少昊则鸟司分颛顼帝喾则重黎司天唐帝虞舜则羲和掌日三代因之则世有日官日官司厯则颁之诸侯诸侯受之则颁于境内夏后之世羲和湎淫废时乱日则书载征由此观之审农时而重人事歴代然之也逮至周室既衰战国横骛告朔之羊废而不绍登台之礼灭而不遵闰分乖次而不识孟陬失纪而莫悟大火犹西流而怪蛰虫之不藏也是时也天子不协时司歴不协日诸侯不受职日御不分朔人事不恤废弃农时仲尼之拨乱于春秋说褒贬纠黜司歴失闰则讥而书之登台颁朔则谓之有礼自此以降暨于秦汉乃复以孟冬为嵗首闰为后九月中莭乖错时月纰缪加时后天蚀不在朔累载相袭久而不革也至武帝元封七年始乃悟其缪焉于是改正朔更厯数使天才通人更造太初厯校中朔所差以正闰分课中星得度以考踈宻以建寅之月为正朔以黄钟之月为律厯初其厯斗分太多后遂防阔至元和二年复用四分厯施而行之至于今日考察日蚀率常在晦是则斗分太多故先宻后踈而不可用也是以臣前以制典余日推考天路稽之前典验之以蚀朔详而精之更建宻厯则不先不后古今中天以昔在唐帝协日正时允厘百工咸熈庶绩也欲使当今国之典礼凡百制度皆韬合往古郁然备足乃改正朔更厯数以大吕之月为嵗首以建子之月为厯初臣以为昔在往代则法日颛顼曩自轩辕则厯日黄帝暨至汉之孝武革正朔更厯数改元曰太初因名太初厯今改元为景初宜曰景初厯臣之所建景初厯法数则约要施用则近宻治之则省功学之则易知虽复使研桑心筭首运筹重黎司晷羲和察景以考天路歩验日月究极精微尽术数之极者皆未能并臣如此之妙也
