<!-- { "loadSidebar": true } -->
　　修又论水洛城事宜乞保全刘沪等上疏曰臣近风闻狄青与刘沪争水洛城事枷禁沪等奏来窃以边将不和用兵大患况狄青刘沪皆是可惜之人事体须要两全利害最难处置臣闻水洛城自曹玮以来心知其利患于难得未暇经营今沪能得之则于沪之功不小于秦州之利极多昨韩琦等自西来闻有论奏非以水洛为不便但虑难得而难成今沪能得之又有成之之志正宜专委此事责其必成而狄青所见不同遂成舋隙其间利害臣请详言国家近年边兵屡败常患大将无权今若更沮狄青释放刘沪则不惟于狄青之意不足兼沿边诸将皆挫其威此其不便一也臣闻刘沪经营水洛城之初奋身展効不少先以力战取胜然后诱而服从乃是党留诸族畏沪之威信今忽见沪先得罪带枷入狱则新降生户岂不惊疑若使飜然复叛则今后边臣以威信招诱诸族谁肯听从不惟水洛城更无可成之期兼沿边生户永无可招之理此其不便二也自用兵以来诸将为国立事者少此水洛城不惟自曹玮以来未能得之亦闻韩琦近在秦州尝欲经营而未暇今沪奋然力取其功垂就而中道获罪遂无所成今后边将谁肯为国家立事此其不便三也臣又闻水洛之戌虽能救援秦州而须借渭州应副今刘沪既与狄青异议纵使水洛筑就他时万一缓急狄青怒沪异已又欲遂其偏见稍不应副则水洛必须复失此其不便四也縁此之故遂移青于别路则是因一小将移一部署此其不便五也此臣所谓利害甚多最难处置者也臣谓今宜遣一中使处分鱼周询等速令和解务要两全必先宻谕狄青曰沪城水洛本有所禀非是擅为役众筑城不比行师之际沪见利坚执意在成功不可以违节制加罪沪宜释放朝廷不欲直放恐挫卿之威卿自释之使感卿惠若他时出师临阵有违进退之命者任卿自行军法然后宻谕沪曰汝违大将指挥自合有罪朝廷以汝于水洛展効望汝成功故谕青使赦汝责尔卒事以自赎俟水洛功就则又戒青不可因前曽异议坚执不修惟幸夫之遂已偏见今后水洛缓急尤须极力应副万一小有防失则是汝挟情故陷之必有重责如此则水洛之利可成蕃户之恩信不失边将立事者不懈大将之威不挫茍不如此未见其可盖罪沪既不可罢水洛城又不可沮狄青又不可事关利害伏望圣虑深思
　　修又上疏曰臣伏见朝廷近为修水洛城事虽已差鱼周询等就彼相度风闻周询近有奏来为水洛蕃族见狄青枷取刘沪等因致惊骚周询却乞将带沪等往彼以此足验刘沪能以恩信服彼一方朝廷必知水洛为利而不欲废之非沪守之不可然沪与狄青尹洙已立同异难使共了此事臣谓必不得已宁移尹洙不可移沪尚虑议者必谓不可因小将而动大将今若但移洙而不动狄青即不是特移大将矣若却移路分更升差遣或召拜他官茍不类前后因事移替之人即不是因沪被移矣如此则于洙无损于沪获全其功于边防利便三者皆获其利若曲为尹洙狄青却将立功将校轻沮则其害有三大凡文武官常以类分武官常疑朝廷偏厚文臣假有二人相争实是武人理曲然武人亦不肯服但谓执政尽是文臣递相党防轻沮武士况今沪与洙争而沪实有功効其理不曲若曲罪刘沪则沿边武臣尽鼓怨怒其害一也自有西事以来朝廷擢用边将极多能立功效者絶少惟范仲淹筑大顺城种世衡筑青涧城沪筑水洛耳臣亦闻三者惟沪尤为艰辛是功不在二人之下今若曲加轻沮则今后武臣不肯为朝廷作事其害二也沪若不在水洛则蕃族恐他人不能绥抚别致生事则今后边防永不能招缉蕃部其害三也今三利三害其理甚明但得大臣公心不于尹洙曲有党庇则不与边防生患此系国家利害甚大伏望圣意断而行之
　　修又论西北事宜上疏曰臣昨在河东闻北敌事宜説者多端而少实其役兵动众修城掘壕凡所兴为则有踪迹昨三月四月之间于北界地名大栁谷银瓮口与蕃族相杀契丹累败折却主将数人见今抄防中军秋冬必大交战此亦説者多同而不虚惟云夹山部落叛归元昊契丹与西贼相攻又云西贼见在河湾防劄寨兵马尤多或云二敌诈谋欲合而攻我此一事则説者虽多而以人情料之皆不可信自西贼叛我以来更事契丹甚谨盖已与中国交争则屈已事隣乃其常理二敌自来未闻舋隙而忽纳夹山小族反与契丹立为大敌但恐元昊黠羌不为此事以此言之不可信也契丹若防边鄙当先自河北不应便出河东若云出吾不意则兵舋未成必未突然入吾险地是北敌必不攻河东矣西贼二年之间累次遣人通好国家过当许物已多今盟约垂成而忽闻契丹数百里之路﨑岖劳师入吾险固以此而言是西贼必不攻河东此其不可信者也然北戎抄防人马声张已乆今渐向秋必已聚集边臣但见敌兵聚在界上不得不至惊疑惟在朝廷料敌制谋养威持重不为轻发使敌不可窥则得计矣其宻为御备次第臣今具管见画一如后
　　一据今事宜不问北敌攻夹城与元昊但不过边人自相攻耳然敌兵在我境上不可不为支准惟当持重以待未宜便若宼至而大集穷边虚成自扰但训兵练卒于并忻岚宪屯结以俟太原去忻州一日半可至忻州去代州一日半可至岚州去岢岚一日中可至宪州亦然今以兵屯忻并而应援代州屯岚宪而应援岢岚贼至则使代州岢岚坚壁清野待其师老徐以忻岚等兵击之此用兵之法也如此则兵来不失应敌不来不至虚惊其代州岢岚但用去年防秋兵数可矣惟治器械择将帅此非仓卒可办宜急为之具
　　一河东沿边州军器械全然不堪臣昨到彼见逐处弓弩无十数枝可施用者问其何故云为省司惜筋胶支请不得纵支得卭角短筋碎不堪使用乆无物料修治是致废壊臣亦知京中筋胶角絶少然若遍支与诸州军即恐不及欲乞且只支与沿边州军仍乞选差干事官逐州自遣一员上京支请便令自监修补其诸州木羽箭臣曽逐色用草人被甲去三十步以硬弩射之或箭干飞掉不至或箭头卷折不入此乃临阵悮事之物十无一二堪者惟旧竹箭虽翎损镞生秀射之亦能入甲又数目不多亦乞委官拣防修换
　　一代州知州康徳舆老懦不济事臣方欲到京奏乞替却近知已差张元然徳舆却充并代钤辖只此职亦非徳舆所堪乞与一近裹小处知州钤辖别选差人
　　一代州诸寨主监押三十余员内无三四人能干而晓事者伏乞早行替换仍乞于近日臣寮准宻院劄子举到堪充将领人内差充寨主监押
　　一岢岚军地接草城川口无险可恃而城小壕浅须合増城浚壕乞降指挥下河东那打白草厢军及本军系役兵士早并力修葺臣曽状奏乞米光濬且令知军盖光濬已知彼中次第当事宜之际若李纬乍到恐处事未尽合宜又纬必非岢岚乆住之人其米光濬伏乞检防臣前奏施行
　　修又论麟州四议疏曰臣昨奉圣旨至河东与眀镐商量麟州事縁臣未到间镐已一靣与施昌言等先有奏议寻准枢宻院劄子备録镐等所奏令臣更切同共从长相度臣遂亲至河外相度利害与明镐等再行商议乞那减兵马人数可以粗减兵费已具连署奏闻此外臣别有短见合尽条陈其利害措置之説列为四议一曰辨众説二曰较存废三曰减寨卒四曰委土豪如此则经乆之谋庻近御边之防谨具画一如后
　　一曰辨众説者臣切详前后臣寮起请其説有四或欲废为寨名或欲移近河次或欲抽兵马以减省馈运或欲添城堡以招辑蕃汉然废为寨而不能减兵则不若不废茍能减兵而省费则何害为州其城壁坚完地形高峻乃天设之险可守而不可攻其至黄河与府州各才百余里若徙之河次不过移得五七十里之近而弃易守难攻之天险以此而言移废二説未见其可至如抽减兵马诚是边议之一端然兵冗不独麟州大弊乃在五寨若只减麟州而不减五寨与不减同凡招辑蕃汉之民最为实边之本然非朝廷一力可自为必须委付边臣许其乆任渐推恩信不限嵗年使得失不系于朝廷之急而营辑如其家事之专方可収其逺效非二年一替之吏所能为也臣谓减兵添堡之説近之而未得其要
　　二曰较存废者今河外之兵除分休外尚及二万大抵尽河东二十州军以赡二州五寨为河外数百边户而竭数百万民财贼虽不来吾已自困使贼得不战疲人之防而我有残民敛怨之劳以此而思则似可废然未知可存之利今二州五寨虽云空守无境之人然贼亦未敢据吾地是尚能斥贼于二三百里外若麟州一议移废则五寨势亦难存兀尔府州便为孤垒而自守不暇是贼可以入据我城堡耕牧我土田夹河对岸为之巢穴今贼在数百里外沿河尚费于防秋若使夹岸相望则泛舟践氷终嵗常忧宼至沿河内郡尽为边戍以此而虑则不可不存然须得存之之术
　　三曰减寨卒者臣勘防庆歴三年一年用度麟州用粮七万余石草二十一万余束五寨用粮一十四万石草四十万余束其费倍于麟州于一百二十五里之地列此五寨除分兵歇泊外尚有七千五百人别用二千五百人负粮又有并忻等十州军百姓输纳外及商旅入中往来其冗长劳费不可胜言逐寨不过三五十骑巡绰伏路其余坐无所为盖初建五寨之时本不如此寨兵各有定数建宁置一千五百人其余四寨各止三百至五百今之冗数并是后来増添臣谓今事宜稍缓不比建寨之初然且约旧数尚不至冗费臣请只于建宁留一千人置一都廵检其镇川中堠百胜三寨各留五百其余寨兵所减者屯于清塞堡以一都廵检领之縁此堡最在近东隔河便是保徳军屯兵可以就保徳军请粮则不烦输运过河供馈若平日路人宿食诸寨五百之卒廵绰有余或些小贼马则建宁之兵可以御捍若贼数稍多则清塞之兵不失应援盖都不去百里之内非是减兵但那移就食而已如此则河外省费民力可纾
　　四曰委土豪者今议麟州者存之则困河东弃之则失河外若欲两全而不失莫若择土豪委之自守麟州坚险与兵二千其守足矣况所谓土豪者乃其材勇独出一方威名既着敌所畏服又能谙敌情伪凡于战守不至乖谋若委以一州则其当自视州如家系已休戚其战自勇其守自坚又其兵既是土人与其风俗情接人頼其勇亦喜附之则蕃汉之民可使渐自招集是外能捍贼而战守内可辑民以实边省费减兵无所不便比于命吏而往凡事仰给于朝廷利害可倍也必用土豪非王吉不可吉见在建宁寨蕃汉依吉而耕于寨侧者已三百家其材勇则素已知名况其官序自可知州一二年间视其后効茍能善守则可世任之使长为捍边之守
　　右臣所陈乃是大计伏望圣慈特赐裁择若可以施行则纾民减费之事容臣续具条列
