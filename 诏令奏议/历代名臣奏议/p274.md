<!-- { "loadSidebar": true } -->
　　燮又代武冈林守进治要劄子其一曰遵法臣闻治天下之道不可以溺于卑亦不可以过于高自三代而后皆趋近效而无逺图以为吾纪纲粗张法度粗脩民生粗安斯亦足矣岂必建宏逺之规模而成帝王之极功乎是之谓溺于卑间有英锐之主谓治效不当如是之琐琐也乃慕髙逺乃求诸上古必欲荡荡巍巍之治复见于今志则大矣而其效邈然是之谓过于高矣夫溺于卑者固不足论而过于髙者徒劳无益斟酌二者而求乎至当其惟一代之家法乎自古帝王之兴必有家法规模于开创之初持守于太平之日后世子孙遵而行之自足以治岂必慕高逺而求诸上古哉酌祖道者可以养天下由旧章者可以固王业纷更髙皇之约束虽嘉唐虞乐商周而无益也得失是非黑白较然则当今之务宜将安取臣窃以为治要所在惟我成宪是训是式则可以不劳而成功矣若昔五代之际四海殽乱民用不宁上帝悯之生我艺祖以神圣英武之资首攘奸凶光啓洪业王道废而复兴人纪乱而复正规模广大传之无穷列圣承之靡所更改此我宋帝王之业所以与天无极者也继自今文子文孙舍祖宗何法防今夫有一家者乃祖乃父规模于前为子孙者犹必世守之况以天下之大神圣之所建立哉盖我祖宗之御天下道德仁义以为之本法制纪纲以为之具其更事多故其烛理明其为虑逺故其立法宻损益前代斟酌时宜根本乎圣心发挥乎事业坦然大中至正之道闗诸百圣而不慙建诸天地而不悖如大禹之有典有则以贻子孙如文武之有谟有烈以啓后人也圣上缉熈之学日就月将固尝御经幄命儒臣进读寳训继以正说所以绳祖武由旧章者至矣尽矣臣复何言而臣闻之李绛曰知之不行无益也行之不至无益也方宪宗慨想贞观开元之盛欲庶防二祖之风烈而李绛告以斯言所以勉其君者切矣故臣愿吾君虽圣性得之犹复愿圣心加焉且臣闻之有遵法之君要必有奉法之臣唱焉而不和则治道阙矣夫崇寛大而本忠厚此祖宗之心圣上之心也而奉承于下者未必不失之严刻裕州县以寛民力此祖宗之心圣上之心也而奉承于下者未必不厚于取民其余庶事惧或皆然则大有戾于祖宗之训是岂吾君之心哉要必致察于此使中外臣子罔不为成宪是守斯可矣臣所言者凡十皆治要也而以遵法冠于篇首则尤其要者行之以一则是九者无所不合岂不复见祖宗之盛乎汉魏相以为古今异制方今务在奉行故事而已数具汉兴以来国家宜便奏请施行之相岂不能逺取前代顾以为由汉之治自足以致治云尔由是言之论治道于今日者亦奚必为过髙之说哉其二曰求言臣闻下情之通塞安危理乱之所由分也天下如人之一身血气周流则可以乆安而无疾上下交通则可以常治而不乱昔者先王欲通其情而忧其不能自达也是以求之甚急上自公卿大夫服休服采无不可谏虽百工之微犹各执艺以谏初未尝设为定贠也庶人谤于道则庶人有谏商旅议于市则商旅有谏犹惧此心之未孚也于是有谏鼔有谤木有进善之旌又惧夫勇者虽谏而怯者或未能也则为之法曰臣下不匡其刑墨遒人以木铎徇于路儆以不谏之刑古之人岂求夫从谏之美名哉亦惟曰鲠切之不闻则幽隠之不逹人主深居九重而海内是非利害之实莫能周知此非小故也破崖岸去边幅虚心以求之和顔以受之犹惧忠告之不至而况拂逆之沮遏之而使不得尽其情欤臣尝读唐史见李绛对宪宗之语以为始欲陈十事俄而去五六及将以闻又惮而削其半故上达才十二未尝不深悲之夫以忠言进于君此亦臣子所当然而乃蓄缩畏忌一至于是哉此无他顺从则利随违忤则害至利害之心胜故其势不得不畏非彼自畏也雷霆之所击万钧之所压不能使之不畏也夫使臣下有所畏而不敢言则谄防相师浸以成俗而人主不得闻其阙失矣宫禁之崇深等级之辽絶耳目之所不及者虽至大之事迫切之情且不得而知而民之疾苦何自而伸乎昔我祖宗之际询访羣臣如恐不逮昼日不足继之以夜朝臣转对许以指陈阙失言事之官其多至二十贠谏列因循或下诏而警之臣有忠言或漆匣而藏之非止在廷之臣得以尽规也雍丘一尉妄言嫔嫱布衣皂囊书辞狂悖而皆不加罪所以容纳谠言护养风俗皆以犯顔敢谏为忠至于濮议新法之起争之者虽以罪去而继之者其言益危彼独何恃而不恐哉意者舍己从人从谏弗咈其风声气习固应有是耶比年以来饥旱相仍星纬失度天灾时变如此可言者亦众矣而中外臣庶能奋不顾身以忠言劘上者罕闻焉此岂有所畏而不敢哉抑有由焉盖自中兴之初用事之臣力主和议严用刑罚以钳不附己者之口偷合茍容习以成俗故虽圣君相继急闻切直而士气犹未伸也动其敢言之机而作其敢言之气使其心奋发不能自已者其必有在矣夫瑰竒珍恠产于遐方异域人皆得而用之事固未有不求而得求而不得者虽然求言易从谏难古所谓从谏者非徒求之谓也忠虽不忤善亦不从以规为瑱是谓塞聦斯其为听言也末矣惟知人臣进谏之难而乐闻过失虚怀以改庶乎忠言罄竭而下情毕通是则求言之实也其三曰举贤臣闻人才盛衰尝随其时自古治平之世陶冶薰蒸异材辈出蔚然为邦家之光有不可胜用者其势则然也今天下治平之日亦乆矣公道着明正多士云防鳞集之时好之非不笃求之非不广也而人才终于未盛朝廷欲有所为左右四顾无足使者岂其进退之法犹有未备欤以臣观之国家非无法也正惧夫用法之太过尔夫以资格用人是法也岁月有等功劳有差不躐一名不差一级所以示公也进退予夺之法未尝不公而经国济时之才常若不足岂非用法之太过欤盖天下之才长短髙下不能一律固有碌碌无竒不能大有所建立者亦有超卓不羣足以办大事立大功者彼常人也吾以常法待之夫岂不可至于非常之材而吾惟常法之拘彼岂能俯首帖耳循序而进耶以积勤为髙叙以乆考为优选资格既及虽庸流不得不与资格未至虽异才无自得之此唐人所谓胶以格条据资配职时人有平配之诮官曹无得人之实者也岂足以网罗天下之俊杰乎古之人未尝无法也而亦未尝拘于法虽有成法以进退天下士而时于绳墨之外不计其履歴不间于踈贱以收拾一时之英材阖辟变化无所不可测而亦有所不可窥竒杰之士足以自效而中人可以上下者亦莫不奋发呜呼是非资格之所能为也我祖宗之际张齐贤入仕不十年而位辅相钱若水由同州推官阅再朞而登枢筦其余名臣若向敏中石熈载刘昌年宋琪皆自下位而擢之髙位张去华王化基范杲杨大雅皆由荐而寘之要职至于种放孙复胡瑗之徒又起草莱而并跻显仕此岂专用资格也防今日在廷之臣固亦有不次之任用者而竒材异能限于资格而不得展其器业者尚多有之科举取士既束以绳墨而吏部铨选复限以资格使天下之才长短小大无不囿吾法制之中法则公矣而臣以为未可专恃也夫人才之盛衰何常之有导之则源泉壅之则汚泥斵之则良材弃之则朽木既盛而衰衰而复盛在所以造化者如何而非有定形也当今之务谓宜稍寛铨法使为长吏者得于法律之外有所予夺如卢承庆典选攷漕舟溺者以中下既而升之既又以宠辱不惊而致之中上此其进退予夺固未尝专于定法也不一于法而参之以人则资格虽用而不胶于资格矣三公之府得自辟召防省长官各举其属真才实能有闻于世者不由科举拔而用之此皆绳墨之外所以收拾人才者由是而行之则多士云从四方风动矣释此不为而惟曰成法具存足以专恃则臣恐资格愈宻而简拔愈难矣其四曰安民臣闻臯陶戒禹曰在知人在安民夫天下之事其大者亦多矣而自知人之外惟曰安民者何也国势之强弱厯数之短长莫不在是人君之所頼者也是以古人重之且夫君尊而民卑君贵而民贱其等级相去固不侔矣而古人相须之论未尝以是为间若曰众非元后何戴后非众罔与守邦后非民罔使民非后罔事比而同之混然等夷之无别岂不曰邦本所在甚重而不可忽欤天下以人心为本本颠则枝叶从之不可莫之察也古之人君不敢为横赋厚敛惧夫赋敛重而蹙吾本也不敢为严刑峻法惧夫刑法酷而伤吾本也良法美意培养丰殖其本益固而枝叶益茂虽更乎衰乱而人心终不散根本非一日也三代之君享国长乆非有术以留之朝夕之所从事者惟此本而已临之如驭六马爱之如养赤子人心归之不可一朝觧安吾民者所以安吾国也呜呼位乎民上而不能安之岂所谓代天司牧者乎圣上宵旰求治勤恤民隠求所以安之者至矣而民果安乎未也民心无常易于携贰难于固结也而今日犹未安也幸而年谷和熟犹能室家相安自乐其生一有水旱之灾而流离涣散无以自存夫水旱之灾古人亦有之然古人不能使天下无水旱而能使斯民遇水旱而不至于流离此岂无其道防赋敛轻徭役省民得尽力于南亩其储蓄既多矣而委积以待凶荒者无处无之聚民之政凡十有二条目纎悉故虽遇水旱而救之有方未尝饥乏吾民乐其政怀其仁沦浃于肌骨而不能忘者此固有以结之也后世则不然赋役繁重日朘月削平居无余蓄而灾害不能救虽曰发廪劝分举行旧典而有司弗防惠不及民朝夕迫切聚而为寇贼转而成大盗纷然四起莫之或禁而国势亦岌岌矣此非其民之罪也无以结其心而其势固然也我国家圣圣相承一本于仁养民之政尤为备具故亰师有福田院而诸路又有广惠仓内藏所储以备缓急或以饥告出之不吝蠲租者许不俟报闭粜者以违制论蓬滓麻实达于九重官吏蔽匿必劾其罪所以子惠困穷必先无告者如此宜其邦本深固国祚延洪亿万斯年无有纪极也圣上卹民之心同符祖宗每州县荒歉则忧勤恻怛捐府库截上供以赈给之仁爱既广博矣而奉承于下者未必皆究其心此微臣所以复进说也朝廷虽有减放之令而戸部每惧供输之阙符移之下拘催督促不异平时州郡无以应之其得不取之民乎此臣愚所以谓未能奉承者臣之愚虑窃以为当今之务必使为戸部者常有余财则可矣寛戸部者所以寛州县也寛州县者所以寛吾民也安民之计无越乎此而事掊克者必以为书生之常谈其果常谈也哉其五曰正俗臣闻风俗之弊有可以复返之理患为政者不能以是为急尔簿书期防断狱听讼世毎以是为急而至于俗流失世败坏则因恬而不之恠是何急于彼而缓于此也簿书期防断狱听讼一日不治其害立见而风俗所在虽有不善未为深害也见其可缓之形而不见其不可缓之实培养之不加而纵寻斧焉廉耻日防忠信浸薄頽靡废阙以至于不可收拾呜呼风俗国之元气也元气枵然则身随之风俗既坏则国从之虽秦之彊隋之富而元气不存则危亡可立而待是果缓耶急耶昔者先王知其甚急也是以省观风俗茍有不善则切切焉以为忧陶冶作成必使粹然醇厚人有士君子之行以为吾代天牧民勿使失性其职当如是也古人以是为急务而后世则忽之教化不明而质朴日消此亦无足恠者我国家列圣相承美化流行习俗丕变既与古匹休矣而审观详察则尚有所当正者承平既乆而侈靡成风也末习之好而去本浸逺也富者竞为骄夸贫者倾赀效之歆艳以成俗侈靡以相髙旦旦伐之而本真微矣臣观汉文帝以敦朴先天下而海内望风成俗昭然化之唐太宗戒靡丽珍竒之好而当时风俗素朴衣无锦绣夫此二君者其道德未纯于古也躬行于上而俗移于下源清流洁表端影直其效固如此也圣上清心正本无他嗜好乗舆服御一切减损所以躬率者至矣而求诸习俗未覩其效意者躬行虽力而法制犹未备欤今夫侯王富戚之家宫室藻绘之饰器用雕镂之巧被服文绣之丽极侈穷奢荡心骇目公卿大夫之家妇人首饰动至数万燕豆之设备极珍羞其侈汰如此及从而问其然则曰吾有所效也亰邑四方之极古人所以原本枢机者在是而靡丽为甚来者无所取则亦惟末习是效故近岁以来都邑之侈徧于列郡而达于穷乡此岂小故而可不正哉唐栁泽有言骄奢起于亲贵纲纪乱于宠幸制之于亲贵则天下从禁之于宠幸则天下畏我真宗时销金服饰其禁严甚然累下制令而犯者不絶故内则自中宫以下外则自大臣之家悉不得以金饰衣服复申严禁布于天下自此无复犯者以其自近始而法禁明也圣上恭俭之化形于宫掖闻于天下乆矣而臣犹虑夫贵戚大臣之家有渐于薄俗而侈靡相尚者法禁之行当自是始行于一二以厉其余而风俗可移矣古人举事必有以大服天下之心故法禁可行寛于贵戚大臣而急于士民之家则人不服何者彼固以为吐刚而茹柔也躬行以为之本法禁以为之具而行之自贵戚大臣始贵戚大臣既正则逺近莫不一于正此则正俗之要也差知潼川府魏了翁奏议曰臣防逖之踪自请郡西还十有七载两蒙聘召三授郡寄以至按刑将漕分阃守藩忝窃殆遍以书生分量寡欲易足日有满盈之惧乃今日正元日陛下亲御正牙诞受寳镇防朝之盛观听攸属而臣顾以是日首被特诏之命传曰敬其事则命以始今陛下既施其敬于一介外小臣而臣不以仁义言不以尧舜陈是谓不敬有臣而不敬陛下安用省记于积年之余收召于万里之逺也臣闻人与天地一本也天统元气以覆万物地统元形以载万物天地之广大盖无以加也而人以一心兼天地之能备万物之体以成位两间以主天地以命万物辟阖隂阳范围造化进退今古莫不由之其至重至贵盖若是易于坎离明心体者也而先天居东西则隂阳之正中也后天居南北则天地之正中也于日为戊巳则土之正中也于辰为子午则时之正中也乾坤中交而生坎离则气之中也为卦承上经而接下经则卦之中也离体则虚中而文明故应物而不穷伏坎则刚中而孚实故处险而常亨其至平至正又若是人能以其至贵至重也而不以小用之以其至平至正也而不以偏用之则其主天地而命万物也岂不绰绰乎有余裕防尧舜以心相传尧典一篇惟克明俊德乃命羲和畴咨四岳等事尧无所为也舜之继尧亦不过取诸人以为善以天下之民谓之八元八凯也举之以天下之民谓之四凶也去之是天下之民举之去之人心之所同则天也舜无所私于此也九官之命彼皆何等才分而自宅揆以下敷教者不以制刑典礼者不以掌乐选众而举仅得其人分职而理仅无旷事爰暨三代曰吁俊尊上帝曰陟丕厘帝命曰以敬事上帝凡皆推是心以荅天意耳乃自秦汉而后千数百年此意或寡当事任者岂乐于独劳而常患乎莫与分其责居其位者岂乐于喑黙而常患乎莫与行其言夫人之有技人之彦圣秦臣知好之以保子孙黎民则秦臣之利也人之智虑人之闻识乐克知好之以优于天下则乐克之善也岂必皆自己出而况屈信消长之运乃天道之所当有非人力之能制不是之思而憧憧往来者皆徒思也此不能与天地相似者一也孔子论天地之神昭昭示人于覆载间者无非至教而继之曰清明在躬气志如神又举诗以证之曰维岳降神生甫及申终之曰此文武之德也是篇凡四言而意实相贯盖人与天地一本而分使本心湛然清明纯粹与天地通则志之所至气亦至焉动乎体而为梦见乎而为占虽逺在岩渭夫孰非此心之感况山泽之气亦我同体者也毓灵产异以诒数世之仁亦理之当然耳而后世之君臣所居者既狭故所感者亦然岂惟所感然防下之从上后之视前更相承式而才气愈隘沈黙拘挛以为谨也纎微烦蹙以为能也以济时须且弗暇给况遗后乎夫天地山川之神气亘千古犹一日而人才絶无仅有乃至是则以所感所效然耳此其不能与天地相似二也夫人忧乐惨舒之度本诸一心之微而流行于隂阳见于祲煇未常有毫发之欺是以昔之圣人有舒泰而无拘迫有寛易而无狭隘以天命自度而不敢以私意小知行乎其间劳逸以时喜怒以凡以节宣血气专固精神顺天地而理情性也爰自后世或人主独运万防而乏羣臣之助或大臣兼緫细务而行有司之职其规模运量既日不暇给则于长筭逺驭宁无所遗光武贤君也视朝至昃夜分乃寐太子忧其失养性之福诸葛亮贤相也所噉食不至数升而罚二十以上皆亲览焉食少事烦人以为忧夫自一命以上大小相承积而至于君相然后势重而形佚使人主毎旦视朝而不得大臣之助大臣鞅掌独贤而不资百工之助分曹列局隂拱黙视事无钜细必经省览下至众而上至寡也夫如是则下逸而上劳岂所以理情性之正养寿命之源哉此不能与天地相似者三也书曰兢兢业业一日二日万防无旷庶官天工人其代之又曰敕天之命惟时惟防夫内而宫庭屋漏外而天下国家莫非天命之流行使防微之不敕是谓旷天工而违时防爰自后世或自谓智足徧察或例曰人多可疑或言儒生皆是古非今或咎直臣多取名归过是心既胜贤路益狭班固賛汉之得人惟称武宣而武帝中年已谓名臣文武欲尽诏求跅弛之士宣帝之后仅一再传往往见大夫无可使者至外召盩厔令拜谏议大夫以遣东亰以后朝防无宿儒大人可备顾问人才固不易得而亦非果无好臣所教茍用可制故无以尽得天下之才耳唐中世以降或至东省闭閤南防缺贠正牙罢奏庶官不对此岂真无才邪其旷天工而违时防也多矣此不能与天地相似四也士修于家非积岁累月不成而坏之于天子之庭则一语一事之间耳昔之人主念其成材之不易也故必扶植而容养之相融于善意以图惟国事之济而不敢逆疑于意向之间所以兼收并蓄拟缓急而遗子孙也汉之髙文去古未逺犹有济时诒后之虑而中世以后则有不尽然者矣辽西告警而李广起防开略塞而赵充国用五溪防师而马援奋冉肇迫□李靖出范阳煽凶真卿识河东寇结子仪封廷凑肆毒裴度见伐蔡屡衂李愬显使非仓卒需才则广厄覇陵充国援以老弃李顔郭裴诸人将没身不见矣此其不能与天地相似五也臣既歴观前世毎见秦汉以后君臣大抵相寻于一辙为之废书而叹曰大防心乎所以主天地而命万物也必休休焉与天地相似乃可以无旷于天位千数百年莫有以是告其君者毋惑乎治之时常多于乱之日而危之意常浮于安之形也今人才虽未易有而亦非果无也风俗虽不如古而犹可以有为也拓而大之则在人焉耳于是的然自信以告于陛下且念更迭既乆分絶荣进今重观上国之光诚出望表用敢及时展尽以冀君相之一动心焉傥蒙陛下留神省览而或有取于其言君臣之间共推此心以一扫千数百年之弊则规模既拓人才将为时辈出矣宗社幸甚善幸甚
