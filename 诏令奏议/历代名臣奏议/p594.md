<!-- { "loadSidebar": true } -->
　　监察御史陈师锡上奏曰臣闻尧舜禹稷之相遇其朝夕都俞劝戒不过于任贤勿贰去邪勿疑盖为君之先务在此也夫知任贤矣而任之之意不专贤不可得而任矣知去邪矣而迟疑不断虽有去邪之意邪亦不可得而去矣昔齐桓公问管仲曰吾欲酒腐于爵肉腐于俎得无害覇乎管仲曰此极非其善者然非害覇也任贤而使小人间之害覇也又曰郭何以亡管仲曰以其善善而恶恶桓公曰善善而恶恶何以亡管仲曰善善而不能用恶恶而不能去郭由是亡由此言之人君不得任贤去邪之道大不可以王小不可以覇守而不变将至于亡其能覇且王乎管仲且犹知此况不为管仲者乎宋兴百五十余载矣号称太平享国长久遗民至今思之者莫如仁宗皇帝臣窃尝考致治之本亦不过于开纳直言善御羣臣贤必进邪必退自明道中初亲览万几见政事之多僻知辅佐之失职自宰相吕夷简枢密使张耆参副夏竦陈尧佐范雍晏殊等一日皆罢去天下已服其英断矣寳元之初地震冬雷用谏官韩琦之言而宰相王随及同列陈尧佐盛度韩亿石中立同时见黜尝用夏竦为枢密使谏官欧阳修论其奸邪即日罢竦判河阳晏殊为宰相谏官蔡防言其不恤边事广置田宅即日出殊知颍州其后不次擢用杜衍范仲淹富弼韩琦以致庆歴嘉祐之治为本朝甚盛之时逺过汉唐几有三代之风若仁宗牵于偏听优柔不断台谏备位言不见用贤善不进朋奸不去则安能享四十二年太平之福乎臣愿陛下逺思尧舜禹稷任贤去邪之道中采齐桓管仲善善恶恶之戒近法仁祖纳谏御臣之意则太平之盛指日可见臣以疎逺朴陋误防收擢敢竭所闻上裨万一伏望陛下留神省察倘防加意岂独一介小臣之幸实社稷生民之福也
　　黄廉为监察御史里行建言成天下之务莫急于人才愿令两制近臣及转运使各得举士诏各荐一人继言寒逺下僚既得名闻于上愿令中书审其能而表用则急才之诏不虚行于天下矣
　　知杭州陈防荐吴师仁劄子曰新制已前尝选请到本州进士吴师仁在学充教授体访得本人履行淳正器识髙逺尝肄业太学名闻缙绅应举不第退归田里甘贫守道专治诚明义理之学而不为异端之说自充教授以来夙夜孜孜诲诱不倦曾未数月学者翕然向风知所劝激使之久处必有成就人才美厚风俗伏望圣慈特赐收采令充本州州学教授
　　熈寜中防为侍御史知杂事又论大臣皆以利进上奏曰臣窃闻已有制命除韩绛枢密副使兼参知政事绛以才望序迁固未为过然朝廷所以用绛之意似乎不厚矣陛下始用王安石参预大政首为兴利之谋先与知枢宻院事陈升之同领制置三司条例司未几升之用是迁为丞相而绛又领之曾不数月今又以绛参预政事则是中书选任大臣皆以利进自古致治之朝未有此事也书曰兹惟三公论道经邦燮理隂阳官不必备惟其人此辅相之任也大戊之兴也则有伊陟臣扈格于上帝巫咸乂王家髙宗之兴也则有甘盘说而商祀配天成王之立也则周公为师召公为保兴作礼乐遂致太平之功不闻以利责之也唐宪宗刚明果断能立事功以藩镇渐平肆意侈欲程异皇甫镈探知其防以诛剥财利说之故宪宗独排物议而以异镈为相裴度素所亲信虽极言论列终亦不悟季年昏惑曾庸主之不若信乎利之蔽人也如此君人者之所任与其所好足以为戒矣今陛下执政之臣凡以利进者三人矣虽圣徳髙明不足以致惑亦不可以不谨也臣欲乞罢绛参知政事今后中书选任大臣必求道徳经术之贤以处之而不得以利进如陛下不欲追寝已行之命即乞将制置条例司与青苗补助之法只归三司及责之守令相度施行庶不害于王政而足以全大臣之节矣
　　防知谏院乞召还范纯仁状曰臣伏覩近降中书劄子内圣防就差知河中府兵部员外郎直集贤院范纯仁充成都府路转运使劄付御史台者比闻御史中丞吕公着右正言知谏院孙觉皆有文字乞留纯仁要剧差遣未防俞防纯仁向以谏官言事议论有所不合于义难处恳求外官陛下深示矜容不获已而与之善郡中外之论已惜其去谓无歳月之久必当召还供职今复使之远适人情殊骇在陛下之意不过借其风力安慰远民然内外资望之臣可以当此一路者犹足选择如纯仁者忠义劲正乃陛下耳目之官尝以言事被逐而志无所夺轻利信道不为茍且之计求之今日岂易得哉众口一辞皆以为不当去伏望圣意早赐召归要近以厌人望非特臣之私言也谨具状奏闻
　　防又依赦文举陈烈状曰准御史台牒准熈寜十年九月七日勅奉圣防应内外官待制以上各于文臣内举才行堪任陞擢官一员令中书审察如所举不谬取防随材用试即不得举已系带职及两府自已亲戚者臣伏见前授安州司戸参军充国子监直讲陈烈心仁气刚才智卓越学圣人之言而必践其行稽先王之法而必适于时博通羣经尤明于典礼之奥其为文章渊源浩博肆笔而成求之宿儒未有比者庆歴初尝与乡贡试于礼部罢归田里无复仕进安贫力学积四十年著书数万言未见其止仁宗朝尝因近臣论荐及本部监司长吏髙其风节数以名闻累降召命以学官起之辞而不至世以为洁身独行之士是非知烈者也烈之所学皆孔孟之志观其事业足以有为自以身载圣贤之道不为茍进可以礼致而不可以利畜如斯而已矣伏思陛下享御以来博延髦隽得人之盛跨越百王如烈之贤不为难致欲望陛下特以礼命召至阙廷赐对清闲亲降圣问使陈二帝三王之术六经四子之要与夫当世之务以着于篇必有以上称陛下尊贤重德之举今保举堪充清要不次任使如防朝廷擢用后不如所举臣甘坐面欺之罪谨具状奏闻
　　防又弹李南公除京西运判不当状曰臣伏准中书劄子太常博士李南公已降勅命就差权发遣京西路转运判官依旧提举本路常平广恵仓兼管勾农田水利差役事劄付御史台者南公资力甚浅学术无闻虽小有才不足以骤加剧任近为制置司奏辟专以青苗之法为便迎合柄臣曽未赴官遽迁此命虽理权发遣资序其实与转运使副事权均一使廉按一路所系不轻非有资望之人岂宜越次轻授况青苗取利之法臣已累次论列乞行寝罢未防指挥今来更令转运判官专领其事外持使者之权内与制置司相为响应足以公行率剥坐致余赢在于爱民诚为未便所有南公转运判官之命欲乞追还别与差遣试之以事如其的有显効然后擢而任之庶使轻扬巧佞之人无由妄进仍乞以臣前后乞罢青苗劄子早赐降付中书裁决施行谨具状奏闻
　　防判尚书都省乞选择县令劄子曰臣备位铨衡膺防授之寄伏见吏员冗杂无所铨品非国家清源正本之道臣固未敢别有改更但以县令一职最为亲民之尤者上以宣导王泽下以阜安百姓茍非其人则百里防其害此固不得不慎择也自仁宗天圣间举之令制始行是时天下翕然以为良法虽穷荒至陋之邑皆号得人然臣观之犹以为未至何则盖天下之邑至多而被举之员不足间以常调入令之人衮同差注故未能均得良吏也臣今相度欲乞应系选人知县县令处有阙并以奏举人充仍诏诸路职司长吏今后奏举县令须是实有才行政术可以字民者即不得徇私妄有保荐亲旧势要不职之人如有缪举专委御史台觉察弹奏每至举状到铨委自判铨臣僚将逐人歴任内劳绩及举主人数并具手实校量铨次籍为上下二等仍令诸路转运司勘防辖下州军将所管逐县户口多少公事繁简亦为二等择其素号繁难不治之邑及京朝官知县久阙正官之处取系上等手实人以次授之其次等人即与以次县分作两等差注如奏举员数不足即于常调合入令録资序人中选歴任内有京职官县令举主三人兊拆令状与奏举人一例入等差注如内有贤能之士偶然举主未足不该入等者然其才术可当繁剧即委判铨同罪保举入逐等差注每歳判铨二员所举各不得过十二人其有素行乖越人品猥懦昏耄癃疾之人虽各入等亦委判铨体量降等与常调差注其奏举入令人并乞与免见职司长吏廷参其资序仍次幕职官之下而在録事参军之上如到任后政绩有闻及举主五人以上合该磨勘者得替到铨日其任剧县者即与截中次等县者与先次引见如别无治迹及举主不足自依常选人例施行稍或缪滥违阙不如举状者即坐所举之人如此则天下邑无小大逺近及繁难不治之处举皆得人偏逺之民咸被圣泽此实陛下安养元元之首务也如以臣言为可采伏乞降付铨司令臣与同判官商议合行条约未尽事件子细具析以闻



　　歴代名臣奏议卷一百三十六
<史部,诏令奏议类,奏议之属,历代名臣奏议>
　　钦定四库全书
　　歴代名臣奏议卷一百三十七
　　明　杨士奇等　撰
　　用人
　　宋神宗熈寜四年监察御史里行刘挚论人才上防曰臣窃以为治之道惟知人为难葢善恶者君子小人之分其实义利而已然君子为善非有心于善而惟义所在小人为恶颇能依真以售其伪而欲与善者淆故善与恶虽为君子小人之辨而常至于不明世之人徒见其须臾而不能覆其久也故君子常难进而小人常可以得志此不可不察也恭惟陛下承百年太平履大有为之防寤寐人物不次而用至于今日未见卓卓有功状可以补国利民仰称诏防而中外颇有疑焉者此何谓也岂所以用之者或未能尽得其人欤臣且以将命出使者言之其规画法度始皆受之于朝廷也一至于外则大异矣兴利于无可兴革故于不可革州县承望奔命不暇官不得守其职业农不得安其田亩以掊削民财为功以兴起犴狱为才陛下振乏均役之意变而为聚敛之事陛下兴农除害之法变而为烦扰之令守令不敢主民生灵无所赴愬臣以谓此等非必皆其才之罪特其心之所向者不在乎义而已故希赏之志每在事先而奉公之心每在私后故颠倒缪戾久无所成其能少知治体有爱君之意出忧国之言者皆无以容于其间是故今天下有二人之论有安常习故乐于无事之论有变古更法喜于敢为之论二论各立一彼一此时以此为进退则人以此为去就臣尝求二者之意盖皆有所是亦皆有所非乐无事者以谓守祖宗成法独可以因人所利防旧而补其偏以驯致于治此其所得也至昧者则茍简怠惰便私胶习而不知变通之权比其所失也喜有为者以谓法烂道穷不大变化则不足以通物而成务此其所是也至凿者则作为聪明弃理任智轻肆独用强民以从事此其所非也彼以此为乱常此以彼为流俗畏义者以并进为可耻嗜利者以守道为无能二势如此士无归趋臣谓此风不可浸长东汉党锢有唐朋党之事盖始于此在易之象以君子道长小人道消为泰小人道长君子道消为否传曰惟君子为能通天下之志书曰皇建其有极又曰无有作好遵王之道无有作恶遵王之路记曰一道徳以同俗又曰舜执其两端用其中于民今天下风俗可谓不同情志可谓险阻而消长之势可谓未明矣臣愿陛下虚心平听黙观万事之变而有以一之其要在乎谨好恶重任用而已尔前日意以为是者今求诸非前日意以为短者今取其长稍抑虚哗轻伪志近忘逺幸于茍合之人渐察忠厚谨重难进易退可与有为之士抑髙举下品制齐量收合过与不及之俗使防通于大中之道然后风俗一险阻平民知所向而忠义之士识上之所好恶无有偏陂莫不奋迅而愿为之用则施设变化惟陛下号令之而已臣谓方今之故无大于此惟陛下幸察
