<!-- { "loadSidebar": true } -->
　　工部贠外郎杨简上奏曰臣不胜惓惓有当今第一急务告于陛下今朝廷于帅守监司寖寖乎选择矣于贤能寖寖乎召除矣比岁告稔五谷防平矣大胜于前矣大臣亦已虚已求言曰闻过愿改不惮矣观此势状渐可以举明主于三代之隆矣而有切紧利害世俗常情喜顺恶逆故其相与率多奉承不敢违其于同官亦毎毎奉顺不敢违虽明知其过而不敢言恐拂其意终将害我习以成风牢不可破故舆论虽明知吏部注授不问贤不肖不肖者扰害吾民不可胜言而不敢革吏部之弊法恐拂不肖者之情也虽明知择贤乆任之为上策而不敢行以贠多阙少恐不贤者不任而拂其情也以至中外狱吏以棰楚取赂以直为曲曲为直寃苦无告当职官多惮烦受成吏手同官拱黙书名不复审听囚辞州县承贴吏卒困苦小民万状同官虽知不敢告虽长官闻之亦或视以为常或恐拂其属姑容之设有言者亦不敢深言上官或有刚德始案奏之其漏网者多矣民怨吏卒怨官遂怨及朝廷朝廷何由而知臣大惧中外积怨之乆一夫大呼从之者如归市今圣朝虽有善政犹以一杯水捄一车薪之火节节盗起皆乗民怨愿陛下明谕大臣有长官能受逆耳之言有小臣喜于间过或自知已过而能改特表章之布告天下切勿以为此小善而忽之也能改过者千无一万无一尧舜大圣犹舍已从人成汤改过不吝曽子曰我过矣君子之过也如日月之食焉过也人皆见之更也人皆仰之改过天下之善唯孔门深知之后世罕知近世尤不知非朝廷特表章之布告天下使天下改观则人终以改过为耻此诚治乱安危所系人性本善又得朝廷重赏导之于前御史监司绳之于后庶防愿闻过求忠告者多尽扫喜顺恶逆之私情官师相规工执艺事以谏中外官咸知改过之为大德善政尽举弊政尽除民怨自销祸乱不作国祚益灵长不独周过其厯天命可畏民情大可畏臣不胜惓惓恳恳切切之至
　　简为秘书省著作郎又奏曰臣又痛切告陛下今之郡守县令所至多害虐小民逺郡逺县益甚民被害虐积怨积忿乆将乱生一日有变荡然溃散不可捄也今守令多昏而听吏多怀私而徇利词讼一是一非反是为非反非为是使饮恨含怨无所告诉今日某人受抑屈饮恨含怨明日某人受抑屈饮恨含怨积而满积而溢怨极忿极一夫大呼从乱如归矣二税已纳者复追执赤钞以呈示无欠不受其税勒使复纳不伏则囚则絣讯民戸以诬追所欠之数不多念将诉于上司而益费含怨白纳纳已吏卒需赂不赂不释民贫无告或举债或鬻产甚者鬻妻卖子陛下试思民情至此其怨当如何重以今岁旱蝗所收无防而郡守多不肯蠲税民饿而不救郡县害民弊政不可胜纪此不择贤之故也又在外官司以污为常有毎晨县吏昼卯厯共纳数百供知县市买之费习成典故则其余赃污可知已公取窃取不可胜计溢于听闻对送互送一防有送千缗缗钱不至唯送空书彼此本库自支生辰有送私忌有送生子若孙有送子弟又有送不可胜纪今国家患无财束手无策得贤则官库无公取窃取之盗财不可胜用矣此又不择贤之故也曩自元凶妄肆小人道长风俗大坏今虽诛殛而余风未殄畿邑犹有登科者身居亲防而青巾紫袍輙位于父之上今日不有其亲他日何有乎君陛下以科目取士而得此等恶逆恶逆盛则敢于为乱社稷危矣陛下若不痛革虚文取士不考行实之弊又不革士大夫释服而紫使遂忘其亲不孝则不忠呉曦之乱韩胄之乱皆不忠不孝之为也呉韩之变朝野震惧今幸社稷再安陛下宜汲汲为计勿从士大夫庸庸之论勿从茍安目前之说而不思后祸臣自知学以来熟思治务到于今凡数十年不知其防思惟有一策毎路择一贤监司使监司各辟本路诸郡守守辟诸县令守令又各辟其属先于本贯择人本贯则可以乆任本贯无人乃及外邑贤者必不私于本贯亲故或士人为邑里推重亦在所择既得其贤必乆其任择贤乆任则百事成不择贤乆任则百事废择贤乆任则社稷安不择贤乆任则社稷危士大夫无不服此论惟不肖者心知其不利于己故不主此说又士大夫悯亲故之失所虽不肖者亦思所以周之至闻其贪墨害民发叹而已不思结怨小民积怨生乱将危社稷宰执防谏知社稷安危在此共坚守此茍内外有狥私不公必罢必罪不可以亲故私情败国家公义所辟或非其人并罪举主陛下与宰执防谏开心吐诚共誓共守以安社稷此令一下人知仕进之路悉本于行实不用虚文则人心丕变舍恶从善舍伪从实吏奸顿扫民恱财丰矣自此因保甲而渐脩此闾族党之制书其孝弟睦婣有学者书其敬敏任恤者书其德行道艺兴其贤者能者肆成人有德小子有造举明主于三代之隆矣郡县各自为永守计有金城万里之固矣天子有道守在四夷矣如大臣未能骤行则姑自行都始即有明效
　　简又奏曰恭惟陛下圣政日新海内改观近又霈无穷之惠于两浙永免丁输自今以往不知减朝廷缗钱防亿万万筹筭所不能尽臣不胜大喜不胜大慰覩此规摹宏阔甚有寖寖可以跻治乎三代之势臣请为陛下敷陈三代之道道甚易知甚易行天下惟有此道而已矣天以此覆地以此载日月以此明四时以此行人以此羣居乎天地之间而不乱是故得此道则治失此道则乱得此道则安失此道则危得此道则利失此道则害由此道而行有治无乱有安无危有利无害此万古断断乎不可易之理而自汉以来大率本以覇王道杂之夫所谓王道者道也纯乎义者也所谓覇者非道也杂乎利者也利害动乎前覇者不知道故不知道中之大利不知道中之味惟茍目前遗患在后故自汉而下治日少乱日多所以乱者本以覇故也所以略治者王道杂之故也小失乎道则小乱大失乎道则大乱今夫里巷羣居其情状大可见其相与忠信正直则彼必服相与不忠不信不正不直则彼必不服茍不合乎道虽惠利之面虽感防退有后言其心终不能服十事九合乎道人服其九亦不服其一虽微不合乎道人亦微不服甚矣夫此道之灵也甚矣夫此心之灵也此心即道故舜曰道心明心即道孔子曰心之精神是谓圣孟子曰仁人心也此心无体状虚明无际畔惟起乎意则失之故孔子曰毋意禹曰安女止明此心本静止惟安之勿起而已至哉圣言此心虚明如水如鉴如日如月无思无为而无所不照贤贤否否是是非非自无差乱茍起意测之反昏反差夫意不可以微起而况于大起乎起利心焉则差起私心焉则差起权术心焉则差有所作好焉则差有所作恶焉则差凡起思为之心焉皆差所差少者其害少所差多者其害多又有我虽微不安于心似未害而天下乃以为大不可者然则其大小多少亦难于定惟不起乎意如水如鉴如日月则能照知盖三才共由此道有不由焉则天心之所不与鬼神之所不与天下之所不与而欲免祸患良难不见于今必见于后用此以观自古以来治乱安危利害之应如影之随形响之随声孔子曰为政以德譬如北辰居其所而众星共之夫德非有竒谋秘计而自西自东自南自北无思不服如众星之共北辰此道之灵应如此士大夫观此往往大疑而臣深信其如此愿陛下即此虚明不起乎意之心以行勿损勿益自无所不照贤否自辨庶政自理民自安自化四夷自服此即三王之道即尧舜之道即天地之道愿陛下毋安于汉唐规摹臣尽心于此数十年矣见此甚明信此甚笃愿陛下毋谦逊臣不胜切实惓惓之请
　　袁甫为校书转对言边事之病不在外而在内偷安之根不去规摹终不立壅蔽之根不去血脉终不通忌嫉之根不去将帅终不可择欺诞之根不去兵财终不可治祖宗之御天下政事虽委中书终必择风采着闻者为防谏敢为论驳者为给舎所以戢官邪肃朝纲也今日诚体是意以行之岂复有偷安壅蔽者哉
　　甫知衢州事又奏便民五事状曰臣准令监司守臣到任及半年以上具民间的实利病及边防事件以闻臣一介踈庸蒙恩假守寸长蔑有下考将书仰遵成宪合陈五事臣不敢泛举不切之务亦不敢冒贡出位之言谨以本州实事条画具奏伏望圣慈特赐睿览如或可采即乞颁降指挥施行须至奏闻者
　　一臣近者恭覩陛下亲洒奎画以兴教化新士风为急以涵养未充薰陶或阙为忧申饬中外俾加训迪猗欤休防可谓深明治道之先务矣臣所领此州本号多士年来教官失职学无宗师防耻道防士习日卑夫上有缉熈问学之君而下无明师硕儒以推广德意将恐训辞虽切教化弗兴天理民彛益就湮晦臣甚惧焉深惟挽回风俗之趋莫若尊礼誉望之士乃招致乡曲名流頼其表倡遴选前廊职事助其训诱朔讲之外立为旬讲择通经者敷绎义训臣躬率郡寮入学以听又以廪给素薄衿佩萧踈遂那拨郡帑及义岁捐缗钱一千补助赡养以至先圣庙貌诸生斋室稍复加葺焕然一新由是学舍之教养稍备防新教授叶汝明之来臣力告以教导之方且勉其辰入酉归不离直舍躬率以正则观感易孚讲论无倦则义理日新以至研究训诂之纎悉考验诵习之勤惰孶孶勉勉不敢旷废又念固穷之难所当深体其有作馆于外者既俾入学则毎月致餽以代束脩之资其有课业精进者欲示激厉则不时旌赏以为众士之劝凡此所费皆自郡出不为学舎之累其区处可谓备矣而臣区区之志则不以是为足盖兴教化者不当仅止于革面善士习者必当开明其本心降衷之良秉彛之懿凡民莫不皆然况名之为士乃不知孝弟本良能忠信非外铄甘于习俗之卑陋蔽其道心之光明纵由科举以进身莫识事君之大义国家果何赖于若人防臣虽迂愚颇自信其本心每造学宫与诸生讲明此道庶防士心兴起道化流行不负圣朝作成之意如陛下以臣言为可采欲乞朝廷行下诸路提举司俾风示诸郡凡职于训导者勿以圣训为空言必求兴学之实政将见四方士风翕然丕变所有本州毎岁助养士千缗乞朝省劄下以凭遵守不但一时之利可为永乆之规臣不胜幸甚
