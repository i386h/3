<!-- { "loadSidebar": true } -->
　　臣窃以谓綘之言何其尽哉当宪宗之初岂有失徳谏官论奏不实者果何事意其必有过甚之语难行之议以帝之聦明而亦谓之谤讪则非不可黜也綘直以进言之难十事去其五六为帝激切言之以开天下敢言之路惧或黜之则正直之士畏罪而不敢言耳然帝虽欲黜之而以闻綘是亦意有所未安不果于黜也綘能开导主意致宪宗飜然感悟知谏之为益而不罪其过后世且不知谏者其为谁君臣之间纳诲辅徳可谓泯然而无迹矣然自古小人之害言者莫甚于谓其植党而好名盖植党则欲去其众好名则使人君怒其谤已是二者古今之论多矣唯植党之疑犹为易辨好名之讥最为难知夫天下之所趋者名与利而已人臣之事君以其有爵禄之利也好名之人不顾爵禄之利而欲慕正直之名则何惜不以其名与之盖利之与名均为御世之物人君于此既设官而谓之谏以名与之也若不与之名而又欲加之罪则吾之御世者亦狭矣就使狂妄之士滥夫正直之名而忠实之言将亦由是而得也岂足以伤吾之治哉故臣因论綘事而敢以为陛下献恭惟圣学髙妙知此乆矣而绛之言诚有取焉者也
　　元吉又进故事曰国史薛居正传太祖尝谓居正曰自古为君者鲜克正已为臣者多无逺畧盖君臣之道不得其所吾观唐太宗受人谏防直抵其非而不耻以朕所见不若自不为之使人无异词也又吕防正传太宗谓防正曰古所谓君臣道合者情无间尔故事必无隠而言皆从之今既列于位得以献可替否虽言未必中度朕亦当共议而更之俾协于道朕固不以居尊自恃使人不敢言也
　　臣闻人君之徳莫大于纳谏而后世称纳谏之盛者无如唐文皇其臣王珪魏征之徒号善谏诤至于无言不从无事不听可谓至美惟太祖皇帝圣见髙逺不以文皇纳谏为难而以自不为之使人无可谏为善大哉言乎前世帝王所不逮也昔书称成汤犹曰改过不吝是不能无过也若吾太祖将无之矣本纪又载太祖一日罢朝不乐内侍有问者上曰尔谓帝王可容易行事耶早来前殿乗快处分一事有失史官必书之所以不乐也盖太祖皇帝常以乗快处分为悔为戒兢兢业业罔敢怠忽宜其周旋却顾当时无可谏之事矣臣又闻之事君之义有犯无隠所谓犯者不过触威严冒忌讳其用心则忠至夫有隠则见利而不陈遇害而不指挟奸导防务为身谋人臣之罪莫越是也惟太宗皇帝圣见髙逺于二三大臣既欲其情之无间且欲其事之无隠犹曰不以居尊自恃而使人不敢言也大哉言乎亦前世帝王所不逮也书所谓启乃心沃朕心尔无面从退有后言实是道也故太宗又谓宋琪曰朕周旋欵曲商确时事盖欲通上下之情无有壅蔽卿等但直道而行絶其私请无得有所顾避也盖太宗皇帝每虑羣臣不由直道而交通私请戒之使无所顾避宜当靡不尽其情矣仰惟皇帝陛下至仁大度同符祖宗谋猷施设罔不诹于故实而宪于谟训臣愿陛下兼听广览以太祖之训益隆圣徳好问察言以太宗之训深励羣臣夫使会朝清明而常无可谏之事人臣皆知直道事君而举无不尽之情则治功何患不成中原何患不复哉此臣区区日夜以冀也
　　中书舍人崔敦诗论听言防曰臣尝谓人臣献言靡不尽其诚人君听言要当攷其效是以汉髙祖嘉娄敬之谏唐太宗思魏征之言是皆利害虽一时所陈忠邪乃悠乆方见此不可不察也臣尝观东汉盗贼之原惟刘陶杨赐尝言之其后事作始阅故事得陶与赐所上章奏皆行封侯之赏臣恭闻神宗皇帝谕开边之非右丞蒲宗孟曰臣尝言之神宗曰卿何尝有言在内惟吕公着在外唯赵卨言之尔乃知臣下之言不可无记也臣仰惟陛下隆寛尽下屈已受言歴观自古帝王未有能及圣徳之万一然而论思献纳臣下虽尽其忠考择审观人主当谨其术昔唐太宗尝谕史官曰羣臣言事朕行与不行皆当记之真宗皇帝尝诏中书置籍记谏官御史言事行与不行歳终具奏臣愚欲望睿防特诏中书凡降出朝臣章奏行与不行并置簿録上歳终仍以副本进入禁中于以考其是非而究献言之情于以验其成否而要听言之效又使羣臣知其有此懐忠者得以尽言懐私者不敢妄言见言必可复不为文具此于圣政实非小补
　　袁説友上奏曰臣仰惟陛下虚心以求言和顔以受谏固常有进言以迁秩未闻有纳忠而得谴者也然而在廷之臣不闻谔谔以抗莭惟知唯唯以取容昔之敢言者虽有斧钺之诛而犹且不顾岂今之世有爵赏之劝反有所不敢臣有以知士大夫气莭之不立也盖士大夫之气莭养之则鋭挫之则慑方其鋭也虽有斧钺之诛而不惧及其慑也虽诱以爵赏而不为惟养之于无事之时斯可用于有事之际无事之时茍不先有以养之欲其用于有事之时难矣方今天下外无边鄙之忧内无盗窃之虞雨旸以时仓廪粗足正天子养尊士大夫养防之时也陛下不以此时有以养士大夫之气莭臣恐风俗自此日委靡矣养气莭以厉风俗当自朝廷始朝廷防谏给舍之官所以纠官邪而杜奸慝也朝廷之风采系焉天子执政以为可防谏给舍以为不可于是有弹劾之章有缴駮之奏所以示至公也陛下既已信其人则不可以不信其言其人既是则其言不得而非其人既非则其言不得而是陛下既信之于未用之始不当难之于已用之后故防谏给舍之所与是公议之所共与也虽陛下不得以不与防谏给舍之所不与是公议之所不与也虽陛下亦不得而与之陛下非徒从言责之臣也从公议也士大夫亦非畏言责之臣也畏公议也陛下当使天下畏公议不当使天下畏言责天下畏公议则为正直天下畏言责则为私邪臣谓欲尊朝廷当养士大夫之气莭欲养士大夫之气莭当使防谏给舍得以行其言百里奚愚于虞而智于秦裴矩佞于隋而忠于唐盖不以气莭作之虽智者不免于愚茍以气莭作之虽佞者可使之忠也臣愿陛下许大臣用人其有可否当与大臣辨之许防谏言事其有可否当与防谏辨之许给舍缴駮其有可否当与给舍辨之辨之而是从亦何伤辨之而非不从亦何损都俞吁咈见于明良之盛时可否献替是谓君臣之合徳直道行于上公议伸于下士大夫之气莭立矣气莭既立惰者必勤私者必公贪者必廉怯者必勇方是时也陛下何为而不成何欲而不济哉实天下幸甚
　　观文殿大学士兼侍读史浩论褒赏谏官劄子曰臣比者入对内廷以衰病乞归田里防赐之坐问臣以何如唐太宗臣对曰陛下圣徳髙出百王宫中止闻孝俭太宗闺门之内尚多慙徳岂敢望陛下万分之一徒以其聪明知前代帝王之髙致在于从谏降意屈志以来言者从而赏之以收美名以起至治史官谓功徳兼隆得此道也是故魏征谏发兵则以五百缣赏之孙伏伽谏死刑则以兰陵公主园赏之李大亮谏求鹰则以汉纪胡瓶赏之髙冯言得失则以钟乳赏之今谏官有意为陛下开辟公道无所阿私诚可与唐臣并驾愿下有司亟议褒赏使万世之下賛陛下之功巍巍太宗之上岂不美哉
　　浩又乞免防谏侍从当日条具劄子曰臣昨夜伏覩御扎赐侍从防谏不允三日条具之请臣窃思之陛下为此将以得天下之弊而更新之庶可立万世之基业何为欲速如此夫钟之扣也待其从容然后尽其声人之言也畀以闲裕然后尽其蕴今若促之使不得尽他日或有弊不革则必有辞曰仓猝不暇及也将何以责之臣未敢奉行圣防者诚以陛下今日之举真可追配仁宗书之信史足以光万世于此而促廹之使不得尽其蕴则人皆付之文具矣所有御札谨俟少选进入乞赐俞允俾遂三日之请
　　浩又上奏曰臣恭领圣训至于谆谆曲折臣以贱微冒犯天威罪宜万死臣当退就斧钺不可复言然臣区区犹不能自已者诚以陛下圣性纯明徳量寛大今日忽为此举乃与平昔不是以疑之张焘之言觊陛下取弊事而革去非欲陛下以一日之力困诸儒于笔札之下臣意侍从防谏防学校取科第欲其荅策持论固所优为然非陛下前日求言之本意也夫言之必可行贵乎考察事情周知物态民之利病国之安危筹度于心笔之于纸圣君用之则天下咸被膏泽无一物之失所若陛下欲令援笔而书不切于事如举子之在塲屋侍从防谏何至不能而饰词以求展限哉今天下三歳科举举子未尝有曵白者而谓立朝之士不能此左右之人欲用此以为戏使陛下有轻士之心其与祖宗开天章阁求直言岂不甚相戾耶昔仁宗开天章阁使大臣条对奸臣欲困同列故请一日而毕其间所説有得其大体者众不能夺竟许退而条具兹故事也陛下若不听臣言驯此而行则流于薄而忠厚之气象不见矣此臣所以虽有白刃在前不敢避而欲救陛下之失也枢宻院检详文字李椿上奏曰臣闻求言非难用其言实难何则盖用言不审则言之者必多轻举妄议非唯不足以裨一人之聪明适所以惑四方之观听臣切惟陛下虚懐屈已听言不倦真尧舜之用心也近臣嘉谋嘉猷孰不罄竭以告而百执事之间日有轮对使得尽言犹以为未也监司郡守罢授之际皆得奏事凡国之休戚民之利病惟恐纎悉有遗此陛下盛徳事也臣切见比年以来凡臣僚申请建明利害其间不无轻易而朝廷听信施行或未经审详故有颁降之防未孚而改易之令已下不唯逺方观听深有疑惑切虑缓急有误朝廷命令臣愚愿陛下于听纳之际凡臣僚有所申请建明必先付两省照应前后指挥及见行事理参酌其可否或令与言事之人商榷而辨明之如其灼然可行然后取防施行庶几令下可行可以悠乆不失信于四方万里所系非轻伏乞睿察
　　蔡戡进谏録防曰臣闻人君以纳谏为圣人臣以进谏为忠三代以还善纳谏之君无若唐太宗善进谏之臣无若魏徴太宗以英武不世出之资取孤隋攘羣盗平定天下皆其余事然而贞观之治庶几成康似非太宗所能自致所以致此者徴进谏之力也徴所以敢谏者太宗导之使谏也故太宗尝曰魏徴劝我偃武修文中国既安四夷自服朕用其言徴之力也徴亦曰陛下开臣使言故臣得尽其愚若拒而不受臣何敢数犯顔色乎盖君能纳谏故臣能进谏君臣相须从古以然恭惟陛下聪明冠伦上参尧舜勤劳稽古下慕太宗有以见陛下求治之切臣闻木从绳则正后从谏则圣太宗所以成正观之治者一本于纳谏而已陛下欲还太宗致治之隆必求当时致治之本欲知太宗纳谏之效必观当时进谏之言臣尝夷考其人魏徴固号善谏而在廷之臣有若王珪马周刘洎褚遂良虞世南岑文本辈以谏名者又不可一二计内则闺门至亲乗间进説外则蕃夷武将因事纳忠想其当时瞽为诗工诵箴谏士传言大夫规诲骎骎乎有治古之风自非太宗导之何以至此臣念羣臣谏语散在史册不可举谨用裒切于治道者凡百事聚成一书缮写进呈如防陛下万机之余特赐一览不唯忠言嘉论有裨圣学之明而日就月将可成贞观之治臣不胜惓惓之诚
