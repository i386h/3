<!-- { "loadSidebar": true } -->
　　起居舎人刘光祖上书曰臣近奉圣防以隂阳缪盭雷霆非时淫雨为灾朕心甚惧推寻厥咎未知其繇凡朕躬有过失朝政有阙违可令台谏侍从各条疏以闻无有所者臣猥以虚庸日侍左右诏防所及敢不罄竭其愚诚伏念国家遭值厄运方昨者五六月之内人情离阻天理乖暌其时社稷已是倾覆陛下之身危莫自保万姓涂炭三宫受祸揆以事势间不容髪上赖祖宗徳泽未泯天命厯数有归大器既传中外遂定此陛下目所亲见心所亲忧固无俟于臣言也而陛下践阼逾月洪水发于近畿天目之山涌裂而出者几数百道陂塘决溢流尸千计荡产狼狈者不知其几陛下覩此灾变忧惶儆戒亦尝存于圣心否乎明堂禋祀之前日过炽而气蒸众谓风霆雨雹之兆已见而陛下洁诚寅畏将事之夕雨仅濡尘足昭上天响荅甚迩然罗以股肱之良前期一夕而卒黄裳以保傅之忠相踵不幸皆非细故也陛下临御未几并夺两贤之助此于天命尤所当思何况禋祀之后雨淫不已穑夫告病以为稻不伤于旱者则败于水不败于水者则害于雨饥年愁苦而半月以来米价倍蓰人不聊生怨咨之声逺近如一剽盗渐起流离已多方且雷发非时震电骇异雨既随注天复翳昏雷雨暴风两昼三夕陛下诏防责躬求闻阙失仅得一日晴霁而寒气骤至连雨重隂势不少解日甚一日上天威怒莫测端倪陛下即是数事观之其为忧惶儆戒虽欲不存于圣心不可得也臣窃意陛下忧惶儆戒之念未甚勤切是以求言之初天色顿开已而谓陛下姑应故事隂雨复作继昼连夜凡七八日而未止也汉大儒董仲舒尝曰国家将有失道之败而天乃先出灾害以谴告之不知自省又出怪异以警惧之尚不知变而伤败乃至以此见天心之仁爱人君而欲止其乱也古今言灾异最近理者无若仲舒仲舒之学纯于经而切于理陛下所宜深味其言然后见天心仁爱陛下之至不可不因其谴告而自省也臣不敢复引诸儒之说及它占书以渎圣听请质诸六经以言之易震卦曰洊雷震君子以恐惧修省洊者其震不一也言雷之震不一必有其故是以君子恐惧而修省焉无妄之卦曰天下雷行物与无妄言闻雷而惧物物皆无妄念也益卦曰风雷益君子以见善则迁有过则改言君子观风雷之象迁善改过以为已之益也书洪范九畴论八庶徴曰休徴者五谓肃时雨若乂时旸若哲时燠若谋时寒若圣时风若曰咎徴者五谓狂恒雨若僭恒旸若豫恒燠若急恒寒若防恒风若也人君之于貌言视听思五者茍惟能肃能乂能哲能谋能圣则五气和而为休徴其或反之为狂为僭为豫为急为防则五气乖而为咎徴其感应之理自然如此也臣前所为谨始五箴献诸陛下葢虑是也人之一身本与天通天人相与之际可不畏哉书金縢之篇又载成王周公之事王初惑于流言而疑公时秋大熟未获天大雷电以风禾尽偃大木斯拔邦人大恐及王悔过执书以泣曰今天动威以彰周公之徳不敢复有疑于公天乃雨反风偃禾尽起嵗仍大熟成王之心疑信周公而天之所应速于反掌又以见天人之际其近如此也诗曰天方荐瘥防乱孔多民言无嘉憯莫惩嗟荐瘥谓疾苦不一也疾苦防乱之多而曽莫之惩则可嗟也又曰晔晔震电不寜不令百川沸腾山冡崒崩髙岸为谷深谷为陵哀今之人胡憯莫惩言天地之变异乃尔胡为而曽莫之惩是令人之可哀也又曰旻天疾威弗虑弗图言天降灾疾威怒而弗虑图则亦防败而已矣又曰敬天之怒无敢戏豫敬天之渝无敢驰驱渝变也言天怒天变之不可不敬也幽王厉王无道之君故当时之卿士作诗以刺之语多及于灾异谓其睹灾异而不戒是以为幽厉也春秋虽鲁史然实孔子之书其书日食地　山崩星陨昼防晦雨木冰大雨雪大雨震电水早饥蝝螽螟不一而足皆所以示儆戒之意使后世之君考之彼遇灾而不惧则往往至于失国也礼记曰若有疾风迅雷甚雨则必变虽夜必兴衣服冠而坐皆所以敬天之怒也周礼保章氏之职志星辰日月之变动辨其吉凶观天下之妖祥与夫水旱丰荒之祲象察天地之气或和或乖以诏救政访序事诏救政者谓预告其所当救之政访序事者谋其事之所施先后之序也凡兹六籍之言足为万世之训今陛下当法易之恐惧修省正念无妄迁善而改过当思书之敬用五事以致休徴及效成王因天变而信周公当诵周人灾异之诗鉴幽厉之失道当畏春秋灾异之书惩衰世之失国当如礼记中夜起而衣冠以敬上天之威怒当体周官覩祲祥则讲修政事以救之如此乃可谓之应天以实而不以文也本朝大儒欧阳修曰天人之际影响不差未有不召而自至之灾亦未有已出而不应之变此名言也陛下可不念之乎且陛下即位有大事三父子之情久而犹未通宫闱之处久而犹未善山陵之议久而犹未安下多浮言人鲜固志然则休徴协气何自而生又况号令不常羣隂用事风雷之变所以见号令之不常也淫雨之灾所以见羣隂之用事也何则大臣之进退太轻台谏之用舍无定此非号令不常之大者乎进退大臣用舍台谏事从中出颇伤急遽此非羣隂用事之著者乎宜其天人之相应宻若影响之不差陛下无谓外人之妄言试反求之于陛下之心亦必自知其有所未安但业已为之而欲遂其事是以虽有言者一切拒而不受臣请因陛下遇灾而惧谘访阙失为陛下别白而言之夫退留正未为非也何必更易台谏擢黄度可谓善也未几而出之何哉其所以致陛下号令之不常者实自羣隂之用事故也而陛下犹为之隠讳以为大权当自已出威柄不可下移然则小人之谋其意将以隂制今日之相臣而动揺之也陛下所宜早悟无使大臣懐疑畏之心大臣懐疑畏之心则四体不展羣议易揺朝纲日隳政令错出而国不可为矣今陛下有独断之意乃是小人隂窃主权之梯媒而陛下未之思也且陛下以为前日仓皇即位为得已乎为不得已乎大臣不得已而立陛下为社稷计也陛下不得已而从大臣之决策亦为社稷计也君臣俱为社稷计不知方今之社稷为已安乎无乃犹未安乎而陛下与大臣不图其始而善其后使天灾如此臣恐陛下之君臣异时俱无以辞天下后世之议也臣每谓方今当祸变忧危之后上下内外决能尽心相与扶持再造家国乃今不然人各异趣事乖始谋身谋则急国谋则缓良可恨也陛下试因臣言而静察之且如陛下出令茍见未可施行大臣所当面奏给舎所当封驳台谏所当论诤侍从所当救止今皆畏避形迹不敢少忤陛下左右之臣则又何赖于公卿大夫士哉是非急身谋而缓国谋也哉虽然人臣肯以实告人主者诚少陛下试思上皇深居九重终不尽知大统已传大号已正自太上皇后而下皆务弥缝而防蔽之至使陛下父子久不相见是皆起于弥缝防蔽之故也陛下于庶事茍不加察则内外之臣弥缝防蔽陛下者亦如此尔非人主聪明刚健能主张正论能亲君子逺小人能别白是非未易使人臣之尽言也臣至愚之性于事无所阿私茍有所懐当其可言不复更事形迹愿陛下察臣之赤心纳臣之苦口勿忘天灾一切与大臣审修其政至如陛下孝敬在心宫庭之内屋漏之间凡所躬行有外人不得而知者陛下毋使一毫有愧于天可也臣草奏之际更为陛下反复思之雷霆之怒小人妄谓上皇前日孝行之愆然事既往矣今日之责付于陛下矣陛下今日之孝心恐亦有所未至臣谓宜竭诚尽道笃事于三宫赎上皇既往之愆慰烈祖在天之望若是则雷变可得而消也至若淫雨为灾乃是羣隂用事阳气微而君道弱之证所宜専责之大臣以朝廷之事勿以左右近习参之昭明纪纲以正内治选任牧守以抚斯民但使阳长则隂消即能反剥而为泰事理明白了无可疑臣数日来闻陛下数出寛恤之令若军若民若刑狱之淹延若宿卫之暴露无不介意其间如捐内帑钱以代赤子和买身丁之重赋此最帝王盛徳之举而曽未足以消弭天灾则陛下不可不知其故也既知其故而陛下之意亦未决书曰今天其命哲命吉凶命歴年斯言葢忧天命之未知所终也曰其者葢未可必之辞也人主或哲或昏国家或吉或凶运祚或短或长皆未可以前知则所谓忧之至也陛下毋信谄防之言而乃归之于时数以怠其敬天之心有灾无灾其敬如一则天命之休祥可得而必也臣之拳拳请以是塞明诏干冒宸聪伏惟留神省察天下幸甚
　　权户部侍郎袁说友上奏曰臣窃惟天人之际自三代以来已不胜其说矣至汉董仲舒则曰灾异谴告是天心之仁爱人君也葢天心君徳实同一体灾异谴告所以时示儆戒非惟乱世而治世亦然人君茍能因灾而修省观变而兢惧事合其宜政得其理则天心昭格帝祚灵长有不待祈而自至者考之古昔成汤六事自责而造商宣王侧身修行而兴周其所感召昭然不诬可不信哉可不畏哉恭惟陛下神圣文武有不世出之英姿仁慈睿哲有君天下之大徳俯视汉唐诚有余矣然而受列圣积累之祚承光尧中兴之业膺夀皇付托之命忧深逺虑莫切于此固有以奉天心荅天贶也廼者荧惑失次太白昼见金星掩心火星行都地震亦广甚者太阳中天而黑子摩荡黑祲亘天而赤气乗之旬月之间变至五六甚非所以安上而全下也逮于望日陛下肃驾乗舆展礼慈极都邑之内耋老稚幼瞻望翠华无不鼓舞变忧惧为和气易哗谤为欢声曽不信宿而瑞雪时至又不两日而太阳复明以至羣隂消伏星轨浸顺夫以前日如彼而今日如此岂非灾祥之机关于陛下一举动之顷耶何其响应之速如此也臣懐不自已辄尽愚衷深惟天意之难谌端系人主之一念无曰髙髙在上靡所听闻常使兢兢在心罔敢失坠自今以往臣愿陛下修省戒警愈久愈笃坚志详虑细大必谨勤两宫定省之奉念万务安危之机倚信大臣开广言路撙节财用日积而嵗赢省览章奏朝入而暮报皆君人之实徳治国之大本也陛下天资英睿即是数者而加之意则天心喜恱帝命眷顾和气致祥何事不立岂惟前日灾异倏然无之而天道好还必有助大业成大功者岂不伟欤臣本踈庸误被简擢以论思为职用敢尽言不隠以答天地之造惟圣慈留神茍臣言不忤于宸心即圣徳仰当于天意干犯旒扆陨越不胜
