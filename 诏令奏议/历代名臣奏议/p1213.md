<!-- { "loadSidebar": true } -->
　　仁宗寳元元年右司谏供谏职韩琦上奏曰臣窃以陛下至德合天地至仁越尧舜虽徽号累百亦无得而称焉盖以三载一郊陛下报本之际臣子之心无以归美君上故恭荐盛名以达惓惓之意缘近年以来天地之变比比而发陛下亦尝虚懐以来谠言平刑以降罪戾今者圆丘展祀所宜责躬引咎仰荅天戒其所加尊号欲望不赐恩可如陛下已有圣意谦逊不从莫若直降御劄申谕宰庭具述宸衷使断来表若章表五上方示推拒此乃从来俞允之例似未协宜此事动干典防望圣明熟虑之
　　庆歴四年翰林学士王尧臣等上奏曰章献明肃盛烈丕功非一恵可举諡告于庙册藏于陵无容追减章惠拥祐帝躬并均顾复故景祐中膺保庆之册义専系子礼须别祠章穆升祔嵗月已深奉慈三室先后已定若再议升降则情有重轻请如旧制中书门下覆议成宪在前文考之意配食一体二慈之宜奉承无私陛下之孝请如礼官及学士议案祥符诏系章圣特防位叙先后乞圣制定数昭示无穷诏依所议
　　嘉祐四年知制诰刘敞上奏曰臣伏见宰臣率文武百官诣东上阁门拜表乞加上尊号今月十一日准批答不允此诚见陛下恭让持满恶盈好谦之意且陛下自寳元以来不复加徽号近二十余年矣冲逊之德上通于天下信于民此上天所以保佑圣躬受福无疆万民所以戴爱圣政日新一日者也今直不须稍増数字示人自满臣愿陛下固执雅意羣臣虽十上表坚让勿受足以益明积年冲逊之实必大得天人之佑且陛下尊号既已云体天法道钦文聪武圣神孝德尽善极美矣复加大仁不足増光而曰至治则有若自矜今百姓多困仓廪不实风俗未清贤不肖混淆狱讼繁多盗贼羣辈水旱继有四夷虽粗定然本以重赂厚利羁縻而服之非畏威慕义者也未可谓至治然则让而不居于圣德弥髙矣今羣臣皆以加上徽号为请而臣独望陛下固辞徽号为愿其心则同欲尊君同欲爱君然望陛下裁之圣虑叅之美志断而行之则有髙世之名与道同符岂数字可尽哉
　　敞又上奏曰臣近上封事欲望陛下坚让尊号今已两奉批荅不允愿陛下遂执此意断在不疑且陛下不加尊号已二十年谦冲之德超絶前古简在上帝人臣归心夫已二十年行之一旦改之于义不可盖推善归美以尊君父者臣子之常节也让德恶盈以保天下者圣人之至道也臣谓陛下永执至道以当天心必有一谦四益之报増加数字未足发扬光辉实恐反累陛下二十年昭外之美又入今嵗已来颇有灾异日食地震雨雹大雪飞蝗涌水伤害广逺以理论之陛下寅畏天命正当深自挹损岂可于此时加上尊号昔伊尹戒商王曰有言逆于汝心必求诸道有言逊于汝志必求诸非道今臣此言逆于心者也而羣臣之请逊于志者也诚望陛下求诸道而已
　　敞又上奏曰臣两贡愚忠欲望陛下辞不受所加尊号似未防采纳臣岂敢沮众人之意岂敢损主上之美实以谓崇陛下之称号不如明陛下之谦让徇臣子归美报上之心不如广君父克己畏天之道此事至重至大在陛下力能行之不当复询左右之臣今羣臣已上五表听之则顿失二十年谦逊之美不聼则合于严恭寅畏持盈克让之义亦令四方无以窥圣德之浅深臣虽狂暗窃重慎此举不敢不再三陈闻
　　仁宗时知礼院韩维上奏曰司徒侍中杜公刚重不倚明果而断秉事君之直节有保民之大德爰初服官以及谢政职无大小事无剧易必极其力不为茍然任提刑狱屡决疑讼人以不寃治诠审官法明选公吏至谢赇不受开封号难治为尹者以击断无壅为声至公居之又以其余力惠绥民人畿甸歌之在二府引义献纳有大臣风采私谒幸恩法所不可者一切裁罢闻人少善称道如不及至论国事有所曲直虽平生厚善不为毫发假借故其进而相也天子恨其用之晚退而老也士大夫恨其去之速公虽家居上尊礼焉比薨三迁其官爵至封国为公赐予劳问之使嵗月不絶呜呼可谓善始令终者矣谨案諡法清白守正曰正文贤有成曰献迹公所以当大位享大名始终尊荣人无间言者亦其树立所从来逺始诸父与公分财所得钜万悉推不受以予昆弟之贫者及富贵无声乐妾御之好居处被服如始仕惟其治身报国之不足是以为忧故其德业所就章章如此谥曰正献不亦宜哉
　　维又上奏曰赠太师兼侍中陈执中幸得以公卿子遭世承平因缘一时之言遂至贵显皇祐之末天子以后宫之丧问所以葬祭之礼执中位为上相不能总率羣司考正仪典以承答天问知治丧皇仪非嫔御之礼追册位于宫闱有嫌建庙用乐逾祖宗旧制执中白而行之曽不愧惮遂使圣朝大典着非礼之举此不忠之大者闺门之内礼分不明夫人正室踈薄自绌庶妾贱人悍逸不制丑声流布行路共知此又治家无足言者夫宰相所当秉道率礼以弼天子正身齐家以仪百官执中不务出此而方杜门深居谢絶賔客曰我无私也我不党也岂不陋哉谨案諡法宠禄光大曰荣不勤成名曰灵执中出入将相以一品就第可谓宠禄光大矣得位行政不为不逢死之日贤士大夫无述焉可谓不勤成名矣请合二法諡曰荣灵
　　维又上奏曰臣闻尊卑亲踈贤不肖之辨所以立人伦也礼者所以维持人伦使不斁败之具也朝廷之位庙寝之制车服之数金石俎豆之容皆有章也章不明则尊卑亲疎贤不肖纷乱而人伦斁矣故有天下者不可不先礼也窃见国家受命百年而郊庙之位尚有未正朝廷之仪尚有未尊祭祀婚葬车服之等尚多不备所以然者患在弃礼而任人情也夫礼所以撙节人情使一于正今任人情而废礼是以民俗无羞恶之风士大夫寡亷逊之节礼制虽繁而下不率法禁滋密而奸不胜盖有当先而后宜兴而废者矣伏惟宋至陛下比之于周成康之世也方当脩起废坠兴造礼乐以成一家之制典章之有失者此臣所以不得黙也臣闻温成之丧陛下疑所以处中夜令就宰相陈执中第问之明日遂发丧而下礼之大不可者有四夫皇仪殿者先帝先后之所尝治丧也虽宫禁给使之人知其不当处之而处之矣大不可一也皇后者上配宸极天下之母也位号至重岂容僭渎中宫在上而发册殿廷且以后礼送之大不可二也乐禁之内大祀用乐者备而不作大祀者非天地日月则宗庙社稷也而杀厌其礼大不可三也殿而不庙不备四时之享者奉孝恵皇后之礼也孝惠皇后者非太宗之正配也犹以为未足而立庙用乐遂与祖宗等大不可四也别庙四后章惠皇后不立忌日久矣缘此而立之事已施行赖陛下圣明采谏者之言而复止不然此又不可一也臣伏思温成皇后虽进册位号其实陛下之后宫也今以尊奉后宫而渎臣主之分杀天地之祀僭祖宗之礼窃计此非陛下本意何以言之臣伏见陛下谦俭寅畏谨于事神笃于奉先祠享常礼之外过自抑损以极孝恭不宜有此盖当时臣下莫为陛下正言者陈执中位居师长曽无一言之补夫为国谋事而至于渎臣主之分僭祖宗之礼可谓乖戾矣生既窃陛下之爵位以厌其欲若死又得美諡以成其志是执中终始获幸而独留非理之名使后世有以议陛下也臣不胜愤懑谨因其家请諡责其大节之失加以荣灵之諡言其宠禄则厚而令名不立也其义欲使天下知为臣当尽忠事君当以礼又使阿防窃位之臣知生虽茍一时之荣而死不免万世之戮不然议虚名将朽之骨臣何独为此区区也且諡者周公所作万世之公法也臣之所言天下之公议也陛下宠待大臣亦以至矣而使有司得以万世之公法天下之公议贬之亦天下之至公也伏惟陛下幸听臣言以成天下至公之法岂不大哉臣备位礼官凡仪典之遗阙得以讨论又大臣之薨卒者得秉笔为议以美恶諡之皆臣之职也义有所在不忍缄黙
　　维又上奏曰臣近与孙抃等议故太师侍中陈执中之諡论有异同遂具状申中书门下臣以谓朝廷且将复下有司使议执中所以得諡恭之状然后决其是非遽闻降考功以恭字为定臣伏思之不胜惶惑臣以荣灵諡执中者正谓责其废礼不恭失为臣之节而朝廷遂用恭法此臣不得不惑也臣闻孟子曰责难于君谓之恭谓以难行之道进于君而勉之也孔子曰恭近于礼逺耻辱也盖礼之意非恭不立而恭不近礼适足以招耻辱也书曰官师相规工执艺事以谏其或不恭邦有常刑此言治古之世自公卿大夫以至百工各以其职谏有不如此谓之不恭也执中备位宰相遭遇明主以仁恕临下赋事行政惟大臣是咨惟古训是式前代人君之所难陛下皆易之此诚人人自竭尽之秋而执中内懐阿倚茍援不正之説僭渎大礼尚不能成明主之易可谓责难乎陛下中宫在上而妃嫔之没治丧发册近在殿中此虽宫省使令之人犹知其不可执中尚不能及使令之所知可谓近礼乎有司上孝惠祠殿之比不享不乐罢斥其议而遂僭祖宗之制执中表帅羣司纵不能逺复治古各以职谏而首自乱礼此又常刑之所不赦也且恭之法曰不懈于位夫位以宅才才以治事茍事之不治虽脩洁其衣冠庄严其色辞终日危坐无少懈之容何益哉执中犯不恭者三而顾以恭为諡如此则是諡法可废而官守无用也夫设法而至于可废命官而同于无用臣愚不识朝廷处此于义何当伏望陛下亟诏有司格未行复令礼官得尽諡恭之説然后并以臣议下尚书都省集百官叅定臣论有少屈退伏妄言之诛诚无所恨
　　维又上奏曰臣近两上章论故太师侍中陈执中不当諡恭事至今未防朝廷俞允窃闻勅在考功有司以不应常法未即奉行故臣敢复进其愚説臣闻圣人治天下所以得人而用之其大法有五士之处也则教育之其将进也则辨论之其已仕也则校其功罪而升黜之既没也又作史以纪其善恶制諡以着其贤不肖所以教育奨劝耸惧者如此故士之为善也固其逺恶也力在上者总其才而用之此天下之所以治也后世茍简教育辨论之法既荡然矣作史制諡止以备官而不责其实至于升黜则非有成可考或举或废各因其时在上者方患才之难得官之不脩不知所以教育奨劝耸惧之法不立也臣请以执中一事明之夫执中学问之不讲义理之不达而遂至贵显此教育辨论已废之验也既位宰相首乱国典渎尊卑亲踈之义而优游夀宠以一品自终此升黜不行之効也今臣区区欲加公议于已然之后而同僚不以为得朝廷不以为善径黜其论不少加叅考此又备官而不责其实也所未知者但史官耳若史官又废其守则是圣人之法都尽矣方今风俗頽靡百职隳惰谓宜力加振肃以消因循之弊而乃夺有司之职使不尽其法退至公之论使不极其理臣恐非朝廷之福也伏惟陛下观圣人制法之意鉴后世茍简之弊察当今之所宜急使有司不失其职公论得有所立非臣之幸实天下幸甚
