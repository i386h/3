<!-- { "loadSidebar": true } -->
　　○嘉靖十三年十一月辛巳故太监张永家人郭禄令其子麒言
　　上哀冲太子不永由皇城龙脉为永坟所犯当改正锦衣卫指挥阎纪以闻
　　上览而恶之以其疏示内阁辅臣曰此疏甚无谓人命定自天矧积后人福则在祖父为之顾朕不逮
　　皇祖
　　皇考深仁厚泽耳诚如纪言则举皆可以如是也有是理邪乃命以麒下法司从重问拟纪如贳之
　　○嘉靖二十年二月己巳初秉一真人陶典真荐方士段朝用善黄白之术朝用进银万两授紫府宣忠高士已而
　　上试其术不验颇疑之朝用有徒王子岩者复攻发其隐恶典慎为所累遂上章自理
　　上曰黄白之术古昔有之非真有道术者不能卿初荐朝用及彼进银万两朕亦信之以其足代民膏血耳却屡试不效始知作伪卿本纳忠彼敢为欺何与卿事子岩朝用俱令锦衣卫执赴镇抚司拷讯
　　○嘉靖三十五年八月乙未
　　上因蜀地所取银矿镕之得铜疑奉使者不忠所事以问大学士严嵩嵩对蜀矿类产徼外夷域蛮獠每拒险阻使臣必多方宣谕然后可入其取矿视他省最为不易银矿得铜当由辨别未审自后第令以镕成金银角□羊进为善耳
　　上曰卿所据彼中之词未可辶□处信各夷不同亦有知人理者今所患臣下不用心但干私事事即成干公事事即不成其令户部行文切责仍记罪重处
　　○嘉靖四十四年五月癸酉道士蓝田玉等等以湖广妖人胡大顺书药托太监赵楹以进
　　上览其书问曰此是箕批扶箕者如何不来田玉等遂诈为
　　圣谕徵大顺入京至则屡上书求见
　　上谓大学士徐阶曰胡大顺又来却是蓝田玉罗万象因我问妄将他唤至昨令扶箕曰不降自蓝道行下狱遂百孳扰宫或有所使然者今是顺可仍用否阶曰大顺等皆无赖小人必不可用
　　上曰蓝田玉无理之本去冬輙代何廷玉进水银药遂诈传密旨取大顺至此不治无以戒来者乃诏锦衣卫逮捕问状尽得田玉等奸状俱论斩锢于狱楹寻毙狱中
　　大明世宗肃皇帝宝训卷之八终
　大明世宗肃皇帝宝训卷之九  
　　光禄大夫柱国少傅兼太子太傅礼部尚书武英殿大学士臣吕  本谨校  南京礼部祠祭清吏司郎中臣陈治本  南京兵部职方清吏司主事臣朱  锦  南京工部虞衡清吏司郎中臣吕胤昌谨阅
　　饬兵政
　　○嘉靖六年十二月乙未
　　上谕大学士杨一清等曰团营重务国家第一事幸今四方无大警然安不忘危圣贤至训卿等其图之
　　庚戌辅臣杨一清等言闲住太监张永在正德间有计擒逆党功乞赐录用
　　上曰卿等所言起用内官张永足见经国至意文武众臣各有所掌内官所用多不堪任使为国之患不小卿等辅导密勿师保大臣皆无内外之可分无巨细之可异可为朕尽心况用人非小事乃其职之宜也岂曰外臣不敢与言之昨已将御用鉴内官发落讫朕尽思之张忠所管神机营并提督团营之任今缺昔闻司礼监大监鲍忠尝举张永可用之提督营务请朕用之朕答曰尔所举永委的可用但众人嫉妒他须待有缺方可用之昨方记起未即言之适卿等奏来朕甚喜其永在我
　　皇兄朝委多有劳绩与他党类者不同若论永之十能观夫昔掌营务及奉命出师多立功次严于用兵其昔居司礼监任事则不能于此也今任提督团营之内官忠已革任止有马俊一人且俊于营伍之事非精又不识字朕念他辈昔侍藩府之劳故各登用如此其实此辈未谙大体不知大事且今营中行事卿等岂不知乎若将永起之提督营务终在俊后岂得尽彼之心若超之俊上恐次序未平故朕未即行也朕又思之永昔为司礼监官名在众衙门各执事之上若今起居其后在彼虽不可高下论之而终受人之制今可待有警之际命之率兵成功之后用之如此又似不可彼未管军伍仓卒用之恐士卒未服卿等只具本举来待朕再加详处或待有事用之才好若传旨行但司传奉之官必云永乞于朕左右侍奉之者亦不为害只是累及左右耳又凡今各衙门事被多随朕来京之人坏了彼皆不自加悟反怨朝廷朕待他每甚＜宀十见＞就如张忠之事实因处之欠当纵贼不戒亦有言说朝廷正寻我每之事此情不待朕申卿等其可容乎可治乎书云人惟求旧这个旧人不是与我日久熟识的旧人是经过事体历知是非的旧人只知道旧人信用言朕不仁岂知道理乎此等说话特与卿等知之慎勿泄付小人起用张永再加详议来闻慎之密之寻起永掌御马监印提督团营兼管神机营操练
　　○嘉靖八年正月丙午
　　上谕大学士杨一清曰兹提督官张永故朕求堪代彼者不得一人夫武备今已废甚恐未副我
　　祖宗列圣建立之意但思永乃卿与璁所荐今欲求代之者卿可与璁勿自负前忠即举二三来用亦勿以已行者为阻一清因荐太监黄锦王伫二人可用且言近日营政被武定侯郭勋沮挠乞加戒饬
　　上报曰昨卿奏以朕所问乏人事宜其永尽肯修举此政奈郭勋所沮朕亦知之但勋之心亦素存忠其性未进于本末者善也故恣暴成性不肯省图改之所谓欲胜理不过一常才耳如肯改过则为一超群之才而无及者今握兵已久当以更用但时乏人耳可徐图之又锦伫二人非朕自择者乃司礼监循常拘次之用彼二人素嫉张永难保不废前人修举事功且与勋熟就如璁乃刚毅之资所交皆未甚善人故朕问卿或有知者当说来实为朕事耳但闻
　　皇兄朝有张忠者素称为好而今谪在南京况所司皆恶彼他每每只狥私前日命推举堪代者而佐等以容大用孙和王润武忠为堪任朕曰大用与润皆非才者难以进用和闻有疾惟忠可用但彼镇守大同亦是紧要处他每以为别无可者而意实在于锦与伫耳但恐不克于事卿可勿惮副朕倚托再议来闻一清言诚如
　　圣谕但张忠先年过失颇多宜且取回听用其团营重任未必辶□处堪又尚书胡世守荐举边才惟马昊可用陈九畴近方偾事难责彳□多效卿乞
　　圣裁
　　上复报曰前日所论用人一事急难于得且待大祀毕别议故朕谕承勋等行事又近岁星变人皆欲用人以待征讨为必然之势朕谓此非星变实妖星也固朕无德所致恐不重务用兵大为民害只可内修德政外抚边境存恤百姓以消祸变而专务用兵以备征讨实逼乱之机武备固不可不整亦恐临期无益要当常加修饬可也卿勿惑听人言当加之思昨世宁之意亦为是马马昊恐为滥用
　　三月乙卯
　　上谕辅臣杨一清曰日前以碍督圆营内官缺未急得补尝与卿议过节另行今当暇日可早为补之朕欲以武忠为提督其张忠量升职事先着来京闲住待之数月着于十二营内管其一营庶不误临事之用又郭勋之缺亦须早选勋臣中有堪任者卿如有知可并说来朕但欲取李旻来不知两广之任谁可代通议来闻一清言武忠张忠李旻三人当如
　　圣谕取用其两广总兵侯伯仲则仇鸾可用都督中则杨宏可用臣承
　　密问敢尽其愚虽同事者亦不敢泄
　　上报曰昨得卿回陈诸事其中一叚云虽同事之臣亦不敢泄夫自古君臣之间因其缜密故治道成事业固卿所慎者非为已故乃谨事机为国耳武忠着取回张绅着代彼任张忠且与做奉御闲住外宅但提督武臣兀当慎选我
　　祖宗朝于两广用都督为守将后来用侯伯矣用都督者取其才也用侯伯者不过以其名位耳且今戎夷亦知其官之大小以为犯扰焉须体时宜当时侯伯着仇鸾去待缺回京亦使其历知边事但李旻之来当使继勋之次张伟仍为佐可也其他朕欲知其三四以待用卿可为朕言之勿得疑惮又朕惟大同之朱振既去其蔡天祐亦当更代况彼在任亦久前巡抚辽东都御史廉能爱民者曰张云可用之于此又前日所论官滥害民一事最为时务之急须痛加减革不知卿之意以为何如可并言之
　　○嘉靖二十一年二月己卯提督团营成国公朱希忠言官军脱班数多乞行巡按御史究治
　　上曰官军脱班数多岂独该卫买闲作毙坐营大小官员纳贿鬻放皆袭以为常即御史查究亦虗文耳其下部详议
　　○嘉靖二十七年十二月丁未巡抚苏州都御史孙应奎以虏警请将京营保定兵马留戍本镇
　　上曰朝廷设抚镇官付之边寄且本镇备边自有主兵即今严冬之际孙应奎輙欲概留客兵甚非事体其亟令掣回应奎等务督率将领固守信地毋得疏怠取罪
　　○嘉靖二十九年九月乙未大学士严嵩等以虏寇既退＜锍-釒＞请整刷营务兵部覆奏
　　上曰兹事体非轻必复
　　祖制乃可事权归一蓄精锐以济实用其革去十二营两官厅名目止用京营总兵官一员提督三营以咸宁侯仇鸾为之各营协同提督二员赞理军务文臣一员改吏部左侍郎王邦瑞为兵部左侍郎兼都察院右佥都御史为之其余一应兴革事兵部仍会官悉心定议以闻于是兵部覆条上兴革六事
　　上曰修理营政务在得人旧任提督官俱令回府管事内侍官俱革裁各营协同提督官即推举堪任者以闻旧司掖哨官兵部同仇鸾于见任并起取将官内选用见在军士各归原营随伍操练老弱并缺少者即替补召募务足原额余如议
　　○十月己卯
　　上谕咸宁侯仇鸾左侍郎王邦瑞及礼兵二部曰朕复
　　祖制三营修武其旧哨司掖名琐无用今颁下京营新定之制卿等可详议具奏又特谕鸾曰朕定将兵制数五军勿易二营之副将今止用一人不必又二人将大将所统三营之兵仍外添能战之将六人分领操练众将之选不必备员须经阵者亦勿由部用卿须力主复
　　一祖初建之武威可也
　　○嘉靖三十年正月戊申兵部议调班军三万赴蓟州修边咸宁侯仇鸾言军士疲惫不宜借役请已之
　　上曰班军及各府人夫俱不许调用第令本镇量为修筑亦不许妄致劳费朕见各镇修边往往告成乃卒无一处可济其各练兵蓄锐用□实效
　　○嘉靖三十一年九月庚寅
　　上谕内阁曰朕思所更戎政有未当者兹与卿等改之
　　祖宗旧制曰提督团营义与今称总督同否非外出岂可用钦差二字乎又上下六营其名尚在今制以正备二兵为名是否又转弱为强一事此鸾之逆情宜宣示军中令勿以此抱怨必尽力于国其他一切当正者卿等一一议上于是大学士严嵩等覆言臣等仰惟
　　皇上更新戎政一一尽善提督与督义本非二其钦差二字乃鸾之自称诚不宜用上下六营之名除去已久宜如
　　圣制以正备二兵为名又臣等闻钦定营制自正兵之外五军营备兵六万六千余人神枢神机各四万人今正兵尚未足况备兵乎此宜戎政官查处者也转弱为强兵已奉明诏裁革臣等谨条列未尽事宜以上一议军器一议首领官吏一议各营将官一议班军行粮一议岁调边兵一议京师民兵
　　上曰朕所谕及卿等所议与他未尽者令兵部熟计以闻
　　○嘉靖三十七年七月癸丑初
　　上从总督尚书杨博议以蓟镇入卫兵听宣大调遣总督蓟辽侍郎王忬执奏蓟镇兵少独恃入卫卒以拥护
　　陵京奈何听他镇调发
　　上曰前有旨令蓟镇练兵分区以守今八年矣一卒不练每遇防秋不过多调边兵此岂远谋而且彼此纷争邪兵部其详议以闻部覆本镇原分区数皆有额兵今缺伍数多请诏两关御史王渐萧元峰亲谙查补
