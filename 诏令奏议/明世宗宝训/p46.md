<!-- { "loadSidebar": true } -->
　　上曰朕览稿具见编摩至意尚书席书前所著论犹似阙略纪载欠详宜通查详定其先儒所论定汉魏宋事果于礼合褒进之使后人有所守缪而否者贬斥之亦使后人无所惑且斯礼也不但创行于今日实欲垂法乎万世以明人伦正纪纲大礼全书四字未尽其义宜更名曰明伦大典璁等乃入席书注论四条
　　上复命增录古人欧阳修诸儒之论于父子君臣大伦有所发明者于是璁等先撰稿进呈
　　上曰览所撰具见尔等尽心典礼纲常所系但诸臣所奏或自疏或连名或会官或奉旨议或渎乱破礼宜皆一一直书以明是非邪正之辨尔等仍会总裁官详议用心纂脩
　　○十一月丁丑
　　上亲制
　　皇考恭穆献皇帝睿功圣德碑其文曰我
　　皇考恭穆献皇帝乃我
　　太祖高皇帝玄孙
　　宪宗纯皇帝次子
　　孝宗敬皇帝长弟
　　武宗毅皇帝之叔父也以成化丙申降诞
　　母乃
　　宪庙孝惠皇太后邵氏也蚤膺
　　宪祖之命出阁授学经书默契道理贯通暨受
　　伯考之命以金册封王国号曰兴出就湖广安陆州为国都鍚以恩赍倍于他藩我
　　皇考恩纪诗纪之详矣惟我
　　皇考以宗室之亲近亲之长昔承
　　宪祖之严训并奉
　　孝伯考之嘉谟恪守
　　祖训治隆一国敬慎而明脩国祀社稷山川罔不鉴歆忠谨而臣事
　　两朝
　　孝庙
　　皇兄屡加褒奖诚孝以致于
　　亲迎养之辞已著于遗治之疏宽仁以抚其下士夫百姓每形于称颂之词至于谨水旱之灾轸国民之苦脩身齐家而明德睦族之道循次允行讲学穷理而乐善好古之心惟日不足燕居清暇游心诗书凡天时人事古今事变之迹皆欲考其渊微究其旨趣此含春堂诗所由作也及爱育朕躬抚教眇质若训以国政则曰坚遵
　　祖训恪守吾行训以进学则曰求道亲贤勉体吾志又至于口授诗书手教作字有非笔墨间所能尽述者矣方当日聆
　　严训膝下承欢忽尔
　　皇天降割于正德十四年六月十七日辰时
　　上宾朕以孩童孤昧之年上奉
　　圣母日惟号泣苦痛五内摧伤随遣使闻于
　　皇兄蒙恩赐以嘉谥命武职重臣以主祭吊又命文臣一人以掌礼仪及赐敕命朕暂理府事朕乃告
　　国社
　　国稷等神请于
　　圣母谋于士民择境内之松林山以为
　　陵墓之所即奏于
　　皇兄越九月余式惟明年三月发引朕亲奉
　　灵舆安厝于此又越一年我
　　皇兄龙御上升遗诏遵我
　　太祖高皇帝兄终弟及之训下命朕入承大统当是之时即命礼官议处应行称号等项事宜乃泥古弄文援据非礼欺朕冲年几于伦序失序治理茫然荷
　　皇天垂鉴
　　□宗佑启赐予良臣起议大礼群邪角□羊争众议顷息于□靖三等年上
　　尊号曰
　　恭穆献皇帝陵曰
　　显陵遣官以奉其祀经营设置一如
　　祖宗之制今思若不刻以金石曷以垂示后人也用是稽查敬述复系之以诗曰惟我
　　皇考德配于
　　天
　　圣功昭赫
　　睿德敷宣亲贤为善仁孝罔迁宜享茂祉以寿绵绵忽尔弗豫
　　亲舆上旋痛哉哀哉慕恋拳拳予方童昧晨夕震颠勉统乃事孤子谁怜上荷
　　圣母受护生全外求吉兆丰土深渊宫占既协松林之颠
　　神宫固密扶舆往焉奉安玄室悲号伏前既予绍统追思曷眠荐名
　　显陵设官卫环纾我至情以报
　　昊天愿祈昭鉴永奠万年呜呼微衷痛彻九泉又恭纪
　　皇考赐脩承天府庙学碑昔我
　　皇考睿宗献皇帝受封安陆于弘治八年二月至国首临视州学行释奠先师之礼命学官讲周易赐诸生宝镪顾瞻礼殿损坏命工脩葺之易□礻□(雨□品)□星门瓦以琉璃越正德十三年殿庑久而益圯乃出帑金二百两命有司重造壮丽有加顷者已升州治为承天府而学仍其旧官师生徒睹宫墙奉俎豆感念我
　　皇考崇儒重道嘉惠国之学者人诵家传至今如一日焉迩守臣奏请于庙后建亭立石请朕制文以恭纪
　　先德呜呼流风既远
　　圣迹犹存朕心惕然恭惟
　　皇考之在国也积德行仁爱民礼士嘉言善政不可殚述而于兴学尤加之  顾谓侍臣曰学校人才所出教化所关政治之首务也其亟赐金助役无累州民每岁春秋丁祀必遣辅导官赍香行礼时朕冲年耳目所睹记固已服膺弗失矣缵祚以求夙夜兢兢勉图治理凡所攸行皆奉
　　皇考之遗仰见我
　　皇考真有以契夫古圣人继天立极之道而佑启朕躬以治教斯民也夫建学所以明伦伦莫大于父子君臣明父子之亲则天下知孝明君臣之义则天下知忠我
　　皇考惓惓加意学校正欲教民以忠孝耳其时化虽止于一国而睿见高明规摹弘远实具帝王之体推之天下无难矣昔周文王为西伯化行江汉而丕显之谟寔启周祚我
　　皇考视之周文王同一揆焉朕尝观于孔子之言曰文王既没文不在兹乎夫孔子周人也师法文王而以斯文自任其发明彝伦之道载在六经为其徒者所当世率循者也顾后世教学未明人心弗淑彝伦或几乎斁矣彝伦斁则治化何由而成今诸士居业于斯诵法孔子之言学孔子之道其可不思尽夫彝伦之实为子尽孝为臣尽忠以辅我国无疆之治以无负作亲斯学之意则我
　　皇考圣神在天庶其少慰矣乎朕述此文用谕兹学之士抑以为天下士者告云
　　○嘉靖七年六月辛丑朔明伦大典书成进呈
　　上亲制序文曰自羲农黄帝尧舜禹汤文武汉唐宋王天下者皆本奉
　　天命承
　　宗祀立人极建纲常作民之主未有舍是而外求诸道以能化行四海泽被生民者也黄帝以前或创舟车以济不通或立庖烹以供祀事或建制度以立规矩或明赏罚以定功罪及其诸凡为治之道无不备焉其中以建极明伦为第一要典有不可更变者矣迨及胡元乱夏入主中国文教坠亡纪纲不振当是其时
　　皇天厌乱眷求真主仰惟我
　　太祖圣神文武钦明启运俊德成功统天大孝
　　高皇帝上应
　　天命下慰生灵挺出群雄肇造区夏奄有万邦暨惟我
　　太宗体天弘道高明广运圣武神功纯仁至孝
　　文皇帝复靖内难中定家邦至于我
　　仁宗昭皇帝
　　皇高祖考宣宗章皇帝
　　皇曾祖考英宗睿皇帝
　　皇祖考宪宗纯皇帝
　　皇伯考孝宗敬皇帝
　　皇兄武宗毅皇帝皆
　　圣圣相承克绍
　　先烈光前裕后骏功大德以至于今是以
　　皇祖灵长之祚
　　皇明万年之统绵绵无替罔非上承
　　天命奉
　　郊庙百神之祀下为黎民建纲常礼教之宜不幸我
　　皇兄储祥未兆久虗青宫乃属
　　龙驭之上宾亲挈神器而下授朕方在藩府居
　　皇兄之丧忽闻
　　遗诏之颁痛切悲号继闻
　　明命自
　　天遵
　　祖训兄终弟及之文行取朕入京嗣皇帝位当时朝廷大臣怀贪天之功以自居朕左右之臣无顺时建事之宿学朕即日奉
　　命趋促来京即位之六日遽令礼官详议博考
　　皇考尊称及主祀等项其时内阁辅导之臣擅作不经之言掌典邦之官輙据汉宋之事悖逆天道欺忤朕在冲年坏乱纲伦鼓聚党类上泯
　　皇兄十六年之功德再夺
　　皇考十五岁之嗣人力主定陶濮王不伦之典妄稽曹魏偏安一己之言遵薛丹司马光程颐之谬论大变人伦弃孔氏孟子韩欧诸儒之法言漫加指议遂至阴阳乖和灾异频仍兹虽邪人恶类之所召其实在朕有所未明也呜呼朕方幼冲理学未明于心大义未闻于性以被惑奸人深信愚士几乎三纲扫地五典隳焉奈天理之不容少欺人欲之不容渐长
　　皇天鉴之神鬼察之
　　祖宗临之万民愤之
　　天鍚我贤良方正之臣于以伸义理辩是非佐朕图斯礼焉首则今少保礼部尚书兼文渊阁大学士张璁始倡大义力议公条次则今詹事兼学士霍韬次则今太子太保吏部尚书兼学士桂萼次则今故少保尚书席书次则今礼部尚书兼学士方献夫及后正议叠闻君子继出公言公意迨不顾其身家忠胆忠肝奋所学而赞朕推明统嗣之不同详论义情之兼尽夫何顽谗肆怀不轨之心意在无君之地璁等力愈坚而志强是以群邪稍定乱议罔行已于前年考钉名义告于
　　天地
　　宗庙追尊
　　皇考恭穆献皇帝恭上
　　圣母徽号章圣皇太后再颁诏旨播闻中外于是人伦正天理得名正言顺而事成矣又念
　　皇考神主崇奉无所乃稽群议恭建
　　世庙悉用天子礼乐享祀无穷大礼既备朕心斯慰焉朕以斯礼关系帝王为治建极之要当有纪述以昭示后世朕博考群典集而成书但恐事未尽详公非莫辨再命内阁大臣费宏等充总裁等官于嘉靖丁亥春正月开馆纂修而各官又升迁去任不同是以三降敕谕申命大学士杨一清谢迁张璁学士瞿銮为总裁官尚书桂萼方献夫为副总裁官都御史熊浃詹事霍韬少詹事黄绾与修撰席春等为纂修官仍就书馆重加编集究夫是非考其邪正今幸编成遂定名曰明伦大典以是书专为明大伦而作也书成朕复自序其首夫三代已上尧舜之为君也未闻有此事三代之中亦有兄终弟及之主是以我
　　皇祖取法此义立为定制岂可舍
　　祖训而守汉宋之陋法乎至于魏明之诏尤为不经父子天性之亲非人能为天经地义何得而变之昔者坏礼之臣师司马程三氏也然今之背违
　　祖训泯弃
　　武宗欺误朕躬坏乱人伦乃大学士杨廷和礼官毛澄等群奸也若非
　　天意垂鉴孔孟之道复兴贤人再出孰从而正之朕本不明纵使能识刚明者亦有不得孤立而独行者矣比书一传用为来世君子之法嗟夫礼所议者首尾凡五年狱讼几成皆赖
　　祖宗列圣共垂阴佑否则予不可为哉自今及后统嗣已明义情允尽但赖诸臣益立初心固坚往志与朕共致化理上承乎
　　天奉
　　宗祀于亿万斯年下勤乎民务尽君人师长之道期于礼乐之兴刑罚是中斯实朕素志焉是为序
　　○戊申
　　上追尊
　　皇祖妣孝惠皇太后谥号礼成大学士杨一清因言
　　献皇帝尊谥
　　章圣皇太后尊号止于二字似乎太简乞命礼官议增以广孝思
　　上悦曰卿昨奏陈所议足见忠忱切至非爱君之至肯若是开导耶朕一览所言惕然惭惧朕闻父有天下传之于子子有天下归之于父斯言也虽为创业之君告原其情义不可谓之不可比夫自尧舜以公传其位奉天为民至禹之后皆父子相傅故有先说引之二句朕初谕内阁云我
　　皇考虽未君临天下不敢谓之有功天下但人子追孝至情欲以鸿名美号称之可为我
　　皇考拟称号减于
　　祖宗几字彼对皆云无可加称只二字足矣当时正在纷议之际姑如所拟用恭穆三字后
　　圣母尊称朕欲上仁圣二字蒋冕等云仁圣有犯东岳神号朕自思之五岳四渎之称我
　　圣祖皆正其号仁圣虽为东岳之称非我
　　祖制亦从所拟用章圣二字自上册之后朕每以歉然但自思之咎多德少即位之初不能勇以奋起报我
　　父母之恩却肆已宸居人言是从苟安自身不思
　　父母厥罪深矣仰荷
　　皇上眷注命贤良代论至有今日自念自思益惶益愧故未言及又恨无德储嗣未立虽有善祥几不能成欲待此而举也今赖卿开导不可迟之日时朕欲加上
　　皇祖妣太皇太后
　　皇考尊称改拟十三字前号内有献字亦不可用
