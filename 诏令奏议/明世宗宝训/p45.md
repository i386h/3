<!-- { "loadSidebar": true } -->
　　宗社之福也臣等敢不益加戒严仍移檄边臣一体防御仰慰
　　圣衷都察院左都御史张永明因请行五城御史谕民戒火报可
　　○嘉靖四十三年三月癸亥
　　上谕礼部臣曰旱厄已见土雨风霾不止其示所司以明日致斋始二十五日告
　　南郊二十四日告朝天等六宫庙遣定国公徐延德等各行礼是日天阴雨忽霁大风扬尘
　　上复谕礼部曰今旱固未如前岁黄霾土雨灾疫过之其令所司申严祈祷各青衣致斋如修省例九日每日遣府部大臣轮告各宫庙既而命吏部尚书严讷礼部尚书李春芳督察诸执事官不虔者
　　大明世宗肃皇帝宝训卷之一终
　大明世宗肃皇帝宝训卷之二  
　　光禄大夫柱国少傅兼太子太傅礼部尚书武英殿大学士臣吕  本谨校  南京礼部祠祭清吏司郎中臣陈治本  南京兵部职方清吏司主事臣朱  锦  南京工部虞衡清吏司郎中臣吕胤昌谨阅
　　圣孝一尊亲
　　○嘉靖元年三月戊辰上
　　皇考尊号曰
　　兴献帝遣官祭告
　　陵寝
　　上亲制乐章迎神太和之曲秉德奉藩仁孝谦恭委祉冲人入绍大宗故国绵邈新此閟宫以妥明灵万世攸崇祀事孔严精神感通来格洋洋风云景从初献寿和之曲明灵在天陟降于庭声容肃然顾兹尝烝舞以八佾庶将其诚于斯万年禋祀承承亚献豫和之曲裳衣既设笾豆更新惟祭之丰至养莫伸再酌清酤以荐明禋有秩斯祐锡我后人终献宁和之曲荷劬劳以生深恩罔极举追崇之典万舞有奕礼以三成虔恭无斁江汉汤汤延我世泽彻馔雍和之曲菲荐具陈既歆既飨敬彻不迟顾瞻下上濯濯厥灵式慰遐想嘏告以慈赐之景贶还宫安和之曲倐来忽往神化无方风驭云軿返于帝乡祥光烨煜旌旆央央衣冠在庙孝思不忘
　　○嘉靖二年九月丙子初
　　上即位即命礼官议
　　皇孝主祀并称号礼官议
　　皇上既入嗣大宗宜如汉定陶王别为
　　兴献王立后其称号宜如宋濮王称
　　孝宗为皇孝而改称
　　本生父曰皇叔父
　　母曰皇叔母
　　上览其议曰父母可移之乎此事体重大其再议于是进士张璁主事霍韬给事中熊洽各上言汉宋之事乃预立为嗣养于宫中故不得复后其所生若
　　陛下则所谓继统非继嗣也今日之礼于
　　兴献王宜隆尊亲之典
　　上览而善之乃谕阁臣朕受
　　祖宗鸿业为天下君长
　　父兴献王独生朕一人既不得承绪又不得徽称朕于罔极之恩何由得报始终劳卿等委曲折中为朕伸其孝情诸臣退而上疏执议如初乃称
　　孝宗皇帝而称
　　皇考曰兴献帝
　　圣母曰兴国太后云至是年六月辛丑
　　上犹以尊称未当复命廷臣会议时主事桂萼都御史席书员外方献夫皆上疏请正
　　皇考
　　圣母称尊以全
　　圣考
　　上以其章下群臣议而议者以为
　　兴献帝后已极尊称
　　陛下孝思无穷请更加一皇字
　　上不得已从之然犹以本生二字大名未正于心终不安复命廷臣会议于是礼官席书等上言人无二本礼有至当
　　陛下入继大统与为人后者不同臣等谨遵
　　祖训据古礼与在廷之臣反复辩论大义已明宜定正
　　献皇帝皇考尊称以顺典礼以应经义
　　上曰大礼屡经会议未有定论今博考详议合于天理至情宜从正称
　　孝宗敬皇帝曰
　　皇伯孝
　　昭圣康惠慈寿皇太后曰
　　皇伯母
　　恭穆献皇帝曰
　　皇考
　　帝圣皇太后曰
圣母乃下诏曰人君为治必本于孝道圣人论政必先□正名孝在笃于亲而名贵循其实自古及今未有外是而能化成天下者也朕本
宪宗纯皇帝之孙
　　孝宗敬皇帝之侄
　　恭穆献皇帝之子
　　皇兄武宗毅皇帝上宾之日仰遵
　　圣祖兄终弟及之训属以伦序当立遗诏命朕嗣皇帝位朕受
　　天明命位于臣民之□者于兹三年矣尊称大礼屡命廷臣集议輙引汉定陶共王宋濮安懿王事为据至再至三而其论未定朕心靡宁盖伯姓父子天经地义岂人所能为乎惟
　　恭穆献皇帝
　　章圣皇太后朕之父母也劬劳之恩昊天罔极虽位号已隆而名称未正因心之孝每用歉然已告于
　　天地
　　祖宗
　　社稷称
　　孝宗敬皇帝曰
　　皇伯考
　　昭圣皇太后曰
　　皇伯母
　　恭穆献皇帝曰
　　皇考
　　章圣皇太后曰
　　圣母各正厥名揆之天序人伦情既允称而礼亦无悖□犹虑天下臣民未能知悉特兹诏谕以申朕拳拳孝亲之诚夫孝立则笃近举远而家邦四海咸囿于至仁名正则言顺事成而礼乐刑罚各臻于至理朕盖庶几于古帝王之盛也顾惟昔者孝未遂于尊亲事多拂于天性君臣之际未免少乖举措之间或多违戾今彝伦攸叙大礼告成朕方欲同心以和典礼之衷敬事以建臣民之极尔内外诸司百僚务宜体朕之意有官守者脩其职有言责者尽其忠凡旧章未复毙政未除人才未用民生未安边备未饬军储未充一切有裨于政理利于军民者其一一条具奏闻朕将举而行之期于得万国之劝心致天人之祐助以成至治以全大孝则朕之志于是乎可慰矣布告中外咸使闻知
　　○嘉靖四年三月甲戌命脩
　　献皇帝实录敕谕礼部曰朕惟自古帝王之有功德者史臣必为实录以藏诸金匮传之子孙其来非一日矣我
　　皇考恭穆献皇帝聪明睿智卓冠群伦自奉藩以来有河间好古之风慕东平为善之乐缉熙
　　圣学遵守
　　祖训嘉言善行可以大书特书者不止一端宜有纪述以垂宪于万世尔礼部其通行当时籓府内外臣僚悉心采辑送翰林院编纂实录所有合行事宜俱照例行于是遣使至旧邸采访
　　献皇帝嘉言善行悉付史馆编录为实录五十卷宝训十卷
　　上皆亲序之其实录序曰朕惟自古帝王继代之后其臣子追思其君父之德之功有不可泯焉者则必纪其平生著之汗简藏之金匮垂之子孙以至于万世而无朽焉故三代而上之君其事备于经三代而下之君其事备于史若周之文王位为西伯大统未集而其翼翼之心穆穆之敬雝雝肃肃之容庸庸祗祗威威之德之罚不遑暇食不敢盘游之勤卑服即康功田功之俭怀保小民惠鲜鳏寡之仁克知灼见宅俊之明朝于王季日三之孝咏于诗载于书纪于礼者不一而足乃与唐虞夏商贤圣之君并盖文王之治虽止于岐而其丕显之谟克昌厥后则实有帝王之德之功何可泯也惟我
　　皇考恭穆献皇帝自奉籓以来嘉言善行可传而不泯者甚多为人臣子忍使其泯焉而无传耶爰命籓邸旧臣追辑诸所闻见付内阁辅臣用例编纂以为实录起自肇封迄于弃国凡五十卷其可宝而为训者若千万言又为十卷既成朕捧书而泣曰呜呼我
　　皇考之所以启佑后人而遗之休祉者固如是其盛哉夫惟精惟一允执厥中此帝王出治之本也以不忍人之心行不忍人之政此帝王为治之要也而我
　　皇考以是二者体之身心发之言论修之于宫阃之间行之于封域之内内外兼尽终始弗渝如耕之畔而罔敢越焉如匠之矩而罔敢舍焉其识度高明规模宏远盖已具帝王之体举而措之于治天下也特易易焉顾不能大有所为歛厥经纬施之一国故遗事之可书者仅止于斯而无由以见其功化之极也然即其所已书者观之实无愧于文王之德之纯惟我后之人能仰体而遵行之则可以为圣贤之君而天下万世且永享帝王至治之泽矣朕深恐弗类而勉思企及以庶几于善继善述焉于是乎序
　　宝训序曰朕惟周雅歌燕翼之谋鲁诗载有谷之颂自昔先德之美君道之善未有不垂后昆而昭来世者也宝训之作良以是哉仰惟我
　　皇考恭穆献皇帝睿哲天成姿表神异夙荷我
　　宪宗纯皇帝之眷独为优厚然嗜学体道頴敏卓越是以矩度自合言动不轻比奉藩入郢屏翰一方凡所举措莫不有道以至临朝御下恤士爱人君国之政一出粹白而无非可法退即书堂更日直讲进德之功未尝少懈虽远处藩服而瞻恋阙庭心实惓惓每有敷陈輙□大政其视河间东平之贤以善自娱者又不可以同年语也朕仰承休德奉
　　天命嗣大统出入起居罔敢逸豫一惟我
　　皇考之心为心
　　皇考之行是遵耳眷兹盛媺实难殚述可容以遽泯邪用是敬敕馆阁儒臣暨藩臣之悉训典者援古义例详加纂辑既为实录藏之天府又择其言行政事显而要者凡为目三十有九合十卷别为宝训如左呜呼我
　　皇考以纯一之性宽仁之德精切之学其鸿规懿范真与古帝王异世而同符非独行于一国而可施之天下非独法于一时而足垂之永久所以上延
　　天命启我后人者不其至乎朕以眇躬嗣而受之夫岂偶然而已哉不有叙论曷申永孝书曰有典有则贻厥子孙朕敢为
　　皇考颂并制为序示百世永以为宝之意云
　　○嘉靖五年十月壬戌
　　上亲制
　　皇考恭穆献皇帝恩纪含春诗集序颁赐群臣其文曰朕
　　皇考恭穆献皇帝所著有恩纪诗集乃弘治甲寅受命分封之国感
　　皇伯考孝宗皇帝鍚予之恩而纪之者也诗凡七卷其目有四自辇谷恩荣而下凡途间之兴国务之余至于书堂杂咏续骚吟诸作虽所指不同然皆主于纪
　　圣上之敷恩彰王国之殊遇以识无忘焉尔有含春堂稿则未之国时在大内西馆及出府所作分类立题随题叙事因事成章仅百三十余首而天文节候之大人物宫室苑囿之繁礼乐名物经史文章之奥大略具焉辅导之臣既汇而刻之
　　皇考亦各序其端跋其后简矣朕入嗣大统尝恭取而庄诵之见其写与刻俱不甚精恐无以昭示不朽乃命侍臣缮写重刻之以传敬为之序曰诗之为教以道性情而万事万物之理无不该古诗三百篇贯体用括鸿纤善恶并存以垂鉴戒其用归于使人得其情之正而已朕三复
　　皇考之诗庄重而典则丰腴而明鬯流出胸次从容自然浑浑乎商彝周鼎之朴而古也浩浩乎行云流水之顺而达也盖虽信口肆笔不假思索自不离乎性情之正而忠君孝亲仁民爱物之念每存乎其间上合古诗风雅遗意彼魏晋以降诸矦王名能诗者类多矜奇炫异雕锼锻炼以为工其性情远观乎
　　皇考之自序而诗之为用岂复有余蕴哉粤稽古昔成周圣王分宝玉于伯叔之国盘石之宗夹辅周室而所以登载赞咏之者无闻焉汉诸王就国惟明帝赐予其弟东平王苍珍宝服御器物甚备怀思有诗嘉其贤也□所作书记赋颂歌诗多所赞述今皆无传
　　孝庙之宠贲我
　　皇考见诸书翰形诸篇章不一而足不止成周宝玉之八汉明伏轼之吟而已岂非以
　　皇考圣性之高明德学之纯懿所当褒重而优礼之乎恩纪之诗揄扬赞颂于斯为至东平有不足言者矣朕初承指授学为诗句方在幼冲未有所得今几务之暇自三百篇至唐宋诸书皆尝涉其大旨间有述作亦惟陶写性情而不敢以是妨国政且免玩物丧志之尤耳仰思
　　皇考之教不可复得感怆何极然心声故存手泽斯在朝夕讽咏而玩索之庶几其有得哉是为序
　　○嘉靖六年八月庚申
　　上命学士张璁桂萼等纂脩大理全书至是以初稿六册呈览
