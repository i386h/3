<!-- { "loadSidebar": true } -->
　　天眷为民之主德或不类以为大惧惟敬惟一执之甚固畏天勤民不遑宁处曰敬维何怠荒必除郊则恭诚庙严孝趋肃于明廷慎于闲居省躬察咎儆戒无虞曰一维何纯乎天理弗参以三弗贰以二行顾其言终如其始静虗无欲日新不已贤圣法言备见诸经我其究之择善必精左右辅弼贵于忠贞我其任之鉴别必明斯之谓一斯之谓敬君敬既修万邦则止天亲民怀永延厥庆光前垂后绵衍蕃盛咨尔诸矦卿与大夫以至士庶一遵斯谟主敬协一罔敢或渝以保禄位以完其躯古有盘铭目接心警□□易敬日跻一德受命朕为斯箴拳拳希圣庶几□□易孙底于嘉靖其五箴注一心箴茫茫堪舆俯仰无垠人于其间＜耳少＞然有身是身之微太仓稊米参为三才曰惟心耳往古来今孰无此心心为形役乃兽乃禽惟口耳目手足动静投间抵隙为厥心病一心之微众欲攻之其与存者呜呼几希君子存诚克念克敬天君泰然百体从令堪舆是指天地说无垠是无有界限宋儒范氏浚作心箴说道茫茫然天地广大无有界限而人居其中便似太仓中一粒粟米天地这般大人身这般小人与天地参为三才者非以形体而言惟其心耳盖心为一身之主吾心克正则百体四肢莫不听其使令若心有一毫不正则被声色所移物欲所攻便动与理反岂不于人道违哉故范氏之作箴虽是常言西山真氏特录于大学衍义之中以献时君宋君虽未能体察而为后世告其致意也深其用功也至是予所嘉慕而味念之箴之作本于范氏非真西山发扬其孰能之哉呜呼念哉一视箴心兮本虗应物无迹操之有要视为之则蔽交于前其中则迁制之于外以安其内克己复礼久而诚矣视听言动四箴者乃宋儒程氏颐之所作也程氏说人之生也其性本善后被物欲交攻而此性始有不善视听言动四者或不能中此乃受病之处居中而制万事者心也心之所接必由视听德之不明不聪则言动皆违夫理然视若其首焉程氏说凡人于视不无被那诸般物色所蔽惟中心安之凡视无不明勿使外物荡其中常使中制于外可也书云视远惟明即此意也要操存之在吾心无有远迩视之如一辨其是非观其善恶以吾心之正为较察然后可免于昏乱之失矣朕惟人皆以视为明而人君所视者尤为要焉果以此为则深为益也凡观其邪正辨其贤否不为奸巧之所惑庶几忠与不肖不得并进用舍不至于倒置矣呜呼察之一听箴人有秉彝本乎天性知诱物化遂亡其正卓彼先觉知止有定闭邪存诚非礼勿听此程子言听之要说道视听乃为出言之机一或有差患必至矣前言视之之道此言听之之道夫人之于视或能察之然又恐听之未善也目视之既善耳听者须尽善可也耳目之间视听之际均为要焉若听之不审则无以知其是非故听言之际当分别其邪正勿使甘佞之言从入其心心既受之必为诱惑书云听德惟聪即此意也盖人生之于天具耳目口鼻之体口之与鼻无所禁者惟耳目为重故以视听为戒朕论之曰口与鼻之无所禁乃彼知之自然也耳目之与视听乃彼之不能先觉者也如口之嗜味知其甘辛酸苦尝之自能别也鼻之臭物知其好恶臭之自能择也目之于色爱其艳丽耳之于声则爱其音律殊不知艳丽音律□人为之也所以反受其害口鼻之觉故贤之于耳目也故程氏箴云卓彼先觉知止有定谓既能卓然先觉则自有定向而人君之听尤当审辨之也书云无稽之言勿听又云庶顽谗说震惊朕师此皆听德之要也人君于听纳之间当辨其忠谗而已忠言逆耳近于违我谗言可信近于逊我不能审择其患岂浅浅矣但使吾心泰定不为謟佞之徒以惑则所纳者未必不可所屏者未必不当惟吾心审断之而已呜呼审之一言箴人心之动因言以宣发禁躁妄内斯静专矧是枢机兴戎出好吉凶荣辱惟其所召伤易则诞伤烦则攴已肆物忤出悖来违非法不道钦哉训辞枢机者譬户之轴弩之牙也戎是兵戎好是喜好程子之意说凡人所言必谨其妄出轻发如弩之发矢度而思之务求其中焉言易则至于狂诞言烦不免于攴离非圣贤之法言不敢道之于口所以告来世之君子也朕因而论之曰凡人所言必求其合诸道理准诸经传然后可以为言也夫言以文身也书云惟口起羞大学云言悖而出者亦悖而入孝经云非先王之法言不敢道斯之谓也人之于言必加谨焉而人君之言犹当谨之先儒云王言如丝其出如纶王言如纶其出如綍人君之发号施令皆言也令出之善则四海从焉一或不善则四海违焉故凡出一言发一令皆当合于天理之公因诸人情之所向背若或徒用已之聪明恃其尊大肆意信口不论事理之得失民情之好恶小则遗当时之患大则致千百年之祸可不戒畏之哉程氏之作箴其用心也至矣呜呼谨之一动箴哲人知几诚之于思志士励行守之于为顺理则裕从欲惟危造次克念战兢自持习与性成圣贤同归哲人是明哲之人志士是有德行之士诚是念之实守是行之笃理即天理欲即人欲程子说凡人所动作便不可轻举妄动当审事机可否之如何天理人欲之所在思其事之巨细为其所当为然后动与道合无有坠失狂躁之病战兢惕励如此者惟哲人乃能之君子可不谨之哉朕因而论曰凡人所动为当求合于道理察其当为与所不当为精别而行之可也而人君之所动为尤重焉盖君者以一身为宰万事不可适己之欲与夫听信谗佞轻举妄动或恃中国之强而好征伐或盘游无度而残虐百姓凡此类者不可枚举姑说其大者言之一举动之间上违
　　天意下拂民心而败亡之祸随之是可不畏惧也哉程氏之作箴其用心也至矣呜呼畏之斯四箴者作之在于程颐以斯四箴而致其君者乃吾辅臣张璁也颐之作箴其见道之如此而动于礼合宜朕未之宜君子必如矣夫今璁以此言而告朕与夫昔议礼之持正可谓允蹈之哉朕罔闻于学特因是而注释其义于以嘉璁之忠爱于以示君子之人呜呼箴之功宜不在程氏而在于璁也哉用录此于末云耳
　　○闰十月戊子
　　上谕大学士张璁等曰朕惟今已寒月例暂免经筵日讲但朕以洪范未终其篇故未循例暂免又恐卿等侍朝侍讲时久而心有勿安或有谓朕曰为学贵有终始亦在乎笃行不在其急迫与徒知也斯实至说但恐中绝而不能贯通今欲暂停经筵日讲待终其篇而暂止卿璁等不为例日轮一人侍班一人侍讲讲官该日进讲并鼎臣亦不为例暂免入朝参正入讲殿进讲庶得以从容进讲不得使气促讲而朕亦安听讲角□羊或得于领会矣璁等＜锍-釒＞辞
　　上复谕曰兹览卿等所奏昨日朕调讲学事宜谓除鼎臣等钦遵外卿二人仍如故得以心安者朕惟欲心安当先安君可也如此不过徒以自安耳斯不为定例计日可终宜承朕命
　　○丁酉
　　御制十六字箴曰卓尔之见一贯之唯学圣君子勖哉勿伪出示辅臣刑部尚书胡世宁因推广
　　上意为＜锍-釒＞角□羊上之
　　上嘉纳焉
　　○嘉靖八年十二月己巳
　　上谕辅臣曰朕昨思周书金縢篇未闻讲想因武王得疾为不佳亦通篇止说此意之始末又不可使缺其角□羊着讲官补撰成录来又尚书中所亡之篇今果存否朕欲闻之
　　○嘉靖九年三月甲寅
　　上谕大学士张璁曰朕近以新刻真德秀所着大学衍义卷之首记之曰格致诚正之方修斋治平之道用以识是书所以教人之方兹特以赐卿卿于辅赞政机之暇时为翻阅当以是书及二典三谟之言朝夕陈之璁＜锍-釒＞谢因劝
　　上力行絜矩之道以孟子所言急先务急亲贤二语为法
　　上曰阅卿＜锍-釒＞朕当勉之
　　○十二月丁丑
　　上以文华殿东室奉浮图像不经撤去之改设先圣先师伏羲神农黄帝尧舜禹汤文武周公孔子神位先圣先师伏羲等九龛南向周孔二龛东西向
　　上自为祭文行奉安神位礼并令辅臣张璁等及讲官徐缙等入拜礼毕
　　上御殿西室宣璁等谕曰朕奉先圣先师神位于此庶有所起敬起慕以为进修之地朕不聪赖先圣先师启□于冥冥之中然启沃交修之力实望于卿等罔朕□□等对曰
　　皇上景仰哲王以图治化臣等敢不敬承下风各赐茶叩头而退
　　上乃告于
　　奉先
　　崇先二殿敕谕璁曰朕以奉安圣师告于
　　祖考礼成朕惟
　　祖考圣师岂无以加教于朕者须卿等言兹可遍示萼銮时缙＜鼎-目日＞臣诰孔晖言潮人各以经书大旨一章既讲角□羊之尤要启沃之实交修之诚切于身心政事风俗民情为目前紧要者来陈勿相通谋人各自献其诚庶不负朕所望焉
　　○嘉靖十二年八月甲寅
　　御制作字诗示辅臣曰闲提月管试新毫饱醮乌香溅碧醪只是心正教笔正莫用研思起妄劳次日复赋诗曰摹临一纸恐非真书再三篇未费神大哉虞训深吾契为教嗣是重臣邻命大学士张孚敬等俱和之
　　○嘉靖十三年十一月丙辰
　　上谕辅臣张孚敬李时曰兹文华饱新但九五斋书轴未成精一堂额未悬朕惟此冠裳所在欲更定其名今日卿等可与礼官往视东室绘敬一二字及诚意正心四字西取汉文帝止辇受谏唐太宗纳魏徵十思＜锍-釒＞为图
　　○嘉靖十五年七月庚辰礼部覆湖广道御史徐九皋奏请博采历代遗书及皇明名儒著述储之中秘因请
　　上于万几之暇召见讲读侍从诸臣咨论经史
　　上曰书籍充栋学者莫知所用心亦虗名耳苟以经书所载者躬修力践致治有余何以多为且此心不养以正即召见无益也其已之
　　大明世宗肃皇帝宝训卷之三终
　大明世宗肃皇帝宝训卷之四  
　　光禄大夫柱国少傅兼太子太傅礼部尚书武英殿大学士臣吕  本谨校  南京礼部祠祭清吏司郎中臣陈治本  南京兵部职方清吏司主事臣朱  锦  南京工部虞衡清吏司郎中臣吕胤昌谨阅
　　节俭
　　○正德十六年十二月己亥光禄寺少卿宋镗奏本寺上供器皿多留中不发以致供应不敷请严行查核
　　上曰光禄寺供应器皿俱系小民脂膏造办甚为可惜见在宫者令尽数发出以后每日照原进数发与该寺官厨收领仍令本寺官用心查考出入有损失欠少指实参奏
　　○嘉靖元年正月丙寅工部奏光禄寺岁增内用薪炭之数
　　上曰此皆出诸民力宜申谕各署官厨诸役加意樽节爱惜勿得妄费重累小民
　　○嘉靖五年二月甲寅朔御史雷应龙言光禄寺岁供鹰犬肉并虫鸟菉豆薥秫费民财以千万计请悉罢之
　　上曰朕即位以来凡百玩好不经耳目惟欲慎德图治以安民生鹰犬虫蚁一无所益每岁畜餋乃耗费以万千计该管官查数以闻已御马监及豹房鹰房诸司上所畜禽兽之数
　　上曰鹰大虫蚁等项俱系无益之物徒费餋给所司量留可用者余悉纵遣之鹰房内臣以
　　祖庙献新请量留鹰犬备用
　　上不许诏自今献新品物悉依会典事例供办于是召民分佃餋鹰地土九十八顷七十余亩悉恳为田徵其租银输之太仓出餋鹰官军陈璋等六百二十五人罢还原伍
　　○嘉靖七年闰十月乙亥
　　上谕阁臣曰内承运库以金宝珍珠叚疋乏用为言但他每所言亦是为公用朕不以珍宝为尚况我
　　祖宗朝所积岂尽无之今稽察寻检委的缺乏用度若论所用甚多每遇一节进
　　两宫并赐用首饰数副计用金一次该七八百两珍宝该二三千颗块岁以常为如前者
