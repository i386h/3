<!-- { "loadSidebar": true } -->
　　圣母增二字又未知可否复密与卿计然方谕内阁一清言献字习称已久恐不可动其字数多少请俟
　　上裁已
　　上复欲加纯慎二字于
　　皇考尊谥中一清言慎字不如圣字
　　上曰卿昨复谓
　　皇考尊谥中纯慎二字宜更作圣字足见忠恳求当至意夫谥之称者所关非小故曰大行受大名但朕前拟者不敢不尽其实用一慎字以见我
　　皇考昔臣事
　　两朝敬慎谨恪之意孟子曰君尽君道臣尽臣道各尽所当为皆法尧舜而已故曰慎以显之若用圣字亦好谥法云礼义通名曰圣但朕未之决仍咨于卿可再详议来用一清言慎固美德若赞述君德必以圣字为重且
　　献皇今为
　　天子之父己崇大号必得此字庶于
　　圣母
　　圣上相安
　　上乃从之敕谕礼部曰朕承
　　天命入缵
　　祖宗丕图嗣统之初
　　祖母寿安皇太后方在万福之时宜加上
　　太皇太后尊号而当时礼官昧于正礼谬执偏见止加称
　　皇太后朕亦不明于礼而后每念及此心实不安今宜追上为
　　太皇太后尊谥仍旧又仰思我
　　皇考罔极之恩莫可名言虽追尊天子之称用天子礼乐而尊谥止于恭穆二字似与籓王无异今宜加上数字以尽追慕之情及我
　　圣母章圣皇太后诞育眇躬恩德深厚徽号亦似太简宜加二字以申朕爱敬之□乃奉册宝诣
　　清宁宫加上
　　圣母章圣皇太后尊号曰
　　章圣慈仁皇太后追上
　　孝惠皇太后尊号曰
　　孝惠康肃温仁懿顺协天祐圣大皇太后
　　恭穆献皇帝尊谥曰
　　恭睿渊仁宽穆纯圣献皇帝礼成
　　上御奉天殿文武百官上表称贺诏告天下诏曰朕闻圣人之孝以尊亲为大人君为治以孝敬为先匪泥情率意之所敢私实古圣帝明王之要道者也朕以藩服仰荷
　　天命奉我
　　皇兄遗诏遵我
　　圣祖兄终弟及之文令朕入奉
　　祖宗大统自即位之始首命礼部官会廷臣集议称号等项柰何左右大臣缪主非礼之议各曹卿佐妄考不经之言谓父子可绝其亲执后世为人后之说是以统嗣无分纪纲隳失人伦几致不明考议几于聚讼当是时朕徒存追报之诚见闻罔有所得上赖
　　皇天鉴祐赍我贤良大明大伦已各正其天序
　　尊称
　　尊号尚未合乎彝章是非奸党所能为实由朕冲眛无知之所致也今追惟我
　　皇祖妣孝惠皇太后夙事
　　皇祖勤俭齐庄其
　　尊称未尽我
　　皇考恭穆献皇帝玄德昭彰宽仁纯粹
　　圣母章圣皇太后静善淑哲克禆内治诞育朕躬深恩罔极慕鞠劳训诲之无可酬肆洪仁峻德亦曷以颂追报之忱既莫能伸揄扬之诚又未少罄兹复参稽典制爰据舆情遣官祗告于
　　天地
　　宗庙
　　社稷于今年七月初十日恭奉册宝追上
　　皇祖妣尊号为
　　孝惠康肃温仁懿顺协天祐圣太皇太后加上
　　皇考尊谥为
　　章圣慈仁皇太后呜呼立孝尊亲俾示追崇之道推恩宗族诞敷大赉之仁自亲亲以及于恤民爰长长以至于爱物尚期贤佐共致雍熙庶副朕所素愿用光
　　祖考之庥诏告天下咸使闻知既而复撰加上
　　皇考尊谥记以示群臣记曰朕闻天子之孝以尊亲为大而尊亲之大又无过于显称也朕宗支藩服以伦序承
　　天明命应
　　太祖兄终弟及之训奉
　　皇兄遗诏八缵洪图是皆赖
　　天地大造
　　祖宗余荫我
　　皇考
　　圣母庆泽所钟故衍及予冲人获登大位自即位之始首命廷臣集议称号等项一会则引宋濮安懿王之事二会借程氏之臆说三会用曹魏之私语厥后议奏不知凡几视三纲若细事灭弃人伦违逆天道横议纷纭几于聚讼所幸
　　天鉴在上阴隲斯伦致有忠义方正之臣代为阐明大道而少傅张璁首为挺争后诸正士继出力赞予一人图复斯礼面讲数回诏更三遍然而群奸犹未省悟故止上我
　　皇考尊称曰恭穆献皇帝此非但群邪所为而实朕惑彼巧言不聪不察之过今年夏五月朕思
　　皇考称号未当乃谋及师保辅导之臣会大典告成之日是为六月一日辅臣连佥以对宜加称号以尽孝思遂敕礼部议应行事宜朕亲定
　　尊谥曰恭睿者言温恭睿圣之意曰渊仁者言深仁流庆之意曰宽穆者言博大清肃之意曰纯圣者言纯一通明之意又献之一字为聪明睿智之称况
　　先朝之所鍚又纯一二字亦我
　　皇考之尝自号者也卜七月初十日吉时遣官祗告于
天地
　　宗庙
　　社稷朕亲奉玉册玉宝率文武群臣躬诣
　　世庙加上
　　皇考尊谥曰
　　恭睿渊仁宽穆纯圣献皇帝呜呼我
　　皇考睿功圣德巍巍乎荡荡乎无可得而形容之也岂言词所能尽但人子一念孝思出自衷情庶几伸予追慕之诚耳诗曰哀哀父母生我劬劳欲报之德昊天罔极用是复刻诸贞珉藏
　　陵殿之隙地以示后人是为记
　　○十一月丁巳
　　上谕大学士杨一清等曰朕惟明伦大典与诸司不同所以明人伦之至要分邪正之所为辨公私之得失论统嗣之不同著忠欺之情状昭古今之是非于以俟来者之圣而不惑者也其宗室中须使通知不必止及亲王外虽不能偏给令其抄布其内外衙门官员当给者可议来行于是给在京文武大臣各部五品以下令礼部翻刻小本以偏给之在外各王府及各布政使司直隶各府俱给一部令再翻刻偏予所属
　　复奉
　　上谕阁臣曰前者讲官董玘等奏讨书籍及
　　皇考睿书内除各以书颁赐补赐外惟
　　皇考手泽未赐朕昨检寻得数纸已前年与朕讫尝散给大臣者朕又奏云闻
　　皇考所书真篆等项大小字有数千百幅今未蒙给下见今讲官陈请
　　圣母曰
　　先帝手书岂止数千百纸已但吾未亲查收而内使陈得都将焚了朕闻心切痛恨曰得罪可不治乎蒙训曰彼时吾将亲检收藏以付汝则得岂得如是为之姑已焉今虽有数纸欲分赐但须用宝记方明前次文曰
　　恭穆献皇帝睿笔而今加上
　　尊谥似不宜用朕欲于幅上亲书曰
　　皇考手泽四字用钦文之玺盖之下面仍用嘉靖年制图书一颗未知可否与卿等议定行
　　圣孝二尊亲
　　○嘉靖九年十二月乙亥刻
　　圣母女训成
　　上亲序其后曰朕
　　圣母章圣慈仁皇太后昔在藩邸尝著一书名曰女训朕
　　皇考恭睿渊仁宽穆纯圣献皇帝亲洒奎章冠诸卷首
　　圣母亦自序于其次朕几务之暇因阅旧笥积册乃获遂出示辅臣暨日讲礼官等又命同朕
　　孝慈高皇后传
　　仁圣文皇后内训刊授皇后颁之天下辅部诸臣进奏曰可乃于十月十有七日朕躬告于
　　祖考
　　列圣
　　圣母亲授于皇后张氏十二月望后三日刻工告就礼官装潢进览先该辅臣少傅璁等谓朕宜为之序至是礼官时等又谓朕宜序之阐扬
　　圣母恩德于以昭示无穷朕未之轻举以为朕
　　皇考既序诸首
　　圣母又序诸次已无余蕴矣又不待朕复赘之矣是日因诣
　　圣母前奏陈书完即蒙
　　慈命曰汝其序之庶可为传朕惶拜受命退而思之朕
　　严慈之圣德非言可名之也
　　考
　　母之教育非言可酬之也但辅臣宗伯交请为序之朕又面承
　　慈命安敢故违所愧无学而为之文也其作书之详关系教化则我
　　皇考圣谟备矣以身为教与作训以教之之意则我
　　圣母慈训备矣但称善君亲臣子至情朕谨顿首言曰我
　　皇考日跻圣敬之功天授钦明之德我
　　圣母克配乾元躬备圣善徽柔恭懿仁顺贞慈
　　皇考致治于一国而远可平乎天下将不让唐虞矣
　　圣母为范以一身而风可并乎二南将不独成周矣
　　皇考本乎至性
　　圣母原乎自有非他伪饰以诬人者故德并格于
　　皇天孝共孚于
　　祖考乃流庆冲人泽及眇昧仰荷
　　天命入主祀典实由
　　皇考
　　圣母圣功懿德之所来也兹训之一书实我
　　圣母躬行体践之事历历可考子孙臣民诚能以传训之书研精致力一言一行动遵行之静思诵之必王后有姜班之美侯妃著二顺之休夫人可齐敬姜之名士庶人妻获轲子之贤矣然于内则皇后朕又切有望焉掇拾数言以表人子爱亲之意如此如谓阐扬恩德昭示无穷者则纵使中欲为而口实不能言耳明识博学者其谅朕之心幸勿诮斥云尔
　　○嘉靖十年六月戊辰冠带官李武以
　　献皇帝所赐阳春台北望诗一轴来上且乞宣付史馆礼部议所上诗文备载于恩纪含春堂集内武一念忠敬宜量加赏赍还其原轴仍令收藏以彰恩赐
　　上曰
　　皇考圣制诗序其即缮写令有司于从岵山建亭刻石识我
　　皇考所游之地以申朕孝思之诚诗轴仍付武收藏赏纻丝一表里礼部又请
　　上亲洒宸翰识记岁月许之乃识其后曰登阳春台北望诗者朕
　　皇考恭睿献皇帝之圣制也叙事甚详已具载
　　皇考序中近因钦天监副李源次男本监生李武奏进盖源昔奉我
　　皇考伯命往供事建造府第之时故源获赐而家藏之伊男武俱进亦所以彰我
　　皇考圣德一时感赋未尝不寓以忠孝之情所谓非
　　圣人而弗能斯时也已载于
　　皇考恩纪含春集中今共辅臣计乃复命工部侍郎黎奭董工构一亭于本台之原处以俾来者知我
　　皇考尝一登眺焉朕因谕之曰建亭以奉
　　圣制所以示将来耳勿得崇奢务华唯图经久可也庶不□我
　　皇考素尚恭俭之盛德亭既竣工奉立罔忽礼卿奏朕宜识之朕于是顿首谨识于末云既而原任引礼舍人传旨复进
　　献皇帝所制阳春台赋
　　上命并刻于石仍识之曰朕
　　皇考恭睿献皇帝所制阳春台诗及赋者诗既奉刻贞珉兹得原任引礼舍人傅贞以赋奏亦见忠意朕复命亚司空奭再立石而奉刻之俾来者知所由也夫是赋与诗俱载之
　　皇考恩记含春堂诗集中斯举不过识朕
　　皇考神游尝及之地若夫论古今事迹人物形胜与朕
　　皇考自叙所谓皆载在兹赋中已昭然灿然矣不必复赘矣谨述此以恭识焉
　　○八月甲申以无逸殿庭
　　上亲制祝文祭告于
　　崇先殿曰予昔承
　　圣教以农务不可不知追忆
　　严训近命工构殿亭一区于西苑之迎和门殿扁曰无逸北面恭书
　　皇考亲制农家忙一律而刻之用传悠久末附以子所记述今工告备面奏无由敬此敬告伏希
　　皇考鉴知俾名此心恒存终始无替以光
　　圣教于将来谨告
　　○嘉靖十五年十二月乙未先是
　　上面谕礼部尚书夏言
　　宗庙告成将布诏覃恩海内
　　两宫皇太后未隆徽称朕心未安卿等宜议拟以闻既而内阁复传
　　圣谕
　　两宫徽号并加二字于是言奏
　　两宫皇太后尊同行辈名分不殊徽号字数并宜一体
　　昭圣康惠慈寿皇太后原六字今宜加二字
　　圣后章圣慈仁皇太后原四字今宜加四字
　　上曰
　　两宫行辈同尊本是相等非姑妇也
　　皇伯母原系
　　皇兄所上六字故今似多耳昨辅臣及今卿等既以为宜并用八字其如拟行之
　　○嘉靖十七年六月丙辰先是致仕杨州府通判同知丰坊奏请如古者建明加尊
　　皇考献皇帝号称宗以配
　　上帝下礼部会议尚书严嵩等言
　　献皇功德诚宜配
　　帝若称宗则当祔
