<!-- { "loadSidebar": true } -->
　　祖宗大统朝夕战兢不遑宁处何自即位以来灾变频仍旱潦相继岁复一岁无处无之生民流亡朕甚恐惧此非朕官非人以虐民欤或贤与不肖进退倒置欤或劝惩之典而失其宜欤抑为我选任者而失公平之道欤夫天听自我民听天视自我民视非民不聊生而天垂深戒如此何欤至于内有盗贼之扰外有夷狄之患此亦以为民之害者民为邦本而使饥寒困苦流离荒亡至于如此邦欲安而得乎朕虽存保邦安民之念求其所以实无一得朕欲俾灾沴潜消民安堵盗贼息边方靖财充而食足不知如之何可以臻此特进尔多士于廷尔多士明于王道有日矣目睹时艰岂无真识的见以匡我者当悉心吐露推衍所著于篇朕当勉为亲览焉勿謟勿惮勿泛勿略庶副朕意
　　○癸丑辅臣杨一清等拟廷试优卷罗洪先程文德杨名唐顺之陈束任瀚六卷进呈
　　上一一品题卷首各有批语于洪先曰学正有见言谠而意必忠宜擢之首者于文德曰探本之论于名曰能守圣学以为本此乃知要之说于顺之曰条论精详殆尽于束曰仁智之用本诸吾心此不易之说于瀚曰勉吾敬一之为主忠哉批毕谕辅臣曰卿等昨以六卷分优与稍优各三来看以为制题出自朕制者前数日所为制题亦偶得之耳至于取士则不可不慎者也兹以每览之三过既无所知况兼目疾小作不过勉取卿等所拟之第而分别之其未知果可与否卿等宜仍同读卷官再加参阅务求公当庶得真才而为他日之用勿以朕之昧意强拟为宜否则岂不自取试才之失欤
　　○嘉靖十一年三月甲子
　　上亲策试天下举人制曰朕惟人君奉
　　天命以统亿兆而为之主必先之以咸有乐生俾遂其安欲然后庶几尽父母斯民之任为无愧焉夫民之所安者所欲者必首之以衣与食使无衣无食未免有冻馁死亡流离困苦之害夫匪耕则何以取食弗蚕则何以资衣斯二者亦王者之所念而忧者也今也耕者无几而食者众蚕者甚稀而衣者多又加以水旱虫蝗之为灾游惰冗杂之为害边有烟尘内有盗贼无怪乎民受其殃而日甚一日也固本朕不类寡昧所致上不能参调化机下不能作兴治理实忧而且愧焉然时有今昔权有通变不知何道可以致雨晹时若灾害不生百姓足食足衣力乎农而务乎织顺乎道而归乎化子诸士明于理识夫时蕴抱于内而有以资我亦既久矣当直陈所见所知备述于篇朕亲览焉勿惮勿隐
　　○嘉靖十四年四月壬辰
　　上亲策试天下举人制曰朕思首自三代以来迄于宋终中间虽历世有久近而其君之历年亦有长短要之皆自其为君者何如耳但传云惟周之历世最多国祚恒久然周之所以享祚久本于文武之所积累亦后之继承者能保持之耳上至夏□垂及唐宋亦若是焉皆基之于先王德泽洽于民心亦继之以嗣王能尽持盈满之道也洪惟朕
　　太祖高皇帝代
　　天复世重肇中华建振古无比之功德朕
　　太宗继述于草创之初
　　列圣遵承于大定之后百有六十余载传之于今朕以宗支方在冲昧之年入承
　　祖位幼弱不才多招灾害于民兹来思
　　祖宗创造万艰惕然悚惧朕欲长保洪业于无穷有隆弗替永
　　宗社万＜礻冀＞之固保家国千世之传民得以遂生物得以适所如上之良法要道朕心慕之思之不知何以得此故进尔多士于堂尔等蕴持既久王政素闲于怀可罄所知以告朕朕将亲择而勉之钦哉
　　○丙申
　　上御文华殿读卷官以次呈卷毕
　　上览之降谕曰卿等所进卷朕各览一周其上一卷正合题意夫周道善而备□所取法其上三说仁礼为用夫仁基之礼成之亦甚得其意其上能敬可以保治矣其上二略泛而滞于行其下二却似谠虽与题不合言以时事故朕取之可二甲首余以次列去于是礼部请以
　　圣谕恭列登科录篇首其十二人策对俱以次刊刻从之
　　○嘉靖十七年三月戊子
　　上亲策试天下举人制曰朕闻立天之道曰阴与阳立地之道曰柔与刚立人之道曰仁与义三才之道一而已何又有去义为论乎于是未免贤者自相私反必如圣经而后可且今人尤大非贤者及人君才一用义即谓严刻乃作言曰上任刑以为治非三代之治也却一不之反于已三代之人皆人也不待义临而自持惟恐放侈今之人果三代之同欤将利之自贪欲之自纵国而罔思民而罔恤以致于上下礼度悉不之慎为之君人者可不一教一治之是非当否抑果当乎朕祗承
　　天位惟民自保何官人者比比皆负国虐民之徒奚为用哉尔多士师孔子之学必心孔子之心将此心之平正陈为篇列以除弊革私之道衍为仁育义断之方以告我勿讳勿欺览之
　　○嘉靖二十年三月甲辰读卷官以殿试卷进
　　上阅毕乃降谕曰言拟上十二卷朕更加次第卿等即再阅之勿以为未敢务求其是云今年庶吉士之选当举行
　　○嘉靖二十三年三月癸丑
　　上亲策试天下举人制曰朕惟文武二道并用而不可缺与偏者也传曰张皇六师又曰其克诘尔戎兵此非好于用兵耶朕
　　皇祖高皇帝以武功定天下即位之始思欲偃武脩文以德化天下至于
　　列圣相承＜棥心＞脩文德海宇乂安国家无事朕以支末上承
　　天命入缵宝位兹越二旬载矣夫何连岁以来北虏寇疆入我中国若蹈无人之境残我天民前所未有本之以朕罔德基之立于中是以教化莫克行于外者也然朕又闻之曰帝王之政守在四夷今朕欲求长治久安之术无出于守之一端欲得其守之之道当何施用以尽其长且久焉尔多士抱经世之略亦有日矣宜各著于篇朕将采而行之毋忌毋隐
　　○嘉靖二十九年三月己卯
　　上亲策试天下举人制曰朕恭承
　　天命君主兆民二十有九年于兹矣顾论治者往往以敬
　　天勤民为务古先帝王之所以兴道致治与我
　　祖宗之所以立极垂宪要不外此二者其为治之迹可举而言之欤朕寅奉
　　上玄钦若
　　天道而凡以惠恤计安乎斯民者未尝湏臾少懈其念比岁以来嘉祥屡臻方内又宁天人交应之机不可诬也然水旱馑荒苖狄不靖民生未遂治化未孚岂朕诚之必有未尽者亦或任事之臣亲民之吏果能都体朕勤恤之心也欤无乃玩愒贪残弗念于民者欤欲俾休徵时若边警不闻百工克厘庶绩咸熙不令一夫失其所朕志也当何道而可以臻此尔多士蕴蓄有日岂无我助者宜明著于篇毋泛毋隐朕将亲览焉
　　○嘉靖三十二年三月辛卯
　　上亲策试天下举人制曰朕闻后克艰厥后臣克艰厥臣者是上下之职均有甚不易之理昏才之主亦多此为上者曷自不勉诸朕承
　　皇考
　　皇妣近泽所钟丕荷
　　上天明命简畀后职勉法
　　祖宗敬
　　天爱民由胞及与未尝敢忽何为臣者无克艰之思每怀欺于谤甚至勾沙漠以为骨肉但逞劫主之逆不顾胞与之害此其至大者他皆可例焉君逸臣劳都能言诸口心身力行甚少先行其言之圣训视作空言矣尔多士身未居于位而心志正在明白地闻见久矣必有不易之论宜直列于篇以对
　　○嘉靖三十五年三月甲戌
　　上亲策试天下举人制曰朕惟
　　天命立君以宰于率土必有分理协助之臣所谓邻哉也吁尧舜之克圣不有高贤大良之助岂二圣独劳耶夫以古之元首股肱真是一体上下相资不若兹时之大不同者朕以心腹置人心腹中何乃视我仇讎焉安望为国恤民也朕固无知人之哲能官之智我欲闻是知能之方尔多士目睹既真当有益我知能之道悉著以对勿讳勿欺
　　○嘉靖三十八年三月丁亥
　　上亲策试天下举人制曰朕恭承
　　上天明命君此华夷亦既有年矣夙夜持敬不敢怠恣一念在民欲人人得所夫何与我共理者彼各一心皆未见以我心而是体百务惟欺君以欺
　　天害民亦害物彼尝言之者后尽背而弃之夫大学之道专以用人理财为急用得其人政自治财理得宜用是足吁人之不我用而代理之责岂我独能耶兹欲闻人得用财得理以致治羙刑平尊华遁夷久安之计何道可臻尔多士其言之必尽所怀焉
　　育才
　　○嘉靖九年七月甲午都给事中王汝梅御史赵兑俱以申敕各提学官正大命题严慎入学为请礼部覆奏
　　上曰国家以文取士文体所系全在提学一官必湏崇雅黜浮然后士习可变且诸生廪增有额其附学者岂宜反过正数民间一切子弟规避徭役营求入学提学官多循情市恩政纪何在其令从实校文简汰其老稚庸凡不堪作餋者若奉行不实听抚按官参究以闻
　　○嘉靖十年正月庚子礼部尚书李时等以岁贡法坏请脩复
　　祖制抡选真才
　　上曰朕惟
　　祖宗朝设立岁贡之法实万古里选之制期得真才以资国用迩来生员苟得帮廪即计充贡有日往往有不脩行检挟制官司欺蔑乡里甚至亏缺伦理玷辱衣冠及有学问荒疏年力衰迈有司不问贤否止计食粮浅深一概循资充贡却又多选任教官以为人师欲求人才长进诚不可得自今岁贡生员务令州县提调官选有学行者方许起送巡按御史会提学官并布按两司从公考核照常数贡举先尽廪膳如果无人许于增广附学内考取不颛论食粮浅深以袭旧毙即有年老不堪教餋者令提学官严加考选无行者黜退为民其余量予衣巾终身廪膳有缺提学者毋得輙听权要子弟滥与收补如未得人宁令空缺其岁贡入京廷试其衰老无学及行检不修者所贡举官一体坐罪不贷国子监见坐监生员该部还查照旧规定拟以闻
　　○嘉靖十一年正月壬申礼部尚书夏言以岁当会试条奏正文体定程式简考官三事
　　上曰文运有关国运所系不细近来士子经义诡异艰深大坏文体诚为害治其出榜晓谕今年会试文卷必纯正典雅明白通鬯者方得中式若有仍前钩棘诡僻痛加黜落甚则令主考官奏闻处治余俱如议
　　○嘉靖二十九年闰六月丁丑礼部覆给事中杨允绳奏请慎选师儒以端士习
　　上曰提学官士子表率自今宜慎选行谊端方者为之不得徒尚文艺循资滥推
　　审用舍
　　○嘉靖二年三月壬寅朔给事中安磐言御史曹嘉论列廷臣至五十人分为四等夫上有礼貌大臣之心而小臣肆其轻侮恐非太平之世宜有
　　上曰人才难得知人尤难诸臣推议公举试有效劳鉴在朕心曹嘉以一己之见妄加评品殊昧大体其各安职守竭忠图报无相诋讦乖雍穆之风
　　○嘉靖四年九月乙亥吏部尚书廖纪言诸臣有托病求去甚有出位妄言窃其名以为异日起用之地士习大坏宜照旧例有以制之迩来官不久任迁转大频人无固志宜如
　　祖宗朝有司九年为满不次超擢又昔年致仕大臣年力未衰才识可用者乞量加升用
　　上曰卿所奏深切治体臣子事君当务诚实自今有假托餋病致仕者俱不准京官年七十以上衰朽不能任事方面官六十以上方准致仕外官不准餋病京官真病不能行动者方准有不奏弃官及奏不侯命而去者许该部科道及抚按官紏举各罢职不叙言官被责者量年渐次擢用病痊赴部仍照旧选除不许改调别衙门守令俱以九年为满有政绩卓异者不拘进士举人监生依拟升秩仍旧管事风宪有缺于三年以上知县行取选用方面官照旧例佥事递升副使按察使参议递升参政布政即于本省及附近省分升不必骤迁数易以致奔走废事起用诸臣所司因事奏请朝廷自有斟酌
　　○嘉靖五年六月壬戌少詹事霍韬议奏内外官升迁资格
