<!-- { "loadSidebar": true } -->
　　光禄大夫柱国少傅兼太子太傅礼部尚书武英殿太学士臣吕  本谨校  南京礼部祠祭清吏司郎中臣陈治本  南京兵部职方清吏司主事臣朱  锦  南京工部虞衡清吏司郎中臣吕胤昌谨阅
　　正祀典下群情
　　○嘉靖八年八月壬午
　　上谕礼部惟我
　　太祖高皇帝定严祭祀之条于
　　皇明祖训内山川诸神之祭皆无遣代之者后以出入不便命官行礼今灾变多端宜祷于神以祈转化是年秋祭山川诸神朕欲亲往其为朕具仪部覆旧山川等祭例于中夜行礼
　　圣驾先一日出郊宿于斋坛祭毕复俟侵晨回銮计越两日方可毕事臣等以为祭有大小礼有隆杀若祀山川礼仪与祭天无异非所以明品秩而尊神灵宜比祀先农例先时斋戒至五鼓
　　驾出诣
　　郊坛昧爽行礼百官陪从其侍卫仪从悉依今春祈祷之仪
　　上曰祭祀重事不可苟简祀神之仪须有隆杀人君事天若事亲礼神犹敬长应行礼仪仍详议以闻议上有先期遣告
　　太庙及是日迎神送神诸礼
　　上曰庙告官不必遣其迎神用两拜礼送亦如之部复奏洪武十年
　　太祖高皇帝祭山川诸神
　　上亲行中七坛礼余坛以功臣分祀及详祀文内载月将城隍等神俱为一通则两庑六坛俱在祀内似可免分献又近年遣官行礼亦无分献者乞
　　圣裁报曰祝文如旧两庑遵我
　　太祖钦定典礼东庑遣大学士翟銮西庑吏部尚书方献夫各行祀行礼驾回作乐如例
　　上复与辅臣杨一清等议所服欲用皮弁一清等考之会典集礼中俱不载服制疑未敢决既而见内阁所藏存心录内载祭太岁风云雷雨岳镇海滨仪注
　　皇帝具皮弁服行礼因上言
　　太祖高皇帝载之存心录正与
　　圣谕相合
　　圣祖神孙一道非臣下所能仰及宜下所司著之令甲使后世有所遵承制曰可
　　○嘉靖九年正月庚申
　　上谕礼部朕以冲昧入承
　　祖位敢不率由旧章以免愆过顾礼义之实重且大焉朕每以祭
　　太社
　　太稷奉我
　　太祖
　　太宗配窃有疑焉夫
　　天地至尊次则
　　宗庙又次则
　　社稷此次序尊杀之理也奉
　　祖配
　　天则正矣又奉
　　祖配
　　社岂不失其序欤或谓以祖配社乃亲亲之道也此我
　　皇祖时礼官之失也又谓后土勾龙氏乃共工之子祭之无义夫勾龙氏有水土之功故取之配社犹以后稷配稷同也未尝论其人况父不善而可恶及其子乎至如奉
　　祖配社尤为弗当屈其所尊义实不安兹乃不可不正之典亦非变更者宜如我
　　皇祖高皇帝之制
　　太社以后土勾龙氏配
　　太稷以后稷氏配详议具奏礼部言祀事重典请集多官会议
　　上曰尊
　　祖配
　　天具载礼制并无奉
　　祖配
　　社之文卿等亦曰未闻其他异论之徒不足为较第宜求之人心可与否耳夫人未有不同不过是昔非今破乱吾事卿等既恐持论不一其亟集廷臣议同者列名具＜锍-釒＞异者自＜锍-釒＞以闻于是大学士张璁翟銮等议皆与
　　上意合
　　上遂命先期择日躬告
　　太庙及
　　社稷礼卿时告
　　后土勾龙氏
　　后稷氏设坛行礼其神牌即行成造具仪以闻
　　○八月甲申
　　上谕辅臣曰廖道南尝言姚广孝弗宜配享
　　太庙夫广孝在我
　　皇祖时建功立事配享已久或不当辶□处更但广孝系释民之徒使从诸功臣并食于
　　德祖
　　太祖之侧恐犹未安礼官虽曰遵畏成典实非敬崇
　　祖宗之道卿等其加思之于是礼部尚书李时同大学士张璁桂萼等议请移祀于大隆兴寺内每岁春秋遣太常寺致祭
　　上从之
　　○十一月癸巳初
　　上因纂祀仪成典谕大学士张璁凡云雨风雷之祀以及
　　先圣先师祀典俱当以叙纂入璁因奏言云雷等祀及社稷配位俱蒙
　　圣明更正但先圣先师祀典尚有当更正者请于大成殿另立一堂祀叔梁纥而以曾哲颜路孔鲤配之
　　上以为然因谕圣人尊天与尊亲同今笾豆十二牲用犊全用配天仪亦非正体其谥号章服悉宜改正卿宜加体孔子之心为朕详之璁遂言孔子宜称先圣先师而不称王祀宇宜称庙而不称殿祀宜用木主其望像宜毁撤笾豆用十乐用六佾叔梁纥宜别庙以祀以三代配公侯伯之号宜削只称先贤先儒其从祀申党公伯寮秦冉颜何荀况戴圣刘向贾逵马融何休王肃杜预吴澄宜罢杞林放蘧瑗卢植郑玄服虔范甯宜各祀于其乡后苍王通欧阳修胡瑗蔡元定宜增入
　　上命礼部会翰林诸臣议编修徐阶＜锍-釒＞陈不可
　　上怒谪阶福建延平府推官乃御制正孔子祀典说示礼部云朕惟孔子之道王者之道也德王者之德也功王者之功也事王者之事也特其位非王者之位焉昨辅臣张璁再＜锍-釒＞请正其称号章服等事已命礼官集翰林诸臣议正外惟称号与章服二事所关者重亦关于朕者不得不为言之孔子当周家衰时知其不能行王者之道乃切切以王道望于鲁卫二国二国之君竟不能行孔子之道孔子既逝后世至唐玄宗乃荐谥曰文宣加以王号至元又益谥为大成夫孔子之于当时诸侯有僣者削而诛之故曰孔子作春秋而乱臣贼子惧生既如是其死乃不体圣人之心漫加其号是何心哉自我
　　圣祖当首定天下之时命天下崇祀孔子于学不许祀于释老宫又除去塑像止令设主乐舞生用六佾笾豆以十可谓尊崇孔子极其至矣无以加矣时存塑像盖不忍毁之也又至我
　　皇祖考用礼官之议增乐舞用八佾笾豆用十二牲用犊而止拟乎事天之礼略无忌焉夫孔子设或在今肯安享之乎昔不观鲁僣王之礼宁肯自僣祀天之礼乎果能体圣人之心乎决当正之也至于称王贼害圣人之甚夫王者以有是德宜居是位尧舜是也无是德而居是位皆乱世之君如桀纣幽厉是也若至后世之为君而居王者之位者其德于孔子或二三肖之十百肖之未有能与之齐也由是观之王者之名非所以重称孔子也至于章服之加因其位耳孔子昔曰名不正则言不顺言不顺则事不成何其不幸身遭之哉夫既以王者之名而横加于孔子故使颜回曾参孔伋以子而并配于堂上颜路曾哲孔鲤以父而从列于下安有子坐堂上而父从食于下乎此所谓名不正者焉今也不可滋来世之非道除待该部集议施行外兹朕不得不辨亦不得不为辅臣辨璁也为名分也为义理也若朕所正者亦如是所以防闲于万世之下也设或有谓朕以位而凌先师实非原心之者是为说已复为正孔子祀典申记俱令礼部送史馆记曰朕惟为人臣尽臣道尽之云者终始生死之非有所私也孔子曰三年无改于父之道朱子释之曰祖父所行之事不但三年虽万世亦不可改也小有可变岂可待之三年夫成法固不可改其于一切事务未免法久毙生不可不因时制宜至于事关纲常者又不可不急于正之也朕又惟天子不可与匹夫相争辨斯世斯时却不得不辨也所命议正孔子之祀典方命下翰林编修徐阶倡逆论云云者且引分祀为言其心之固恶可知朕不知典籍且以易明者言之孔子之谥王号自唐玄宗李林甫之君臣始夫孔子已逝在秦汉之前此间岂无贤明之君如汉高祖唐太宗皆创业垂统者何不加王号于孔子又如汉光武中兴文帝守成亦无过者又何不加王号于孔子则不敢拥虚名以示尊崇之意者可知矣林甫之请玄宗之加意必有谓林甫之为臣也何等样臣也其意或假尊崇师道以欺玄宗欤玄宗之所加也何其巧乎自秦而后王天下者称皇帝汉方以王号封臣下玄宗之封谥孔子何不以皇帝加之是不欲与之齐也特一王号犹封拜臣下耳尊崇之意何在哉这个王字非王天下之王实后世封王者之王也由是夷君武宗假托之而加谥宋徽宗荐十二章服徽宗之加欲掩其好道教而设比以尊崇耳况以诸侯而僣天子之服章诬之甚也至于雕塑之像不知孔子弟子即孔子死时而造之抑放释道之为而造之且如一个人自是一个貌色不知可增损乎抑不可乎以一圣人而信工肆意雕塑做个像曰这个是孔子像殊不知其实是个木工之灵耳孔子肯依之享之推己之心则知孔子之心也又至于八佾之舞十二俎豆又僣礼之甚也决所当正阶此奏正与昔霍韬之叛议
　　郊祀同然韬也却朴直其实故所言不孙阶也用心如韬而言甚切而奸也悦词和言不激不迫甚矣佞哉斯人也翰林可用这等人邪昔同姚涞辈登科大学士费宏所取也邪正忠否昭然矣是为申记之云记成又谕辅臣曰昨卿等已将礼部刊朕著说记本拟票上已朕所未即批行非不断也亦非惑小人之言但实不容不说王汝梅等奏一＜锍-釒＞与徐阶张衮所谓同他俱不暇言只以后世人全不公平无义理者言之汝梅等有曰此
　　圣祖所存必不可去也言似轻而意实重意朕不遵
　　祖制欲问罪矣夫设使武成王祀典今在朕下命去之必翕然奉顺必无一人一言之曰此
　　圣祖所存也且如各镇总兵武臣凡行事序列在抚按官上今率皆挫制之一有边警无所施行往往有贼至而犹不知者岂可望其备乎至此失事辄行奸巧罪皆归之主将或有暴虐轻率激怒贫军反赖主将使之如失记名巡抚保定官及欧阳重者我
　　圣祖时有此制乎有敢这等无礼者乎他则不能细数孔子称王咸谓可者狥私恶耳借之以制压于君威服人于下虽曰尊孔子实是尊自也甚矣孔子教人以道初无这样事至于坏乱人极大为不道之徒不知孔子常教为此等邪如今人只知三代之治为休时治为非夫三代时君臣民恰如一个人唐虞又可知矣今人都是计利害为身家之辈动以善人为令色君子为伪谠言为国者曰挟私求进亲君敬上者曰謟谀逄迎举善去恶者曰结党设报之心开陈政治者曰此喜功好事请修礼乐者众加变乱成法之名拾遗补阙者曰此章君之过故朝廷兴举动谓狂为由是观之凡爱国任事之臣必尽斥逐凡他比同之类肆行所为上制君于尸位下殃民于水火然后可无事纪纲法度恣已适情弑君杀父不难矣因谕而著此亦当通行刊布
　　○嘉靖十二年三月丙辰
　　上重幸大学释奠先师孔子御彝伦堂祭酒林文俊讲虞书益稷篇司业马汝骥讲易颐卦赐之坐讲毕
　　上宣谕师生曰治平之道备在六经尔诸王宜讲求力行以资治化明日文俊等率学官诸生谢恩
　　上赐之敕曰朕惟人君御世抚民教化为先朕即位之初尝亲临大学祗谒先师讲论治道以劝励诸生兹以祀典厘正载诣孔庙恭行释奠之礼且进尔诸生讲角□羊经义尔等尚懋乃敦学率励作兴务在惇本尚实用赞我国家文明之化顾不伟欤于戏孔子之教正名是先大学之道修己为要尔师生其敬勉之
　　○嘉靖十九年三月庚子先是御史杨瞻樊得仁奏故礼部侍郎薛瑄国朝大儒宜从祀文庙诏下儒臣议时尚书霍韬侍郎张邦奇詹事陆深少詹事孙承恩祭酒王教学士张治詹事府丞胡守中杨惟杰谕德龚用卿屠应埈洗马徐阶邹守益中允李学诗秦鸣夏闵如霖赞善阎朴司直谢少南吕怀编修兼校书王同祖赵时春编修兼司谏唐顺之黄佐侍讲胡经二十三人议宜祀庶子童承叙赞善浦应麒议宜缓赞善兼检讨郭希贤以瑄无著述功议不必祀给事中丁湛等请从众议之多者霍韬又欲黜司马光陆九渊吕怀欲将道统正传皆进之庙堂系于四配下至是礼部集议以请
