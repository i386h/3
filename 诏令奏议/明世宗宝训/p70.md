<!-- { "loadSidebar": true } -->
　　○嘉靖七年正月己卯时享
　　太庙
　　上见兵部尚书李承勋班在张璁桂萼之上意颇不悦大学士杨一清因请量加二臣一品散官使与承勋相等
　　上悦报曰只才午门得卿一＜锍-釒＞足见辅导至切朕复有言夫君臣一德上下同心自伊尹之于成汤乃克合也朕又愚昧之人继承之主焉敢比成汤但念卿念念之间凡出于为君为民无有不尽其忠诚至于诸凡导告之者无一毫不于朕合其议何谓也且以今此一事告卿朕于三十日亲朝承勋班在璁之上初六日陪祀又在承勋在首列遂自思之承勋虽当任用之时况年资亦深但璁自辅弼重臣似或不可亦未及之萼也回宫思欲录其意问于卿而暂回休息今日已间亲写帖子与内阁书终遂思食食后陈砚纸而卿之＜锍-釒＞已至奚故朕嘉悦不尽以其七年始遇卿也卿之赤城又迈尹之诚也尹之辅汤贤辅圣也易若今卿辅朕之切岂不遇尹乎朕非汤资卿所告导岂不难乎朕非造出之言其言实自衷出也卿其益言无不尽之诚庶使朕免于冲昧之失也卿其钦承是日复作诗赐璁曰戊子新正吉春享
　　祖庙亲祀礼忻已成肃驾回宫宸登辇偶回顾舆南一辅臣貌奇真才杰形端志气伸外焉秉贞一内则抱忠纯诚正辅吾躬精白饬乃身予喜荷
　　天眷赉贤作邦珍庶几皋夔辈望以康斯民
　　○癸未
　　上降手敕加升礼部尚书兼文渊阁大学士张璁吏部尚书兼翰林院学士桂萼俱太子太保璁寻加少保时
　　上方有事
　　郊坛璁萼请候廷谢毕乃敢受命
　　上曰古者人君接大臣无时上下乃交旦夕扈从斋宫即可出谢不必升见
　　○三月丙子太学士张璁以原籍姚溪旧建书院＜锍-釒＞请赐名并自建亭立石奉藏
　　御制敬一箴五箴注因以书院集录诗文进览
　　上赐其书院名贞义堂名抱忠仍令有司建亭立石其堂舍敝坏者亦与修葺璁具＜锍-釒＞陈谢
　　上批答曰卿当时学首博识多闻勤励敬慎以饬其身尽心职业专以王道匡朕又恐后学废堕特以院堂名额为请兹朕亲撰以赐卿才德学行褒示所不能尽览所陈谢具见勤诚已又赐璁玉带一谕曰见卿带不佳今特赐卿以扎报不必廷谢
　　○嘉靖十年三月乙未兵部尚书李承勋卒
　　上自为文祭之曰朕惟人臣事君以忠者不多见今时尤难见也卿以贤俊之资自登甲第历官数任俱有声闻自朕擢任以来尽心为国竭忠事朕遂致嫉者肆其毁焉方当冡宰之迁辶□处尔一逝朕深悼之吁君以得贤为治是谓相遇为休朕非明王之资故贤者未久其与兹特赐谕以祭之卿其钦承之歆慰哉
　　○嘉靖十二年正月丙辰遣鸿胪寺官召致仕大学士张孚敬赐之敕曰朕惟君臣相得自古为难惟卿自中甲第奋志为忠不以身为顾继是历居数任持一不回匡主爱君未或少懈前者小人构为陷阱朕即时令卿回已昨又自不审慎几微又命卿回已适来星异众疑之曰信哉君不明也使之去而复来致变甚速朕亦应之曰孚敬适到此异又见试且令自陈吁朕意卿却不会又云去数语朕亦未放过三命回已夫朕所以用卿去卿其意不待自述自有公论但卿何其自误哉今自卿归星芒未见速退应欤否欤他不必费笔扎矣今朕三召卿复任卿若能识朕意则作速前来期使功名不自昧用全君臣之道卿若不能此者则暂来作贺朕得嗣之喜亦或慰朕思卿之至怀惟卿思之图之
　　○四月乙亥大学士张孚敬赴召至京是日免朝
　　上传赐酒饭复降敕谕孚敬曰朕闻卿至甚喜但二日未视事见卿盖以文华致斋恐空室寒故厚衣不意伤热遂病目须三四日可愈卿其先诣阁视事仍以其谕示同官知孚敬随赴阁办事具＜锍-釒＞以谢
　　上悦谕以益殚心任事以副倚望之重
　　○嘉靖十四年四月辛亥孚敬以疾在告
　　上遣中官赍药饵又手扎谕之曰昨少保李时具言卿病苦状朕惟近古之君有剪发疗大臣疾者朕居常合药数味自饮輙效兹为卿择清心宁神驱火保肺者为一服以此得愈庶慰朕念虽非前敬臣者之切亦见朕意服后一二日可告朕何如又谕曰昨朕因语时令示朕意与卿闻病不得愈朕惟病不可不慎以爱身为孝之大而天工不可不尽以辅致君为圣为忠之大他诸余未都要紧卿其思之哉
　　○嘉靖十五年五月乙亥致仕大学士张孚敬表启问安仍＜锍-釒＞贺册嫔
　　上优诏答之遣锦衣卫副千户刘昂视孚敬于家赐之敕曰卿以内阁元辅朕所倚毗顷因有疾恳乞归休朕察卿有不获已之情乃用俞允送卿兹得卿来＜锍-釒＞奉问并贺省览之余具悉忠爱特遣锦衣卫副千户刘昂赍敕往视卿疾如既愈即便来京勿负朕望果未除则当善自保摄用副朕眷思之怀复以手敕付昂曰敕旧辅孚敬卿比以疾乞还久切朕思昨得奏贺朕躬平吉
　　圣母康泰及择原选淑女内曰曹王二氏朕御而各有喜期将近已先册封为端昭二嫔并河南李氏京选王氏补为敬静二嫔又朕于春三月躬行谒
　　陵礼奉
　　慈车率后妃礼成后又于四月之吉命工恭饬新
　　七陵增造等项朕自作幽宫于
　　长陵左之阳翠岭即十八道岭更名改小山一名半台山以尊
　　皇祖太宗尝御之地前次并往金山拜
　　皇高祖妣章皇后
　　皇曾叔祖景皇帝二陵奉
　　圣母舟回京今朕命使昂往视卿于家卿如果疾未痊便不烦以见如稍可即星夜以行急来见朕副切思情勿自负自弃以致朕怀无已卿其承之
　　○嘉靖二十年二月丁卯廷试读卷大学士夏言有疾
　　上谕读卷诸臣曰卿等连受勤劳于政务之外且希忠与我少年卿等皆老臣朕心甚未安且言病甚昨朕有谕令看卷后用心理之即今任事之臣少卿等其悉朕怀匡我不逮仍录谕示言知之令不必回奏省伊思费耳又昨卿等入见东宫已议且重爱护然朕惟侍卿等再见数次先计
　　奉先殿谒礼如何今年庶吉士之选当举行既而遣医视言疾复命中使赍赐上尊品物言＜锍-釒＞谢请俟疾少间诣鸿胪寺报名谢恩
　　上特遣中使谕止之曰卿疾少愈恐趋谢作劳特用赐免卿其专精神省思虑近医药以自持
　　○三月丙申少傅兼太子太师礼部尚书武英殿大学士夏言一品九年考满
　　上遣中使赐言银五十两彩叚四表里宝钞五千贯茶饭五卓羊三只酒三十瓶吏部以先年大学士杨士奇刘徤赐敕宴例上请奉旨言辅导朕躬历官一品九载＜棥心＞输忠荩久著贤劳朕心嘉重可复少师吏部尚书华盖殿大学士勋阶兼官悉如旧赐敕奖谕仍宴礼部给与诰命以称朕褒礼元臣至意言＜锍-釒＞辞
　　上曰卿名德伟望博学宏才一品九年忠诚笃棐功施
　　社稷业迈前臣加恩常典非朕所私宜祗承新命益殚嘉猷用匡不逮庶副朕优眷至怀所辞不允礼部以待宴官员请
　　上命六部尚书侍郎都察院都御史待
　　○五月戊申原任大学士毛纪年八十山东抚按以闻
　　上曰纪辅弼旧臣年登八袠德寿并茂其赐以羊酒抚按官及门存问仍月给食米四石岁拨人夫六名应役以示优眷
　　○嘉靖二十四年二月丙午致仕吏部尚书罗钦顺年八十抚臣以闻诏有司及门存问仍给月米岁夫
　　戒谕群臣
　　○嘉靖三年四月辛丑镇远侯顾仕隆等请申明永乐初戒谕武臣榜文
　　上曰我
　祖宗庙戒谕武臣榜文训告谆切恩意深厚承平日久替袭者不知遵守旷职怠事兵部其通行天下申明晓谕本府仍誊写刊印给各官领回诵读使其子孙各知保守世禄
　　○嘉靖六年十一月辛丑赐辅臣杨一清等五经四书各一部谕曰朕惟大臣事君必有其道曰道者载诸简册君不知道无以修身出治而福泽生民臣不知道无以辅君纳诲而成就君德卿乃耆德旧人博学宿儒自复召居政府辅导朕躬启益朕学赞襄治理展布忠诚沃心之道良有赖焉斯非学术渊深识见宏远所能也哉朕念卿昔所学者必孔氏典籍是典籍也乃市行书肆所传惟恐或有差缪岂可遗哉今特以
　　祖宗朝所刻官本五经四书各赐一部卿其益坚乃志究厥古典或朕政事举动有违于道有乖于理当执此言以告正朕躬乃讳朕之不纳为无言呜呼圣人修齐治平之道尽诸典籍朕有所罔闻必赖卿其善导之朕岂敢逸其身心以为无益□
　　皇天及
　　祖宗付托乎惟卿其钦承之故谕
　　○嘉靖七年七月癸酉大学士张璁请宣谕内阁绝谗邪以清政本
　　上曰卿所奏朕已知辅臣调元赞化当为上为德为下为民同寅协恭以期和衷之治庶副朝廷倚毗之隆勿得彼此相嫉以负简托卿等各勉之
　　○嘉靖八年九月辛丑先是大学士杨一清张璁各以言官论劾遂生嫌隙
　　上令璁致仕旋复召入一清不自安求引退
　　上慰留之光禄寺少卿史道因土＜锍-釒＞请谕勉二臣相与虚心直道忘私奉公用酬
　　陛下千载非常之知不宜以形迹尔我自相乖异
　　上览而嘉之曰内阁大臣责任甚重尽所深倚宜同心共事协恭尽职秉公持正以赞治化陈善闭邪以辅君德容众以量受言以弘勿怀私嫉忌以取愆违庶乎君德赖之以成治化以之而兴泽溥下民功施
　　社稷忠节誉望非前代诸臣所能专美岂不伟欤辅臣于道之＜锍-釒＞朕之言宜加思勉勿负朕意
　　○嘉靖十三年正月丙辰
　　上谕大学士张孚敬等曰前朕亲启
　　皇祖主椟见主套销金向内必是先期崔元所致彼视旧大臣乃忽慢不敬岂将命摄事之臣哉元之不堪简命有如此卿等即录此论与言令誊示捧主诸臣知悉务各祗慎勿如元为于是元上＜锍-釒＞待罪
　　上曰出主而祭礼之正也我
　　皇祖初制之典非今日事况人臣于君之事不可不慎重朕知尔意谓
　　累朝不行何今日如是我则知守历代之规耳朕所示礼部但敕令加忠敬而已何以认罪为
　　○三月壬申礼部尚书夏言请简忠亮大臣一员抚赈大同叛军大学士张孚敬持不欲行
　　上谕之曰兹大同一事卿独未究心于至理委非正大之举嘱逆诛逆终是贼得计我师伤卞无数用财无数今如是了事可耻之甚不罪其有罪之人是何理邪非朕偏听于言之言卿可推思其理自得其正也人皆曰卿独与言为忌兹事又不从果然奚如其所言真不当行岂可迁就为之朕推言之力干君事今亦不多及黄绾之为人卿所甚晓朕恐前日之事果如所言卿不自累邪卿能与绾比旧加厚其交再肯与言凡事和处则朕之不劳于政务卿之德量益著矣朕此言非有所私特为卿耳孚敬又言前已遣募军给事中处置似不必更遣官查勘
　　上复谕曰大臣事君谋国贵和若彼此争抵各生私嫉则其君托耶卿尚平而熟思之礼部此请当都依拟行遂特诏绾往为罢总兵郤永任听其勘处
　　○五月己丑
　　上以疾不视朝谕礼部尚书夏言曰朕惟君之与臣上下交而共成治理乃者朕静息数旬元气已复咳疾未除虑尔百工弗勤厥职曰不先我师上行下效者夫朕非敢自逸也特念身为治本不得不慎爱之耳兹复申告勉遵朕言务秉勤恭勿事怠忽卿言其录布之哉
　　○六月乙巳大学士张孚敬复以疾乞休
