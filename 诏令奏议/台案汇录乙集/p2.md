<!-- { "loadSidebar": true } -->
　　该臣等议得：巡台御史诺穆布等奏称，台湾武职俸满，宜与文员一例升转也。台地远隔重洋，民番交错。武职之操防，与文员之抚字，同其劳瘁。查定例：知府、同知、通判、知县二年俸满，俟调补之员到任协办，半年期满离任，回至内地，督、抚以本省应升之缺即行题补。道员三年俸满，送部引见，候旨升用。盖以海疆劳吏，升迁迅速，庶几群恩感奋，鼓励人才。其武职俸满人员，除把总由督、提咨补内地千总，千总赴部推升守备毋庸议外，守备、都司、游击、参将亦如文员府、厅、县二年俸满。但其中有大衔者则升缺一等，其小衔者则祗加虚衔调转，并不升缺。海外重地，拣选贤员调补，在台所办原系参、游、都、守之事。及至俸满，或仍补参、游、都、守之官，以视文员之即行升用，似属偏枯。臣等伏思文武员弁，同属一体，可否仰祈圣恩，将台湾武职援照文员之例，俸满守备即以都、游兼升，游击即以参将升补，参将即以副将升补，不必归入部选。以闽省边海重地，必得熟悉风土之员，方为有益。此项武职俸满人员，既在台疆供职胜任，或用至闽省内地，或仍升用台郡，更得驾轻就熟，似应与文员一体，统令督臣于本省应升之缺，即行题补。至副将俸满补放总兵，恭候皇上简用，则弁员益加感激，操防抚字，同其鼓励矣等因具奏前来。查康熙二十七年臣部议覆台湾抽调官员案内，武职官员，三年俸满，题报到日，于先行升用之中又先行升用等因。又雍正八年，臣部议覆升任台湾总兵王郡条奏台湾武职员弁俸满一疏内称：参、游、守备等官，准其二年俸满，该督具题注册，候升镇协，千把仍照旧例三年俸满等因各在案。今该御史等虽称台湾武职俸满人员，守备、都司、游击、参将二年俸满，其中大衔者升缺一等，小衔者祗加虚衔调转，并不升缺，视文员之即行升用，似属偏枯，祈将台湾武职援照文员即行升补之例，守备以都、游兼升，游击即以参将升补，参将即以副将升补，统令督臣于本省应升之缺，即行题补，至副将俸满补放总兵，恭候皇上简用等语。但文武阶级原自不同，势难一例升转。文职有正从品级，是以按品升缺。武员有正署职衔，是以按衔升转。故武员有升衔升缺之别。且衔大者升缺不升衔，衔小者升衔不升缺。在定例之初，原有深意，自不便援照文职之例按缺升迁。况台湾武职各员，从前原系三年俸满，先行升用，较之各项边俸人员已属从优。续经定以二年俸满，仍先行升用，从优之中又复甚优。若照该御史等所请，将台湾武职，无论本衔大小，一概升缺，不惟升转甚优之员更复加优，未免升迁过骤。且武职亦焉得有如许升缺？实属未便。应将该御史等所请台湾武职援照文职之例俸满升缺即行题补之处，无庸议可也。臣等未敢擅便，谨题请旨。乾隆三年十二月十一日，议政大臣兵部尚书兼都统提督九门步军巡捕三营统领加五级纪录三十一次臣鄂善、吏部尚书兼管兵部事务加二级臣甘汝来、议政大臣左侍郎加二级臣宗室普泰、左侍郎加二级臣吴应棻、经筵讲官右侍郎仍兼署工部理藩院侍郎事务固山额驸食一品俸加三级臣班第、职方清吏司掌印郎中兼参领臣三硕色、郎中管理馆所监督事务臣辉色、郎中臣温天诏、员外郎臣富起、（下缺）

　　旨：依议。

　　--录自明清史料戊编第一本四七～四八页。

　　六、福建水师提督王郡奏折

　　福建水师提督臣王郡谨奏为敬陈闽省水师壅滞情形、急请变通、以励劳戍事：窃惟水师与陆路不同，必深知港道之由、风云之变、河线之宜，然后冲风破浪，驾驶无虞。前推各官满俸之期，水陆并推，而熟谙水务者遂不得久于其职，以致用违其才。我世宗宪皇帝暨皇上御极以来，屡降谕旨，饬令长于水师之员，不可改调陆路。并通查陆路有长于水师者，亦着奏闻调补。近年水师人员，概就本省水师补用，不敢混越，所以慎重乎海疆者，法至善也。惟是地道各省不同，而所习亦有区别。如闽省地少人多，而所藉以谋食者，半在于波涛汹涌之中，故一人戎行，便知操驾，其习便之然也。况数年来，蒙水师人才难得之谕旨，俾得各尽其长，无不争自练习，以期仰副圣天子注念水师之至意，其人才为极盛矣。至若闽省有台湾一区，洋属最险，地为极边，所以自入版图开设营制以来，该地员弁，定以历俸三年为满，即于先用之中可行先用，且不分省分水陆，均得推补。雍正八年间，臣谬任台镇时，因见各官自报满候升，延至四、五年方可得缺离任，未免过久，具折奏请将台湾参、游、守改为二年俸满，蒙世宗宪皇帝俞允，钦遵在案。是因其地有不同而恤劳优异也。

　　今查台湾两协伍营游、守共十员，于二年报满之后，闽省内地一时无缺可升，不得不与调任之员两相对换。虽部中有升衔留任之例，然止有升衔并无升缺，有先用之名而终无先用之实，非所以鼓励贤劳。且使二年俸满之员共集内营，而内营谙练水务之员并壅滞而莫能迁转，亦属未便。再查闽省内地水师千总三十缺六年俸满，台湾水师把总二十缺三年俸满，即应坐补内营千总，计六年之内，尚不敷台湾把总坐补之数十缺，而内地之天津、乍浦、三江口等处教习期满，发回闽省，应以千总补用，及内地把总六十缺之应升千总者，不乏其人。上源不通，下源自塞，势所必然也。

　　臣职任水师，统辖海表，目击员弁壅滞情形，而远戍劳臣，迁移乏术，不得不据实上闻，仰祈皇上因地制宜，因事定制，可否于台湾水师各游、守，不论大衔、小衔，嗣后报部到部，不必拘定闽省，凡属沿海省分所出参、游、都、守等缺系水师者，将台湾应升人员，照其应得衔缺，先行推补，以符先用之中又行先用之例。如无俸满□部，则听内部查照各该省原例办理。其台湾水师之俸满千总，保送到部引见准用者，亦照此例分发各省水师营推补。如此一转移间，而台湾之游守十员、千总十员聚于一省，则应升者日见其多，分推他省，谅无此绌彼盈之患，其于恤劳奖劝之道，不无有益焉。若云港道、沙线以及风云之处各省不同，臣愚以为熟谙水师者，一经其地，谘诹相度，便可一目了然。如闽省之水师兵弁，挑选天津、乍浦等处教习旗营，均非伊等所游之地，而皆得三年无误，议叙而回，实为明证也。伏望皇上俯念海外远戍，实与内地不同，而闽省水师并于他省有间，曲赐变通，以疏壅滞，俾沿海员弁无不感激思奋，自必倍加努力以报国恩。是否可采，恭候训示，伏乞皇上睿鉴施行。为此具折谨奏闻。

　　乾隆四年六月二十二日奉朱批：该部议奏，钦此。

　　--录自明清史料戊编第三本二○六页。

　　七、兵部等衙门题本

　　兵部等衙门经筵讲官太保议政大臣保和殿大学士总理兵部事务世袭三等伯加十五级臣鄂尔泰等谨题为敬陈闽省水师壅滞情形、急请变通、以励劳戍事：兵科抄出兵部题前事内开：内阁抄出福建水师提督王郡奏前事内开：窃惟水师与陆路不同，必深知港道之由，风云之变，河线之宜，然后冲风破浪，驾驶无虞。前于各员满俸之期，水陆并推，而熟谙水务者遂不得久于其职，以致用违其材。我世宗宪皇帝暨皇上御极以来，屡降谕旨，饬令长于水师之员，不可改调陆路，并通查陆路有长于水师者，亦着奏闻调补。迩年水师人员，概就本省水师补用，不敢混越，所以慎重海疆者，法至善也。惟是地道各有不同，而习尚亦有区别。如闽省地少人多，而所藉以谋食者，半在于波涛汹涌之中，故一入戎行，便知操驾，其习使之然也。况数年来，蒙水师难得之谕旨，俾得各尽其长，无不争自练习，以期仰副圣天子注念水师之至意，其人材为极盛矣。至若闽省有台澎一区，洋属最险，地为极边，所以自入版图、开设营制以来，该地员弁，定以历俸三年为满，即于先用之中又行先用，且不分省、分水陆，均得推补。雍正八年间，臣谬任台镇时，因见各官自报满候升，延至四、五年方可得缺离任，未免过久，具折奏请，将台澎参、游、守改为二年俸满，蒙世宗宪皇帝俞允，钦遵在案。是因其地有不同，而恤劳优异也。今查台澎两协伍营游守共十员，于二年报满之后，闽省内地，一时无现缺可升，不得不与调任之员两相对换。虽部中有升衔留任之例，然止有升衔，并无升缺，有先用之名，而终无先用之实，非所以鼓励贤劳。且使二年俸满之员，共集内营，而内营谙练水务之员，并壅滞而莫能迁转，亦属未便。再查闽省内地水师千总三十缺，六年俸满，台澎水师把总二十缺，三年俸满，即应坐补内营千总。计六年之内，尚不敷台澎把总坐补之数十缺，而内地之天津、乍浦、三江口等处教习期满发回闽省应以千总补用及内地把总六十缺之应升千总者，不乏其人。上源不通，下源壅塞，势所必然也。臣职任水师，统辖海表，目击员弁壅滞情形，而远戍劳臣，迁移乏术，不得不据实上闻，仰祈皇上因地制宜，因时定制。可否于台澎水师各游守，不论大衔、小衔，嗣后报满到部，不必拘定闽省，凡属沿海省分所出参、游、都、守等缺系水师者，将台澎应升人员，照其应得衔缺，先行推补，以符先用之中又行先用之例。如无俸满报部，则听内部查照各该省原例办理。其台澎水师之俸满千总保送到部引见准用者，亦照此例分发各省水师营分推补。如此一转移间，而台澎之游守十员、千总十员、聚于一省，则应升者日见其多，分推他省，谅无此绌彼盈之患，其于恤劳奖劝之道，不无有合焉。若云港道沙线以及风云之处，各省不同，臣愚以为熟谙水师者，一经其地，谘诹相度，便可一目了然。如闽省之水师兵弁，挑选天津、乍浦等处教习旗营，均非伊等所熟游之地，而皆得三年无误，议叙而回，实为明证也。伏望皇上俯念海外远戍，实与内地不同，而闽省水师，并与他省有间，曲赐变通，以疏壅滞，俾沿海员弁无不感激思奋，自必加倍努力，以报国恩。是否可采，恭候训示。伏乞皇上睿鉴施行。为此具折谨具奏闻。奉朱批：该部议奏，钦此。

