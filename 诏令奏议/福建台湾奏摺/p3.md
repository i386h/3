<!-- { "loadSidebar": true } -->
　　兹叠据报称：南路一带自九月间袁闻柝率绥靖一军越崑仑坳而东，张其光随派副将李光领前队继之；十月初一日，李营至坳东，袁闻柝乃得拔营前进；初七日至诸也葛社。自昆仑坳至诸也葛，计程不过数十里，而荒险异常：上崖悬升，下壑眢坠，山皆北向，日光不到，古木惨碧，阴风怒号，勇丁相顾失色，不能不中途暂驻，以待后队之来。当袁闻柝驻营诸也葛之日，正张其光在内埔办理凶番之时。内社地有老鸦石者，崑仑坳之西境也。初八日，张其光左营有勇丁五人，暮经该处，草间突起数番截杀何礼一名、枪伤谭大一名，旋经都司张欣、守备周恩培等派队追赶，该番逃散无踪。随传内社头人陈汝玉，查系七家蛋社凶番，正在勒限缉办。二十四日，参将周善初出哨双溪，路见无首勇丁横卧血地；方深疑骇，旋见凶番多人执械向山坡狂窜。挥勇追之，适周恩培出哨，横截坡前，枪毙其一、兜擒其三，余悉散走。讯供：被杀者曰拉立、被擒者曰亚利目、曰苏拉、曰白牛，俱为陈阿修社番，即割路旁勇丁之首者；谭大、何礼之死，亦该番纠同七家蛋社所为不讳。张其光即将三人就地正法，以快人心。二十日，都司张朝光率两哨营于大石岩、都司张天德亦率队至诸也葛，袁闻柝乃得拔营前赴卑南。诸也葛以下地略平坦，但榛芜未翦，焚莱伐木，颇费人功；而该丞絫夜露宿空山，感受瘴疠，染病甚重。臣等闻信，即委候补通判鲍复康驰往暂领其军，俾归郡医治；未至，而该丞已舆疾率旅径抵卑南，张天德一军亦已趋扎大猫狸与之犄角。辰下卑南一路业已开通，其崑仑左近虽有凶番出没，已分别惩儆，谅无敢生心。惟山道险远，粮运殊难，而卑南一带海口，当此东北风司令，波涛拍岸，倒卷如壁，船只不能拢泊。现闻袁闻柝病体渐轻、鲍复康亦已到军，自内埔至卑南均已派营分布，声势尚能联络：此南路近日开山之情形也。
　　台北一带，叠准提臣罗大春函称：自九月十八日派都司陈光华为首队，守备李英、千总王得凯为次队、游击李得升为三队，前赴新城；别派军功陈辉煌率两哨前赴大清水溪，再派总兵戴德祥分三哨填扎大南澳、分二哨前扎大浊水溪。时正风雨连山，诸军阻不能进。二十五日天晴，陈辉煌先至大浊水溪，旋有凶番抗拒，经兵勇击毙二人，随即兽散；李得升、李英、陈光华等踵至会勘形势。近溪荒壤，周围约宽数十里，惟地皆沙石，不及大南澳之膏腴；溪岸南北约距三十余丈，波流陡急，副将周维先等连日赶造正河、支河木桥各一条，工程既竣，各军乃得越溪而前。自大浊水溪以往，前者曰小清水溪，后者曰大清水溪。十月初八日，陈光华一营进扎小清水、陈辉煌等进扎大清水。随有新城通事李阿隆等带太鲁阁番目十二人来迎，愿为向导；陈辉煌、李英·王得凯等各军遂于十三日抵新城。十四日，李得升所部亦至，均营于新城河东。时又有符吻、豆囒等社番目来迎，均各分别赏犒，我军遂趋扎歧莱花莲港之北。此地盖后山横走秀姑峦之道也，自苏澳至新城计山路二万七千余丈，自新城至花莲港计平路九千余丈，统计二百里有奇；而沿途碉堡，除苏澳至大南澳已设者不计外，应添建十有二处，均已兴工。惟大南澳至大浊水溪一带，凶番充斥，狙杀行人；因于大南澳山腰再辟一路，旁通新城，一以避海滨悬崖之险，一以塞凶番歧出之途；经派千总冯安国带勇往办，涉溪五重，方辟地十余里。十一月十一、十三等日，勇丁正在开路，突有凶番千余分段埋伏放枪；我兵竭力抵敌，经守备黄朋厚等击毙四人，始退。是日，我兵阵亡者四人，受伤者十八人。十五日，行至一崇山之麓，我兵正在峡中开凿，忽闻枪声四起，抵御两时之久，凶番愈多。黄朋厚，冯安国料该番等倾社而至，社中必空，分队绕捣，果有草藔数百，阒无其人，惟见新旧髑髅每寮或数十颗、百余颗不等，秽臭难闻；旋乘暮风，纵火焚藔十数间，阵番始散。是日计亡兵勇四名、重伤者二十名，而哨长祝荣山胸受枪伤颇重。其驻浊水溪之勇数十人，由小南澳运粮而归，亦于十三日路过石壁，突遇凶番蜂拥包钞，阵亡者二名、被迫落海者四名、重伤者一名、经守备朱荣彪驰队赴救，始各骇散。而十五日五里亭地面复报称凶番杀毙民人二名。罗大春以番族肆扰，难疏提防；惟山场辽阔，营勇不敷分布，飞函商请添兵前来；臣等即扎驻彰化之宣义左右两军赴之，想日内可到。至新城、歧莱一带应如何设立营汛、建造墩台，俟罗大春亲至相度，再筹布置：此北路近日开山之情形也。
　　至琅■〈王乔〉一带，臣等复派淮军两营扎统领埔，王开俊一营扎风港。据报：十月三十日有日本轮船一只泊龟山下，随有五人登岸，周览旧营；时许始归。十一月十一日，复有轮船一只泊清港口，随有西洋人五名登岸，经前台湾镇曾元福、军功汪兆荣阻诘，据称系簪文国人。查西洋向无此国；询诸日意格云：殆日耳曼转音之讹也。该洋人求至新营一观；淮军管带官李常孚、胡国恒等整队而出，该洋人旋即下船开洋而去。臣等思急于琅■〈王乔〉建城置吏，以为永久之计。本月初一日台湾道夏献纶、候补道刘璈先赴琅■〈王乔〉，臣葆桢拟初四日同台湾府周懋琦等亲赴该处察勘形势；应如何举办之处，再行请旨定夺。
　　至台南旗后海口，峭壁洪流，洵称天险。前经夏献纶履勘会商淮军统领唐定奎，凿山垒土，建炮台六座以固海防。唐定奎委候补府田勤生等挑选营勇，于十一月初三日兴工。理合声明。
　　兹先将南北路开山并拟往琅■〈王乔〉、旗后布置各情形，恭摺附轮船到沪交上海县由驿六百里驰奏，伏乞皇上圣监，训示遵行。
　　再，此摺系臣葆桢主稿，合并声明。谨奏。
　　●匪犯陈心妇仔就地正法片（同日）
　　再，彰化集集街，地近内山。有着匪陈心妇仔者，借报雠为名，啸聚死党，杀人扎厝，控案鳞积；叠经前县会营剿办，负嵎抗捕，未能得手。本年台南戒严，该匪乘机肆扰，荼毒居民。九月间，经彰化令朱乾隆督军攻破竹围，遂率党逃入内山；悬赏购线，仍未弋获。十一月，闻该匪潜匿葫芦墩之南坑地方；朱乾隆会同副将唐守赞等带勇星夜衔枚驰往，该匪不及提防，生擒到案。臣等即令就地正法，以快人心。谨会同附片陈明，伏乞圣监，训示遵行。谨奏。
　　●淮军病故员弁请恤片（同日）
　　再，准总统铭、武等军记名提督唐定奎文称：该营自夏间奉调来台，万里荷戈，重洋涉险；到防伊始，又值秋霪湿热交逼，瘴疠旋兴，经该提督延医选药，多方拊循，虽保全不少，而病殁亦多。计已故文武员弁，则有同知衔遇缺即选教谕田晋阶、知州衔前署高湻县教谕万嗣伯、副将衔花翎补用参将侯汝志、副将衔花翎两江尽先补用参将邵监清、参将衔花翎两江游击王维新、花翎补用都司刘登惠、蓝翎尽先守备徐宜和、补用守备吴维龙、蓝翎千总田德瀛、尽先千总卫承元、蓝翎把总徐万华等凡十有一人。该员弁皆久历戎行，为国效力；兹竟感冒时疾，加以积劳伤发，后先陨命，殊堪悯恻。合无仰恳天恩逾格，饬部照军营立功后病故例议恤。至病故勇丁尚有二百六十五名，现已于凤山地界购地一区，将该员弁、勇丁等按序合葬于其中；旁建祠宇，春秋由地方官致祭，俾得长歆享祀，以慰忠魂。谨会同大学士直隶总督臣李鸿章附片分别陈明，伏乞圣监，训示遵行。谨奏。
　　●澎湖廪生彭衢亨请恤片（同日）
　　再，据澎湖通判刘邦宪禀称：练董台湾府学廪生彭衢亨，平日恪守卧碑，深明大义；本年劝办团练，不遗余力。九月初十日，由西屿乘船齎送勇册到厅呈验，不意行至中途，风压船没，即时殒命。该廪生家贫、亲老，尚义殉身，诚堪悯悼。合无仰恳天恩交部议恤，以慰忠魂。伏乞圣监，训示遵行。谨奏。
　　●台地后山请开旧禁摺（同治十三年十二月初五日）
　　奏为台地后山急须耕垦，请开旧禁，以杜讹索而广招徕：恭摺驰陈，仰祈圣监事。
　　窃臣等于十二月初一日，业将南北路开通及拟将琅■〈王乔〉、旗后等处布置各情形奏明在案。是日，奉到本年十月二十三日上谕：海防亟须认真讲求，以期有备无患。淮军应如何分扎要隘，着沈葆桢等酌度布置；南北开路以及郡城修筑炮垒，并着该大臣等悉心经理，毋得稍形松懈；琅■〈王乔〉诸社亟须次第清查；北路生番扑犯碉楼、伤毙兵丁，亟应妥办，着沈葆桢、文煜、李鹤年、王凯泰、潘霨派员设法招徕，随时抚恤；招垦事宜仍商同罗大春认真筹画；台郡城工、安平炮台一切工程，沈葆桢务当悉心经画，毋得畏难思阻各等因，钦此。十二月初四日，复奉到本年十一月十三日上谕：琅■〈王乔〉一带善后机宜，亟须悉心筹画妥善，所有招抚生番及修城、开路各事宜，着沈葆桢、文煜、李鹤年、王凯泰、潘霨檩遵十月二十八日谕旨，妥为布置，毋稍因循。沈葆桢等惟当于此时力图自强之策，以期未雨绸缪，庶几有备无患；黎兆棠现经简放津海关道，着沈葆桢传知病痊后迅速赴任，以重职守各等因，钦此。臣等伏读之下，仰见圣谟远大，钦感莫名。因思全台后山除番社外，无非旷土。迩者南北各路虽渐开通，而深谷荒埔人踪罕到，有可耕之地，而无入耕之民。草木丛杂，瘴雾下垂，凶番得以潜伏狙杀。纵辟蹊径，终为畏途；久而不用，茅将塞之。日来招集垦户，应者寥寥。盖台湾地广人稀，山前一带虽经蕃息百有余年，户口尚未充牣。内地人民向来不准偷渡，近虽文法稍弛，而开禁未有明文，地方官思设法招徕，每恐与例不合。今欲开山不先招垦，则路虽通而仍塞；欲招垦不先开禁，则民裹足而不前。
