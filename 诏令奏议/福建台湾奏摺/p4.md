<!-- { "loadSidebar": true } -->
　　臣等查旧例称：台湾不准内地人民偷渡；拏获偷渡船只，将船户等分别治罪，文武官议处兵役治罪。又称：如有充作客头，在沿海地方引诱偷渡之人，为首者充军，为从者杖一百、徒三年；互保之船户及歇寓知情容隐者杖一百、枷一个月；偷渡之人杖八十，递回原籍：文武失察者，分别议处。又内地商人置货过台，由原籍给照；如不及回籍，则由厦防厅查明取保给照；该厅滥给，降三级调用。又沿海村镇有引诱客民过台数至三十人以上者，壮者新疆为奴，老者烟瘴充军。又内地人民往台者，地方官给照盘验出口；滥给者，分别次数罚俸降调。又无照民人过台，失察之口岸官照人数分别降调；隐匿者革职。以上六条，皆严禁内地民人渡台之旧例也。又称：凡民人私入番境者杖一百；如在近番处所抽藤、钓鹿、伐木、采棕者杖一百、徒三年。又台湾南势、北势一带，山口勒石分为番界；如有偷越运货者，失察之专管官降调，该管上司罚俸一年。又台地民人不得与番民结亲，违者离异、治罪，地方官参处；从前已娶者，毋许往来番社，违者治罪。以上三条，皆严禁台民私入番界之旧例也。际此开山伊始、招垦方兴，臣等揆度时势，合无仰恳天恩，将一切旧禁尽与开豁，以广招徕，俾无瞻顾。
　　嗣又据台湾道夏献纶详称：旧例台湾鼓铸锅皿农具之人，向须地方官举充，由藩司给照，通台只二十七家，名曰铸户；其铁由内地漳州采买，私开私贩者治罪、迩来海口通商，铁筋载在进口税则；昔在内地之出，今自西洋而来，情形迥异。而不肖兵役人等往往向民间藉端讹索，该铸户亦恃官举，任意把持，民甚苦之。又台产竹竿，向因洋面不靖，恐大竹篷篾有关济匪，因禁出口，以致民间竹竿经过口岸均须稽查。不知海船，蒲布皆可为帆，无须用竹立之。厉禁，徒为兵役留一索诈之端，民间多一受害之事；应请毋庸查禁等因。臣等思当兹开辟后山，凡百以便民为急，不得不因时变通；合无再恳天恩，饬地方官将铁、竹两项悉弛旧禁，以断胥役勒索之路，以济闾阎日用之需。
　　愚昧之见，是否有当？理合恭摺由轮船内渡付驿六百里驰奏，伏乞皇上圣监，训示遵行。
　　再，臣葆桢拟于本月初四日驰赴琅■〈王乔〉察勘形势，随因感冒甚重，未能如期起行；俟调治稍痊，当即前往。谨以附陈。
　　至此摺系臣葆桢主稿，合并声明。谨奏。
　　●台煤减税片（同日）
　　再，臣等于本年七月二十九日附片奏称：台湾产煤甚富，请将出口土煤照进口洋煤一律征收；八月十九日奉朱批：该衙门议奏；钦此。嗣经总理各国事务衙门覆奏：台湾一口既据该大臣等称，该处产煤甚富，应准其酌量核减，妥筹办理等因。臣等伏思台地之病，病于土旷；土旷之病，由于人稀。重洋远隔，必利市三倍而后内地食力之众不召而来。垦田之利微，不若煤矿之利钜；垦田之利缓，不若煤矿之利速。全台之利以煤矿为始基，而煤矿之利又以畅销为出路。南北各省按日以煤炊爨，入冬以煤御寒；若出口畅旺，煤价必昂，于民间不无窒碍。台地则炊爨、御寒均无藉于煤，除出口外，别无销路。其煤质松脆，不敌西洋所产，而与东洋之煤尚相去不远。然台煤虽富，年来开采仍不甚旺；其所以不旺之故，则由于滞销。西洋产煤，金山最伙；从前夹板船只皆绕金山而来，货物而外以煤压载；煤佳而价平，此固非台煤所能敌。自埃及红海开通以后，洋船无须绕过金山，金山之煤遂稀，其价亦日昂。而台煤仍不畅销者，以东洋之煤成本较轻，独擅其利故也。今欲分东洋之利，必将台煤减税以广招徕。洋商计较锱铢，闻风而至。以后税则虽减，而总计税入仍不至悬殊，于民间生计当有起色。至船局所用台煤，向系免税，不在定则之内。今拟请将出口台煤，每吨减为税银一钱。如蒙天恩允准，伏恳饬下总理衙门扎行总税司，明言台煤无关民间日用，而为洋舶所必需，是以减税惠商；南北洋各口均不得援以为例。愚昧之见，是否有当？谨附片覆陈，伏乞皇上圣监，训示遵行。谨奏。
　　●请调陈一鹤等片（同日）
　　再，开辟台后一带，抚番招垦，在在需人。兹据营务处浙江候补道刘璈禀称：有候补工部员外郎陈一鹤系浙江台州府临海县人，补用同知文炜系湖南长沙府人，运同衔候选知县李益林系湖南岳州府巴陵县人，三员皆才具优长，躬耐劳苦，堪以相资为理等因；合无仰恳天恩饬下浙江、湖南巡抚，分别调令来台，以为指臂之助。伏乞皇上圣监训示。谨奏。
　　●遵旨筹商摺（同日）
　　奏为遵旨筹商，恭摺驰陈，仰祈圣监事。
　　窃臣等于本月初一日承准军机大臣密寄，同治十三年十月二十八日奉上谕：文祥奏「敬陈管见」一摺，台事虽权宜办结，而后患仍在堪虞；亟宜未雨绸缪，岂可仍蹈因循故习。所有在台兵勇，应如何酌留？淮军应如何分扎？全台事宜应如何布置？该大臣等务当妥为经画，以善将来；并着李鸿章、李宗羲将前议购买未成之铁甲船、水炮台及应用军械等件，迅速筹款购办等因；钦此。我皇上几先洞烛，安不忘危，循诵再三，且感且悚。
　　伏计台地延袤千有余里，处处有口，处处宜防。淮军十三营、练勇二十余营，防海以此、开山以此、守碉堡护工役以此，晨星落落，已觉分布不敷。现在淮军以二营驻扎琅■〈王乔〉、十一营驻扎凤山，兼造旗后炮台，专顾南路；倘北路有警，即须移罗大春开山之勇，以为防海之师。虽不敢于饷需奇绌之余，率尔议加；亦断不敢怀希图苟安之心，率尔议减。至额兵之数不为不多，然七千余人不得一人之用；竭朝廷之巨帑，炙商旅之陋规，只供迎送饰观，外此不自知所司何事？前者招洋教习数人、汉教习二十余人，取各营所挑精兵，教之洋枪阵法，未见成效，徒滋怨声；容再察看数月，而后若仍毫无起色，只得奏请裁撤，以节饷需。
　　其全台事宜应如何布置，臣葆桢已于十一月十五日具疏上陈；谨俟奉到批谕，再行钦遵办理。是否有当？谨合词缮摺附驿六百里驰奏。伏乞皇上圣监，训示施行。谨奏。
　　●覆议海洋水师片（同日）
　　再，臣等承准总理衙门咨称：本衙门议覆丁日昌海洋水师一摺，奉朱批依议，钦此；并抄原奏清单到臣。查丁日昌熟悉洋情，迥非臣等所及；所议修筑炮台、选择干员、联三洋以练兵、分三局以制器，似均允当而可行。而第一条兵船之式与第三条陆兵之饷，臣等稍有疑虑。实事求是，不厌审详；敢竭管蠡之愚，以备刍荛之采。
　　原议称海上争衡，百号之艇船不敌一号之大兵轮船；诚确论也。第装炮至四十余位，装兵至六、七百人，其啮水之深可想，则修理之厂不可以不豫筹。船分上下层皆列炮眼，危楼俛瞰，气象万千；然安炮之处多，则受敌炮之处亦多，且下层演放数炮后，烟涨舱中，咫尺不相见，临敌不无少有窒碍。似当取外洋大兵轮船之新式者参之，可以详究其用之利钝。至木轮船足以辅铁甲船，仍不足以御铁甲船，则铁甲船终不能不办也。
　　原议称精练陆兵，每人月给十元；此固倡勇敢之一道。顾国家立法，宜求其可继。淮、楚各军月饷均四两二钱，魁桀者未尝不趋之若骛；但能予以极精之器，练以命中之技，精熟乎步伐止齐之节，不患不为劲旅。至陷阵摧锋所以鼓舞奋兴之者，有不测之勳赏在。倘为一时招徕之计，取快目前；淮、楚各军，其何以处之？
　　以上二条，臣等心所未安，不敢蓄疑。谨合词附片上陈，伏乞皇上圣监训示。谨奏。
　　●请建明延平王祠摺（同日）
　　奏为明季遗臣、台阳初祖，生而忠正、殁而英灵，恳予赐谥建祠，以顺舆情、以明大义事。
　　本年十一月二十五日，据台湾府进士杨士芳等禀称：窃维有功德于民则祀，能正直而壹者神。明末延平郡王赐姓郑成功者，福建泉州府南安县人；少服儒冠，长遭国恤，感时仗节，移孝作忠。顾寰宇难容洛邑之顽民，向沧溟独辟田横之别岛；奉故主正朔，垦荒裔山川。传至子孙，纳土内属。维我国家宥过录忠，载在史宬；厥后阴阳水旱之沴，时闻吁嗟祈祷之声，肸蠁所通，神应如答；而民间私祭仅附丛祠，身后易名未邀盛典，望古遥集，众心缺然！可否据情奏请，将明故藩郑成功准予追谥、建祠，列之祀典等因；并据台湾道夏献纶、台湾府知府周懋琦等议详前来。臣等伏思郑成功丁无可如何之厄运，抱得未曾有之孤忠，虽烦盛世之斧斨，足砭千秋之顽懦；伏读康熙三十九年圣祖仁皇帝诏曰：朱成功系明室遗臣，非朕之乱臣贼子，敕遣官护送成功及子经两柩归葬南安，置守塚建祠祀之。圣人之言，久垂定论。惟祠在南安，而台郡未蒙敕建；遗灵莫妥，民望徒殷。至于赐谥褒忠，我朝恢廓之规，远轶隆古：如瞿式耜、张同敞等，俱以殉明捐躯谥之「忠宣」、「忠烈」。成功所处，尤为其难；较之瞿、张，奚啻伯仲。合无仰恳天恩，准予追谥；并于台郡敕建专祠，俾台民知忠义之大可为，虽胜国亦华衮之所必及。于励风俗、正人心之道，或有裨于万一。臣等愚昧之见，是否有当？理合恭摺具奏，伏乞皇上圣监，敕部核覆施行。
　　再，此摺系臣葆桢主稿，合并声明。谨奏。
　　●请加封嘉义城隍神摺（同日）
　　奏为庙神灵显迭着，吁恳敕加封号，以顺舆情；恭摺仰祈圣监事。
　　窃据前署嘉义县、现任台湾县知县白鸾卿详称：嘉义县旧祀城隍尊神，祷雨祈晴，久昭灵应：其最著者同治元年彰化戴逆倡乱，围扑嘉城，绅士等恭请神位于城楼，虔诚吁祷，五月十一夜，地忽大震，雉堞倾颓而城垣无恙，兵民得以保全，咸称神佑；九月间，戴逆复扑嘉城，众心惊慌，告庙敬占休咎，蒙神默示平安，人心遂定，兵民竭力誓守，复保危城：此皆该令署事任内所目击者。兹据绅民陈熙年等佥禀前来，伏恳奏请敕加封号，以答垂庥等因；并经台湾道夏献纶核详无异。臣等伏查庙祀正神，实能御灾扞患，有功于民，例得请加封号；今嘉义县城隍神保护城池，迭着灵应，洵为功在生民，允宜上邀褒宠。合无仰恳天恩俯准，敕加封号，以顺舆情，而昭灵贶。恭摺具陈，伏乞皇上圣监训示。
　　再，此摺系臣葆桢主稿，合并声明。谨奏。
　　●补请义民潘缔等恤典片（同日）
