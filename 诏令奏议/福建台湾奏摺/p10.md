<!-- { "loadSidebar": true } -->
　　窃惟台湾，始不过海外荒岛耳。自康熙年间收入版图，乃设府治，领台湾、凤山、诸罗三县。诸罗即今之嘉义：嘉义以北未设官也。郡南北各一百余里，控制绰乎有余。厥后北壤渐辟，雍正元年拓彰化一县，并淡水同知主北路捕务，与彰化知县同城；盖明知非一县政令之所能周，特以创建城池筹费维艰，姑权宜从事焉已耳。雍正九年，割大甲以北刑名、钱榖诸务归淡水同知，改治竹堑；自大甲溪起、至三貂岭下之远望坑止，计地三百四十五里有奇。嘉庆十五年，复以远望坑迤北而东至苏澳止，计地一百三十里，设噶玛兰通判。则人事随天时、地利为转移，欲因陋就简而不可复得矣。
　　然由噶玛兰上抵郡城，十三日始达；由淡水上抵郡城，亦七日始达：而政令皆统于台湾府。当淡水设厅之初，不特淡北三貂等处榛莽四塞，即淡南各社亦土旷人稀；今则村社毘连，荒埔日辟。旧志称东西相距仅十有七里，今则或五、六十里或七、八十里不等。兰厅建治以后，由三貂岭绕至远望坑复增地数十里有奇：其土壤之日辟不同有如此者。
　　台北海岸，前仅八里坌一口，来往社船不过数只，其余叉港支河仅堪渔捕；今则八里坌淤塞，新添各港口曰大安、曰后垄、曰香山、曰沪尾、曰鸡笼。而鸡笼、沪尾港门宏敞，舟楫尤多；年来夹板、轮船帆樯林立，洋楼、客栈闤闠喧嚣：其口岸之歧出不同有如此者。
　　前者，台北幅■〈巾员〉虽广，新垦之地土着既少，流寓亦稀；百余年来休养生息，前年统计户口，除噶玛兰外已四十二万有奇。近与各国通商，华洋杂处，睚眦之怨即启衅端，而八里坌一带从教者渐多，防范稽查尤非易易：其民人之生聚不同有如此者。
　　台地所产以靛、煤、茶叶、樟脑为大宗，而皆出于淡北。比年荒山穷谷栽种愈盛，开采愈繁，洋船盘运，客民丛集，风气浮动，嗜好互殊；淡南大甲一带与彰化毘连，习尤犷悍。同知半年驻竹堑衙门，半年驻艋舺公所，相去百二十里，因奔驰而旷废，势所必然；况由竹堑而南至大甲尚百余里，由艋舺而北至沪尾、鸡笼尚各数十里；命盗等案层见迭出，往往方急北辕，旋忧南顾，分身无术，枝节横生。公事之积压、巨案之讳饰，均所不免。督抚知其缺之难，必择循吏、能吏以膺是选；而到任后往往贤声顿减，不副所望，则地为之也：其驾驭之难周又有如此者。
　　淡、兰文风为全台之冠，乃岁、科童试厅考时，淡属六、七百人，兰属四、五百人，而赴道考者不及三分之一；无非路途险远，寒士艰于资斧，裹足不前。而词讼一端，则四民均受其害：刁健者词穷而遁，捏情控府，一奉准提，累月穷年；被诬者纵昭雪有期，家已为之破。矫其弊者因噎废食，概不准提；则厅案为胥吏所把持，便无可控诉。而械斗之衅，萌孽乎其中。至徒、流以上罪名定谳后，解郡勘转，需费繁多；淹滞岁月，赔累不赀。则消弭不得不巧，官苦之、民尤苦之：其政教之难齐又有如此者。
　　所以，前者台湾道夏献纶有改淡水同知为直隶州、改噶玛兰为知县，添一县于竹堑之请；臣鹤年、臣凯泰等正饬议试办，台事旋起，因之暂停。台南骚动之时，即有潜窥台北之患；经夏献纶驰往该处，预拔机牙，狡谋乃息。海防洋务，瞬息万变，恐州牧尚不足以当之。况去年以来，自噶玛兰之苏澳起，经提臣罗大春抚番开路至新城二百里有奇，至秀姑峦又百里有奇；倘山前之布置尚未周详，则山后之经营从何藉手？故就今日之台北形势策之，非区三县而分治之，则无以专其责成；非设知府以统辖之，则无以挈其纲领。
　　伏查艋舺当鸡笼、龟仑两大山之间，沃壤平原，两溪环抱，村落衢市，蔚成大观；西至海口三十里，直达八里坌、沪尾两口，并有观音山、大屯山以为屏障，且与省城五虎门遥对：非特淡、兰扼要之区，实全台北门之管（钥）。拟于该处创建府治，名之曰台北府；自彰化以北直达后山胥归控制，仍隶于台湾兵备道。其附府一县，南划中枥以上至头重溪为界，计五十里而遥，北划远望坑为界，计一百二十五里而近；东西相距五、六十里不等，方围折算百里有余，拟名之曰淡水县。自头重溪以南至彰化界之大甲溪止，南北相距百五十里，其间之竹堑即淡水厅旧治也；拟裁淡水同知，改设一县，名之曰新竹县。自远望坑迤北而东，仍噶玛兰厅之旧治疆域，拟设一县，名之曰宜兰县。惟鸡笼一区，以建县治，则其地不足；而通商以后竟成都会，且煤务方兴，末技之民四集，海防既重，讼事尤繁，该处向未设官，亦非佐杂微员所能镇压。若事事受成于艋舺，则又官与民交困。应请改噶玛兰通判为台北府分防通判，移驻鸡笼以治之。臣等为外防内治因时制宜起见；是否有当？伏恳天恩饬部议覆，俾有遵循。其建设城署、清查田赋及教佐营汛应裁、应改、应增，容俟奉旨允准后，再由台湾道议详核奏，期臻周密。
　　至苏澳以至歧莱，现恃营堡为固；将来田亩开垦，商民辐辏，应否设官，容臣等随时察看情形，请旨定夺。
　　谨先将台北议建府、县缘由，合词恭疏具陈；伏乞皇太后、皇上圣监训示。
　　再，此摺系臣葆桢主稿，合并声明，谨奏。
　　●台北议购开煤机器片（同日）
　　再，台北开煤一节，台湾道夏献纶接据委员何恩绮、李彤恩禀称：自看煤洋人翟萨到台后，除风雨阻滞外，晴日必亲赴山场，邀同履勘。所有沪尾、八里坌至鸡笼沿溪产煤各山，皆已周历、或煤质轻松、或煤层浅薄、或水口窵远、或山路崎岖，均未合采。惟鸡笼附近之老寮坑、深澳坑、大水坑、竹篙厝及暖暖附近之四脚亭、大坑埔、极去枢冲等处，煤质尚觉坚美，而以老寮坑为最。且山径低平，车路易造，水口较近，运费亦轻，开采尤便。既设厂兴工，应择煤层深厚之处，以期经久不竭，免再挪移，致多动费。老寮坑煤山共计三层，均在山面，显而易见。山底所产层数若干，一时未能深测，必须购买洋制凿山钢钻全副，并雇用钻洋工二名前来探凿，始便开坑等因；并送来摺略、图说等件。臣等业饬如议购雇；惟以后办法，尚有须详细酌定者，非面询情形，未敢悬揣。现令该委员等带同洋人翟萨，坐轮船由台北到郡，当面考究，明定章程，以便着实举办。合先附片陈明，伏乞圣监训示。谨奏。
　　●请改驻南北路同知片（同日）
　　再，据台湾道夏献纶详称：台湾向设南北两路理番同知：南路驻扎府城、北路驻扎鹿港。今内山开辟日广，番民交涉事件日多，旧治殊苦鞭长莫及。如将南路同知移扎卑南，北路同知改为中路移扎水沙连，各加「抚民」字样，凡有民番词讼，俱归审讯；将来升科等事，亦由其经理：似于民番大有裨益。其南北路屯饷，向由各县征收，交该同知散放者；该同知既经移扎，碍难兼顾，应改由各县就近自行发给等因。臣等伏思朝廷因事而设官，任官者即宜顾名而思义；该同知既以理番为名，当以抚番为事。向惟番境未辟，故分驻郡城、鹿港，以待招徕；今榛莽日开，蠢顽归化、民熙熙而往，番穰穰而来，杜其猜嫌，均其乐利，咸以官为依附。倘非躬亲坐镇，何以尽抚循之实，而期声教之同！合无仰恳天恩，饬部核议。如蒙允准移扎，更请饬铸「台湾南路抚民理番同知」、「台湾中路抚民理番同知」关防各一颗换给，以资信守。除衙署应另行勘建外，俸廉照旧，毋庸议加。臣等为因地制宜起见，谨合词附片陈明；是否有当？伏乞圣监训示遵行。谨奏。
　　●报提督王德成病故片（同日）
　　再，准总统淮军提督唐定奎报称：统带武毅右军会办营务处记名提督勤勇巴图鲁王德成，以奉剿凶番积劳成疾，于五月十五日病故枋寮营次。弥留之际，犹以国恩未报为恨；军民闻者，无不泪下。所遗该军五营事务，现饬提督李常孚接管；其正营管带官，即以帮带解先祥接办等因。臣等查王德成忠勇性成，身经百战；调台以来，防海剿番，机宜悉协。遽以感受瘴疠，溘逝穷荒，殊堪悯恻！除饬将该提督生平战功详报，另行奏恳赐恤外，谨会同大学士直隶总督臣李鸿章附片陈明：伏乞圣监。谨奏。
　　●催刘璈赴台片（同日）
　　再，前营务处浙江候补道刘璈，于本年二月初一日在风港营次闻其父品章病故，恳请奔丧回籍守制。臣等以该员例应丁忧，随即给咨，俾星驰旋里，劝令营葬一毕，仍即到台素服从事；业经奏明在案。现在抚番开路诸务倥偬，该员识力过人，情形熟悉，实为台防不可少之员；合无仰恳天恩饬下湖南巡抚，谕令该员葬事一毕，刻日来台，用资臂助。谨合词附片陈明，伏乞圣监训示。谨奏。
　　●请改台地营制摺（光绪元年七月初八日）
　　奏为沥陈台地营伍积弊，拟请裁汛并练，酌改管制，统归巡抚节制，以一事权；恭摺仰祈圣监事。
　　窃臣等钦奉光绪元年四月二十六日上谕：总理各国事务衙门奏，遵议筹办海防事宜分别开单呈览各摺片，海防关系紧要，亟宜未雨绸缪，以为自强之计；陆军须归并训练，方能得力。着各该督、抚各就地方形势量更旧汛，合营并操，画一训练，限一年内办理就绪，奏请派员查阅。钦此。并准恭录原奏内开：所有议准水陆兼练及选练陆军，尤以醇亲王摺内所指酌撤分汛、汰弱练强、合队合营为要；着应如何归并合操，扼要驻扎，各就地方形势办理。又准部咨「议覆巡抚移扎台湾摺」内：所有该省原设抚、标各营及台地各营将备员弁如何布置，是否仍由总督节制，抑径归巡抚节制之处，应令该督、抚会同该大臣妥议具奏等因。除福建内地练兵事宜，另由臣鹤年等筹议会奏外，查台湾营伍废弛，曾经迭次奏陈；上年府城挑练两营毫无起色，并将营官林英茂等参革在案。府城如此，外汛可知。其积弊之深尤所罕见：汛弁则干豫词讼，勒索陋规；兵丁则巧避差操，雇名顶替；班兵皆由内地而来，本系各分气类，偶有睚眦之怨，立即聚众斗殴；且营将利弁兵之规费，弁兵恃营将为护符；兵民涉讼，文员移提，无不曲为庇匿；间有文员移营会办案件，又必多方刁难需索，而匪徒早闻风远扬矣。种种积习相沿已久，皆由远隔海外，文员事权较轻，将弁不复顾忌，非大加整顿不可。
