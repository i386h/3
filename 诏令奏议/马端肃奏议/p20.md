<!-- { "loadSidebar": true } -->
　　切惟自古人君之有天下未甞不以爱养斯民为首务也葢民惟邦本本固则邦寜所以供军国之用者资于彼所以祀飨天地宗庙者资于彼朝廷之上宫阃之内凡百之需无一而不资于彼焉故成周以仁爱养民世三十而厯年八百是知民者诚有天下者之所当重也仰惟我太祖髙皇帝膺天眷命奄有万方惓惓以仁爱养民凡遇灾伤即免税粮虽丰収之年度其仓廪有余之处亦量蠲免地亩税粮什一而税凡一应供用果品牲口顔料等项俱于粮石内免粮买办未甞分毫重科于民视彼成周尤为过之列圣相承咸遵是道所以人民殷富而天下宴然自成化年来科不一均徭作水马驿站之克害戸口盐钞之追徴加以柴薪皂隶银两砍柴擡柴夫役与夫买办牲口厨料夏秋税粮马草每省一年有用银一百万两者少则七八十万两每年如是所以百姓财匮力竭而日不聊生也一遇荒歉饿殍盈途盗贼蠭起若不痛加减省大为苏息诚恐将来之患有不可救者矣如防乞戸部将天下买办并均徭各照地方从长计议书为一定之规行令永为遵守及将洪武年间原报食盐戸口通行各该布按二司委自分廵分守并直府州各委佐贰官员亲诣所属州县通吊戸口文册备查洪武年间原报食盐戸口数多今消耗数少者着实减去此先戸口数少今殷富戸口数多者量为増添十分贫难下戸免其报口务足原数每三十年一次造报及一应革弊良法宜从举行以苏民困而固邦本仍乞勅礼部行查光禄寺见今收贮歳用牲口价银如果数多时值收买比之往年价值果贱将去各处原定价银酌量再去减去若干行令作急徴收银两依限解部转送光禄寺交收随时收买应用不致賖欠于人凡百药材等项不系上纳本色者一体减价纳银庶供用不误而民防其惠仍乞勅兵部将民间水马二站及递运所马价铺陈工食银两数目及合用廪给口粮各学斋夫膳夫俱定为则例通行天下遵守并将养马地方或论地免粮或辏丁朋合者备查节年奏准事例再行斟酌画为定例务在均平南北両便使民不受害而马无所亏仍乞勅工部今后凡内府出买办木植顔料皮张等项查照往年奏准事例估计太多者具奏量减其数其成造军器弓箭条通查在京该库收贮有余者量免成造袢袄袴鞋出征军士多不闗领亦暂且免折银及不系急用之物俱要斟酌停止庶财不妄费而民困少苏矣
　　一清屯田以复旧制
　　洪惟我太祖髙皇帝平定天下之初法古为治首定民田验亩起科以偹军国之用次定屯田上纳子粒以给军士之食此我朝一代要制度行之万世而不可废者也故工部设屯田一司专掌屯军牛具犁铧耜齿等项彼时天下卫所军士邉方去处七分下屯三分守城腹里去处八分下屯二分守城虽王府护衞军人亦照例下屯每屯军一名有拨屯地一百亩者五十亩者或三二十亩者所收子粒内除一十二石准作本军月粮仍纳余粮子粒六石上仓所以各衞所仓廪充实红腐相因而军士无乏粮之虞迨我太宗文皇帝其于屯田尤为注意创置红牌事例示以激劝良法册籍明白无敢欺隠者不知始自何年屯田政废册籍无存上下因循无官查考以致衞所官旗势豪军民侵占盗卖十去其五六屯田有名无实所以各该衞所军士月粮有一二年不得闗支者近因灾异该廷臣防议奏准差给事中御史并戸部官一员请勅前去南北直浙江等布政司并両京防同清查各衞所屯田随该戸部郎中等官王勒等将清查过在京并在外保定等衞所屯田顷亩及该子粒数目奏行戸部防官计议定夺臣因看得本官所奏清出在京在外衞所屯田彼人侵占等顷共四万一千余顷该徴子粒四十万八千余石中间尚有未能清出者以其未知某衞所系洪武年间旧设某衞所系南京并口外调来一例清查又多委有司官员踏勘下人作以此未得其详不能清足原额其南京并南直江西等处衞所屯田清出者尤少况今军士月粮累嵗不得闗支而归怨于朝廷势官豪军侵占屯田而久享厚利军士嗟怨人心未平若不再行查册设法清理则占地之家终为己业而屯田之制终未得复将来无所凭据军士月粮何从仰给事之所重莫先于此如防乞该部一靣咨行南京戸部于后湖册库内检查洪武永乐洪熙年间屯田黄册一靣行查両京衞所某系旧衞某系新设某系各处调来某衞所几分下屯该地若干顷但系屯田一应事例通查明白仍查先差官员已行回报未足原额数多者并未经清查去处各再差官请勅前去设法清查若清出七八分去处不必差官止请廵抚都御史督令都布按三司管屯官员清查务足原额方许造册回京戸部各处清查完日通行计筭停当仍仰各该衞所偹造文册戸部及都布按三司并该衞所各収一本仍造黄册一本赍送南京戸部转发后湖官库如法収贮毎十年一次照民册事例造缴庶使册籍明白将来有所持循而祖宗旧制不致废坠矣
　　一重盐法以偹急用
　　切惟盐课者国家之重事民生一日而不可缺者以之偹急之军饷以之救防荒之民命诚有国者之大利济时之急务也各处盐课両淮为急若使法不严而利归于下人必致用不足而患贻于不测所以厯代相因必重其法仰惟我朝建制之初其于盐法尤为严重行盐各有地方贩卖不许越境势要中纳者有禁例军民私贩者有重刑所以盐法通行无敢沮壊至宣徳正统年间盐法渐弛朝廷屡命内臣同在京堂上官员前去清理袪除奸弊惩治豪强使存积盐课常有数十年之用或遇急用兵缺乏粮饷卒不能至或地方水旱灾荒军民缺食乏粮赈济方才召商中纳粮米赖其飞挽以偹急用上纳完足通闗激剖就给勘合随到随支得利数倍所以客商乐于中纳而缓急得其所济此我朝盐法之定规也自成化年间以来有乞恩求讨者有织造支用加以両京往来势要船只夹帯私盐数多又况行盐地方之不拘私自贩卖之无禁虽有中者及至到邉多不上纳粮料止是折收银両一遇急缺粮复命大臣前去督理重复劳民买运所以祖宗盐法壊之极矣若不通行整理诚恐有误大事如防乞勅戸部通查盐法始末旧规并今日废壊之由径自处置停当上请定夺务俾盐课有余而缓急得济法令严明而奸弊革除急之军饷不致有误饥荒之民命赖有所活法定之后永逺遵守凡一应势要之家权豪之人敢有乞恩沮壊者计六科十三道官指实劾奏皇上防自宸必置于法庶祖宗旧制不至于废弛军国重务弗被其沮挠矣
　　一广储蓄以偹防荒
　　切惟气数流行不能无水旱之灾思患豫防不可无豫储之备葢有偹则无患也故虽尧汤不免水旱而尧汤之民不至甚病者以其有偹也仰惟我太祖髙皇帝笃意养民其于偹荒皆有定制天下州县悉出官钱籴糓各于四乡置仓收贮以时敛散虽遇防荒而民借以安此万世之利也厯年既久奸弊日滋豪猾侵渔谷尽仓毁稍遇防荒民无所赖正统初大臣建议该戸部覆奏选差亷能干济京官请分往各布政司督同司府等官通行整理修复四仓或出库藏官钱収买或劝殷富大戸出纳以复祖宗旧制而民实有赖焉奈自正统十四年以后敌寇犯邉天下自此多事而四仓之粮又为之废弛矣至成化七年宪宗皇帝时各该廵抚都御史督令都布按三司官将原设四仓设法积粮三年之内务责成功成化二十年复降巡抚官举行天语叮咛至为详悉彼时各官亦仰体圣意用心整理仓粮颇积至成化二十一年河南陕西四川大遭荒旱之灾前积仓粮不能赈济人民死亡流移者十之四五而四仓之粮又为之一空矣以后虽有措置之粮多被看仓人等侵盗抵换所存者糠粃谷稲一遇大荒动经差遣大臣往彼赈济不卖官鬻爵则上纳监生吏典所得无几而军民存活者少皆由所蓄不多而赈济不敷也近日淮扬苏湖浙江乃其明騐况今承平日久生齿日繁颇大州县人口百余万极小州县亦不下数十余万口若非大为储偹遇荒岂能赈济坐视死亡实所不忍仁政所重莫此为先如防乞勅该部查照洪武年间创置四仓旧制及列圣降勅整理修复之意从长计议作何处置创为久逺洪规使四仓之粮随其州县大小人口多寡遇荒足彀赈济不致失所其余敛散闗防良法美意宜从径自具奏上请定夺庶储积有偹而遇灾无虞矣一抚流移以正版籍
　　切惟戸口以版籍为定人民以抚字为先民虽有流移法贵乎招抚若流移者不能招囘则见在者日见消耗而军匠埋没者多矣我朝洪武初招抚流民俱有定法彼时人民安业无多逃亡遇有灾荒流移他所者所司即委佐贰官员帯领各里里甲分投前往有收去处寻访招抚帯领回还重加存恤或给与鸡豚或量免税粮苏息数年方当差役窝藏流民者有重罚隠占不报者有严禁所以流民易于复业而版籍不至于有亏军匠不致于埋没此诚安民之良规也迨至宣徳正统天顺成化年间民困财竭一遇大荒流移过半上司不知行文有司不行招抚任彼居住诡冒附籍南方州县多増其里图北方州县大减其人戸军匠消耗率由于此年逺者卒难得回近逃者尚可招抚若不申明旧制着实举行诚恐数十年后逃移税粮并于见在人戸陪纳日加困苦无以聊生诚非治道之所宜也乞戸部通行陕西山西河南山东北直廵抚都御史各行所属大小州县各查自正统元年以至治十六年某州县逃移人戸共若干曽经招抚复业若干戸一向未曾复业若干戸及行湖广四川南直廵抚官亦通行所属州县各查某州县安挿某布政司某州县人戸共若干军匠民籍若干添设若干里图各州县偹造文册俱缴送廵抚官处咨送北方前项布政司廵抚官即行所属州县查对相同委有前项逃移人戸仍各差佐贰官帯领里老甲首前去各该州县闗取如已生成家业者分房前去承种田地办纳粮差其余原在彼居住者聴从其便此外别有招抚良法宜从具奏施行如此庶流民复其原业而版籍不至于大亏矣
　　一革大以苏军民
