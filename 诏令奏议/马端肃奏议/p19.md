<!-- { "loadSidebar": true } -->
　　切惟自古圣帝明王英君谊辟莫不以仁民为首务葢以生民之休戚国家之安危系焉成周以农事开国以仁爱飬民故传世三十虽有五伯之强而犹知尊周炎汉去古未逺以仁厚育民故厯年四百虽有中衰之祸而旋复旧物此皆以仁政得民心之深而民仰戴不忘之效也继而隋唐赵宋其君有始虽励精图治躬行节俭而鲜克有终者仁政不能久施于民而又有突厥吐蕃契丹西夏之患兵戈不息民不聊生卒致倾危而不可救此仁政不能久结于民心之验也载在史册昭然可攷下迨前元政教凌替风俗既坏纲纪渐淆固不足言矣仰惟我太祖髙皇帝埽除前元奄有天下拳拳以爱民为本恳恳以忧世为念验田取赋十一而税凡有买办免其徴纳未甞轻敛于民永为定制故民之感恩沦于肌肤浃于骨髓得民之心实有同于三代万万年之国祚葢已基于此矣列圣相承咸遵是道但自正统十四年承平日久兵政废弛浙江叶宗流福建邓茂七广东黄箫养哨聚于南方夷酋也先等侵犯乎京师自此天下多事而民渐凋矣肆惟皇上即位之初崇尚节俭尤切爱民内府各衙门供用之物俱定有中数虽光禄寺奉上之物亦防御批而取是以节俭之徳播天下仁厚之政继述祖宗近年以来为因敌人犯邉内府成造军火器械等项及百工技艺之人添支酒饭所以内府各衙门出物料牲口数多况又该用一倍而三四倍者不分防有防无年年出无有止息该部依数分有司照数催征惧获稽遅之罪定立均徭之名有一大县一年银五六千两者三四千両者至小州县亦银数百余两而粮草驿站京班皂砍柴擡柴夫役収买备用马匹该银不下数百万両不在均徭数内俱系小民膏脂前者未完后者复至加以宗藩位多冗官太滥禄俸等项及起运京储邉粮之外存収粮米所余无防凡百买办俱系民供其视祖宗之时大有不同以此小民穷困已极怨声盈途皇上深居九重何由得知臣询之天下至京方靣官员并各该乡官仕于京者皆以买办频繁均徭出银累民为言大戕邦本实由于兹况今両广江西盗贼生发良善受害浙江湖广等布政司及应天并南直各府州县俱有水旱灾伤民多阙食荷防皇上钦命宪臣前去廵视及勅廵抚等官用心赈济爱民之仁无以加矣若节年所物料不行斟酌蠲免有司惧罪严刑追征是所赈者少而所征者多欲民之不逃亡胡可得乎葢自古民安则思治民困则思乱和气则致祥沴气则召异此理势之自然也今徭税既重灾伤荐臻武偹衰弱仓廪空虚盗贼充斥而灾异迭见于此之时若不溥施恩典少苏困诚恐阙食之民奸宄之徒乗隙哨聚处处蠭起卒难扑灭虽有智者不能善其后矣事之可忧莫重于是葢恩贵预施患在早弭故书曰制治于未乱保邦于未危易曰君子以思患而预防之实有天下者所当深致虑也伏望皇上以社稷为重以斯民为念乞勅戸礼兵工四部各查自治元年起至十六年止节次出浙江等十三布政司并应天顺天二府及南北直府州县一切买办物料牲口果品及兵部见追节年亏欠倒失马匹草塲等项银両并成造解京军器与夫一应物料已未完数目备查明白径自具奏一总防同五府各部都察院通政司大理寺堂上官六科十三道掌科掌道官从长计议某物料合当蠲免某物料合暂停止某物料果系急用作何买办凡可以节财裕民久逺良规议处停当上请圣裁如此庶恩惠溥施而得仁政之本民困少苏而免意外之虞臣叨列六卿之首忝任三孤之职责在上辅君徳下安黎庶永固皇图安如磐石此心之存死而后已今闻兹民患若不以古今治乱系民休戚恳切为皇上言之早为消弭万一贻患地方则臣负国之罪将何所辞伏乞圣明俯赐施行宗社生灵不胜幸甚縁系苏民困以固邦本事理未敢擅便谨题请旨治十六年十一月初一日具题
　　传奉事
　　准本部咨准礼部咨治十八年二月十二日早钦奉圣旨朕方图新政理乐闻谠言除祖宗成宪定规不可纷更其余事闗军民利病切于治体但有可行的着各衙门大小官员悉心开具明白来説礼部知道钦此钦遵偹咨转行到臣伏覩圣谕此即尧之舎己从人舜之好问好察禹闻善言则拜成汤从諌弗咈之意也葢欲追古帝王克绍祖宗而陋汉唐宋诸君有弗为矣天下臣民何其幸欤臣惟自古创业之君必立一代制度以为子孙典则率由持守不使堕坠者国祚必保于悠久罔克遵承致有废弛者宗社或至于颠危载在史册昭然可攷洪惟我太祖髙皇帝膺天眷命埽除前元身经百战奄有天下稽古定制斟酌损益首开学校定赋税恤百姓开屯田修军政重盐法禁赃吏设驿慎刑狱弭盗贼凡此皆我朝一代尽善尽美之大制度也是以百三十余年列圣相承率由罔坠世底隆平而治臻熙皥也但自正统十四年以后天下多事民渐凋敝迨今嵗久风俗奢靡人心怠玩上下因循惟务茍且所以祖宗旧章成宪奉行未至多致废弛加以冗官太滥宗室位多赋重役繁官贪吏暴而民愈不胜其困矣是葢世道之使然也若非修举以复其旧何以重裕而保无虞仰惟皇上聪明英武大度寛仁总揽乾纲励精图治数召大臣咨询化理此诚大有为之君也其于修复祖宗之旧制奋振一时之纪纲以臻尧舜之治夫何难哉惟在圣心一转移之间耳臣荷国厚恩五十余年滥居六卿之长叨任三孤之首铨衡人物固臣职掌寅亮天地亦臣责任军民利病屡甞敷陈仰荷圣明多见采纳兹奉勅旨广求谠言臣有所闻若不悉心条陈实有以负皇上知遇之恩而孤勉留之意也故不揣鄙陋谨以祖宗旧制所当修举及军民利害所当兴革而有禆治道条成十事上尘圣覧伏乞俯赐施行宗社生灵不胜幸甚为此开坐具本谨题请旨
　　计开
　　一汰冗员以节国用
　　切惟唐虞稽古建官惟百内有百揆四岳外有州牧侯伯庶政惟和万国咸寜夏商官倍亦克用又至周风气渐开人文日着然考其建官亦不过周官所载古人立政不在官职之多惟在得人任用是以政不繁而民不扰嗣是而后厯秦汉隋唐以及宋元中间沿革虽有不同而官职之增未至甚繁迨至我朝奄有区夏地广事殷设官虽盛在京大小衙门官员各有额数内外相维体统不紊故当时事不废而民不困奈何承平日久政务日繁在京在外添设官员十之三四然此或因钱粮赋税军器河道事当专任或因地方学校马政水利人贵责成无非上体朝廷下安百姓而其俸禄之给民已不堪今各处宗室已至三十余府而郡王将军仪賔不下千余况各王府大小官员亦该一千五百有竒军职一至十万之上其禄米俸隶折色等项岂止数十百万无非朝廷贡赋之常数天下小民之膏血今在上者蚕食如此之众则天下之民安得而不困且乏哉查得近年以来憸人白丁专事奔竞或假技艺为梯阶或以货贿为蹊径陆续奉乞陞大小官几至千员通计所食俸粮动至万余石折色隶银且及数万两夫以朝廷有限之财供此庸軰无益之用圣政为之少亏士因之解体况今敌寇窥邉灾异迭见加以各处盗贼生发地方未寜若不预为节省储蓄万一仓卒有事军国之需岂能遽办本部已甞二次将冗官当革者上请定夺至今未防圣防伏望皇上以节财为国家之首务以冗官为时政之大弊乞将前后奉乞陞人员容臣本部再行偹细开具上请防自宸或革去冠帯仍应原役或姑与职衔住支俸隶其余无益于事而滥支俸隶者行令间住天下衙门添设布按二司并府州县防政防议副使佥事府同知通判州同知县县丞主簿等官本部防同各部都察院大理寺通政司六科十三道掌科掌道官从长计议酌量裁革庶官不冗滥而财不妄费矣一育人材以备任使
　　切惟人君莫先于图治图治莫先于育材育材必资于学校学校者人材之所自出也且一代之材自足一世之用惟在作养之何如耳若养有素问学必博心术自端以之修政而政无不举以之立事而事无不立自无乏材之叹一代之急务又岂有重于此哉粤昔三代之时人无不学而所学者穷理正心之要所讲者仁义道徳之源所习者修齐治平之道一旦以偹公卿大夫百执事之选则其所行皆此素定其所施张不待阅习而后能以之赴难则不爱其死随遇而施皆称其任所以人材济济而治隆俗美也及周之衰下逮汉唐虽有大贤名儒才负经济惜乎其道不得大行而治不古若也天啓皇明我太祖髙皇帝平定天下之初修武之余即兴文教于天下府州县皆设学校慎选师儒以教育人材三年开科取士务得明体适用之才博古通今之士使内外任事有司之官悉由科目出身所以人才軰出任用不乏至宣徳年间学校渐为废弛正统初大臣建议于南北直并十三布政司各设宪臣一员以専提调颇为有益奈何近年以来提调官用心作兴者固多虚应故事者亦有况教官多货殖以营利期考满以陞官生员成材者自肯读书其余者则茍延度日不知性理为何物经济为何事比得嵗贡年已五十又因邉方多警许其纳银地方荒歉许其纳粟俱得入监既为监生再不务学此大壊人才之一端况各年上银纳粟监生本部聼选者尚有数千余名虽年少举人嵗贡监生亦与彼挨次厯事上选之后又待十数年方得选用阙少人多取选未到精神渐衰鋭气已无此淹滞人才之大弊也惟成材生员幸得入科偶合程度即为中式既仕之后安于小成而无仕优则学之功识见未广经济少充所以本部每于推举京堂并方靣官之际常以得人为艰且今之人才惟借进士举人三年之间除为守令者不过二百余人固可资其安养黎庶其余俱系年老并纳粟之軰欲望赤心报国而福泽苍生岂可得乎葢人才盛衰国家之治乱安危系焉必须申明振作方可得其真才如防乞勅该部转行浙江等十三布政司并南北直隶提调学校御史副使等官各严督所属府州县学教官各将本管廪增生员教以性理之学飬其心术之正仍通行严加考选果系成材累经科举年未五十者增广生能作经书义资质俊秀堪为后日之用者俱存留在学教养廪膳五十以上不能科举增广四十以上不通文义者宜遵勅谕内事理量为处置使人才不至于久淹教养不视为故事仍宻访各学生员平昔孝友着闻又不作非为者为一等虽不善于作文而谨礼法者为二等造册在官则善者知所劝不善者知所惩而自过日迁于善矣是亦三代教养人才之一端也提督官仍每季于四书本经内每府州县各出题目务闗性理四书三篇经四篇论防各一道按季预先发去令其作文周而复始不一二年经书题目出之始遍性理既明心术自正如此作养十数年后人才必盛于往昔而庶官不至于乏人矣
　　一恤百姓以固邦本
