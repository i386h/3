<!-- { "loadSidebar": true } -->
　　治二年七月二十七日臣因八月初二日祭祀先师孔子及初三日祭大社大稷在于本部宿歇斋戒二十八日早有臣宅内守门皂隷王顺到部説称今夜四更时分有不知姓名人在于门外口呌开门数声不曽答应良乆聴得门响至天明开看得门上射有大箭二枝入木甚深及问大街口坐铺火夫亦说前项时分有一骑马男子再三问马尚书回家不曽止见徃巷内去讫等情臣先访得本月失记的日在于东长安门外丢有匿名帖子亦写臣姓名及揑别项重情皆欲害臣性命切念臣本以庸材叨任南京兵部尚书荷蒙皇上嗣登寳位之初首转臣左都御史总司风纪又命臣提督圑营操练军马续又陞臣前职臣累蒙皇上莫大之恩誓欲致身少图补报况赋性愚直凡事惟务公道雠怨有所不避且如近日防选圑营官军黜退把总二十余员令回老家管事该营至今未曽定夺并禁约放债之家不许多取利息逼迫操官在逃或铨选武职减革职事或夺勇士优免戸下差徭臣止知为国为民岂料致有众怨且众怨所聚中伤必多考之前代俱有明騐观其前项二次所为必欲害臣性命可知况臣叨任大臣日逐朝叅住居颇逺起身须早岂能一一防避万一被害臣之一身固不足惜其实有伤国体而臣下谁敢为国任事此事闗系非轻兼臣衰老多病管理部事尚不能任其圑营事务尤为繁剧官军骄惰最易生怨臣实不能兼理伏望皇上悯臣衰疾容臣止管部事免其提督圑营臣不胜感荷天恩之至仍乞勅厰卫行事官校并五城兵马宻切体访前项行凶并投匿名帖子之人务在得获鞫问明白置之重典庶奸恶之所畏惧而任事大臣不致受害国体不致有伤而治道为之益隆矣縁系辞免提督圑营并禁约奸恶事理为此具本亲赍谨具奏闻伏勅防
　　治二年八月初五日奏
　　苏民困以弭灾异事
　　照得先准礼部咨该司礼监太监韦泰传奉圣防近日京城雨水为灾南京又奏大风雷雨之异朕当检身饬行祗谨天戒尔文武百官尤当各加修省勉其图报毋事因循各衙门政事有阙失当举行改正的斟酌停当来说礼部知道钦此钦遵转行到臣除仰遵圣谕痛加修省及将本部当举行改正事宜先行条奏外臣惟天命人君以出治人君命臣以分治皆所以为民也葢君非民则无以守其国得乎民则国祚延长失乎民则社稷衰微故书曰民惟邦本本固邦宁孟子曰三代之得天下也以仁其失天下也以不仁传曰民犹水也水能载舟亦能覆舟是以自古圣帝明王英君谊辟未尝不以爱民为本而施仁为先也成周世三十歴年八百得乎民心之深耳洪惟我朝列圣相承咸能爱养斯民使得其所深仁厚泽洽于民心故今百十余年民之爱戴无异成周但生齿日繁地土有限丰收之年尚可度日一遇防荒辄多饿殍况迩年以来差役繁重科派无度且如京畿之民既有擡柴砍柴人夫毎名一年用银二十一二两虽曽减去四五两尚有一十六两之多又有寄养孳生马匹京班皂隷各闸闸夫及内府各衙门黄穰苗撞竿等项差辨非止一端毎一州县一年多者用银三四千两少者一二千两至如通州雇倩接应人夫一年各县协济亦用银数万余两而税粮马草不在其数往年全靠多余地土帮助近被皇亲功臣势要之家占夺已尽民之困苦所不忍言嗟怨之声盈于道路致灾之由恐在于此非独畿甸之民如是而天下之民皆然又如南京内官监成化年间具奏径行南京工部坐派南方各布政司银硃土硃生漆鐡线肥皂各五万觔共该用价银二十余万两其他买办又不可胜计民困财竭诚未有甚于此时者也幸遇皇上嗣登寳位以来布徳施惠节俭爱民恤刑狱重农事聴贤纳谏任贤去邪凡百无益之事悉皆革罢虽古帝王亦不能过宜乎雨旸时若诸福之物可致之祥莫不毕至然而各处犹有天鸣地震星殒河决两京大水雷雨之灾异者此盖天心仁爱示此儆戒正欲皇上仰体祖宗之心以安养斯民以撙节财用以培植国家而巩固皇图于亿万斯年也且天下之民固所当爱而畿甸之民尤所当深爱也今顺天等八府之民既有前项徭役又遭此水患加以秋收无望即今已有缺食流移者冬末春初必须赈济若徭役不减照旧徴收是所济者不及十之二三而取于民者十之八九内而饥寒切身日无所给外而严刑峻法日加捶楚随济随追欲民之不逃亡不饿死岂可得乎其追陪马匹抬柴夫役已该兵工二部覆奏暂且停追外其余科派徭役尚多若不通行查勘痛加减免不惟逃亡饥死又恐致有意外之虞自古人君欲回天意而弭灾变必先爱民而节财用如蒙伏望皇上法成汤之子惠困穷思周文之惠鲜鳏寡乞勅户部速行巡抚直隷都御史转行顺天等八府除粮草外各将本府所属见今一应买办嵗办并各项徭役共若干项毎项用银若干两通共用银若干两作急具奏奏报之日该部防同各部都察院大理寺通政司六科十三道从长计议某件合当暂且停免某件合当量为裁减中间果系内府闗合用之物者该部支给官钱买办送用仍通行浙江等十三布政司并南直隷应天等府今后毎年终将奉到两京各部勘合坐派所属一应买办物料及嵗办之物备开件数并该用价银数目备细具奏仍照前防官计议当裁减者奏请裁减当停罢者停罢永为定例内外诸司衙门敢有故违擅自朦胧具奏増添者许科道官指实劾奏究治仍乞勅户部预先区画赈济被灾州县饥民钱粮以备临时之用并将各免粮草作急定夺蠲免庶使民困少苏天意可回矣灾异可弭而祖宗之鸿业可以保之亿万年而不替矣臣叨居大臣同国休戚覩兹灾异义所当言不敢缄黙縁系恤民弭灾事理未敢擅便谨题请防
　　治二年八月二十七日
　　申明旧章以正罚俸事
　　伏覩大明律内一欵凡祭祀及谒见园陵若朝防行礼差错及失仪者罚俸钱半月钦此又伏覩大明令内一欵凡民官月俸钱米相兼罚俸止罚俸钱军官月俸全米如遇罚俸合与民官一体扣筭追罚俸钱钦此此我圣祖立法葢因文武官员凡有小过轻犯不即加罪止是罚俸而又止罚俸钱犹存俸米使之得以养其妻子不至失所情法两尽其仁爱优恤臣下之心虽古帝王无以加矣但令内所载年久未曽申明近年以来文武官或有大小罪责荷蒙朝廷寛容罚俸有一月二月者有四月五月者戸部行令将月俸不分钱米尽行住支况迩因水旱灾伤仓粮数少即今各官月俸止支本色米三分折色钱钞七分若不分钱米全不闗支妻子无所养赡未免啼饥大官犹可小官何以度日诚非圣朝颁禄养亷古者既富方谷之意也恭惟皇上嗣位以来凡事法祖一应旧章悉皆举行天下臣民不胜庆幸如蒙乞勅户部遵依大明令内所载事理通行在京大小衙门今后凡奉钦依罚俸者止将月俸折色银钞照数住支仍存本色养赡妻子庶祖宗旧章得以昭明罚俸官员感蒙惠泽臣叨任大臣事干国体职所当言者不敢缄黙縁系申明旧章以正罚俸事理未敢擅便谨题请防
　　治二年十月　　日题
　　勤恤小民以固邦本事
　　臣闻天命人君居大寳之位享天下之奉所以为民也人君简贤任能分布庶位亦所以为民也葢民为邦本本固邦宁民心之向背天命之去留宗社之安危系焉故古之圣君良臣未尝不以安民为务若民有未安则愁叹嗟怨自足以召水旱之灾致非常之异欲致雍熙太和之治而保天下之无虞葢亦难矣故臯陶告舜曰在安民孟子之美文王曰视民如伤易曰节以制度孔子曰节用而爱人葢侈用则伤财伤财必至于害民故爱民者必先于节用也然则有天下国家而为人民之主者岂可以不恤乎民哉仰惟皇上聪明睿知文武圣神曩在青宫已勤圣学既登寳位尤笃力行所以于帝王心之法得之已深而帝王致治之要行之已效宜乎雨旸时若天地位育诸福之物可致之祥莫不毕至然而近年以来各处水旱虫蝗昼晦地震是皆灾变之大者非皇上仁民之心有未至葢天心仁爱示此灾异欲皇上侧身修行戒谨恐惧节俭爱民以隆祖宗莫大之洪业于亿万斯年而不替焉耳皇上亦当仰答天意思继祖宗克勤克俭而爱乎民焉臣谨以民之困苦言之且如河南山东南北直隷府州县毎年该备用马二万匹毎马一匹用银一十五两共该银三十万两惜薪司砍柴抬柴等项人夫一年共用银三十万两京班皂隷六千七百余名该柴薪价银八万余两通共该银六十八万两及各王府郡王将军郡主郡君等位生者葢造府第薨者修理坟园及祭祀等项又该银数万两而买办采办秋夏税粮水马驿站又该数百万两且天下之生财有限不在官则在民以有限之财应无穷之征年年如是欲民之不困财之不竭岂可得乎民财既竭一遇水旱灾伤流移死亡饿殍盈途所不忍言加以官吏之贪酷惟知催科之廹小民困苦无所控诉嗟怨之声上彻于天灾异之召实由于此况近来内府各衙门坐派诸色物料供应牲口等项较之永乐宣徳正统年间十増其三四该部依数派去有司征收急于星火北方之民别无恒产止是种田既要完纳粮草又要备办科征收成甫毕十室九空啼饥号寒比比皆是即今河南山东陜西山西及南直隷扬州等府俱被旱灾又多蝗蝻生发加以官府追征递年拖欠钱粮及买办等项小民变卖田产已尽计无所出逃亡数多倘来春青黄不接所在仓廪空虚无所赈济其势必至人自相食而意外之虞难保必无赈救之储不可不预为之备伏望皇上上思天命之眷顾祖宗之付托下念小民之艰难法成汤之子惠困穷体文王之懐保小民凢百用度务从俭约无益之费量为减省及乞勅内府各衙门今后凡派出合用营造物料务要防同该部计算各库防有防无合用若干方才奏行该部斟酌合该司府地方有无灾伤分派前去依数送纳不许似前多派一槩具奏若有故违虽奉有钦依该部亦要明白覆奏减去亦不许依奏分派累及小民仍乞勅该部将前项果被灾地方一应拖欠钱粮并买办采办等项物料暂且停止果系内府闗合用之物许借支官银买办应用其在京各卫门大小官员皂隷系补助俸粮不及难以停止亦暂派江南王府颇少并无南京各衙门皂隷去处十分之三不必令人前来止照例总解柴薪价值自治四年为始丰收之年照旧分派原佥去处应当十分灾伤去处戸部仍豫先差官前去整理赈济钱粮若临时前去人民逃亡饿死巳多不无缓不及事其该追亏欠倒失马匹亦暂免追补备用之数灾重去处暂减三分明年收成之后仍前补解再乞请勅各该巡抚都御史将所属州县一应科差当停止者径自斟酌停止当具奏定夺者明白具奏凡可以苏小民之困苦聴其便宜处置所属官吏果有恣肆贪酷的为民害者就便黜罢勤于抚字深得民心者量加旌异及督令布按二司分巡分管官员务照都察院奏准事例常川在于各管地方禁革奸访察民隠区画仓粮抚恤流移凡有一切不急之务不许擅自兴造一应公移债负不许擅自逼追一夫不许擅役一毫不许擅科大小词讼不许滥受以致监禁人难分巡分管官敢有故违事例不时回司延住坐视民患者许巡按御史指实叅奏防治仍行在京大小衙门官员各要敦尚节俭不许过为奢侈庶民困少苏天意可回而灾异可弭矣臣本庸材叨居重任幸遇皇上尧舜之君过蒙委任之隆闻兹灾荒若不以小民艰难困苦之状系国家安危之机恳恳为皇上言之万一民穷盗起酿成大患诚有以负皇上知遇之隆而贻国家无穷之忧义同休戚罪实难逭伏望皇上俯赐施行天下幸甚生民幸甚为此具本亲赍谨题请防
