<!-- { "loadSidebar": true } -->
　　台湾一岁两熟。田日辟而赋不增，垦户之租未减也。盖绅民包垦，但呈一禀，募佃垦荒，其私纳曰大租、屯租、番租、隘租，于公家无与也。公上言：『雍、干之世，迭诏减台赋，不准升科，此盖全盛之时，台无足重。今建为一省，财足方可自存。舍维正之供，一听豪强之私纳，而乞济邻疆，非政体也』。故当法兵初退，陈善后策，即以清赋为龂龂，而其事必以查户、丈田为简要。
　　十二年春，建省议定，始令台南北两知府各设清赋局董其成，调官吏三十人履各县，合正绅切勘之。其法逐户问田园多寡，然后勘丈以校之。前匿者免其罪。私租悉革，一入公家。严官吏赏罚为策励。善者按异绩补署，贿匿者劾之。两年而事毕。原额赋银纔十八万两，今溢原额田辄数倍，约四百万亩。官屯各地，一律清厘，岁征银七十万两。按亩瘠腴，定赋增减。额增于旧，民减于前。丈毕，由藩司给由单，杜田亩两乖之扰，故事剧而民乐趋。惟彰化蔡、施二族私匿独多，不利官丈，阴煽土寇围县治，挠其成。十日之间，竟归殄灭。黠者复赂台谏劾之（辨疏见谟议略），公抗争，持益固，卒底厥成。其操从得宜，则尤在屯田一事。初，乾隆间大学士福康安之征台也，番目潘明慈以番丁助战有功，乱定选番属四千人，设屯十有二，以番社长授千、把、外委十八人为屯军，授番地及民田近十万亩，岁折征番银四万元备屯军俸饷。阅岁既久，番不能耕，辗转归民，番乃益病。公念番丁训练，实过绿营，请仍番军四千人，月饷四元，今倍之，过勇饷，而以田归民，亩征赋为番饷，台镇主之，节赋羡入公家，豪强不得擅其利。盖其术皆夺豪强私利入之官，故赋溢而民不病。
　　嗟乎！庚子以来，中国之祸亟矣。新政日烦，赔款益急，掘罗竭泽，国敝而民志益乖。然正赋之供，侵匿不知凡几。朝廷永严加赋，而豪强蚀蠹，官吏吞剥，莫敢谁何。况乃江湖河海之滨，满、蒙、新疆之地，苟加垦开，且倍正供。所虑姑息成风，一媪喧挠，万官辟易。富强大计，何自而谋？得强毅如公，举全国土疆，概归严丈，辟荒土以富游民，内杜豪强，外绝邻国，十年之后，中国其有豸乎！惜乎本计无闻，日令大司农仰屋而忧，坐欬理财之无术也。哀哉！故综其事告天下有财政之责者。
　　理财略序八
　　理财之法，莫大乎开源。不绝虚糜，源何由拓？国朝定鼎中原，所恃燕、齐、晋、豫、吴、皖、豫章、湘、鄂、陇、秦、粤东、闽、越十四行省之赋已耳。若至川、滇、黔、桂赋额，已等羇縻；满、蒙、藏、海、新疆，且无不仰资国帑，而台无论矣。
　　夫天下有一地之土，自足生一地之财，不即其地以辟其源，而徒恃邻疆以求自保。呜乎！此岂谋国之道哉？
　　公始莅台，即上言：『辟全台自有之利，养全台自守之兵』。其识固已卓矣。然沈文肃有言：『台局未成，譬若商不费财，焉能获利』？廷议乃思片言建省，遂不相资，抑何傎欤！
　　当法事之殷，战守不暇，自部拨六十万金购炮外，未助其它。刘璈既擅财权，复谋挠抗，苍茫绝海，几致覆亡。自非廷诏纷纶，群帅环协，虽圣者不能谋矣。然观林惟源托身厦岛，一书远达，卒捐四十万圆。明诏借捐，璈方抗阻，一闻公命，台人卒以五十四万捐佽危军。自非英风伟略，忠恳动人，乌能上下感孚若此？
　　法事既定，外济辄停。公奏言：『全台入款，正供外仅恃关税厘盐，抵饷不过九十万。撤军而后，存者三十五营，军饷杂支，至少需百五十万，而设防建省不与焉』。十二年夏，总督亲履台疆，见公苦心经画，敬之，乃定闽省关岁协四十四万金备建设，期厥五年。而购炮急需，尚赖闽、台分借八十万。其拮据如此。
　　公首招商股，购二轮以扩商务，而以官购兵商大小轮十艘助之。又设电报达闽疆，严水陆巡防，清匪盗。复谋铁道，辟番途，开港口，以振农商之气。免船金，招垦佃，以广耕艺之谋。开海禁，制樟脑、硫磺，以博官民之利。然后农商浩乐，百物繁兴。更虑赏罚偶乖，莫由鼓人心而驱夙弊也，首荐林惟源、刘寿铿以奖其义侠。部捐过重，则请减成数招徕之。捐民被虐，则黜县令奖慰之。台吏死难，则蠲官逋矜恤之。奸商赂吏，则俱惩而更易之。局员朦蚀，则严劾而勒偿之。然后改货厘，肃关税，推茶捐。迨田赋既清，归时岁入，且三百万。自购炮借款，终已台偿。虽平匪、剿番，迭兴师旅，建城、设署，时创巨工，未尝再乞闽援，更需部拨。惟矿学未兴，矿谋屡蹶，公实憾之！
　　初，沈文肃之创基隆煤矿也，阅年未几，耗折已多。公始莅台，月亏至八千金之巨。核其月报，均屡赢余。战事方兴，不遑根澈。乃奏磁矿道员何维楷任之，未至而法踞基隆，乃徙机器，毁其庐，免资敌寇。法退，张学熙以人工续办，未筹机器，积水难胜，积亏以去。公曰：『煤之为用，固船厂、兵轮、机局所必需，未可弃也』。乃约沪局、闽厂及台各凑母金二万两，知府张士瑜集商股六万，综十二万金，聘洋师购机器。十三年春，去积水续之，尽岁，日出煤百吨，支局用。士瑜上言：『基隆浪险，难用驳船，陆道逾山，运资益巨，非铁道不为功』。请辞。时全台铁道方兴，公念道成，煤用既多，销售益利。乃自十二月收还官办，聘洋人玛体荪以商法治焉。令铁道自矿达基隆，期迅捷。岁久，煤质且穷，月亏三、四千两。洋师言非集资百万，另辟新基不可。于是英商范嘉士愿集百万金承其乏，偿旧矿本四十万两，另辟新窑二所采之。十五年五月，并议章入告，总署奏驳之。诏令择贤员仍自办。十月，洋商已告退，另委任之。十六年六月，公复上言：『通政司副使林惟源推荐知府蔡应维集洋币三十万元，与官合办，官一商二，期十二年仍缴原矿本银十二万两，承局中机器以十万元为官本，余按月扣煤，矿务归商，官不与，利乃三分得一』。奏入，诏令户部及总署议之。会议稽延，而诸商已定七月朔承其局。八月望，议上，严诏斥止焉。谓官商合办，宜主自官，而疑议章总管以洋人为影冒，以浚港为撤藩篱。且曰：『敕议擅行，其交部议处』。部议夺官。诏留任。公疏谢，仍官办解之。
　　公恢廓大略，恶拘牵，不乐事朝贵。其赴台也，明诏许便宜。及任台抚，谋省防，屡抗言台疆草创，难泥部章，乞旨饬部臣宽文法。文墨吏已阴嫉之。时醇贤亲王当国政，所请辄行，乃获稍行其志事。王薨，户部嫉公甚，已抗疏罢海军。公迭疏方乞退，忌者益衔之。故所议如此。明年春，公乃坚乞以归。实则公赴台时即疏请官商办矿，主自商人，祛积弊；诏固嘉纳之云。
　　奖贤略序九
　　天下万事，莫大乎用人。顾才俊用人，其败也或加于庸闇。何则？庸闇可腹心豪杰，才俊睥睨自尊也。
　　公之始赴台北也，所部既分防江海，留不遣，挈亲卒纔百二十人，将吏十数。当是时，刘璈以台道拥湘军将士二万人，诸将皆位尊势重。孙开华且以湘将出霆军摄提督，与湘将曹志忠并驻基隆，相逼甚。公乃以直隶提督加巡抚衔，未官闽抚，主客之势既已相猜，而又无实权以伸其节制。且湘淮、铭霆之不协，二十年矣。公道津时，李相国见孤身入台，兢兢以难制台军为公惧。公笑谢之。
　　其始至也，淮铭军将章高元、刘朝祜至者纔六百人，湘军已三千人驻台北。法舰逼基隆，闻者皆战色。公至，即召湘霆将慰劳之，疏其才以上。纵横谈燕，欢若故人。诸老将固已震其声威，而乐其风采矣。故当时之战，孙、曹诸将皆奋死不挠。既捷，上其功，则首志忠，次高元。尊开华之摄提督也，述其功于前疏，而别请奖励于附折，不敢相属也。朝祜固公从孙行，则述其功而辞其赏。而于开华诸将士，尤特奖之。示大公之无我也。盖自是而湘霆诸将士，无不竭肝胆效死于公矣。
　　朝廷虑其难协也，特诏开华佐台军。公益剖肝胆相左右，每奏辄偕。故虽左文襄视师闽海，杨公昌浚且以湘帅督闽疆，刘璈怙湘军威抗节度，促法军禁海绝其生，险绝孤危，自分必死，公独从容谈笑，鸷不一言。湘霆将感其诚，益誓死，绝未有忍相背负者。太史公慕准阴破赵驱市人与战，以为奇功；诚见公之锐身虎穴，肝胆仇雠，悲歌叹悼，宜何如哉！
　　且台民悍狡，易动难驯，国家所恒惧者也。法事之来，诏谕乡人举练。于是狡桀之徒，乘风而起，争请募数百千人助官军。公深见外洋火器之精，训练之久，非若昔时寇盗之可揭竿胜也，且起家团练，深知乡民无器无法，终不足助官军，而败且滋累，饷绌则练多益且不支，更虑事平而盗益众也，恒谢绝之。独见郎中林朝栋生长将家，负地望，则令统乡练佐之。故战法之后，剿匪抚番，恒得其死力，而团练亦无尾大难制之忧。凡此皆危难可法者。
　　军事之艰，莫如筹饷，而官之所忌，莫若绅权。公独惟绅是赖。林惟源前助军饷八十万，公至复助四十万佽官军，特奏擢京卿，以风厉台人。故百万之金，不劳而集。厥后省城之建，台民复争请输巨金，皆惟源、朝栋之所为也。故凡抚番、清赋、垦荒诸大政，公辄请诏惟源佐之，而亟叹其贤，遂自五品卿晋通政副使。每奏必挈其衔秩，辟官廨，刻关防，势乃与钦使等。故凡所规画，靡不坐致其成。而彰化之围，朝栋解围，旬日，郎中蔡占鳌复解匪党三十六庄，缚其族匪渠以献，主事林启东不待官檄，且倡练保其乡，卒未见夺官权者。而今之大府独绝贤绅，何异去弓矫以自求弋猎乎哉？
　　公肝胆贤豪，绝无畛域，而用沈应奎、陈鸣志则尤奇。应奎者，官贵州市政使，婴严谴夺官。十年冬，法困台时，左文襄檄令赴台察团练。渡海以东，近岸二十里，遇法船炮击，船几覆，舟人大哭，应奎独坚坐不挠，卒潜身抵台北。公大奇之，抗疏表其状，乞赏原衔，为冒险援台劝。诏称其罪重，不许。公独举全台军饷付之。时法军禁海独严，饷援俱绝，刘璈复拥巨饷，阻民捐。应奎拮据万端，劝民捐数十万，察奸商匿税济危军。法事定，公复上言：『全台裁勇留军，饷需屡绌，扶危济困，实赖应奎』。且言：『臣不谙吏治，清赋要政，查户为先，皆应奎一人所规画』。今上亲政，复密荐之。始诏以湘人邵友濂任台藩，公迭称其才，请勿调。已而邵疾去。廷议谓公之嫉湘人也，乃命蒯德标继之。公复奏：『德标与臣同里至交，忠勤廉朴，然台居海外，情势多殊，应奎久劳此间，迭请归里，臣以清赋烦剧，悉赖主持，请为蒯助』。意盖以台藩属之也。已而德标果不至，应奎卒授台藩，代公护巡抚，乃归。
