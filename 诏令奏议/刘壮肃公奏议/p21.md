<!-- { "loadSidebar": true } -->
　　查设防、练兵、清赋三端，皆可及时举办，惟抚番须待三者办成之后，方可议行。其次设电、购轮、造桥、修路，以通南北之邮，理屯、兴垦、开矿、取材，以兴自然之利，臣智识庸驽，难胜艰巨。御敌既无方略，办事又乏精诚，每念时局艰难，不获报称万一，彷徨中夜，惭疚万端！惟有殚竭愚忱，勉图职守。虽目疾万分沉重，残驱苟可支持，不敢片刻稍休，尤不敢自安缄默。除俟台南北各营撤定后，再将选留兵将分扎地方、另行续奏外，谨拟台澎善后诸大端，驰陈圣鉴。
　　按清赋条自言不谙吏治，昧于理财，时商沈应奎以求办理之法，推贤让能，非古大臣不能与此，此其所以成大功也。陈澹然识。
　　覆陈抚番清赋情形折（光绪十四年十二月十六日台北府发）
　　光绪十四年十二月十三日，承准军机大臣字寄：光绪十四年十一月十一日奉上谕：『有人奏疆臣不胜职任据实纠参一折，据称刘铭传于抚番、清丈，徒事铺张，致有埤南激变之事；并任用非人，漫视民瘼，以致奸民土匪乘机作乱，官激民变，确有明征，用人办事，颟顸竭蹶各节。又片奏彰化各处，因科派单费，一乡尽逃，台南尤甚；及投效函招各员委署凤山等缺，变通补署，未免偏私各等语。刘铭传自简任台湾巡抚以来，办事尚为得力，惟恐操之过急，任用或不得人，措置不无失当，以致民心未协，激成近日番变。参折所陈，均不为无因。着即钞寄刘铭传阅看，该抚当仰体朝廷开诚训诫、示以谤书之意，于折内所陈，平心省察，据实覆奏。一面清厘正赋，禁革规费，并严查贪吏，从重惩办，勿稍瞻徇。至片奏台省缺员应请拣发一节，并着该抚酌核具奏。将此谕令知之。钦此』。仰见圣恩宽大，开诚训诫，信任不疑；臣何人斯，承兹眷遇；拜诵之下，感激涕零！
　　臣一介武夫，渥荷破格殊恩，畀以封疆重任，涓埃未报，惶悚滋深。惟莅台以来，惨淡经营，不辞劳怨，区区愚诚，妄冀孤岛自强，固七省海疆锁钥，仰副朝廷慎重海防之至意，抑亦微臣经营海表之初心。
　　台湾之抚番也，言者谓：番丁归化，宜有以善其后。乃十五、六万之众，未闻驭之；何人处之何地？何以筹其生计？何以驯其性情？不知抚番者，就而抚之、非迁而抚之也。台湾平埔民地居其四，高山番地居其六。番社错处，各有家室，各有田庐，耕凿自安，何须处之以地？且地多旷土，番人自垦外，尚招民垦，概未升科，何待筹其生计？各社本有头目曰「社长」，按社之大小，月给粮饷，钤束番丁。从前沿山垦民被杀，岁常千数百人，近则绝无仅有。番性虽犷，而舐犊之爱，转越恒情。乃择强大之社，饬令社长送子入学，与之衣食，教以言语，俾令粗识字义。大嵙崁抚垦局所收番童已二百人，乃父若母时来探望，莫不鼓舞欢欣。启番童之颛蒙，即以资众番之观感。其余抚垦十余局，均饬一律仿行，力筹教养。台湾抚番久矣，从前番民仇杀，官莫谁何，遂至纷争无已；徒以气质难驯，只可潜移，未容强致。此则阴阳气化之偏，虽圣人有不能骤夺者。
　　言者又谓：犒赏不赀，保奖优异，不免糜滥邀功。不知开道抚番，事皆艰巨。以经费言之，前江督沈葆桢创议举行，奏请每年开抚经费银二十万两，由闽协台。臣到任，闽省每年只协军饷银四十四万两，并无另协开抚经费。现在统计全台各局经费、各社番目口粮、及番童学塾，岁销不足十万两，较之从前抚番多而用费少；奏销可稽。以保奖言之，各营分布后山，数年来战亡病故，自提镇至千把，不下百余，兵勇死者二千余，均经奏报有案。除臣先后三次亲入内山剿抚叛番外，各将士年年苦战，择其尤为出力者随时保奖一、二人或十余人。三年之久，收抚生番十余万，辟地数百里，综计请奖不满五十人；保案可稽。此抚番之实在情形也。
　　台湾之清丈也，言者谓：甫报升科，旋有埤南激变之事。彰化等处，如果官民相安，何忽遍地皆贼？官激民变，确有明征。不知埤南本皆番，变非起自民。吕家望著名强社，犬羊反复，乃事之常。奸匪张兆晖等以外籍游民，乘机抢劫番地，本无清丈，兆晖等又无尺寸田园。无论委员有无勒索，兆晖等断非被索之人。于清丈何与？台湾民情浮动，强悍异常，嘉、彰尤甚。从前抢斗巨案，无日不闻。臣莅任后，严拏着匪百数十，立置重典，抢斗之风稍戢。所谓嘉义新彰交界匪徒，究其踪迹，无非乘乱窃发，抢劫民财。其人无业无粮，又于清丈何与？惟彰化逆匪围城，谓因清赋激变，不为无因。但系绅激民变，非激自官。臣已将逆绅施家珍等挟仇谋逆等情具奏在案。如果官激民变，宜乎合县皆变矣。何以抗粮只鹿港一堡？会盟围城，又只鹿港附近数十村庄？其余各堡，匪特无变，如田产最多之绅士道员林朝栋，尚且力解城围，不遗余力。然此或谓臣委用，不能不仰助官军。郎中蔡占鳌，彰化第一巨富也，帮同解散胁从，拏匪首蔡芳正法。世职洪盘安、训导杨春华等亦各带练助剿。岂清丈独苛于鹿港一隅耶？
　　言者又谓：委员实未丈量，不过意为科派。单内赋额，官可轻重。富者几罄其家。彰化一乡尽逃，台南尤甚。是以升科经久之规，加为官吏勒派之罪。不知清丈图册可凭，原契可验，非将分数、坵段、壤则、户名，逐一清查，单不能填，赋何由定？若谓随意科派，转瞬上下忙，例限綦严，纵能欺饰于目前，岂能弥缝于日后？十三年十月，臣已片陈各属田亩溢额概免究追，由藩司发给丈单为执业之据，仿照江苏等省，酌收丈费每亩不及二百文，以偿经费。各属清丈给单，业将竣事，不料嘉义、凤山两县贻误事机。先据清赋局司道详请二县先征新粮，缓收丈费。又值本年夏秋，台地榖遭虫毁，臣即奏明丈费一律缓收，已缴者准抵新粮，以昭公允。丈费微末，就令照旧抽收，何至罄富民家产？即寻常小户，亦何至弃田而逃？既谓一乡尽逃，何又聚数千众围攻县城，胁令县官焚烧丈册？若谓台南尤甚，台北单粮收数最多，追呼更急，何又不肯逃亡？
　　清丈田亩，本未易言。台湾民情，尤为难办。自隶版图，田赋从未清理。台南粮赋，皆沿郑氏成规。上则田每甲征供粟至八石八斗，每石折收洋银二圆，其余征粟、征银，参差不一。兵屯、民亩，轻重悬殊。南北新辟田园，有大租、隘租、番租、香灯租、通事口粮，无非土豪私纳之名目。此次一律清丈，仿照同安下沙则升科，计上则田每甲仅完银四圆零，于台南固大为轻减，即台北亦有减无增。其大租等项，初由绅士认垦收租，毫无资本，名为代完正供，其实并无完纳。数十年来，官不清查，辗转纷纭，竟成世业。臣犹恐此次就田问赋，业户完粮，大租无着，饬令台北府县商同绅士，折中定议，就大租酌扣四成，贴业户完粮，余仍照纳。业户既免向隅之弊，更无亏累之虞。大租应完正供，无从推托。以故绅民鼓舞，上下翕然。综计全年赋额溢出四十万，而民不劳。岂有他哉？减重赋之粮，受惠者咸存余粟；征无粮之地，执业者永杜争端。此清丈之实在情形也。
　　若云请款，臣到台即遭法乱，库局一空，购炮买鎗，日不暇给；曾蒙户部拨银六十万，此外未尝乞求。即闽省岁协四十四万，且奏请五年为限，限满即无协济分文。往者，闽省济台八十万，养兵纔及数千，未闻举办何事。今闽岁少济三十六万，养兵几二万人，开山抚番，修筑炮台，办理清丈，建造城衙、庙宇，安设水陆电线，建制造局，买鎗炮，购机器，造铁路，置轮船，前后相衡，是否虚糜，无待微臣自白。
　　若云用人，臣以武职忝任危疆，未娴吏治，用人难、知人尤难，惟是有功立赏，有罪立罚，不怀成见，不徇偏私而已。臣之所用，如罗建祥、李嘉棠、吴元韬、陈灿，皆尝称荐其才，一旦同时获咎，不能因人多而减去之，亦不能因埤南、彰化滋事之后而讳饰之。倘所劾者谓任用非人，所保者谓邀功欺饰，必且旁皇瞻顾，冀逭人言。后将何以用人？何以办事？
　　所陈各节，有无虚伪，天下自有公评。台湾一海外孤岛耳，自改设行省以来，用项较前倍繁，协饷较前转绌。若坐安简陋，何以自强？若拘守例章，何以自保？举凡抚垦以广幅员，清丈以裕供赋，整顿厘税，裁汰陋规，臣所以竭力图维、任劳任怨者，无非就地筹款，为国家建远大之谟。成效既彰，后便不必仰资邻省。顾利之所在，人有同情。苟有裨于公家，即不能无损于私橐。谤书所自，臣固逆知其然，徒以区区血性，苟利于国，死生以之。自问无惭，谣诼抑何能恤？天下大事，言易行难。当局苦衷，安能求谅于局外？幸荷圣明开诚训诫，不敢不详悉上陈。除台省缺员应否拣发、另片具奏外，理合遵旨据实覆陈，伏惟圣鉴。
　　光绪十五年二月十二日奉朱批：览奏均悉。覆陈各节，均属明晰。叙述现办情形，亦尚核实。该抚嗣后务当实力图功，虚心集益，固不必顾恤浮言，亦不可固执成见。慎终如始，用副委任。勉之！钦此。
　　台湾暂难改省折（光绪十一年十月二十七日）
　　十月十九日准兵部咨：九月初五日钦奉慈禧皇太后懿旨：『醇亲王奕环等奏称，台湾要区，宜有大员驻扎。台湾为南洋门户，关系紧要，自应因时变通，以资控制。着将福建巡抚改为台湾巡抚，常川驻扎。福建巡抚即着闽浙总督兼管。一切改设事宜，该督抚详筹奏办。钦此』。臣查台湾一岛，孤悬海外，为南洋门户要枢，诚如圣谕关系紧要，自应因时变通，改设巡抚，以资控制。惟微臣到台年余，情形稍悉，此中奥曲，不得不沥陈于圣主之前。
　　台湾所出财赋，较之贵州、新疆则有余，惟沿海八县之地，番居其六，民居其四，重洋远隔，倚傍一空，猝有难端，全恃闽疆为根本，声气联络，痛痒相关，以助孤危之境。上年法人之乱，督臣杨昌浚未到之时、何璟罢官之际，前藩司沈保靖尚能力筹接济，以救艰危，诚以本省受兵，义难辞却。即沿海州县，文报往来，尚通声气，亦以地归本省，不敢膜视其间。若改设台湾巡抚，与闽省划界分疆，即督臣顾全大局，一视同仁，司道以下，畛域分明，势必不相关顾。即以饷论，以后仍须闽省照常接济，方能养兵办防。现在筹饷艰难，除不得不用之费，万难减省，以误要需；其稍可缓减者，即须力求撙节，惟视事之缓急轻重，次第分筹。臣前陈善后折，以办防、练兵、清赋、抚番为急图。现既诏设台湾巡抚，必先渐抚生番，清除内患，扩疆招垦，广布耕民，方足自成一省。
