<!-- { "loadSidebar": true } -->
　　初，公请以左文襄济台洋款百万金助防事。十二年春，部议借款仅余六十万，已入海署，莫能资，请饬台抚节台款存储，可次第为也。公抗疏力争之。且言『上年法兵退后，臣即饬各员赶造基、沪炮台，与洋商定购巨炮三十一尊，款银六十万。全台岁入，初只九十万，臣逐而理之，约增十余万。防军裁减，仍存三十五营，月饷并轮船制造各要需，岁且百五十万。闽省关协银四十四万，尚不足百五十万要需，何由撙节』？诏饬部速议。乃名拨各海关三十六万诳之。以询各关，部拨已久矣。盖中国苟安，已成故习（庚子，李文忠奉召，至上海，阴语所亲曰，世人诟我海军不能一战，吾办海军，名为三百万，实则每百万只三十万，余皆莫知所之，事焉能办）。法军退后，事已经年，明诏设防，实乃若此！公愤甚。辗转至冬，仍无一钱。于是举全台细款入告（此单现附理财略）。且言『法人围攻之际，宵旰忧劳，内外臣工，无不以未备台防为恨。解严后，诏由英德购钢甲快船四只，专备台澎，需款二百万。并开行省，竭力经营。斯固发愤图强矣。顾从前沿海造一炮台，款辄数十万。臣于澎湖、基隆、沪尾、安平、旗后五口购炮筑台，请款仅八十万。部推两载，未获纤厘。炮价到期，洋人催索，何以答之？万不获已，拟由闽、台各借洋款四十万金，专筹炮价，闽、台各还』。诏曰：『览』。乃就借款购巨炮三十一尊，备五口焉。初，十一年夏，法军之甫退也，公复请南北洋拨兵轮三艘驻基隆、澎湖，闽厂拨运轮二艘运城台物料。十四年，埤南之变，陆道自台北至埤南千三百里，远甚，复奏言：『前诏购四快船备台用，已归北洋，请拨次快兵船二艘，臣再购水雷船数艘』。诏询三省及海署，未之详也。十三年五月，奏言『澎湖仅海镜兵船供差遣（此似三省所拨），台北伏波船已损待修，万年清亦沉没。今各工并举，仅购威利轮，价三万八千金，不敷运载，复以二万六千金购德商轮船，命曰威定』。十五年复奏言：『威利、威定皆沉失，伏波、海镜皆敝不支。臣前由商务局招股购钢快船二：曰斯美，曰驾时，都计银三十六万。今诸商允以两轮为官物，仍作商轮，以运资抵两船用款，运台官物不费养船之资，其价由海防经款陆续筹还。伏、海两船岁用六万，今并撤裁，即以此抵新船之价，六年即可清偿，既于公款无亏，所裨于海防甚巨』。诏许之。台之为港也，内浅外深，巨轮苦难泊岸。十年，法事急，连购南通、北达、前美、如川四小轮。十四年，工作复造小轮驳船一，无事载运，有事乃置水电。又见海口之易塞也，复制挖泥机器船备疏凿。通计购兵商轮四、小轮六，然后战守可资。
　　更虑海外音问之难达也，十二年复自基、沪至淡水，遶彰化达台湾府城，分达安平、旗后，造陆线八百里，除木杆需银三万两。复造海线自沪尾遶抵石川至福州，更自安平至澎湖六百里，需银十万两。都水、陆千四百里，设水、陆报房凡九所。又虑海线之断而难续也，以银九万两购钢轮一艘，复以万两制修电线器附之，外购测量器凡一，电报器凡三，运放保险银二万两，逾岁成之。又废驿站，创邮政。然后声气悉达。自时厥后，复就台北府建机器厂百七十间，购制造鎗弹机器实之。更虑军械之难储也，复建军械所七十间。别建制炮弹厂以待缓急。于是澎湖、基隆、沪尾、安平、旗后建台凡十座，用铁水泥十五万箱。购水雷八十具（保险运费在内，共二万金）。艰难缔造，瘏瘁万端。更谋铁道达全台，通间阻，振商务，以速兵机。而其心为益苦矣。
　　初，公屡上言，非铁道不足振中国，清流无远虑，扼之。及镇台，深念省治必居彰化，山溪奇险，更非铁道不为功。十三年春，特命商局李彤恩函致南洋、西贡、新嘉坡、闽商陈新泰等，还台振商局。首集巨资三十六万，购二轮（即驾时、新美），通中外各埠为之倡。乃请自基隆造铁道达台南，计款百万金。本资就铁道取偿，不劳公款。公大喜，上言：『台环尽海，虽基、沪、安、旗四口，购炮筑台，差资守御，而新竹、彰化海口纷歧，安能设兵遍守？建置省城，必居彰化，不邻水道，货物难通。如以大甲、房里、曾文三溪，大者阔乃十里，其次小溪二十余，亦宽百丈，春夏奇涨，淹溺尤多。岑毓英创大甲石坝，耗银币三十万元，数月冲流，乃归乌有。自非铁桥铁柱，终不足御横流。省治初开，何来巨款？今铁道成，即有兵端，随地皆堪飞驶，策应无劳。南北流通，必经彰化，人物易集，建省无难。溪上铁桥皆归铁道，不劳公款，坐致坦途。实惟台省无疆之福』。诏许焉。十四年冬，复上言：『李彤恩之谋铁道也，勘地南北，径直六百里，除地价、车房、码头、土工外，估银百万两。议令兵代土工。惟基隆、淡水间须辟山洞九十丈，大小桥梁百二十座，削高补低，工程险巨。军士筑台、剿社，代工莫由，商局雇夫，民劳费剧。今基隆六十里，已造坦途，铺轨乃三十里，费夫价桥梁十九万金。始议办时，众商闻利巨，两月集银七十万，现收三十万金。已购两轮，由官垫三十万。及工师细勘土工，已须三十万金。众商观望。彤恩急公好义，慷慨不遶，已购钢轨三百二十里，火车七十具，自基隆至彰化，材器裕如。今彤恩既没，替代无人，禀由官办。细叩工师估计，基、彰三百里，按里需银三千两；自彰至台南，里需二千五百两。今两轮入官，已还官垫。基隆工毕，后属坦途。闽协岁四十万，尚歉百二十万金，原备建城之用，今城工可缓，路工未可稽延，请移缓就急』。诏可之。盖办事之难如此。
　　建省略序六
　　台疆当郑氏时仅三县。厥后榛莽日辟，官吏日增，然规模固未备也。光绪初，沈文肃公始建台北府固台北，移同知治埤南以固后山。建省之议自此始。朝廷惮兴作，乃议闽抚建行署于台，以半岁驻台，如直督始驻天津制。诏从之。岑襄勤之抚闽也，尤锐意更张，亲勘彰化为形势建省之地，东西奔走，疲惫寡成。十一年五月，法事初平，六月，公上言：『臣病，不胜闽抚，乞辞，专驻台疆，任防守』。诏强任之。当是时，醇贤亲王参大政，锐意厉海军，深计必划台疆设台抚，专力经营，庶可作东南保障。九月，诏改闽抚为台抚，议分疆。十月，公奏言：『台地分疆，必俟抚番、清赋，措置无遗，财堪自立，处常处变，乃可自全。今利未开，非闽协无能自给。一经划省，督臣虽无畛域，司道以下，歧视必多。请专令闽抚驻台专台事，闽事一任督臣。五年后，筹进止』。复引疾乞归。诏不可。疏再三入，诏卒强之。
　　十二年二月，总督杨公昌浚躬渡台视疾。两帅甚欢。公深虑台防之无款也，杨公许还闽图之。公见其忠坦，四月目渐瘳，乃赴闽中筹建省。建议台抚仿甘肃新疆号福建台湾巡抚，兼学政。设布政使佐用人理财，加台道按察使衔理刑法。所任文武将吏，均请敕部宽文法，擢真才。
　　初，前山彰化、嘉义、凤山、新竹、淡水五县，大者纵横二、三百里，耳目难周；后山中、北两路，延袤三、四百里，仅划五区设碉堡，无专驻之官，尤称难治。乃亲巡考图藉度焉。彰化桥孜图山环水抱，气象宏开，全台适中，足为省治。分彰化东北境设首府曰台湾府，附郭曰台湾县。改故台湾府曰台南，县曰安平。嘉义之东，彰化之南，自浊水溪止石圭溪，长约百里，增县一，曰云林。新竹苗栗街左右扼内山之冲，地多新垦，分新竹西南增县一，曰苗栗。裁鹿港同知，合彰化及埔里通判，四县一厅为台湾府。淡水之北，东抵三貂岭，番社纷歧，距城过远。基隆为台北门户，商埠纷烦。分淡水东北四保隶基隆厅，改通判为理事同知，重其职。此前山也。后山形势，北以苏澳为总隘，南以埤南为要区，控扼中权，厥惟水尾。其地与云林县东西相值，已自丹社集集街达彰化，辟路百八十里贯山中。省城既定，中权前后，脉络贯通。水尾实台东锁钥，设台东直隶州驻之，左界宜兰，右界恒春，地纵五百里，横三、四十里，通隶此州而属诸台道。埤南厅旧治，设直州同治之。水尾迤北曰花莲港，新垦既多，海口水深数丈，设直州判驻之，而均隶台东州。此后山也。诏从之。
　　建置既成，必谋兵备。台兵水、陆营凡十有八，水七而陆十一，共额万四千人。三次迭裁，陆存四千五百，岁饷十七万金；水师七营，分隶澎湖、安平、沪尾、噶玛兰诸港，船舰无存。今昔势悬，非兵轮不能战守。安平既设副将，台湾总兵又驻台南府城，距安平纔七里，两大员并居一地，势等骈枝。谨裁水师各营，以安平副将驻水尾为台东协，移北路副将驻埔里社，均改陆师，并扼前后山适中地。陆兵月饷四两五钱，视勇粮尤重。将贪兵滑，简练莫由，请月加考试，能中五鎗以次者，分别补署，不论年资，庶钻营可除，疲残自去。部议经制副将移改不行，廷议不能决也。番兵精悍，实过绿兵，请仍旧额四千人，加饷严训练。许之。澎湖旧制，副将与通判主兵。地重势孤，非大员不治。请以福建海坛镇移澎湖，曰澎湖总兵。裁水师，以兵轮炮台专战守。郡县吏缓部选惟其才。诏悉从之。
　　彰化省城久定议，而筹防既急，巨款难资。公之始莅台北也，军饷皆集府城。所居淡水县署，幕僚或处草庐。城内多水田，不能通舆马。兴造既众，局所渐繁，不得不暂恃台北为根本。乃先购民田筑官道，招商设阛阓，通货财。商务渐兴，始就城西北建抚藩行署，设兵房、银库，八局所附焉。淡水改厅为县，旧治乃为新竹县所居，淡水县令及参将各官多赁居城外，非便也，因复各署于城内壮之。海外商民重视道，礼关帝、天后益虔，则庙以祀之。又念船政大臣沈公葆桢、吴公赞诚抚番开垦，劳苦实多；水师提督林公文察立功海疆，亲平台乱；基隆之战，淮楚将士死者千六百人。既建三公专祠，复建淮楚昭忠祠以祀。益创西学堂，课西国语文、测绘、格致诸术，厉人才。建番学，教番民子弟。复就考试学额，以广振士风。台事粗备，乃建澎湖城于妈宫，与炮台相联络。既念省城与分治两县之无城署也，复合台绅筹捐集造之。踰年而公去矣。
　　清赋略序七
