<!-- { "loadSidebar": true } -->
刘壮肃公奏议

序 
天柱之山，自终南东迈，矫然特立中干间。江、汉、河、淮，襟带万里，居鄛、洪泽，郁为隩区。颍、亳、淝、泗之乡，厥惟千古雄豪之地。自管氏徘徊颍上，创霸中原，厥后陈、范灭秦，孙、曹霸汉，杨、吴代李，徐、常造明，奇烈迭兴，大都宪章仲父。唯独蒙庄一老，异略纵横，九万逍遥，竟辞楚相，高风洁韵，旷代阒寥。盖奇勋、伟节，并着之难如此。
　　同治初，中国大乱。故大学士合肥李文忠公独创淮军，趋上海，规江苏。一时名将，程忠烈、张靖达、吴武壮之伦，蹈厉云兴，不可一世；唯壮肃刘公年最少，独角巾孤剑，长啸其间。苏城既克，程公战死嘉兴，李公顾诸将唯刘公足胜艰巨，军无大小，一以决之。年二十九，遂拜提督畿疆之命。于是南平吴越，北定中原，振旅策勋，授封五等，而公则浩然归矣。明年，诏督师关中，事平辄乞去。更十年，俄罗斯难作，再诏入京师。和议成，复抗疏归里。又四年，法兰西构兵海上，复起督师台湾；血战经年，台以无恙。既授巡抚，专疆事，抚番、清赋，建省、设防，毅然保全全台，为七省海畿枢筦。朝廷鉴其忠，既晋宫保衔、长兵部，复命佐贤邸、赞海军。大臣忌之。公则坚乞卧山中不出。公去四年，而日本难作，再诏入京师，卒不出，而台辄亡，公益悲郁死矣。
　　嗟乎！人之云亡，邦国殄瘁；此岂特一人一家之痛酷已耶？繄古功名之士，每不乐以湖山胜美易轩冕之荣，而高蹈之贤，又不惜舍天下国家自安林壑。故禹、稷、巢、由，虽太史无能合传，而专制之君、谗贼之相，遂不惮牺牲豪杰，自骋其予夺生杀之威。虽若邺侯异烈，再造李唐，代宗之贤，至乃放弃衡山，以脱元载之娟嫉；青田奇略，且陷胡惟庸谗毒而罔或伸。功名之际，贤者或不克保其令终，自古然矣。我朝优礼大臣，远符宋氏，然观甲午之败，其祸实始司农罢铁道、禁海军，仓猝无能战守。而东征既败，虽忠挚若李文忠，且将险蹈岳、于之惨戮。流风摧摩，则虽拥强疆、称物望，靡不腼然仰贵臣呼翕，以为转移。夫天下乌有容悦以求富贵而能舍其身以当国难者！痛乎彭刚直有言，士大夫出处进退，厥惟人心风俗之盛衰。而晚近人才，至乃甘奴隶犬马而不知耻恤。以此而当敌国外患，有相携崩角已耳。然则公之醉心岩壑，敝屣节旄，其苦心远抱为何如哉！
　　公才兼文武，所著大潜山房吟稿，会文正叹为骠姚劲悍类其用兵。在官奏牍，下笔辄数千言，沛乎若不可御。其大要尤在成败得失，靡不毕达其真诚，绝无一言相诳饰。其所自属草，尤觉英风浩气，磅礴楮墨之间。
　　澹然生长江淮，慕公三十年，不获一见。丙午，客海上，公孙荃庄部郎方处京师，独最公事略属为墓道之碑。既幸得比欧公与名韩相之堂，以为庆美。今秋栖迟都下，荃庄复举公奏议，属为校勘。盖深见将相子孙刻其先册，大都纤悉靡遗，惧不足垂后世。自非知言之深，乌能及此？
　　公疏凡二十二卷，语皆实验，远异空谈，洵足以为世法。澹然惧读者不获窥其体要也，谬加厘订，别为出处、谟议、保台、抚番、设防、建省、清赋、理财、奖贤、惩暴凡十略，各为小序，以括其端。篇之内别为圈识，提要钩元。篇卒，或甄舆论，或采遗闻，与时局变迁之不能不具者，则为按语以明概略。庶几论世知人之君子，得窥豪杰之真要。非荃庄邃古知言，乌敢妄图斯指？盖篡述之微，固有未易语诸天下者。
　　公性不乐人节度。平吴、平捻，勋冠当时，属在李公，未尝自达；于时文牍，盖已唾遗。今之所存，则自督师关中始，而台事为独多。
　　淮人言公尝登基隆山望日本，叹曰：『彼区区一岛国耳，吾苟速图，尚可并吞以张国势；不则为彼虏乎』！因欷歔而罢。嗟乎！文相孤忠，安能保岭南无灭？史公奇节，安能必江左无亡？惟此忠臣烈士，浩气丹精，贯日月，薄星辰，而与之终古，则土疆虽去，且将荡激文人之歌泣，镌入万世人之心目，而使之长存。其理固有确乎不拔者。悲夫！台湾已矣！神州虽广，何一非台？东患方殷，莫知所届。读公书者俯仰于当时血战孤危之苦，与其后经营缔造之艰，深念尺土只民，无一非忠臣烈士肝胆精诚所抟聚，不使神州大陆坐致台疆异族之悲，斯则荃庄继述之义者夫。
　　光绪三十有二年冬十月，桐城陈澹然谨叙于都下桐城馆。
　　出处略序一
　　呜乎！大臣出处之际，难矣哉！或庸闇而乘非据，或贤俊而被宠荣，是二者大都行殊迹类，易进难退，千古叹之。夫庸闇无论已。中兴名烈，若曾、左、李，巨矣；然使曾无津案，左辞枢府，李谢海军，而皆急退，此其为乐，南面王乌足道哉。然此三公者，既被殊知，进退焉能自主？李自甲午奇谤，退处独难；迹其南北徘徊，造物亦若留其身以待庚辛之挽救，盖其心为独苦矣。
　　吾考刘公疏，十六年四月十四日始淮海部咨帮办海军之诏，越明日疏谢之，又四日遽上疏乞去；私独讶之。公以武臣拜封爵，拥专圻，一岁间迭晋太子少保、兵部尚书，不数月复授海军重寄。综中国大臣自王公、阁部、督抚、都统、将军、提镇，何啻数百人，而清秩之加不过数人而止，况乃海军之巨，实为国家万世远谟，总以亲藩，任之上相及公乃纔四人。将帅之尊荣，朝廷之倚畀，俱可谓极至者已。公独皇皇引退若恐弗及者，何哉？且铁道之举，海军之谋，皆公之所独创也。其抚台也，疏言使孤岛自强，固七省海疆锁钥，副微臣经营海表之初心，其志可谓壮矣。今倚畀方殷，而转渝初志，则又何也？及举其生平出处大节而详考之，然后叹公之志行实有非常度所能测者！
　　公始以咸丰九年团练保乡邻，授千总。十年，自将五千人备粮饷解寿州围。同治元年春，江督曾文正始奏擢游击，诏未至，五月仍以千总从李公赴江苏。三年，擢直隶提督。六年冬，东捻平，始拜三等轻车都尉，辄称疾归；引退乃自此始。七年，诏再起讨西捻，灭之。于是中原大定，拜一等男；命下，复称疾去。八年，诏莅任，遂乞李公奏开提督缺，诏许之。盖请疾已三次矣。同治九年，津事棘，畿疆重地，仅一铭军，公则闻召疾驱，中道而和议定，诏命以原官督陕军专折奏军事。十年，复诏出关，图新疆，独三疏请疾去，卒荐曹克忠代将，乃归。光绪六年秋，诏复强入都议俄事，乞假两月，诏促之。既入，复三疏乞返。光绪十年，法事棘，诏强之复出。公始泛西湖，谢之。诏复促之出，李公益函电速之。五月，甫至津，李公拟请佐北洋军事，座间示以意，公笑谢之。闰五月朔，方入觐。特诏晋巡抚衔督台军。九月，授闽抚，督台军如故。十一年六月，法事定，即奏辞闽抚，专治台防，不许，遂抗疏乞归。是年冬，诏建省台湾，改台抚，公求去益坚。温诏益慰留，不许。越六年，省防既定，海军命下，复五疏坚乞，乃得归。及甲午再召，乃坚辞不出矣。综其生平，自始战江苏讫台湾，凡五进，而辞退乃十有八焉。乞退之疏存者十有四，按其岁月，皆处恩纶稠迭之时，实为千古名将所未有。岂洁身高蹈，如古石隐者流哉？盖其雄略纵横，不可一世，喜劳恶逸，乐任人所难，尤以奉节度、拥虚名为深耻。
　　当其提督畿疆，授封五等，中原大定，千里讴歌，斯亦武臣之至劳矣。脱令优游辇下，坐拥节旄，畴复能议此者？独念风尘无警，上将虚糜，左武右文，已成风气，提臣虽贵，展布莫由，故决焉舍其官而不屑。其督陕军也，异军特起，专达朝廷，不复见制文吏，斯亦上将之殊遇矣。然关中既靖，终类虚糜，诏出新疆，更忧餫馈，而西陲经略，又非可共功名，绝塞蹉跎，且将牾抵，故决焉舍符节而不居。其赴俄难也，既以主战而忤相臣，复以铁道而违台谏，栖迟海上，谁省孤怀？故决焉全吾身以待天下。及台疆甫定，门户倾排，辞抚任台，庶图专致，此固当时之苦心也。而枢臣不察，责难纷投，设险无资，更谋建省，大臣治狱，复事调停，自非制府公忠，亲相慰助，有不决焉径去者乎？厥后抚番、清赋，建省、设防，七载忧劳，固已岿然自立，脱令逍遥海上，坐拥岩疆，峻秩殊荣，睥睨万国，斯亦大丈夫得志之所为也。独念海军之重，非有实权，莫由担荷以成其志。贤王既逝（醇王薨在十五年冬），大司农已请禁海军十年毋增器械。将以海部虚名，内羇贤豪，外炫强国。而谐臣秘术，方挹海军巨帑，莫知所归。一旦强邻激战，巨舰败亡，清议之徒，且将归狱于海军群帅，必致海军沦丧，台且随之，吾独奈何罹此厄哉？呜乎！公所为请疾经年，脱焉敝屣者，此也。
　　公去四年，而甲午战作。诏令李公传旨促入都。李公命长公子函电劝之。公复书，谓起家行伍，身任封疆，今乃等之列将，吾其何以行哉？卒不出。李公太息久之。夫以翛然泉壑之身，明知势不可为，复致佞臣之掊击，是尚得为智者哉？且军兴、将帅未有自请撤军者，公督陕军时独首行之。其言曰：『民生凋敝，醵饷奇艰，臣即忍耻虚糜，抑复何裨大局』？此其苦志，亦可见矣。议者不察，至谓迭辞诏命，乃类要君。是恶睹古君臣之义者乎？
　　公始倡淮旅、练洋操、议铁道、建台省，此四者实创中国未有之奇。淮军驰骋中国三十年，高丽、越南，至今歌泣。铭军诸将，尤震赫当时。朝旨至敕诸行省本公练兵为程法。盖同光间倚重如此。至其平吴、平捻，奇战实多，方略具存，无难考索。独公自平捻归，辄鄙战功为不足道；当时文牍，一以火之，而深叹古贤王命将之义，尝曰：『古之拜将也，曰，阃以外将军制之，故将在外君命有所不受。秦汉专制，斯义已亡。虽曾、李奇勋，往往坐牵枢部。此风不变，将帅终莫由自尽其才』。故其督陕军也，迭诏遣军赴乌城，守蒙边，复命驰肃州，待俄变；公度其不可，则坚屹不摇。及赴台疆，明诏许便宜乃往。厥后用人行政，复请铨部宽文法以尽其谋。要与辞新疆、舍基隆、谢朝鲜等，所谓卓然自立者耶。
　　方公之在台也，锐意兴海军、谋日本（尝聘其名士仓信敦处幕中，不令与军事，暇辄对弈以询其政俗而思为之备。归后，其人犹感公，寄日本棋谱于山中。公手书答之）。甲午之战，西报言日议院闻公出则大惊，已闻其不出也则大喜，曰，刘某不出，吾无患矣。始，公之归也，刘忠诚坤一方督两江，以杀李洪故，公作书让之。忠诚大恚。及闻公没，拍案惊曰，长城颓矣！盖中外推重如此。
