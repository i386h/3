<!-- { "loadSidebar": true } -->
　　鸣志者，湘人也，官江苏候补道。刘璈之狱，公独檄鸣志代，使整治之。或曰：『湘人门户重，台南将吏皆湘人，且将掩覆之也』。公卒任之。鸣志竟并散局、撤冗员，岁节银四万两。公复迭奏请留闽，题奏存记军机。嗟呼！党援门户，牵怒不辜，以快其意者多矣。今沈来自左，陈出自湘，公独坚任不摇，而奇效辄获，抑独何哉？湘军之战也，王诗正丧师失地，吴鸿源援渡无功，奏保不行而求恩奖，则固英雄之权略者已。自古豪杰，大都谗谤滋纷，而一眚微瑕，辄足困非常之士。李彤恩谤成重辟，公独请同罪雪其冤。郑渔罪已遣台，公独惜其才而留为将选。此管仲所为甘心鲍叔，李严所为痛哭武侯者也。故虽张兆连始附刘璈，卒邀荐达；吴光亮因贪罢秩，卒被覃恩。至乃远念宾僚，奏征贤士，近伤部曲，恤及黄泉，斯则贤帅之常，良不足为公异。独其白林文明冤狱，足令千载下歌泣不衰。
　　文明者，彰化林文察母弟、朝栋叔父也。文察署福建提督。同治二年，台湾戴万生反，踞彰化城，蔓延三百里。文察东渡灭之。师还，死漳州之难，谥刚愍，立传建专祠；公疏建祠台省者也。文明从战浙闽，擢副将，性粗豪。台民喜诬告吏，不严反坐，巨室辄危。文察之平戴贼也，文明实从，乱党多见杀，遗种仇之。文明归，兄亡势且替。文明多武断，仇益恨之。同治九年，遂以谋反告。督、抚饬镇、道用便宜。时台道黎某悍甚，委吏凌定国莅彰城牒问状。文明坦然冠带入县庭，以为就质也。定国出不意，缚杀之，以「露刃登堂，率众拒捕」报。其母戴氏年八十，痛子冤，四入京控都察院，事下督、抚，辄蔽之。光绪七年，编修何金寿、御史吴鸿恩、孔宪榖察其冤，争入告。举人邱敏光等复合数十人呈察院雪之。严诏促断结。时久控十三年，家已落，戴泣留闽，誓不归。朝栋念祖母年逾九十，羁省，病且危，而黎道方擢京卿，督船政，与总督何璟皆粤人也，势不雪。承审吏许雪文明谋反冤，请旌戴氏。朝栋乃痛哭，用祖母姓氏具结乞销。总督遂据请罢其狱，奏言当时告示谋反一语为过当，未能尽雪其冤也。附片乃言林朝栋为善于乡，林戴氏深明大义，恳旌表以慰其心。戴固不知狱定也，死闽时犹执朝栋手，坚嘱舍生命雪叔冤。自法寇台疆，朝栋与文明子朝昌捐饷练乡军，战守有功。明年法退，乃乞辞两人官，追复文明副将白奇冤；籍绅益争禀陈状。公恻焉，奏复之。诏不可。公复奏建刚愍祠塞其悲。然公疏皎然，公论已县日月。闽人言，朝栋积功晋二品阶候选道，再平彰乱，解围城，践父志，特赏黄褂宠异之。日本据台，朝栋独华装不归日，曰：『吾不忍负刘公也』！嗟乎！林氏三世如此，可不谓奇烈哉！惜乎执法者之不悟也。
　　惩暴略序十
　　台湾之暴，莫大于刘璈，而彰化盗次之。朱守谟、潘高升，则孤兔之属也。
　　昔者，李相国之潜兵上海也，始至，以延建邵道晋二品阶督苏军，处上海绝地，上海道吴煦兼布政使摄饷，权势盖与刘璈等。相国叹曰：『饷，军命也，寄命为军，其可饱乎』！一夕，单骑岸帻入吴廨，谈谑甚欢。濒行微问曰：『君司苏饷，月出纳几何？其簿帙可一览观乎』？吴坦然出帙示之。相国一浏览，顾左右怀之曰：『猝难遽罄，明旦返君矣』。上马径去。吴大愕，不敢言。相国归摘其隙，疏劾罢之。卒按吴帙，命专官司出纳，军以不饥。盖英雄大略固如此。
　　公之渡台也，视上海军危益甚。相国知台军之难制也，诚请一人代台道，始战既胜，即请授抚帅重公权，台难其可苏乎。惜乎两公雄略之不及此也。
　　自古外战易，内战难。内外交攻，靡不危且覆者。璈之穴此四年矣。督抚久居闽，璈拥大兵二万皆湘人，生杀号令若大帅，一旦以客帅临之，况乃挟湘、淮之见，假故帅之威，重之以守谟之谗，乘之以基隆之退，其能帖焉奉节度乎？奈何守谟煽噪，公不执法以诛，且纵其去，而不先发以制之也！嗟乎！左相之来，年且八十矣，诚若李相之豁焉大度，尽遗关、陕之嫌，则璈与守谟之谤，将斥不行，李彤恩之难，且将不作。璈虽跋扈，即乌敢遏民捐、挟巨饷、激军变以困新帅，促敌禁以绝全台也？且璈之遏饷，公既密荐龚照瑗为代矣，江督曾忠襄辄复挽照瑗不使东，故公益坚忍刻厉。法事既定，而后图之。向非濡忍岁时，即台北湘军服公无变，而台南湘将三倍北军，内外交讧，台事尚忍言乎？故窃以谓璈之骄淫贪黩，植党骛财，犹为当时之公罪，而激军陷帅，险丧封疆，其罪乃不容诛。惜乎杨勇悫之贤（讳岳斌，故湘帅，为陕督，与刑部尚书锡珍勘狱至台），奉诏以治斯狱，终乃调停左相，举彤恩、守谟两罢之，而因斥绝守谟示不用以彰其罪，璈则遣戍以毕之。故公辞台抚，一年几不复与军事。
　　十二年春，闽督杨公昌浚度公愤，亲渡台北慰结之。既佽台饷四十四万，凡五年，复借洋款四十万，偿购炮。公乃概焉复起，为建设之谋。嗟乎！贪戾佥壬无责已，大臣意气忍不忍之微，其效乃积于军国。可畏哉！可畏哉！君子是以叹门户之足亡天下，而杨公昌浚之为不可及也。
　　自璈参劾，公以陈鸣志摄之，乃得稍行其志。以此见任吏之权，操之政府官方，兵政将必至于不可为；诚以属之督抚，而严法以戢其私，疆事其犹可治乎。循是而公于将吏，乃可见矣。副将潘高升，璈所任也，滥剿化番，肆焚掠，则劾夺戍之。游击郑有勤，公所奏为将才，使统一军者也；始纵凶番，隘勇四十人皆被杀，公亲出剿，复以垦民三百人冒营勇吞其饷，及战，复观望不前，则并其将吏三人斩之。湘将提督方春发、柳泰和，迭保为将才任统带者，减勇冒饷，则并其营官劾夺之。傅德柯之死也，淮将李定明拥兵不进，则并其营官劾降之。凡此皆公所奏为将才者也。刘璈之狱，台绅林之钦、吴朝栋各减长夫饷百九十人，则严劾以督其偿；既偿，又原而请复之。罗建祥者，嘉义令也，始勤断狱、灭巨盗，则擢知府奖励之，继任清赋，饰虚糜，则严劾勒偿之。李嘉棠者，彰化令也，峻法严刑，叛绅鼓乱，虽守城坚定，卒获乱民，终奏劾罢之。此固公所奏调特保者也。其磊落无私如此。故彰、嘉多盗，巨首至百四十人，首饬将吏殄灭之。彰化民变，叛绅鼓众四千人，冀免清丈快其私，终缉乱首、叛绅骈诛之。
　　嗟乎！瘴疠悍疫之乡，绝海惊涛之地，风云万态，起灭无端，战守皆危，死生俱幻，欲求展布，非重赏不足以激人心。苟有智才，且将掉臂以去。故自战法以来，战守协援，苟劳寸绩，靡不颂言天阙，迭沛恩纶。事平之后，经纶草昧，海国震惊。三驾穷荒，不增兵饷；群才辏辐，战守交资。是遵何道以致此哉？重赏而已。故凡部臣偶驳，抗议不挠，不得当不止，人尤感之。然恩多则怠，非杀夺不足振其威，贤帅亦将致败。曾文正不能定中原之捻，李文忠不能御日本之师，岂必运筹之未当哉？年老则气衰，喜恩赏而恶杀戮，其弊固足以致此也。然斯二者，苟有偏私，微特杀夺致危，即恩赏亦将致祸。何则？一私则功罪不当，固无能服天下也。善乎彭刚直疏言：『人以好恶为是非，臣以是非为好恶』。公之保沈应奎也，曰：『臣统兵数十年，独赖用人无畛，赏罚无私，差获勉图寸效』。嗟乎！是二公者，名将风流，并高天壤。有以哉！有以哉！
　　按铭军大将，自唐忠壮殿魁战死尹隆河后，其弟定奎镇江阴，从沈文肃定台湾，已着闻矣。保台之役名者惟吴宏洛、章高元。高元故以师戍台，公至，即归台北。基隆之退，高元痛哭伏地以死争。公大怒，拔佩刀砍案角誓曰：『军家大计，非若辈所知。违令者视此！果遭重谴，某自当之，不累若曹也』。乃定计全师而退。沪尾之战，高元功最奇，袒身锐入，敌始退。惟嗜酒，战毕乃痛饮为豪，醉卧不能起。孙开华独以首功闻。高元既醒，上言，公已入告矣。厥后甲午辽战，高元死守盖州，尝讥宋庆善退，庆恶之。敌围盖州，高元孤守，纔七百人，莫能敌，乞宋援，不答。事定，乃弃军归。德占胶州，高元实官胶镇，德舰炮环击焉。乃师公基隆策，扼山后，绝敌人陆地吭。德将大惊，阳请为好会，欢饮德舰中，而潜兵袭其垒。诏乃徙高元避之。自是竟落拓，常不给，可叹也。宏洛性至孝，笃友爱。公困台北，宏洛方守粤，督帅强留之，屡疏调不遣。宏洛闻公急，独舍军，孤身诈渔服，用大雪抵台。入军怅，大呼曰：『吴宏洛来』！公大惊狂喜，出见其寒且冻也，急脱狐裘服之。事定乞归养。公以澎湖事函乞乃来。皆贤将也。
　　清史本传  新城王树枬撰稿
　　刘铭传字省三，安徽合肥人。少有大志。会天下乱起，倡团筑堡寨自卫，淮、淝里豪，并起相雄长。一日，其父惠途遇别堡大豪，为所辱。铭传蹑豪数里，夺其佩刀杀之，乘马缓辔而归。时年甫十八耳。西乡诸堡皆怖慑不敢平视。
　　咸丰九年，率乡勇从官军，克六安。十年，援寿州。皆有功。同治元年，江苏巡抚李鸿章募淮勇东征，铭传以千总率所部从至上海，独立一帜，号曰「铭军」。战降南汇贼首吴建瀛、刘玉林，以其众来属。别贼吉庆元寇南汇，击却之。克川沙，连破奉贤、金山卫。累功擢参将，予「骠勇巴图鲁」名号。再踣野鸡墩，解四江口围；擢副将。二年，会攻福山，驱常昭之贼；升总兵。杨库汛者，沿江要隘也，悍贼密布营垒为死守计。铭传会水师攻之。战六日，江阴援贼屡受创不得逞。而伪忠王李秀成渡江，率五伪王水陆军数十万分道来援。铭传合诸军迎击，大破之。乘势克江阴，取无锡、金匮，苏州之势遂孤。诏以提督记名，赏头品顶戴。既大军克苏州，降贼皆见杀，伪护王陈昆书死守常州不下，而程学启又战死嘉兴，鸿章亟檄铭传特将一军攻常州。铭传遣将壁奔牛镇，降贼渠邵小双，即令扼丹阳断援贼，而躬率敢死士攻城，破贼十余垒，降万余人。伪章王犯奔牛牵我师，李秀成复鼓轮舶济师，炮击奔牛，饷且绝。铭传闻之，宵驱五百人袭贼后，内外夹击，呼声震天地，划贼垒三十余座，斩馘十万，蹙诸江。三年，遂拔常州，生禽陈昆书，磔之。常州平。赏穿黄马褂。时湘军既复金陵，士卒苦战久，诸老将功成名立，多散归。而淮军继兴，志锐气盛。铭传又独年少，勇略冠诸军。铭军之名，遂噪海内。
