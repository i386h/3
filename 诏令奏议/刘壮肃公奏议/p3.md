<!-- { "loadSidebar": true } -->
　　既念番地多僻险，非开道不能达也；乃命提督刘朝祜首自马来辟番险百里为巨道，通宜兰。十二年春，淡水东南大科坎与新竹菜瓮诸番既就抚，肆杀如初。朝祜率军逼大科坎，十三社咸就抚，旁社不下者克之，惟猫裹翁八社不下。朝祜瘴疾归，公乃自将拔之。于是菜瓮以南六十余社番毕下。春深瘴作，方息军，而三角、屈尺诸化番忽见杀，侦其为加九岸竹山番也，复请剿。乃命唐仁元深入百五十里，涉蚕丛绝险拔之，而北道以靖。林朝栋之壁罩兰也，武荣十余社番虐，克之，而带目二十余社不下；乃命提督柳泰和以师往，并克之。于是新竹大湖番迭出火民居，暴甚。两将辟道四十里，深入拔之，中路彰、新前山番毕克。自土匪横嘉义，南道不通。特命提督章高元壁嘉义。高元别遣将抚后山花莲港六十余社，下之。后山统领张兆连亦抚恒春、埤南番百七十二社。复请自嘉义开道达埤南，减恒春道数百里。公大喜，许之。半岁间招抚四百社。暑作，兵乃归。
　　七月，而苏鲁之役作。苏鲁番者，既就抚，突杀罩兰民，复结马那社缴归化旗以叛。朝栋、泰和连剿困山中。公大怒，特檄澎湖总兵吴宏洛，合四将兵亲督战。大兵踰绝险，环攻一月，拔其巢。番酋誓天不复反，乃诉官民侵虐状。公怒，易垦吏，划其地，乃安。军欲还，而白阿之役作。白阿社者，亦就抚番也。既定，复杀民勇二十人。学士林惟源请讨。乃复合诸将，越羊肠，辟道五十里，深入袭之。其酋马来诗昧率妻子以降，赦不杀。分遣诸将拔余社，毕下之。十二年秋、冬事也。
　　初，张兆连之请开中道也，遂自后山水尾凿石磴而西，章高元自彰化集集街凿石磴而东。峭壁深溪，悬崖伐木，自冬及春，辟道建飞桥百八十里，横澈前后山扼其中。万众轰腾，声威震迭，山腹中不闻王化者皆震怖乞降。于是兆连复招后山二百十八社，高元抚前山二百六十社，都八万八千人，辟田园数十万亩，成功数月，不折一兵。遂颁宪书，奉正朔，设条教，薙发，立社长束之。盖通道之功如此。十三年春、夏事也。
　　内山既定，方檄诸将息其军，而内山疫作，隘勇徙山外避之。番俗喜杀人禳灾，于是北道大坝诸番复肆杀，竿其头于门。勇勘复见杀，诸将请讨。公曰：『疫甚，不可为也』。徐之九月，乃请惟源率将讨平之。而中路里冷、白茆复肆杀，林朝栋、朱焕明并往讨之。八月间，连战二十日，军且殆，卒攻其穴，迭败之。番埋石，且誓天不反，乃归。
　　吕家望者，后山埤南强社也，诸番尊其主，号曰「番王」。既降矣，十四年六月复出杀，诛其凶。外山匪首刘添汪助之，大集四千人以叛，所过焚杀无留存，全台大震。兆连千五百人壁埤南，分防六百里，弱甚。贼围厅治及张营，攻守十七日，几死。急命总兵万国本鼓兵输炸炮解其围。别命吴宏洛往讨，电乞北洋总兵丁汝昌以兵轮炸炮佐之。八月，贼集邻番以死拒。诸将血战半月，毁其巢。于是诸叛番皆乞抚，获匪首刘添汪诛之。南路再定。而中路万雾社独悍虐异他番。通判吴本杰令各社壮丁为营勇箝之，辄逃归肆杀。乃下命绝盐、粮、火药入山中。万雾惧，乃复降，送子入学且为质；许焉。惟北路绕食、竹加山、衣卯京、孙儿诸番数十社，既降仍肆杀，不可制。十一月军至，其酋红衫佩铃，鹄立待战。于是郑有勤、刘朝带苦战，冒绝险，尽拔之。独陈罗剿内溪，既定，雨作而桥亡，疑番之毁陷官军也，斩六级。番怒，袭杀营官练勇十余人。有勤移军讨之，内溪四社复乞抚。公怒，罢罗军。诸番辄送子为质。北路复安。于是全台番八百社、众二十万人靡不就抚者。此十四年秋、冬事也。
　　十五年，全台大定。方论功，而后山之难忽作。初，八、九月间，番例杀人，曰「做享」。九月，副将刘朝带请自内山开巨道八十里，遥达花莲港，通海岸，利耕民。道中伏，弁勇死者二百人。公愤甚，察其地近老狗社、加九岸也，则令吴宏洛统诸军，十一月入内山攻剿。十二月，大军至白阿社，番酋筑碉堡死拒。我军筑台山巅，用炸炮环击，破其巢，获其酋有敏阿，斩之，加九岸以平。十六年正月，公亲赴宜兰、苏澳督战。老狗番去苏澳深入八十里，山高路绝，迹且穷。乃命军开道设桥梁以往。二月，宏洛自南澳循高山以进，诸将自溪底赴之。社番拒辄破。师行十日，乃至老狗社隘口，两山壁立，绝壑巉岩，中道仅一人出入。总兵傅德柯鼓勇方入隘，伏作，死之。后军至，已无迹矣。宏洛自武搭山巅走西北，抄老狗社后，与溪底军悬绝二十里，声息俱穷，山险不得下。众番数百人突至，血战破之。是日，公自登武搭山勘形势。宏洛已去二十里，不相闻。武搭以西，奇峰迭嶂，天日不开。师危甚。土人言：『老狗诸番无村落，散处群榖间，虽深入不获也。独地狭无田，非出山不获食。大军诚壁隘，绝其粮，可不战下也』。公从之，乃命宏洛毋下山，折兵锐，设地雷，群隘绝之。开道武搭山南，与溪底军合。番夜出求粮，值地雷，尽死。三日，饿益甚，痛哭送子以降。乃振旅而返。是役也，始以游击郑有勤冒饷违节度诛之，终以提督李定明失援傅德柯，罢其军，夺职。万众竦然。此十六年春事也。盖自十一年冬抚诸番，至此乃克大定。
　　初，台之抚番也，动需兵饷数十万，剿一社辄用兵数十营。公既未增一兵饷，特奏林惟源任垦事佐之。疏请免船资，招闽海贫民，垦亩辄数万，使番众狎居民，深慕衣冠文物、伦理婚姻之乐，群化无形，则耕织自精，货财自殖。抚事既定，各就垦抚局设义塾，番童读书者千数百人。父母来观，辄跳舞歌呼以去。使尽其功，微特田园百数十万亩，设官分县，富庶在指顾间，即古木、名香、珍禽、奇兽、宝石、五金之饶，利赖寗复可亿！公经营六年，三亲绝域，蒙瘴涉险，不骑而徒。彼岂不知暇逸哉？其所志者远也。乃番叛粗安，公已不安其位，坐令岩疆千里，拱手强邻。呜乎！可胜言哉！可胜言哉！
　　设防略序五
　　台湾南北七百里，东西广者三四百里。其海口，大甲以南至凤山，沙线阔者五十里，兵轮不能泊岸；惟大甲以北至新竹，港汊纷岐，迤逦达宜兰，兵舰皆能近泊。基隆、沪尾虽可泊，而山险犹多，部以雷炮，尚堪自守。惟新竹沿海皆平沙，后垄、中港，三号兵轮皆堪出入，非全恃兵力不为功。然以视澎湖，犹可为也。澎湖者，距台、厦皆二百五十里，拳石孤危，地不过数十里，石沙迷漫，草木不生，四顾惊涛，莽无撮土，炮台之筑，待土邻疆，此天下绝地也。然内深口狭，船坞天然，据狭口以建炮台，辟船坞以为重镇，扼南洋之枢筦，通台、闽之咽喉。别择台港，增炮台，布雷炮，以为守御。广置兵轮，练海战，纵敌轮飞渡，吾且乘便以袭其师。敌虽狡，即焉能睨视我国哉？故公尝言，台澎之防，岂特台澎，所以固吾国也。
　　初，刘璈之久任台道也，岁糜饷百数十万，不闻购一精利鎗炮以备军防，故虽基隆险要，炮台仅足当一面，且失势不能支；炮仅五尊，莫能一战。公始赴台也，道上海，仅购毛瑟鎗三千，乞江督佽前门炮十、后门小炮二十、水雷数十备基隆。别请巨金四十万购鎗炮，当时固未遑也。台地四面皆海，无兵轮则声息俱绝。当时台地四轮（永保、琛航，装煤台北；伏波、万年清两兵轮，专住台南），皆岁久行迟，不适用。船政故有四轮备台用（澄清、登瀛洲、开济、靖远），乃悉赴江南。江南新购二钢船，合旧轮已足，请饬江督以澄清四轮返台湾资缓急，江督止焉。及战，乃无一舰，仅租英德商轮运兵械，遇敌则逃。敌无禁海，台固已坐困矣。伊古军势，瞬忽万端，自电报兴而万里乃如一室，台居海外，乃未一图。故战急而声闻俱绝（法禁海时，在十年九月，公上一疏，次年二月始奉批折，其隔绝如此）。并此数者，公辄痛之。和议成，亟请设防不测，诏嘉纳之。然非巨款不能为也。
