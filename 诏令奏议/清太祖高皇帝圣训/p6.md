<!-- { "loadSidebar": true } -->
上因诸臣及国人中有嗜酒者，诫之曰：“尔等曾闻古来饮酒之人，于饮酒之中得何物，习何艺，有所裨益者乎？饮酒之人，或与人斗争，以刃伤人而抵罪者，或坠马，伤手足，折项死者，或为鬼魅所魇死者，或纵饮无节死者，或颠仆道路、遗失衣冠者，或失欢于父母兄弟者，或因使酒，毁败器具、消落家业、流于污下者，朕屡闻之矣。况此酒，饥者饮之，弗饱也，何不陈设馎饦、炊黍而食之。同为黍所造耳，为酒则能伤人，若馎饦，若炊黍，则能致饱焉。乃不食可饱之物，而嗜此伤生者，何为也。愚者饮之丧身，贤者饮之败德，且获罪于君，以及贝勒大臣，被谴罹刑，皆由于此。即一家之中，夫饮酒，取憎于妇；妇饮酒，见恶于夫，下及僮仆亦不能堪而去之矣。饮酒亦何益哉！昔贤云：药之毒者，虽苦口，能却病焉；酒之旨者，虽适口，能召疾焉。谗谄之言，虽悦耳，违于义焉；忠谏之言，虽逆耳，协于理焉。则酒固宜切戒也。”遂书之，以颁于国中。

