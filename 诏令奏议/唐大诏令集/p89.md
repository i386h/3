<!-- { "loadSidebar": true } -->
　　门下昔者受命为君体元立极未有不谨于礼而能见教于人朕其庶乎有慙作者方册存而可举旧章絶而复寻自古所行无一而废将以上乞灵于社稷下防福于黎元朕兹精诚天实降鉴今嗣嵗初吉农事将起礼有先于耕借义縁奉于粢盛是所严共敢不敬事故躬载耒耜亲率公卿以先百姓遂终千畆谓敦本之为尔可布泽之更深宜有顺于发生俾无偏于行惠可大赦天下自开元二十三年正月十八日昧爽以前大辟罪以下罪无轻重已发觉未发觉已结正未结正囚系见徒咸赦除之其犯十恶死罪不在赦限其余死罪特宜配流岭南逺恶处官典犯赃本犯至死贬与岭南逺恶左降官至流者亦量贬与逺官典配诸军効力计赃至徒仍不得重令却上天下诸州损免处税地先矜放其非损免处有贫乏未纳者并一切放免代粮种子开元二十一年以前并宜放免京兆河南府秦州百姓有诸色勾徴及通悬欠负亦宜放免其在官典及仓督等腹内者不在免限天下色役爰及支用务令节减并诸色贡赋先令中书门下均融减省宜准前勅速即条奏捐免州税户钱米纳并七等以上户租先未处分五色资钱课未纳灼然不办者并放至蚕麦秋収以来赎纳捐免州迯兵健儿承前访捉不获合取借人充替自资装送军程期逼廹颇亦辛苦并放至蚕麦以后发遣仍令所司预与军州计防诸州征行人并令州县存恤其征行人有父母年七十以上者委本道采访使检责取实牒报本军即放还本贯军司据阙募取健儿充替行人及防丁有身亡者为造棺榇逓还本乡诸州应发防丁去本贯一千里以上比来除正课之外给一丁充资多不济办宜更量与资助两京城内今年所有诸杂夫役并宜放免应须使役以诸钱和雇取充农桑是时不得妨夺州县官长倍加劝课孝子顺孙义夫节妇旌表门闾鳏寡独不能自存量加优恤天下侍老百歳以上版授上州刺史九十以上中州刺史八十以上上州司马其七十以上所由仍量给酒肉各令存问亚献皇太子鸿赐物二千疋终献庆王潭赐物一千疋邠王守礼等各赐物一千疋忠王浚以下各赐物三百疋夹侍正衣进珪汝阳郡王淳等各赐物二百疋皇太子夹侍正衣等各赐一百疋裴耀卿等自其翊赞诚有忠益颁赏以序等数须优宜各与一子官仍各赐物三百疋二王后各赐物一百疋长公主各与一子官仍各赐二百疋嗣王郡主县主各赐物一百五十疋在京文武官见任及致仕并诸色陪位官一品赐物八十疋二品七十疋三品六十疋四品五十疋五品四十疋六品三十疋八品九品二十段节度副大使三都留守京兆尹各一百疋四大都督府长史诸道采访使各八十疋诸赐物应两给者从一处给其耕官及侍耕官各赐勲两转丞相萧暠与一子官仍赐物二百疋摄九卿诸侯等各与一子出身仍赐物一百五十疋侍耕执牛官各赐物一百二十疋升坛行事官修礼仪官及判官等更赐一阶应入三品五品官阶相当减四考听入摄司徒信安郡王祎礼仪官章縚既不叙阶祎与一子官赐物二百疋縚与一子出身赐物一百五十疋其升坛及兼礼仪两兼从一加阶应与一子官及出身者若无子听廻与周亲供奉及押阶不升坛并坛下及助耕执牛官别勅差中书门下差定人数等泛阶合入三品五品阶至考未足者待考足日听叙非待考者赐勲两转未承别赐者各赐一等知顿使赐物一百疋修坛场长官屯官撰玉册文官各赐物八十疋书玉册官赐物五十疋管借田县令赐物六十疋在东京文武官朝集使官充十道采访使并判官诸道节度使及诸道通表使判官新除五品以上官未赴任都城畿县令见在陪位者三品以上转爵一级四品以下加一阶皇亲诸亲及九庙子孙不入等陪位者并外文武官九品以上各赐勲一转诸蕃入庙及贺正蕃客应陪位者共赐物五十疋节级分付南北衙门行从卫斋宫及武官押当有职掌并诸色杂职掌并应耕公卿从官等各赐勲一转万骑及飞骑见当上者各赐勲一转其卫斋宫者加赐物三段伏内防侍诸色从人各赐物三段彍骑畨兵角弓手弩手官马主见当番及留帖人掌闲幕士驾士供膳习驭工人乐人见当有上职掌并庻人应耕者各赐物三段斋郎礼生赞者行事者并减两年劳无劳可减者斋郎放出身礼生赞者选日稍优与处分三卫七色见当番并流外行署及蕃官见上有职掌者各赐勲一转河南洛阳县陪位父老各赐物五段近坛百姓各免今年杂差科宗庙致享务存丰洁礼经沿革必本人情笾豆之荐或未能备物服制之纪或有未通宜令礼官学士详议具奏朕自临天下二纪于兹不敢荒宁日加兢业而灾眚未弭黎人未康若有由而然则在予之责有能直言极諌者具以状闻每渇贤良无忘鉴昧顷虽虚伫未副旁求其才有王霸之畧学防天人之际知勇堪将帅之选政能当牧宰之举者五品以上清官及将军都督刺史各举孝悌力田乡闾推挹者本州长官勘责有才堪应务者各以名奏致仕官久厯清资终始著称年渐衰迈情有可矜量与改职依前致仕宗子中有才行着闻此尚沉屈者委宗正勘责奏闻唐元两营立功官任折冲并改与郎将郎将改与中郎其亡官失爵量加收叙五岳四渎名山大川及自古圣帝明王忠臣良相并宜所在长官以礼致祭赦书有所未该者所司比闻奏亡命山泽挟藏军器百日不首复罪如初敢以赦前事相告言者以其罪罪之都城内赐酺三日赦书日行五百里布告遐迩咸使闻知
　　九宫贵神
　　亲祭九宫坛勅
　　勅惟神之主必恭禋祀率先之训义在躬亲朕钦若昊穹子育黎庶思通明灵之徳以洽和平之理是修缺典咸秩无文如在之诚久陈于郊庙懐柔之至亦偏于山川况九宫所主百神之贵上分天极下统坤维隂骘生灵功深亭育故式昭新典肇建眀禋将以为人载祈孚祐宜叶元吉之辰用申大祭之礼可以立春日朕亲祭九宫坛仍令中书门下与礼官等即详定仪注奏闻【天寳三年十二月】
　　亲祭九宫坛大赦天下制　　　　孙逖
　　门下九宫之祀百代莫修岂日给之不暇将灵享之有待朕当扆君临握图缵业毎听政中昃畴咨谠言观书考礼以采故实励精为理三纪于兹上荷宗庙延祥克开厥后下頼股肱叶徳以致雍熙而麟鳯龙近游郊薮蛮夷戎狄逺输賝賮乗时来之休运恢皇建之逺图是以圆丘方泽之仪升中告之礼无典不举靡神不懐恭惟九宫明祀尚缺载深兢惕用建灵坛爰以元辰亲执奠献叶青春发生之庆祈黔黎启祐之福今至诚式展大礼云备瑞景和风神心如荅无疆之福岂独在予非常之泽宜覃率土可大赦天下自天寳三年十二月二十五日昧爽以前大辟罪已下罪无轻重咸赦除之其十恶死罪造伪头首谋杀攻劫及官典犯赃不在免限朕惟善政实在养人作法务从于寛简任事必量于齿力比者成童之歳即挂轻徭既冠之年便当正役悯其劳苦用轸于怀自今以后天下百姓宜以十八以上为中男二十三以上成丁又任土作贡先标程式或非所有不免贸迁事既非宜理难经久并应徴课税及支遣诸色物或期程之间迟违非便并委所司与朝集使商议取穏便处置奏闻【实录载赦文云每歳佣调八月徴収农功未毕恐难济办自今以后延至九月三十日为限而却无任土而下至此】诸军行人逺为邉扞修短之分虽有定期从役而终良深轸念其有临阵亡殁骸骨未还本贯令节度使给棺榇逓归又防邉御防实谓难劳贫戸单丁固兹存养便令差遣去住难堪自今以后应差行人家无兼丁不在取限自古圣人皆以孝理五帝之本百行莫先移于国而为忠事于长而为顺永言要道实在人自今以后令天下家藏孝经一本精勤诵习乡学之中倍増教授郡县官吏明申劝课百姓间有孝行过人乡闾钦伏者所由长官具见以名荐其有父母见在别籍异居亏败名教莫斯为甚特宜禁絶勿使更然并亲殁之后亦不得令有分析郡县切勒令在惟行自今以后如有不友不恭伤财破产者宜配碛西用清风教朕惟熙庶绩博访逸人岂惟振防滞淹以期于大用亦欲褒崇髙上将敦于薄俗虚伫之怀兼在于此其有髙蹈不仕遁迹丘园逺近知闻未经荐举者委所在长官以礼徴送又崇德追逺式闾封墓用旌前烈以叶大猷自古圣帝明王名臣烈士陵墓有頺毁者宜令所管量事修葺仍明立标记禁止樵采天下侍老百歳以上赐帛五段粟三石八十以上帛三段粟二石仍令郡县长官存问给付亚献太子讳赐物二千疋终献庆王悰一千疋正衣夹侍各五百疋亲王各三百疋新封建郡王及国公各一百疋贤妃三百疋长公主各三百疋公主各二百疋嗣郡王各一百疋中书门下三品竭心翊戴益实多各与一子官如已授官量与一转内外文武官三品以上赐爵一级四品以下各加一阶一品赐物七十疋三品以下六十疋五品以下赐物四十疋六品以下二十段诸节度使各赐物一百疋三京留守及二王后各八十疋采访使各六十疋诸蕃客共赐二千疋其唐元功臣缔搆之初竭其忠款录功念旧情所不忘普恩之外更加一阶其身殁者各赐一子官皇亲五等以上及九庙子孙诸亲三等以上未有出身者并放出身其前资者选日稍优与处分见任者更赐勲两转应天下赐酺三日赦书有所未该者所司例闻奏宣布中外咸使闻知主者施行
　　岳渎山川
　　封华岳神为金天王制　　　　　苏颋
　　门下惟岳有五太华其一表峻皇居合灵兴运朕恭膺大寳肇业神京至诚所祈神契潜感顷者乱常悖道有甲兵而窃发仗顺诛逆犹风雨之从助永言幽赞宁忘仰止厥功茂矣报德斯存宜封华岳神为金天王仍令龙景观道士鸿胪卿员外置越国公叶法善备礼告祭主者施行【先天二年八月二日】
　　册东海神为广德王文
　　维天寳十载歳次辛夘三月甲申朔十七日庚子皇帝若曰于戏四瀛宅日百谷称王望祀之礼虽申崇名之典犹缺惟东海浴日浮天纳来往善利万物以宗以都朕嗣守皇图式存精享神心允穆每叶休徴今五运惟新百灵咸秩思崇封建以展防诚是用封神为广德王其光膺典册保乂寰宇永清坤载敷佑邦家可不美欤惟南海荡涤炎州包括溟涨涵育庶以成厥德惟西海泛滥防名清晏表德成兹润泽奠彼金方惟北海限蛮阻夷实资坎德含竒蕴粹实曰天池其礼如东海
　　命卢从愿等祭岳渎勅
　　勅五岳视三公之位四渎当诸侯之秩载于祀典抑为国章方属农功颇増旱暵防诚积神道未孚用申靡爱之勤冀通能润之感宜令工部尚书卢从愿祭东岳河南尹张敬忠祭中岳御史中丞兼户部侍郎宇文融祭西岳及西海河渎太常少卿张九龄祭南岳及南海黄门侍郎李暠祭北岳右庶子何鸾祭东海宗正卿郑防祭淮渎少詹事张晤祭江渎河南少尹李晕祭北海及济渎且润万物者莫先乎雨动万物者莫疾乎风睠彼灵神爰称师伯虽有常祀今更陈祈宜令光禄卿孟温祭风伯右庶子吴兢祭师各就坛塲务加诚敬但羞苹藻不假牲牢应縁奠祭尤宜精洁【开元十四年正月】令嗣郑王希言分祭五岳勅　　　孙逖
