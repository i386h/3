<!-- { "loadSidebar": true } -->
　　勅自古帝王莫能独理爰树侯伯所以分政则今刺史是已葢欲亭之毒之纳于富夀不夭不札以致和平朕受天睠命作人父母殷鉴逺图罔知攸济顷者都督刺史惟良是求而寂寞厥声孰副虚想岂六条察举未询事以考言将三载黜陟不责寔而求当遂令进之则易吏烦于送迎退之则难人务于茍且岂所谓安孤老长子孙之意耶汉宣由是兴言刘广为之长叹诚有防也今事谋伊始邦政维新俾凝庶绩思改前自今以后都督刺史每欲赴任皆引面辞朕当亲与畴咨用观方畧至任之后宜待四考满随事褒贬与之改转诸州上佐五品以上应改转限亦宜准此夫其才则适用久其事则有恒致用执恒未闻不至于理也凡尔在位可弗勉哉【先天二年七月二十四日】
　　诫百官与供奉人交通制
　　勅朕闻事君者必在至公行已者贵于独立如闻供奉近侍之軰比日因循广有招携未能周慎爰与朝列颇相阘茸茍非亲表不合数至门庭多行请托便渉趋附眷言此须革前非宜体朕懐深自戒励自今以后百官輙不得与入内供奉人徃还
　　勅励御史制
　　勅御史之职邦宪是司先正其身始可行事当须举直错枉不避亲雠纠慝绳违务从公正如闻过隂自鼓动不即弹射自树恩私曽无忌惮仍有请托将何以寄之鹰隼用屛豺狼如此当官深负所委自今以后不得更然
　　简京官为都督刺史诏
　　朕闻天为大者孰先于育物最灵者莫甚于爱人故树之后王以康兆庶朕缅鉴前烈深惟逺图惧德之不修化之未偃寅畏夙夜如临泉壑然则畴咨命于四岳黜陟存乎三载既已百姓为心非以一人独理今之牧守古称侯伯贤者任之则循良之迹着不贤者任之则愁苦之声作毎冀精于所择委之俞往岂时或頽靡茍且尚多吏之殊尤寂寥不嗣静言政要朕用怃然间嵗水旱周于郡国仓廪不蓄闾阎荐饥加以出摄颇多冗官増至于处置皆凭刺举当于京官内简宏才通识堪致理兴化者量授都督刺史等久在外藩频有进状者量授京官使出入常均永为恒式课最超等必议升迁循黙守常必加黜免昭昭赏罚可不慎欤昔国侨相郑以致和平曹参相齐贵于清净清净则不扰不扰则和平和平则不争不争则知耻爱费而与休息除烦而从简易自当农者归畎畆蚕者勤纺绩既富而教乃克有成道徳齐礼不逺斯复庶防在位朕此心焉【开元二年正月】
　　复置十道按察使制
　　古者圣王协和万邦畴咨四岳柔逺能迩明目达聪以变于人也自朴散醇醨割方四直失于徳者格之以礼失于礼者助之以刑故惧罗网而畏简书必振其纲而操其柄庶乎政之要也间嵗天下诸州岳牧先充本道按察诚以今之刺举昔之连率葢欲为吏之黜陟以审人之愁苦中念作奸犯科获罪相次弃木或尤于拙匠采葑不遗于下体由是申命有司咸多叙用至于按察蹔令休罢夫泉有鱼矣虽见则不祥林有兽焉而为之不采与其存而勿用孰若狎以玩之俾乂于时复修其银青光禄大夫政益州大都督府长史姚隽处置兵马使上柱国兖国公陆先等早蕴宏量深甄大体清能励俗仁以维风必将检驭权豪昭明淑忒宜兴化以树善伫责成而求当可依前件余各如故一事以上并准旧例处分本道所隶之州有偏逺不穏便者仍令所司量宜分割永为定额讫奏闻主者施行【开元二年闰二月】
　　诫励尚书省官勅
　　尚书礼阁国之政本郎官之选寔借良才如闻诸司郎中员外怠于理烦业维养望凡厥案牍毎多停拥容纵典吏仍有货财欲使四方何以取则事资先令义在能改宜令当司长官勤示语并委左右丞勾当其有与夺不当及稽滞稍多者各以状闻【开元二年六月】
　　洗涤官吏负犯制
　　黄门朕闻顔回知过不无过也蘧瑗知非不无非也孔子曰过则勿惮改过而能改善莫大焉此则古之贤人所未能免朕只膺骏命光阐鸿猷思革頺风以清贪吏作程者不要于密贵于必行行令者不要于严贵以适中比嵗或使者防按或宪司绳纠未能发明大体颇亦委曲小疵殊异恢恢之言遂行察察之事一从过误永防彛伦铨管不许其弃瑕簿书寜容其刷耻懐才则毎嵗见斥登用则终身蔑闻静言思之诚未为得夫学以从政禄以代农不可易业从政不可紊序永鉴前当无废人改而更张朕之志也官人负犯经洗涤赦宥者宜并除痕选用量旧资依选例处分诸使通状事或有枉断岂无失承前要须却累通状人当始为雪各惧罪及致有寃人其诉枉屈人任申牒刑部事状似枉者为牒本使勘问尽其道理无本使者追本案为其寻究应雪者本司断后委左右丞更审详覆然后牒所由司除痕幷牒紫防黄门附簿诸处百姓若被勾征使人贪功既不纳理州县承勅又不敢放或已输巳役重被征収或先死先逃勒出邻保欲令贫弱何以安存自今以后有隠欺须勾者宜勾当年若事连去年者亦通任勾隔年以去更不在勾限其官典及前官隠赃在腹内者不在此例布告天下咸使闻知【开元四年四月四日】
　　诫励诸州刺史诏
　　朕闻御寰瀛者不可以乖化养黎献者必存于从理故専一方亲百姓有愁苦之声非牧伯之徳所以精求台阁歴选缙绅常举百寮之要以光出刾之重虚想佳政用成庶绩自冬入计者则循名责实询事攷言虽无等差终未有殊异得非嵗时或浅风教未洽耶故一切不迁各再临所典至于敬耆老恤防弱止奸盗伏豪强人不忍欺吏不敢犯田畴开垦狱圄空虚徭赋必平逋逃自复门杜请谒庭无滞留若是者乃闻举职思可以力致至于弭灾集休祥尚徳义崇礼乐儒风大长化道旁流耕夫克让织妇知节草木不夭昆虫咸遂扇彼淳源登兹夀域若是者亦之在我仁逺乎哉岂惟禄秩就加当以公卿入拜其或靡副朝奬不恭朕言陟既有之黜故宜及勉旃俞往各勤我之休命【开元五年七月】
　　刺史令久在任诏
　　与我共理惟良二千石久于其政然后可化成前代以来颇多侥幸但因入考即有改转自今以后非灼然应黜陟者更无迁易敦此风俗冀革茍且又旧例别驾皆是诸亲顷年以来颇多余色先授者未能顿已此后自循旧章去冬有因计入朝不可更令却往过事考了并量材叙用【开元六年二月】
　　京官都督刺史中外迭用勅
　　勅刺史古之通侯公卿国之重任百揆时叙必在得贤万邦咸宁期于共理郎官出宰抑惟前事方伯登台闻之往躅顷来朝士出牧例非情愿縁沙汰之色或受此官纵使超资尚多懐耻亦有朝廷勲旧蹔镇外台却任京都无辞降屈且希得入众以为荣为官择人岂合如此自今以后诸司清望官阙先于牧守内精择都督刺史却向京官中简授其台郎以下除改亦于上佐县令中通取俾中外迭用贤良靡遗庶绩其凝九功惟允即宜铨择以副朕懐【开元八年七月】
　　诫励吏部兵部礼部掌选知举官勅　　孙逖
　　勅官邪则败国赏僭则利滛自昔至言政之明诫朕祗膺大寳岂忘兢惕临御以来且逾二纪期大道之成化冀天下之为公凡百卿士岂不协力而选举之司委任尤重若名器失序则劝沮何施近者流外铨曹颇多逾滥有尘清议寔紊彞章胥吏之徒虽则防贱仕进之路终为厥初必澄源流无杂泾渭不慎于细其伤则多小既不可不惩大亦不可不诫其吏部兵部礼部掌选知举官等各宜饬励当尽至公必须杜邪枉之门塞请托之路何止一变仍图永清且铨综九流必仗贤俊取诸赏鉴立断可知何至淹时致稽团奏开门之后余甲未终既滞官曹长前罪过旧选未毕新格复修此乃因循实为烦自今以后吏部选人三月三十日以前团奏事毕兵部二月内毕其流外铨及武举专委郎官恐不详悉共为取舍适表公慿每至留放之时皆就尚书侍郎对定既上下检察庶在得人而覆车尚存殷鉴非逺法不可废宜识朕懐
　　诫励兵吏部两司勅
　　勅设官分职将以奉法禁非实在上下叶心中外一德共熙庶绩用絶奸源如闻百司颇皆寛纵遂令胥吏得以挟私近者兵部令吏因令推鞫或在选曹増减文状虽小人之过则惟其常永言在司官亦为疎畧朕今申之寛宥许以自新庶观将来冀能効节至如兵吏两司是掌衡镜进趋者非一揆奸巧者亦百端推而言之或所未免无谓幽昧朕皆察焉宜各尽心靖恭尔位
　　置十道采访使勅　　　　　　张九龄
　　勅嵗比不登人或流冗言念菜色朕用疚懐而牧宰是寄惠养犹缺黎元为本赋敛未均当宁思之良所于邑且十道为率六察分条周汉以还事有因革帝王之制义在随时其天下诸道宜依旧逐要便置使令采访处置若牧宰无政不能纲理吏人有犯所在侵渔及物土异宜人情不便差科赋税量事取安朕所责成贵在简要其余常务不可横干其便宜令中书门下即简择奏闻朕将亲览【开元二十二年二月十九日】
　　处分县令勅二道　　　　　　张九龄
　　勅防语诸县令等自古致理其在命官今之所切莫如守宰朕每属意尤重此官有善者虽逺必升无能者纵近而废固已维取才寔非务官资事亦坦然天下所见而浮竞之軰未识朕懐俾其宰邑便为弃地或以烦碎而不専意或以僻逺而不畏法侵染成俗妨夺为恒嗷嗷下人于何寄命朕所以寝兴轸念思有以济之故令吏曹精选才干卿等各膺推择用简朕心若能化绩有成声寔相副朕必有超擢终不食言如其谓人不知唯利是视徒速负败两丧身名智者所图应不至是各宜勉励以副勤属【开元年】
　　又
　　勅新除河南府宻县令张稷等令长之任黎庶尤切比尝选众未尽得人然而勇进之流乃非其好矫弊之政岂无所革令既各膺奬用当尽良能周月有成声謡若着所列清要唯待才贤既尔有闻不患无位各宜勉励以副朕心【开元年】
　　处分选人勅
　　勅朕悯兹下人不忘鉴寐庶乎富教寄在牧宰所以推择才能亲加考覈卿等各膺时用副朕虚求亦既得人伫闻佳政若能精鋭为理声绩有称即当待以不次信斯言之可复如其政不能举行且有遗岂独败于厥躬必将坐于举主此亦明训不得不然各宜勉之以成名节今赐卿少物各宜领取并于朝堂坐食食讫好去【开元年】
　　吏部引见县令勅
　　唐虞致理命以子男周汉建官间以令宰朕稽古前寤寐全才委之铨衡慎择铜墨至于上敷朝政下安淳人亲其农桑均其力役使惸嫠者视之犹父母俾匮乏者頼之以安全然后八使能六条举最擢以含香粉署奬以秋简霜台是乃立身効官移忠入仕荣家报国岂不美欤若狥已冒私扰人败政有懐润屋无惧害公岂唯刑网贻忧抑亦名节替葢士君子之不取亦名教之罪人鸿渐于盘岂不勉哉今卿等将欲赴官朕之所言提撕之耳所谓听讼吾犹人也必也使无讼乎况今之人也与古人不殊今之官也与古官无别则谷璧铜印其犹昔荣而卓茂鲁恭逈然无继将奬劝之道不致岂淳朴之风未还抚事君临载深惕厉今者庶乎卿等能副此心赏既超伦刑必当法各宜自勉敷我皇猷无谓葢髙四聪必逹并即于朝堂坐食食讫好去【天寳十三载五月】
　　唐大诏令集巻一百
<史部,诏令奏议类,诏令之属,唐大诏令集>
　　钦定四库全书
　　唐大诏令集巻一百一
　　宋　宋敏求　编
　　政事
　　官制下
　　改太史监为司天台勅
　　加散骑常侍员品诏
　　升中书门下品秋诏
　　减京畿官贠制
　　停河南淮南等道副元帅制
　　减京兆尹以下俸钱制
　　减刺史县令録事军诏
　　处分别驾令録勅
