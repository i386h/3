<!-- { "loadSidebar": true } -->
　　门下邦国兴替将相是资选众而举思贤俾乂故有台臣外抚宣力以靖于四方衮职迭居懋功复凝于庶绩允兹崇践爰属上才前剑南西川节度副大使知节度事管内支度营田观察处置统押近界诸蕃及西山八国云南安抚等使银青光禄大夫检校吏部尚书兼门下侍郎同中书门下平章事成都尹上柱国临淮郡开国公食邑二千户武元衡粹厚端庄简易常一有诚明之道以致用有宏茂之畧以佐时贞方素得于性术操尚不愆于风雨加以懿文合雅聚学成师通礼乐刑政之源达古今通变之要歴登华贯休问穆然洎处钧衡中立不倚致君思尧舜之盛修职以丙魏为宗益部大藩比仗兼济而能布宣威惠抚莅蛮髦县道缉宁疲黎安息推心而下皆率附正已而人自向方临之累年理有异等朕以出纳王命缉熈帝图总庶官之职业为百度之扄键惟此重任属于黄扉分忧遂辍于殿邦具瞻再归于硕望尔尚行之以忠正煦之以和平毗予一人膏泽天下祗膺礼命无替徽猷可守门下侍同中书门下平章事兼崇贤馆大学士充太清宫使【元和八年三月】
　　张靖平章事制
　　门下虞以为盛犹咨五臣殷之用兴亦赖三后朕励精防巳十载于兹常以国钧委之公辅务熙庶绩敢怠旁求思欲左右有人在广股肱之任歴选列辟洎于藩维冀复贤能俾匡正道今兹所命允属至怀河中晋绛兹隰等州节度支营田观察处置等使正议大夫检校礼部尚书兼河中尹御史大夫上柱国髙平县开国子食邑五百户赐紫金鱼袋张靖德禀精防器含冲用温防谅实明允克诚素推君子之风雅有大臣之体蕴绩稽古之学发挥经纬之文常司朕言动叶谟训歴践清贯具扬淑声爰统方州再膺节制奉法遵道勤公忘私人无不怀绩用丕茂予欲正百工之理成泰阶之平若临巨川以重舟楫是用命尔列于中台每念臣隣之规以贞栋崇之吉少翁积庆嗣德汉廷文子勤身继匡晋室尔惟朝夕纳诲以翊朕躬是资衮职之勤式重缁衣之美仍帅司防之属俾靖臯陶之刑宜懋厥职徃践于位可守刑部尚书平章事防官勲封如故【元和九年六月】
　　韦贯之平章事制
　　门下弼成大化叅叙彞伦克广元首之明斯服股肱之任朕所以不自暇逸务求贤能式重舟楫之才以经济之道畴若予志佥谐乃公中大夫守尚书左丞上轻车都防赐紫金鱼袋韦贯之清明在躬礼乐之器蕴珪璋特逹之德茂防正博雅之规静而知防动必有守凡践列位备闻嘉猷当官而行临事能断道可镇于风俗望弥积于朝伦是宜和静隂阳纪纲邦国命作心膂列于台阶夫能虑四方揆百事爱利万物辨论羣才示公忘私时乃之职而况图靖藩服系在庙谋不惟顺下以训人奉上以宣力因众功而致用熙众志以为心朝夕献否可之诚经纶底文武之绩祗膺厥命勿懈于时可守尚书右丞平章事防官勲赐如故【元和五年十一月】
　　裴度平章事制
　　门下辅相之任重作于股肱经济之才难注人耳目茍非虑研物表识洞事先则何以出纳中枢平章大政询于时论佥曰汝谐朝议守御史丞兼尚书刑部侍郎飞骑尉赐紫金鱼袋裴度劲直徇道清明秉彞文融菁华行茂枝叶居然廊庙之器出于领袖之门西掖司言南台执宪常陈明畧屡告嘉猷实宣力以徇公能外身而忧国霜雪无改雷风有恒朕欲全观其能用试于事俾歴戎阃载驰使轩玉泽涣汗以遐宣军情宻勿而上达将议抽擢因罹震惊崇道德之藩篱士有致命资忠信之甲胄兵无容刃人具瞻尔天方赉予昆命于爰立作相尔其展四体坚一心广其道以用贤厚其风以易俗五兵未戢尔惟保定武功百姓未康尔惟勤恤人隠临事必断当官而行齐台阶于底平补衮职之有阙光膺慎选其戒之哉可朝议大夫守中书侍郎同中书门下平章事勲赐如故【元和十年六月】







　　唐大诏令集巻四十六
　　钦定四库全书
　　唐大诏令集卷四十七
　　宋　宋敏求　编
　　大臣
　　宰相
　　命相四
　　李逢吉平章事制
　　王涯平章事制
　　崔羣平章事制
　　李平章事制
　　李夷简平章事制
　　皇甫镈平章事制
　　程异平章事制
　　令狐楚平章事制
　　韩中书令制
　　萧俛中书令制
　　段文昌平章事制
　　崔植平章事制
　　杜元頴平章事制
　　王播平章事制
　　元稹平章事制
　　裴度平章事制
　　李逢吉平章事制
　　命相四
　　李逢吉平章事制
　　门下朕观古先哲王兴化致理未尝不选建良弼熙寜庶工俾之敷陈大猷左右乃辟者也朝议郎守中书舎人权知礼部贡举轻车都尉赐绯鱼袋李逢吉疏通而守于经制质厚而辅以文章贞恒自居和易待物体贤人之志业茂端士之风规履歴班行发挥事任厥心匪懈所至有声自弥纶粉闱駮正闼且司言于西掖尝纳训于东储诚明一贯闻望旁洽俾司贡士弥着嘉闻方今外兴不得巳之师内有不获安之俗恒忘食于将旰毎求衣于未明冀清原野之诛用止干戈之役登尔匡辅代予忧勤尔宜宣至化于吾人告嘉猷于厥后销弭氛祲导迎和平事有不举于中政或未孚于下尔惟啓沃无乃靣从可朝议大夫守门下侍郎平章事赐紫金鱼袋【元和十一年二月】
　　王涯平章事制
　　门下上宰叅职所以登三台之耀中枢议政在乎遂万邦之宜朕获承鸿休思建皇极冀沃心而纳诲恒注意于求贤通议大夫尚书工部侍郎知制诰翰林学士上柱国清源县开国男食邑三百户赐紫金鱼袋王涯动直静専践方居易挺歳寒之劲质抱夙夜之端诚言惟守中虑每经逺属者禁垣挥翰五字日宣选部持衡九流风动荐居肘腋之地歴试股肱之才进尝伏于青蒲出不泄其温树牟融得大臣之节毛玠有古人之风询庙筭于生知论兵钤而暗合方今戎车尚驾郊垒犹多必俟清明以清氛祲是用付以机宻陟于崇髙尔其发号令以端其四方陈便宜以寛于百姓行台阁之故事朝廷之大体秉德以立徇公不回俾予一人垂拱而理敬听朕命懋哉可守中书侍郎平章事【元和十一年十二月】
　　崔羣平章事制
　　门下成万方之化通天下之志缉熙帝载昭畅猷在于股肱之臣共凝理本旁求时彦以叙彞伦朝防大夫尚书户部侍郎上柱国赐紫金鱼袋崔羣精宻由道端庄保和本清明之上才体博厚之重德学贯通儒之业词含大雅之风居敬有恒循性能断自承我宻命职叅内廷髙文焕发于纶言敏识详达于国典伏奏无挠直躬不回勤劳八年始终一致春闱取士必后其浮华地官理财制能于轻重俭以约已忠惟事君才适而用深望积而实着风猷巳洽于人听倚属方注于朕心乃膺审像之试以副具瞻之望况奸凶叛逆尚驾戎车未明求衣思戢干戈尔宜酌古今之要举刑政之中艰厥位以代天工陈其謩以明皇极敬玆重命徃践台阶可守中书侍郎同中书门下平章事防官勲赐如故【元和十二年七月】
　　李平章事制
　　弼成庶政必属于长才经制四方是资于硕望况叅酌理本燮和化源茍非杰贤孰允斯任爰立尔德将谐具瞻淮南节度副大使知节度事管内度支营田观察处置等使银青光禄大夫检校尚书左仆射兼扬州大都督长史御史大夫上柱国江夏县开国侯食邑一千户李性惟直方器本固冲敏可以成务通明可以质疑怀匡主之忠规蕴经邦之逺畧歴居雄镇累服大僚台阁藩方动留成式资为重望绰有余才必能翼宣鸿猷导迎和祉是用徴拜陟于黄枢竭尔訏谟司我号令法期画一俗俾康宁寅亮庶工属在良辅尔其勤思至道以洽太和戒之敬之徃践厥职可守门下侍郎同中书门下平章事防官勲封如故【元和十二年十月】
　　李夷简平章事制
　　门下致理之道王者由其尽心弼教之功辅臣所以宣力皇极是建苍生乃安敷求实难倚任斯重将付大政必惟佥谐正议大夫守御史大夫上柱国成纪县开国侯食邑一千户赐紫金鱼袋李夷简才称通明性本严重守以正直傅之文华羽仪朝端冠耀宗籍早司邦宪爰总地征糺逖无闻于避强经费克均其定制中立不挠孤标出伦耸善激贪法行令肃自镇汉上洎临蜀川俭德载彰清规一贯山岳比厚风雷有常励贞峻以理心竭忠劳而奉上人望汲黯卬归赵尧俾之持纲万目斯举固可以总叅庶务允厘百工燮和隂阳宣发号令是用申命陟于台阶于戏説积尔躬梦协朕志虚已将求其济鲠言罔惧于咈违道必兼举位无茍旷膺此宠权敬哉戒哉可守门下侍郎同中书门下平章事【元和十三年三月】
　　皇甫镈平章事制
　　六符成像所以平泰阶九赋克均所以阜羣物爰资宰臣赞谋猷逹其富庶之源以致雍熙之化用辅台德其允具瞻朝请大夫守尚书户部侍郎兼御史大夫判度支上防军赐紫金鱼袋皇甫镈行惟孤贞性本坚直秉仁履义守正之方才适变通辞去枝叶蕴冲用于灵府表公器于上林夙怀经济之谋早在贤良之选累践华贯服于大僚端肃有常发挥事任自总邦计贰领地官属以徴戎车讨平淮防发軵调食制外自中法无过差动有成绩山甫彰勤恪之効志在奉公夷吾职轻重之权诚宜佐国是用命尔俾升台司望以沃心劳乎注意尚兴师旅方殄妖氛翼亮是叅经费仍属尔其悉乃心力副于简求物有未遂其宜望有未洽于道罔或安位必思匪躬酌下土之盛虚中枢之政令光昭厥辟时乃之休可守尚书户部侍郎同中书门下平章事依前判度支【元和十年九月】
　　程异平章事制
　　门下昔汉宣帝祖宗之业正刑德之本简求辅相以致中兴朕祗荷丕图思扬圣绪每怀舟楫以渉巨川俾人不迷用底于道今获良弼式允佥谐朝防大夫守卫尉卿御史大夫充诸道盐鐡转运等使赐紫金鱼袋程异厚德外严沉机内朗抱精微以致逺本诚明以格物尽瘁事国诚明在公常探化源雅尚学术扬歴斯久公望蔼然自位列大僚总兹剧务达酤之利适财赋之方瞻出纳于邦家中绩効于官业顷以淮夷未殄师旅在郊有漕挽之劳兼供亿之费言念多事恐伤吾人而异法能变通道益明着言无伐善动必由蕴夷难致君之心见怀道佐时之畧况属馈军之事尚倚良能载阅前功宜当大用乃服休命俾叅中枢爰表秩于冬官仍兼综于旧职膺兹重任用表全才尔宜左右朕躬朝夕启沃干戈未戢尤伫庙谋敬听斯言副我明奬可尚书工部侍郎同中书门下平章事依前充诸道盐鐡转运使【元和十三年九月】
　　令狐楚平章事制
　　门下赞天工而成光济叶帝力以致升平非中和禀气不能符燮调之道非诚明在躬何以膺弼亮之位况今积妖巳殄而邉鄙犹虞大化方行而里闬未泰将欲举百度甄羣材外经四夷内辑诸夏纳之夀域被以仁风代予之勤其孰克任眷求斯得是用命之河阳三城怀州节度使朝议郎使持节怀州诸军事守怀州刺史兼御史大夫赐紫金鱼袋令狐楚根于粹厚着以端明表山立之庄容洞泉渟之精识文髙雄富学茂该通自顷挥翰掖垣持囊禁署常延造膝屡竭沃心发言必诚临事无惑蔼是公望居然国桢及剖符近郊兼畅救人之术仗节分阃尤深驭众之方可谓器适中外効宣文武宜展舟楫之用式登鼎铉之司管于中枢持我大柄于戏辅翼之任人臣极崇未至而众议有归既处而其名罕副万务攸托朕何赖焉尔其敬听此言深思其道行致君之忠终始勿渝以报国为期夙夜益励无俾厥后有惭知臣可朝议大夫守中书侍郎同中书门下平章事【元和十四年七月】
　　韩中书令制
