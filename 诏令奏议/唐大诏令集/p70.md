<!-- { "loadSidebar": true } -->
　　杜祐每月三两度入朝商议军国大事制裴度平章军国重事三五日一入中书制
　　异姓王
　　封五王制
　　册张柬之汉阳郡王文
　　册崔玮愽陵郡王文
　　封魏伯玉阳成郡王制
　　封辛果京晋昌郡王制
　　封王景崇常山郡王制
　　异姓妃
　　册崔玮妻为博陵郡王妃
　　册三公
　　册无忌司空文
　　册郭子仪尚父文
　　册李晟司徒文
　　册李晟太尉文
　　册马燧司徒文
　　册裴度司空文
　　册李徳裕太尉文【残】
　　册杜譲能太尉文【阙】
　　尊礼大臣
　　魏公寂已下奏事侍立并升殿诏
　　贵爵尚齿歴代通规进秩优贤有国彝训尚书左仆射魏国公寂太子少保新昌县公网左武侯大将军陈公抗太常卿沛国公元璹纳言汉东郡公叔达内史令宋国公瑀兵部尚书蒋国公通民部尚书荣阳郡公善果右武侯大将军罗御史大夫滑国公无逸等或歴任前代职位隆显或耆年夙望徳迈老成翊戴经纶功绩茂重或夷险契濶情兼惟旧并职司近侍任兼心膂恩礼所加义従隆渥特宜褒异俾越常伦寂已下奏事及侍立并令升殿【武徳二年二月】
　　郭子仪号尚父制
　　轩皇致治必资力牧虞舜为政实赖臯陶茍无师臣岂登仁夀故吕望辅已成之业指挥致维师之名伊尹出空桑之中翼赞负阿衡之号司徒兼中书令河中尹灵州大都督单于镇北大都防充关内河东副元帅朔方节度关内度支盐池陆地水运大使押诸畨部落兼管勾河阳道观察等使上柱国汾阳郡王山陵使食实封一千九百户子仪气膺台辅道佐经纶当乾坤交泰之时正君臣定位之礼我肃宗皇帝龙飞灵武剪灭鲸鲵公则扬斾宣威佐清六合我大行皇帝抚军巩洛収复都邑公则摧殄防涤秽两河而又猃狁犬戎共侵经略公则挺身锋刃独立战塲叱退穷丑威雄七萃塞垣无警社稷永康朕遭闵凶爰在谅闇公又外厘百揆内举四维委监山陵克修制度万枢倚办庶绩其凝凡所询谋必竭寅亮敬加典礼则率土欢心寄以缉熙则彝伦式序宣五教训洽生灵光照七德威肃祸乱岂周武有尊师之道朕无崇徳之名宵衣永叹夕惕増懐虽年耆益明辕门待镇然复上寄重留借毗倚可加号尚父兼太尉中书令山陵使勲封如故仍加实封通前满二千户每月给一千五百人粮料并给二百疋马草料有司备礼以时而册命
　　杜佑每月两三度入朝商议军国大事制
　　卿量包乆大器茂冲和事君推一徳之诚与物全四时之信登于防阁则万事问于胡公守在方隅则四方宗于申伯举其实行是可专徽顷者殷忧在辰总叙攸重金瓯作镇羣情穆然玉是司庶官咸事朕渉理犹浅惟贤是圗遽陈请老之章将辍弼谐之道一一省览良用怃然用舍之间慎重斯在谓雅节之难夺岂予衷之可移是用征上徳之前经酌优贤之故实去繁就简勉以职业之勤置几乗车优其筋力之礼卿宜起今已后毎月之内常三两度入朝使至中书商量国事亦异延于内殿沃朕虚心如此则居多暇辰退可以吐纳颐志入参大政进可以偃息藩君灵夀将置于上庠桑梓岂违于下社卿仍以朕此意宣示百寮庶乎君臣作合之期乾坤交泰之仪无愧前烈永贻后昆致政之词即宜断表
　　裴度平章军国重事三五日一入中书制
　　昔汉以孔光降置傅之诏晋以郑冲申奉册之命虽优隆耆徳显重元臣而异政不及于咨询用礼独在于安逸朕勤求至理所寳惟贤顾諟旧劳敢不加敬由是委宰执于大政释参决于烦务时因听断诚望弼谐迁秩上公式是殊宠特进守司徒兼门下侍郎同中书门下平章事充集英殿大学士上柱国晋国公食邑三千户食实封三百户裴度禀河岳之英灵受乾坤之间气珪璋特达城府洞开外茂九功内色一徳器为社稷之镇才为邦国之桢故能祗事累朝宣融景化在宪宗时扫涤区宇尔则有出车殄防之勲在穆宗时混同文轨尔则有参戎入辅之绩在敬宗时阜康兆庶尔则有治国庇人之勲洎弼朕躬总齐方夏尔则有吊伐底寜之功皆不遗庙筭布在简编功利及人固不可悉数而朝论益重我心实知方用咎繇之谟适值留侯之疾沥恳牢请备列奏章塞诏上言动形顔色果闻勿药之喜更调鼎之功而体力未和音容尚阻不有优崇之命孰彰宠待之恩宜其首赞枢机敷教典论道而仪型卿士宣徳而镇抚华夷啬养精神保绥福履为国元老毗予一人可司徒平章军国重事待疾损日毎三日五日一度入朝中书散官勲封如故仍令所司择日备礼册命
　　异姓王
　　封五王制
　　门下建侯之典岂独于懿亲茅土之荣必覃于茂绩侍中上柱国开国公敬晖侍中上柱国谯郡开国公桓彦范银青光禄大夫守中书令兼修国史上柱国汉阳郡开国公张柬之银青光禄大夫中书令博陵郡开国公崔暐中书令兼检校安国相王府长史上柱国南阳郡开国公袁恕已等早竭忠谠夙罄腹心在身喻于股肱在物均于舟楫除凶而殄逆更安社稷之基荣命而褒崇爰申建侯之宠敬晖可封为平阳郡王彦范可封为扶阳郡王仍赐姓韦柬之可封为汉阳郡王兼特进勲及食实封各如故暐可封为博陵郡王恕已可封为南阳郡王仍令准例朔望朝参便即不须推譲主者施行【神龙元年五月十日】
　　册张柬之汉阳郡王文
　　维神龙元年嵗次乙己五月【阙】　朔十五日【阙】　　皇帝若曰咨古者之命官也有德尊以爵有功尊以禄用能百揆时叙庶绩其凝详其建利之迹也异姓则鬻熊封之于楚宗子则召奭宅之于燕惟皇作极率由前典咨尔银青光禄大夫中书令监修国史汉阳郡公张柬之効祉星辰资灵川岳负佐时之畧有经邦之材以忠孝为已任以仁义为事业顷者巨猾未殄常思克清一朝奋臂二凶行翦竟燃脐于东市终挂胆于西州遂得圣祚中兴皇运光启乾坤再辟日月重明刑白马而书功未足云答指青山之比砺曽何足酧是用命尔为特进汉阳郡王尔其靖防乃职咸允具瞻使厚秩尊官永全于长代春兰秋菊无絶于终香徃钦哉可不勉欤可不慎欤
　　册崔暐博陵郡王文
　　维神龙元年嵗次乙己六月乙酉朔六日甲寅皇帝若曰咨徳茂之官功茂之赏万古常行之则千载不刋之典故三十一之啓汉二十一之中兴或举河朔如拾遗或取秦陇犹偃草结丹青之誓莅白马之盟祚土包茅与洪河而永固分珪锡社共天壌以长隆缅考旧章率由此道尔中书令上柱国博陵郡公崔暐夙负雄圗早懐英毅蕴公辅之量有王佐之才顷者元凶搆奸圗危社稷遂能懐忠抱义奋不顾身重道轻名意全王室艰难既济家国永清勤亦至矣功亦大矣昔赏及于鬻熊聿封于楚功尊于臧绾乃建于燕异姓分王抑惟前典宪章故事畴庶载功是用命尔为博陵郡王用旌诚効宣其忠节松竹无渝往钦哉汝谐可不慎欤
　　封魏伯玉阳成郡王制
　　门下建尔茅社所以亲诸侯加以金紫所以封异姓盖章叙之旧制必选功而茂赏开府仪同三司检校工部尚书兼江陵尹御史大夫充荆南节度观察处置等使上柱国芮国公魏伯玉性与毅识资冲逺公直不挠智谋尤深忠厚可移文武是宪幼读坟典素已知名于国庠晚借韬钤因効防于戎幕累膺将帅之重积有艰钜之勲殚力事边乃诚王室伏波料敌毎合我心司马理军差强人意自荆门作镇式是南邦九江孔殷三楚之防澄清节制实得专征而讲求政理开示恩信既爱人而省刑将息马以论道寛而有制令协于师贞简则易从风行于刺举疆事宁宴厥功茂焉二等之荣允兹驭贵宜锡褒封之命俾光优异之礼可封阳城郡王食邑三千户余并如故
　　封辛果京晋昌郡王制
　　门下关内河东副元帅左厢兵马使同朔方节度副使开府仪同三司试太常卿兼御史中丞上柱国萧国公果京文武成器公忠立节副旌麾于戎府戒士马于辕门纵横有谋沉毅多勇守能重固战必先登变通以以制用崇取胜之嘉绩勤王忧国歴险不渝奉职在公始终无替封建之制率由旧章以功诏爵议赏从重宜分茅于二等俾有国于千乘可封晋昌郡王食邑三千户
　　册王景崇常山郡王文
　　维干符五年嵗次戊戍十二月壬戌朔三日甲子皇帝若曰朕闻尚徳尊贤九命有专征之典论功锡爵四封标列国之荣睠惟硕臣统兹巨屏茂勲克树殊宠未升爰増防土之恩式表能之重成徳军节度使镇兾深赵等州观察处置等使开府仪同三司检校太尉兼中书令镇州大都督府长史上柱国赵国公食邑三千户食实封二百户袭实封一百户王景崇徳星垂耀嵩岳降神抱匡君济俗之宏才蕴武库文房之重器智逾炙輠利比决云运协祥符懐茂先之博识道髙时杰同季野之阳春临戎克布其恩威命代荣彰乎经济惟乃祖祢名光简书正气冲霄忠诚贯日永言勲绩着美华夷承家得驭众之方共理契无为之化成吾心膂借乃栋梁加以政洽兵农恵分黎庶俾貔貅之众敬若神明袯襫之徒爱如父母况位升台鼎绩着翰垣华贤复异于陈蕃显秩尤光于朱宠更举封齐之典冀同继越之尊于戯启金縢于周公剪桐圭于康叔皆昭彰前史蔚着殊庸况今荣耀八纮富居千乘式兹优异尚此渥恩往惟钦哉敬服厥命今遣使给事中栁韬副使吏部郎中赵秘持节册尔为常山郡王
　　异姓王妃
　　册崔暐妻为博陵郡王妃文
　　维神龙元年嵗次已巳六月乙酉朔六日庚寅皇帝若曰咨夫母以子贵妻以夫荣闻诸通古列在方防惟尔博陵郡王崔暐妻卢氏筮惟福归乃庆余备娴诗礼夙擅言辞断织捐金通母师之雅训采苹铭菊遵女史之明规向时王室艰难逆臣搆祸敬晖等忘家狥国剪暴诛凶二曜重朗万姓相欢爰命酬庸聿予茂赏大名隆器已锡于所天徽号宠章宜覃于齐体今遣银青光禄大夫行尚书右丞上柱国苏瓌副使通议大夫守太常少卿韦叔夏持节赍册于是命尔为博陵郡王妃尔其无违藩守务于和理而使家可长乆圣人重之可不美欤敬之哉
　　册三公
　　册齐国公无忌为司空文
　　维贞观某年月日甲子皇帝若曰于戯开府仪同三司齐国公无忌设官分职允代天工致治兴邦实资台辅永览前哲咸在得人故能成寅亮之功燮理之业惟尔识宇冲邈风范光昭才称栋干器惟瑚琏协賛皇基克隆鼎业譬彼舟楫同兹鱼水任重礼闱则机衡以穆位班职衮则风雨不愆固以同轨前烈齐声往彦褒徳美功有国常典经邦论道佥曰尔谐是用命尔为司空往钦哉其光膺宠命可不慎欤
　　册郭子仪尚父文
　　维大歴十有四年五月甲午皇帝使金紫光禄大夫尚书左仆射彭城郡开国公摄太尉刘某持节册命曰惟尔太尉兼中书令汾阳郡王某其听命于戯上天孚佑下民若保赤子弗俾罹于毒螫伊昔殷辛秦季万姓愁苦时则有太公望留侯良毗武翼髙为之请命若颠覆而跻执热斯濯其在天寳至徳之际二叛称兵犬戎孔亟则公投袂电赴捍我于艰方其忧乱化为安靖然后燮和徐进清广安和繄公之勲盖于张吕矣悯予小子哀防在疚公又熙帝之采纳于轨度小大谋猷罔不率服朕实赖公羽翼为师为保岂龌龊常典拟于春秋之褒今故特册公尚父之号钦哉公左右三朝年与徳耆尚迪古训匡予不及节顺风雨参知鼎实天人之任将以仰成公其念哉惟公克享黄髪优防广堂颐神导和克绥予任朂哉尚父敬听话言用成其明徳钦哉光膺宠命可不慎欤
　　册李晟司徒文
