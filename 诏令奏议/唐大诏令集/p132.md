<!-- { "loadSidebar": true } -->
　　勅朕临御已来连兵不息自经播越方歴险难耳闻鼙鼓之声目覩杀伤之苦由是觉悟悔于兴师既省已以知非欲人之迁【此下有阙文】即据界首及行营军额分配定数逐便支送仍委本道统节度防御都团练使即条録功第名衔闻奏并与甄叙其行营将士仍各放归本道明加宣谕令悉朕懐
　　授王武俊司徒李抱真司空制
　　勅三公之职论道经邦序五行之和任百事之理歴代崇重不常厥官天祚皇家茂生才杰比义齐烈同寅恊恭以徳允台阶之望以勲当井赋之锡聿膺并命式副具瞻开府仪同三司检校司空同中书门下平章事使持节恒州诸军事守恒州刺史成徳恒兾深赵等州节度观察处置等使琅琊郡王王武俊秉心沈宻临事果断忠而能力勇且有仁奋发之初渠魁即戮危疑之际大节克彰开府仪同三司检校尚书左仆射同中书门下平章事潞州大都督府长史充昭武军泽潞磁邢等州节度观察处置度支营田使上柱国符阳郡王李抱真质重气和内精外朗智穷变化守必以恒克着明诚动有攸利经猷屡告规益多皆戮力尽瘁志匡王室陈师鞠旅同讨不庭仗大义而万众叶心体至公而千里同契合军于呼吸之顷决防于指麾之间并辔载驰执俘亲鼓凶徒殄殪河右廓清国家无北顾之虞奸慝沮南侵之计时乃厥功茂焉敷五教以阜人均九土以居众俾尔更践徧受洪休仍加真食以贻后嗣武俊可检校司徒同中书门下平章事实封五百户余并如故抱真可检校司空同中书门下平章事赐实封五百户余并如故呜呼古人有言唯治乱在庶官矧惟辅臣与国同体明聴朕命尔其钦承朕嗣位不明经费尚力可以静暴慢谓刑可以惩奸邪徳之不修乱是用长士马疲耗蒸黎流离罪在朕躬谁任其咎自去嵗遭变再经播迁厯山川之险难知军旅之劳苦惟省前过悔愤盈懐追往事而不及庶后图之可补以九庙为重屈身以百姓为心而不専私欲茍可以保安社稷休息甲兵宏济苍生蠲省徭赋含垢忍耻予无难焉而不惮再三晓谕皆被懐光隠匿兼亦妄有加减朕之诚懐竟未宣布夙夜自愧寝食不安今时属严凝例颁衣赐岂以懐光一人拒命遂令将士并不霑恩朕于功臣义存终始其朔方及诸军应行营河中绛州朝邑将士等令眷冬衣赐并准三月二十一日制缘赴奉天解围功等第给赏钱物等宜令所司并许科别收贮待道通流即当时支遣其归顺者给其将士等先赐实封一切准元勅并配州给牒马燧浑瑊逐分送付令其差人赴彼领受仍明加宣谕招抚务令忠义之士各悉朕意
　　讨李希烈不许诸军侵抄诏　　　陆贽
　　勅李希烈阻兵淮右虐害蒸人朕哀悯无辜横遭胁制若兴师行讨即玉石俱焚所以频下诏书再三开谕曽无悛革但益凴凌忠勇之徒皆思奋击朕悔于征伐务在含容岂以一夫无良遂令万姓罹祸安人忍耻是朕素懐今东作方兴麦秋在近傥行侵掠深害农功一方之人实足矜愍应与淮西接界州县各委本道都督节度防御团练等使申明前勅严设隄防务使农人遂其耕获贼若不先侵轶但自保守封疆勿令越境暴犯田苗及其侵抄务宣朝化以洽逺人仍于所在界首明加招谕咸令知悉
　　招谕讨刘辟诏
　　劒南西川疆界素定藩镇守备各有区分顷因元臣薨谢隣境不睦刘辟乃因虚搆隙以忿报雠遂劳三军兼害百姓朕志在含垢道务安人遣使宣谕委以旄钺如闻道路壅塞未息干戈轻肆攻围拟图吞并为臣之体义在胜残命将兴师葢非获己宜令山南西道节度使严砺领当道士马与劒南东川节度使李康犄角应接仍令神防行营节度使髙崇文领马步五千人为左军左右神防京西行营兵马使李元奕领马步二千人为攻军并相续继发仍仰髙崇文等各差人先与严砺计防齐进朕以三蜀之人本无过犯征镇将士各着勲劳迫于威制不能自拔各宜分明晓谕令悉朕懐如刘辟禀奉朝经抽兵却归本镇朕务存诚信必当委待如初其効顺之诚临阵归欵髙位重赏当不食言如尚执迷自贻覆灭法既无赦令在必行宜一乃心恭守所职其置顿粮料等仍委度支使差官勾当无令缺失
　　招谕劔南诸州诏
　　朕闻皇祖元之诫曰兵者凶器也不得已而用之恭惟圣谟常所祗服故虽文告有所不至诚信有所未孚姑务安人必能忍耻朕之此志亦可明徴近者德宗皇帝举柔服之规授宰衡之任我庙胜遂康巴庸故得南诏入贡西戎寝患成绩始究元臣丧亡刘辟乗此变故坐邀符节朕以枉成命者虽乖于理体从权便者所兾于辑宁竟违卿士之谟遂允侥求之志朕之于辟恩亦矣曽不知负牛羊之力饱则逾凶畜枭獍之心驯之益悖诳惑士伍围迫梓州诱陷戎臣塞絶劒路师徒所至烧掠无遗干纪之辜擢发难数朕为人司牧宥彼黎元如辟之罪非朕敢舍是用叶羣率之谋除百姓之害永清妖孽底定一方伐罪吊人于是乎在其逆贼刘辟在身官爵宜并削除今王师鼓行寻济天险梓潼城守巳解攻围压卵注萤坐防扑灭其西川将士如有乗此声势翻然改图枭斩凶魁以效诚节必当特加爵秩髙位重赏朕无爱焉其余将吏等俾能去逆効顺以所领归降者超三资授官以一身降者亦与改转长行官健归顺者并与叙録仍加赏给其西川管内刺史等当其阻乱孰克静柯虽章表未通而哀诚可见今能归欵亦仍旧职如或乘机立効因事建功并特加酬赏务极优厚夫皇王之道吊伐所加义在除残情非乐战故胁从防理必诫于徂征焚溺是哀俾兴于傒怨禁暴止乱其在兹乎况有迹防凶徒心非党恶归我无路遂至沦胥言念斯流尤深轸恻所以明喻将帅罪止渠魁其余染污一切勿问布告遐迩宜悉朕懐
　　招谕蔡州诏
　　勅朕嗣膺寳位于兹十年每推至诚以御方夏庶以仁化臻于太和宵衣旰食意属于此今淮西一道未达朝经擅自继袭肆行冦掠将士等迫于受制非是本心遂令此军若坠渊谷朕每念此为之兴懐思去三面之罗庶遵两限之义故择慈惠之长授之邻封俾申朝防敷我大信山南东道节度管内支度营田观察处置等使金紫光禄大夫检校司空使持节襄州诸军事兼襄州刺史御史大夫上柱国郑国公食邑三千户严绶信能及物寛以服人道融谦光志尚柔克一登揆务三命齐坛戎机吏术靡不更练必能招懐不类敷我国恩宜授兼申光蔡等州招抚使仍与邻道将帅等即同糺率共申晓谕其淮西将士官吏等如有归国仰量其髙下便授职任仍具闻奏即起授官爵纵旧有罪犯一无所问呉元济如束身归朝亦当弃瑕録用其百姓有归投者任便给粮食仍与田宅务加存防使其安堵待事平之后淮西将士宜共赐钱二百万贯百姓给复三年诏书所不该者委严绶量其所宜条件闻奏庶尽绥懐之义以申生育之恩若尚敢执迷不能迁善至于问罪自有常刑宜以诚懐使其知悉
　　讨王承宗招谕勅
　　勅自古哲王之有天下也惩其暴乱则法所宜加察其情衷则罪有不及故太尉兼中书令武俊忠扶邦国节着艰难览视册书想见风槩而承宗毁弃门户违悖君亲遽肆奸凶自贻讨伐栾盈干纪宁防武子之勲萧延绍封无废鄼侯之嗣矧忠而见节礼以议贤宜降深恩庶行中典载明樵采之禁兼茂归降之制好生之徳俾洽人心止杀之源用孚朕志其王士率士则并宜各守旧官其武俊实封仍特赐士则承袭镇州大将并着荗勲言念其劳每用増叹其有食封者并且依旧不须停给如领兵军将以所领归降者超三资与官赐实封三百户仍赏钱一万贯文其武俊士真松楸坟墓行营诸军并不得辄有毁伐除暴胜残事非获已布徳施泽仁岂逺乎用彰吊伐之师式示皇王之道宣布内外宜悉懐【元和四年十月十七日】
　　讨镇州禁侵掠勅
　　勅镇兾管内诸州百姓等莫匪王人皆同赤子葢恋生业遂迫凶威暴赋急征既嗟于无告冒触刃又虑其俱焚言念于兹良深悯恻其应讨镇州诸军所到之处宜先存抚百姓使安其业勿令虏掠伤害以副朕心
　　招谕王庭凑诏
　　朕初抚天下实在便安故委同捷节旄处以华壤顾彼童孽岂克当之然蔑弃君亲不宜容覆忠臣义士咸同忿嫉非朕主事致于兴戎廷凑承累朝恩荣据四郡士众将谓率先问罪以图防勲而乃影援逆冦干犯王旅诸道使命系为累囚内兵沧州抗战四境交支郡之管籥弃邻好之姻亲无恩于家防义于国而犹特降中使许其转环词防坚执曽无少悛近者又令宰臣遗书许以効顺王诰一去寂尔无闻朕以成徳一军代建勲力聆风拭目待之实殊岂为庭凑一人致使伤及百姓今迫藩臣恳请连章继至宣示羣公卿士参详可否以观众情义不容殊列状斯在今亦酌其简便以适事机亦以尝在先朝曽効忠欵宠奬逾等骤至三公开其自新以全臣节朕之恩义亦不负矣其诸道与镇州隣接处宜并絶其进奉严加警备其有突犯及随指挥并宜依诏防处分诸道须有移军出界并不得焚庐舍横加残害归授者抚之拒命者御之如有忠臣义士以一州或城镇降者并依讨沧州例处分其上都进奏院宜令御史台京兆府切加守捉禁其出入待后处分如庭凑翻然改悔乞効忠勲上表陈诚须有闻奏亦委隣界当时转与进止不得停留于戯朕示以帝王至仁以安兆庶以黄老清净用宁寰宇文告屡放而不从兵革在郊而未戢徳不能洽诚有未孚致费训词良多愧叹【太和二年八月】
　　令镇州行营兵马各守疆界诏
　　圣人之教先徳后刑王者之师有征无战朕以寡昩嗣守丕业威不能禁暴叛戢干戈徳不能济生灵完物力以至于起师戎之役陈原野之刑然谓有功固巳多愧始者逆贼李同捷统戎专地弄兵恃宠不受文告不服朝廷本贵清静唯务含宏常欲安其反侧匿其瑕秽曽不悔祸是用徂征頼天地降灵中外叶力凶渠就戮沧海甫安我本兴师事止于此言念士众以及里闾并遭胁从乆陥涂炭杀伤之外残瘵可哀巳各有奬录及令赈防王庭凑因缘同捷遂此沈迷及交锋刃益纵豺豕今沧徳既巳平殄庭凑犹未悛惩合乘兵威使图攻讨然欲更令思省未忍重有伤残又行营诸军乆劳于外悯其暴露且议放归其镇州四靣行营兵马并宜各归本界且自休息使耕农不废储峙有常见在者茍获阜安未来者亦将焉往其幽州河东易定齐徳昭义魏博等但要保境勿相往来唯庭凑以四郡之地三军之众率诚归阙翻然効顺则不独弃其旧恶兼亦别议新恩唯此一事与达表章余并勿聴信于戯我理天下但恐道化未至不虑冦孽不平若以宗社之灵风教所及四夷八蛮犹当梯山航海慕化而来岂四郡独能拒命夫退修教而降崇不戮人而克敌予之所尚今也其时凡在中外庶僚羣帅宜悉力竭忠尚弼予理【太和年】








　　唐大诏令集巻一百十八
<史部,诏令奏议类,诏令之属,唐大诏令集>
　　钦定四库全书
　　唐大诏令集巻一百十九
　　宋　宋敏求　编
　　政事
　　讨伐上
　　令秦王讨王世充诏
　　讨辅公祐诏
　　亲征安禄山诏
　　贬田承嗣永州刺史诏
　　讨李希烈诏
　　削夺李惟岳官爵诏
　　讨吴少诚诏
　　讨李锜诏
　　削夺王承宗官爵诏
　　讨李希烈诏
　　王承宗絶朝贡勑
　　讨镇州王承宗德音
　　讨吴元济勑
　　讨王承宗制【阙】
　　讨伐上
　　令秦王讨王世充诏
