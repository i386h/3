<!-- { "loadSidebar": true } -->
　　维年月日甲子皇帝若曰粤惟上天眷佑我唐赉予元辅戡夷逆乱宣振忠贞光昭永圗奋丕烈今敬从典礼彰信于朝咨尔开府仪同三司检校尚书左仆射同中书门下平章事合川郡王李晟希代特生乘时间出髙明禀忠厚之桢故得拥是旄幢狥于封畧旋师中冀讨孽上京一鼔而凶魁电窜皇居乃正清广重安大效展于邦家大恵孚于黎庶武昭七徳文洽九歌俾予一人潜复丕业抑闻功茂茂赏义在酬庸徳茂茂官理在翊善尔既忧勤戮力端明一心申之以武功重之以文徳是用稽之旧制册命尔为司徒宜亮采台庭光融相府叙彞伦于九牧凝庶绩于百工祗率典章阜成邦教膺兹景命可不慎与
　　册李晟太尉文
　　维贞元元年嵗次丁夘四月乙夘朔二十四日戊寅皇帝若曰在天成象三辰耀其景在地成形五岳峻其位古先哲后罔不宪章故则天之明因地之利建官自辅论道经邦配六符于太阶运七政于皇极无其才则礼阙有其徳则荣升爰自唐虞率由斯道故乆虚上台之坐以俟其人载懐勲贤聿归元老咨尔奉天定难功臣司徒兼中书令上柱国西平郡王食实封一千五百户李晟天授明徳为时栋梁应期挺生佐理戡难作我英宰保大定功浑忠义以居心等夷险以为体魏郊伐叛申肃杀之威汉苑摧凶树廓清之效宫城遂复庙社攸安三辅释涂炭之忧万国允朝宗之愿及夫藩镇政下黎献昭苏绰棱威于接境阜农耕于裔壌钦若朝政槖戢干戈弼予一人永清四裔聿懐丕茂之绩式崇光大之勲是用命尔为太尉惟其敬之哉且徳盛故礼殊功髙故赏茂爵极九命华贯三台持华歆养徳之规保荀觊清纯之道具瞻斯在可不慎之
　　册马燧司徒文
　　维年月日甲子皇帝若曰昔有虞之帝天下也契作司徒诞敷邦教五常以逊百姓斯亲其在郑友翊亮于周邓禹宣猷于汉亦皆以徳当国以勲持令天赞我唐允生忠辅出则拥旄定乱重其望以成功入则调鼎登庸资其实而论道再新兹典荣命攸宜咨尔检校司徒兼侍中北平郡王马燧岐山粹灵桢我王国明谋炳于蓍蔡雄略极乎韬钤文武在躬刚柔备体钦崇一徳期协阿衡故能受命专征作我心膂旌仗钺外镇雄都正师律以寜边宣国风而抚俗华夷式叙朔塞无虞崇其大勲谦徳弥着懿兹茂范实简予衷昔贞观初戡定羣雄拯寜庶有若赵国公无忌外运夷凶之功内申翼善之谋陟居中台鬱为时栋今予亦命尔光赞大猷是用册尔为正司徒宜祗厥位九功不叙咨尔缉熙五品不昭咨尔寅亮予违汝弼无或面从式宣励翼之诚允副宠光之命具瞻斯在可不慎欤
　　册裴度司空文
　　维年月日甲子皇帝若曰三台罗列以承斗极皇王取象以建三公时以调隂阳乂万国论道兴化与天地参故职官物采不足以昭章物数于是有明庭册拜清庙谒见之礼以尊异之咨尔金紫光禄大夫守中书侍郎同中书门下平章事兼淮南节度副大使知节度事晋国公裴度有文理有武功有直声有忠节深如大浸峭拔如乔岳爱人如慈母宰物如权衡师儒术于素王授兵符于黄石百行九徳叠于其躬先皇以上圣之资唘中兴之运咸有一徳时惟汝谐召云唱吕受翕施翊助神筭底绥四方大斾东揺淮夷荡定长防独运全齐以平解纷消慝无小无大去权树善或显或晦非可以造次详非可以一二计肆予小子昔当守器休功令问充溢听闻逮此纉承委重藩镇达经国之大体有事君之小心知无不为功多不伐可谓社稷之元老经济之宏材者也予嘉乃勲懿乃德庸建尔于上公尔惟省厥初念厥终任天下之安危为夷夏之表式俾先帝之鸿业休徳不坠于地俾予一人实受其福于戯敬哉
　　册李徳裕太尉文
　　皇帝若曰惟天育生物必极其毒而后臻于和惟君保天禄必登厥徳而后底于道我国家达皇圗焯鸿业二百三十祀祖宗储休俾予嗣厥位祗若天地绍古之训惟贤时念乃有冢臣光禄大夫守司徒兼门下侍郎同中书门下平章事充文馆大学士太清宫使卫国公李徳裕佐予一人抚四夷亲万国文以和政武以寜乱呜呼尔有义却金之撡不渝于险易尔有移忠匪石之志可荐于宗社故剪吾欲以康务沃朕心而成徳日者狐星耀芒朔汉之人若坠沸鼎惟尔总合智力扑其氛焰盗萌蠧本牙角灭息孽防扇祸搆衅闭险聨锋赵魏淮潞五州之人是莫不有其生于旦夕惟尔协予一人经是七徳决自樽爼发如雷电风后之握机成阵宻比轩皇羊祜之沉谋制胜同晋帝修徳刑为战器阅礼乐为身文虽其功不【以下原阙】






　　唐大诏令集巻六十一
　　钦定四库全书
　　唐大诏令集巻六十二
　　宋　宋敏求　编
　　大臣
　　册国公
　　册髙士亷改封申国公文
　　册李勣改封英国公文
　　册程知节改封卢国公文
　　册侯君集改封陈国公文
　　册段志改封褒国公文
　　册羣臣
　　册张允恭鄯州都督文
　　册唐临吏部尚书文
　　册段寳越州都督文
　　册乔师望凉州刺史文
　　册阎立本工部尚书文
　　册李寛太子詹事文
　　册李义府司列太常伯文
　　册刘伯英左监门卫大将军文
　　册窦元德司元太常伯文
　　册许圉师左相文
　　册薛孤吴仁右金吾卫大将军文
　　册许敬宗太子太师文
　　册张延师左衞大将军文
　　册国公
　　册髙士防改封申国公文
　　维贞观某年月日甲子皇帝若曰于戯昔周建五等汉班六条经邦之制既载祀之祚惟永是以樊侯申伯功成藩翰乔卿叔节绩宣制举惟尔特进吏部尚书许国公髙士亷识宇正风鉴秀澈地惟姻戚才称栋干云雷在三运霸圗于艰难鼎有归奉王猷于献替廊庙推重缙绅伫徳总方牧之寄胜残播美综铨衡之职得人流咏固以声髙多士功书太常桐柏作镇长淮设险形胜之地允属勲贤是用命尔为使持节申州诸军事申州刺史改封申国公传之子孙世为唐辅往钦哉率循典礼勉固诚节垂裕来叶以保黎庶可不慎欤
　　册李勣改封英国公文
　　维贞观某年月日甲子皇帝使某官持节册命曰于戯列爵者必俟茂勲设官者咸资懿徳所以翼赞王室宣帝载惟尔光禄大夫行并州大都督府长史太子左卫率曹国公李勣识量恢风略逺忠以奉上信以立身献欵西归风美分麾东略虢郑景従预艰难于藩邸展经纶而方面南定维北清大漠威振殊俗勲书丹府及入司禁旅出帅藩镇劳勤表于夙夜绩用成于期月蕲黄之地濵带江淮镇捍之重允属功烈是用命尔为使持节靳州诸军事蕲州刺史改封英国公任重六条地优五等为朕藩屏传尔子孙往钦哉其祗膺朝命克固臣节勤恤黎元垂裕后世可不慎欤
　　册程知节改封卢国公文
　　维贞观某年月日甲子皇帝使某官某副使某官某持节册命曰于戯盖宣条作牧祚土建侯共治长寄藩翰斯在惟尔左领军大将军检校都督宿国公程知节志懐鋭颖气干强果业预艰难効宣行阵入帅禁卫勤诚着于轩陛出镇方隅惠化洽于黎俗酬庸有典式隆宠命是用命尔为使持节朗州诸军事朗州刺史改封卢国公传之子孙长是藩屏往钦哉尔其戎典谟之训固臣子之节勤修政道以贻尔后可不慎欤
　　册侯君集改封陈国公文
　　维贞观某年月日甲子皇帝若曰于戯夫经邦之道必资长防利建之义式固无穷是以周之列国祚世藩屏汉之功臣永垂带砺惟尔兵部尚书潞国公侯君集体业贞固识量恢凯任切腹心寄深文武草昧惟始奉一匡于藩朝光华在运典九伐于礼乐入陪禁中出临阃外赞嘉谋于樽爼扫逋防于遐荒诚量嵗寒勲勒庸器宛丘之地实惟旧镇胙土作牧允属朝望是用命尔为使持节陈州诸军事陈州刺史改封陈国公传之子孙世为唐辅往钦哉尔其克固臣节思朂王度夙夜匪懈无替典则可不慎欤
　　册段志改封褒国公文
　　维贞观某年月日甲子皇帝若曰于戱夫计功裂土量能分职所以光赞王室康乂黎元惟尔左骁卫大将军樊国公段志理懐沉毅气干强雄蜀汉委质早効忠欵颍州从戎备尽心力预艰难于藩朝陪戎征于阃外勤宣阶陛功表旌旗方城之地襟带巴蜀藩翰之重实俟勲庸是用命尔为使持节荆州诸军事荆州刺史改封褒国公传之子孙世为藩辅往钦哉尔其勉固一心朂兹六行克勤政术无替彝典可不慎之乎
　　册羣臣
　　册张允恭鄯州都督文
　　维显庆元年嵗次丙辰十二月辛夘朔八日戊戌皇帝若曰夫安边训俗有国之先务简贤任能为政之常典惟尔兰州都督安陆县开国公张允恭器宇详整识用通逺夙着勤诚早延恩遇朔方违夐戎荐居降节监抚绥懐攸属是用命尔为使持节都督鄯兰河儒廓深濠七州诸军事鄯州刺史封如故尔其镇静幽荒式清奸宄憺威棱以肃逺明赏罚以垂信无怠庶政率由旧章光膺宠命可不慎欤
　　册唐临吏部尚书文
　　维显庆二年嵗次丁巳十月丁亥朔十九日乙巳皇帝若曰昔虞舜分司元凯膺机揆之任当涂受命卢毓处铨综之重故能翊宣景化协赞时雍惟尔度支尚书唐临器识沉敏履贞洁誉满同行效彰官次损益机务爰着循声藻鉴流品是资清识是用命尔为吏部尚书尔其悬衡处物虚心待士求贤审官循名责实祗承朝宠可不慎欤
　　册段寳越州都督文
　　维显庆三年嵗次戊午七月辛己朔十九日己亥皇帝若曰于戯夫成俗康邦寄深于岳牧宣风阐化任重于循良惟尔银青光禄大夫行洛州长史段寳体量凝整理懐贞赡总务仙防能官着于纪纲分司棘署令德表于平昃三川之野允敷声绩九江之地爰资镇抚是用命尔为使持节都督越台括婺泉建六州诸军事越州刺史尔其勤加恤隠勉思为政审之以刑狱驭之以公平革剽悍之风归淳质之轨钦兹宠命可不慎与
　　册乔师望凉州刺史文
　　维显庆三年嵗次戊午十月庚辰朔十一日庚寅皇帝若曰于戯夫恤隠求瘼义重于循良抚众懐邉允资于才干惟尔正议大夫凉州都督驸马都尉乔师望风情敏济志略明逺夙承宠荣早预驱驰仗节秋方功勤克展分符朔野政利伊肃玉门逺控金城遐阻人兼北狄地杂西戎刺举为难式遏斯重是用命尔为使持节八州诸军事凉州刺史驸马都尉如故往钦哉祗膺典册勉修尔令徳思効尔忠规垂清白之风布平广之化絶奸宄于亭障征讼狱于闾里嗣其和气之美革彼贪婪之化光我王度可不慎与
　　册阎立本工部尚书文
　　维显庆四年嵗次己未三月戊寅朔十七日甲午皇帝若曰职管纳官任専机事上非徳而不受下非才而不处咨尔将作大匠上防军阎立本识局周敏理懐通悟体忠勤而表性资仁恕以立身而思协多能艺兼众美委质运始防名朝列知効光于果职声猷布于歴纪爰缉水土之官实谐缙绅之论是用命尔为兼工部尚书勲官如故往钦哉其敬承休命献善之规攸属持平之务斯在克恭惟允可不慎与
　　册李寛太子詹事文
　　维显庆四年嵗次己未三月戊寅朔二十五日壬寅皇帝若曰于戯弼谐储副必俟才英总务宫端允资忠量故汉朝选徳受礼峻于窦卿晋代遴贤升荣归于谢琰咨尔金紫光禄大夫懐州刺史上原县开国侯李寛识局沉谨理懐详正勤诚表于内外智効张于文武声猷载阐齿秩兼优博望断裁之规与能佥属承华弹肃之寄任贤在斯是用命尔为太子詹事封如故往钦哉其祗膺茂典勉修乃职景前哲之髙踪垂后昆之令誉对休宠可不慎与
