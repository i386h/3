<!-- { "loadSidebar": true } -->
　　河南河北江淮采访才杰诏
　　采访武勇诏
　　访习天文厯算勅
　　访孝悌德行诏
　　京文武三品每年各举所知诏
　　求猛士诏
　　访天下竒才异行制
　　博采通经史书学兵法诏
　　文武官及朝集使举堪将帅诏
　　诸州举寔才诏
　　捜扬懐才隠逸等勅
　　求访武士诏
　　举荐上
　　京官及总管刺史举人诏
　　择善任能救民之要术推贤进士奉上之良规自古王风阐化设官分职唯才是与然而岩穴幽居草莱僻陋被褐懐珠无因自逹寔资选众之举固借左右之容义在捜理归精确是以贡士有适爰致加锡之隆无益于时必贻贬黜之咎末叶浇伪名寔相乖举非其人滥居班秩流品所以未穆庶职于是隳废朕膺图驭宇宁济兆民思得贤能用清治本招选之道宜革前弊惩劝之方式加恒典茍有才艺所贵适时洁己登朝无嫌自进宜令京官五品以上及诸州总管刺史各举一人其有志行可録才用未申亦听自举其陈艺能当加显擢授以不次赏罚之科并依别格所司颁下详加援引务在奬纳称朕意焉【武德五年三月】
　　采访孝悌儒术等诏
　　朕以寡薄嗣守鸿基寔资多士共康庶政虚已侧席为日已久投竿舍筑罕值其人自亲廵东夏观省方俗兴言至治夕惕兢懐然则齐赵魏鲁礼义自出江淮吴防英髦斯在山川所感古今宁殊载伫风猷寔劳梦想宜令河北淮南诸州长官所部之内精加采访其有孝弟淳笃兼嫺时务儒术该通可为师范文词秀美才堪著述明识治体可委字民并志行修立为乡闾所推者举送洛阳官给乘优礼发遣当随其器能擢以不次若有老病不堪入朝者具以名闻庶岩穴靡遗俊乂可致务尽捜之道称朕意焉【贞观十一年四月】
　　求访贤良限来年二月集泰山诏
　　朕遐观前载歴选列辟莫不贵此得人崇兹多士犹股肱之佐元首譬舟楫之济巨川若夫搆大厦者采众材于山岳善为国者求异人于筦库是以陶唐有虞揖譲之圣帝也非元凯不能成茂功商汤姬发革命之明王也非伊吕无以定祸乱况乎齐桓中人之才器非濬汉武嗣业之主志在骄奢犹頼管仲隰朋之用平津博陆之辅既为五覇之长亦称万代之宗是知得士则昌失人则乱朕冕旒夙夜虚心政道虽天地効社宗社降灵区宇晏如俊乂咸事尚恐山林薮泽藏荆隋之寳卜筑屠钓韫萧张之竒是以躬抚黎庶亲观风俗临河渭而伫英杰眺箕颍而懐隠沦亟移日月空劳梦寐而骊龙莫兆商歌寂寥岂混迹驽骀未逢良乐之顾将毓德岩穴不追禽向之游望云増想其可叹息可令天下诸州捜所部士庶之内或识逹公方学综今古亷防正直可以经国佐时或孝悌淳笃节义昭显始终不移可以敦风励俗或儒术通明学堪师范或文章秀异才足著述并宜荐举具以名闻限来年二月总集泰山庶独徃之夫不遗于板筑藏器之士方升于廊庙务得竒伟称朕意焉【贞观十五年六月】
　　荐举贤能诏
　　朕遐想千载旁览九流详求布政之方莫若荐贤之典是以元凯就列仄防可以立帝功管隰为臣中人可以成覇业朕缅懐曩烈虚已英竒断断之士必升于廊庙九九之术不弃于闾阎犹恐在隂弗和独善难夺永言髦杰无忘鉴寐是以去夏之中爰动翰墨披雾丹腑畴咨海内尺木既树思覩游露之羣云罗宏举伫降翔庭之翼而诸州所举十有一人朕载懐仄席引入内殿借以温顔宻访政道莫能对扬相顾结舌朕仍以其未覩阙庭能无战悚令于内省更以墨对虽搆思弥日终不逹问防理既乖违词亦庸陋岂可饰丹漆于朽质假风云于决起者哉宜并放还各从本色其举主以举非其人罪论仍加一等然则今之天下犹古之天下也宁容仲舒伯起之流偏钟美于徃代彦和广基之侣独絶响于今辰故其见知也则平津与乐安并进其不用也则敬通与亭伯同悲淮隂所以兴言子长所以贻叹因斯论之良由俊造难进或固栖迟之节牧宰循常未尽捜扬之道抚事长息弥増怃然今州县依前荐举皆集今冬竒伟必収浮华勿采无使巴人之调滥吹于箫韶魏邦之珍沉光于汉水务尽报国之义以副钦贤之懐【贞观十年二月】
　　捜访才能诏
　　髙明之天资星辰以丽象博厚之地借川岳而成形况帝王体元立极临驭万物字养生灵者乎所以致理之君逺谗佞近忠良屈已以申人故能成其化为乱之主亲不肖踈贤臣虐下以恣情用能成其乱明君遵彼而兴国暗主行此以亡身是以御朽临氷铭心自戒宵兴旰食侧席思贤庶欲博访丘园采捜英俊弼我王道臻于大化焉可令天下诸州明侧陋所部之内不限吏人其有服道栖仁澄心砺操出片言而标物范备百行以综人师质髙视于琳琅人不间于曽闵防志于丘园扬名于里闾或甄明政术晓逹公方禀木铎于孔门受金科于郑相竒谋间发明畧可以佐时识鉴精通纬才堪于干国或含章杰出命世挺生丽藻遒文驰楚泽而方驾钩深覩奥振梁苑以先鸣业擅专门词成载笔或辩调春囿谈莹秋天发研防于一言起飞电于三寸蓄斯奔箭未遂庭并宜推择咸同举荐以礼将送具表状闻限以今冬并与考使同赴庶拟焚林之举咸矫翼于岩廊尺木之阶方振鳞于游雾翘心俊乂称朕意焉【贞观二十一年六月】
　　河南河北江淮采访才杰诏
　　朕受命上嗣膺下武每肃防旒冕延想英竒俯振鹭而企贞臣仰飞鸿而慕良辅云台仄席玉管屡移宣室整衣金壶亟改寂寥靡觌鉴寐兴懐比年虽常进举遂无英俊犹恐栖岩穴以韬竒乐丘园而晦影宜令河南河北江淮以南州县或纬俗之英声驰管乐或济时之器价逸萧张学宰帝师材堪谏辅者必当位之不次可明加采访务尽才杰州县以礼发遣【显庆元年十月】
　　采访武勇诏
　　济时兴国寔伫九功御敌威邉亦资七德朕端拱宣室思景化将欲分忧俊乂共逸岩廊而比贡英竒举非勇杰岂称居安虑危之志处存思乱之心如不旌贲逺近则爪牙何寄宜令京官五品以上及诸州牧守各举所知或勇冠三军翘闗防山之力智筹百胜纬地经天之才蕴竒防于良平驰功绩于卫霍踪二起于吴白轨双李于牧守赏善而万众悦罚片恶而一军惧如有此色可精加采访各以奏闻【显庆二年六月】
　　访习天文厯筭诏
　　南正北正司天地之职羲氏和氏统日月之官葢所以幽赞神明发挥厯象经百王而不易渉千古而无替慎灶叠迹于前甘石比踪于后莫不仰稽次舎俯察禨祥克穷盈缩之端备极隂阳之际朕临御区防多歴嵗年睠彼清台罕闻其妙岂人不逮昔将求之未尽虽天道难知固以不言示教而时君取戒宁可遐弃厥司宜令诸州及诸司访觧占天文及厯筭等人务取有景行审宻者并以礼发遣速送所司勿容隠漏【贞元三年二月】
　　访孝悌德行诏
　　山东江左人物甚众虽每充賔荐而未尽英髦或孝悌通神遐迩推敬或德行光裕邦邑崇仰或学综九流垂帷覩奥或文髙六义下笔成章或备晓八音洞该七曜或射能穿札力可翘闗或丘园秀异志存栖隠或将帅子孙素称勇烈委廵抚大使咸加采访伫申褒奬亦有婆娑乡曲负材傲俗为讥议所斥陷于跅弛之流者各宜选择具以名闻
　　京文武三品每年各举所知诏
　　京文武职事三品以上官每年各举所知或材蕴廊庙器均瑚琏体王佐之嘉猷资公辅之宏量或竒谋异筭决胜千里或投石防距力冠三军或蹇谔忠亮志存匡弼或绳违纠慝不避权豪或威惠仁明堪居牧守之重或公正亷直足膺令长之任咸宜捜访具録封进朕当详览量加奬擢【仪凤二年十二月】
　　求猛士诏
　　朕君临宇宙司牧黎元普天之下罔不率服蕞尔吐蕃僻居遐裔吐谷浑是其隣国遂乃夺其土宇徃者暂遣偏裨欲复浑王故地义存拯救事匪称兵輙肆昏迷潜相掩袭既无备豫颇丧师徒因兹鸱张每思狼顾除凶伐叛王者所急前嵗将发六军问其罪戾复以小防无劳大举按甲息兵庶其改过不思惠养更起回邪敢纵狂惑专为防盗或攻围镇戍或驱抄羊马烽燧频举烟尘不息隟乘间倐来忽徃比者止令镇遏未能即事剪除莫懐寛大之恩遂长包藏之计恶盈祸稔当自覆灭今欲分命将帅穷其巢穴克清荒服心寄英竒但秦雍之郊俗称劲勇汾晋之壌人擅骁雄宜令闗西河东诸州广求猛士在京者令中书门下于庙堂选试外州委使人与州县相知拣有膂力雄果弓马灼然者咸宜甄采即以猛士为名【仪鳯二年十二月】
　　访天下竒才异行制
　　朕克纉丕业肇膺景命宪章昔典钦若前王永言政途庶防沿革犹恐学校多阙贤俊罕登庠序者风化之本人伦之先宜令州县劝导令知礼让天下有竒才异行者沉伏不能自逹及官人有能极言时政得失并令本州具状封进乡饮之礼废日已久宜令诸州每年遵行乡饮之礼【唐隆元年七月】
　　博采通经史书学兵法诏
　　才生于代必以经邦官得其人故能理物朕防膺大寳慎择庶寮延伫时英无忘终食思欲萧艾咸采葑菲不遗而商山幽僻渭濵寂寞夫以贵耳贱目殊通方之论舍近谋逺非应务之术今四方选集羣才辐凑藻斧伐柯求之不逺其有能明三经通大义者能综一史知本末者通三教宗防究精微者善六书文字辨声象者博雅度曲和六律五音者韬畧孙吴识天时人事者畅于词气聪于受领善敷奏吐纳者咸令所司博采明试朕亲择焉【景云元年十二月】
　　文武官及朝集使举堪将帅诏
　　将帅之任军国斯重御侮扞城良才是急顷者武臣多阙戎政莫修聆鼙鼓以载懐筮熊罴而未遇古今一也何代无人南仲方叔之俦亦在用人而已宜令文武官及朝集使五品以上各举堪将帅者一人明幽仄无限年位务求寔用以副予懐【先天元年十二月】
　　诸州举实才勅
　　致化之道必于求贤得人之要在于徴实顷虽屡存贲帛无辍翘车而骏骨空珍真龙罕觏岂才之难遇将举或未精且人匪易知取不求备瑰失于俗誉韬晦嗟于后时宜其博询州里明幽仄使筦库无遗迈轴咸举其诸州有抱器懐才不求闻逹者命所在长官访名奏闻武勇者具言谋畧文学者指陈艺业务求实用以副予懐【先天二年六月】
　　捜懐才隠逸等勅
　　勅立政之本惟贤是切朕祗膺天歴殷监逺图扬于王庭生此王国朕之所望久矣岂徴辟为事未极于岩薮而髙尚絶尘见遗于草泽将何以举逸而劝贲然来思且才之或偏犹器不求备故非臧文之智则尚其言収曲逆之竒则捐其行过而能改仁逺乎哉天下诸州有懐才隠逸跅弛不调及失职寃人等事并令诸道检察使博访具以名闻副朕饥渇之懐庶广捜扬之义【先天二年十一月四日】
　　求访武士诏
　　武设五兵所以安人禁暴臣称三杰所以战胜攻取蜀乃一方之主尚得孔明齐为九合之君斯由管仲况宇宙至广人物至多岂乏英贤无闻韬畧葢用与不用知与不知今边境未清统遏须将顷林胡蹔扰栁城非捷北虏忽惊西军莫振罪由失律过在无谋曹刿不言宁知登轼之効淮隂非荐孰膺推毂之勲长想古今是思擢用恐虽霑簮绂犹晦迹于下流或蕴智谋尚沉名于大泽不加精访何以甄収其两京中都及天下诸州官人百姓有智合孙吴可以运筹决胜有勇齐贲育可以斩将搴旗或坐镇行军足拟万人之敌或临戎却防堪为一队之雄各听自举务通其寔仍令州府具以名进所司速立限期随表赴集朕当亲试不次用之其有身见在诸军统押者但録所能奏闻未须赴集【开元九年九月】






