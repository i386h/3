<!-- { "loadSidebar": true } -->
　　门下济于道者化醇而刑措善于理者纲举而网踈朕渉道未宏烛理多昧常亦遐想太古髙挹风保合太和在宥天下葢德薄而未臻也是用因时以设教便俗以立功务尽平恕用申哀恤又教浅而多犯也加以邉虞未戢井赋犹繁荒瘵之余防攘斯起遂令圜土嘉石之下积有累囚危章互简之中困于法吏属盛阳之大暑方蒸永念狴牢何堪欝灼所以沮伤和气感致咎徴天道人事岂相逺也如闻天下诸州自春以来或时雨首种不入宿麦未登哀我矜人何恃不恐皆由朕过益用惧焉然忧嗟深自咎责所以悉减常膳别居斋宫祷于明神冀获嘉应仲夏之月静事无刑以助宴隂以宏长养断薄决小已过于麦秋继长増髙宜顺乎天意可大赦天下其大歴七年五月十五日昧爽以前已发觉未发觉已结正未结正应天下见禁囚徒罪无轻重一切并宜放免所由不须例闻奏宜令诸道节度观察及州牧县宰等于当官内所有名山灵迹各精诚致祭祈降甘泽冀获豊稔永思流弊庶振风猷其巴南诸州仍嵗水旱迫于冻馁或至流离因有剽求茍全性命惧刑网之所及始啸聚以相依抑有由焉葢非获已永言其弊用轸于懐如能相率来归各安生业并无所问咸许自新敢以赦前事相告者以其罪罪之亡命山泽挟藏军器百日不首复罪如初赦书日行五百里宣示中外咸使闻知
　　大厯八年大赦
　　自古帝王顺时行令当此时之炎燠应南风之长嬴必事无刑觧网申惠叙麦秋之气而代天理物矣朕获奉珪璧防恭郊庙二纪有余承累圣之鸿业为兆人之父母战战兢兢恐惧不济而天地幽赞隂阳化育关辅之内农祥荐臻嘉谷丰衍宿麦滋植闾阎之间仓廪皆寔百货低贱寔曰小康此皆上帝报贶列祖储祉卿士存诚元元尽力之效思与万方百辟咸共乐之而未能也况或抵常宪累然就拘辨对官曹置闭狱户永惟械系之惨追犯冒之由皆自王化未醇风教有阙俾人忘耻格俗亏礼譲陷在刑典久于狴牢当顺阳助生之时积寃蔽感伤之气百姓有过在予一人顾諟钦恤诚切伤痛用申在宥之防庶洽惟新之令其大歴八年五月二十九日昧爽以前天下见禁囚徒及已发觉未发觉已结正未结正死罪并降从流流以下并宜放免敢以赦前事相告者以其罪罪之亡命山泽挟藏军器百日不首复罪如初夫人君承天之序则三时有成自中刑外则四海防福嗟尔庶士谅悉予懐
　　大歴九年大赦
　　朕诞膺天命以抚方夏夙夜兢保祐惟人惧庶狱之未孚俾一夫之不获思用哀恤与之和宁顷属夷夏多虞干戈是务徴赋颇重黎元不康内廹艰穷外乘师旅因行盗窃自陷典刑累然圜土之下停勦视防之命永念愚惑恻焉疚心而寰区之间举斯众今火中惟夏长嬴及时欝然沉系致伤和气万方有罪在予一人将洽至淳之化更布维新之理其大歴九年四月二十四日昧爽以前大辟罪以下已发觉未发觉已结正未结正罪无轻重一切并宜放免敢以赦前事相言告者以其罪罪之其在军将士有刀箭所伤乆婴沉疾者戮力疆身当锋刅各委所由量给药物厚加优赏其阵亡将士亦仰本使随事优恤妻子各申锡赉其百姓鳏寡孤独不能存济者困穷无主诚可哀伤所在府州县长官每年以诸色官物量加赡恤令其得所亡命山泽挟藏军器百日不首复罪如初在宥之典既周动植纯嘏之锡庶延子孙凡在品彚各宜迁善宣示中外令悉朕懐
　　宥京城禁囚勅
　　顷属烦暑差阳积旬处于髙明之中犹有欝蒸之叹而况幽闭狱户辩对官曹甫临秋期将正时宪重循钦恤之道载宏全宥之仁其京城内外禁囚犯流以下罪并宜释放
　　赦京城囚徒制　　　　　　　　常衮
　　朕以寡薄获守丕图恭黙思道克谨天戒常恐至诚不逹景化未敷寅畏之诚寝兴在虑自纯阳用事霖雨旬麦虽有秋禾未长畆有阻三农之将贻万姓之责是用齐心涤思祷于上下神祗云从自郊月未离毕膏泽不降忧勤益深虽水旱成灾隂阳恒数而政刑失中或致伏岂简孚有爽敬未诚欤嗟我矜人陷于刑辟当炎蒸之序在缧絏之中久积幽寃有伤和气所以引成汤之六事过寔在予寛大禹之九刑诚存育物期于作觧以救如焚其京城见禁囚徒死罪以下降从流流以下罪一切释放仍委中书门下即速与处分讫闻奏虽罪疑从轻或谓之长恶宥过无小宁失于不经庶空夏台用缓秋典宣示中外令知朕意
　　元和十三年大赦
　　朕闻王者法天作则与众守邦奉天无私居兆人上当恭已向方之际切临深驭朽之怀忧勤靡遑今古何逺所重者兵革不试轨度自贞熈仁育和以至大道朕顾惟菲德祗奉睿图承昊天之眷命缵列圣之丕绪昃食以求至理虚心而俟昌言兢兢业业常惧失坠逮今十有四年矣道且希于广运意甞在于包荒推诚则深感物未至顷嵗蜀川浙右怙乱阻兵人神共诛剪灭相次姑务偃革期于措刑方箫勺以惩奸庶干羽以成化淮蔡防孽稔祸挻灾问罪兴师葢非获巳念征行之暴露轸馈给之烦劳中宵然载益祗厉妖凶既珍黎庶有康斯皆宗社垂休中外协力将勤施于下土冀昭答于上朕兹思所以与羣公卿士励精于庶政也属献嵗发春授时惟敬勾萌尽逹幽蛰咸苏徽纆可矜鳏寡存念俾疎网之是决与庆泽而惟新可大赦天下元和十三年正月一日昧爽以前大辟罪以下咸赦除之
　　长庆四年正月一日德音
　　朕以寡昧获守重器兢厉畏于兹五年皇天之事罔不修备而大典有阙举而行之粤以元正御示正殿百辟咸序万方来庭思欲推至仁以布和奉天时而施令况上贻庆列圣垂休黙辅予躬以至宁复爰思士庶同被庆灵并兹囚亦合流泽自今年正月一日以前犯死罪者并降从流流罪以下逓减一等其故杀官典犯赃十恶者并不在降免之列降官未经量移者与量移近处流人各据本年限与减一年如本限止一年放还朝贺之礼国之盛事肃恭班位敷赞威仪俾升庆贺以示宏普其应元日缘朝贺行事官三品以下赐爵一级四品以下加一阶文武常参官六品以下及宗子应加陪位者并诸贺正使各赐勲一转诸番陪位各赐有差今兵革甫宁典常粗举虽慙至理可谓小康唯水旱犹虞蒸黎重困公私蕃积颇有未丰宜令诸道观察使刺史各具当处利害其有事可革有益于人者何术可以渐致富庶附驿以闻亦不用专使诣阙以省烦费其封畿之内百姓利病以委京兆河南尹具以条奏束帯立朝必资忠谠济时利物式伫谟猷其文武百寮所上封事极言得失无有所隠事可施行者便委中书门下量加奬用朕以执契收驭时贤在典化教明至道期致太和凡在臣寮宜知此意














　　唐大诏令集巻八十五
　　钦定四库全书
　　唐大诏令集巻八十六
　　宋　宋敏求　编
　　政事
　　恩宥四
　　曲赦京畿德音
　　大中十三年正月赦
　　咸通七年大赦
　　咸通八年五月德音
　　咸通十二年五月疏理刑狱勅
　　光启三年七月德音
　　时令
　　令史官条奏毎月应所行事诏
　　嵗初处分德音
　　开元二十四年嵗初处分制【阙】
　　恩宥四
　　曲赦京畿德音
　　王者爱人如身推己及物恤其寒燠之苦适其舒惨之宜俾叶太和用臻至理恭黙思道忧勤在懐时属严沴念深徽纆当霜雪之滞囹圄之中馈饷为劳逮捕斯扰沍寒所廹愁叹必多恻然疚心思有矜怜宜布在寛之令使无留狱之嗟应京百司及畿内诸县见禁囚徒应犯死罪特降从流流以下者递减一等如欠负官钱情非巨蠧责保填纳不要禁系唯故杀人者及官典犯赃不在此限仍委京兆尹及诸司官长制下当日速决闻奏朕司牧黎元存诚康济封甸殷广京师浩穣悯触法以罹辜式加恩而宥罪庶止无告宁失不经宣示中外令知朕意【大和八年十二月】
　　大中十三年正月赦
　　天将发生万物也则必假以暄妍润以风雨王者之在宥四海也期必涤其瑕秽施以渥恩固频启于幸门岂无彰于皇泽朕以菲德获缵丕图常慕唐尧之无为汉文之恭俭宵旰不暇乙夜观书万务靡有不亲一夫尤虑失所兢兢业业不敢荒宁十有四年至于兹矣每惧风俗之未厚赋役之尚繁政令之未明刑狱之多滥思用克济浩无津涯上荷昊穹垂休宗社深祐下頼股肱翊化岳牧懋功五稼屡登四夷内附懐仁庶同于行苇纳谏无愧于从绳俾疵疠不生飞翔遂性日月所烛庶为小康顾予寡昧何以臻此近者藩方之任抚理或乖冺棼日闻俶扰相次虽兴师殄防本于为人而残杀戕生良多愍纳而又缘河数郡暴水成灾念其荡飘深自忧轸乘此三元之庆宜宏肆眚之恩可大赦天下自大中十三年正月一日昧爽以前大辟罪以下罪无轻重咸赦除之唯十恶叛逆故杀人官典犯赃不在此限
　　咸通七年大赦
