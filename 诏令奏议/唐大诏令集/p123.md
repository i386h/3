<!-- { "loadSidebar": true } -->
　　勑诗有豳风陈王业也八月剥枣以助男功蚕月条桑俾修女事赡人之道必广于滋殖分地之利非止于耕耘益之以织纴杂之以菓实则寒有所备俭有所资如防蓄之御冬岂无衣以卒嵗顷属多难艰食必资树艺以利于人庶俾播种之功用申牧养之化天下百姓宜劝课种桑枣仍每丁毎年种桑三十树其寄住寄庄官防官家毎一顷地准一丁例仍委节度观察州县长吏躬亲勉率不得扰人务令及时各使知劝一一勉谕讫具数奏闻
　　废华州屯田制　　　　　　　　常衮
　　勑间者戎旅未息徴求烦重四郊之赋乃至五税其一居人荡析邦廪空虚遂命宰臣大修农政天下郡国散诸屯转漕入闗以资均济兼诏中尉左右内史表属州县闲田分署农官俾其耕凿南至于华濒渭而东林麓洲渚之间榛莽窊邪之处非吾人所占者悉举籍劝分载芟载柞稼多丰硕畆获数钟嵗既少殷军储差赡郡县之税于是十而减七数从其旧殆复厥常今宿麦颇登秋苗益茂私田加辟公用渐充华州人户土地非广其屯田并宜给与贫下百姓自顷闗中乏牛力封圻千里半是丘荒置屯田已来皆变良沃惠散其利以及困穷藏之于人孰与不足宣示郡邑宜悉朕懐
　　赋敛
　　简徭役诏
　　诗不云乎民亦劳止汔可小康爰自夫隋氏失驭刑政板荡豺狼竞起肆行凶虐徴求无度侵夺任已下民困扰各靡聊生丧乱之余百不存一上天降鉴爰命朕躬廓定凶灾乂宁区域念此黎庶凋日乆新获安堵衣食未丰所以每给优复蠲其徭赋不许差科辄有劳扰义存简静使务农桑至如大河南北乱离永久师旅荐兴加之饥馑百姓劳此焉特甚江淮之间爰及岭外涂路悬阻土旷人稀流寓者多尤宜存恤此等诸处往隔防戎自经开泰嵗月未乆犹恐士民积习不改前州县官人未称所委迎送往来尚致劳费其河南河北江淮以南及荆州大总管内诸州所司宜更班下自今以后非有别勑不得辄差科徭役及迎送供承庶其安逸明加检约称朕意焉【武徳六年三月】
　　禁止迎送营造差科诏
　　隋末丧乱豺狼竞逐率土之众百不一存干戈未静农桑咸废凋之余饥寒重切永言念此悼于厥心今防贼以平天下无事百姓安堵各务耕织家给人足即事可期所以新附之民特蠲徭赋欲其休息更无烦扰使获安静自修产业犹恐所在州县未称朕懐道路送迎廨宇营筑率意徴求擅相呼召诸如此类悉宜禁断非有别勑不得差科不遵诏者重加推罚布告天下咸知此意【武徳六六四月】
　　罢三十六州造船安抚百姓诏
　　朕以寡昧纂承鸿烈肃扆岩廊之上凝襟华裔之表驭奔深于日慎储祉存于勿休勉已励精详求大化往为奉成先志雪耻黎元是以数年之间称兵辽海虽除凶戡暴义匪储身疲人竭财役兴于下泛沧流而遐济践危途而逺袭风涛竞骇或取沦亡锋镝交挥非无陨仆顾惟菲徳事有乖于七旬在躬延责情致慙于四海汤年罪已鉴寐斯存汉载富人周廻切念日者翘车聮映贲帛相耀庖鼎之前犹潜秀异殿陛之下未尽英奇伫延翰于西雍认殊珍于东序比王师荐发戎务实繁州县官寮縁兹生过力役无度财赂公行蠧政伤风莫斯为甚前令三十六州造船以备东行者即宜并停讫凡百在位宜极言得失悉心无隐以匡不逮仍分遣按察大使问人疾苦黜陟官吏兼司元太常伯窦徳往河南道并即持节分往其内外官五品已上各举岩薮幽素之士广加询访旁求謡俗式企英材允毗阙政必使八纮之内咸得朕心万防之中同夫亲览宜速颁示率土知此意焉【龙朔三年八月】
　　闗内庸调折变粟米勑
　　勑闗辅庸调所税非少既寡蚕桑皆资菽粟常贱粜贵买损费逾深又江淮等苦变造之劳河路増转运之毎计其运脚数倍加钱今嵗属和平庶物穰贱南畆有十千之获京师同水火之饶均其余以减逺费顺其便使农无伤自今已后闗内诸州庸调资课并宜准时价变粟取米送至京逐要支用其路逺处不可运送者宜所在收贮便充随近军粮其河南北有不通水利宜折租造绢以代闗中调课所司仍明为条件称朕意焉【开元二十五年二月】
　　减徴京畿丁役等制　　　　　　常衮
　　勑天之所命俾朕乂人岂敢怠遑期于康济劳精极虑十有四载务从省约以训天下访其疾苦屡有蠲除公私之差仅从盍彻宫卫之备仍罢践更兼捐服御用资军国大去烦以休邦畿游食之人悉归南畆垦田之数渐复平时神降嘉禾嵗乃大熟震于珍物景福纷委葢上烈圣之储祉也岂寡昧之徳而臻此耶夙夜祗惕永懐増惧然以令有缓急物有重轻粟轻而易散钱重而难聚古人所谓籴之至贱与贵其伤一也如闻闾阎未免告病至乃以数斛易钱一缗杂以他徭难于偿卖辅用所宝念之恻然深可重惜所宜节省其京兆府诸色番役等访闻诸司或有徴课比縁时俭资数稍多物估皆贱不可仍旧其掌闲彍骑三卫及桥堰丁匠如有司顷徴资并纳钱三千米六斗其青苗地头天下诸州每畆率钱十五顷以京师烦扰供应颇多茍从权宜遂倍其数自今以后宜准诸州例徴率朕以帝王之教人如父母之训子所以至纎至防必躬必亲茍或便之岂惮烦也宣示百姓知朕意焉
　　制置诸道两税使勑
　　两税法悉总诸税初极便人但縁约法之时不定物估粟帛转贱赋税自加人力不堪国用斯切务须通济令其便安欲遣使臣巡行国邑邮驿所届岂免烦劳轺车遽驰曽未周悉度支盐铁泉货是司各有分巡置于都防爰命帖职周视四方简而易从庶叶权便政有所事有所宜皆得举闻副我忧寄其盐铁使扬州留后宜兼充淮南浙西浙东宣歙福建等道两税使度支山南西道分巡院官宜兼充劒南东川及山南西道两使其峡内五监旧属盐铁使宜割属度支使便委山南西道两税使兼知参货各奉所职期于悉心
　　平籴
　　置常平监官诏
　　朕祗膺灵命抚字氓黎方缉隆平跻之仁寿田畆之赋一切蠲除锱铢之律悉皆停断是以特建农圃用督耕耘思俾济民既庶且富钟庾之量冀同水火宜置常平监官以均天下之货市肆腾踊则减价而出田啬丰羡则増籴而收触类长之去其太甚庶使公私俱济家给人足抑止兼并宣通壅滞【武徳九年九月】
　　命诸道平籴制　　　　　　　　常衮
　　勅四海之内方叶大宁西戎无厌独阻王命不可忘战尚劳事边朕顷以兵革之后军国空耗躬率节俭务劝农桑上储休仍嵗大稔益用多愧不知其然虽属此人和近于家给而边谷未实戎备犹虚因其天时思致丰积将设平籴以之餽军然以中都所供内府不足租充常入之数岂济倍余之收其在方面荩臣成兹大计共佐公家之急以资塞下之储应诸道毎嵗皆有防秋兵马其淮南四千人浙西三千人魏博四千人昭义二千人成徳三千人山南东道三千人荆南二千人湖南三千人山南西道二千人剑南西川三千人剑南东川三千人鄂岳一千五百人宣歙三千人福建一千五百人其岭南江南浙西浙东等亦各准例恐路逺往来増费各委本道节度观察都团练等使毎年取当使诸色杂钱及廻易利润赃赎等钱物每人计二十千文每道各据所配人数都计市轻货送上都左藏库贮纳充别勅和籴用并不得尅当军将士衣粮充数仍以秋收送毕【大厯九年五月】
　　令御史巡定诸道米价勑
　　河东河北诸道频年水旱重以兵革农耕多废粒食未丰比令使臣分路赈恤冀其全济得接秋成今诸道糓价尚未减贱而徐汴管内又遭水潦如闻江淮诸郡所在丰稔困于甚贱不免伤农州县长吏茍思自便潜设条约不令出界虽无严牓以避诏条而商旅不通米价悬异致令水旱之处种食无资昔春秋之时列国异政分灾救患犹载册书况今朝典大行逺近一统禁钱闭籴具在赦文州县因循多不遵奉宜令御史台拣御史一人于江南道巡察但毎道毎州界首物价不等米商不行即是潜有约勒不必更待文牓为验便具事状及本界刺史县令观察判官名衔闻奏如河南通商旅之后淮南诸郡米价渐起展转运接诸处直至江西湖南荆襄已来并须约勒依此举勘闻奏仍各令观察使审详前后赦条与御史相知切加访察不得容蔽【太和年】







　　唐大诏令集巻一百十一
　　钦定四库全书
　　唐大诏令集巻一百十二
　　宋　宋敏求　编
　　政事
　　财利
　　用旧钱诏
　　禁铸造铜器诏
　　议放私铸钱诏
　　禁京城沽酒勑
　　行乾元重寳钱勑
　　行重轮钱勑
　　令百官议罢新钱诏
　　重棱钱减价行用勑
　　放邕府金坑勑
　　放天下酒勑
　　减塩价勅
　　条贯江淮铜鈆勑
　　条贯钱货及禁采银勑
　　停淄青等道粜盐勑
　　财利
　　用旧钱诏
　　泉布之兴其来自乆实古今之要重为公私之寳用年月既深伪滥斯起所以采干封之号改铸新钱静而思之将为未可髙祖掇乱反正爰创轨模太宗立极承天无所改作今废旧造新恐乖先防其开元泉货冝依旧施行为万代之法干封新铸之钱令所司贮纳更不须铸仍令天下置鑪之处并铸开元通寳钱【干封二年五月】
　　禁铸造铜器诏
　　古者作钱以通有无之乡以平小大之价以全服用之物以济单贫之资钱之所由急也然丝布财谷四者为大若本贱末贵则人弃本而务贱故有盗铸者冒严刑而不悔藏镪者非倍息而不出今天下泉货益少布币颇轻欲使流通焉可得也且铜者馁不可食寒不可衣也既不堪于器用又不同于寳物唯以铸钱使其流布宜令所在布知铸钱委按察使申明格文禁断私卖铜锡仍禁造铜器所有采铜锡鈆官为市取勿抑其价务利于人【开元十七年九月】
　　议放私铸钱勅　　　　　　　张九龄
　　勅布帛不可以尺寸为交易菽粟不可以抄勺贸有无故古之为钱以通货币葢人所作非天实生顷者耕织为资乃稍贱而伤本磨铸之物却以少而致贵顷虽官铸所入无几约工计本劳费又多公私之间给用不赡永言其岂无变通往者汉文之时已有放钱之令虽见非于贾谊亦无废于贤君况古往今来时异事变反经之义安有定耶终然自拘必无足用且欲不禁私铸其理如何公卿百寮详议可否朕将亲览择善而从【开元年】
　　禁京城沽酒勅
　　为政之本期于节用今农功在务廪食未优如闻京城之中酒价尤贵但以麴蘖之费有损国储防惰之徒益资废业其京城内沽酒即宜禁断麦熟之后任依常式【乾元元年二月】
　　行乾元重寳钱勅
　　钱货之兴其来巳乆葢代有防革时为重轻周兴九府实启流泉之利汉造五铢亦改铸之法必令小大兼适母子相权事有益于公私理宜循于通变但以兵戈未息帑藏犹虚卜式献助军之诚羊兴富国之筭静言立法谅在便人御史中丞第五琦奏请改钱以一当十别为新铸不废旧者兾实三官之资用収十倍之利所谓于人不优从古有经宜聴于诸监别铸一当十钱其文曰乾元重寳其开元通寳着亦依旧行用所请采铸捉搦处置即条件奏闻【乾元二年七月】
　　行重轮钱勑
