<!-- { "loadSidebar": true } -->
　　六卿分设诸郡咸理在于人下合免寃滞如闻越局侵务背公向私其伤则多为政必紊宜令天下州县百司寮宷俱守乃曹各勤所职或有身名尚屈刑罚不平赋役未均徴差无次爰及侵夺亦兼违负凡人所诉大畧如斯若县不为申州必湏举州不能理省必为裁上下相持寃讼可息自今以后诉事人等先经县及府州并尚书省被理由延滞不为断决委御史采访奏闻长官以下节级量贬【开元十年闰三月】
　　减抵罪人决杖法诏
　　勅大德曰生至重曰命观前典惟刑是恤比来犯盗先决一百虽非死刑大半殒毙言念于此良用恻然自今以后抵罪人合决勅杖者并宜寛决杖六十一房家口移碛西其岭南人移安南江淮人移广府剑南人移姚嶲州其碛西姚嶲安南人客各依常式【开元十二年四月】
　　令宰臣与法官详死刑勅
　　朕猥集休运多谢王然而哀矜之情大小必慎自临寰宇子育黎蒸未尝行极刑大狱上降鉴应以祥和思叶平邦之典致之仁夀之域自今有犯死刑十恶宜令中书门下与法官详所犯轻重具状奏闻
　　寛徒刑配诸军効力勅　　　　　孙逖
　　勅刑之所设将以闲邪法不在严贵于知禁朕自临万国向逾三纪思宏至道之化寔务好生之德比者应犯极法皆令免死配流所以市无刑人狱无寃系哀矜勿喜冀洽于生灵小大以情宁忘于鉴寐至于徒罪虽非重刑力役之外不免拘絷载罹寒暑诚可矜量自今以后其犯罪应合徒者并配诸军効力庶感激之士因以成功寛大之恩叶于在宥且本置杖罪是代肉刑将以矜人非惟重法今官吏决罚或有生情因兹致死深可哀悯其犯杖罪情非巨蠧者亦令効力宜令所司作载限立条例处分【天寳四年七月】
　　颁行新定律令格式勅　　　　　孙逖
　　勅简而易从疎而不漏二者之义良有防哉朕思正国纲举为大化至于律令格式政之隄防岂非防袭亦致増损条流既广繁冗遂多或轻重不伦或交互相背侮法之吏因以情坐得罪之人何妨悮入触而长颇乖折中永言于此是用兴懐先令中书门下及明法人等商量刋定兼亦采诸羣议徧示具寮洎乎毕功巳淹嵗序近者亲览又歴旬时如此再三事亦详慎不刋之典故亦庶乎适时之方斯其宜矣可颁告天下
　　罪至死者勿决先杖勅
　　比者所司断罪拘守科条或至死刑犹决先杖处之极法重此伤残非恻隠也自今罪至死者勿决先杖【贞元八年十一月】
　　删定制勅
　　元和长庆之中皆因用兵且欲济事所下制条或是权宜今四方少宁庶政湏理毎有司检举行下则诸道援引申论所执不同遂成舛駮若不刋定则无准慿宜令尚书省诸行郎官各取本司元和以来勅叅详定讫送都省令左右丞重与尚书侍郎覆视更加裁度送中书门下议定奏闻【太和元年六月】
　　禁罪人鞭背勅
　　朕比属暇日周览国史伏覩太宗因阅明堂见五脏之系或附于背乃下制决罪人不得鞭背且人之有生系于脏腑针灸失所尚致夭伤鞭朴茍施能无枉横况五刑之内笞最为轻岂可以至轻之刑伤至重之命朕恭承丕业思奉贻谋言念于兹载懐恻隠其天下州府应犯轻重罪人除奸情巨蠧法所难原其他过误罪愆及寻常公事违犯并准贞观四年十一月十七日制处分不得鞭背今年以后每至夏至后立秋以前犯罪人就州府常条之中亦宜量与矜减速为踈理不得令久禁系委御史台切加纠察永为常式【太和四年四月】
　　颁厯
　　颁行麟德厯诏
　　夫气象初分乾坤之位斯定刚柔逓运寒暑之节攸施而晦朔相循炎凉载革归乎推歩方纪嵗时颛顼应期重黎司天地之职放勲承统羲和掌日月之官履端之道无暌举正之典斯在洎乎末代渐致踈阔邓平之术既已多乖朱浮之言罕能遵用九章五纪莫究精微日次月躔宁循晷度朕御天抚厯君临万方眷言兹道将恐沦缺钦若垂化曷所慿焉爰命所司研穷详正仰稽七曜傍综五家去其繁衍裁以要密古所未通今则备载隂阳之数可测盈缩之理无愆改元履初占考此厯嵗唯甲子得于天正合朔之后应以嘉祥五纬歩连珠二曜若合璧虽上至遐寔深祗愧而推测所详固已精悉气序恒顺分余弗舛以受农祥升平可致昔洛下闳造汉厯云后八百嵗当有圣人定之自火德洎我年将八百事合当仁朕亦何譲宜即宣布永为昭范可名曰麟德厯起来年行用之【麟德二年九月辛夘】
　　更改闰月制
　　项所司造厯以臈月为闰稽考史籍便紊旧章遂令去嵗之中晦仍见月但恐寒暑未节有爽天经用敷钦若之懐式陈敬授之典重更寻讨果差一日履端举正属在于兹宜改厯惟新革非于既徃可以十月为闰十月一日甲子朔旦冬至【神功元年七月】










　　唐大诏令集巻八十二
　　钦定四库全书
　　唐大诏令集巻八十三
　　宋　宋敏求　编
　　政事
　　恩宥
　　曲赦凉甘等九州制
　　武德二年十月赦
　　益州夔州管内防理囚徒制
　　贞观四年二月大赦
　　开元三年正月德音
　　贞观九年三月大赦
　　原减囚徒勅
　　宥京城罪人勅
　　孟夏疏决天下囚徒勅
　　以春令减降天下囚徒勅
　　恩宥
　　曲赦凉甘等九州制
　　朕恭膺寳命绥静氓黎思俾宇内跻于仁夀而河湟之表比罹寇贼拘逼凶丑拥隔朝风元元之民匪遑宁晏夙兴厪虑旰食忘疲重劳师旅不令讨击驭以遐筭且事招懐而慕化之徒乗机立効兵不血刅费无遗镞今凶狡即夷西陲克定逺人悦附政道惟新宜播惠泽与之更始可曲赦凉甘鄯肃防兰河廓九州自武德二年五月十六日以前罪无轻重已发觉繋囚见徒并从原免桀犬吠尧非无前喻弃瑕荡秽列圣有规恶言不顺及邪谋惑计者并从洗涤一无所问【武徳二年二月】
　　武德二年十月赦
　　朕祗膺灵命君临区宇承凋弊之余拯横流之难虽复蠲除徭赋督课耕农安集黎元与之休息然而鲸鲵未剪四海多虞师旅荐兴事不获已及其士卒浮惰茍求逸乐惮于征役离其营伍因此逃窜潜匿﨑岖窃为生资规免朝夕良由劝励不明部署失所踈慢之责在于朕躬琴瑟不调已云变革多坠刑网兼堪痛悼宜从寛宥许以自新其义士募力有背军逃亡者自武德二年十月二十日以前罪无轻重皆赦除之饥寒困敝不能自存所在官司随事赈给士非素属难以应敌设法垂宪期于不犯自今以后有背军镇征役者随即科处必无容贷宜明宣告咸使闻知
　　益州夔州管内疏理囚徒制
　　缓刑议狱王彞训觧网泣辜前贤茂轨朕君临海内抚育黎元一物乖所纳隍兴虑其益州道行台及夔州总管府众务臻集统摄遐长囚徒禁系其数不少或控告未申多有寃屈或注引肆意滥及贞良致使文案稽延讼狱繁拥念彼枉滞情深愍恻其益州管内诸州委御史大夫无逸检校夔州管内委赵郡公孝恭检校所有囚徒悉令覆察务使寛简小大以情但有负罪逃亡离业乡邑无问轻重悉令归首明加劝导务修垦植庶使家给人足称朕意焉【武德四年四月】
　　贞观四年二月大赦
　　天生蒸民树之司牧莫不仰膺灵命克嗣寳图用能永享鸿名常为称首朕君临八表于今四载夙兴夜寐无忘晷刻履薄驭朽思济黔黎惟此至诚庶防王道上荷苍旻之睠下借股肱之力宇内休平遐迩宁泰率此区域致之仁夀憬彼犬戎为患自昔轩昊以来常为冦暴是以隆周致泾水之师强汉受白登之辱武夫尽力于关塞谋士极虑于庙堂征伐和亲无闻上策有隋灾乱慿陵转甚疆之前曽无宁嵗朕韬戈防务其存养自去嵗迄今降款相继不劳卫霍之将无待贾晁之畧单于稽首交臂藁街名王靣归身夷邸襁负而至前后不絶被髪左袵之乡狼望龙堆之境萧条万里无复王庭唯颉利挺身逃窜林穴天网云布走伏何所大同之世谅在兹日斯皆上降佑清庙威灵岂朕虚薄所能致此方欲至仁化物宜存寛惠思与万邦同享斯福可大赦天下自贞观四年二月十八日以前罪无轻重自大辟以下见系囚徒皆赦除之逋负官物三分免一分谋反大逆妖言惑众及杀期亲以上尊长奴婢部曲及主官人枉法受财不在赦例鳏寡孤独不能自存者州县量加赈恤赐天下大酺五日敢以赦前事告官者以其罪罪之
　　贞观九年三月大赦
　　天地播气垂生育之德皇王御厯宏覆帱之仁故能财成万光宅八表朕祗奉慈训嗣守鸿业承百王之季末属四海之凋残晨兴夕惕无忘兆庶尅已勤躬思隆政道欲使隂阳顺序干戈载戢庶防前烈致兹刑措而山东之地频年不稔水雨为灾饥馑相属蠢尔西戎屡扰邉境事不获已遂劳兵车良由诚未动天德不被物兴言念此抚已多惭加以浇伪尚繁刑典仍用虽复留心听断明慎庶狱常恐缧絏之中负寃靡诉宪纲所及弗辜致罪一物有怨责深在余今嵗惟暮春时属生长助天布泽与物更新可大赦天下自贞观九年三月十六日昧爽以前大辟罪以下皆赦除之其常赦不免者不在赦例鳏寡孤独不能自存者所在官司量加赈恤
　　开元三年正月德音
　　青春式序阳和布气万物熈熈莫不遂其性而嘉其生也申念愚人干我王度日陷坑穽寘之网罗朕代天理物为人父母睠言囚狱良増隠恻岂宪章之尚宻将教导之不明欲顺时令抑惟恒典两京及天下见禁囚除犯恶逆并造伪以前宜决一百配流岭南及碛西诸州其余一切放免
　　原减囚徒勅　　　　　　　　　蘓颋
　　勅惟刑恤哉古之道也朕抚临四海茂育万邦思致淳风登之夀域期画冠而不犯故开罗而在宥念兹下愚自抵常法时属盛夏天其养长在物最灵惟人为贵朕处台榭犹有欝蒸之毒彼居囹圄能无炎热之忧故令紫防黄门备加按省览其所奏用悯于懐爰矜可恕之罪必务惟轻之义将布寛惠宜从原减依前件【开元三年五月十六日】
　　宥京城罪人勅
　　五刑之用以禁奸慝三宥之设以矜愚耄朕永康四海忧在兆人俾臻大化爰措庶狱而愚妄之甿抵犯或闻向隅可哀当宁兴轸今天地既肃戒严在命时分具令非罪无留载念幽犴思布生德宜崇减死之恩式明宥过之典其京城内犯罪等人昨令按覆其中造伪头首及谋杀人断死者杖一百配岭南恶处杂断罪死者决一顿免死配流逺处杂犯流移者各减一年杖罪以下并免【开元八年九月】
　　孟夏防决天下囚徒勅
　　法以闲邪刑以助化因时而制葢非获已朕自临御天下忧劳庶务以至诚感物道冀有孚以至理致和仁或由已岂欲以刑制政期于以化清刑故不用殊絶之诛毎施寛大之令而迁善者众犯法者寡断狱十数闻诸有司然犹一夫不获在予多媿寰宇殷广京都浩攘系于徽纆或未听理逮捕斯扰粮馈为劳生业或亏何以卒嵗言念于此深用悯然况今长嬴在辰耘耨斯切顺时立政在乎恤人思宏在寛之典庶无留狱之弊其天下囚徒即令疏决其妖讹盗贼造伪头首既深蠧时政湏量加惩罚刋名至死者各决重杖一百长流岭南自余枝党被其诖误矜其至愚量事责罚使示惩创流以下罪并节级处分令中书门下就大理及府州县详理【开元十九年四月二十日】
　　以春令减降天下囚徒勅
