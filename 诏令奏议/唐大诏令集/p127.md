<!-- { "loadSidebar": true } -->
　　淮安王神通山东道安抚大使诏
　　皇太子等巡京城诸县诏
　　鄼国公轨等益州道安抚大使诏
　　张镇州淮南道安抚诏
　　存问并州父老诏
　　遣毕构等慰抚诸道诏
　　遣杨虚受江东道安抚诏
　　遣卢绚等诸道宣慰赈给勅
　　宣慰西京逆官勅
　　宣慰京城僧道父老勅
　　安缉京城百姓勅
　　慰谕朔方将士勅
　　遣使安抚制
　　遣郑叔清江淮宣慰制
　　遣刘晏宣慰诸道勅
　　慰抚
　　淮安王神通山东道安抚大使诏
　　隋徳下衰政荒民散九州辐裂四海分元元无辜困豺狼之吻悚悚黔首罹兵革之灾朕祗膺寳图救其危坠一物失所情深纳隍今赵魏之人顷承大化海岱之境思禀朝章然而尚迫冦戎受拘凶暴经途遐阻末由自达宣风布教必伫循良柔服招携事资明庶右翊卫上将军淮安王神通地惟近属功参运始杖莭建旟乆当重寄可山东道安抚大使其山东诸道军事并受节度下【武徳元年十月】
　　皇太子等巡京城诸县诏
　　隋末道消运属阳九盗贼蠭起饥馑荐臻四海之民坠于涂炭是以上天降鉴爰命朕躬绥静黎元克定元丑府库仓廪所在开发流冗之民随加赈抚言念亭育鍳寐匪忘然年谷不登民多困乏一物失所有甚纳隍宜加存问救其疾苦可令皇太子建成巡京城侧近诸县秦王巡京城以东左仆射裵寂巡京城以西诣彼闾阎见其耆老亲省风俗亷察吏民乏絶人量加赈恤有如寃滞并为申理髙年疾病就致束帛【武徳二年闰二月】
　　鄼国公轨等益州道安抚大使诏
　　朕受天明命抚育万方康俗齐民无忘鉴寐西蜀僻逺控驭巴夷厥土沃饶山川遐荒往者隋末丧乱冦盗交侵流寓之民遂相杂挠逰手堕业其类实繁冦攘矫防因此而作王业伊迩务从草创牧宰庶僚随事迁易州县分并权宜废置然而王道未洽民瘼犹存静言思之夙夜轸念澄原正本义在更张可令秦州揔管鄼国公轨御史大夫滑国公无逸为益州道安抚大使宣朝典进擢亷平贬黜苛暴申理寃滞忠孝贞莭表其门闾鳏寡孤惸量加赡恤事有便宜并委处分
　　张镇州淮南道安抚诏
　　三楚之地江山遐阻五岭之表经途辽夐自有隋失驭盗贼交侵声教莫迩方隅乆絶朕受图膺运君临寰宇率土之濵情均抚字方今函夏肃乂文轨一同尉侯无虞要荒率职然而江蠡之或阻冦戎闽禺之乡未闻正朔左武侯将军黄国公张镇州大将军合浦县公陈知略二方首族早从歴任思展诚効缉宁州里镇州可淮南道行军揔管知略可岭南道行军摠管以安抚之【武徳四年八月】
　　存问并州父老诏
　　昔隋末丧乱百姓凋残酷法滛刑役烦赋重农夫释耒工女下机徴召百端冦盗蜂起人懐忿怨各不聊生水火之切未足为喻先朝不忍涂炭思济黎元朕纂承神筭奋劒南起与彼境英雄同心叶力不顾躯命以救苍生爰自晋阳起兵唱义推锋接刃栉风沐雨除凶去暴以徳行仁天下乂安戎车止息九夷八狄莫不来庭以至于今二十余载岂予一人所能致此实赖天地之仁宗庙之福贤人君子为朕股肱文士尽其才智武夫宣其勇力朕端拱无为庶几王道然汉髙悲歌常思丰沛晋皇吟咏惟在温原此人之情也况并部之地创业之基与诸父老首立大事引领北望感慕兼深思与父老一日叙旧懐之在心所不忘也但海内殷旷万几事多省巡四方未遑图息父老宜约勒乡党教导后生亲疎子弟务从忠孝必使风俗敦厚异于他方副朕此心光示逺近使旌表门闾荣耀乡里书名竹帛岂不美欤夏序甚热想各平安善自怡养动静闻奏故有此勅想见朕心【贞观十五年六月】
　　遣毕搆等慰抚诸道制
　　昔者明王之治天下也内有公卿允厘庶绩外有侯伯司牧羣黎犹惧至道不孚淳风或替故有巡狩之典黜陟幽明行人之官省方察俗用能遐迩清宁情伪无作于变时雍率其道也朕祗膺嗣徳恭守帝图上禀过庭之谋下凭庶士之力竭精思理两载于兹兾逮小康渐及至化而区宇遐逺风教未同负扆长懐责深在已近者奸回究切衅起萧宗社降灵应时殱殄今又恭承圣训摠统大猷率彼百官齐兹七政恐仓廪不实礼节未兴吏靡息于贫贱人或及于幽枉永言于此明发疚心今卜征未习逺迈非宜分命輶轩慰抚黎庶毕构等操履公清识具明允茂绩彰于歴试嘉誉满于周行宜膺行李载光原隰所至之处申谕朕心并合屏絶浮华敦崇仁厚务修孝弟勤事农桑耆老鳏惸媍人家口不自存者咸加恤问举以言扬唯贤是急若有良材异等藏器下僚哲人奇士隠沦屠钓审知才行灼然者各以名闻凡百牧宰洎乎吏人咸知朕心各敬乃事勤则不匮仁逺乎哉勉以朂之以副朕意【先天二年七月】
　　遣杨虚受江东道安抚勅　　　　苏颋
　　勅淮海是称谿险山川重复水陆殷溱去嵗田収稍乖丰稔念兹人庶颇致饥乏朕为人父母深用惕然近闻雨泽应莭秔稻有望目前之困糊口犹切思从蠲省用救荒宜令给事中杨虚受往江东道安抚存问不急之务一切除减观察疾苦量宜处置刑狱寃滞委使详理百姓间有伟识异才潜藏鳞羽隠沦屠钓栖迟闾阎官人内有贪致茍得背公徇私循默自守养望充位者还日各以名闻所至之州具令宣布求瘼恤隠称朕意焉应须判官及典凖例驰驿即发遣【开元二年四月十一日】
　　遣卢绚等诸道宣慰赈给诏
　　言念苍生心必遍于天下自牧多福泽偏润于京师所以歴选列城聿求连率岂徒判察将委缉宁朝散大夫检校御史中丞闗内宣慰赈给使上柱国卢绚等任寄已深声实兼茂咸贯通于理道益纯固于公心或华髪不衰或白圭无玷可以轨仪郡国康济黎元间嵗以来数州失稔颇致流冗能勿殷懐而吏或不畏不仁或不安不便诚须矫过必仗贤能凡此使车不无殷监比事掣肘务欲摠权小有举于毫髪大莫振于纲领本令调察却致烦苛永言所期岂云自今既各膺重寄允谓通才以蠲疾苦之原当叶大中之义若令行一道利及万人朕所设官以俟来者朝之优秩必归令誉言可复也宜副朕懐【开元二十二年二月】
　　宣慰西京逆官勅　　　　　　　贾至
　　勅西京官吏等逆防搆祸暴犯京邑我国家图必胜之劳取万全之功是以避狄而西外饬师旅遂使卿等奔窜无所力屈狂冦既闲之以师旅又临之以兵戈或强逼駈驰或伪置官爵事不获已皆是胁从朕深悉焉无懐反侧今天既悔祸宗庙垂灵王师东征雷击电扫逆徒勦絶闗辅载清卿等代承国恩家禄位乃祖乃父为我纯臣虽防贼中固深忧愤是用恻隠矜悯于懐宜各自安更勿惶惧朕与人更始岂求録微瑕哉旬日之间与卿等相见【至徳三年】
　　宣慰京城僧道父老勅
　　勅西京缁黄耆夀百姓顷者逆兵暴至侵逼长安王事西巡修集兵马遂使卿等防于贼首不得奔逃或骨肉之间枉罹屠害女子之辈多遭虏掠朕每念此流涕痛心又比来米盐匮竭人多饿死道殣相望或贼徒逼胁駈使事穷力屈尽是胁从朕甚闵焉今已京城再复贼冦殱灭岂独宗庙之福社稷之灵京师等兆民恳诚感达天地之所致也方与卿等雪耻辱布维新大弃疵瑕宥罪戾恐未达意或惶恐焉各宜宁居勿懐反侧各令宣谕与卿等不乆相见【至徳二年】
　　安缉京城百姓诏
　　勅京城之人乆防凶丑亦既平定莫非王臣比屋可封唐之人阖境皆戴商之旧复以宗庙之器府库之资散在闾阎紊烦纲纪主守者阙以供事窃取者冒其常用所以遣其检括必使当实如闻小臣失所遂使流言冦攘资财惊扰士庶官吏不修其法豪强横有纵暴或得一官物即破人家产或捕一奸吏则傍累亲隣仍有不逞之徒因兹恐吓大为侵暴百姓寃苦永言哀念良深叹息委京兆尹兼御史大夫李岘勾当诸使检括一切宜停妄有欺夺宜即推捕奏闻仍牓坊市务令安缉副朕之意焉【至徳三年正月】
　　慰谕朔方将士勅　　　　　　　贾至
　　勅朔方将士等自冦逆乱常殆涉三载卿等被坚执鋭暴露原野东征西伐未尝暂宁雪霜风雨之间白刃鸣镝之下众勤至矣朕甚悯焉顷者出并陉収赵地还破同罗逋虏复入河东故郡累有功绩王室赖之昨者清渠之战师徒不利亦闻卿等伤夷甚多兵者危事一挫何损但当勉励以为后图神祗助善天地厌祸仗顺招逆无忧不平知卿等所在集兵更加训练便于再举思灭残徒此忠臣义士感激之深也已令江淮转运布帛到日议赏非遥今闗中麦秋见将収获六军粮备实资于此逓须相朂勿犯田苗甲杖刀枪已令支送诚宜磨励大雪前耻事平之日卿等并封侯金帛珪璋无所爱惜故令宣慰知朕意焉【至徳元年】
　　遣使安抚制
　　勅厄运者天之时也理乱者人之政也是以轩辕不能止蚩尤之患帝舜不能无有苖之征葢在于人君修刑徳以除之也顷者羯贼凶害当争战之地则肌骨多毙于锋镝在遐僻之方则杼柚其空于征赋离乡去邑弃业亡家契濶冻馁飘飖是逼朕毎永念心折涕零是用严奉睿谟防行天罚躬被甲胄大率戎夷扫清中原诛斩蛇豕岂朕薄徳皆建功业葢人心竭莭于本朝而戮力于冦难也所以给其优复减其赋税省其聚敛息其征徭赈其匮乏宥其罪戾空其仓廪舍其逋悬养其伤痍防其死事将使百姓永登仁夀犹虑抚字有阙尚疾苦之未除于是分遣使臣亲访闾里夫人君髙居天位非可以目遍四海耳周八极必仗贤能以广视聼顷之使臣咸未称职多俯仰经略未尽至公遂令逺人寃不上逹不下去今择朝端忠贞仁恵之士饮氷乘驲廵抚四方其有政教烦苛勅令不便妨于耕稼害于桑徴损于人无论小大咨尔兆庶必闻原委又有官吏科虐豪猾侵渔扰于黎甿冒于货贿上无隠也当悉惩之朕方以百姓为心苍生为夀非欲自贤自圣而为理舍暴恵奸而随人率土之濵宜悉朕意【至徳二十年二月】
　　遣郑叔清往江淮宣慰制　　　　贾至
　　勅逆旅未平师旅淹嵗军用匮竭常赋莫充所以税畆于荆吴校练于淮海从权救葢非获己夫法明则吏不欺敛均则人不怨辑事无扰系乎使臣度支员外郎叔清贞固干事用莭爱人考志视成可厯斯任宜以本官兼御史充江淮东西道宣抚使【至徳二年七月十二日】
　　遣刘晏宣慰诸道勅
　　嵗之不易征伐繁兴河洛萧然江外尤剧供上都之国用给诸道之军须庶务徴求未遑少息火耕水耨夏葛冬裘充馈运而屡空壹戎衣而不足农人少而转困编户流而卒归自北之化未淳大东之词方切君为心也朕甚痛焉今区宇渐宁凋残已甚然躬已姑务息人惧惸之无告思省方以亲问时迈未可日昃増劳载懐鸿雁之诗用解吾人之愠必资循行以周爰咨诹皇皇者华以申喻朕志宜令太子賔客兼御史大夫刘晏往诸道宣慰应百姓有徴科烦重人户逃亡及水旱所损不能支济者并与本道莭度使计防蠲削安在遂便处置讫具状上奏官吏之政在邦必闻知无不为公道斯在其租庸使刺史县令录事参军有精于政理赋均役平州县之间称为良吏者具名以奏别有甄异如或残忍慢法贪汚賍官有害于人不应时务者具状以闻仍与本道节度观察使计防举按四海至广九重至深思使下情上通常令上防下逹务于审慎朕之意焉



　　唐大诏令集巻一百十五
　　钦定四库全书
　　唐大诏令集巻一百十六
　　宋　宋敏求　编
　　政事
　　慰抚中
　　李涵河北宣慰制
　　李涵再使河北制
　　刘晏宣慰河南淮南制
