<!-- { "loadSidebar": true } -->
　　门下朕闻有国家者内则立四辅以贞百度外则建羣臣以宁八区持吾重权惟此二事其有弼谐之道已溢于简编是期训抚之规更满于方岳中外迭处古今所荣扶危匡国致理功臣金紫光禄大夫门下侍郎兼户部尚书同中书门下平章事监修国史判度支诸道转运盐铁等使上柱国琅琊郡开国公食邑二千户王抟长淮衍庆维岳降神抱文行忠信以饰身范珪璧琮璜而为器动多伟节言必匪躬自践歴清华汪洋令望左垣蹇谔之称凛然古风右掖丝纶之功垂作雅诰嗣后恤刑着効作赋推能陟于梅霖掌我金谷果罄致君之道无惭出相之门忠谋必成茂绩仍举朕念于越久罹凶灾狂童既平疲俗未泰是思被我寛政进之皇风厚其浇漓涤彼污染再造其任求才惟艰辍于三台先以十乘不改岩廊之任用资垣翰之光于戯阻于重江负于沧海号称殷厚属为剽轻虽兵革乍销而闾井犹抚循之理可不慎诸副吾任贤俟尔报政可检校户部尚书同中书门下平章事散官勲如故充威胜军节度浙江东道管内观察处置宣抚等使使持节越州诸军事守处州刺史【干宁三年八月】
　　独孤损静海军节度平章事制
　　门下凝庶绩而厘百工峻列藩而屏中夏中外迭处朝廷旧规乃眷交州是为奥壤我辍良辅时谓当仁银青光禄大夫户部尚书兼门下侍郎同中书门下平章事监修国史判度支上柱国河南郡开国侯食邑一千户独孤损德参瑞玉贞配兼金鬱为君子之儒雅得大臣之体先皇帝爰徴有旧委以钧枢燮调而四序无差献纳而万邦取则昨者大礼虽期于七月丰财未贡于九州但抱焦劳莫克负荷而尔适当重任颇竭宏才因山之制俄然执绋之仪必备事君罄节来工收功所宜行酬赏之恩罢繁难之任登于揆路陟以师坛用示奨酬勉化理服我休命往惟钦哉可检校尚书右仆射同中书门下平章事兼安南都防充静海军节度使安南管内观察处置等使散官勲封并如故【天祐二年三月】












　　唐大诏令集巻五十四
　　钦定四库全书
　　唐大诏令集巻五十五
　　宋　宋敏求　编
　　大臣
　　宰相
　　罢免上
　　长孙无忌开府仪同三司制
　　李靖特进制
　　魏征特进制
　　王方庆麟防监修国史制
　　姚元之相王府长史制
　　张説停中书令制
　　源乾曜停侍中制
　　裴耀卿张九龄尚书左右丞相制
　　陈希烈太子太师制
　　吕諲太子賔客制【阙】
　　姜公辅太子左庶子制【阙】
　　李勉太子太师制
　　卢翰太子賔客制
　　崔造太子右庶子制
　　卢迈太子賔客制
　　赵宗儒太子右庶子制
　　郑珣瑜吏部尚书髙郢刑部尚书制
　　郑余庆太子賔客制
　　郑絪太子賔客制
　　李藩太子詹事制
　　权德舆礼部尚书制
　　韦贯之吏部侍郎制
　　李绛礼部尚书制
　　罢免上
　　长孙无忌开府仪同三司制
　　昔东汉功臣莫任机揆西京戚里或存退让故能长守富贵不惧危殆尚书右仆射齐国公无忌神识清举风彩凝映贤戚之望朝野所推比轩禁不虞衅生虑表仓卒之间厥功以茂自居枢要声实弥逺然以椒掖之亲处权衡之地深知止足有戒满盈収袵之请言辞恳切宜遂其心以励贪竞可解尚书右仆射仍进散位开府仪同三司【贞观二年正月】
　　李靖特进制
　　髙秩厚礼允属茂勲贵德崇譲用光彝典尚书右仆射代国公靖器识恢风度宏邈早申期遇夙投忠欵宣力运始効绩邉隅南定荆扬北清沙塞皇威逺畅功业有成及参闻政本职重端副绸缪翌赞勤劳宴绩知无不为嵗寒弥厉既懐冲挹以疾固辞表疏恳至情理难夺烦以吏职有乖养贤宜加优宠申其雅志可特进勲封如故并赐物一千段尚乘马两匹禄赐国官府住及亲事帐内防阁等并依旧给患若少瘳每三两日至门下中书平章事患若未除任在第摄养【贞观八年十二月】
　　魏征特进制
　　留侯名相济北之志巳髙防傅人师东都之迹弥逺后进仰其遗烈前防以为美谈谅可以砥节励行化俗风者也左光禄大夫侍中郑国公魏征器识沉敏轨仪详整文史优赡学业该通自参赞机衡绸缪帷幄知无不为心力备尽格言弗隠正议日闻一德载宣四聪斯达实赖嘉猷用襄治道而深执谦逊志懐冲逺词诚恳切良用怃然杼柚于懐屡移气序而固陈丹欵义在难违今便申其雅志以成厥美可特进封如故仍知门下事朝章国典参议得失自徒流以上罪详事奏闻其禄赐及国官防阁等并同执事【贞观十六年册】
　　王方庆麟防监修国史制
　　鸾台芸阁秘文蓬山奥府是为国重尤切帝艰银青光禄大夫行凤阁侍郎同鸾台平章事上柱国石泉县开国子王方庆钟鼎髙门簮缨旧徳学富今古才优舒向自参机宻亟改寒暄蹇谔之风不忘于献替谦挹之美屡陈于衰疾西垣掌事虽借谟猷东观属词更资通博宜掇凤凰之省俾缉麒麟之署可麟防监仍监修国史勲赐如故主者施行【圣歴元年八月】
　　姚元之相王府长史制
　　忠为令徳孝乃天经义着君亲道存敬爱其或兼者可不美欤银青光禄大夫行凤阁侍郎兼检校相王府长史同凤阁鸾台三品姚元之自掖垣趋走廊庙谋猷竭忠尽诚谠言正议始终无替益以多近以母氏衰老情兼喜惧在休沐之期阙晨昏之礼乞解所职以就闲养外奏内请志剀词勤宜遂恳请用敦孝道睠彼藩邸髙选经佐俾従梁苑之游以致潘园之乐可行相王府长史一事巳上并同三品【长安四年六月】
　　张説停中书令制
　　门下特进行尚书右丞兼中书令燕国公张説往属艰难输诚于履险及兹辅相润色于告成而不肃细微之人颇乖周慎之旨朕畧小任大念旧録功且法不欲屈宜罢中枢之务义亦有在更全端右之荣宜停中书令仍修国史于宅修撰主者施行
　　源乾曜停侍中制
　　尚书右丞相兼侍中源乾曜十载持衡一心自牧台鼎斯重管综维繁虽勤力在公而暮年微疾俾司端揆罢剧中枢宜停侍中其尚书右丞相如故【开元十七年六月】
　　裴耀卿张九龄尚书左右丞相制
　　门下爕和隂阳仪刑端揆自非人杰孰副佥谐金紫光禄大夫侍中文馆学士上柱国稷山县开国男裴耀卿才实国桢望为人范怀匪躬之节竭奉上之心金紫光禄大夫中书令集贤院学士修国史上柱国始兴县开国子张九龄器识宏逺文词博达负经济之量有谋猷之能自翼赞台阶彝伦有叙直道之心弥固蹇谔之操逾坚并可以仪型百寮缉熈庶绩宜廽掖垣之任俾列宫师之表耀卿可守尚书右丞相九龄可尚书左丞相散官勲封如故主者施行【开元十四年十一月】
　　陈希烈太子太师制
　　门下辅道元良发明纯德朝寄之重莫此为先特进行左相兼武部尚书集贤殿文馆学士崇馆大学士太清谏曹【以下原阙】



　　李勉太子太师制　　　　　　　陆贽
　　勅立国之本所系于元良教之方必由于端士非识精前典德重当时恭敬温文其将安仿吾是以辍台阶之老选宗望之贤辅翼春闱是资教谕光禄大夫检校司徒平章事国公李勉忠信孝友直方简俭达君臣父子之际知礼乐教化之端虚襟保和清明简欲求旧则德茂序亲则属尊师范国储无易其选可依前检校司徒兼太子太师【贞元二年正月十一日】
　　卢翰太子賔客制　　　　　　　陆贽
　　勅求贤审官以康庶绩就闲优秩以处旧臣盖欲敦始终之道全进退之礼金紫光禄大夫门下侍郎同中书门下平章事范阳郡公卢翰顷因多难从我于征以其年乃老成任推先进方将求旧擢处公衡荏苒迄今再淹星嵗勤劳既着衰疾有加宜徙职于春闱用优贤于暮齿可太子賔客散官勲封如故【贞元二年正月】
　　崔造太子右庶子制　　　　　　　陆贽
　　勅宰相之职允厘百工时惟仰成不可废阙中散大夫行给事中同平章事上柱国平安县开国男赐紫金鱼袋崔造顷在掖垣参掌枢务摠领烦重精勤弥深亦既优贤赐之长告嵗聿云暮有加无瘳披诚自陈辞疏三上知止之道守之甚坚处于休闲遂其頥养可太子右庶子散官封如故【贞元二年十二月】
　　卢迈太子賔客制
　　任重谟猷道存忠谅辞疾之情既恳优贤之义斯崇中书侍郎平章事卢迈朝序公才操履端敏弼谐庶政夙夜惟寅恭恪之心毎思献纳而支体未适固请优闲累表陈情恳诚弥切将遂其志予衷耿然爰举朝章式加命秩可太子賔客【贞元十三年九月】
　　赵宗儒太子右庶子制
　　任人之道必先无私求贤之宜所期适用给事中平章事赵宗儒早以文学累更职任自居枢近颇歴嵗时虽夙夜勤劳而政理犹鬱式移秩序以叶朝经可太子右庶子【贞元十四年七月】
　　郑珣瑜吏部尚书髙郢刑部尚书制
　　朕承天眷命获主兆人思致雍熙用康区夏布和缉化属在辅臣所任适宜实谓通典银青光禄大夫守吏部尚书平章事上柱国郑珣瑜银青光禄大夫守刑部尚书平章事上柱国髙郢等咸以忠清累更朝列秉彜亷慎操履贞恒自参辅中枢皆能励节祗勤庶务夙夜惟寅嵗月滋深缨纒疾恙衮职有阙无以弥缝况错综为选士之本刑法乃生人之命俾从专掌以尽至公宜辍台司副予所委珣瑜可吏部尚书郢可刑部尚书【永贞元年二月】
　　郑余庆太子賔客制
　　御大器者本于至公服大寮者归于众望故上无虚授下允具瞻茍异于斯则旷邦理朝请大夫守尚书左丞同中书门下平章事轻车都尉赐紫金鱼袋郑余庆常以懿文累更近侍亦以谠议出佐遐藩恭承宣室之召再处庙堂之任丞相所请朕无不从劳予虚襟亦既周月寂寥厥位不闻直声昔魏相持纲枢机周宻左雄匡政朝廷肃然摠録之司轻重攸系茍云不称亦在量能俾从调防之班犹示优崇之宠可守太子賔客散官勲如故【元和元年十二月】
　　郑絪太子賔客制
　　门下王者重辅弼之任明进退之宜见可即升知否则舍兹朕所以推诚不惑与物无私者也银青光禄大夫守门下侍郎同中书门下平章事兼文馆大学士上柱国赐阳武县开国侯郑絪早以令闻入参禁署永推勤绩出授台司期尔有终匡予不逮嵗月滋久谋猷寖微罔清浄以慎身每因循而保位既乖素履且鬱皇猷宜副羣情罢枢务朕以其久居内职累事先朝恩厚君臣贵令终始俾就优闲之秩用申寛大之恩可太子賔客散官勲封如故主者施行【元和四年二月】
　　李藩太子詹事制
　　爰立辅臣以熙庶绩聿膺其任亦属难能至于明用舍之宜全始终之道兹惟大体宁忘予怀中散大夫守门下侍郎同中书门下平章事兼文馆大学士上柱国赐紫金鱼袋李藩早以学行闻于缙绅洎升朝端克慎素履顷者拔于非次列在钧衡是宜有道以佐时匪躬而纳诲用副明奨越于常伦而授任以来再逾年序夙夜之勤虽着弼谐之效未孚将何以允至公之求成天下之务宜辍黄枢之重尚居卿尹之荣尔其勉之式钦优礼可守太子詹事散官勲赐如故【元和六年二月】
　　权德舆礼部尚书制
