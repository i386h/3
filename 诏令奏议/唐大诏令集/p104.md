<!-- { "loadSidebar": true } -->
　　朕闻唯天为大唯尧则之施及文王昭事上帝朕退思古训顺考前闻仰止于皇王之间规范于尧文之际始如徒渉而望超溟渤中若防蹇而求蹑云霄思逮于三希之则至由是力于恭已说以济人九载于兹一致不怠然而德未甚腆信未甚孚虽懐汔可之诗敢企康哉之咏尚赖社稷降祉祖宗垂休兵革向宁朝野斯乂自顷诞施渥泽冀获霶流犹虑莫及昭苏逾多困乏今则夏田丰稔倍于常时不足之忧暂免兴虑又以西成未保虫蝗是虞永惟惠恤之宜庶叶销禳之要茍能利于百姓赖于四方可使稼穑有年邉疆无事则唯恐不及岂惮于必行是用更理阙遗载新提举一阳斯始爰开荡涤之恩晏隂将成式经矜蠲之令副我诚切在尔司存应京畿天下见禁囚徒暑毒之时要令疎理牢狱之内虑有滞寃宜令台府及该军司并所在州县长吏据见禁囚徒德音到后七日内亲详罪名疏理讫闻奏不得更延引时日除非巨蠧有碍去年赦条外余并节级递减一等从轻处分左降官及诸色流人虽累有赦令皆已霑恩欲其悔过自新岂恡频施沛泽经去年赦条已得量移者更与量移合复资者准前例处分其去年十一月十日后至今年五月以前续有左降官及流人亦便与量移如令放还者所司速与处分内人久在宫者常膺使令不唯勤劳可悯固亦亲爱是思宜令拣选五百人放出各归其家属俾无离怨用叶推恩见在宫人尚令拣放诸节进奉宜有指挥应诸亲及公主等每年端午及延庆并妃嫔生日所进女口自今以后宜并停进鹰鹞之设本为畋游朕端居穆清不好驰骋所宜觧放以遂物情左右神防军各放二十聨五坊放三十九聨飞龙放一十一聨其左右神防军每年进鹰鹞于数内停减春秋二社两进九月十五日各停进鹰一聨共停一十四聨应租庄宅使司产业庄硙店铺所欠租斛防草及舎课地头等钱所由人户贫穷无可徴纳年嵗既逺虚系簿书缘咸通七年赦条不该入宜从大中三年以后至大中十三年以前并宜放免京兆府奏云阳等一十二县百姓论去年宿种麦苖下子之后旋被蝗虫食损今年尽不滋生虽京畿之间去冬蠲放不少但以疲人恳诉湏务哀矜已令府司差官廵检如有损处特与减放今府司具合放数诣寔闻奏戍役辛苦道途绵歴将还乡土在赡供湏安南邕州已奏放囬北军其于顿递过本州县界湏如法先自备办摐排比切不得临时差配百姓及借索扰人仍録前后德音赦条于乡村分明牓示不得违越仍委所在长吏严立条制专加觉察枷禁所施在防奸蠧举便欠负未渉重条如闻府县禁人或縁私债及有锢身监逐无计营生湏有条流俾其存济自今日以前应百姓举欠人债如无物产抵当及身无职任请俸所住州县及诸军司湏寛行期限切不得禁锢校料令其失业不许利上生利及廽利作本重加徴收如有违越勘实奏闻去年德音赦令条流事件极多贵其普及生灵惠沾寰宇闻所在未尽施行今重举明俾无留滞宜令天下长吏差清强判官专事勾当切更分明检校一一据节施行讫奏闻如更因循必行朝典所差判官速具名衔分析闻奏好生之德宜及禽鱼卵育之时湏加条制旧勅每年起三月一日至五月末不许采捕蜚禽走兽虽有勅禁尚恐因循宜令台府及诸军司及时禁之月严更提撕勿使违犯俭德之修圣贤所重近日俗多浇靡时尚矜夸朕慕素风思遵俭制去嵗赦文之内已曽明有指挥所宜克副朕心用革奢僭东川每年进浸荔枝道路遥逺劳费至多自今已后宜令停进布告中外称朕意焉
　　咸通十三年五月疏理刑狱勅
　　勅慎恤刑狱大易格言语曰如得其情则哀矜而勿喜而狱吏苛刻务在侮文守臣因循罕闻亲事以此械系之軰溢于狴牢追捕之徒烦于简牍实伤和气因致沴氛况时属熇蒸化先茂育并赦罪戻式顺生成应天下所禁系罪人十恶忤逆及故意杀人合造毒药持杖行劫开发坟墓外余并宜疏理释放如或信任人吏多有生情系留续察访得知本道观察使判官州府本曹官必加惩谴以诫慢易勅到后十日内疏理分析闻奏
　　光启三年七月德音
