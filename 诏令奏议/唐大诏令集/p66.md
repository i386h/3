<!-- { "loadSidebar": true } -->
　　勅为臣竭公忠之诚朝尊爵赏事君乖毗倚之望国有典章惟此二道理所不废湖南都团练观察处置等使光禄大夫行潭州刺史兼御史大夫上柱国陇西郡开国公食邑二千户李回始以才术升于台阶作予股肱亦援星律寄长兼于授钺道甚异于匪躬亦既左迁俾居亷问而迹乖检慎事露端倪秉钧之势已移枉道之踪乃见负我非浅叨荣故深况又闻顷司政柄应欲授除咸取决于德裕不自行其至公人亦有言孽亦何逭朕匿瑕含垢思全进退之宜尔则同力协心且易枢机之任合归严谴犹示寛恩故前制命尔为太子賔客给事中封还我勅且曰责坐之词至重降移之秩太轻物论喧然以为未当尔实自搆予何敢私是用移谪临贺冀厌羣议勉于三省勿谓无恩可持节贺州诸军事贺州刺史仍所在驰驿赴任【大中二年九月】
　　杨収端州司马制
　　勅人臣之节莫重于忠良氏族所修无外于清顺二者不立何以正身况乎居常伯之崇应藩侯之寄虽顾初终之体当明惩劝之端宣歙观察使检校工部尚书宣州刺史兼御史大夫杨收始以文章选在宥宻才歴二嵗擢升台衡谓其发自寒门必有操寄行孤贞之道报国用恭俭之礼化时夙夜励精以酬恩遇而乃贪黩为业沟壑难盈逞其私怀盗我名器以官常为货利之径持僣侈为暴横之资田产遍于四海台榭拟于中禁而又结连奸党听任憸人险诈千端回邪万状欺罔弥甚顾虑蔑闻谓日月之照临或所隠漏意天地之奸慝可以包容殊不知心既不悛孽无以逭去嵗騐其事迹未忍掲扬委以察亷僣咎时闻缙绅之内物议喧然班列之中怨念未息朕以寛恕驭下仁闵为心中外臣寮悉明此志负我既甚其法何如窜于遐陬式示严宪尔惟自弃毋或尤人可守端州司马员外置同正员仍驰驿发遣【咸通八年八月】
　　杨收长流驩州制
　　勅端州司马杨收起自孤寒猥承委任罔思报効惟恣奸欺心毎挟邪言常近利江西置节制之额务在虚兵浙右创造船之名便其盗用两地推覆按騐分明岂可尚佐专城犹居仕籍俾投荒裔用塞愆尤中外臣寮各体朕意宜除名配驩州充长流百姓纵逢恩赦不在量移之限仍锢身所在防押逓送至彼具到日申闻仍路次县给逓驴一头并熟食【咸通十年二月】
　　孔纬荆南节度使制
　　朕垂衣向明负扆成化内则委辅翼之任外则寄藩屏之臣比用股肱是为心膂况荆衡巨屏禹贡右封南制百蛮西控三蜀或膺统临之命爰崇迭处之荣持危启运保乂功臣开府仪同三司守太保兼门下侍郎同中书门下平章事国子祭酒充太清宫使文馆大学士延资库使诸道盐铁转运等使上柱国鲁国公食邑四千户食实封五百户孔纬阙里传宗儒林植操出入累更于华贯超升遂陟于鼎司宜成我无为歌我有截岂可但崇朋助罕究否藏昨者张濬首请兴师亲求伐叛且陈计画累赞征行决言旬朔之间兄着殊常之效延英互奏几疑朕言文字继来固违朕志以至干戈一举星纪将周并汾之防孽未除蒲晋之生灵已尽搆兹纷扰职尔披陈罔思惑乱之由坚执比周之计询于舆论曷副旁求今则正罢中枢俾安外阃尚顾始终之念用成进退之宜勉服明恩往祗休命可检校太保兼御史大夫充江陵尹荆南节度观察等使【大顺二年正月】
　　张濬鄂岳观察使制
　　昔汉武因恭俭富庶之后建置朔方孙沮之十不得一良史以有宰相之体诚以爱人治国为先拓境开邉为末及孝宣帝值雄才削平之余将议北伐魏相争之五将防罢果致中兴号为贤辅况朕承天厌干戈之际人思休息之时敢望臯防共成尧日庶防孙魏粗及汉年茍异于斯如何倚注光禄大夫守尚书右仆射兼中书侍郎同中书门下平章事集贤殿大学士判度支兼京畿诸道营田修国太庙使充河东诸道行营兵马招讨指挥制置等使河东节度观察处置等使上柱国河间郡开国公食邑三千户食实封二百户张濬早以盛名称为竒士由是再加召用委以钧衡谓其必致小康克胜大任而乃罔思守道但欲邀功是不询之计谋起无名之兵甲自云一举止在旬时坚请抗论势莫能夺轻葛亮渭濵之役小裴度淮右之行而经歴寒暄縻费百万虚诞张于朝野诈诡布于华夷横草蔑闻燎原愈急俾拥旄乘驲之使囚于虏庭致勤王奉国之师怀归本土忘廊庙之威重结藩屏之防讐是使海内生灵竭于贡赋岂独河中郡邑荡为丘墟生此厉阶欲谁归咎呜呼征晁错之故事仍王恢之旧章国有明文尔当何逭尚以爱人以礼治体宜然亷镇剧权武昌善地宜罢轴枢之任仍停度支之司勉自深惟以逃后命可检校尚书右仆射充鄂岳等州都团练观察等使【大顺二年正月】
　　杜让能梧州刺史制
　　辅弼之事安危所属大则调隂阳以期昭泰次则抚夷夏以务洽平俾比屋之可封致乃后于无事兆人允頼百辟具瞻茍异于斯则将安用扶危启运保乂功臣开府仪同三司守太尉兼门下侍郎同中书门下平章事太清宫使文馆大学士延资库使兼诸道盐铁转运等使上柱国晋国公杜让能轩裳贵胄礼乐清门蹈姬孔之康荘迈韦平之阀阅夙推重望早歴华资洎陟台司亟更年籥方谓伟儒克承大任而乃首居帷幄轻议干戈弃卿士之臧谋搆藩垣之深衅启询之际证执弥坚果致兵集甸畿人散都邑尚赖祖宗垂祐贤智叶谋启悟朕心别施制命询彼舆人之论咸推上相之尤须示典章用息腾沸尚居列郡式重大臣可贬梧州刺史【景福二年九月】
　　孙偓南州司马制
　　勅金紫光禄大夫守礼部尚书安乐郡开国侯食邑一千户孙偓夙通朝籍累践华资窃顾多岐遽隳直道秉弼谐之大政附伎术之小人罔畏公言自为良策处嫌疑而不愧谓宠利之可安而属我艰危匪能匡救顷因丕变亦贷彝章虽罢万机尚分六职是惟循省俾息沸腾观谏臣所上之言陈取戾不已之状则正卿之位非尔宜居将儆后来遂投荒服行当咎已无或尤人可贬南州司马员外置同正员仍令所在驰驿发遣【干宁四年八月】
　　朱朴郴州司马制
　　勅夔州司马员外置同正员朱朴本在寒微偶升科第复尘簮组且列胶庠不为自审之谋但务夤縁之计实因奸幸潜致显荣亦谓术可弭兵学能治国叨半嵗容身之贵无一朝辅政之功惟辱中台颇兴舆论斥于散外未絶他肠越法制以有圗信愆尤之自作封章所指窜逐尚轻掾彼方州亦云寛典非我好黜惟尔深思可贬郴州司户参军【干宁四年八月】
　　王抟工部侍郎制
　　天地之数寒暑有推迁辅弼之臣任用有进退盖以其宣力斯久克修是亏俾夫退列贰卿式示朝典以礼之道其在兹乎扶危匡国致理功臣开府仪同三司守司空兼门下侍郎同中书门下平章事监修国史判度支上柱国鲁国公食邑三千户食实封一百户王抟始以菲才擢升重位亟移主律蔑効公忠惟务回邪罔思致正紊朝廷之纲纪致经费之空虚而又朋附近臣隳张大体岂可尚持政柄所宜降处周行犹念含勉为循省可特进尚书工部侍郎【光化二年六月】
　　王抟溪州刺史制
　　勅工部侍郎王抟久司邦计复掌国钧致帑藏之不丰则材谋而安在曽无谠正但务囬邪尽非燮理之心惟是贪婪之志今则罢其大柄复列二卿虽优之制已行在问俗之司俾任可谪授溪州刺史所在驰驿发遣【光化三年六月】
　　王抟崖州司户制
　　勅溪州刺史王抟久居重位罔着嘉猷掌邦计而罕致丰盈顾私室而惟多贪积虽示朝黜未塞羣情俾从竹使之权许履掾曹之职可贬崖州司户参军员外置同正员【光化三年六月】
　　崔工部尚书制
　　食君之禄合务于尽忠秉国之钧宜思于致理其有叠膺异渥经执重权遂萌狂悖之心忽搆倾危之计人知不可天固难容扶危定乱致理功臣开府仪同三司守司空兼门下侍郎平章事充太清宫使文馆大学士延资库使诸道盐铁转运等使判度支上柱国魏国公食邑五千户崔奕叶公台蝉聨珪组冠嵗多升于甲乙壮年位列于公卿趋向有闻行藏可尚朕采于羣议询彼舆情冀有小康遂登大任殊不知漏巵难满器小易盈曽无报国之心但作危邦之计四居极位一无可称岂有都城合聚兵甲暗养死士将乱国经聚貔虎以保其一方致刁斗逺连于右辅始则将京兆府官钱委元规召卒后则用度支权利令陈班聚兵士去公朝权归私室百辟休戚在其顾盼之间四方是非系彼指呼之际令狐涣奸纎有素操守无堪用作腹心共张声势遂令滥居深宻日在禁闱罔惑朕躬伪行书诏致兹播越职尔之由岂有权重位崇恩深奨厚曽无惕厉转恣睢盱显搆外兵将圗不轨朕以士庶流散兵革繁多遂命宰臣与之商议五降内使一贡表章坚卧不来拒诏如此况又拘留庶吏废阙晨趋人既奔惊朕须巡幸果见兵纒辇毂火照宫闱烟尘涨天干戈匝野致朕奔迫及于岐阳翠辇未安铁骑旋至围逼行在焚烧屋庐观此阽危咎将谁执近省全忠表章兼遣幕吏敷陈言宰臣继飞宻缄促其兵士西上静详搆扇孰测包藏无功及人为国生事于戯君人之道委之宰衡庶务殷繁岂能亲理尽将机务付尔主张负我何多搆乱致此仍存大体不谓无恩可谪授朝散大夫守工部尚书【天复二年十一月】
　　裴枢登州刺史崔逺莱州刺史制
　　勅朕谬将眇质叨荷丕圗常懐驭朽之心每轸泣辜之念谅于黜陟岂易施行左仆射裴枢右仆射崔逺虽罢机衡尚居揆路既处优崇之任未伤进退之规不能屏志安家但恣流言谤国颇兴物论难抑朝章须离八座之荣尚付六条之政勉思咎已无志尤人枢可责授朝散大夫登州刺史逺可责授朝散大夫莱州刺史并委御史防催促出京所在驰驿发遣【天祐二年五月】
　　陆扆濮州司户王溥淄州司户制
　　勅朕以凉德获嗣丕圗将至公以凝庶绩宪章不滥赏罚惟宜俾恢理政之风用振纪纲之典其有尝居宰辅但协奸邪茍玉石之未分则稂莠而将茂须行黜责用致澄清吏部尚书陆扆早以文儒亟华显自先皇帝议征峻陇而扆确有救论果犯雷霆旋经迁贬其后托茂贞之势援凭阉监之梯媒寻复旧官再升髙位惟知周比宁务燮和迩来多难罔不由此工部尚书王溥亦茂贞奥主崔门人骤歴禁闱俄尘衮职但恣诡随之志曾无匪懈之称崔既寘严诛而溥独居清列况朕恭承大寳思拯彞伦非为洗垢求瑕但冀惩恶劝善兼宜斥于外掾不容在夫中台尚谓寛恩勉当省过扆可濮州司户参军溥可淄州司户参军【天祐二年五月】
　　裴贽青州司户制
　　勅朕闻君臣之间进退以礼矧于耆旧欲保初终茍自掇于悔尤亦须行于黜责特进守司空致政裴贽早以公望尝践台司靡闻竭力以匡时每务养恬而避事洎从请老不谓无恩合慎枢机动循规矩虽云男退乃有后言自为徒薄之魁颇失大臣之体谪居郡掾用立朝纲尚谓过轻所宜自咎可贬青州司户参军【天祐二年六月】
　　栁璨宻州司户制
　　勅明罚饬法固有彜章惩恶除邪用摅众怒责授官登州刺史栁璨素矜憸巧毎务囬邪幸以庸才骤持重柄曽无微效显负明恩诡谲多端包藏莫测但结连于防险独倾陷于贤良罪既贯盈理须窜殛尚处一麾之独任亏三尺之常刑将塞羣言须行重典自贻颠覆无乃怨尤可贬宻州司户参军【天祐二年十二月】





　　唐大诏令集巻五十八
<史部,诏令奏议类,诏令之属,唐大诏令集>
　　钦定四库全书
　　唐大诏令集巻五十九
　　宋　宋敏求　编
　　大臣
　　将帅
　　命将
