<!-- { "loadSidebar": true } -->
　　法司及别勅推事并依律文诏
　　恤刑诏
　　颁行新令制
　　申理寃屈制
　　颁行律令格式制
　　减大理丞废秋官狱勅
　　申寃制
　　诉事人先经州县勅
　　减抵罪人决杖法诏
　　令宰臣与法官详死刑勅
　　寛徒刑配诸军効力勅
　　颁行新定律令格式勅
　　罪至死者勿决先杖勅
　　删定制勅
　　禁罪人鞭背勅
　　颁厯
　　颁行麟德厯诏
　　更改闰月制
　　刑法
　　颁新律令诏
　　古不云乎万邦之君有典有则辨方正位体国经野故九畴之叙兴于夏世两观之法大备隆周所以禁暴惩奸宏风阐化安民立政莫此为先自战国纷扰恃诈任力苛制烦刑因兹竞起秦并天下隳灭礼教恣行酷烈害虐蒸民宇内骚然遂以颠覆汉氏拨乱思易前轨虽务从约法蠲削严科尚行葅醢之诛犹设锱铢之禁字民之道寔有未宏刑措之风以兹莫致爰及魏晋流弊相沿寛猛乖方纲维失序下上替政散民凋皆由法令混讹条章错谬自斯以后宇县分戎马交驰未遑典制有隋之世虽云厘革然而损益不定踈舛尚多品式章程罕能甄备加以防文曲致览者惑其深浅异例同科用者殊其轻重遂使奸吏巧诋任情与夺愚民妄触动防罗网屡闻厘革卒以无成朕膺期受箓宁济区宇永言至治兴寐为劳补千年之坠典拯百王之余弊思所以正本澄源式清流末永垂宪则贻范后昆爰命羣才修定科律但今古异务文质不同丧乱之后事殊曩代因机适变救弊斯在是以斟酌繁省取合时宜矫正差遗务从体要迄兹歴稔撰次始毕宜下四方即令颁行庶使分曹简肃无取悬石之多奏谳平允靡竞锥刀之末胜残去杀此为非逺其修撰之人宜加官赏【武德七年四月】
　　纠劾违律行事诏
　　朕恭膺寳命抚临率土永鉴前王宪章典故虽文质逓变沿革不同而发号施令殊涂一揆皆所以成当世之典谟开生民之耳目纳之轨度令行禁止自律令班下积有嵗时内外羣官多不寻究所行之事动乖文防此乃臣有所隠民不见德与不令而诛何以异也斯岂守道履正狥公奉法者乎自今以后官人行事与律乖违者仰所司纠劾具以名闻【贞观元年八月】
　　颁行新律诏
　　象服画冠化隆上乗道德齐礼刑清中代暨乎大道既隠淳风已衰桁杨所以实烦手足为之无措自斯以降禁网愈宻太宗文皇帝拨乱反正恤狱慎刑杜浇弊之大源削烦苛之峻法道臻刑措二十三年玉几遗训皇令刋改朕仰遵先防旁求故实乃制太尉杨州都督无忌开府仪同三司勣尚书左仆射行成光禄大夫侍中髙季辅右丞段寳太常少卿令狐德棻吏部侍郎髙敬言刑部郎中贾名行等爰逮朝贤详定法律酌前王之令典考列辟之旧章适其轻重之宜采其寛猛之要使夫画一之制简而易从约法之章疎而不漏再移期月方始勒成宜颁下普天垂之来叶设而不犯均被上皇凡在羣臣逮于列岳其务在审慎称朕意焉【永徽二年九月】
　　法司及别勅推事并依律文诏
　　朕闻大小之情义重前诰哀矜勿喜道光遐册朕恭膺寳业嗣临亿兆留心听断劬劳日积一物乖方纳隍轸虑今既科格咸备宪制乆行讯鞫之法律条具载深文之吏犹乖遵奉肆行惨虐曽靡仁心在含气之伦禀柔脆之质乃有悬枷着树经日不脱身被五木连宵忍冻动转有碍食饮乖节残酷之事非复一途楚痛切心何求不得念及于此深以矜懐又投匿名书国有常禁凡厥寮庶咸应具悉近遂有人向朝堂之侧投书于地隠其姓名诬人之罪朕察其所陈皆极虚妄此风若扇为蠧方深自今以后内外法司及别勅推事并依律文勿更别为酷法其匿名书并宜准律处分庶使泣辜之事逺覃于四海防刑之防长垂于万年【永徽六年十一月】
　　恤刑诏
　　哀矜折狱义光吕训明慎用刑事昭姬彖朕以寡昧嗣登宸极思阐大猷式隆景运蹈氷弥惧属想于寰中驭朽弥竞驰襟于裕下虚已待物每从寛政如闻率土州县留狱尚繁困于囚系致于病死一嵗之中数盈二百葢由上乏亭育之化下乖尧舜之心深责在躬兴言多愧抑又闻之共成我理天下者其惟良二千石今之所任或亏政道未详钦恤之防茍狥苛刻之情幽絷困滞证逮遐广寒暑相袭风露交侵淹乎年嵗成其疾苦加以杖笞失度桎梏违方巧诋深文生全安在狱市之寄何其爽与自兹以后宜革前弊罪无大小不得稽留其囚疾患及轻罪并笞杖等虽法有恒规恐典吏妄生威福官人不存检校或顔靣嘱请触以之若仍旧不悛当加重罪布告天下知朕意焉【龙朔二年八月】
　　颁行新令制
　　门下葢大帝临下覆帱之德彰焉圣人在上财成之迹着焉然则统天理运防政令不能通其道经国训人非涣汗无以宣其化故羲爻演繇后以施命诰四方虞典记言帝乃敷文被九域岂惟遒人振铎理存乎阐教象阙悬书义在于垂法虽时分歩骤必循先甲之规代变骊騵无革违名之轨既而淳源已徃浇风渐扇奸宄于是萌生谲诈以之飚起相彼羣俗颇乖于信义顾兹庶尹罕嗣于忠勤尺一交驰徒有书亭之弊五条间出犹招挂壁之讥非所谓光阐帝图作为人极者也由此緑绨爰降尤慎于繁冗黄素所施弥崇于喻晓皇家创业抑扬前古粤在贞观大启宪章浃声教于幽潜烛文明于区宇鸿池衍诰统理详宻螭钮腾文规模宏逺固以贻厥将来悬诸日月朕祗肃鸿业恭临寳位握千载之祯符承百王之末绪凝神闲馆托轩梦以忧人采诵康衢用尧心而拯物然以万机事广恐听览之或遗四海务殷虑缉采之多厌南宫故事综覆已殚内史旧章捜罗殆尽自御宸扆每懐氷谷身虽处于岩廊情寔系于亿兆比者在外州府敷陈表疏示下诸司亦多奏请朕以为帝命多绪范围之防宏王言如丝弥纶之道洽前后处分因事立文嵗序既淹条流遂积览之者滋惑行之者愈怠但政贵有恒词务体要道广则难备事简则易从故自永徽以来诏勅俱令沙汰详稽得失甄别异同原始要终捐华摭实其有在俗非便事纵省而悉除于时适宜文虽繁而必録援义删定以区分上禀先规下齐庶政导生灵之耳目辟风化之声牖俾夫施之万祀周知训夏之方布之八埏共识司南之路仍令所司编次具为巻帙施行此外并停自今以后诸有表奏事非要切并准勅令各申所司可颁示普天使知朕意【仪鳯元年十二月五日】
　　申理寃屈制
　　门下大帝降览无幽不烛下人上诉在屈必申将使处岩廊者户牖絶千里之遥御亿兆者阍庭无九重之隔故尧推心以抚俗业济天下汤克已以察寃惠孚海内朕祗膺厯嗣寅奉璇图常居安以戒危每在得而思失虑一夫之弗获忧万方之罪已为承平既久区防至广州邑相望众庻殷阜事繁则诈起法弊则奸生念兹寃滞载懐悱恻是以频发诏书庻防息讼比命申理未副朕懐百姓虽事披论官司不能正断及于三司陈诉不为究寻向省告言又却付州县至财物相侵婚田交争或为判官受嘱有理者不申或以按主取钱合得者被夺或积嫌累载横诬非罪或肆忿一朝枉加杀害或频经行阵竟无优赏或不当矢石便获勲庸改换文簿更相替夺或于所部慿情织作少付丝麻多収绢布或营造器物耕事田畴即役履功雇无半直又境内市买无所畏惮虚立贱价抑取贵物寔食贪利以侵人乃据详估以放罪或进退丁户等色多有请托或解补省佐之流专纳贿赂或徴科赋差防兵防无钱则贫弱先充行货则富强获免亦有乡邑豪族容其造请或酒食交徃或妻子去还假托威恩公行侵暴凡如此事固非一绪经歴台省徃来州县动淹年嵗曽无与夺欲使元元何所控告见在京师讼人宜令朝散大夫守御史中丞崔谧朝散大夫守给事中刘景先朝请郎守中书舎人裴敬彞等于南衙门下外省共理寃屈所有诉讼随状为勘其当理者速即奏闻无理者示语发遣其有虚相搆架浪扰官司若经处分諠诉不絶者宜即科决使知惩劝仍限今年十二月内使了其在外州县所有诉説寃滞文案见未断絶者并令当处速为尽理勘断务使甘伏勿使淹滞若处断不平所司糺察得寔者所由官人随即紏付可布告遐迩使知朕意【仪鳯二年十一月十三日】
　　颁律令格式制
　　门下朕闻唐虞膺箓画象而人知禁夏商御图设刑而罪不息周秦以降沿革罕同汉魏而还条流浸广虽或轻或重一弛一张义在于训人事期于肃物然则刑辟勿用见称于昔典法令滋章贻讥于前哲朕情在爱育志切哀矜踈网恢恢寔素懐之所尚苛政察察良夙心之所鄙方冀化致无为业先刑措近见所司进律令格式一一自观至于经邦成务之规训俗惩违之范万目咸举一事无遗但能奉以周旋守而勿失自可悬诸日月播之黎庶何事不理何化不成先圣忧勤万务遗念庶绩或虑湏有弛张所以泛令删定今既纲维举法制宏通理在不刋义归无改岂可更有异同别加撰削必年月久逺于时用不便当广延羣议与公卿等谋之今未有疑无容措笔其先定律令格式之本宜早宣布凡厥在职务湏遵奉輙造异端妄逾轨躅者咸禁除之庶用刑符于画一守法在于无二内外寮宷知朕意焉【文明元年四月二十六日】
　　减大理丞废秋官狱勅
　　鸾台崇德简刑列辟之彞范并官省事有国之良图圣人执契以乘时道苞干大善政改而驭俗义叶鼎新朕处荷先基恭临下土运一心之浅虑忧四海之羣生驭朽载兢践氷惟惕幸赖九垂祐七庙宣灵天地以清风雨咸若菽粟登稔疆徼无虞茂祉日繁休祯嵗集答昊穹之睠命顺亿兆之识知苍璧灵坛展严禋于上帝黄金秘牒追显号于前王大典聿申鸿符允畅斯寔祖宗之遐庆函夏之多福岂朕虚薄能臻此乎但万嵗初元肇开昌歴九章恒宪甫释严科逺近无缧絏之冤老幼有歌谣之乐人皆迁善政在惟新丹笔刑官已絶理梧之听黄沙狱户将为鞠草之而法禁之曹宷寮斯众司刑一局便有八丞既罕囚徒静无推案岂烦多士虚习夏书宜减二员俾从他职文昌国府建礼天闱庶政是归具寮攸仰谅青缣之美地非頳服之攸居虽复时有申谳颇湏听断两造之文必具五词之理易穷讵假狴牢方甄枉直仙台置狱甚为非宜今欲总撤踈罗宁可别施囹圄其秋官狱即宜除毁朕既深居秘宇不能遍览绵区唯仗时贤共康天下州牧县宰寄重亲人僚守勾曹任惟纲纪百姓或有所犯必湏尽理推寻审知罪状分明方可禁身科断不得才闻小过遽絷圜扉髙下其心同叔鱼之鬻狱轻重其手爽定国之平刑黠吏崇奸恣其干没要囚多滞积以炎凉有一于兹当加贬谴幸悉心而慎罚同底绩以胜残伫宏勿辟之规用阐无为之化将使三千之罪永絶于当年岂惟数百之刑仅寛于昔代布告天下识朕意焉【登封元年十月十一日】
　　申寃制
　　门下九重深非访问之可闻万邦遐旷因表防而方逹朕尊居黄屋心念苍生防物不安每切纳隍之虑一人失业更萦宵旰之懐思欲下情上通无令拥隔所以明四聪者也其官人百姓等有寃滞未申或狱讼失职或贤才不举或进献谋猷如此之流任其投匦凡百士庶宜识朕懐【神龙元年二月二十七日】
　　诉事人先经州县勅
