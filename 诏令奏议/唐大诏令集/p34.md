<!-- { "loadSidebar": true } -->
　　门下昔明王临御之理立德于至道茂绪于惟亲朕嗣守丕图祗若鸿训未尝不稽古建于邦家厉精以奉宗祖况洎汉而还封册之重抑有前典焕乎彞章当知子之敢私亦内举之良媿第八男秘粹和包美谨厚自居践礼乐之德文佩诗书之义府第九男祚生而向善夙赋好谦克明教导之风蔚有端庄之质第十男祺后星増润甲观呈祥妙彰岐嶷之姿雅得聪明之性又并标嘉器皆禀温文慰沃且多宠数宜举爰择重地式崇其名于戏防乃修持服诸训顺俾盛磐石之固允膺典礼之崇勉树令徽各钦休命秘可封景王祚可封辉王祺可封祁王【干宁四年十月】
　　封雅王琼王制　　　　　　　　张元晏
　　门下成周之建藩翰也本以宗盟大汉之分茅社也先诸子弟推强干弱枝之义遵自家刑国之文用能夹辅公朝尊奬王室朕上承宗庙下抚黎元固安万邦恵绥羣品事必在于师古理宁系于徇私爰举旧章式于令典十一男祯忠肃挺志清明在躬孝敬本于生知端粹资乎神授蕴题鞭之妙思纂置醴之前规第十二男祥美秀呈姿温文毓德体寛雅以成性恃愿防而立身踵为善之懿图继好学之休誉咸在龆龀克守义方必当益茂清徽俱为令器是用各分圭瑞并列封疆申以渥恩委之善地于戏当绮纨之歳膺茅土之荣雁序聨芳犬牙锡壤尔宜简以位众俭而在公善友应徐敬师申白交修鲁卫之政俾取虞芮之风往惟钦哉服我丕谋祯可封雅王祥可封琼王仍令所司择日备礼册命主者施行【光化元年十一月】















　　唐大诏令集巻三十三
　　钦定四库全书
　　唐大诏令集巻三十四
　　宋　宋敏求　编
　　诸王
　　册文
　　册梁州都督汉王元昌文
　　册徐州都督徐王元礼文
　　册荆州都督荆王元景文
　　册潞州都督韩王元嘉文
　　册遂州都督彭王元则文
　　册雍州牧左武侯大将军越王泰改封魏王文
　　册洺州刺史郯王恽改封蒋王文
　　册岐州刺史许王元祥改封江王文
　　册扬州都督沛王贤文
　　册殷王旭轮文
　　册翼王轮文
　　册汴王邕文
　　册鲁王求文
　　册魏王佾文
　　册凉王侹文
　　册蜀王佶文
　　册景王秘文
　　册辉王祚文
　　册祁王祺文
　　册雅王祯文
　　册琼王祥文
　　册文
　　册梁州都督汉王元昌文　　　岑文本
　　维贞观十二年四月已卯皇帝使某副使持节册命曰于戏夫易陈利建道贯三才称夹辅业隆百世是以周之鲁卫式固维城汉之梁赵克隆磐石惟尔使持节都督梁洋集璧四州诸军梁州刺史汉王元昌防闻教义器识聪敏早开土宇礼数优崇逷矣南郊襟带西蜀按部之重茂亲是寄持民之誉期月有闻是用锡以茅赋备兹典册爰誓山河永作藩屏朕闻曰事君尽礼资于孝敬为政以德始于仁厚故士无贵贱由之者扬名时无古今背之者殄行钦哉尔其执心于忠孝践行于俭约无好逸豫以犯非礼无纵嗜欲以迩宵人明率旧章永保疆土可不慎欤
　　册徐州都督徐王元礼文
　　于戏惟王建都惟圣垂范安兆民者实敦亲戚固鸿业者必树藩卫惟尔使持节都督徐谯泗三州诸军事徐州刺史徐王元礼器能明敏业履详和防闻诗礼早膺车服海岱及淮俗兼齐鲁胙土按部佥曰尔谐是用斟酌前代率由令典俾屏廼辟尔后昆朕闻曰友于兄弟施于有政弗学靣墙莅事维烦求大训兹为要道往钦哉尔其执心于忠孝践行于俭约无好逸豫以犯非礼无纵嗜欲以迩宵人明率旧章以保疆土可不慎欤
　　册荆州都督荆王元景文
　　夫建官之道实资明德列尊之义必俟茂亲故晋郑佐周功宣于寅亮间平辅汉业崇于藩屏惟尔业髙雍肃器怀防懿防禀庭训早膺朝宠仁恕闻于封畿防平着在方岳荆衡作镇江汉为纪包括巴汉之域跨蹑吴越之郊塞帷尔谐分珪佥属备兹令典锡以休命奄于楚甸代为唐辅可不慎欤
　　册潞州都督韩王元嘉文　　　　岑文本
　　维贞观十二年于戏肇自黄唐洎乎汉晋莫不敦穆亲戚任用能贤咸胙疆土世为藩翰惟尔持节潞沁韩泽四州诸军事潞州刺史韩王元嘉识量沉厚德业尚修整夙禀趋庭之训早膺锡珪之宠上党奥壤地连秦晋开国之典攸归按部之誉允穆是用率由故实光备典章式固维城之永世朕闻诗书礼乐仁义之府也孝友忠信人伦之基也是以河间之贤在于修学东平之誉成于为善往钦哉尔其览载籍之防求圣贤之训戒兹邪僻以仁厚为心儆彼怠荒以重慎为德明乃服命勿替敬典可不慎欤
　　册遂州都督彭王元则文　　　　　岑文本
　　于戏葢五等肇自帝轩殷周不改其制六条创于有汉魏晋必循其道是知选贤建戚莫先于藩卫经邦致治允资于创举惟尔使持节遂普果合四州诸军事遂州刺史彭王元则幼称岐嶷夙禀义方褰帷汝颍之地声绩可纪建旟巴蜀之境民俗以康是用率由令典锡兹宠命尔子孙长为唐辅朕闻为臣子者践行继于忠孝处富贵者贻戚在于骄奢故能播美当时垂芳后裔往钦哉尔其鉴于经籍询于蓍见善如不及见恶如探汤无违礼以害身无纵欲以败俗夙夜匪懈罔有后羞可不慎欤
　　册雍州牧左武侯大将军越王泰改封魏王文
　　维贞观某年月某日甲子皇帝若曰于戏在昔哲后受命君临并建茂亲以为藩卫然古之列国今之按部循名或异立政则同皆所以共治黎元俱奬王室克隆鼎祚咸必由之惟尔雍州牧左武侯大将军越王泰生而韶敏幼而好学乐善不倦才艺日新地则维城礼优分器惟彼三魏寔号五都非亲勿居夹辅攸属是用命尔为使持节都督相卫黎魏洺邢贝七州诸军事相州刺史改封魏王之子孙长为藩翰古人有言皇天无私惟德是辅民心无常惟恵之怀往钦哉尔其鉴兹无自骄奢无迩邪佞兢兢业业以保尔茅土可不慎欤
　　册洺州刺史郯王恽改封蒋王文
　　于戏朕光膺寳图钦若前典崇穆亲之义固维城之业并锡之以土地授之以刺史爰誓山河永作藩翰惟尔洺州刺史郯王恽幼称岐嶷蚤闻诗礼式开土宇允备车服惟彼汉湘地兼旧楚作镇之重佥议攸归是用命尔为使持节襄州诸军事襄州刺史改封蒋王之子孙长为唐辅朕闻立身之基曰忠与孝为政之本曰礼与德行之则成名违之则防道详求大训莫此为先往钦哉尔其祗承诏命敦悦典经无奢侈以乖节俭无逸豫以亏谨肃聿修厥德垂徽永世可不慎欤
　　册岐州刺史许王元祥改封江王文
　　于戏葢王者受命圣人作则垂法度以经邦选贤戚以布政作屏王室莫先于胙土共治天下寔寄于班条惟尔岐州刺史许王元祥幼禀义方早有志尚地惟邢晋礼优河裴姑蘓奥壤旧吴是宅既作建牧必俟懿亲是用命尔使持节蘓州诸军事蘓州刺史改封江王之子孙世为唐辅朕闻孝敬忠贞人之美行也礼让仁恕政之善经也是以奉上者戒于邪僻御下者儆于骄傲然后能保其疆土和其民人往钦哉尔其鉴持身之规求为邦之道尊五美而屏四恶近君子而逺小人祗畏兢兢无替乃训可不慎欤
　　册扬州都督沛王文
　　维龙朔元年歳次辛酉十月癸亥朔十七日巳夘皇帝若曰于戏夫剪商统歴建侯以崇藩卫纂尧开运分土以光震闻故廼族茂麟趾经国之令图地利犬牙裁化之明凖惟尔雍州牧幽州都督上柱国潞王贤頴擢枢轴荣紫极姿仪暎彻占对淹凝机悟韶敏风徽简令雕镕信义振英挺于觹年苑囿文辞标秀发于髫日艺优楚沛道驾天人繇蚁层台舞鹤悬镜湛清襟于篁沼鼔芳誉于苹风是用命尔为沛王使持节都督扬和滁润常宣歙等七州诸军事扬州刺史左武侯大将军牧及勲官并如故而徐方奥壤泗水名区荣耀虞珪赏延汉砺加以作牧淮海式道京畿申大雅而厘风资乐善而德必宜靖防廼位克懋声猷光被宠重可不祗欤
　　册殷王旭轮文　　　　　　　上官仪
　　维龙朔二年歳次壬辰十二月丙戌朔六日辛夘皇帝若曰于戏夫握镜黄道经邦盛于建侯司契紫宸体国昭于宗翰故乃祚延郏鼎之业歴峻豊社之基惟尔第四子旭轮疏景星躔导源天汉继重离而接耀承少海而分澜秀质瑶华芳声金润天人之望夙彰髫绮大雅之规遽形襁褓幼智该于表潜识冠于黄中舟象垂风方惭性与封蚁宣誉终谢生知是用命尔为殷王上柱国往钦哉将用齐衡两献比迹二南雕藻珪璋粉泽仁义竹池逾浚棣屏増华受兹茅土可不祗欤
　　册冀王轮文
　　维总章二年歳次乙巳十一月景午朔二十二日丁夘皇帝使银青光禄大夫守司戎太常伯上骑都府崔余庆副使中御大监上柱国灵丘县开国男万俟肃持节册命曰于戏夫天垂景宿上躔帝子之宫地载兼山下列干男之域是以圣人之登必则大哲王之立遂开阶莫不磐石于周亲树良翰于宗懿故黄神命社降若水以疏封苍精建侯奄中都而锡壤用能克久寳祚式固鸿基茂绪蔼乎龙图盛业光于麟趾惟尔冀州大都督右金吾卫大将军上柱国豫王轮层汉毓灵上枝摛景瑶光甫荐允摽坠燕之祥玉牒初闻遽叶占熊之兆中和在已仁义为资洽艺通验贲驹之人【阙】潜几应物见巨象之浮舟识茂髫辰神清绮歳趋庭承训孝敬极于观乔金殿经敏学逾于括羽擅三雍之雅对韫七歩之闳才足以道架河书声芬邺颂暨龙荒北镇鹓水东临海食之渠禀棱威而革暴鸣之俗感恵化以迁讹制杼垂风舎唐流咏若乃西河之地寔曰奥区就日分郊莅唐虞之旧国均霜辟野总虞夏之余盟式图尔居形胜斯在是用命尔为冀王其余官勲如故往钦哉尔其劳谦勉志乐善居心膺丹□之徽章崇緑车之宠秩受兹中壤用保大藩允廸前修无或僭度维城之寄可不慎欤
　　册汴王邕文　　　　　　　　　　苏颋
　　维景龙四年歳次庚戌五月辛亥朔二十八日戊寅应天神龙皇帝若曰易不云乎义崇于利建书不云乎道尚乎敦睦故知树藩屏者以奉先王之言强宗室者乃归诸父之咨尔光禄大夫行秘书监检校殿中监知陇右三使仗内诸闲廐上柱国嗣虢王邕尔门膺鲁拜地冠虞封本以忠孝仁义之规成乎宣慈惠和之业恩穷占雨沛经不测其精词髙赋月陈诗莫逾于丽匪惟政修中夏称于虢叔固以姻连外戚宠则吾姨遂能在位不骄卑谦自牧造次何者宁忘服儒从容谓之最乐为善加以望隆才位声轶典司动则有常静而能晓载刋三豕委于杀青爰捧六龙廐填于伏皁故可以荣絶乎四履位徼乎九就夫陈留者徙梁之邑在浚之郊井邑遂割于鸿沟舳舻逺通于巨壑虽帝尧遗俗国中承重厚之风而王武旧邦天下擅膏腴之地亲既贤矣我图尔居是用命为汴王于戏尔其敏厥行祗厥典思不怠畏不法取则前鉴罔贻后羞作我唐藩以恵于汴土慎之哉其保朕之休命
　　册鲁王永文
