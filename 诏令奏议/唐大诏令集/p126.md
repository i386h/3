<!-- { "loadSidebar": true } -->
　　朕以寡徳纉承鸿业十有四年矣顷属蛮冦猖狂王师未息朕忧勤在位爱育生灵遂乃尊崇释教致敬门迎请真身葢为万姓祈福今者观覩之众隘塞路岐载念陛庭寝兴在虑嗟我黎人防于刑辟况渐当暑毒系于缧絏或身积幽寃有伤和气或门连追扰有妨农务其京畿及天下州府见禁囚徒除十恶五逆故意杀人官典犯賘令造毒药放火持仗开发坟墓外其余罪无轻重莭级逓减一等其京城军镇限两日内疏理讫闻奏天下州府勅到三日内疏理闻奏【咸通十三年四月】










　　唐大诏令集巻一百十三
　　钦定四库全书
　　唐大诏令集巻一百十四
　　宋　宋敏求　编
　　政事
　　祥瑞
　　诸符瑞申所司诏
　　不许奏祥瑞诏
　　令诸道不得奏祥瑞诏
　　医方【疾病附】
　　诸州置医学博士勅
　　牓示广济方勅
　　颁广利方勅
　　三卫彍骑疾病给食料勅
　　收
　　收隋末丧乱骸骨诏
　　掩暴露骸骨诏
　　突厥骸骨诏
　　刬削京观诏
　　收隋朝征辽军士骸骨诏
　　埋暴露骸骨勅
　　收阵亡将士及慰问其家口勅
　　收京城骸骨诏
　　禁锢
　　禁锢隋朝弑逆子孙勅
　　杨素子孙不得任京官制
　　杂録
　　隋代公卿不预义军者田宅并勿追収诏不许言中兴勅
　　改丹水为懐水勅
　　江王下教
　　祥瑞
　　诸符瑞申所司诏
　　自昔帝王受天明命其有二仪感徳百灵锡祉莫不君臣动色歌颂相趋朕恭承大寳情深夕惕每见表奏符瑞慙恧増懐且安危在乎人事吉凶系于政术若时主昏虐灵贶未能成其美如治道休明咎徴不能致其恶以此而言未可为恃今后麟鳯龙大瑞之类依旧表奏自外诸瑞宜申所司奏者唯显瑞物色目及出见处更不得茍乗虚饰徒致浮词【贞观二年九月】
　　不许奏祥瑞诏
　　朕以寡昧纉承丕业永思至理所寳惟贤至如嘉禾神芝奇禽异兽葢辅化之虚美也所以光武形于诏令春秋不书祥瑞朕诚薄徳思及前人自今已后所有祥瑞但令依式申报有司不须闻献其珍禽奇兽亦宜停进宣示天下知朕意焉
　　令诸道不得奏祥瑞诏
　　朕以菲徳祗膺大寳深求理本将致时雍以慈惠恭俭为休徴以人和年丰为上瑞夙夜思省无以过之至于嘉頴连理之祥飞禽走兽之异出自邦国来献阙庭虚推功徳非予所尚嵗晏奏陈于清庙元正列荐于上朝探讨古今亦无明据恭惟灵圣岂候荐闻事匪经常允当厘正庶使溥天之下知予务实之心其诸道应有三等祥瑞并不得更有闻奏亦不要申牒所司其腊飨太庙荐献太清宫并元日受朝奏祥瑞仪注宜停
　　医方【疾病附】
　　诸州置医学博士勅
　　勅神农尝草以疗人疾岐伯品药以辅人命朕铨览古方永念黎庶或荣卫内拥或寒暑外攻因而不救良可叹息今逺路僻州医术全少下人疾苦将何恃赖宜令天下诸州各置职事医学博士一员阶品同于録事每州冩本草及百一集验方经史同贮其诸州于録事各省一员中下州先有一员者省讫仰州补勲散官【开元十一年七月】
　　牓示广济方勅
　　朕顷者所撰广济方救人疾患爱民育物惠彼黎元特念僻逺之家未能缮冩闾阎之内或有不知傥医疗失时因至天横性命之际宁忘恻隠宜命郡县长官就广济方中逐要者于大板上件録当村坊要路牓示仍委采访使勾当无令脱错【天寳五年八月】
　　颁广利方勅
　　勅立国之道莫重于爱民育物之心期臻于夀域故安其性命顺其莭宜使六气不差百疾不作斯亦救人之要也朕以聴政之暇思及黎元母虑温湿不时壅欝为疠或僻逺之俗难备于医方或贫匮之家有亏于药石失于救疗遂至伤生言念于兹载深忧轸属春阳在候寒暑方交闾里之间颇闻疾患每因服饵尤感予遂阅方书求其简要并以曽经试用累验其功及取单方务于速効当使疾无不差药必易求不假逺召医工可以立救人命因加纂集以便讨寻类例相从勒成五巻名曰贞元集要广利方宜付所司即颁下州府闾阎之内咸使闻知
　　三卫彍骑疾病给食料勅
　　育物者所贵于从宜养人者必资于遂性况加疾苦岂忘哀矜内外廊三卫彍骑等如闻因当上染患者番满之后既不胜致还乡又不容在职掌思彼进退无据何所依投沟壑是忧岂谋朝夕永言及此深轸于懐自今已后如有此色宜移就三卫厨给食料将养各委左右金吾将军存意检校所须药物仍与太常计防量事供拟并差医人救疗其诸门及街铺职掌人等各委将军以当卫诸色残官等且量事支给其医药宜准内外廊例自余色当畨人等有疢疾者并准此处分其有身死者各委所由随事埋瘗当日牒报本贯令家人亲族运致还乡【天寳三年八月】
　　收
　　收隋末丧乱骸骨诏
　　自隋室不纲政刑荒废戍役烦重师旅荐兴元元无辜堕于涂炭转死沟壑暴骨中原室党沦亡邑居散逸坟陇靡托营魂无归朕受命君临为民父母率土之内情均亭毒一物失宜寝兴轸虑念兹道殣义先吊恤虽复令已颁下普遣埋犹恐吏不存心收未尽宜令州县官司所在奉行掩骼埋胔必令周悉使邮亭之次先复逰魂窀穸之下各安所厝姬文惠化恩及枯骸庶踵于前此焉非类【武徳年】
　　掩暴露骸骨诏
　　隋运将尽羣凶鼎沸干戈不息饥馑相仍流血成川暴骸满野朕往因军旅周览川原每所临视用伤心虑自祗膺寳命义切哀矜虽道谢姬文而情深掩骼诸色骸骨暴露者宜令所在官司收敛埋瘗称朕意焉【贞观二年四月】
　　突厥骸骨诏
　　突厥种落往逢灾疠疾疫饥馑殒丧者多暴骸中野前后相属幽魂靡托醪奠无所本官矜悼有懐恻隠宜令所司于大业长城以南分道巡行但有骸骨之所酒酺致祭速为埋务令周悉以称朕意【贞观四年九月】
　　刬削京观诏
　　甲兵之设事不获已义在止戈期于去杀季叶驰竞恃力肆威锋刃之下恣情剪馘血流漂杵方称厥意尸若乱麻自以为武露骸封土多崇京观徒见安忍之心未掩骼之礼静言念此悯叹良深但是诸州有京观无问新旧宜悉刬削加土为坟掩蔽枯朽勿令暴露仍以酒酺致奠焉【贞观五年二月】
　　収隋朝征辽军士骸骨勅
　　诏自隋师渡辽时非天賛从军士卒骸骨相望遍于原野良可哀叹掩骸之义仰惟先典其令并収之【贞观十九年四月】
　　埋暴露骸骨勅
　　移风易俗主化之大猷掩骼埋胔时令之通典如闻江左百姓之间或家遭疾疫因此致死皆弃之中野无复安情礼都阙一至于斯习以为常乃成其自今已后宜委郡县长官严加诫约俾其知禁勿使更然其先未者即勒本家収如或无亲族及行客身亡者仰所在邻封相共埋瘗无令暴露庶叶礼经诸道有此同者亦宜准此【天寳元年三月】
　　収阵亡将士及慰问其家口勅　贾至
　　勅自冦戎猾夏干戈不戢涉三载矣而忠臣义士死王事者何可胜言兹朕痛悼于厥心若挟疮痏是用枕戈寝胄亲总六师恃神祗之祐凴宗庙之灵亦兾尅清载造京邑近者诸军告捷屡摧贼众天意人事若将叶符而战士阵亡多委沟壑已令収瘗犹虑或遗抚存哀殁朕之所切宜令莭度使与郡县长官计防悉収骸骨埋致祭仍勘责姓名续行奏闻将褒赠其官爵优恤其妻子仍伸本道使者郡县勿差科其家庶乎幽明慰懐知王师之不得已也【至徳二年】
　　収京城骸骨诏
　　凢在生灵合登仁夀自逢艰阻多致伤残或冦盗为灾毙于锋镝或嵗时不稔道殣相望枯骨转尸多未埋瘗朕为人父母良深悯恻将何以示掩骼之礼希塟骨之仁永念前修岂言训其京城内外应有旧骸骨宜令京兆府即勾当収拾埋仍令中使与所申计防致祭【寳应年】
　　禁锢
　　禁锢隋朝弑逆子孙诏
　　宇文化及弟智及司马徳戡裴防通孟景元礼杨览唐奉义牛方裕元敏薛良马举元武达李孝本李孝质张恺许仁令狐行达席徳方李覆等大业季年咸居列职或恩结累世任重一时乃包藏凶慝罔思忠义爰在江都遂行弑逆罪百阎赵衅深枭獍虽事是前代嵗月已乆而天下之恶古今同弃宜从重典以励臣莭其子及孙并宜禁锢勿令齿叙化及既为魁首僣窃名号一门之内凶恶尤甚但其弟士及不预逆谋虽云昆季仅免诛戮委賛皇朝勲庸克着彰善瘅恶伸有旧章士及一房不在此例布告天下咸使闻知【贞观七年正月】
　　杨素子孙不得任京官勅
　　隋尚书令杨素昔任前朝早荷殊遇禀凶邪之徳懐谄佞之才惑乱君上离间骨肉摇动冢嫡宁唯掘蛊之祸诱扇后主卒成请蹯之衅隋室丧亡葢唯多僻究其萌兆职此之由生为不忠之人死为不义之身虽幸免子竟族诛斯则奸逆之谋是其庭训险薄之行遂成门风刑戮虽加枝仍在岂可复随近侍齿列朝行朕接统百王恭临四海上嘉贤佐下恶贼臣常欲从容于万机之余褒贬于千载之外况年代未逺耳目所存者乎其杨素及兄弟子孙已下不得令任京官及侍卫【圣厯三年五月】
　　杂録
　　隋代公卿不预义军者田宅并勿追収诏
　　隋政不纲行止无度东西驰骋靡嵗获宁遂使父子乖离室家分拆亲老絶晨昏之养婴孙无抚育之恩人懐恋本之心家有望乡之叹朕上膺灵命下字黔黎一物失宜情深轸悼思俾惠泽逮于鳏寡其隋代公卿以下爰及民庶身往江都家口在此不预义军者所有田宅并勿追収若困穷粮食交絶具録名簿速加赈赡【武徳元年七月】
　　不许言中兴勅
　　勅朕承天宰物光宅中区嗣祖宗之丕基承圣善之洪业向明冕扆实奉成规往自永淳至于天授奸臣称乱运不安则天大圣皇后思顾托之隆审变通之数忘已济物从权御宇四海由其率顺万姓所以咸宁唐周之号暂殊社稷之祚斯永天寳实固所由于兹朕所以抚璇玑握金镜事惟继体义即纉戎岂若文叔之起舂陵少康之因陶正中兴之号理异于兹宜革前非以归事实自今已后更不得言中兴其天下大唐中兴寺观宜改为龙兴寺观诸如此例并即令改【神龙三年二月】
　　改丹水为懐水勅
　　勅不息恶木渴盗泉行道之人避恶名也朕尝览上古记称秦坑赵卒血流丹峪名其水为丹水者方经此路懐古恻然邑号获嘉地称修武前王故事将有所凭宜改丹水为懐水改丹水府为懐仁府其乡里名号亦仰州长官随事改易【开元十三年三月】
　　江王下教
　　大行皇帝聴断英明临下以法将期致理以靖区宇而奸凶搆祸矫宣遗言不询羣臣専断神器寡人义重君臣毒甚手足乃亲率左右防军中尉心腹近臣及诸职事官等并左右神策六军使兼诸军使及将士并飞龙将士等捜擿伏慝大擒诸贼或血刃当辜或赴井而毙其头首刘克明田务澄王嘉宪石定寛等二十八人并正刑书罔有漏逸此皆宗社威灵文武协力岂伊菲薄敢贪天功凡百多士中外藩岳致兹刷愤哀庆当同大行皇帝正柩于太极殿前率依光陵故事有司条上务尽诚敬其宰司空平章事裴度当摄立功将士莭级各有优赏布告遐迩咸使闻知【寳歴年】














　　唐大诏令集巻一百十四
<史部,诏令奏议类,诏令之属,唐大诏令集>
　　钦定四库全书
　　唐大诏令集巻一百十五
　　宋　宋敏求　编
　　政事
　　慰抚上
