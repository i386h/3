<!-- { "loadSidebar": true } -->
　　朕闻元皇纂厯则天地以裁规大圣握图法隂阳以施化故能牢笼品陶铸生灵敷景运于休期阐宏基于光宅有隋失驭率土分崩赤县为禾黍之塲苍生遇涂炭之酷我高祖神尧皇帝龙兴汾晋鳯起寰区除枭獍而安八荒剪鲸鲵而清四海太宗文武圣皇帝膺昊穹之厯数鼓雷电之雄威服逺冠巢燧之前开邉越羲农之际鸿名迈于三五茂绩隆于徃初髙宗天皇大帝禀雷泽之祯符降天纵之神噐湛恩所被匝乾坤覆载之乡至化所覃尽舟车所通之境抚璇丹极辑瑞苍岩天平地成淳风启千年之运乐和礼备寳祚隆三圣之基逖聴王猷馨闻帝载朕以虚薄防奉睿图夙懐兢业不遑寝食幸穹昊贻佑宗社延祥河荐合天之符洛出永昌之箓时和嵗稔逺肃迩安斯皆先徳所延屡彰嘉贶自恭临亿兆已积炎凉尚想希风未臻于至道顾循菲徳媿切于深衷思顾托之恩再阐混元之始夫以穹列象三辰所以丽天厚载含章五行于焉纪地易曰三五以变错综其数通其变遂成天下之文极其数遂定天下之象火水相变其卦为革彖曰天地革而四时成言五徳更相生变革万物故帝者改政施教明受之于天下定之于人者也仲尼曰其或继周者虽百代可知葢以文质相因法度相改故矣是以伏羲髙阳有周皆以建子之月为正神农少昊陶唐有殷皆以建丑之月为正轩辕髙辛夏后汉氏皆以建寅之月为正后虽百代皆可知者以此虽遭遇不同步骤殊致未有不表明轨物以章灵命之符者也我国家创业有意乎改正朔矣所未改者葢有由焉髙祖草创百度因循隋氏太宗纬地经天日不暇给髙宗嗣位将丕训改作之事屡发圣謩言犹在耳永懐无及自五帝纉统三王驭宇或父子相承同体异徳或金木迭改应天顺人故纳麓登庸粤受终于文祖干戈革命必理厯于明时然则开元配永肇自阳来之旦统厯履端基于朔易之首孳萌发内气律由中品物任而昭苏生荡而敷革是知夏之人统不逮殷之地正殷之地正有殊周之天统元命所苞实在兹矣周公稽古制礼于成王之日汉髙握徳改元于武皇之代则知文物大备未遑于上业损益之道谅属于中平朕所以式遵礼经奉成先志今推三统之次国家得天统当以建子月为正考之羣艺厥义明矣宜以永昌元年十有一月为载初元年正月十有二月改腊月来年正月改为一月自载初元年正月一日子时已前大辟罪已下罪无轻重已发觉未发觉已结正未结正系囚见徒皆赦除之其叛逆縁及子孙杀祖父母父母部曲容女奴婢杀主不在赦限其与敬业虺冲并诸虺友或有往还其魁首已伏诛其支党事未发者并特从原免不得更相告言内外见任文武九品以上职事官并赐右爵之级天下百嵗以上老人版授下州刺史米粟五石帛十段九十以上版授上州司马米粟四石帛七段八十以上版授县令逋租悬调并丁夫杂匠卫士及有畨地等达畨及逃走应陪畨及徴课调者并特宜免放其欠负官物及盗诈三库物并不在赦限鳏寡孤独笃疾等不能存立者量加赈恤孝子顺孙义夫节妇旌表门闾终身勿事天下百姓年二十一身为户头者各赐右爵之级女子百户赐以牛酒明堂役工人未被恩者付司郎例定等级奏闻十五日内使了縁供明堂致死人其有未霑勲赐者亦宜准例酬给今年麦不熟处及遭霜涝之处并量放庸课州县好加检校勿使饥馑新年宣差科百姓稍有辛苦亦宜量加优恤蠲其徭役所司例处分供象州军百姓艰辛处未得复者宜给复一年洛州军谷徭役繁多代朔并忻等州行军及诸州供明堂木及铜处所司各例节级给复皇亲诸陪位未出身者量材处分已出身者赐勲一转富啇大贾衣服过制丧葬奢侈损废生业州县相知捉搦两京兼委金吾检校天下百姓皆湏嫁娶以时勿使外有旷夫内有寡女战亡人格外赠勲两转回授朞亲其子孤惸者州县给粮安养征镇人家口州县存恤劝课殷有之家助其营种勿使外人侵欺仍令所司刋定正礼乐删定律令格式不便于时者内外官五品已上各举所知九经文字集学士详正革其讹舛亡官失爵量加叙録长流人移别流人移贯人降授官人反役縁逆人用当及造罪过特处分者虽未至前所并不在赦限西府功臣及晋府子孙屈滞者量加収叙所司奏闻亡命山泽挟蔵军噐百日不首复罪如初敢以赦前事相告言者以其罪罪之率土之内赐酺三日赦书日行五百里朕又闻之人必有名者所以吐情自纪尊事天人是故以甲以乙成汤为子孙之制有有象申繻明徳义之由朕今懐柔百神对上帝三灵眷祐万国来庭宜膺正名之典式敷行政之躅宜朕以瞾爲名自卦演龙图文开鸟迹万人以察百工以乂所以敷政道宣明礼乐指事防意改易异涂转注像形屈伸殊制周宣博雅史籀兴古篆之文尼父温良丘明述春秋之自诸侯力争姬室寖微离为二周分成七国法律异令田畴异亩言语异声衣冠异制秦兼天下刬灭古文卒屡兴兵车嵗动官狱繁鹜爰创书自着秦文肇兴八体刻符兼于大篆摹印逮于殳书两汉因之九千余字张敞杜邺讲学于前杨雄甄豊校理于后魏晋以降代乏名儒穿凿多门形声转缪结造新字附防其情古今讹舛稍益繁布书画无端平之体鱼鸟増奔放之容转相仿效日滋月甚遂使后生学徒罔知所据先王载籍从此湮沉言念浇漓情深悯悼思返上皇之化伫移季叶之风但习俗多时良难顿改特创制一十二字率先百辟上有依于古体下有改于新文庶保可久之基方表还淳之意昔在包牺开木徳之运轩辕应土行之序循环终始布在方册莫不绩着帝猷功宣皇道方列三微之统乃膺五行之厯虽则盛比共工强逾嬴政齐桓晋文之业大彭豕韦之美才为霸者岂登帝箓自炎精荡覆王风哀思汉氏蒙尘中原离析当涂逆取但肆兵威典午専权无闻徳化故三国鼎峙五胡幅裂或道乖嗣徳或业匪孙谋良由取之不以乐推失之在乎虐用者也及齐梁窃据僻在江淮周魏勃兴奄宅咸洛虽变夷从夏号令惟行于境内而智小谋大声敎不通于天下隋之御极陈氏犹存开皇之中才闻混一嗣主失道俄至分崩七八年间生人冺絶秦项之酷犹未之半开辟已来盖未之有我国家祖宗积徳文武重光仁风被于四表英猷冠于三代易不云乎天地之道恒乆而不易者也仲尼曰善人为邦百年可以胜残去杀则知圣王久于其道而天下化成矣自魏至隋年将四百称皇僭帝数十余家莫不废王道而立私权先诈力而后仁义勲未逾于列国徳不渐于霸图虽复时合诸侯一匡区域而晋武践祚茂烈多惭于水官隋帝乗时雄图不逮于秦氏惟彼二君闰位况区区者岂宜当三统之数者乎朕逖聴皇纲幽求帝典定王伯之真伪洗生人之耳目庶叶三推之美光宣五帝之次况当布政景化维新太初开厯上元伊始宜以发挥大寳申明厯数恢皇家正土之符继炎刘真火之序摛之罔极垂之无穷以周汉之后为二王仍封舜禹成汤之裔为三恪有司求其苖裔即加封建其周隋宜同列国其嗣使祭焉布告遐迩咸知朕意主者施行
　　改元开元元年大赦天下制　　　苏颋
　　黄门圣人无心同于吹万上皇有道契于明一居天下之尊者莫大体其大以照临成天下之务者至公顺其公以康济故能稽昌厯考元符通于神祗格于上下鸿名不可以深拒盛典不可以固违斯岂在予而狥于物也朕以菲徳丕承圣训扫除欃枪保卫宗稷内问安以承志外聴理以推诚始自朝廷纳之以轨物加于蛮貊洎之声教欲令跂行啄饮含齿戴髪去其夭札蠲其疵厉毎兢兢于紫座宁自贵于黄屋而凡我羣辟顾斯兆庶以为人谋协从天意钦若王者人所归也帝者天之号也归之者以徳号之者以功然号以功成则功不可以不表归以徳厚则徳不可以不励朕猥属与能之运遂忘冲让之私将逮建寅之嵗首甫释建子之天统是用发挥景命受兹礼册夫循名者责实谋始者虑终勉而全之非敢自满所以克已思政惟懐永图惧弗胜荷用多慙惕赦令所作其来尚矣是则奸人之幸尝思奔马之喻朕但欲令其畏恶化之为善庶比屋可封岂开罗为惠朕之此志每用形言自昨冬序颇愆农泽洎简辰防日有司备礼则上天同云北风雨雪意者将乗广庆必得湛恩宜慿宥过之典以叶随时之义可大赦天下改先天二年为开元元年自开元元年十二月一日昧爽以前大辟罪已下已发觉未发觉已结正未结正系囚见徒咸赦除之云云礼尚于俭书戒于奢朕方归敦朴以存劝沮至于乗舆服御及土木之功蠲除樽节贵从简省王公已下宜识此心将欲先自朕躬兾能化行海内薛伯阳以凶魁之子合寘严刑縁尚主之恩特令远贬旋念从夫之礼深矜自我之出宜复旧婚再承新命可唐州别驾员外置同正员郭元振徃立大功保防于朕顷因阅武颇失军容责情放逐将收后効可饶州司马员外置同正员朕闻罪不相及先王之制叔向岂坐于凶弟展禽见称于哲兄刘不以刘伟获辜王导不以王敦废职崔涤为其兄湜搆祸每进欵诚事朕有年心则无隠忠邪既判赏罚宜均俾践储卿式彰臣节可太子仆员外置同正员国初以来宰相及实封功臣子孙一房沈翳未承恩者令所司访择有才用者量加擢用周朝酷吏来俊臣周兴之徒残害宗枝毒害良善永言及此深所叹恨其酷吏有身在及酷吏子孙亦令所司勘防甄别处分诸军将士有年嵗深久所由要籍或不得选集及未叙劳効咸委军将据实奏闻仍令所司早勘处分及诸军将佐搃管以上自今已后冬正束帛一准京官例给亡命山泽挟藏军器百日不首复罪如初敢以赦前事相告言者以其罪罪之赦书日行五百里布告遐迩咸使知闻主者施行
　　改元天寳赦
　　古先哲王之致理也皆上顺天心下稽人事时令賛发生之徳灵符叶纪年之称考彼前载斯为大猷恭惟烈祖元皇帝天寳锡庆象帝之先垂裕后人重光五圣自朕嗣守丕业洎三十年实赖宗社降灵昊穹孚祐万方无事六府惟修寰宇晏如庶臻于理然则乾元在上仁覆为首皇王临下惠化攸先恩善贷用广滋育尊道寳而建元畅风于不宰况属阳和布气献嵗发生宜覃在宥之恩式降惟新之泽可大赦天下改开元三十年为天寳元年自天寳元年正月一日昧爽已前大辟罪已下罪无轻重已发觉未发觉已结正未结正系囚见徒常赦所不原者咸赦除之诸色左降官并其流人未经量移者亦与量移禁麛卵以遂生成自今已后毎年春天下宜禁弋猎采捕如闻百姓之内或有户髙丁多茍为规避父母见在乃别籍异居宜令州县勘防其一家之中有十丁以上者放两丁征行赋役五丁已上者放一丁即令同籍共居以敦风教天下侍老八十已上者宜委州县官毎加存问仍量赐粟帛侍丁者令其养老孝假者矜其在丧此王政优容俾申情礼而官吏不依令式多杂役使自今后不得复然国之急务莫若求才顷者虽屡搜扬士庶尚虑遗逸更宜精访以副虚懐其前资及白身人中有儒学博通及文词秀逸或有军谋越众或武艺絶伦者委所在长官具以名荐若乃我风化实惟方岳必伫其人以膺共理其京文武官五品以上清资并郎官据资厯人才堪为刺史者各任封状自举但文宣垂训事必正名而黄钺古来以金为饰金者应五行之数有肃杀之威去金称黄理或未当其黄钺宜改为金钺副威武之义焉内外文武九品已上各赐勲两阶前王重典在乎祭祀况属惟新事宜昭告五岳四凟名山大川诸灵迹及自古帝王忠臣义士并令所司由本州县致祭
　　改天寳三年为载制
