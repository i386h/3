<!-- { "loadSidebar": true } -->
　　复先减官员勅
　　赐常叅官钱勅
　　置上将军及増诸卫禄秩诏
　　朝臣薨卒给俸料赙赠诏
　　罢百官正衙奏事勅
　　停河南水陆运使等勅
　　停诸道度支营田使勅
　　停宰臣监捜诏
　　条贯两省台官导从诏
　　厘革选人勅
　　文武官防用诏
　　官制下
　　改太史监为司天台勅
　　建设邦都必资悬象分别曹署皆应物宜灵台二星主观察云物天文正位在太防西南今兴庆宫上帝庭也考符之所合置灵台宜取永宁坊张守珪宅以充司天台所司量事修理【乾元元年二月】
　　加散骑常侍员品诏
　　朕欲左右有人朝夕进善发自中禁刑于四方献替于可否之间论思于宻勿之际通天下之志断天下之疑作而行之道不逺矣与我共此者唯左右常侍乎散骑之班日亲帷幄切问近对之地文章侍从之臣贤不厌多才不厌盛寔将助益广以置官重其任者崇其位劝其善者厚其禄中书门下省各加置散骑常侍四员其官并为正三品禄俸之外优给杂料仍委中书门下商量处分必求望寔以寘周行臣哉邻哉汝为汝翼慎兹髙选副朕意焉
　　升中书门下品秩诏
　　春秋以九命作上公而谓之宰则宰臣者三公之职汉制中书令出纳诏命典枢宻侍中上殿称制防议政事魏晋以还益重其任职有分于公府事不综于尚书虽出纳启沃之谋未专宰相之称所以委遇斯大品秩非崇至于国朝寔执其政当左辅右弼之寄总代天理物之名典领百寮陶镕景化岂可具瞻之地命数不加固当进以等威副其位望侍中中书令宜升入正二品门下中书侍郎厯代清贵所掌要重多用此官叅于枢务以地则宻以阶未峻宜升入正三品式存班制永作典常其见任官宜依新升官品
　　减京畿官员制
　　夫计人而置官度事而赋任因时立制损益在焉吏足以理人人足以奉吏则官称其事禄当其秩然后上下相乐公私不匮昔光武时及魏太和中并减吏员兼郡邑致理之道此其一隅今连嵗戎旅天下凋瘵京师近甸烦酷尤重比屋流散念之恻然人寡吏多困于供贡欲其苏息不可得也设令亷耻守分以奉科条犹有禄廪之烦役使之弊而况贪猾纵欲动逾典章作威以虐下厚敛以丰已者乎古者惟置县大夫一人牧养百姓奚必贰佐分掌而后理耶且京畿户口减耗大半职员如旧何以堪之岂可以重困之人供不急之吏使人不倦其在变通制事之宜长安万年各减丞一员尉两员昭应减县丞一员主簿一员尉两员好畤同官羙原各减丞一员尉一员其所减官据阙便停如无阙简择勒停应得减官委吏部条件处分
　　停河南淮南等道副元帅制　　　常衮
　　勅古者分建戎号以张威武必因事而制亦有时而戢以天下征伐之重方镇之大宜有总一则以元老抚和之乃者国家平定之后复理之始与其休息则以诸侯训缉之自河之南至于沧海徃属难故久劳师徒连城之镇累百授钺之将十数主其经畧委在台臣号令耳目以之咨禀服柔灭叛罔不肃清今万里无尘思觧戎备况分阃之重各任勲贤悉心忧国所统皆理何必更有所属适重其烦军书取决又失要防息人罢镇诚亦便之河南淮南西山南东等道副元帅宜停其兵马宜充东都留守兵马张延赏宜权知东都留守事常休明宜充副留守兼东都镇守兵马使
　　减京兆尹以下俸钱制　　　　　常衮
　　勅辇毂之下封畿之内承前户口五千余万京兆禄廪不过二百石俸钱不过三十贯降至下吏差次可知自顷艰虞且逾星纪嵗有事邉之役人多尽室之行闾井萧然百不存一而府县之俸十倍平时官髙者因其使名数处请受位卑者假以职掌恣加优给致令所典之务移在他曹虽齐等伦顿异丰薄皆是常税之外重敛而供侵弊则多因循未改减我军国之用困其疲耗之人岂计人置官之意度农制禄之法也四方取则其若是乎比下诏书务于勤恤将求致理切于澄源遂委中书门下条録奏闻朕躬亲括巨细精详览其名实之状深叹过差之极革其既徃制在惟新爰据髙卑以之均节使人足以奉职吏足以资家务有不急悉皆除去仍量闲剧权省官员胥徒厮役亦有蠲减费用既少困穷自安唯出正租更无徴率其京兆府官及县官月俸除正断外不得輙有増加如判司叅军丞簿尉等有犯科録事叅军及县令如令长及録事军及少尹有犯坐京尹画一之令当在必因劝百之义固非末减各儆于位无近于刑
　　诫刺史县令録事叅军诏　　　　杨炎
　　勅防弛张刑政兴化阜俗使吏息贪汚之迹下无愁怨之声者不惟良二千石亦在郡主簿县大夫亲其教训举其纲目条察善恶惠养困穷方伯得以考其殿最故汉置刺史临课郡国周制官刑纠绳邦理其义明矣朕思举旧典以清时俗频诏长吏精择此官如闻近日犹有奸滥或未习政事素无令闻因依请托尸旷禄位邪枉附法愞弱废官人弊于下怨归于上闾井减耗贿政日闻岂所谓建明职守共副忧勤者也又别驾秩位颇崇若郡守废阙掌同其任旧制补署或匪其才一不称职则多伤害自今以后别驾县令録事军有犯赃私及暗弱老耄疾患不称所职户口流散者并委观察节度等使与本州刺史计防访察闻奏与替其犯赃私者便禁身推问具状闻奏其疾患者准式觧所职老耄暗弱及无赃私才不称职者量资考改与员外官余官准前后勅处分其刺史不能觉察仰观察节度使具刺史名品闻奏如观察节度管内不能勾当郎官御史出入访察闻奏
　　处分别驾令录勅【文同上篇】
　　复先减官员勅
　　王者建设庶官允厘九有量户口之众寡定都邑之盛衰制其职员约以名数俾吏足成务而下克奉公其有弛张必在通济朕顷縁蕃戎弃信深犯封疆兴师备邉资用日费而黎人困弊难更徴求遂权减天下州县官员姑务集事皆由朕不明不德以至于斯近闻新授官人皆已随牒之任扶老携防尽室而行俸禄未请归还无所嗷嗷道路实疚于懐虽蒸庶之间供应有省而衣冠之弊流寓无依茍便于时岂惮沿革凡百君子所当悉知其先减官员并宜仍旧
　　赐常叅官钱勅
　　百辟卿士实惟股肱顷属艰虞损家徇节累经防难靡不困穷洎复上京荐遭歉嵗官俸既薄公田不収外亏导从之仪内懐冻馁之戚朝列尚尔蒸人何堪轸于深衷良用愧恻应文武常叅官等宜共赐钱七万贯委度支据班秩职事及所损职田多少量等级从今至明年四月以来随月支给凡厥多士宜悉朕懐【贞元年】
　　置上将军及増诸卫禄秩诏
　　左右金吾及十六卫等将军故事皆择勲贤出镇方隅入居侍卫其左右金吾等卫自天寳艰难以后虽卫兵废阙而品秩本髙此诚文武勲臣出入迁转之地宜増禄秩以示优崇并宜加给料钱及随身干力粮课等条件处分以优宠功臣令其充给仍举故事置武班朝叅其廊下食等亦宜加给其十六卫各置上将军一人秩从二品左右金吾上将军俸料等并同六军统军诸卫上将军次于统军支给将求致理必借兼才文武递迁不令隔限自今内外文武阙官于文武班中才望相当者叅叙用仍各依本事于本卫量置卫兵所司即条件闻奏【贞元年】
　　朝臣薨卒给俸料赙赠诏
　　君臣之际义莫重焉每闻薨殂深用恻悼宜厚哀荣之礼以申终始之恩文武朝臣有薨卒者自今以后其月俸料宜全给仍更准本官一月俸料以为赙赠若诸司三品以上官及尚书省四品官仍令有司举旧令闻奏吊祭之礼务从优厚用称朕懐【贞元十年正月】
　　罢百官正衙奏事勅
　　朕励精庶政博求嘉言比者百官正衙奏事至有移时者公卿庶寮属当寒暑为弊亦深在于朕意岂谓优礼自今勿正衙奏事如陈奏者宜诣延英门请对【贞元元年】
　　停河南水陆运使等勅
　　朕于百执事羣有司方澄源流以责寔効转运重务专委使臣每道有院分督其任今陜洛漕引悉归中都而尹守职名尚仍旧贯又诸道都团练使足修武备以靖一方而别置军额因加吏禄亦既虚设颇为浮费思去烦以循本期省事以便人其河南水陆转运陜府转运润州镇海军宣州采石军越州义胜军洪州南昌军福州静海军等使额并宜停所収使以下俸料一事以上各委本道充代百姓阙额两税仍具数闻奏如闻河南府两处比来所给皆是置本息利不破工钱勒便添充两处食钱杂给不要徴纳庶我爱人之心岂止于惜费立制之意必在于正名【元和五年】
　　停诸道度攴营田使勅
　　事关军旅并属节制务系州县悉归亷察二使所领孰非管辖诸道度支营田承前各别置使自艰虞以后名制因循方镇除授之时或有兼带此职遂令纲目所在各殊今者务修旧章思一法度去烦就理众心为宜唯别勅置营田处置使且令仍旧其忠武鳯翔武宁魏愽山南山东横海邠宁义成河阳等道度支营田使及淮南度支近已停省其余诸道并准此处分【元和十三年七月】
　　停宰臣监捜诏
　　元首股肱君象臣义深同体理在坦懐夫任则不疑疑则不任自魏晋以降叅用覇制虚仪捜索因习尚存朕方推表大信寘人心腹庶使诸侯方岳鼔洽化道夷貊飞走畅泳性分况吾台宰又何间焉自今以后紫宸坐朝众寮既退宰臣复进奏事其监捜宜停【太和年】
　　条贯两省台官导从勅
　　勅宪官之职在指佞触邪不在行李自大侍臣之职在献可替否不在道途相髙并列通班合知名分如宜喧竞亦已再三既招人言甚损朝体其省台与供奉官同道听先后而行遇途任祗揖而过其从人各随本官之后少相僻避勿信冲突又闻近日以来应合有导从官手力多者街衢之中行李太过自今以后应有合导从官行李呼前后不得过三百歩【太和年】
　　厘革选人勅
　　朝廷悬爵赏之科设抡材之政言其藻鉴在乎清通况当求理之时方切任贤之日将宣至化实頼平衡宜于取舍之间必叶公忠之论如闻覊栖旅食贫苦选人守数考而方及选期望一官而时希寸禄注唱才毕旋又更移多被逗遛莫遂便穏脂膏之地须因有贿而升迁避之官即是孤寒所受言斯猥弊乃积嵗年纵有条流寻亦隳改况今行在方溥渥恩不欲使叹惋栖迟吁嗟屈滞归乎允当倚在有司宜令中书门下切在条流如选人寔有考课堪理繁剧者临时注拟可以甄升系生民之惨舒在铨衡之慎择勿令留滞切速指挥仍将朕意宣示百寮及吏部三铨并选人等各令知悉【中和四年二月】
　　文武官叅用诏
　　文武二柄国家大纲东西两班官职同体咸匡圣运共列朝廷品秩相对于髙卑禄俸皆均于厚薄不论前代只考本朝太宗皇帝以中外臣寮文武叅用或自军卫而居台省亦由衣冠而秉节旄足明于武列文班不合清浊优劣近代浮薄相尚凌蔑旧章假偃武以修文竟弃本而逐末虽蓝衫鱼简当一见而便许升堂纵拖紫腰金若非而无由接席以是显扬荣辱公别重轻遽失人心尽隳朝体致其今日寔此之由须议改更渐期通济今文武百官自一品以下逐月所有料钱并须均匀数目多少一般支给兼命使诸道亦依轮次差遣既就公平必臻交泰叶羣情于天下崇故事于国初凡百庶官宜体朕意【天祐二年四月】










　　唐大诏令集巻一百一
　　钦定四库全书
　　唐大诏令集巻一百二
　　宋　宋敏求　编
　　政事
　　举荐上
　　京官及总管刺史举人诏
　　采访孝悌儒术等诏
　　求访贤良限来年二月集泰山诏
　　荐举贤良诏
　　搜访才能诏
