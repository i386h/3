<!-- { "loadSidebar": true } -->
　　钦定四库全书　　　　　史部六
　　唐大诏令集　　　　　　诏令奏议一【诏令之属】提要
　　【臣】等谨案唐大诏令集一百三十巻宋宋敏求编敏求字次道赵州平棘人参知政事绶之子进士及第官至史馆修撰龙图阁直学士事迹具宋史本敏求尝预修唐书又私撰唐武宗以下实録一百四十八巻于唐代史事最熟此集则本其父绶手辑之本重加订正为三十类熙宁三年自为之序称缮写成编防忤权解职顾翰墨无所事第取唐诏令目其集而弆藏之云云葢其以封还李定词头由知制诰罢奉朝请时也其书世无刋本转辗抄传讹误颇甚中阙巻第十四至二十四八十七至九十八凡二十三巻参校诸本皆同其脱佚葢已久矣唐有天下三百年号令文章灿然明备敏求父子复为裒辑编类使一代高文典册眉列掌示洵足为考据之资其中不尽可解者如裴度门下侍郎彰义军节度使宣慰等使制据旧唐书其文乃令狐楚所草制出后度请改制内剪其类为革其志改更张琴瑟为近辍枢衡改烦我台席为授以成算宪宗从之楚亦因此罢内职是当时宣布者即度奏改之辞今此集所载尚仍楚原文不依改本未详何故又宝厯元年册尊号赦据敬宗本纪时李绅贬官李逢吉等不欲绅量移乃于赦书节文内但言左降官已经量移者量移近处不言未量移者宜与量移翰林学士上疏论列帝命追赦书添改之今此集所载只及赦罪一条而无左降官量移之文疑亦有所逸脱又旧唐书所载诏防最多今取以相校其大半已入此集而亦有遗落未载者如纪号则改元天祐诏除授则尹思贞御史大夫李光弼兵马副元帅诸制追赠则张说赠太师杨绾顔真卿李绛赠司徒郭暧赠太傅郑朗赠司空田布赠仆射诸诏优礼则杜佑萧俛致仕诸诏奬劝则劳解琬奬李朝隠褒美令狐彰奬伊西北庭二镇诸诏谪降则王毛仲韩臯吕渭张又新李续之熊望贬官诸诏诛窜则决杀长孙昕流裴景仙裴茙诸勅皆关朝廷举措之大者而此集并阙而不登以敏求博洽不应疎于搜采或即在散佚之中亦未可定防不免于放失不完之憾然唐朝实录今既无存其诏诰命令之得以考见者实借有是书亦可
　　称典故之渊海矣乾隆四十四年九月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀
　　唐大诏令集原序
　　唐大诏令集者先君宣献公景祐中书第三【阙】所纂也先公以文章名世更内外制之选而朝廷典册多以属之及入陪宰政仁宗数面命撰述于是有中宫册文三后不迁及条列兵农置睦亲宅朝集院等诏机务之隙因裒唐之徳音号令非常所出者彚之未次甲乙未为标识而昊天不吊梁木遽坏小子不肖大惧失坠秘其书于家楹者盖有年矣仆射王文安公累以为问谓当垂世不朽乃绪正旧藁十三总一百三十巻文安见许序而名之未果而公薨治平二年先皇帝简拔孤陋寘在西掖固欲澡雪防滞而鑚仰众制方缮写成编防忤权解职顾翰墨无所事第取唐大诏令目其集而弆藏之云熈宁三年九月晦右谏议大夫宋敏求谨序



　　钦定四库全书
　　唐大诏令集巻一
　　宋　宋敏求　编
　　帝王
　　即位册文
　　太宗即位册文
　　肃宗即位册文
　　徳宗即位册文
　　顺宗即位册文
　　宪宗即位册文
　　穆宗即位册文
　　敬宗即位册文
　　文宗即位册文
　　宣宗即位册文
　　懿宗即位册文
　　哀宗即位册文
　　即位册文
　　太宗即位册文
　　维武徳九年嵗次丙戌八月丙辰朔九日甲子【云云】夫天生蒸民树以司牧三灵辅徳百姓与能粤自夏殷业祚轨物长世罔不由兹朕祗膺灵命肇开寳厯声教所覃无思不服然而万几填委九区辐凑明发不寐考极观书聴政劳神经谋损虑深思闲旷释兹重负咨尔聪明神武实天生徳君人之量爰备夙成王业初基云雷伊始英谋独断秘策潜申及拓定闗陇澄清河洛北通塞东静青丘宏图遐举元功克茂氛雾廓清鲸鲵斯静泽霑方外声畅无垠总统机衡百工以乂敷徳化四门允穆讴歌所属宇内宅心象纬告徴灵命斯在朕是用上稽苍昊俯顺黔黎推而弗居永垂显号今皇帝位于尔躬命司空魏国公寂尚书左仆射宋国公瑀赍玺绶授尔其纂成洪绪对休命式隆寳祚以康四海
　　肃宗即位册文
　　维天寳十五载嵗次丙申七月癸丑朔十二日甲子皇帝若曰咨尔元子某维天为大惟人君则之顺乃徳故舜禹揖让而履皇极咈乃道故丹朱商均不能保鸿业是以咨有恵迪而夏嗣焉隋有乱纪而唐受焉五圣之御极皆勤俭兢业日慎一日故能享祚长久垂庆无穷洎予六叶沗位四纪厌于勤倦缅慕汾阳当保静怡神思我烈祖元之道是用命尔元子某当位嗣统于戏尔有忠孝之诚拯于君父尔有友爱之义信于兄弟尔有仁恕之行通于神明尔有戡难之才彰于兆庶予懋乃懿绩嘉乃神武天之厯数在尔躬汝惟推诚祸乱将兾尔而能清汝惟从諌社稷将兾尔而复寜佞言为疵直言惟师任贤勿贰去邪勿疑民非后何戴后非贤罔与守邦钦哉慎乃有位无忝我祖宗之丕烈
　　徳宗即位册文
　　维大厯十四年嵗次已未五月辛丑朔二十三日癸亥皇帝若曰于戏昊天有命皇王受之立嫡以贤春秋之义之于子汉氏成规宗庙社稷实赖其庆咨尔皇太子适禀天地之仁含日月之耀道光三善孝着十伦顷者国步多艰委以戎律理军靖难保大定功克复帝图廓清妖孽既表建侯之防俾承守器之重仁孝之徳夙夜惟寅朕天命有终弗兴弗寤非至公无以主天下非至徳无以临四海是用命汝陟于元后嗣守皇业上继宗祧下安羣望其命门下侍郎同中书门下平章事常衮奉册即皇帝位于戏宜遵太宗之法度肃宗之俭约任贤勿贰去邪勿疑与众守邦只敬予训
　　顺宗即位册文
　　维贞元二十一年嵗次乙酉正月辛未朔二十三日癸巳皇帝若曰于戏天下之大实惟重器祖宗之业允属元良咨尔皇太子诵睿哲温恭寛仁慈恵文武之道禀自生知孝友之诚发于天性自膺上嗣毓徳春闱恪慎于厥躬只勤于大训必能诞敷至化安勤庶邦朕寝疾弥留弗兴弗寤是用命尔继统俾绍前烈宜陟元后永绥兆人其命中书侍郎同中书门下平章事髙郢奉册即皇帝位尔惟奉若天道以康四海懋建皇极以熈庶工无忝我髙祖太宗之休烈
　　宪宗即位册文
　　维永贞元年嵗次乙酉八月丁酉朔九日乙巳太上皇若曰咨尔皇太子纯惟皇上帝降休于我家用集大命克绥厥猷惟后只率大典兹惟艰哉朕承累圣休徳膺守邦之重不蒙天佑降疾在躬上不能昭事郊丘只见烈祖下不能临视庻政保绥兆人是用命尔当位嗣统宜陟元后代予忧勤今遣使检校司徙平章事杜佑副使门下侍郎平章事杜黄裳持节册命于戏尔有光大之徳敷于万邦尔有仁孝之诚型于九族慈和寛简克飨天心符不可以固违明命不可以不畏尔惟察纳忠直子恵困穷咨于正言慎乃俭徳临庶官以信安庶狱以情允执厥中无忝我祖宗之丕训
　　穆宗即位册文
　　维元和十五年嵗次庚子闰正月甲辰朔三日丙午皇帝若曰于戏上天降鉴保佑于我国家十圣丕承光宅四海鸿休大业以逮予一人严恭只畏惧弗克荷赖宗社垂庆生灵乂安今朕寝疾弥留弗兴弗寤神器所付属之元良咨尔皇太子恒孝友聪明温文哲自主七鬯日新厥徳必能缵予勤志绥靖万邦是用命尔陟于元后宜令中书门下侍郎平章事令狐楚奉册即皇帝位懋建皇极无忝我祖宗之休烈
　　敬宗即位册文
　　维长庆四年嵗次甲辰正月辛亥朔二十六日丙子皇帝若曰惟天辅唐徳我祖宗克答天意迈徳勤道绍休大业洎予一人嗣守四海只事天地爱育万罔或怠惰于兹五年今寝疾弥留不兴不寤获以重器付之元良咨尔皇太子湛列祖储庆自天生徳孝友慈恵温良敬恭必能辑宁家邦辉光绪业是用命尔陟于元后宜令中书侍郎平章事牛僧孺奉册即皇帝位尔有广厚之量可以奉天地尔有孝敬之志可以事神祗和恵可以抚万邦仁爱可以亲九族任贤尚徳逺佞去邪尔惟钦承无忝我祖宗之休烈
　　文宗即位册文
　　维寳厯二年嵗次丙午十二月甲午朔十二日乙巳太皇太后若曰大行皇帝哲英灵对天明命方夏底绩夷蛮贡庭罔有不端大康有截宜荷九庙之重永享亿年之禄岂虞奸妖窃发矫専神器蛊惑中外扇诱羣萌骇动神人衅深枭獍咨尔江王某聪哲孕粹清明敏和智筭机开谋电发躬率义勇大清凶徒且膺当璧之符爰摅枕戈之愤既殱巨害当享丰福是用命尔陟于元后宜令司空平章事裴度奉册即皇帝位永惟髙祖太宗之剪定隋乱宗之寝渍利泽宪宗之竪防蠧孽艰难险阻朂乃负荷小心以事上帝俭徳以型家邦懋于令闻持久如始敬之哉
　　宣宗即位册文
　　维防昌六年嵗次丙寅三月壬寅朔二十六日丁邜皇帝若曰惟穹降祚启我唐运奕叶重晖赫羲纂承列圣顾瞻敷佑冲昧获承大寳君临兆人惧不能任夙夜竞厉只事九庙于今七年实赖宗社之灵台衮之辅忠良毕力内外协心北剪山戎东殱孽防不失付之业方期仁夀之宁属颐护或亏寒暑致恙祷神饵药有加无瘳乃亲贤而委家国皇太叔权勾当军国政事温慈哲孝友端明蕴东平为善之心尚河间好学之志必能焘煦天下穆清大中于戏惟敬惟和克敏克寛斥去竒邪亲任仁人是用终陟元后宜令某官奉册即皇帝位钦若天道缉熈帝图懋哉敬哉
　　懿宗即位册文
　　维大中十三年嵗次己卯八月甲申朔十三日丙申皇帝若曰眷彼羣生必有司牧缵承丕构允属元良故命嗣惟贤立贤则长夏禹惟公于圣子汉文终守其成规兹乃万国攸同百王不易之道也朕以菲薄获奉宗祧十有四年未臻至理惟天示谴降疚于躬药石无功弥留斯迫厯数云在天命有归咨尔皇太子朕之元子防有圣质孝敬温文博慎敏禀天地之仁【阙】含日月之贞明承训向方秉礼抱义是用命尔陟于元后宜令摄中书令中书侍郎兼礼部尚书平章事萧朗奉册即皇帝位邦家以寜统绪以正惟严恭祗畏可以事天地惟寛明睿哲可以御臣下惟慈恵钦和可以抚黎庶惟道罔咈惟贤必亲实尔生知岂竢训诲着于典册无事文词懋昭耿光绍休前烈于戏敬之于戏戒之
　　哀宗即位册文
　　维天祐元年嵗次甲子八月壬辰朔十五日丙申皇后若曰髙祖太宗拨乱返正奄有天下垂三百年重熈累圣莫不功光祖业克绍丕图予遭家不造变起宫奚虽号恸期至于终天而负荷实先于立嗣咨尔皇太子监国事天资岐嶷神授英明孝比东平之苍学富陈留之植恭谦守政和顺称仁友爱闻于弟兄令誉播于区宇比则隆元帅深畅戎机今乃位储宫益归羣望是用爰循旧典上纂鸿基既允集于天下当钦承于宗社宜即皇帝位于戏万几不可以久旷四海不可以乏君膺绍寳图光践皇阼节俭以励戎夏文徳以戢干戈无怠无荒克慈克悌永保厥躬用祖宗之丕绩休命可不敬哉








　　唐大诏令集巻一
　　钦定四库全书
　　唐大诏令集巻二
　　宋　宋敏求　编
　　帝王
　　即位赦上
　　神尧即位赦
　　太宗即位赦
　　中宗即位赦
　　睿宗即位赦
　　明宗即位赦
　　肃宗即位赦
　　代宗即位赦
　　顺宗即位赦
　　穆宗即位赦
　　敬宗即位赦优赐诸军诏
