<!-- { "loadSidebar": true } -->
　　朕闻惟天为大所以上序三宗惟帝为尊于是宏开七庙故知肇兴衢室爰申宗祀之规乃建明堂式广严禋之礼莫不八窗四闼分景气于炎凉复庙重檐定尊卑于昭穆实为国之洪训乃经邦之茂典我国家圣祖神宗重光累业道轶羲农之上功侔造化之初冠今昔而居尊掩寰区而作大朕承天抚运缵圣开元披鳯厯而乗时握龙图而建极春秋变易每増霜露之心日月推移倍切蒸尝之思然而城临丹鳯清庙久安水控神基未立金舆往幸空展望于遥祠玉辇来廵实幸亲于碣石三川帝里八水皇州岂皇邑之相夸乃都畿而有谢所以交风奥壤还开厯之庭揆日名区更置驯龙之室嵬嵬紫座无亏荐鲔之途奕奕丹宫遂得献羔之所加以总章雾辟重屋烟披悬晓日于海梁挂晴虹于柱栋是以用斯圭璧奠彼牲牢鸣孤竹之箫管奏空桑之琴瑟爰于附享之日乃至禋宗之晨景色殊长烟云冠古或凯风南至扇喜气而分辉或骤两东来引祥云而合向固可以作乐崇德殷荐上帝而碧海遥澄觉三邉之雾巻丹霄上廓看九野之尘清祖宗之灵贶昭然宇宙之神心可见防奉既展盛礼斯宜覃作解之恩以广奉先之德但赦者小利而大害始泰而终否着小人之幸非君子之幸今歳以来频敷渥命徒长侥幸逾犯宪章非所以奬风猷发挥名教深虑无知者因兹获罪有识者縁此致讥遐思管仲之编想吴汉之説恐负丕构慨然长想昔孔明相蜀王猛佐秦咸以数赦为言俱称肆眚非便朕惟新阐政方事澄源期望古而裁规且修今而布泽伏以礼申崇祔情展恭禋式流旷荡之恩兼明惩劝之道可大赦洛州境内天下诸州见禁囚徒应至死者特宜免死配流者入余并原宥在京文武三品以上赐爵一级四品以上各加一阶内外文武九品以上赐勲一转皇亲嗣王郡王仍特许佩金鱼袋内外职事官三品以上及四品清官并中书门下五品父已亡者并量加追赠如闻天下诸观皆画化人之变诸寺亦画老君之形一种尊容两俱不可限制到后十日并除却有故留者即科违勅罪其化胡经先有明勅禁断如闻在外仍颇流行自今诸部化胡经事及诸凡説化胡事处并宜除削在外百姓之家百两未行二亲俄殒殁停哀之际便即成婚遂辍苴绖之容敢申花之礼寜戚之容安寄罔极之志缺如败俗伤风莫过于此自今后宜令惩革自道以前继任相三年已上及秦府晋府僚佐四品以上并食实封功臣虽经罪责不致破家子孙无任京官者特宜优与一官英府周府旧僚五品以上官子孙亦宜准此天下百姓为父后者各赐古爵一级大酺三日又制内外文武四品以上官并县令京司清官九品以上各举孝弟廉让一人【神龙元年九月】
　　社稷
　　亲祀太社诏
　　厚地载物社主其祭嘉谷养民稷惟元祀列圣垂范昔王通规建邦正位莫此为先爰既旦都邑建于州里率土之濵咸极庄敬所以劝农务本修始报功敦叙教义整齐风俗末代浇浮祀典亏替时逢防乱仁惠施薄坛壝缺昭备之礼乡里无纪合之训朕握图受厯菲食卑宫奉圭璧于尊严洁粢盛而禋燎尚想躬稼励精治本永言复礼深存往纪是以吉日惟戊亲祀太社率从百寮以礼九谷今既南畆俶载东作方兴州县置礼宜尽只肃四方之民咸勤植艺随其生命为宗社京邑庶士台邑羣臣里闬相从共遵社法以时供祀各申祈报兼存宴醑之义用洽乡党之欢具立节文明为典制进退俯仰登降折旋明加诲励逓相劝奬齐之以礼有耻且格布告天下即宜遵用【武德九年正月】
　　升社稷及日月五星为大祀勅　　孙逖
　　勅祭之为典以陈至敬名或不正是相夺伦况社稷孚佑百代防其福日月临照五星叶其纪兆人允殖下土式曕既超言象之外须极尊严之礼列为中祀颇紊大猷永言允当必在刋革自今以后社稷日月五星并升为大祀仍以四时致祭诸星升为中祀庶昭报之诚格于上下钦崇之称合于典则









　　唐大诏令集巻七十三
　　钦定四库全书
　　唐大诏令集巻七十四
　　宋　宋敏求　编
　　典礼
　　借田
　　贞观三年借田诏
　　借田制
　　停借田雕餙农器诏
　　元和五年罢借田勅
　　开元二十三年借田赦书
　　九宫贵神
　　亲祭九宫坛勅
　　亲祭九宫坛大赦天下勅
　　岳渎山川
　　封华岳神为金天王制
　　册东海神为广德王文
　　令卢从愿等祭岳渎勅
　　令嗣郑王希言分祭五岳勅
　　令嗣许王瓘祭东岳勅
　　禁骊山樵采勅
　　雨泽顿降昭报山川勅
　　令闗内诸州长官祭名山大川勅
　　遣官祭霍山勅
　　萧昕等分祭名山大川勅
　　立终南山祠勅
　　杂祀
　　天地宗庙外祭用少牢诏
　　置夀星坛勅
　　升风伯雨师为中祀勅
　　五人帝祝文勿称朕诏
　　亲拜风伯雨师祝板诏
　　条贯祀事勅
　　借田
　　贞观三年借田诏
　　周宣在位巳坠兹礼近代以来弥多所缺朕祗承大寳宪章典故今将履千畆于近郊复三推于旧制宜令有司式遵典礼【贞观三年正月十八日】
　　借田制　　　　　　　　　　张九龄
　　门下粢盛所以奉神祗耕籍所以助人力既义率乎下而敬在其中是为先农存乎大典故周宣不复于古而虢公致諌汉文能修其制而班史称美朕自御极以来动咨故实惟是千畆未展三推匮神困人降灾移歳靡不在此良以怃然今星纪既周土膏将动去农祥而卜日考帝借之以时朕其亲耕以实御廪宜令礼官博士详择典故有司速即施行
　　停借田雕餙农器诏
　　古之圣王临御天下莫不务敦本寳俭为先葢用勤身率下也属东耕启爰事借田将欲劝彼蒸人所以执兹耒耜如闻有司所造农器妄加雕餙殊匪典常绀辕缥轨固前王之有制务奢尚靡谅伪教之所托静言思之良用叹息岂朕法尧舜重茅茨之意耶其所造雕餙者宜停仍令有司依农用常式即别改造庶万方黎献知朕意焉【乾元二年正月】
　　罢借田勅
　　勅朕以东郊借田礼之重者爰择吉亥用祀先啬上以供粢盛下以劝稼穑式展三推之义敢辞四体之勤亦既草仪方将肃事再思理本旁采众词以江淮水旱之余河朔师旅之后宜寛物力以济蒸元况当三农休息之时有百司供具之费道途洒扫暴露勤劳惕然在怀是用中止虽前有成命皆已施行而重烦吾民则无固必其来年正月十八日借田礼宜暂停于戏夫圣人无心以徇百姓朕亦虚已用图大中茍事未宜则改而求当凡百卿士期悉予怀【元和五年十一月十九日】
　　借田赦书
