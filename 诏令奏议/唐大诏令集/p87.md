<!-- { "loadSidebar": true } -->








　　唐大诏令集巻七十二
　　钦定四库全书
　　唐大诏令集巻七十三
　　宋　宋敏求　编
　　典礼
　　东郊
　　亲祀东郊德音
　　北郊
　　太极元年北郊赦
　　明堂
　　详议明堂制度诏
　　颁明堂制度诏
　　亲享明堂制
　　明堂灾告庙制
　　亲祀明堂赦
　　社稷
　　亲祀太社诏
　　升社稷及日月五星为大祀勅
　　东郊
　　亲祀东郊德音
　　皇王之化载籍所陈将奉天而育物必顺时而行教虽礼文则着而亲祠葢阙朕自膺寳歴且逾二纪承宗社之蕃祉因公卿之叶心万物阜成庶务简易思以黎献臻夫仁寿是用敦本复古将必稽于月令谋始作则先有事于春郊宜因展礼之辰式布维新之泽其天下见禁囚应死罪者特宜免死配流岭南以下罪并放免朕每念黎甿敝于征戍亲戚多别离之怨闗山有徃复之勤何尝不恻隠于怀寤寐増叹所以别遣召募以实邉军锡其厚赏使令长往今诸军所召人数尚足在于中夏自能罢兵既亡金革之事足保农桑之业自今以后诸军兵健并宜停遣其现镇兵并一切放还京圻之内杂役殷繁言念劬劳岂忘优恤顷者防阳等县地多咸卤人力不及便至荒废近者开决皆生稲苖亦既成功岂专其利京兆府界内应新备田并宜防给贫下及逃还百姓以为永业书不云乎不作无益害有益语不云乎奢则不逊俭则固缅惟前古常切在心将斵雕以为朴期上行而下效自今以后王公并不得以珍物进献所司应縁宫室修造务从节俭但蔽风雨勿尚华饰至如金玉器物诸色雕镂朕縁蕃客所要将充晏赏今流俗之间逓相仿效既捐财于无穷仍作巧以相矜败俗伤农莫斯为甚并一切禁断以絶浮华古者乡有序党有塾将以长儒教诱进学徒化人成俗率由于是斯道久废朕用悯焉宜令天下州县每一乡之内皆别置各学仍择师资令其教授其诸州乡贡进士毎年引见讫并令就国子监谒先师所司设食学官等为之开讲质问疑义且公侯之皆禀义方学礼闻诗不应失坠容其徼幸是长慢游如闻近来文馆学士縁是贵冑子孙多有不専业便与及第深谓不然自今以后宜一依式令考试朕之爵位惟待贤能虽选士命官则有常条而安卑遁迹尚虑遗才其内外八品以上官及草泽官有学业精博蔚为儒首文词雅丽通于政术为众所推者各委本州本司长官精加搜择具以闻奏发生之月实在于行仁利物之心莫先于作善先断捕猎令式有文所由州县宜严加禁止其每年千秋节日仍不得輙有屠宰道释二门皆为圣教义归济理在专崇其天下观寺有絶无女道士僧尼者宜量观寺大小度六七人间择灼然有经业戒行为乡闾所推仍先取年髙者凡百卿士朕之同德宜勉修所职以合时令礼有施惠义兼行赏实为其时固不可缺亚献忠王璵宜赐物一千疋终献頴王璬赐物五百疋邠王守礼宁王宪各五百疋庆王悰以下及长公主郡县主二王后京文武官赐帛各有差天下诸州侍老宜令所由长官量赐酒肉务在优养今朝廷无事天下太和美景良辰百官等任追胜为乐宜即布中外咸使闻知【开元二十六年正月】
　　北郊
　　太极元年北郊赦
　　门下朕闻大事在祀礼极乎郊丘大道日生道存乎赦宥故至诚斯感允接神明之休盛典聿修必敷雷雨之施古先帝代躬祀后土所以崇兼载之功配博临之义有虞氏之合禘徧于山川成周氏之从祀逮于林泽西汉汾隂之睢东洛翠妫之禅虽制未备而道极可观曹马以还数百余载葢设仪而不复或诚信而未孚有废祀莫能得举我国家受命也承百王之季启三统之元髙祖神尧皇帝膺箓受图继天立极太宗文皇帝吊人伐罪南征北怨是用拯生灵于涂炭登物于休和髙宗天皇大皇帝惟睿作圣垂衣而理大圣天后受托从权当宁而化中宗孝和皇帝允防克譲守文御武能致刑措于变时雍朕以渺身恭荷丕构常恐政理乖中风雨愆期惕厉周于万户疚怀切于一物幸乾坤交泰宗社降灵气无疵疠之灾物遂生成之性呼韩慕化侍子来庭月支请职名王入贡大荒同轨瀛海无波俯循凉德载怀寅畏故以歳首肃事禋宗爰撰令辰亲祀方泽采黄图之旧制定黒畤之前基心谋取则于礼经宥宻同规于诗颂三祖登配羣望毕从咸池之舞在列合钟之管斯应祥风入当乎八变之殷瑞日扬晖属乎三献之始臣工助而胥悦兆庶观以相趋诚敬克申感庆交集顷縁郊籍巳肆眚灾贷宥之道未应累降但精享云缺既旷代而方循福厘所被思寰宇之同沐宜因大典式畅洪恩可大赦天下改太极元年为延和元年五月十三日昧爽以前大辟罪以下咸赦除之其十恶及刘诚之胡太宰徒侣官人受赃并不在赦限文武官预大礼各赐勲一转桓彦范敬晖崔袁恕张柬之等特还其子孙实封二百户大酺五日
　　明堂
　　详议明堂制度诏
　　朕闻合宫灵府创鸿规于上代太室总章标茂轨于中叶虽复质文殊制奢俭异时然其立大中作人极布政施教归之一揆朕嗣膺下武丕承上烈思所以答眷上灵事遵孝养而法宫旷祀明堂寝构永言大礼朕甚惧焉宜命所司与礼官学士等考覈故事详议得失务依典礼造立明堂庶旷代阙文获申于兹日因心展敬永垂于后昆其明堂制度宜令诸曹尚书及左右丞详议
　　颁明堂制度诏
　　首出万物实显崇髙之模徳普八方乃睹升平之盛合宫听朔阐黄轩之茂范灵符通神敷帝勋之景化殷人阳馆青珪备礼姬氏堂彤璋合献虽运殊丽翰时变质文至于立大中建皇极轨物施教其归一揆洎乎西京创厯駮政逾繁东汉开基旧章犹阙考图汶上仅存公玉之仪度室圭躔才纪中元之制三方鼎据祚倾于金马五胡尘扰道防于苍鹅自此相仍时经板荡遂使陟配之典久沦于县载端扆之化允属于隆平朕恭膺寳命肃奉瑶图昧旦求衣昃影忘食赖上垂祐宗社降灵幽明宅心中外禔福封金岱岭昭累圣之鸿勲勒石九都成文考之先志功标偃革时防委裘固可以作化明堂显荣太室修机之厯既表于嘉明布政之宫式崇于美制是用求中景日取则隂阳考广袤于裁圭定髙卑于置傍罗八柱周建四墉架宇仪天疏基象地闼齐布应路并兴导璧水以环阶应璇衡而结极重阿复道用循测管之模上圆下方仍准分蓍之数木工不琢土事无文丰约折经始勿亟勾芒序入春圃而司仪蓐収届时下秋园而奉职事符神道钩绳之用毕陈仪叶子来衅落之期非逺将以肃清禋祀展殷荐于皇灵施号法宫扬休声于大帝百神受贽咸尊孝享之风万国来庭共覩太平之政阙文斯备大礼聿修制作之规可依别勅宜颁示天下永垂来叶
　　亲享明堂制
　　昔轩黄御厯朝万国于合宫丹陵握符咨四岳于衢室有虞辑瑞总章之号既存大禹锡圭重室之名攸建殷人受命置阳馆以辨方周室凝图立明堂以经野用能范围三极幽赞五神展尊祖之怀申宗祀之典爰从汉魏迨及周隋经始之制虽兴修广之规未备朕以庸昧防膺厚托受寄于缀衣之夕荷顾于仍几之前伏以髙宗往年巳属意于阳馆故宗辅之县预纪明堂之名改元之期先着总章之号朕于干封之际已奉表上陈简在宸心未遑营构今以鼎郊胜壤圭邑名区处天地之中顺隂阳之序舟车是辏贡赋攸均爰借子来之功式遵奉先之防夫明堂者天子宗祀之所朝诸侯之位也开乾坤之奥防法气象之运行故能使灾害不生祸乱不作眷言是烈岂不美欤比者鸿儒礼官所执各异咸以为明堂者置三里之外七里之内在国阳明之地今既俯迩宫掖恐黩灵祗诚乃布政之居未为宗祀之所朕以景已之地去宫遥逺每月所居因时享祭常备文物动有烦劳在于朕怀殊非所谓今故裁基紫掖辟宇彤闱经始肇兴成之匪日但敬事天地神明之德乃彰尊祀祖宗严恭之志方展若使惟云布政负扆临人则茅宇土阶取适而已岂必劳百姓之力制九筵而御哉诚以获执苹蘩防奉宗庙故也时既沿革莫或相遵自我作古用适于事今以上堂为严配之所下室为布政之居光敷礼训式展诚敬来年正月一日可于明堂宗祀三圣以配上帝宜令礼官博士内外明礼者详定仪注务从典要速以奏闻者【垂拱四年十二月】
　　明堂灾告庙制
　　朕君临紫极抚育苍生普该有识之流为启无疆之福神宫之后式建尊容顷縁内作工徒火误烧麻主遂渉明堂然朕昧旦忧勤不遑寝食虑亏至道未副天心内省厥躬伏増寅畏槐棘署众僚庶尹宜竭廼诚各其职内作工匠可即放还刺史县令风化之首宜矜恤鳏寡敦劝农桑均平赋役省察奸盗里闬妖讹尤加严禁逺近寃讼令早决断见禁囚徒速为处分老病之色征镇之家亦令州县加意抚存诸作非要切者量事宜停所司供进之物并宜节减其长才广度沉迹下僚据德依仁韬声幽闭怀王佐之器乏知巳之容宜令京官职事五品以下及刺史上佐县县令等各准状荐举仍遣内外文武百官九品以上各上封事极言正议无有所隠
　　亲祀明堂赦
