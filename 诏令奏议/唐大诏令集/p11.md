<!-- { "loadSidebar": true } -->
　　元和十四年荅南百官上尊号
　　荅宰相请册尊号第三表
　　荅第四表
　　长庆元年荅宰相上尊号
　　荅第二表
　　荅第三表
　　荅第四表
　　寳厯元年荅宰臣上尊号第四表
　　太和六年荅中书门下上尊号
　　防昌四年荅宰相上尊号第五表
　　大中元年荅百僚上尊号第三表
　　大中三年荅宰相上尊号
　　咸通十年荅上尊号第四表
　　光啓元年荅上尊号
　　答第三表诏
　　尊号批答
　　先天二年不允上尊号
　　用观上古之主惟称帝王一字秦汉以来乃兼皇帝朕以薄徳嗣守寳圗干干厉惕惧不克堪岂自崇饰以招谴咎虽迫公卿之请终负平生之心所请加尊号甚无谓也
　　依王公请上尊号制　　　　　　　苏颋
　　门下朕闻天授命者为天所予人归徳者为人之主故崇髙有莫大之尊司牧有非常之号葢承天叙而立人极也我唐丕业冠开辟之初朕以身托元元之上绍休圣绪钦若昌圗戢多难而极缀旒荡羣凶而夷触柱下安区宇上戴君亲朝廷以乂家国以治斯又叶天心而从人愿也太上皇释海内之重负官公私之逺情以朕功宣提劔运膺当璧爰奉睿谋摠亲庶政日慎一日问安以庆于三朝为子为臣顺色靡遑于五让防共若厉寝兴是祗赖遐迩宅心戎夷内面奠敦风于寛大思致俗于仁夀而王公卿士献书草议陈帝王之箓考天人之符廼以鸿名加于菲德然则徇至公之议难以私拒当至诚之请不可词夺渉川罔济当宁兴懐敬遂祷祈益増寅畏所请上尊号曰开元神武皇帝者宜依有司可防日练辰防告郊庙详诸旧典备礼进册布告天下咸使闻知主者施行【先天二年十一月十五日】
　　荅朝集使蒋钦绪等上尊号【开元圣神文武】
　　礼贵正名法无虚美朕以薄德嗣守丕图常恐不逮安敢自足今羣岳称引众善劳加荣号闻之増惕奚可当仁惟圣与文焉得轻议况太宗睿宗俱称圣谥予末小子安敢同之宜断来表【开元二十六年】
　　荅侍中裴光庭等同前初表
　　卿等思致君尧舜欲加号圣文朕内省虚懐安敢当此又太宗睿祖皆有圣谟纂承祖号安敢同称幸体朕懐宜断来表
　　荅再请表
　　圣文之名称号所极卿等致君尧舜亦宜导以冲防超驾前王弥増夕惕岂朕好誉之心内致自矜之色外形招此假词以相虚美静思反照抚事求心诗云我心匪石不可转也幸悉所守即断来章
　　荅三请表
　　惟圣与文洪名极称内省虚缺安敢冐承匪石之心已具前荅方与卿等上调元气下遂苍生致削浮华化归敦朴升崇髙之号去满假之端勉建皇极以迎天祐悉此至言宜断来表
　　肃宗荅右仆射裴冕上尊号
　　朕以身敬承明命两遭狂徒扰乱宗社不宁禀上皇至圣之谋当仗钺秉旄之任六师一振残孽无遗上皇厌彼代纷弃兹人事万邦之重畀付朕躬授寳符乃加徽号朕再三固让实増□俛恭膺典防感庆良深覧卿等来章倍加祗惧依卿等所请【至德二年十二月】
　　太上皇荅皇帝上尊号诰
　　昊穹垂祐宗社发祥尔徃在龆年素彰岐嶷洎乎问寝日増孝敬吾久勤庶务常奉至真特好冲虚寻将付托尔以华戎鋭士搆定神州功乃格天徳惟迈古是用援兹国寳加夫大号典章集喜慰盈懐实惟道企前王何必志在让礼克承丕业以副至公即断来表
　　太上皇再荅皇帝上尊号诰
　　三朝问礼五让丕图用殷后之师载勘牧野同周王之歩来入镐京美暎缣缃功侔造化命之守器加以鸿名归景运而有融当乐推而难拒予栖神道要养志真元邦家乂宁自多愉恱
　　太上皇荅皇帝上尊号并让大圣字号
　　天地肇启皇王聿兴故三王垂御图之迹典坟着牧人之要爰立邦家其来尚矣予承百王之遐运继五圣之丕业亭育区宇宠绥蛮夷罔不率从多歴年祀顷者奸臣煽祸中原搆衅汝睿略悬于两曜鸿勲格于九天终古莫俦上天是赖故加之大圣建以崇名用膺多福何所与让予夙逹古妙逺寄真宰凝神澹泊足可自怡至于宗庙陵原常展庆矣郊禋豫动固陈仪焉方期仙于上境已遗荣于中域汝欲归尊于父实在因心爰及朝臣亦同恳愿且无为于冲漠又何取于徽名宜悉此懐用全至道耳矣
　　太上皇再荅上尊号并辞大圣字诰
　　古者华胥大庭神农黄帝淳俗归于太素正真契于无为虽不累烦缨亦崇其称号吾久寻防逺袭仙宗既欣襄野之游更乐瑶池之宴倐然自逸岂在尊名尔亲率百寮至于再请则蒸蒸之孝实冠于当今而荡荡之德独慙于上古频覧章表恳志难违汝寳命维新鸿勲允集用加大圣之号克副昊天之心若承命无渝万国同欢于翼戴傥固辞不巳吾亦有未膺乎册典勿为名让宜恊至公朝野之情固多荣幸也
　　太上皇三答上尊号并辞大圣字诰
　　道髙者必其迹德著者必享其名汝廓净妖氛载安社稷万灵式叙岂非大乎两仪交防岂非圣乎吾所以亲受寳符自题徽号宁惟对于列辟谅已闻于率土涣汗之出理不可收缔言之行事必有在将固防谦之道是违亿兆之情天地神祗未以为当宜膺景命即断来章
　　太上皇允上尊号诏
　　汝孝以奉亲明以御宇上从君父之命下狥黎元之请既茂实爰副洪名千后攸髙百王是式循环章奏嘉慰可知予思每集虚心恒遗照方契真宗之防岂云称号之荣汝就养无违归尊有恪再献从龟之吉复当乙巳之辰已备典章当依来请
　　寳应二年上尊号荅诏
　　朕嗣守洪名钦承丕搆克清多难奄甸万方圣灵在天德敷祐南面恭已朕何有焉巨猾削平非予之武言念海内生人至艰兵锋犹虞暴骨未掩日旰忘食宵分疚懐遽称成功良谓虚美宫甫毕岂期即及改元寳位至尊何以更言加号宰相之任职在匡弼进劝之词深所不取
　　荅第二表诏
　　朕内省德薄在于人上绍髙祖太宗之天下承上皇先圣之丕业惕然南面常惧君难岂因乐推亦自光大况山陵甫尔濡露増懐防县凋残薫风未畅遽行古制虚受鸿名是用绎思未宜献可五始之义诚在体元三年之道以其无改所陈徽号亦有旧章若更尊崇得非自圣股肱辅弼惟欲致君空动诚请之词未副昌言之理
　　荅第三表诏
　　年叶五纪成嵗以授时君临万邦向明而聴政体元不润其色处实不为其賔朕若昔大猷允懐防已务于简易岂曰崇髙常深负荷之忧敢忘祖宗之烈卿等搃括羣议昭升旧章周爰典籍之文钩校天人之理对耿命进劝皇图请逾年而改元益正位以加号敢废春秋之义用谐啓沃之心敬允乃诚良多慙德
　　批百寮请复尊号表
　　三省来章弥用兢惕再崇大号何以当之前者示懐盖非冲让尚劳敦请岂所宜然卿等博学古今列于朝右思献替共致太和岂以虚名重予不德再三循省増恧于懐想尔深勿更陈请【贞元六年】
　　批荅宰臣请上尊号
　　伏以髙祖太宗接千载之统垂无疆之休太上皇承九圣之烈传莫大之庆嗣徳纉业允文允武帝尧之钦明宗元之清净付朕天下颐神保和至道光于唐虞至仁合于天地卿等防述休德祗献鸿名循省再三允符朕意朕获守寳位丕承睿训虽防恭寅畏不敢怠遑而泽未洽于羣生理未臻于皇极遽言徽号何以当之虽嘉乃诚难遂来请其上献太上皇尊号宜依所奏凡百卿士当体至懐
　　批荅宰臣请再册尊号第三表
　　朕获承丕绪以抚万邦照临无日月之明膏润无江汉之浸常恐吉蠲虽备未享于天心教道虽勤未谐于人欲谅慙匪德敢议鸿名而宰臣羣公宗后庶尹上引祖宗之丕矩下述黎献之诚心诫子以处防而思劳告予以爱名而务实陈以恳迫至于再三先典不可以固违羣情不可以屡阻与其守让而繁饰不若纳规而徇公遽抑至懐勉从来请顾惟不称兢惕殊深【元和二年十二月二十二日】
　　荅南省请上尊号表
　　朕纂嗣洪业托于王公之上常恐渉道犹浅烛理未明夙夜祗畏罔敢宁逸至于法天象以垂制顺人心而平乱立刑辟而不峻兴礼教而不倦简黜浇薄延纳忠直思济于道保合太和今寰海削平载弢弓矢皆赖辅弼之臣尽规于朝庙将帅之畧宣力于邦家循省表章请崇徽号武功文德美于予用愧于懐何以及此尚以昆夷未服边鄙犹虞不敢允从宜即断表【元和十四年】
　　荅宰臣请册尊号第三表
　　昔我祖宗每崇徽号皆以道侔天地泽被生灵故请之不疑而受之不愧是谓典礼鸿光赫然朕以寡昧祗承寳位防恭惕厉不敢荒宁常惧礼化未敷非以自尊为意若荡清冦孽修举政刑此乃中外英贤叶心所致复于前疏亦已言之卿等善则称君过陈功德表章三至益愧于懐岂大体之必然何恳言之不已沉吟终日未果允从
　　荅第四表
　　建崇名加大号必自盛德而因全功茍非其时难以拟议朕绍十圣之统绪遵百代之宪章冕而事天忧勤不暇乃者忠臣敦化良将防勲有冦难而必荡必平用兵戈而不蝗不旱此乃多士叶力成此小康岂予一人独运而致卿等四陈章疏每沥肺肝表士庶之诚心徴朝廷之故实愿餙虚美皆为过谈谕而复来势不可止虽重烦典礼殊不自安而深念奏陈亦当从允勉依所请良用愧懐【元和十四年六月七日】
　　批宰臣请上尊号表
　　朕以菲徳初承大寳严恭夙夜修已临人烛理未明举政多阙虽克展郊禋之礼或未称瑞应之符而俗尚凋讹人未康乂所患德之未立不患名之不尊至于北狄求和西戎即叙南越投戈而率化东夷继踵而来王不候七旬之期自销积纪之此皆祖宗垂祐公卿叶賛之力也朕何有焉遽议虚名深愧未称卿等志思将顺诚切忠君宜体至懐勿徇虚美【长庆元年四月】
　　批宰臣请上尊号第二表　　　　元稹
　　朕闻天职生植圣职教化天职举则四时行圣职修则万方理然而天不以行四时而为德故荡荡无名圣不以理万物而为功故谦谦不宰顾朕小子获承丕图上赖祖宗之灵下托股肱之力先定镇冀次来幽燕皆吾日月之所照临车书之所辙迹失之则有以自愧得之则何足以自多况今四方虽清物力方困六戎虽伏边备尚劳百吏虽存官守多旷万目虽设纪律未张有此四者不敢遑宁思与卿等夙夜俾乂卿宜为我提振大法修明政经詟窜戎狄康阜黎庶四者既理名焉用哉朕方以臯夔之务委卿卿宜以尧舜之事教朕骤加徽号深耻近名循省表章难徇来请【长庆元年四月】
　　批宰臣请上尊号第三表　　　　　元稹
　　昔齐桓议封禅管仲骤諌其未宜晋武平江东何曽深惟其逺驭彼二臣者居安思危之志明有犯无隠之诚切也况朕寡德谬膺昌期赖先帝削平之威防列圣寖渍之泽聿来燕翼克静华夷既无德而有威实以祥而为惧卿所宜朝夕纳诲警子荒宁虽休勿休日慎一日而乃过为溢美频上鸿名谅多丹赤之诚殊非药石之爱汝为予砺为朕揣摩汝为予舟为朕康济强我懿号不若致我为有道之君加我虚尊不若致我于无过之地宜罢来请用副乃懐
　　批宰臣请上尊号第四表　　　　　元稹
