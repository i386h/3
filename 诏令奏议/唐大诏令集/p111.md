<!-- { "loadSidebar": true } -->
　　唐大诏令集巻一百二
　　钦定四库全书
　　唐大诏令集巻一百三
　　宋　宋敏求　编
　　政事
　　举荐下
　　诏天下搜贤俊制
　　访至孝友悌诏
　　处分举荐人诏
　　令常叅官举人诏
　　捜访天下贤能勅
　　捜访兵术贤才诏
　　按察上
　　遣使巡行天下诏
　　遣十使廵察风俗制
　　处分朝集使勅八道
　　举荐下
　　诏天下搜贤俊制　　　　　　　贾至
　　朕闻惟理乱在庶官是以先王旁求俊彦思皇多士以倡九牧阜成兆人顷者奸臣执权专利冒宠惟正直是丑惟邪佞是能此壅塞贤路罔蔽天听使忠臣不得进其谋才士不得展其用废三载之黜陟寝九德之推择多有老于郎署滞于丘园吏称无人才不给位朕以薄质嗣守大寳防戎未殄王业维艰兢兢干干日慎一日缅惟尧舜求贤之意周公吐握之义思欲广进髦乂辅宁邦家寔頼公卿大夫我视听易曰方以聚语曰举尔所知凡宰相王臣宜加捜择其常叅官及郡县长吏上佐等皆从歴试而践通荣如各知其宻行异能博学深识才堪济代术可利人名不彰闻位不充量湮沦屠钓流落风波者一善可録便宜公举逺则封表附驿近则进状奏闻勿避亲雠无限侪伍其有独负竒才未逢知巳即仰投匦并所在陈状自论长官登时与奏夫兹荐士非止一举永为恒典有即登闻昔荀桓子立翟之功士伯受衍之邑栁下惠贤而不举臧文仲被窃位之名春秋书之千载不朽凡百在位可不勉欤宜宣示中外令知朕意【至德二年四月八日】
　　访至孝友悌诏
　　至和育物大孝安亲古之王必由斯道朕徃在春宫尝事先后问安靡阙侍膳无忘及同气天伦聨华棣萼居尝共被食必分甘今皇帝奉而行之未尝失坠每有衔命而来戒途将发必肃恭拜跪涕泗交连左右侍臣罔不感动间者旭日抱戴瑞亦自天白狼之瑞接武荐臻此皆皇帝圣敬之符孝友之感也故能诞敷德教乎四海信可以光宅寰宇永绥黎元者矣其天下有至孝友悌行着乡闾堪旌表者命县长官采听闻奏孝子顺孙乐于化也【至德二年正月】
　　处分举荐人诏
　　推荐之道必务于至公赏罚之间亦资于不滥其诸色举人等须有处分令荐所知寔伫才能用施政理自宜慎择以副虗懐古者効官三嵗考绩善恶既着褒贬斯存举之得人必受旌能之赏举之失选亦加惩过之罚赏罚之典期于勉行凡百具寮宜知朕意【寳应元年七月】
　　令常叅官举人诏
　　勅知人则尧舜犹难能而举古今常式自顷中原多故汔求小康州县屡空守宰多阙摄官承乏者颇无举职之能懐才抱器者或有后时之叹朕所以宵衣不寐侧席未遑思致理之规冀及大中之道而庶尹卿士备列朝廷岂无叶賛之心以助旁求之义其内外文武官如有堪任刺史县令及出身前资人中堪任判司丞尉者宜令京常叅官各慎择所知具状奏闻及诸州刺史县令既借寮属宜亦准此古者得人受赏速不逾时増秩赐金有国通典其或任非称职举不当事顾多附下之心亦无不适之罚其所举人受官后如政事尤异清白着闻三两考后仰本道观察使闻奏其举主及所举人并量加进改如懦弱不举及暴政处置乖宜并冒犯赃私等罪论刑当亦连坐宣示中外知朕意焉【寳歴元年九月】
　　捜访天下贤能勅
　　济国安民兼先得士懐才抱器所切逢时茍获贤能何难任使自从近嵗颇乏丰年百姓凋残四方空竭邕交防戍卭蜀征行租赋罄于东南衣粮耗于西北欲全国力须整邉防所恨利于国者或迷之而未行害于人者或遣之而未去天下有洞谙邉事深防兵谋或决胜于干戈或运筹于帷幄及有苦心吏术深逹政经曽观已试之能可致必成之理各仰自见所在长吏先共讨论有可取者发遣赴京量事资送或安贞守道隠遁山林或勤学知书博通今古并仰所在长吏捜访闻奏冀有才者得伸有能者得用凡思报国无若荐贤如得非常之材必加不次之赏布告天下知朕意焉
　　捜访兵术贤才诏
　　朕每念艰难之本切思拯救之图治少乱多古犹今也葢捜之未至非爵赏之不行况自乡里沽虚物情贾怨朝市有争先之党山林多独徃之人彼岂自穷驱而莫返其有文包经纬道贯儒贞遁自肥浮名不染岂无加等之爵以待非常之流今委使臣逺近徴访必行备礼以耸羣方且机贵研深用惟体要运当无事固垂拱而可待时属多虞非援竒而不振或有材优将畧业洞兵钤辨胜负于风云计短长于主客妙得神之诀耻成儿戏之名不俟临机方期制变或销声于屠钓或屈志于风尘勿媿自媒当期致用至乃旁窥国病动适时宜深探货殖之源备得富强之术排于浮议欝彼良图又有志擅纵横久潜缁褐材推超异见辱侪流茍全一艺之工不必万夫之敌亦有推研歴象校歩星辰言必効于机先术岂疑于亿中是资竒器孰曰异端亦在勤求伫加殊赏噫功名可慕少壮防何在君亲则忠孝相资于国家则安危同切勿甘流落犹狥晏安并委使臣胜示访求长吏津置发遣同心体国无使淹延悬赏俟能必期升擢朕虽踵艰否亦谓忧勤髙祖太宗之在天固当垂祐社稷生灵之有主夫岂乏贤逹我敷求咨尔将命勿虚翘瞩茍自因循其间儒学优游军谟逺宻陈时务愿就制科者已从别勅处分跅弛遗才沉沦末位不碍文武并须升闻布告天下咸使知悉【光启五年五月】
　　按察上
　　遣使廵行天下诏
　　昔者明王之御天下也内列公卿允厘庶绩外建侯伯司牧黎元唯其淳化未敷名教或替故有廵狩之典黜陟幽明存省方俗遐迩遂性情伪无遗时雍之宜率由此道朕祗膺寳命临御帝图禀过庭之义方荷上之嘉祉四荒八表无思不服而夙兴夕惕勤躬约巳日慎一日虽休勿休欲万国欢心兆民有赖推诚待物近取诸身实谓羣官受拜咸能自励乃闻连帅刺举或乖共治之寄县司主吏尚多黩货之罪有一于此责在朕躬是用中夜怃然昃景辍食宜遣大使分行四方申谕朕心延问疾苦观风俗之得失察政刑之苛弊耆年旧齿孝悌力田义夫节妇之家疾废惸嫠之室须有旌贤赈赡听以仓库物赐之若有鸿材异等留滞末班哲人竒士隠沦屠钓宜精加捜访进以殊礼务尽使乎之防俾若朕亲觌焉【贞观八年正月】
　　遣十使廵察风俗制
　　古之御天下者以大寳为公器以崇髙为外物仰则干符顺性命之理俛思坤载成厚博之德将以治成至道保邦静人用清三徴以齐七政能臻夫此者岂一人之力哉寔頼羣方共康庶绩自季叶沦替偭弃公道官匪其人教无所习懐才修防者则依违以自容通方宏伟者则放荡以求利由是淳化日削浇风嵗长典章讹甿俗凋残逶迤陵頺莫能振理朕以薄德丕承寳命夙夜惟寅忧劳无怠昧旦端冕心被寰瀛日晏罢朝念周黎庶顷者励精推择傍求牧宰冀闻善政惠康乃人虚已励勤美化犹怠贪官傲吏屡黩于爰书失职流亡防沦于版籍岂刑赏之柄不叶其中将宵旰之诚未孚于下永言国本良深轸悼古者天子廵狩省方观俗而銮备驾或以为烦故分命輶轩博采謡诵以彰善瘅恶激浊清散皇明以烛幽仁风以被物寔资令德允属通才惟懐永图式鉴成宪宜于左右台及内外五品以上官识理通明立性坚白无所诎挠志在澄清者二十人分为十道廵察使二周年一替以亷按州部俾其董正羣吏观抚兆人议狱缓刑扶危拯滞若能抗词直笔不惮权豪仁恕为懐黜陟咸当别加奬擢优以名器如脂韦茍全籧篨戚施髙下在心顾望依附者将迁削屛弃肃以宪章咸竭廼心以副朕意【神龙二年二月】
　　处分朝集使勅八道　　　　　　苏颋
　　勅朝集使等朕自临万邦倐已三载何尝不兢兢业业励精政道思欲弃末敦本阜俗安人寰瀛之间日月以冀所以急于务农不夺人时富而教之庶乎可致夫苛政甚于猛虎贪人比之强贼顷虽临遣使臣未能澄正此弊或刻以害物或扰以妨农或背公向私或全身养望至使钱谷不入杼轴其空捐相仍流庸莫返且四方事广非一人独化共理之寄非卿而谁卿等至州逓相朂励勤恤孤弱劝率耕桑各効清勤无或怠【开元三年二月十五日】
　　又
　　勅朝集使等朕闻御寰瀛者不可以独化养黎献者必存于共理故専一方亲百姓能致循良之术必无愁苦之声非牧伯之贤畴能于此所以精求台阁歴选缙绅当举百寮之要以先六刺之重虚想准政用成庶绩自去冬入计者则循名责寔询事考言虽不无等差终未有殊异得非嵗时或浅风教未洽耶故一切不除各再临所典至于敬耆老恤防弱止奸盗挫豪强人不忍欺吏不敢犯田畴垦辟狱圄空虚徭赋必平逋逃自复门杜请谒庭无滞留若是者乃闗乎职思可以力致至于弭灾眚集休祥尚德义崇礼乐儒风大长道化滂流耕夫克譲织妇知节草木不夭昆虫咸遂扇彼淳源登兹夀域若是者亦之在我仁逺乎哉岂惟禄秩就加以公卿入拜其或靡副朝奬不恭朕言陟既有之黜故宜及勉旃俞徃各勤我班瑞之分命【开元六年二月六日】
　　又
　　勅朝集使朕闻天生蒸人溥于四海天有成命孚于万邦必内立公卿外建侯伯后非贤罔使贤非后罔事借耳以广听假目以遐览则谕上防通下情庶政谐而羣萌乐矣由是三考黜陟百官防同古昔之训炳然共守朕以薄德只膺寳位受乾坤之顾荷宗庙之灵懔乎若渉春氷如驭朽索责在司牧所頼分忧曷尝不想望贤才馨香至化七年于兹矣咨尔羣岳寔邦之良服勤政途深伫嘉绩岂为吏罕乆与人未信何殊尤异絶寂寥厥声恭惟永图当副虚属孔子曰茍有用我者三年有成汉宣曰庶人安田里无愁恨之声者政平讼理也以为太守数易则下不安诚哉是论矣今之牧守古之诸侯宠数特加情寄尤切故躬飨廷内则饮食晏乐币帛筐篚入至朕前则敷祍以陈命席而对所冀仁且不逺言之必行以朕忧劳之心托卿勤防之助卿等宜慎厥始成厥终徃钦哉祗守尔典操一州之统分六条之察念兹在兹用光我班瑞之命有赏有罚朕无戏言并即好去【开元七年三月十一日】
　　又
　　勅朕自君临区域子育黎庶嵗年是慎夙夜惟寅而诚或不孚政犹未洽所在旱涝屡覩章表因饥馑而为理竭忧劳以养人非夫二千石孰应斯委下户给之髙户贷之所须赈恤并先处分至于常赋则着恒典检据成损蠲减有条又近日以来中外少事差科调发殆至于无处驭通融当免于弊不知卿等从州来日百姓间得以安穏否其闾阎未便勅令有阙具以陈闻副我深寄时寒渉路并平安好其三両日寻亲识后取曹司进止【开元七年十月二日】
　　又
