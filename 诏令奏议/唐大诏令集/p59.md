<!-- { "loadSidebar": true } -->
　　黄门庙堂之仪不可去兵帷幄之谋在于料敌自非行有余力坐而决胜则何以威百蛮而破万里者也兵部尚书兼紫微令监修国史上柱国梁国公姚崇朝廷宿望军国大才蕴平仲之一心举夷吾于六翮惟此人杰是称天赉银青光禄大夫行黄门侍郎昭文馆学士上柱国中山郡开国公李乂甫用穷精微体自公直贞规逾于铁石词律比于笙簧左曹之美中朝所咏咸能上答宠眷备陈防畧阅武观兵暗合孙吴顷虽众和以德军全非战或征其侍子允诣阙廷或劳我偏禆尚留关塞行役之苦寝兴弗忘师臧谓何豫备斯在伫恢遥防之畧更属逺安之崇可检校诸军大使乂甫为副主者施行【开元二年正月二十四日】
　　张説兼知朔方军节度使制
　　朔方之地雍州之城宻迩关辅是称河塞顷者边塞为防扰其居人王师有征戎事斯大戍役之边甿既勤虽妖丑旣清而政理未洽不有经制曷云昭苏且和众为武者所以诘奸慝摠军命将者所以训甲兵匪夫大贤孰允斯任兵部尚书同中书门下平章事三品燕国公张説天与明秀自然才杰光备九德宣七政爰掌邦理实为国桢谋而必臧言则无隠寅亮之美用熙帝载谈笑之余更陈戎畧所谓善行樽爼事立封疆宜以上台之尊遥统中军之任可持节兼知朔方军节度大使余如故
　　李林甫兼河西节度使制　　　　　　孙逖
　　门下天讨有罪未可以去兵帝赞良弼是资于决胜金紫光禄大夫兵部尚书兼中书令持节经畧支度营田大使知节度事集贤院学士修国史上柱国晋国公李林甫髙操命代特秀生人公忠为百度之贞文武成万邦之宪自登上相兼委中权克致时和且闻戎防逾陇之外已恢帷幄之谋渉河而西更是辅车之势欲惩猾夏必在夹攻宜以三事之谟遥制两军之律可兼充河西节度经畧支度营田长行转运九姓等使节度事赤水军仍判凉州事余并如故【开元二十六年五月】
　　李林甫兼朔方节度使制
　　经邦道国允属于才贤保大定功聿求于长防不有兼领孰彰宠贤开府仪同三司行尚书左仆射右相崇馆大学士集贤院学士太清太微宫使修国史上柱国晋国公李林甫器惟国桢材乃人范文标楷式学防精微啓沃之诚罄嘉猷于造膝清贞之节尽公心于匪躬自澄于三事式是百辟具瞻惟允茂绩居多任总庙堂既赞雍煕之化智髙帷幄更资决胜之谋宜因公辅之重兼受元戎之寄可兼安北副大都防持节朔方节度关内支度营田盐池押诸蕃部落副大使知节度事六城水运节度管内军郡采访处置等使并如故【开元二十四年十一月】
　　王缙侍中兼都统制
　　门下天地之德资隂阳以成功帝王之道任将相而兴化聿求左辅命掌元戎必资文武之才用经军国之务金紫光禄大夫行黄门侍郎同中书门下平章事兼文馆大学士知馆事仍充太微太清宫使太原县开国伯王缙有髙妙之行有通之识学该古训文成国风梦帝赉予济川用汝百揆时叙四维克张累陈造膝之言弥着沃心之道濵海之右自河而南王旅攸同戎车殷防监于方伯之制利用建侯之师天将息人予有御侮镇汉沔淮肥之地统齐梁鲁郑之军总制髙牙纲纪羣力七伐四征之防成一匡九合之勲式遏外虞底绥多难将授铜符之律爰咨璅闼之谋往哉汝谐无替朕命可侍中持节都统河南淮西山南道诸军节度行营事仍特进封郡公食邑二千户余并如故主者施行【广德二年八月】
　　杜鸿渐兼东都留守制　　　　　杨炎
　　门下东周以召公相宅西汉以萧何居守则保厘之寄多属辅臣今以庙堂硕老坐而敷政和恒居师用乂厥服特进行门下侍郎同中书门下平章事山剑副元帅太清宫使崇馆大学士上柱国卫国公杜鸿渐诞受天和陶合一气德言敬直动于神明定义中兴光赞大业陈三代之礼乐成一朝之制度雄词奥学洞究天人以道弼予于兹五载毎有大事乃心忠勤至于危难尤思赴蹈叶和堂上之謩匡济天下之务出镇梁益西南晏然人之具瞻朕所毗倚实仗化兼抚东郊宜以二南之风用増九鼎之重可兼东都留守余如故主者施行
　　王缙兼幽州节度使制　　　　　　杨炎
　　门下王制以二老分理诸侯则周召之任及乎汉魏以还多亦军国兼总绛侯所以参掌武事安石所以外绥戎政况华夷甫宁金革方偃实在于文武戮力上下同心则辅弼之臣岂惮劳也金紫光禄大夫门下侍郎同中书门下平章事持节河南副元帅都统河南淮西山南东道诸节度行营使兼东都留守王缙体合元和器蕴金璞以才茂邦杰以识通时化叶我期运任当衡石竭股肱之力开耳目之明陟于艰难致君以道统是经术丽兹人羣属江淮海岱之虞总节钺旌旄之寄镇御方夏抚宁师人含保太和摠宣庶绩忠而佐命功比安刘勤以施下惠同思杜叶藩雄之志建竹帛之勲朝誉载申啓沃益切二三髦硕同力叶诚俾予端拱以至道乃眷北土古之幽都限夷既雄负海称固思致于理言恤其人爰借台臣敷庙算持蓟门之麾斾兼辽阳之钲鼔俾膺戎重式允时望可兼幽州长史持节充幽州节度副大使知节度事余并如故
　　裴度门下侍郎彰义军节度宣慰等使制
　　辅弼之臣军国是赖兴化致治则秉钧以居取威定功则专阃而出所以同君臣之体一中外之任焉属者问罪汝南致诛淮右葢欲刷其汚俗吊彼顽人虽挈地求生者实繁有徒而婴城执迷者未剪其何兽困而犹鬬岂鸟穷之无归欤由是遥听鼓鼙更张琴瑟烦我台席重兹戎防朝议大夫守中书侍郎同中书门下平章事飞骑尉赐紫金鱼袋裴度为时降生协朕梦卜精辨宣力坚明纳忠当轴而才谋老成运筹而智畧前定司其枢务备知四方之事付以兵要必得万人之心由是祷于上拣此吉日带丞相之印绶所以尊其名赐诸侯之斧钺所以重其命尔宜布清问恢壮猷感厉连营荡平多垒招懐孤疾抚育夷伤况淮西一军素効忠节过海赴难史册书勲建中初攻破襄阳擒灭崇义比者胁于凶逆归命无由每念前劳常思安抚所以内辍佐辅为之师帅实欲保全慰谕使各得其宜往钦哉无越我丕训可门下侍郎同中书门下平章事使持节蔡州诸军事蔡州刺史彰义军节度管内度支营田申光蔡州观察处置使仍充淮西宣慰处置使散官勲赐如故王铎中书令诸道行营都统权知义成军节度
　　使制　　　　　　　　　　乐朋
　　门下庙堂之上教化之源康济万方弥纶百揆可谓朕司时之蓍不宜斯须暂违顾盼其或屡陈章表备沥精诚以大憝未平毎痛心而疾首以中都未复尝沥胆以披肝志在摠戎期于弭冦永言许国真是荩臣遂命更陟韩坛重辞恩眷统六师而雷动屯万旅以风驰并集宠命以坚茂绩开府仪同三司守司徒兼太子太保同中书门下平章事充太清宫使文馆大学士兼延资库使上柱国晋国公食邑三千户王铎名髙嵩华量等沧溟情田同开心地无滞造次靡忘于忠孝防微不舍其规绳静彼波澜莫分喜愠洎乎升甲乙缀鹓鸾履歴清华从容道德盛推器业必为王佐之才尽伏机权乃是公台之望尔来盘错果副重难筮短长开物成务同叔敖之为楚相比孔光之辅汉朝出于一时膺是三命其为宠重夐无等伦朕克荷丕圗内惭凉德致其郊庙陷于狼狈若坠沟隍如懐水火未尝一饭之饱一夕之安宥过责躬临深履薄遂致穹下鉴元老请行面陈肺肠忠贯天地振朝廷之武力挫妖孽之残防惟其疾风方知劲草况津临白马地压洪河拥东夏之鋭师视中原之沴气必期破竹自可覆巢昔元凯之着殊勲谢安之膺上赏功铭鼎鼐指誓山河遐想芳尘必符壮志尔宜夺其租赋赡彼甲兵使退无玩防之虞进有老成之诫训齐勇士尅彼都城屠枭獍之躯以为京观戮鲸鲵之首用献宗祧呜呼寰海流离生人涂炭眷言繄赖实洞神明是用荣分和峤之车光佩萧何之印勉思注意勿怠厥功可司徒兼中书令充诸道行营都统兼指挥兵马收复京城及租庸等使判延资库事权知义成军节度管内观察处置等使余如故仍令所司择日备礼册命军罢后却赴中书主者施行【中和二年正月】
　　郑畋门下侍郎平章事依前都统制
　　门下朕闻天下安注意于相天下危注意于将尔今应吾内外之委任也朕以尘昏防县血染生灵乗舆播越于道途巡幸奔驰于巴蜀夙夜思咎寝食不遑期早殄于羣妖兾速清于国歩今则重烦台德再秉钧衡碧幢不离于岐山黄阁暂移于陇邸安危倚望中外具瞻诸军四面行营都统鳯翔陇等州节度观察处置等使开府仪同三司检校司空同中书门下平章事兼凤翔尹上柱国荣阳郡开国侯食邑三十户郑畋岳渎炳灵星辰焕发雅裁既于氷玉冲襟咸契于神明达古今理乱之源识文武经纶之道作时柱石为国栋梁洎周旋宠荣出入将相功业毎留于史册懿范允播于缙绅昨镇于近藩者【阙】　　今虽狼心渐革虿尾将收干戈尚遍于咸秦蛇豕犹侵于宫阙运虽至此天实赉予况誓扫防讐志收社稷蕴沉防而愈劲奋独断而不囬激喻军行董率义旅行韝必中传檄无凝指呼而方面悦随慷慨而懦夫请命风生貔武川涌熊罴期系颈于逡巡伫舂喉于旦夕朕且念用兵汧陇驻驆坤维指挥而逺在一隅请急而动闻逾月于以举畴庸之典于以圗必胜之谋在乎盛以军戎任其陶铸使统制并遵于麾下訏谟皆在于彀中将凯还伫其册命于戯簮裾礼乐俨然丞相之风旗帜鼔鼙蔚尔将军之贵裴度以出征淮蔡敏中以招讨羌戎皆仗以节旄付之枢务期树功业固不同年勉圗大勲同酧殊渥位正台阶之重官崇水土之荣敬之哉无忝我重命可守司空兼门下侍郎同中书门下平章事依前充四面行营都统凤翔陇等州节度观察处置等使兼凤翔尹散官勲赐如故仍令所司收复京后备册命主者施行
　　唐大诏令集巻五十二
<史部,诏令奏议类,诏令之属,唐大诏令集>
　　钦定四库全书
　　唐大诏令集巻五十三
　　宋　宋敏求　编
　　大臣
　　宰相
　　出镇上
　　陆象先益州大都督府长史制
　　杜黄裳河中节度平章事制
　　武元衡西川节度平章事制
　　李夷简淮南节度平章事制
　　裴度河东节度平章事制
　　韩河中节度兼中书令制
　　李逢吉东川节度使制
　　牛僧孺武昌节度平章事制
　　李石荆南节度平章事制
　　李德裕荆南节度平章事制
　　白敏中邠宁节度平章事制
　　崔铉淮南节度平章事制
　　出镇上
　　陆象先益州大都督府长史制
　　入而弼政虽伫忠贤出则分忧更资循理中书侍郎同中书门下平章事三品兖国公陆象先体含清雅识备贞慤早修学行实允謩明三蜀称殷一都之防邦寄为重朝难其选朕光宅四海惠康兆人乃眷所先必自于逺故端揆载举荩臣攸属可益州大都督长史剑南按察使【开元元年十月】
　　杜黄裳河中节度同平章事制
