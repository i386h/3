<!-- { "loadSidebar": true } -->
　　册李义府司列太常伯文　　　　上官仪
　　皇帝若曰于戯山祗诞况协申甫于昌期河灵属符埒萧张于景运故乃訏谟帝载葳防鼎业宣猷华于樽爼爕政藻于丹青望重九霄道光五政咨尔兼吏部李义府逺资门徳独秀人灵照赤野而合辉映青田而写韵孝睦为本锡之范弥彰清白为基畏知之迹愈劭金嬴仞彩辨终豹于书林珠握分光骋邹龙于笔海柏防摛公晏之藻蓬阁开良直之谟胜望挺于何车竒谋表于韩剑彝伦寄其元穆品镜任其清通矫翮培风拂云霓而髙迈耸鳞游雾排阊阖而上驰行孚朋亲声流簪组是用命尔为司徒太常伯勲封如故同东西防三品往钦哉尔其卑以待物持盈之理斯存慎以节躬数服之情为重道申规献义先启沃祗膺茂躅可不慎与【龙朔二年二月五日】
　　册刘伯英左监门卫大将军文
　　皇帝若曰阊阖任隆周卢禁切旣忠贤之允着实韬略之兼优惟尔冠军大将军行左骁卫将军山阳郡开国公刘伯英志力沉济襟情爽烈早标竒正之术弥光廵
　　警之功偃沙巨海【阙】　　　　　　　功宣六豹气压三韩折冲之效有闻爪牙之任攸属式畴徽烈擢卫宸闱是用命尔为左监门卫大将军封如故往钦哉尔其职司无荒朕命不虞之寄可不慎与【龙朔二年】
　　册窦元徳司元太常伯文　　　上官仪
　　皇帝若曰于戯总务文昌司防之名尤重升荣建礼内史之职弥隆自非才气兼洽声誉充盛何自式管荣辱对纶綍惟尔大司宪防军窦徳门列克章地华合绪践中和而立性资乂徳以含章礼固腾芳儒弥擅寳宠谋动于簮绂令范光于廊庙摄官宪府励俗而挺嘉猷受委王京匪躬而输懿绩効宣朝任诚着周行申其寛直之规三摄损益之任是用命尔为兼司元太常伯勲官如故往钦哉尔其供奉彝伦式昭王度勉尔忠正之诚无忝恪恭之表纳吉之寄可不慎与【龙朔二年十月十一日】
　　册许圉师左相文
　　皇帝若曰于戯王宫用人弼化伫于丹青宅揆代工成
　　物资于薪槱轶纪龙而遐翥【阙】　　　　　　　奉王剑于副车俨金珰于重席使繁斯在闻望攸归咨尔左常侍检校左厢兼行太子右中防柱国平息县开国公许圉师箕峰搆极横渚源干业峻其家风象贤益其门庆神机独照灵府洞开识宗云箧敏该违佩列榦云敷升汉防而协彩禅亮波偃悬魏帐而均辉习武经文绸缪于丹扆履忠蹈义周旋于墀石室兰坊彯笔缨而振迹迩闱纶阁飞若绶而盱衡歴郡能执钧伊寄是用命尔为左相勲封如故往钦哉尔其爕谐帝载克固之躅恢融王道式茂如仁之规削茶止奨可椒茹茅其于上赏纂先烈而腾懿裕后昆而垂则祗膺朝奨可不慎与【龙朔二年十月七日】
　　册薛孤吴仁右金吾大将军文　　上官仪
　　皇帝若曰于戯望重韬钤借董戎之戒志齐金石膺御武之求用深闻鼙之虑式着衔珠之象惟尔右金吾将军朔方郡开国公薛孤呉仁志局开爽贞规乆济日契绛官之术宜符玉帐之机贾勇三军着折闗之实効诚输八阵标斩将之竒功树绩方隅书勲王府出茂于分阃入隆于文战腾此师训既穆朝经锡以徽章聿酧佥议是用命尔为右金吾卫大将军封如故往钦哉其励乃忠贞恭兹奨饰祗承宠命可不慎与
　　册许敬宗太子太师文
　　皇帝若曰于戯凤纪龙名茂绩光于铭椠砺金钩玉嘉庸绚于缇油葢以协赞帝圗弼成鼎命矧乃望髙咸一超庶尹而驰风道鬰半千冠羣后而宣誉咨尔光禄大夫行右相许敬宗借敬生徳基贤诞秀谋猷经制识度英逺培风逸干业峻于巨臣防景宏才器隆于王佐词源清泌濯色于雕巩艺苑冲深抽华于绣牒挥汗泪于丹液矫丰饵于鸡栖翊词于青闱彯长缨于鹤籥访温树之缄对誉宵烛而题明盛列辉于西豪茂表功于东第宠翠泉轩圣掩丹云固知其可以作训元储耸揺山之囬搆喻水善二激伊水之长澜是用命尔为太子太师监修国史等并如故同东西防三品仍知西防事往钦哉尔其肫而乘谦思克已而蹈礼恒晨谒金墀事切于忠謇夜随银啓义先于调防靖恭朝列可不慎乎
　　册张延师左卫大将军文
　　皇帝若曰于戯姬厯初冲是资方郡之列汉圗攸永往隆南北之军故镂鼎垂勲铭常纪効坐树之名为重闻鼙之虑实深惟尔左卫大将军检校羽林军上柱国张延师志局淹凝识度闲雅当风云之防遇经纶之日执覊霸府尽忠肃之勤诚耸剑元戎罄旌旄之茂绩有六竒之秘术蕴三畧之宏规迈遐烈于孙呉掩芳声于羊杜酬报之迹纪运频周光华之典贤才攸属是用命尔为镇军大将军行左卫大将军余如故往钦哉其敬扬尔绩勉膺朝奨勉尔干慎之规宣明竒正之法连徽往彦可不慎与









　　唐大诏令集巻六十二
<史部,诏令奏议类,诏令之属,唐大诏令集>
　　钦定四库全书
　　唐大诏令集巻六十三
　　宋　宋敏求　编
　　大臣
　　册赠
　　册赠豆卢钦望司空并州大都督文
　　册赠杨再思并州大都督文
　　册赠髙崇文司徒文
　　册赠呉少诚司徒文
　　册赠刘总太尉文
　　册赠李班司空文
　　册赠李茂荘太师文
　　册赠韩遵太尉文
　　册赠刘崇望司空文
　　陪陵
　　赐功臣陪陵地诏
　　功臣陪陵诏
　　赠郭子仪太师陪葬建陵制
　　配享
　　桓彦范等配享中宗庙庭诏
　　苏瓌刘幽求配享睿宗庙庭诏
　　裴冕李晟段秀实配享肃宗德宗庙庭诏浑瑊配享徳宗庙庭诏
　　实封
　　加王琚食实封制
　　加张暐食实封制
　　加刘幽求食实封制
　　加郭防瓘食实封制
　　赐李光弼实封一子官制
　　不许李光弼辞讨诏
　　加田承嗣实封制
　　赐张自勉实封制
　　加田神功实封制
　　加马燐实封制
　　分郭子仪实封赐诸子诏
　　马燧李臯赐实封制
　　册赠
　　册赠豆卢钦望司空并州大都督文
　　维景龙四年嵗次庚戍二月【阙】　朔二十二日应天神龙皇帝若曰咨尔故开府仪同三司知军国重事上柱国芮国公致仕豆卢钦望朕闻古之哲王必有贤佐其存也俾乂谓之奋庸其殁也不朽谓之立徳可不然与尔十纪羽仪三朝冠冕专直为非法不言温谦在容非礼勿履故能揆路斯穆台阶以平而韦贤罢归疏广辞退致虚守静方宻道枢居常待终竟归防録是用辍朝増歔抚事怆懐荣以建旗正其服衮今赠司空并州大都督持节备礼册命则二仪式奉九原可作兾尔魂魄嘉夫宠数呜呼哀哉
　　册赠杨再思并州大都督文
　　维景龙三年嵗次已酉九月甲寅朔二十三日丙子应天神龙皇帝若曰昔孔子云殁鲁哀由其作诔晏婴既往齐景为之行哭且谓陪臣义犹存此甫懐良相情则过之咨尔故尚书右仆射同中书门下三品监修国史上柱国郑国公杨再思河岳粹灵庙堂神器率由百行能具九徳自弼谐庶绩师长羣寮清白所以树风丹青所以成化有若巫咸之保乂傅説之钦承故能宣慈惠和迈迹垂宪而运同过隙悲深抚几兴言轸悼载想谟猷发金縢之旧铭询葬亳之前训俾加印绶秩齐于子真式奉园陵志毕于元凯是用増宠命于端揆茂徽章于连帅今赠尔并州大都督遣太府少卿韦璿持节备礼册命方使五公门阀二臣丘垅魂而有灵懿兹荣赠呜呼哀哉
　　赠髙崇文司徒文
　　维元和四年嵗次已丑十月癸丑朔十三日乙丑皇帝若曰自我有国大诸侯之勲劳者必勒功圗形播于钟鼎藏于故府殁则极异等之礼以嘉魂魄使奋乎百代之上百代之下为臣者莫不兴起也咨尔故邠寜庆等州节度度支营田观察处置等使充京畿诸军都统开府仪同三司检校司空同中书门下平章事持节邠州诸军事兼邠州刺史上柱国南平郡王食邑三千户髙崇文英姿絶羣雄略神授上通星辰之气克扶期运之数少事塞门保寜朔漠千秋之勇常冠军锋呉芮之忠早书竹素顷以并给之下盗臣流毒兽心狼顾诱胁我人遂拜于齐坛授以萧斧束马蓐食先命戒途曽无再籍之役不用一卒之死生致首恶戮尸天街西南晏清安堵如故礼加九命秩尊三事贵列东第壌逾彻侯动荡夷夏煇灼编简进律还师兼制旧疆扉卧鼓翳解甲休卒期以无征迨乎三纪暗忽生灾夀量中辍维屏之叹怛然疚懐故命国子祭酒刘宗经副使司勲郎中李直方持节册赠尔为司徒赙禭命数率礼加等式表无尽之功用申不检之赏将我痛悼告于幽神
　　册赠吴少诚司徒文
　　维元和四年嵗次己丑十二月壬申朔二十七日戊戍皇帝若曰殁加荣号所以劝人示其爵列之差用彰礼命之数咨尔故彰义军节度度支营田申光蔡等州观察处置等使光禄大夫检校司空同中书门下平章事使持节蔡州诸军事兼蔡州刺史上柱国濮阳郡王吴少诚尝贾拳勇习知战阵服上将之号令为中书之首出及凿门建牙授以封域棱威以行法制峻文以辑赋舆当先圣之委遇极宠禄之休显序位列公台之盛茅土有侯王之尊谓终享遐纪防勲功令夀量斯尽轸于予衷今遣使权知宗正卿李词副使起居舍人裴度持节册赠尔为司徒于戯守屏之臣注意斯重昭我宠渥藏于后昆
　　册赠刘总太尉文
　　维长庆元年四月某日皇帝若曰朕闻古有履忠仗顺生而大有为者又有功成身退殁而永不朽者非正气令徳间生挺出则髙名大节孰兼之哉天平军节度使检校司徒兼侍中楚国公刘总降自天和立为人杰得君于先帝协运于昌时纂戎弓裘守土燕蓟迨此一纪北方晏然有开必先纳欵于我沉断大事奋竒谋奉幽都四封之圗挈卢龙三军之籍尽献阙下髙谢人间感动君臣惊激忠义顾妻子若脱屣等富贵如浮云惟道是从奉身以退仲连事成而沧海子房名遂而追赤松贤明所归古今一致朕方改授兵柄移镇郓郊命作司徒倚为左相期奋乃志将沃朕心而天不憗遗邦失柱石夫臣戴君如元首则君视臣如股肱股肱或亏何痛如是兹朕所以辍朝轸念备礼殊恩庸建尔于上公盖褒赠之崇重者也呜呼尔总尚知之乎今遣使某官某持节册赠尔为太尉
　　册赠李珏司空文　　　　　　　　杜牧
　　维大中六年嵗次壬申五月丁夘朔十六日壬午皇帝若曰国有元老道可咨禀天命不助倐然去我宜加褒命以慰重泉咨尔故淮南节度副大使知节度事管内营田观察处置等使金紫光禄大夫检校尚书右仆射兼扬州大都督府长史御史大夫上柱国赞皇县开国公食邑一千五百户李珏立徳行道继长増髙贵而弥笃在文宗朝徧歴清近内备顾问尝摧奸凶外领事权善提故典爰付魁柄实肖象求镇抚四夷莫不诚信训导百吏皆有程品左官荒服众疑非罪事君以道知我其天李固之确论无私周公之金縢终啓自朕统御尊敬旧老分委戎辂作镇孟津训兵令行活人化洽饱闻声价渇见风采以大宰征归朝廷谠直忠贞骨鲠魁礨凡所陈启无非理法遂乃裂授东夏表率诸侯能救饥艰克为康泰初陈微恙请捐重寄驲骑奔问侍医临理旋闻大病却食流涕命也奈何痛悼不及今遣使某官某副使某官某持节册赠尔为司空魂而有知鉴兹诚意呜呼哀哉
　　册赠李茂荘太师文　　　　　　钱珝
