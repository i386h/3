<!-- { "loadSidebar": true } -->
　　王者之御天下也惟其忠诚格以大顺臣子之奉君父也効以奔走竭其忠贞故能上下交感家邦用宁其有専上周旋干纪悖戾息弃彞典矫诬当时固人神之所不容古今之未能制者也朕以菲徳祗荷鸿业将跻俗于至厚之域致人于无过之地永用劳虑恻然于怀李同捷幸席旧勲不思纉绪斩焉未防私行墨缞毒杀忠良扰惑将校稽之国宪难逭常刑朕以顷在先朝已稽申防实遵成命未议改圗庶乎舞阶以服有苗因垒而降崇国使臣旁午优诏指明而又越留务之权授之戎帅负海之地置之中华推恩含垢斯亦至矣之恵昭我好生之徳若迷而忘复用不自通天网难寛国刑难逭应诸道节度有别镇行营兵马比令权受指麾者并依前収管不在抽移之限仍委有司准前调计资粮器械与诸帅类使之丰备勿有阙遗其李祐所统兵马多至既逼徳州自是本道粮餽不乏进取已深宜令依前于当处守御用圗克捷昔汉破先零营平资粮粟之备晋摧苻防安石谨上流之师逺猷既恢殊伐斯至且战期无敌师克在和问罪既彰于有名出征必俟于先胜咨尔列位当体朕怀
　　讨鳯翔郑注徳音
　　门下王者之御天下也推至诚以格物委大信以任人故能邦家用宁上下交感所以诏禄爵而不恡待臣下而无疑岂谓变起股肱患生毗倚鉴昧兴叹难弭于怀且负徳背恩干纪悖戾而古今未有能济者盖人神之所不容逆贼郑注气本凶狂志怀奸逆害时蠧政卜射张皇行诈而縁术多端黩货而谿壑难满情惟防白口可铄金罔冒包藏为恶滋甚朕九重之内不得备闻擢于妄庸骤列华贯入司喉舌出纳爪牙唯务废忘不思报国弃生成之恩义乱君臣之纪纲妄兴妖言前古未有罪同枭獍法在必诛况诏防既追已离城邑险谋且败中途遽逥又迤逦使人迎接逆贼李宪稽之国宪岂逭常刑其郑注在身所有官爵并宜削夺将士如有能奋扬义勇执戮渠魁者先是五品以下官者便授三品正员官先是五品已上官者节级超奬仍赐庄宅各一区钱二万贯如有能率所管兵马以州郡来降者超三资与官便正授岳牧仍赐钱帛诸道将士虽各守疆土非为进攻如被侵掩因事立効者亦准前例节级处分贼能从义悔过束身归朝并与洗雪仍加宠奬幽明可鉴朕不食言欵诚自通即委诸道与奏若不能悛改自取诛夷罪止一身其余胁汚一切不问其有迫于凶威曽着失节顾存家族事出权时待其平宁并从寛宥将士如有潜谋立功效顺被其屠戮者并优加追赠并赐钱帛仍与一子官应州县百姓陷在暴虎莫保性命诚可哀矜诸军还境不得妄加杀戮并焚爇庐舍掠夺资产及有拘执以为俘囚如有归投者诸道据丁壮老弱量加优防仍给与空闲田宅使就生业事平之后愿归本贯者亦听鳯翔一军素着忠义每临霜雪之际实见松筠之心凛然义风简在朕志其大将军及军士并宜坦怀自处勿以为忧兵革既平宠待如故郑注初到镇日闻有优赏军将常例不足为疑州县百姓亦当复给勉于自効以报令圗于戏佳兵者圣祖之所诫文徳者前哲之所崇肆予寡昩敢忘丕教然以齐庶方者号令立人纪者君臣斯言茍违大伦安设今则絶其奔轶示以申严怀柔诚贵于止戈执恶何慙于用武布告中外咸知朕怀【大和九年十一月二十四日】
　　讨潞州刘祯制
　　门下定天下者致风俗于大同安生人者齐法度于画一虽晋之栾赵家有旧勲汉之黥彭身为佐命至于干乱纪律罔不枭夷禁暴除残古今大义刘悟顷居海岱尝列爪牙属师道阻兵问罪三面开网一境离心乘此危机遂能归命宪宗嘉其诚欵授以南燕穆宗待以腹心委之上党招集死士固防一方逮于末年已亏臣节刘从諌生禀戾气防习乱风因跋扈之资以専封壤恃纪纲之力以袭兵符暂展珪之仪终上缓之情隙驹为喻魏豹姑务于絶河井蛙自居孙述颇闻于恃险诱受亡命妄作妖言中诃朝廷潜圗左道接壤戎师屡奏隂谋顾苕卵之可矜岂泉鱼之是察暨于沉痼曽靡哀鸣犹驻将尽之魂恣行邪僻之志罔感旧恩自树狡童中使挟毉莫覩其朝服近臣衔命不入于垒门逆节甚明人神共弃其赐官及所授官爵并刘祯在身官爵并宜削夺成徳军节度使何敬姻连王室任重藩维恳陈一至之诚亟九伐之命吴汉任职受诏而初无办严卜式朴忠未战而义形于内况成徳军尝以骁骑横阵百破朱滔战气方酣再逥鲁阳之日鼓音不息三周不注之山魏博军亦以大斾渉河竟殱师道建十二道之旗皷以列降人削六十年之厉阶尽归皇化士余勇军有雄名必能禀酂侯之指纵成葛亮之勋伐咨尔二帅朕所注懐成徳军节度镇冀深赵等州观察处置等使金紫光禄大夫检校司徒兼镇州大都督府长史御史大夫驸马都尉云骑尉元达宜守本官充北面招讨泽潞使余如故魏博等州节度观察处置等使银青光禄大夫检校户部尚书兼镇州大都督府长史御史大夫上柱国何敬宜守本官充东面招讨泽潞使余如故潞府曩者烈祖在藩先天启圣节瑞昭晰绩事涣于泗亭銮辂巡游金石刻于代邸斯实可封之俗久为仁夀之乡艰难以来颇着诚节必非固恶咸许自新其昭义军旧将士及百姓等如保初心并赦而不问昭义旧大将等如能舍逆効顺以州郡人众归降者必厚加赏如能擒送刘祯者别授土地以报庸其乡村百姓所在团结归者亦如爵赏刘悟郓州旧将及刘从谏近招至将士等喻以善道宜听朕言凡秉义立名须明大顺未有终于所奉上悖君亲昔郄至有言受君之禄是以聚党有党而争罪孰大焉田横能得士心人多致命伏于海岛莫敢猖狂及汉髙召之奔走向阙岂尝违拒汉使止留田横雄暮殉以成仁不相从而非乱故得其主殁延殊宠光显令名尔等既有义心宜思改悔如能感喻刘祯束身归朝必当待之如初特与洗雪尔等旧校亦并甄酬仍委陈夷行刘沔王茂元各进兵同力攻讨其诸道进军并不得焚烧庐舎发掘丘墓擒执百姓以为俘囚桑麻田苗皆许本户为主罪止元恶务安生灵于戏藩维大臣抗疏于外髦隽旧老昌言于朝戒朕以祖宗之法不可私一族刑赏之柄所以正万邦宜用甲兵陈于原野朕以恩不听羣臣以义固争询日命谋谅非获已布告中外明体朕怀【防昌三年】
　　讨伐王郢诏
　　王郢江乡贱卒营伍微才忽抚御之小乖敢凭陵而搆乱迫胁将相恣窃干戈却资财于建邺之城聚徒党于狠山之戍寻则浮江泛海掠镇攻城焚漂三州伤残万户又于福建管内毒害生灵陵犯纪纲悖违天地朕为人屈法恶杀好生累降勅书曲存招谕王郢包藏奸慝诳惑军师诈示归降宻为抗拒昨者拘留复鲁已騐凶狂今闻再犯温州显与官军闘敌鲁实陷在舟檝王师败于锋刄两浙震惊百姓忧扰滔天之罪擢发难书然以分野兴灾虽关定数神祗助顺必剪羣凶既违雨露之恩宁逭雷霆之殛是以别诠名将更益雄师兼福建之精兵杂畨禺之战士水陆俱发腹背齐攻须克旬时必破妖孽除先徴诸道五千一百人及福建南海并防吉衢婺等州兵士外令更抽忠武军一千五百人感化军五百人泗州五百人宣州五百人都讨一万五千已上前左武军大将军宋皓负关张勇智有韩白英雄累着战功再居环卫思豺狼之未灭耻荆棘之犹存誓愿长駈速清羣丑今除授检校左散骑常侍守右龙武大将军兼御史大夫充江南诸道招讨使应新旧行营兵士悉取指挥各宜愤激忠诚淬励戈防识机翦扑取势芟夷速立殊勲迎俟超奬其王郢部下徒党等或本同谋议或偶被胁从或因穷饿依投或遭俘缧指使所宜舍逆就顺去暗趍明勉圗富贵荣华勿受駈除翦戮如生擒及所得王郢头归顺者当授四品正员官并赏钱一万贯赐庄宅各一区如能率众于所在解甲归降者亦当厚与爵赏明垂信誓必不欺渝凡在忠烈之徒皆宜贾勇増气【干符三年六月】
　　讨草贼诏
　　乱常干纪天地所不容伐罪吊人帝王之大典厯观往代遍数前朝其有怙众称兵凭凶构孽或疑迷于郡县或残害于生灵初则狐假鸱张自谓骁雄莫敌旋则鸟焚鱼烂无非破散而终盖以逆顺相悬幽明共怒近者厐勋拒命王郢挺灾结聚至多猖狂颇甚寻则身膏原野喉毙仆姑资财分散于他人亲戚诛夷于利刃则有方从叛乱忽悟归降囬吉凶于反掌之间变祸福于立谈之际诸葛爽今为刺史朱实见作将军霸郎任职于禁营宋再雄防名于淮海莫不身名光显家族乂安近者诸道奏报草贼稍多江西淮南宋亳曹颍或攻刼郡县抗拒官军或窘厄商从俘掠进奉出彼入此鸟逝风驱虽云浚利于一时岂不忧危于终日以有限之逆党敌无数之王师寜论嵗时必自殱灭朕以寛为理慈愍居心每念苍生皆同赤子恨不均其衣食各致丰肥宁忍迫于锋铓断其身首是以诞敷文诰且务招携如或不共用兵无悔其王仙芝及诸道首贼头目等见制勅后各宜洗心悔过解甲投兵诸所在州府投降便令申奏必当超授官爵厚赏资财永作忠臣常居禄位其节级自补职掌等亦于大藩镇内量材与职额衣粮其抛弃田园胁从队伍者并当抚绥慰劳各令归业营农是谓舍暗从明得生逃死依朕命者岂不休哉如或顽傲不悛凶强自恃犹纒兵甲尚困乡闾使田者不耕蚕者不织则须为人除害非曰黩武佳兵宜令诸道帅臣选练骁勇将卒分兵诸道倂力合威必务剪除不得縦翫其主兵大将若全擒戮得一火草贼数至三百人已上者超授将军仍赏见钱一千贯文如斩首级移兵攻破徒党収夺资财器械覆騐摭实者据其功绩髙下授官赏财如逢贼不追临阵不战贪黩逗挠败失师徒宜令本州道勘寻准军法处分应乡县田园之内有材杰敢勇之人若能糺率丁夫捍御冦贼搴旗斩将破阵成功者委所在长吏速具奏闻亦与官职优赏如郑溢汤羣之辈皆以分领郡符朝廷必不食言乡党所宜助顺于戏宿麦将实秋苗正滋渐及蒸燠之时岂是战争之日唯愿务农偃甲布徳行恩遍告州闾各宜知悉【干符四年三月】
　　讨杨师立制
