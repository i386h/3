<!-- { "loadSidebar": true } -->
　　冐法干纪岂限于华夷伐罪吊民固资于典训朕端拱御宇六年于兹兢兢业业不敢怠忽常恐一物失所羣心靡宁旰食宵衣思底于道属者以党羗恣为侵叛尤苦农桑朕为民父母岂无悯恻虽伤财害物非朕躬之愿而禁暴定功实武经之要是以爰兴师旅恭行天讨而凶渠稔恶稽旷嵗时师宿既勤物力将屈頼宗社储祉中外叶心大搜妖巢荡定关陇诚殚财而凋力亦暂费而永宁今则军功以成制置将就息民觧甲固在及时舍罪缓刑所宜布泽南山党项为恶多年化谕不悛颇为邉患既兴兵士经嵗讨除拒官军者悉就诛擒惧法令者皆复逃窜大开汤网已施去杀之仁逺并尧时宁限可封之屋今闻残防无所依归皆是王民岂忘恻悯其南山党项已出山者或闻廹于饥乏犹行刼夺平夏不容无处居住今委李福丑先遣蕃官安存招诱令就夏银界内指一空闲白地居住所有从前挂渉恶迹者令一切不问惟再犯疆界刼入山林或不从指挥即召募平夏党项讨逐议不容舍如能革心向化愿同平夏即输诚献欵迹効分明抚驭之间便同赤子如有屈事即任于本镇投告论理仍各令本界遣了事军将安存平夏党项素闻为善自旬月已来发使安抚尤见忠顺一如指挥更不猖狂各守生业自兹必令永载恩信长被华风或闻从前师在多懐贪尅部落好恶悉被诛求无故杀伤致令怨恨从今已后必当精选清亷将帅抚驭羗戎明下诏条渐令知悉灵盐夏州邠宁鄜坊四道官吏自用兵已来责办公事亦甚辛勤军将皆已得官文吏未酬劳绩宜令每道拣选公勤有劳効官吏具名衔闻奏有官差者与依资转迁无官差摄者当与正官仍具差摄年月申奏直湏公当不得转授嘱托如是将帅亲情亦湏具言四道百姓徴敛不时差役至多疲瘵亦甚或屋宇被贼焚烧至于桑麻亦遭所伐生业既失湏加安存宜各给复三年其无屋可居无牛可耕者委长吏量事接借一一奏闻仍湏早设法招擕速令归复勿令豪富便占产业为主自用兵已来诸道应徴发之处所有将健或亡锋刃或存被疮痍虽经褒赠及曽优防委本道更加存抚或因废疾不任在公者终身不停衣粮如情愿廽于与子孙兄弟甥侄者便与补替应讨伐党项诸道在行营将士已颁赏赐使邉上制置司叙绩节级放还仍委本道叙録其名闻奏当议甄奬自用兵已来京畿与鄜坊邠宁两道接界及当路诸县差役繁并物力凋残若无优矜必难存立其今冬季夏税钱及青苖钱每贯量放三百文其斛防量放一半仍委京兆尹差官仔细磨勘其或虽在乡村不曽经供应者不在准例放限仍一一条件等第闻奏如是分路处就中更校伪倂者重加优防必使均平其所放钱及斛防委户部以实钱支填仍令京兆府各下诸县散牓乡村要路晓示百姓务令知悉用兵已来城镇曽遭陷没官健百姓应被杀伤亲戚既无遗骸在野委所在长吏差人为収检如法埋瘗仍量事致祭应有増修城镇添置堡戍委所在将帅择其要害絶彼窥觎坊务坚完令可固守邉上不以兵器作部落博易从前累有制勅约勒非不丁寜近年因循都不遵守自今已后委所在开律镇铺切加捉搦不得輙有透漏其有犯者推勘得实所在便处极法其所经过州县闗津镇铺节级痛加惩责议无容贷其间或情渉隠欺准所犯人处分党项本是邉甿只合州县抚驭致令一朝侵叛由于处理乖方既徃不可加刑从今必欲行法自此后邉上逐界皆已有制置把捉如或更有羗防侵盗即是将帅依前贪求当先加罪于本界邉将然后剪逐防贼通商之法自古明规但使处流行自然不烦馈运委邉镇宜切招引商旅尽使如归除禁断兵器外任以他物于部落徃来博易应縁徴兵处士马皆効勤劳亦已各有赏赐其本道将帅当续议量加酬奬京畿及鄜坊灵盐邠宁夏州等并泾州鳯翔振武天德等道自用兵已来人频劳苦今颁德泽湏及曲恩应见禁囚徒据罪逓减一等唯官典犯枉法及贼中持杖刼人虽颁德泽不禁曲恩而若辈无故杀人等不在此限如有积年逋赋必加徴督不得者长吏条流闻奏准格律大功已上亲父女壻外甥不许连任自用兵已来诸道郎将及长吏权宜差亲表主持公事兵罢之后理当不然三族内亲并不得令主兵权及充要职如是元本军先充职长者亦湏具名闻奏自用兵已来科配百姓事取济办多出权宜今既罢兵诸道节度防御刺史及旗镇使等不得更依前妄有科配仍令各具本管侵害百姓事湏厘革者作条件闻奏自党项扰乱巳来所在多被攻刼白刃之下必有孝子顺孙义夫节妇事迹有可称者委所在长吏察访优防其家仍具名闻奏将加旌异于戏蛮夷华夏虽有其常规抚驭乖方致烦于薄伐伤夷生灵朕甚愧之是用覃恩以慰劳瘁布告中外咸使闻知【大厯五年二月】
　　告庙
　　破薛延陀告庙诏
　　朕劳形育物尽敬承天蠢动不安栉风而罔倦荒隅未静救焚而靡息独运方寸贯彻上凝想冕旒化行夷狄是知惟天为大合其德者弗违谓地葢厚体其仁者光被故能弥纶八极函葢两仪大帝福谦斯其效矣彼匃奴者与开辟以具生奄有龙庭共上帝而并列僭称骄子分天街于紫宸仰应旄头抗大礼于皇极流殃搆祸乃于初运凌障犯塞连年压境射雕驰骑亟饮渭川如豕腾氛频惊洛汭贻先皇之动色被黎庻之涂原社稷为虞轸情何似自朕御天下二纪于兹曩者聊命偏师遂擒颉利今兹始庙算已灭延陁虽则麾驾出征未逾郊甸前駈所□才掩塞垣长防风行已振金徽之表威电发逺詟沙塲之外遂使防山之北无复单于龙烛之南大开封域其契苾车苾侯斥及鉄勒诸部落囬纥胡禄俟利发等总统百余万户防处北溟逺遣使人委身内属请同编列并为郡县引领翘足暴十月而仰油云延首求哀沉九泉而请营魄朕当暂幸灵州亲抚归附兹肆赦加以施生颁惠天隅惧威云朔収其瀚海尽入提封觧其辫发并垂冠帯混元以降殊未前闻无疆之业永贻来辙古人所不能致今既吞之前王所不能屈今咸灭之斯实书契未有古今之壮观岂朕一人独能宣力葢由上灵储祉锡以太康宗庙威灵成兹大定即宜备礼告于清庙仍以大庆颁示普天俾与黎元同兹有頼【贞观二年八月】
　　平戎告庙
　　邉境为患莫甚于林胡朝廷是虞防烦于将帅车徒屡出刍粟载劳使燕赵黎民畧无宁嵗而山戎种落常为匪人近有野心穷而归我曽是懐附每所绥柔而不变枭声輙为兽搏幽州节度副大使张守珪等乗间电发表里奋讨积年逋诛一朝剪灭则东北之侵便以廓清河朔之人差寛征戍皆上慿九庙之畧下仗羣帅之功今其凯旋敢不以献宜择吉日告九庙所司准式【开元元年】


　　唐大诏令集巻一百三十
