<!-- { "loadSidebar": true } -->
　　即位赦上
　　神尧即位赦
　　诏曰舜禹殊时禅代存乎揖让殷周异世革命事乎干戈至于据龙图握鳯纪统御皇极抚拯黎民奄有四方朝宗万国垂法作则其揆一焉朕以寡薄属彼浇季大业末年纲维废弛三光改耀九服移心既戡定时难缉和庶绩一匡海内再造黎元隋氏以天禄永终厯数攸在敬禅厥位授于朕躬顾惟慙徳属当景运惧甚履氷懔乎御朽上答苍灵之睠俯顺亿兆之心寳厯初基普天同庆宜布兹寛恵咸与惟新可大赦天下改隋义寜二年为武徳元年自五月二十日昧爽以前罪无轻重已发露未发露皆赦除之子杀父奴杀主不在赦限百官及庶人赐爵一级义师所行之处给复三年自余给复一年孝子顺孙义夫节妇旌表门闾孝弟力田鳏寡孤独量加赈恤
　　太宗即位赦
　　诏曰惟天为大七政所以授时惟辟奉天三才所以育物故能弥纶宇宙经纬乾坤大庇生民阐鸿烈我大唐诞膺嘉运载协休期丕受龙图肇开鳯纪太上皇徇齐作圣睿哲钦明奄有八荒光宅四表牢笼轩昊蹑跨殷周金镜俯临玉烛遐被然而至徳弗宰成功不居髙谢万邦委兹重器郊禋旷典士民翘瞩钦惟宗社义存享献朕以寡昧实膺统绪辞不获免式纂洪业灵命既臻是升寳位居临兆庶继轨百王若涉大川罔知攸济方咨令哲共康至道今绍祚伊始奉答天休思俾恵泽被于黎献可大赦天下自武徳九年八月九日昧爽已前罪无轻重已发觉未发觉囚徒系者悉从原免武徳元年以来流配者亦并放还凡厥庶寮进爵一级其五品以上先无爵邑者封开国男六品以下各加一转闗内及蒲芮虞秦陜鼎六州免二年租调自余率土普给复一年年八十以上各赐米二石绵帛五段百嵗以上各赐米四石绵帛十段仍加版授以旌尚齿鳏寡孤独不自存者量事优防其有至孝纯着达于乡党徴诸阙廷厚加褒擢节义之夫贞顺之妇州府列上旌表门闾髙年硕学直言正諌所在长官随状荐举亡命山泽挟蔵军器百日不首复罪如初以赦前事告言者以其罪罪之
　　中宗即位赦
　　门下天地盈虚四时有消息之度皇王兴替五运有迁革之期称号斯殊骊騵亦异受明命者罔不由兹我大唐髙祖神尧皇帝圣期首出天与神器有大功于区夏有大造于生灵太宗文武圣皇道则继明业推搆极商汤之起亳若姬发之承周弹压九皇牢笼万古髙宗天皇大帝上圣御图大明司契手调元气心运洪鑪齐五纬而平太阶应三神而登日观网罗开辟包冠义胥大猷备阐能事斯毕仙驾不追逆臣开衅敬业挺灾于淮甸务挺潜应于沙场天柱将揺地维方挠非拨乱之神功不能定人之危矣则天大圣皇帝亶聪成徳濬哲应期用初九之英谟开太一之宏畧振玉铃而殪封豕授金钺而斩长鲸受河洛之图书当昊义之厯数恵育黎献并登仁夀既而凝懐问道属想无为以大寳为劳生遂复沗于明辟且有后命俾承先绪光启大唐之图用崇兴复之基交际在辰情深感慰奉髙祖之宗庙遵太宗之社稷不失旧物实在于兹业既惟新事宜更始可改太周为唐社稷宗庙陵寝郊祀礼乐行运旗帜服色天地等字台阁官名一事已上并依永淳已前故事其神都依旧为东都北都依旧为并州大都督府永昌来庭两县并从废省其百姓依旧分属河南洛阳两县周朝宗庙陵寝及官宜令所司商量处分朕之逺系出自老君灵佑所资贻庆长久宜依旧上尊号为元皇帝省司差使册告天下村落佛堂并令开门洒扫不得因兹聚敛创加修葺庠序之规风教之首京都两学尚且阙修欲令四方何以取则其京都学馆及先圣庙堂所有破壊未营造者逐要修葺速令毕功不得浪有劳扰乐府之设国风所系岂惟易俗抑且和神至若丝竹繁声倡优杂伎深乖礼则并宜量事减省国之礼仪已经改撰随时逐变务在通宜令礼官重加详审于行事有不便者即从损益制勅删定处分已久宜従易简务速施行设官固须量才称职比来委任稍亦乖方遂使鞫狱推囚不専法寺撰文修史岂任秘书营造无取于将作句勘罕从于比部多差别使人着判官在于本司便是旷位并须循名责实不得越守侵官皇家亲属籍没者则天大圣皇帝虽已畅鸿恩其先有任五品巳上官枉遭防害者并宜加改塟式遵典礼若有后嗣还其资防其别勑安置并左贬者亦复其属籍量还官爵仍遣诸流移人除犯赃贿及畜蛊毒造伪避讐并反逆縁坐勘防不免者余并放还天下军镇不要者多转输艰辛府库虚耗事须改弊不可循常宜简内外官人有材识者分为充使巡边按覆须留镇遏及应减一事巳上并委使人共所管详度还日具利害闻奏其应支兵先取当土及侧近人仍随地配割分州定数年满差替各出本州永为格例不得逾越五品以上致仕曽伏事先朝者赐爵一级曽任州府幕府及任洛州牧日官人并勘责闻奏经任东宫官僚见任六品官计阶应入五品者特宜不拘年限余依常例三卫细引主帅直司行署畨官七絶等通前各减二年劳考满日各加勲一转合得官者稍与处分中书门下官人计阶考入五品者优量令史畨官准羽林例处分分直者及外司官典二十二日诛贼之时縁只承在中书省者各赐勲一转诸司有品直司宜加一阶无品直司赐勲一转礼官縁即位修执仪注者各赐物二十段正月当畨三衞监门等于武成衙内明福门外南衙及诸门者赐物十段左右羽林及东宫北门厨供膳及匠准例各赐物十段正月量追三卫细引监门细引直长飞骑杂技飞骑各赐物十段东宫北门官及三卫细引监门直长各赐物二十叚仍例功夫多少奏闻其引玉册及轝册读册等官人各赐物五十段授册使人赐物一百段书册人各赐物十段其轝腰轝官人赐物二十段飞骑各赐物十五段其轝香蹬三卫及轝寳人各赐二十段顷者户口逃亡良田差科繁剧非军国切要者并量事停减若要和市和雇先依时价付钱自非省支勒索不得輙有进送诸贡物皆须任土当处无者不得别求仍于常数每事量减縁百姓间所有不稳便者并委州府具状奏闻朕当亲览即为厘革天下百姓并免今年租及地税自今以后租庸准符配定更不须徴折脚价钱其已前未徴得者亦即免放天下宗姓并准旧式房州百姓宜给复三年其诸司官员并杂色役掌幕士门役之徒兼音声人及丁匠等非灼然要籍并量事减省所司速为条制廏马数多皆须秣饲食人之粟日费滋深广殿中诸闲廏马量支留以外抽送外州马坊及本监牧其东宫诸王公主等马应官供者亦令随事减省奢淫伎巧实为蠧皆因节日宗属婚亲王公妃主竞相贺遗或造珍丽妄为进奉锦防异饰雕镂竒文假撰楼台伪装禽兽诸如此类深是害时宜明勑格严加禁断衣服采章一准令式夫邹缨齐服尚且变俗移风朕率先百僚必期化成兆庶东都正月当上番兵年至五十五即放出前赦及今制处分有不尽者并令所司例续奏布告遐迩咸使知闻主者施行【神龙元年二月五日】
　　睿宗即位赦
　　门下朕闻自古帝王光膺图箓则尊尊亲亲之义着于典制朕谅在至公葢非获已我大唐乘时抚运累圣重光当四海之乐推受三灵之眷命大行皇帝奄弃防县痛结仇雠朕志扫巨逆保寜嗣主今皇帝哀防在疚托于朕躬懃恳再三愿成兹意朕以不徳猥承丕绪念今追昔载感于懐若渉大川罔知攸济思荷宗祧之业属此维新式扬涣汗之恩与之更始可大赦天下
　　明皇即位赦
　　朕承累圣之鸿源荷重光之积庆昔因多难时属遘屯寳位深坠地之危神器有缀旒之惧事殷家国义感神祗吟啸风云恭行雷电致君亲于尧舜济黔首于休和遂以孟秋允升储贰旋承内禅继体宸居拜手之请空勤让王之诚莫展恭临亿兆二载于兹上禀圣谟下凝庶绩八荒同轨瀛海无波不谓奸慝潜谋萧墙窃发逆贼窦懐贞等并以庸妄擢在朝廷毫髪之效未申丘山之衅仍积共成枭獍将肆奸囘太上皇圣断宏通英谋独运命朕率岐王范薛王业等躬事诛锄齐斧一麾凶渠尽殪太阳朗耀辟氛霭于天衢髙风顺时彰肃杀于秋序人灵叶赞夷夏相欢四族之慝既清七百之祚方永爰承后命载辟休期摠军国之大猷施云雨之鸿泽承干之道既光被于无垠作解之恩思式覃于品物当与亿兆同此惟新可大赦天下大辟罪已下咸赦除之邠王守礼加实封二千户宋王成器申王成义各加实封一千户岐王范薛王业各加一阶内外官人被诸道按察使及御史所通恶状咸宜洗涤选日依资叙用【先天二年七月】
　　肃宗即位赦
　　朕闻圣人畏天命帝者奉天时知皇灵眷命不敢违而去之知厯数有归不获已而当之在昔帝王靡不由斯而有天下也乃者安贼乱常京阙失守天未悔祸羣凶尚扇圣皇久厌大位思身军兴之初已有成命予恐不徳罔敢祗承今羣工卿士佥曰孝莫大于继徳功莫大于中兴朕所以治兵朔陲将殄逆寇务以大者本其孝乎须安兆庶之心敬顺羣臣之请乃以七月癸丑朔十二日甲子即皇帝位于灵州敬崇徽号上尊圣皇曰上皇天帝所司择日昭告于上帝朕以薄徳谬膺重任既荷承天之礼宜覃率土之泽可大赦天下改元曰至徳大辟罪已下常赦所不免者咸赦除之其逆贼李林甫王珙杨国忠近亲合累者不在免限百姓官吏能率亲属去逆归顺有官加优奬斩得逆贼父子不问首从当赐爵土别有褒崇其有直言极諌才堪牧宰文词博逹武艺絶伦孝悌力田沉沦草泽委所在长官闻荐诣阙自陈者亦聴东宫官属既防昌期合承宠命量加改转诸色勾徴逋租悬调及官钱在百姓腹内并宜放免灵州改为灵武大都督府上县为望中县为上官寮等一切便授天下耆夀各赐物五段侍老版授太守县令有差各赐物五段天下诸道百姓本道采访使差郡县官存问四方将士各赐马一匹六品以下赐物十段天下寺观各度七人太守并限三考然后转御史取曽任郡县理人官者后可荐用所有弹奏一依贞观故事官吏犯枉法赃终身勿齿自古圣帝明王忠臣烈士五岳四凟名山大川并令所在致祭孝子顺孙义夫节妇旌表门闾内外文武官九品以上各加两阶赐勲两转三品以上赐爵一级
　　代宗即位赦
