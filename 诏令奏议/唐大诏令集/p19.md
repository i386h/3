<!-- { "loadSidebar": true } -->
　　呜呼夫受命终毕人之大伦修短之所共同圣贤之所不免朕徃逢丧乱思济黎元栉风沐东征西伐克平宇内从此乐推遂膺景命恭承寳厯但防犯矢石覊乗戎旅久厌干戈常思闲逸是以拂衣髙谢归老栎阳爰委万机属之才子所授得人遐迩宁辑四海清宴八表来庭养志怡神于今十载但去秋已来夙疾咸发自尔弥留至于大渐皓首归全斯何恨矣洮颒慿几略陈素志朕毎览汉文遗诏慇懃叹焉以为当今之世咸嘉生而恶死厚而破业重服以伤生吾甚不取且朕既不徳无以佐百姓今崩又使重服久临以罹寒暑之数以重吾之不徳谓天下何吏民令到出临三日皆释服无禁嫁娶饮酒食肉此岂非深逹天命哀矜百姓者欤又魏文终制亦有可取朕虽徳愧古人岂忘景行属纩之后三日便殓文武官人三品已下三日朝晡哭临十五举音事讫便出四品已上临于朝堂殿中当临者非朝夕临时无得擅哭其方镇岳牧在任官人各于治所举哀三日且今王师四讨军机急速小殓既竟嗣子宜于别所视事军国大事不得停阙寻常闲务任之有司其服轻重悉从汉制以日易月于事为宜其园陵制度务从俭约斟酌汉魏以为规矩百辟卿士孝子忠臣送徃事居勿违朕意焉【贞观九年五月六日】
　　太宗遗诏
　　夫天命之重緑错奉其圗书天子之尊赤县先其司牧而功兼造化桥山之树已隂业致升平苍梧之驾方逺至于平冦乱安黎元洒洪灾攘大患黄帝之五十三战商汤之二十七征以此申威曽何足筭昔者乱阶斯永祸钟隋季罄宇凝氛曀昏辰象绵区作梗揺荡江河朕拂衣于舞象之年袖剑于斩蛇之地虽复妖千王莾戮首輗车凶百蚩尤衅尸军鼔垂文畅于炎野余勇澄于斗极前王不辟之土悉请衣冠前史不载之乡并为州县再维地轴更张干络礼义溢于寰瀛菽粟同于水火破舟船于灵沼收干戈于武库辛李卫霍之将咸分土宇缙绅廊庙之材共垂带绶至于比屋黎元闗河遗老或赢金帛或赉仓储朕于天下士大夫可谓无负矣朕于天下苍生可谓安养矣自栉风沐遂成弭沴忧劳庶政更起沉疴况乃汉苦周勤禹偏尧腊以矜百姓之所致也道存物徃人理同归掩乎泉夫亦何恨矣皇太子某大孝通神自天生徳累经监抚熟逹机务凡厥百僚羣公卿士送徃事居无违朕意属纩之后七日便殡宗社存焉不可无主皇太子即于柩前即皇帝位依周汉旧制军国大事不可停阙寻常闲务任之有司文武官人三品已上并三日朝晡哭临十五举音事毕便出四品已下临于朝堂其殿中当临者非朝夕临无得擅哭诸王为都督刺史任者并来奔丧濮王莱王不在来限其方镇岳牧在任官人各于任所举哀三日其服纪轻重宜依汉制以日易月园陵制度务从俭约昔者霸陵不掘则朕意焉辽东行事并停太原元从人见在者各赐勲官一级诸营作土木之功并宜停断【贞观二十三年五月】
　　天帝遗诏
　　朕闻皇极者天下之至公神器者域中之大寳自非乾坤幽赞厯数在躬则鳯邸不易而临龙图难可輙御所以荣河緑错彰得一之符温洛丹书着通三之表稽前古期道同归朕之圣祖神宗降皇虹而禀枢电乗时抚运逢海沸而属山鸣濡足横流极苍生之已溺援手四岳救赤县之将焚重称九寰止麟鬬而清日月再安八极息龙战而荡风波自彼迄今六十六载黎元无柝之警区防恣耕凿之欢育子长孙击壤鼓腹遐迩交防谁之力欤朕以身嗣膺鸿绪钦若穹昊肃雍清庙顾諟明命载廸彞伦嘉与贤士大夫励精为政朂已想蛟氷之惧为善慕鸡鸣之懃幸戎夏乂安中外禔福亘月竁以覃正朔匝日域而混车书端拱无虞垂衣有截其天意也岂人事乎毎导俗匡时既之以礼让恤刑薄罚复跻之于仁夀闻九农之或爽则亏膳以共其忧见一物之有违则撤乐以同其慼斯亦备诸耳目非假一二言也忧勤之至庶有感于明灵亭育之懐谓无负于黔庶永言薄徳遘疾弥留徃属先圣初崩遂以哀毁染疾久婴风瘵疚与年侵近者以来忽焉大渐翌日之瘳难冀赐年之福罕再但存亡者人之晦明生死者物之朝夕常情所滞唯圣能通脱屣万方无足多恨皇太子哲握褒履已敦敏徇齐早着天人之范夙表皇帝之噐凡百王公卿佐各竭乃诚敬保元子克隆大业光我七百之基副兹亿兆之愿既终之后七日便殡天下至大宗社至重执契承祧不可暂旷皇太子可于柩前即皇帝位其服纪轻重宜依汉制以日易月于事为宜园陵制度务从节俭军国大事有不决者兼取天后进止诸王各封一百户公主加五十户内外文武九品已上各加一阶三品已下赐爵一级永徽以来入军年五十者并放出军天下百姓年五十者皆免课役废万全芳桂等宫【道元年十二月四日】
　　肃宗遗诏
　　帝王享国天命有常大厯归皇纲无易朕幸以凉徳继承宗祀在常乐问安之日属元凶开衅之初南奉圣皇北集戎事赖将相同徳社稷降灵爰发五原成师一旅丕图克振华夏乂宁旰昃之心每勤思于兆庶晨昏之礼尝不匮于庭闱而天祸上延神心未悔正当金革罹此凶灾遂遘膏肓惟几大渐及兹理命获着誓言庶安国以保人岂嘉生而恶死审以大计属于公卿皇太子豫仁孝元良聪明齐圣佐成大业能事神祗朕既弥留可守宗社宜令所司当日具礼于柩前即皇帝位应縁朕丧事制度并准圣皇遗诏其诸道节度使都督刺史等并不湏赴哀又为兵革未宁邮驿艰一切不湏専使奉慰朕执丧在疚不食荤羶所设馈奠皆湏如在有违本意神亦不歆其祭祀之礼一切不得宰杀且国储非广虚费稍多宫掖之间湏有厘革所有三宫内人宜量事减省及至徳已来籍没家口非切要者并与放出诸王院内亦宜准此其文武官僚合湏褒赏天下百姓宜在优矜毎当变易之时皆下惟新之命并委皇帝节级处分呜呼股肱勲臣敬保元子事居送徃谅在于兹宣示万邦宜从朕意【寳应元年四月十八日】
　　代宗遗诏
　　朕以身祗奉鸿业不能光宣大训嘉靖万邦奉祖宗重熈之徳答公卿寅亮之勤旰食宵衣痛心疾首呜呼天地之理死生常数疾既大渐弥留日臻惟懐永图嗣守丕业皇太子元良继明睿哲齐圣宜陟元后保守宗祧宜令所司当日具礼于柩前即皇帝位仍以司徒兼中书令汾阳郡王子仪摄冡宰其丧仪及山陵制度务从俭约并不得以金银锦防为饰天下节度观察团练等使刺史等并不湏赴哀祭祀之礼亦从节俭其三宫内人宜令量事减省诸王院亦宜准此其天下人吏勅到后出临三日皆释服无禁婚娶祠祀酒肉其宫殿中当临者朝夕各十五举音礼固从宜丧不可久皇帝宜三日而聴政十三日小祥二十五日大祥二十七日而释服获奉宗庙之灵永终天禄所痛不得与佐命勲贤庶尹卿士顾命永诀以托万方内外腹心之臣文武忠良之士敬保元子以安家邦呜呼其聴朕命【大厯十四年五月】
　　徳宗遗诏
　　朕承八圣之休徳荷上天之眷祐嗣守丕训不敢荒宁赖宗庙之灵羣后之力戡定大难以康兆人严恭寅畏二十有七载今天降疾不兴不寤是用审训宜聴朕言皇太子诵元良继明睿哲齐圣孝友和惠恭敬温文必能觐祖宗之耿光绍邦家之大业宜于柩前即皇帝位呜呼朕常奉圣祖元清静之教励精至道保合太和毎忘已以爱人岂嘉生而恶死咨尔将相卿士方伯连帅其敬保元子永绥万邦各有叶心同底于道无废我高祖太宗之休命诸道节度使观察防御等使及诸州刺史等膺镇守之任有军旅之事所寄尤重不可暂旷不湏赴丧以日易月之制宜遵旧典文武官等朝晡哭临十五举音朕毎览汉史至孝文薄葬之诏未尝不叹息嘉尚缅慕其风园陵制度务从俭约百辟卿士孝子忠臣送徃事居无违朕意【贞元二十二年正月】
　　宪宗遗诏
　　朕以薄徳嗣膺寳祚执珪璧以奉九庙垂衣裳以临万邦十有六年于兹矣赖天地敷祐宗社降灵内有百辟多士外有州牧方伯文武并用忠贤叶心以弼予一人以康彼兆庶戡剪羣慝廓清九围方保和平共登仁夀而万务所逼六气咸侵遘疾有加至于大渐用申顾命式合典谟皇太子恒天纵睿哲日跻诚敬惟孝惟友克寛克仁必能承祖宗之丕训守邦家之鸿业宜令所司具礼于柩前即皇帝位仍以司徒兼中书令摄冡宰应诸道节度观察防御等使及诸州刺史寄任尤切并不湏赴哀皇帝易月之制皆依旧典文武官等朝晡哭临十五举音其丧仪及山陵制度务从俭约呜呼始终常礼奚可甚哀汉文至言朕所遵慕咨尔将相洎中外腹心爪牙之臣其敬保元子惟懐永图以纉我高祖太宗之耿光毋废朕命【元和十五年正月】
　　穆宗遗诏
　　朕以身嗣守丕构虽勤求理道不敢荒宁而保慎或乖遘兹厉疾赖上垂祐宗社降灵洎中外庶臣克辅寡徳服饵頥养逾于周星而阳气熇烦宿恙暴作顷刻之际至于弥留伊死生之理必有其分顾托有所予何恨焉皇太子湛睿哲温恭孝友明敏自膺储贰休徳日新必能嗣于耿光绍我先业宜令所司备礼于柩前即皇帝位咨尔卿士洎方伯连帅敬辅元子永绥万邦宜叶乃心用底于道宜令门下侍郎平章事李逢吉摄冡宰诸道节度观察防御等使及诸州刺史守镇任重戎旅事殷并不湏赴丧易月之制宜遵旧典文武官等朝晡哭临十五举音山陵制度务从俭约无禁婚嫁祭祀饮酒食肉其医官等念其勤瘁亦可矜怜并不湏加罪宜便释放将相卿士中外臣寮送徃事居无违朕意【长庆四年正月】















　　唐大诏令集巻十一
<史部,诏令奏议类,诏令之属,唐大诏令集>
　　钦定四库全书
　　唐大诏令集巻十二
　　宋　宋敏求　编
　　帝王
　　遗诏下
　　文宗遗诏
　　武宗遗诏
　　宣宗遗诏
　　懿宗遗诏
　　僖宗遗诏
　　遗诰
　　睿宗遗诰
　　明皇遗诰
　　顺宗遗诰
　　遗诏下
　　文宗遗诏
　　勑朕以寡昧祗承丕业慕贞观之至化希开元之中兴十有五年勤劳宵旰虽俗未臻于仁夀而物或近于乂宁斯乃羣后叶心岂朕独致自谓励精未已治平可期诚不感通宿疾重遘药石无补至于弥留惟懐懿图宜有顾托是用审训其聴予言皇太弟瀍睿哲明裕孝友温文忠正寛仁博逹周敏必能绍祖宗之休烈阐皇王之令猷宜于柩前即皇帝位仍以门下侍郎平章事杨嗣复摄冡宰军国务殷岂可久旷以日易月宜遵旧章皇帝三日而聴政二十七日释服天下节度观察防御等使及监军诸州刺史职守非轻并不得离任赴哀天下人吏百姓告哀后出临三日皆释服无禁婚嫁祠祀饮酒食肉释服之后无禁举乐文武官等朝晡临时皆十五举音宫中当临者非时毋得擅哭汉文薄葬朕实慕之奉营山陵务从俭约勿以金银锦防縁饰防具医术之徒夙夜劳苦深可矜念不须加罪仙韶乐官放归本司五坊鹰犬并宜解放呜呼生死常期今古无异予素知逹何足甚哀咨尔将相卿士内外腹心爪牙之臣其敬保我太弟辑宁邦家成朕素懐克底于道布告遐迩咸使闻知【开成五年正月】
　　武宗遗诏
