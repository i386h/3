<!-- { "loadSidebar": true } -->
　　勅骐骏伏皁军国为容茍非懿亲莫允斯寄秘书监检校殿中监嗣虢王邕地隆藩屏才蕴忠贤以河间之硕儒膺舞阳之茂宠学穷四彻巳综图书任司六尚式光轩冕必能驷马举防两骖执辔用闻玉台之歌入侍瑶池之赏宜与张渉同知内外闲廐余如故【景龙三年十二月十二日】嗣郑王希言右卫大将军制　　　蘓颋
　　门下银青光禄大夫太仆卿员外置同正员上柱国嗣郑王希言才推近属行禀中和用沉晦以为谋体直方而成器频外列之位尝践执金之秩歴官斯久更事逾深必在亲贤用膺心膂宜领右军之寄仍直大将之任可云麾将军守右卫大将军勲如故
　　嗣吴王祗右卫将军等制　　　　孙逖
　　门下左卫将军吴王祗等国之近属朝之多士或班聨警卫有避于天伦或列位周已行淹于歳序各移官命用广朝恩可依前件
　　嗣许王瓘太子詹事制　　　　　孙逖
　　门下宫僚之首必择正人邦圻之内实资良牧银青光禄大夫秘书监上柱国许王瓘文儒致位所谓宗英银青光禄大夫守太子詹事上柱国太原郡开国公暐言行立诚是称亲懿常以善而为乐每执谦而忘倦从政已多议能惟允弼违是属宜肃事于东宫理剧允难俾安人于左辅瓘可太子詹事暐可使持节同州诸军事守同州刺史防官勲如故
　　嗣道王链云安等五郡节度等使制
　　贾至
　　勅卫尉少卿嗣道王链简约忠谅既直而温镇守南服黎人用乂且三峡艰阻四方多虞按抚缉熈宜分权总俾尔揽辔固兹磐石可充云安夷陵南浦南平巴东等五郡节度采访处置防御等使【至德二载正月五日】
　　嗣虢王巨西京留守制　　　　　贾至
　　勅京师初复宫室始清可择宗臣俾之居守银青光禄大夫守太子少保嗣虢王巨惠和忠谅贞干含尝处节制之权更居师傅之任嘉猷允塞茂绩居多可以固我维城殿兹邦国可权充西京留守余如故【至德二年九月二十九日】
　　嗣吴王祗太子賔客制　　　　　　常衮
　　勅古者选孝弟闳博有道术者辅翼太子今以宗室之老处师賔之位亦亲亲而教敬也光禄大夫检校工部尚书兼宗正卿上柱国嗣吴王祗文昭之庆蔚于公族楚元之后继有忠贤逹道虚怀寛厚防谨藩翰旧德人伦宪行更于内外职事颇修年在华皓未尝衰堕防防府而百工时叙掌宗卿而九族益亲每托肺腑深加优礼宜以冬官之重仍在春储之列可兼太子賔客其检校工部尚书及防官勲封如故
　　嗣虢王溥太仆少卿制　　　　　　元稹
　　勅正议大夫行宗正丞嗣虢王溥守随州司马员外置同正员李逢等昔我宪宗章武皇帝法尧睦族深惟本枝乃诏执事曰伯父叔季幼子童孙在官各率乃诚无替厥职溥可权知太仆少卿逢可守袁王府长史余如故
　　宗正卿嗣郑王逊大理等制　　　钱珝
　　勅九卿问重而显者大宗正与廷尉实次奉常焉易官而处惟典之章具官逊等皆吾属之桢干也而又荷出相容防之门逊继分郡符必闻其政久歴庶位咸称有材克助承忠孝之家践脩罔坠多所该练扬于缙绅今载葺京师敬先宗庙资乎集事速以成功而方备法官是宜改秩往趋狱务更在励精伏念旬时狱可知也我有其律逊其尽心可依前件
　　诸王男
　　诸王男等加封邑制
　　鸾台昔子弟咸建姬祚以隆支体毕侯汉国斯永某王男某等普谷分彩天池演派金相比暎玉树聨芳垂髫钦爱敬之风总角闻诗礼之训三雍肇建万品维新褒德叙劳式遵行庆之典疏藩树屏允叶推恩之令可封襄阳县开国男













　　唐大诏令集巻三十八
　　钦定四库全书
　　唐大诏令集巻三十九
　　宋　宋敏求　编
　　诸王
　　降黜
　　降魏王泰东莱郡王诏
　　黜梁王忠庶人诏
　　降永王璘庶人诏
　　嗣岐王珍免为庶人诏
　　漳王凑降封巢县公制
　　追复
　　成王千里还旧官制
　　收
　　谯王重福三品礼葬诏
　　收葬綘王诏
　　听越王归葬诏
　　追赠
　　皇第三子霸追封卫王等制
　　海陵郡王元吉追封巢王制
　　諡汴哀王璥制
　　赠恒山愍王承干荆州大都督制
　　赠河东郡王瑾太子少师制
　　荣王故男赠文安郡王制
　　太子第二男追封缙云郡王赐名諲制
　　册赠
　　册赠渤海王文
　　降黜
　　降魏王泰东莱郡王制
　　诏曰朕闻生育品物莫大于天地爱敬罔极莫重于君亲是故为臣贵乎尽忠亏之者有罚为子在于行孝违之者必诛大则肆之市朝小则终贻戮辱雍州牧相州都督左武侯大将军魏王泰朕之爱子寔所钟心幼而聪令颇好文学恩遇极于隆重爵位逾于宠章不思圣哲之戒自构骄僭之咎惑谗谀之言信离间之説以承干虽居长嫡久躔疴恙潜有代宗之望靡遵义方之则承干惧其陵夺泰亦日増猜阻争结朝士竞引防人遂使文武之官各有托附亲戚之内分立朋党朕志存公道义在无偏彰厥巨衅两从废黜非惟作则四海亦乃贻范百代可解雍州牧相州都督左武侯大将军并削爵土降为东莱郡王防改封顺阳王于均州为封邑制宅以处之
　　黜梁王忠庶人诏　　　　　　上官仪
　　东台朕储祉上嗣膺景祚猎先圣之经践至公之道底罚行赏御物同归房州刺史梁王忠居庶孽之地在髫丱之辰栁奭遂良交结无忌频繁进説劝立东朝朕以副宫之位宜遵周道茍非其人不可虚立正以宗臣之寄仰在诸公旦夕勤恳难违其意及正嫡升储退居列屏乐善之事紊于賔僚窥怨之词日盈牀第妇女阿刘逺有陈告迹其罪状葢非一途乃伪作过所入闗云欲出家逃隠又令急使数诣京师觇两宫潜问消息自説妖梦戴通天冠喜形于色以邀非望毎召经师祀龙祈福画千菩萨愿升本位每于晨夕着妇人衣妄有猜疑云防细作又嗟叹栁奭称其为我悼伤韩瑗情发于词朕初见此言疑生怨谤故遣御史大夫理及中书官属相监推鞫证见非虚然其地则人臣亲则人子怀奸匿怨一至于斯擢髪论罪良非所喻考之大义应从极罚皇后情在哀矜兴言垂涕再三陈请特希全宥朕戚属之中频亏国典缅维前载匪徒兹子属怀于此犹深愧叹特宜屈法降为庶人主者施行
　　降永王璘庶人诏
　　诏曰臣子之节君亲是奉或志怀干纪当义在灭私葢前王所以持法割恩垂涕行戮言念及此叹息弥深顷以凶孽乱常闗畿暂阻朕乗舆南幸遵古公避狄之仁皇帝受命北征兴少康复夏之绩犹以藩翰所寄非亲莫可永王璘谓能堪事令镇江陵庶其克保维城有俾王室而乃弃分符之任専用钺之威擅越淮海公行暴乱违君父之命既自贻殃走蛮貊之邦欲何逃罪据其凶悖理合诛夷尚以骨肉之间有所未忍皇帝诚深孝友表请哀矜虽绾绶全体礼可行于曩制而削土勿王事亦着于前史昔广州有罪因废为人常山免诛爰将徙地是用矜其万死屈于九刑宜寛伏锧之命俾黜析珪之典可悉除爵土降为庶人仍于房陵郡安置所由郡县勿许东西朕存训诱勗之忠孝不虞孱懦遂至昏迷申此典章弥増媿叹
　　嗣岐王珍免为庶人制
　　经国之制贰则有辟为臣之道将则必诛况亲则宗秩义兼家国敢怀逆节自桎严刑银青光禄大夫宗正卿员外置同正员嗣岐王珍志在倾邪行惟险薄顷以冦迹未殄军国多虞因集不逞之徒潜为乱常之计乃欲逺通叛虏构此凶谋以有上封备闻其状犹以亲属初亦致疑遂令推按具自承伏且王者立法百代所遵稽彼常科罪当殊死以其可讳不忍加刑俾从放黜以申寛典宜免为庶人仍于溱州安置至彼捉搦勿许东西其同谋左武卫将军窦如玢试都水使者崔昌右羽林军使刘从谏蔚州长塞镇将朱融右卫将军胡列直司天台通院髙抱素右卫率魏兆内侍省内谒者监王道成等九人特宜斩决试太子洗马兼知司天台冬官正赵非熊陈王府长史陈闲楚州司马张昻左武卫兵曹叅军焦自荣前鳯翔府郡县主簿李岊国子监馆进士张奂等六人特宜决杀驸马都尉薛履谦同逆谋宜赐自尽【上元二年四月】
　　漳王凑降封巢县公制
　　王者教先立爱义不遗亲岂于同气之中可致异词之间如或慎修不至诖误有闻搆为厉阶犯我邦纪未加殛窜尚屈彞章漳王凑手足之亲磐石是崇位居宠秩列在戚藩顷多克顺之心亦有尚贤之志而满盈生患败覆是图奸凶防同谋议滋及汚我皇化彰于中外初骇予载惊羣听尚以未具狱词犹资审克建侯之命姑务从寛于戏朕嗣守宗祧敷至教自家之训未立掩义之私敢忘是用降封有丑朝典凡百多士宜谅朕怀
　　追复
　　成王千里还旧官制
　　地有二南载怀敦睦罪非七国奄隔休明故左金吾卫大将军兼益州都督上柱国成王千里懿亲贤德髙才重器强力干事独冠等伦保国乂人克成忠义愿除凶丑翻防诛夷永言沦没良深痛悼俾复旧班用加新宠可还旧官
　　收葬
　　谯王重福三品礼诏
　　集州刺史谯王重福幼则凶顽长而险诐幸托体于先圣尝通交于巨逆子而不子自絶于天有国有家莫容于代往者颇不含忍长令幽絷自大行晏驾韦氏临朝将肆屠灭尤切防卫洎天有成命集于朕躬永怀犹子之情庶叶先亲之义所宜开置寮属任隆刺举冀其悛改以怙恩荣而诖误有徒狂狡未息便即私出均州诈乗驿骑至于都下遂逞其谋先犯屯兵次烧左掖计穷力屈投河而毙虽人所共弃而邦有常刑我非不慈尔自招咎且闻其故有恻于怀昔刘长既没楚英遂殒以礼収葬抑惟旧章屈法申恩宜仍旧宠可以三品礼葬
　　收葬绛王诏
　　叔父绛王为逆贼等援立切窥天位无讨贼之意遂使忠义衔寃及王师擒贼义旅问罪前驱勇气以致殱殂朕伏以太皇太后慈仁思以慰解宜令有司量事収葬申恩讨贼刑礼之中示乎四方以明朕意【寳歴二年十二月】
　　听越王归葬诏
　　越王事迹国史着明枉防非辜寻巳洗雪其子珍他事配流数代漂零不还京国真弱女孝节卓然启防四防绵歴万里况是近族必可加恩行路犹或嗟称朝廷固须防助屡委宗正等京兆府与访越王坟墓报知如不是陪陵任附茔卜葬其葬事仍令京兆府接借必使备礼葬毕真如愿住京城便配咸宜观安置【开成四年六月】
　　追赠
　　皇第三子霸等追封卫王制
　　餙终定諡往代通规追逺赠荣前王令典第三子霸幼挺岐嶷早茂珪璋楚哀王智云结髪仁明胜衣敏惠冀其成立训以义方未被趋庭遽同隙兴言夭枉震悼于怀今王业初隆庆赏伊始既式遵于利建宜稽古于哀荣霸可追封卫王諡曰怀智云可追封楚王諡曰哀【武德七年七月】
　　故海陵郡王元吉追封巢王制
　　诏曰有虞受终肆赦之典隆周革命笃亲亲之恩海陵郡王元吉地惟藩翰夙承朝宠防于不轨得罪君亲朕嗣膺灵命无忘敦睦同生之重既切于本支在原之悼实纒于歳月兴言泉壤思备宠章可追封巢王諡仍依旧【贞观十六年六月】
　　諡汴哀王璥制
　　门下縁情制礼圣贤所不忘以諡易名古今之同贯故右千牛卫大将军上柱国汴王璥虽在龆龀颇标嶷岐率以训典期于老成裂地而封是崇藩屏享年不永俄从夭折秀而不实有以伤嗟宜遵考行之义以备餙终之典可諡曰哀
　　赠恒山愍王承干荆州大都督等制
