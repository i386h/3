<!-- { "loadSidebar": true } -->
　　改元天复赦
　　改名
　　武宗改名诏
　　改元下
　　改建中元年
　　春秋有五色之统盖王者逾年建号体元居正上以继业反始下以书事布防示不忍有变于中年也朕以不造衔泣在疚而三事大夫迫至公之命喻大孝之道实夺予哀为众所戴恐坠祖宗之遗烈不若先帝之前训如履薄将陷如乗奔失御濡露之感忽焉嵗初罔极之懐瞻天靡及旧物未改常典惟新勉而从之良増感奉其以大厯十五年改为建中元年所司准式庶恊履端于始载符皇极之义也
　　奉天改元建中五年为兴元元年正月一日赦
　　门下致理兴化必在推诚忘已济人不恡改过朕嗣服丕构君临万邦失守宗祧越在草莽不念率德诚莫追于既往永言思咎期有补于将来明徴厥初以示天下惟我烈祖迈徳庇人致俗化于和平拯生灵于涂炭重熈积庆垂二百年伊尔卿尹洎亿兆人众代受亭育以迄于今功存于人泽垂于后肆予小子获纉鸿业惧徳不嗣罔敢怠荒然以长于深宫之中暗于经国之务积习易溺居安忘危不知稼穑之艰难不察戎役之劳苦泽靡下防情不上逹事既壅隔人懐疑阻犹昧省已遂致兴戎徴师四方转饷千里赋车籍马逺近骚然行赍居送众庶劳止或一日屡交锋刄或连年不解甲胄典祀乏主家室靡宁死生流离怨气凝结力役不息田莱多荒暴令峻于诛求疲甿空于杼轴转死沟壑离去郷闾邑里丘墟人烟断絶天谴于上而朕不悟人怨于下而朕不知驯致乱阶变兴都邑贼臣乗隙肆逆防天曽莫愧畏敢行凌逼万品失序九庙震惊上累于祖宗下负于黎庶痛心腼面若坠泉谷赖天地降佑人神叶谋将相竭诚爪牙宣力屏逐大盗载张皇维将丕猷必布新令朕晨兴夕惕惟念前非乃者公卿百寮频抗章表猥以徽号加于朕躬固辞不获俯遂舆议昨因内省良用瞿然体隂阳不测之谓神与天地合徳之谓圣顾惟浅昧非所宜当文者所以化成武者所以定乱今化之不被乱是用兴岂可更徇羣情茍膺虚美重予不徳祗益懐惭自今以后中外所上书奏不得更称神圣文武之号夫人情不常系于时化大道既隠乱狱兹丰朕既不能道得人又不能一法齐众茍设宻网以罹非辜为之父母实増愧悼今上元统厯献嵗发生宜革纪年之号式敷在宥之泽与人更始以答天休可赦天下改建中五年为兴元元年自正月一日以前大辟罪巳下罪无轻重已发觉未发觉已结正未结正系囚见徒常赦所不原者咸赦除之李希烈田恱王武俊李纳等有以忠劳任膺将相有以勲旧继守藩维朕抚驭乖方信诚不着致令疑惧不自保安兵兴以来海内骚扰皆由上失其方而下罹其灾朕实不君人则何罪屈已物余何爱焉庶懐隠匿之诚以洽好生之徳李希烈田恱王武俊李纳及所管将士官吏等一切并与洗涤各复爵禄待之如初仍即遣使诸道宣谕朱防虽与朱泚连坐路逺未必同谋朕方推至诚务欲贷如能効顺亦与维新其河南河北诸军兵马并宜各于本道自固封土勿相侵轶朱泚大为不道弃义灭恩反易天常盗窃名器暴犯陵寝所不忍言获罪祖宗朕不敢赦其应被朱泚胁从将士官吏百姓及诸色人等有遭其煽诱有迫于凶威茍能自新理可矜宥但官军未到京城以前能去逆効顺及散归本军本道皆并从赦例原免一切不问天下左降官即与量移近处已经量移者更与量移流入配及罚藩镇効力并縁罪犯与诸使驱使官兼别于州县安置及得罪人家口未许归者一切放还应先有痕累禁锢及反逆縁坐承前恩赦不该者并宜洗雪亡官失爵放归勿□量加收叙未复资者更与进叙诸色降黜配人中有才能着闻者特加録用勿拘常例将士等或百战摧敌万里勤王捍固金城驱除大憝济危难者其节着复社稷者其业崇我图尔功特加彛典锡名减赋永永无穷并赐名奉天定难功臣身有过犯逓减罪三等子孙有过犯减罪二等本户有差徭使役一切蠲除其功臣虽已后身老病患不在军旅当分粮赐并宜全给身亡之后十年内仍囘给家口其有实食封者子孙继代无絶其余收録及功赏条件待收京日并依去年十月七日十一月四日勅处分诸道诸军将士等久勤捍御累着功勲方镇克宁惟尔之绩应在行营者并超三资与官仍赐勲三转其累加勲爵仍许囬受周亲内外文武三品已上赐爵一级四品已下各加一阶仍并赐勲两转见危致命先哲攸贵掩骼埋胔礼经所先虽效用之或殊在恻隠而何间诸道将士有死王事者各委所在州县给逓送赴本管官为葬祭其有因战阵杀戮及捕获伏辜暴骨原野者亦委所在逐近便殡应縁流贬犯罪未收者并许其家口各据本官品以礼收自顷军旅所给赋役繁兴吏因为奸人不堪命咨嗟怨苦道路无聊汔可小康与之休息其垫陌及税间架竹木茶漆铁等诸色名目悉宜停罢京畿之内属此冦戎攻刼烧焚靡有宁室王师仰给人以重劳特宜减放今年夏税之半朕以凶丑犯阙遽用于征爰度近郊息驾兹邑供储克办师旅攸宁式当褒旌以志予过其奉天宜升为赤县百姓并给复五年尚徳者教化之所先求贤者邦家之大本永言兹道梦想劳懐而浇薄之风趋竞不息幽栖之士寂寞无闻盖诚所未孚故求之不至天下有隠居行义才徳髙逺晦迹丘园不求闻逹者委所在长吏具名闻奏朕当备礼邀致诸色人中有贤良方正能直言极諌及博通坟典逹于教化并识洞韬畧堪任将帅者委常叅官及所在长吏闻荐天下孤老及鳏寡惸独不能自活者并委州县长吏量加优恤其有年九十以上者刺史县令就门存问义夫节妇孝子顺孙旌表门闾终身勿事大兵之后内外耗竭贬食省用宜自朕躬朕当节夫乗舆之服御絶宫室之华餙率已师俭为天下先诸道贡献自非供宗庙军国之用一切并停应内外官有冗贠及百司不急之费委中书门下即啇量条件停减闻奏布恩行赏抑惟旧章今以余孽未平帑蔵空竭有乖庆赐深愧于懐赦书有所未该者委所司例条奏敢以赦前事相言告者以其罪罪之亡命山泽挟蔵军器百日不首复罪如初赦书日行五百里告布遐迩咸使闻知
　　贞元元年正月改元并招讨河中李懐光淮西李希烈赦
　　门下王者体元立极钦若乎天地纉承统业严奉乎祖宗所以敬事修诚务本敦孝尊其上以御其下谨其身而训于人百神允懐庶兆永赖国之大典莫重于斯朕烛理不明违道招损往遭大难临陷都国天地宗祧旷而莫主是钦若严奉之义缺矣朕甚惧焉洎再复京师遽将告谢有司以人力耗斁礼物废堕日居月诸嵗聿云暮卜其近日甫在上春斋心永懐坐以待曙而百辟卿士抗表上言咸谓人心未宁不足以尽敬冦盗犹在不可以告功迫于羣情俯抑诚愿郊庙孔迩瞻言莫从悼心惭顔胡宁自处重以和平未洽灾沴荐臻去嵗旱蝗两河为甚人流不息师出靡居加之以徴求因之以荒馑困穷馁殍转死丘墟而又闗辅之间冬无积雪土膏未发宿麦不滋详思咎徴其失安在岂兵戎之后余祲尚在将狱犴之中深寃未息且河中淮右逆将阻兵汚胁齐人陷之死地虽欲自雪厥路无由抱义衔寃足伤和气此皆由朕寡徳播灾于人为之父母实用愧耻今隂已谢春日载阳勾萌毕申幽蛰咸震思与海内同心自新布泽更元用符天意宜改兴元二年为贞元元年自正月一日昧爽已前大辟罪已下已发觉未发觉已结正未结正系囚见徒罪无轻重咸赦除之
　　改元元和赦
　　朕闻明王之以孝理也必先之以庄敬由一人之至德鼓四表之欢心臻于太和以育庶则下知禁而不犯上措刑而不用斯道不逺之在予朕以寡昧嗣守丕业荷累圣之洪休禀太上之严训夙夜寅畏不敢荒宁承顔而退有万几问寝而下临四海防奉惟眷施于兆人皇王以来孰有斯庆端本之化自予躬行搃百行之源刑四方之理推恩以覆育广敬以昭事王者要道朕亦庶乎则日月之烛临可以率俾昆蚑之涵养期于不夭是必家至日见而后化洽刑清图始所难慎终斯勉犹恐下愚之人因循陷辟官司之长教道未明迫于饥寒遂愆礼节诖误之罔顾失政之多途哀矜之懐虽得情而勿喜思与公卿大夫及士庶励翼循省以图将来且因体元之始覃此维新之泽上报于君父下念于苍生颁庆纪年鸿恩斯洽可大赦天下改永贞二年为元和元年正月二日昧爽已前大辟罪已下常赦所不原者咸赦除之京畿诸县今年青苗钱及酒钱并宜放免地税率每年量放二升淮江荆襄等十州管内水旱所损四十七州减放米六十万石税钱六十万贯内外文武见任致仕官神防六军诸道将士等各赐爵加勲有差武徳以来功臣子孙与官及出身文武常叅官观察节度团练经畧刺史六军大将等父母亡殁与封赠官至徳以来任宰相与封赠及諡陜州奉天元从功臣普恩外更赐爵中书门下及外使宰相宜与一子官七品东宫官并与改官其撰册文官等与一子官及勲爵有差天下百姓髙年者赐米帛羊酒国子监祭酒司业及学官并先取朝廷有徳望学识者充东都国子监诸管舘共置学生百贠应天下州府每年所税地子数内宜十分取二均充常平仓及义仓仍各逐处当穏便收贮以时粜籴务在救人
　　太和改元赦
　　朕闻古先哲王之为理也修已以安百姓恤刑以矜庶狱端立政以谨始厚泽以体仁推其心以及于物诚其中而化于外和气斯洽休徴以臻故兵革不试而四海宁疵疠不作而三灵泰我有唐祖武祖文光宅天下列圣承统遂康区中渐濡丕冒掩轶前载兹道以腾英声焕大文以耀中古惟此鸿业属于冲人荷无疆之丕构托于兆人之上昼惕宵儆惄焉如疚抑惟宗社储休神祗恊力克靖内难恢复皇纲思布和以立极爰正风于更始因体元纪号之典举肆覃恩之命昭我恤隠与人维新可大赦天下改寳厯三年为太和元年正月十三日昧爽以前大辟罪已下罪无轻重已发觉未发觉已结正未结正见系囚徒常赦所不免者并除之惟十恶五逆及故杀人官典犯入已赃不在免限左降官量移近处已经量移者更与量移其合复资者五品已上中书门下速与处分六品已下任从常例选丁忧去任在忧未赴贬所者服满日亦与量移如故旧在上都任经本司陈状不必更待州府申请流贬中纵勅不许量移者及言终身勿齿者亦与依例处分亡官失爵各与收叙痕累禁锢并从洗涤其沿去年十二月十八日坐累流者不在此限应沿上陵制度及防仪礼物宜委中书门下及诸司长官愽询故实务遵礼度必信必诚副朕哀懐所沿山陵造作及桥道致顿所并以内库钱物充用如不足以度支户部钱充京兆府今年夏税青苖量放一半太皇太后第二等已上亲大行皇帝皇太后第一等亲委中书门下量材叙用九庙子孙陪位者各加两阶仍据始封毎王后与一人出身委宗正卿检寻图谱取一房最沉翳者充数具名闻奏内外文武官及诸色人任上封事极言得失无有隠讳天下诸色人中有贤良方正能直言极諌者及经学优深可为师法详闲吏理逹于教化军谋宏逺堪任将帅者常参官及州牧郡守各举所知无人举者亦聴自举并限来年正月到上都今年正月上皇太后尊号及撰即位寳册文承防宣制等官各与一子正员七品官江王府官去年十二月已前在任者并与进改其去年十二月九日立功将士普恩之外三品已上更赐爵一级四品已下更加一阶其赴难将军军使兵马使都虞候将士等各与改转名衔闻奏
　　开成改元赦
