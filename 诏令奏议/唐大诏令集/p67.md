<!-- { "loadSidebar": true } -->
　　解琬朔方道后军大总管制
　　王晙朔方道行军总管制
　　薛讷白衣摄左羽林将军击吐蕃制
　　薛讷朔方道大总管制
　　郭子仪兵马副元帅制
　　郭子仪东京畿山东河南诸道元帅制李光弼副知行营事制
　　王思礼北京留守制【阙】
　　郭子仪兼邠宁鄜坊两道节度使制【阙】郭子仪都统诸道兵马收范阳制【残】
　　李鼎陇右节度使制
　　李若幽朔方节度使赐名国贞制
　　郭子仪汾阳郡王知朔方行营制
　　仆固懐恩朔方节度使制
　　李抱玉河西道副元帅制
　　马燧浑瑊副元帅同招讨河中制
　　李晟凤翔陇右节度使兼泾原副元帅制刘洽宋亳兵马都统制
　　范希朝京西行营节度使制
　　裴度镇幽两道招抚使制
　　裴度镇州四面招讨使制
　　命将
　　解琬朔方道后军大总管制　　　苏颋
　　门下鼓旗中军是推元帅熊罴后劲亦属武臣金紫光禄大夫行左散骑常侍上柱国济南郡开国公解琬学穷经史才蕴韬略握兵之要克壮其猷右领军卫大将军兼检校单于大都防镇守大使上柱国长平郡开国公张知运久镇邉庭备详敌势夺劔之勇隠如敌国并师旅是习獯戎所惮隂阳胜负成诵在心山川向背若指之掌寒胶已折秋草具腓宜屯细栁之营俾作兰臯之气琬可充朔方道后军大总管知运可充朔方道后军副大总管并准例发遣主者施行【先天二年九月二十日】
　　王晙朔方道行军总管制
　　黄门古者猃狁孔炽匈奴寖骄则设以三策虽属备戎之典方于五材未闻去兵之义不有行者谁能捍之正议大夫行鸿胪少卿上柱国朔方军副大总管王晙倜傥多智坚刚竭节毎读前史思齐古人辞家而志灭獯戎报国而躬先将校顷虞南牧城彼朔方萧关洞开沙漠无事既获全军之利则惟保塞之劳嘉其善谋必有成绩昔北逐狄者任专而决亦西防者功遂而调用明分阃之重式副齐坛之期朝实佥谐尔其懋往可持节充朔方道行军大总管仍兼安北大都防丰安定逺三城等军及侧近州军宜依旧列并受晙节制其安北都防府依于中受降城安置兵须足食理籍加屯今正农时务及耕种并縁邉兵募亦委量事通融茍非切便即停减总处置讫奏闻即驰驿准例发遣主者施行【开元二年二月初五日】
　　薛讷白衣摄左羽林将军击吐蕃制
　　勅弃瑕録用有国通典舍罪责功先王旧式薛讷蕴韬钤之畧尝文武之任委以分阃冀静邉尘遽闻丧律实负朝寄准其所犯合置严刑言念老臣寛其小衂既赦孟明之罪伫收冯异之功可陇右道防御大使【开元二年八月】
　　薛讷朔方道大总管制　　　　　苏颋
　　黄门古之合将帅训甲兵所以宣威武而制邉疆也自非栾却之裔孙吴之才何以总中军而絶大漠矣右羽林军大将军上柱国河东郡开国公凉州镇军大总管薛讷家代名将国朝元老知涌泉原气横风厉庙堂之上则寛而有谋旗鼔之间则勇而无挠顷者单于地隔骄子天亡众已离心魁未悬首吊伐大义既凭推毂逋逃残孽将待覆巢镇于朔陲属我南仲宜持节朔方行军大总管太仆少卿上柱国吕延祚谋虑经逺才明决断右威卫将军兼灵州刺史丰安军使上柱国杜賔客三军之雄万人之敌以之入幕孰不师臧曾谓出军肃兹王命宜并充副大总管节度主者施行【开元三年十月十四日】
　　郭子仪兵马副元帅制
　　制昔伊尹与汤合傅説与髙宗合尚父与周合故哲后良臣莫不至合非贤不乂有开必先久大之业也公上畧雄才博信明谊受我旄钺辑宁区夏典器铭彝髙视前古实邦家之杰岂独为予社稷之卫可独弼予节制咨谋安危斯属惧朕之不称也往惟钦哉司空子仪可兵马副元帅主者施行【至德二年四月十日】
　　郭子仪东京畿山东河南诸道元帅制
　　时属艰难用勤师旅元帅之任必借庙谋茍非人杰孰久朝寄兼司徒中书令朔方节度副大使郭子仪风云有感星象降生秉文武之姿懐经济之器自凶狂搆祸区宇未宁蕴忠贞以立身资义勇而成务加其识度逺谋虑冲深张飞乃万人之敌却縠是三军之帅故能扫清强防收复二京建兹大勲成我王业虽少康嗣位夏靡赞其功光武中兴邓禹集其事以今观古未足多之但以氛祲未清军戎是急爰求硕德仗以贞师宜承重委克济多难可充东京畿及山东道并河南诸道元帅仍权知东京留守【乾元二年三日】
　　李光弼副知行营事制
　　元帅之任实属于师贞左军之选谅资于邦杰自非道申启沃学贯韬钤则何以翊分阃而专征膺凿门而受律求诸将相允得其人司空兼侍中蓟国公光弼器识逺志懐沉毅蕴孙呉之畧有文武之才往属艰难备彰智勇协云雷而经始保宗社之阽危由是出备长城入扶大厦茂功悬于日月嘉绩被于岩廊属残防犹虞摠戎有命用择惟贤之佐式建亲之典必能辑宁邦家协赞天人誓余丹浦之师勦彼緑林之盗载申朝奬爰借旧勲宜副出车之命仍践分麾之宠仍与天下兵马元帅赵王系副知节度行营事【乾元二年七月】
　　【原阙】







　　郭子仪都统诸道兵马收范阳制
　　勅朕闻昆夷作患周王授钺于方叔大宛不庭汉主委兵于广利则知昏迷之党舞干不足以怀柔圣哲之谋伐叛必资于用武事将禁暴盖非获已司徒兼中书令朔方鄜坊邠宁等节度使代国公子仪庆钟五百运符鱼水挺文武之宏才蕴韬钤之逺畧积苍生之重望有命代之元勲负鼎和已申于啓沃登坛制胜实伫于谋猷万里长城倚赖攸属今残妖未殄戎事犹殷爰资一举之功以靖四方之难宜令子仪都统诸道兵马使管崇嗣充副使取邠州庆朔方路通往收大同横野清夷便收范阳及河北仍遣射生衙卫前六军英武长兴宁国左右威逺骁骑等左厢一万人马军三千步军七千人以开府李光进充都知兵马使特进邬崇福充都虞右厢一万人马军三千人步军七千人以开府仪同三司李鼎充都知兵马使特进王兟充都虞渭北官健一万人马军三千人步军八千人以开府辛京杲充使朔方留后蕃汉官健八千人马军八百步军七千二百人以兼御史中丞任敷浑释之同充使蕃汉部落一万人马军五千步军五千人以御史中丞慕容兆与新投降首领奴赖同统押充使鄜坊等州官健一万人马军一千步军九千人以摄御史中丞杜冕充使宁州官健一万人马军一千步军九千人以摄御史中丞桑如珪充使泾原防御官健二千人马军五百人歩军一千五百人以大将军阎英竒充使搜乘练卒籍马赋军合四方以齐心率九夷而同力金鼔作气铁骑争雄欱野喷山殷天动地以仗顺之师旅讨从逆之凶徒人事天时指期可定今将畧髙阙以出云中驱蚊蚋于幽燕扫抢于巩洛削平天下混一车书然后献凯清庙防勲盟府尅宁区夏岂不盛与兵马既众恐路次难为供应仍备六十日程粮十防遣发马畜草料所在量事支供不得妄有烦扰百姓仍委子仪即遣人先于诸道计防分数次进发仍与囬纥兵马椅角相应逐便讨除所开军务应须处置并委子仪续具状奏闻【上元元年九月】
　　李鼎陇西节度使制
　　勅勇而多谋是资兼领明则益辨实仗宏才开府仪同三司行凤翔尹兼御史大夫充本府及秦陇兴凤成等州节度观察使保定郡开国公李鼎成用通明智略深逺攻守之志不惮勤劳报効之诚无忘夙夜顷以岐阳近甸王业大都爰借政能委之镇缉下车未防克树竒功冦盗底寜声謡载洽眷兹陇外戎马要冲时属艰虞尤资式遏制胜千里谅在伊人必当振我师徒展兹筹画兼弱攻昧在此行焉可持节都督鄯州诸军事鄯州刺史陇右节度营田等使余并如故【上元二年六月】
　　李若幽朔方节度使赐名国贞制
　　保大定功事资于量坐筹决胜政总于中军令在必行冦不可玩欲清小丑须委大臣中大夫守殿中监赐紫金鱼袋李若幽宗室英髦士林桢干出忠入孝抱质懐文包果断之深谋蕴韬钤之秘畧累登清贯克振休声名正西京奸豪屏息纪纲三蜀卭僰乂安庶黎赖其强明缙绅推其利用今河洛之境未殄余氛晋魏之郊比仍多垒山河襟带关辅要冲东尽太行南隣魏汭拥旄亘野精骑成羣必俟元戎以清妖孽静言其选允谓当仁地官髙歩于六卿亚相作程于百辟综斯剧务朝选攸归宜兼领防之权以副师贞之吉可户部尚书兼御史大夫持节充朔方镇西北庭兴平陈郑等州节度行营兵马及河东节度都统处置使镇于绛仍赐名国贞【上元元年八月】
　　郭子仪汾阳郡王知朔方行营制
　　命将之选当仁实难非夫文可经邦未能安人和众武可禁暴罔以克敌成功允借宏才爰申锡命司徒兼中书令灵州大都督府长史单于镇北副大都防持节充朔方节度闗内营田度支营田盐池押诸蕃部落副大使知节度六城水运使兼邠寜鄜坊等道节度副大使上柱国代国公子仪河岳间气岩廊重寳器量深识寛而有谋术应通方用而无滞自经险阻实拥旌旄遂能克复二京折冲千里厥戎将殄时乃之功久勤啓沃载竭忠谠人所望也天实赉予今残防未寜兴师颇广虽镇守经制已有区分而筹画指麾必资专制将军辞第无以家为丞相忧邉思平国难固以訏谟之命申总统之威其将戡定外虞澄清列郡光膺藩屏之寄式崇社稷之勲对休命以永终誉可封汾阳郡王知朔方河中北庭潞仪沁等州节度行营兼兴平定国等兵马副元帅仍充本管内观察处置使余如故
　　仆固懐恩朔方节度使制
　　工部尚书兼御史大夫陇右观察处置等使大寜郡王仆固懐恩经武大才济时良具今以冦穷河洛思用讨除宜辍务于西陲俾廓清于东夏可充朔方行营节度使余如故
　　李抱玉河西等道副元帅制　　　常衮
　　勅周以元老监方伯汉以丞相抚四夷则军国之务中外一体自华阳而西至于陇坂渉河之右兼控五原总三将之师专万里之寄诘禁经武宜有统制忧邉谋帅深仗辅臣开府仪同三司行兵部尚书同中书门下平章事潞州大都督府长史知凤翔府事充懐郑泽潞观察处置等使仍充南道通和蕃秦陇临洮已来观察处置等使上柱国凉国公李抱玉文以经邦徳以镇俗孝友忠信人伦模表礼乐政刑朝之训式以道匡朕允升大猷参听断之可否载清静以寜一兼委戎旅屏于方夏智谋变化潜合神明将校悦从亲如父子事出韬钤之外功成战伐之前勤劳王家以卫社稷有致君庇人之绩冠旂常彝鼎之铭故以国之凭倚久任忧患兵车之半悉以与之当不惮烦以时镇定也可兼充山南西道观察处置度支营田等使判凉州事陇右懐郑潞泽等州使如故充西南西道河西陇右等道副元帅
　　马燧浑瑊副元帅同招讨河中制　　陆贽
