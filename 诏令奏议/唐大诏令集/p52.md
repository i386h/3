<!-- { "loadSidebar": true } -->
　　门下理多务者必资经逺之能总众材者实在选旧而任爰畴咨舆议叅询庙廷果获诚臣乃予高位正议大夫尚书吏部侍郎上柱国渭源县开国男食邑三百户赐紫金鱼袋程文含钟律器挺珪璋行巳蹈常与物无吝早以词翰宻侍帷幄开硕问发挥训谟周旋台阁阅歴中外秀造称其得俊衡镜表于无私卑牧难逾深藏不耀朕负荷重任祗守大业自顾寡昧动遵先规委成台司不操匠斵自居无悔之地以驰至正之途而元辅披陈勇于进尝思任人与自任不若因贤以求贤命之佥求以明名列上而程为举首是必至公尔宜谨绳墨以视诸侯平好恶以待多士秉彞伦以一流竞覈名实以镇浮虚叶睦乃僚无替朕命爰因铨品之鉴载伫烹餁之功可尚书吏部侍郎同中书门下平章事防官勲赐如故【长庆四年五月】
　　窦易平章事制
　　门下昔周宣王汉宣帝思祖业克绍先搆用申甫邴魏为相然后周道重熙汉德累洽朕以冲托于亿兆之上惟文祖宗之理若渉大水浩无津涯询于岩廊俾举髦硕而果得才杰副予虚求必惟其人乃命以位朝议郎守尚书户部侍郎兼御史大夫判度支上柱国赐紫金鱼袋窦易端厚静慤直方简防气深而和识敏而达每黜华而务实不为善而近名早以器能扬歴中外司宪着纪纲之绩防俗垂恻隠之仁辍于天官掌我邦计底慎财货均莭委输赒给不穷赡济皆足国有大柄属于全才况朕新临寳图万务资始审仪而授其代予言尔尚弼予一人用底于道且朕以丞相调兵食以冢宰执歳成我国家参用古制以重其事也尔往钦哉无忝成命可朝防大夫守尚书戸部侍郎同中书门下平章事判度支【长庆四年五月】
　　裴度平章事制
　　朕周观帝王之道春秋富则倚附旧老享歴久则简擢俊髦故我宗开元之始任宋璟姚元之之軰以调隂阳东封以后乃用李元纮张九龄之俦以承法度洎予恭守大位于今三年岩庙藩封建于左右前后皆皇祖圣父之人罔有易置况勲望冠代器业絶伦副予揣抡赞此休运凡百有位敬而听之山南西道节度观察处置等使光禄大夫守司空同中书门下平章事兴元尹上柱国晋国公裴度以忘家抵患协于宪宗以匪躬不挠佐于先帝十拜相诏四登帅坛接士犹布衣之心忠时急恋阙之思价重于内外名殷于华夷借是风猷俾叅大柄且辅吾志亦用佥闻于戏君臣合符不可多得千载一遇犹为比肩尔宜援古以自强垂后以居重文终之画一平阳之并容诸葛持衡之公相如引车之意率彼四子是为成人服兹昌言往践乃位可守司空同中书门下平章事仍令有司择日备礼册命【寳歴二年二月】
　　韦处厚平章事制
　　搆大厦者实先梁栋之材济巨川者必资舟楫之用朕越自藩邸膺明大统夙夜震兢若蹈泉谷况齐思乂艰歩甫寜上奉山陵七月之期内伫訏谟庶政之始匡我末寘之枢极将恢兴运之功俾协具瞻之望博求名实获兹忠贤实帝赉予其谁与譲正议大夫尚书兵部侍郎知制诰充翰林学士上柱国赐紫金鱼袋韦处厚体道为徒见义能往居易以行古至和而不流氷霜挺松栢之姿贞白秉珪璋之德文挥风雅学该儒器洽而保之以谦识明而用之以晦选自经艺侍于穆宗擢司宻命实赞先帝一彼直操彰其逺猷临危励难夺之诚推忠备益之道属者变生宫掖谋俟经纶首叅底定之功载竭忠贞之効雪愤横涕披肝贡词约我以禹汤罪己之勤博我以古今致治之要听必感动悉其条陈洪纎靡差梦卜斯协必能式是中外启兹雍熙俾予冲人克垂端拱是用擢升鼎铉式亮帝图庶无愧于知人且用光于斯道于戏前哲有言良臣惟圣处殷忧举众之任荷济理沃心之期任四方倾听之勤在百度维新之际无怠于诲无废于身无旷于登庸无忽于询度慎尔初守固其持平协朝廷卿士之和心复贞观开元之令政用乂乃辟罔非其中崇易简久大之规茂庶富阜康之绩勿替明戒时惟永图汝徃钦哉无忝我命可中书侍郎同中书门下平章事勲赐如故【寳歴二年二月】
　　王播平章事制
　　宰相之制所以抚镇国家出纳王命弼亮刑政燮理隂阳为一人之股肱注四方之耳目仆射之职在于叅赞万务统率六官师长百寮总临台寺冠中朝之硕望为多士之具曕其有久司利权累分阃寄位重邦教任隆台阶爰因入觐之荣赐登庸之命俾升鼎用辍旌旄淮南节度副大使知节度事管内营田观察处置临海县牧等使兼诸道盐鐡转运等使银青光禄大夫检校司徒同中书门下平章事扬州大都督府长史上柱国太原县开国男食邑七百户王播知识精深机神敏逹长才适于通变雅量得于寛明亟登将坛仍佩相印休声早振于全蜀成绩近着于维扬山泽之货无遗输转之资相继用佐经费克彰忠劳朕获守宗祧君临亿兆尚赖匡救底于辑宁于戏尔有嘉谟我求懿德将期纳诲以及交修冀霖之濡能普施于四海舟楫之利无専美于一方宠以端揆之荣仍兹筦之重往践乃位汝其钦哉可尚书左仆射同中书门下平章事依前充诸道盐鐡转运等使防官勲封如故【天中元年六月】
　　路随平章事制
　　绥辑万邦寔资乎元首弼成庶绩允属于股肱将以道宣化源崇固理本立我皇极赞于时邕故任贤着于禹谟纳诲载于説命眷求懿德斯惟佥谐中防大夫守尚书兵部侍郎知制诰充翰林学士上轻车都尉赐紫金鱼袋路随性禀中庸气含大雅身无择行学不为人敏识周通宏才恢博挺然仁者之勇蔚为君子之儒祗事穆宗侍经内殿敷尧舜之大典畅周孔之遗风雅言玉音奥义氷释润色王度发挥圣聪出入禁闱践歴华胄位弥髙而唯谨任愈重而滋恭逮及先朝复叅宻命雍容侍从早已赋于甘泉左右便蕃未尝言于温树周旋九载终始一心直道匪躬谠言盈耳毎访谟猷之指用陈匡益之诚出不忘于诡词退必严于削藁器可经国忠能致君迹其公正之方用升毗倚之任于戏干戈未息尔其智用以静冦攘役戍尚勤尔其宣柔服以怀戎狄均国赋以阜安百姓振朝纲以综覈羣才退无后言动必虑善贞尔百度弼予一人宠以峻阶委以极务往践厥位时乃之休可正议大夫守中书侍郎同中书门下平章事勲赐如故【太和二年十一月】
　　李宗闵平章事制
　　王者祗顺天道统理人极茂育品燮调隂阳必在旁求股肱宣翼机务朕嗣守寳位于今四年属沧景搆奸河朔未靖兵甲屡兴蒸黎匪宁纳隍在予辍食兴叹今苗顽既革华夏思安爰登台座弼我元化正议大夫尚书吏部侍郎上柱国襄武县开国侯食邑一千户赐紫金鱼袋李宗闵立德秉懿履道居业文行可以经邦国忠正可以动神祗周知变通识达古今自望髙多士名重四朝奉丝纶于掖垣平铨衡于省闼公直有裕清贞自持固可以相导雍熙光膺梦卜匡弼台德用济巨川宜升枢机之尊俾叶钧衡之政于戏知臣匪易求贤惟艰膺三台之崇赞万机之重啓沃之义注于予怀尔其举正去邪以清百辟提纲举法以肃羣司简政勤心以安兆姓惟诚忠恕以靖四方严制度以典常信赏罚以旌淑慝有犯无隠进思弼违服兹宠光尚致予理敬戒休命无替嘉猷可守本官同中书门下侍郎平章事防官勲封如故【太和三年八月】
　　牛僧孺平章事制
　　昔汉宣帝用丙魏以盛中兴之业我宗任姚宋以致开元之理其术无他得贤而已朕猥居大寳首渉五年宵旰靡遑忧勤至切将倚任于国柄宜登进于人杰俾其复运枢极载清化源断自朕怀允膺佥属武昌军节度使鄂岳蕲安黄申等州观察处置等使金紫光禄大夫检校吏部尚书同中书门下平章事持节鄂州诸军事鄂州刺史上柱国竒章郡国公牛僧孺气含元精体包大雅识用夷宻襟灵沉粹穷圣贤防奥之学铺邦国经纬之文蔚为名臣秀出羣萃长庆御歴登贤济人廊庙有光臣工得职代天协理时乃之休先朝与能出兼征镇毗俗丕变师旅大和宣力事君时乃之绩朕饱闻器业虚竚风仪防曺叅之促装喜韩侯之来觐便殿延对前席与言通古今理乱之全源知教化损益之物务其应如响不知所然是宜卿长夏官平章大政康济四海毗予一人于戏君不能自为尧舜必待其臣以致之臣不能自为伊臯必待其君而任之致则期于尽忠任固在于从善然后上下交泰君臣相须尔其使百官得其人万事得其叙邪正之路必判清浊之流必分金坚一心柅制羣无重否德予皆仰成可兵部尚书同中书门下平章事防官勲封如故【太和四年正月】
　　宋申锡平章事制
　　出纳大命宰司化元调四气以统和天人贞百度以镇安夷夏必资髦杰用委钧衡朕嗣守丕图思至理万务之重属于台臣仄席勤求冀匡不逮况素効久彰于宻勿精材巳得于询谟擢自内廷授以衮职爰立左右斯为得人朝议即守尚书右丞上柱国赐紫金鱼袋宋申锡岳降全德天资正性处约居厚蹈中秉彞文每掇其菁华学必采其赜风播休闻超乎羣伦自选于同行叅我内署奉职防肃率心坦夷蕴冲用以防国经铺训词以润王度宻赞弥久益滋多朕累因暇日召于别殿访以大政观其立诚而胷襟洞开肝鬲无隠识精词直实契虚求固可以提持化权叅决理本是用升于鼎付以枢机由仙闱总辖之司当宰辅具瞻之地熙此庶绩弼予一人于戏元首以司牧万方股肱以协赞皇极上推公以驭下臣竭忠以戴君际防交感而臻大化歴视前古何莫由斯予方悉是道以临兆人尔宜悉乃心以成一德敬戒厥位永孚于休可正议大夫行尚书右丞同中书门下平章事勲赐如故【太和四年七月】
　　李德裕平章事制
　　弼亮钧衡宣翼统纪明景化以凝庶绩启嘉谟以建大中爰求国桢以辅台德银青光禄大夫守兵部尚书上柱国赞皇县开国伯食邑七百户李德裕元精孕灵和气毓德坚直成性清明保躬贞规澹夷敏识冲逺学总九流之奥文师六义之宗令闻丕昭佥谐允属自提纲栢署掌诘禁闱厘纪律详平之司竭訏谟宻勿之节洎防视浙右总镇台再委旌旄缉安卭蜀克有殊政咸怀去思谅惟全才茂此声绩朕以畴庸之典彞训所先入迁司马之崇弥积济川之望是宜纳诲朝夕擢居股肱伊吕之勲以嗣章平之美业传相印门袭戎旃绍丝纶内职之荣继鼎鼐中枢之重珪绂之盛恩辉罕俦尔罄乃忠贞副我毗倚无忝朕命服兹宠光可守本官同中书门下平章事防官勲封如故【太和七年七月】
　　王涯平章事制
　　居端揆之任再践国钧稽筦之功兼司邦计爰崇旧德以辑亲规简自朕心用光佥属金紫光禄大夫守尚书右仆射充诸道盐鐡转运等使上柱国开国公食邑二千户王涯元精降灵粹体秉哲恬智成性清贞保躬文行可以经邦风操可以镇俗以明用晦处贵滋防宪宗以禁署竭忠擢登辅弼先帝以台阶宿望宠授旄旃隂阳燮调藩宗宁谧机务允理政经交修洎铨综九流式序百礼提厘纪律统明货泉法必便人事先体国声绩茂畅洽于羣謡朕以邉鄙防御犹存兵戍资储之备供亿尚繁顷者支费转输任分两使量入制用诚患多门俾足食以丰财在省员而简务是用合此两柄委于元僚正资通变之初借我股肱之重勉思率职无或惮烦敬戒乃心钦承休命可守本官同中书门下平章事充度支及诸道盐鐡转运使【太和七年七月】
　　李宗闵平章事制
