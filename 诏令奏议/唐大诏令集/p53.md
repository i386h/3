<!-- { "loadSidebar": true } -->
　　职代天工望归人杰必资求旧允副佥谐山南西道节度管内观察处置等使银青光禄大夫检校礼部尚书同中书门下平章事兼兴元尹上柱国襄武县开国侯食邑一千户李宗闵岩廊正人宗室全德才惟不器道实生知悴茂体隂阳之和周旋成礼乐之用外疎朗中实诚明白璧凝温朱丝秉直文穷三变学洞九源早以忠规契予审象雅有全畧能宣大猷底宁戎蛮协赞郊祀见可而进知难靡回启心常罄其嘉谋造膝必闻其法语行父事君志存于嫉恶臯陶承弼道逺于不仁康济而金镜有伦燮调而玉烛无爽謇谔励大臣之节端庄清至化之源修明典章慎选方岳敷我利泽臻于治平自出镇汉中既周星律巴俗虽歌于来暮国人颇笃于去思遂用徴还葢从公望及延召宣室益加前筹是宜再陟中枢直修衮职咨尔良辅其听朕言夫天地交泰则时和君臣防合则国治眷求一德出纳万机勉如水之心式副济川之用命官罔及于私昵诏爵必俟于贤能俾庶绩惟凝彞伦攸叙无忝注意敬之戒之可守中书侍郎同中书门下平章事防官勲封如故【太和八年十月】
　　贾餗平章事制
　　寅亮皇猷丹青景化爰从选众之举乃得非常之才前浙江西道都团练观察处置等使朝议大夫检校礼部尚书使持节润州诸军事兼润州刺史大夫上柱国姑臧县开国男食邑三百户赐紫金鱼袋贾餗识达韵孤学正行直贞和自立介特不羣能操至公每契中道声逸羣听善谐朕心自尹京师尤彰望寔亟召便殿屡陈嘉谟罄肝膈以纳忠规推诚明而无外饰察言考事深用得之近命列藩闻兹佥论固可以叅我大政陟于中枢天起予怀赉此良弼尔其守法制平钧衡匡王度以振国经厘百工以凝庶绩举直错枉当官而行于戏为君之戒在知贤而不任为臣之患在保位而不言罔或依违亏吾则哲可守中书侍郎同中书门下平章事防官勲封如故【太和九年四月】
　　李固言平章事制
　　惟昔太宗聪明睿圣克致治平惟魏徴佐佑文祖叶建皇极矧朕寡薄思绍丕业旁求魏徴之比寘诸岩廊庶匡不逮用底于道御史大夫李固言生于山东瑞此王国爰在下位早直声介然无朋中立不惧文经邦俗行表人伦和峤负栋梁之材辛毗有骨鲠之操便蕃华贯光启令图日者徴自近郊延于便殿言多方格道不容回嘉谟有伦正色无挠朱弦畅疏越之韵美玉呈特达之姿洎长宪台弥彰休问固可以斟酌理本燮调化源畴咨佥同梦卜斯叶命尔予弼倚为月肱登于黄枢叅我大政尔当一乃心志罄其忠贞澄清流品旌别淑慝俾邉域殊方咸率吾教侯伯卿士各称厥官罔曰难理惟其至公罔曰弗能惟其悉力钦哉是式无忝前良可门下侍郎平章事【太和九年七月】












　　唐大诏令集巻四十八
<史部,诏令奏议类,诏令之属,唐大诏令集>
　　钦定四库全书
　　唐大诏令集巻四十九
　　宋　宋敏求　编
　　大臣
　　宰相
　　命相六
　　舒元舆李训平章事制
　　郑覃平章事制
　　李石平章事制
　　李固言平章事制
　　陈夷行平章事制
　　杨嗣复平章事制
　　裴度中书令制
　　崔郸平章事制
　　崔珙平章事制
　　杜悰平章事制
　　李回平章事制
　　崔铉魏扶平章事制
　　崔从平章事制
　　魏謩平章事制
　　裴休平章事制
　　命相六
　　舒元舆李训平章事制
　　出纳王命流品众职覃理化于区夏谨法度于岩廊是有文可经邦才惟济代列于百辟之上俾辉三台之光今我梦劳果获惟肖爰举并命以宠非常朝议郎守御史中丞兼刑部侍郎上柱国赐紫金鱼袋舒元舆杞梓长材金玉正性道怀丙魏词赡菁英居然不器之能雅蹈中庸之美自擢领纲纪肃清朝廷硕望允归于同朝谠言莫匪乎体国守兵部郎中知制诰充翰林学士赐绯鱼袋李训轩缨鼎族河岳间贤徳茂臯夔文含雅诰穷易超象系之表吐论成邦国之经洎叅职内庭发挥王度盛业见乎造膝明识蔼于伏蒲并冲敏执中端粹不倚咸蕴莫磷之志克作砺之规珪璋有声鸾鳯有采朕常法言髙视所寳惟贤方清化源遂得时杰于戏君执象以端扆臣推公以秉钧夙夜一心小大同体则和天地序隂阳臻乎治平吾所寝寤尔宜率匡国之道明理人之方俾其致君无愧往哲咸陟枢柄伫大猷秋官礼闱莫非宠任祗厥成命往惟钦哉往者朕防大易皆训之义也尚未终巻政事之暇宜三两日一度入翰林元舆可守尚书刑部侍郎同中书门下平章事训可守尚书礼部侍郎同中书门下平章事仍赐紫金鱼袋【太和九年九月】
　　郑覃平章事制　　　　　　　　归融
　　朕嗣守丕图务至理忧勤是切宵旰靡遑所以庻政万几委诸丞相乃者失扵任使妖沴遽生方思正人叅我大柄银青光禄大夫守尚书右仆射上柱国荣阳郡开国男食邑二千户郑覃天资直气岳降上才性惟端庄道本孤峻文含风雅学洞儒通古今理乱之源逹教化损益之要歴践华贯周旋大僚休闻彰于搢绅政事满于台阁载居讲席宻勿内庭胷襟洞开肝鬲无隠尝奏谠论发言有先见之明每励贞规勇退守独立之节洎擢膺揆务总领庶官坚操不回坠典皆举尽瘁忧国竭忠戴君必能毗予一人康济四海邪正之路既判清浊之流自分于戏秉兹钧衡委乃髦硕尔其使万事得其序百官得其人用贤罔不精立法罔不慎弼亮刑政燮和隂阳其听朕言往践厥位克绍先德岩廊有光可守本官同中书门下平章事防官勲封如故【太和九年十一月】
　　李石平章事制
　　朕嗣立君位精求至道日慎一日于今十年所期辅佐之臣为我致理中立匪懈知无不为今得其人果副佥属朝议郎尚书户部侍郎判度支上柱国赐紫金鱼袋李石操履坚贞志业茂性合道要识通化源累佐藩方备闻勲绩用司夕拜之任旋加尹正之荣爰委财征备宣成効是宜擢膺辅弼俾励政经尔当勤成务之规率致君之道内贞百度外靖四方叅毗宏规课程庶绩尽匪躬之节竭宣力之能大振朝纲兼司国计致亿兆之庶富成方夏之乂安副予知臣勉茂休烈可朝议大夫守本官同中书门下平章事仍依前判度支勲赐如故【太和九年十一月】
　　李固言平章事制
　　自昔皇王之有天下也君非臣罔以济其理臣遇君然后显其才以调隂阳以承法度虽尧舜不能自圣虽臯夔不能自贤君臣相须今古同体余之梦卜实有慕焉检校兵部尚书兼兴元尹御史大夫山南西道节度管内观察处置等使李固言禀河洛之上灵孕乾坤之间气孤退独立公忠自持擅菁英之雄文洞防要之奥学仁归信厚动合典谟岩廊正人中外全德官寮夙望殷乎华夷歴居大僚咸称厥职乃者擢自辅相委之枢衡不依违以徇人每精恪以忧国植躬而謇谔弥励纯和而节操不渝洎仗钺汉中颁我条诏端严以训齐师律寛恵以绥抚蒸黎遂用徴还俾副公议召至宣室前席与言听其诚词皆臻理化是宜再叅大柄正位黄枢为朝廷之股肱耸搢绅之耳目康济四海毗予一人是非罔及于爱憎任用必分其清浊有犯无隠进思弼违勿忝我知更光尔道可守门下侍郎同中书门下平章事【开成元年四月】
　　陈夷行平章事制
　　王者任贤能所以缉熙庶绩举正直期乎献可弼违茍非懋兹大任何以光乎四海翰林学士将仕郎守尚书工部侍郎知制诰兼太子侍读上骑都尉赐紫金鱼袋陈夷行元精降灵厚载储祉聚蓄英粹作时休祥怀道清贞执德谦茂行髙嵩华包容之雅量明洞水镜韬妍虽于黙识贞已滋洁遇物能寛虽墙岸孤峻襟抱夷旷孝友为修巳之具文学诚润色之余众推全才时号端士顷在郎署雅有名称是用擢居禁宻俾辅导元良论辨见贤人之业教谕得名臣之体星琯屡改才术弥彰古称旁求于梦卜曷若选之于言行是用付以政柄登于台阶任兹钧衡之重处以臯夔之秩人所注意予将仰成勉陈启沃之术以副具瞻之望可守本官同中书门下平章事防官勲赐如故【开元二年四月】
　　杨嗣复李珏平章事制
　　运行帝载翊赞天工必俟辅臣以宣至化将益秉钧之重是资并命之求诸道盐鐡转运等使正议大夫守戸部尚书上柱国农郡开国伯食邑七百户赐紫金鱼袋杨嗣复动必居正言惟在公峻若孤山清犹止水从政禀诗书之教承家达礼乐之源朝议郎守户部侍郎判户部事上柱国赐紫金鱼袋李珏质本温明才惟俊茂智能周物本容非守和有君子之儒可大见贤人之业咸挺为国杰秀禀元精生必为时寳称希代便蕃清秩操履有常调黄钟而协谐和朱弦而踈越或总戎重镇敷惠宁人卒乗有辑睦之功惸嫠着昭蘓之咏洎入司邦赋爰掌版图事未展长公望犹鬰是可以宰领枢务用弼予违叙彞伦而建大中罄訏谟而调元气乂宁华夏保合神人宜申补衮之规致我垂衣之理于戏孔明匡鼎峙之国尚闻鱼水之词夷吾辅霸业之君犹致鸿翼之论矧予祗荷丕搆虽未克前修造次之间而不忘遵道宵衣旰食一纪于兹灾殄尚生于旱蝗黎元屡困于衣食中夜静虑若渉大川将求津涯俟尔而济尔谓是靡以拂吾心而不行尔谓非靡以徇吾志而茍用开物成务俾人于得时求贤审官宁我以多士则鱼水鸿翼夫何足言勉副简求无忝我休命嗣复可守本官同中书门下平章事依前充诸道盐鐡使珏可守本官同中书门下平章事依前判户部事嗣复勲赐如故珏防官勲赐如故【开成三年正月】
　　裴度中书令制
　　缉熙政柄亮采皇猷道德以辅昌图调隂阳而平经纬我惟求旧人亦与能正位台阶实资元老河东节度观察处置等使开府仪同三司守司徒兼中书令太原尹北都留守上柱国晋国公食邑三千户实封三百户裴度星辰禀秀山岳炳灵文蔚采章量苞江海负经邦之逺畧怀许国之明诚研几而识洞蓍运筹而道光竹帛风雨一致仪型四朝万邦所瞻百辟为宪洎兵雁塞建斾龙山谨管籥而戎索烟清壮襟带而军牙气肃冦絶南牧声雄北门懿兹殊庸朕所嘉叹是用专授衡轴俾清化源统和神人茂育区夏夫宰相之任作予股肱外可以怀柔四夷内可以亲附百姓大可以赞亭毒阜生成小可以激贪防正雅俗尔有休躅予不重言至于玉立岩廊风行号令端若植表为时司南开予胸襟端我视听实赖人杰代兹天工爰罢麾幢再操舟楫展乞言之礼岂惟论道之尊伫竭訏谟无虚毗倚可
　　守司徒兼中书令防官勲封如故【开成三年十二月】
　　崔郸平章事制
　　朕丕承寳图思臻古理小大之政皆倚辅臣选众攸难得人而授中大夫守太常卿上柱国赐紫金鱼袋崔郸天资正性岳降瓌材慎杨震之四知髙臯陶之九德抱负直质秀发英华动必蹈中和言皆体要聚学每探于精赜驰骋九流摛文若奏乎笙簧抑扬三代鸿量难挹懿声自髙乃者入典训词出司俊髦能用周宻靡混妍媸铨总以明允为先防察以澄清为重践其职任显有休功秩宗之选方登公台之论弥欝由是酌其望实付以钧衡恢予之规摹广予之耳目于戏宰相之任弼谐是资予欲使六气均调惟尔赞予欲使万方平乂惟尔成予欲使臣工得职惟尔谐予欲使斜正不乱惟尔翼言罔虑于咈耳进无忘于沃心贞观开元之法度具存房魏姚宋之规猷尽在咨尔丞相举而行之可守本官同中书门下平章事防官勲封如故【开成四年七月】
　　崔珙平章事制
