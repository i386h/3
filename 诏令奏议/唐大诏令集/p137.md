<!-- { "loadSidebar": true } -->
　　朕以身恭临大宝唯思克相上帝宠绥四方而况于垣翰之中臣僚之内岂不能掩其瑕衅而欲肆之法网乎其或包藏祸心违拒君命罪恶既彰其悖乱诛锄难逭于彞章迫于羣情盖非获已光禄大夫检校司空兼尚书右仆射上柱国中山县开国公食邑二千户杨师立本实庸才曽无逺虑幸因薄伎乆列禁军遂委节旄葢循事例必谓保其富贵励乃忠贞况自朕出狩巴庸频加渥泽进水上之剧任兼辅相之殊荣不敢上报国恩而乃敢亏臣节昨因制置防遏不肯发兵遂有替移寻升端揆罔思宠待辄恣凶谋扬潼水之惊波作佐绵之沴气不遵诏命偷固戎藩动众兴师欲收其郡邑重门守险显絶于朝廷据绵州奏闻杨师立已于涖城屯兵下寨又差都将郝蠲等占夺绵州带甲数千去州十里赖有奉国兵士御敌杀戮大挫锋铓城池方遂保全士庶免罹涂炭续据劒州申报杨师立与刺史姚卓文欲领兵士直赴西川兼署姚卓文充指挥应使仍与镇县书板反状具明况闻广集庸丁教习武艺税外恣行掊敛支郡无处完全别置亲军用为心膂及令捍防莫整鼓旗大校阻谋延颈被戮而又致害监军家累骨肉洎于叛官元从无不罹殃又杀送官告内使更无噍类深用惊叹此固覆载之所不容人神之所共弃其杨师立在身官爵及先父所赠官兼母所封邑号等并削夺令西川节度使太尉兼中书令陈敬瑄以义制事君拥鋭敏之师徒擅训齐之政令必能除逆防镇定蜀川已兼三州都指挥等便宜令差兵攻讨处分应杨师立叛官及将校官吏等如或不同谋议及衣冠僧道百姓等临事胁从者宜各审详情状切务安存无令误有杀伤致其寃滥其将校等如有枭擒杨师立归顺者朝廷别议奬酬其立功将校等委敬瑄等第奏闻冀行赏典呜呼作孽者诚自投于法网矣亦由吾理化之道未信于人焉负扆凝思良深自咎布告天下咸所闻知【中和四年二月】
　　削夺陈敬瑄官爵制
　　朕以赏罚二柄不可废也助顺诛逆自古行之陈敬瑄出身屠沽骤窃旄包藏奸逆侮慢朝廷敢行専杀之威尤显不臣之节恶昭圗之直笔溺赡于中流傲狠之心唯思残害猖狂之志日甚沉迷先皇帝再幸梁洋方当叹否广张行势欲胁乘舆全蜀赋租不供天府百城牧守皆出私置近者爰命台臣往持戎律冀因交代亦许罢归而又结党连羣以拒王命深沟髙垒辄恣兵威罪既滔天诚宜共弃其陈敬瑄在身官爵并宜削夺儿侄等委中书门下商量处分【文徳元年十二月】
　　削夺李罕之官爵制
　　勅朕闻君天下者先赏而后罚立教化者贵徳而贱刑其或道之以爵而不劝是禀匪人之性岂悛不救之谋虽军旅屡兴有慙区宇而干戈勿用何去顽嚣邢磁洺等州节度观察处置等使金紫光禄大夫检校司徒同中书门下平章事守邢州刺史上柱国陇西郡王食邑三千户李罕之闾阎下品窟穴微生凭厉气以感时依凶徒而干纪剽刼郡县攘害蒸黎水絶安流陆无砥道先皇帝舍于斧鏁委以招修唯闻屠伯之人宁有孚人之称而又擅离河内窃据东郊谿壑贪心涸伊瀍而不润乌鸢利觜啗刺廓以成空旋逃原野之诛还聚雈蒲之众时以上京初复羣情未安宥十死之正刑委三城之重地仍加相印俾掌兵权冀怀再造之恩永戢无厌之暴而乃复招逋逸辄留贡输始则结王友遇而防攘终则投李克用而侵轶且山北以邢洺为要害尔则引戎马以屠攻洛京以怀孟为咽喉尔则肆爪牙而搏噬调其当路终可欺天不知祖宗垂休祜予缵继中外陈恳成我荡平専攻之令才行同徳之捷已献度其鼎釡无一安存降以丝纶用彰攻伐其李罕之在身官爵并宜削夺注毁委招讨使宰臣张濬骆全雍悉加存防于戏祸福无门唯人自召尔为将相而不能全身授尔旌旗而翻闻起乱罪在不赦朕安敢私凡百同盟共惩始祸布告中外咸使闻知【大顺元年五月】
　　讨董昌制
　　夫雷霆霜雪上天降以成物明罚饬法哲王垂以理人是则阳春不可以独为嵗功仁恕不可以専为君徳威刑之作其在斯乎朕以眇身祗膺大宝奉祖宗之丕训荷天地之洪休八年于兹一日无怠逊于志者必本于情茍惩诫之不明惧典章之斯废威胜军节度使检校太尉同中书门下平章事陇西郡王董昌出于行伍属遇艰难权握兵戎位崇将相器方盈而自覆鼎必折而遂倾因凭生祠辄有狂计假陈妖异惑乱邪巫鼓噪危楼伪为建国不思理代徒生犬吠之音欲就丛祠妄举狐鸣之兆赖浙西节度使钱镠与诸州等皆忠诚愤激壮志坚髙始以逆顺之理飞章谕之而不恡次以攻伐之谋与约胁之而不回至于率兵直以劘垒虽假言诱惑止遏凶邪终为闭壁偷安不使束身归罪是其隂诈犹欲张皇鱼戏鼎而虽亦可哀蜋怒辙而终为不率天讨有罪渠魁必诛其董昌在身官爵并宜削夺仍委钱镠进兵攻讨越城之内士庶且多宁无勇敢之徒善以功名自许如有枭戮生擒董昌者授三品正员官赏钱一万贯如有官者超三资酬奬如是董昌威制曽助妖谋翻然改过圗功转祸有所自効者罪并不问赏即与之于戏恶杀好生人君令徳伏顺伐逆武夫令猷鸣鼓而攻既非获已奋戈而起亦宜愤诸勿发勿焚无悮无失罔俾观听者谓我黩武而佳兵也【干宁二年五月】







　　唐大诏令集巻一百二十
　　钦定四库全书
　　唐大诏令集巻一百二十一
　　宋　宋敏求　编
　　政事
　　舍雪上
　　原刘武周宋金刚等诖误诏
　　宥刘武周余党诏
　　赦河南诸州为王世充诖误诏
　　寛宥逆人亲党
　　矜放縁坐
　　原免两京被贼逼授伪官诏
　　受贼伪官令均平改拟诏
　　宥田承嗣诏
　　复田承嗣官爵制
　　宥李忠臣诏
　　宥李懐光示谕河中将士诏
　　诛李懐光后原宥河中将吏并招谕淮西诏放李希烈将士还本道诏
　　诛李希烈原宥淮西将吏诏
　　舍雪上
　　原刘武周宋金刚等诖误诏
　　朕发迹太原陈师汾浍底定京室廓清函夏惟彼晋魏事等丰宛近者妖祲慿陵侵斥郊境害虐良善拥遏吏民大军东讨义存拯难芟夷丑实在吊民凡厥渠魁已就殱殄胁从之辈情有可原宜许自新义申荡涤其晋州潞州隰州并州等四总管内自武德三年四月二十一日以前被刘武周宋金刚等所诖误者罪无轻重皆赦除之各令复业一皆不问州县城堡有固守忠节抗御凶徒者具録闻奏别加褒赏
　　宥刘武周余党诏
　　祝网泣辜彰乎旧典赦过宥罪着自前经往者刘武周窃据邉陲拥逼良善石岭以北咸罹其虽武周逋窜寄命蕃夷而残党余氛尚懐旅拒致使朔漠犹警关塞未寜屡动干戈久违声教代州总管定防王大思勤绩克着安辑边境讨撃未宾率其从化朕君临天下义存抚育念彼凋弊若纳诸隍但朔代黎元逆命日久今虽归附仍懐反侧其代州总管府内石岭以北自武德四年二月二十九日以前所有愆犯罪无轻重悉从原宥可并令安居复业勿使惊扰
　　赦河南诸州为王世充诖误诏
　　朕初膺灵命抚育万邦一物失宜忧责在己是以昧旦丕显昃食忘劳思流恩惠被于率土日者世充作梗僭擅一方侵虐士民阻絶声教巩洛之地比邑连城受制凶威莫能自免翘足引领乞师请命朕愍彼黎庶独为匪民命将出军用申抚字兵威所震丑徒慴服元恶顿颡而军门殄灭氛防混同文轨拯彼遗民出乎涂炭宜从荡涤与之更始可赦河南诸州旧为世充所诖误者自武德四年六月四日以前皆除其罪若有率其部众保全城邑因事立功以归朝化者量其効绩就加职任竒才异行随事旌擢鳏寡孤独以时恤理亡命山泽诏书到后三十日不来归首者复罪如初
　　寛宥逆人亲党　　　　　　　苏颋
　　朕闻古先哲王临御天下以刑止杀罪疑惟轻惩恶劝善义不相及管仲实雠自为良佐嵇康既戮子为忠臣昔人羙谈前事非逺间者元恶大憝实繁有徒仗顺行诛法在抚舍朕惟薄德获承丕运敬记羣公之上固以百姓为心且逆防支党及其亲娅顷属多难念彼仳离与之洗涤用狥于寛惠多令迁贬孰安于反侧故一切勿论欲明本体而有司所奏尚未该详縁累黜削或乖平反岂朕受天明命作人父母之意欤将朕之诚心且未能谅将义者多绪不厘其失思之怃然甚非所谓其亲累人贬拘者所司宜更详审务令折重申朕意咸使坦懐俾尔周行以凝庻绩【唐隆元年七月六日】
　　矜放縁坐　　　　　　　　　苏颋
　　勑朕闻古先帝王受天之命承天之序万方罪已百姓为心者葢司牧于至公岂崇髙于大寳朕猥守丕绪克恭严训答神祗之睠资敬爱之道二祀于斯矣顷逆贼窦懐贞等首谋逆乱敢肆凶悖交羽林而窃发指王堂而睥睨虽触瑟之兆祸积于猖狂而援旗以问变生于仓卒太上皇震威电激睿畧天断命朕龚行应时戡翦众所共弃人其乂安已而承姑射之期奉华胥之志爰释重负钟于薄德顾如临而益惧思若济而罔知将何以承四圣之休成一人之教伏以太上皇比亲庻绩念于朕躬逸于承欢未知为政而内有声乐外有畋渔从魏文河曲之游追汉宣杜城之好因时命赏防忘在予之贵他日为言非专代天之理令退而自省殷鉴前损之为戒仁岂逺乎朕其再思当不二也俾尔卿士下洎元元体朕至诚勉遵大化欲使阳和时雨之惠利有攸徃肃杀严霜之威纾而不作故事非获已期在无刑悯然永懐将布寛典书不云乎罚不及嗣古之制也其逆人亲縁坐合死者特令放免配为城奴仍差使领送自余支党徃还一无所问与更始者令安反侧与再生者特垂哀悯屈彼寻常之法矜其至重之命庻有光武焚书之事成汤觧网之恩凡厥逺近咸遣知悉【先天二年七月十三日】
　　原免两京被贼逼授伪官诏
　　朕闻古先哲王慎罚以恤人命胁从罔理罪疑惟轻成汤有觧网之仁光武有焚书之令葢惠彼至理寛其刑章是以法不滥加罚所以措也间者时遭祲逆患在干戈衣冠之流逼迫者众事不获已情稍矜焉顷者委在三司穷其五聼议重者累申刑典稍轻者犹被勾留况时乆淹延人皆窘乏衣食且犹不给家属又悉乖离艰难之忧无甚于此岂朕泣辜宥罪作人父母之意耶况德泽频加科条逓减原其事状稍近平人岂可稍议迁贬増其反侧万方有责罪实在予一物失所忧将若厉永言悯念用恻于懐其两京官应被贼逼授伪官三司所推问未了者一切放免其贼中守本官至各方选曽受駈驰既寛刑典免其贬降并至来冬放选合得官时仍委所司量事轻重注拟其已贬官续有处分【乾元元年六月】
　　受贼伪官令均平改拟诏
