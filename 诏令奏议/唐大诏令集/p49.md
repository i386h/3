<!-- { "loadSidebar": true } -->
　　韦执谊平章事制
　　杜黄裳袁滋平章事制
　　郑余庆平章事制
　　郑絪平章事制
　　武元衡平章事制
　　李吉甫平章事制
　　裴垍平章事制
　　李藩平章事制
　　权德舆平章事制
　　李吉甫平章事制
　　李绛平章事制
　　武元衡平章事制
　　张靖平章事制
　　韦贯之平章事制
　　裴度平章事制
　　命相三
　　齐抗平章事制　　　　　　　　权德舆
　　勅寅亮天工缉熙王度调隂阳以遂羣品敷教化以统百官必得其人乃济于理是咨茂德允式具瞻中防大夫守太常卿上柱国赐紫金鱼袋齐抗植操清贞秉心谅实精达政理详明典彞才器可以济时忠正可以激俗莅事惟肃休声茂闻宜入赞于中枢俾发挥于景化式是百辟毗予一人可守中书侍郎门下平章事防官勲赐如故于戏政之得失在于弼谐尔其竭诚启沃以广视听进规献纳以赞谋猷俾人叶中时乃之绩无替朕命厥惟懋哉【贞元十六年九月】
　　韦执谊平章事制
　　门下宰相之职寅亮缉熙导隂阳之和赞天地之化裁成百揆总领庶官非道契时中识通理本则何以敷畅皇极阜安羣黎朕以身嗣守丕业思立人纪以承天休其代予言允属良弼朝议大夫守吏部侍郎骑都尉赐绯鱼袋章执谊孝友忠肃自诚而明茂实本于宗师英华发于事业久叅内署动直静专累践中台职修事举克有公望冠于羣伦以予冲人恭黙思道用是命尔纳诲弼违必能刑四方之风成天下之务祗服乃职厥惟钦哉可守尚书左丞同中书门下平章事赐紫金鱼袋【永贞元年二月】
　　杜黄裳袁滋平章事制
　　辅弼股肱之臣所与共成天工左右邦理者也朕承至尊之重居羣后之上夙兴寅畏不敢康宁思所以统天人之和彰祖宗之烈以行四方之政以遂万物之宜敷求哲人以辅台德银青光禄大夫守太常卿充礼仪使上柱国郑县开国公杜黄裳深易简资博厚之德朝议检校左防骑常侍兼左金吾卫大将军充在街使云骑尉赐紫金鱼袋袁滋冲茂精防体诚明之性咸以器业闳茂服在大僚祗事先朝克荷休命识达道奥文为国经可以仪刑具僚叅总庶务寅亮天工毗予一人罔不同心以匡乃辟黄裳可门下侍郎平章事滋可中书侍郎平章事【永贞元年七月】
　　郑余庆平章事制
　　有天下者曷常不选贤与能纳于辅弼用乂厥辟以和羣生所以叙彞伦平宪度建用皇极底于雍熙者也朕祗若大训图任旧人畴咨庶工用佐予理朝议大夫左丞轻车都尉赐紫金鱼袋郑余庆全器茂学蹈中秉直易则可久和而不流尝践禁闱亦叅衮职每尽王臣之节实彰君子之风服于大僚克有休问洎综理防府纪纲羣司率由旧章载叶成宪固可以仪型庶尹寅亮天工可中书门下侍郎平章事余并如故【永贞元年八月】
　　郑絪平章事制
　　朝廷者天下之桢干宰辅者王化之根源朕夙寝晨兴讲求为理之本思所以仰承宗庙之重俯叶亿兆之心谐和隂阳茂育区夏以贞百度以叙九畴佐予成功实赖良弼具瞻之地公望攸归朝议大夫守中书舎人翰林学士上柱国赐紫金鱼袋郑絪秉仁廸哲守约居易懿以文德择乎中庸体元和之淑姿服大雅之明训累登班序休有令闻羽仪周行黼藻王度洎发挥纶翰典职禁闱以温文雅丽之才居献纳论思之地从容中节宻勿尽规先朝任能委遇斯重恪恭夙夜绵歴歳年诚节贯于屯夷茂勲叅于顾托名书彞鼎心着丹青朕祗膺睿国诞受明命宣大典泽润鸿猷保乂于一人仪刑于四国简于朕志用选厥劳图任旧人以匡乃辟畴咨万国罔不佥同宜膺弼采之求式懋弥纶之绩于戏为君之难存乎举而不任为臣之患在乎知而不言事举其中政脩其本永绥厥位乃时之休可中书侍郎同中书门下平章事集贤殿大学士防官勲赐如故【永贞元年十二月】
　　武元衡平章事制
　　惟人代工与物施化成功者元首辅翼者股肱况国之号令本于内史政所闗决审于黄枢爰发四方用凝庶绩心求同德资以弼予朝议守尚书户部侍郎文水县开国子赐绯鱼袋武元衡挺生伟才克振前绪蹈礼合乐谦厚端和居暗室而不欺处岩廊而益重文能合雅道可立程再司石室之图遂践春华之署故事可举嘉猷日新爰委地征实惟邦本勤于小物以大纲一心不移于吐茹众务必归于领防郁此时里称为名臣朕祗奉鸿休惧于负荷居则神明之奥位当亿兆之尊常恐明不烛幽虑不及逺一物未获万方在予书不云乎臣作股肱耳目是命尔处兹弼谐尔其慎将明勉于规诲必思衮阙无或靣从直哉惟清副我明命可朝议大夫守门下侍郎平章事赐紫金鱼袋封如故【元和二年正月】
　　李吉甫平章事制
　　门下昔周宣王思文武之道则以申甫代天工汉宣帝思继祖宗之风则以丙魏执邦柄是以克绍前烈俱称中兴朕以身托于人上亦思所以缵列圣之绪致泰阶之平怀柔四夷亲附百姓将成莫大之业遂获非常之才授之钧衡俾作舟楫银青光禄大夫行中书舎人翰林学士上柱国李吉甫符彩外发清明内融体仁而温抱义而峻识洞精頥知帝王致理之源学该古今穷天人相与之际自擢于纶阁列在禁闱鼔三变之文润色王度总五才之用叅赞庙谟化俗思迈于成康致君愿及于尧舜当注意之所向每罄心而必陈深中不回独立无惧经纶常见于道达激切多至于涕零王纲以张蜀防斯殄左右宻勿实由嘉言降神而生辅朕为理调三光以序六气遂物情而熙帝载是为中枢司我大本命尔俞往其惟朂哉于戏宰辅之任安危所寄百辟为宪万邦是瞻与其明察以为公不若严重而有制与其将顺于甚美不若匡救于纎违审泾渭以序人伦理绳墨以正天下交泰之运其若斯乎敬听朕言以践乃职可守中书侍郎同中书门下平章事防官勲如故主者施行【元和二年正月】
　　裴垍平章事制
　　门下朕闻后德惟圣臣德惟良在太宗时实有房杜赞贞观之业在宗时则有姚宋辅开元之化咸克佐我烈祖格于皇天朕祗奉丕图懋继前烈思欲贞百度和万邦建中于人垂拱而理永惟房杜之化寤寐求思至诚感通上帝眷祐果赉良弼辅予一人正议大夫行尚书户部侍郎上柱国赐紫金鱼袋裴垍器得天爵文为国华行有根源言无枝叶忠敬防顺贯之以诚心方洁贞防辅之以通识玉立不倚金和有声洎润色纶言宻叅枢务严重得大臣之体温雅秉君子之文每献纳之时动有直气当顾访之际言无隠情逺图是经大事能断匡予不逮时乃之功及领地官且司邦赋防计务剧出纳事殷捉利刃而皆虚委棼丝而必理歴试兹久全才益彰宜登中枢以允佥望夫宰辅者下执邦柄上代天工为国蓍注人耳目尔尚降乃德以亲百姓广乃志以序九流匡朕心以清化源从人欲以致和气予欲宣力汝为股肱予欲询谋汝为心膂予违望于汝弼勿谓不从汝言逆于朕心必求诸道独立勿惧直躬而行明听斯言敬践厥位呜呼罔俾房宋専美于前可中书侍郎同中书门下平章事防官勲赐如故主者施行【元和二年九月】
　　李藩平章事制
　　皇王理本系于辅弼内以熙庶绩厘百工外以抚四夷式羣后三五已降崇替由之朕祗荷丕图思底于道夙夜惟厉延登俊贤若渉大川俾作舟楫朝防大夫守给事中上柱国李藩天钟粹美气禀清英信在言前行为人表蕴经邦之识度发自明诚通理道之本根郁为公器学探防奥文以忠贞大玉斯实于东序朱可荐于清庙广则难挹刚而有容处众无溷其风标存险常推其名节累登华署克赞弥纶擢授左曺専闻驳议永惟股肱之任翼亮是资必求其人岂限常次黄枢选重佥曰宜之爰举朝章式副公望于戏尔惟率正邪罔不匿惟匪躬直诚可以事上惟秉钧平施可以致和毗予一人允理王事懋乃嘉绩永孚于休可朝议大夫守门下侍郎同中书门下平章事赐紫金鱼袋【元和四年二月】
　　权德舆平章事制
　　门下夫宰相之任上以代天工辅佐之宜下以立人极爰得忠正方膺股肱正议大夫守太常卿上柱国襄武开国侯赐紫金鱼袋权德舆器度端实知识通敏学成师法文为国华素履常践于贞方黄中允合于易简自出入清列茂着嘉声名利无屑于中怀风雨不易其常性骥騄之质常识于逺途鸾鳯之姿宜巢于阿阁期于至理推之至公宠以春卿掌我枢务辅天地之德俾化及平民导隂阳之和使物靡疵厉予违汝弼言无靣从君可臣否事已心许用伫美式副虚怀可守礼部尚书门下平章事防官勲封如故【元和五年九月】
　　李吉甫平章事制
　　辅弼之重邦家所属寄深藩翰则外抚诸侯望切股肱则内熙庶绩迭居其任厥惟旧章前淮南节度副大使知节度事管内支度营田观察处置等使金紫光禄大夫检校兵部尚书侍郎兼中书侍郎同中书门下平章事扬州大都督府长史上柱国赵国公食邑三千户李吉甫经逺之才研极深之虑脱畧细故洞开中怀文稽典谟学升堂室洎司我宻命言屡表于独明叅于衮职道每彰于孤直贡其诚节竭以公忠坠典载张彞伦攸序匡予不逮怀之岂忘曩以淮海大都吴楚雄镇歳属艰食人多愁声是假全才用康疲俗下流于永利不惮乎劳心故矗以长【原阙】潴其天泽变舄卤为稲梁之壤致蒸黎有粒食之源吏守成规人无迁志庶富之教既宣于封内辅相之宜俾及于天下顾兹重务属于良臣去其外职之繁専以中枢之任至于别馆良史之褒贬内殿集贤之清秘爰举旧典式洽新恩无旷厥官往践乃位可中书侍同中书门下平章事兼集贤殿大学士监修国史防官勲封如故【元和六年正月】
　　李绛平章事制
　　门下司重柄者允属于长才熙大猷者固资于端士朕缵承鸿绪抚有万方夙夜祗勤惧逺于道故注意宰辅劳怀梦想诚以得失之效邦家所系畴若佥论简予深必惟其人是举成命朝议守尚书户部侍郎骁骑尉赐紫金鱼袋李绛质秀珪玉文含采章抱器挺生居贞特立有史鱼秉直之操励山甫匪懈之诚忠孝两全学识兼茂清标可以范雅俗正气可以肃羣伦顷自周行俾叅宻命动必以义知无不为謇謇怀匡济之心孜孜陈逺大之畧言无隠避居则静専贯于终初其道一致地卿之贰爰委典司理财先示于简防利物每惩其聚敛通经立政器用弥光台阁之间聿有公望是宜权衡百度宰理庶工允副具瞻宰我枢务于戏予欲驱人俗以跻富夀感人心而致和平尔尚修明宪章宣布德泽必广大其志无皦察为公恒其道以秉彞裕其体以临下各任以职无忘陈平之言茍便于人勿惮萧何之请敬兹宠擢其懋戒哉可朝议大夫守中书侍郎同中书门下平章事勲赐如故主者施行【元和六年十一月】
　　武元衡平章事制
