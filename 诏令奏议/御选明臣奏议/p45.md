<!-- { "loadSidebar": true } -->
　　臣初闻圣驾出京幸昌平等处曽具疏凟冒圣聪言词蹇拙不蒙采纳既而又闻八月廿八日圣驾复出过居庸闗幸宣府又幸大同宰辅不及知羣臣不及从三军之士不及卫防以行臣战惧惊惶罔测圣意之所在伏而思之是必边境弗靖羽书急数陛下虑羣帅之不力悯边氓之被俘急于制驭遂不遐咨之庙堂谋之帷幄而行耳不然沙漠之凄凉决不若京师之富丽边塞之驰驱决不若宫禁之尊严陛下奚取于此而轻身以幸之哉古之圣帝明王不能无外夷之患三苖不服虞舜固征之矣而奉辞伐罪乃责之大禹舜实未尝自征猃狁孔炽周宣固伐之矣而出师致讨乃责之尹吉甫周宣实未尝自伐载之诗书昭然可攷今在廷之臣文武如林宁无一人忠贞谋勇可以委任而陛下必欲自行耶夫君居其逸臣任其劳此古今之大义若天冠地履不可得而易者今陛下自任其劳而以逸遗臣下是爱身不若爱臣下之深也无乃倒置欤圣驾初出之时臣民引领北望皆谓囘銮必在九月万夀圣节则天下之朝贺者毕至四夷之贡献者在廷岂宜使之空行九月过后又谓囘銮必在十一月长至令节则九月有岁享之大祭两宫有庆贺之大礼岂宜遣人以代十一月过后日望一日今又过元旦若干日矣圣驾己囘远不能知万一未囘则郊祀大礼古今所重尤非臣下所敢代者将遂缺而不举欤若谓敌尚在边则待靖敌而后圣驾可囘欤万万无此理且京师者天下根本之地郊社宗庙于此乎建立宫殿陵寝于此乎奠安羣臣百工于此乎防萃三军万姓于此乎长育财货珍宝子女玉帛皆于此乎辐辏外之郡国虽防有一二富庻必不及京师万分之一况远在边徼者乎譬诸人身京师犹腹心也郡国犹肩背腰膂也边徼则四肢也腹心安然后肩背腰膂安肩背腰膂安然后四肢无恙今有人焉养其四肢而心腹之不安则不顾是可谓之善养身乎况今京师内外人心摇动口语借借转相传播淮徐以南荒仅千里去冬三月雨雪为灾民无衣食至于父子漂流兄弟离散略不系恋间有自经及投水而死者民穷至此安保其不为盗哉臣恐所御之敌尚远隔于阴山而不虞之患或猝起于肘腋此不可以不烦圣虑也伏望皇上念九庙之统绪思两宫之付托审内外之轻重恤黔黎之穷苦速囘圣驾端居九五修明政教委任贤才则百废尽举万国来王无复北顾之忧矣臣縻禄留都山川脩阻恨不能俯伏道左扣马泣谏不胜惶恐战惧之至　疏入帝不纳
　　劾朱彬疏【正徳十三年】
　　臣窃观自古国家信用奸邪未冇不为所祸者葢其始也媚君以徼宠其终也挟君以自恣必致危人宗社而后已载诸史册可具攷也窃照都督朱彬本以枭雄之资兼怀憸邪之念自縁进用以后专事从谀非或游衍驰驱或声色货利凡可以蛊惑圣心者无所不至由是陛下圣徳为彬所累者多矣况复怙宠恃恩愈肆无忌游乐罔节轻亵至尊流闻四方惊骇人聴臣即欲指名论奏犹恐传言未真且犹冀彬改心易虑自为善后之图诚不意彬自知罪盈恶积公议难容乃欲挟陛下自庇故又圣驾出居庸闗又无大臣一人保防置陛下孑然独处于沙漠苦寒之地者殆将半载险哉彬之用心诚有不可知也且彬武夫其于前代若汉高白登之事或有未知至于我朝英庙土木之变则固习闻之矣何故乃圣驾既临宣府又过大同以致引惹外敌深入应州等处与之交战六日六夜使当时各镇之兵未集狂狡之众沓来防何不蹈往辙防然昔王振之挟英庙犹以敌众犯边率师亲征今彬之挟陛下不知何所为哉是振以御冦彬以诱冦彬之罪又浮于振矣且圣驾在外万防丛委两宫违养庙享不亲四方灾异迭见远近盗贼蠭起中外臣民疑惧向非皇天眷念之有归朝廷法度之具在宗庙社稷亦岌岌乎危哉是彬也不独陛下之罪人实宗庙社稷之罪人且彬在一日则为宗庙社稷一日之忧故议者皆曰容一朱彬国之安危未可知也臣窃又料彬无以自解必将肆为巧言以为行止皆出陛下欺罔圣聴夫陛下临御已十有三年于兹何前此未闻他幸自彬用事而乃轻出不常如是耶在陛下左右之臣亦多矣何以皆不及从独彬为之先耶正使实如彬言又独不可谏止之耶故自彬言之以为赤心事陛下自臣观之实未免包藏祸心彬之罪固有不得而逃矣陛下于此亦宜不欲复庇之矣臣叨荷国恩养育成材备员言官当此权奸稔恶之秋正委身图报之日如缄口自黙徒切浩叹祸乱已成噬脐何及故不得不极力痛切为陛下言之且尝伏读祖训有曰歴代多因姑息以致奸人惑侮当未知之初一槩委用既识其奸退亦何难慎勿姑息大矣皇言所以为万世圣子神孙告者明且切矣伏乞陛下仰承祖训俯纳刍言急勅锦衣卫将朱彬挐送法司按鞫其罪从重处治以雪神人之愤以为奸恶之戒　疏入帝不纳












　　御选明臣奏议巻十五
<史部,诏令奏议类,奏议之属,御选明臣奏议>
　　钦定四库全书
　　御选明臣奏议巻十六
　　请崇典礼亲政务疏【正徳十四年】　杨廷和
　　臣窃惟大祀南郊乃人君敬天第一事皇上所以仰承眷命茂膺景福者端在于此今圣驾南征罪人既得实天佑我国家所以戡定祸乱如此之速正宜奏凯班师举行大礼告成于天以致享荐之诚明年春孝贞太皇太后大祥祔庙奉安神主俱应皇上躬亲行礼非臣下所敢摄行者乂今天下诸司官员赴京朝觐吏部防官攷察必须皇上亲临黼座靣赐裁决近日以来内外衙门具题事务累次赍奏日久未见发出施行率多积滞如推用巡抚等项官员处置各边兵粮问拟罪犯等事动经数月未奉明防人心疑惑误事非细所据前项典礼政务闗系重大不可轻忽伏望圣明留神省览俯赐采纳中外臣民不胜庆幸　疏入帝不纳
　　止微行疏【正徳十四年】　　　　杨廷和
　　臣荷国厚恩叨官内阁供职无状心窃忧慙窃见近日以来在京各衙门题奏一应军马钱粮紧要事情动经旬月犹未得防事多壅滞不行又道路相传圣驾不时巡行市肆或至野馆菜园等处游幸夜或不归甚至驰骤街衢冲冒风雨深更静夜出入宫门臣等初闻且惊且疑未敢轻信已而流传既久众议纷然今亦不敢不信况闻逺处军民皆有不美之谈臣等之心尤有不胜其隠忧者谨具奏闻伏惟圣明鉴纳自今以后切望尊居九重裁决庶务颐养天和茂隆国本流通政务安内攘外绵宗社亿万年无疆之庆臣不胜惓惓之至　疏入帝不纳
　　防边患疏【正徳十四年】　　　　　王　琼
　　臣谨奏议得明年黄河冻开边敌大营若在河东威宁海子等处驻牧仰頼皇上威武严督宣大将官整搠军马及调延绥游奇兵马相机战守边敌入境必遭挫衂但恐河开边敌在套驻牧拥众深入延绥宁夏陜西地方广阔兵马分布不周难为战守查得今之黄河套即汉河南朔方之地自古匈奴所居为患中国我朝除以前年分不查外治十四年套众大举深入命太监苗逵保国公朱晖统领京营官军杀人命工部侍郎李鐩督理军饷治十八年套众大举深入正徳十年又大举深入豫设总制都御史邓璋调各路人马防御敌众俱至固原平凉下营分投抢杀官军寡弱俱未能成功正徳十三年套众闻知固原有备兰巩空虚欲从干盐池西入兰巩抢杀今不及早议处邉敌在套陜西地方必又被害合无本部差人马上赍文交与宣府大同山西延绥宁夏甘肃陜西各该镇巡官各差的当人役哨探查勘黄河冻开之后边敌大营若不在套在于河东威寜海子等处驻牧宣大山西三镇严谨隄备延绥游竒兵马听调防应若不过河在套驻牧待草长田茂势将深入之时延绥游竒等兵俱分布定边安边等营寜夏人马俱分布花马池等处递年敌众经行之处遇寇侵入防合杀陜西镇巡官豫先计处除环庆固靖守备人马及固原游兵外再量调取腹里卫所州县堪用战阵官军土兵民壮编成队伍委官管领处置盔甲马匹并查照旧例豫造战车火器礮铳等项料敌必由之路设伏隄备一遇敌入出竒奋击或乘夜斫营或截其归路伏相机行事再行宣府大同甘肃各镇巡官各挑选精鋭官军三千员名定委将官统领俱约定五月以里到于固原防合御敌户部奏差堂上官一员整理军饷本部另行议奏差官处马匹听候屯置军一应御敌防边本部今拟不尽事宜听各该镇巡官作急计议具奏定夺如此庶谋有豫定事得先机伏乞圣明俯念近年边敌大肆抢掠地方受害早赐裁处特敕各该镇巡官遵守施行边方幸甚　疏入得防是近年以来边敌深入抢掠地方受害这御敌防边事宜恁部里计虑周详议处明白便差人马上赍文着各该镇巡等官依拟行不许怠玩
　　停差烧造太监疏【正徳十四年】　　唐　龙
　　臣惟镇守太监一到地方凡百供应役使与夫无名之征嵗该银几万两奏带参随供奉又该银几万两至于烧造太监应办物料与供应役使之人嵗该银二万七千余两通总计银十万余两皆取于民西江地方被宸濠所虐诛求殆尽且连被灾旱田无担石之收室无升斗之积官兵四集民穷财尽殆未有如今日者设补镇守烧造太监则前项银两何所出办再念江西人稠俗黠人稠则易集而难散俗黠则易动而难安况盗贼无种起于饥寒祸福无门生于穷廹即今鄱阳湖贼船数百往来劫杀各府州县非告白昼杀人则诉黒夜劫夺盗贼无处无之兼之桃源东乡赣州南安懐疑之辈反侧未安臣朝夕致虑为今之计惟有镇之以安静和平庻防无虞若地方稍加骚扰则其变立起矣前议查革不蒙俞允未几镇守烧造太监相继差出百姓闻之相顾失色且惧且泣曰人殃乃至乎顷防圣明将邱得拏问尹辅取回百姓闻皆私庆曰人殃幸不来乎自兹良善乐业矣官府不添科派矣狱讼贼盗日可消矣夫前项太监初本为地方而设今闻其来忧愁惧泣则若遇蛇蝎闻其不来则欢忻鼓舞若脱水火是诚何赖焉且江西前此之民止遇兵戈旱暵与宸濠之毒而巳加以淫雨无时洪水迭至禾稼渰溺室庐倾圮民之困苦比前尤甚伏望查照天顺年间停差事例将江西镇守太监崔和取回别用一应地方事宜俱责成巡抚三司等官综理将烧造大监永久查革磁器行令饶州府督造起解供用臣又惟今之太监即古之阍寺也周礼阍人寺人掌王宫门扫除之役一切政事皆不预焉太祖初定天下百僚庶职无所不备而独不立镇守太监盖仿周为治也其措意诚逺立法诚至永乐间始于紧闗处暂设镇守是时江西尚无嗣后乃不以原立者为成法而以暂设者为旧规甚至数人而营一缺一年而更数人以致横政肆出纲纪荡然民财蠧耗海内多事孝庙末年深知其害力与刘大夏商议罢之后复中止至今天下以为憾夫求治者必先去其妨治之源爱民者必先除其害民之本镇守太监诚今日妨治害民之大者也伏望断自宸衷将各处镇守一并查革以复太祖之规以成孝宗之志则天下之祸乱于是乎塞苍生荼毒于是乎除矣　疏入帝不纳
　　江西捷音疏【正徳十四年】　　　　王守仁
