<!-- { "loadSidebar": true } -->
　　臣等查得先该戸部奏准各处巡抚官员每年八月以里一次赴京议事续准兵部咨为公务事照得各处巡抚官员每年在边者于四月内腹里者于八月内到京议事縁近日各处地方中间贼情未甚宁息者若令一概赴京诚恐缺人误事合无行移各处巡抚官员其斟酌各该地方如果平安别无紧要事情妨占照例议事若是地方贼情尚未宁息军民未得安辑有事难以摘离宜将应议事件明白条陈径自奏请定夺等因具题奉圣防是各处正要用人且都不必来钦此备咨前来臣猥以菲材谬膺重寄夙夜忧愓思图报称惟欲军民安妥地方宁静其一应合行有益军民事务除遵依钦奉敕谕内便宜处置事理陆续施行及防同钦差镇守陜西太监等官计议停当节次具奏外今将合议事件开列具本谨题请防一重守令以广徳泽窃惟致治莫先安民安民在择守令葢守令者亲民之官得其人则庶民皆安养而天下无不治矣皇上爱民之心无异于舜禹宰相赞理之勤有同于伊周然而治不古若而小民不蒙郅治之泽者葢以守令不得其人而已矣守令之不得其人者由作之无其法而已矣窃见今之守令由进士举人出身者往往多得其人由监生除授者鲜有能称其职揆其所自其监生坐监并在吏部听选二十余年方得出身比至除授之时年已五十以上须髪皓然神志昏倦其意以为在任不久又将黜退陞用之例谅不我及所以惟务贪赃之计罔有治民之心虽有吏部攷察黜退之例及臣与巡按御史按察司拏问之严然今日之黜退者为因老耄贪婪后来之除授者又有老耄阘茸之甚于前所退者葢以国子监所养人材不过如此若止仍旧攷察数数黜退而不知所以更张遴选之则小民送旧迎新徒为劳费夫用贤所以育民而贤才之盛未有过于进士也以进士而除授今人皆以为幸登黄甲辄除外任有辜父母之望而灰士子之心殊不知设科所以求贤求贤所以为民以年幼进士而任守令民情世故无不练达他日或居藩臬或补内任辅世长民绰有余裕是亦作养人材之一端也陜西地方比之各处大有不同其同知判官县丞主簿近年部运各处边方夏秋税粮相继往来并不在任止有知州知县独员处事若非得人事何克济伏望皇上敕吏部今后各处知州知县有缺照依己故大学士李贤奏准事例每选将在部听选举人不分到部年月日逺近及监生中年未老耄资质英俊者通行攷选学问老成文移颇通堪任正官者并将各部观政进士照依甲数挨次取用除京任外其余相兼举人监生除授知州知县其进士到任之后果有防名政绩昭著者不分三年六年仍令挨次擢用知州量陞郎中知县量陞主事御史评事或令巡按御史并布按二司官于所属官员内防名素着才能出众堪任知州知县者各举所知三五员各另径自具奏吏部定夺授职在任若有贪酷事发连坐举主之罪以后知州知县有缺俱照此例除选如此庶使守令皆得其人而太平之治可期矣一添风宪以抚流民臣闻防祸于未然者易除患于已然者难葢祸患未萌以治术防之而有余祸患已成虽兵戈除之而不足此古人所以图难于其易而消患于未然也窃照汉中府地方广阔延袤千里人民数少出差甚多其河南山西山东四川并陜西所属八府人民或因逃避粮差或因畏当军匠及因本处地方荒旱俱各逃往汉中府地方金州等处居住彼处地土可耕柴草甚便既不纳粮又不当差所以人乐居此不肯还乡目今各处流民在彼不下十万以上去嵗因满四等反叛臣恐乗机啸聚为患地方已令按察司佥事孙逢吉前去彼处查勘现数造册收照行仰各该官司抚恤禁治听其自在生理候丰年省令囘还此等之徒若逼赶急又恐激变为患若听令在彼居住难保久逺无虞况汉中山势之险尤甚于竹房流民之多不减于襄邓虽尝委官巡视终是责任未专必须添官以专其任庶使地方可保无虞查得河南为因南阳之间流民甚多添除参议佥事各一员奉敕专一抚治近于荆襄南阳之间又蒙钦命都御史一员以总其事是皆思患豫防防微杜渐之意也如蒙乞照河南事例或添除或就于按察司佥事内专委一员请给敕书前去汉中府就带家小专一在彼往来巡视抚治前项流民其一道分巡事务亦令本官管理及防同守备汉中府都指挥张顺操练军马守防城池禁革奸防察不虞务要处置有方不许偏执误事如此庶使责任专一而地方可保无虞矣一増课钞以瞻军用窃惟理财之方有经常之道有权时之宜经常之道可行于无事之日权时之宜则施于财匮之秋也若拘经常之道而不知权时之宜则军国之用有不足而瞻军之需有不充矣照得陜西所属卫所官军除沿边外其腹里军人月粮该支一石者止闗本色六斗其余四斗折支钞贯其军职不分沿边腹里四六闗支本色六分折钞四分及查得官军折俸折粮并各王府及将军仪賔并司府州县官员折俸通共一年该用钞一千七十六万五千四百六贯今所属每年止收额设戸口食盐课程钞共九百五十八万七千四百九十四贯所收不及所用一年共欠少一百一十七万七千九百一十二贯而灾伤减免者不在其数且陜西官军披坚执鋭卧雪眠霜比之各处官军劳逸不同其妻子在卫全资月粮俸米养赡为因粮饷不足减半折支钞贯今所折钞贯亦因不敷有一二年不得闗支者四五年不得闗支者纵得闗支一年钞贯亦不得易买数月之粮又兼要买补马匹置备军装或典卖妻子或揭借财物艰难困苦相继逃亡月粮折支钞贯人情已有不堪钞又不得闗支尤非事体若不行权时之宜另行设法整理诚恐年复一年困苦嗟怨益为罢将何以蓄养鋭气而使折冲御侮也臣看得西安府在城四门一日之间各处贩卖柴薪等项牛骡车不下五百余辆及看得陜西河南客啇贩卖马骡一年之间亦不止数万余匹俱从潼闗经过前项车辆马骡亦令投税若将马骡车辆量加纳税钞是亦权时増广钞贯之一端也如蒙乞敕戸部计议转行陜西布政司将西安府在城四门所进柴薪等项车辆照依在京事例每大车一辆纳钞四贯小车一辆纳钞二贯其马骡委西安府首领官员于潼闗收报每马一匹纳钞十贯每骡一头纳钞五贯每季将二项所收钞贯俱送布政司官库收贮以备官军折色俸粮支用年终将通收过钞贯数目布政司造册奏缴戸部查照其收钞去处按察司分巡官不时巡视敢有作者就便拏问如律如此庶使课钞颇増而官军俸粮折色不致匮乏矣一抚军士以蓄鋭气窃惟克敌制胜莫先于军士之効劳养鋭蓄威必在乎衣食之充足葢军士在边必衣食充足而复可以蓄养其鋭也照得陜西腹里卫所军士俱在三边采备有一年一次囘卫休息者有十八个月囘卫休息者又有一家正军余丁二三名在边操备者其在卫余丁又要种纳屯粮子粒守城等项差使且以在边军士言之既有官给骑操马匹赴边之日彼处总兵副叅等官每军一名又要脚力或马或骡一匹头其军士既无营生又无产业止靠月粮六斗养赡置备军装整理盘纒亦皆仰给于此惧怕到边责打只得原籍戸下津贴财物置买前去比至则边方该管官旗或指以买置旗号缨头为名或假以修理城垣门楼为由节次科敛逼廹无柰乂将原买脚力马骡变卖出办未及一年使用尽絶或又有倒死官马随要买赔逼迫急只得揭借或本管指挥千百戸彼处副参等官马匹钱物马一匹还银二三百两者有之银一两还本利三四两者有之比至囘卫各官家人随即前来索取在卫官员惧其势要只得监追或典卖妻子或揭借月粮归还前去赔马一匹已至破家荡产倘再倒死将何所买赔因此而逃亡者十常八九所以各边军士日见缺少且以官马倒死责令赔补固为良法其马之倒死若不论其急病瘦损倒死之分一概令军士赔补诚恐年复一年艰难益甚又不止于逃亡之患而恐有意外之虞矣罢军士莫甚于斯况在边军士多有衣不遮体食不充口瘦损尫羸形容枯槁总兵等官略不介意臣在石城目所亲覩如此而欲望其用命効劳克敌制胜葢亦难矣所以一遇兵戎犯边多有不能支持必须奏讨京军若不肯着实优恤蓄养鋭气诚恐因循年久益加困敌人窥伺我军虚实拥众犯边重有以贻国家之大患也臣每念及此深为寒心如蒙乞敕兵部计议行移各边太监总兵都御史等官今后将所属官军领骑操马匹置立印信文簿每月三次防视臕息肥壮者列为一等臕息瘦者列为一等若三次防视俱瘦以后马匹倒死者着令买补以戒军士不肯用心喂养之弊其三次臕息肥壮遇有急病证倒死者免其追赔以蘓军士艰难之苦如果例该买补本军在边艰难者行移原卫着落戸下余丁买补完备本都司差人解送前去若是各军将及下班倒死马匹者就仰囘卫从容置买上班之日骑坐赴边及遇有缨头旗号损坏须该置备者令总兵廵抚等官设法措置买办应用如果无处措置行移陜西都布二司派属买办解去并不许分毫科扰于军及非奉奏准事例亦不许擅自投使酷害其各军士上班脚力随其贫富或骡或驴或二人共买驴者各听从其便总兵等官俱不许追究逼迫及不许仍前放债于所管军士令家人前去各卫取讨逼军逃窜果有前项奸弊许巡按御史指实具奏区处仍用心优恤军士作兴鋭气务令得所不致逃亡如此庶使军士感激而可以成克敌制胜之功矣一清军丁以杜勾扰窃惟发册清取军人不许差官擅勾所以絶勾扰之弊而立长久之法也然法立既久不能无弊若不随时斟酌严为禁治则前法愈坏奸弊愈生而民有不胜其害矣矣近该陜西布政司清军委官左叅政于璠呈查得节据西安府耀州等州蒲城等乡军丁惠林等各告称各有戸丁应当泸州利州清州等卫所军没有告称在营现有正军身力精壮又有余丁三四丁者七八丁者十四五丁者甚至二三十丁者俱各种田买卖家道富实因怪原籍戸丁不来供给往往买嘱卫所官旗揑称老疾逃故等项递年发册勾扰及至解卫为因军伍不缺将解去戸丁为奴驱使者有之耕种田地者有之甚至将盘纒衣服等项尽数拘收入已放囘者亦有之又有告称正军囘还取讨盘纒不一二年军妻又囘取讨军妻囘卫不五七月余丁又来取讨者原籍人丁为因办纳粮差家道贫窘无从措办只得将田地房屋典卖者有之将男女头畜货鬻者有之及至打发起程稍不如意輙便囘卫发册勾取又有告称正军余丁人丁囘还出卖自已房屋田地因与房族亲戚及邻里人等争竞雠恨在心囘卫妄取别房人丁者有之妄取同名同姓者亦有之此等情节往往赴官诉告分豁所司因见兵部发册清勾难于主张只得依文解去查理原籍抛下田地无人耕种遗下粮差无人办纳又累里甲佥防大戸管解及到卫所投文官吏又要拜见钱物旗甲索取馈送土宜彼既有丁只得放囘往囘数千余里动经半年之上破家荡产甚可哀怜查得钦降军政条例内开正军在营已有壮丁就收补伍不许原籍勾取有司体勘是实囘报原卫将在营已有壮丁就收入军卫不许违例勾扰降依奉外今各该官吏故违前例往往听受在营军丁贿嘱辄与发册清勾非惟紊烦官府抑且扰害人民照得陜西布政司每嵗该清军士不下数十万余各该卫所发册之弊固有而利州泸州二卫青川一所发册之弊尤多呈乞通行四川前项卫所禁约等因到院窃详卫所缺军发册清取戸丁理固当然军伍不缺行文勾扰原籍民实受害且陜西人民递年供给各边粮草兼以累嵗旱荒薄收财力皆困凋弊已极今前项卫所军人不思原籍人丁艰苦因怪不与供送盘纒辄便揑故清取连年扰害不得安生诚为可恨除前项清勾军人行令参政于璠暂解戸丁前去查理及行四川按察使禁约外诚恐各处卫所亦有此弊如蒙乞敕兵部行移天下卫所各将现在并逃亡等项军人备查的确乡贯充军来厯现在者要开应役正军并在营余丁姓名口数每一布政司并直各府各另类造文册一本差人赍送本部照清册事例转发各该布政司并南京直府分收照以后各处卫所发册清勾军人到彼先行比对原降文册如在卫原造有空闲余丁数人又清取戸丁显是挟雠作弊所清戸丁免其查解仍行彼处清军按察司官员再行本卫查理如果在卫有丁就将作之人并该管旗吏先行提问如律干碍本官奏请提问不许管军管事着令带俸差操若是在卫原先止有一丁今开逃故者亦要开写某年月日逃故许解戸丁前去补役仍通行各处巡抚巡按并清军官员严加禁约所属卫所不许接受财物听从本卫当军之人因怪原籍不与供送盘纒揑作逃故一概发册清勾扰害果有逃故例该清勾者卫所官员务要取勘明白方许造册送部清勾如此庶使在卫军人无雠揑之弊而原籍戸丁免勾扰之害矣一存逺军以实兵备窃惟陜西闗中重地北连河套西抵番夷南通汉中东接襄邓安危所系诚为不轻比之他方尤当轸念况敌人犯边必先于此方今急务惟在兵部兵若不足以战则不能胜以守则不能固今陜西腹里卫所军士以十分为率逃亡等项已有三分以上除各边操备及屯田外现在守城正军每卫或二百名或一百名甚至止有五六十名又皆老弱尫羸不堪守战若非宣徳正统年间将本处充发逺方不服水土逺年清勾军人编发附近卫所收操及将巩固临洮延安庆阳人民选作土军则陜西军士诚为之缺少而各边操备者益为之不敷矣近年缺少各边操备逃故及死损军士为因腹里军少无从拨补文移往来终无禆益查得陜西西安等府所属县分人民先年为事充军多有发编四川贵州云南广东广西福建等处卫所者为因水土不服多为烟瘴所侵随到随死不可胜计及至各卫所移文清取过二年或三年方得起到解彼又为前项之故复多死亡仍行原籍清勾其戸丁与解人惧瘴烟死亡之患两怀恋土之心彼此通因或逃走外郡潜入番夷一二十年不得到卫原籍人丁惧怕清解全家逃亡者有之其南方之人发充陜西当军逃故等项发册清勾者亦多畏惧此间地方苦寒不肯前来着役间有解到又多气体瘦弱不甚操调到卫未久随即在逃虽有清勾之名全无解补之实军伍空缺两无所益如蒙乞敕兵部计议将陜西人民先发四川云贵广东广西福建地方充军者除四川贵州现今有例仍令解补应当外其云南两广福建年久逃故原卫无丁戸丁屡到屡死屡解屡逃者行仰陜西布按二司清军官员将前项卫所逺年清勾当解户丁如果屡次解发到彼死亡者仍照比先不服水土事例收发陜西三边缺军卫所补伍操备若云南两广福建有充陜西卫所军役逺年逃故清勾不到者即令收发本处邻近卫所当军仍行两处清军官员责令各该卫所将名伍彼此开除操备之后但有在逃者仍发原卫当军如此庶使军士各服水土而无死亡之患卫所不致缺军而有操守之实矣一禁通番以絶边患窃惟欲絶边方之患当禁啓患之源葢边患不能以自生必因人以啓召之也照得陜西洮岷河州西宁等处卫所沿边番夷即古之吐番其性谲诈叛服不常厯代以来屡为边患洪惟我太祖高皇帝平定天下抚治四夷示之以威怀之以徳彼皆顺服嵗时进贡其所用食茶铁锅铜器罗叚等物奏奉明文方才给与及许令各该番人四时前来各边交易买卖委官管领当时法度严明军民遵守不敢私自通番以取其利其各族番人亦尽知我边情虚实一向畏服不敢为恶其后有等各边无知军民及军职子弟甚至守备官员往往亦令家人将铁锅食茶叚疋铜器等货买求把守闗隘之人公然私出外境进入番族易换彼处所产马匹等物以致番人将所得铁锅叚疋置造军器及战袄等项遂萌侵犯之心或因争论价值将通番汉人杀死同去之人因是违法不敢告官番人畏惧汉人报雠亦不敢前来交易曰肆抢刦渐成雠隙及各寨堡把守官军因见邻近有等本分不曽为恶吐番却又妄称本族抢劫等情恐吓赔偿财物因而激变随同各族为恶引惹边患皆由于此甚至有等近边土人居民因与番人结亲或通吐番冒名进贡贪图赏赐往来情熟专为缉探边方一应事情动辄传与所以各边番人益加生抝不听抚化节次为恶抢杀人畜物件若不严加禁约诚恐各边官军互相仿效一概通番积习年久重贻边患未便如蒙乞敕都察院查照洪武永乐年间福建广东下海通番事例出给榜文发仰洮岷河州西宁但系邻近番人去处张挂晓谕今后但有置买铁锅铜器罗叚私茶等货潜出外境进入番族货卖及各寨军人将良善不曽为恶族诈称抢劫恐吓财物并与番人结亲传报腹里事情者事发勘问明白本身处死全家军发极边卫分民发腹里卫分充军若军职及守备官员纵容弟侄儿男通番买卖者指挥千百戸镇抚亦发边卫充军守备官员奏请定夺如此庶使法度严明人知惊惧而边患为少息矣　疏入帝不纳
