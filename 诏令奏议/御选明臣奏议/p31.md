<!-- { "loadSidebar": true } -->
　　臣谨奏恭惟皇太子殿下年渐长成天资英伟内外宫臣朝夕辅导讲读学有进益此诚宗社无疆之休后世臣民之福也但臣等叨任大臣臣文升臣珪俱任东宫保傅自治十一年三月初六日皇太子初出读书于文华殿获覩睿顔之后至今五载止是正旦冬至及每月朔望日于文华殿门外朝参相去颇逺仰惟皇上嗣登大宝日决万几犹每月三御经筵令翰林儒臣讲读经书以隆圣学而追古帝王今皇太子当进学之时虽日出读书止在左春坊与二三内阁大臣及东宫并翰林院讲读等官相接且去处颇狭未甚从容攷之古者帝王之教太子左右前后罔非正人出入起居罔有不钦此所以教谕而徳成也臣等愚见以为欲请皇太子照皇上御经筵故事每月三次初六十六二十六出御文华殿令臣等六部都察院大理寺通政司鸿胪寺掌印正官并二品以上官同内阁大臣东宫讲读等官侍班讲书其侍卫将军等项比皇上御经筵之日减半庶臣等得覩皇太子之睿顔而皇太子亦识臣等之愚貌收敛身心严威渊穆相接日久自然度量益宏识见益广日就月将以至于缉熙光明之地睿徳益盛而帝王之域有不难造矣臣等惓惓犬马愚诚如此伏乞圣明留意裁处宗社幸甚臣等幸甚　疏入帝不纳
　　巡抚事宜疏【治十五年】　　　　马文升
