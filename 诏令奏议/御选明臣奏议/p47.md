<!-- { "loadSidebar": true } -->
　　臣惟有官守者不得其职则去受人之牛羊而为之牧者求牧与刍而不得则反诸其人臣以菲才谬膺江西巡抚之寄今且数月曽未能有分毫及民之政而地方日以多故民日益困财日益匮灾变日兴祸患日促自春入夏雨水连绵江湖涨溢经月不退自吉赣临瑞广抚南昌九江南康沿江诸郡无不被害黍苗沦没室庐漂荡鱼鼈之民聚栖于木抄商旅之舟经行于闾巷溃城决隄千里为壑烟火断絶惟闻哭声询诸父老皆谓数十年来所未有也徐行各该司府州县修省踏勘具奏外夫变不虚生縁政而起政不自因官而作官之失职臣啓其端何所逃罪夫以江西之民遭厯宸濠之乱脂膏己竭而又因之以旱荒继之以师旅纵使丰稔连年曲加赈恤尚恐生理未易完复今又重以非常之灾危急若此当是之时虽使稷契为牧周召作监亦恐计未有措况病废昏劣如臣之尤者而畀之然坐尸其间譬使盲夫驾败舟于颠风巨海中而责之以济险不待智者知其覆溺无所矣又况部使之催徴益急意外之诛求未已在昔一方被灾邻省尚有接济之望兹湖湘连嵗兵荒闽浙频年旱潦两广之征勦末息南畿之供餽日穷淮徐以北山东河南之间闻亦饥馑相属由此言之自全之防既无所施而四邻之济又已絶望悠悠苍天谁任其咎静言思究臣罪实多何者宸濠之变臣在接境不能图于术形致令猖突震惊逺迩乃劳圣驾亲征师徒暴于原野百姓殆于道路朝廷之政令因而阏隔四方之用惫由是日深臣之大罪一也徒避形迹之嫌茍为自全之计隐忍观望幸而脱祸不能直言极谏以悟主听臣之大罪二也徒以逄迎附和为忠而不知日防于有过徒以变更迁就为权而不知自紊于旧章徒以掇拾罗织为能而不知日离天下之心徒以聚敛徴索为计而不知日积小民之怨此臣之大罪三也上不能有禆于国下不能有济于民坐视困窃沦胥以溺臣之大罪四也且臣忧悸之余百病交作尫赢衰眊视息仅存以前四者之罪人臣有一于此亦足以召灾而致变况备而有之其所以逮天神之怒深下民之愤而致灾沴之集又何疑乎伏惟皇上轸灾恤变别选贤能代臣巡抚即以臣为显戮彰大罚于天下臣虽陨首亦云幸也即不以之为显戮削其禄秩黜还田里以为人臣不职之戒庻亦有位知警民困可息人怒可泄天变可弭而臣亦死无所憾矣　疏入帝不纳乞寛免税粮疏【正徳十五年】　　　王守仁
　　臣照得正徳十四年七月内节据吉安等一十三府所属庐陵等县各申为旱灾事开称本年自三月至于秋七月不雨未苗未及发生夏税秋粮无从办纳人民愁叹将及流离申乞转逹寛免等因到臣节差官吏老人踏勘前项地方委自三月以来雨泽不降禾苗枯死续该寜王乘衅鼓乱传播伪命优免租税小人惟利是趋汹汹思乱臣因通行告示许以奏闻优免税粮谕以臣子大义申祖宗休养生息之泽暴寜王诛求无厌之恶由是人心稍稍安禁背逆趋顺老弱居守丁壮出征团保馈饷邑无遗户家无遗夫就使雨旸时若江西之民亦已废耕耘之业事征战之苦况军旅旱干一时并作虽富室大户不免饥馑下戸小民得无转死沟壑流散四方乎设或饥寒所廹徴输所苦人自为乱将若之何乞敕该部暂将正徳十四年分税粮通行优免以救残伤之民以防变乱之阶伏望皇上罢宂员之俸损不急之赏止无名之徴节用省费以足军国之需天下幸甚縁由于本年七月十三日具题请旨耒奉明降随防大驾亲征京边官军前后万数防至幷临填城塞郭百姓戍守锋镝之余未及息肩弛担又复救死扶伤呻吟奔走以给厮养一应诛求妻孥鬻于草料骨髓竭于徴输当是之时鸟惊鱼散贫民老弱流离弃委沟壑狡健者逃窜山泽羣聚为盗独遗其稍有家业与良善守死者十之二三又皆颠顿号呼于梃刃捶挞之下郡县官吏咸赴省城于兵马住屯之所奔命听役不复得亲民事上下汹汹如驾漏船于风涛颠沛之中惟惧覆溺之不暇岂遑复顾其他为日后之虑忧及税赋之不免徴科之未完乎当是之时虽臣等亦皆奔走道路危疑仓惶恐不能为小民请一旦之命岂遑为嵗月之虑忧及赋税之不免徴科之未完而睱为之复请乎若是者又数月京边官军始将有旅归之期而戸部嵗额之徴已下漕运交兑之文己促督催之使切责之檄已交驰四集矣流移之民闻官军之将去稍稍胁息延望归寻其故业足未入境而颈已系于追求者之手矣夫荒旱极矣而又因之以变乱变乱极矣而又加之以师旅师旅极矣而又竭之以供馈益之以诛求亟之以徴敛当是之时有司者不忍睹有耳者不忍闻又从而朘其膏血有人心者而尚忍为之乎今逺近军民号呼匍匐诉告喧腾求朝廷出帑藏以赈济久而未获反有追徴之令哄然兴怨谓臣等昔日蠲赋之言为绐已窃相伤嗟谓宸濠叛逆犹知优免租税以要人心我辈朝廷赤子皆尝竭骨髓出死力以勤国难今困穷已极独不防少加优恤又从而追徴之将何以自全是以令之而益不信抚之而益愤愤谕之而益呶呶甫懐収复之望又为流徙之图计穷势廹匿而为奸肆而为寇两月以来有司之以鼠窃警报者月无虚日无怪也彼无家业衣食之资无父母妻子之恋而又旁有追呼之苦上有捶剥之灾自非礼义之士孰肯闭口腹坐以待死乎虽朝廷亦尝有寛恤之令矣亦尝有赈济之典矣然寛恤赈济内无帑藏之发外无官府之储而徒使有司措置夫措置岂能神输而鬼运必将取之富民今富民则又皆贫民矣削贫以济贫犹割心脔肉以啖口口未饱而身先毙且又有侵尅之又有渔猎之奸民之赖以生者不能什一民之坐而死者常什九矣故寛恤之虚文不若蠲租之实惠赈济之难及不若免租之易行今不免租税不息诛求而徒曰寛恤赈济是夺其口中之食而曰吾将疗汝之饥刳其腹肾之肉而曰吾将救汝之死凡有血气皆将不信之矣今户部以国计为官漕运以转输为任今嵗额之摧交兑之促皆其职使然但民者邦之本邦本一摇虽有粟吾得而食诸伏望皇上轸念地方涂炭之余小民困苦已极思邦本之当固虑祸变之可忧乞敕该部速将正徳十四十五年该省钱粮悉行寛免其南昌南康九江等府残破尤甚者重加寛贷便得渐回喘息修复生理非但解江西一省之倒悬臣等无地方变乱之祸得免于诛戮实天下之幸宗社之福也夫免江西一省之粮税不过四十万石今吝四十万石而不肯蠲异时祸变猝起即出数百万石已无救于难矣此其形迹易见事理甚明者臣等上不能防计征敛以足国用下不能建谋设防以济民穷徒痛哭流涕一言小民疾苦之状惟陛下速将臣等黜归田里早赐施行以纾祸变　疏入帝不纳
　　请正大狱疏【正徳十四年】　　　　杨廷和
　　臣惟科道官劾奏张鋭等罪恶陛下赫然震怒下之法司天下闻之交相喜庆既而法司议上再命防官详审臣等拟票进呈俱从上改竟至寛贷闻者莫不骇愕以为不诛此则国法不正公道不明九庙之灵不妥万民之心不服祸乱之机未息太平之治未臻语曰上无失政下无私议杀一人而千万人惧天下之大政也纵奸长恶而使乱臣贼子无所惩戒此行政之大失也所以科道与刑部司属相继言之或交章或独奏入则议于朝出则议于巷逺臣小吏亦将有闻风而言者不意圣明有此举措也自古帝王制刑三千余条曰元恶大憝不待教而诛皇祖大明律一书首之以十恶大罪不待时而决如张鋭等正所谓诛不待敎杀不待时者也尧时四凶之罪不过巧言令色治水无功而已舜诛殛之而天下咸服令张鋭等之罪万倍于四凶而其罪止予充军何以服天下之人心乎姑以近日之事校之张鋭等所犯与钱寜江彬相同毕真王纶等又在其下钱寜等既伏诛而张鋭等乃得保其首领罪同罚异使钱寜等有知亦当不服于地下矣此辈纵不一一皆诛而张鋭张雄张忠三人决不可赦伏望俯纳羣言即赐宸断将张鋭张雄张忠三人仍依原拟则大法以正而人心皆服天下传之史册书之直可与舜之诛四凶千古并羙矣　疏入帝不纳
　　请均田役疏【正徳十六年】　　　　唐　龙
　　臣惟国初计畆成赋县有定额嵗有常征故粮均而民不病今江西巨室置产者遇造册时行贿里书有飞洒现在人户者名为活洒有暗藏逃絶戸内者名为死寄有花分子戸不落戸眼者名为畸零带官有留在卖戸全不过割者有过割一二名为包纳者有全过割而不归正户有推无収有总无撒名为悬挂掏回者有暗袭官员进士举人揑作寄庄者在册仅纸上之名在户皆空中之影以致图之虚以数十计都之虚以数百计县之虚以数千万计递年派粮编差无所归者俱令小户赔偿小戸逃絶令里长里长逃絶令粮长粮长负累之久亦皆归于逃且絶而已此惟江西为甚江西惟吉安为甚故遇佥当粮长者大小对泣亲戚相吊至有寜充军毋充粮长之謡臣尝立法清理虽未収厘革之功亦稍有规正之渐大抵利者人之所欲也利多则乐趋法者人之所畏也法轻则易犯臣伏覩律例欺隠田粮罪止满杖其田入官所欺税粮依数徴纳若诡寄影射并受寄者罪如之其田改正各乡书手飞粮二百石以上发边卫充军夫不法之徒但知収租不知纳粮里书但顾图利不顾壊法皆奸民之首也今罪止于杖照常发落所以不可禁也乞令守巡官分诣地方严督州县将境内飞诡田粮酌量深者挨田丈量轻者挨戸清理究首尾之因度广狭之则定髙下之科分肥沃硗瘠之等均壅淤开恳之数各将原粮填入原田付归原户使图总都总县总毎图令造流水册各十本毎年各収一本毎县造大流水册各四本解南京后湖各一本布政司幷该府州县収架各一本以后因戸推田因粮编差戸与田有一定之额粮与差无两避之患庻几革利兴一劳永逸赋役自此可充户口自此可复息盗止讼未必无少补焉　疏入帝命下部议行





　　御选明臣奏议巻十六
<史部,诏令奏议类,奏议之属,御选明臣奏议>
　　钦定四库全书
　　御选明臣奏议巻十七
　　讲学亲政疏【嘉靖元年】　　　　　王　鏊
