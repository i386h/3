<!-- { "loadSidebar": true } -->
　　臣窃见寜殿下累乞琉璃瓦重荷圣谕于引钱内支二万两给换仰见陛下圣仁广大惇叙九族盛心然观镇巡议奏欲俟年丰定夺是巽言不当与也工部覆奏谓规制虽相应事体实可止又恐重累地方作例各府是正言不当与也迨寜王又奏工部又执奏是申言决不当与也陛下先可部议是明示不当与也后从其半是婉示不欲与也士夫及耆壮公论谓寜府多此一举是中外人心皆谓不当与也寜王读书明礼聪察识事断不为此以损贤名偶未之思耳夫事有可为有不可为有可已有不可已江西公私匮竭人民滋困盗贼未息此何时也意者引钱无预于民不知存积仅二万七千余两益府宫殿蚁蠧益殿下现移东寝万分惊虞修盖之费约三万余两此不可已者也淮府造坟顺昌王崇安王镇国将军起第己支五千三百余两后来未计此不可已者也所存儒学文庙倾頽问其故谓科例严所司顾忌不修之致此不可己者也各处豫备仓谷数少问其故谓罚赎解部所司计无自出此不可已者也官军俸粮通融节缩嵗支尚少四万四千余石此不可已者也臣尝见楚府殿燬乆未盖荆府多敝漏淮府同一江西頽垣朽柱东拄西撑飘瓦断椽脱落大半居然废址在民庶尚不堪惟寜府完羙坚致金碧灿煌夫于义不可已有可为割财内帑为之未过也有可已无可为又何必为此等事哉古者采椽不斲茆茨不翦土阶赞尧卑宫赞禹儒服纪河间乐善纪东平湘州之约俭镇西之轻财圣帝明王所以盛休垂后羙者端亦在是寜府移封之初亲至亲也已不用琉璃再造之防国至富也又不用琉璃岂亦慕采椽茆茨之盛规崇古尚质示朴以垂宪如此哉今厯百年传数世一旦无故而遽改之孝子顺孙所以顺祖考者义不当如是夫前之失后人尚讳之前之善后人忍改之耶改则尽没之矣没之非孝子没之非顺孙谓贤王肯为之耶臣所谓偶未之思者也况性习难静易动难俭易奢操之犹惧或放纵之何徃不流贤王春秋方盛徳业方始求之身心自有专务而规规循常文具之间以毁前人法则臣未知其可臣数侍贤王言论多师法古人又误被礼爱独至臣深感切若无益于贤王罪死罪死臣徃年疏府第之制以不用琉璃羙寜先王义不当以用琉璃谀今王且小人先合后忤君子和而不同臣欲爱徳市义完贤名不欲贡谀顺防亏至孝孟轲曰齐人莫如我敬王臣拘儒不识通变但知报王道当如此竭忠尽愚事陛下道当如此寜王静思幡悟必有创于臣言者伏望圣明笃懿亲断大义垂善道使贤王徳如纯璧名若完瓯毋渉吴王几杖之赐叔段京鄙之求正大明白恩不掩义为世世颂羙幸甚臣无任陨越俟罪之至　疏入帝不纳
　　请振纪纲疏【治五年】　　　　　蔡　清
　　臣伏见近日彗星之异天道高逺其果为人间何事而见固未可必知然以目前之事计之或者外敌之势方张而吾所以御之之具无一可恃天之意其为此耶臣谓此病症也非病源也数十年来上下玩安忽危纪纲日以废弛纪纲日废则士风日士风日则民力日屈民力日屈则国势危矣嵗复一嵗如种在地萌动有期虽使无边之警亦将有境内之忧故今日急务在朝廷之纪纲而其次在边境纪纲既振朝廷既正疆场自固要荒自服矣何谓纪纲不振臣姑以耳目所及者言之前嵗皇上谕令羣臣陈时务得失于是两京科道官请以皇上所得李广受朝士贿赂簿籍按行黜罚此亦修省之大节目也而中外臣僚徇情为已曲相弥缝竟使皆得无恙纵以人众为疑亦当去其太甚奈何明明指曰某为奸之首某为佞之魁而乃晏然朝端其所贬逐以应天变者仅言事御史胡献一人耳既此一事皇上所亲见而切齿者臣下犹能巧计弥缝如此况其他可以游词浪说惑于君门万里之外者哉纪纲之废弛一至于此士大夫风俗安得而不坏乎故一波动万波随谓罪皆可以计免何用惴惴懐刑谓功皆可以权得何必孜孜从事茍可以利其身赤子之填委沟壑不暇恤也茍可以利其家朝廷之大事所系不暇顾也士风如此民力之屈尚忍言哉今民之贫者无立锥之地而宦官厮养宅舎拟于公侯金银动以万计此皆万民膏血所萃也朝廷锱铢而取于民以为士马之资者乃多充牣于庸将之家转运于权幸之门于是兵弱不能卫民敌骑一至而边氓之身家荡然一空臣虞今日国中之虚实外敌亦当知之过半矣盖士风则人才乏民力屈则兵力弱今日天下大势皆然故谓备御之具无一可恃也其可不及是时而振吾纪纲以救药之乎夫贤者必用不肖者必去有功必赏有罪必罚此绁纲之大要而朝廷之所以为朝廷者也方今堂堂天朝幅员万余里尊无二上足兵足食绰绰有余裕者惟纪纲朝振则国势夕张矣不然地大不足恃乆安更可危也周世宗高平之战才一按诛败将何晖樊爱能等而兵势遽赫然改观于俄顷之间自后百战百胜率如破竹之势则纪纲为国之命脉举四肢贯百骸至重而不轻也明矣若夫纪纲之根本则又在于人主之一心故心正而后事可理理明而后心可正讲学而后理可明学必正学毋循于文艺之末而后有明理之功其要不外乎真氏大学衍义一书所言矣此一书者真圣学之纲领也人主不但于经筵日讲凡深宫燕居之际终食造次之顷皆当时时诵服不少遗忘务使其言浸渍融化于一心而时出迭见于应物之间然后为有得而天下事皆可无俟多言矣不然安得事事而争之日日而正之也哉此虽书生之常谈其实不易之至理盖不患外患之不弭而患朝廷之不治不患万事之不理而患君心之不明今日兵备废弛边境为尤甚其当救为尤急盖朝廷养兵本以制敌而今多役于权要之门朝廷给财本以养兵而今多落于权要之手气势不振于未战之先威令不行于方战之际功罪不明于既战之后我之虚实既素为敌之所窥敌之虚声益足为我之所畏今欲救之粮赏宜遣朝官以颁给不必悉闗白于将领私役宜专委官以访察无事则蓄养其才力非亲得隽于矢石之间者不得冒功宜从兵部报効试中者乃遣之一或败事于旗鼓之下者不得逃罪宜委方正官员纪功者并察之然其要在于将帅之人品不凡人品不凡则无事于防察以妨其权其机在于朝廷之纪纲振举纪纲振举则自将帅以下无不用命昔侬智高屡败官军矣一用狄青为总帅而南方遂平于旬月之内唐宪宗讨淮西不用宦官监军而用裴度临督一举而事定盖同此将领同此士卒同此器械粮赏亦在乎所以用之者何如耳此非经世之大本似亦救时之急务也　疏入帝从之
　　覆张九功正祀典疏议【治六年】　倪　岳
　　臣等谨详古制天子祭天地祭宗庙祭社稷祭天下名山大川祭五祀凡载于祭典者皆有功徳垂世如祭法所谓法施于民以死勤事以劳定国能御大菑能捍大患则祀之非此族防不在祀典故孔子曰非其鬼而祭之谄也又曰淫祀无福先儒亦曰帝王无妄祭无徼福又曰明于天地之性不可惑以神怪知万物之情不可罔以非皆谓此也自秦以降乃多淫祠厯汉至元有因有革迨至国朝太祖高皇帝即位之三年首诏天下有曰夫礼所以明神人正名分不可以僭差今命依古定制凡岳镇海渎并去前代所封之号止以山水本名称其神郡县城隍神号一体改正厯代忠臣烈士亦依当时初封以为实号后世溢羙之称皆与革去用称朕以礼事神之意其天下神祠无功于民不应祀典者有司毋得致祭钦此钦遵及大明律内一欵凡私家告天拜斗焚烧夜香燃防天灯防渎神明者杖八十若僧道修斋设醮而拜奏青词表文及祈禳火灾者同罪还俗又一欵凡师巫假降邪神书符咒水扶鸾祷圣自号端公太保师婆及妄称弥勒佛白莲社明尊教白云宗等防一切左道乱正之术或隐藏图像烧香集众夜聚晓散佯修善事煽惑人民为首者绞为从者各杖一百流三千里钦此钦遵其所以拯俗于千古垂至戒于万世至深切矣列圣相承恪遵成宪间有因所感应之事而増益祠祭或以万寿千秋等节而修建斋醮一时行之不察后遂袭以为例因循莫改増置益繁异端之徒转相鼓煽怪诞相乘矫诬殊甚夫非礼之祭非之祷近代帝王固不能无然絶地天之通严幽明之分在帝舜以为当务之急盖非圣明之君卓然有见必不能深禁而痛絶之此给事中张九功之言所以深有望于今日者也伏乞圣明敬事天地孝事宗庙严事山川百神舍此之外凡有一应斋醮祷祠之通行革罢不惟屛斥异端之奸亦可节省无益之费该部仍通行天下除应祀神只照旧致祭外其余非有功徳利泽及民及不经奏勘不合祀典者即系淫祠俱各查攷尽行革去僧道修斋设醮师巫假降邪神左道乱正者严加禁约敢有故违依律问罪其在京各宫观寺庙神只出处不载于正经功泽莫稽其显迹但系非时遣祭者并皆停免中间有经累朝崇建难于辍废亦宜厘正其名号减杀其礼仪庶几朝廷之上允合乎圣祖以礼事神之心至于祀典之存亦足致乎帝舜至諴感神之妙和气协应国祚绵长人心以明风俗以正其于治道诚非小补今将查到在京各项祭祀除太仓之神汉寿亭侯闗羽宋丞相文天祥俱祀典应祭外其余各寺宫观神只应否致祭縁由逐一议拟开坐伏乞圣明裁处　疏入帝从之
　　请豫教太子疏【治六年】　　　　马文升
　　臣惟太子国之储贰社稷之安危系焉所当豫教者也大易有养防之卦礼记载教世子之篇古帝王忧深思逺未尝不以此为先务也皇上嗣登寳位敬天勤民法祖图治至仁洽于四海大孝隆于两宫皇天眷顾祖宗垂佑诞生皇子实出宫中姿表异常质性聪睿兹已能言能行矣不可不早为教养也盖童防之时良知良能未有所诱天真浑然不早教之一有放失习与性成他日虽有良师傅教之亦难入矣为今之计必选醇谨老成颇知书史宫人如卫圣夫人杨氏者保抱扶持言语必教之以真正之音行步必教之以端庄之举内庭之宴钟鼓司承应不使之观元宵之节鼇山之戏不使之见迨夫稍长严敇东宫老成内臣如太监覃吉者先教之诵习孝经使知孝弟之道出于天性仁敬之心本于自然至八嵗教之诵诗读书凡尊尊亲亲之等仁民爱物之则无不啓知端其趋向及其渐长建立宫僚之时仍乞敇内阁大臣防同各部都察院等衙门堂上官慎选名实相符才徳老成学问醇博端良重望之臣以充其任回邪诡秘者不使之预自此日出春宫讲论经书涵养徳性使知穷理正心修已治人之道凡世事委曲在所当知人物贤否在所当辨与夫上天之所当敬祖宗之所当法百姓之所当防财物之所当惜如此则内外辅导得人而又教之于豫皇太子徳不至于尧舜文武之域者臣未之信也臣以菲材荷防列圣厚恩叨任六卿之重又蒙皇上加臣太子少保正系东宫辅导之官臣受任以来夙夜惶惧思无以报惟在豫教皇储以成至徳今日之学与不学系他日之治乱是臣一得之愚惓惓忠爱之意也伏望圣明留意天下幸甚宗社幸甚臣不胜战栗陨越之至　疏入得防是该衙门知道议疏黄河筑决口状【治六年】　　刘大夏
