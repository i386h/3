<!-- { "loadSidebar": true } -->
　　臣窃念古之圣君贤相共成至治之隆者盖由于上下之交而近世之弊多由于上下间隔夫所以为上下之交者果遵何道哉臣伏见陛下即阼以来时御经筵圣学勤矣臣愚犹过忧工夫或间断而不洽所望燕清之间时召文学侍从之臣从容讲论凡帝王为治之大经大法日陈于前则自内及外无非进学之地殷高宗所以惟学逊志务时敏道积于厥躬者此也陛下昧爽视朝圣政勤矣臣愚犹过忧堂陛太悬絶而不亲所望视朝之暇时御便殿公卿大臣侍从台諌逐日轮对从容咨询生民疾苦政事得失则自朝至暮无非修政之时周宣王所以早朝晏罢卒成中兴之名者此也臣闻古人虽在畆义不忘君故敢辄効愚诚不自知其言之可用与否其义则臣子事君尽心之道也臣请尽言之惟陛下少留意焉一请讲学国家经筵之设其甚矣乎天子自正朝辇御文华公侯九卿大臣盛服侍列羽林之士亦皆环列以聴经筵一开天下欣欣焉传之以为希阔之典故曰其盛矣乎然一歳之间寒暑皆歇春秋月分不过三五日风雨则免政事有妨则免讲之日夙具讲章至期讲讫纶音赐宴俨然而退上下之情未见其亲且宻也至于日讲可谓亲矣然体分犹过于严上有疑焉未尝问下有见焉未尝献也昔傅説之告高宗曰学于古训乃有获惟学逊志务时敏厥修乃来逊者逊其志如有所不能敏者敏于学如有所不逮成王访落于羣臣曰学有缉熈于光明弼时仔肩示我显徳行缉熈者继续而光明之示我显徳行者冀羣臣有以开示之也商周之君其学如此之切夫人主一日万防固不暇如儒生学士日夜孜孜然而帝王精一之传治天下之大经大法古今治乱之迹天人精微之际自非逊敏缉熈亦安望其有得今也阔畧如是暴之之日少寒之之日多傅之之人寡咻之之人众未见其能得也且不独商高周成为然也汉光武虽在军中投戈艺息马论道至夜分乃罢唐大宗延四方文学之士房杜褚薛辈十八人分番直宿讨论经籍或至夜分今贞观政要与魏征所论亦可见矣宋世贤主宫中消日惟是观书居常禁中亦有日课翰林侍从日寓直禁中以备顾问我太祖高皇帝初得天下开礼贤馆与宋濓刘基章溢辈日相讲论其后圣学高明诏告天下皆出御制睿翰如飞羣臣拱视今御制文集是也仁宗皇帝临御建文馆于思善门之右文学之臣数人入直时至馆中讲论孝宗皇帝经筵之外毎观永乐大典又尝索太极图西铭等书于宫中玩之尤嗜故学士沈度之书日临数过夫自古帝王之学如此祖宗之学如此陛下睿哲自天春秋鼎盛讲明圣学正其时也臣愚特望于便殿之侧修复文馆故事妙选天下文学行艺着闻者七八人更番入直内阁大臣一人领之如先朝杨故事陛下万防有暇时造馆中屏去法从特霁天威从容询问或讲经或读史传或论古今成败或论民间疾苦间则游戏翰墨虽诗文之类亦惟所好而不禁盖亦日讲之义而加亲焉大畧如家人父子上有疑则必问下有见则必陈日改月化有不知其然而然者夫时御经筵所以昭国家之盛典曰造文所以修圣学之实功如是不已则圣徳日新又新高宗成王不得专美于前矣一请亲政易之泰曰上下交而其志同其否曰上下不交而天下无邦盖上之情逹于下下之情逹于上上下一体所以为泰上之情壅阏而不下逹下之情壅阏而不上闻上下间隔虽有国如无国矣所以为否也交则泰不交则否自古皆然而不交之弊未有如近世之甚者君臣相见止于视朝数刻上下之间章奏批答相闗接刑名法度相维持而已非独沿袭故事亦其地势使然何也国家常朝于奉天门未尝一日废可谓勤矣然堂陛悬絶威仪赫奕谢防见辞惴惴而退上何尝问一事下何尝进一言哉此无他地势悬絶所谓堂上逺于万里虽欲言无由言也臣以为欲上下之交莫若复古内朝之法盖周之时有三朝库门之外为外朝询大臣在焉路门之外为治朝日视朝在焉路门之内曰内朝亦曰燕朝玉藻云君日出而视朝退适路寝聴政盖视朝而见羣臣所以正上下之分聴政而适路寝所以通逺近之情汉制大司马左右前后将军侍中散骑常侍散骑诸吏为中朝丞相以下至六百石为外朝唐皇城之北南三门曰承天元正冬至受万国之朝贡则御焉盖古之外朝也其北曰太极门其内曰大极殿朔望则坐而视朝盖古之正朝也又北曰两仪门其内曰两仪殿常日聴朝而视事盖古之内朝宋时常朝朝则文徳殿五日一起居则垂拱殿正旦冬至圣节称贺则大庆殿赐宴则紫宸殿或集英殿试进士则崇政殿侍从以下五日一员上殿谓之轮对则必入言时政利害内殿引见亦或赐坐或免穿靴盖亦三朝之遗意焉盖天有三垣天子象之正朝象太微也外朝象天市也内朝象紫微也自古然矣国朝圣节正旦冬至大朝防则奉天殿即古之正朝也常朝则奉天门即古之外朝也而内朝独缺焉非缺也华盖谨身武英等殿岂非内朝之遗制乎洪武中如宋濓刘基永乐以来如杨士竒杨荣等日侍左右大臣蹇义夏原吉等尝奏对便殿于斯时也岂有壅隔之患哉今内朝罕复临御常朝之后人臣无复进见三殿高閟鲜或窥焉故上下之情壅而不通天下之由是而积孝宗晚年深有慨于斯屡召大臣于便殿讲论天下事惟陛下逺法圣祖近法孝宗尽刬近世壅隔之弊常朝之外御文华武英仿古内朝之意大臣三日或五日一次起居侍从台諌各一员上殿轮对诸司有事咨决上据所见决之有难决者与大臣面议之不时引见羣臣凡谢恩见辞之类皆得上殿陈奏虚心而问之和顔色而道之如此人人得以自尽陛下虽身居九重而天下之事灿然毕陈于前夫外朝所以正上下之分内朝所以通逺近之情如此岂徒除近世壅隔之弊哉唐虞之世明目逹聪嘉言防伏野无遗贤亦不过是而己　疏入帝优诏报闻
　　请正纲常昭典礼疏【嘉靖元年】　　杨廷和
　　臣忝为三孤之官谬当辅导之地凡诸司之所守者皆臣之所当遵者也况纲常典礼之大者哉近者陛下欲追崇本生父母礼官据礼以守其职科道交论以定其制臣与同官蒋冕毛纪费宏等上稽古史之旧俯察庶言之同执奏再三不防采纳续奉皇太后懿旨加帝后之称既已力排天下之公议曲伸罔极之私恩矣后乃再奉诏旨欲于帝后之上复加皇字臣闻命惊不敢奉行随即封还请从前议岂敢无礼于君取罪于已哉诚以典礼所系不可壊之于朝廷纲常所关不可废之于今日也昔者鲁夏父弗忌逆跻僖公其死也焚烟彻于上宋濮园之议论者谓韩琦欧阳修皆失当夫生莫逃于公议死莫逭于天刑何也盖人臣事君不以礼议礼不以正之鉴戒也陛下谓臣等所陈皆推至义朕之所奉昊天至情又令臣等不必拘于史志臣思自古帝王入继大统皆不行追崇之典岂忘昊天之情无防极之恩哉而儒者之论亦未尝议其不孝何也天无二日国无二统身无两考尊无二上守此者谓之纲常行此者谓之典礼典礼一失纲常以隳拂万方之心也万世之议岂圣人以礼事亲以孝治天下之道哉纲常典礼之在世譬如日月之在天江河之在地自三代至今日万古不可变非若制度文为可以损益不相沿袭也岂可谓前史所载非今日之制而不遵哉　疏入帝不纳
　　议大礼疏【嘉靖元年】　　　　　　张　璁
　　臣闻孝子之至莫大乎尊亲尊亲之至莫大乎以天下养陛下嗣登大宝即议追尊圣考奉迎圣母诚大孝也廷议执汉定陶宋濮王故事谓为人后者不得顾私亲夫天下岂无无父母之国哉礼曰礼非天降非地出人情而已汉哀帝宋英宗固定陶濮王子然成帝仁宗皆豫立为嗣养之宫中其为人后之义甚明故师丹司马光之论行于彼一时则可今武宗无嗣大臣遵祖训以陛下伦序当立而迎立之遗诏曰兴献王长子未尝着为人后之义则陛下实承祖宗之统与豫立为嗣者不同议者谓孝庙徳泽在人不可无后假令圣考尙存嗣位恐弟亦无后兄之义且迎养圣母以母之亲也称皇叔父则当以君臣礼见恐子无臣母之义礼长子不得为人后圣考止生陛下一人利天下而为人后恐子无自絶其父母之义故在陛下谓入继祖后而得不废其尊亲则可谓为人后以自絶其亲则不可夫统与嗣不同非必父死子立也汉文承惠帝后则以弟继宣帝承昭帝后则以兄孙继若必夺此父子之亲建彼父子之号然后谓之继统则古有称高伯祖皇伯考者皆不得谓之统乎臣窃谓今日之礼宜别立圣孝庙于京师使得隆尊亲之孝且使母以子贵尊与父同则圣考不失其为父圣母不失其母矣　疏入帝大喜悦下廷臣议
　　议大礼疏【嘉靖元年】　　　　　　方献夫
　　臣惟先王制礼本缘人情君子论事当究名实窃见近日礼官所议有未合乎人情未当乎名实者一则守礼经之言一则循宋儒之説也臣独以为不然按礼经丧服传曰何如而可以为人后支子可也又曰为人后者孰后后大宗也大宗者尊之统也不可以絶故族人以支子后大宗也适子不得后大宗为是礼者盖谓有支子而后可以为人后未有絶人之后以为人后者也今兴献帝止生陛下一人别无支庶乃使絶其后而后孝宗岂人情哉且为人后者父尝立之为子子尝事之为父故卒而服其服今孝宗尝有武宗矣未尝以陛下为子陛下于孝宗未尝服三年之服是实未尝后孝宗也而强称之为者岂名实哉为是议者未见其合于礼经之言也又按程頥濮议谓英宗既以仁宗为父不当以濮王为亲此非宋儒之説不善实今日之事不同盖仁宗尝育英宗于宫中是实为父子孝宗未尝育陛下于宫中其不同者一孝宗有武宗为子矣仁宗未尝有子也其不同者二濮王别有子可以不絶兴献帝无别子也其不同者三岂得以濮王之事比今日之事哉为是议者未见其善述宋儒之説也若谓孝宗不可无后故必欲陛下为子此尤不逹于大道者也推孝宗之心所以必欲有后者在不絶祖宗之祀不失天下社稷之重也岂必拘拘父子之称而后为有后哉孝宗有武宗武宗有陛下是不絶祖宗之祀不失天下社稷之重矣是实为有后也且武宗君天下十有六年不忍孝宗之无后独忍武宗之无后乎此尤不通之説也夫兴献帝当父也而不得父孝宗不当父也而强称为父武宗当继也而不得继是一举而三失焉臣未见其可也且天下未尝有无父之国也瞽瞍杀人舜窃负而逃今使陛下舍其父而有天下陛下何以为心哉臣知陛下纯孝之心宁不有天下决不忍不父其父也説者又谓兴献帝不当称帝此尤不逹于大道者也孟子曰孝子之至莫大乎尊亲周公追王太王王季子思以为逹孝岂有子为天子父不得称帝者乎今日之事臣尝为之説曰陛下之继二宗当继统而不继嗣兴献之异羣庙在称帝而不称宗夫帝王之体与士庶不同继统者天下之公三王之道也继嗣者一人之私后世之事也兴献之得称帝者以陛下为天子也不得称宗者以实未尝在位也伏乞宣示朝臣复称孝宗曰皇伯兴献帝曰皇考别立庙祀之夫然后合于人情当乎名实非惟得先王制礼之意抑亦遂陛下纯孝之心矣　疏入帝大喜下廷臣议
　　遵祖训以端政本疏【嘉靖元年】　　夏　言
