<!-- { "loadSidebar": true } -->
　　臣伏覩陛下临御之初讲学修徳敬天勤民无所不至天下之人皆以为尧舜之治可指日而俟也近年以来视朝甚迟或日髙数丈殊非美事臣等已尝屡言不敢渎论内阁奏事旧制每日二次若有急事情不拘时奏闻今止一次遂以为常批答之出动经累日各衙门题奏本章或稽留一月或竟不发出事致壅滞不得即行且本朝列圣自洪武以至天顺年时常面召儒臣咨议政事今朝参之外不能一望天顔所以通达下情者惟在章奏又不以时防决其于政体实为有碍至于经筵日讲所以明义理是非之端陈古今治乱之迹成就君徳禆益治道惟在于此今每嵗进讲不过数日去年春夏日讲止得三次秋冬经筵止得一次较之初政似有不同臣窃闻人君之心必有所繋不繋于此必繋于彼正士既踈则邪説得以乘间而入向来颇闻有以修斋设醮烧丹炼药之説进者夫斋醮之事乃异端惑世求利之术圣主之所必禁宋徽宗崇信道流科仪符录一时最盛及金兵围城方士郭京犹诳称作法卒使乘舆播迁社稷失守求福未得反以召祸今内庭禁地修建不时赏赉无算黜退道官复陞真人赐以玉带恩宠服色过于公卿逺近传闻无不骇异至若烧炼之事其害尤惨葢金石之药性多酷烈一入肝腑为祸百端唐宪宗药发致疾遂殒其身虽杖杀栁泌何救于事惟汉武帝始虽迷惑终知悔悟谓天下岂有仙人尽妖妄耳于是文成五利之徒相继诛死故虽海内虚耗亦以夀终今龙虎山上清宫神乐观祖师殿及内府畨经厰皆焚燬无遗神如有灵何不自保天厌其伪亦已甚明况依方而炼计日而待所成者何丹所验者何药如其无效则圣明所照亦可以洞悟矣若亲儒臣明政道行善政自足以感召嘉祥培益圣夀永享和平之福何假于彼异端之説者或且自古奸臣佞人蛊惑君心以自肆其欲者必以太平无事为言祸患一来悔之何及唐相李绛有言忧先于事可以无忧事至而忧无益于事今承平日乆溺于宴安自目前观之似乎无事然工役繁兴科派重叠财谷耗竭兵马罢敝生民困穷日甚一日愁叹之声上干和气荧惑失度太阳无光天鸣地震草木妖异四方奏报殆无虚月将然之患诚为可忧陛下深居九重言路之官皆畏罪隠黙臣等若复不言谁肯为陛下言者伏愿陛下严早朝之节复奏事之期勤讲学之功优接下之礼逺奸佞之人斥诬罔之説则圣徳日新圣政日理亿万年太平之业可保无虞矣　防入帝从之
　　论罢兴作防【治十年】　　　　　周　玺
　　题为罢兴作以隆治道事窃惟为治之道莫大于得民心得民心之道莫大于恤民力葢民者国之本也或重役以穷民力则其本伤矣本既伤而欲国之治未之有也故春秋凡一宫室门观之作必谨而书之其重民力如此仰惟陛下即位之初励精图治爱养斯民诏谕天下有司一夫不许擅役一钱不许擅科天下之人皆曰不图今日复见尧舜之君夫何近年以来兴作之事连年相继府库之财费出无经民困于科派而流亡过半军苦于力役而逃窜恒多财耗力竭人不堪命臣心知其非而缄黙畏死不惟负陛下委任諌官之盛心抑且负祖宗设立谏官之本意也故敢昧死言之昔唐虞土阶茅茨不害于变之风夏禹卑宫陋室不损敏徳之化汉文帝惜十家之产基址既成而一台不筑遂成富庻之休唐太宗鉴秦隋之弊财用既具而一殿不为遂成贞观之治是皆载之史册昭然可攷愿陛下察之往者夀寜侯宅第之营数年未得休息今嵗毓秀亭之建此时正当劳费近日又差官前去河间府兴济县地方修葢房屋庙宇陛下仁同天地明并日月安忍作无益以害有益哉且京师腹心元气也河间数府其肢体也若土木一兴则数府动摇人心嗟怨肢体伤矣肢体既伤而腹心元气寜保其无恙乎方今北庭入贡逺人慕义来王之时正当诘戎兵修政教使知我朝隠然有虎豹在山之势以詟服边方窥伺之心可也今土木之工兴作无厌军民之力疲敝不胜彼将觇我中国之虚而萌觊觎之念矣况近日四方有灾异之陈京师有隂霾之变兼以凤阳地方流贼作耗正陛下敬天勤民恐惧修省之时也伏望皇上悯斯民之苦罢不急之务仍于万几之暇日御经筵留心经史亲近元老讲求治道则圣心湛然百职惟熙而太平至治之效可以并唐虞超三代陋汉唐于下风矣臣叨居言路辄敢上渎言出而祸随臣非不知也万一防言得入天意少囘罢止兴作以省无益之费导迎善气以迓无彊之休臣虽碎首殒身死之日犹生之年也臣不胜战栗待罪之至　防入帝从之
　　论重名器防【治十年】　　　　　周　玺
　　题为抑奔竞以重名器事迩者清寜宫因灾重建告厥成功内官监以其趋事之人开坐上请钦防陞职有差营缮司郎中李堂特陞京职二级命下之日物议沸腾咸谓陛下爵赏过当名器太轻往嵗传奉止于冗职近日内降渐及正途国事日非公道攸废臣以菲材待罪言路茍有所见义不容黙窃照郎中李堂猥以凡庸叨中甲科滥膺部属服色俸级亦极宠荣固宜竭忠输忱尽心图报若管理修造职分当然纵有催防物料之功亦皆寻常易为之事今办理未及一年辄陞京职二级名器之滥不宜如此彼工匠医卜无阶而入者官冗职滥固不足言至若李堂出身正途乃夤縁陞职甘同工匠之流謟事权豪无异乞怜之狗陛下明并日月洞烛奸邪若不痛加裁抑臣恐本部尚书徐贯见伊部属尚亦超迁必将借口夤縁希望殊典况本官奔竞素着曾经弹劾臣愚所以逆料而过虑之者为此故也噫在朝之臣无正途无杂流无小大奔竞成风恬不为怪兴言及此实切寒心昔贾谊曰上设亷耻礼义以遇其臣而臣不以节行报其上者非人类也今欲礼义修明风俗敦厚惟在陛下端本澄源慎重名器一转移之间耳臣闻先年修葢太庙工完礼科等衙门给事中等官王纶等止防给赏未曾陞职正与今日修葢清寜宫事体相同伏望皇上防自宸衷収囘成命将李堂照例给赏罢其陞职以杜憸邪奔竞之门以絶徐贯将来意外之望将见奸邪之胆自落亷耻之风日盛实宗社亿万年无彊之休也愚臣妄议罪当万死倘防陛下矜察则蝼蚁防躯亦何足惜　防入帝从之










　　御选明臣奏议巻八
<史部,诏令奏议类,奏议之属,御选明臣奏议>
　　钦定四库全书
　　御选明臣奏议巻九
　　应诏陈言疏【治十一年】　　　　何孟春
