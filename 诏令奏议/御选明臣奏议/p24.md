<!-- { "loadSidebar": true } -->
　　臣等议得河南山东两直地方西南高阜东北低下黄河大势日渐东注究其下流俱妨运道虽该上源分杀终是势力浩大较之漕渠数十余倍纵有隄防岂能容受若不早图恐难善后其河南所决孙家口杨家口等处势若建瓴皆无筑塞之理欲于下流修治縁水势已逼尤难为力惟看得山东河南与直交界地方黄陵冈南北古隄十存七八贾鲁旧河尚可泄水必须修整前项隄防筑塞东注河口尽将河流疏导南去使下徐沛由淮入海经水州县俱令随处整理庶几漕河可保无虞仍于潮神庙南北各造滚水石坝一条俱长三四十丈中砌石块一条长十四五里以图经乆若此处隄防委任得人可以长逺仍照旧疏导汶水接济运河万一河流东决坝可以泄河流之涨隄可以御河流之冲倘或夏秋水涨之时南边石坝逼近上流河口船只不便徃来则于贾鲁河或双河口径逹张秋北上以免济寜一带闸河尤为利便臣等仰知皇上洞见黄河迁徙之害深为国计民生之忧凡智力所及不敢不尽但欲兴举此等工役未免劳民伤财今山东等处荒歉之余公私匮乏人夫尚可起倩财用无从取办况好逸恶劳者怨谤易兴聴声蹑影者议论难据臣愚乞敇戸兵二部防同在廷羣臣从长计处斟酌前项工程于理应否兴止倘以臣言可采则其事宜速举其买办木石等项银两应于何处取用应用匠作等项口粮该于何处支给逐一处分明白定夺行令臣等遵守施行　疏入帝嘉之赐玺书褎羙
　　申明律意疏【治七年】　　　　　马文升
　　臣窃惟为治莫先于徳教辅治莫先于刑罚洪惟我太祖高皇帝膺天眷命奄有万方当前元入主之后法度废弛之余以为刑乃辅治之具不可不明首命大臣更定新律以一人心又命刑官重防众律以协厥中而垂法万世其劝善惩恶之意无以加矣且五刑之属三千而罪莫大于十恶十恶之外而情莫重于强盗比之叛逆之徒相去不逺所以强盗条云凡强盗得财不分首从皆斩例该决不待时所以禁暴去恶惩奸止乱而辅治者也祖宗朝凡锦衣卫捉获强盗绑赴御前引奏者俱奉纶音三法司锦衣卫午门前当时防问明白随即具奏奉有钦依刑科三覆奏就行处决或有不待三覆奏而处决者所以良善者知所劝奸恶者知所惩典刑既正盗贼屛息至天顺三年九月二十五日该司礼监官传奉英宗皇帝圣防人命至重死者不可复生自天顺三年为始每至霜降后但有该决重囚着三法司奏请防集多官从实审録庶不寃枉永为定例钦此盖专指律该秋后处决重囚临决之际恐有寃枉故令三法司防集多官审録恐强盗重囚不在其内且强盗既该决不待时縁何监至秋后处决因有前该传奉钦依所以一向因循但系强盗不分赃之多寡情之轻重俱监至秋后与秋后处决之囚一同防审比及防审之时十死七八存者监禁日乆翻异原情能言者俱作矜疑情虽重而不决柔弱者俱作无词情虽轻而行刑况处决之际因是囚众多至日晚或至更深人多不见甚非刑人于市与众弃之之义且情犯有轻重故行刑有迟速今常若如此则自此终无决不待时之强盗矣是强盗与鬭殴杀人者为无异矣又非歴代制律惩恶之意欲强盗之息得乎伏望皇上今后凡锦衣卫官捕获强盗绑赴御前引奏者乞照先朝故事敕令三法司锦衣卫堂上官于午门前防问明白追有赃伏拟罪如律备由具奏奉有钦依刑科覆奏不必监随即处决中间果有情可矜疑者亦要明白上请定夺或有寃枉亦与辩明其法司径问强盗及杀一家非死罪三人凶犯务在鞫问情犯明白赃仗直正毋挠于势要毋拘于成案大理寺审拟合律类奏奉有钦依者刑科覆奏亦就处决庶有以正邦刑而惩奸恶息厉阶而安良善其律该秋后处决重囚照旧防审恭惟皇上寛仁慈厚实同舜禹而臣犹以此言进者盖此时强盗恣肆劫财杀人全无忌惮比之徃年大有不同杀一家非死罪三人者徃徃有之若不将强盗凶徒依律不时处决则恐厉阶自此而生将来有不可制之患矣况辟以止辟刑期无刑帝王之盛事也强盗有犯不时处决余贼知警是辟以止辟之意也盖兵刑二事毎毎相须恶之小者以刑治之而有余恶至于大虽兵加之而无益矣臣叨掌邦政弭盗安民乃其职任茍有所见事干国体不敢缄黙疏入得防是法司知道
　　请添巡抚疏【治七年】　　　　　马文升
　　臣窃惟我朝自宣徳年间各地方添巡抚官员或都御史侍郎以节制三司比时惟河南山西陜西南直苏松等府设有巡抚官其余布政使止是不时差遣大臣巡视或一年二年而回所以三司官员互相因循府司官员惟知贪利以致福建贼首邓茂七浙江贼首叶宗刘广东贼首黄肃养倡为乱阶多者数万少者数千僭号称王攻劫城池杀掳人民地方骚乱为之不寜者数年其广西贵州苖蛮因而为乱朝廷命将出师方克平彼时兵食尚足人民富庶未甚费力近年以来宗室位多冗官太滥加以水旱相仍科派无极所在仓廪空虚军士乏粮城池坍塌武备废弛守门者皆老幼之卒操练者半尫羸之辈如湖广桂阳县被贼百十人进城如入无人之境江西赣州府地方流贼数百刧掠十数余日至今未曽捕获福建武平广东程乡县贼盗尤甚倘或哨聚日乆为患非轻其浙江大戸之家或争私忿各聚人众相杀数日有司莫敢禁治诚非治世所宜若非添设巡抚官员早为整治将来之患有不可测今江西已添巡抚官一员但止管南赣二府及福建汀州府广东韶州南雄湖广彬州一带不预民事三司官员未听节制难以行事查得本部先尝建议要于福建浙江添设巡抚官员未防俞允今日之势又非前数年之比矣应合早为处置臣等职掌兵政天下安危所系若不弭之于早万一有事臣等万死何足以赎伏望皇上以地方为重乞敕吏部防同本部推举练达老成刚柔兼济官二员为都御史巡抚浙江福建地方专一抚安军民缉捕盗贼禁贪残除奸修理城池整饬武备措置仓粮操练民兵凡事与镇守内臣计议而行大意以弭盗安民为本其江西都御史金泽就令巡抚江西多在南赣二府居住仍兼管广东韶州南雄二府及湖广郴州桂阳一带候命下之日各另请敕行事　疏及入帝不纳












　　御选明臣奏议巻七
<史部,诏令奏议类,奏议之属,御选明臣奏议>
　　钦定四库全书
　　御选明臣奏议巻八
　　陈灾异防【治八年】　　　　　　马文升
