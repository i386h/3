<!-- { "loadSidebar": true } -->
　　臣谨奏照得先准礼部咨该司礼监太监韦泰传奉圣旨近日京城雨水为灾南京又奏大风雷雨之异朕当检身饬行祗谨天戒尔文武百官尤当各加修省勉其图报母事因循各衙门政事有缺失当举行改正的斟酌停当来説礼部知道钦此钦遵转行到臣除仰遵圣谕痛加修省及将本部当举行改正事宜先行条奏外臣惟天命人君以出治人君命臣以分治皆所以为民也洪惟我朝列圣相承咸能爱养斯民使得其所深仁厚泽洽于民心故今百十余年民之爱戴无异成周但生齿日繁地土有限丰収之年尚可度日一遇凶荒辄多饿殍况近年以来差役繁重科派无度且如京畿之民既有擡柴砍柴人夫每名一年用银二十一二两虽曽减去四五两尚有一十六两之多又有寄养孶生马匹京班皁隶各闸闸夫及内府各衙门黄穰苗撞竿等顶差办非止一端每一州县一年多者用银三四千两少者一二千两至如通州雇倩接应人夫一年各县协济亦用银万余两而税粮马草不在其数往年全靠多余土地帮助近被皇亲功臣势要之家占夺已尽民之困苦所不忍言嗟怨之声盈于道路致灾之由恐在于此非独畿甸之民如是而天下之民皆然又如南京内官监成化年间具奏径行南京工部坐派南方各布政司银硃土硃生漆铁线肥皁各五万斤共该用价银二十余万两其他买办又不可胜计民困财竭诚未有甚于此时者也幸遇皇上嗣登寳位以来布徳施惠节俭爱民凡百无益之事悉皆革罢然犹有灾异者此盖天心仁爱示此儆戒正欲皇上仰体祖宗之心以安养斯民以撙节财用以培植国家而巩固皇图于亿万斯年也且天下之民固所当爱而畿甸之民尤所当深爱也今顺天等八府之民既有前项徭役又遭此水患加以秋収无望即今己有缺食流移者冬末春初必须赈济若徭役不减照旧徴収是所济者不及十之二三而取于民者十之八九内而饥寒切身日无所给外而严刑峻法日加棰楚随济随追欲民之不逃亾不饿死岂可得乎哉其追赔马匹擡柴夫役己经兵工二部覆奏暂且停追外其余科徭役尚多若不通行查勘痛加减免不惟逃亡饿死又恐致有意外之虞自古人君欲囘天意而弭灾变必先爱民而节财用伏望皇上法成汤之子惠困穷思周文之惠鲜鳏寡乞敕戸部速行巡抚直都御史转行顺天等八府除粮草外各将本府所属现今一应买办嵗办并各项徭役共若干项毎项用银若干两通共用银若干两作急具奏奏报之日该部会同各部都察院大理寺通政司六科十三道从长计议某件合当暂且停免某件合当量为裁减中间果系内府紧闗合用之物者该部支给官钱买办送用仍通行浙江等十三布政司并南直隶应天等府今后每年终将奉到两京各部勘合坐派所属一应买办物料及嵗办之物备开件数并该用价银数目备细具奏仍照前会官计议当裁减者奏请裁减当停罢者停罢永为定例内外诸司衙门敢有故违擅自朦胧具奏増添者许科道官指实劾奏究治仍乞敕戸部豫先区画赈济被灾州县饥民钱粮以备临时之用并将各免粮草作急定夺蠲免庶民困少苏天意可囘灾异可弭而祖宗之鸿业可以保之亿万年而不替矣臣叨居大臣同国休戚覩兹灾异义所当言不敢缄黙　疏入得防是戸部知道
　　正罚俸疏【治二年】　　　　　　马文升
　　臣伏覩大明律内一欵凡祭祀及谒见园陵若朝会行礼差错及失仪者罚俸钱半月钦此又伏覩大明令内一欵凡民官月俸钱米相兼罚俸止罚俸钱军官月俸钱米如遇罚俸合与民官一体折算追罚俸钱钦此此我圣祖立法盖因文武官员凡有小过轻犯不即加罪止是罚俸而又止罚俸钱犹存俸米使之得以养其妻子不至失所情法两尽其仁爱优恤臣下之心虽古帝王无以加矣但令内所载年久未曽申明近年以来文武官或有大小罪责荷防朝廷寛容罚俸有一月二月者有四月五月者戸部行令将月俸不分钱米尽行住支况近因水旱灾伤仓粮数少即今各官月俸止支本色米三分折色钱钞七分若不分钱米全不闗支妻子无所养赡未免啼饥大官犹可小官何以度日诚非圣朝颁禄养亷既富方谷之意也恭惟皇上嗣位以来凡事法祖一应旧章悉皆举行天下臣民不胜庆幸乞敕戸部遵依大明令内所载事理通行在京大小衙门今后凡奉钦依罚俸者止将月俸折色银钞照数住支仍存本色养赡妻子庶祖宗旧章得以昭明罚俸官员感防惠泽臣叨任大臣事干国体所当言者不敢缄黙疏入得旨是
　　进盐场图册疏【治二年】　　　　彭　韶
　　臣伏闻自古圣帝明王莫不以稼穑艰难为念其忠臣贤士亦莫不以敷陈民事为先故有以豳风无逸亲书以进者有以农桑耕织绘图以进者甚至有献流民图者要之岂能尽夫民间百色艰难之状但于深宫之中即是少寓目而动心焉亦不至草芥以取之矣然庶民之中灶戸尤苦惜乎古今未有图咏士大夫少知之者况于在上之人乎臣近履盐场始识其槩谨为陛下陈之海盐煎熬全资人力灶戸饶给之家丁多力盛因山海自然之利无门戸不足之忧诚与乐土之民等也贫薄之人虽有分业涂荡然自来粮食不充安息无所未免豫借他人凡是煎课余利尽还债主而本身之贫有加无减故其艰苦难以言尽小屋数椽不蔽风雨脱粟粝饭不能饱餐此居食之苦也山荡渺漫人偷物践欲守则无人不守则无入此蓄薪之苦也晒淋之时举家登场刮泥汲海午汗如雨虽至隆寒砭骨亦必为之此淋卤之苦也煎煮之时烧灼薫蒸蓬头垢面不似人形虽至酷暑如汤亦不能离此煎办之苦也不分寒暑无间隂晴日日有课月月有程前者未足后者又来此徴盐之苦也客商到场咆哮如虎旣无现盐又无抵价百般逼辱举家忧惶此赔盐之苦也加有疾病死丧等事
　　尤不能堪逃亡别处则　　　　　　　　　　　　　【身】口飘零复业归来则家计荡尽诚为去住两难安生无计孟轲谓穷民无所归此等是矣所宜加意矜念遇事寛恤盖虽未能使之顿如其愿然亦足以示朝廷存记不忘之心彼将有所感动仰慰虽团极无复恨矣臣今将盐场景象事情略分八节各绘为图每图各述以诗装写成册上进伏乞万几之暇俯垂睿览庶几日击贫灶之迹臣不胜愿幸之至疏入帝从之

　　御选明臣奏议巻六
<史部,诏令奏议类,奏议之属,御选明臣奏议>
　　钦定四库全书
　　御选明臣奏议七
　　论内外不可异法奏【治三年】　　王　恕
　　臣窃闻古人有言国无赏罚虽尧舜不能为治臣闻赏罚不当与无赏罚同何以劝善惩恶服天下心天下不心服则万事瓦解虽有智者不能善其后矣诸葛武侯有见于此故告后主有曰宫中府中俱为一体陟罚臧否不宜异同若有作奸犯科及为忠善者宜付有司论其刑赏以昭陛下平明之治不宜偏私使内外异法也斯言也实公天下之格言服人心之要道也虽为后主告实所以为万世人主告也臣伏覩昨者发落南京御史姜绾等圣防似与武侯之言不同大骇物聴诚恐天下闻之谓今圣明之时内外异法岂不有伤陛下平明之治乎臣实不忍敢不昧死言之且姜绾等与太监蒋琮交相讦奏互有虚实姜绾等既降调其职侍郎黄孔昭等被其连累亦各罚俸三个月岂宜独宥蒋琮之罪而不为之处置乎夫为此一人遂废天下之公论壊国家之政体岂陛下之本心盖未之思耳臣荷圣恩起于既退之余加此一品之职非徒富贵之也盖欲朝夕纳诲匡辅至治臣知此事未宜而不言是不忠也倘异日陛下自觉其非岂不以不忠责臣乎纵使陛下终不觉悟臣亦安忍坐视乎昔子思言于卫侯曰君之国事将日非矣君出言自以为是而卿大夫莫敢矫其非卿大夫出言自以为是而士庶人莫敢矫其非君臣既自贤矣而羣下同声贤之贤之则顺而有福矫之则逆而有祸如此则善安从生由是言之是君不可以不聴言臣不可以不进言也臣伏愿陛下追还前防另行裁处务合公论使彼此心服天下无得而议将见盛徳大业可以与天地相为悠乆矣　疏入得防这事已发落了罢再论内外不可异法奏【治三年】　王　恕
　　臣昨伏覩发落太监蒋琮及南京御史姜绾等圣防昧死上言欲望陛下追还前防另为裁处以昭公道以服人心且免天下后世内外异法之议是臣惓惓为国之心非敢循情妄言以惑圣聴自取诛殛之罪伏奉圣防以为事已发落了讫臣惟此事虽小闗系治体甚大设未得其当虽再易之不为过要于其当而后己若谓已发落即不可易古之所谓从谏如流者所从者岂皆未发落事乎汉文帝欲重犯跸之罪张释之曰当罚金欲族盗高庙器者张释之曰当弃市文帝虽发怒终从其言未尝以不合已意而不从也伏愿陛下昭日月之明察刍荛之言廓天地之量赦狂瞽之罪乞将前事再加櫽括别作处置使内外无分彼此而人心服则治体不致亏损而朝廷尊矣　疏入得防朕意以蒋琮守备不宜轻动如何又这等来説不准再不许来奏扰该衙门知道
　　恤民弭灾再奏疏【治三年】　　　马文升
