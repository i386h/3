<!-- { "loadSidebar": true } -->
　　臣谨奏据湖广布政使呈据长沙府申据善化二县申窃照本县地方自治八年二月以来天雨不降髙阜去处未曾翻耕即今苦竹开花实如麦米枫树生李实黄连树生黄瓜苦荬菜开莲花七日方才凋谢备由转呈到臣防同巡按监察御史郑惟恒议得凡物之生各有常性今当地方旱沴之余土木并兴之际而山林园圃草木多开异花生异实戾性之常厥妖甚异斯固防臣失职之咎亦由民力难堪怨声沸腾有以致之也除洗心涤虑思过补愆及行都布按三司一体痛加修省等因具奏抄出该本部备查近年以来天鸣地震星陨如轮氷雹屡降天火时发夏霜陨禾等项灾异厯攷传记以详厥罚上请皇上修徳以弭天意及要行两京文武羣臣各竭乃心殚乃力勤臣职以奉朝章修人事以回天意期交尽乎修弭之道用少禆于宵旰之忧凡事闗乎治理聴条奏以举行等因具题节该奉圣防是弭灾之道在修人事事闗朕身的当自举行尔两京文武羣臣并各处镇巡三司管官尤当痛加修省勉尽职务共回天意毋事虚文钦此钦遵备此到臣除痛加修省勉尽职务及本部合行事宜另行条奏外臣惟我太祖髙皇帝膺天眷命奄有万方知保天下在得民心故惓惓以安养斯民为念立纲陈纪无一政而不在于养民发政施仁无一事而不寓乎仁爱贪官汚吏之害吾民者必重置于法豪宗巨族之残吾民者必大治以罪列圣相承率遵是道所以百余年来海内晏然灾异少见民之感徳浃于骨髓沦于肌肤也仰惟皇上嗣登宝位爱民之心实同乎舜禹仁民之念逺继乎祖宗无一令之不善无一政之或乖夫何近年以来乃有前项各处奏报灾异数者之中惟地震一事攷之前代固有震者未若今日连年震之不已而海内俱震草木之妖固不能无未见今日并生一府又在同时此皆灾异之甚者且变不虚示必有其应由人事乖于下斯天变应于上然而致此者固皆臣等不职所致实由赋重役繁小民不得其所之所感召耳何以知之什一而税古之常制人之田畆十税八九且宣徳正统年间宗藩位少武职未多江北布政司税粮拨付边方京仓上纳者每石价银不过五六钱多系布绢之类来京籴买未尝专要银两而有司仓存収者俱収本色其运之数十之四五近来宗藩位多武职太滥边务方殷禄米去其大半小民之粮尽数改拨京边二仓上纳每粮一石少则用银八九钱多则用银一两一二钱俱要煎掣净银丰年用粮八九石方得易银一两歉年则借取冨室収后加倍偿还间有空闲地土又被各王府及势要之家占为庄田催租之人百般科害控诉无门往年京师仓库钱粮易于上纳迩年使用之钱过于所纳之数若至丝绵花绒濶布大绢一切物料交纳尤难非轻揽头小民不敢上纳所以在京米粮虽贱价值日增每一布政司该徴银百万余两而备用马价擡柴夫役京班及司府州县官柴薪皁驿递马驴船只又该银数十万两而买办顔料织造段疋供用之物不在其数江南兑运京仓并各衙门粮米运至京师者每正粮一石亦该二石之上甚至三四石者今年如是明年亦如是嵗嵗如是无有了期桑枣鬻之已空而丝绢犹徴田畆卖之已尽而税粮犹存逃亡人戸税粮并于现在人戸代纳収成已毕而枵腹啼饥者比比皆是隆冬堕指而赤体号寒者处处皆然衣食不足罔知礼乐风俗日见其浇漓人心日滋其奸伪子詈其父习以成风弟殴其兄恬不为异究其所由社学乆废人不读书以致如斯赋重民困未有甚于此时者也好逸恶劳人之常情古之帝王遂民所欲今天下之民河南者因黄河迁徙不常嵗起人夫五六万每夫费用盘纒银一二两逐年挑塞嵗以为常近因河决张秋有妨运道钦命内外大臣往彼修筑又起河南山东人夫不下二十万所费钱粮不可胜计皆出自小民脂膏江南苏松等府挑濬河道亦曾起人夫二十万即今南北直河南山东沿河沿江烧造官砖及湖广前后修葢吉兴岐雍四王府该用人夫匠役不下五十余万江西前后修葢益夀二王府今山东青州修葢衡王府二布政司亦该用人夫数十万先修者三年之上尚犹未完后修者方才兴工先后用银岂止数百万两今两广用兵民之供运军饷者又不知用夫几何山陜二西人民供给各边粮料终嵗劳苦尤甚他方及佥派天下各王府校尉厨役斋郎礼生每当一名不数年必致倾家荡产且洪武年间封建诸王惟秦晋等十府规模宏大壮丽将以摄服人心以固藩篱其余诸王府俱各差减葢恐费民财而劳民力也永乐宣徳年间亦皆如是以后年间修葢各王府方才寛大宏丽一府有修葢二三次者北方府州城濶民稀坼毁军民房屋不致太多今江南府分多有依山顺岭傍河临江城小人稠自唐宋以来未曾封王军民居住相数代生齿日繁今闻差去内外官员止照北方王府周围墙垣丈尺及起葢军校营房有将军民房屋坼毁十之二三者甚有坼去四五分者斩山平地多伤风水军民荡析其居无所归着告诉之言盈于道路嗟怨之声彻于上穹加以做工人夫暴露日乆万一积怨恐生他虞即令在京各项工程亦众操军连嵗少休多有累及逃亡及在外司府州县并各边总兵等官非奉奏准明文擅动军民修葢不急衙门非礼祠庙及耕种自已田土做造私已器皿者亦多里河一带直抵南京平昔俱有聴拨拽送马快船只等项人夫近因三次亲王之国豫备接应人夫又不下数十万万聴日乆余食不足尤为困苦役繁民困未有甚于近嵗者也赋重役繁二者并行则民力岂有不困民财岂有不竭欲望遂其生养岂可得乎民既流离困苦不得其养则上天生物之心有未遂矣人君子民之责有未尽矣灾异之来未必不由于此赋税之重势至于斯固不可已但价值亦当少减工役固不可已缓急亦不可不节王府之修固不可不加宏丽亦不可不计地之广狭而斟酌损益此等事情闗系甚大若不早为处置诚恐年复一年上恬下嬉灾异之示或不可弭而意外之虞难保必无合无通行各处镇守巡抚总兵并都布按三司官员今后各要上思朝廷委任之重仰体皇上恤民之仁边仓粮价斟酌定夺比前量减银数而各边管粮官亦不可多収及行仰所属凡遇分派夏秋税粮之时将京边二仓粮料先尽上戸次及中戸起运下等人戸俱作存収或折纳濶布严禁里书人等不许挪移作弊致有不均其徴収之时亦要酌量缓急豫定期限陆续设法催纳不许要誉逞能严刑峻法逼民逃窜其桑枣有遭荒嵗砍伐已尽者亦要申明祖宗旧制着令照丁栽种务实效以复民之恒产其提调学校官员亦要修举社学之规慎选教读之人各里凡民子弟俱要入学诵读孝经小学并御制大诰俾知孝弟之道法度之严以复民之常性巡抚官尤宜振肃纪纲倡率所属凡利之所兴弊所当革可以养民之生者一一举行贪官在所当去污吏在所当黜可以苏民之困者悉要振作视民如已之子节财如已之肉使民无啼饥号寒之苦得遂仰事俯育之天如有盗贼生发小则设法抚捕大则调军勦灭毋致滋蔓贻患地方其于委任斯无所负其大小衙门若有应合修造工程事干动支钱粮起倩人夫数多者务要奏奉明文次第合应修葢小小工程亦要申禀巡抚等官示下方许修造其余一切不急之务一毫不许擅科一夫不许擅役及行各边镇守分守等官除修边外不许擅拨操军修理一应滛祠私宅公馆等项并耕种田土做造器皿重劳士卒废弛武偹如有故违通许巡按御史指实具奏提问如律上请定夺情重者文职照坐视民患事例降调叙用武职照私役军人事例降级发落通行京通二仓内府各库局内外提督巡视等官并各边监督官员各要严加禁约官攅库斗人等不许刁难纳戸掯勒财物仍乞勅工部转行湖广江西先次差去修盖各王府内外官员如果工程未完作急修葢完备若是已完即便回家不许在彼迁延虚费供给有伤民财仍乞敕三道分投赍付今次差去湖广江西山东修葢各王府内外官员及请敕彼处镇守太监巡抚都御史巡按御史公同相度今次所修王府各府城内地方有无空濶如果城濶人稀其周围墙垣丈尺并宫殿衙门一应房屋照式起造分毫不可有减若是城狭人密别无空地周围墙垣不必拘于北方王府周围丈尺徒使府内空地太多以后致令起葢离宫别殿台榭游玩去处致惹事端有违祖训且使军民嗟怨其合用木植等料必令匠作斟酌相度而用不许因争小忿将长材故意截短劳民重买有稽工程其督工官亦要抚恤人夫时其饮食不可太急及索要财物若墙垣宫殿基址大工修筑已就将原起人夫或分班做工或踈放一半不许尽数拘留致生疾病因而死亡有伤和气内外官员仍每半年一次具奏要见造完工程若干用过物料若干现在做工人夫若干不许似前迁延嵗月乆劳民力工部仍查内外节年修葢派出料物若干工程已完未曾送纳者即系多余之数准作后来应用不必再派有司寛其一分则民受一分之恵若然民虽不能尽遂休养亦可少苏困弊一二前项事情国家安危所系伏望皇上览臣所言如果有益生民有禆治道防自宸衷俯赐施行更乞益遵祖宗之训益笃爱民之仁节财用省造作以培植邦本崇正学抑邪术以端澄圣心庻几天意可回灾异可弭而国家万万年无彊之基业实在于是矣臣干冒天威不胜战栗恐惧惓惓为国为民之至　防入得防该衙门防了来説
　　修饬武备防【治八年】　　　　　马文升
