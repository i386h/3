<!-- { "loadSidebar": true } -->
　　上谕六部大臣曰国家设官分职原以理庶政佐太平也尔等身膺职守自应洁已爱民奉公守法以副朕意今邪慝之念何以不悛耶夫以尔等为贤故择而任以部事乃仍有挟诈妄行者殊非朕委任之意尔见朕与诸贝勒曾妄取国中良马美女乎抑贪财货乎如有之尔诸臣当开导进言言之不从咎在朕与诸贝勒矣今朕与诸贝勒厚自检束而尔等惟事妄行可乎况大业垂成赞襄盛治惟尔臣工是赖似此妄行何以治国尔等当敬识朕言勉图职业则
　　天必垂佑朕亦眷爱之矣
　　八月癸酉六部衙门工竣
　　上亲往视还宫时召六部启心郎索尼布丹祁充格穆成
　　格额尔克图苗硕浑六人
　　谕之曰朕以尔等为启心郎尔等当顾名思义克尽厥职如各部诸贝勒凡有过失尔等见之即明言以启迪其心俾知改悔若一时面从及事已往而退有后言斯最下之人所为也汝等先自治其身身正而后可以言谏上如不治其身不勤部事则自反尚多抱愧何以取重于人虽恳切言之上必不听人亦不信也
　　天聪七年癸酉九月辛丑
　　上御殿召征明山海闗贝勒大臣等责之曰尔等此行用兵甚不合法既防之后何不深入内地收取粮饷休息士马乃遽速还耶贝勒虽欲还军扬古利尔系旧臣何不谏止尔若能谏贝勒谁不听从想尔为筑室未成乘此未寒急图竣工故遽来耳即来时尔诸贝勒若能率领精兵殿后截杀明之追兵必获大胜何至相率俱来止留土鲁什劳萨等哨兵殿后彼时敌兵数千追至虽以寡败众实皆
　　上天眷佑及我兵精锐故也万一有失不知尔贝勒等尚能来见朕否图尔格纳穆泰蘓纳等系有罪之人虽经革职仍用为各部承政凡遇攻城不忍令尔等前往今乘此凯旋之际正宜率兵殿后戮力建功以图自效乃亦随众前行倘他日大军出征攻城野战之时众皆奋勇齐进谁肯居尔等后者尔等将何时自奋乎
　　皇考太祖时敖堪特翁格伊喇喀弩赛四臣皆能率先力战竝未尝殁于临阵夫人生能有百岁乎天数既尽不免于亡巴克什吴讷格所在建功今又殿后首先杀败敌兵人臣为国义当如此尔诸大臣不能啓迪贝勒之心竭力为国止圗安享富贵逡巡畏缩不知尔等可能长保富贵耶
　　十月己巳
　　上召六部满汉啓心郎
　　谕曰自设立六部以来惟吏戸兵三部办事妥协不烦朕虑礼刑工三部办事多有缺失若因事未谙而错误尚可寛宥乃伊等竝不实心办事如刑部听讼两造俱至即当拘见证审问自可得其实情茍迁延日久然后讯问致彼串合供辞实情岂能尽得至于工部更不及他部此皆贝勒才短承政疎忽啓心郎怠惰故耳礼部办事亦有缺失向尝诫谕尔等啓心郎不得干预部事但坐于各贝勒之后倘有差谬则啓其心今闻各部贝勒多在私家理事果尔则设立衙门何为此皆妄自尊大而慢于政事也似此情事尔等何不开导之各部之事若不勤加整理至三年考绩或陞或降被降贝勒大臣啓心郎岂不愧悔耶六部诸臣内英俄尔岱为人执抝待夲旗人微有徇庇朕思人有全徳者少彼能尽心部务办事明决朕实嘉之其余各部大臣不如彼之尽心办事者甚多随事啓迪非尔等啓心郎之责而谁责乎尔汉啓心郎生员等动辄以航海取山东攻山海闗为言夫航海至危之事而我国又不善操舟至于山海闗素号险固未易攻取此岂非欲航海者咸没于水欲攻险者致损其兵乎我国方承
　　天眷甫集之兵民无几若少损何以克成大业为此说者是为敌人而损我兵徒以空言相赚耳此等疏奏何益之有朕为一国之主与诸贝勒共图军事岂有不相其机宜之理此自不待尔等陈说如朕与诸贝勒或不理国政贪货利耽酒色贻误机务尔等言之朕若不听朕之过也至尔等既任啓心郎之职遇夲部贝勒有过言之不从遂黙而不言可乎当再三言之终不见从方可奏朕尔等见部务差谬不能整饬竝无一言啓贝勒之心何以辄来渎奏乎
　　天聪八年甲戌正月癸卯众汉官以徭役重科诉于管戸部事贝勒徳格类徳格类奏闻
　　上遣巴克什龙什希福察讯差役重科之由所诉皆虚上谕管礼部事贝勒萨哈廉曰此辈皆忘却得辽东时所受苦累而为此诳言耳若不申谕使之豁然晓畅则此些少之费动为口实矣于是萨哈廉奉
　　上命集众官于内廷传
　　谕曰尔众汉官所诉差徭繁重可谓直言无隐若非实不得已岂肯迫切陈诉然朕意亦不可隐而不言当从公论之朕意以为尔等苦累较前亦稍休息矣初尔等俱分隶满洲大臣所有马匹尔等不得乘而满洲官乘之所有牲畜尔等不得用满洲官强与价而买之凡官员病故其妻子皆给贝勒家为奴既为满官所属虽有腴田不获耕种终岁勤劬米谷仍不足食每至鬻仆典衣以自给是以尔等潜通明国书信往来几蹈赤族之祸自杨文朋被讦事觉以来朕姑宥尔等之罪将尔等拔出满洲大臣之家另编为一旗从此尔等得乘所有之马得用所畜之牲妻子得免为奴择腴地而耕之米谷得以自给当不似从前之典衣鬻仆矣尔等以小事来诉无不听理所控虽虚亦不重处是皆朕格外加恩甚于待满洲者也至于困苦之事间或有之然试取满洲之功与尔等较之果孰难孰易乎满洲竭力为国有经百战者有经四五十战者尔等曾经几战乎朕遇尔等稍有微劳即因而擢用加恩过于满洲若与满洲一例较伤论功以为陞迁则尔今之为总兵者未知尚居何职也尔等诉称苦累甚于满洲盍向熟谙差役者问之若以满洲相较轻则有之甚则未也古语有云有家者能养贤则取国而国可得有国者能养贤则取天下而天下可得此尔等所素知也是以朕及贝勒之家各量所有均出之以养
　　上天畀我之民此即古圣人所谓养贤以及万民之义也他国之主皆敛民间财赋以供一已之用有余方以养人我国赋税朕与诸贝勒曾有所私用乎我国民力朕与诸贝勒曾有所私役乎以私事而妄糜国赋役民力以广修宫室不以国事为念止图一已便安尔等自当谏朕今朕为国家朝夕忧勤荷
　　天眷佑殊方君长头目接踵来归犹恐不能招致故解衣衣之推食食之然一切赏赉之需皆自八家均出何曾多取一物于尔等乎至国中年岁偶歉八家即均出米粟赈济贫民朕与诸贝勒又散给各旗满洲防古汉人赡养之其新附之防古汉人瓦尔喀虎尔哈卦尔察以及旧满洲汉人防古等凡贫穷者则又给与妻室奴仆庄田牛马衣食赡养何可胜数此皆尔等所明知者尔等曾奏云一切当照官职功次而行之我国家地土未广民力维艰若从明国之例按官给俸则势有不能然防
　　天眷佑所获财物原照官职功次加以赏赉所获地土亦照官职功次给以壮丁从前分拨辽东人民时满汉一等功臣占丁百名其余俱照功以次给散如尔等照官职功次之言果出于诚心则满汉官员之奴仆俱宜多寡相均乃尔汉官或有千丁者或有八九百丁者余亦不下百丁满官曾有千丁者乎朕若不任尔等多得不念尔等苦累岂不将满洲汉官戸下人丁通行计算照官职功次再为分拨乎倘如此分拨尔千丁者不识应得几人也满汉官民虽有新旧皆我臣庶岂有厚薄之分乎满洲出兵三丁抽一今令尔等亦与满洲一例三丁抽一为兵尔等以为何如乎今满汉均属一国人民尔等何竟不知差徭之少倍减于满洲而满洲差徭之多实逾尔等三十余项也
　　谕毕总兵官石廷柱等奏称控诉之事臣等不知皆众备御所为遂将为首八人执之萨哈廉奏闻
　　上曰诸臣既云不知所执备御八员可竝释之倘治其罪后有苦累亦更无敢言者矣各官及所执备御皆勿令谢恩若谢恩则是欲罪而复赦之也
　　天聪九年乙亥六月辛丑
　　上谕诸大臣曰
　　皇考所遗人民能爱养之使渐富庶此即为臣子者之孝思也先时八贝勒家诸事俱奉朝廷法度今贝勒等凡有工作不遵朕制额外修造劳苦百姓试思民不得所逃亡离叛户口减少是违
　　皇考之志有亏孝道且无异于助敌长寇也兹者荷防天佑朝鲜宾服防古向称强盛轻视我邦今亦举国归附稽首来朝朕尝以为仰承
　　天眷道在养民凡察哈尔防古汉官虎尔哈卦尔察新旧归附之人皆宜恩养故时时以此为训而贝勒等不遵朕命遇有所获互相争竞夫善养人者何论大小贤愚随才器使俱有裨益譬如刊伐则用斧斤宰割则用铓刃济用于临时必须预养于平日岂有养人而不得其益者乎尔等大臣不能匡谏诸贝勒知小民之疾苦而不以告及见骄纵之人又不能切责之其何以为大臣也尔等宜勉力为国勿求逸豫且朕于新旧人等常悯恤勿忘随时爱养每加赏赉以招徕逺人勤求治道非不惮劳也不过为国与民耳若疆圉大定民生安乐国运升平则安富尊荣贝勒大臣实共享之茍于前此归附之人不能抚育后虽拓地开疆亦何以安辑之哉
　　崇徳元年丙子四月丁亥
　　上受尊号礼成诸贝勒大臣上表庆贺
　　上谕曰朕以凉徳祗承丕绪加受尊号惧无以慰众望尔等劝进再三屡辞弗获今敬告
　　天地允受尊号尔诸贝勒大臣当同心辅政恪共厥职以匡朕之不逮正已率属各殚忠诚立纲陈纪毋图小利傥能建立功名朕当隆以爵赏尤须抚众恤民君臣一徳庶几上合
　　天心下遂民志如此则明良喜起政治咸熙万民乐利天益佑助之矣
　　崇徳二年丁丑六月甲子以恭顺王孔有徳怀顺王耿仲明智顺王尚可喜协同武英郡王阿济格攻克皮岛各赐银币等物
　　谕曰朝廷用人授以高爵厚禄使之安富尊荣者无非欲其感恩图报赞襄治理有禆于国家而已朕于尔三王既以殊恩拔擢情同子弟封以王爵宠眷有加尔等宜感激奋勉恪守典常乃不勤思报效勉竭忠诚以辅助国政反纵所属将士悖违法度恣意妄行朕甚不悦尔等有统率之任知他人有乱法者尚应责之乃身先作慝朕复何赖焉古语云争小利者不受大益尔等何不勉图大益而顾贪小利也嗣后行师务严饬将士毋蹈故辙以佐成大业其共朂之
　　七月辛巳
　　上谕诸汉官曰朕于尔等新附各官与旧臣一体抚育更或优于旧臣俱免徭役今旧臣中有如尔等之徭役获免者乎若以功论诸旧臣随朕多年身经百战攻城则克遇敌则胜用能大造我国以有今日是旧臣之宣力实多至于尔等汉官或乘时归顺或穷迫来降更有阵
