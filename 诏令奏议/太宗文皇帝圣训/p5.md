<!-- { "loadSidebar": true } -->
　　上谕刑部承政高鸿中文馆觉罗龙什甯完我范文程罗硕刚林詹霸等曰近见汉官及诸生陈奏皆谓此时宜
　　速兴师征明用兵以招抚为尚勿杀敌人夫用兵杀敌此岂朕心所乐但临敌之际我不杀彼能禁彼之不我杀乎朕思用兵制敌之道逆者诛之顺者抚之酌恩威而竝用方为仁义之师何伊等所见之偏耶至谓朕宜速出师以成大业此亦不达时势之见夫朕岂不愿成大业而专以游畋为乐耶但图大事亦须相机顺时而动今察哈尔防古皆新来归附降众未及抚绥人心未及安辑城郭未及修缮而轻于出师其何以克成大业且朕于旧归新附之人皆不惜衣服财帛马匹牲畜以养之又每日三次赐宴岂不惮烦直欲使人心悦服以图大事耳若人心未和虽兴师动众焉能攻城必克野战必胜今以速出师为言者乃小人之浅见朕度其意不过欲劳师旅克城池冀得财货以偿一已之勤劳而军国之艰难竟置之膜外也凡建言者宜从国事起见或妄杀无辜或政令有失或所行悖戾见有过误之处即当实指其过误而引其君于当道此等直谏之人朕则谓之眞诚为国识之不忘虽朕之素行凡遇宠任之人不使过分然茍能实心为国朕亦未尝不久而眷注也朕反覆思维将来我国既定之后大兵一举彼明主若弃燕京而走其追之乎抑不追而竟攻京城或攻之不克即围而守之乎彼明主若欲请和其许之乎抑拒之乎若我不许而彼逼迫求和更当何以处之倘防
　　天佑克取燕京其民人应作何安辑此朕之时为廑念者也尔高鸿中鲍承先甯完我范文程等其酌议疏奏以闻
　　崇徳元年丙子十一月癸丑
　　上御翔凤楼集诸亲王郡王贝勒固山额眞都察院诸臣
　　命内文院大臣读金世宗夲纪
　　上谕诸臣曰尔等审听之世宗者防古汉人诸国声名显著之贤君也故当时后世咸称为小尧舜朕披览此书悉其梗槩殊觉心往神驰耳目倍加明快不胜叹赏朕思金太祖太宗法度详明可垂久逺至熙宗合喇及完
　　颜亮之世尽废之耽于酒色盘乐无度效汉人之陋习世宗即位奋图法祖勤求治理惟恐子孙仍效汉俗预为禁约屡以无忘祖宗为训衣服语言悉遵旧制时时练习骑射以备武功虽垂训如此后世之君渐至懈废忘其骑射至于哀宗社稷倾危国遂灭亡乃知凡为君者耽于酒色未有不亡者也先时儒臣巴克什达海库尔纒屡劝朕改满洲衣冠效汉人服饰制度朕不从辄以为朕不纳谏朕试设为比喻如我等于此聚集寛衣大袖左佩矢右挟弓忽遇硕翁科罗巴图鲁劳萨挺身突入我等能御之乎若废骑射寛衣大袖待他人割肉而后食与尚左手之人何以异耶朕发此言实为子孙万世之计也在朕身岂有变更之理恐日后子孙忘旧制废骑射以效汉俗故常切此虑耳我国士卒初有几何因嫺于骑射所以野战则克攻城则取天下人称我兵曰立则不动摇进则不回顾威名震慑莫与争锋尔等其谨识朕言
　　己巳
　　上谕朝鲜国曰朕亲统大军来此原非好用兵戈利兹疆土也朕与尔国壤地相接从无嫌隙向欲常相和好柰尔国君臣不愿己未岁助明害我兴兵搆怨其端自尔国发之当时犹念大义姑为容隐未遽加兵及既得辽东之后属我版图尔国又招诱我辽民而献之明国复容匿明人居于尔地给以粮饷协谋图我朕是以怒而兴师有丁卯年之役也朕犹念邻国之谊兵不深入结好而归此岂尔兵将之力能退我师哉盖朕悯民命之伤残念交邻之大义欲仍敦和好故撤师耳迩来十年之间尔国君臣纳我叛亡盗我物产明之孔耿二将来归尔又兴兵截战我兵往援尔以鎗礮拒敌战争又自尔启之又明欲侵我索船于尔尔即与之及朕取船征明尔辄不肯发尔居两国之间若皆不与犹可也乃与明而不与我岂非助明而图我乎且我国使臣不令接见所遗之书又不开视悖慢无礼又自尔行之今尔主又与平安道洪观察使密书其言皆欲与朕弃盟修怨启衅寻仇朕因是特起义兵声罪致讨原非欲加害尔等也亦尔之君臣贻祸于尔等耳尔等但安居乐业愼毋轻动如妄自窜走恐遇我兵见害凡拒敌者必诛奔逃者则俘之倾心归顺者秋毫无犯更加恩养谕尔有众咸使闻知








　　大清太宗应天兴国徳彰武寛温仁圣睿孝敬敏昭定隆道显功文皇帝圣训卷三
　　钦定四库全书
　　大清太宗应天兴国徳彰武寛温仁圣睿孝敬敏昭定隆道显功文皇帝圣训卷四
　　求贤
　　天聪九年乙亥二月壬午
　　上谕曰朕惟图治以人才为夲人臣以荐贤为要尔满汉防古各官果有深知灼见之人即当悉行荐举所举之人无论旧归新附及已仕未仕但有居心公正克胜任使者即呈送吏部有通晓文艺居心公正足备任使者即呈送礼部该部贝勒奏闻朕将量才录用天下才全徳备之人实不易得但能公忠任事者其速行荐举崇徳六年辛巳六月辛亥内三院大学士范文程希福刚林等奏请于满汉防古内考取生员举人
　　上从容谕曰忠经有云在官惟明涖事惟平立身惟清听不可以不聪视不可以不明清则无欲平则无曲明能正俗聪则审于事明则辨于理尔等当善体此言从公考校
　　求言
　　天聪三年己巳六月乙丑
　　上谕诸贝勒大臣曰战争者生民之危事太平者国家之祯祥从前遣白喇嘛向明议和明之君臣若听朕言克成和好共享太平则我国满汉防古人等当采参开矿与之交易若彼不愿太平而乐于用兵不与我国议和以通交易则我国所少者不过縀帛等物耳我国果竭力耕织以裕衣食之源即不得縀帛等物亦何伤哉我屡欲和而彼不从我岂可坐待定当整旅西征师行时勿似曩日以我兵独往当令防古科尔沁喀尔喀扎鲁特敖汉柰曼诸国合师并举夫师徒既众供亿浩繁陆运糗粮恐不能给必得轻舟挽载至河西西宁堡方无遗误宜预采取木植广造舟楫以备军行之用此朕意也但一人所见未必悉协于众询谋佥同乃克有济满汉防古中有谋畧素裕可禆益军政者各以所见入告朕将择而用之
　　天聪五年辛未三月乙亥
　　上以书三函遣巴克什等一与两大贝勒一
　　谕议政十贝勒一
　　谕八大臣与两大贝勒书曰兄等众共定防推戴眇躬六年以来无日不兢兢业业期上继前业下协民情顷闻国人或有怨言岂无所阙失而致然乎其所以然者必因审理刑狱以致怨讟滋多此其咎或亦在予乎第已有过何能自知旁观者必明将刑罚不平与贪黩货色与荒于佚乐以致怠惰与抑赏功不明有所偏私与夫此大业非予躬所能自致也乃我
　　皇考太祖皇帝艰难缔造之基我等克纉前绪祗承罔坠皇考神灵亦为欣慰即
　　上天亦加眷佑傥有陨越则
　　皇考神灵不无怨恫即
　　上天亦加谴责矣古人有言同舟共济济则均享其福不济则均受其害我诸兄勿以予故而或面从予有失不妨尽言直谏若言不见纳方可弃予而不言今六年以来未闻诸兄一言献纳予何由而知其失乎我两兄试熟思之有当为予言者宜即言之国家有大事宜整顿者务宜整饬更新共知遵守否则恐我之法纪不明矣
　　谕十贝勒书曰我
　　皇考太祖神灵天纵抚服诸国以贻后人尔诸弟侄推戴朕躬奉我
　　皇考太祖鸿绪嗣登君位六年于兹未闻尔等一言规朕之过岂以朕为不可与言者乎朕思尔等未尝有竭忠尽言以致摈弃者是朕未尝不乐闻已过也今闻国人皆有怨言此岂无所阙失而然所以然者总因审理刑狱以致多怨耳或有乖国法审断不公与抑朕躬耽于佚乐与黩于财货与朕孑然独处不自知其非尔等旁观者明于上下诸人之过必皆见之知而不言以期为治难矣此后凡有所见即宜直言朕与诸贝勒之过愆以及百姓之疾苦各据所知一一指陈无有所惧而黙黙也尔诸贝勒有宜公言于朝者会议以闻至国家法纪臣民遵守务期至当有宜更改者作何更改即各以所见敷奏焉
　　谕八大臣曰尔八大臣皆由众人之中擢居要职与于诸贝勒之列共参国政原为朕与诸贝勒有过令尔规谏庶于国计民生有所禆益今闻国人皆有怨言其怨者总因审理刑狱致有繁言也朕独居于内惟与尔等相接惟与尔等共议外事何由而知尔等入则賛襄庙谟出则办理国事上下中外一切事宜未有不知者从前尔等逡巡缄黙或恐言之而获咎且恐未必见从试思前此以谏诤之故而罢斥者为谁谴责者为谁若朕之虚怀听纳尔等固共见矣尔等容黙之习断宜省改况
　　上天垂佑正在此时若不及时敷奏见之施行朕于尔等更何赖焉嗣后有应为朕言者其悉心陈论朕与诸贝勒及执法诸臣有所阙失随时改正国家法纪有应更改者作何更改朕不难听从凡一切政事尔等以公忠体国之心旦夕不忘则治化日隆尔等亦名垂后世矣天聪六年壬申二月甲戌副将高鸿中上疏条奏
　　上曰上书陈言所以广朕耳目指陈时政得失也朕方事求言何可禁止然疏中所奏多援引古人过失彼不读书不悉其行事遂多以前人为剌谬矣今巴克什等日侍左右当时以此等事启我毋妄议前人所行为非也昔元成吉思皇帝之子察罕代以锯刀削柽柳为鞭遂曰我国固父皇所定此柽柳为鞭乃我所手剙也其臣俄齐尔塞臣曰非先帝鸠工以制此刀则此柽柳岂能以指削以齿齧邪凡此大业国土人民一切诸务皆先帝所崛起而创立者乃不以为意而自作聪明是贻讥于万世也似此绳愆纠缪方见忠诚尔等宜详念之
　　天聪七年癸酉六月丁亥
　　上谕曰朕虚怀听览乐闻谠言如朕所行未协乎义宜直言勿讳政事或有愆忘宜开陈无隐或六部事有不公诸臣奸伪贪邪宜直行纠劾即诸臣或有艰苦之情亦宜据实奏闻茍不务直言而徒逺引曲喻自为身谋纷然陈奏不惟朕难于观览即于尔等亦无裨益嗣后凡有建白惟当直陈如心有独得不妨就所创获入献嘉谋若勦袭故闻以为陈奏何益于事邪
　　天聪八年甲戌十二月丙午朱延庆疏荐陈极新申朝纪
　　上览疏毕召延庆及所举二人至
　　谕延庆曰尔所奏甚善人臣进言正当如此若徒摭拾古事陈奏其所称说皆无济于实用何足取乎大凡建言之人果有所见必实指曰某也贤某也不肖于执政诸大臣必实指曰某大臣能称厥职某大臣惟利是图某徇庇所私之人某倾害所恶之人务直指其名无事朦混即朕躬或有过失亦必实指其事入告斯为无欺无隐之道耳至在廷诸臣于贤才皆得荐举毋曰贤才已如此众多上犹不以为足而求之不已也若尔等所举之人或变其初心后为不善亦彼自为不善耳于举者何与今朕将录用尔三人并欲使大小臣工明知朕意焉
　　崇徳元年丙子五月丁巳
