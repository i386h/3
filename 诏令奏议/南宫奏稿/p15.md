<!-- { "loadSidebar": true } -->
　　前件看得前议以为建立九庙恐致京师劳费欲要差官徃就江南分派各府造立庙座搬运来京臣等窃惟朝廷设立工部内官监等衙门职掌营建凡营造大工必有大臣提督科道监巡驱役军夫动以数万犹且经厯岁年乃能底绩况百凡规制出自内府时禀圣裁今欲以一二匠役付之绳墨逺赴江南使偏方下郡奉朝廷咫尺之书驱素不习事之民罢农释贾以供朝廷莫大之役自古及今未闻有此所据前议似为不知事体迂曲难行
　　一臣闻为椽杉木出自福建地方而买办运解乃在江西郡县徽州等处贩木射利商人索价太高殊为江西买运者之苦可勅工部移文于福建布政使司责令出杉郡县亲送至修庙府分交割用度庶彼此劳逸得均
　　前件看得前项椽杉虽所出地方不等而运送上纳实系沿路官夫今旣欲责令民间出木又欲府县亲送前来地逺民贫岂堪重累所据前议皆属厉民难以准行
　　一乐舞生须广收多蓄以备特享各庙之用仍许其读书庶不自弃于无用也
　　前件看得乐舞生系道士选充祖宗成法因其出家清浄故用之专习乐舞以事郊庙神灵今神乐观道士不为不多即使庙成足备供用不必广收至于读书科举自有民间俊秀何用求之于此所据前议亦为浮泛
　　一周令四时必荐新于寝庙葢事死如事生不敢以人之余奉神此时祭之外行荐礼也先哲方懿以为以人道事之故有寝以神道事之故有庙今之奉先殿进荐品物即其制也又礼云君子有终身之丧忌日之谓也而宣德年间有冯善着家礼集説有生忌之文云存旣有庆没宁敢忘臣妄意以为四时之新必荐于各庙之寝及各庙之讳辰生忌皆天子亲行以致专隆之孝思但今銮舆之出必致围宿恐太烦也其或遣官代祭则天子率圣后焚香防茶拜于奉先殿如此则礼意周备而孝思无遗矣惟圣明定之
　　前件看系荐新之祭祖宗列圣及我皇上行之自有定礼成法不敢轻议
　　一世庙问有序洪惟我圣天子登极之四年乙酉建世庙于太庙之东所以迎祀恭穆献皇帝也臣作世庙问或问曰世庙何为而作也臣曰孝思之至情之不能已仁礼之极也曰情也毎虑拂乎性何谓仁礼之极也曰圣人制礼縁于人情情之正即性也奚其拂性有礼义礼起以义义亦礼也制礼本于人情故曰仁礼之极也曰何谓也曰孟氏有言士有游于楚则托其妻子于其友然则无所托则聿来胥宇我圣天子入绍大统匪直楚逰而已士之嫡子入仕则载其应祀之神主以随圣天子为嫡子入绍大统又无皇太弟之可托也而罔极之恩奚啻妻子岂友生可托也且奉慈后入内以天下养旦夕瞻觐母子之乐泄泄焉母后旣来而独留献皇帝孑然厠于安陆之庙万里閴寂仁者忍为之乎故曰事死如事生事亡如事存孝之至也曰然则世庙之主以祔祫于太庙乎曰祫而祔食可也庙而祔数不可也曰何谓也曰天子之庙七世也世庙不可以与焉则僭天子下祭及王殇者五旁亲之无后者以其班祔况堂堂世庙天子之父也是宜与夫祫食也不祫则离曰世庙本藩王也而祔祫太庙或者不可乎曰古有之矣曰何徴曰昔季厯伦序本季也古公以季厯生子昌有圣德故传其位以及昌是以季厯生则为诸侯没则入昭庙是父以子贵而不嫌于夺嫡也及武王旣事则行追王之礼是故季厯昔为五庙之侯后为七庙之王昔五世而祧后至七世而祧是又祖以孙尊而王季不嫌于七庙矣故世庙之祔祫也奚其僭曰然则世庙之祔也位当何居也曰于今四时之祫宜列于孝宗皇帝之下异时武宗当祧四时之祫则宜列于太宗皇帝之下是旣不失其所尊而又不失其所亲尊尊亲亲各得其宜矣曰世庙至于七庙亦当祧乎曰否曰何谓也曰诸侯别子尚百世不迁况献皇帝以旷世之明王乐善笃学受天子之封在本国为百世不迁之始祖非但诸侯之别子而已且生我皇上亶聪明足以有临武宗皇帝奉天之命遵祖之训而传以大统焉登极之后爱亲尊祖敬天勤民制礼作乐丕阐先王之典则一新天下之耳目于文武周公尤其光焉设使当武宗弥留之顷献皇帝尚存之日纵献皇帝非传统之次若武宗有古公之见犹宜传位于献皇帝以及我皇上况伦序之所宜乎是季厯无献皇帝之所有献皇帝有季厯之所无是则世庙祔祫于太庙宜矣其谁曰不可乎故臣尝曰明伦大典有云孝宗当祧之日世庙之主亦合迁藏但岁暮出主一祭臣以谓即当削正也曰旣立世庙则四时特祭可也何以祔为曰宗庙以祫祔为荣礼文以合一为贵祫祔则尊享为极至合一则易简而有常有常则百世圣子神孙举行犹一日也故礼大传春犆礿禘祫尝祫烝祫正谓是也曰法施于民则祀之以劳定国则祀之太祖受天之命为开国百世不迁之始祖太宗定鼎金台又百世之所当宗理固然矣然则武宗以上羣庙之主亦有时而祧乎曰五世而缌六世亲属竭矣故亲尽则当祧也曰世庙乃独不祧可乎曰礼有明文王者始受命与诸侯始封之君皆为太祖皆百世不迁故世庙不得而祧也曰世庙太庙皆百世不祧得无有二大之嫌乎曰世庙别为都宫不与七庙之数但春则特享而夏秋冬三时皆祔祫于太庙而时享焉是则上得以尊其所尊下得以亲其所亲何二大之嫌乎曰昔武王以周公有大勲劳赐鲁重祭孔子曰鲁之郊禘非礼也今日世庙不祧无乃冒非礼之诮乎曰不同也夫郊则配天禘则配所自出之帝礼曰不王不禘非周公侯国而僭也况周公之子伯禽也诸侯也世庙圣子我皇也天子也是又周公无世庙之所有而世庙有周公之所无且世庙又无配天配祖之失但遵始封百世不迁之典以伸我皇上千百年孝思之至情耳又何非礼之冒乎是故不拂乎性之谓和不戾乎礼之谓通不僭之谓义不离之谓仁是故世庙立而众善备矣臣故曰孝思之至情之不能巳也仁礼之极也诗曰永言孝思孝思维则其斯之谓欤或者曰传云非天子不议礼不制度不考文吾乃今见之矣
　　前件杂引礼经诸説牵摭文议无所取衷但所议世庙当百世不迁礼不当议祧此论甚正前此议者有欲与孝宗当祧之日亦合迁藏斯为不通已经圣明裁正但又欲祔祫于太庙则又非所以隆专庙之祀矣所据祔祫太庙臣等未敢轻议
　　一宗庙説天子七庙商书王制周礼孔子家语及公羊传皆有明文谓始祖之庙与左三昭右三穆共为七庙共为一大都宫而各有门垣寝室也始祖有二焉一为王者始受命一为诸侯始封之君其昭穆前四庙前为高曾祖祢四亲庙后二庙为二祧庙以祀高祖之父与高祖之祖所以致隆于天子而别于诸侯之五庙也天子有祫有禘诸侯有祫而无禘故曰不王不禘除始祖百世不祧其下六庙至七室即递祧之祧主藏于太庙之夹室若有功德不可祧则于七庙之外别立庙以祀之若商之祖甲太戊高宗周之文武世室是也故天子七庙常数也其外非常数也商书曰七世之庙可以观德其此之谓欤若王者始受命其上世无有始封之君未见有功于民未尝以劳定国则宜虚始祖之位但事其六世而已至于亲尽则祧之故我圣祖不立始祖与二祧者但祀德懿熙仁四亲庙而已得无洞见于此邪且圣祖尝曰汉高创业之君礼乐之事固所未讲岂我祖于定国之初亦未遑备举也邪夫自始祖以下皆父昭子穆二世昭而三世穆四世昭而五世穆六世昭而七世穆庙皆南向主皆东向庙以左右为昭穆而不以昭穆为尊卑故在本庙则左为昭而右为穆若祫于太庙则北为昭而南为穆昭常为昭穆常为穆昭者祧而穆主不动穆者祧而昭主不移故文王在穆而武王不嫌于居昭也宗庙以时致思故孟春则特祈于各庙所以致吾祖考得以享独尊之荣其夏秋冬豋各庙见在之主于太庙而合食焉谓之四时小祫若陈其已毁夹室之主并登其未毁在庙之主各序昭穆而列于太庙南北之牖下而合食焉是谓三年之大祫葢祫者合也若五年推迎始祖之父居于始祖东向之位始祖退居北牖之下而面南以配食焉则谓之禘是为王者之大祭也若商周契稷皆帝喾所生并受尧之封故契稷为二代之始祖而以帝喾为所自出之帝也夫未有祧主之小祫及有祧主三年之大祫其父昭子穆伦序皆不易矣但第二世旣祧之后四时之祫又不陈毁庙之主则三穆皆父三昭皆子即所谓父昭子穆或子昭父穆也其序坐之次礼有未考宋儒朱熹之意以为右祧庙之主其上无昭而设其位于高祖之西新附庙之主其下无穆而特设其位于曾祖之东则伦序各得其宜矣仰惟圣朝若先见在七庙则太祖居北为百世不迁之始祖太宗文皇帝当居二世为昭仁宗昭皇帝当居三世为穆宣宗章皇帝居四世为昭英宗睿皇帝居五世为穆宪宗纯皇帝居六世为昭孝宗敬皇帝居七世为穆武宗毅皇帝宾天入庙则文庙之主当建别庙以祀之宣庙宪庙当以次递迁于上武宗宜入于宪宗之故庙即仪礼所谓以其班祔檀弓所谓祔于祖父者也但七庙始创于今日文庙定鼎金台又为百世之所当宗旣宜别立庙于三昭之上宜凖商之三庙周之世室若以仁宗居三世之穆则宣宗为子反居二世之庙似于鼎新之礼未得其宜不若据今新立之庙即以仁宗居昭之二世而与宣偶英与宪偶孝与武偶其大祫小祫之礼只特设太宗之位于仁宗之西其世庙则自为都宫为始封百世不迁之祖若入祫于太庙则设位于孝宗之东异时武宗当祧之日则献皇帝之位又设于太宗之东如此则尊尊亲亲各得宜为省便耳不知博古通今者以为何如谨为之説以献惟圣明采择一二复乞诏荐绅之臣假以秘阁之书俾之参考以求至当归一之论以举千百年之坠绪以成圣代之制作以全陛下之孝思无俾后之悲今犹今之悲前代也天下幸甚万世幸甚
