<!-- { "loadSidebar": true } -->
　　窃本月初八日，微臣得与会议之列，恭读谕旨，并阅各章疏函件，敌强我弱，不禁愤恨涕零。国家内有文臣，外有武将，令事势一至于此，臣工不职，无所逃罪，特贻误在前，顷已时迫势险，即施谴责诛罚，于事无益。北洋大臣李鸿章，淮军之战，势既毫无把握，幸而得一介绍言和者，遂不得不为此苟且目前之计。朝廷平昔恃该大臣为安危，当兹急难之时，该大臣别无奇谋胜算，方以练兵、裕饷、简器、造船为始事。试问十余年来，所一意讲求者，非此数事乎？抑此数事，朝廷曾掣其肘乎？该大臣尚思自诿，其余复何责焉？皇太后、皇上见其如此，而时势又不遑他图，自不得不许其议和，即大小臣工，又安敢付国事于一掷，轻阻其议和。然观该大臣所奏，虑及议和之难，似不容言者更从置喙。然则分界、通商、偿费等类，言者苟有异议，皆可加以阻挠之名，与古人尽群议广忠益之道，未免刺谬。况法人倘或如该大臣所虑，要我以必不能行之事，虽曰竭力迎拒，固难克成议。是和之一字，亦无把握。且安知彼非以和款我，以和尝我，而实将肆其狡计，逞其贪谋也。自来驭戎之方，战则振国势而固人心，和则中敌谋而招外侮。至于迫不得已，出此下策，虽欲不贻后患，不损国体，其势万万不能。夫彼既胁我以和，肆意要求，何所不至。徒恃空言拒却，终不免多方迁就，俯首曲从，贻患何待于将来，损威即在于今日，即如福禄诺密信中语，狂悖横逆，凡为臣子者，实皆耳不忍闻。李鸿章则以为外人夸语之常，不足为怪，使天下臣民悉同此见，无复廉耻义愤，生于其心，设遇危急，淟涊偷生，何堪设想。揆李鸿章之意，不知如何乃为贻后患，如何乃为损国体，况所谓决无大损，可验之海口通商；永久相安，可验之中俄接壤，任意欺饰，与事实正为相反。此中无穷隐祸，该大臣顾曾未置思耶！臣窃谓为今之计，欲全大局，必先杜要挟；欲杜要挟，必当集重兵；外以和示羁縻，不妨于周旋委曲；内以战固根本，要在于惨淡经营。李鸿章始终不以主战为然。此时纵责令整顿防守事宜，徒托空言，非其本志。惟宸衷独断，仍召鲍超、刘铭传等，迅速来京，就京师直隶见有之兵，日夕训练，并相度形胜，分驻通州一带，及近畿扼要地方，尤必使天津距都城二百余里闲，重关迭锁，旗纛相望，令有数百千里之势，不可猝犯，外为津海声援，内作京师屏蔽，彼虽狡诈，容或降心，无理要求，庶几稍戢，及此忧勤惕厉之时，定为有备无患之制，和议未成，不涉震惊，和议幸成，勿轻遣撤。此非为一时一事计也。通商十数国，眈眈环伺，类有轻中国之心，今日和议成，明日将有接踵而起者，如俄罗斯、日本，尤近之国，亦思侵地、亦思纳赂其将何以待之？故选将练兵，非直日后之要图，实为目前之急务。显以杜法人之挟制，隐以防他国之觊觎，即福禄诺以和解为言，犹盛称其兵头米律孤拔主战而不主和，以示收发操纵之计，我何可以专事畏缩，谈笑以谢弯弓，或事势稍有变更，至于坐受祸败。其滇粤边防，沿海措置，宜益加严密，断不可恃有讲解，辄行弛备，不惟使已集之兵，已费之帑，顿归无用，且恐一旦卒有他虞，更为调发，缓不及事。曾纪泽奉使数年，忠勤之志，强毅之力，名重海邦，为法人所忌。李鸿章所谓不能为之讳者，乃天下人所欣谈乐道者也。宜亟召回委以重任，俾曾国荃、彭玉麟等相为倚仗，以图事功，总之羁縻以缓目前之势，坚定以图久远之策，不更待闲暇以玩愒时日，不稍弛备御以隳懈人心。如此定计，或可以战而后和，亦或可不战而和。其于见时之要挟，将来之流弊，较易防杜，而朝廷因势利导，保境息民之意，庶其有济矣。伏望圣明谨持操柄，详审几先，勿专恃和以误大计，宗社幸甚，天下幸甚。臣愚昧之见，不敢雷同附和，急迫上陈，伏乞圣鉴。

　　遵议和局再陈管见疏（光绪十年）李端棻

　　署国子监祭酒、翰林院侍读学士臣李端棻跪奏，为再陈管见，仰祈圣鉴事。

　　昨奉谕旨会议一事，业经遵旨具折覆陈；退而自思，尚有未尽愚悃，谨再为皇太后、皇上陈之。臣窃见李鸿章折内，于分界通商二事，辄斤斤以言官阻止为虑。臣愚以为分界若在未失地以前，则广西宜以富良江为界，云南宜以红水江为界，今势既不能，则正不在数之多寡，而在地之险要。李鸿章议分给法国数省外，我得之无可守，犹弗得也。计不如委而弃之。惟自固吾圉，犹易筹防。查云南旧界，在马白关外四十里铅厂山，中有都龙、南丹两金厂，彼得之即为宝山，且距关甚近。今既与议分界，彼必力争，朝廷方以失地之故，罪我疆臣，今讲和而举以予之，谓之不失国体得乎？通商则彼以无益之物，耗我五金之利。云南铜厂，方有起色，若有漏卮，何以足用。又彼国商人初来，必责我保护，滇民强悍，久与为仇，他日将争厂利，图报复，若再有马加理之事，彼近与我邻，祸且难测，谓之不贻后患得乎。此显而易见者。度李鸿章及总理衙门诸臣，必有以处此。恭读谕旨，谓滇粤如何固守。臣案云南入越，以开化府之马白关为正路，而开化、广南尚有小路，广西以太平府之镇南关为正路，而龙州、镇安亦有小路，宜以二关为重镇，于此增垒设戍，屯兵积粟，筑炮台，置器械，小路亦置官兵严守御。开化镇本驻开化府，近闻云南迤南道亦移驻于此，勿庸更置。惟广西镇南关，距省千三百里，恐呼应不灵，宜移提督驻太平府以资守御，广东宜练水师，驻东京湾对岸，以固钦琼门户，和则扼扎以防阴谋，不和则三省分途出扰，使其备多，久将自困。此固守边防之说也。谕旨又谓饷需如何豫筹。臣案见在滇粤各军，自以各省协饷为度支；云南铜厂，自唐炯开办，去岁多解二十万两，又补前年二十万两，成效已着。四川盐务，更有起色，每月酌拨若干，应由该省督臣力筹接济，则滇饷充矣。广西梧州关税，征收甚富，多为该省各大吏陋规，及一切无益耗费。广东粤海关，素称饶裕，尤多中饱，请敕彭玉麟查实，若能涓滴归公，按成指拨，不无所济。此豫筹饷需之说也。谕旨又谓和局有何流弊。臣以为流弊无穷，防不胜防，而以通商之害为最大。且均一通商，而陆路与水路不同。盖水路有一定口岸，无可挪移，若陆路则乘我不觉，潜移界牌之事，往往而有。此俄人之惯技，法人必至效尤。又法国教民，素易生事，倚势行强，种种滋扰情形，断所不免。近边一带，万一有衅，尤虑内变，是宜通商之始，严定限制，教民案件，概归地方官清理，此杜渐防微之说也。谕旨又谓法人狡诈要挟。臣以为徒恃口舌，以折冲樽俎之间，终恐非计，莫如力求自强以为后图。而今之所谓自强者，无过设机器、购轮船，岁费金钱数十百万，一旦有事，仍不足一试。徒曰和之云尔。往者琉球为日本所据，其地悬海外，犹无余患也。越南自秦汉以来，为内地之日恒多，今为法人有，是与我共中夏矣。其势愈逼，其患愈深，循是以推，何所底极。今者和局未定，臣闻刘铭传忠勇有谋，颇以不得文职为觖望，见值海疆多事，正臣子效命之时，如谓有挟而求，该提督断不出此。伏乞特旨敦促就道，令率淮军以居前敌，勿许托故迟延，立功之后，朝廷不防破格迁除，以昭懋赏。李鸿章老成重望，慎持后路，为之声援。北洋声势既壮，三省边防亦密，彼知我不为所挟，和议或易转圜。万一不成，我亦有备无患，不至滋外侮而贻内忧。然则臣所谓辩难折服者，不在空言而在实政也。伏望宸衷独断，敕李鸿章总理衙门诸臣勿过曲徇，以全国体，以杜后患。臣诚梼昧，智虑所及披沥以陈，是否有当，伏乞圣鉴。

　　请慎重和议条约疏（光绪十年）洪良品

　　兵科给事中臣洪良品跪奏，为敌情叵测，宜慎防闲，大局所关，贵审条约，敬摅管见，恭折仰祈圣鉴事。

