<!-- { "loadSidebar": true } -->
　　一、杜中饱以裕饷源也。闻黄桂兰、赵沃之勇，每营仅二百余人，楚、淮各营勇数，至多不过六七成，各省及新疆之勇三十余万，虚额将及十万，勇不可裁，而虚额可裁，每年当节饷五百余万两，天下之税课，司会数倍取盈，仅以所余供上，而犹谓为短征；天下之厘金，官吏百端侵蚀，仅以所羡归公，而犹不尽报部。其中饱什之四五，糜费什之二三，如及时整顿，非必涓滴无私，但能去其太甚，税课厘金，每年当增银一千数百万两，合计虚额及厘税两项，共耗蠹银二千余万两。譬之富室，坐叹贫乏，其子弟挥霍，僮仆侵吞，毫不加禁，鲜有不笑其愚者。然疆吏监督，屡经严旨切责，仍复不悛，欲袪痼疾，其道何由。昔汉选遣八使徇行风俗，唐命采访使考课官人，宋遣官分行廉察官吏，我朝乾隆、嘉庆年间，凡天下大吏大弊，随时派员访查。大吏皆警惧而不敢为非。为今之计，莫如钦简公正廉明之大臣，寄以巡海阅看之责，暗中密访，每省每处抽点数营，额虚则科以重罪，人缺则慨勿补充，而捏报之额可裁矣。畀以钩稽榷务之权，俟给票后，过关过卡，抽验舟车，按簿而责其不符，核实以停其苛敛，而隐匿之弊可绝矣。或谓钦差四出，滋扰恐多，不知清廉为本，贵在得人；供给有常，贵在得法；虽遣使何伤乎？九者当务为急，似宜次第举行。凡事皆创于艰屯，而弛于逸豫，成于恐惧，而败于晏安。汉唐中叶，声灵渐替，光武兴而匈奴款塞，肃宗立而回纥输诚，于铄中兴，烂然史册，况我朝一统开基，八方巩固，犹复忧盛危明，战兢惕厉，予以犁庭扫穴，不难矣。臣不揣冒昧，谨陈管见，伏乞圣鉴。

　　请力筹战守疏（光绪十年）邓承修等

　　户科掌印给事中臣邓承修等跪奏，为敌情叵测，请严敕督臣力筹战守，免堕奸谋，恭折仰祈圣鉴事。

　　本月初六日恭奉上谕，近来越事益急，迭谕沿海诸臣，妥筹战守。适据李鸿章电称，法国水师总兵福禄诺，令税务司德璀琳面呈信函，请准从中讲解等因。钦此。朝廷以保境息民，未尝非计，敕令廷臣悉心详议，仰见我皇太后、皇上统筹全局，询及细微。臣等际此时艰，何敢故为高论，上罔宸聪。惟详阅李鸿章折奏，有愚心所未尽喻者。窃维谋国必量事势，制胜贵审敌情，若不辨其为尝试之词，卒然见信，未有不堕彼奸谋，而沮我士气者。夫法人自据山西以来，破北宁，攻太原，旬日之间，战无不克，其桀骜可知，法不和于山西未失之前，而和于北宁既失之后。有是理耶？德璀琳一中国司事耳。福禄诺亦该国水师一偏裨耳。既无国书之重，又非公使之名，其意以为我兵新破，而特为此不根之言，以窥吾虚实。我若允其所请，则又别有邀求，是不折一兵，不糜一饷，坐享其利矣。我若拒之，则彼必以修好为名。臣等闻法兵虽胜，而饷源困竭，十倍于我；又北圻新定，民心未附，安知非惧我增兵大举，而故为要挟之词。且李鸿章果以和为可恃耶？自通商立约以来，邀求恐吓，无岁不有。我强则所约可保，我弱则有约皆虚；即如该督所据德璀琳函称，兵费一节，可以免议，而又虑法为强国，议院各党，持论每有异同，难保无倾邪生事之徒，别新创议，或要我以必不能行之事，是该督臣后前所陈，已毫无把握，他复何所责哉？又所云不损国体，不贻后患，不过巧为缘饰之词。夫越南属我藩封，既二百余年，一但拱手与人，所谓国体者何在？山西北宁，尽归法人，而我不图规复，纵使画疆，无险可扼，滇粤岂能自守？且使英、俄各国，揆吾怯弱，易于要求，必将环伺而起，其狡猾如福禄诺者，何可胜数。若皆以兵船相胁，朝廷将若之何？此乃祸患之殷，臣等不知疆臣又果有何策以善其后也。夫以今日之事势言之，兵疲饷绌，保境息民，朝廷原不难俯如所请。惟历观前古敌国之患，未有不战而和，亦未有不战而能和者。李鸿意治兵二十余年，不以丧师失地为耻，乃云起自田里，托为审势量力，持重待时之言，以文其爱身误国之罪。此臣等所为恨痛而不能已于言也。臣等以为李鸿章身任畿疆，任专责重，当董督诸军，力筹战守，如法人果有悔祸之心，议和修好，亦须体验实情，不得以敌国游移无据之词，上渎宸听。应请特旨密谕李鸿章，就其原折所陈，此次和议条约中，分界通商，何者应行，何者难准，福禄诺、德璀琳所禀，是否该国公议，一一确实覆奏。果如所云不贻后患，不损国体，该督能确有把握，朝廷保境息民，原不必责以战事。若有迁延反复等弊，是该督臣巧为尝试，自问能否当此重咎；并请严敕沿边沿海各督抚，力筹守御，一面留以可和之机，一面示以必战之局，庶不致临事仓皇，进退无据，一误再误，致堕奸谋。所有臣等会议缘由，谨合词另折具陈，伏乞圣鉴。

　　敬陈管见疏（光绪十年）卞宝第

　　署湖广总督、湖南巡抚臣卞宝第跪奏。为敬陈管见，仰祈圣鉴事。

　　窃臣于前月接到天津电信，知与法国复定和约，仰见朝廷培养国脉，爱惜民命之至意。惟自庚申以后，沿海办理防务，二十余年，制船购炮，募勇添营，糜费金钱，以亿万计，何以各省海防，均无把握，竟至不堪一战。北宁一役，望风溃逃，辱国损威，莫此为甚。伏读本年三月十三日皇太后懿旨，嗣后内外臣工，务须痛戒因循，各摅忠悃等因。钦此。凡百在位，自当仰体圣心，力求振作。时事艰难，通商各国，皆有因利乘便之心，暂时修好，未足深恃，勿以与外国既定盟约，遂谓可长治久安也。须以卧薪尝胆之计，为阴雨苞桑之谋，庶可转弱为强，冀收后效。谨就管见所及，条列所陈，以备圣明采择。

　　一曰求才。海疆重地，必须得人。督抚未必尽属知兵，取有胆识者任之，而辅以著名宿将，亦足保固疆圻。前从曾国藩、左宗棠平定粤寇，克复回疆，旧部提镇中，不乏人才。若任以海江水陆防务，洵堪为督抚臂指之助。至于草泽之中，亦宜留意，军兴以来，如罗泽南、江忠源、李续宾、李续宜及今尚书彭玉麟等，多由诸生起家，勋业卓著。天下之大，岂少英贤，无人求之，故湮没不彰耳。应请敕令直省督换学政，不拘一格，悉心访求，如有其人，即行开具事实，荐举以闻，听候召用，或发交各督抚差遣，贤俊以搜罗而出，人材以磨炼而成。且豫求于无事之时，识拔更真，一旦任使，即可收得人之效。其有徇私滥荐者，予以应得之咎。若所举得人，亦请议奖，以昭惩劝。

　　一曰裕饷。洋人用兵，月饷一人有银十两，或八两者，获有胜仗，另加犒赏，以故人人用命，及至战胜，向败者取偿兵费，是藉人之财以用兵，计亦狡矣。中国包容众类，数十年来，受其挟制，凡有血气者，无不欲食其肉。是中国之人心士气，其为可用，百倍外人。设遇战事，即以彼之制我者还而制之。夺船歼敌，许以重赏，赴义者固慷慨争先，怀利者亦奋兴恐后，以之制敌，胜算可操。惟饷需须早为筹备，直省地丁、关税、盐课、厘捐等款，岁入约五千万两，每岁每省酌留八万两，仿照封存旧例，豫为存储。云贵、甘肃，地方瘠苦，难有赢余，可于各海关照数抵拨，以十八省计之，一年存一百四十四万，十年可存一千四百四十万，以备军火赏需，绰有余裕。此项专为制敌之用，不得移作别需。倘有亏挪，责令该督抚藩司赔补，以重要款。

　　一曰船政。洋人战事，海上是其所长，入江则水面较狭，笨大船只，运动不灵，川途又多矶石，遇触即毁。今之购铁甲船，非江防所便也。而购一船所费动辄百数十万两，且须洋人驾驶，操纵之柄，仍在彼族；以为诚心助我中国，其谁信之？倘以百数十万两，临敌备赏，可得数十万人死力，何必购此无用之物，虚耗金钱。江中兵轮，不必过大，年来各厂所造兵船，每只约费银四五十万两，为日既多，需费亦巨，以一船抵御一船，势仅相敌，而彼得用全力贯注我船，犹觉彼长而我短，不若制造十丈内外兵轮，工料不过二万有奇，先此一船之费，可分造二十船，四面环击，炮火丛集，则彼四面抵御，力必不支。此舍大用小，审利钝以制胜之一道也。此项船只，福州、上海，皆可承造，金陵局添备机器马力，亦可制造。江楚采办木植较易，择宽大地面，增厂购料，合之见有各厂，一年可成二十余船。今福州船厂，仍系法人日意格等主持；据闻该洋员来华，曾奉国王面谕，祇准造三样船式，故所造之船，何者为机器舱？何者为火药舱？不能稍有易置；设以御敌，何处要害，彼尽知之。近来中国亦能制造轮船，加意讲求，数年后似可无须洋人提调。至驾驶之人，闽、广、宁波，熟习水性机器者甚多。臣观前海门镇总兵贝锦泉麾下，即颇有可取。令沿海水师提镇，广为物色，以期管驾得人，便可使船如使马也。见时各省机器局学堂，及出洋学习子弟，尚不堪用，即如江南管带靖远等船之陈毓淞等，均未谙练。若遇战事，殊不可恃。应请敕下南北洋大臣、船政大臣，于制造驾驶等事，务令厂局工员，学堂子弟，悉心探讨，以尽其奥。其有谙习驾驶者，即须专意任用，以资历练。闽、沪厂局，历年精华所在，地处海隅，颇形单露，设有警变，事亦可虞。臣查江西省鄱阳湖边，有数大岛，内通南赣汀建，外临大江，上达楚蜀，下逮苏皖，于此设立船厂，则工料易集，气势亦通，而地居内湖，万无意外之虞矣。

　　一曰器械。自设海防以来，购买外国枪炮及子药等项，出洋价银不下千余万两，而所购器械，或系伊国另造新样，将旧样售与中国，或即伊国旧物打磨见新，售与中国。在中国得之，方以为新奇可喜，而在彼则以上等自用，次等与我，新样自用，旧样与我，与之接仗，仍彼利而我钝也。外国前膛炮仅装一子，后膛枪亦然，设遇机关损坏，子药罄尽，枪炮即成废物，不如仍在中国讲求，较有把握。如劈山炮一尊，可装大子二枚，群子百余，开放力猛，子多可毙百余人，以视洋枪为加胜矣。抬枪可击五百步，洋枪仅击三百步；见时各省军装局，多已改造铜帽自来火，不畏阴雨，以远近之势论之，是我能及彼，彼不能及我，以视洋枪又加胜矣。近见金陵机器局，铸造铜铁炮，较购自外洋者为精，即开花炮后膛枪炮，见已均有能手，使精益求精，直可驾洋人而上之。所有工赀物料价值，其流注皆在中国，即有耗费，非比出洋漏卮之甚，似亦可添厂制办。

