<!-- { "loadSidebar": true } -->
　　一曰辟邪论。自来言和而为众所诋斥者，莫如秦桧。如秦桧无处不有，无时不有，而且十人之中必居六七，误在高宗信之耳。请举一二事以明之。譬如唐时蔡州之役，众论纷呶，任一裴度而蔡州平；回纥之役，众论纷呶，任一李德裕而回纥平。彼纷呶者，皆秦桧也。夫蔡州片土，回纥残寇，而众论犹如彼，况当强敌乎？今之所当，亦固强敌，兵衅未开，业已群怀疑惑，特因畏罪，未敢肆其邪说耳。兵衅一开，或地方有所残毁，若辈欣欣得计，必且抚手而笑曰：如何，我固知其必败矣。此辈丧心无耻之徒，若使聚于要地，臣料其必以法人之要挟我者为要挟，必以法人之哃喝我者为哃喝，至尔时兵事危疑，恐皇太后、皇上偶为所动。谓其群情如此，屈意俯从，则事机失矣。定大疑，决大计，全在危险之际，惟有奋扬天威，灭此朝食，则邪论终不敢进，即进亦断然不听，而惟求如裴度之谋，国势可由此而振矣。如小有挫失，复仓皇议款，则后事不堪设想。臣实忧之。

　　一曰严备御。臣前条陈时务，谓何璟、张兆栋当立予罢斥，谓庆裕宜即更换，谓福建、奉天之防，甚为可虑。当由陈说太繁，不能逐条详悉，是以未蒙采择，不料何璟等果形同木偶，毫无施设，马尾等处，毫无准备。今宜严饬何璟等，如自马尾以上，再纵敌进攻，无论福州能守与否，皆立行正法。盖自马尾至福州，地虽险而至近，若令踰险，则福州必不能守也。至于奉天，臣始终虑之，今请仍申前说，查由牛庄至盛京，不过二百里，浑河水涨，轮舟可直抵城外，即不遇水涨，如登岸亦属可危。何也？我所恃以援辽河者，旅顺、大沽之船也。顾辽河之重，不及天津，法人如犯北洋，则宋庆、吴大澄诸军，必一意专顾沽口。旅顺数船，自顾不暇，必不敢轻动，而辽河空虚，即彼不牵制我，而自然牵制矣。牛庄一路，谁为抵御，乘虚而入，岂不可危？且奉天地方，最为可骇可叹可恶者，莫如匪人从教，法人若来，必相勾结，请敕庆裕分别办理，如未开衅，则勒令出教；如已开衅，则骈首诛之；至于备御之方，尤宜敕令严密布置，此龙兴重地，甚非福州比也。

　　以上各条，臣因骤闻传说，仓卒定稿，未能详尽，如有一得之愚，伏望采纳，臣不胜屏营悚惶之至。

　　谨备战守沥陈下情疏（光绪十年）曾国荃

　　太子少保、署两江总督、一等威毅伯臣曾国荃跪奏，为钦遵谕旨，严申军令，谨备战守，二十七日续闻电音，理合沥陈下情，恭折由驿密奏，仰祈圣鉴事。

　　窃臣光绪十年闰五月二十六早，接北洋大臣李鸿章转电，总理衙门电报，二十四日奉上谕，法国巴使逗留上海，不即来津议约，并据各处电报，孤拔有集兵船他驶，占据中国地方为质，索赔兵费之说等因。钦此。仰见圣朝明烛几先；威震遐迩，莫名钦佩。臣当即宣示谕旨，严饬水陆各将领，准备战事，三军士卒闻之，莫不沁入肝脾，欢腾袍泽，齐声三祝，感颂皇仁。臣因兵轮不敷分布，无一船出巡闽海，即守长江海口，船力亦单，而送兵赴粤之四船，至今未回。查吴淞口内外，法船已有数舰，安泊炮台上下，情形十分紧亟。臣派陈湜、章合才率陆师八营，前往江阴为接应吴淞之计，业于二十五夜亥刻驰奏在案。两三月来，微臣所办，皆系为登岸力战地步，即于各统领矢志报国，亦祇知有战守而未遑计其它。二十七日阅上海天津电报，称奉总署电信，二十四日总税务司赫德电称，法巴使拟请中国于七月十五日以前撤兵，又请即电咨江督，本月二十七日抵沪与巴使会商等语。二十四日已奉撤兵之谕。此节勿庸再议。惟念七日为期太促，赶办不及，嘱关道面见巴使，如定议在沪会商，即定六月初四以前，由译署奏明，派江督赴沪与巴使会商条约等语。臣阅信之余，弥深惕励，立刻覆电总署云：国荃祇知守土，应尽死守封疆之职，万万不敢与闻和议。赫德所请江督至沪于巴使会商一层，臣性情戆直，深恐决裂事机，从未经手交涉事件，而尤不善议约。窃维圣朝因材器使，亦必不允外人所请指派战将，与之定约，矧臣介冑出身，不过粗知军旅，讵识中外因应之宜，即赫德巴使电请指派赴约会议，臣万不敢自违战守疆场之初心，而误折冲樽俎之大局；良以决裂甚易，转圜甚难。臣素安愚拙，钝于言词，衰年肝火极旺，每见无礼于国家者，辄欲效鹰鹯之逐鸟雀。岂可更闻狂悖之语？会商议约，实非微臣所长。再四思维，惟有吁恳天恩，俯准愚臣毋庸与议，以全匹夫不可夺之志。臣仍当整旅以守疆土，不敢陨越贻羞，无任感激悚惕之至。除电呈总署，恳请代奏外，所有二十七日续奉电音，并沥陈下情各缘由，理合恭折由驿密陈，伏乞圣鉴。　

　　赴沪议约请派大员会商疏（光绪十年）曾国荃

　　太子少保、署两江总督、一等威毅伯臣曾国荃跪奏，为遵旨赴沪议约，吁恳天恩，添派总理衙门熟悉议约及在津之大员，迅速至沪会商同议，以昭慎重，恭折由驿密陈，仰祈圣鉴事。

　　窃臣于光绪十年闰五月二十七日，接上海电信，称赫德电请总署，奏派江督赴沪，臣因愚拙不善议约，沥陈下情，是夜亥刻驰奏在案，乃于二十八日巳刻，即接上海转电总理衙门电报。本日奉上谕，署两江总督曾国荃，著作为全权大臣，驰赴上海，与法国使臣办理详细条约事务。钦此。臣跪聆之余，惊惶失措。伏念臣以一介书生，仅娴军旅，此次谬摄通商篆务，忽荷逾格恩纶，畀以全权重任，闻命自天，悚惭无地。查议约必须明白交涉事件，尤贵有通权达变之才，如臣素性庸愚，毫无知识，曷克膺兹重寄，今乃电掣风驰，遂已钦奉谕旨，臣何敢再陈异议。惟有不辞劳瘁，不避艰辛，遵旨赴沪，与法国巴使会议，据彼每次言词呈电，请旨办理。窃维详细条约，关系重大，臣于中外交涉事件，向未究心学习。若竟贸然而行，实属茫无把握。如或独持己见，更恐贻误滋多。惟有吁恳天恩，钦派总理衙门熟悉议约之大员，随带司员，抱定成案，相与会商办理，方可以免疏虞。如重臣难以远行，或即派在津与北洋大臣会商详约之三员，早日赴沪，并留会办南洋事官陈宝琛，久驻上海，俾臣得与该四员面商一切，然后向巴使会议，臣等仍随时电奏，请旨定夺，庶几有所遵循。顷已电请总署代奏请旨，恭候电覆到日，臣即轮舟赴沪。如初二日接奉电旨，臣即于初三日启行。如初五六日奉到电旨，臣于初七八日启行，断不敢稍涉迟延。至于署内日行公事，循例札委江宁藩司代拆代行，凡遇紧要事件，及洋务军务，仍包封送至沪上，由臣一手经理，除电致上海道邵友濂，径告赫德知照外，所有臣遵旨赴沪，吁恳天恩，添派总理衙门熟悉议约，及在津之大员，早日到沪，并留会办南洋事宜陈宝琛，久驻上海，相与面商会议条约，以昭慎重各缘由，理合恭折由驿密陈，伏乞圣鉴。

　　查明边关情形疏（光绪十年）岑毓英

　　降二级留任云贵总督臣岑毓英跪奏，为遵旨查明边关形势，并探闻敌情，添兵防备，恭折密陈，仰祈圣鉴事。

