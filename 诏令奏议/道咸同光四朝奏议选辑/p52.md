<!-- { "loadSidebar": true } -->
　　一、请设局译刻泰西各书，引掖后进，以广人材。自海上多事以来，朝廷屡下征才之诏，每有熟悉洋务而昧于军务，或有熟于军务而不娴于洋务，二者不能兼得，甚有迂拘之士，不肯留心时事，鄙洋务为不屑论，是皆少见多怪，尚未知西学之所以然也。查外洋于中国有用诸书，半皆取而译行海外，其西国兵农食货格致制造测量诸书，日新月异，凡有关于今日之用者甚多，我中国尚未译有成书，间或有翻刻一二种，亦皆取择不精，夫御侮贵在得情，而致用尤期博览，不究其治军交邻之要政，何以致其情；不研其造器习术之本原，何以致于用。伏见康熙年间，我圣祖仁皇帝于算学一事，因钦天监官与西人互相辨论，特垂圣制，合中西之法，泐为成书，一时群材蔚起，象数之学，超越前古；仰见圣人有作，万世利赖，应请旨敕下总理衙门，并北洋大臣李鸿章，或在京师，或于天津，延访中外精于西学者，将所有外洋书籍有关实用者，先行译刻，分散各省，务得人人讲求考究，家喻户晓，庶人材可以辈出，以后或于乡会场中，列入策论，使为进身之阶，则人思奋兴，学者多，斯疑阻自少，非祇力开风气，实可广造人材。

　　以上十条，谨就臣闻见所及，据实敬陈，伏候裁择。

　　遵筹战备情形疏（附陈校对法约并无舛讹片）（光绪十年）李鸿章

　　前大学士、署直隶总督兼署北洋通商大臣、一等肃毅伯臣李鸿章跪奏，为遵旨力筹战备，详陈防务情形，仰祈圣鉴事。

　　窃准军机大臣密寄，闰五月初九日奉上谕，天津山海关一带，沿海地段绵长，豫备当已严密，炮台共若干处，着查明详确情形等因。钦此。仰见圣明思患豫防，绸缪牖户，指示详切，感悚莫名。伏查天津至山海关一带，沿海地段绵长，港■〈氵义〉纷歧，断无处处设防之理，惟当于敌舟可以深入登岸处所，扼要守险，以杜窜越，守口之营兵，数不必甚多，但以坚守炮台为主，并分布水雷旱雷，制其冲突，其后路接应之师，须有大队以备游击，庶临事声援稍壮，而前敌军心益固。臣历年布置防务，率本此意以为设施。直境敌舟可以深入者，曰大沽口、北塘口为最要。大沽口南岸大炮台四座，周围小炮台四十座，记名提督大沽协副将罗荣光，统协标练兵一千八百人守之，亲兵炮队一营为接应；北岸大炮台二座，平炮台六座，记名总兵刘祺，统直字两营守之，副将史济源带保定练军一营为接应；另有水雷营，专管布设水雷电线等事，并令提督丁汝昌，调派镇中、镇东、镇西、镇北四炮船，收入海口，与炮台相依护。又令前敌营务处记名提督吴殿元驻沽，联络将领，妥筹战守。月前檄饬提督周盛传，督所部挑筑长墙重濠十八里，由该营直达大沽，以便有警星驰速援。北塘口南岸炮台二座，平台七座，北岸炮台一座，平台三座，署广西提督唐仁廉统仁字义胜各一营，通永练军三营，分驻扼守；另募专管水雷哨队，并调镇南镇边两炮船，收入海口，与炮台相依护。直隶提督李长乐，统武毅马步四营，提标练军马步二营，驻芦台为后应。由北塘东北至滦州、乐亭、昌黎一带，曰清河口，曰老米沟，曰甜水沟，曰蒲河口，皆有淤沙数十里拦港，潮长不过数尺，潮涸仅通民舟，轮船断不得近，吴大澄分拨所部亲军炮队一营，步队一营，驻乐亭之黑坨，副将刘超佩统巩字三营，驻乐亭甘草坨一带，往来巡哨，以防乘小舟登岸。昌黎之东曰洋河口，水势较深，轮船可泊十余里外，吴大澄派候补直隶州戴宗骞，统绥字马步四营，分驻扼守。又东则山海关最为险要，臣先已派正定镇总兵叶志超，统正定练军马步四营，在宁海城老龙头，坚筑炮台。惟该处老水贴岸，兵轮可泊近处，虑难受巨炮丛击，兵力尤单，前派前甘肃提督曹克忠，驰往查勘，必须添队合扎。该提督愿告奋勇，统带津胜六营，前往分屯关内外威远城、崔家台、大湾、马家店、青石沟等处，与叶志超互相掎角应援，该提镇老于戎事，训练调度，均甚周详，缓急可恃。至大沽后路所筑新城，则有大名镇总兵徐道奎，统大名练军二营，炮队两哨，与葛沽营守备张曙德练军一营驻守，北塘之后路军粮城，则有记名总兵徐邦道马队二营扼守，天津则有记名总兵黄金志统护卫一营，练军四营三哨，都司王得胜带亲兵炮队一营，由臣居中控制；而有专备各路接剿者，则有湖南提督周盛传，统胜军枪队十一营，马队五营，分驻小站马厂一带；记名提督刘盛休，统铭军枪队十营，马队一营，驻扎兴济镇，总视海口何处警急，调赴驰援，专为游击之师。此沿海各处分扎地方，及兵勇营数，布置防务之详细情形也。各军所用枪炮，多系后膛新式，平日督饬将弁，认真操练打靶布阵，原备有事时战守之用，此次法人以兵舰仓卒北来，意图要挟，度不过游历海上，虚张声势，其大船吃水深者，不能进大沽北塘各口。若欲登岸深入内地，决非两三万步队，不能得手，该国远在数万里外，调兵须上下集议，必数月乃能来华，见在越南境内法兵及土兵，闻只一万数千人，势不能全数移调，即使联■〈舟宗〉而至，水陆并进，臣等兵力虽非甚厚，但冀饷需无缺，当可设法鏖战，为京畿捍卫要冲，臣惟随时察酌机宜，明定赏罚，俾将士咸知奋勉，共伸同雠敌忾之忱，以纾宸廑于万一。所有力筹战备情形，谨会同会办北洋事宜通政使臣吴大澄，缮折由驿六百里覆陈，伏乞圣鉴。再奉五月初十日密谕，前因福禄诺临行巡边之言，李鸿章并未奏闻，亦未告知总理衙门，业经降旨申饬，见在法使即以此为口实，并以简明条约，法文与汉文不符，藉词尝试，无理取闹，皆由李鸿章办理含混所致，着责成竭力筹备为自赎之地等因。钦此。伏读之下，惶悚万分，查福禄诺临行时，忽以限期退兵之语相要挟，臣当即正言驳斥。仍飞函密告云贵督臣岑毓英，广西抚臣潘鼎新，相度机宜，酌量进止，随时奏明，请旨办理。缘臣系议约之人，与关外相距过远，军情地势，究以调扎何处为宜，非敢遥度，其时适因所议简约，虽蒙圣明曲谅，而都人士啧有烦言，若闻福酋又请限期退兵，必更哗噪，徒惑众听。臣又明知事难照行，而约款未可遽背，欲令岑毓英、潘鼎新，查照调回边界约文，自行斟酌委办，实具委曲求全之苦衷。因未敢遽以上闻，致干圣怒，亦未立即告知总理衙门，疏忽之咎，诚所难辞。迨潘鼎新以电报请示，臣即飞告总署，属其请旨定夺，昨又将当日面驳情节，详细函达总署，法使即藉为口实，而臣并无允即调回之词，可以互证共质，实无丝毫含混。至谓条约，法文与汉文不符，似系旁观挑衅之论，臣本不识洋文，税务司德璀琳，道员马建忠，素精法文，皆欲成此事，臣原令该员与领事法兰亭等，再三校对，据称并无舛讹，自来各国定约，必声明以洋文为正，非独此次法约为然，而嗣后彼此辨论，又往复以汉文不符，两相龋龁，此总理衙门与臣等所历办而深知者，诚如圣训，无理取闹，不过临时多一辨驳，究其大旨，亦无甚出入也。惟是此次越境观音桥接仗获胜之后，法人藉词要索，所欲甚奢，殊难甘心就范，臣断不敢狃于和议，办防疏懈，而还顾大局，恐竟无收束之法，殷忧弥切，负疚更深，谨附片据实沥陈，伏乞圣鉴。

　　法人要挟太甚请严行拒绝疏（附陈赫德猝猾不可委办要件片）

　　（光绪十年）周德润

　　经筵讲官、内阁学士兼礼部侍郎衔臣周德润跪奏，为法人要挟太甚，请旨严行拒绝，以扬我武而杜狡谋，恭折仰祈圣鉴事。

　　窃法越之事。朝廷隐忍许和，亦欲计出万全，暂屈一时，求伸异日耳。故藩封可弃，犹谓非域中也；边界可分，犹谓非腹地也；商可通而兵可撤，犹谓守约而非背约也。于五款之外，作无厌之要求，仍欲迁就以保和局，何以为国乎？臣谨择紧要八条，为皇太后、为皇上敬陈之。

　　一、赔费断不可偿。法索二百五十兆佛郎，合中银三千五百余万两，唐宋岁币，贻羞史册，有如是之累累乎？此等狂吠，何足与争？然有权宜之说，谓不议赔而议恤，夫赔百而恤十，数且不赀，财者国家养命之源，财匮而国亦危，况我为法辱，诸国将迭起而辱我，何以堪乎？似宜直告之曰：索费即不议约，庶不为法所愚也。

　　一、小挫断不可馁。法人孤军深入，兵家所忌，我逸彼劳，我主彼客，纵有小挫，无关全局。道光舟山之役，咸丰大沽之役，皆师溃而即讲和，坐失机宜，前车可鉴，务期矢志不移，不以小胜喜，不以小败忧，必尽翦群凶而后已，则有志竟成矣。

　　一、下诏书以激忠愤。自文宗显皇帝巡幸木兰，百姓与外人为仇，二十余年矣，虽屡以严法相绳，而杀外人焚教堂者，络绎不绝，其不共戴天之恨，藏之愈久，则发之愈毒，惜未奉君父一言以泄其愤耳。今将法人之罪，明谕寰中，则忠臣义士，不烦号召，必群起与法为难矣。

　　一、悬重赏以励人心。闽、广之民，犷悍成风，械斗则争赴敌，顶凶则视死如归，况应募为兵者乎？计法人入寇，多不过三千人，重赏之下，必有勇夫。今下一令曰，焚一兵轮者赏万金，擒一酋虏者千金，斩一法兵者五百金，出赏赀三十万金，法人无遗种矣。夫法人入华，势不能闭关不出，无论军民皆以法兵为奇货，偶一举足，锋刃随之，有不闻风夜遁耶？

　　一、封海口以杜阴谋。中法见未失和，兵处处可入，忽然开炮，何以御之？势不如封禁海口，沈舟絙筏，下桩迭石，预断入口之途，似觉稍有防范。矧封每口必停商务，各国恐以兵受累，必出为调停。此一举两得者也。

　　一、诱登岸以便邀击。外洋相接，破敌为难，日久相持，负嵎久固。惟由船登岸之初，糗粮未运，军火未齐，炮台未筑，及其不定而攻，事半功倍，至林木丛杂，碉堡纵横，我兵出没无常，尤能因利乘便，法人窜扰平原，惟有处处荆棘耳。

　　一、伏内港以烧敌船。船在海面其势分，难以计破，入港其势合，易于火攻，盖路狭既难于退避，水浅尤阻于前行，火箭喷筒，乘风下手，虽有智勇，亦无所施，所谓以奇为正者也。

　　一、攻北圻以牵敌势。我撤兵守约，法索款背约，法之无礼，诸夷共知，然兵可撤亦可进，粤兵向北宁，则琼州之谋必解，滇兵攻山西，则台湾之患自消。此围魏救韩之策，攻其所必救耳。

　　凡事当权其轻重，谨守五款之中，何必妄思改辙，苛求五款之外，岂能忍辱相从，事处万难决计。臣谨献一得之愚，伏乞圣鉴。

