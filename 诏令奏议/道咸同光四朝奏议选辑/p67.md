<!-- { "loadSidebar": true } -->
　　再，法人无理寻衅，普天共愤，非战不能为国，异口同声。我练兵简器，制舰筑台，筹备积年。今闽事如此，譬七年之病，已蓄十年艾，病未亟，艾未试，迨试之，艾少不适用，未晓灸法，徒损肌肤而病愈亟，必复求艾与灸。又譬人家后园狐貉材木甚丰，层门闭置，敌于冰雪寒冽中，重裘持梃而来，我无裘梃，必亟外闭层门，返取狐貉为裘，制梃以应。中国煤铁各矿及民庶，甲于环球，即狐貉材木也。敌恃坚舰利炮，即重裘持梃也。战为火炮，即艾也。命中及远有专书，即灸法也。书系洋文，未译布教练，临渴掘井，固知其非，然渴不掘井，更将何待，恃忠愤以血肉争奚补，我狃积习，未洞外国情形，不战不知，为损伤目前计宜款，为国体将来计宜战，古今来非蹶不振。昔法拏破仑第一霸欧洲，倾国攻俄，时俄与今我等。退避入内，法踞俄都，俄绕出海口毁其船，法军数千万尽覆。今时地较俄异，固难似彼，然历闻英、美、普、法、俄、土战，均以队众械足胜，我队众矣。所缺者械，教练易，备械难，倘我偾迫振兴，亟创江湖浅轮，通东北西铁路，使血脉贯通，调拨迅速，到处开厂制器，分遣本籍才望为使臣，练民兵，兴矿务，判决连兵三五年，不特可胜法人，必将雄长列国。倘因挫伤气馁，必将自强无日。今之议者，非夸敌船炮莫御，即谓敌外强中干，不能大举。此妄测敌情，侈言影响，衒惑闻听，不思自奋，最误时局。泰西民少气聚，政与民共，百姓各以国为己国，昔普法战赔款，环球之人，皆计法非三十年不偿，讵料其数年偿完，鸱张如故。夫战非得已，我即一战胜齐，犹当远筹意外，况环球列国眈眈，不止法人。今日万不得已，用兵，血气尊亲，无不枕戈待旦，我臣民宜如何卧薪尝胆，振奋备敌。若犹得过且过，何以为国，窃计法人大举，费原不易，当在来春，今商务已碍，冬间各国必出，调停不了，来年春夏，各国必以力压息。然权在中法，非各国能主其事。观俄、土战，各国压息不得，英竭力暗助罔济，泰西例守局外，助我之言，图购器得财耳。刻下闽、台紧急，若我分路重注越南，迅复河内海防，声攻西贡，敌必返顾。我沿海七省，虽防不胜防，而台防尤急，琼州尤备单，港多水浅，敌越南平底轮，多易进，且与廉州之北海，皆迩越南海防，尤应厚备。山海关内昌乐、杨河口，最关紧要，似宜驻宿将重兵，登莱及大连湾，亦宜筹备；粤之钦州，与越之广安、芒街接壤；陆通海防，宜出奇兵，募高、廉勇进捣，则北宁、河内自溃；海防可复。臣梼昧，兵事何敢妄言，惟世受国家豢养，圣明矜鉴，素有所闻，未知是否，积迫于中，不敢自安缄默，用等刍荛，上渎天听，伏乞圣鉴。

　　通筹台湾防务疏（光绪十年）万培因

　　吏科给事中臣万培因跪奏，为通筹台防敬陈管见，恭折仰祈圣鉴事。

　　窃臣前因交议事件，公疏条奏，九月十六日，复以台防紧要，专折渎陈，计邀圣明洞鉴。兹臣复接厦门转信，及日内风闻，妄拟三端，用备采择。

　　一、湘军淮军宜互调也。风闻左宗棠疏请，由南洋拨船五艘，北洋拨船四艘，迎接杨岳斌新募八营赴台。见在杨岳斌所统之营，能否克期应援，固难悬揣。第念发捻平定以来，湘、淮两军，各树一帜，见在刘璈所募湘勇，不下万人，而刘铭传奏报情形，若除铭武一军，他无足恃，是不独湘、淮各存意见。盖腹心指臂之用，非所素习，亦实有难于调驭者。且杨岳斌与刘铭传势难相下，不莅台则统带无人，莅台则事权不一。彼此牵掣，虽多奚为？向特患南北洋不拨船救援军，今既有九艘可以济师，则与其载缓不济急之湘军，不若将原拨援台折回之淮勇二营，及见驻江阴张景春所带之淮勇六营，移载赴台，而以杨岳斌所募之湘军八营，次第由江轮载至江南，填补淮军之缺。即令杨岳斌驻扎上海，以便调度接应。如此则以湘军归曾国荃，以淮军归刘铭传，稍一转移，不独台援迅集，亦各收廉颇用赵之效。

　　一、客兵土勇宜并重也。臣接厦门信云，台北淮军，不习水土，受瘴故者甚多。刘铭传以亲军过单，志在固守待救，土人疑其退怯，汹汹不平，官绅积疑，久恐激变等语。臣惟台人强悍性成，缓急可用，刘铭传历台未久，人情风尚，犹未尽知。故不能就地取材。因势利导。臣谓与其上下猜愤，将同室以操戈，不若兵团相资，化阋墙为御侮。盖土勇之胜客军，其利有五。无瘴故之患，利一。习山蹊之险，利二。伤亡即补，无转载之艰，利三。各卫身家，其战必力，利四。游手无业者，悉编伍籍，敌人无从诱胁，利五。第非假以重权，则责成不专，易致观望。查林维源本有三品卿衔，陈霞林系候补知府，可否破格鼓励，宠以虚衔，特授督办团练大臣字样，谕以刘铭传孤军无援，兼须统顾大局，该绅等籍隶淡水，食毛践土二百余年，理宜敌忾同仇，以彰义愤。所有基隆地方，为法人所侵占者，责令该绅等督率乡团和衷共筹，力图克复。至所用饷糈，即着该绅就地筹捐，俟事平之日，准其开单移奖，天语宠褒，该绅等具有天良，必能毁家纾难。一面请谕寄刘铭传，务须设法联络，以固人心，无得专恃客军，致成孤立。

　　一、保护法商，宜有限制也。前奉谕旨，法商一体保护，我朝如天之仁，原冀其悔而就范，乃数月以来，猖獗愈甚，要求愈贪。当事诸臣，曾未规昼全局。夫各国之利于言和者，为通商耳。若一面决战，一面可以通商，则外人与我，遂有不必求和之势，故法商不停，不独败不可恃，即我百战百胜，法人敛兵归国，不言战亦不言和。彼但岁岁为入寇之谋，我遂处处无撤防之日，相恃既久，于彼之商务，略无所损，而我之饷力，固已不支。从来劳师袭远者，利在速战，今转我急而彼暇者，职是故耳。见在法人既据基隆，复欲封我海口，怙恶欺陵，普天同愤，应请明降谕旨，将法人不知悛悔，不能一体保护情形，再行宣布中外，所有各省通商口岸，法国坐商，及往来法国商船，勒令限期，一概与之绝市。一面敕南洋大臣，将法使巴德诺即行驱逐，不得任令留沪，潜通消息，并敕总理各国事务大臣，照会俄使，不得借口保护。此议果行，则法之商人，度必以罢战为急。盖外国之饷，取之于商，战未得利，商人先受其害，孰肯弃有着之利，供无穷之饷耶！且各口停商之后，即使基隆煤矿，万一不守，而煤矿得利之商，未必即各口停利之商。我但坚持，彼必内哄，此理势之必然者也。故不停商务，我虽胜而害无穷，能停商务，我虽败而势可胁，利害之间，相去霄壤。或谓法商在中国者无多，恐非所重，不知法有租界码头，坐商虽少，而轮船运载之利甚多。观此次所拟条约，一则欲购其船械，再则欲办铁路工程，未尝不以商务为转旋，是其明证。且我以畏法要劫，押招商局于美国，是彼能阻我之商，而我尚欲护彼之市，有是理哉！夫迫而言战，原朝廷不得已之苦心，不顾国体，而一意求和，其罪固不容诛，但知主战，而不思制敌之策，则虽一日幸胜，终无跨海声讨之日，是无论为和为战，权皆自彼操之，将以何策为收束地哉！臣故谓闭关绝市之谋，不可缓也。

　　臣为筹防制敌起见，是否有当，伏乞圣鉴。

　　粤东海防大略情形疏（光绪十年）张之洞

　　两广总督臣张之洞跪奏，为敬陈粤东海防大略情形，仰祈圣鉴事。

