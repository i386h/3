<!-- { "loadSidebar": true } -->
　　一、盛京宜练兵也。我朝龙兴辽左，东三省实为根本。其地北接俄罗斯，康熙中曾经定界。今俄人越界，已抵珲春，则吉林、黑龙江、宁古塔、三姓、打牲、伯都讷、墨尔根、齐齐哈尔、阿勒楚喀等处，皆当严密堤防。查东三省夙称劲旅，国初武功超越千古，承平已久，恐不如前然。军兴以来，如将军都兴阿、多隆阿等，均以索伦马步队建立奇功，为时名将，可见兵随将转，得人以统帅之则壁垒一新，旌旗立为变色，应请旨责成盛京总督、吉林、黑龙江将军各副都统，挑选精锐，简拔将才，实力训练，以成节制之师。其旧有边墙，宜分地修筑，毘连俄界之地，尤宜相择险要，多筑堡寨，务令固若金汤。至旅顺、牛庄诸海口，直达外洋，距朝鲜至近，距日本亦不远；上年俄人要挟，声言欲封海口，虽系虚谈，究应严加防范；请仍照乌鲁木齐设立提督，巴里坤、伊犁各设总兵之例，特设盛京水陆提督各一员，增立标营，与各将军都统，相为辅翼，仍拨福建、上海所造轮船归其兼管，选练水军，驾驶周巡，往来于登莱、天津等处，以期熟练。查奉天所属宁海县，西南海中，有皮岛、广鹿岛，明总兵毛文龙尝开镇于此，所谓双岛者也。水军提督宜建行署，轮船常泊于此，一以防卫盛京，一以牵制日本，而诸商舶之往来辽海者，我水军亦得以稽察之。至陆军则湖南提督鲍超所部，素称敢战，见驻乐亭，纪律较前更肃。臣愚谓宜即以鲍超调补新设之缺。盖其声威久着，足以慑服外人，而所部号称健战，尤足使三省健儿共获观摩之益。盛京为国家根本重地，北防俄部，南制日本，即有时策应天津，水陆调拨皆易。就目下情形论之，添立提标，似属因势利导之急务也。

　　一、钞法宜酌行也。咸丰初尝议行钞矣，然行钞而失钞之本意，无怪其与大钱官票同一不行也。古人行钞，但准银而不发银，从前误议发银，此乃必穷之道。今请仿古钱币遗意，用缎质不用纸质，敕部精造黄缎朱文钞银二千万两，分五两、十两、五十两凡三等，即以二千万两为定额，不许议增，增多必贱，且必壅滞。惟十年一换，换法止就发出时将敝烂者兑销，以昭简便，自奉旨行钞之日起，凡发款收款概搭二成，应收钱粮税课，一律搭解，无钞者不收。如此则钞法行矣。或谓无银之票，无田之券，无盐无茶之引，谁其信之？不知钞本古法，与银钱并行，今解款准搭二成，即与见银无异，且利轻赍，其势尤便。今富商所出之店票，尚有数十年不来取银，信其可用故也。岂朝廷之权力反不如商贾乎？宋用交子、会子，仍令执以发钱，正坐前弊。元明用钞，皆准银而不发银，着有成效者也。西洋人最精于谋利，英国见用票钞，起金洋五枚，至千百万，名曰班克比拉。日本租税，亦概收楮币。岂外国能行，中国独不可行乎？今不许滥增，但以二千万为定额，得此二千万周转于上下之间，其力纾矣。较之他项收税，所得孰多，不待智者而决也。

　　一、吏治宜讲求也。从来御外必先治内，胜敌莫若自强；而求自强必自整顿吏治始。盖未有民心失而国势能强，亦未有吏治污而民心不失者也。各省督抚简自圣衷者，先宜至公至慎。盖督抚得人，而后司道得人。司道得人，而后守令得人。大法小廉，莫不有震动恪恭之意。此自强之根本也。况外国环伺，耳目甚长，用得其人，则足以大服其心，而潜消其轻侮之气；用非其人，则口訾腹诽，适启其轻量朝廷之心。故用人在今日，尤宜加慎也。至道府牧令佐贰杂流，劳绩捐输，每省候补者不下千余人，事少人繁，饔飧莫继。即用知县，有二十年未补缺者。不得已而定委署一年之章程。凡署事满年，即行撤换。地方利弊，甫有端倪，瓜期忽已届矣。既存五日京兆之心，谁复以兴利除害为念。吏治之坏，半由于此。惟各局差如厘金、保甲、督销等局，委员委绅，有十数年未换者。苦乐亦觉不均。今讲求吏治，应请敕下各省督抚，凡候补人员，认真考试，不必尽列等也。细意甄别，不必尽奏留也；使才能出众，资格在前者，酌委与轮委并用；凡实缺到省，必令赴任，或调署他缺，以试其才具如何；不职者罢之。委署人员，果能尽心民事，访查得实，不必拘定一年；如其卓著勤廉，舆情爱戴，准该藩司详请督抚，遇有缺出，专折奏明特旨补授，不循成例，破格擢用，庶人心为之鼓舞，仕途可免抑塞，于澄叙官方之中，仍寓慎重人才之意。至各局差委，酌定一年，系为调剂候补起见，藉资练习，亦宜通饬遵行。

　　一、鸦片宜禁绝也。害人之物多矣，从古至今，未有毒于鸦片者，耗财而弱兵，犹浅言之也。恣其毒势，不至尽天下之人类不止。盖始则愚昧者嗜之，今则聪慧者皆嗜之；始则富贵者嗜之，今则贫贱者亦嗜之。中国传染殆遍，再阅二三十年，将与之俱化矣。故论今日之天下，不禁鸦片，则纪纲法度，概无所施；礼乐政刑，皆有难问；非过激也。念自列圣以来，鸦片久悬禁令，道光中，治吸鸦片者以死罪，亦既深恶而痛绝之矣；乃彼时疆吏误国，引寇入门，挟我以不得不弛禁之势。近且收其税银，三家之市，必有烟馆及包煮公膏广南土栈之招牌。向之科以大辟者，今且毫不为怪矣。推原其故，良以贩烟者英人也；彼既不遵，势遂难禁。今天诱其衷，英人早愿禁止。盖自知本为祸首，又中土多种罂粟，不能独专其利，故为此以市美名也。臣前具折时，英人尚无此议，今既有此机会，应请旨饬令总理衙门，照会英国，限自某月日起，不准英商贩运洋烟入口，并严饬各海关税口监督及各道实力稽查，毋使丝毫偷入关口。然后通饬各直省督抚，一律严禁栽种罂粟，停止各省洋药税厘，不准抽收。至禁吸食，宜先从内外各大臣，以次递及文武大小各员弁，并兵丁书吏生监平民，一体禁绝。大张告示，家喻户晓。盖外洋既无入口，内地复不准栽种，严立限期，定其赏罚，上行下效，不介自孚。总之，流毒既深，根株宜拔，欲禁吸食，非禁栽种不可。欲禁栽种，非禁外洋入口不可。或谓洋药税可济国用，禁之则绌，不思军兴以来，开捐助饷，其数已百倍于洋药税矣。乃蒙宸断，鉴其流弊，决计停捐，中外欢呼，群仰郅治。近年度支亦未大绌，况鸦片之害，较捐弊过之何止倍蓰！独可利其税而纵弛之乎？是在干纲独断，法期必行，则我国家元气之培，与停捐同为第一善政矣。

　　以上六条，不敢为高远难行之事，亦不敢作虚憍激烈之谈，但就目前情形，因势利导，脚踏实地，急图自强，为内修外攘之计。然总以臣前奏练兵以固京城一条为根本。由此推而行之，抑或同时并举，愚昧之见，未审是否有当高深，伏乞圣鉴。

　　宜及时自强疏（光绪七年）黄元善

　　稽查丰益仓四品衔掌陕西道监察御史臣黄元善跪奏，为边衅暂弭，正宜及时自强，恭折沥陈，仰祈圣鉴事。

　　窃臣前因俄约未定，曾于上年九月间，会同御史臣李振南等，奏请坚持定见，嘉峪关内、西安、汉中各处，万勿准其通商，等因在案。见闻使臣曾纪泽，禀承指授机宜，另与该国定议，此皆皇太后、皇上庙谟镇定所致，薄海臣民，同深庆幸。惟是俄情狡诈，和局不可深恃。目前闲暇之时，正上下交儆之时，溯自庚申换约以来，外国虚声哃喝，其以兵力相挟制者，奚止一次。然临事则张皇无策，事过则苟且因循。后之视今，倘再如今之视昔，殊可寒心。臣区区愚忱，不容自已，谨就管见所及，酌拟数条，伏乞圣明采择。

　　一、官制宜略事变通也。在昔中俄虽系毗连，然俄界实在外兴安岭以外，距吉林、黑龙江尚数千里，外藩各蒙古，又皆富强，足以御侮，是以奉天、吉林、黑龙江设立三将军，不相统辖，画疆而守，可以高枕无忧。今俄屯兵于库页岛、海参崴等处，陆路与吉林、黑龙江，击柝相闻，海道又与日本狼狈为奸。日本西岸，与高丽对马岛相距仅百余里。若不于奉天设立重镇，联东三省为一气，高丽毫无应援，俄必肆无忌惮，将来东北一带，隐忧何堪设想。臣愚拟请将奉天将军兼总督一缺，改为奉天总督，管理东三省一切地方军务事宜，仿照腹地各总督制度，不拘满汉，惟材是使，所有吉林、黑龙江两将军，以及盛京、金州、兴京、吉林、宁古塔、伯都讷、三姓、阿勒楚喀、齐齐哈尔、墨尔根城各副都统，均请统归奉天总督考察节制。此东三省官制，亟宜酌改也。直隶提督向驻古北口。查古北口外有热河都统，内有密云副都统，均属重镇。且地方绥靖，不必提督驻扎，自可安堵无恐。山海关濒临辽海，直达京师，不可不严加防备。拟请将直隶提督改驻山海关，与天津各水师彼此互相策应，而山海关防务可期周妥。此直隶官制宜量加酌改也。日本蕞尔小邦，近颇狡焉思逞，闽、浙海防，亟宜认真筹办，而台防尤为紧要。同治十三年，倭犯台湾之役，前大臣沈葆桢曾有闽抚驻台之请，迄未遵行。福建有兵轮多只，近闻复购铁甲，水师自可成军。然非督抚驻台，认真操练，遇有事变，呼应既多不灵，指挥岂能即定。拟请择素昔知兵者，为福建巡抚、闽浙总督，令其更番驻台，一年一换，仿照直隶总督半年驻津、半年驻省之例，一切衙署办公章程，均可仍旧无改。此福建督抚驻扎地方宜量加酌改也。以上三端，均于边防极有关系，乃利弊捷于影响者，此外更有宜改两端。中外各员，皆有职掌，惟翰林编检诸臣，除文学侍从外，一无事事，自留馆后，早或十年，迟或二十年，方能内膺卿贰，外放道府。夫以至优之选，少壮时投闲置散，俟其垂老衰颓，始加倚任，另取杂流各班，令其练习吏治洋务，是何异扃粟菽于仓廪，进秕糠为珍羞也。溯查嘉、道年间，本有编检轮班带引、简放知府、并发往河工学习故事，拟请自今以后，或每年特旨令掌院学士将在京编检诸臣，按资俸出具考语，详注籍贯年貌，开单进呈一次，请皇太后、皇上圈出十之三四，签分沿江沿海各直省，交各该督抚量材器使，畀以局务，随时随事，考以吏治、军务、洋务，俟练习三年，由督抚遴选十之五六，奏留各省，以知府即补，遇有请旨缺出，并准开单候简。其未经奏留之先，仍叙资俸照常升转，至三年不与奏留之员，即由督抚给咨回京供职。至进士、拔贡出身分部已经奏留未经得缺人员，见亦极形拥挤，拟请一并令各该堂官出具考语，开列清单进呈，候旨圈出，分发各省，与编检一律办理，庶于作养人材之道有裨，即于吏治洋务有裨矣。

