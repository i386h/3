<!-- { "loadSidebar": true } -->
　　再，李鸿章与法立约，于撤兵一款，约内曰调回边界，函内曰仍扎原处，显然两歧。至福禄诺临行所请三事，虽未许允，并不奏闻，竟致横生枝节，贻误自不待言，欲调停此事，终当责成李鸿章一手经理。昨据总税务司赫德电称，法欲江南总督为全权大臣，往沪详议，夫不请李鸿章而请曾国荃，是易人也。不至津而至沪，是易地也。易人易地，则必易约，舍旧图新，岂独索偿要挟，何所不至。且海防吃紧，重臣骤离省会，亦非计出万全，此中操纵之宜，圣心自有权衡，非臣下所敢窃拟。惟前次赫德来署，臣察其人甚狡猾，语多哃喝，断不可委办要件。谨就管见所及，附片具陈，伏乞圣鉴。

　　敬摅管见疏（附密陈管见片）（光绪十年）洪良品

　　兵科给事中臣洪良品跪奏，为敌情叵测，和约尚未定议，防营不可骤撤，敬摅管见，恭折仰祈圣鉴事。

　　窃臣伏读本月二十四日上谕，据李鸿章与福禄诺于四月间，议定简明条约，第五款声明三月后将所定各节详细会议，见在已将届期，所有第二款北圻各防营，调回各边疆一节，应即如约照行，着岑毓英、潘鼎新将保胜谅山各处防营，撤回滇粤各关驻扎，并于一月内全数撤竣，以昭大信。钦此。臣维交邻之道，固宜先示以信，而审敌之机，亦宜慎防其诈。四月间法人既递照会求和，议约有期矣，乃忽有攻逼谅山之举，赖我军力战，始得退走，可知彼特阳假乞和之名，阴收夺地之利，我军一撤，彼必夺踞谅山各处，俟议约时再肆邀求，我若不从，而前所踞守之地，已不可复得矣。是法人力所能取者，既以兵攻之，力所不能取者，又以计赚之，此乃秦人之所以愚六国者，奈何堕其狡谋哉。今巽命已申，势难反汗，唯有密饬岑毓英、潘鼎新托以道远信迟，阴缓其期，专俟和局之成否，以定行止。一面速催李鸿章集与议诸臣，传该国早定和约，如和不成，尚可议战。不至为其所欺。况闻其所议新约，意存蒙混，不知李鸿章何以率意议行。如有一条云：中国南界越南北圻，法人为之保护，不许他国侵占，彼既欲与中国连和，理应指一实在地方退出，为中国封贡地步，乃犹觑此一隅，名为保护，实图专踞，则所称不失中国脸面者，乃纸上空文，曷贵有此和局哉？又一条云：不议兵费，准法国在云南境外通商，夫兵费无名，何以出口，不过藉此为求通商计耳。通商何必在云南境外，为将来求分矿利计耳。况所称云南境外者，为云南全省境外乎？抑在云南府一府境外乎？含混其词，殊未分析。昔燕云之役，宋金以地界不明，卒启边衅，可为前鉴，而臣更有请者，彼议和约必首以刘义为辞，彼与刘义战不胜，招降刘义又不从，既夺越南，恐刘义之谋匡复，乃乞和中国，思假其力以制之，盖惧刘义与中国互相掎角，而力不能支也。我正宜预筹一安置刘义之法，或割越南北圻之地，或就刘义屯踞之地，即用刘义镇守，为我藩篱，以杜后日边患。彼既托讲和之名，曰保护，曰通商，曰封贡，岂区区者而不令中国为政，又曷贵有此和局哉？以上数端，谅皆会议诸臣所虑及，乃李鸿章只图迁就于目前，不顾贻忧于后日，议和未就，遽请撤兵，设兵撤而和约有不可从，谅山为所谋踞，李鸿章将何以仰对朝廷，万一该国必以先撤兵后讲约为词，请将臣所虑数条，敕下李鸿章暨会议诸臣，先与该国预为剖析，俟其就我范围，再为撤兵不迟。昔唐德宗之和吐蕃，戒将士盟所撤备，卒致梨树之变，为千古笑。自古敌情诡诈，往往如是，不可不防也。臣备位兵垣，职司谏诤，当此大局利害攸关，管见所及，不敢不以入告，是否有当，请即敕议施行，伏乞圣鉴。

　　再，臣前阅福禄诺信函，诡谋妄语，臣以为有识处此，必如宋臣范仲淹焚元昊书辞之例矣。乃李鸿章徒信其空言哃喝，而未及揣其乞和本心，臣就管见所及，敬为皇太后、皇上陈之。法国万里行师，其兵饷由借国债而来，若与我久战，则力不能支，帑无所出，必生内变之忧。其不能不与我和者一也。法人夺踞越南，越人之心未服，又有刘义与之力持，屡为所败，今中国苟合力同仇，法人一战不胜，越人必乘机而起，彼则三面受敌，何以图终，其不能不与我和者二也。彼所挟以恐喝者，扰我各省海疆及天津耳。海疆皆各国通商口岸，法人苟扰其贸易，必触众怒，索偿资本，闻前争红海，已与他国构怨，则势孤力弱制之何难，天津久宿重兵，讲求洋战，不比道光时之不习火器，咸丰时之尚有内忧，彼欲孤军深入，亦有戒心，其不能不与我和者三也。有此三端，乃乘新胜之后，投畏事之臣，怵以大言，骋其诡计，是彼真一纸贤于十万师矣。夫制夷之道，在审夷情以定和战，方不为其所欺，请敕会议诸臣力筹，万勿稍迁就，以致启侮他国，贻患将来，臣愚昧之见，未识当否，为此附片密陈，伏乞圣鉴。

　　法人扑犯营迭迎击获胜疏（光绪十年）潘鼎新

　　头品顶戴广西巡抚臣潘鼎新跪奏，为法人违约逞强，扑犯营垒，经官军连日迎击获胜，恭折密陈，仰祈圣鉴事。

　　窃臣前于浔州行次，接准两广督臣张树声电开四月十五日奉旨，法人在天津讲解，已有端倪，云南、广西防务，着岑毓英、潘鼎新督饬扼扎原处，进止机宜，悉候谕旨。钦此。即分别密饬，一体钦遵。臣到谅山后，迭据探报，北宁添来法兵数百人，时以火船二三艘，驶至谅山，船头各处，往来窥伺。旋又驶大火船五艘至商江，即近谅山之旧府，载法兵及麻邪约五六千号，驱教民数千人，被以法人衣冠，令为前导，蔓延郎甲屯牙一带。臣严饬各军谨守营地，加意防范，固不可藐敌玩视，亦不可生事幸功，不意法人役越南民夫数千人，由郎甲一带，修砌大路，并沿途盖造房屋，愈逼愈近。臣犹以稳扎稳守，传示各军，及至五月杪正与各统领筹商机宜，适接准督臣电信，五月二十五日奉旨，据李鸿章照录潘鼎新电报，法兵来至屯梅谷松以外，防守戒严等语。着潘鼎新严饬各营，仍扎原处，不准稍退示弱，亦不必先机接仗。倘法兵竟来扑犯，则衅自彼开，惟速与决战，力遏凶锋。钦此。跪诵之下，仰见圣明于宽示柔怀之中，仍遇不可干犯之意。臣与诸将领得所禀承，不胜欣幸。当即恭录转行各营，无不人思自奋。闰五月初一日，法以大股匪党越青花江，直犯观音桥营边，声言越南是彼地界，见往巡视谅山，请大官面议，已革提督万春暄，即出与理论，责以款议既成，何得复生枝节。法直答以和与不和，三日内定要谅山，语毕即开炮扑营，我军先已倚桥横筑长城，至是乃凭墙迎击，勇气百倍。臣于闻警后，即由文渊州督饬方友生二营，前往接应，王德榜、方长华亦各派弁相地，安设地雷炸炮，并拨勇员送子药米粮，以壮士气。法人连扑数次，皆被我勇击回，至晚收队，互有伤亡。初二日，法人复分路来攻，我军新派正新副新左奋勇副四营，分路接战，军中左军中右军中三营，于扼守长城之外，各派五队，分路围攻。左军、左营及绥南各营，各挑奋勇，绕小路接杀，俟法队攻扑前进，枪炮对施，各勇即分路绕出，奋勇直前。又以大队冲杀其后，敌势不支，拚命奔溃，炮毙一画、二画、三画、四画头目各一名，并匪党千余，夺获军械骡马无数。我军亦于申刻收队，查点伤亡共三百余人，法人扬言，将以四路袭扑谅山，谲诈之性，剽悍之行，实难保其不分道图犯。臣见饬各军昼夜警备，切不可稍涉松懈，致为所乘。桂军将士，深以北宁之役为耻，此次经万春暄、黄玉贤、王洪顺亲冒矢石，统将身临前敌，各勇自能并力用命，见法兵退至屯牙一带，距我营三十余里，惟时方盛暑，水土恶劣，瘴气甚重，有全队病而不举火者，有一营仅食一粥者，屯梅谷松，皆在谅山百数十里以外，其地偏僻荒凉，大军久驻，米粮早已无可采买，艽封、凭祥各处，亦所购无多，专恃龙州后路，节节运送，而道路遥远，舟车不通，人力转输，难资接济。枪炮子药笨重之物，运解尤觉维艰，迭据各统将禀报前来，边务艰难，士卒甘苦。臣不敢不据实上闻。先事固不尚铺张，临事断不存畏葸，惟有督饬各将领委员，殚竭驽钝，勉力经营，以遏凶锋而作士气；所有法兵扑犯营垒，经官军击退，迭获大胜各缘由，理合恭折由驿密陈，伏乞圣鉴。

　　条陈管见疏（光绪十年）秦锺简

　　刑科掌印给事中臣秦锺简跪奏，为事机紧迫，圣志尤宜坚定，谨条陈管见，恭折仰祈圣鉴事。

　　窃闻法船多聚福建五虎门，并无守御，敌船直泊马尾，不允偿款，立将船局轰毁，诚恐众情惊骇，众论纷歧，即圣意亦不能不有所摇夺。故将敌之不足畏，与我之急当备者，为皇太后、皇上陈之。

　　一曰审敌情。法人犯边，非据地，即分攻。臣以为皆属虚声，而非彼所能也。即以马尾言之，彼以巨炮轰船局，我固有损，彼亦无益。据此残破之片土，有何意味？我若以兵船塞五虎门，彼能入，不能出。当今其只船不返，即我之兵力弗逮，彼亦将自退。何也？马尾仅一穷山孤屿，无所得食故也。臣料其必以一轰为惊我之地。不为所动，自当废然返耳。其余沿海诸境，如上海，如粤东，如烟台，如大沽，或久为泰西通商，或我有重兵固守，虽欲据之，乌得而据之。其并非口岸者，如琼州则水土恶劣，出产甚少；如舟山定海，则弹丸之地，并非要害，又何损于我？惟台湾地颇膏腴，而南有鹿耳门之胶浅，彼不易入，北之基隆，登岸虽易，而陆战非其所长。且舍舟登陆，深入重地，而兵船不能相应，彼必不为。故臣曰据地非其所能也。然则分攻之策，可多方以误我，最为得计。顾法人与倭寇异。昔之倭寇，志在掳掠，随在登岸，皆可获利。今之法人，志在要盟，非得我至重之地，即不足以要我。彼若分攻散地，直是虚张声势，若分攻重地，彼又无此兵力。故臣曰分攻亦非彼所能也。不特此也，法人最贫，其用兵全恃国债，而肯借债者，皆求重息，我惟以不偿二字，始终握定，则听其分攻，听其据地，总之不予一钱，则彼终无利，无利则虽肯借债，不及一年，情见势绌，必将稽颡求成矣。若我国早已设防，经费业有定数，不战亦所减无几，战亦所增无几，则固已操胜算矣。

