<!-- { "loadSidebar": true } -->
　　一、厅县官宜严加甄别也。台湾各厅县，地方辽阔，俗悍政繁，非公共清廉之吏，不足以服人心，非精明强干之员，不足以理繁剧。臣风闻台湾县知县托克通阿，性情贪鄙，荒淫无度。自道光十六年到任以来，一味贪图安逸，全不审理词讼，即户婚田土事故，有终年不批示者，有付之一炬者。信用门丁陈二，表里为奸，营私骫法，以致怨声载道，上控累累。一县之人，共见共知。该道府竟置若罔闻。又彰化县知县贾懋功，年力衰残，两目俱盲，谒见道府，必用家丁紧跟其后，历历诏相。审案则须胥役将呈词诵读。以致家丁胥役，通同作弊，民间有「贾知县，两目看不见，冤枉谁与辩」之谣。臣思州县为亲民之官，若托克通阿之贪淫败度，何以表率黎庶？贾懋功之残废无能，何以剖决是非？况海外地方紧要，以淫劣之员，处紧要之缺，公事安能就理？人心安能畏服？且恐各厅县似此者，亦尚不少，不可不亟加澄汰，应请饬下该督抚，确切查明，据实参办，择公正、清廉、精明、强干者，调台久任，庶于地方有裨。

　　一、劣幕之盘踞宜除也。刑名、钱榖二项幕友，最关紧要，其有盘踞地方，把持公事者，即当随时驱逐；乃台湾道府厅县幕友，往往盘踞数十年，有本官离任，互为嘱托，而后任复用者；有在台闲住，仍复干预公事，夤缘为奸者。以臣所闻，台湾府幕友汪金声、彰化县幕友李垂绅，皆盘踞多年，交结吏胥，串通土棍，包揽案件，私卖批语，种种弊窦，无所不为。而汪金声又冒籍福建，报捐县丞，见住府城，招摇撞骗，声名尤为狼籍。此等劣幕，营私舞弊，大为地方之害，亟当严行驱逐，以绝弊端。且查道光十三年，台匪张丙滋事案内，该劣幕汪金声、李垂绅，假冒义首，经将军瑚松额及前任总督程祖洛，保列议叙，以县丞尽先选用，奏准在案。其平日之善于钻营，已可概见。窃思幕友保列议叙，屡奉特旨严禁，上年钦差大臣赵盛奎等，审理秦师韩京控一案，查出台匪滋事案内，议叙幕友陶时亮等五名，均经奏明，奉旨该幕友虽远涉重洋，襄办军务，惟究系各衙门幕友，非在官供职者可比，所有前经加恩之处，俱着即行撤销。仰见我皇上慎重名器之至意，乃该劣幕汪金声、李垂绅，冒充义民，朦混取巧，较之陶时亮等为尤甚；而其滥邀议叙，事同一律，应请敕下该督抚确切查明，将该劣幕议叙，照例撤销，以杜冒滥。一面督饬该道府，勒令该劣幕等，迅速回籍，毋任逗遛滋弊，仍严饬各厅县，如有盘踞劣幕，立时驱逐，毋稍姑容。臣又闻道府所用幕友，每年厅县，各送修金，以一县百余金计之，可得千金，幕友之逗遛不去，实由于此。窃思幕友与属员交通，则本官之喜怒、公事之准驳，皆可暗通消息，曲为弥缝，于吏治大有关系，应请一并严禁，以挽积习。

　　一、到任之胥役陋规，亟宜禁止也。新官到任，点派胥役，自应慎选勤慎之人，汰除桀黠之辈，使书役知所勤惩，乃台属各厅县，新官到任，一切经胥捕役人等，俱系钻充，钻充之法，各胥役分送洋银，名曰到任礼。房书规礼多者，擢为房总；捕役规礼多者，用为捕头；更有土豪积棍，出银包充，父兄子侄，盘踞衙门，他人皆不得与。如臣所奏革胥许东灿，一家兄弟，充八房书，四差役，是其明证。总计嘉邑可得到任洋银万圆，彰邑可得到任银七千圆，台凤可得到任银三、四千圆，借到任之名，为行贿之计，相习成风，恬不为怪。一官下车之初，即为书役所饵，以后何能望其振作？况此辈衙门惯熟，工于营私，今先得其规礼，若户房承管钱榖，刑房承管刑名，此后之亏空侵蚀，骫法滥刑，尚能以法治之乎？至于埔役，多系无赖之徒，地方官得其规礼，一有差遣，则驱数十虎狼于乡村，纵其搏噬，虽经民间控诉，上司访拏，而不能不为之庇护；故台地奸胥蠹役，毒害地方，从未有严办者；其弊皆由于此；应请敕下该督抚严饬该道府，认真禁绝，密为访查。如该厅县有仍蹈故习，得受书役规礼者，即行严参，庶官方可肃，而吏治可清矣。

　　一、积案宜清也。台地民情刁悍，械斗命案，皆由户婚田土细故，激而成衅。风闻嘉、彰二属，积案繁多，或万余案，或数千案，以一原一被计之，控告在官者，一邑已万余家，况株连干及，不一而足。若延阁日久，雠怨相寻，必至酿成巨祸，应饬地方官及早断结，有冤者立为昭雪，诬告者重为痛惩，以清案牍而杜争端。至于命盗重案，尤当立时查拏，而台属远隔重洋，往往于命盗重案，讳不通报内地。该上司无从查核，而地方官延阁不办，得以幸免处分，至被事主上控，始行倒填年月补报，该道府亦不以迟延诘驳。申报上司时，则又以附搭原文之船只漂没为辞，积习相沿，牢不可破。又或讳劫为窃，每抽换事主原词，为规避处分地步。即贼已被获，并不速行讯究，寝延数月，事主或未呈催，则已将贼犯释放。该犯挟恨复雠，事主益不能安枕。此被劫者，所以多隐忍不报，而盗贼所以肆行无忌也。风闻本年正月间，台湾之许厝甲，二月间，嘉义之水窟头十八重溪，彰化之宝斗仔等处，俱被盗贼惨劫，或放火延烧，或杀毙事主，迄今数月，犯未弋获。应请敕下该督抚严饬该道府，认真查拏，按律严办治罪，毋任讳饬，而稍疏纵，庶盗贼知所警惧矣。

　　一、总理董事，宜择正人充当也。台属各厅县，每保每里，设有总理董事，以衿耆为之，官给戳记，盖仿保甲之遗法，而重其任于衿耆，里居熟则声息易通，责任专则访查倍力，所以稽察奸宄，助地方官耳目所不及；乃近来官视之与差役等，甚且差役叱骂之，家丁肆辱之，于是洁身自爱者，不肯充当。其充当者，皆非安份之徒，遇事生风，勾通胥役，鱼肉小民，此善政所以转为苛政也；应请敕下该督抚转饬该厅县，嗣后保举总理董事，务择公正诚实、众所推服之人，报官承充。该厅县以礼貌优待，不使与下役为伍，亦不以他事传呼当差，乡里有窃劫盗贼，该总理董事，一经访闻，立即报官，派委干役，帮同缉拏。如该总理董事，任劳任怨，于本保本里，查出盗贼三名以上者，官给奖赏，或查出邻境盗贼者，加倍奖赏。其不能认真稽察，并生事扰民者，立即黜革。如此惩劝兼施，人人皆乐于报效，而地面可期肃清矣。

　　一、偷渡之禁，宜认真办理也。台之门户，南路为鹿耳门，北路为鹿港、为八里坌，是为正口。其私口则凤有东港、打鼓港，嘉有笨港，彰有五条港，淡水有大甲中港，噶玛兰有乌石港，至私僻之纷歧港口，不可胜纪。内地无赖之徒，溷迹商艘，杂沓而至，往往游手失所，群聚为盗，则偷渡之为患也。但偷渡之禁日严，而终不能遏绝者，一在挂验出口者之需索照费，一在稽查入口者之收受船规也。查定例渡台人民，由内地州县，查明有无过犯，出具族邻保结，给发执照，方准配船；立法至为周密，乃奉行不善，往往家丁胥役，因缘为奸，见在渡台者，每人给照，勒索照费洋银七、八圆，或五、六圆，方准发给。故良民贫苦者，无力给照，奸民欲逃窜者，胥役贪图厚利，听其捏造族邻保结，蒙混给照。至台地入口时，官弁稽查，辄命胥役到船盘验，船中有出海者，即与关说贿托，以船大小、人多寡为计，约输银百圆、七八十圆不等。凡有照无照者，均得上岸，官弁视为陋规，竟成利薮。如此而欲禁偷渡，岂可得乎？故欲严偷渡者，在严出口之禁，尤在严入口之禁，应请敕下该督抚严饬地方官，认真稽察，破除积习。出口者不准胥役敕索照费，必以族邻保结为凭，以便良民之渡；入口者不准官弁收受船规，但以内地执照为凭，可绝奸民之偷。其余私僻港口，严饬汛兵，昼夜巡逻，毋稍疏纵，庶稽查严密，有犯必惩，而偷渡之弊可绝矣。

　　一、班兵宜严加校阅也。台澎一镇，水陆十六营，额兵一万四千六百五十六名，皆内地营兵，抽拨更戍，到台则分布散处，声势相联，足资捍卫，乃一旦有事，每患兵力单弱，如上年台匪张丙滋事，戍兵见贼，不能开炮，营弁望风退缩，终赖内地大兵及召募乡勇，始克集事。其故何哉？稽查不严，操练不豫，有兵之名，无兵之实也。臣愚以为练兵之法，贵严考核于抽拨之先，尤贵勤训练于渡台之后。盖班兵之患，患在顶替，兵丁稍有身家者，不肯涉险，率令无赖之徒，蒙混代充，又或贪鄙营弁，假捏虚名，冒支月饷，至轮到拨戍，则以家丁及洒扫厮役，顶名充数；兵政日坏，职此之由。惟于抽拨之时，严饬各营将弁，先期造册，每丁注明年岁身材，及所习枪炮器械，逐队按名，点验演试；老弱者必汰，疾病者必汰，技艺生疏者必汰；认真挑取，务使一兵得一兵之用；复令各弁兵出具连环保结，如有顶替情弊，别经发觉者，将该弁兵从重治罪。此严考核于抽拨之先也。渡台之后，兵丁散处各营，往往贿属营弁，私出经商，或开张小典铺，或为人店伙，或包娼包赌，开设鸦片烟馆，坐扣口粮，有虚额而无实数；必须严饬镇将以下等官，随时稽察，不准擅离营房，而又亲自督率，按期训练，日省月试，考其优劣，赏罚明则人心思奋，操演熟则壁垒一新；此勤训练于渡台之后也。既无顶替之弊，又有训练之实，然后兵皆足用，饷无虚糜，以之临阵，必为制胜之师矣。

　　一、乡村宜添设义学，以修教化也。台地五方杂处，有泉人，有漳人，有粤人，有潮人，散居村社，气类各分，人心浮动，易于滋事。推其故则以游手者多，读书者少，无诗书弦诵之业以柔其心，无党庠术序之规以驯其气，故至此耳。今欲使台民之安静，莫如修教化；欲修教化，莫如设义学。查该处各厅县，地方辽阔，义学甚属寥寥。乡曲小民，离城窵远，因无良师教督，往往不务正业，相率为非。臣愚以为宜令地方官，出示劝捐，添设义学，择公正绅士数人，董率其事，该处富户好义者多，必踊跃乐输，复为量地远近，酌定某村某庄，应设义学，听民自行创建。其余项即留为经费，交绅士承管，逐年生息，敦请名师教督，愿来学者听之。如此则民知向学，不至为非矣。夫天下无不可治之民，台之民非尽无良也，诚使地方官认真化导，实力奉行，为之修明学校，严定学规；学中子弟勤奋者，奖之赏之，懒惰者，诰之诫之；又复于暇时亲赴乡村，访问耆老，与之讲明忠孝大义，刑法科条，兴起其睦姻任恤之心，而渐化其诟谇嚣陵之习；将见弦歌四起，比户可风，且合漳人、泉人、潮人、粤人，而尽为读书明理之民，虽驱之为盗贼，而有所不肯也

