<!-- { "loadSidebar": true } -->
　　窃臣伏处田间，侧闻朝廷以俄人要盟，遣使改约，勒兵备边，相持一年，仅而无事。妄意自今伊始，国家稍得敌情，于驭外之规，筹边之要，必将有改弦更张，可久可大者。奈何其犹阒然也。日本既废琉球，更乘俄约未定，为分岛拓商之请，使怒而去，我初未有责言，外洋量中国谋一矣。法兰西越境而图越南，使者嗫嚅，不能责以侵小之罪；越南私与法盟，思假滇中以通商道，我亦未遑诘问。外洋量中国谋二矣。互市四十年，而水师多中舰，少西舰，沿海数千里，而各营有防兵，无战兵。外洋量中国力三矣。内者量吾之谋不过一和，外者量吾之力不过一守，宜倭、法之披猖，而诸国之窃睨其旁也。夫环地球各国，俄最大，英最富，德暴兴，兵最精，彼若协以谋我，斯为大敌。今俄内乱而新与我平，英畏俄、德猜法、美自雄一洲，夙亲中国，仅不戢将焚之倭，收合余烬之法，妄思席卷小邦，蚕食属国，譬诸徐偃王、宋襄公之求霸耳。此殆天之所以资中国也。乌可纵敌贻患，长寇启戎也哉？况日本之于琉球，法兰西之于越南，谋之豫而发之也锐，此必非口舌所能争也。争以口舌，虽仪、奏在前，贾、何在后，不能得之。谋日本者，且曰吾防吾海耳，然日本安然而得琉球，愿已足矣。我苟无存邢、封卫之心，彼庸有得陇、望蜀之想。徒防示怯，何足以复琉球哉？然则驭倭之策，虽无伐之之力，当有伐之之心，虽无伐之之心，当有伐之之势；欲集其势，则莫如大设水师。论者谓水师当以北洋为一军，江、浙为一军，闽、粤为一军。臣以为北洋三口，可自为一军，江南可自为一军，浙与闽可合为一军，而粤似宜异军特起者也。何以言之？论形势者，当视都城为轻重，天津东连旅顺，南控登州，庙岛林立，扃钥深固，所以拱卫京国，萦带陪都，诚隩区也。雍正间，设都统等官驻新城，肄水师，乾隆间裁缺，嘉庆之季，复设总兵。今营汛又多改并，宜参用前制，设北海水师提督一员，以直隶天津、通永、山东登莱、奉天金州为四镇，属之提督，师船当分驻旅顺、烟台、大连湾，以控天险。李鸿章昔尝亲历烟台，七年冬，又复履勘旅顺，知之必审也。庚申之役，病在弃登州、旅顺不守，故敌得征粮登州，取水庙岛，屯煤米大孤山，以逼天津，而无内顾之忧。今自沽塘迤逦以及旅顺，炮台建制，渐精渐密，而烟台仅通伸冈，炮台为丁宝桢所筑，历任抚臣，不复过问。大孤山、小平岛、水深泉美，沙性融和，无有蕴孽，于铁甲船最宜，洋人颇垂涎之，自非作军谋帅，集资造舟，起而据外海外岛，不足以联三省为一。都城重则天津重，天津重则连湾各岛重，不可忽也。曾国藩既下金陵，长江水师，定为经制，而沿海水师，颇仍其旧，舟敝师羸，与各省水师，同不可用。夫自鄂规吴，则当习舟师于长江，以收建瓴之效；居中制外，则当习水战于外海，以张挞伐之威。上海为洋商窟穴，南北喉衿，一隅实系天下之重。故论今日江南形势，当先海而后江，乃长江于提督之上，又简大臣巡阅，则节制五省水师之权已分，而江流入海，脉络钩连，门堂夹锁，狼山一镇，虽隶长江，崇明福山，沿海水师，仍归江南提督统辖，新创轮船水师，亦奏归江南提督统带，是节制一省水师之权亦不能合。李朝斌本以水师建节，近亦深居简出，巡海不过至畲山而止。且于上海造提镇行馆，尤非水师所宜。防俄之役，吴元炳请彭玉麟兼筦江海，抑朝斌也。然玉麟以七十之年，巡江有暇，复令操海，非所以体恤劳臣。此特一时权宜，岂经久至计乎？宜改长江水师提督为江海水师提督，驻上海吴淞口外，狼山、福山、崇明三镇均隶之，专领兵轮出洋聚操，淮扬水师与瓜州镇，亦宜改用西式江船，演习棉药水电，以为后拒。责大臣以巡江，兼顾五省；责提督以巡海，专顾一省；移江南提督治淮徐，辖陆路，以为裁汰漕标之地。如此则大臣之体制益尊，而水陆两提督，责成亦各有所属矣。以长江水师，善平粤逆之后，以外海水师，开制洋人之先。左宗棠、彭玉麟老成硕望，久于兵事，如敕令集议，必能审其缓急，舍旧而新是谋，固非微臣所敢隃度耳。浙江定海，为洋人始事之地，与瓯海皆毗连闽中。闽、浙又同一总督辖境也，故以浙隶江，不如以浙隶闽。蔡牵之乱，浙、闽分而李长庚以殉。浙、闽合而邱良功、王得禄以封，斯其证矣。闽省兵额，满汉共六万余；台湾一镇，水步且一万五千余，其饷几百万两，其船几三百艘，汰无用归有用，谁谓闽之独瘠哉？宜改福建水师提督为闽、浙水师提督，割浙江之定海、海门两镇隶之。浙江提督，仍治宁波，专辖陆路，三军立而南北两洋之势振矣。军制既定，乃议战船，红单拖罟各式，敝者去之，新者亦第以供储粮运军火之用，就所购铁甲两艘，冲船两艘，■〈蠢，民代春〉船十艘，闽厂轮船廿余艘，先聚而搜练之，并敕户部及南北洋大臣，速集巨款，以备增设战船之费，或购自英、德各厂，或造自闽、沪各局，审材必坚，取式必巧。此则计臣疆臣，当同心协力以赴事机者也。船制定乃申军律，各省水师提督及所属，悉以舟为营，不得居陆，不得携家，不得寄椗口内。其升擢拔补，自提督以至船夫水手，有事则以战功，无事则以精算法、熟海道、取炮准为考验。风涛之日，一军聚操，春秋之暇，三军与粤省水师会哨，复以时分巡日本、琉球、新嘉坡、西贡各处，测海线、审敌情，厚其饷糈、严其诛罚；死壮士于锋镝，而不使夺于声色货财；狎铁舰于波涛，而不使蚀于海电水草；此则疆臣及统兵大员，当作事谋始以规久远者也。诚断然行之，十年大效，三年小效，倭犹不悛，则我之军实已充，我之庙谟自壮，然后绝使闭关，或袭琉球，或捣长崎，晋三驾以服郑，吴三师以敝楚，未可知也。兵固有先声而后实者，我主伐则倭必主守；废琉球之利，不敌防中国之费，木柹随流而下，彼或惧而改图，未可知也。若其狡焉思逞，先发制人，则张吾三军，辅以陆勇，首尾相应，掎角相依，蔑不济矣。夫西洋举机巧火器，毕萃于水师，用以腾踔重波，雄视诸国，我采西法以敌西人，师彼之长，究难尽羿之道。故尝论中西战事，所恃主客劳逸，可兼练陆军以胜之，不敢专主水师也。至于日本讲求西法，曾未数年，变易水师，仅于形似。此则二人学弈，专致者必胜；两虎争食，瘠小者必伤耳。辛巳之春，其铁甲扶桑舰，以久泊恶水中，为海虫水气所蠹，比叡、清辉、春日、迅鲸、苍龙、日进、筑波，皆其国第二等战船，并以损伤入厂修治，沿海筑垒增船，为自守计，支左诎右，一日数惊，使其时中国有得力水师，坚速战舰，则震駴东瀛，扼吭据脊，岂止雪台湾之耻、正冲绳之疆而已？故以中国全力图之，彼小我大，彼贫我富，我能四面图彼，彼仅能一面犯我，何为举东隅疲弱之邦，任其鼾睡榻旁，夜郎自大，处之与泰西一例哉！如臣所言，费固当在五百万以上，较伊犁偿款亦仅相埒。然藉琉球为名，以罢日本藉日本为名，以固海防；我有楼船横海经制之师，可以靖边，亦可以及远。泰西各国，庶存忌惮，亦绸缪牖户之谋，声东击西之策也。我诚早急琉球，则法且缓窥越南。今法既成谋，虽养由之矢，岂能引虚弦而下之哉！但法取南圻有年，于西贡修船坞立商岸，未尝稍侵中国边界，是眈眈者第在越南全境。谓其遽谋滇中，故未暇也。并越南之后，陆海皆与我接，战争方始耳。然则我之驭法者，殆不当后于日本也。云贵总督刘长佑、两广总督张树声，皆以军旅起家，长佑老矣，粤督治广州，去镇南迥远，而云南抚臣、广西抚臣，皆文吏不习边事。窃以为两抚臣当以知兵大员代之，责粤督治水师为奇兵，而广西、云南治陆师为正兵也。自云南入越有三道，而以蒙自趋右陇关为坦途。自广西入越亦有三道，而以镇南关为熟径。应敕两省各练精兵万人，扼险屯札，以伺利便。安襄郧荆道徐延旭，久守梧州，屡出关治群盗，得交人心，滇中有事，必资蜀饷。四川司道中建昌道唐炯，名知兵，可巨。若以徐延旭领粤西一军，唐炯领滇南一军，则交人乐附，滇饷有资，所益必大。刘永福者，尝于太原败法师而歼其酋，越南授为提督，阮氏尚文，永福心尝鞅鞅。李扬材就禽，而陆之平党众，犹啸聚山泽间，似皆可罗致为用，以得越南阨塞险易，法诚窥越，滇军循洮江右岸以攻其背。粤军长驱越富良江，以取河内诸省。越君劫于法威，越民困于法赋，中国有德于越，兵以义动，争致箪壶，三圻可断而有也。夫我不取越，越终折而入于法，不如暂取而还封之。戍越裳即以固吾圉，知非贪边功而勤远略者比矣。至水师之下交址，马援以来即行之，故地志以出钦州为制交一奇，别道由广西、龙州、博淰溪河，至越之■〈拖，氵代扌〉海江，仅半日程，则明洪武间责交址输粮及乾隆间黎氏来奔所经。钦州道阻修，龙州水潆冱，今但当径琼州以指富春、撼西贡耳。盖法所取南圻嘉定，即越故都农耐，兼火舍水爪哇高蛮诸国地，非交址旧封，故形势亦异也。琼去西贡，轮舟仅两日程，以西贡、新嘉坡、香港、澳门各口环峙，委一粤当各国之冲，而沿海水师，亦颇仍其旧。此臣所未喻者也。法以水师名天下，其在西贡，则海拨仅与我威远诸船埒，而河江欚十余艘，亦仅与我根钵诸船埒，其遗越南战舰，可以驶行富良江中，则河江欚之属，南圻港■〈氵义〉纷歧，彼俗有「出门三里即是江程」之语。而富良江各处土人，皆行平底水舟，故法之水师，仅仅如此。我若以水师大船，坐镇珠崖，而以快船水雷船，出入其神投海口，与越之民团相联络，以遥为两陆军声援，则法不敢以全力注越都。我胜足以批亢捣虚，退足以东西牵制；或者法人不疾战，而阮宗可幸存乎？或谓粤之改兵轮水师有难者二：一曰兵骄，一曰饷绌。粤兵习悍而惰，各营汛互为党援，持博场通海盗，而营伍额缺，如各省书吏额缺，富家据缺为利，募人充伍而食其息，往往富庇兵，兵庇盗，蒋益澧欲理董之，旋以劾去。张树声等重其事，未遽发也。然外逼强敌，内有骄兵，安可不亟思变计乎？至于购船建军之费，司库不足，臣以为可借资于粤海关也。粤海之赢，昔大学士左宗棠及故编修吴观礼，先后陈之，事格不行，臣亦何敢再议？唯闻刘坤一，署监督仅百余日，曾捐输银十五万两，而各监督之任满还京者，捐洋枪数千杆，且得超擢，是诸监督之入优而出吝也。今以刘坤一为例，则一年任满，固可捐五十万有奇，历三年则一百五十万有奇，以充购船之费，粤之战船，固屹如矣。三任以后，就所捐之数，酌中定额，以充赡军之费，粤之兵饷，又裕如矣。应请旨将粤海关监督，令督抚臣各递署一年，倡捐巨款，为后监督准则。督抚名位既崇，禄秩既厚，而张树声、裕宽亦皆志在匡时，必能尽举所余，以应公家之急，并敕妥议章程，凡内府要需，一切如例办理，即略有不便，停内府两年之使，建粤省百世之基，仰托圣明，必当俯允。如此则三省皆有见兵，可战可守，疆臣乃能临几审变，操纵自如，彼法特乘俄乱未平，德人失助，始敢逞志于南交。若见我锐意出援，则法且狼顾狐疑，谋或可以中戢。倘我以同室相斗，而例为乡邻，同舟遇风，而执为胡越，在今日坐观成败，岂不节用息民，转瞬之间，越南效秦庭之哭，我将何以应之？法人为邕管之寇，我又将何以应之？必事事冀焦头烂额之功，成亡羊补牢之憾，不已晚乎？夫因日本而筹南北之海防，因越南而筹滇、粤之边防，度朝廷密虑深谋，必已见及。奚待臣之烦言，惟臣所鳃鳃过计者，恐谋国者自居贫弱，而视敌为富强，颇有苟安之心，惮为远大之举。是故言和则唯，言战则否；言偿款则有，言军饷则无；言调兵分防，则勉为补苴；言增兵大举，则相顾色骇；充此数弊，事机坐失，劳费转增。窃恐各国环伺，且继日本、法兰西而起，琉球不顾，必及朝鲜；越南不顾，必亡缅甸，诚可危也。方今梯航四通，中外已成列国兵争之局，我自强则乘欧洲争轧，可全亚洲而王之；我不自强，则譬诸投骨于地，而待群犬之相牙，骨不尽不止。栾书曰：不可以当吾世而失诸侯。子罕曰：天生五材，谁能去兵。伏愿我皇太后、皇上，博采汉唐驭远之宏规，深鉴北宋厌兵之流弊，敬览祖宗以来，征朝鲜、平准回诸方略，命枢臣定谋，疆臣治军，部臣筹款，赫然有整军经武之心，为远交近攻之计，无使他族渐逼，属国渐墟，以贻无穷之悔。臣一介迂儒，岂敢危事易言，轻招边衅，唯念时艰日亟，断非安坐所能图存，亦非主和所能弭患；中外大势，始则弱肉强食，继则唇亡齿寒；狧糠及米，其端已见。老于事者，辄谓蛮夷相攻，无烦过问。于日本则曰临时施宜，彼不足忌。此孙权之论鲁肃，所谓内不能办，外为大言也。于法兰西则曰：俟其得越南后，力竭兵罢，然后争之，此项羽之诟宋义，所谓赵举而秦强，何敝之承也。然则深筹熟计，终非出于一战，不足以息外敌之焰而使中国百年无事，及今海内安谧，以皇太后、皇上之敬天勤民，名臣文武犹有存者。若日讨国人而训之，上下一心，师出以律，其势可以一战；倭、法残人之宗，夷人之祀，虐用其民，我以仁义之道，行壮直之师，兴灭继绝；其理亦可以一战。东洋非西洋比，法在西洋，又非英、德诸国比；与强国战，或有诸葛街亭之失，与骄国战，必成典午淝水之功；量敌虑胜，初非孤注。若犹存兵凶战危之见，迟回观望，恐谋万全者无一全也。况即不与倭战，不与法战，而有善战之将，有能战之兵，即中山之社终屋，我犹可设险以自全。交址之籍遂沦，我犹可画关而自守。如其以和好为永图，以战伐为过举，今日琉球之废，张皇集议，终于听之而已。他日越南之亡，再张皇集议，亦终于听之而已。彼阳和好而日肆吞并，我狃和好而日归穷蹙，驯至人才愈乏，边防愈弛，外侮愈深，彼时不特不能战，且不能守，且不能和；强弱安危，断在今日，不可不深思，不可不长虑也。臣重践朝列，学业寖疏，见闻或异，所言未必尽当，仰恳朝廷采群谋、伸果断，早定大计，天下幸甚。冒昧直陈，伏乞圣鉴。
