<!-- { "loadSidebar": true } -->
　　一、练兵。原奏称陆路之兵，固宜益加训练，外海水师，尤当益事精求。各口岸固须设防，然非有海洋重兵，可迎剿，可截击，可尾追，彼即可随处登岸，使我有防不胜防之苦等语。是所注意者，在于要口设防，不效从前零星散漫，即兵法所谓致人而不致于人之意。查十余年来，泰西凡三大战：一曰英法助土攻俄之战；开衅之初，英法即以重兵屯扎黑海口，使俄不能出入，其后俄卒求成于英法。一曰花旗南北之战；开衅后，北花旗即将所有兵船，驶往南花旗各海口，全行堵塞，俾不得乞援邻国，购办战械，南花旗卒致歼灭。一曰布法之战；布人自闻法国动兵，即将通国劲旅，先堵礼吴河口，而法亦卒为布所困。即如中外用武以来，兵非不多，饷非不足，然彼族不过数千人；今日扰粤，而粤之全省疲于奔命矣，明日扰闽，而闽之全省疲于奔命矣，我则备多力分，彼则择瑕而蹈，是皆未练重兵屯扎、徒蹈处处设防之弊，故致此也。外国之有战事也，力与力相敌，则器精者胜，器与器相等，则先下辣手者胜。故今日择要练兵，以备攻剿尾击之用，尤不可须臾缓矣。合天下大势言之，法国占据安南之胥江及南三省，既与我广西、云南、贵州之边境毗连；英国占据之印度，既与我云南、四川之边境毗连；俄国染指新疆，联络回部，已与我甘肃、陕西之边境毗连；其占踞黑龙江以北者，又且与我盛京等处边境毗连。至东南七省之偪近海洋，为洋舶之所可朝发夕至者，又无论已。从古中外交涉，急于陆者恒缓于水，固未有水陆交偪，处处环伺，如今日之甚者也。然以理与势揆之，凡外国之陆地与我畔连者，不过得步进步，志在蚕食而不在鲸吞。其水路之实偪处此者，则动辄制我要害，志在鲸吞而不在蚕食。故东北为最要，东南与西北为次要，西南又次之。此四要者，若分别缓急，选练重兵，水则首尾互应，陆则各自为战，庶几乎渐息敌人觊觎之心，或有可稍固吾圉之一日也。中国旗绿各营，数非不多，然口粮太薄，器械太窳，断难恃以制敌。年来虽有减兵增饷之议，而饷数仍薄，汛兵未裁，终难化散为整，彻底改观。臣在江苏时，曾将抚标数营旧兵，一律裁汰，易以新勇，撤去汛地，改操洋枪洋炮，当时舆论颇疑撤汛之难，经臣密奏，以和议不可长恃，自强必须早计，仰蒙圣恩特允照办，迄今并未闻汛地撤后稍有流弊。若使各省均一律以勇易兵，减额优饷，分别练为炮队枪队，虽不必增帑增费，而十万劲兵，固已碁布星罗，而其要则在于裁汛并营。盖分汛则兵断不能练，不练则虽优饷减额，而兵何自而精乎？至于各省沿海水师，但知安泊内港，不能拒御外侮，积习之深，非一日矣。然水师即精，而所用乃艇船旧炮，则仍以卒予敌也。沿海渔人蜑户，熟习风涛之险者，其根柢较内地之兵为能耐劳；次则挑选旧存水师之得力者，易其船械，勤其操演，教以测量规算，试以沙线潮汐，使其常以水为家；而且当合沿海全洋，统筹兼顾，不可稍分畛域。何则，风涛驰骤，一息百里，若各省分各省之疆界，则彼此推诿，寇盗终无殄灭之日；故化散为整之法，不特陆师宜然，而水师尤为切要。日本弹丸小岛，不过夜郎靡莫之伦，而年来发愤为雄，变更峨冠博带之旧习，师法轮船飞炮之新制，其阴而有谋，固属可虑，其穷而无赖，则更可忧。以北境之塞希伦地予俄，而日俄之交固，用李太国开火车铁路，而多借英国之债，其国主常见英使巴夏礼与之潜谋密计，而日英之交固。用黎展达密查台湾情形，资为指臂腹心，而日美之交固。彼其低首下心，伈伈睍睍，以求悦于各国者，岂有他哉？盖其觊觎台湾，已寝食寤寐之不忘，中国倘弃之如遗，固已从心所欲，万一势出于战，则有交慝各国，为之解铃说合，不致能发而不能收。此其所以肆然无忌，快志于一逞也。臣任苏藩司时，曾于议覆修约条内，陈明日本阴柔而有远志，中国所买枪炮，皆彼国选余之物，宜阳与之好，而阴为之备。其时李鸿章深以臣言为然，当即代为密陈。今日本虽小有所偿，然彼之所费，既不啻十倍此数，况死于是役者，复五六百人，万一他日复藉端发难，以数舶横亘于黄海黑水洋之间，则津沪之气不通，事事为之棘手；而台湾之患，犹其小而缓者也。故今日驭远之法，内则力图整顿，不可徒托空言；外则虚与委蛇，不必稍涉虚骄；不准与泰西各国，当开诚布公，示之以信，即日本亦且暂事羁縻，使目前不致决裂，俟我水陆各军均既精练，自可潜哨其窥伺之心；万一不然，彼出于骄，而我应之以正，亦为薄海之所共谅。此练兵之当务速务实，不可得过且过者也。

　　一、简器。原奏称凡炮台及水炮台所需巨炮，应如何购办，水陆各军所用洋枪，应如何一律购用最精之器，及以后应如何自行铸造，精益求精之处等因。查外洋火器，至今日如此之精，非惟唐、宋、元、明之所未有，抑亦尧、舜、禹、汤之所不及料。总理衙门所称，知彼之长，已居于后，然使并无此器，更何所恃？诚为洞鉴症结之论。惟火器一项，不外炮枪火箭等物，有宜于攻者，有宜于守者，有攻与守并宜者。英国之大炮，有曰阿勿斯郎，有曰巴留西，有曰安司脱浪，有曰回得活特。法国大炮，曰墨迭儿鲁士；布国大炮，曰克虏伯；美国大炮，有曰巴勒得，有曰回得卧得，有曰布鲁嘎斯，有曰德里氏嘎。盖诸国之炮，以阿勿斯郎、德里氏嘎为最大，以克虏伯、布鲁嘎斯为最精。大者吃子至百磅，闻其铸造时，内用生铁，外套熟铁，钉以螺丝，既成之后，多用火药轰放，使内外二层，涨力匀透，生铁与熟铁相切己紧，然后以之施用。阿勿斯郎，在其本国购买，须一万九千元，买价既大，即运费亦当不轻。精者二十四磅之弹，能与百磅弹同其锐力。从前炮后开门，仅用左右双劈，近则用整块圆劈，又用药演放千数百次，腹内始加钢圈钢底，弹则加以铅壳，比膛略大，炮腹有螺旋三十二转，必使弹由腹中相荡相摩，宛转而后出口。此涨力之所以加大，速率之所以加快也。但无论如何大炮，其命中须在一里内外，过远则弹子本体之坠重力，与空气之阻拦力，皆足以累之，恐攻坚不能有劲矣。至美国之格林炮，管多放速，有同鱼贯蝉联。布国之连珠枪，两人肩负而行，若中国之抬枪，一分杪可放数十次，亦为陆战行营之所必不可少者。或欲击近，则用马口铁合，实以群子，以漆固之，出口后亦能四散扑人，如风雨之骤至。但须圆滑合膛，方能适用。其欲越山越城而击不能望见之物，则用十五寸径口以上之么打炮，昂其首，而用高孤之度，自上而下，可以炸物焚营。南花旗炮台，为北花旗所毁，多受此种炮子之害。至洋枪一件，外国不三十年而已屡变其制，初用火石引火枪，继用铜夹引火枪，最后以来复枪为第一等。自南北花旗交战，北花旗始用林明敦枪，南花旗始用果伦比枪。自布法交战，法国始用筛师拨枪，布国始用尼一根枪。经一次之战争，则必增一番之惨酷。造物至此，亦几无以供其雕镌。其枪腹皆有来复，类皆从后门进子，循环迭放，无坚不摧。然而机簧太紧，用久则渐失其挺力，而不能尽如人意，而且铜卷子药，购觅艰难，子罄则枪为废物，故只能用于临阵，操演则只可仍用旧枪。其抵御马队，则用能炸之火箭。倘两军相接，我占顺风，则用喷筒毒烟以迷敌目，使其洋枪不能施放。器械既利，则在乎心定与手熟矣。总之神机营及前敌之军械，必须精于腹地各省，庶得以重驭轻之法。至于炮台，则宜建于地险水曲，敌船必宛转之字而后能驶行者之前，方能使敌船多受数炮，又可从前面后面为通行之打，若台设于水路径直之地，则敌船瞬息即过，岂能炮炮中其要害。北海惟大沽口水道最曲，大江自镇江以上，惟齐山前水势回环，均可建筑炮台，焦山四面受敌，似不如也。造台之法，极内一层，须用灰墙，外墙则用砖石，不如用三合土，其厚总须在二十尺以外，高低则视地势之低昂，及水路之中线，护墙必须成交角，而不可成正角，斜至五股之一句，敌炮若来，自可斜拂而过，不致显与为抵。其炮位及火药仓上，必设太平盖，以御自上而下之炮子，下必设高隔堆，以御横扫之炮子，其最下层之地隧，必须加筑坚固，四面俱通沟外之小炮台；大沙堆亦必须迤逦照应，即使敌用陆兵闯入，尚可侧轰横截，然而北花旗之铁甲船，为南花旗炮台之炮所轰伤者仅三只，为水雷所轰沈者十余只，盖专用炮台，而无木桩、水雷、浮坝等物阻于前，则炮台断不能得力，而敌船之游驶，可以自如而无忌。若台中大炮，则自六百榜以至二十四磅之炮，无不可用，惟放炮地步，愈宽则愈可转移，愈密则愈受敌弹，此在位置者先事之绸缪，与临时之变通耳。外国寓兵于工，即寓工于士，故制造与行兵，概可归于一贯，中国两离之则两缺，此其所以不能以格致为自强之本也。若夫机器局之设，必须在煤木麕集，五金易采之处，尤为便易。江西之鄱阳湖边有数大岛，山阻水环，敌舶所不易入；而南赣汀建之大木，亦可乘涨而至，上连楚蜀，下达皖吴，于此建一大机器厂，气易通而料易集。臣上年曾以此事商之曾国藩、李鸿章，皆以为然。祇以无费而止。今机器之役，事方经始，有进境而无止境，若精华全在海滨，势同孤注，万一彼族变生不测，先下辣手，岂不深费经营；是则欲制器，又必先觅制器之地，为尤切而且要者矣。

