<!-- { "loadSidebar": true } -->

　　通筹边备疏（附法人窥取越南北边片）（光绪八年）张树声

　　署直隶总督兼办理通商事务大臣、两广总督臣张树声跪奏，为遵旨通筹边备，妥议覆陈，仰祈圣鉴事。

　　臣窃顷抵天津，接准李鸿章咨，承准军机大臣密寄，光绪八年三月二十五日，奉上谕，总理各国事务衙门奏，法越兵端已起，亟宜通筹边备，以弭后患一折。等因。钦此。伏查法人窥伺越南北境，造端于通商红江，狡谋既深，蓄志已久。自去冬以后，渐露兵机。臣在粤东迭接探报，均经随时函达总理衙门查核。窃以越南之孱弱，当法人之阴悍，南圻久经委去，北圻岂易图存。而法犹迟回审顾，未敢遽出并吞者，固由北圻地方险瘠，其力或难骤及，亦未尝不虑兴戎，中国必议其后。故使越南束缚驰骤于通商条约之中，乘间抵隙，坐以违约，挟以修约，即可阴收得地之实，阳谢灭国之名。彼无来犯中国之势，我无先与寻衅之理。此法谋之狡，而中国之谋越，愈不可缓也。总理衙门王大臣，念越南法患日深，而计及添兵救援之未逮，藩篱全撤之可忧，度势审机，虑周思远。臣惟该国北圻各省，仅而尚存，为越南宗社所式凭，实滇、粤边疆之屏蔽，频年越副提督刘永福据守保胜一带，抽厘养勇，越之所深恃，即法之所归罪，而黄旗各股匪，闻法人之设计招致，以与永福为难，北圻大局势殊岌岌。二月中法兵攻破东京，事机日迫。嗣法人又将东京城池，交还南官，诡谲多变，意未可量；诚恐复用占据南圻六省故智，修改新约，收北圻于掌握，迫越南以必从。事果至此，因应愈难。今日中国备边之策，惟有令滇粤防军，守于域外，仍以剿办土匪为名，藉图进步，既为我军驻守之地，或免法人蚕食之虞。至于相机部勒，设法经营，以求可久，是在专任之人，体察情形，设施方略，未可遥为裁断者矣。广西边防记名提督黄桂兰，所统各营，已据禀报，派队进扎北宁，业与东京密迩，臣已严饬加意训练，妥为备御，并经商请广西抚臣，抽调关内勇营，层递进扎，以顾后路而厚兵力。至广东兵轮，近年以来，臣常饬令乘巡洋缉捕之便，驶过廉、琼，游弋越南洋面，仍当函致署督臣裕宽，挑选较大之船，嗣后不时前往驶巡，如果事势紧急，再行奏请拨调闽厂兵轮，以赴戎机。滇省近亦于边内调集兵勇，未知能否出驻越境，扼三宣之要隘，联粤军之声威，相距窵远，未能隃度。总之红江为法所注意，北圻尤我所必争，守在四境，备在事前，越南难望其自谋，中国必不可自误。仰惟宵旰南顾，务巩边藩，区区管蠡，无当庙算，不胜悚惶之至，所有遵议边备缘由，谨缮折密陈，伏乞圣鉴。

　　再密陈者，法人通商红江，规取越南北境，命意所在，尤注滇南。诚如谕旨，云南保胜一带，防务尤为紧要，一旦法逞其志，尽占北圻，西南半壁，处处与内地为邻，势必有欲闭关自守而不能者。及今相持未下，能多守越南尺寸之土，即多增中国尺寸之卫，而阮藩凭借皇灵，或可不至遽夷宗社。惟滇粤边界东西绵亘地虽辽远，势等辅车至越南北圻各省，包络山泽，群匪如毛，民困水火，经营其地，事体繁重，非有文武威略熟悉情形重臣，委任责成，仅恃滇、粤两省二、三将领，各不相谋，必不足以济事。臣比抵天津，适军机大臣署户部尚书王文韶，亦以奉命宣谕至津，仰蒙传谕垂询，示以筹办越事，重在得人，当与李鸿章会晤熟商。惟有福建抚臣岑毓英，壮猷远略，英武冠时，昔在云南，赤手治兵，荡平全省，滇中将吏兵民，至今犹畏威怀德。该抚臣籍隶广西西林县，于沿边要害，越南形势，皆见闻所素悉，且服习水土，无瘴疠之患，经营越南北圻，似舍岑毓英莫与属者，论者或疑岑毓英办理台湾事宜，未能更易。然臣闻李鸿章，言见任台湾道刘璈，有独当一面之才。若能查照昔年姚莹任台湾道时故事，略重事权，责以成效，则刘璈得展其才。台事亦可期就理。如蒙圣明采纳，将岑毓英量移重镇，驻扎滇边，居上流之重，收建瓴之势，并令粤省关外各厅，听其调度，则滇中将士，既皆乐为尽力，与广西亦联为一气，较之远调客军，人地不习，繁费徒增得失之分，无待蓍蔡。岑毓英智略足以理盘错，威望足以慑殊方，驾熟就轻，必能因地因人，次第规画，宏济艰难，以仰副圣主固圉保藩之至意。谨附片密陈，伏乞圣鉴。

　　遵旨会议疏（光绪八年）左宗棠、彭玉麟、何璟、岑毓英、卫荣光

　　太子太保大学士南洋通商大臣两江总督二等恪靖侯臣左宗棠、太子少保巡阅长江水师前兵部右侍郎臣彭玉麟、闽浙总督臣何璟、太子少保福建巡抚署云贵总督臣岑毓英、头品顶戴江苏巡抚臣卫荣光跪奏，为遵旨会议，恭折密陈，仰祈圣鉴事。

