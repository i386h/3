<!-- { "loadSidebar": true } -->
　　窃维天地自然之利，乃民生日用之资。泰西各国，以矿学为要图，故能争雄竞胜。英之立国在海中三岛，物产非甚丰盈，而岁出煤、铁甚旺，富强遂甲天下。中国金、银、煤、铁各矿，胜于西洋诸国，祇以风气未开，精华閟而不发。利源之涸，日甚一日。复岁出巨款，购用他国煤铁，实为漏卮之大宗。从前之广西、平乐及山西、湖南等省，皆以土法开采煤、铁等矿，工力甚繁，而所得较微，无裨大局。近来如台湾之基隆，湖北之荆门，安徽之池州，经营煤矿，渐用洋法。然或因创办伊始，或因经费未敷，尚难骤得大效。臣于光绪元年四月间，奉寄谕，先在磁州试办，派员妥为经理。旋经屡次委员往查，磁州煤铁，运道艰远，又订购英商镕铁机器不全，未能奏效，因而中止。旋闻滦州所属之开平镇，煤、铁矿产颇旺，臣饬招商局员候选道唐廷枢驰往察勘，携回煤块、铁石，分寄英国化学师，镕化试验，成色虽高低不齐，可与该国上中等矿产相仿，采办稍有把握。三年八月，臣檄派前任天津道丁寿昌、津海关道黎兆棠，会同唐廷枢熟筹妥办。旋据酌拟设局招商章程十二条，批令刊刻施行。迨丁寿昌、黎兆棠先后离津，见任海关道郑藻如复会办局务。查初定章程，拟招商股银八十万两，开采煤、铁，建厂就近镕化。嗣因招股骤难足额，镕铁炉厂，成本过巨，非精于铁工者，不能位置合宜，遂先专力煤矿。采煤既有成效，则炼铁必可续筹也。唐廷枢奉檄设局后，勘得滦州所属，距开平西南八十里唐山之南，旧煤穴甚多，土人开井百余口，祇取浮面之煤，因无从泄水而止。光绪四年，钻地探试六十丈，得有高烟煤六层；第一层厚十八寸，第二层二尺，第三层七尺，第四层三尺，第五层六尺，第六层八尺；其六层之下，尚有一、二层。但计所得之煤，已足供六十年之用。因是不复深探。旋于五年购办机器，按西法开二井。一提煤，一贯风抽水。提煤井开深六十丈，贯风抽水井开三十丈。地下开横径三道；一在提煤井二十丈开洞门，作旋风之用；一在三十丈；一在五十六丈；两道系取煤之用。所有地下横径直道，均与两井相通。第一层煤质略松，煤层过薄，豫备不用。第二层、三层煤，两层相隔祇有一尺，其质坚色亮，燃烧耐久，性烈而蒸气易腾，烧烬之灰亦少，就目下二十丈深之煤论之，可与东洋头号烟煤相较。将来愈深愈美，大胜东洋。惟煤产出海，销路较广。由唐山至天津，必经芦台，陆路转运维艰。若夏秋山水涨发，节节阻滞，车马亦不足供用。因于六年九月，议定兴修水利，由芦台镇东起，至胥各庄止，挑河一道，约计七十里，为运煤之路。又由河头接筑马路十五里，直抵矿所，共需银十数万两，统归矿局筹捐。非但他日运送煤铁，诸臻便利，且洼地水有所归，无虞积涝，而本地所出盐货，可以畅销。是一举而商旅农民皆受其益。所占地亩，均照民价购买。本年二月兴工挑挖，五六月可以一律告蒇。从此中国兵商轮及机器制造各局用煤，不致远购于外洋。一旦有事，庶不为敌人所把持，亦可免利源之外泄，富强之基，此为嚆矢。据总办开平矿务局员唐廷枢，将大略情形具禀前来，臣查唐廷枢熟精洋学，于开采机宜，商情市价，详稽博考，胸有成竹，经理数年，规模粗备。当夫筹办之始，臣因事端宏大，难遽就绪，未经具奏。今则成效确有可观，转瞬运煤销售，实足与轮船招商，机器制造各局，相为表里。开煤既旺，则炼铁可以渐图。开平局务振兴，则他省人才，亦必闻风而起，似于大局关系非浅。所有直境招商购器，开办矿务，疏通运道缘由，理合恭折具陈，伏乞圣鉴。

　　请特简人才疏（光绪七年）周德润

　　日讲起居注官、四品衔、詹事府右春坊、右庶子臣周德润跪奏，为和议虽成，隐忧方大，请特简人才，以求自强而弭外患，恭折仰祈圣鉴事。

　　窃维圣人安不忘危，虽处无患之时，常有防患之心，而防患以自强为先，自强以用人为急，自昔傅岩入梦，而三年之绩，威震鬼方。元老壮猷，而六月之师，功成玁狁。暨乎西羌畏汉，恃赵充国之老谋，回纥尊唐，服郭子仪之宿望，得人之效，千古同符，不知用人而别求御侮之方，无怪其顾此失彼也。同治间特命天下督抚，力图自强，十载以来，自强者安在？前年崇厚违旨，几酿衅端。今幸俄人就我范围，议者谓撤防之事，自今日始。臣窃谓设防之心，在今日为更急。盖俄之和不可恃，凡泰西诸国，其和亦未可恃也。然沿边沿海，防不胜防，皇太后、皇上宵旰焦劳，日与枢臣筹划于内，安能逐事而理之耶？自用则劳，用人则逸，有断然者。臣窃统筹全局，以为宜用人者有四。一、北洋之防，以山东为冲要，因登莱为天津之门户也。查登、莱二郡，凸出海滨，与天津遥相掎角。敌航黄海而瞰大沽，则登莱之师蹑其后；敌渡辽海而寇津口，则登莱之旅截其前。门户密而后堂奥安。倘无登莱，是无直沽也。况河漕海运，皆取道于山东，设有不虞，阻南北之咽喉，粮饷其能无匮乎？守险难而练兵亦不易，必得智勇兼优者，俾之措置于宽间，始能指麾于仓卒。不然，敌且欺我之易与而攻其不备矣。则山东宜及时用人也。一、南洋之防，以福建为切近。因台湾为日本所必争也。考前明倭奴入寇，其扰苏浙较近，其扰闽广较远。今则吞并琉球，取道福州之五虎门，路仅四十余更，其径最捷，则其守愈难。今试问漳之铜山，泉之浯屿，兴化之南日，福州之小埕，福宁之锋火门，沿海险要，守御俱严乎？必曰未能也。至孤悬海外之台湾，为腹地数省屏蔽，昔朱一贵、林爽文之乱自内起，治台者仅防之于山。今日本之患自外来，守台者必扼之于海。又试问澎湖一隅，金厦两岛，鸡笼屿之崎岖，鹿耳门之胶浅，凡保护全台者，果无患乎？必曰未能也。是岂以无事为幸哉！亦规画不得其人。防犹不防耳。则福建宜及时用人也。一新疆南回北准，多汉唐未辟之版图，见拟改省设官，实国朝未有之创局。

　　姑撮其大端论之。如屯田给与屯丁，驻防留为旗户，所以禁纷更也。如人则损中益西，财则损西益中，所以谋富庶也。有守其常者，如联络哈萨克、布鲁特，以固我之外藩，羁縻爱乌罕、安集延，以翦俄之羽翼是也。有通其变者，如官俸兵糈则从厚，铜务关税则从严，当量入以为出，北路可以制南路，南路不可制北路，当居重以驭轻是也。其余因时制宜，头绪纷繁，尤非凡庸所能臆度，如刘锦棠之雄略，张曜之老成，实胜任而愉快。惟事属创始，岂一二人智虑所能周？古来艰难共济，未有不资乎众谋者。臣拟请皇上多简贤员，以备新疆之选，俾相助为理，以成久大之规，惩其失于前，善其谋于后，则西北宜及时用人也。一、东北接壤强邻，其亚古德斯科之众，偪处黑龙江之南，而乌苏里河以东，及珲春地面，俄且聚族而居。倘渐次蔓延，则宁古塔、吉林，势难画疆而守，风闻该处边防，毫无把握，虽吴大澄办事认真，惟与铭安意见不合，擘画恐无成功。至奉天北邻沙漠，南枕沧溟，京师之屏翰也。以边防而论，如兴京、盛京、铁岭、辽阳等处，皆应有分守之兵，当驻重镇于开原以联其势。以海防而论，如旅顺而西，扼兵金州以控之；三岔河而东，扼兵广宁、山海关、三岔关以控之；凡通盘合筹之处，必详察形势，据险要以固根本；非有济变之才，不足膺兹艰巨也。况纪纲渐弛，积弊日深，值此时而不整顿，后更无挽救之术，则东北宜及时用人也。夫宇内承平之际，或以廉静坐镇封圻，四夷窥伺之秋，贵以雄才经营边事。臣统观全局，除西北已有知兵大臣，尚待举贤以备襄赞外，其余山东、福建暨东三省，非无朴诚勤慎之员，惟思患豫防，自强为急，似宜因地以择人。当此国家闲暇，圣天子未雨绸缪，其简拔必有出于至精至当者，于以固边防而弭外患，要皆自得人始也。臣谨就管见所及，披沥直陈，以待采择，是否有当，伏乞圣鉴。

　　熟审边情疏（光绪七年）刘长佑

　　云贵总督臣刘长佑跪奏，为熟审边情，敬陈管见，恭折仰祈圣鉴事。

