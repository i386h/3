<!-- { "loadSidebar": true } -->
　　窃臣等承准军机大臣密寄，光绪八年正月初十日奉上谕，翰林院侍讲张佩纶奏，沥陈保小捍边，当谋自强之计一折等因。钦此。仰见朝廷博采兼谘，慎重海防之至意，钦佩难名。臣宗棠钦奉后，恭录咨商筹划。查原折称江南形势，当先海而后江，于是乎有改设提督之议，所陈正自有见。臣玉麟谓就江海大势论之，若由吴淞南岸进口，系入黄浦江，为苏松扼要门户，与长江无涉，其北即崇明县岛，若由外海入江，但由崇明北绕白茅沙，便可直抵狼福山，径趋长江而入江阴，是则江海毗连，非经营海防，无以固江防之门户，而非经营江防，则江先不靖，何有于海，有并重之势。斯不可无分任之人。江南提督可统水师，凡三大支：曰内洋，曰外海，曰里河。原议水师章程，拟造兵轮四号，分拨提督及苏淞、狼山、福山三镇，为专巡外海内洋之用，以无船可拨，至今阙焉。然三镇互率巡洋之师艇，更番迭出，自有常期，提督亦时出会巡，常至浙省、东省之界而止。本省之洋面，盖无弗至者焉。李朝斌自督操兵轮以来，出洋是其专责，而从前限于经费，成轮无多，尚须兼顾解饷应差各事，欲其络绎洋面，壹意操巡，则非续造多艘，不足以壮海师之帜。旧奏长江提督，以半年驻下江太平府，以半年驻上江岳州府，诚以长江水师，管辖江面，上自荆州、岳州、洞庭，中逮江西，进湖口、吴城、饶州、鄱阳湖，下及安徽沿江，直达江苏江阴为止。水程近六千余里，合两岸而计之，路逾万里，仅以六百二十一哨分布其间，恐其照料难周，乃为此按年轮驻之计，而本署有应办之公事，巡阅有递及之地段，臣玉麟每岁与李成谋，实迭为上下，犹赖长江诸镇，星罗棋布，节节钤束。盖兼顾若斯之难也。今若以长江提督驻吴淞口外，而以江南提督移驻淮徐，徒于淮徐两镇之外，益一专辖陆路之提督，是偏重也。臣玉麟自奉命巡阅，无日不以江防之利害，引为身图，而平时联络诸镇，申儆军实，使将士无敢即安者，实惟李成谋是赖。长年仆仆，非臣玉麟之所敢辞，万一海上有意外之波澜，江防岂有独安之风鹤，遥遥天堑，到处戒严，臣玉麟相其缓急赴之可也。若移李成谋远在外洋，断难回顾，别遴指臂之助，恐以未习而不灵，独任手足之劳，或因奔命而滋困，顾此失彼，其势显然。臣等窃以为事不辞难，而谋宜素定，海防江防，宜因端推广，就势变通，斯为两得之道。江南提督，责在海防者也。尚宜多畀以得力之兵轮，使海上一军，卓然有以自立，委任而责成功焉。目下先就见有之兵轮，无事率之出洋，操巡并重，有事则以战以守，咸取资焉。其有平时督率不力，临事退缩不前者，惟该提督是问，是为推广之说，防海乃能防江也。长江提督，责在江防者也，仍由臣玉麟每年督同巡阅，而以分驻岳州府之半年，改驻吴淞口外，俾与李朝斌就近会操兵轮，以通江海之气脉，有事仍专力江防，使防海者无后顾之虑；是为变通之说，防海亦须防江也。似此则海防、江防，两有所属矣。又原奏内称，浙江定海与瓯海，皆毗连闽中，闽、浙又同一总督辖境，故以浙隶江，不如以浙隶闽，宜改福建水师提督为闽、浙水师提督，割浙江之定海、海门两镇隶之；浙江提督，仍驻宁波，专辖陆路各等语。臣何璟、臣岑毓英，查以福建水师提督，请改闽、浙水师提督，自系为闽、浙沿海水师事权归一起见。当咨商福建水师提督彭楚汉，复称以闽、浙洋面，合之台湾，相距约三千余里，无事尚难兼顾，有事则重洋往复，风汛靡常，呼应恐难便捷等语。臣等悉心查核，自裁兵加饷以后，闽省水师各营，实存兵六千九百余名，陆路各营，实存兵一万六千二百余名；台澎各营，实存兵四千五百余名；福州驻防八旗营兵二千名，水师旗营兵三百四十名，统计存兵祗三万有余；是台内满汉兵数，并无六万余及一万五千余之多也。闽省内地水师各营，原设拖罾战船，除裁减外，仅存二十七船，并新设小号龙艚快艇，共四十船。台澎各营，见存战船四号，小哨二号，船政先后造成轮船二十三号，除损坏二号及拨配各省外，实仅留闽十船，另有购存轮船三号，蚊子铁甲船二号；是闽中师船各船，亦实无三百艘之多也。论闽、浙两省，前明迭被倭患时，以两省事权无所统属，乃从巡按杨九泽言，设浙江巡抚，兼制福、兴、漳、泉、建宁五府军事。嗣后添设总督，专主征调，而闽、浙沿海营卫，一循其旧。大抵海防之道，不外战守二端。战则宜厚集兵力，非通力合作，联南洋五省为一气，不足以备征调而资应援；守则因势设险，各就形势所在，及财力所能为者，密为部署，其势又非分疆别界，无以专责成而期缜密，似提督之改设与否。皆于至计无关也。但前明之倭，形同盗贼，今之倭则学步泰西，俨为勍敌，势固强弱不同，前明防闽浙多在近岸，故戚继光得义乌练卒三千，而所向克捷。今则门户远在台澎，自非水陆兼营，何能声气联络；事之难易，正复悬殊。见在琉球既废，敌情叵测，闽省首当其冲，台湾尤为彼族垂涎。牖户绸缪，奚容稍缓。臣何璟历年筹办海防，臣岑毓英两次渡台，布置各节，已节经奏报有案。张佩纶谓中西战事，所恃主客劳逸，可兼练陆军以胜之，不敢专主水师，诚为确论。闽省水陆各军，前经奏明变通旧章，挑立练营，数年来行有成效。见复会商各提镇，酌筹推广，认真训练，务期精益求精，悉成劲旅。至闽、浙水师，应如何期会联络，声息相通，并将散处各轮船，随时酌调操防，用固疆圉而规久远，并当与浙江抚臣、船政大臣分别妥筹办理，期纾朝廷南顾之忧。臣等遵旨通盘筹划，如有应行改弦易辙之处，断不敢存畏难苟安之心，而再四熟商，体际情势，实有未敢轻议更张者。谨各竭其一得之愚，上备圣明采择，除海防应添造轮船，由臣宗棠会商臣玉麟另折具奏外，所有遵旨会议缘由，谨合词恭折密陈，伏乞圣鉴。

　　筹拟海防六条疏（光绪八年）陈启泰

　　山西道监察御史臣陈启泰跪奏，为筹拟海防六条，以制岛邦而张国势，恭折仰祈圣鉴事。

　　窃惟勤远略者不务苟安，举大事者不惜小费。泰西各国互市，既已据我心腹，吸我脂膏，挟制要求，有加无已。日本逼处东土，近更骄横，怙恃西人，凭陵中国，则海防要务，决宜加意讲求，亟为未雨之绸缪，方免临事之迟误，自不得以纷纷异论，挠我局中定见也。夫有备可以无患，先发乃能制人，当事诸臣，审慎迟回，意在重开边衅，不知国威愈损，即敌势愈张，在我苟存得过且过之心，在彼必穷得步进步之想，与其委蛇从事，俯仰一听诸人，何如发愤自雄，操纵得专于己。北洋近设水师，已有端绪，然沿海措置，尚待扩充。谨就管见拟上六条，伏候采纳。

　　一、添制船械。西洋各国，横行海上，无非恃其铁甲之多，火器之利，东洋蕞尔岛邦，亦颇振作有为，仿效西法，节次添造战舰，狡焉思逞。中国相形见绌，屡为所侮，耻莫大焉。同治十三年，沈葆桢议购铁甲两艘，是为中国兵轮之始，近年李鸿章陆续添造，其坚利可涉重洋，足资战守者，不过数船，沿海万余里，实不足敷分布。臣愚以为创建海军，最为当务之急。然规模太小，适为他族所轻；就中国目前之势论之，铁甲战船，头等七号，断不可少，二等宜备十四号，三等宜备二十八号，其余木质兵船，亦需三十余号，分驻各省海口，并抽派数船，南至越南，北至朝鲜，往来梭巡，以资保护。但自行制造，竣事需时，自当分派熟悉廉干委员，则往英、法、美、德、丹诸国船厂定造。各处使臣，谅皆探讨有素；木质之坚窳，铁甲之厚薄，机器之新旧，马力之多寡，价值之贵贱，行驶之灵笨，应所熟谙，似可责成会办；并令随时监视工作，务令精坚，免受欺蒙，致滋弊误期。以五载，当可一律造齐，闽、沪等厂所制各船，谅已敷运送测量等用，以后当精益求精，专造铁甲，分别等第，逐渐增加，遇有朽败，应时更换，各厂亦宜量加开拓，庶不至始终仰给外洋。至火器为行军要需，各国制造，日益精巧，中国机器局，仿得新式鎗炮、药弹、水雷等项，颇能加意探讨，师仿其制，然仅步趋成法，即令精巧相埒，亦不能驾乎其上。华人智虑，未必逊谢西人，倘出厚赀以偿其工本，悬重赏以奖厥成劳，谅不乏独出新意之人，别创利用之器，今惟有增置厂务，广募异能，或师其长技，以收矛盾之功，或自运精思，以穷船轮之妙；船械既多，兵威斯振；肘腋之患，自可无虞。

　　一、广采煤铁。各厂添办船械，煤铁需用尤多，专恃购自外洋，殊不足备缓急，臣前次条陈扩充矿务，实见中国漏卮难塞，财力日疲，不能不为开源之计。且西洋各国，莫不由此以致富强，窥伺凭陵，殆无虚日。东洋小岛，近亦风气渐开；地大物博之中国，反因牵玩顾虑，未得畅行，几何不为外邦所轻视。近年鸡笼、开平等处，试办业有成效，各省自应遍为开采，以资利用。论者每以聚众滋事为虞；不知委任得人，办理得法，原不至有流弊。安得因噎废食，遂坐视弃此地之货，不一措意耶！臣愚以为金、银、铜、锡、丹砂等矿，即暂未能议开，煤、铁两项，有裨军实，似应先其所急，沿海滨江一带，不妨推广行之。招雇矿师，于各省近水诸山，前往探觅，得有矿苗，察其质之高下，计其利之厚薄，即可购置机器，分别开办。距水较远之区，如果苗脉极旺，出产充盈，尽可创修铁路火车，源源运送，以省肩负之劳。官为倡之，商民和之，不独大益军储，即地方亦臻殷实，似不必存拘墟之见，辄以前明弊政为口实也。

　　一、扩充电线。洋面既派兵轮分驻，即不可不设电线以通消息。然议者必以不急之务，虚糜巨款为疑；不知非常之原，断非省啬所能集事，即以目前而论，越南情形，每藉外国新闻纸以为耳目，今年朝鲜之变，非由日本发来电信，中国尚不得知。军情紧急，旦夕万状，邮传迂缓，既恐有误机宜，藉助外人，事体更多窒碍。自不如招雇洋匠，自行安设之为愈。中国电报局，似宜推广各省海口，凡兵船寄椗之处，一体开办。广东琼州之线，径达越南；奉天、旅顺之线，径达朝鲜；或陆或水，各视地势之难易，与价值之贵贱为准。总期脉络联贯，呼吸灵通，遇有警报，瞬息可至。斯调度布置，不虞迟误。惟线单易断，修整辄需时日，若安设双线，则绝续之交，可免中梗，稍费亦不宜过惜。一切仍可概归招商局经管，以专责成。

