<!-- { "loadSidebar": true } -->
　　臣查闽省水陆共七十四营半，额设兵丁六万二千一百三十九名。内中如台湾、澎湖计十七营，系海外要区，民情浮动，全赖重兵镇压，又内地水师提标五营，驻扎厦门，地当险要，控制台澎，为全闽锁钥，额设兵丁，均难裁减外，又闽安为省会藩篱，金门、铜山则洋面辽阔，亦未便按额核减。应请将闽安、金门、铜山等营酌量共裁减步兵五名、守兵四十二名，又战兵降补守兵五十名。其余南澳左营裁减步兵八名、守兵十一名，海坛左右营裁减步兵二十名、守兵十八名，福宁左营裁减步兵八名、守兵七名，烽火营裁减步兵七名、守兵八名，督标水师营裁减步兵十一名、守兵七名。又内地督抚提镇协标四十一营半，共裁减马兵六十名、步兵二百五十四名、守兵三百六十二名。以上闽省内地水陆各营，共裁减兵八百二十八名。又战兵降补守兵五十名。本年有闰，节省饷银一万三千九百零三两五钱，并省马干银七百八十两，米二千一百五十五石一斗四升，米折银九百九十八两四钱七分八厘。又水师提标五营、金门镇标二营，嘉庆十一年间奏请添募水兵三千名，其时原因缉捕紧要起见，此项兵饷不在通省额估之内；嗣因洋面肃清，除已陆续裁汰抽拨外，现在尚存二百六十七名，应请全行裁汰，闰年可省战饷并米折价银六千五百六十两一钱九分。至于浙江省水陆共六十二营半，额设兵丁三万七千五百二十二名。内提右乍浦并定海、黄岩、温州三镇所属共十七营，系属外海水师，所设额兵，既应出洋缉捕，并须兼顾汛防，实有难减之势。又宁波城、太湖内河水师、乐清、大荆、盘石、玉环左营以及衢州镇属之城守营、闽浙交界之枫岭平营，或巡防紧要，兵额无多，又海防营经管塘工，有抢险防护之责。以上八营半，亦未便议裁。其余抚标镇协各标堪以裁减马兵四十一名、步兵一百七十四名、守兵四百四十八名，本年有闰，节省饷银一万二百八十三两，并马干银五百三十三两，米二千三百八十六石八斗，米折银二百三十八两六钱八分。通计闽、浙两省裁减水陆额设并裁添募兵丁共一千七百五十八名，又战兵降补守兵五十名，闰年共节省饷银、米折银三万三千二百九十六两八钱四分八厘，米四千五百四十一石九斗四升；常年节省银三万零四百一十三两八钱九分八厘，米四千五百八十五石二斗四升。惟五营兵丁，全藉粮饷以养身家。今所裁额兵，若即遽令退伍住支，一旦养赡无资，流离失所，难保别滋事端，应请俟有拔补开革事故缺出，陆续扣除。核计裁减马步守三项兵数，合计则见其多，而按之每名每项不至三名至十余名，数月之间，即可一律扣除完竣。其全裁水兵二百六十七名，应于水提、金门两标额设步战兵内，遇有缺出，先尽拨补。所有未经扣除拨补之先，应给银米，请归建旷项下动支。裁兵遗下马匹应照前办成案，闽省抵补各该营本年应买之马，浙省俟所裁马兵出缺，照原领之数变价解司报拨。至红白恤赏，系年无定额。每年所有若干，难以预计，应归项目报销。

　　再查现准户部咨覆题，本年兵饷，已照各省兵额，暂行扣拨百分之二。臣窃惟兵制与国赋相权，兹当筹办回疆善后事宜，须节各省饷银，以备拨用，凡在可裁者数，不敢留冗兵以糜费，而海疆重地，亦不敢稍存迁就，因节省而裁有用之兵。今浙省所裁兵丁，与户部扣饷之数相符，闽省确按地方险易情形酌裁兵数，较之户部拨饷原咨，计少裁马步守三项兵丁一百五十名。此项少裁之兵，所需饷银，本年业经由部减拨，拟在截旷下咨给。明岁仍请归入额兵估计，以期兵皆足用，于撙节之中，不致有失控制之道。除将闽、浙两省水、陆各营议请免裁及酌量裁减兵丁，按年节省饷干银米各数目，咨明军机处、兵部核议，暨咨户部察照外，臣谨恭折覆奏，伏乞皇上圣鉴训示。谨奏。

　　道光十二年五月初一日奉朱批：兵部知道，钦此。

　　——录自明清史料戊编第十本九六三～九六四页。

　　四七、兵部「为内阁抄出闽浙总督程祖洛奏」移会

　　兵部为移会事：武选司案呈，道光十三年八月十二日，内阁抄出前事一案，相应抄录原抄移会贵处查照可也。须至移会者。计连单一纸。右移会稽察房。道光十三年八月日，主政鼐。

　　闽浙总督臣程祖洛跪奏为筹请改设台湾营员、酌裁马匹、恭折奏请圣训事：窃嘉义县居全台两面适中之地，南北袤一百三十里、东西广五十一里，傍山则径路错杂，沿海则港■〈氵义〉纷岐，地大藏奸，素称难治。而县城东北四十余里之斗六门地方，北界彰化，东接生番，实台湾北路入山总径，更为紧要。现在嘉义文职各官，知县与典史驻札县城，斗六门、笨港二县丞，大武陇、佳里兴二巡检，分列四隅，似当可以控制。惟武职向设北路左营都司一员、守备一员、千总三弁、把总四弁、外委额外外委十四名、兵丁一千一百三十八名，内拨守备、千总、外委各一员分驻斗六门，其余各员弁除派守各汛外，仅有存城都司一员、把总一弁、外委额外外委五名。所有该营兵马钱粮及嘉义县城守巡防事件，均归该都司一人经理，实不免有顾此失彼之虑。百余年来，匪徒滋事，起于嘉义者多。即如上年张丙等倡乱之初，城中仅剩把总一弁，幸获乂安，实赖皇上洪福。且台湾民情浮动，而俗敬尊官，设遇传谣外类盗贼窃发等事，若有参游大员带兵赶至，地方绅富即有恃不恐，无赖匪徒亦当不敢肆逞，无难实时解散歼擒。都司一官，职分较小，本难胜海外专营之任，况不为民俗所尊崇。该管副将又驻彰化，中隔虎尾、西螺等溪圳，夏秋潦涨之时，有竟月不能渡省，文报稽迟，声息不通，每虑鞭长莫及。应请将北路左营改为嘉义营，添设参将驻札；嘉义城归台湾镇总兵统辖。其原设北路左营都司移驻斗六门，改为斗六门营都司，归嘉义营参将兼辖。原设斗六门汛守备，移驻嘉义，作为嘉义营参将中军守备，专管兵马钱粮城守事件。设遇地方有事，参将会同文员巡缉弹压，守备防守县城。其北路协副将专管北路中、右二营，声势似较联络。又台湾镇标原设中、左、右三营游击三员，旋于道光七年将右营游击移驻竹堑，改为北路右营游击，归北路协副将兼辖，所有镇标右营事宜，裁归游击兼管，固属因时制宜，为挹彼注兹之计。惟是镇标三营操而不防，原所以备调遣也，而调遣兵将之时，必先计及策应，如遇有需总兵亲往弹压事件，必得一将领带兵随行。其中军游击既有代办总兵衙门事务，城守营参将又有巡防郡城之责，均不便远离。设须应援，即无可遣之将。兵可万年不用，不可一日无备。应请将台湾镇标右营游击一员，照旧增设，俾资调遣。

　　计添设参将、游击各一员，岁需俸廉等银一千五百四十余两。现在闽省各营，并无可裁之缺，亦无另有常年闲款，堪以拨抵。惟查台湾陆路各营，额设马兵三百名，配马三百匹。按年例准买补马七十五匹，差员赴口购买，长途跋涉配船渡台，已不免于水土失调；及至归营，又无料豆可喂，饲以粳米稻草。加之地土炎热潮湿，实在可以骑操者甚属寥寥。且台地道路窄狭，山皆崄巇，即平地亦无坦途，本非可以驰骋之区。加以处处溪流重迭，或架以竹桥，或用小船渡载，纵有良马，亦难展其骥足。帑项徒糜，实用无济。应请于镇标中、左、右、城守四营各额设马四十匹内，每营裁马十匹，北路中营额设马五十匹内裁马二十匹，共裁马六十匹，各该营尚存马三十匹，足敷差操之用。马匹既裁，所有马兵六十名，应请以三十名改为战兵，三十名改为守兵。统计每年可节省草干马价兵饷等银一千五百九十两，即以此项节省银两拨充新添参将、游击俸廉等项之需。如此一转移间，于营制并无妨碍，经费并无增加，而于弹压调遣，实多裨益。前次钦差大臣瑚松额在台时，亦曾彼此互商，因搜捕未竣，未及定议。兹臣与提臣马济胜暨镇道各官再三商榷，众谋佥同。并据台湾镇总兵张琴详请具奏前来。臣谨据实请旨。如蒙俞允，所有新设嘉义营参将、台湾镇标右营游击员缺，均请照台湾营员例，即于台湾所属人员内拣选题补。其应铸给关防、添建衙署、分划汛地等事，再行熟筹妥善，分别题咨办理。是否有当，理合恭折具奏，伏乞皇上圣鉴，敕部议覆施行。再此外尚有应行移驻汛防之处，容臣于巡历南北两路时覆加查勘，归于善后章程内请旨遵办。抚臣魏元烺、水师提臣陈化成远隔重洋，不及会衔，合并声明。谨奏。

　　道光十三年八月十一日奉朱批：兵部议奏，钦此。

　　——录自明清史料戊编第十本九六七～九六八页。

　　四八、户部「为内阁抄出代办闽浙总督福建巡抚魏元烺奏」移会

　　户部为移会事：福建司案呈，内阁抄出代办闽浙总督福建巡抚魏奏前事一折，相应抄单移会可也。须至移会者。计单一纸。右移会稽察房。道光十三年九月日，主政倪。

