<!-- { "loadSidebar": true } -->
　　户部谨奏为遵旨议奏事：内阁抄出闽浙总督程祖洛等奏台湾艋舺营添兵案内、漏未增估换防兵丁盘费，以致历年赏兵红白盘费银两多有逾额支销恳恩增估拨补一折，道光十五年九月十三日奉朱批：该部议奏，钦此。钦遵于本月十七日抄出到部。据该□□奏内称：臣等接准部咨，闽省报销嘉庆十六、十八、二十一、二十二等年台湾澎湖各营赏给兵丁红白盘费逾额银两，行令删除等因。查闽省绿营兵丁红白事件及台湾换防兵丁往回盘费银两，每年实估银三万九千三十一两六钱，系属有余省分，本可不致逾额支销。惟派防台湾兵丁定例三年更替，分为四起，匀作两年行走，核计道里远近，按名赏给盘费银自二两至一两不等。设各兵到台后，于未经班满之先事故开革，应由内地各营照额拨补，一体赏给盘费，为他省所无。嘉庆十四年以前，无论歇班换防，撙节办理，统与额估数目不甚悬殊。迨嘉庆十五年以后，歇班之年仍有盈余银一万一、二千两至一万八、九千两不等，与从前不相上下。其换防之年，□□故稀少，补额防兵尚不甚多，亦间有盈余银数百两及一、二千两不等。而不敷之年较多。推原其故，皆由台湾北路淡水营改为艋舺营案内，从嘉庆十三、十六两年为始，在于内地水陆各营添拨戍台兵丁八百七十一名，此往彼来，照例计算，应加增盘费银二千二百四十九两，当时漏未奏请增估，以致届当换防之年，每多不敷。前任各督臣题请将甲年盈余拨补乙年不足，截长补短，通融办理，而未将嘉庆十三、十六等年以后应加增盘费银二千二百四十九两之处，据实奏请增估。部臣又以闽省本系有余省分，不准逾额多支，屡驳删减。遂致台澎各营，嘉庆十六、十八、二十一、二十二等年报销，尚未奉部覆准。嘉庆二十四年至道光十三年报销，亦不能接续办理。即内地各营道光十二年分报销，复经部臣以动用银数过多，恐台湾不敷支放，驳令查照道光十二年通行章程，照例赏银两酌定成数，均匀支放。臣等伏思国家经费有常，各营兵丁赏给红白盘费，本属恩施逾格，自当核实慎重，非特道光十二年以后必应遵照部定章程办理，即道光十一年以前逾额请销之数，亦应遵驳删减，以免冒滥。第近年以来之所以支销逾额，实由加增盘费，未请增估。均匀支放章程，闽省于道光十二年二月二十四日奉到。于未经奉文之先，早已按照原额赏给，势难按名追回。而后此请赏之兵，又未便两岐，不得不仍照旧支给。此系当年实在情形。臣等综计各年盈绌数目，内嘉庆十七、十九、二十、二十三、二十四、道光元、三、四、五、七、八、九、十、十一等年，每年各有盈余，共计存剩银一十二万三千八百九十七两一钱，内除入于道光三、六、七等年春秋拨册内入拨银三万五千二百二十七两五钱外，实存剩银八万八千六百六十九两六钱。又嘉庆十六、十八、二十一、二十二等年不敷银三千一百十七两五钱，现在奉部驳减。又嘉庆二十五年及道光二、六、十二等年每年亦各支放逾额，共计不敷银一万九千二百八十一两三钱，尚未报销。统共不敷银二万二千三百九十八两八钱。此时若遵部驳全行删减，即应向通省兵丁，按名按年分别着追。历年既久，裁革事故无可着追之人业已不少。即现在充伍者，皆贫乏兵丁，未必即能呈缴。窃恐徒有饬追之名，而无归补之实。合无仰恳皇上天恩，俯念此项逾额支销银两，委系事出有因，实用实销，并非冒滥，与他省仅有红白而无盘费者不同，请将嘉庆十六、十八、二十一、二十二、二十五、道光二、六、十二等八年红白盘费不敷银二万二千三百九十八两八钱，在于积年存剩银八万八千六百余两之内照数拨补，尚有余剩银六万六千二百余两入拨造报。并请从道光十四年为始，将艋舺营添兵八百七十一名加增盘费银二千二百四十九两，照数增估。惟道光十四、十五两年估饷，早经拨定，无可请增。如蒙俞允，所有十四、十五两年共应增估银四千四百九十八两，请即在于报拨余银内一律拨补。嗣后换防兵丁盘费及本兵白事，仍照向例赏给，其红事与家属白事赏项，遵照酌定成数均匀支放，有余则报部入拨，不敷则不准开销等语。

　　臣等伏查臣部例载：福建省绿旗营红白事件，每岁额拨地丁银三万九千三十一两六钱备赏，如有余剩，入册报拨，按年核实题销。又台湾换防兵丁，往回各赏盘费各等语。又于道光十一年，臣部议覆荆州将军奏请添拨红白赏项案内，议令嗣后各省兵丁，每年红白事件，即照例赏银两酌定成数，均匀支放，总不得于额外再请添拨等因，奉旨依议，钦此，经臣部行文闽浙总督遵照在案。嗣据闽浙总督题销历年红白赏项案内，嘉庆十六年多支银二千四百七十九两，十八年多支银三十八两，二十一年多支银三百四两，二十二年多支银二百九十六两五钱，请在历年存剩入拨银内动拨，节经臣部查系逾额多支，行令照数删除。其道光十二年该省题报内地各营兵丁红白赏盘费等项共享银三万八千四百四十余两，余剩银五百八十余两，俟台湾各营造册题报后核明办理，复经臣部查余剩银仅止五百八十余两，恐不敷台湾兵丁之用，驳令该督通盘筹划，均匀办理，题覆到日再行核销各在案。兹据该督奏称，闽省兵丁红白事件及台湾换防兵丁往回盘费，每年实估银三万九千三十一两六钱，系属有余省分，本可不致逾额支销。惟派防台湾兵丁，核计道里远近，按名赏给盘费银自二两至一两不等，若皆歇班之年，原属有余，一遇换防之年，即形短绌。推原其故，皆由台湾北路淡水营改为艋舺营案内，从嘉庆十三、十六两年为始，在于内地水陆各营添拨戍台兵丁八百七十一名，此往彼来，照例计算，应加增盘费银二千二百四十九两，当时漏未增估，以致嘉庆十六、十八、二十一、二十二等年，计不敷银三千一百十七两五钱，现在奉部驳减；又嘉庆二十五及道光二、六、十二等年，亦各支放逾额计不敷银一万九千二百八十一两三钱，尚未题销。统共不敷银二万二千三百九十八两八钱，若全行删减，势难向通省兵丁按名按年分别着追，请将不敷银二万二千三百九十八两八钱在于积年存剩银内照数拨补，尚余银六万六千二百余两入拨造报。并请从道光十四年为始，将改设艋舺营添兵八百七十一名加增盘费银二千二百四十九两，照数增估。其十四、十五两年应增估银四千四百九十八两，即在于报拨余银内一律拨补等语。查闽省红白赏银，向于冬拨案内照例估拨。除兵丁红白赏赉及班兵盘费动用外，历年均有余剩，入拨充饷。嘉庆十二年系换班年分，该省报销案内存剩银七千一百余两。即以嘉庆十三年后艋舺营添设防兵，应增盘费银二千二百四十余两，核算尚可余剩银四千八百余两。嘉庆十九年系换班年分，已在艋舺营添设防兵之后，该省报销案内亦有存剩银四百九十余两。是该省红白赏项，果能核实办理，原无不敷。况道光十二年，兵部会议各省兵丁每百名裁减二名案内，据该督覆奏闽省裁撤步守兵八百余名，赏项银两尤应多有余剩。且查臣部道光十一年议覆荆州将军奏添红白赏银案内，奉令各省于定额内均匀支放，不得额外请添；即使该省换防之年，偶遇兵丁红白事件较多，除于额定银数内给发盘费外，其余银两均匀散放，何致尚有不敷？相应请旨，饬令该督将该省红白赏银于兵丁歇班之年，按照定例给发，余剩银两入拨充饷。如遇换班之年，除换班兵丁盘费应照例支给外，红白事件较少，仍照定例给与，余银入拨。倘红白事件较多，即遵照奏定章程，均匀支放。惟台湾远隔重洋，势难与内地兵丁统行核算，自应按照兵丁名数，于额估红白银内划出银两若干，作为台湾定额，另贮候领，毋得仍似从前之先尽内地动用，致台湾兵丁不免向隅。其划拨银数，应令该督自行查明，酌定报部立案。所有该督奏请红白赏银案内，自道光十四年为始，每年增估盘费银二千二百四十九两，并将十四、十五两年应增估银四千四百九十八两于报拨余剩银内拨补之处，应毋庸议。至原奏内称嘉庆十六等年至道光十二年统共逾额多支银二万二千三百余两，实因此数年内兵丁事故过多，且在未经臣部奏定章程之先，各兵请领银两，不得不照例支给，此时若全行删减，势难向通省兵丁按名按年分别着追，请在于积年存剩银内照数拨补之处，尚属实在情形，应如所奏办理。此外尚有积年存剩银六万六千二百余两，并令该督转饬速行全数造入季拨册内，报部拨用，并将嘉庆二十四年以后历年动用红白赏项及班兵盘费银两迅即造具清册，报部核销，毋再藉词延宕。所有臣等核议覆奏缘由，理合恭折具奏，伏乞皇上圣鉴。谨奏。

　　道光十五年十月二十一日具奏，本日奉旨：依议，钦此。

　　——录自明清史料戊编第十本九七五～九七七页。

　　五一、工部「为内阁抄闽浙总督锺祥奏」移会

　　工部为移会事：营缮司案呈，内阁抄出闽浙总督锺奏台湾添建参游衙署演武厅一折，除抄送兵部办理外，相应移会可也。须至移会者。右移会稽察房。道光十七年十一月日，郎中张。

