<!-- { "loadSidebar": true } -->
　　准兵部咨该本部题看得臣前所陈系干边计除上防姑俟再议外其次防合就议拟恭候命下将戚继光仍以中军都督府署都督同知总理蓟昌保定练兵事务本部备拟责任请给勅书责令钦遵行事其谭纶所陈分立三大营事宜縁各兵挑选未定听戚继光到彼与谭纶再行详议具奏等因又准兵部咨为戒备紫荆诸闗以固畿辅以伐敌谋事看得蓟昌保定三镇拱衞陵京均为重地但在蓟昌频年修筑设备稍严紫荆倒马诸闗恃有宣大在外未免疎畧合候命下备行总督侍郎谭纶严督廵抚都御史温如璋总兵官李勇速将紫荆倒马龙泉等处躬亲查阅一应防守事宜如火器民兵之曽否整理限文到二十日以里囘奏等因俱题奉钦依备咨到臣臣与戚继光从长计议蓟昌十路之邉延长二千四百余里每岁计乗障列守主客之兵仅足一十余万总督镇廵标下专备防应之兵数止一万五千我以其分彼以其专则守者既病于众寡之弗敌彼攻我东又声我西则援者又牵于彼此之兼顾先年屡屡失事弊皆坐此惟有总督杨博动获万全事实难继此臣所以议欲练兵三万列为三营遇大举深入则合力倂攻即分道并进亦随处有备庻几摆守之卒因援众而气自张应援之兵以守定而战益力窃谓御敌之防殆莫有过于此者顾臣甫自南来未闲邉务建议仓皇有昧周览徒知保镇之外峙强藩内阨重险可幸无事而不虑敌情之狡猾无常潜萌窥窃遂议于大名井陉二兵备道挑取民兵一枝及调取真定游击民兵一枝不免顾此失彼甚非长防此兵部所以预有备紫荆固畿辅伐敌谋之议而复臣练兵分营之疏又欲听臣与戚继光详议具奏深忧熟虑匪夷所思苐以臣之愚谓此兵三万练之必不可已念各边入衞之兵行且议罢无复可练之理幅里入衞之兵亦有放班旧规其人复无固志臣因查得先年兵部尚书杨博因总督尚书许纶建议遂于十路各设游兵一枝盖取战守相资之议法至善矣乃今游兵亦入摆守是徒知以守为守之易行而不知以战为守之为固遂使初意浸失后患相寻佥谓为今之计莫若于原设游兵十枝之中除振武遵化二枝已经议取外合再取石匣建昌永平游兵三枝内以遵化永平营二枝合廵抚标兵一枝定为遵化一营以建昌营一枝合镇守总兵标兵二枝定为三屯一营以振武石匣二营合臣标兵二枝定为密云一营在遵化者听廵抚都御史刘应节就近提督永平兵备佥事王之弼监督游击尚智闫缙杨腾各统领严加训练在三屯者听镇守总兵郭琥提督蓟州兵备参政罗瑶监督游击何宗禹戴纶坐营官程燮各统领严加训练在密云者听练兵都督戚继光总理密云兵备副使张学顔监督参将董一元蔡勋游击李如槚王旌各统领严加训练其遵化三屯二营仍听都督同知戚继光徃来总理戚继光既出则密云一营臣自任之其训练节制之法三营皆总出臣手不得矛盾同异当春秋两防之时各查照先议移至近边要地屯劄如遇永平一区有警则遵化一营首先迎敌三屯一营出二哨应之密云一营出一哨应之蓟州一区有警则三屯一营首先迎敌遵化一营出二哨应之密云一营出一哨应之密云一区有警则石匣一营首先迎敌三屯一营出二哨应之遵化一营出一哨应之余在本地防守其迎敌应援之兵务各据墙以战御之边外为上防万一一面失守致或溃入则尽合三营之兵并力奋击内有观望后至及临阵不用命者都指挥以下听臣遵照勅谕即以军法从事参游而上参拏处治如此庻事有责成兵得实用不徒可为目前御敌之资且足为他日罢调入衞张本但各路之卒补练未效摆守之兵视旧顿减一万四千有竒十路参将提调之官又不免以单薄为辞臣复查得先年通州有旧游兵二枝每枝三千人在于本镇防守后因设立游兵改入京营操备今闻旧游兵在京营者尚存一千三百五十九人新游兵在京营者尚存一千六百七十四人合之可得三千三十三人更于京营请发京军二千名徃居庸闗防守代出大水谷游击高迁所部官军一千五百员名囘守信地更闻真保等处安挿防人空役颇多挑选可得二千人又山东沂州把总戚继美统有民兵一千二百名每年于县屯住听淮阳廵抚调发防倭今海波已静计可调之以来合之得兵八千二百人分发各路摆守以补前取游兵五枝之半如真保诸军二千难以取盈或沂州民兵不可必得合于通州参将胡进营内摘取一千补足其数其近议保镇见在之兵皆罢弗调此则既于东镇有禆亦于西陲无患两利俱全庻几近之但或者则谓臣前者方议取兵于井大取兵于真保今井大真保既不可收又议取之于东营取之于通州取之于山东若是乎其不惮烦曷不姑仍旧贯之为便是徒知旧贯之当仍不宜为是之纷纷而不知覆辙之当鉴不可复然而泄泄因复思蓟镇之事必欲破治标之议以杜其増兵之扰其必为探本之图以重其补练之责乎何则补练主兵将以罢调客兵也今行之已逾十年主兵竟不能充客兵终不可罢岂天下之事真有不可为哉任之未专行之未实也今臣前所陈亦渐练之云耳窃谓补军之事在闗之东亦宜责之臣与练兵都督戚继光使得专任其事勿复以廵按廵闗搀与其间俟三年补练有成然后请特差官阅视中间须补得主兵二枝即罢调客兵一枝补得主兵一万即罢调客兵五千务事从其渐要之以久将见责任既专功效自着比之频年补练迄无成绩不可同日而语矣至于渤海以西臣与戚继光力量尚难兼举合无仍听廵闗御史或专责之镇廵分任独理每及一年各以补练事绩具奏是亦综核名实之一道矣茍不此之图而惟终日以罢调客兵为言是犹画饼充饥胡可得哉夫方议处挑选之事而又及补练之説盖臣缪膺总督之寄则既有补练之责而幸戚继光之才又足以办此故不识忌讳冒昧以闻伏望勅下该部再加看详如所议事体俱果相应作速拟议上请俯赐允行其补练主兵一节仍乞专勅一道付总理都督戚继光以便钦遵行事如此不惟臣下获尽其犬马之愚自是可以祛虚文而收实效邉事少有裨矣
　　照例设立中军坐营官以便教练疏【六月十一日题】
　　据总理都督同知戚继光呈称叨承新命总理蓟昌保定练兵事务敢不誓竭犬马勉图报称但地广兵众庻务纷拏事体重大必得坐营中军等官分任干理庻克有济窃念先任福浙镇守标下设有坐营都司一员把总二员以今较比责任尤重创始之际干济更艰似难拘以北方总兵事例且秋防期廹势若然眉务贵得人乃无误事查得见在军门听用原任守备今闲住杨秉中原无重情惩艾亦久方今破格用人而本官资格亦颇相应合无将杨秉中特为题请量陞署都指挥职衘管理本职中军事务其坐营把总等官合设二员但见无相应官员乞先将海宁衞带衘都指挥同知陈文治改用其一员查有堪用材官另行呈请等因到臣臣看得原议练兵三万在戚继光统驭之素尚若未尽其才但官以总理为名则十路战守之兵皆得次第整理况大将之体重在发纵分任佐理贵在得人据情照例设立中军坐营等官诚于事不可缓及查举听用原任守备杨秉中堪为中军官海宁衞都指挥同知陈文治堪为坐营伏乞勅下该部详覆施行庻参佐有人大将自然整暇而军政可毕举矣
　　比例改拟坐营添设守备以便战守疏【隆庆二年六月十一日题】
　　据蓟州兵备罗瑶呈据蓟镇总兵官郭琥开称标下原有坐营官一员专住三屯营操练兵马承行军中一应戎政闗防门禁盘诘奸细缉捕盗贼保防仓场衞守城池至于有警出征虽有中军官一员随营干理然其职任微末难以行事若令坐营官随征则遗下城池仓场乏人管理况总兵乃一镇表率节制大小将领必得钦依坐营都司传布号令庻彼此协谋合无题请比照宣大山陜各镇事例将中军官裁革就以见任坐营官程爕责之料理兵马相随出征其防守城池等事另设守备一员专管等因到臣臣防同廵抚都御史刘应节议照总兵之官荷九重分阃之寄握一面专征之权出则折冲御侮入则秣马厉兵其任至重其事甚繁故必设之标兵以严其出奇制胜之备而又必立之坐营以司其分任佐理之责非徒然也乃今总兵官郭琥标下以坐营之官兼城守之责随军则城池为虚居守则军事莫寄至令自辟中军干办戎务常时既鲜克自爱临事又靡所责成徒使备员无济实用所据比例宣大各镇专设坐营官程爕充之事而于三屯营另设守备官一员防守城池管理地方一节虽曰官事不摄实于军计有禆伏望勅下该部再加看详如果相应议拟具请早赐施行庻大将之分任得人而地方之防守多頼矣
　　分布兵马以慎秋防疏【六月十六日题】
　　照得御边之道曰战与守而蓟镇之守则视战为尤急防边之时在春与秋而秋日之防则视春为更重故当春防稍缓之时则必修台扼险以为守而战在其中于秋高风劲之日则宜厉兵秣马以待战而守在其中今照夏季垂尽秋序将临且氊裘在迩先事当备今我春防台工业已告竣所据防秋事宜相应及时整理内除保定紫荆等闗节年旧规俱听该镇抚臣径自分布具奏辽东一镇三面濒边四时皆备不必再行分布外臣谨督同整饬蓟州等处边备兼廵抚顺天等府地方都察院右佥都御史刘应节及镇守总兵兵备等官戚继光杨四畏宋守约等逐一查将蓟昌二镇一十四路主客官军较其地之冲缓定以兵之强弱多寡通融酌处悉心分布其主兵与客兵见在者责令各该将领严加训练客兵与班军未至者臣即差人督催俱限以七月初旬赴边照依前议分认信地且操且守臣与镇廵协守标下之兵各照原议遇警相机防应各路应援之兵遇有调发务遵钦依期限不许观望逗遛宣镇辽东保定入援之兵临期仍要不候调遣星驰入援及议将本年秋防台工在主兵与入衞客兵通行停止专以待战班军量以一分修台二分操守今仍将见完敌台每台定以百总一名五台定以把总一员十台定以千总一员各増给军火器械派定主客官兵各五十名无台之邉仍照旧规摆守在常时则责成各千把百总分投训练于临敌则奋力拒战庻几声势相聨臂指相使真有如常山之蛇击首则尾应击尾则首应击中则首尾俱应务期事事有备处处无虞若果上下同心文武一德毋事虚文毋习旧套则胜算定于未战之前而边患不足虞矣但恐庸懦狡狯之习尚未尽除交结欺罔之徒犹得以售其推奸避事之诈致使实心任事之臣志不得伸战胜守固之防弃而不用则其胜负之机尚有非臣之愚能逆覩者伏望皇上勅下兵部将臣分布事宜再加详议题请行臣转行遵照各镇入衞各省班军及宣辽保定入援之兵旧该兵部有行者仍从兵部通行催督内有文武吏士不务实心干理专沿旧习致误事机者听臣先期参奏从重处治如此则事豫而战守可图法严而人心知畏邉疆真有頼矣
　　计开
　　一蓟昌二镇地方西自镇邉城挂枝庵起东至石门寨山海闗止延长二千一十七里查照节年旧规并新设松棚谷台头营山海闗及又以曹家寨自为一路共分为十四路今将分布过主客官兵并守援信地开列于后
　　一总督侍郎臣谭纶驻劄密云廵抚都御史刘应节驻劄遵化当秋防之日各徃来督理一十四路军务遇警各随营调度
　　一昌平镇三路邉长四百六十里俱属总兵官杨四畏镇守兵备佥事宋守约整饬地方
