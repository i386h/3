<!-- { "loadSidebar": true } -->
　　准工部咨虞衡清吏司案呈奉本部送准兵部咨该兵科都给事中张卤等题前事开称查得蓟镇各边军器额有军三民七银两打造应用本部旧无解银自造之例脱有警急临期奏讨军火器械破格给发今该兵部咨开练兵营军器要行照数解银赴彼自造为照前营系是新设原无军器银两比与各边事体不同相应行查三大营操练军兵是否原额蓟镇挑选人数或系别处召募充补共数若干合用盔甲军火器械若干明白开送过部以慿酌议题覆等因备咨前来案照先为恳乞圣明早定庙谟以图安攘事该臣题议以军门镇巡标下标游二兵及于十路稍缓防应兵内抽取合三万人列为三营每营各分为三军请以神机营副将戚继光前来总理训练专备截杀又于浙江选取鸟铳手三千名以为冲锋破敌之用合用战车军火器械盔甲等项听臣与廵抚都御史刘应节另议题请等因题该兵部覆议三大营事宜缘各兵挑选未定听戚继光到彼与谭纶再行详议具奏本部备咨浙江廵抚赵孔昭不拘宁绍等处但系曾充兵役善放鸟铳者召募三千名给与见成鸟铳前来防秋等因题奉钦依备咨钦遵在巻寻该都督戚继光到镇领事臣与本官计议三万训练之兵必不可已为今之计莫若于原设游兵十枝之中除振武遵化二枝已经议取外合再取石匣建昌永平游兵三枝内以遵化永平营二枝合巡抚标兵一枝定为遵化一营以建昌营一枝合镇守总兵标兵二枝定为三屯一营以振武石匣二营合臣标兵二枝定为宻云一营俱听都督戚继光徃来总理训练等因已经具题去后续准兵部咨该吏部等衙门议覆兵科都给事中张卤题称兵部右侍郎冀【阙】至自宣大都督戚继光至自闽越观其所带军中素用什物率多鋭利精坚一可当百问其所以乃曰皆其家丁自造以供实用者至于公家造作不惟铁刃不纲筋胶不固抑且式様不合军中用之不过以为观望之具夫公家嵗出数钜万之资以造供军器乃使军自为备其费徒委谿壑此器械之未责实效也合将练兵营军器照数估发价值彼中自造免致虚费等因题奉钦依钦遵备咨到臣先是臣于受命之初即常反覆思惟控制之防果能御之塞上则当先以火器为主而各路见火器虽不甚精亦差足用至于或溃墙而入则决非车战不可盖惟车乃可以止其冲突之势亦必有迅疾火器以破其坚厚之甲又必有利刃粗挺以乘其奔北之敝乃为计之得也若徒有犀利之器非车则无所于施虽谓之虚器可也徒有战车而不辅之以犀利之器则其车不能自存虽谓之虚车可也是车与器盖相依为用而言御敌之防莫加焉古人以车战之善得志沙漠者固不可胜数然其详不可得闻已惟先朝大学士李贤尝有车战之议载在皇明经济録者其言实凿凿可行臣初固未祖其説比以臣与都督戚继光俞大猷三人所制之车取其説参之若与之先后合辙惜其立论之时尚未知有佛郎机鸟嘴铳之利耳臣因与总理练兵都督戚继光熟计练兵三万合用战车七百辆将图与敌开阵决战其火药铳炮备之必多乃可持乆至于盔甲刀枪团牌棍棒之亦湏色色全具方于临事有济及查各营见在军火器械率徒为观美无益实用且内多朽坏仅充名数臣虽权行动支宻云县库贮民兵银两以臣带来浙匠委官督造鸟铳一千架战车三十辆然鸟铳仅备目前训练之用战车仅堪分发为式至于大造自非仰给工部不可防该总理都督戚继光备开合用各项军器数目前来行据宻云兵备副使张学顔呈开估计得战车七百辆每辆工料银一十七两三钱九分二厘五毫通共该银一万二千一百七十四两七钱五分车内合用喷筒八千四百把该工料银一千一百三十三两四钱九分六厘火箭一十四万枝连盛箭蓆桶一千四百个共工料银四千五百三十三两一钱三分鸟嘴铳二千八百把每把工料银一两三钱五分共工料银三千七百八十两鸟铳药二万八千斤连盛药磁瓶二千八百个该工料银一千五百五十两八分铅子一万四千斤连盛铅子桶七百个共工料银一千一百五十五两绵纱火防该二万八十条计重七千斤连盛贮木桶二百三十四个共工料银五百七十一两七钱大铁铳二百三十四门并锤送等项共工料银三百二十九两九钱八分六厘八毫粗火药二千八百八十斤连盛药磁瓶二百八十八筒共工料银七百六十两八钱四分八厘大铅子二千一百八个该工料银一百六十八两四钱八分铜佛郎机一千四百架毎架提铳九门该一万二千六百门并铁锤铁送剪刀各一千四百件药匙八千八百件共工料银二万六千八百八十六两六钱六分大铅弹一十五万一千二百个该工料银三千四百二两车正队长攅竹旗杆一千四百根该工料银一百三十七两二钱团牌一千四百面该工料银五百九两牌手腰刀一千四百把该工料银一千四百五十七两四钱长刀一千四百把该工料银一千六百五十六两二钱镋义一千四百把该工料银五百六十七两白棍一千四百根该工料银三十七两八钱弓箭一千六百二十副每副弓一张一条箭三十枝撒袋一副共工料银一千六百二十两箭手腰刀一千六百二十把该工料银一千六百八十六两四钱二分夹刀棍一千六百二十根该工料银四百五两大棒一千六百二十根该工料银四十三两七钱四分以上共工料银五万一千七百九十一两一钱四分八毫连前造车工料一并该银六万三千九百六十五两八钱九分八毫造册呈详到臣具题间今准前因除将估计备细工料数目开送工部外该臣防得所练之兵惟浙江鸟铳手三千名系属新募之数其见在三万俱是本镇标游之兵但既责之以敢战则必事与之求全若谓以本镇之兵即用其见成之器是朽戈钝斧既不能以杀人又或以虺隤之马而当其奔突之骑则彼强此弱乃适所以取败是造战车利器械固练兵御敌第一义也所据该道估到军火器械与战车工料之数委属臣与戚继光等参伍总核并无冐破但工程浩大人匠寡少况毎事必欲求精似非仓卒可办及照新募浙江铳手三千俱应给与盔甲通合题请勅下该部再加查看将数内铜佛郎机铁鸟嘴铳腰刀盔甲大小各様铅弹取诸库贮造成照各斤两数目运发宻云县库收贮听候给发应用仍于原佑价银内扣除免给其战车并火器等项应制造者扣该工料银二万五千四百六十四两九钱三分八毫照数支给解发宻云兵备道副使张学顔公同总理练兵都督戚继光委官督匠买料依式打造其战车容臣防同巡抚都御史刘应节给价发式行令各兵备道量所属州县大小分投买料制造是皆以备将来练兵决战之用者至于本年各兵防秋所需姑以其见在器械严行整理应用候各新造器械次第报完陆续换给事完之日仍行该道将用过银数备造清册径呈该部查考如此庶工料易集器用皆精战守均有頼矣
　　比例请讨行粮料草以便克敌防
　　据整饬蓟州等处兵备山西布政司右叅政兼按察司佥事罗瑶呈该臣批据蓟镇总兵官郭琥呈讨标下兵马行粮料草縁由防批该镇标兵马匹共数若干既均名曰标兵缘何行粮料草攴给不同仰蓟州道从实议报以慿具题施行遵依查得郭总兵标下设有标兵一枝三屯营设有游兵一枝俱入本镇标下合营操练实在官军共六千一百六十四员名内原准全支行粮料草官军家丁寗潮等三千七十四员名正防马二千九百七十七匹近奉军门批准半支行粮草料旗牌官侯三锡等二十四员马二十四匹全不支行粮草料官军王宗儒等三千六十六员名马二千一百八十三匹为照该镇标游军马原为东西应援而设冲锋破敌实专頼之遇警调遣则各照兵马数目起行日期填单支给自有定规无容再议外及寻常操练有原准全支者有近准半支者又有全不支者盖缘蓟镇沿边各提调下主兵事准每月各支月粮一石春冬六个月支给料豆春三个月仍给草束名为月粮月草月料若遇调遣得攴行粮及全支料草其月料月草扣除不支今该镇标兵多系调到燕石马太四路尖儿手故得照调出事例日攴行粮料草其游兵系原设主兵止攴月粮料草行粮料草例不准攴但今主兵逃亡数多俱以远处军丁勾补既无地土又鲜幇丁且既与标兵一体操练均听调发劳苦则同而马匹止攴料六月攴草三月行粮通不得攴飬赡独异原情据理委属未均况蓟镇闗系较之别镇不同当春秋撤防之后全頼前项兵马以为折冲别镇自难援以为例合无俯念早为题请将两营军马行粮料草一体攴给庶马腾士嬉战守有頼等因呈详到臣据此簿查得据蓟镇总兵官郭琥呈称阅得三屯营官兵军人各精壮但马多瘦弱据军人邓秀等告称所有马匹止是春冬六个月攴给料豆春三个月乃给草束每马一匹虽一月攴料九斗止折银二钱二分时价仅买豆二斗四升止勾八日餧用其余日期并夏秋六个月料豆九个月草束全无且各役俱系山海抚宁丰润玉田香河等卫之军相离三屯三五百里只身应役别无生理虽攴月粮不能糊口欲飬马匹实难攴持乞要比照标兵事例准给行粮料草以便餧饲马匹等缘由备呈到臣据经批仰该道议报去后今据前因为照镇守总兵官郭琥设有标游二兵专备应援截杀标兵选之各路所以人马得支行粮料草游兵系在本营所以人马止支月粮料草今据议称游兵之与标兵操练调发劳苦则同人马粮料飬赡则异欲要将行粮料草一体攴给一节据例实为有碍原情似亦相应但臣近议于密云遵化三屯共练兵三万专【缺】　　所练之兵其在宻云即有振武逰兵【缺】　　是主兵其在遵化即有遵化游兵三千【缺】　　　若此议一行异日不免援以为例事实难继第兵既从实练比之修守劳逸百倍不同若不稍加优异不惟人情弗堪马亦驯致疲损惜小费而妨大计诚不可不亟为之处也臣愚伏乞勑下该部再加看详将镇守总兵官郭琥标下游兵营内马匹俱与全攴草料其官军除调发之日照例得支行粮外居常操练准与半攴行粮如此庶于主客有辨明例犹存贫军稍得所济无弗敢为厚薄弗均之叹矣














　　谭襄敏奏议巻七
<史部,诏令奏议类,奏议之属,谭襄敏奏议>
　　钦定四库全书
　　谭襄敏奏议卷八
　　明　谭纶　撰
　　防秋事竣谅功举刺疏【隆庆三年十二月望日题】
