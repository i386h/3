<!-- { "loadSidebar": true } -->
　　臣惟振积弱之势者则必有通变之权而急救时之务者亦宜为先事之备何则北边之为中国患其来已逺其势甚强而我备御之防率因循茍且年甚一年故臣尝谓北边诸部惟不来与来不深入深入不乆住则已若来而深入深入而久住孰能御且驱之御之不能固为已然之事驱之无术又为必至之忧此皆在我相习为积弱之渐故彼因得以成其积威之势若及今而不大为之处而复牵制于寻常之见惑于道傍之言臣恐不惟中国坐受其弊而将来事变殆有未可知者臣请畧言之今之谈御敌之防者其意莫重于摆边尤莫急于设险臣亦谓先处战地以逸待劳设险之説诚善矣然专言设险而不言守险则其始也徒罢其力于修砌铲削之劳而其继也委而去之亦无救于成败之事是险果可尽恃乎至于摆边之説则又可叹之甚者臣尝即蓟昌十区之地而熟计之东西相距二千余里闗营城寨三百余处见在主客官军不满十万而老弱半之又分莅于总副参游守备提调多官之手散布于二千余里之间大率画地三丈五丈七丈而守一军而敌动以十余万众攻我一面即有预定防应之兵大率又以一兵而当数十百众是众寡已弗敌矣况彼故精悍又多选锋大举深入必先自休息同欲共奋而我军方苦于饥寒疲于力作困于诛求以其孱弱之人当彼精鋭之气是强弱甚逺也彼闲骑射马复调良且多而我兵素习株守未尝勒战马更疲瘦不堪鞭防是利钝又悬殊矣如是而欲我武之维扬彼势之弗张不待智者而知其不能也故徃年给事中吴时来有见于此遂请下部议将臣与总兵官戚继光行取赴京住劄昌平训练三万燕赵之士委以地方之寄俟其三年有成责之游兵破敌信如所言诚亦转弱为强之机攘外安内之防比臣至京师陛下又复以臣总督蓟辽等处军务钦奉勅谕仍不妨练兵原务若以臣之才有可兼举者而臣实不能也然臣亦尝试思之游兵破敌之议其利有六而其难有四臣请为陛下陈之即今北部之气骄盈已极塞上吏士怯懦成习矣陛下诚能毅然断之于上公卿大夫士翕然承之于下破除因袭之弊和协力为安攘之图如给事中吴时来议慎择忠智之臣假以便宜之任训练游兵一枝益以蓟镇主兵乗彼之骄因我之弱或当其内侵或出其不意以我素练兵车出为堂堂之阵正正之旗与决一战必可得志于彼使大有创惩如此则不惟既练之兵勇气百倍且使九边之兵尽知奋励京营之兵亦受约束不出数年之间驯复强盛之旧利之一也今日司计所苦在于军饷不足邉军所苦在于饷给不时推求其故以屯盐之法壊耳屯盐之法与兵相因其所急不在于腹里而在于边陲我兵既强则彼不敢南向而生心彼不生心则不徒内边之屯政可修即大边二边既失之堡可以尽复且耕且守之説可以渐讲盐商得上本色盐政可复旧规内帑之发可以渐减四方民力因之少纾利之二也九边之兵既强入衞之众可免所省行粮即可以支募兵三分之一利之三也边民之陷没敌营因而为用即在板升一处且三万人东自辽蓟西至陜西又不知其几矣我武既奋边境就安则其思归之念自切招徕之计可施收之为兵行伍益实用之谋敌机智益神利之四也藩篱既固堂陛尊严潜消乗间窃发之念利之五也冗兵冗员自此可革冗费可裁利之六也而臣固复以为难者盖彼之大举动以一二十万而吾即用车战之法以三五万人当之已属太寡若复欲减省势必不能且此游兵三万之众又决非见在行伍可求其势不得不从召募召募之兵与尺籍军异尺籍之军世受国恩无问老少强弱皆有常饩且老疾有例纪録有粮夏布冬花优恤备至其月食粮一石调遣更支行粮四斗五升马军又得闗支草料为之幇贴已足称事召募之兵非强壮不得入选既无素养之恩有疾輙便汰去又无常食之惠既为车战即不给马自非酌拟尺籍人马之食而稍优之如北方民兵然则人必不乐从即以三万人计之每月人给银一两五钱岁该费银五十四万中间即有四五千人可以取诸各处行伍抽之民壮自有本等工食所欲増给不多省减之数亦仅可充校阅犒赏鼓舞之资而战车盔甲军火器械调发行粮不在此数即今帑藏空虚司农告匮大众一集张口待哺时不可缺是一难也燕赵之士虽多慷慨可使有勇知方然迩年以来使之备边畏敌如虎鋭气消尽振之甚难自非召募吴越惯战之士万二千人与之相兼训练事必无成但吴越万二千人自臣与戚继光视之召之可以立至用之可以立效功成之后留之实邉从者且半散之归农亦可立遣必无后患而时方疑其兵之不可以北与虑其后之不可以处致有他虞是尚以臣与戚继光之言为难据其知之弗真如此又安望其任之弗二哉是二难也军旅之事务在威严故书曰威克厥爱允济爱克厥威允罔功又曰用命赏于祖不用命戮于社则孥戮汝夫既戮其身又及其妻子是三代时兵法固如此矣燕赵之人素未着实经练乍见军法不无大骇且练兵之处去京师又近一闻流言便生异议使实心任事尽忠报国之臣既掣其肘又或不得终事不惟尽弃前功抑恐酿成他患是三难也我兵素未尝胜一战胜之彼必不心服驾为报讐之説聚众再举惟我同力合志而再破之则彼有终身之创而我为永逸之图但恐成功之后忌嫉易生因其再举不务戮力更造为飞语中以竒祸下石幸菑无所不至亦羣情所必有者是四难也臣因是又熟思之不如姑就蓟镇见在之兵讲求一镇战守之防内除旧派摆守修邉之兵仍旧责之摆守旧议分布就墙应援之兵其极冲次冲之处则宜就彼训练仍旧责之应援昌平总兵官所属之兵亦宜就彼训练仍旧防守外谓宜将臣标下标兵二枝振武营游兵一枝顺天廵抚标下标兵一枝遵化游兵一枝蓟镇总兵官郭琥标下标兵二枝又听臣于大名井陉二兵备道挑取民兵一枝又调取真定游击下民兵一枝又听臣于真保等府安挿舎内及各路防秋民兵挑选一枝共为十枝每枝务足三千人内数有不足又听臣于十路稍缓防应兵内抽取以足其数合之可得兵三万人列为三营每营各分为三军一营驻之密云一营驻之遵化各用参将二员游击一员统领一营驻之三屯营中军属之总兵郭琥左右二军仍用参将游击各一员统领如法训练专备截杀但兵既分屯易生彼此而权不归一动有窒碍在平日既苦于号令之难齐于临敌又焉能如臂指之相使合应请乞勅下内阁部院科道诸臣再加博议以神机营副将戚继光比照上年总理江广福建军务刘显事理加以总理蓟辽保定等处练兵总兵官职衔前来总理训练之事而以廵抚都御史刘应节专任提调之责而臣实总督之合用战车军火器械盔甲等项听臣与都御史刘应节叧议题请每遇春秋两防之时三营之兵各移至近边要地屯劄在密云营则以密云兵备副使张学顔随营监督在遵化营则以永平兵备佥事王之弼随营监督在三屯营则以蓟州兵备参政罗瑶随营监督而臣与抚臣刘应节都督戚继光则徃来督厉小警则分投截杀大警则合力并攻务各据墙以战御之边外为上防万一一面失守致或溃入亦望皇上少逭罪诛听臣等号召各路兵将与之决一死战务收桑榆之功以赎东隅之罪亦不失为中防若先事既不能御后事复不能战沿袭旧套掩取微功希图塞责臣等罪状实无所逃即当身膏草野又安敢汚陛下三尺法哉其总兵官戚继光仍乞给以勅印旗牌使得便宜行事蓟辽昌平保定等处总副参游等官凡受臣节制者并受戚继光节制戚继光仍受臣节制凡戚继光有所施行府州县官而下不得阻挠违者听臣参奏处治如此则阃外之权既专将军之令自肃积弱可振殊效可臻北边不足平矣再照御敌之防必以其所长攻其所短今中国长技为敌所甚畏者无如火器而火器之利则又莫有过于鸟嘴铳者臣当莅镇之初即驰入教场防视军器见各军所持火器虽多率自名为快鎗其长仅仅一尺又制造弗精防放无法问其所谓鸟铳手每一营三千人中仅得一十八人又皆浙产细求其故咸谓北人不能习此寻于武库搜得敝壊不堪鸟铳数十百架盖皆前此当事者强人习学不成不但伤损其铳又因逼逃其军遂弃之不讲以甚利之器置之无用之地真可惜哉今欲练战兵三万必得鸟铳手三千人以为冲锋破敌之用此去防秋期廹必欲取边人勒习非迟之一年不可而北方所制鸟铳亦又不如南方之精伏望圣慈俯念边备之弛边臣之苦勅下兵部责令戚继光就近列欵呈部题奉钦依差一司属官员前去防同浙江廵抚赵孔昭不拘宁绍温台金衢等处地方但系先年防充兵役善放鸟铳者召募三千人各给与见成鸟铳及安家路费银五两仍听戚继光呈举旧日偏裨六人责令分投统领前来以济燃眉之急在途仍通行所在府分计程给与行粮米日一升五合仍应付船只其牵缆人夫即以各兵为之免致沿途骚扰到镇工食日各给银五分初至仍各给衣鞋银一两俱请勅下该部议于太仆寺马价银内动支觧发密云兵备道收贮按月支给务以三年为期俟边军训练已成然后遣发归农间有愿留者听夫当臣初训练镇兵之时窃谓粮不加増兵不别募于补偏救敝之中求循名责实之效事之便利莫有过于此者末复有此三千鸟铳手之请诚事属艰危万非得已伏望皇上鉴臣愚忠俯赐允行臣愚幸甚边方幸甚
　　早定庙谟以图安攘疏【隆庆二年六月初六日题】
