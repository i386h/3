<!-- { "loadSidebar": true } -->
　　议处贤能兵备官员以重至要极敝边方疏
　　照得四川行都司所辖建昌等六衞地方西接土番南连滇徼距省防千五百为巴蜀极边要地加以蛮众跳梁土官桀鷔纨袴不知奉法武备渐以废弛纲纪陵夷冠裳倒置可谓大坏极敝非一朝夕之故矣迩自整饬建昌兵备副使叶应干莅任以来鋭意振作百废具举盖缘本官有氷蘖之操足折其骄慢之态有竒杰之才克胜其盘错之任有忠义之气可动其本心之良故未期月而法度修明蛮夷率服祸变消弭他弗论论其著者建昌衞土舎安信其人乘土官指挥安忠乏嗣遂招纳叛亡挟分土地肆行刼掠数百里内十余年间军民之众被其荼毒不可胜纪前此任兵备者视其猖獗莫之谁何而副使叶应干于入境之初目击其害即赫然震怒擒防安信及信党数十百人尽剿灭之如探囊取物振落发防用是六衞安堵云南武定鳯继祖者土官瞿氏之孽子也先年在于该府地方聚众坏法拒捕迯入建昌防理州藏匿该省调兵征剿至费饷一十七万竟不能得迄以就抚今又杀总管郑竑戕害宪臣张泽仍拥众走入防理据险为患副使叶应干一得臣檄辄奋然自任召集土汉官兵动以万计转输主客军饷并无匮乏用是军声大振诸苗落胆贼祖伏诛羣党殱悉即一时两省当事之臣羣防毕举而莫不推让应干为首功焉使应干当时稍分彼此或才不足以济之则今日羽翼巳成之继祖焉知其不复如徃年养虎遗患之安信乎此其人所以有禆于边方而能尽忠以报国者也陛下有臣如此岂易得之乃臣近读邸报本官以前江西南昌府知府被劾去官一时闻者莫不骇叹以为臣既失一左臂而边方要地遽坏此长城何建昌六衞军民不造一至于此夫应干之为南昌有无善状臣不能知其被劾事情臣亦未知所指但即其在建昌如此恐应干即欲为两截人物不如是悬絶之甚此臣之所未解也或者以为人才不同譬之于树桃李之花悦人其实可啖至其材不可以屋楩楠梓无桃李之花实而语栋梁者必归焉今应干或者其才不长于牧民而长于治兵与其不宜于幅里而宜于边方与其不善于守常而善于达变与无桃李之花与实而有栋梁之具与是未可知也洪惟我皇上寿考作人天下才贤涵濡于悠久无疆之化彬彬盛矣然求矩度之士于治平无事之日以弼成尧舜之治则举目而是求倜傥于折冲御侮之时以仰赞中兴之业则每难其人以臣观应干者即无恺悌宜民之牧实为缓急有用之才可以仰赞皇上中兴之盛者也乃以二卵而弃干城因寸朽而遗合抱臣甚惜之夫其人本无良而敢于违众以私其所好是谓党邪臣不能也心知其可惜而黙黙不复出一语使忠智之士俛首而去是谓蔽贤臣所惧也故敢冒昧为陛下陈之伏望圣明轸念边方重地人才难得勅下该部再加查访如果臣言不谬大破常格将应干仍留建昌地方整饬边务如此不惟贤才无阨穷之叹而皇上亦可免西顾之忧矣

　　谭襄敏奏议卷四
<史部,诏令奏议类,奏议之属,谭襄敏奏议>
　　钦定四库全书
　　谭襄敏奏议巻五
　　明　谭纶　撰
　　交代疏
　　臣任兵部右侍郎隆庆二年三月十六日伏防圣恩陞臣左侍郎兼都察院右佥都御史总督蓟辽保定等处军务兼理粮饷谨于十七日廷谢臣以军旅重务不敢迟缓于三月二十九日辞朝领勅起程前到顺义县四月初四日与原任总督今回部左侍郎曹邦辅交代任事除将旗牌符验闗防收用外为此具本专差千户张世勲亲赍谨具题知
　　早定庙谟以图安攘疏【隆庆二年四月二十四日题】
