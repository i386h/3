<!-- { "loadSidebar": true } -->
　　准兵部咨该征西将军镇守宁夏地方总兵官左军都督府署都督佥事雷龙题前事该本部看得总兵官雷龙题称宁夏孤悬河外三面受敌蕃族日见猖獗疆场日见骚扰节年挑选游兵入卫蓟镇各路营堡抽拣空虚见今谙达率众迫聚西海河套诸部聨营贺兰诚恐乘虚突入战守无兵乞要将本镇入卫兵马每年每营量减一千或五百在彼选摘土兵一千或五百补入边兵营伍随同将领操练征战一节为照入卫之兵乆为各镇之累人人知之人人能言之然十数年来卒不敢轻撤者以蓟镇土兵未练边患方殷陵京至重不得不借手足以防腹心也据其初议以练主兵为根本以调客兵为权宜今蓟兵之补练迄无成效而卫兵之奔命委属乆疲故宣大二边督抚诸臣纷纷奏乞撤罢而宁夏总兵官雷龙亦有此请揆时度势诚非得已但陜西四镇之中以逺近言则宁夏逺而延绥近以冲缓言则延绥冲而宁夏缓若宁夏先准议撤则延绥诸镇岂肯遽已除今年已经起程无容别议外其来年客兵似应以地方之冲缓为减撤之先后合候命下本部一面移咨陜西三边总督王崇古宁夏廵抚沈应时严督总副防游守操等官将防秋战守事宜一一及时整饬仍多方探谍严加戒备务保无虞一面移咨蓟镇总督谭纶廵抚刘应节总兵官戚继光即将该镇土兵自今为始务要多方召募设法抽补凑足三千之数处给器械用心训练至隆庆四年先将延绥客兵减去一枝每年照此土兵以渐而补练卫兵以渐而减撤如土兵卒难充实聴移文戎政大臣暂将京营战兵挑选二枝统以骁将春秋两防轮畨赴蓟前项练兵减兵事宜或别有窒碍亦聴蓟镇总督镇廵等官查照科道等官节议事理作速从长防议一并奏请定夺仍查照本部等衙门近年防议事宜将各镇见调客兵无事则同各路标兵严加训练遇警则分布信地登墙拒守或应援截杀不得槩拨修边以致坐消鋭气无补边防等因具题奉圣防是这入卫兵马近来委的疲累着蓟镇督抚官即便议处具奏钦此钦遵咨烦查照等因备咨到臣准经通行廵抚兵备衙门防同镇守总兵官从长计议回报及查先为效愚忠条陈末议以仰禆圣治事准兵部咨该刑科右给事中光懋题前事内开看得给事中光懋条陈减客兵一节大率谓宣大蓟镇密迩京畿兵卫之设旧有定额粤自庚戌之役长驱内地薄于陵京当事者调发延固辽左一帯精鋭之兵入防事宁之日即当还旧帅阃之臣每嵗调发率为常例取彼益此难以为常近年西边失事已渐不支欲为经乆之计破积习之弊莫若尽罢逺镇客兵量留三镇旧额之兵严设固守如有不足复清军御史以严勾补查新充军役以实行列无非免逺征以省劳费之意查得先该直廵按王友贤条陈练土著以省入卫大率言入卫之兵在各镇则为手足之伤在蓟镇则为心腹之扰欲要优恤边民以练土著责成各道将部民照册编立保甲俱于边城垜口就近分拨摆守又该吏科给事中郑大经条陈练土著以省冗兵大率谓练边民以储边军欲要通查临边州县居民三丁抽一免其粮差招之为军酌量地方分拨各边防御渐减客兵本部议拟备行蓟镇督抚官从长计处去后又该直廵按御史陈于阶条陈复清军以严勾补欲要查照先年事例量差清军御史数员将垜充军役严行勾解务实原额至于充发之军犯该重刑减死一等不宜纵之以逃严行查解俱令实边该本部议拟除添差清军御史移咨都察院径自议覆外一面先咨该院转行廵关御史将垜充军役查照缺籍严行勾解务实原额至于充发之军如有逃者亦要严查依律拏解以实边伍俱经覆奉钦依通行钦遵外今给事中光懋具题前因与前所陈事理相同合无备行蓟镇督抚官酌议要见延固辽左之兵即今应否罢征宣大蓟镇之兵留守有无相应务要从长防议具奏前来以凭覆请定夺大抵欲减游兵之费无出于召募土著本部一面移咨都察院转行廵按廵关御史将缺籍军人严行清勾务实原额新充军役严加查解仍行总督谭纶廵抚刘应节自今嵗为始招得土兵一千即减调客兵一千务期土兵以渐而多客兵以渐而减方为经乆之策至于山东河南山西北直近镇所在佥民壮照里定数量幇军装行粮等项蓟镇督抚官亦要计处的当于人情事体有无便益一并具奏等因又为摅愚忠袪积弊以少禆国计事该廵按直监察御史房楠题该本部看得御史房楠具题前因大率谓边方之费其弊有三自今以后墙工告竣而劳者可以暂息主兵若练则客兵可以量减备御军逃不必防提止行该道以军法捆打仍扣其后来俸粮以抵支过之数南兵乆客宜遣之使还姑就北兵之已能者教其未能者惟责成督抚竭力区画此数言者本官目击时艰因事建白无非节省财费之意相应议拟合无咨行总督谭纶秋防毕日防行蓟镇抚镇等官备查今嵗两防完过敌台的有若干来年边工应否暂息练过主兵约有几分来年客兵应否暂减其备御军逃不必防提止扣俸粮仍以军法捆打有无相应南兵客乆遣之使还止以北兵之已能者教其所不能者是否可行逐条酌议停妥具由回奏以慿覆议施行等因俱奉钦依备咨前来准经俱行总镇兵备等官查议去后寻该陆续议呈前来非胶柱而鼓瑟即髙逺而难行迄无至当归一之论今该臣防同整饬蓟州等处边备兼廵抚顺天等府地方都察院右佥都御史刘应节议照数年以来言官建白大率皆谓主兵当练客兵当减章数十上盖累千万言至以宪臣专司补练之责十年于此矣今兵部复因给事中光懋与总兵官雷龙所题议欲以隆庆四年为始罢去延绥客兵一枝并以量调民壮以备应援垜抽民丁以实军伍酌罢台工以节兵力以省多费请下臣等熟计行之仰见庙堂之于边事务求庶谋佥同而不欲遥断也臣等当未至蓟镇之先亦恒有言朝廷之于九边盖均重矣奈何调各镇之兵以从事蓟昌至乆而不罢于各镇有征发之劳在蓟昌繁供亿之费甚非计之得也故自受命抵镇之初即鋭然以练兵为已任必欲一振积弱而后已今当事二年讲求区画乃始得其梗概非谓有兵而不练盖欲练而无兵也不然练兵亦非难事即期月而可何至议之十年而卒未覩成効乎臣等谨披沥始末为陛下陈之昔我太祖髙皇帝廓清区夏其幅员之广东渐于海西被流沙视汉唐宋为独盛云故在东则以开平在东北则以大宁在西北则以宣大以固原延绥宁夏为中外大界所在开设重镇屯宿重兵以备战守而又众建亲藩外示弹压内资屏翰备御之周无遗策矣而蓟在当时盖为内边焉所重者居庸紫荆山海三关而已时惟遣廵关御史以董其事而不设镇守继虽设镇守而亦不挂印盖缓之也故额设兵马钱粮不及诸镇之什一后至成祖文皇帝迁大宁都司于保定改封宁王于江西尽举大宁之地而属之乌良哈于时三卫畏威怀徳且以内附为幸无有二心百数十年颇资其藩屏之力然在文皇北伐之时即尝有言灭此余众惟守开平兴和大宁辽东甘肃宁夏则边境可保无事矣如此则文皇何曽一日忘大宁哉但大勲未集而文皇上賔兴和大宁经畧未竟其后敌势渐强三卫渐弱竟至与之连和外虽佯顺于我而阴实与彼为用至嘉靖庚戌而后而蓟遂多事矣防御之计居然与宣大诸镇相埓而利害所关尤为迫盖一墙之越即直逼神京震动陵寝庚戌之事可为殷鉴使当时果能兴问罪三卫之师复大宁一镇之旧则蓟之为蓟犹夫故也不然则迁大宁都司于蓟州尽复其兵马之额不足则如吏科给事中郑一经所陈于沿边州县抽取民丁以补之又不足则从各省募民以实之即不得如宣大三边旧额之盛与三边见今三十万之多但得嘉靖三十八年查过宣大二镇一十八万之众则蓟镇之力盖亦可以自支而何假以入卫为也乃审时度力俱不能矣于是议调列镇列省之兵以入卫焉而又召募各营之兵以为应援非故损彼以益此为冗兵与冗费也盖縁蓟昌二镇原无额设重兵乃为一切权宜之计已近出下策矣今查各路额设之军不满六万而老弱逃亡亦在其数各营召募应援之兵在当时已不能及原议之数今七营见在不满一万四千即使名名皆精数亦止此而况不尽然乎且总督镇廵标兵又强半取给于此此外惟有先后请发京操班军二万与调取保河等卫游兵六枝民兵一枝共有二万实在之数内如民兵一枝尚可练之以战游兵之中挑取三千尚可资之以守余则十不当一者有之百不当一者有之驱之见敌必致败事仅可以供修边之役边台既成之后教之相兼守台而已夫以额设召募之兵数仅止于七万而内地征发之兵又无足恃如此而又不资于十枝入卫之兵与召募南兵则三千四百余里之边将何所恃以为固乎且以入卫之兵言之其初盖十四枝递减至今始十枝耳中如大同二枝延绥宁夏三枝每枝又递减三百合十枝论之其逃亡事故又不下千五百人计实在入卫之兵秪二万七千人耳视旧直三之二且旧皆防其精鋭今□弱相半矣臣等于此盖殚竭心力为之设重险缮利器练车战广召募多方以图之即能转弱为强以寡击众犹恐一时之功不足以为乆安长治之计必欲为乆安长治之计尚欲恳乞陛下大奋干刚复大宁建藩封处三卫絶外交聨络宣辽以为外藩而蓟镇仍深处于内使国家有重关之恃宗社奠磐石之安乃为上策即不能然亦当下之廷议悉心计处俾蓟镇钱粮兵马俱必有画一之规长乆之算如臣等所谓不得如宣大三边旧额之盛与三边见今三十万之多亦当如嘉靖三十八年查照宣大一十八万之众使之或战或守皆不必仰给隣封亦不失为中策乃今以兵马则或聚或散有如奕碁以钱粮则或与或不与殆乞籴已为识者之所深忧而又议论纷然欲尽罢入卫之众不几于慢藏而诲盗乎此臣等所宁肝脑涂地而不敢奉诏也不惟尽罢入卫之兵不敢奉诏即兵部议欲自隆庆四年为始减去延绥入卫官军一枝臣等亦窃以为不可盖蓟昌之地其始分为十区每区派有客兵一枝以备截杀余则摆守而已今若全减客兵一枝则蓟镇既缺一区截杀之兵而各镇且不免相援为例又将何以应之无已合无请乞勅下该部再加查议将延绥宁夏固原入卫兵马五枝内各减丢五百名疋聴臣等以近日各标下新募土著之兵各就近补足其数照旧分区备御如此则庶乎其可也以后年分如果本镇应募有人亦照此例以次逓减但恐畿辅之地人易资生塞上之役事当効死一闻召募响应无人仍乞皇上轸念蓟昌为朝廷第一重镇原无额设兵马聴各镇入卫如故如此则不惟臣等之幸实边疆之幸矣再照入卫兵马原系分畨故有一班在蓟即又整搠一班候代必后班已到乃放前班前班抵家休息未几而后班又望代矣今在蓟镇既减去兵马二千五百在该镇即省调兵马五千亦非小补若更如近年入卫以弱卒羸马仅求充数则于蓟镇为有名无实而在该镇为徒劳无益甚非同舟共瘠之义也伏乞皇上勅下该部并议及之庶几无务多而务精乃不寖失征调初意也臣等又以钱粮言之日前蓟镇仰给户部诚多矣然使在国初之时如果他镇有额设之军则亦有额设之粮其在今日即可因粮以求军何至纷纷以请发为也惟其军粮皆无额设是以军则取办于各镇粮则仰给于户部虽有善者无所用其巧矣今惟即他镇额设之粮与年例所发之数合而计之便可知其大畧也但迩年以来以入卫之兵则日减于前而钱粮则日増于后若有求其説而不得者臣等又有以知其故矣盖前此入卫军民二兵其月粮工食皆取给于该省该镇蓟镇不过支给行粮料草而已且每当两防撤兵率有数月之间故客兵虽多而所费却少至嘉靖四十二年而后因客兵渐减战守乏人复议于总督镇廵标下各増设标兵一枝隆庆元年又议将督抚标兵皆全给行粮是各标兵行月二粮与马疋草料皆从蓟镇全支钱粮嵗増职此之故今既责臣等以补练之事客兵虽减而钱粮则又増矣此则诸臣与本兵思议未及臣等不得不详言之以一解羣疑也但先今既减去入卫兵马一万四千五百人则每嵗连更畨人马共减去一万九千所省沿途数千里之逺二万九千人马两次徃廻计五万八千人马行粮料草之费盖亦系度支之数而嵗免在途倒死马疋亦不止二三千计又孰非府库之财乎是以全体论之増于此即减于彼亦未为不利也以练兵修工言之臣等谬以踈庸仰荷任使诚寝食俱废惟以御侮为务顾事有战守而兵分强弱入卫之兵诚强矣而弱不能战者恒半之土著之兵诚弱矣而强可教者亦三之一臣等取其强而可敎者合标兵练之以待战即其弱而不能战者俾修敌台以待守此阃外之事臣等筹之熟矣窃谓庙廊所宜专任而责成之不宜从中制也自敌台南兵言之敌台所以据地利遏勍敌制驰突处弱兵易摆边之谬为并守之策即韩范复生不能易矣南兵之调非专为教鸟铳也谓边兵为敌之积威所刼而南兵善战又善守可以为北士之倡此皆臣等焦心覃思之所为今敌亦知二者之足畏而顾欲臣等尽变其初説臣等盖不容不腐齿折舌而力为之诤矣伏望陛下俯从至谓欲将山东河南山西北直近镇所在州县佥民壮照里定数量幇军装行粮聴各兵备官督至境上以备应援是或一道但嘉靖辛亥年间尝募兵于此数处百姓为之骚然至今谈及犹疾首蹙额且敌之来去有如风雨传报之事纷至防来难于定执预调其兵至蓟则繁费尤甚于入卫之师聴其驻师本境又恐无济于缓急之事是以臣等未敢轻议仰惟圣明裁察
