<!-- { "loadSidebar": true } -->
　　一兵部议称就近召募精壮与选摘该镇见军事体孰为长便臣等看得选摘该镇见军训练诚为经乆之图策之上也即就近召募土著之兵已落第二义矣但蓟镇各路之军缺额以数万计而边疆绵亘即摆守修工尚称乏人不能不仰资于各镇入卫之军与更戍班军若摘而练之则守边益寡就而练之则戚继光一人之身势难徧歴委之各路守将则适为虚文寘而弗练则积弱终不可起至于召募土著尤属难行盖沿边郡卫土广人稀即耕凿之民朝东暮西转徙不定应募者寡是一难也先年募兵各给安家银伍两始议召募三千者卒不能一千比至逃故輙又勾其亲族补伍遗累颇深至今土人相率以应募为戒谓以五两之银博一永逺之军是二难也塞上军士月食粮一石又有尅剥之苦抚赏之累修边之劳人不乐于应募是三难也臣等于此反覆思之既不可因噎而废食亦不宜胶柱而鼓瑟必有处焉故自练兵言之其説有二一曰选区将区将者各路之主将也使各路主将尽能知兵而练之则随处皆可用之兵臣等从而总其成以合其涣事蔑有不济矣但今蓟昌之将中间曰忠勇曰练达曰清谨固有其人至与语练兵之事则多弗省焉且各有成心自以为是臣等谓宜将各路防游之官俱聴总督镇廵授以练兵之法将各区兵如法训练务求其精内有才识庸暗语之而弗省者与智足知兵而不肯实心训练即练之而弗精者俱容臣等不时论罢即举一人代之举非其人仍治臣等之罪是区将得人兵可使精矣二曰设副将夫练兵之事既专属之戚继光而臣等又议选区将以分任其责矣但蓟镇九路山川险阻台寨棋列即使戚继光徃来偏歴必三月一周更加详阅必半载一周况专一镇之重有两防之务一嵗不能再周亦明矣而九区之将固难必其尽知兵又岂能尽取而易之臣等谓宜以建昌营游击改设协守蓟州东路副总兵一员住劄建昌营分理松棚太平燕河台头营石门寨山海关等处练兵之事而臣应节标下之兵即以属之其人则有统领南兵防将胡守仁可充也以石匣营游击改设协守蓟州西路副总兵一员住劄石匣密云分理马兰墙子岭曹家寨古北口石塘岭等路练兵之事而臣纶标下之兵即以属之其人则有统领南兵防将李超可充也其石匣营见任游击王旌改调别用再照古北口见有加陞副总兵程九思今蓟西既设副总恐与程九思不便行事况程九思素与戚继光亦每事阻挠其与协守不能共济不待事至而后知也臣等思得黄花镇亦属重地相应以副总兵程九思改守黄花镇地方而以黄花镇防将朱绍文调守古北口庶于人情事体两为妥当一曰议班军班军固当练矣但见在班军皆分布于十二路以任夫修守之事近该臣纶臣应节议于各路増筑墩台三千座则半用此軰之力殆无暇于练矣为今之计惟有稍増其数自摆守之外恒余有六千人付之戚继光与彼见在标兵二枝合营训练待此六千既精即发边防守又取六千人练之务在三年之间将数万班军更畨训练尽成精兵而止第此六千之兵别难取盈合无于河南山东京操军内再各请发三千人照例改定春秋班次各用领班都司一员责之挑选统领毎年依期赴臣纶处转发戚继光更畨训练以备战守是一策也但查得河南京操春班官军见在止有一千有竒必须于秋班七千数内改拨二千作为春班乃可足春秋两班之数二曰清查卫军蓟镇边事不振固縁训练之无素亦由营伍之不充而营伍不充又属清查无法照得旧规每年镇廵官将属卫军伍各轮流比较二次其法非不善也但所比者重在本戸正军而余丁则在所略合无以后聴臣应节将比较一事严督蓟州等五兵备道查取各卫所兠底戸口文册逐一清查除见系戍边者外但有逃故尽行清补每季终一次将清出军丁及取当房妻小造册径解臣应节处转送镇守衙门收操专备策应如果本戸正军故絶就在本百戸内照依近例佥取别余补伍不许该管百戸屯田人等隠匿埋没卖富差贫及将流寓之人冐名顶解以致随解随逃无禆实用仍严禁中军官不得需索常例解到军丁加意存恤本卫均徭悉与优免如此则清出一军即得一军之用愈于召募民兵多矣三曰勾补逃军蓟昌二镇各该管营路额设军士逃故数多在本镇所属卫所今议责之镇廵兵备等官为之清补矣至属之他府与在外省分例用造单清勾先将北直八府每府各造一册送臣纶处通行查分发该兵备道严责各府清军官并各该州县掌印正官照册逐名清勾精壮戸丁审取年貌及当房妻小每名仍要尽报本戸下弟侄儿男名数登注军黄册内即将本军连妻解该府清军官复查委果精壮别无顶替情弊每二十名或三十名为一册解臣验发各该营路将官务将各军安插得所亦备边之一防也四曰广召募召募之法虽属难行然亦不可偏废合无容臣应节防同各镇守官查支先年募兵银两每路将官各发三百两二镇守总兵各发六百两聴令广行召募土著精兵审取真正名籍每名给与衣甲器械银一两二钱解送二总兵处收补各路额军食粮充作标兵操练仍各给与行粮逃者一体拏治见在军余多有改易名姓弃军投军良非事体务须严禁庶无此实彼虚之患五曰议行粮土著之民所以不乐应募者固惩前受募之害亦以粮饷之薄俯仰不给故也今各标兵因月支行粮四斗五升而又无修边之劳尅剥之苦故应募尚有其人为今之计谓宜将各新募土著之兵与勾补卫军之精壮者俱属之总兵戚继光杨四畏充作标兵训练在戚继光务以万人为率在杨四畏以三千为率各一体支给行粮如出一万三千之外推之以补督抚标下之兵即各将原取各路标兵归之各路防守如下班事体止食本等月粮仍计发回各路军数若干即减调入卫客军若干若减得入卫客兵一枝所省行粮料草即可充标兵二枝行粮之用若用此法尽罢入卫之军所省奚啻钜万足兵省饷计无出于此者臣等以为断断可行凡此数事皆补兵练兵之要务也伏乞圣裁
　　一兵部议云车骑合练是否堪用臣等考之太公对武王曰车者军之羽翼也所以防坚阵要强敌遮走北也骑者军之伺候也所以踵败军絶粮道击便防也故车骑不敌且所谓险地易地在蓟昌皆有之今计二镇之间可练为兵车七营毎营用重车一百五十六辆轻车二百五十六辆步兵四千骑兵三千驾轻车马二百五十六匹以东路副总兵一营合廵抚标下一营驻之建昌遵化以西路副总兵一营合总督标下一营驻之石匣密云以蓟镇总兵二营驻之三屯昌平总兵一营驻之昌平是十二路二千里之间有七营车骑相兼转战之众即有数万之多无能为矣或者疑于敌骑迅疾车步迟不相及臣等为之解曰用兵之法有分有合兵车七营岂皆聚为一处必以一半合战而又以一半出竒或遮其前或搏其后或出其左或掩其右有追奔有仰击有扼塞有邀截追奔邀截及险地用骑与轻车扼塞用重车迎击及易地则轻重车骑相合彼之所恃者马也而我有车以制其马彼之所习者射也然逺不能六十步而我之火器火箭皆逺可二三百步之外且有车以为之营卫我得以展其所长是枝又不相若矣此车骑合练堪用者一也行则为阵止则为营以车为正以骑为竒进可以战退可以守人无挑壕垒堑之劳马有从容饮秣之便此车骑合练堪用者二也车不饮食步不用马以车为蔽步又半不用甲省费甚钜此车骑合练堪用者三也前此敌入内地如蹈无人之境四散摽掠莫之谁何今有兵车与战彼既不敢分掠又不敢乆住仅仅自保取道以遁此车骑合练堪用者四也蓟昌地方险阻车利扼塞邀截使大失利当有终身之创此车骑合练堪用者五也臣等又以奕喻驻则布车四隅将卒马礟俱处其中明以车为卫也行则马步各有止节惟车从横逺近所向无前明其不可当也礟则隔子取子明无物可障也此车与火器相须为用又因可互见矣臣等又以字説阵字从车军字从车大军所驻名其门为辕门辕字从车骑字从马从竒可见古人以车为正战以马出竒其所从来逺矣不独太公之对武王为然今都督戚继光议以车骑合练臣等援古证今实以为得制胜之长防伏乞圣裁
　　一兵部议云鼓舞犒赏兵车火器之费作何措处夫兵车火器之相须为用臣等以奕为喻已甚深切着明矣至于鼓舞犒赏则古语有云军无财士不来军无赏士不徃是犒赏诚鼓舞第一义也今自犒赏言之臣等查得先年该兵部议行每防将游击于密云县库贮山西河南解到折征民兵犒赏银两支发各二百两后昌平总兵则或二百两三百两蓟镇总兵或五六百两各聴随营练兵犒赏今戚继光总练七路与标下之兵及改设副总亦应议及合无将副总止照各防游官支其戚继光每季以三百两为率支发该镇坐营官收掌从其随营犒赏照旧登记循环按季解赴军门稽查有余即作下季之数不足则另呈议发自兵车言之先该臣纶疏请工部支发料银营造所少者及修葺损坏者亦于犒赏银内动支以火器言之在各路主客官军俱以火药器械其未备者亦于犒赏银内动支是亦小有所补伏乞圣裁
