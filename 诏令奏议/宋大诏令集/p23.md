<!-- { "loadSidebar": true } -->
　　臣闻生被大名者德之盛。殁膺大谥者行之高。顾善恶之敢私。在古今而难废。若乃帝母之节惠也。议之于官府。考之于朝廷。书之于册宝。读之于寝庙。上之于梓宫。藏之于金匮。勒休垂世。不亦重乎。恭惟大行皇太后宅心静专。敦厚敏惠。被遇先帝。正位中宫。左右陈图史之言。春秋奉苹藻之事。岂惟内正于阃则。抑亦外刑于国风。历岁滋深。流闻曷已。及乎膺道扬之终命。申燕翼之远谋。协佑嗣皇。交修一德。爰临禁殿。共对迩臣。咨询贤能。讲求机务。仁泽布洽而百物遂。圣烈昭施而三灵怀。于是奉将嘉□。□课太室。于以申进养。于以谢成功。皇帝荷恩慈之极深。恭□孝之□道。因展成于大祀。常再荐于徽称。震诞纪辰。会朝讲事。未尝不躬陪秘幄。祗率群臣。祝万寿以称觞。奏九韶之备乐。兹诚尽天下之养。极人道之尊。至于问疾宫闱。遍尝药石。夜不遑寝。昼不解衣。覃恩宥于多方。走禬禳于群望。方循陔而竭力。遽陟屺以缠哀。乃命有司。制旧典。隆致丧之盛礼。上表行之尊名。谨按谥法。履正志和曰庄。聪明睿智曰献。无幽不察曰明。威德克就曰肃。伏请上尊谥曰庄献明肃皇太后。 

　　庄懿皇太后谥议 

　　伏以至恩大德。欲报罔极。时则有追册之命。鸿名显号。欲传无穷。时则有诔谥之典。故爱申而天下勤。事顺而后王法。念亲思孝。庸可后乎。伏惟追尊皇太后早事先帝。久参内治。躬履勤俭之度。天资慈仁之性。发殊祥于吉梦。毓嗣圣于昌辰。自玉几兴言。龙輴戒御。往奉园寝。迄还宫闱。顾礼节而莫逾。贵远处而弗竞。方列四妃之位。未正三宫之名。忽遘沉痾。遽弃荣养。帷＜巾荒＞尽饰。既安殡于近原。陵域载营。将祔迁于新兆。皇帝结寒泉之永慕。释彤管之遗音。爰命迩臣。俾论节惠。谨按谥法。履正志和曰庄。温柔圣善曰懿。伏请上尊谥曰庄懿皇太后。  

　　庄惠皇太后谥议 

　　名以宾实。谥以考行。古今之通义也。矧极天子之孝。致四海之养。旌慈仁之烈。答爱育之德。不亦义之大乎。伏惟保庆皇太后柔顺含章。淑明成裕。袭赤泉之遐胄。流太姒之徽音。维俭约之是敦。维谦祗之是履。宽而逮下。动必得中。外族无假借之私。公室尽恩勤之意。自家刑国。表里肃然。在昔永定登真。实参付托之重。大明继照。每怀顾复之恩。皇帝爰自缵承。早从依怙。是用追长乐之往制。揭保庆之尊名。亲倚之隆。皇情斯厚。方且怡神黄老。比寿松乔。弗虑弗图。光灵倐閟。因心追远。有恻于上心。考行易名。式扬于坤范。谨按谥法。维德端严曰庄。慈惠远识曰惠。伏请上尊谥曰庄惠皇太后。 

　　钦慈皇后谥议三月壬申 

　　宰臣韩忠彦。率群臣请追尊皇太后谥号于太庙。议曰。臣恭以奉先追远。天子尽于事亲。表行易名。圣人何以加孝。仰稽成宪。俯酌群言。丕阐清芬。永贻后世。臣谨拜手稽首。昧死上议。臣闻道与世而升降。礼制情而节文。自周之兴。始行纪谥之法。逮汉而降。方有追册之仪。历代莫不共由。先王未之或改。载简编而弗泯。升郊庙以无惭。孝子慈孙。岂贵三牲之养。丰功盛德。永冀万年之观。于皇治朝。顺考旧典。抚隆平之休运。怀顾复之深恩。载恻渊衷。式钦承于先训。爰崇显号。庸昭示于至公。以诏无穷。以垂不朽。洪惟神考。克绍宝图。有虞舜之风。以厘二女。有文王之化。以刑四方。修明阃仪。登进邦媛。是生圣子。来应昌辰。伏惟皇太后令质粹和。懿姿淑茂。恭俭成于所性。柔嘉得于自然。动容周旋。默中珩璜之节。夙夜儆戒。肆观图史之规。替隆教于紫庭。蔼芳声于彤管。尊敬阿保之训。被服浣濯之衣。缵女工而不违。化妇道以无斁。雝穆而敦逮下之惠。信顺以体资生之仁。形梦日之嘉祥。协祠禖之终吉。允昌国祚。诞育圣躬。贻社稷无疆之休。慰华夷胥徯之望。永裕之仙游忽远。仪坤之正位未隆。舟藏壑以密移。驹过隙而难驻。天长地久。结遗恨以何穷。日往月来。想徽音而莫睹。皇帝绍膺骏命。嗣守庆基。极孺慕以奚从。感色养而弗及。念之不见。弥深陟屺之哀。维以永伤。更甚茹荼之苦。臣敬遵故事。纪遗芳而传史牒。涓谷旦以告庙祧。臣谨按谥法。威仪悉备曰钦。敬事节用曰钦。一心均爱曰慈。能以仁教曰慈。皇太后体该众美。性蕴先知。名之可言。乃其仿佛。德之所被。无以形容。永对天地之休。敬承祖宗之命。恭上尊谥曰钦慈皇后。礼毕。列名奏上之。奉敕。恭依。 

　　谥册 

　　元德皇太后谥册 

　　维咸平三年岁次庚子。三月戊寅朔。二十日丁酉。孝子嗣皇帝臣某。伏以孝莫大乎显亲。德莫厚于追远。生有懿范。未正于尊称。殁有徽章。式光于幽壤。易名考行。斯为旧典。仰承鞠育之重。永怀霜露之叹。敢叙罔极。以明孝思。恭惟皇太后德合先朝。功存内治。肃穆以奉上。闲和以逮下。珩璜中节。车服有仪。循法度以饬躬。励慈俭以垂训。辅佐之美。流咏乎声诗。婉淑之誉。传芳于国史。音容早谢。日月云迈。高禖之祀。余庆发祥。长乐之宫。慈颜永隔。藐是眇质。绍隆宝图。居万乘之尊。有四海之富。而劬劳莫报。茹慕增感。呜呼。为天下母。弗能享三牲之膳。为天下君。弗能奉一日之欢。风树不止。悠悠彼苍。而况尧母之门。巍然空在。仪坤之庙。阙而未立。是用申明。诏下有司。务依故实。式展情礼。佥谓后妃之制。简牍具存。以子贵者春秋之明文。加皇太者秦汉之故事。所宜按周公之谥。旌文母之贤。远询仲子考宫之仪。近取照成祔葬之礼。玉衣象服。备物如式。九原可作。保斯印绶。百代不刊。永光载籍。谨遣摄太尉、门下侍郎、兼兵部尚书、平章事张齐贤。奉玉册玉宝。上尊谥曰元德皇太后。伏惟神灵降格。膺兹典礼。上配圣考。在天照临。保佑冲人。享国长久。庙貌烝尝。世世勿绝。呜呼哀哉。 

　　明德皇太后谥册 

　　维景德元年岁次甲辰。八月癸丑朔。十二日乙丑。孝子嗣皇帝臣某。谨再拜稽首上言。伏以奉先追远。人子之大猷。考行易名。格言之彝训。仰怀顾复之重。莫伸孺慕之心。思极尊称。以光懿范。恭惟大行皇太后涂山协庆。沙麓储祥。配乾居尊。俪日垂照。而自佐佑先帝。雍容内朝。周旋合于声诗。造次循于法度。母仪万物。二纪于兹。九族用亲。六宫是式。猥以冲昧。祗荷宗祧。夤奉宝图。继体宸极。桥山送往。常积于孝思。长乐问安。方荣于色养。每尊清净之教。敢忘黄老之言。痛圣善之长违。念风树以增感。昊天罔极。远日有期。爰命有司。畴咨故实。节以一惠。式扬盛烈。今袆褕将秘。龟筮同寅。典礼具存。明灵如在。是用定议宗庙。告谥几筵。谨遣摄太尉、吏部侍郎、平章事毕士安。奉册宝。上尊谥曰明德皇太后。伏惟神鉴昭格。体兹至公。配圣考以在天。享鸿名于永世。腾休简册。茂扬耿光。亿万斯年。垂裕无极。谨言。 

　　庄献明肃皇太后谥册 

　　维明道二年岁次癸酉。九月。癸亥朔。八日庚午。哀子嗣皇帝臣某。伏以致孝之本。莫大于显亲。敦化之方。莫先于追远。矧荷明辟之重。刑四海之风。追维鞠养之仁。永怀孺慕之感。不诔大行。何以昭众听。不镂显策。何以信后来。恭惟大行皇太后沙麓开祥。涂山钟粹。本静专以法地。体柔明而配天。动遵珩佩之仪。言合图史之训。以任姒之德。助治于周家。以阴马之贤。翼隆于汉室。而自受遗先帝。称制从宜。保佑菲躬。尊临天＜宀禹＞。风教被乎蛮貊。仁泽及乎昆虫。九庙展祠。六宫承式。焦劳一纪。覆育万方。兰殿问安。适供于孝养。椒涂沦景。奄遘于内艰。羽卫戒期。至灵协吉。用举追崇之礼。式申顾复之恩。爰诏有司。俾刺容典。乃铺景铄。载扬淑声。祗荐大名。以应丕则。谨遣摄太尉具官张士逊。奉册宝。上尊谥曰庄献明肃皇太后。伏惟尊灵降格。膺兹典礼。幽赞丕祗。对越鸿休。庙祏烝尝。永永无极。 

　　庄懿皇太后谥册 

　　维明道二年岁次癸酉。九月癸亥朔。十三日乙亥。孝子嗣皇帝臣某。伏以奉先追远。本孝治之笃终。述行表功。示礼章之荣后。故生未盛其位。则殁有尊其称。仰惟慈覆之重。早兴孺慕之感。念报罔极。式严追礼。恭惟皇太后轩星储景。层沙证期。俪轨先朝。协华椒掖。行与道合。位以德升。动循珩佩之音。居服保阿之训。外履质约。袿裳无文。中存礼闲。玩好不饰。兰仪玉度。六列以为表模。椒问辉章。四教于是领略。天隆其祐。神表惟祉。载诞孤蒙。属当统业。积善有报。垂裕无疆。一纪于兹。四方用乂。方期顾复。永奉恩严。岂谓景命靡融。忽宾霄极。悠悠苍昊。诚难堪哉。况夫君临四海。母托万邦。而欢嘉未伸。音旨俄隔。劬劳永感。终天曷穷。顷虽荐号閟宫。厝神净界。礼分未称。心焉如摧。今园寝告成。龟繇协吉。时宰庶尹。儒宗礼官。考仪缃图。探烈彤史。咸以谓纪谥之法。实自宗周。追荣之典。盖本炎汉。敢稽往典。虔易大名。谨遣摄太尉具官张士逊。奉宝册。上尊谥曰庄懿皇太后。伏惟明灵如在。鸿典是膺。上从圣真。阴佑皇序。祔飨清庙。与邦家无穷。 

　　庄惠皇太后谥册 

　　维景祐四年岁次丁丑。正月甲戌朔。十七日庚寅。孝子嗣皇帝臣某言。伏以敦仁厚爱。抚育之恩深。尊位大名。推崇之礼备。缅思慈己之重。追述累行之节。垂之徽册。表乎公议。恭惟保庆皇太后河汾遗胄。岷蜀遥源。早翊赞于先帝。常参听于内治。时修苹藻之事。动鉴箴图之诫。简狄佐喾。象应四星。女英嫔虞。道存二典。被文考之末命。增皇太之尊称。拥卫眇躬。绍承丕祚。阴教既洽。孝享是承。协恭母仪。谒款世室。副祎重翟。服御以光。璋瓒玉齍。裸荐有序。克成从献之义。用达追养之心。逮夫专侍瑶齐。遂受琮镇。避巨名之尊奉。辞岁计之供须。誉蔼紫闱。音播彤史。当锡神祉。以均邦祚。而昊穹不吊。凶咎奄钟。荷顾复之恩。每怀欲报。致踊哀之痛。永感不忘。亟下诏书。咸告中外。禁声乐。加服纪。所以申哀素也。陈龙軿。饰凤辒。所以严备物也。祔山兆。升閟宫。所以建陵庙也。订宝谥。勒金册。所以昭德号也。有司定论。庶尹同辞。皆谓严正齐恭之诚。慈哲宽裕之范。积实于既往。流芳于将来。谁曰不然。斯为允矣。谨遣摄太尉、右仆射、兼门下侍郎、同中书门下平章事吕夷简。奉册宝。上尊谥曰庄惠皇太后。伏惟庆灵垂鉴。蕃数是膺。归安仙园。敷佐皇极。歆岁时之常祀。媲宗社而长存。 

　　钦慈皇太后谥册 

