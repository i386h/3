<!-- { "loadSidebar": true } -->
　　王者揽髦杰以尽天下之谋。总神几以济天下之务。故君臣同力。相得益彰。阴阳并和。以至大治。适登硕辅。庸告群伦。推忠协谋同德守正亮节佐理翊戴功臣、开府仪同三司、行尚书左仆射、兼门下侍郎、同中书门下平章事、集贤殿大学士、上柱国、鲁国公、食邑一万一千一百户、食实封三千八百户曾公亮。德应中孚。道经皇极。躬清慎之一守。历险夷之百为。巫咸之乂商家。虽载六臣之列。留侯之安汉祚。未膺上宰之荣。朕拂龟而见祥。端扆而定志。稽用师言之锡。进居台路之元。若股肱之辅予躬。若垣墉之保予室。顾于倚用。维以蒙成。于戏。览前载之文。考名臣之事。盖创业之佐其迹易。而守成之相其功难。宜勉辑于盛猷。庶共恢于远御。可特依前行尚书左仆射、兼门下侍郎、同中书门下平章事、昭文馆大学士、兼修国史、兼译经润文使、鲁国公、加食邑一千户、食实封四百户。 

　　陈升之拜集贤相制 

　　色齐三阶。则风雨不失其序。圣如二帝。然股肱亦系其人。朕上抚乾纬之明。下慎国钧之寄。方审求于贤辅。俾参穆于政途。若时登庸。盖出定命。推忠协谋佐理功臣、光禄大夫、尚书左丞、知枢密院事、上柱国、颍川郡开国公、食邑二千八百户、食实封一千户陈升之。识几圣蕴。谋合皇猷。学积于原而心弥充。智酬于变而力弥裕。早膺仁祖之擢。以遗文考之知。肆予冲人。克即大任。问甲兵则有镇抚四夷之略。问衣食则有运理群物之心。朕方稽百王之谟。经一世之绩。宜进躐于贤序。以延登于宰廷。夫知历选之既囏。体委用之既重。则义莫得以忧己。道维专于泽民。岂特无疆之休。亦有无穷之问。于戏。论金谷之计。其归内史之司。作霖雨之滋。是应高宗之命。往熙帝载。庸代天工。可特授行礼部尚书、同中书门下平章事、集贤殿大学士、加食邑一千户、食实封四百户。 

　　韩绛昭文相制熙宁三年十二月丁卯 

　　三王臣主虽贤。不能止诰誓之事。二帝揆岳在内。其维协天人之和。盖近迹狭而易循。至化默而难运。夫欲驰寥廓之见。舍挛拘之文。大起不世之君。须谋非常之辅。推忠佐理功臣、正奉大夫、尚书吏部侍郎、参知政事、同译经润文使、上柱国、南阳郡开国公、食邑三千三百户、食实封八百户、赐紫金鱼袋韩绛。蹈先圣之学。躬上贤之姿。思功名为己图。慕忠义之前躅。而复正色自峙。绰有大臣之风。临机不回。多适庶事之要。文武兼备其器。股肱实系其人。朕登延闳材。既偕群策之虑。度轶往制。何爱隆名之私。顾金节之未还。将衮衣之已属。其位百寮之冠。以司大政之元。且唐相之愿为良臣。终授君以显号。秦穆之尚询贤老。犹跻□于多盘。岂伊英猷。不至上治。于戏。形范正。金锡美。则为国利器之强。阴阳和。风雨时。则为天泰阶之应。往宣一德。庸底丕平。可特授金紫光禄大夫、依前行尚书吏部侍郎、同中书门下平章事、昭文馆大学士、兼译经润文使、加食邑一千户、食实封四百户、仍赐推忠协谋佐理功臣。 

　　王安石宰相制同前 

　　夫天地至神也。非通气运物。则功不足见于时。圣贤一道也。非经世裕民。则名不足见于后。故士莫不待辰而欲奋。志莫如得位而遂行。矧夫居三公之官。而有临四海之势。岂不能究利泽。躬义荣。以事施于一时。而誉动于后世者哉。朝散大夫、右谏议大夫、参知政事、上护军、太原郡开国侯、食邑一千一百户、赐紫金鱼袋王安石。良心不外。德性攸尊。至学穷于圣人。贵名薄于天下。不以荣辱是非易其介。不以安危利害辞其难。方予访落之初。劳乎用贤之务。昭发猷念。与裁政机。众訾所伤。曾靡损身之惮。孤忠自许。唯知报国之图。朕取其知道者深。倚以为相者久。兹合至公之首。肆扬大命之休。若作室。用汝为垣墉。若济川。用汝为舟楫。予有违而汝弼。汝有为而予从。于是大亨。盖出绝会。于戏。自成汤至于帝乙。靡不怀畏相之心。若孟子学于仲尼。其唯达事君之道。尚祈交敕。卒俾蒙成。可特授金紫光禄大夫、行尚书礼部侍郎、同中书门下平章事、监修国史、上柱国、进封开国公、食邑一千户、食实封四百户、仍赐推忠协谋佐理功臣。 

　　陈升之起复集贤相制熙宁四年正月壬子。后升之请终丧。从之。 

　　门下。闵子绖而服政。先圣称得事君之宜。晋侯墨以临戎。前志谓达变礼之用。矧予丞弼。奄遘闵囏。久虚席以思贤。宜敷朝而涣号。前推忠协谋佐理功臣、光禄大夫、行礼部尚书、同中书门下平章事、集贤殿大学士、上柱国、颍川郡开国公、食邑四千八百户、食实封一千四百户陈升之。蕴温厚之量。挺高明之才。体备四气之至和。智通万方之远略。发纾一德。感会三朝。经武斗枢之庭。则王灵震叠。赞元鼎铉之府。则邦治协宁。端正百度之原。章明九叙之极。向钟家疚。遂解政机。稽之师言。厥有成宪。桓焉夺服。其惟诏使之从。赵憙罹忧。未始宰司之去。盍来复于台路。以大熙于天工。于戏。断恩从权。自昔弗踰于国制。移孝扶义。维时尚乂于王家。勉一乃心。无替朕命。可特起复推忠协谋佐理功臣、光禄大夫、行礼部尚书、同中书门下平章事、集贤殿大学士、上柱国、颍川郡开国公、食邑四千八百户、食实封一千四百户。 

　　韩绛拜相制熙宁七年四月丙戌 

　　王者临四海之广。总万机之繁。仍欲措世于治安。其在求贤而辅助。我图元弼。兹得荩臣。锡以茂恩。告于列位。推诚保德翊戴功臣、观文殿大学士、光禄大夫、行尚书吏部侍郎、知大名府、兼北京留守司公事、上柱国、南阳郡开国公、食邑四千八百户、食实封一千二百户韩绛。受材宏博。涉道深醇。知略足以经远猷。忠嘉足以任大事。而自与谋帷幄。正位钧衡。抗论在前。义无曲学。宣力于外。劳不辞难。质于佥言。属乃旧德。冠宰司之重。实赖于谟明。总史观之华。更资于良直。赋之多邑。衍以真封。并示褒章。允为异数。于戏。百姓尚困。惟在厚厥生。四夷未宾。当使服吾化。勉辅丕丕之业。以成晏晏之风。可特授依前行尚书吏部侍郎、同中书门下平章事、监修国史、加食邑一千户、食实封四百户、改赐推忠协谋佐理功臣。 

　　王安石拜昭文相制熙宁八年二月癸酉　　门下。乾健坤顺。二气合而万物通。君明臣良。一德同而百度正。眷予元老。时迺真儒。若砺与舟。世莫先于汝作。有衮及绣。人久伫于公归。越升冢席之崇。播告路朝之听。推诚保德崇仁翊戴功臣、观文殿大学士、特进、行吏部尚书、知江宁府、上柱国、太原郡开国公、食邑四千六百户、食实封一千二百户王安石。信厚而简重。敦大而高明。潜于神心。驰天人之极挚。尊厥德性。泝道义之深源。延登杰才。禆参魁柄。傅经以谋王体。考古而起治功。训齐多方。新美万事。尔则许国。予惟知人。谗波稽天。孰斧斨之敢鈌。忠气贯日。虽金石而自开。向厌机衡之烦。出宣屏翰之寄。遽周岁历。殊拂师瞻。宜还冠于宰司。以大厘于邦采。兼华上馆。衍食本封。载更功号之隆。用侈台符之峻。于戏。制天下之动。尔惟枢柅。通天下之志。尔惟蓍龟。系国重轻于乃身。殴民仁寿于当代。往服朕命。图成厥终。可特授依前行吏尚书、同中书门下平章事、昭文馆大学士、兼译经润文使、加食邑一千户、食实封四百户、改赐推忠协谋同德佐理功臣。 

　　吴充拜相制熙宁九年十月丙午 

　　门下。燮理阴阳。盖资辅弼之任。运动枢极。当籍经纶之材。必惟其人。可付以政。推忠佐理功臣、枢密使、金紫光禄大夫、行尚书工部侍郎、兼群牧制置使、上柱国、渤海郡开国公、食邑二千户、食实封四百户吴充。秉心平直。成性冲深。沉机洞究于典常。卓识该通于权变。总司宥密。灼著猷为。宜从枢筦之严。擢处钧衡之重。仍陪封邑。昭示宠私。于戏。君义臣行。既著将明之效。予违汝弼。亦期献替之忠。务殚乃心。协赞于治。可特授依前行尚书工部侍郎、同中书门下平章事、监修国史、加食邑一千户、食实封四百户、仍赐推忠协谋佐理功臣。 

　　王圭拜集贤相制同上 

　　门下。天尊地卑。交泰而四时合序。君倡臣和。相须而庶绩咸熙。矧惟魁柄之司。兹实官师之表。将新宠命。爰告路朝。推忠佐理功臣、金紫光禄大夫、行尚书礼部侍郎、参知政事、同译经润文使、都大提举三馆秘阁抄写校勘书籍、上柱国、太原郡开国公。食邑三千五百户、食实封八百户王圭。以辞章甲贤科。以行谊阶仕籍。学穷经史之奥。识洞天人之交。自参贰于台衡。已著更于岁律。茂宣忠力。协赞治功。宜升调鼎之联。庶尽秉钧之效。于戏。善事者先利其器。朕既庸于材能。言古者必验之今。卿当勉于事业。辅成美化。无忘训辞。可特授依前行尚书礼部侍郎、同中书门下平章事、集贤殿大学士、加食邑一千户、食实封四百户、仍赐推忠协谋佐理功臣。 



●宋大诏令集卷第五十七 

　　宰相七 

　　进拜七 

　　王圭左相制元丰五年四月癸酉 

　　门下。临政愿治。不因时而损益。则心虽劳而莫成。胶柱调弦。不解琴而更张。则力愈多而益紊。朕大修庶职。丕正百工。以道揆任庙堂之闳谋。以法守听官府之小治。作起万事。绍隆三王。畴庸命渥之颁。爰有弼谐之长。宜敷廷号。以耸民瞻。银青光禄大夫、兼门下侍郎、同中书门下平章事、监修国史、上柱国、太原郡开国公、食邑六千九百户、食实封二千二百户王圭。秉义竭忠。率身励下。见闻殚洽。多识前载之传。论议雍容。尤达当今之务。一德是履。十年不渝。比议废官。肇更丕典。兴滞补敝。寔宣是正之勤。据旧鉴新。皆出将明之助。爰正名于左相。俾分侍于东台。邑衍真租。食陪多赋。名虽考古。事悉因今。鼎铉不移。益峻台衡之望。衮衣载锡。更增宰路之华。于戏。欲法之经远持久者。在济之以有终。欲吏之向方宿业者。在董之以无倦。爵名初易。众人尚狃于故常。法度已完。群下未知于循守。往率在位。共修厥官。可特授依前银青光禄大夫、守尚书左仆射、兼门下侍郎、加食邑七百户、食实封三百户、勋封如故。主者施行。 

　　蔡确右相制同上 

