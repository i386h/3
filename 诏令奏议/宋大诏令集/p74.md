<!-- { "loadSidebar": true } -->
　　朕奉若天命。抚宁中枢。眷惟神务之难。实重台衡之寄。其有左右一德。表仪群伦。宜敷告于治廷。庸冠升于宰路。推忠协谋佐理功臣、光禄大夫、行尚书工部侍郎、同中书门下平章事、兼枢密使、集贤殿大学士、上柱国、常山郡开国公、食邑二千户、食实封二百户贾昌朝。方严迪志。亮肃存诚。学贯变通之源。辞搴质文之粹。早逢昌会。寖陟要涂。进不越于数年。位已更于二府。魏相之总众职。辑其大经。巫咸之乂王家。孚以纯德。方仰成于鸿业。俾进践于台司。肆临褒拜之辰。并举便蕃之数。于戏。阴阳未豫。实繄邦论之和。股肱惟良。乃起帝歌之载。勉恢闳略。终致丕平。可特授依前行尚书工部侍郎、同中书门下平章事、兼枢密使、昭文馆大学士、监修国史、兼译经润文使、加食邑一千户、食实封四百户。 

　　陈执中拜集贤相制同前 

　　朕统御幅员。靖绥生齿。眷言调燮之任。实赖谟明之良。爰择隽髦。用登衡弼。推忠佐理功臣、金紫光禄大夫、行尚书工部侍郎。参知政事、上柱国、颍川郡开国侯、食邑一千八百户。食实封三百户陈执中。材资鲠亮。德范纯深。推忠先帝之朝。进服冲人之御。清规表乎百辟。厚望镇于一时。总临边琐之冲。参贰政涂之访。有金石之为操。无毫厘之近私。宜升四辅之班。式应具瞻之望。况枢廷之憺威武。书殿之萃艺文。虽属兼材。盖昭殊渥。于戏。如堂远地。亦既隆人主之尊。若舟涉川。岂不赖丞相之济。往服兹训。茂经迺成。可特授依前行尚书工部侍郎、同中书门下平章事、兼枢密使、集贤殿大学士、进封开国公、加食邑一千户、食实封四百户、仍赐推忠协谋佐理功臣。 

　　陈执中进昭文相制庆历七年二月乙未 

　　朕若古先王。旁求硕辅。以托四海之重。以寄万机之繁。眷倚既殊。授受匪易。推忠协谋佐理功臣、金紫光禄大夫、行尚书工部侍郎、同中书门下平章事、集贤殿大学士、上柱国、颍川郡开国公、食邑二千八百户、食实封六百户陈执中。器怀沉特。材用敏长。绍名臣之世家。为先帝之策士。一言诒万世之福。直道贯三代之行。肆朕纂临。遂参显用。如国宝玉。能庇患灾。若时元龟。坐判凝结。固朝廷之风采。实方夏之表仪。向者擢自近司。进联宰席。万事不理。繄胡广之能言。四夷未宁。藉陈平之多知。宜冠阶符之贵。且仍卿贰之崇。陪赋褒功。并隆徽数。于戏。王业之重。非贤士无以共承。国论之难。非独见之所能尽。朕用丞相。不在兹乎。可特授依前行尚书工部侍郎、同中书门下平章事、昭文馆大学士、兼修国史、兼译经润文使、加食邑一千户、食实封四百户、仍赐推忠协谋守正佐理功臣。 

　　文彦博拜集贤相制庆历八年闰正月戊申 

　　膺重任者。必励许国之忠。建奇功者。必峻登贤之赏。其有早毗大政。夙负伟才。自奋临戎之行。遂成荡寇之略。宜揭显命。以告大廷。推忠佐理功臣、右谏议大夫、参知政事、上轻车都尉、平阳郡开国侯、食邑一千户、赐紫金鱼袋文彦博。器业异伦。智谋适用。有强明果断之才。而济之以温裕。有周通敏洽之识。而辅之以端方。自班政涂。浸发贤蕴。向以与政之地。深念择人之难。采西南之治声。陪左右之几论。属凶徒构孽。孤垒偷生。巢幕之势虽危。拒辙之狂尚肆。始定恢于圣策。往即殄于妖氛。赏而缓功。庸何以劝。宜升台席之贵。更陟中台之荣。兼书殿之美资。行辕田之真赋。褒功驭贵。并示优崇。于戏。舍爵策勋。已奉谋于太室。代天理化。终济治于王家。其懋乃猷。用祗攸训。可特授金紫光禄大夫、行尚书礼部侍郎、同中书门下平章事、集贤殿大学士、上柱国、开国公、加食邑一千户、食实封四百户、仍赐推忠协谋佐理功臣。 

　　 



●宋大诏令集卷第五十五 

　　宰相五 

　　进拜五 

　　文彦博进昭文相制皇祐元年八月壬戌 

　　国家钦遇宰衡。登进髦杰。上则顺导时令。以代虖天工。下则绥和政纲。以经虖王业。畴克用乂。我得其人。推忠协谋佐理功臣、金紫光禄大夫、行尚书礼部侍郎、同中书门下平章事、集贤殿大学士、上柱国、平阳郡开国公、食邑二千户、食实封四百户文彦博。风力干强。器资夷达。蹈危机而不顾。临大事而有谋。比与翊于政涂。旋对司于时柄。百姓遂耕桑之乐。二边无兵革之虞。惟时谟明。实朕倚属。若起居得股肱之助。若视听系耳目之明。若盐梅施于太羹。若霖雨沃于旱岁。宜以天官之秩。首为邦辅之资。于戏。君有求贤之心。孰若得皋夔之佐。士有致主之略。亦欲臻尧舜之风。其勉交修。庶兴盛治。可特授尚书吏部侍郎、同中书门下平章事、昭文馆大学士、监修国史、加食邑一千户、食实封四百户。 

　　宋庠拜集贤相制同上 

　　国家崇建宰府。并持钧衡。外以镇抚四夷。内以绥宁百姓。必得贤杰。以副眷毗。推忠佐理功臣、枢密使、金紫光禄大夫、检校太傅、行尚书工部侍郎、上柱国、广平郡开国公、食邑三千三百户、食实封一百户宋庠。绰有雅才。对于嘉运。尝策异等。寖阶显涂。文章盛于一时。事业服于众志。枢谋之慎。既折侮于戎心。鼎饪之和。宜调元于政路。爰进夏官之秩。兼隆书殿之华。功号邑封。并推异数。于戏。丞弼之任。忠贤是图。国体系乎重轻。政化从而薄厚。勉思所职。以称朕怀。可特授行尚书兵部侍郎、同中书门下平章事、集贤殿大学士、加食邑一千户、食实封四百户、仍赐推忠协谋同德佐理功臣。 

　　庞籍拜昭文相制皇祐三年十月庚子 

　　门下。懋建宰职。慎付国均。仰代天工。俯熙庶绩。惟同体之谊。则处之股肱。极济时之勤。则况之舟楫。非得人杰。孰副朕求。推忠佐理功臣、枢密使、光禄大夫、检校太傅、行尚书户部侍郎、上柱国、始平郡开国公、食邑四千三百户、食实封一千二百户庞籍。器识宏通。材猷凝正。早承亨会。历践禁班。入仪台阁之华。出宣屏翰之宪。向属羌人宾款。边候晏宁。胥协师佥。预参戎柄。遂对毗于机政。旋升峻于斗枢。励翼一心。将明万务。宜正中阶之象。越升上衮之崇。总领史闱。增荣功号。衍封真食。并示优隆。于戏。履衡轴之机。冠柱石之任。循至公以授受。懋同德以倚毗。褒和四方。表宪百辟。思服休宠。劭宣行劳。可特授依前行尚书户部侍郎、同中书门下平章事、昭文馆大学士、监修国史、兼译经润文使、加食邑一千户、食实封四百户、仍赐推忠协谋佐理功臣。 

　　陈执中进昭文相制皇祐五年闰七月 

　　门下。置相之重。资燮正于辰阶。修辅之先。在缉熙于王道。用人嘉于求旧。注意厚于既安。爰稽考慎之文。兹得老成之望。使纂旧服。入冠冢司。允穆佥言。式孚大号。推诚保德崇仁忠亮翊戴功臣、集庆军节度使、亳州管内观察处置河堤等使、持节亳州诸军事、行亳州刺史、判大名府、兼北京留守司公事、管内河堤劝农同群牧使、充大名府路安抚使、上柱国、颍川郡开国公、食邑六千五百户、食实封二千一百户陈执中。神机峻茂。道致闳深。蔚生梁栋之材。绍迪前人之哲。奋繇直道。厉王臣之匪躬。倡发忠谋。出人伦之先觉。名惟时重。才则汝贤。比总治于藩条。旋参司于枢筦。服劳匪懈。宣哲居多。间亦分东夏之符书。委西州之节度。出处一致。望实兼优。图前后已试之功。因内外具瞻之美。迺擢参于宰路。遄升冠于台司。协比庶工。将明众职。调鼎羹而既久。宰社肉以惟均。底于治平。繄乃寅亮。尝恳辞于机政。比控叙于奏函。自右辅之偃休。实朝家之瞻赖。荐委北门之重。且迩大河之防。绥缉有劳。眷毗增厚。考嘉绩而惟茂。质枚卜以佥同。爰择刚辰。再付魁柄。复冢卿之旧秩。衍井牧之真封。举洽至恩。益昭异数。于戏。表率庶尹。裁成万枢。秉至公以宰朝。抑惟其旧。执咸德而辅朕。尚克有终。益竭乃心。同底于道。可特授行吏部尚书、中书门下平章事、昭文馆大学士、监修国史、兼译经润文使、加食邑一千户、食实封四百户、仍赐推忠协谋同德守正佐理功臣。 

　　梁适拜集贤相制同上 

　　门下。取法台文。崇建宰职。上以正三光之序。下以畅万物之宜。宣哲维人。居承平注意之重。用乂厥辟。济垂拱仰成之安。自匪杰才。畴允岩望。参图已试之效。昭试爰立之文。颁告外廷。夬扬休命。推忠佐理功臣、正奉大夫、行给事中、参知政事、上护军、安定郡开国侯、食邑一千五百户、食实封二百户、赐紫金鱼袋梁适。风鉴明亮。器采方严。学淹贯于九流。知该通于众志。临机敏断。韫干镆之雄锋。任重伟材。挺楩楠之厚干。肖于世德。翼我朝猷。曏升禁职之崇。仍护强藩之要。济师以肃。抚戎惟和。还合虎符。延登武帐。访猷为而宏远。嘉策识之周通。擢寘机廷。实本兵柄。遄参宰路。陪翼政纲。毅然国体之诚。宣于两府。卓尔端朝之表。耸厥庶工。乃眷宸阶。久虚铉席。宜畴众绩。参徇师言。进春官之贰卿。正西垣之次相。益加荣号。仍驭贵阶。陪辅朕躬。用治予采。于戏。昔武丁以若金作砺。命于其臣。傅说以如木从绳。诏于厥后。予违汝弼。可不勉哉。可特授金紫光禄大夫、尚书礼部侍郎、同中书门下平章事、集贤殿大学士、加上柱国、进开国公、食邑一千户、食实封四百户、仍赐推忠协谋佐理功臣。 

　　刘沆同中书门下平章事集贤殿大学士加恩制至和元年八月丙午 

