<!-- { "loadSidebar": true } -->
　　荣王元俨降封端王制大中祥符八年五月壬午 

　　朕纂承基构。临御家邦。遵惕厉以介怀。守典刑而求理。言念天伦之属。备知日慎之规。其或不谨周防。自贻渎□。迫于公论。用举朝章。安静武信等军节度使、开府仪同三司、检校太尉、兼中书令、荣王元俨。时惟同气。居然茂亲。昔闻道于紫庭。具膺先训。逮疏封于朱邸。克懋善猷。勖以向方。保乎成德。所宜深虑。用警未然。而近侍之间。慢藏生隙。宫庭之内。烈焰俄兴。更涉夙霄。燔延栋宇。命攸司而按问。罪既有归。惩戢下之因循。法非获已。粗申彝典。犹务矜宽。改分土于小邦。省建牙于兼镇。勿忘修省。式务至公。可依前检校太尉、兼中书令、充安静军节度使、降封端王。 

　　赠典 

　　涪陵县公廷美追封涪陵王制太平兴国元年正月丁卯 

　　涪陵县公廷美。朕之同气也。向为奸臣所惑。溺于邪说。朕以宗社之故。迫于公议。房陵之责。不得不然。永惟骨肉之亲。绝而不殊。方欲削平前事。尽复旧恩。忽尔沦谢。有志不果。痛悼之意。其何可言。宜追封涪陵王。辍视朝五日。仍赐谥曰悼。所司择日册命。 

　　皇故长子赠太傅追封褒王赐名昉谥靖怀诏庆历元年五月乙丑 

　　朕恩厚本支。用恢基绪。眷惟元子之重。蚤兴谢世之悲。念不育于始生。且属图于襄事。宜推恤典。少遣永怀。皇故长子岐嶷方成。风华弗竞。视岁阴之如昨。顾天性以奚忘。是用襚以三师之官。封以真王之爵。尚尔营魄。知吾望思。可特赠太傅。追封褒王。赐名昉。谥曰怀靖。 

　　皇叔荆王元俨追赠天策上将军燕王谥恭肃制庆历 

　　敕。朕负荷先业。惧德不明。实赖宗藩。以屏王室。今其亡也。何痛如之。皇叔、荆南淮南节度使、守太师、尚书令、兼中书令、行荆州扬州牧、荆王元俨。先皇帝之弟。而朕之诸父。于属为尊。荆淮之节。于镇为重。太师、三公。尚书、中书令、皆一品。于官为崇。于爵为贵。而王皆兼之。克有令德。贵而能去其骄。富而能守以约。名重天下。闻于四夷。自遘疾以来。医祷备至。朕尝临省。亲为煮药。赐赉之物。谦而不受。话言犹在。邈可想焉。噫。享年六十。不谓不寿。天之五福。不曰不全。而朕所以悼叹之深至者。上遵先帝友于之仁。而示朕孝思之义也。故诏有司。择位号之尤尊美者。以追荣之。而称朕意焉。夫名载册书而不朽。泽流子孙而亡穷。魂而有知。膺我休命。可特赠天策上将军。依旧荆南淮南节度使、守太师、尚书令、兼中书令、行荆州牧、仍加兖州徐州牧。追封燕王。谥恭肃。 

　　皇子俊赠官制 

　　敕。天性至爱。莫如父子之亲。人情极哀。维是死生之际。粤予上嗣。方在髫年。无妄致灾。徂晕早谢。追加礼命。申示恤章。皇子、故彰信军节度使、永国公俊。幼被温文。生知孝友。承休七庙。服训二官。夙彰载路之声。雅有成人之智。虽未亲于师保。已知悦于诗书。而禀命不融。降年弗永。神仪奄逝。痛怛兼怀。命疏曲阜之封。进陟维师之秩。兼荣二令。增贲九原。称情而立文。易名以节惠。尚其营魄。歆此厚恩。可特赠太师、尚书令、兼中书令、鲁王。 

　　皇子价赠太师尚书令追封卫王谥悼惠制 

　　敕。父子天性之至亲。爱无与厚。寿夭人生之大分。理有难齐。兹奄夺于弱龄。岂易忘于慈念。追加恤礼。用究哀怀。具官某。席绪庆灵。禀资冲懿。弗勤烦而在保。克岐嶷以有成。孝友自然。温恭日就。析圭公爵。建纛闽邦。乃罹无妄之灾。不获降年之永。在于愍饬。宜极优隆。秩峻师瞻。位崇端右。启王封于淇澳。考谥法于周官。尚冀营魂。知享休命。可。 

　　皇第八子某追赠爵谥制 

　　朕惟父子之亲。人道之极。盖父有天下。而隆名重位。逮于其子。此恩义之所始。而先王之制。不易之理也。至于礼命未及。奄遘沦亡。申以哀荣。朕何敢废。皇第八子某。秀拔慧悟。天质异甚。不好戏豫。安于靖恭。谓及大成。必为国器。藩辅王室。朕有望焉。而属疾久之。医祷备至。不幸夭阏。痛何可堪。其于陈迹尚存。音容如接。永言伤悼。莫愬朕怀。今有司上闻。揆于公议。谓宜秩以三事。令于中台。爵之真王。谥以嘉号。厥惟旧典。岂能抑哉。是用追锡。备兹异数。呜呼。生而有特出之姿。不得遂其美。殁而有非常之宠。所以厚其终。服我书命。尚其不昧。 

　　皇叔頵赠太师尚书令荆州徐州牧改封魏王制 

　　敕。春秋之义。惟世弟得以属通。诗书所称。盖叔父著其殊礼。国朝并建同姓。惇叙懿亲。生荣没哀。厥有前训。备物典策。以寓永怀。皇叔、故成德荆南等军管内、节度处置等使、守太尉、开府仪同三司、真定尹、兼江陵尹、上柱国、荆王、赐赞拜不名頵。禀秀渊冲。毓材粹茂。阅天下之义理。为宗室之表仪。富而好礼。贵则忘势。推恻隐之心。每隆于济物。广孝敬之志。用足以临民。河间之实事可求。东平之为善最乐。是宜永为藩辅。光赞本朝。淑命不融。中道摧殒。震悼伤怛。何痛如之。崇敛衮之旧典。追赐履之介宠。进陟师垣。兼官大录。九命作牧。包南西于二楚。千乘启封。雄魏大于三晋。于以循曲阜之前躅。继睢阳之故事。匪王盛德。曷膺异数。尚惟幽穸。歆此休显。可特赠太师、尚书令、荆州徐州牧、封魏王。 

　　追封皇第二子诏崇宁元年五月甲戌 

　　贵妃郑氏。向于建中靖国元年九月二十八日。诞育男子。实皇第二子。当时降诞。经一夕以来。未离草蓐。值殡。不曾编入宗籍。故赐名授官。皆不遑及。至于欑厝。特甚草略。今因乐安郡王薨背。可乘此编叙入宗籍行第。及追赐名柽。并赠官赐谥。以礼改欑。俟向去宗室合举葬。即祔葬于裕陵封地。 

　　皇第二子赠太师尚书令追封兖王赐名柽赐谥冲禧制 

　　亲生于爱。固无脩短之殊。礼以饬终。岂有久近之间。闵予次子。未正恤章。宜推天性之恩。以厚人伦之本。追加赠典。用慰冥魂。皇故第二子柽。毓秀天源。发祥帝武。生而岐嶷。一夕奄终。逝者如斯。三年于此。念未离于寝蓐。顾多阙于时文。重恻于怀。俾新厥命。赐名议谥。开国启封。宠升端右之崇。躐进师垣之峻。叙于宗籍。改厥欑涂。并示追升。以伸慈念。歆我异数。永绥明灵。可依前件。 

　　皇第四子楫赠太师尚书令兼中书令追封荆王谥悼敏制 

　　亲由爱立。无先天性之恩。丧以礼成。莫重国封之典。矧予幼子。弗克永年。宠以恤章。昭夫异数。皇第四子、故检校太尉、开府仪同三司、奉宁军节度使、乐安郡王楫。生而特颖。朕所钟怜。聪哲夙成。温文日就。爰举祖宗之制。已膺襁褓之封。偶违阴阳之和。未遂药石之效。比改乐安之爵。庶无□满之灾。惟祈有瘳。讵云不淑。兴言震悼。弥切感伤。时俾追封。以伸慈念。胙于荆邸。是为真王。仍并二令之崇。进陟三师之首。并疏优渥。以寓哀怀。魂而有知。尚克歆此。可特赠太师、尚书令、兼中书令、追封荆王、谥曰悼敏。 

　　皇子魏国公赠太师兼右弼追封魏王谥某制 

　　隆恩广爱。莫先天性之亲。厚礼饰终。厥有国章之旧。爰疏茂典。昭示至怀。具官某。岐嶷夙成。纯和自得。骏发璇源之润。密分紫极之辉。未及胜衣。已谨温恭之范。甫知问寝。亟全孝敬之风。有严将钺之雄。载锡公圭之宠。奄其不淑。用震于哀。乃辍视朝。超加赠襚。师臣极品。位独冠于三公。帝弼兼官。秩更尊于右省。开真王之赐履。褒美谥以易名。少纾冥漠之思。式备哀荣之礼。尚其精爽。时克歆承。可。 

　　收葬 

　　择地葬秦王诏咸平二年闰三月丁亥 

　　故秦王沦逝多年。旅葬它郡。先皇帝常欲改卜。属未便宜。朕今举行。用遵先旨。可令于汝邓间为择葬地。 



●宋大诏令集卷第三十六 

　　皇女一 

　　封拜一 

　　皇妹封燕国长公主制建隆元年八月初适米福德再降高怀德 

　　王者敦睦九族。协和万邦。厚人伦于国风。考归妹于易象。皇妹、柔嘉居质。婉嫕有仪。动遵图史之规。步中珩璜之节。六珈备物。百两有期。爰稽妫汭之封。用锡鲁元之号。启疆析木。叶咏秾华。勉膺汤邑之封。无忘公言之训。可封燕国长公主。 

　　皇长女封昭庆公主制开宝三年六月甲戌 

　　帝女下嫁。公侯主之。易著归妹之文。书有降嫔之义。皇长女、柔闲成性。肃雍著美。奉图史之明训。茂桃李之秾华。爰及有行。式敷宠命。筑王姬之馆。欲允叶于旧章。启沁园之封。宜先崇于懿号。可封昭庆公主。仍令有司择日备礼册命。 

　　皇女三公主进封国公主制太平兴国元年十月 

　　周称下嫁。聿著召南之诗。汉重疏封。大启平阳之邑。皇长女等、咸资令淑。特禀贤明。袭兰茝以腾芳。奉苹蘩而中节。珩璜播美。既有耀于公宫。脂泽推恩。宜并升于藩国。皇长女昭庆公主进封郑国公主。皇第二女延庆公主进封许国公主。皇第三女永庆公主进封虢国公主。 

　　郑国公主进封秦国公主制淳化元年 

　　门下。书称厘降。诗美秾华。爰思浚哲之朝。已重肃雍之德。或封之善地。式彰帝子之尊。或赐以嘉名。是表王姬之贵。存乎甲令。非谓私恩。皇长女郑国公主、婉娩天资。才明夙赋。闺门雍睦。动遵图史之言。车服有庸。早荷丝纶之宠。加以佩环中节。兰蕙扬芳。斯为戚里之祥。光我公宫之训。今者改元伊始。覃庆惟新。别疏锡壤之封。用示展亲之意。于戏。名崇大国。秩视真王。锦绣在前。勿忘组紃之制。珠玑为饰。益思焜燿之容。若然。则汤沐开封。自称粉田之赐。箫韶合奏。永宜金埒之家。保此殊荣。弥高懿范。可。 

　　许国公主进封晋国公主制淳化元年 

　　门下。朕协和万邦。敦叙九族。犬牙麟趾。内崇磐石之宗。鲁馆秦楼。外盛沁园之制。今属元正改号。庆泽周流。宜增汤沐之封。特降丝纶之宠。爰询吉日。宣示明廷。皇第二女许国公主、禀训公宫。增华帝室。贤明婉淑。允谓于天资。和顺柔嘉。皆符于女则。心游图史。出言而动有箴规。誉洽闺门。举步而不踰珩佩。而自光膺竹册。荣赐粉田。嫔仪焜燿于侯家。懿范昭彰于戚里。嘉尔肃雍之德。钟予慈爱之心。是命别启真封。仍疏大国。车服表王姬之贵。简编垂女史之褒。尔其克念组紃。无忘榛栗。明珠翠羽。其戒奢侈之容。银榜瑶台。长保崇高之福。佩服休命。永涣皇宗。可。 

　　虢国公主封齐国公主制淳化元年 

