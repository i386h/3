<!-- { "loadSidebar": true } -->
　　维宝元元年岁在戊寅。十一月癸巳朔。十八日庚戌。摄太尉、南郊大礼使、推忠协谋同德佐理功臣、开府仪同三司、门下侍郎、兼兵部尚书。同中书门下平章事、昭文馆大学士、监修国史、上柱国、清河郡开国公、食邑一万一千九百户、食实封四千六百户臣张士逊率内外文武官弁。诸军将校。藩卫牧伯。番夷酋长。僧道耆寿等再拜稽首上言曰。臣等闻王者受命。上系岁端。故谨五始之元以立极。天子至尊。孚令臣下。故总万国之号以归美。盖夫据图箓之正。握枢衡之宝。必有典册备物。表功于无穷。既以本顾諟之旨。又以纳输戴之诚。奉时若古。允繇斯准。神宋。肇运。祖宗重熙。统一增鸿。克煇淳耀。善袭诒法。兹谓至公。恭惟景祐体天法道钦文聪武圣神孝德皇帝陛下。乾健离文。雷动渊默。清明禺昂。天光见乎表。浚哲几敏。德音应乎远。绍服嘉靖。励精持循。偃兵讲和。垂裳思治。乃质故载。酌先规。览权纲。核名寔。谂坠绪之旧。靡不缉求。□谟之助。罔有攸伏。隆儒视学。探书受道。奋辞摛藻。星汉昭回。题毫拂素。龙鸾点绚。匪徒作者之壸。寔有化成之益。四见郊畤。中履农甸。祈报之诚达。陟配三后。并假二庙。尊亲之孝展。考礼均乐。声容以谐。备政详刑。威赏自出。定著科令。辨章宪度。论材懋官、则髦士进。推恩恤后、则世禄蕃。恶比周之蠹。则斥憸谮。近端良。遴左右之选。则图宿艾。延谠直。敦族纠爱。合小宗于朱邸。练师选将。制新书于金匮。裕民绝横赋之暴。驭吏得善使之方。舜孳禹勤。敢或逸豫。仍岁康稔。廥庾饶衍。边亭晏如。物无疵疠。怀生□□虫□□虫。不识烽燧之警。诵弦舞戚。比屋知教。献琛挚玉。裔夷面内。属阳升日至。帝飨习吉。灵欢交。瑞策举。繇是卿尹群辟。藩岳师帅。洎千夫百夫之长。要荒之酋。都鄙之耆。缁黄之侣。率吁言而窥景铄。咸愿采春秋之一元。乐经之英华。洪范之思睿。拟议徽懿。褒合尊称。陛下高居怵然。推而弗有。群臣叫阍五请。始迁思报可。犹以祇眚徼贶。略褒节而揭初历。至哉圣人。纾己徇下。损满敦辞之旨。固已比皇勋。铺帝猷。不矜不怠。自我折中。□等不胜大愿。谨奉玉册玉宝。上尊号曰宝元体天法道钦文聪武圣神孝德皇帝。伏惟陛下儆置器之安。思守文之难。翕对丕名。懋恢令声。畏天保民。遹观厥成。于皇万年。如日之升。本支绵绵。福祚莫京。 

　　体乾膺历文武圣孝皇帝册文治平四年 

　　维治平四年岁次丁未。正月庚戌朔。摄太尉具官韩琦与内外文武百寮。诸军将校。藩卫牧伯。郡县长吏。暨藩夷酋长。缁黄耆艾等再拜稽首上言。臣闻天地育万物而不责其报。然飞走之微。必时而有荐者。以知其本也。君德被万＜宀禹＞而不有其名。然百辟之众。必崇而有号者。以献其诚也。故报虽不责荐。而知其本者天必享。名虽不有号。而献其诚者君不违。是以上下之情通。而古今不能以易也。恭惟皇帝陛下自然之性。得尧之仁。不闻而式。绍文之圣。总百行而无不备。探六艺而无不达。粤在宗邸。德充而晦。令闻莫遏。四海系心。譬夫大明将升。光气前发。万目瞻望。不可韬戢。及乎膺受圣托。纂隆皇绪。信默三祀。动谨先法。奉养长乐。孝惟克谐。内严宫闱而细大必修。外正纪纲而颓坠皆举。揽威权以归己。斡神化而独运。下暨鳏寡。悉安其生。至于昆虫。莫不被泽。其九族之睦也。俾先乎知道。其百揆之序也。本精乎任人。若夫延见迩臣。咨访不倦。有虞之好问也。抑损浮费。用度日约。大禹之克俭也。缉熙光明。而德行以显。周成之保邦也。综核名寔。而赏罚必信。汉宣之图治也。并会众美。嗣兴太平。故自舟车所通。日月所照。皆奉顺声教。无敢弗虔。固足以恢四圣之闳休。极百王之盛节者矣。迺者肇禋吉土。始见清庙。祭而受福。庆将逮下。下之报上。安可无述。臣等所以合中外之志。叩阍屡渎。请上丕称。以形容于万一。而陛下持易之谦。执道之契。德贯二仪而不自满。功偕八世而无所矜。冲然弗居。可诏不下。自是舆情郁邑。更相责诮。以为睿圣之烈。赫赫如此。而不能发扬而增大之。是不若飞走知本之著也。今三朝之吉。万玉来会。重译有贡。八音在廷。臣等幸于此时。冀毕前恳。封奏五上。莫匪倾竭。陛下犹敦谕数四。不得已而俞之。夫道济群生、而不言所利。体乾也。躬膺大命、而若固有之。膺历也。化成天下。辉光而日新。文也。守在四夷。而兵革不试。武也。日用而百姓不知。圣也。亲宁而万国以欢。孝也。臣等不胜大愿。谨奉玉册玉宝。上尊号曰体乾膺历文武圣孝皇帝。伏惟陛下无前之绩。本忘其名。徇众之欲。勉而是诚。斯亦踵祖宗之旧。而慰夷夏之情。惟持其盈。以守其成。寿考万年。以安以荣。臣等诚欢诚抃。顿首顿首。谨言。 

　　尊号赦 

　　上尊号讫四京畿内德音治平四年正月 

　　门下。朕光膺眷命。祇绍萝图。逖惟守位之艰。浩若涉川之广。恭勤矜慎。四载于兹。所幸方隅敉宁。岁时和顺。比屋咸臻于富庶。怀生率底于缉熙。近者王公迩臣。百辟多士。咸扣阍而陈请。屡囊奏以露衷。共以徽名。加于菲质。庞鸿纪号。诚愧于祇承。爱戴倾心。重违于勤请。会兹元朔。图上宝文。阐丕庆于皇家。劭先猷于祖烈。宜推涣泽。俯逮都畿。用伸旷荡之休。以懋丕平之化。四京畿内见禁罪人。限德音到日云云于戏。宅心御极。日慎于政经。覃下均恩。大孚于庆典。咨尔有众。宜体朕怀。 



●　　宋大诏令集卷第七 

　　帝统七 

　　违豫康复 

　　微恙谕辅臣手诏天禧四年十二月乙亥 

　　朕觉微恙发动。四体不得痊和。每念太祖太宗创业艰难。不敢懈怠。忧劳积久。成此疾疢。太子虽至性天赋。而年未及壮。须文武大臣尽忠翊赞。自今后。有要切时政。可召入内都知会议闻奏。内廷有皇后辅佐。庶无忧也。 

　　康复诸道德音天禧五年正月十□日 

　　门下。朕荷三宝之纯祐。□二圣之宏基。慈庇万方。宠绥庶类。博文轨而无外。罄小大以咸宜。备申昭报之诚。允集来同之祉。钦崇天道。益励于寅恭。敷畅国经。务臻于嘉靖。克固重熙之业。聿恢至治之风。而朕旰昃弥勤。节宣微爽。斋居涤虑。简政怡神。夙昔以□。保宁如故。属以芳春肇起。品物□萌。眷农事之方兴。矧彝伦之式序。兆人允殖。六府交修。体阴阳之和。所期大顺。□雷雨之动。用洽至仁。应三京及诸道云云于戏。恭己向□。既谐于有裕。宣恩协庆。良表于胥欢。咨尔群伦。当体予意。 

　　元符三年不豫赦正月十日 

　　门下。朕以夙兴御朝。数冒寒气。比婴腹疾。未获痊平。载念囹圄之间。不无缧系之久。宜推恩宥。以格善祥。嘉与含生。用臻寿域。于戏。帝王之德。莫大好生。天地之心。寔惟助顺。冀导迎于和气。永孚祐于不图。咨尔多方。咸知朕意。 

　　康复德音政和元年□月十一日 

　　门下。朕守积累之宏基。抚盈□之景运。深自抑畏。靡怀宴安。顾万物之得宜。惧一夫之失所。勤劳政治。儆戒几微。□爽节宣。乃为祲沴。旋日勿药。涓辰御朝。神荐康宁。人胥庆悦。丕共三灵之眷。于昭九庙之休。嘉应翕臻。至和充塞。惟纯佑命。岂备福之敢专。以浸黎民。俾湛恩之溥及。应四京云云于戏。视履考祥。永缉熙于纯嘏。发号出令。大敷锡于庶民。咨尔多方。体予至意。 

　内禅 

　　宣和传位诏宣和八年十二月二十四日 

　　朕以不德。获奉宗庙。赖天地之灵。方内乂安。二十有六年。永惟累圣付托之重。夙夜祇惧。靡遑康宁。迺忧勤感疾。虑壅万机。断自朕心。以决大计。皇太子桓。聪明之质。日就月将。孝友温文。闻于天下。主鬯十载。练达政经。宜从春宫。付以社稷。天人之望。非朕敢私。皇太子桓可即皇帝位。凡军国庶务。一听裁决。予当以道君号退居旧宫。予体道为心。释此重负。大器有托。寔所欣然。尚赖文武忠良。同德协心。永底于治。 

　　遗制 

　　开宝遗制开宝九年十一月甲寅 

　　脩短有定期。死生有冥数。圣人达理。古无所逃。朕生长军戎。勤劳邦国。艰难险阻。实备尝之。定天下妖尘。成域中大业。而焦劳成疾。弥留不瘳。言念亲贤。可付后事。皇弟晋王某。天钟睿哲。神授英奇。自列王蕃。愈彰厚德。授以神器。时惟长君。可于柩前即皇帝位。丧制以日易月。皇帝三日听政。十三日小祥。二十七日大祥。诸道节度观察防御团练刺史知州等。并不得辄离任赴阙。闻哀之日。所在军府三日出临释服。其余并委嗣君处分。更赖将相协力。中外同心。共辅乃君。永光丕祚。 

　　至道遗制至道三年三月癸巳 

　　朕闻两曜丽天。不能逃亏昃之数。四时成岁。无以逾代谢之期。知冥运之有终。乃达人之大观。朕以凉德。君临万邦。二纪于兹。庶民咸乂。爰从春首。忧劳遘灾。虽药石之载加。奈沉绵而愈剧。以至大渐。弗寤弗兴。皇太子克茂温文。夙彰孝爱。自处前星之位。弥光主鬯之贤。嗣守丕图。必符昌运。宜于柩前即皇帝位。尔其任贤去邪。克遵于往诰。布德施惠。深念于黎民。更赖中外荩臣。文武多士。一心协佐。共致雍熙。诸军赏给。并取嗣君处分。丧纪以日易月。山陵制度。务从俭约。应在外臣寮不得擅离治所。只于本处举哀。于戏。有生必死。品物之大端。送往事居。前哲之明训。克慎洪业。吾无恨焉。 

　　乾兴遗诏 

　　门下。朕嗣守丕基。君临万寓。惧德弗类。侧身靡宁。业业兢兢。倐逾二纪。幸赖天地之祐。祖宗之灵。符瑞荐臻。边鄙不耸。臻乎至治。无让古先。而寒暑外侵。忧劳内积。遘兹疾疢。屡易炎凉。虽博访良医。遍走群望。逮诸禳禬之法。徒竭精格之诚。弗获寤兴。至于大渐。皇太子某。予之元子。国之储君。仁孝自天。岐嶷成质。爰自正名上嗣。毓德春闱。延企隽髦。尊礼师傅。动遵四术之教。诞扬三善之称。矧穹昊眷怀。寰区系望。付之神器。式协至公。可于柩前即皇帝位。然念方在冲年。适临庶务。保兹皇绪。属于母仪。宜尊皇后为皇太后。淑妃为皇太妃。军国事权兼取皇太后处分。必能祇荷庆灵。奉若成宪。抚重熙之运。副率土之心。更赖佑佐宗工。文武列辟。辅其不逮。惟怀永图。诸军赏给。并取嗣君处分。丧服以日易月。山陵制度。务从俭约。在外群臣止于本处举哀。不得擅离治所。于戏。修短之数。岂物理之能逃。付托之宜。谅舆情之增慰。咨尔中外。体朕至怀。主者施行。 

