<!-- { "loadSidebar": true } -->
　　门下。施有所隆。惟竭情可以论报。诚之既至。非及物不足为仪。朕祗遹诒谋。寅恭御历。荷崇庆之佑。功孰大于九年。奉徽音之容。教式刑于四海。巍乎莫或名其德。惕然何所谕其思。眷予叔父之贤。志切亲闱之慕。岂无异数。可致此怀。诹日考良。告廷敷命。皇叔、永兴凤翔等军节度、管内观察处置等使、守太师、开府仪同三司、雍州牧、兼凤翔牧、上柱国、冀王、食邑一万九千五百户、食实封五千五百户、赐入朝不趋、诏书不名颢。宅心冲毖。行己孝恭。久承训于慈仁。每禔身于法度。以师垣一品之贵。兼雍州两镇之崇。爵列真王。赐推重礼。而造次不闻于踰矩。傍徨有见于缠哀。奄及祥除。肆加典册。宜易冀方之号。特赐楚国之封。申衍赋田。增荣守牧。于戏。王风被化。已高麟趾之时。舆地相图。莫如鹑尾之分。衮衣绣裳。聊以藩其饰。路车乘马。适足昭其文。惟河间大雅之心。有东平为善之乐。其安宠禄。永介寿康。可。 

　　皇弟佶两镇封端王制绍圣三年三月辛亥 

　　建贤立德。内以惇兄弟之亲。班爵序朝。外以正君臣之分。推恩同气。申命大廷。皇弟、镇宁军节度、澶州管内观察处置等使、检校太尉、开府仪同三司、持节澶州诸军事、澶州刺史、上柱国、遂宁郡王、食邑九千户、食实封二千八百户佶。席休显之祥。迪中和之性。克己而不诎于贵。砺行而不危于高。朱芾斯皇。早兆室家之庆。介圭入觐。将严表著之趋。永惟燕翼之贻谋。是笃友恭之大义。莫远具尔。有崇禁邸之开。备言燕私。尚迩慈闱之问。畴其爵邑。建尔国家。画东吴之大邦。宠之两组。裂南海之奥壤。胙以真王。盖有天下者恩之隆。而为人长者义之尽。于戏。毋作匪德。毋用匪彝。其尚肩于乃心。以克绥于燕誉。 

往服朕命。永孚于休。可特授依前检校太尉、开府仪同三司、持节苏州润州诸军事、苏州润州刺史、充平江镇江等军节度、苏州润州管内观察处置堤堰桥道等使、进封端王、加食邑七百户、食实封三百户。 

　　皇弟佖两镇封申王制 

　　朕统承圣绪。念立爱以惟亲。祗遹先猷。在因心而广孝。眷言同气。将列外朝。孚告庶工。诞扬休命。皇弟、山南东道节度、襄州管内观察处置桥道等使、检校太尉、开府仪同三司、持节襄州诸军事、襄州刺史、上柱国、大宁郡王、食邑九千户、食实封二千八百户佖。为国懿戚。受天美才。德既茂于间平。地实亲于鲁卫。在宗载考。是当志学之年。率礼不愆。早著成人之度。序贤班爵。齿逮奉朝。开国建家。义当出合。永念燕谋之锡。岂胜孝友之情。胙茅社于大邦。留邸第于中禁。外以隆强干之辅。内以叙本支之恩。兼两镇之节旄。备三公之衮绣。启开元之观。相辉棣鄂之华。承长乐之颜。未远彩衣之戏。于戏。在昔周家之盛。有若申伯之贤。诗雅所歌。方册具在。用图居于兹土。无专美于前人。尚远乃猷。往绥厥位。可特授依前检校太尉、开府仪同三司。持节陈州邓州刺史、充镇安武胜等军节度、陈州邓州管内观察处置等使、进封申王、加食邑七百户、食实封三百户、仍并令所司择日备礼册命。 

　　 

●宋大诏令集卷第三十 

　　亲王五 

　　进拜五 

　　皇弟偲特授依前检校太尉开府仪同三司充武安军节度使进封永宁郡王加食邑实封勋如故制 

　　门下。朕钦承基绪。丕御家邦。崇建藩维。大为翼辅。纠合宗族。于昭惇叙之仁。亲兹同生。肆有褒嘉之典。皇弟、武成军节度、滑州管内观察处置河堤等使、检校太尉、开府仪同三司、持节滑州诸军事、滑州刺史、上柱国、祁国公、食邑六千八百户、食实封二千二百户偲。躬信厚之德。赋淑乂之资。起居惟孝悌之修。夙夜专诗礼之习。衣曳其彩。日虔内寝之趋。兰茁其芽。大钟慈壸之爱。乃眷诸弟。皆为真王。独予季之妙龄。尚建公于小国。未称友怀之谊。讵光贻燕之谋。是用彻以土疆。进之爵号。视班冢宰。仍加公衮之荣。易地长沙。复拥将旄之重。以异姓为后。周家盖重于宗盟。非刘氏不王。汉室旧存于约誓。勉图报礼。以称殊恩。可 

　　皇弟佖特授守司空依前开府仪同三司申王充保平奉宁等军节度使加食邑实封勋如故制元符元年二月壬戌就外邸 

　　门下。盖闻选建屏周。必资明德之彦。大封辅汉。莫如同姓之亲。我有贤王。肇开新府。其诞扬于赞册。以孚告于庶工。皇弟、镇安武胜等军节度、陈州邓州管内观察处置等使、检校太尉、开府仪同三司、持节陈州邓州诸军事、陈州邓州刺史、上柱国、申王、食邑九千七百户、食实封三千一百户佖。胄帝室之华。擢天伦之秀。不以居养而移气体之习。不以贵富而有骄溢之心。先朝之所顾复而不忘。两宫之所推慈而尤异。属奉外廷之礼。久留中禁之居。屡揽抗章。恳祈就第。朕笃手足之爱。厚骨肉之恩。方赐永平之书。忍下鸿胪之笔。是循彝制。增峻隆名。改重镇之节旄。进上公之衮绣。申陪多井。加衍真输。并涣宠光。茂昭徽数。于戏。赋常棣之什。永言纠合之仁。诵采菽之诗。想见来朝之喜。勉绥福履。益介寿祺。可 

　　皇弟佶守司空移两镇加恩制 

　　朕获以眇躬。继保宗庙。隆广爱之化。将以刑于四方。推惇叙之仁。宜莫先于九族。眷于同产。往即有家。其猷告于广朝。以亶孚于休命。皇弟、平江镇江等军节度、苏州润州管内观察处置堤堰桥道等使、检校太尉、开府仪同三司、持节苏州润州诸军事、苏州润州刺史、上柱国、端王佶。甚德而度。参和为仁。率履不愆。在宗有裕。奉朝请而匪懈。谨扈从以惟勤。视膳寝门。先帝钟慈而字爱。承颜禁掖。两宫垂意以矜存。越从表著之趋。留居秘严之久。属完成于国邸。实壮观于戚藩。恳祈外迁。志不可夺。勉徇典常之旧。可胜孝友之怀。涓辰之良。开府惟吉。载更两镇之重。具拜三公之崇。益户加田。并为宠渥。于戏。维城作屏。远追周室诸侯之崇。列第环宫。近掩唐世五王之盛。尚思祗慎。茂对休嘉。可特授守司空、依前开府仪同三司、潞州大都督、持节潞州曹州刺史端王、充昭德彰信等军节度、潞州曹州管内观察处置等使、加食邑七百户、食实封三百户、勋如故。仍令所司择日备礼册命。 

　　除皇弟俣特授依前检校太尉开府仪同三司充河阳三城等军节度使封莘王加食邑食实封勋如故制绍圣五年三月二十四日 

　　门下。因心则友。王者所以广敦睦之恩。立爱惟亲。天下所以从率仁之化。眷予同产。将列外朝。揆日诹良。扬廷敷命。皇弟、定武军节度、定州管内观察处置等使、检校太尉、开府仪同三司、持节定州诸军事、定州刺史、上柱国、咸宁郡王、食邑八千户、食实封二千六百户俣。修身思永。作德日休。尤疏达于经书。每被服于儒术。庭闱兆庆。蚤膺朱芾之祥。表著修容。方奉介圭之觐。既序贤而班爵。遂开国以承家。言念先帝燕翼之慈。恭惟两宫拊鞠之意。勉徇典常之旧。曷胜衮聚之情。我图尔居。莫如莘乐。胙之有土。即为真王。衮衣绣裳。仍视三公之贵。高牙大纛。进兼两镇之崇。申衍真租。增陪奉邑。恩礼惟称。宠禄具宜。于戏。韡韡棠华。述懿亲于鲁史。菁菁杜叶。美同姓于唐风。尚懋忠嘉。往钦眷异。可。 

　　除皇弟似特授依前检校太尉开府仪同三司充横海等军节度使进封简王加食邑食实封勋如故制同上 

　　门下。朕若昔大猷。绍休圣绪。修贵贵之义。外以正朝廷之仪。笃亲亲之恩。内以隆族属之好。乃眷天伦之戚。昭陪朝列之趋。其申旧章。诞扬显册。皇弟、集庆军节度、亳州管内观察处置河堤等使、检校太尉、开府仪同三司、持节亳州诸军事、亳州刺史、上柱国、普宁郡王、食邑八千户、食实封二千七百户似。孝谨天至。聪知日新。不为贵骄。克自敕畏。居惟义理之阅。动有法度之循。已踰就傅之年。当遵出合之礼。永念贻谋之意。靡胜慎睦之怀。为尔相攸。莫如西土。是用赐成国之履。建真王之封。仍视秩于三公。复兼荣于两镇。申加多赋。陪衍真腴。虽锡壤于盘维。尚居留于秘近。侧门通禁。未远慈闱之承。列邸在中。丕显戚藩之盛。以作尔祉。寔协师虞。于戏。勿用匪彝。书著孟侯之戒。毋作匪德。史载世家之言。尚迪训辞。永绥禄位。可。 

　　皇弟俣守司空移两镇加恩制元符二年三月丁卯 

　　诒燕孙谋。慎绳祖武。乃眷介弟。将适有居。用昭忠顺之诚。肆答褒扬之典。越尔在服。其听朕言。皇弟、河阳三城雄武等军节度使、检校太尉、开府仪同三司、莘王俣。宗藩之英。帝室之懿。躬信厚之德。寔化二南之风。挺文雅之材。独高两献之望。克持循于素履。尤勤毖而小心。兼徽台司。开赋王社。陪扈益谨。奉朝滋恭。屡上奏封。祈就宿邸。章郤复至。意确不移。朕承两宫之慈。厚同气之爱。虽介圭入觐。君臣之礼有常。而朱芾斯皇。兄弟之恩无远。姑勉从于来谂。曾莫喻于至怀。载加空土之意。爰授斋坛之钺。未央辨色。匪遥鸣玉之趋。长乐承颜。尚迩彩衣之戏。并陪真食。增衍本封。时惟展亲。兹用慎族。于戏。驯致禄位。岂骄侈之与期。贵为公王。在矜严而谨度。尚式猷训。以绥宠荣。可特授守司空。依前开府仪同三司、徐州大都督、持节澶州诸军事、徐州澶州刺史、莘王、充武宁镇宁等军节度、徐州澶州管内观察处置等使、加食邑七百户、食实封三百户、勋如故。仍令所司择日备礼册命。 

　　皇弟偲加两镇进封睦王加恩制 

　　朕承天序之重、笃人伦之亲。惟时贤王。实我季弟。力辞禁掖之邃。留止宫隅之严。其朌赞书。孚告在位。皇弟、武安军节度、潭州管内观察处置等使、检校太尉、开府仪同三司、持节潭州诸军事、潭州刺史、上柱国、永宁郡王、食邑八千五百户、食实封二千八百户偲。孝悌自乎天得。聪知乃其性然。作德而心日休。逊志而学时敏。克岐宗子之秀。有俶成人之资。胜衣班朝。欲循唐室之故事。奉圭入觐。思继韩侯之高踪。屡观抗章。恳请出合。言念匪他之义。何胜相好之情。胙尔有邦。王于乐土。进兼两镇。扬使节之光华。仍视三公。同台司之仪物。侈食封之优衍。广邑户之敦陪。懋建乃家。不显亦世。于戏。资富能训。斯有永年之祥。居宠思危。常怀入畏之戒。往服朕命。尚慎旃哉。可特授依前检校太尉、开府仪同三司、持节陈州亳州诸军事、陈州亳州刺史、充镇安集庆等军节度、陈州亳州管内观察处置等使、进封睦王。加食邑七百户、食实封三百户、仍令所司择日备礼册命。 

