<!-- { "loadSidebar": true } -->
　　门下。朕嗣无疆之大历。宣列圣之重光。方谨始以承祧。顾敦宗之有典。诞扬明命。申锡懿亲。德康公主、岐嶷生知。柔嘉日茂。永怀先后。遽罹罔极之忧。肆予冲人。敢后有先之义。用笃因心之友。是增慈幼之情。锡以命书。胙之封国。于戏。莫远具尔。重念前人之休。从而进之。示敦犹子之爱。往绥尔禄。遹观厥成。可。 

　　懿康公主进封嘉国公主制同上 

　　门下。朕恭天眷命。缵国庆基。用推敦叙之仁。诞布惟新之政。乃眷懿主。告于治朝。懿康公主、淑德日新。令仪天赋。克师承于傅姆。已训顺于公宫。方就养以无方。遽缠哀于罔极。兹切因心之美。用增慈幼之情。锡命告廷。疏荣开国。以作尔祉。以扬王休。于戏。惟新陟王。永笃在天之慕。莫如同父。用申睦族之恩。祗服宠光。益臻多福。可。 

　　皇长女特封德庆公主制建中靖国元年五月二十九日 

　　门下。政先治内。礼贵缘情。虽曰王姬。实系国风之重。乃生元女。允为家道之祥。稽厥典章。嘉其性习。爰颁美号。用告大廷。皇长女、桂魄分辉。天枝发秀。柔嘉自得。无烦傅姆之贤。聪悟夙成。知习公宫之教。载占谷旦。咨用佥谐。特加封邑之荣。增重宫闱之庆。于戏。妙龄岐嶷。已多淑慎之仪。内则渐磨。更茂肃雝之德。益遵懿范。以永殊休。可。 

　　皇第二女特封永庆公主制建中靖国元年二月庚子 

　　门下。笃亲所以兴仁。正始所以基化。国必有礼命之异。人不以名分为私。粤惟帝女之尊。高视列侯之贵。嘉循旧典。敷告外廷。皇第二女、宝婺流徽。仙源疏派。禀幽闲之淑德。赋柔静之懿姿。早符设帨之祥。载茂涂椒之吉。覃訏异秉。信天人之仪刑。岐嶷夙成。均日月之明润。未习公宫之教。无烦傅姆之贤。爰诹令辰。肇新美号。拟真王之秩。主同姓之公。以厚人伦。以蕃帝室。于戏。亲之欲贵。岂特盛车服之崇。戒之用休。于以广宫闱之庆。往膺多祉。进懋殊恩。可。 

　　皇第三女特封顺庆公主制崇宁二年三月 

　　门下。朕迹风化之源。则治繇近始。率敦叙之典。则恩必内崇。仁匪私亲。礼将明分。皇第三女、柔嘉之则。禀自生知。岐嶷之姿。得之天性。秾华滋发。贤范日新。无烦傅姆之勤。蚤著成人之度。思辅淑质。用加美名。主之同姓之公。视以真王之秩。庸侈皇图之庆。益昭家道之祥。于戏。诗纪王姬。盖推车服之盛。汉尊帝女。实优汤沐之封。惟克顺承。乃膺多福。可。 

　　皇第四女封淑庆公主制崇宁二年三月三日 

　　门下。朕纂承丕基。钦笃前烈。帝室多祉。诞膺邦国之祥。天孙下游。更浃宫闱之庆。眷予爱女。爰锡美名。岂曰私亲。是惟成宪。命龟荐吉。孚号告廷。皇第四女、毓粹仙源。分荣宝系。英华秀发。婉慧生知。性自得于柔嘉。教靡烦于保傅。将尽增其异禀。兹宠赉于徽章。秩视真王。礼参正后。主公侯之同姓。申父子之至恩。以协公言。以恢大化。于戏。爱形乎内。仁斯覆于万方。治先于家。风遂行于四海。往履多福。勉流淑声。可。 

　　冀国长公主封秦国长公主制崇宁二年五月六日 

　　门下。朕承燕诒之考烈。赖雍佑之母慈。礼变禫祥。甫毕三年之制。恩隆骨肉。将刑四海之风。惟时同生。乃国贵主。特颁显册。爰告治朝。冀国长公主、毓秀璇源。发祥宝绪。质美瑛瑶之粹。姿秾桃李之华。大国名都。视以真王之秩。高门勋胄。主之同姓之公。宠禄愈光。贤声弥劭。逮兹免服。肆以推恩。易中冀之旧封。启咸秦之新壤。用彰懿范。期广孝心。于戏。帝妹既归。当蕲于受祉。天姻惟隔。亦尚于宜家。益懋徽猷。永膺遐福。可。 

　　皇第五女特封延庆公主制 

　　门下。朕嗣有令绪。率由旧章。帝祚是承。敢忘继继之重。人治为大。孰先亲亲之恩。眷惟诸女之封。兹实有邦之制。诞告列辟。庸示至公。皇第五女、柔明夙成。韶令日就。天资自度。姆教靡勤。虽越在于孩提。宜进膺于位序。以侈宫闱之庆。以将闺壸之脩。盍举前彝。用昭宠数。于戏。主之同姓。惟王室之是尊。锡以美名。见天孙之特异。勉循图史之戒。茂对车服之华。嘉声垂延。多福□□。可。 

　　韩国长公主特封鲁国长公主制崇宁二年五月六日 

　　门下。睦族惇宗。是惟天子之孝。分封锡号。斯亦圣人之公。朕绍业泰陵。蒙休慈德。感慕甫终于哀制。褒崇当及于懿亲。其布徽章。以孚众听。韩国长公主、禀资令淑。造行柔嘉。远积润于紫潢。夙扬辉于宝婺。从傅姆之教。则乐善以忘劳。饬王姬之车。则降嫔而尽礼。素显宜家之誉。屡疏封国之腴。祗服宠光。率循宪度。肆易名于韩土。爰析壤于鲁郊。以昭惇叙之仁。以协荣怀之庆。于戏。施深则报重。属近则恩隆。刑孝友之风。庶其无愧。茂肃雍之德。时乃有休。益蹈箴规。永绥寿祉。可。 

　　庆国长公主进封益国长公主制同上 

　　门下。朕席昭孝之闳休。承钦仪之至德。竭诚尽礼。顾未足以报功。立爱施仁。宜莫如于叙族。欲致广恩之道。必先同气之亲。其诏治廷。以颁褒册。庆国长公主、秉心渊懿。履行粹和。庆钟长发之源。资禀少成之智。动循典训。居蹈箴规。淑慎为仪。则有齐之季女。肃雝迪德。则彼美之王姬。必锡号以分封。犹待年而筑馆。诞增燕誉。益懋宠先。改庆朔之名区。撤岷梁之善壤。以敦天属。以睦民风。于戏。授之不以私。盖有古今之通谊。亲之欲其贵。实存仁孝之至情。祗服训辞。永膺寿嘏。可。 



●宋大诏令集卷第三十九 

　　皇女四 

　　封拜四 

　　皇第六女特封寿庆公主制崇宁二年五月六日 

　　门下。笃天性之至爱。则仁始于亲。尊王道之丕彝。则礼先乎近。眷予幼女。早膺设帨之祥。举国旧章。爰布告廷之命。皇第六女、柔嘉异禀。温惠夙成。分宝婺之凝辉。毓璇源之秀润。剪鬌午建。方观婉娈之初。带瑗丁辰。已著肃雝之渐。瑟彼琼琚之佩。煜然桃李之华。虽未教于公宫。寖克谐于姆训。属诹龟之协吉。乃出綍以疏荣。气当长养之时。乐具舒和之奏。主之同姓。视以真王。以昭考室之祥怀。以须筑馆之燕誉。于戏。寿特高于五福。以莫不增。庆本自于一人。求锡尔类。茂绥嘉号。翕受冲祺。可。 

　　益国长公主进封冀国长公主制崇宁三年十一月十一日 

　　门下。朕亲睦九族。惇劝万方。惟王化之始基。本人伦之大义。乃眷帝室之戚。有如王姬之贤。将下嫁于诸侯。当主姻于同姓。肆朌显册。敷告治廷。益国长公主、毓秀天源。托质神考。赋肃雍之美德。体柔嘉之令仪。洵若琼琚。华如桃李。恩既崇于筑馆。礼宜备于承家。爰锡宠章。更旧封于益部。诞膺异数。开大国于冀方。岂独盛其仪服之容。亦以厚其汤沐之奉。惟国之旧。匪予所私。于戏。凤皇于飞。盖得女归之吉。琴瑟在御。勉成妇道之隆。尚体朕怀。毋忘尔事。可。 

　　皇第七女特封惠庆公主制崇宁四年六月十三日 

　　门下。以御于邦。治必由于家始。欲明其德。爱寔自于亲先。矧惟帝女之隆。肆有国章之旧。诞扬成宪。敷告外廷。皇第七女、毓秀仙源。分晖宝婺。聪惠著于覃訏之际。柔嘉见于岐嶷之初。得天性之自然。赋生知之异禀。虽未逮及笄之岁。顾已有成人之姿。朕仰承燕翼之谋。荐膺蕃衍之庆。将辅就于淑质。俾商锡于美名。主之同姓之公。视以真王之秩。载涓谷旦。式举丕彝。以厚人伦。以基王化。于戏。周诗美车服之等。汉氏启汤沐之封。恩匪亲私。义惇国体。其对扬于休命。用永介于鸿禧。可。 

　　皇第八女特封安庆公主制崇宁 

　　门下。朕克绍先猷。敢忘于继继。用隆天性。思笃于亲亲。是为王化之基。时乃人伦之本。眷□诸女。有国彝仪。涓选嘉辰。对扬休命。皇第八女、储祥宝婺。毓秀璇源。淑质得于天成。徽声闻于日就。吉□大人之兆。宜尔弟兄。美播王姬之时。华如桃李。虽未离于襁褓。固已□□言容。既下天孙之津。来符景运。未降帝子之渚。宜受始封。属吉日之斯临。率旧章而诞布。匪惟私昵。盖有典常。主以上公。加之美号。安乃康宁之谓。俾寿而臧。庆兼福禄之称。方兴未艾。佩以辟邪之玉。陈之厌翟之车。协我慈怀。锡尔宠数。于戏。亚于王后。实稽周室之隆。冠以徽名。亦用唐家之旧。往膺优渥。益介繁禧。可。 

　　皇第九女封和庆公主制崇宁四年十月三日 

　　门下。敦天属之亲。所以刑风化之本。率邦章之旧。所以严名分之公。兹恩义之大方。寔古今之彝制。朕□□家人之吉。继膺女子之祥。肇举徽仪。诞扬休命。皇第九女、□华宝绪。毓粹璇源。兰茁其芽。居怀香国之懿。玉莹其质。内蕴自天之温。未烦傅姆之勤。已著成人之度。属命龟之荐吉。孚出綍以疏封。商锡美名。备崇显册。视以真王之秩。主之同姓之公。以昭帝祉之休。以笃天孙之庆。于戏。克岐克嶷。既彰和惠之资。无非无仪。寖懋肃雍之德。永绥寿嘏。益对龙光。可。 

　　吴国大长公主特进封吴越国大长公主制崇宁五年十月二十四日 

　　门下。朕纂绍丕图。钦笃前烈。眷昭陵之爱女。寔尊属之懿亲。义所当隆。恩宜有称。申加异数。敷告外朝。吴国大长公主、柔惠而性纯。端庄而言。靖。席王姬之贵富。而体尚清恬。居帝子之高明。而动遵冲约。夙显宜家之誉。荐膺彻土之封。固已礼秩视于真王。仪服参于正后。而遽遘嫠居之戚。重兴感恻之情。是用进两国之隆名。扬大廷之徽册。以展爱亲之意。以昭优异之章。时惟茂恩。式□彝典。于戏。念兹皇祖。每怀图报之衷。问我诸姑。肆厚褒贤之渥。尚祗光宠。永介寿祺。可。 

　　皇第十女进封康庆公主制崇宁五年十一月十六日 

　　门下。为政以德。治其国者齐其家。立爱惟亲。发乎迩而见乎远。朕祗率典训。稽参情文。以厚人伦之风。以惇王化之本。眷惟幼女。肇启初封。播告在廷。诞扬显册。皇第十女、仙源毓粹。宝婺储英。岐嶷得之生知。柔顺资于天性。承徽日茂。钟秀增华。未觌公宫之彝。已昭邦媛之度。列侯视秩。将图炎汉之规。嘉号别名。爰考有唐之制。主上公之同姓。亚王后之盛仪。以彰命数之隆。以侈皇家之庆。于戏。欲其贵富。既伸天属之恩。曷不肃雍。其懋王姬之美。往承休命。永介繁禧。可。 

　　魏国大长公主进封制大观三年六月二十八日 

