<!-- { "loadSidebar": true } -->
　　维天禧元年岁次丁巳。正月辛丑朔。十一日辛亥。摄太尉天书仪卫使恭上宝册南郊恭谢大礼使司空兼门下侍郎平章事王旦与内外文武百寮。诸军将校。藩卫牧伯。郡县官吏。蕃夷酋长。僧道耆寿等再拜稽首上言曰。臣等闻太上元始。道之宗也。应物而强名。穹昊清明。天之体也。因时而表德。惟重熙之嘉会。集三灵之休应。广大悠久。法象昭著。增简册之徽烈。系天人之合符。伏惟崇文广武仪天尊道宝应章感圣明仁孝皇帝陛下睿知渊凝。圣谟天远。恭睦而敦敏。文明而柔克。恢太平大定之业。慎持盈守成之戒。孝德本乎善继。时雍始于惇叙。典礼乐以布王泽。则异俗咸怀。辑典章以恢邦教。则时文载郁。万方在宥。百志惟熙。海外畅清淑之风。寰中归仁寿之域。向以乾符纷委。坤珍绍至。故升中于天、而礼岱社。报本乎地、而享汾脽。广虞巡之咸秩。举汉祠之合祛。馨德格于上下。介福浃于遐迩。既而作灵宫以模太紫。为至神之攸处。推尊名以周群岳。寔前载之未有。是以穹灵乃顾。高真荐降。协梦云纪。觌神汾水。启仙源于太古。谕宝历于无疆。而复景亳鸣鸾。祈禠而济物。睢阳按跸。尊祖而建都。寅奉明威。昭报繁锡。稽得。一善成之道。崇生□为大之名。徽章极于范围。盛则踰于载籍。溥天率土。鼓舞称庆。由是圆首方足。不谋而同。以为神贶益章。清宁之所辅。帝绪日远。商周之莫京。赏善是图。邦国之大业。盛美纯备。兆庶之欣戴。窃惟称谓。未昭懿铄。敢稽古训。式导群心。诏旨下临。深形谦拒。至于五请。始奉帝俞。夫克世丕基。惟新受命。感天也。膺箓协期。跻俗归厚。应真也。燕翼有初。蕃衍惟永。佑德也。高视绳契。为之称首。上圣也。齐明虚受。克念则哲。钦明也。矧以献岁初吉。奉册于殊庭。次辛协辰。升禋于吉土。方交举于盛节。宜诞膺于茂典。率吁众恳。俯伏丹阙。复露章五上。冀行前诏。陛下不获已而从之。臣等不胜大愿。谨奉玉册玉宝、上尊号曰崇文广武感天尊道应真佑德上圣钦明仁孝皇帝。伏惟陛下总列辟之令猷。绍九皇之至德。保佑黎献。锡羡千亿。与天比崇。万寿无极。臣旦等诚欢诚抃。顿首顿首。 



　宋大诏令集卷第六 

　　帝统六 

　　尊号册下 

　　体元御极感天尊道应真宝运文德武功上圣钦明仁孝皇帝册文天禧三年十一月丁丑 

　　维天禧三年岁次己未。十一月癸丑朔。二十五日丁丑。摄太尉、中书侍郎、兼吏部尚书、平章事臣寇准与内外文武群臣。诸军将校。蕃夷酋长。僧道耆寿等上言。臣闻陟泰坛、肆禋享、邦国之大事也。崇丕称、表茂功、帝皇之盛节也。惟天祐圣。故珍符休命。必务乎昭答。惟人戴君。故鸿徽钜典。必从其欣赞。我国家奋淳耀之烈。袭神灵之系。于皇圣祖。绍天阐绎。首中古之号。诒万世之法。艺祖文考。创业垂统。爰举盛礼。乃受丕名。肆重熙之在历。本善述以昭孝。奉若成宪。斯惟至心。伏惟崇文广武仪天尊道应真祐德上圣钦明仁孝皇帝陛下浚明在躬。刚健成德。垂策以司契。顺斗而布度。具用平之大智。讲长世之善经。慎罚宝慈。劭农抑末。卑服彰乎克俭。旰食勤于屡省。五兵载戟。而殊方即叙。至神广运。而洪化浮流。保合太和。妥绥有截。二十三载于兹矣。曩者霄极储祉。真瑞应期。登封告成。刻号昭姓。寖寻汾畤。大报于坤元。推尊岳灵。并跻于帝箓。声明燀耀。福瑞纷沓。既而秘感冥应。飞朝旁戾。悟鸿源之浚邈。承渊宗之右序。乃复严师曲里。钦众妙之本。设都睢水。表兴王之壤。卜郊吉土。以谢贶穹厚。荐册泰馆。以归美真圣。礼乐之文著矣。天人之际交矣。方且凝神于蠖濩。绎照乎靓渊。远猷是经。小心弗匮。崇建上嗣。亿宁大本。万邦斯正。重晖克明。繇是三泰之奥区。终南之灵阜。荐受符书之贶。诞下阙 

　　圣文睿武仁明孝德皇帝册文天圣二年二月丁酉文前半阙 

　　礼恢儒也。矧乃永怀先训。明发时思。虽遵易月之文。终守通丧之制。戚见七庙、而忾然如有闻。恩加九族、而欢然以相睦。人情大顺。天道丕应。三边绝警。五稼屡丰。属至景之临冬。因圜丘而肆类。中外臣庶、藩卫夷酋。咸以为承休袭熙。重烈敷燿。宜享尊称。用昭众闻。而陛下虔巩抑畏。载执谦悫。抗封五上。始降俞音。夫惟睿作圣。所以膺景命也。懿文经武。所以绍鸿业也。显仁为明。所以运群物也。纯孝为德。所以刑万方也。臣等不胜大愿。奉玉册玉宝。上尊号曰圣文睿武仁明孝德皇帝。伏惟陛下徇黔首之戴。荷上灵之祥。蹑九皇之遐迹。保四海之永康。恢一祖二宗之圣绪。与天地而无疆。 

　　睿圣文武体天法道仁明孝德皇帝册文明道二年 

　　维明道二年岁次癸酉。二月丁酉朔。十一日丁未。摄太尉具官吕夷简等上言曰。臣闻穹旻之垂景命。必资神睿之略。以庇于方夏。臣庶之沐利泽。必荐崇高之号。以归于尊极。炎德初基。艺祖兴运。造邦戡难。不惮濡足。神宗纂治。以圣继圣。功德宏伟。充格天地。洎乎文考。内平外成。重明累洽。礼乐大备。莫不勉膺徽册。俯循群请。度越乎前载。烜赫于无穷。洪惟尊号皇帝本神灵之系。凭积累之厚。享天下之富、而守以约。乘天下之安、而虑以危。以慈者、道之宝。乃恤孤而赈穷。以俭者、德之基。故浣衣而菲食。以天戒之可畏。间形责躬罪己之言。以人命之至重。每下钦刑慎罚之诏。乾乾翼翼。一纪于兹。故桀骜之俗。陶至化而面内。肖翘之类。被善气以乐生。岁时大顺。禾稼屡稔。乃询舆议。刺旧闻。讲希世之仪。举盛德之事。仲春令序。土膏脉起。辟千亩之田。展三推之制。于是彤庭文武之烈。藁街夷裔之长。班白之老。缁黄之众。属陈盛礼。愿进鸿名。中外一辞。封章五上。陛下矜其恳悫。始赐允俞。夫智迎事解。意发天合。不曰睿圣乎。兴学招士。包戈远服。不曰文武乎。居上凝命。御气生物。不曰体天乎。执象观妙。抱一无为。不曰法道乎。靡惠不孚。靡幽不烛。不曰仁明乎。竭恭致养。率礼范俗。不曰孝德乎。臣等不胜大愿。谨奉玉册玉宝、上尊号曰睿圣文武体天法道仁明孝德皇帝。伏惟陛下因率吁之志。顺归报之隆。繄自天之祐极。用十世之延鸿。既寿而康。申锡无穷。 

　　景祐体天法道钦文聪武圣神孝德皇帝册文景祐二年十一月乙未 

　　维景祐二年岁次乙亥。十一月辛巳朔。十五日乙未。摄太尉、南郊大礼使、推忠协谋同德守正佐理功臣、开府仪同三司、行尚书右仆射、兼门下侍郎、同中书门下平章事、昭文馆大学士、监修国史、东平郡开国公、食邑一万一千户、食实封四千五百户吕夷简率内外文武百官。诸军将校。藩卫牧伯。蕃夷酋长。僧道耆寿等再拜稽首上言曰。臣等闻以至公御众者。必有至公之议归之。以盛德居上者。必有盛德之事尊之。归之不可却其诚。尊之无能辞其美。亦犹云蒸雨施。天地之相合也。宫动商应。律吕之相召也。推于至治。本乎自然。是以燀赫之仪。不戒而备。鸿懿之号。不谋而同。眇觌茫昧之初。逮乎绳契之际。司牧所暨。称谓必昭。窥美大之迹。稽审谛之美。功由号显。号以德隆。放勋重华。敷命甚美。其来尚矣。粤自炎德肇兴。真人协应。传继之盛。夐出百王。莫不宪古御今。诒谋垂后。乘熙洽之会。顺爱戴之心。典册备物。为万世法。恭惟体天法道仁明孝德皇帝陛下绍累圣之绪。膺千龄之期。天赞庆灵。日跻浚、哲。声身律度。蹈伯禹之法。憯怛忠利。广有虞之爱。若乃振举废坠。讲求希阔。则躬执黛耜。修耕籍之仪。屏绝玩好。虔巩祭祀。则精择美璞。为祼瓒之器。肇新钟律。恭荐郊庙。鄙申韩之法。务蠲烦苛。宗黄老之言。尊高清净。纳忠堲谗。而辨邪正之分。念功忘过。而无喜愠之色。虚心应物。屈己从人。前疑后承。以熙夫庶绩。左嘉右肺。以达于下情。间以螽螟为灾。众庶艰食。寅畏灵谴。抑损徽名。惟德动天。其应如答。尚执撝冲之旨。夙申敦谕之言。而中外震悚。官师怫郁。今懿纲载肃。治具毕张。绵宇安宁。含生茂遂。诹升阳之谷旦。展肆类之上仪。怀柔百神。崇侑三后。繇是大庭绅冕之列。荒服鞮译之人。麟趾茂亲。虎贲雄帅。鲐背鲵齿之老。黄冠缁服之侣。咸谓美报方毕。繁祉具应。恳陈难夺之言。愿复至尊之号。倾葵向日。虽极于舆情。镂玉填金。未昭于丕矩。旅庭剡奏。五上一辞。陛下勉迪前寻。俯从众欲。夫祇遹天命。修明宪度。皇猷无外。光被四表。钦文之谓也。讲修邻好。戡济暴乱。睿知独运。爥见万里。聪武之谓也。知万物之几。妙天下之用。周流不测。变化无穷。圣神之谓也。岁历更号。天符荐休。事沿盛唐。以冠元首。臣等不胜大愿。谨奉玉册玉宝。上尊号曰景祐体天法道钦文聪武圣神孝德皇帝。伏惟膺穹厚之眷。荷祖宗之祥。置神器于安静。纳天民于阜康。惟亿万斯载。保邦祚之无疆。 

　　宝元体天法道钦文聪武圣神孝德皇帝册文宝元元年十一月庚戌 

