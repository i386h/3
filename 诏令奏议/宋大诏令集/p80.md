<!-- { "loadSidebar": true } -->
　　虞舜有纳麓之功。弗迷风雨。夏后享锡圭之瑞。乃奠山川。然后大洽讴谣。光符揖让。顾惟凉德。骤集鸿名。既用心以存公。思与物而更始。式宣景化。属在冢司。乃眷弼臣。宜畴异数。推忠协谋佐理功臣、开府仪同三司、守司徒、兼门下侍郎、同中书门下平章事、昭文馆大学士、参知枢密院事、上柱国、萧国公、食邑二千户、食实封四百户范质。镇时雅量。纬俗宏材。明去就于几先。识变通之可久。岩廊益峻。衡石无欺。十载于兹。万邦咸乂。推忠协谋佐理功臣、光禄大夫、尚书右仆射、兼门下侍郎、同中书门下平章事、监修国史、参知枢密院事、上柱国、太原郡开国公、食邑一千五百户、食实封二百户王溥。策名藩府。佐命前朝。冠颜子之四科。陈咎陶之九德。秉彝不紊。惠迪有光。寅亮之功。搢绅允瞩。推忠协谋佐理功臣、枢密使、光禄大夫、行中书侍郎、兼刑部尚书、同中书门下平章事、集贤殿大学士、上柱国、钜鹿郡开国公、食邑二千户、食实封四百户魏仁浦。谦和有立。慎重自持。周旋三事之司。练达万机之务。言无洩露。望洽弥纶。康济之才。邦家所注。咨尔三台。弼予一人。而皆稽元象以酌群情。率具寮而遵外禅。是用进为常伯。命作司空。叙百揆以奋庸。张四维而是赖。于戏。托王公之上。既开国以承家。倚辅相之臣。斯代天而治物。各践厥位。时惟钦哉。质可依前守司徒、兼侍中。溥可守司空、兼门下侍郎、同中书门下平章事。仁浦可尚书右仆射、兼中书侍郎、同中书门下平章事、余如故。 

　　赵普加恩制淳化元年七月 

　　门下。咨询旧德。尊重大臣。实有国之徽章。乃为君之钜美。朕之元老。何让古贤。适当覃庆之辰。首举畴庸之命。扬于著位。斯叶至公。具官赵普。道比皋夔。才兼伊吕。创业弼谐于先帝。守文佐佑于冲人。进则尽忠而言。退则归美于上。三登黄阁。人推燮理之功。连拥碧幢。吏服廉平之政。书诸国史。格彼上元。虽萧曹称汉室之贤。房杜济唐宗之美。校其勋德。未接声容。间以偶失宣调。遂婴微疢。虽居假告。常渴仪刑。深持知止之心。叠上陈情之表。言皆切直。意足嘉称。然而上台之位难虚。求旧之思益切。方伸毗倚。不允敷扬。因献岁之发春。属改元而建号。荣加奉邑。兼益真封。于戏。书契以还。君臣之际。上以用贤为急。故亲而信之。以保其终。下以徇节为诚。故爱而戴之。同底于道。况我兴隆之运。式繄镇静之才。更竭谋猷。毋烦训诫。可。 

　　吕端转官制至道二年正月庚辰南郊毕 

　　让德于天。聿举吉蠲之典。注意于相。宜推蕃庶之恩。银青光禄大夫、行尚书户部侍郎、同中书门下平章事、上柱国、东平郡开国侯吕端。岳渎粹灵。阳秋正气。自参大政。式副具瞻。接物之诚。蔑闻于澄挠。致君之节。曷有于磷缁。朕倚之为股肱。人望之为霖雨。顷以郊祀上帝。祈福天宗。琮斝具陈。梯航毕至。汝左右薄质。翊宣大猷。威仪三千。率周礼而无爽。玉帛万国。奉禹会而益恭。文物声明。震叠华裔。将顺其美。时乃之功。是宜践黄闼之崇。正夏卿之任。并增阶秩。式是宠光。勉罄嘉谟。永辅台德。可门下侍郎、兼兵部尚书、依前同平章事、余如故。 

　　李沆迁官制咸平四年三月庚寅 

　　东台贰职。实筦枢机。累朝近司。多所兼领。祗若彝宪。加于辅臣。褒德奖贤。于是乎在。光禄大夫、行中书侍郎、同中书门下平章事、监修国史、上柱国、陇西郡开国公李沆。纯厚方直。坚明粹和。事朕东朝。有翼成之范。秉钧黄合。仗栋干之隆。三阶以和。百揆攸叙。宜登异数。益懋显庸。可门下侍郎加食邑。 

　　向敏中景灵宫使制大中祥符七年八月甲寅 

　　尊祖事天。所以罄寅恭之志。尚贤崇德。所以申优异之恩。眷予荩臣。宜有嘉命。特进行中书侍郎、兼刑部尚书、同中书门下平章事、集贤殿大学士、上柱国。河内郡开国公向敏中。亮节致君。懿文经国。蔚为时栋。克焕王猷。朕仰接真仪。侧聆谆诲。开陈长发之绪。诲谕无疆之期。式建琳宫。永膺灵祲。莅兹重职。允属台臣。勉竭纯诚。以称隆渥。可特授景灵宫使、加食邑一千户、食实封四百户。 

　　王旦进官制大中祥符九年二月戊子史成 

　　股肱之任。与元首而同体。公衮之崇。列三阶而敷化。经邦论道。非贤罔居。畴其嘉庸。登是徽数。开府仪同三司、守司空、兼门下侍郎、同中书门下平章事、充玉清昭应宫使、昭文馆大学士、监修国史、上柱国、太原郡开国公王旦。简温方厚。惠直笃诚。懿文德以含章。矢嘉谋而迪哲。材应注意。业振代工。叔敖为心。实励愈恭之志。曹参奉法。载彰画一之谣。允矣元臣。时之厚栋。朕以祖宗盛烈。思播策书。乃择名儒。共加刊纪。统领之任。良直攸归。而能炳焕旧章。沉研秘思。言罔私于惩劝。事必鉴于婉微。逮此成篇。永彰诒法。咨尔典令。昭报茂功。进秩槐庭。增荣鼎席。衍食之邑。宠名并臻。弥宣懿猷。祗服厥命。可守司徒、依前兼门下侍郎、同中书门下平章事、加食邑一千户、食实封四百户、余如故。 

　　向敏中进官制大中祥符九年五月庚申不拜 

　　璇穹降鉴。飈驭格思。择胜地于神京。仰营邃馆。验灵踪于秘载。谋奠真居。嘉轮奂之维新。介福禧而尤盛。眷言总领。允属辅臣。爰因考室之初。特峻畴庸之命。开府仪同三司、行中书侍郎、兼刑部尚书、同中书门下平章事、充景灵宫使、集贤殿大学士、上柱国、河内郡开国公向敏中。纯和毓德。端厚存诚。清识迈伦。懿文经国。参万枢之密勿。克慎几微。佑百度之财成。务遵体要。顷肇基于宏构。思肃奉于晬仪。爰正使名。庶扬厥职。逮鸠工之告备。故底绩之有闻。褒劝是宜。徽章斯在。夏官之秩。名数甚优。俾膺进律之荣。益重礼神之寄。可依前行中书侍郎、兼兵部尚书、同中书门下平章事、余如故。 

　　王旦拜太尉兼侍中制天禧元年五月戊申不拜 

　　朕倚毗旧德。眷奖大臣。期劳逸之适中。必优崇而异等。开府仪同三司、守太保、兼门下侍郎、同中书门下平章事、充玉清昭应宫使、昭文馆大学士、监修国史、上柱国、太原郡开国公王旦。履道坦夷。秉心纯悫。雅量均于澄挠。厚德本于直方。陟于近司。寔赞元化。代天工而总众职。宰邦政而熙大猷。契偃戢之休期。翊封崇之盛典。懿文经国。硕望镇时。寒燠屡迁。声猷益茂。而累陈章奏。恳避钧衡。言念报功。所宜加礼。超进上公之重。兼升左相之荣。俾遂颐神。简其入谒。庶雍容而坐论。得亲近于老成。汉氏之尊孔光。唐室之褒杜佑。惟吾哲艾。宜厚恩勤。钦奉宠章。弥绥福履。可太尉、兼侍中、许五日一赴起居、□日入中书、或遇军国重事、不限时日、并令入预参决。余如故。 

　　王旦加恩每三五日一起居入中书制天禧元年五月庚申 

　　优贤加奖。从欲推仁。匪惟待中外之情。抑亦笃君臣之分。太保、兼门下侍郎、平章事王旦。执心冲粹。蹈德清方。辞体要而迈伦。学钩深而足用。自升丹地。遂贯鼎司。负钦严镇定之姿。著寅亮弼谐之绩。弥纶庶政。克致于太和。赞相鸿仪。诞昭于懿铄。一昨继陈封奏。缕述衰羸。愿罢机衡。退就班列。寻增隆于异数。复恳拜于让章。虽申敦谕之怀。莫回坚确之志。朕亦念其多疾。察彼由衷。勉徇所陈。用寖前命。止益爰田之赋。仍增真食之封。务便养颐。简其朝谒。伫臻勿药之喜。洽闻论道之言。光辅丕图。永绥多福。可依前太保、兼门下侍郎平章事、加食邑一千户、食实封六百户、每三五日一起居、三日一入中书、或遇稍安、勿拘此制、若有军国重事、不限时日、入预参决。 



●宋大诏令集卷第六十 

　　宰相十 

　　进官加恩别使二 

　　向敏中进官制天禧元年八月壬申 

　　上法台耀。式崇宰司。所以刑四方之风。叙百官之职。永怀眷奖。属在老成。揆兹灵辰。锡以徽数。开府仪同三司、行中书侍郎、兼吏部尚书、同中书门下平章事、充景灵宫使、集贤殿大学士、上柱国、河内郡开国公向敏中。应期良佐。命世宏材。绵历两朝。践扬二府。蕴哲明之德。式是民瞻。告良显之谋。亮于邦采。协赞斯久。燮谐实多。方切倚毗。久宜崇进。升峻资于右揆。兼荣秩于东台。监总信书。陪增多邑。冠于鼎席。咨乃栋臣。益懋嘉庸。辅宣至化。可尚书右仆射、兼门下侍郎、同中书门下平章事、监修国史、加食邑食实封如故。 

　　丁谓进司徒兼侍中制乾兴二年二月仁宗即位 

　　门下。王者丕承宝业。总揽懿纲。必资同德之贤。式赞代工之治。眷惟元宰。早佐先朝。属缀衣之在庭。奉眇躬而纂绪。上遵于遗旨。下副于群心。克竭明诚。茂宣忠力。敢缓报功之典。聿隆加等之恩。申锡命书。告于列辟。推忠协谋佐理功臣、金紫光禄大夫、守司空、兼门下侍郎、太子少师、同中书门下平章事、充玉清昭应宫使、昭文馆大学士、监修国史、上柱国、晋国公、食邑七千七百户、食实封二千八百户丁谓。星辰异禀。公辅宏材。执德不回。蹈礼居正。精诚可以断大事。懿文可以润鸿猷。惟圣考之知臣。列台司而论道。嘉言罔伏。尽献替之宜。故事奉行。叶简易之理。矧复领师傅之重。训寡昧之姿。善诱居多。蒙益滋甚。方勉亲于庶务。宜首举于徽章。是用进地官之崇名。升左相之贵位。加其阶级。增以户封。于戏。才大者任崇。勋高者赏重。斯为彝制。允叶至公。往惟钦哉。永辅休运。可特授开府仪同三司、守司徒、兼侍中、依前充玉清昭应宫使、昭文馆大学士、监修国史、晋国公、加食邑一千户、食实封四百户、功臣、勋、封、如故。仍令所司择日备礼册命、主者施行。 

　　冯拯司空兼侍中制同前 

