<!-- { "loadSidebar": true } -->
　　维元祐八年岁次癸酉。十二月甲辰朔。二十六日己巳。孝孙嗣皇帝臣某再拜稽首言曰。臣闻圣人之兴。默契天运。昔真宗仁宗之际。章献临御。岁周一纪。实能协和神人。以靖国家。逮我圣考。蚤厌万国。惟末小子。未堪多难。则亦圣祖母躬受其艰。始终九年。臣民以宁。社稷以固。欲报之德。未获其所。惟周人以讳事神。以谥易名。明诏圣德。以示后嗣。恭惟大行太皇太后。实天生德。作合皇祖。无私如天。博爱如地。内自宫省之秘。外薄华戎之广。丕冒德泽。以生以成。昔在景德。北人弗宾。时则武烈参定大计。师于澶渊。克遂有功。南北底定。垂九十年。民获养生送死。功书鼎彝。泽加于后。及我仁祖。将援宣考。以奠天位。亦惟慈圣。实以从母。先识潜德。宜于室家。施及朝廷。元丰之末。天地震烈。疾方弥留。群公卿士。拱手相视。罔知所措。而大策中定。与天为谋。肆时冲人。实主神器。帷幄既施。号令时叙。稽于众庶。庸一二老。政无旧新以便民为先。人无戚疏以守正为用。故士耻奇衺。民知向方。耕田而食。遂底于今。雨旸小愆。责躬菲食。饥馑时告。振廪辍漕。忧世之心。常若不及。人赖其赐。神享其诚。熏然和平。无大灾害。间修咸平之政。大弛逋责。中外所释。以千万计。饥寒者得以衣食。流散者得以安处。歌舞之音。流于四方。辽人恃和。时肆猾奸。一闻信义。敛然知畏。迄无一言之争。夏人恃远。更出侵扰。一被恩德。屡叛仍屈。卒为乞盟之计。虽燕处于中壶。实大赉于万邦。究观设施。莫见其眹。惟约心以公。自二王一主。洎于外家。均遇以法。无侥幸之求。处躬以俭。自饮食服器。至于宫室。取足于用。无华靡之饰。虽履大位。以天下养。而岁月之奉。子弟之荐。犹视长乐之故。是以贵戚近习。相视而愧。元臣耋老。闻风而叹。不言而化成。不威而心服。自三代汉唐。一人而已。若夫先后旧仪。具在有司。每自抑畏。置而弗举。受册之礼。当在文德也。而退即于崇政。明堂之贺。当在集英也。而仪止于东闱。将成宣光。则原庙之说。自处于治隆。将损任子。则族人之恩。下比于列辟。凡轻于约身。重于违礼。推之庶政。盖有不可胜言者矣。臣夙遭闵凶。未习师保之训。提携闵闵。若农夫之望岁。诱之以诗书之乐。滋之以劝讲之良。示之以听纳之宽。导之以决断之明。久而弗忘。遂以成性。方将率德以自广。致养以尽诚。而命之弗知。哀恫邦国。临朝悯然。未知攸济。易月之制。既弗敢违。因山之期。兹复以告。是用博访于卿士。受命于祖宗。惟德之至。不可以名言。而功之隆。不可以数举。敢因古人一惠之义。益以累朝四谥之法。庶以尽子孙之诚。而慰海内之望。谨遣摄太尉、右光禄大夫、守尚书左仆射、兼门下侍郎、上柱国、汲郡开国公、食邑六千三百户、食实封二千八百户臣吕大防。奉册宝。上尊谥曰宣仁圣烈太皇太后。伏惟灵德在天。令名垂世。光配庙祏。□于太史。没而不忘。永永无极。呜呼哀哉。谨言。 

　　哀册 

　　慈圣光献哀册 

　　维元丰二年岁次己未。十月丙申朔。二十日乙卯。慈圣光献太皇太后崩于庆寿宫之萃德殿。旋殡于庆寿殿之西阶。粤三年三月甲子朔。十日癸酉迁座祔于永昭陵。礼也。燎映九关。漏终五夜。凄风吹以发音。俨金根其趋骛。孝孙嗣皇帝臣某。痛悲远日之至。擗踊终天之诀。飞驭莫攀。奠觞既彻。迺诏迩臣。追扬休烈。其词曰。猗欤太母。遐矣鸿绪。承派轩后。启封邾子。逮于武惠。为宋方虎。阴有善庆。超汉援禹。其在后昆。笃生圣女。瑞气天连。玉毫众睹。当炎精之四帝。求母闱之内辅。既作之合。遂定厥祥。占陋沙麓。兆轻寿房。正家阴顺。载物坤方。聪明睿智。端一诚庄。珩佩惟和。练衣犹浣。出阃无言。脱簪有谏。蚕织是亲。图书是玩。海赋圣学。鸾飞神翰。化自身先。恩无私谒。盛公族之麟趾。微外家之金穴。于穆英考。入绍仁宗。与子天下。赞□禁中。□□鼎之岌岌。慰万国之禺禺。皇躬未康。勉亲机政。明辟旋复。避远权柄。心契乎道。权归乎正。盛德若虚。至仁斯静。再副遗托。克昌继嗣。劳神乎遭变之始。受养乎承平之际。一人定省。大务咨议。每颜温而训笃。何慈深而爱至。造金仙之妙旨。探柱史之微言。抚赤绶之诸主。弄文褓之曾孙。斗维诞日之庆。天囿嘉时之燕。寿觞举而三宫乐。宝舆动而九逵抃。忽脱屣于紫房。遽归神于清汉。玉音绝兮窅何所及。黼幄空兮漠无所见。呜呼哀哉。下诰之夕。霜霰寒初。祖庭之旦。草木春余。惊流景之过隙。从吉占而启途。去深殿兮背白日。指新宫兮竁黄垆。呜呼哀哉。烟拂羽仗。月低斗城。出六衣于东闼。转五路于西埛。纷相趋兮侍卫。恍如在兮平生。呜呼哀哉。马踯躅兮风萧散。度巩原兮临洛岸。近桥山之衣冠。下银海之凫雁。龙鉴收兮将就蚀。剑户阖兮何时晨。寝肃肃兮苍野。帘阴阴兮绿尘。拂晓风兮泣长御。瞻暮柏兮悲宫臣。圣孝执丧于三岁。舆情结惨于八垠。呜呼哀哉。涂山嫔兮夏盛。大任归兮周隆。视今兮揆古。轶德兮踰功。彤管之纪。但传于土苴。白玉之镂。恶足以形容。严清庙之登配。光亿载以无穷。呜呼哀哉。 

　　宣仁圣烈哀册 

　　维元祐八年岁次癸酉。九月丙子朔。四日己卯。大行太皇太后崩于崇庆宫之寿康殿。旋殡于崇庆殿之西阶。有司奏谥曰宣仁圣烈。粤明年二月癸卯朔。七日己酉迁座祔于永厚陵。礼也。□□帟空。神庭燎晻。云似郤以复凝。月虽辉而如惨。孝孙嗣皇帝臣某。临遣奠以兴哀。瞻振容而永慕。凤吟管以何悲。龙挟輴而若驻。羽卫罗阙。神仪布路。爰制近司。纪陈圣度。其词曰。皇矣大宋。宝命自天。重明累圣。跨功轶宣。圣后在中。契于坤乾。校任比姒。亦逾于前。有系自姜。源深积厚。功熙我朝。方虎是偶。奄韩宅鲁。益昌厥后。月瑞日□。是兴太母。于铄太母。躬义率仁。居静犹地。含和如春。正素自禀。聪明夙闻。作合英祖。齐昇并耀。受养神考。阴功善教。体道不违。唯德是傚。元丰末命。帝念惟辟。听断勉同。以补天隙。拥佑神孙。立民之极。公以莅人。俭惟化俗。衣有大练。奁无片玉。房闼不出。四海在目。信义由中。九夷思服。如鉴不尘。如瑾不缁。三事大夫。正直是咨。宗藩外戚。渗漉惠慈。人爵王官。虽卑不私。庙谒靡行。外朝靡践。池籞靡临。唯政是勉。服御靡更。唯德是善。庸示万方。为则为典。左右皇躬。日就月将。动有坛宇。居由范防。造次于是。寖隆且昌。如天清明。霁日之光。治化方成。忧劳亦至。外若平居。中潜遘疠。坤轴斡以夜摧。月轮翩而晓坠。曾大化之靡怛。尚斯民之为意。呜呼哀哉。珠箔低垂兮云雾犹隔。繐帐仿佛兮炉烟未消。想仙驭以何适。谢人寰而已遥。万乘号恸。哀缠九霄。千官缟素。雨泣东朝。呜呼哀哉。人与神兮变何速。秋复春兮时已徂。牺盈兮未忘于平昔。綍动兮难留于须臾。翼八翣以为卫。陈六衣而起涂。呜呼哀哉。野苍茫兮人渐远。仗徘徊兮天欲晚。溯洛涧兮嗟备物之如在。逾巩岸兮知神游之不返。山川已兆于真宅。松柏犹疑于故苑。呜呼哀哉。玉晦龙蛰。金藏鉴昏。泉关掩夜。宫闱泣晨。车轨同兮虽来于万国。宝座闭兮唯朝于百神。鱼为炬以非日。鴈长飞而不春。呜呼哀哉。成内则于三朝。贻素风于千祀。致理之勤兮今已往。大道之公兮古如此。何远其家以为国。而忧其民之犹子。宜大书而作册。俾永光于宋史。呜呼哀哉。 

　　山陵 

　　太皇太后称山陵诏元丰二年十月戊午 

　　大行太皇太后辅佐仁宗皇帝。援立先皇帝。保翊朕躬。获安宗庙社稷。功德隆盛。闻于四海。垂及后世。光辉无穷。而天畀圣质。今昔绝拟。游心道域。退托不居。渊默宸闱。福芘天下。方图崇报。未知攸为。今遗命陵号。于本朝旧制。乃重有贬抑。曷以茂对显烈。慰塞中外之望乎。可诏有司。易园陵曰山陵。余恭依遗诰施行。 

　　易太后园陵作山陵诏元祐八年九月己卯 

　　太皇太后受遗称制。保佑眇躬。勤劳九年。阜安四海。大德未报。奄弃东朝。布宣末命。中外悲怛。永惟平日谦恭之至意。每避先后临御之常仪。逮此遗言。止以园陵为号。既非朕尊崇之本志。又失臣下爱戴之诚心。宜诏有司。易园陵为山陵。余恭依遗诰。 


宋大诏令集卷第十三 

　　皇太后一 

　　尊立 

　　有司请上皇太后尊号奏建隆 

　　伏以王者立显亲之殿。所以尊母仪。开长乐之宫。所以伸子道。稽诸历代。实有彝章。伏惟□母南阳郡太夫人。象叶阴灵。功深厚载。涂山助夏。首冠于三王。文武兴周。名存乎十乱。徽号未正。阙孰甚焉。谨按汉书曰。帝祖母曰太皇太后。帝母曰皇太后。皇帝陛下膺图资始。孝治攸先。宜彰坠燕之祥。式表濯龙之贵。伏请上尊号曰皇太后。诏曰恭依典礼。仍令所司。候追册四亲庙毕。择日备礼奉册。 

　　尊皇太后制至道元年四月乙未 

　　王者膺顾托之重。居宸极之尊。稽考旧章。宣明孝治。用尊尊之义。慰蒸蒸之心。风化攸先。莫尚于此。顾惟眇质。获嗣庆基。仰奉慈颜。敢忘前训。洪惟大行皇后坤元表德。壸范流芳。辅佐先朝。厥功斯茂。俾陈典册。式荐徽称。谨上尊号曰皇太后。 

　　追尊贤妃李氏为皇太后制至道元年十一月丙申 

　　朕获纂洪图。仰怀慈训。式遵茂典。诞举徽章。太宗皇帝贤妃李氏。辅佐先朝。发挥内则。柔明之范。图史传□。顾惟凉薄之资。敢忘劬劳之德。追崇礼秩。用慰孝思。宜追上尊号为皇太后。 

　　追尊李宸妃位号营奉园陵诏明道二年四月二十一日 

　　朕哀制之中。未遑议政。皇太后谓朕曰。宸妃早事先帝。尤为懿恭。膺降诞之符。守谦冲之德。至于号位陵寝。聿周禫祥。归奉母仪。克勤辅佑。兴居合礼。言动有常。两播徽音。九优彝典。以贲慎终。可追崇为皇太后。 

　　故圣瑞皇太妃朱氏追尊为皇太后制崇宁元年二月十七日 

　　门下。夫孝之至者其爱广。报之厚者其礼隆。朕遹骏皇图。极思父念兄之感。怆怀圣瑞。尽饬终追远之情。敷告治朝。特尊显号。故圣瑞皇太妃朱氏。懿恭惟则。柔惠且仁。早衍庆于螽斯。克相仪于椒掖。辅佐昭考。有警戒之道。而无险诐私谒之心。保佑泰陵。助继述之功。而遵柔懿慈俭之德。仰徽音之逾茂。嗟淑命之不融。于戏。妇顺谦冲。生不及四海之崇养。宠章华焕。殁而加万世之鸿名。惟哀慕之无穷。用褒崇于罔极。宜追尊为皇太后。仍令所司备礼册命。 

