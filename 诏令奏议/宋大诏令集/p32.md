<!-- { "loadSidebar": true } -->
　　敕。天下之本在国。国之本在家。二帝三王以来。未有家齐而天下不治者也。朕率是道。以临万邦。厥有褒升。必先内德。具官某氏。祗事左右。秉心肃恭。动能畏于箴规。居弗形于私谒。庆袭后宫之盛。肇开元女之祥。懿范聿昭。淑声益茂。宜迁美号。以示隆恩。惟克勤于初终。乃永绥于福禄。往其思称。助我化风。可。 

　　掌簿李氏可知尚书内省公事制 

　　敕。具官某氏。朕不以名器假人。盖非特外廷为然也。惟时内省之务。方赖协济之勤。畴尔久劳。肆加迁陟。往其祇慎。益励夙宵。可。 

　　宫人朱氏可掌珍制 

　　敕。某氏。宫官由掌字而上。始预品秩。所以谨名分而严劝奖也。惟时宝货之事。尤资赞助之勤。审求其人。肆以命尔。往其祇慎。以称恩荣。可。 

　　典簿韩氏司言等制 

　　敕。具官某氏等。宫官六尚之属。虽以品秩为差。非恩俾迁焉。亦何由而进乎此。朕于汝等所以录岁月之劳。而升典司之任也。往循名分。益务恭勤。以无愧乎朕命。则惟汝嘉。可。 



●宋大诏令集卷第二十三 

　　妃嫔三 

　　进拜三 

　　神宗乳母张氏进封制 

　　远施深仁。所以来终吉。殊荣异数。所以答前劳。比稽载籍之传。式旌宸掖之旧。天且助乎顺。人不以为私。神宗皇帝乳母、韩魏国保圣赞慈安仁贤寿惠和夫人张氏。慈惠躬持。柔明自称。亲遘千龄之会。备荣五福之繁。神考膺图。功早隆于阿保。眇躬失恃。居允赖于拥全。顾□之勤。罔辞夙夜。始终之爱。积有岁年。肆遂缵承。尝加褒衍。虽锡十字。疏地两邦。曾未足称万一而厌予志也。是用度越旧章。发扬显号。峻超列品。增畀大名。宠膺报礼之隆。益介寿祺之永。可。 

　　婕妤郑氏进封婉仪制 

　　六仪之职。所以上佐坤仪而教四德。非缘茂恩异数。盖不可致。方兹大礼。锡赉有加。必自内庭。以及外阃。婕妤郑氏。柔懿惠和。克勤训则。动遵警戒。夙夜相成。宜进位于嫔嫱。示益彰于宠渥。可特授婉仪。 

　　婉仪郑氏进位贤妃制崇宁元年十一月七日 

　　门下。仰以观天。上取四星之象。坐而论礼。外侔三事之尊。国有列妃。世无虚位。欲正人伦之本。必资邦媛之良。爰诏大廷。肆颁显册。婉仪郑氏。徽柔淑哲。和懿静专。率礼称诗。实禀真于高胄。宣慈流化。遂冠德于后宫。动则闻环佩之音。居则视箴图之戒。已袭嘉祥之繁衍。尚稽宠数之褒崇。循按典章。申加位号。序陟轩龙之亚。服参褕翟之华。其表正于妇官。以协成于阴教。于戏。关雎之思窈窕。而无伤善之心。卷耳之知勤劳。以有进贤之志。贻训自昔。承休在今。尚祗服于茂恩。庶永绥于多福。可。 

　　充仪张氏进位贤妃制崇宁二年三月三日 

　　门下。朕嗣守邦图。缵绍祖服。迺眷嫔嫱之旧。蚤推辅佐之能。彤管流芳。著五朝之懿范。褕衣锡命。分六服之宠章。播告治庭。诞□□听。充仪张氏。秉柔明之则。谐燕婉之仪。法度幽闲。言容靖顺。有淑哲之行。故遇于昭陵。有宽裕之心。下浃于朕御。顾年德之并茂。且名号之未崇。用嘉冲徽。肆启优渥。参稽往则。进陟列妃。以奖夙勤。以敦异数。于戏。位峻轩龙之亚。秩侔公衮之崇。王化是基。礼文绝等。往膺休显。永介寿康。可。 

　　贤妃郑氏进位淑妃制崇宁二年五月三日 

　　门下。六寝建官。率备高华之选。四妃辨位。尤尊淑哲之名。眷言禁掖之英。实预潜藩之旧。其颁涣号。以告治朝。贤妃郑氏。天资靖恭。世系良显。亲值圣人之兴运。茂为君子之好逑。感会风云。涵濡雨露。承休袭庆。屡占弓韣之祥。履正蹈和。常谨佩环之节。教行九御。秩视三公。适诞布于湛恩。肆优加于宠典。进升位序。敷锡命书。以旌辅佐之功。以懋柔嘉之则。于戏。风惟正始。朕方绥御于家邦。德必慎终。汝尚忧勤于夙夜。永膺荣禄。益远徽猷。可。 

　　淑妃郑氏进位贵妃制崇宁三年二月二日 

　　门下。朕绍承基绪。绥御家邦。将刑四方之风。必叙六宫之职。眷惟懿媛。夙冠后庭。诞举徽章。用孚群辟。淑妃郑氏。柔明而静慎。端懿而惠和。阅图史之诫。而无矜侈之心。谨环佩之音。而有谦畏之行。令猷□出。众誉翕归。自膺褕翟之华。已亚轩龙之次。荐颁涣渥。□懋宠荣。属宝婺之腾辉。浚仙源而毓秀。既受帝祉。益增厚于庆基。以承天休。宜载加于命数。是用进陟四妃之首。益昭一品之崇。兹率吁于师言。匪独专于予惠。于戏。恩礼隆显。密贰于母仪。德化流行。克章于妇顺。惟□险诐私谒。故无伤善。惟能辅佐忧勤。故能进贤。茂介多祥。永绥厥位。可。 

　　婉仪王氏进封德妃制崇宁三年七月二日 

　　门下。古者选建列妃。协脩阴教。外则视仪于三事。上则应象于四星。必惟其人。乃命以位。朕内求辅佐。慎择柔良。六宫之制虽存。五年之□弗备。延登邦媛。敷告廷臣。婉仪王氏。禀懿淑之资。饬端壹之行。崇谦约而有士君子之操。乐静慎而得古贤女之风。蚤陪祀于燕禖。已荐占于熊梦。弓韣之应。曾靡自矜。褕翟之华。□当申锡。比属长嬴之候。继膺蕃衍之祥。盖三索而得男。是万邦之永庆。贤而多子。无愧于前闻。思以称情。宜参于内治。进厥宫官之峻。亚于王后之尊。超始命之宠荣。践再加之位叙。惟受帝之祉既渥。故有邦之典特隆。于戏。象服是宜。□其容者德必称。彤管有炜。载其美者实必孚。□既锡羡于尔躬。予则懋昭于尔善。爰颁猷训。永迪吉康。可。 

　　德妃王氏进位淑妃制崇宁四年八月四日 

　　门下。天极垂文。上著四星之象。王宫设职。内严六寝之官。以端本于人伦。以始基于邦化。眷惟懿媛。申锡茂恩。协以刚辰。告于列位。德妃王氏。仪度闲肃。性资惠明。动循珩佩之音。居蹈箴图之戒。端静好德。无私谒之心。温和能仁。有逮下之志。屡卜维熊之梦。荐膺多子之祥。宠至而无骄。誉隆而益挹。自登褕翟之贵。已亚轩龙之仪。属宝婺之分辉。复天孙之毓秀。既丕承于帝祉。宜茂对于邦光。是用进淑哲之隆名。举褒崇之显册。以侈宸闱之庆。以昭宫掖之贤。于戏。先齐其家。朕既克明于至德。相成之道。尔其益励于徽猷。尚远休声。永绥多祜。可。 

　　贤妃王氏进位德妃制政和元年正月四日 

　　门下。朕祇若诒谋。聿脩内治。厘尔女士。欲归厚于人伦。宜其室家。用始基于王化。眷惟硕媛。久集丛厘。继生嗣贤。来侈昌绪。盖举褒隆之典。诞彰蕃衍之休。敷告大廷。以扬显册。贤妃王氏。柔明淑慎。端懿诚庄。遵图史以懋躬。谨佩环而率履。簟莞考室。已符穜稑之祥。弓韣祠禖。嗣启熊罴之兆。迺涓嘉旦。茂进宠名。焕褕翟以增华。炳轩龙而动色。载崇礼命。兼腆情文。匪出朕私。实由邦庆。惟谦恭所以自牧。警戒所以相成。往服训言。永绥寿祉。可。 

　　婉容崔氏进位贤妃制政和二年二月十三日 

　　门下。王者崇建妇官。遹宣阴教。等其位叙。庸昭驭贵之权。协以情文。厥有茂恩之典。眷时硕媛。蚤侍宸闱。笃生嗣贤。增侈昌祚。用率循于成宪。以猷告于外庭。婉容崔氏。胄自德门。体凝法相。性温恭而靡忒。姿淑慎以多仪。顾史问诗。退有含章之美。友琴流荇。进无伤善之心。保庆誉以积躬。袭休祥于考室。燕禖锡类。载茁于兰芽。熊梦献占。继蕃于椒实。俯揆师虞之穆。宜膺异数之加。参六寝以升华。视三公而峻秩。有光帝祉。式辅壸彝。于戏。以御家邦。用正王风之始。施于孙子。弥资亲屏之强。尔惟无忝于好逑。朕亦奚劳于思服。往祇明训。益茂徽声。可。 

　　德妃王氏特进位淑妃制政和二年二月二日 

　　门下。隆化基而正始。必资内德之求。弼阴教以齐家。莫重列妃之选。若时硕媛。克茂徽声。备宣夙夜之勤。兹袭簟莞之庆。肆畴厥位。敷告在廷。德妃王氏。温惠柔嘉。齐庄静一。昔钟英于甲族。蚤登御于宸闱。率礼称诗。匪俟箴图之训。进规退矩。靡愆环佩之音。绥燕御以宅躬。集善祥而锡类。禖祠应祝。以诞降于天材。星婺储辉。式载生于帝子。协邦彝而懋宠。昭阃则以升华。荣跻懿淑之崇。秩峻公台之右。腾芳褕翟。增耀轩龙。于戏。警戒相成。有鸡鸣之陈古。寤寐思服。乐关雎之进贤。迪惟令猷。岂愧前躅。钦予时□。其尔之休。可。 

　　贤妃崔氏进位德妃制政和三年十一月十二日 

　　门下。正心脩身所以假齐家之道。论礼教德所以刑治内之风。乃眷掖廷。审推硕媛。申锡高华之秩。用嘉蕃衍之休。敷告路朝。式孚群辟。贤妃崔氏。令仪柔惠。懿范温恭。动循环佩之音。居阅图书之诫。薄言采采。应弓韣于禖祠。宜尔振振。占旐旟于吉梦。益广天支之庆。继开宝婺之祥。虽典册之备膺。顾容功之愈茂。稽遵成宪。叙陟宠名。衣参褕翟之荣。位亚轩龙之贵。以司辅佐之职。以美和平之期。于戏。关雎无伤善之心。乐在好逑之得。卷耳有进贤之志。讵闻私谒之行。予惟克举于典彝。尔亦永绥于天禄。爰颁猷训。往迪吉康。可。 

　　淑妃宋氏进位贵妃制政和三年三月十七日 

　　门下。朕绍承丕绪。茂对闳休。永念先猷。敢怠导扬之志。申褒内德。用昭敦叙之仁。眷言邦媛之良。久茂宫闱之懿。宜颁涣号。具诏明廷。淑妃宋氏。资禀粹温。行循柔惠。顷逮事于昭考。实克相于有家。粤繇初元。诞育上嗣。德已尊而弥劭。宠既加而愈恭。肆踰耳顺之年。备著躬行之美。允膺显册。尚位亚妃。居缘环佩之音。每起羹墙之慕。怀熙丰之前烈。欲报何穷。抚嫔御之旧人。所存无几。是用载稽彝典。加锡隆恩。爰登冠于号名。以进超于位序。秩次轩龙之贵。服参褕翟之华。礼命并崇。情文交称。于戏。遹追来孝。斯式厚于徽章。淑慎其身。尚永终于庆誉。往钦猷训。益介寿祺。可。 

　　淑妃王氏进位贵妃制政和四年三月二日 

　　门下。佑民而作之君。齐家以治其国。观天极四星之象。实亚轩辉。考王宫六寝之名。盖参坤厚。时惟邦媛。夙备妇官申锡赞书之华。载褒彤管之炜。肆涓谷旦。敷告路朝。淑妃王氏。性质惠明。德容婉嫕。柔嘉维则。淑慎其身。履顺体和。居阅图书之戒。发祥降嘏。屡陪弓韣之祠。秩已视于三公。教素行于九御。谦以自牧。贵而不骄。兹符莞簟之占。益广本支之庆。冠列妃而进位。贰中壸以开荣。旧典有稽。师言惟穆。于戏。既受帝祉。叶螽斯多子之诗。以承天休。膺褕翟成章之礼。益思誉庆。仰称龙光。可。 

