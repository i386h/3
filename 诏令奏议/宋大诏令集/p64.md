<!-- { "loadSidebar": true } -->
　　门下。孝莫大于严父。惟至诚可以格神。礼莫重于配天。惟盛德为能侑食。朕荷孙谋之燕翼。缉钜典以成休。眷惟尊属之贤。时为戚藩之表。咸预齐袚。宜均福休。具官某。器宇旷夷。性怀信厚。日惟义理之学。居有忠孝之闻。循法度以养其心。无骄侈以易其介。被濮园之爱。早蒙枝叶之荣。启华原之封。益致盘维之辅。方奉骍牺之享。进陪振鹭之班。均锡藩厘。陪敦多井。于戏。礼盛者仪缛。本大者末闳。谁其配之。是为烈考。于穆不已。无愧文王。往承之休。益扬厥问。 

　　皇伯祖前彰化节度判大宗正事宗晟起复制 

　　门下。曾闵之哀。丧不贰事。汉唐之旧。礼有夺情。矧予藩屏之亲。实兼臣子之重。虽闺门以恩掩义。而公侯以国为家。伯臣司宗。职不可旷。要绖服事。古有成言。非予尔私。其听朕命。皇伯祖、前彰化军节度、泾州管内观察处置等使、检校司空、开府仪同三司、持节泾州诸军事、泾州刺史、判大宗正事、上柱国、高密郡王、食邑七千八百户、食实封一千四百户宗晟。天资纯茂。德履方严。袭余庆于祖宗。蹈格言于师保。典司属籍。克有令名。郢客卒业于浮邱。辟疆受知于高帝。允厘厥位。无愧昔人。属此闵凶。累然毁瘠。嗟日月之愈迈。重职业之久虚。宜复宠名。式从权制。于戏。出居官次。非王事不该。退适倚庐。循丧祭之礼。则忠孝两得。人无间言。功名益隆。亲有显誉。勉服朕训。光昭前闻。可特起复。 

　　皇伯祖宗晖加恩制 

　　门下。宗祀配天。所以教诸侯之孝。加地进律。所以广上帝之恩。矧维天属之尊。世奉濮园之享。相予肆祀。绥我思成。躬率父兄之和。以致天人之应。用敷大号。昭告治朝。皇伯祖、镇南军节度、洪州管内观察处置等使、检校司徒、开府仪同三司、持节都督洪州诸军事、洪州刺史、上柱国、嗣濮王、食邑二万一千一百户、食实封三千七百户宗晖。爵封世王。名冠属籍。贵而能降。富而不骄。孝悌肃恭。率本天姿之懿。威仪问学。蚤承师训之良。同我絜斋。献于馈熟。进退知于礼节。升降比于乐章。逮此休成。宜均多福。益衍旧封之广。仍加真食之优。于戏。承安懿之后。思继前人之令猷。兼将相之隆。勉图夹辅之休烈。兹因受爵之宠。益起循墙之恭。庶无间然。克有终誉。可特授依前检校司徒、开府仪同三司、持节都督洪州诸军事、洪州刺史、嗣濮王、充镇南军节度、洪州管内观察处置等使、加食邑一千户、食实封三百户、勋如故。 



●宋大诏令集卷第四十六 

　　宗室六 

　　封拜六 

　　皇叔祖宗祐加恩制 

　　门下。朕出款原庙之严。入谒总章之秘。师臣外帅多子。以靖吾国。宗卿内帅诸父。以正吾家。亲贤既和。天人咸若。膺受多福。施及四方。矧惟族属之尊。宜有宠光之异。皇叔祖、宁远军节度、容州管内观察处置等使、持节容州诸军事、容州刺史、上柱国、巩国公、食邑五千八百户、食实封一千六百户宗祐。耻为富贵之习。动由礼义之中。祗顺父兄。亲近师友。肃若闺门之治。穆然朝谒之容。秉旄钺而四方之志行。锡茅土而诸侯之礼备。远镇容管。近殿洛师。处之若无。久而益慎。爰推大赉之泽。益彰有德之荣。增衍故封。懋锡真食。于戏。考之晋人。则安平之于武帝。求之唐室。则元嘉之于高宗。皆以德重属高。恩隆礼异。往祗服于明命。思无愧于古人。可特授依前持节容州诸军事、容州刺史、巩国公、充宁远军节度、容州管内观察处置等使、加食邑七百户、食实封二百户、勋如故。 

　　皇叔祖宗楚加恩制元祐四年宗祀 

　　门下。汉封同姓之国。势遂疎于本朝。唐任宗室之隆。用每杂于他族。祖宗酌古今之典。笃兄弟之亲。虽极茅土之封。常居朝谒之地。眷礼特异。前世莫伦。皇叔祖、建武军节度、邕州管内观察处置等使、持节邕州诸军事、邕州刺史、上柱国、郧国公、食邑五千八百户、食实封一千六百户宗楚。孝友根心。文艺饰性。居处恭、故不闻过行。室家理、故可以莅官。师保不烦。朋友称信。乃者显相原庙之祀。斋宿总章之廷。鬷假无言。质明成礼。顾惟大赉之泽。宜处群臣之先。益衍故封。陪敦真食。于戏。宗祀之典。所以教孝于诸侯。赐胙之恩。所以均福于上帝。诚观礼以知义。尚修身而保终。祇服宠光。永有燕誉。可特授依前持节邕州诸军事、邕州刺史、郧国公、充建武军节度使、邕州管内观察处置等使、加食邑七百户、食实封二百户、勋如故。 

　　皇叔祖建雄留后宗景建节制元祐七年十月乙卯 

　　门下。敦叙九族之亲。虞朝所以励翼。大封同姓之国。周室所以盛强。逖观屏翰之谋。必重本支之正。用修显命。敷告治廷。皇叔祖、建雄军节度观察留后、持节晋州诸军事、晋州刺史、同知大宗正事、上柱国、天水郡开国公、食邑六千三百户、食实封一千八百户宗景。度博有容。心庄克畏。守爵以谦、而无骄贵之累。享禄以约、而无侈富之非。仪刑公族之忠。左右时雍之睦。更阅天下之理。善推门内之恩。眷惟近属之尊。宜昭乐善之劝。乃置常迁之典。特施优拜之荣。总感德之全师。易平阳之留务。虽专持于斋钺。复佐贰于宗藩。衍食井封。佚居将阃。骈蕃异数。烜赫隆名。于戏。宠至者位危。官久者任实。惟始卒一操。可以居宠。惟夙夜一虑。可以宿官。钦服茂恩。以永终誉。可特授持节、耀州诸军事、耀州刺史、同知大宗正事、充感德军节度、耀州管内观察处置等使、加食邑五百户、食实封二百户、勋如故。 

　　皇伯祖宗晟特授检校司徒依前开府仪同三司判大宗正司事充武安军节度使进封嗣濮王加食邑食实封勋如故 

　　门下。苴社受封。所以大戚藩之形势。加地进律。所以侈帅阃之光华。况于袭爵王家。典祀园庙。宜褒施于异数。以敷告于大廷。皇伯祖、彰化军节度、泾州管内观察处置等使、检校司空、开府仪同三司、持节泾州诸军事、泾州刺史、判大宗正事、上柱国、高密郡王、食邑八千八百户、食实封二千七百户宗晟。诚忱自将。业履无爽。裔于神明之胄。躬有肃乂之资。循法度之守。而靡愆于中。阅义理之多。而能识其要。地兼将相。而不忘于谦挹。富有荣禄。而无蹈于骄奢。选诸近属之尊。董我大宗之秩。靖恭厥位。治办有闻。顾祗奉于烝尝。盖推先于肺腑。胙之以先王之赐履。宠之以半楚之中权。视秩上公。增陪真赋。岂惟丕承文祖之遗志。抑以率循烈考之旧章。于戏。继世象贤。既蒙休于余泽。追养致敬。当尽志于孝思。益图令名。尚介多祉。可。 

　　皇叔祖宗景特授检校司空持节曹州诸军事曹州刺史同知大宗正事充彰信军节度曹州管内观察处置等使加食邑食实封勋如故制绍圣元年十二月十四日壬午 

　　门下。朕嗣膺骏命。祗遹先猷。纠合懿亲。所以成信厚之化。推崇近属。所以酬率表之劳。乃眷宗英。特颁异数。夙涓良日。敷告治廷。具官某。德度恭宽。才猷惇大。出神明之胄裔。而躬履蹈于谦和。保公侯之世家。而不骄盈于富贵。端庄朝路。虽寒暑以虔脩。肃谨官常。格亲疏而无间。惟尔公族。统于大宗。惇叙训齐。创宏规于文祖。选抡委遇。被隆眷于先朝。终始十期。靖恭尔志。顾旌勤旧。诞举典章。俾加拜于上公。益内迁于巨镇。陪敦井赋。衍食真封。并示显膺。式昭体貌。于戏。加地进律。非以私亲。御侮折冲。是惟报国。益循制节。永底寿康。惟时老成。无待多训。可。 

　　皇叔祖宗愈特授检校司徒依前开府仪同三司充镇安军节度陈州管内观察处置等使进封嗣濮王加食邑食实封勋如故制绍圣二年四月六日 

　　门下。唐尧睦族。用于变于时雍。周室大封。以填临于天下。眷惟近属。世袭真封。祗遹先猷。遍逮诸子。乃涓吉日。播告大廷。皇叔祖、宁国军节度、宣州管内观察处置等使、检校司空、开府仪同三司、持节宣州诸军事、宣州刺史、上柱国、华原郡王、食邑九千八百户、食实封三千户宗愈。肃乂不疵。温良有裕。生高明之胄系。而弗汰于贵骄。蹈德性之中和、亦动遵于法守。惟即园而建庙。本继世以象贤。纪念懿亲。典司祀事。非止次升之有序。亦惟德选之允谐。用是崇进上公。徙临近镇。陪敦真食。增衍户封。于戏。相乐土于楚郊。视官联于政路。膺兹仪物。属我亲贤。勉致力于奉承。谅弗烦于训诫。可。 

　　皇叔祖宗楚特授检校司空充武胜军节度使加食邑食实封勋如故制绍圣二年四月二十二日 

　　门下。朕缵绍丕图。昌隆成业。外崇黎献。内睦懿亲。积日累劳。加地进律。率循大卞。敷告治廷。具官某。宽静毅和。慈良肃恪。袭贤王之华胄。则居贵而不流。守维城之善藩。则处位而弥恪。肃从宾赞。淹历岁华。罔蹈尤违。益彰冲挹。虽靖恭之守。无寒暑燥湿之移。而褒崇之科。有亲贤德齿之称。是用视秩空土。徙节南阳。衍食爰田。陪敦真赋。并为异数。宜体茂恩。于戏。无忝所生。以蹈圣经之诫。秉德陪朕。益隆继世之休。可。 

　　皇叔祖宗祐特授检校司空充横海军节度使加食邑食实封勋如故制 

　　门下。朕尊祖敬宗。右贤左戚。其褒崇于近属。悉循用于至公。图惟积劳。稽参陟典。涓兹良日。告尔在廷。具官某。体备中和。才膺肃乂。出神明之胄。而躬恺悌之资。袭王公之封。而寡流宕之过。冲靖无懈。宽裕自持。拥旄节者十年。守恭宽之一德。居勤为善之乐。动符阅理之多。是用视秩上公。徙临近镇。益敦井赋。陪衍真封。服我殊恩。并为异数。于戏。亲贤并建。国家所以休明。富贵不骄。社稷所以长久。矧我成德。无待训词。可。 

　　皇叔祖宗景特授依前检校司空开府仪同三司判大宗正事充彰信军节度使特封济阴郡王加食邑食实封勋如故制绍圣二年八月□日 

　　门下。金印盭绶。冠三事之崇阶。渠门赤旗。开百里之成国。遹膺盛典。时属亲贤。涓日之良。扬廷以告。皇叔祖、彰信军节度、曹州管内观察处置等使、检校司空、持节曹州诸军事、曹州刺史、知大宗正事、上柱国、天水郡开国公、食邑八千户、食实封二千四百户宗景。谦虚敦大。宽裕静庄。袭庆善于高门。而无充诎之过。总训齐于属藉。而躬表率之劳。既法立于闺闱。宜职修于国族。睦是懿戚。迄无间言。酬其宿官。已更进律。崇于专任。益懋宠光。是用超二等以疏封。宪万邦而作弼。敦陪井赋。衍食真封。于戏。德爵之高。既莫尊于近属。将相之重。盖益壮于宗藩。祗率履祥。愈隆受祉。顾惟成德。无待训词。可。 

