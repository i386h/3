<!-- { "loadSidebar": true } -->
　　周分玉以致邦。乃亲于叔。汉裂疆而疏爵。其大者王。矧予帝族之尊。维尔宗藩之长。进褒大国。敷告广朝。皇叔、永兴凤翔等军节度、管内观察处置等使、守太尉、开府仪同三司、雍州牧、兼凤翔牧、上柱国、扬王颢。地维茂亲。属为诸父。夙宏胆略。望推赵郡之光。恩重礼尊。世慕东平之比。贤人之德亲久。天下之义阅多。内强辅于本根。身兼履于将相。间于两社。位在三分。优萧侯而勿名。益鲁地以示广。江湖吴越。亦既保于南疆。海岱淮徐。其克乂于东土。盖名隆者封愈大。而能至者数弥加。于戏。明帝始终。有如沛献之法度。成王左右。无若周公之勤劳。庶几于今。不愧于古。厥服朕命。惟肩乃心。可特授依前守太尉、开府仪同三司、雍州牧、兼凤翔牧、赐赞拜不名、充永兴凤翔等军节度、管内观察处置等使、改封徐王。勋食邑实封如故。仍令所司择日备礼册命。 

　　皇弟佶加恩制元祐四年明堂 

　　门下。朕惟成王尚幼。而绍文武任姒之业。时其诸弟之贵。则有邗晋应韩之封。皆克保邦。以辅王室。今予仲叔之众。咸训祖考之谋。方宗祀于天人。以陟配于上帝。礼成弗越。孝思无穷。爰因降福之多。以均同气之盛。皇弟、镇宁军节度、澶州管内观察处置等使、检校太尉、开府仪同三司、持节澶州诸军事、澶州刺史、上柱国、遂宁郡王、食邑六千户、食实封一千九百户某。资性之粹。克孝于家。典学之初。弗烦于傅。观其师礼之意。既有成人之才。受册苴茅。已赐盟于如砺。备仪出合。终有赖于维城。朕方推神之休。布泽于下。岂兹贵介之弟。而有或遗。宜增多户之封。并衍真封之赐。于戏。富而知稼穑之事。则富可保。贵而知君臣之节。则贵可全。授爵既全于四方。推恩岂后于群辟。祗服明训。其永有词。可特授依前检校太尉、开府仪同三司、持节澶州诸军事、澶州刺史遂宁郡王、充镇宁军节度。澶州管内观察处置等使、加食邑一千户、食实封三百户、勋如故。 

　　皇弟似加恩制 

　　门下。朕明发而兴。有怀文武之烈。孝爱之广。施及兄弟之亲。兹择季秋之良。躬展总侑之祀。升章烈考。昭配昊天。执币以前。忾然如在。念遗意之所属。顾同气之当先。皇弟、集庆军节度。亳州管内观察处置河堤等使、检校太尉、开府仪同三司、持节亳州诸军事、亳州刺史、上柱国、普宁郡王、食邑五千户、食实封一千七百户似。幼有岐嶷之姿。长见肃雍之美。克勤朝夕。既已无违于家。日亲诗书。知其有志于学。爵分茅土之贵。任兼将相之荣。身能处之不骄。人亦期之可久。宜益旧封之广。仍加真食之多。于戏。显宗之于东平。下腰腹之诏。明皇之于隆庆。叹羽翼之诗。朕既无间于伯仲之间。尔亦无忘于孝友之行。外以事国。内以显亲。可特授依前云云。加食邑一千户、食实封三百户、勋如故。 

　　皇弟偲加恩制 

　　门下。古者教成于家。治定于国。九族既睦。万邦咸和。今予季弟之亲。未遑就傅之礼。追先帝眷怀之深意。推东朝鞠育之异恩。锡命之隆。可后于众。皇弟、武成军节度、滑州管内观察处置河堤等使、检校太尉、持节滑州诸军事、滑州刺史、上柱国、祁国公、食邑三千七百户、食实封一千二百户偲。生而惇大。长则惠和。气亶清明。有室家君王之喜。心怀恂达。知师保教训之方。乃者择季秋之良。终宗祀之礼。事天所以报本。严父所以显亲。罄海＜宀禹＞之人。孰非付托之重。念天伦之戚。永怀顾属之隆。宜因庆赐之行。并衍封食之锡。于戏。父兄皆万乘之富。岂其患贫。爵禄既五等之尊。贵于能降。罔恃得之之易。当念守之之艰。满而惧倾。高则不坠。可依前云云。加食邑七百户、食实封二百户、勋如故。 

　　皇弟祁国公偲开府仪同三司制元祐八年六月己未 

　　宝玉展亲。爱莫先于兄弟。车服彰德。命用锡于公侯。朕稽古大猷。监先成宪。推恩同气。孚号在廷。皇弟、武成军节度使、检校太尉、祁国公偲。禀庆仙源。承华宝萼。孝悌得于天性。聪哲见于夙成。均爱东朝。方胜衣而趋拜。请肄外傅。已敬业而乐群。是用仍秩上公。视仪三事。以重本支之势。俾兼将相之荣。因右辅之节旄。加爰田之井赋。于戏。亲之欲贵。虽有国之旧章。位不期骄。乃先王之明训。尔其务学时敏。作德日休。知稼穑之艰难。永思克俭。守富贵于长久。自牧以谦。尚有令闻。对兹嘉命。可特授检校太尉、开府仪同三司。 

　　除皇叔颢守太师改封冀王加恩制 

　　门下。周尊公旦。倚为四辅之师。汉重王苍。位处三公之上。及我仁祖。加礼荆王。顾惟冲人。敢后叔父。诞敷明训。播告治廷。皇叔、永兴凤翔等军节度、管内观察处置等使、守太尉、开府仪同三司、雍州牧、兼凤翔牧、上柱国、徐王、食邑一万四千五百户、食实封四千九百户、赐诏书不名颢。禀训英皇。同气神考。仁义根于天性。孝友冠于人伦。昔在先朝。蚤膺异数。迨宣后九年之政。无爱子一毫之私。追惟崇庆之功。罔极昊天之报。方毕太宫之祔飨。莫先尊属之褒嘉。是用登拜师垣。仍联使节。彻彼徐土。受兹冀方。内奖皇家。外绥侯服。进陪多赋。衍食真封。于戏。并建亲王。实为社稷之卫。益强藩屏。用承祖考之休。膺典册之光。介寿祺之祉。式昭令德。无愧前人。可。 

　　皇弟佖加恩制绍圣二年九月明堂 

　　门下。朕稽用上仪。载称嘉飨。率见昭考。靡胜怵惕之怀。亲兹同生。肆有褒康之福。其孚大号。以诏备官。皇弟、山南东道节度、襄州管内观察处置桥道等使、检校太尉、开府仪同三司、持节襄州诸军事、襄州刺史、上柱国、大宁郡王、食邑八千户、食实封二千五百户佖。席庆休明。受姿肤敏。亲之欲贵。蚤疏大国之荣。粲然有文。已有成人之度。既自勤于学殖。方有赖于宗强。爰修毖祀之文。式广因亲之爱。畴其采邑。衍此真封。恩非予私。神亦尔祉。于戏。非彝勿用。康叔所以屏周。大雅不群。河间所以藩汉。往钦时命。尚远乃猷。可。 

　　皇弟俣加恩制同上 

　　门下。朕灵承大神。陟配昭考。相祀仪而蒇事。皆以和来。推惠术以及人。必繇近始。皇弟、定安军节度、定州管内观察处置等使、检校太尉、开府仪同三司、持节定州诸军事、定州刺史、上柱国、咸宁郡王、食邑七千户、食实封二千三百户俣。禀柔嘉之令则。席蕃衍之多祥。幼闻诗礼之言。故能若性。躬践孝恭之行。是谓因心。虽未列外朝之班。而已疏王爵之贵。若时熙典。获祐皇天。永念维城之宗。式蕃归脤之福。因其旧履。陪厥新封。受祉既多。承休无斁。于戏。振振以厚。麟趾所以咏歌。骍骍其翩。角弓所以怨刺。予既隆于惇叙。汝其励于操修。克尽乃心。永绥厥位。可。 

　　皇弟似加恩制同上 

　　门下。朕大飨季秋。昭配神考。肃恭盛礼。蠲洁孝思。当屏息以周旋。如躬闻于謦欬。顾惟同气。益感深思。方沛茂恩。必先诸弟。式敷大号。以告治廷。皇弟、集庆军节度、亳州管内观察处置等使、检校太尉、开府仪同三司、持节亳州诸军事、亳州刺史、上柱国、普宁郡王、食邑七千户、食实封二千三百户似。分派天潢。育材帝武。出神明之胄。固岐嶷之夙成。蹈训诲之规。宜聪明之浚发。蚤膺封爵。方励操修。属当熙事之成。宜被宠章之渥。载疏户赋。并衍真封。于戏。习以为常。戒之在早。仁人之于其弟。固止尚恩。君子之于立身。是惟秉礼。益茂矜毖。永底寿康。可。 

　　皇弟佶加恩制同上 

　　门下。朕祗事合宫。肃见昭考。仰视榱桷。俯瞰豆笾。忾然如存。中心摧咽。推之同气。其如慕思。方庆泽之流行。宜褒嘉之首及。皇弟、镇宁军节度、澶州管内观察处置等使、检校太尉、开府仪同三司、持节澶州诸军事、澶州刺史、上柱国、遂宁郡王、食邑八千户、食实封二千五百户佶。受材惇大。毓德粹和。秉遗训于先朝。自成令器。迩师儒于朱邸。方事通经。蚤锡王封。始开郡邸。肃祗庆典。载衍户封。用侈恩荣。匪私近密。于戏。祀膰之锡。考礼意于周邦。磐石之宗。本大封于汉室。益恭宠数。永弼丕平。可。 

　　皇弟偲加恩制同上 

　　门下。朕祗率臣工。载称宗祀。百礼既至。以见神明之交。万福攸同。宜先兄弟之爱。疏荣有典。出命于朝。皇弟、武成军节度、滑州管内观察处置等使、检校太尉、开府仪同三司、持节滑州诸军事、滑州刺史、上柱国、祁国公、食邑五千八百户、食实封一千九百户偲。生而顺祥。迪是猷训。在宗载考。蚤疏大国之封。就学愈明。日广多闻之益。既懋饬躬之志。庶几成德之风。方因明禋。与民大庆。肆推优宠。以协师言。申衍本封。载陪采邑。用广惇宗之爱。宜昭驭贵之公。于戏。岂无他人。莫如同气之戚。无作匪德。用永承家之休。往服朕言。尚鸿尔庆。可。 

　　皇叔颢加恩制同上 

　　门下。朕祗循典礼。莫重于亲祠。缵绍庆基。益敦于孝治。爰用季秋之月。肃临布政之宫。交举上仪。大颁庆赐。惟予仲父。敢后宠章。涓日之良。敷廷以告。皇叔、永兴凤翔等军节度、管内观察处置等使、守太师、开府仪同三司、雍州牧、兼凤翔牧、上柱国、冀王、食邑一万五千二百户、食实封五千二百户、赐诏书不名颢。粹和义肃。惇大方严。蹈信履仁。惟先王坟典之习。制节谨度。阅天下义理之多。昔友悌于先朝。每推异数。洎秉德以陪朕。愈恪彝仪。益隆体貌之崇。其安步趋之节。敦陪户赋。衍食真封。于戏。德爵尊三。更茂强高之齿。亲贤莫二。允膺进律之文。顺履考祥。用休终誉。可。 

　　除皇叔冀王颢特授依前守太尉开府仪同三司充淮南荆南节度使进封楚王加食邑实封勋如故制绍圣二年十月十八日 

