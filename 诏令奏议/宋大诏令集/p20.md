<!-- { "loadSidebar": true } -->
　　谕崇宁初奸臣损钦成旧仪诏大观三年二月五日 

　　朕惟钦成皇后辅佐神考。淑慎懿恭。诞育哲宗。慈仁顾复。尊为帝母。十有五年。就养宫闱。阴利天下。而崇宁之初。奸臣用事。饰终送往。因陋就简。妄骋私意。悉损旧仪。屡加诘问。终莫遵承。比阅典礼。欲加是正。而岁月遄迈。既往莫追。事违本怀。情深惋恻。咨尔在位。体朕意焉。 

　　尊号 

　　百官上皇太后尊号不许批答天圣二年七月甲辰 

　　吾顷在先朝。实当内治。虽极崇高之位。常思抑损之风。昨以嗣君。始膺丕绪。聿承遗诏。协预政经。赖宗祏之降祥。复忠贤之戮力。迄臻康乂。肇举燔烟。而鼎臣宗工。庶尹多士。遽形勤请。愿上尊称。念何德之克堪。实以荣而为惧。眷言列位。宜察素怀。 

　　皇太后降毋得上尊号手书天圣五年七月己未 

　　吾奉先朝之顾言。保嗣圣之鸿业。间临便殿。同访远谋。乃至寤寐不遑。旰宵若厉。而咎证屡见。政化未孚。将戒天正。聿新郊报。虑循旧典。载上尊名。宜告在廷。当体吾意。 

　　追尊李宸妃为皇太后制明道二年四月壬寅 

　　王者抚育黎元。务恢要道。盖孝笃于己则化之厚。感发于心则报必隆。有怀顾复之恩。爰举尊崇之典。故宸妃李氏。辅佐先圣。诞育眇躬。空流彤管之音。未正轩星之位。是用顺稽旧典。恭荐徽名。庶申创慕之思。以称劬劳之德。宜追尊为皇太后。仍令所司择日。备礼册命。 

　　皇太后号保庆诏景祐元年九月壬子 

　　皇太后顷在先朝。久参内辅。顾惟冲眇之质。备承抚爱之恩。自显受于尊名。赖总临于中壸。益彰谦懿。思罄恭虔。载钦保祐之慈。式叶熙隆之庆。聿崇称谓。庶表光扬。宜令宫禁上下。此后并以保庆皇太后为称呼。并置所居殿额。咨尔宰弼。当体至怀。 

　　尊皇太后制嘉祐八年四月丙子 

　　王化之基。所先者孝治。邦典之重。莫大乎尊亲。言念眇躬。获承圣绪。况钦闻于顾命。俾祗奉于母仪。敢率旧章。式陈显册。大行皇帝皇后配德宸极。比大坤维。柔范蔼于宫闱。徽音流乎天＜宀禹＞。辅佐先帝。肃雍罔违。抚毓冲人。爱慈至厚。奉加徽称。仰慰慈颜。谨上尊号曰皇太后。其合行册礼。令有司检详典故以闻。 

　　尊皇太后制治平四年正月己未 

　　圣人之制世驭俗也。莫大乎孝治。先王之正国安人也。必先于礼经。矧惟帝母之尊。夙毗王国之化。朕绍膺宝祚。祗遹圣谟。恭遵凭几之言。深惟置器之重。遵行典册。仰奉徽名。大行皇帝皇后柔范布于中宫。阴教播于天下。辅佐先帝。贤德内修。抚循朕躬。慈训备至。恭加懿号。允迪先猷。谨上尊号曰皇太后。其合行册礼。令有司检详典故以闻。 

　　尊皇太后制元丰八年三月庚子 

　　王者之治国也。莫重于礼文。人子之事亲也。莫先于孝敬。矧正母仪之位。实基王化之纲。顾惟冲人。祗绍大统。奉爱同之遗训。崇俪极之徽名。申敕攸司。答扬盛典。大行皇帝皇后化刑四国。被教六宫。辅佐先朝。秉齐明之德。抚循菲质。致均一之仁。恭迪圣猷。奉加美称。可上尊号曰皇太后。 

　　追尊陈太妃为皇太后制建中靖国元年正月十六日 

　　门下。守位曰仁。事亲者仁之实。教民以孝。因心者孝之先。茕然眇躬。幼失所恃。有霜降露濡之感。无昏定晨省之因。隆祐深慈。具言于遗训。章懿盛典。并列于有司。明告治朝。追荣显号。故皇太妃陈氏。柔仪慎靖。淑德齐明。标茂范于皇闱。蔼徽音于彤史。辅佐永祐。肃雝内庭。诞育冲人。缵承大统。彼苍不吊。陟屺缠哀。闻鸡犹想于问安。吹棘徒增于陨涕。既不能致四海之养。衔恤无穷。将何以报昊天之恩。崇名为慰。用广如存之敬。以伸终慕之情。宜追尊为皇太后。 

　　瑞圣皇太妃追崇为皇太后诏崇庆元年正月十六日 

　　瑞圣皇太妃昔事神考。柔懿顺恭。无险诐私谒之心。有警戒相成之道。诞育哲庙。飨养西宫。助绍承继述之功。遵慈俭保佑之德。今云殂殒。良用衋伤。思父念兄。礼宜隆厚。特申郊报。载上尊名。宜告在廷。当体吾意。 

　　文武百寮再上表加上皇太后尊号不许批答天圣八年 

　　夫道以冲而为用。易以谦而蒙福。傥自矜大。所不与焉。吾获绍基图。深惟抑畏。盖勉遵于先托。固无助于君明。曩岁群臣吁言。嗣皇内请。膺受丕贶。良非素怀。今郊报有期。国家常典。众心输向。复上美名。且方隅敉宁。运历隆治。盖天地之储贶。庙社之流祥。惟帝丕承。乃克臻此。在吾菲德。敢自为功。矧有愧于前称。谅难从于今议。庶全撝挹之志。免惭记注之传。 

　　册文 

　　皇太后尊号玉册文 

　　维天圣二年岁次甲子。十一月乙酉朔。十三日丁酉。嗣皇帝臣某谨再拜稽首言。恭以为天下之母者。爱育之功博。居域中之大者。覆载之道均。乃有饰盛礼以推崇。因强名而丕显。以恩则尊亲偕极。以义则中外一辞。表德垂鸿。非可以报也。况乎保宁丕绪。抚览权纲。格万宇之洽平。副舆情之输戴。式隆称号。以播休铄。伏维皇太后陛下聪明淑哲。渊默懿恭。袭御龙之遐源。启曾沙之瑞命。辅佐先圣。辑睦藩房。申翊宫朝。叶敷阃教。服图史之至诫。慕黄老之微言。乃正位承天。居尊治内。勤俭之化。式于中闱。和平之风。被于四表。王基允固。睿问载融。曩者号弓在辰。仍几有命。粤以大宝。付于菲躬。茕茕哀荒。惧罔攸济。实赖慈荫。以援鸿图。上奉顾托之明。俯慰迩遐之望。详录机务。咨谋政经。宪祖宗之旧章。勖官师之凝绩。本乎子物之惠。济乃守成之业。今蛮夷款附。封宇靖安。百度聿修。六气时若。肇禋肆类。克展上仪。享是休嘉。率由保翼。故得公卿庶尹。藩岳守臣。武旅戎酋。缁黄耋艾。咸谓周有思齐之□。播于声歌。汉有长乐之注。垂于竹帛。斟酌前训。拟议盛猷。允非鸿名。莫扬盛烈。绵代旷典。自我而著。犹且推美而弗省。约己以至谦。连袂叩阍。露章五请。臣得以因人之欲。拜疏于内。甫回冲虑。乃徇公言。夫含章履顺之谓应元。诏训率下之谓崇德。体仁所以膺寿藏之福。宣慈所以隆圣善之懿。不胜大愿。谨与百寮士庶。奉玉册琮宝。上尊号曰应元崇德仁寿慈圣皇太后。伏惟懋叶欢心。诞膺洪册。承七庙之流祥。受九昊之敷锡。拥佑家邦。祉祚无极。臣某诚欢诚抃。顿首顿首谨言。 

　　明道二年皇太后尊号册文 

　　维明道二年岁次癸酉。二月丁酉朔。九日乙巳。嗣皇帝臣某谨再拜稽首言。恭惟荷神器之重者。必能充其道。措天下于治者。乃可享其尊。虽复虔巩大猷。抑畏先宪。周藏功表。迹隐言外。至于体乾之健。则四德随具。法坤之顺。则万物自光。乃知圣人施尊名。建显号。有以答四海之望。未始缺三神之欢。况夫有亲之慈。有国之典。有亿众之勤请。有冲人之奉承。则鸿徽景铄。揭无垠而耿千古。不得为身专辞也。伏惟应元崇德仁寿慈圣皇太后陛下。徇齐懿淑。钦明惇大。覃葛表乎成德。伣天禀乎睿姿。内辅先帝。布昭阴教。柔风彷徉。太和絪緼。惟深以钩天下之志。弥简而知天下之限。及真庙凭几。缀衣在廷。导扬审训。参录庶务。时惟寡薄。嗣膺宸统。惧德弗类。惟天难忱。实繄宝慈。佐佑丕业。于是进耆哲。黜憸壬。鼓清风。阜群品。烝云以濡之。揭日以照之。回霜收电。恤狱犴之苦。金声玉振。制条令之当。不爱牲牷以裕于神。不玩印钮以宠其勋。好直而无翳谏。育材而善多士。浣衣训俭。程书戒勤。出入十年。上下一德。至乃师兵不试。方陲无警。一介之使。朝服以至穹庐。丈余之组。驰轺而抚西夏。荡然王德。无思不服。遂能内外有谧。宪度具张。俗祛奇衺。民服敦庞。箫勺之和。极天而蟠于地。义慈之爱。浃肌而沦于髓。拔其疠疵。纳之仁寿。百昌蕃芜。而竞乎昏作。三辰阳明。而顺乎发敛。使眇眇之质。托王公之上。无遗德。无愆令。重拥越成。以缉熙于光明。谅非谆诲。畴克臻此。曩以崖略上德。形容丕称。大功日新。舆情未惬。方今款谒庙祏。祗见祖宗。馨香升闻。休嘉振动。而廊庙文武。相臣将臣。卿尹师校。家陪耆艾。仙释之净众。要荒之渠长。蔼然咸造。以义固争。佥曰备物不膺。无以贲天命。群生不怀。无以绥方国。既即旧典、创新制。则因而易行。略小节、著大美。唯称而后可。切订茂实。以增圣号。陛下方复允恭克让。劳谦终吉。连襼五请。始曰俞哉。夫高明资始。是之谓应元。思睿周达。是之谓齐圣。鼓舞范围。是之谓显功。敷施化育。是之谓崇德。睦族济众。是之谓慈仁。祈年永思。是之谓保寿。臣不胜大愿。谨遣摄太尉、籍田大礼使、推忠协谋同德佐理功臣、开府仪同三司、行门下侍郎、兼吏部尚书、同中书门下平章事、昭文馆大学士、监修国史、上柱国、东平郡开国公、食邑七千户、食实封二千八百户吕夷简。奉玉册玉宝。上尊号曰应元齐圣显功崇德慈仁保寿皇太后。伏惟钦受鸿册。昭迪成功。挹道观妙。援天比崇。迈任姒之遐武。袭黄老之渊宗。乂安鼎祚。以摅无穷。 

　　皇太后册文 

　　维治平二年岁次乙巳。十一月丁巳朔。十有六日壬申。嗣皇帝臣某谨稽首再拜言曰。臣闻昔者明王之以孝治天下者。非家至而日见也。盖有要道焉。推所以行于己者。为天下率。尽所以奉其亲者。为天下先。而四海靡然其承风矣。洪惟有宋。受命造邦。百年四圣。而小子获承之。以继我仁考之遗休余烈。方与群公卿士。夙夜以思。勉其不逮。庶几如我仁考付畀之意。以申罔极欲报之心。此固栗栗祗惧。不敢遑宁者也。顾惟眇末之质。提携鞠育。慈仁咻呴。至于有成。自我圣母。嗣位之始。哀迷在疚。而忧劳艰难。一日万务。叶和绥静。保佑扶持。功施邦家。亦惟我圣母。永惟至恩大德。无物可称。是用稽参典礼。率吁群心。合志一辞。恳恳惓惓。不胜大愿。谨遣具官韩琦。具官胡宿。奉玉册金宝。上尊号曰皇太后。恭惟皇太后圣善明哲。柔闲静专。粤自正位中宫。内助先帝。阴礼修而教行。俭德著而下化。遂及万国。先于正家。逮夫玉几受遗。遭时多难。勉徇勤请。权同听决。而明识远虑。动怀谦畏。深鉴汉家母后之失。讫不践于外朝。及归政冲人。合于易之进退不失其正之圣。是惟全节钜美。固已超出前古。垂法后世。宜乎盛烈播于声诗。尊名光于典册。惟末小子。获奉温凊。呜呼。殚九州之富以为养。未足尽于孝心。享万寿之福而无疆。期永承于慈训。臣某诚欢诚抃。稽首再拜谨言。 

