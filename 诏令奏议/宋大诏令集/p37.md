<!-- { "loadSidebar": true } -->
　　门下。悬法授人。自家刑国。欲名器之无假。在临照以难私。其有地冠维城。望高诸夏。属郊禋之展礼。司羽卫于行宫。供亿且繁。夙夜匪懈。得不顺景风而行赏。增井赋以疏封。用遵平施之方。适表至公之道。皇弟具官某。幼禀义方。生知忠孝。暨赞兴隆之运。弥彰恭顺之心。尹我上京。惠兹疲庶。每假寐而待旦。必辨色以来朝。事莫自专。动皆禀命。成我友于之义。谅兹翊戴之勤。盖宗庙之储祥。实邦家之共庆。则加地进律。吾何愧焉。更图为政之方。用称陟明之典。可。 

　　皇弟兴元尹光美加恩制 

　　门下。命功行赏。出令无私。覃雨露之恩。遍加率土。顾丝纶之宠。宁遗至亲。埙篪和而大乐方调。棣萼荣而本枝更茂。咨尔有位。体予推公。皇弟具官某。圭璧无瑕。松筠有节。奉上而恭勤励志。立身而卑谨为先。虽分授钺之权。不舍横经之业。慕为善之最乐。知事君之尽忠。予嘉乃诚。宜膺异渥。增井赋而示宠。涣名号以褒能。勉思昇奖之荣。用称亲贤之念。可 

　　皇弟秦王廷美行河南尹西京留守制太平兴国七年三月乙巳日 

　　万国并建。宗子有藩屏之雄。四方是则。京国有保厘之重。眷成周之旧壤。实巩洛之名墟。傥非肺腑之亲。讵膺管钥之寄。皇弟、开府仪同三司、检校太师、兼中书令、行开封尹、秦王廷美。禀灵帝胄。擢秀天枝。敦诗礼以检身。体温文而毓德。治浩穰以斯久。抚疲瘵以咸苏。辇毂载清。桴鼓自息。矧兹清洛之邑。久罢黄屋之游。黎庶之心。不胜其徯望。居守之任。实切于抚绥。宜辍介弟之亲。以镇故都之地。无忘勖励。用副倚毗。可特依前检校太师、兼中书令、行河南尹、西京留守秦王。加食邑一千户。 

　　皇长子德崇第二子德明拜官封郡王制太平兴国七年十月甲午 

　　崇树藩屏。是著骍旄之盟。并建宗室。聿兴麟趾之咏。所以成强干固本之义。钟锡羡繁衍之祥。三代以来。率由兹道。皇长子德崇。性资孝友。质懋温文。第二子德明。禀训无违。检身有裕。而皆端悫自守。乐善不渝。齿胄早列于胶庠。趋庭粗闻于诗礼。非刘之约。盖有旧章。半楚之封。抑惟故事。并授上台之秩。式遵懋建之文。分裂土田。用立社稷。鉴乃前训。以保令猷。德崇可特授检校太傅、同中书门下平章事、上柱国。封卫王。德明可特进检校太保、同中书门下平章事、上柱国。封广平郡王。 

　　皇子陈王元僖侍中开封尹制雍熙三年十月甲辰 

　　朕膺昊穹之眷佑。荷宗社之庆灵。建万国而亲诸侯。既资藩翰。履至尊而制六合。必树盘维。所以固大业于域中。涣鸿猷于天下。况神皋赤县。夷夏所臻。苟非亲贤。曷符公议。皇子、特进、检校太傅、同中书门下平章事、陈王元僖。性本温文。德惟纯粹。动必由礼。言皆有章。顷自任峻桐圭。道光麟趾。忠顺形于天赋。孝弟成于自然。服训辞而愈恭。体谦下而为德。侍祠泰畤。陈精意于坛壝。问安寝门。竭至诚于夙夜。以善为乐。惟道是从。酌楚醴以待贤。克昭令望。入虞庠而齿胄。绰著嘉声。体仁既□于日新。从政宜亲于时务。眷彼浩穰之地。足申抚治之方。是用锡以爰田。升之左相。用昭茂渥。以曜宗英。于戏。京城之地。四方之所取则。尹政之任。中外之所仰瞻。挠狱市则奸何所容。任钩距则俗为之薄。守之以强毅。济之以宽和。政乃有成。事则不悖。佩此多训。庶几有成。可兼侍中行开封尹。 

　　皇第五子益王元杰加恩制淳化元年正月丙戌 

　　门下。我国家承天立极。方隆千载之基。分土建邦。式奠九州之域。抚西南之巨镇。惟梁蜀之名区。膺予裂地之封。资尔维城之重。属兹行庆。允洽推恩。皇第五子具官某。宇量宏深。襟灵邃远。律吕融和而有度。圭璋温润而无瑕。惟孝惟忠。禀自生知之性。闻诗闻礼。出于神授之才。位逾贵而益恭。名愈尊而无傲。蔼然朱邸。绰有令猷。而自被王爵之服章。殿坤维之土宇。抚御远伸于大略。澄清颇被于英风。言念勋庸。有光茅社。方霈涵濡之泽。宜伸旌异之恩。益以户封。进其真食。顾兹宠渥。无恡便蕃。于戏。告明命于公朝。我无虚授。享非常之天秩。尔在钦承。勉荷宠灵。勿忘箴戒。可。 

　　皇子越王元份加恩制淳化元年正月丙戌 

　　门下。朕自虔膺命历。嗣守基坰。睹稼穑之有年。愈怀恭畏。体乾坤之不宰。思去尊称。而将相采寮。缁黄黎老。伏合屡倾于丹恳。拜章列上于鸿名。是用御正殿以当阳。属孟春之初吉。改纪年之号。将庶物以惟新。降出綍之言。与万邦而同庆。况彼亲贤之列。宜覃殊异之荣。具官某。天赋贞淳。□□惇友。夙蕴间平之德。早开鲁卫之风。蔚为朱邸之表仪。宛作皇家之符瑞。服勤弦诵。见尊师重傅之规。禀训诗书。得资父事君之要。爰自光膺纶綍。遥制瓯闽。体兹宵旰之忧。遐布镇临之术。盘维之望。益焜燿于紫庭。襦裤之谣。自喧腾于丹徼。既著于藩之绩。爰加进律之文。真食邑封。率由加等。于戏。好谦乐善。尔既茂于嘉猷。行庆推恩。朕岂藉于异数。勉修懿范。以辅丕图。可。 

　　皇子襄王某开封尹制淳化五年九月壬辰 

　　朕恭临大宝。眇觌前王。何尝不外隆藩屏之勋。内树磐维之固。所以建宗社无疆之祉。成邦家不拔之基。乃眷神皋。素推难治。＜宀禹＞县之舟车毕会。都人之版籍斯繁。若匪亲贤。曷膺宠寄。询于有位。允协至公。当吉日之在刚。举徽章之惟允。皇第三子、荆南湖南节度、特进、检校太保、兼侍中、行江陵尹襄王某。分辉黄道。禀训明庭。克敦信厚之风。绰有温文之德。而自加冠汉殿。齿胄虞庠。每出言而有章。慕为善之最乐。忠厚谦恭之道。所谓生知。诗书礼乐之文。不因师授。向者举展亲之典。崇立爱之规。锡以苴茅。封之襄沔。而能推心待下。开馆礼贤。汉上之人。望风而化。既予心之自慰。在朝论以推公。朕尝因燕居。诲以时政。而皆洞明理体。深识化源。委以浩穰。必能绥抚。是用益爰田之多户。加论道之崇资。荣疏邸第之封。仍正尹京之任。尔其肃清辇毂。惠化里闾。勿以至察为聪明。勿以太宽为高简。惟纪纲之是正。在钩距以何施。勉副眷怀。更思尽瘁。于戏。有家有国。汝宜保于令名。知子知臣。我无惭于前哲。往承休命。勿坠训辞。可检校太傅、行开封尹。兼功德桥道使。 

　　皇子元祐光禄大夫检校太保左卫上将军兼御史大夫上柱国信国公制咸平五年十一月己丑 

　　国家崇大报之礼。修并建之文。所以遵立爱之规。成固本之义也。皇子某。体资岐嶷。性成温文。未齿胶庠。已习在三之训。越在髫丱。逈有成人之风。出于自然。非假外奖。况克胜衣而趋拜。所宜裂壤以疏封。特举徽章。用符佥瞩。可。 

　　皇子某拜官制大中祥符七年三月丁未 

　　朕受皇天之眷命。承列圣之丕图。寅奉宝符。肇开先绪。九宇祗定。大典并修。乃稽灵心。以建元子。皇子某。上穹降祉。五纬储祥。粹精彰象日之姿。重懿表自天之质。既对长安之问。遂辨南阳之词。加以为善之规。匪由于教导。问安之礼。特发于诚明。方庆服已成。德器是用。载遵令典。爰择嘉辰。锡以圭璋。乃昇环卫之列。分其宝玉。乃启茅社之封。秩视帝傅之崇。权兼宪府之重。并加徽数。式示褒扬。噫。固我本枝。钟兹鸿庆。诞告之命。既表于国祥。无疆之休。盖承乎天序。佩服彝训。汝其钦哉。可金紫光禄大夫、检校太傅、左卫上将军、上柱国、庆国公、食邑一千户、食实封三百户、月给俸二百千。 

　　皇兄楚王元佐天策上将军兴元牧赐剑履上殿诏书不名制大中祥符八年二月丙寅 

　　朕顺考古经。遹追先训。顾名器之为重。匪亲贤而曷膺。矧夫望著宗英。地崇天属。建侯斯久。夹辅惟勤。峻以徽章。抑惟国典。皇兄、开府仪同三司、守太师、尚书令、兼中书令、左卫上将军、上柱国、楚王元佐。炳灵岳渎。储祉宗祊。孝悌饬身。温良成性。早列藩而镇俗。退养素而葆和。肆及冲人。缵承大统。惇叙之志。允迪于前言。屏翰之功。永资于右戚。眷言同气。实冠友于。上怀六朝之发祥。下教万邦之立爱。特加伸等。俾耀维城。汉诏不名。盖惟尊德。唐官殊号。岂但畴庸。备方册之令仪。首邦家之懿则。永孚多吉。用庆展亲。可依前守太师、尚书令、兼中书令、天策上将军、行兴元牧。赐剑履上殿。诏书不名。依旧在宅养疾。所司择日备礼册命。 

　　皇弟元偓兼尚书令加恩制大中祥符八年十一月辛酉 

　　慎重名器。所以观贤能。敦叙宗亲。所以厚风教。伊我介弟。为时宗英。宜峻宠章。茂昭明德。安国等军节度观察处置等使、开府仪同三司、守太尉、兼中书令、真定尹、上柱国、相王元偓。恭肃纯懿。简俭敦方。动不违仁。言皆中礼。好书乐善。皆慕于前修。重士尊贤。载彰于令问。俾冠中台之列。式隆专席之荣。仍益爰田。载加真赋。于戏。文昌政本。机务之所先。宗子维城。邦家之攸赖。服兹茂渥。可不慎欤。可依前守太尉、中书令、兼尚书令、加食邑一千户、食实封六百户、余如故。 

　　皇子某忠正军节度使封寿春郡王制大中祥符八年十二月辛卯 

　　古者立王国所以卫京师。封诸子所以尊宗庙。朕仰膺眷佑。驯致治平。受真检于大霄。启仙源于邃古。盛仪交举。鸿瑞洽臻。方徇群心。以建藩室。皇子、金紫光禄大夫、检校太傅、左卫上将军、兼御史大夫、上柱国、庆国公、食邑一千户、食实封三百户某。上穹降祉。列圣储精。凝正气以渊深。禀五精而英秀。辨惠之性。言必有章。趋进之容。动皆合礼。已成德器。犹在妙龄。而公相大臣。援引旧典。恳悃之辞遽至。恭让之意靡遑。愿涓吉时。特颁明命。眷寿阳之奥壤。控淮水之明区。爰锡旌旄。俾开茅社。加左相上公之秩。增崇阶美号之名。盖示深慈。式隆徽数。于戏。维城之制。虽稽周室之彝章。半楚之封。用遵汉氏之谦德。顾兹承卫之重。聿表灵长之休。钦我训言。无怠祗率。可特进、检校太尉、兼侍中、使持节寿州诸军事、行寿州刺史、忠正军节度、寿州管内观察处置等使、进封寿春郡王、加食邑千户、食实封四百户、赐崇仁保运功臣、勋如故。有司择日备礼册命。 

　　皇子某进封昇王制天禧二年二月丁卯 

