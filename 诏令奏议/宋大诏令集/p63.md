<!-- { "loadSidebar": true } -->
　　门下。朕乘长至之景。缉肇禋之文。躬执祼圭。荐鬯乎清庙。夙驾斋辂。升烟于紫坛。维时近亲。相我熙事。肆朌涣号。敷告治廷。具官某。性资粹纯。器识忠固。被之衮冕。进居上宰之班。锡以山川。光绍先王之履。属举宗祈之祀。预有显相之劳。方均布于灵厘。宜褒加于宠典。陪之多邑。衍以真封。于戏。制祭而必于郊。盖答昊天之命。归脤而受之福。莫先伯父之贤。益茂远猷。以承介祉。 

　　皇伯祖宗晖移充镇南军节度加恩制元丰八年哲宗即位 

　　门下。膺图践祚。不敢忘继继之难。捍侮折冲。莫若广亲亲之辅。永惟尊属。时谓宗英。宜畴卫社之勤。申锡告廷之命。具官某。识度粹穆。才资浚明。承庆濮园。富贵无危溢之累。被遇先帝。爵禄有褒嘉之崇。接物以谦。禔身以约。华衮赤舄。进联上宰之班。鸾旂雕戈。奄宅先王之国。属纂承之伊始。宜惇叙之有加。是用易宛邱陪辅之疆。锡漳水镇临之节。增隆多邑。申衍真田。以侈维藩。以昭异数。于戏。绍封四履。允惟世系之光。同日五王。畴若天伦之盛。往承渥命。益茂远猷。 

　　皇伯宗晟移彰化军节度开府加恩制元丰八年哲宗即位 

　　门下。崇建本支。所以成百世之业。广强藩辅。所以维四海之安。矧予冲人。获绍大统。眷惟尊属。兹曰贤王。诞因访落之辰。申锡告廷之命。具官某。谦毖而劲正。清明而粹纯。流祉濮园。被遇先帝。卓为屏翰之表。载严庄静之称。董我宗盟。弥得治亲之谊。胙之东土。允符乐善之诚。初听览于政机。益褒隆于邦族。是用易以钺旄之镇。进之将相之班。增衍井腴。陪敦圭赋。于戏。蒙休列圣。荷神器之传归。锡羡近亲。掖宝图于嘉靖。永绥厥位。不其盛欤。 

　　皇伯宗隐移保信军节度开府检校司空加恩制同上 

　　门下。受命之君。继天而王。虽礼有损益。事殊质文。至于崇建懿亲。保安皇绪。考之百世。皆出一涂。矧予冲人。获绍大统。申褒宗戚。孚诏治朝。具官某。行愿而恭。履和而至。阅义理之学。盖求光大之知。循法度之中。独远纷华之习。进总戎车之重。遂疏王社之封。适属纂承。理当尊显。是用按图舆地。易节大廷。拥便镇之钺旄。陟隆名于将相。视秩空土。衍食爰田。于戏。唐册五王。奕世之休孚于永。汉启九国。异姓之势不能陵。尚肩乃诚。以辅予治。 

　　皇伯祖宗瑗移昭信军节度开府仪同三司检校司空制同上 

　　门下。朕钦膺顾命。获嗣宝图。肆予冲人。永思艰敢忘大卞。于乎皇考。谨克孝务极丕承。乃眷近支。时谓尊属。稽用故常之典。申嘉褒序之文。扬于明廷。诏尔列辟。具官某。德度粹穆。才猷靖深。温温恭人之基。兢兢当世之业。宅心知训。迪康叔之善谋。大雅不群。负河间之伟望。越自将牙之宠。进疏王社之封。属朕承祧。以仁睦族。易钺旄于旧履。陟将相之隆名。视秩空土之崇。衍食爰田之入。于戏。休烈盛美。而归之二后。本周王之至怀。折难成业。而赖之诸侯。亦汉家之远御。往拜嘉命。以永淑声。 

　　皇叔祖宗胜武泰军节度使加恩制同上 

　　秦变三代也。则忘同姓之封。周监二王也。则广懿亲之辅。此前古之已试。而有邦之所稽。矧惟冲人。嗣膺大历。眷予尊属。实表宗藩。其敷显册之文。以告治廷之听。具官某。气和而劲。行愿而恭。博通义理之方。洞达国家之体。迺惠迺顺。早扬乐善之称。不溢不危。泊无负贵之累。越留使邸。屡易岁阴。维继序之云初。宜疏恩之加等。泝峡而迈。惟黔为雄。锡之瑞节之华。宠以元戎之寄。申加多井。增衍真封。考于旧章。时曰异数。于戏。振振信厚。有如麟趾之时。韡韡光明。相望棣华之盛。往承休命。益茂远猷。 

　　皇叔祖宗绰改保静军节度使开府仪同三司检校司空加恩制同上 

　　门下。朕以眇躬。奉承大统。循五圣之成宪。稽百王之旧章。封建亲贤。广强藩屏。以侈本支之势。以固磐维之安。其敷涣恩。以诏列辟。具官某。性资纯厚。器识淹通。河间雅材。久擅汉藩之誉。卫叔驯行。允为周翰之良。自申锡于将牙。益夹隆于王室。先帝感慕。特疏裂壤之封。冲人缵承。敢忘尚亲之典。易以钺旄之寄。升之将相之班。衍食爰田。视秩空土。于戏。行纯茂而不显异。何以示人。守富贵而不战兢。无以谨度。服我嘉命。益茂远猷。 





宋大诏令集卷第四十五 

　　宗室五 

　　封拜五 

　　皇叔祖宗祐宁远军节度使加恩制元丰八年同上 

　　门下。朕获膺骏命。肇临庶邦。衔恤宅宗。惕循于祖烈。折难成业。实赖于宗英。方申进律之文。宜布告廷之号。具官某。才资茂美。德度旷夷。承庆濮园。允迪休明之绪。被遇先帝。久膺藩辅之勤。自使邸之居留。阅岁阴之流迈。属承祧之伊始。宜锡命以有加。陟以齐坛。肆严外阃之望。华之金钺。增固维城之安。陪益爰田。衍加真赋。于戏。无独斯畏。盖载风人之所讥。怀德惟宁。兹本先王之远宪。益思远懋。以对宠光。 

　　皇叔祖宗愈移昭化军节度开府仪同三司制同上 

　　门下。朕承祖宗之休。履王公之上。访予落止。敢忘负荷之难。肆其靖之。实赖藩维之势。眷言尊属。盖出近支。宜畴厥劳。申锡褒律。具官某。智明而意美。材敏而量夷。爵隆而持之以谦。禄丰而守之以约。时疆维翰。已颛将阃之雄。事发感怀。进启王封之重。属绍承于皇极。首褒序于懿亲。是用易以钺旄。升之将相。兼陪多井。增衍真租。以应国之大章。以迪古之遗法。于戏。惟乐道可以正身娱意。惟建亲可以御侮折冲。往其钦哉。服我休命。 

　　皇叔祖宗楚建武军节度使加恩制元丰八年同上 

　　门下。朕蒙休先帝。锡羡我家。钦宝命之承。肇亲于庶政。沛大泽之博。遍暨于皇支。宜涣徽章。以孚群听。具官某。材资敏茂。识度旷夷。越承濮邸之休。寖被先朝之遇。优游学海。益穷义理之闻。表率宗藩。斥远骄华之习。自居留务。屡易岁阴。肆朕承祧。以时叙族。是用应近古之法。按舆地之图。就颁斋钺之雄。往总元戎之寄。申陪多井。并示殊私。于戏。周建本支。史氏书其过历。汉裂疆土。议臣谕之镌金。勉迪壮猷。答扬休命。 

　　皇伯祖宗晟加恩制元祐元年明堂 

　　门下。朕承季秋之序。缉吉礼之文。肇祀昊穹。陟配文考。神歆如答。嘏告厥祥。维时近亲。翼我大事。肆颁宠典。敷告治朝。具官某。德度粹夷。材资茂敏。袭世绪而能济其美。处势荣而益持以谦。越自董正宗盟。进膺封爵。考阅义理。有古贤王之风。惇叙本支。为时懿戚之冠。属举宗祈之典。实多显相之劳。既斋明以陪真馆之祠。又陟降以赞合宫之荐。申加异数。增衍本封。于戏。德厚者流光。礼盛者文缛。执圭币以事上帝。兹曰钜仪。归脤膰以及诸侯。敢忘尊属。往应介福。益保隆名。 

　　皇伯祖宗晖加恩制元祐元年明堂 

　　门下。朕祇遹旧章。肇称吉礼。以承天者祭之所重。故躬三岁之祠。严父者孝之所先。故度九筵之制。盖礼行而精意达。恩厚而多祜臻。方褒庶位之劳。宜首懿亲之奖。具官某。德性庄重。才猷靖深。锡山与田。奄绍先王之国。维衮及绣。进华上宰之章。属此宗祈。相于钜典。陪荐笾于真馆。参献斝于合宫。宜畴厥劳。多锡之邑。以强屏翰。以芘宗支。于戏。逆三神之厘。兹实太平之盛。歌大雅之咏。敢忘尊属之贤。往协荣怀。益思励翼。 

　　皇叔祖宗楚加恩制元祐元年明堂 

　　门下。朕躬执圭币。祗见帝亲。惕然履霜。敢忽忘于前烈。沛然下泽。恩蒙被于东方。惟时近亲。翼我大祀。宜颁惠术。以诏群伦。具官某。国之懿亲。朕之尊属。维屏维翰。无惭宗子之诗。不溢不危。能谨诸侯之度。自拥旄于南国。遂疏爵于郧山。属修荐鬯之诚。实赖奉璋之助。多锡之邑。用畴厥劳。于戏。格三神之欢。方获成于钜典。均四海之泽。宜褒厚于宗藩。往承之休。益辅予治。 

　　皇叔祖宗绰加恩制元祐元年明堂 

　　门下。朕肇称元祀。躬享总章。严父配天。将以答三灵之贶。因亲教爱。所以刑四国之风。迺眷宗藩。实陪熙事。宜颁孚号。播告治朝。具官某。器度闳深。业履端重。承庆大宗之后。扬徽属籍之间。英祖御邦。最厚天伦之爱。先皇睦族。亟膺王爵之封。位隆而将之以恭。禄厚而守之以约。属修宗祀之典。实相我将之勤。宜厚褒嘉。用昭惇序。俾食大都之赋。兼陪真邑之封。以侈蕃厘。以彰异数。于戏。帝亲兼飨。大虞礼乐之未明。贤戚并隆。实赖本支之为辅。益肩惠顺。往承宠灵。 

　　皇叔祖宗祐加恩制元祐元年明堂 

　　门下。朕绍膺洪绪。祗遹先猷。惟至神无方。非宗祀无以明其报。惟爽德在上。非昭报无以极其诚。涓选肃霜之辰。躬修大飨之礼。肆颁宠典。首暨懿亲。具官某。性愿而和。材明而敏。保宠无骄溢之累。造行有忠嘉之称。屏翰王家。拥南邦之旄钺。帅循侯度。殿洛邑之山川。逮此休成。实资显相。方均敷于惠术。宜褒进于宠名。增厚宗盟。陪敦井赋。于戏。神灵享而万物辑。岂朕敢专。本支强而百世宁。迟尔为辅。嘉乐厥福。永孚于休。 

　　皇叔祖宗瑗加恩制元祐元年明堂 

　　门下。朕祗用旧章。躬修宗祀。执圭展采。所以拜上帝之休。侑食致严。所以仪昭考之烈。孝奏而精意达。灵游而多祜臻。乃眷宗藩。宜膺异数。具官某。体和履顺。经哲秉彝。博求义理之闻。独远纷华之习。持循侯度。协麟趾之振振。屏翰王家。明棣华之韡韡。属涓刚日。褒对上仪。恭驾约軝。来承大糦。方肆均于灵贶。宜进被于宠章。申衍爰田。增陪真赋。于戏。四海各来助祭。百官肃然薰心。接神者既竭于精诚。睦族者敢忘于惠术。往承休命。益茂壮猷。 

　　皇叔祖宗隐加恩制 

　　门下。朕剌六经之制。躬三岁之祠。奠斝琳宫。将以迎至神之贶。执圭阳馆。所以企上帝之临。奉承闳休。敷锡庶位。肆颁明命。先奖近亲。具官某。屏翰之贤。宗戚之望。拥旄帅路。常折难于未然。受册王家。益协恭而不懈。宠荣滋至。谦毖浸闻。属缉百王之文。躬修九室之祀。迄由显相。用底思成。衍食爰田。陪输真户。于戏。礼乐明备。以逆三神之厘。枝叶扶疎。兹为万世之策。往膺异数。永介多祥。 

　　皇叔祖宗愈加恩制元祐元年明堂 

