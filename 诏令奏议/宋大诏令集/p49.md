<!-- { "loadSidebar": true } -->
　　门下。圣人之因者本。特隆天性之恩。君子之笃于亲。用谨民仁之教。眷予爱嗣。礼命初封。诞扬赞册之文。孚告治朝之听。皇第二十七子栋。发祥帝武。擢秀天枝。金声条理而成纯。玉质孚尹而不琢。列后星之属。秉乾象以凭晖。佩斯芾之华。俨身章之称德。吉履先见。幼仪夙成。自然众美之从。属兹三月之末。涓日剪鬌。始祗见于君亲。立阼命名。爰钦承于宰史。肆申驭贵之义。亦宏立爱之规。序爵上公。建邦乐土。高牙作镇。授节制于元戎。左棘班朝。联宠荣于亚保。辕田有衍。圭赋畴加。于戏。百福子孙之宜。实天申右。万年祚嗣之锡。惟时太平。其益务于敏脩。以永绥于寿嘏。可。 

　　皇子楷特授剑南西川镇南军节度使成都牧兼洪州牧依前太傅兼神霄玉清万寿宫使提举皇城等司郓王加食邑食实封制宣和元年 十二月十六日冬祀 

　　门下。三光开太微之庭。兹重邃严之秘。千列谨周庐之卫。允资总护之勤。迺眷贤王。久司禁掖。懋忠嘉而率职。罄诚爱以奉君。肆纪殊庸。式孚大号。皇子、太傅、荆南宁江军节度使、江陵牧、兼夔州牧、兼神霄玉清万寿宫使、提举皇城等司、郓王、食邑一万四千七百户、食实封四千六百户楷。二仪毓粹。四序禀和。学造渊深。贯群经而自得。文摛赡丽。该众体以兼全。裕然孝友之风。允矣恪恭之美。环隅授邸。宠先棣萼之荣。胪唱标名。显冠枫庭之秀。自董宫城之政。益崇宸极之尊。虑每及于未然。事必形于有备。重轩载肃。克宁莞簟之安。交戟无哗。爰整爪牙之利。属就郊而蒇事。乃前跸以启行。梐枑再重。绥我精禋之荐。圆坛八陛。格兹肸蚃之临。赖享上之诚心。秩事天之元祀。兴念宣劳之笃。聿臻计治之期。用诞举于徽章。以茂扬于丕绩。拥旄专阃。荣更两镇之权。分土得民。并领三州之牧。陪敦多赋。加衍真租。势增屏翰之雄。庆羡邦家之大。于昭物采。申示眷怀。于戏。虞舜之亮天工。典记陟明之赏。成周之安王室。传称夹辅之勋。往励前修。以祗予训。可。 

　　皇弟俣依前太傅永兴成德军节度使雍州牧兼真定牧燕王加恩制同上 

　　门下。朕遵列圣之丕彝。答上穹之景贶。于穆清庙。有严祼献之将。爰熙紫坛。载谨燎薰之报。眷言介弟。克相盛仪。方旷泽之时敷。岂褒章之敢后。式扬赞册。丕告治朝。具官某。德粹而量闳。身端而行饬。亹亹迪中和之度。绳绳惇信厚之风。壮邦家之基。有韡棣华之萼。胙山川之宇。爰分桐叶之圭。帅旄兼两镇之雄。公衮位三阶之竣。六蜚肆祀。聿陪清跸之行。百味荐嘉。式侑庆觞之奉。迄兹馂惠。宜首畴庸。申加采邑之多。兼衍圭腴之厚。于戏。因心则友。均庆赖于天伦。式礼莫愆。共嘉承于帝祉。往祗予训。茂对王休。可。 

　　皇弟偲依前太傅凤翔山南西道节度使凤翔牧兼兴元牧越王加恩制同上 

　　门下。朕承景至之休辰。款国阳之吉壤。觚坛八陛。既严类帝之诚。端阙五门。更厚锡民之泽。惟予同气。克相盛容。宜因拜贶之初。特渥旌劳之宠。载涓谷旦。诞告明廷。具官某。气裕而识融。体庄而志正。简重出性资之茂。温恭循礼则之严。昭誉处之休。雅有间平之度。壮本支之势。蚤分鲁卫之封。威兼重牧之翰藩。位列上公之鼎铉。莫远具尔。陪祗载于庙坛。挹彼注兹。预参升于爵斝。用褒嘉德。首畀厖禧。申陪井赋之丰。并诏租腴之益。于戏。脤膰以亲兄弟。不愆于仪。孝悌之通神明。并受其福。永绥多祜。祗若训言。可。 

　　皇子楷依前太傅荆南宁江军节度使荆州牧兼夔州牧郓王加恩制同上 

　　门下。备万物以告神明。式达成功之美。亲九族而致禋祀。聿昭申命之休。朕荷帝降康。宅师用乂。乃顺初阳之候。恭修大报之仪。天人和同。焕若神光之烛。月星明概。肃然象物之臻。眷予次嗣之贤。宜首庆条之举。亶孚昭号。具谂明伦。皇子、太傅、荆南宁江军节度、江陵牧、兼夔州牧、兼神霄玉清万寿宫使、提举皇城司、郓王楷。瓌韵天成。英猷日裕。德备四端之粹。学穷六籍之微。禁闼提纲。忠罄君亲之奉。天庭射策。名魁俊造之科。山川开焘社之封。衮舄位经邦之傅。属展紫垓之飨。实前清跸之行。严梐枑之再重。各司其局。肃勾陈之力卫。有闻无声。兹并格于神厘。肆大均于祭泽。爰田衍厚。圭食增腴。于戏。蒙嘉气而获丰年。既对宴娱之贶。绥眉寿而届繁祉。用同右序之荣。往昭宠光。益崇誉处。可加食邑一千户。食实封三百户。 

　　皇子枢加恩制冬祀 

　　门下。合宫祼鬯。义盖本于宁神。嘉畤燔柴。礼尤严于类帝。朕绍膺宝历。祗遹燕谋。永惟孚佑之纯。敢怠迎长之报。精意以享。荐明德之馨香。厘事脩成。霈鸿恩之汪濊。乃眷裔贤之懿。克昭相祀之诚。宜锡涣章。用孚群辟。皇子、太保、保平武宁军节度使、肃王枢。风猷凝远。德履温庄。霄极储精。秀禀璇源之润。环宫开邸。庆联棣萼之辉。羽仪耸鸣玉之班。旌纛极建牙之宠。载饬奉璋之度。肃陪奠璧之祠。方拜胙以均禧。肆彻圭而衍赋。是为异数。允答殊庸。于戏。得四表之欢心。既迪降康之吉。仆万年之景命。更隆受祉之休。茂对恩徽。益祗猷训。可加食邑一千户。食实封二百户。 

　　皇子杞依前太保两镇景王加恩制同上冬祀 

　　门下。圣无先于能飨帝。礼莫重于大报天。爰因三岁之常。仍顺一阳之复。展采错事。聿昭拜贶之休。敛福锡民。斯洽馂神之泽。眷言贤嗣。寔讲上仪。肆端筴以涓辰。用扬庭而孚号。皇子、太保、护国武昌军节度使、景王杞。挺姿凝秀。蕴识纯明。遵百行之源。迪良知而日裕。袭六艺之润。济惠问以川流。雝雝鸣玉之容。奕奕环宫之第。大启尔宇。峻典册于真王。言观其旂。盛威仪于两镇。属受厘于元祀。迺锡命于多男。载畴井赋之丰。更衍畬租之厚。于戏。一人有庆。其来远迩之欢。百禄是遒。燕及本支之茂。往祗涣渥。永对荣怀。可加食邑一千户。食实封二百户。 



  


宋大诏令集卷第三十四 

　　亲王九 

　　进拜九 

　　皇子构依前检校太保镇海军节度使开府仪同三司广平郡王加恩制宣和元年冬祀 

　　门下。朕绍膺景历。夤保丕图。帝命不违。夙荷博临之鉴。天休滋至。敢忘昭报之恩。圭景迎长。款国阳而肆祀。灵心允答。推惠术以时敷。眷惟胄嗣之贤。爰锡宠褒之典。具官某。金峰绚采。琼干凝晖。纯明敦就傅之勤。恭恪厚承颜之爱。建骍旄之节。开四履于王封。曳绣黼之裳。联二阶于宰路。兹讫禋柴之飨。胥同胙俎之朌。乃涣廷缗。载加井赋。爰协周邦之庆。式遵成宪之常。于戏。惟典神天。既懋至诚之感。以贻孙子。用均蕃祉之蒙。尚迪令猷。永绥寿嘏。可。 

　　皇子植依前检校太保定武军节度使某国公加恩制 

　　门下。朕率吁众髦。恭修元祀。祼鬯清庙。神既享于克诚。扬烟紫坛。天惟亲其有德。明厘允答。景命增隆。式均祭泽之休。爰锡嗣贤之庆。诞扬涣册。丕告治朝。具官某。聚秀堪舆。流光象纬。趋宸闱而承训。即傅学以陈经。开国承家。蚤赐公圭之宠。制军诘禁。久专将钺之威。会成肆祀之容。茂举加田之律。并陪多户。具协彝章。于戏。无疆惟休。既迪家邦之御。有室大竞。胥同茀禄之康。往服训言。益绥庆誉。可。 

　　皇子□依前检校太保镇江军节度使徐国公加恩制同上 

　　门下。朕绍基泰定。抚运炽昌。时和岁丰。肇自孚休之贶。礼制乐作。诞严肆祀之容。候至景于土圭。将忱诚于瑄玉。四海以职而助祭。上帝垂恩而庆成。兹大赉于嗣贤。用亶孚于猷告。具官某。璠玙挺粹。钟律参和。温其博雅之资。卓尔纯明之识。槖兜戟纛。壮威重于师干。黼旂鸾车。峻宠光于公社。属阳垓之毕飨。诏勋府以均厘。增畀腴租。式隆徽典。于戏。天自民听。惟一德之是亲。父为子纲。宜百祥之并受。祗膺涣渥。永对荣晖。可。 

　　皇子榛依前检校太保建雄军节度使福国公加恩制同上 

　　门下。朕夙将圭币。祗款庙坛。明德惟馨。匪九州之美味。精意以飨。兼四表之欢心。阳候晏温。礼容饬备。既洽来宁之庆。聿伸昭受之休。肆有明纶。孚于众听。具官某。五行聚粹。四气凝和。密承璇极之辉。夙佩紫庭之训。金路封国。首疏公社之荣。牙璋制军。兼峻将坛之宠。属灵承于毖祀。肆商赉于丰章。衍食加田。隆恩示眷。于戏。既多受祉。罙深昭假之思。则百斯男。其共荣怀之对。往钦训指。益燕寿祺。可。 

　　皇子楗依前检校少保感德军节度使韩国公加恩制 

　　门下。朕历天元之吉。绳祖武之常。款清庙以告虔。即嘉坛而拜贶。尧禋克祀。聿昭明德之馨。载旸载阴。于显高灵之下。盛仪休毕。惠术周施。眷予有子之贤。赉尔扬庭之号。具官某。性资超警。仪度秀华。授职宸闱。庆协尧封之颂。相攸公组。宠开韩奕之邦。兹获蒇于明禋。肆大推于徽典。载因旧赋。特衍新畬。以惇慈爱之怀。以广函蒙之祉。于戏。报以介福。方申锡于无疆。燕及自天。宜克昌于厥后。往膺恩渥。永届寿祺。可。 

　　皇子樾依前检校少保平海军节度使瀛国公加恩制同上 

　　门下。朕荐习康年。恭修美报。奉丰盛于太庙。荐嘉璧于中坛。孝奏天仪。具获明灵之贶。云行雨施。用均旷荡之恩。乃眷嗣贤。宜均庆泽。兹诞扬于显命。以率吁于庶工。具官某。钟秀九宸。流光列宿。温良自得。全玉质之允孚。高亮夙闻。贯金声之条理。蚤分茅于国社。仍授钺于将坛。属阳燎之告成。肆疏荣而馂惠。载加干食。并协邦彝。于戏。衷正斋明。既格天心之享。蕃衍盛大。式隆帝祉之施。益迪令仪。永绥吉禄。可。 

　　皇子栩特授太保荆南清海军节度使进封济王加食邑食实封制宣和三年就邸 

