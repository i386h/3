<!-- { "loadSidebar": true } -->
　　朕荷天地之贶。维祖宗之成。上承文母之慈。万机俾乂。下赖辅臣之正。一德交修。眷俊老之精忠。合外廷之公议。延登相位。敷告治朝。右光禄大夫、守尚书左丞、上护军、武功郡开国侯、食邑一千九百户、食实封二百户苏颂。粹资中和。休誉英特。学富经邦之道。文高华国之章。浃万事之风材。宿四朝之伟望。逮予初政。归尔近班。进服天官。抑人材之阿党。优游翰苑。还帝制之坦明。暨擢寘于近司。颇接闻于密论。雍容雅正。多援古以开陈。练达精明。亦宜今而裁制。维是深识。居然远猷。是用躐升右弼之崇。兼总西台之重。秩阶增峻。勋爵并隆。申衍爰田。陪敦真食。兹见充文之庆。尤为稽古之荣。于戏。惟圣贤相遇之难。以君臣得时为盛。矧惟成德。协我至公。如房乔之善建嘉谋。遽启唐风之兢。如魏相之好观古事。终扶汉道之尊。勉跂前修。用孚美业。可特授右光禄大夫、守尚书右仆射、兼中书侍郎、加上柱国、加食邑七百户、食实封三百户、勋、封、如故。主者施行。 



●宋大诏令集卷第五十八 

　　宰相八 

　　进拜八 

　　范纯仁拜右丞相制元祐八年七月丙子 

　　朕嗣宅丕后。若昔大猷。劳于求贤。职在论相。眷言旧德。还位宰司。乃颁命书。播告在位。观文殿大学士、太中大夫、上柱国、高平郡开国公、食邑三千户、食实封一千一百户范纯仁。秉心直谅。履道坦夷。宽闳出于天资。忠义本于家学。始终一节。出入四朝。向解钧衡。久临藩屏。介圭修觐。喜见仪刑。公衮言归。益隆体貌。是用延登右弼。仰应中台。宠进文阶。增陪井赋。于戏。高宗恭默思道。得傅说以代言。康王垂拱仰成。有毕公之正色。惟贤能俊杰尽其用。则阴阳寒暑得其和。外镇四夷。内附百姓。非至公不能成庶务。非一德无以底丕平。其殚乃心。无替朕命。可特授通议大夫、守尚书右仆射、兼中书侍郎、加食邑七百户、食实封三百户、勋封如故。 

　　章惇左正议大夫左仆射兼门下侍郎制绍圣元年二月 

　　门下。为政之道。无兢惟人。思得骨鲠挺特之纯臣。适修弥纶康济之绪业。图我旧德。冠于宗功。孚号大廷。播告多士。资政殿学士、降授通议大夫、提举杭州洞霄宫、上柱国、豫章郡开国公、食邑三千七百户、食实封一千八百户章惇。器博以大。志刚而明。才之所施。则酬酢万变而无穷。学之所造。则贯通百家而不惑。蚤席华问。寖登近班。自结圣神之知。荐登丞弼之地。佑我昭考。格于丕平。肆予缵服之初。身任受遗之托。定策社稷。底宁邦家。方政令出于帘幄。权柄归于廊庙。善政良法。多所纷更。正色危言。不惮强御。十年去国。一德保躬。虽风波并起乎畏途。而金石不渝于素履。朕亲览机务。缉熙事功。卓创业垂统之艰难。念继体守文之怵惕。典刑具在。绩效可稽。究观民情。以知利害之实。斟酌时变。以适增损之宜。克昭前人之光。实繄良弼之助。矧封疆无以惩外侮。田里无以安常生。四方之休戚。壅于上闻。群臣之忠邪。愆于公议。眷求真宰。秉我国成。是用起尔燕间之中。位诸公辅之上。超进禄秩。宠陪户封。南山岩岩。久隆师尹之望。赤舄几几。行俟衮衣之归。于戏。贤能相推而庶官和。号令必臧而下民若。如治梓材。汝惟丹雘。若作和羹。汝惟盐梅。朕方注意以伫壮猷。尔其奋庸以叶朕志。修明百度。率励庶工。期共恢于远图。尚无替于先烈。亟共尔位。终底厥成。可特授左正议大夫、守尚书左仆射、兼门下侍郎、加食邑七百户、食实封三百户、勋、封、如故。主者施行。 

　　韩忠彦除右仆射制元符三年四月庚寅 

　　门下。朕绍膺大位。蒙赖母仪。召自戚藩。延入翼室。遂嗣服于大历。首图任于旧人。启尔在廷。明听予告。具官某。植性纯懿。秉德裕和。粹矣老成之姿。浑然大中之度。素出相门之胄。蔚为勋阀之光。朕永惟仁祖之朝。实繄先正之助。建定大策。书功宗彝。惟尔克承厥家。世济其美。召由北道。入总东台。谋谟益嘉。操守弥固。属丕基之肇受。眷右相之久虚。敷时绎思。访予落止。将继犹于泮涣。以大济于艰难。其登右揆之崇。遂兼西省之峻。惟帝赉予良弼。惟天祚我有邦。升其文阶。衍以封邑。于戏。四裔以衰弱仅存之势。犹怀桀骜之谋。黎庶当安平无事之时。尚有流亡之患。罔虚内以事外。无伤财而害民。予欲绥定四方、汝为。予欲敉宁百姓、汝翼。予欲作功成之乐、汝听。予欲制治定之礼、汝明。汝言予从。予违汝弼。王政有阙。以汝为补衮之樊侯。民泽未加。用汝为作霖之傅说。尚奋熙于帝载。共寅亮于天工。永孚于休。同底于道。可。 

　　韩忠彦除左光禄大夫左仆射进封仪国公制元符三年十月丁酉 

　　门下。朕仰惟前代。训迪厥猷。敷求哲人。考慎其相。畴若予采。是资世德之良。屡省乃成。俾陟冢司之任。咨尔有众。明听朕言。具官某。敏识造微。令猷经远。智足以任四海之重。才足以应万事之机。属予访落之初。擢总代工之右。百辟承式。万邦作孚。旌其世庸。进是位序。正名左揆。分侍东台。增衍爰田。陪敦真食。于戏。在昔大有为之主。必有不二心之臣。用保斯民。以登乃辟。子帅正、则孰敢不正。民罔中、而惟尔之中。其允迪于前人。以有闻于永世。可。 

　　曾布除右银青光禄大夫右仆射制元符三年十月壬寅 

　　门下。左右制相。以总吾喉舌之司。东西分台。以干我钧衡之任。居中如鼎足之峙。承上若台符之联。相须而成。缺一不可。迺登次辅。以告大廷。具官某。敏识造微。懿文贯道。器周小大之用。智适古今之宜。被神考特达之知。亟跻禁从。膺先朝倚注之重。久执事枢。而能悉心公家。宣力夙夜。忠以迪上。谊不辞难。忧勤百为。壮老一节。肆朕纂临之始。大嘉翼戴之劳。参稽师言。图任旧德。文昌端揆之列。紫微陪侍之班。合兹宠名。作我近弼。仍迁阶秩。增衍户封。于戏。朕有休息百姓之心。汝则觌文而匿武。朕有综核庶工之志。汝则务实而去华。以至甄序材良。敦奖正直。澄清风俗。振肃纪纲。使万物各得其平。无一夫或失其所。汝之职也。尚往钦哉。可。 

　　蔡京除右仆射崇宁元年七月五日戊子 

　　门下。文昌万物之源。源清而流洁。仆射百僚之表。表正而景端。若昔保邦。敷求俊德。肆予共政。厥有旧人。咸造于廷。明听朕训。中大夫、尚书左丞蔡京。才高而识远。气粹而行方。蚤逢圣旦之有为。遍历儒林之妙选。徊翔滋久。趣操益醇。出殿侯藩。入居翰苑。适草元符之末命。预闻翼室之多艰。去就甚明。忠嘉具在。人之艰矣。动以浮言。天实临之。赉予良弼。是用延登右揆。总领西台。超进文阶。增陪井赋。慨念熙宁之盛际。辟开端揆之宏基。弛役休农。尊经造士。明亲疎之制。定郊庙之仪。修义利之和。联比闾之政。国马蕃乎汧渭。洛舟尾乎江淮。周卿率属以阜民。禹迹播河而入海。经纶有序。威德无边。而曲士陋儒。罔知本末。强宗巨党。相与变更。凡情狃于寻常。美意从而蠹坏。赖遗俗故家之未远。有孝思公议之尚存。慎图厥终。正在今日。于戏。武王继志。昭哉文考之功。曹参守规。斠若萧何之迹。其辅台德。永孚于休。可特授通议大夫、守尚书右仆射。 

　　蔡京除右光禄大夫尚书左仆射崇宁二年正月丁亥 

　　门下。绥四方。复大业。属在于眇躬。佑乃辟。康兆民。允资于元辅。进陟时杰。秉操国钧。粤惟先正之臣。克任天下之重。爰旌丕烈。诞告朝伦。通议大夫、守尚书右仆射蔡京。器博而用周。名高而实茂。学际天人而不惑。材兼文武而具宜。被遇裕陵。早预睿神之制作。发文绍圣。久勤禁密之论思。逮予访落之初。首建绍休之训。孤忠自许。惟坚体国之诚。经德不回。曾靡合时之术。自延登于政府。暨擢寘于宰司。谋猷益嘉。夙夜匪懈。考古而修纪律。设属而讲事功。庶官惟和。百度以正。适远戎之弗率。繄多算之是图。师不逾时。虑无遗策。四裔偃兵革之气。百姓厚衣食之源。畴若显庸。升华左揆。分侍东台之峻。躐跻文阶之崇。增衍爰田。陪敦真食。萃兹宠渥。并示眷怀。于戏。位冠群臣。孰越萧何之画。爵隆五等。盖先裴度之功。惟乃殊勋。无愧前哲。永协于治。往孚于休。可。 

　　赵挺之拜右相制崇宁四年三月 

　　门下。朕若昔大猷。考慎其相。眷求一德。协赞万几。顾难其人。久虚右揆。肆登贤辅。诞告大廷。具官赵挺之。受资清和。涉道醇粹。智足以周天下之务。学足以究先王之微。方时纷更。独陈谠论。逮予总揽。首建忠言。秉心不回。持议甚确。自参禆于邦政。弥弼成于治功。同寅协恭。奉公履正。是用进贰中台之柄。坐论西省之谟。超陟文阶。增陪井赋。以昭注倚。以厚宠光。于戏。惟圣贤相遇之隆。以君臣咸德为盛。丙魏推同心而辅于政。声显汉廷。房杜持众美而效之君。望高唐室。益祗远业。克绍前休。可特授右银青光禄大夫、守尚书右仆射、兼中书侍郎、加食邑七百户、食实封三百户。 

　　蔡京司空左仆射兼门下侍郎制大观元年正月 

　　天子之置三公。与之论道。丞相之总百揆。维以佐王。朕亲事法宫。宅师区夏。朝废食而思务。夜振衣而虑微。顾非真儒。孰翼丕治。乃眷求于旧弼。俾还秉于洪钧。播告大廷。诞敷群听。具官蔡京。识推先觉。德懋硕肤。智造物之未形。学穷神而独至。擢自文考。爰遇泰陵。更险夷之百为。持中正之一节。逮予躬揽。冠位宰司。罄谋猷之赞襄。缉纲纪之蠹坏。佐周王之辟国。无如召公。佑商后之格天。有若伊尹。力复先烈。辅成远图。庶绩已熙。太平将洽。属缘灾而引咎。既避位以踰年。顾兹衮绣之联。殊失股肱之助。矧今符瑞荐至。讲礼乐以文颂声。贤能并兴。恢庠序而善风俗。有怀制作。多所建明。是用载登左揆之崇。兼峻东台之秩。陪敦爰赋。弥耸具瞻。斯为异恩。庸示注意。于戏。举皋陶而不仁者远。朕则克难于任人。贤周公而大治至今。尔其永休于前政。往服定命。勉成厥功。可特授依前司空、尚书左仆射、兼门下侍郎魏国公。加食邑七百户、食实封三百户、勋、封、如故。 

　　何执中特进左仆射兼门下侍郎加恩制大观三年六月 

