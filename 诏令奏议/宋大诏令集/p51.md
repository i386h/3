<!-- { "loadSidebar": true } -->
　　门下。崇藩辅以守邦。礼重亲贤之建。厚人伦而立教。恩先父子之隆。眷言天属之英。久袭义方之训。七命赐国。已膺受祉之封。三加弥尊。行讲筮宾之戒。特朌褒律。敷告治廷。皇子、检校太保、镇洮军节度使、雍国公、食邑七千二百户、食实封二百户朴。迪己端庄。禀资纯懿。参后星而拱极。列霄府以凭晖。爰自幼龄。荐膺显渥。问安侍膳。尤嘉忠孝之兼全。钦业乐群。不以贵骄而自懈。致恭有恪。谨度弗渝。朕席景祚之寖昌。荷皇穹之锡羡。多男授职。势隆屏翰之强。喻志考名。宠贲服章之美。方涓辰而展事。用申命以疏荣。仍公保之崇资。启王封于名郡。台符应象。视上宰之官仪。并钺宣威。易元戎之节制。陪敦爰赋。并衍真腴。于戏。治国始于齐家。增侈本支之盛。诚身在于明善。勉循圣哲之规。允蹈训辞。益绥寿嘏。可。 

　　皇第二十八子橞特授检校少保集庆军节度使英国公食邑食实封制宣和七年七月二十八日 

　　门下。圣人多男而授职。聿膺帝祉之休。大君开国以承家。式壮宗城之寄。仰璇穹之锡羡。祚宝历以垂鸿。乃生裔嗣之贤。增衍宸闱之庆。肆朌显册。明告群工。皇第二十八子橞。德茂渊衷。器凝温裕。九华应运。玉灵挺秀于高辰。五纬储英。瑶萼联芳于东井。允矣神明之胄。粹然岐嶷之资。保祐自天。既兆熊罴之吉。封建厥福。盍图屏翰之强。属佥论之载扬。适嘉辰之甫暨。制名命义。授爵疏荣。朱芾绣裳。视班仪于亚保。神旗瑞节。壮徒御于中军。有开焘社之封。兼厚辙圭之赋。并昭异数。举叶彝章。朕承千载之休期。接九霄之冲鉴。载肃寅恭之度。诞扬正一之风。以赫厥灵。有相丕祚。兹茂对天之道。匪专立爱之私。于戏。佑下民而作君师。既丕厘于骏命。承帝明而保孙子。兹允辅于昌图。亶惟性禀之纯。宜永邦祺之锡。益绥寿嘏。共侈荣怀。可。 



●宋大诏令集卷第三十五 

　　亲王十 

　　就学 

　　建资善堂诏大中祥符元年二月甲午 

　　朕利建元子。肇开懿藩。将崇乐善之规。式务从师之教。眷惟丹禁。夙敞清都。就兹曲密之廷。以为弦诵之地。其元符观皇子就学新堂。宜以资善为名。命如京副使、入内押班周怀政为资善堂都监。入内杨怀宝为寿春王伴读。仍面戒不得于堂中戏笑。及陈玩弄之具。庶事由礼。使王亲近僚友。 

　　优礼 

　　晋王位宰相上诏开宝六年九月壬申 

　　周之宗盟。异姓为后。此先王所以睦九族而和万邦也。晋王某。亲贤莫二。位望俱崇。方资夹辅之勋。俾先三事之列。自今宜位宰相上。 

　　定接对泾王仪礼诏乾兴元年二月 

　　敕中书门下。王者展亲。本乎敦叙。圣人制礼。务在从宜。粤以眇躬。荷于先构。诚资贤戚之助。克壮隆平之基。惟叔父之英藩。允居尊属。阅前朝之故事。宜有褒崇。至于宗室诸亲。盘维近族。方佐隆于丕绪。当特厚于明恩。令中书门下别定朕接对皇叔泾王仪礼。及诸王亲。亦令别议优加恩命。故兹诏示。想宜知悉。 

　　推恩冀王等诏绍圣二年十月戊寅 

　　宣仁圣烈皇后保佑朕躬。功隆德厚。奄弃天下之养。已过大祥。追慕罔极。莫知报称。冀王、冀国大长公主、魏王子孙。宜加恩数。庶伸孝思之诚。以称朕意。 

　　褒录益王子孙御笔手诏政和六年五月二十四日 

　　比阅国史。见故益王頵与神考情义甚笃。在元丰末。忠言正论。力排异意。功在社稷。今其子孙。与追奉之仪。未曾褒显。非所以示劝。可检会故实。取旨褒录。 

　　定王嘉王侍讲沈锡等乞降见王侍王礼仪御笔大观二年二月六日 

　　检会祥符故事。记室翊善见诸王拜。真宗皇帝特以张士逊为王友。拜。王答拜。以示宾礼。令读讲辅翊之官。职在训导。亦王之友傅也。可如王友例。令王答拜。 

　　出合外邸 

　　答岐王颢嘉王頵乞赐外居诏熙宁七年二月庚午 

　　卿以介弟之亲。日奉朝请。筑邸于内。时维便安。而愿同宗藩。出徙外第。朕上承先帝。顺事两宫。顾岂以子舍之嫌。而有间天伦之庆。往绥汝止。深体朕怀。所乞宜不允。 

　　答扬王颢荆王頵请居外第未允诏元祐元年三月癸酉 

　　惟王。国之尊属。德重位隆。被遇先朝。友爱特厚。晦朔时序。入侍宝慈。居近禁严。以便朝谒。亲亲天性。理自当然。奚为剡章。愿迁外邸。惇叙宗戚。国有典常。列第环宫。开元故事。侧门通禁。祖宗旧章。姑体眷怀。少安无亟。所请宜未允。 

　　大宁郡王遂宁郡王出合诏绍圣二年十月癸酉 

　　朕嗣有令绪。获承至尊。惟先帝休德。施及后世博矣。共赖燕谋之锡。实蕃同气之亲。顷在妙龄。已就外学。属柄臣之佥议。援今昔以有言。以谓年逾奉朝。礼当出合。庶明班爵之义。以固磐石之宗。朕稽协祖宗之猷。深怀手足之爱。因心广孝。曷谕至情。以义称恩。姑循故事。大宁郡王佖、遂宁郡王佶、宜依所请。仍令有司修完东宫。俟来春出合。 

　　皇弟俣似出合诏元符元年二月壬辰 

　　朕嗣守列圣遗绪。获承至尊休德。夙夜兢兢。常畏不逮。永惟先帝孙谋之锡。所以诒燕者甚厚。故我同生。咸克向学。率履不越。立志惟勤。属弼臣建言。援据故实。以谓年逮出合。礼当奉朝。朕眷兄弟之亲。笃手足之爱。隆恩睦族。寔至意之所存。约礼称情。亦旧典之时式。其涓谷旦。出寓东宫。勉从申谕之勤。尚体顾绥之厚。咸宁郡王俣。普宁郡王似。于三月下旬内。选日出合。权就东宫。所有佖等见住位。令提举在内修造。所依先定图子。计会滕那擗截。仍疾速施行。故兹诏示。想宜悉知。 

　　皇弟佖佶请外居未允诏 

　　天属之亲。莫如兄弟。敦叙之礼。厥有旧章。营建邸宫。姑循故事。忽览章奏。欲即外迁。亲兹同生。其室则迩。遽远朝夕。岂胜此情。尚体眷怀。往安无亟。所请宜不允。 

　　皇弟俣乞外居不允诏元符二年正月辛亥三表乃从 

　　朕惟惇序之仁。莫先兄弟。虽外建于王邸。姑内处于宫隅。愿言可怀。其室则迩。我思不远。实慰朕心。遽形封章。乃欲外徙。诗不云乎。尔之远矣。民胥然矣。王其安之。无重有请。所请宜不允。 

　　皇弟偲上表乞出合不允诏元符二年正月壬子 

　　朕惟同气之亲。爱之而欲其贵。戚之而不使疎。内奉燕朝。密居中禁。庶几朝夕。以慰友怀。遽欲造廷。自请出合。式相好矣。而有遐心。诗不云乎。戚戚兄弟。莫远具尔。王其安止。毋重有言。所请宜不允。 

　　答定王偲乞迁外第不允诏元符三年六月壬辰 

　　省所上奏。华构新崇。甫罢庶工之役。丹诚上列。敢辞中禁之居。冀徇彝章。获迁宗邸。事具悉。王、国之懿亲。朕之同气。留居中禁之近。欲便内朝之趍。备言燕私。以永朝夕。忽览来奏。遽祈外迁。列第相望。祗循故事。出居胥远。顾岂朕心。王其念友怀之情。体敦叙之意。勉安尔止。勿重有言。 

　　答第一表不允诏建中靖国元年六月 

　　省所再上表。乞迁外第。事具悉。序宗族之恩。莫先乎天属。惇兄弟之义。以厚乎人伦。朕承神考之诒谋。悼东朝之弃养。亲爱同气。曷胜此情。犹未易于练冠。遽祈迁于外邸。备览来奏。殊咈朕怀。勉安厥居。以副眷体。 

　　赐皇子楷乞就外第不允诏 

　　敕楷。省所上表。乞就外第。事具悉。上下辨而民定。虽崇礼教之严。父子笃而家肥。乃迪人伦之厚。有秩我邦之祐。若时次嗣之贤。德度纯明。性资迈爽。修身以道。博学于文。比同郡国庠序之才。入对天地阴阳之问。万言射策。彼乌敢当我哉。多士盈庭。毋能出其右者。儒术信兼于六艺。桂林独占于一枝。敦百行之原。益谨君亲之奉。饬九重之卫。尤殚夙夜之恭。密处近隅。备昭慈爱。昨恳迁外。章却复来。顾难徇于雅怀。用申加于谟训。所请宜不允。故兹诏示。想宜知悉。 

　　嘉王出合御笔政和六年正月十一日 

　　朕席祖宗之休。承天眷命。既安斯寝。是生多男。笃庆本枝。以次立长。第二子嘉王楷。令德孝恭。率履不越。温凊定省。志养无违。嘉其有成。亦既就傅。今年踰志学。礼当异宫。靡忘天性之慈。祗若国章之旧。可于仲春。择日出合。布告中外。咸使闻知。 

　　降黜 

　　秦王廷美勒归私第制太平兴国七年四月丁丑日 

　　西京留守秦王廷美。地处维城。位魁群后。本支百世。爰居介弟之重。列爵五等。实启真王之封。寅奉内朝。疏荣列邸。友于之义。朕无愧焉。所宜体忠孝以检身。茂温文之毓德。乃交通于辅相。僣窥伺于君亲。令小吏以往还。发丑言而充斥。眤比凶党。结构奸谋。反易天常。图为不轨。比令参验。备见端倪。岂期骨肉之间。生此蛇蚖之类。百官定罪。请正常刑。朕以同气之亲。屈群臣之议。置之于法。所不忍焉。特宽鈇质之诛。用申手足之分。其秦王廷美。宜勒归私第。一房骨肉。衣食供给。务从优厚。朕昧于孝治。有愧人伦。糊口四方。遗笑千古。永言惭栗。不敢皇宁。汝宜自思。勿我有怨。 

　　秦王儿女正名呼诏太平兴国七年四月己卯日 

　　朕宰制万邦。敦叙九族。至于孩稚之际。备尽鞠育之恩。秦王廷美儿女等。天属之间。抚养尤剧。女则封公主之号。儿则有皇子之称。爱极所生。义均己子。鸤鸠之惠。朕躬岂有于间然。豺狼之心。尔父自图于不轨。萌心若此。负我何多。言之痛伤。累至流涕。廷美已勒归私第。男女等宜正呼名。其德恭、德隆为皇妷。皇侄女赵氏、宜去云阳公主之号。右监门卫将军韩崇业、宜降为右千牛卫率府率。分司西京。仍去驸马都尉之号。并发遣往西京。就廷美安泊。 

　　秦王降封涪陵县公房州安置太平兴国七年五月丙辰 

　　昨以秦王廷美。显怀逆节。将构异图。与辅相以交谋。伺君亲之动静。情理切害。事状显明。包藏若斯。悖逆何甚。若徇外廷之议。合行弃市之诛。特以至亲。用宽极典。止令就第。亦冀知非。而丑迹逾彰。奸谋益露。群情积怒之未已。凶人长恶之罔悛。敦九族者虽莫先于慈。治万方者恐自乱其法。聊从降黜。以塞諠哗。迫于至公。盖非获已。凡尔中外。当体朕怀。其秦王廷美。可降封涪陵县公。于房州安置。 

　　废楚王元佐为庶人制雍熙二年九月庚戌 

　　楚王元佐。童丱以来。爱慈斯厚。洎其成长。性忽变移。训导莫从。狂悖自恣。亲行残忍之事。潜形诅詈之言。忽于宫中。纵火为患。违教败礼。所不能言。其废为庶人。均州安置。 

