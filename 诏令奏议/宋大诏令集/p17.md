<!-- { "loadSidebar": true } -->
　　王者之临御也。稽于古以为天下法。奉其亲以为天下先。靡然兆民。协于一德。永惟宝命。诞集我家。肆予冲人。获绍洪业。抚绥四海。亶繄宗庙之灵。裁决万微。实赖西朝之圣。钦闻遗训。俾正隆名。敢忘大章。用迪前烈。皇太后俪乾之健。体坤之元。明哲同符乎姜任。恭俭远过于阴马。辅佐英祖。内治流闻。拥佑先朝。母仪备至。迨于寡昧。夙荷芘怜。提携拊循。教诲成就。于戏。极九州之养。曷尽孝诚。加万世之名。庶承慈范。谨上尊号曰太皇太后。 

　　太皇太后册文熙宁二年四月壬戌 

　　嗣皇帝臣某。谨稽首再拜言曰。臣闻昔之善为国者。未有不先事亲以孝。霈为风化。充扩于区宇之间。生灵之属。罔不悦服。遂格于丕乂之盛。此尤可景慕也。洪惟皇宋。膺宝箓。开炎历。五圣重光。逾百年于兹。而小子获缵令绪。常惧厥德之弗称。故夙夜夤畏。厉精万务。期措斯世于泰宁之域。不累祖宗昌明之鸿业。盖庶几于孝道者也。顾惟眇躬。荷我圣祖母爱育之厚。慈训之深。比者肇禋圜丘。而上帝嘉飨。海内蒙福。亦惟我圣祖母保佑之力。祗载恩施。念殚天下之物。无可以将美报之意。是用稽参典礼。允协群情。而求其剧隆之徽称。以彰懿铄。不胜大愿。谨遣摄太尉、推忠协谋同德守正亮节翊戴功臣、开府仪同三司、行尚书左仆射、兼门下侍郎、同中书门下平章事、集贤殿大学士、上柱国、鲁国公、食邑一万一千一百户、食实封三千八百户臣曾公亮。摄司徒、推忠佐理功臣、枢密副使、正奉大夫、尚书吏部侍郎、上柱国、南阳郡开国公、食邑二千八百户、食实封六百户、赐紫金鱼袋臣韩绛。奉玉册金宝。上尊号曰太皇太后。恭惟太皇太后淑嘉之质。体天巽顺。静正之性。禀于坤元。进陟中闱。翊辅仁帝。修阴教以熙内治。杜私恩以全外家。逮我英考。嗣统之始。勉从确请。参决繁机。谦不临朝。亟图还政。此其识虑之远。声烈之大。夐出前古。而流为万世之轨法。惟末小子。又钦承抚诲之巨赐。宜乎诞受丕册。以符中外之望。于戏。显名之并于日月。永命之参于天地。兹足以慰夫惓惓至养之心。臣某诚欢诚抃。稽首再拜谨言。 

　　太皇太后册文元祐 

　　臣闻昔在太任。为文王母。治内及外。御于家邦。功德之茂。纪于竹帛。播于声诗。惟我有宋。以圣继圣。仁育庶汇。积厚无极。上帝锡祚。施于子孙。笃生神母。以济丕命。是用殚九州之富以致其养。极天下之尊以为之名。典册备物。以熠燿于当世。恭惟圣祖母徇齐渊懿。敦大直方。学以观万化之厚。而不专乎彤管之一言。俭以训天下之中。而不止乎大练之一节。高明本乎性成。慈俭得之自然。茂惟先正。勋在王室。席庆惟旧。作合自天。惟我皇祖。龙潜京邸。乾乾夕惕。圣敬日跻。至德升闻。大统斯集。为宋英主。实繄内助。肆我文考。绍隆五圣。大孝之德。通于神明。光于四表。元丰之末。忧勤不豫。万几之重。仰托东朝。储宫虚位。国本未建。惟我圣祖母睿志先定。决册一言。属以菲躬。付之大器。践阼之始。国步方艰。拥佑眇冲。绥靖中外。事无丛脞。人无震惊。勉徇舆情。躬亲听断。而大公至正。道契三无。夙兴临朝。日旰忘倦。虚心尽下。待物以诚。求贤审官。不舍鉴寐。屈己从谏。易于转规。用能不出帷幄。照临万宇。号令之动。德意之孚。天下莫不推戴鼓舞。肖翘之类。咸乐其生。群公近司。稽考故实。欲上徽称。铺昭圣烈。而展采错事。将就正朝。亟诏在位。却而不受。所以深镜至理。为万世法。坤静而志愈光。谦尊而道益隆。顾惟寡昧。获奉慈训。大惧无以答扬德意之万一。谨诹元日。率吁众志。不胜大愿。谨遣摄太尉臣文彦博。摄司徒臣吕大防。奉玉册金宝。上尊号曰太皇太后。恭惟太皇太后诞膺洪册。允迪厥功。丕显无疆之休。永有无穷之闻。万寿之祉。天地同久。 

　　诞节 

　　建坤成节诏元丰八年四月乙亥 

　　朕祗膺骏命。获绍宝图。仰繄太母之仪。同总宁朝之政。金行气应。素魄舒生。启佑睿慈。保安凉菲。缘华封之善祝。建坤成之令名。以副四夷奉币之诚。以盛百辟称觞之礼。觊昭大庆。永传无疆。恭以太皇太后七月十六日生辰为坤成节。咨尔中外。体予至怀。 

　　建宫殿 

　　答宰臣请太皇太后建宫殿名诏元祐元年闰二月丁未 

　　卿等以朕绍承大统。奉事两宫。循六世之燕谋。极万方之至养。露章来谂。引谊甚明。谓德厚者报隆。而礼盛者文缛。宜开中禁。仰奉慈仪。崇长信之名。备洛书之介福。揭东朝之号。绍太姒之徽音。若稽古初。具存典策。汉家致孝。有朝夕上食供御之延。唐室承颜。严岁时踵门庆贺之道。建于列圣。咸有旧章。顾维冲人。敢忘继序。所请宜允。候过人谅闇。令有司检举施行。 

　　受册 

　　太皇太后受册止用崇政殿诏元祐二年三月甲寅 

　　祥禫既终。典册告具。而有司遵用章献明肃皇后故事。予当受册于文德殿。虽皇帝尽孝爱之意。务极尊崇。而朝廷有损益之文。各从宜称。仰惟章献明肃皇后辅佐真庙。拥祐仁皇。茂业丰功。宜见隆异。顾予凉薄。绝企徽音。稽用旧仪。实有惭德。所有将来受册。可止就崇政殿。 

　　以旱罢受册礼诏元祐二年四月 

　　有司奏受册当依典故。在从吉之后。夫典册备物。以致隆名。国之盛礼也。行于和平之日。惧不克称。况今旱暵为虐。苗稼将槁。民则何罪。咎实在予。虽侧躬永思。损膳自戒。尚虑无以塞责消变。而有司乃于此时。欲以隆名盛礼加我。是重予之不德。所有将来行受册礼。宜权停罢。 

　　御殿 

　　太皇太后元日不御殿诏元祐四年十一月己丑 

　　三朝盛会。礼见群臣。王公造廷。奉觞上寿。皇帝临御五载。恭己端庄。庆集惟新。受朝飨醴。吾总揽机务。叶助政纲。虽克享治安。而每怀抑畏。今有司乃欲以天圣故事。行会庆称贺之仪。顾惟菲凉。岂敢比隆于先后。其在典法。亦当稽合于常规。是日皇帝致贺于禁中。群臣奉表于东庑。足以显邦家之庆。而刑孝谨之风。何必外朝。乃为具礼。来年正月一日更不御殿受贺上寿。候皇帝御殿礼毕。并内东门拜表。 

　　责躬 

　　太皇太后以旱降诏 

　　予同揽政机。历日未久。而阴阳错行。雨不时若。春夏大旱。宿麦将槁。灾之所被。迨遍四方。失职之民。靡所控诉。永惟天人之符。同于影响。灾异若此。其何谓欤。岂予听德不聪。刑赏不当。政弛吏慢。德泽不流。民力屈蹙。土木弗止。谠言靡通。壅蔽者众。推原厥始。咎皆在予。不然。何禳祈消复。久而未效也。非恐惧修省。饬正万事。其何以应之哉。可自今减常膳。公卿大夫其同寅协恭。辅予不逮。以答天变。 

　　恩泽 

　　太皇太后减圣节大礼生辰亲属恩泽诏元祐三年闰十二月甲寅 

　　官冗之患。所从来尚矣。流弊之极。实萃于今。以阙计员。至相倍蓰。上有久闲失职之吏。则下有受害无告之民。故命大臣。考求其本。苟非裁损入流之数。无以澄清取士之源。吾今自以眇身。率先天下。永惟临御之始。尝敕有司。荫补私亲。旧无定限。自惟薄德。敢配前人。已诏家庭之恩。止从母后之比。今当又损。以示必行。夫以先帝顾托之深。天下责望之重。苟有利于社稷。吾无爱于发肤。矧此恩私。实同毫末。忠义之士。当识此诚。各忘内顾之心。共成节约之制。今后每遇圣节生辰。合得亲属恩泽。并四分减一。皇太后皇太妃准此。 

　　推恩太皇太后本家骨肉诏　　大行太皇太后受先帝顾托。不以东朝燕安为意。而拥佑眇躬。忧劳庶务。大公至正。纯诚一德。求之前代。未见其比。其于外家恩例。率先裁损。未尝优假。朕追怀盛德。念无以报。大行太皇太后本家骨肉。三省密院宜并特与等第推恩。 

　　本命 

　　元祐七年正旦以太皇太后本命年斋醮设狱诏元祐六年十一月辛亥 

　　朕获承至尊休德。托于王公之上。蒙成慈训。海内晏然。恭惟太皇太后有圣德之徽懿。居天下之崇高。保佑朕躬。功及宗社。人神与归。天地并贶。稽岁甲还相之次。当庆符本始之辰。仰赞寿祺。用致诚祝。昔在神考。有奉光献之礼。尝以前比。恳请再三。兴言伤财。面诫悉罢。永惟大德何报。方求尊安之称。此而不图。将何以示孝钦于万方。而达至感于神明乎。其以元祐七年。太皇太后本命岁旦日。斋在京及天下州郡在城僧尼道士女冠一日。内在京于中太一、上清储祥、集禧、建隆、醴泉、万寿等六处宫观。大相国寺、十禅院。自正旦日。各用僧道开建道场七昼夜。宫观罢散日。设醮座。在外州军。自正旦办食设狱三日。并支系省钱。嘉与臣民。共增吉祷。庶机中外。均被余禧。 

　　服药 

　　以太皇太后寝疾赦见禁德音元丰二年十月庚戌 

　　门下。朕承列圣之基。躬万微之务。而太皇太后受遗先帝。贻训东朝。保始佑终。忧勤夙夜。偶违康豫。遂涉晦明。日候寝门。躬调药剂。顾忠诚之已竭。尚和气之未孚。宜覃在宥之私。庶格无疆之祉。应四京诸道云云。于戏。湛恩涣发。既宣爱育之仁。百顺来臻。觊获痊平之报。 

　　太皇太后服药赦元祐八年八月戊辰 

　　门下。朕以冲昧。承祖宗休德。绍膺洪绪。仰赖文母。大公至仁。衣被四海。保佑我国家。历年于兹。按堵无事。然兢业万几。弥纶庶政。焦劳婴疾。俄涉晦明。朕夙夜寝门。躬侍药膳。斋诚遍祷。未获痊平。宜广惠心。俾求休应。可大赦天下。云云。于戏。释过宥罪。推博爱之常怀。集祉弭灾。罄群生之协愿。咨尔众庶。咸体至怀。 

　　遗诰 

　　太皇太后遗诰元丰二年十月乙卯 

　　吾受两朝之托。翊嗣圣之兴。十有七年。安处房闼。皇帝天笃仁孝。日跻睿神。尝咨务于禁中。获助勤于天下。而炎凉屡变。疾疹乘衰。皇帝夜不解衣。朝至忘食。虽圣心之备尽。终天数之莫逾。吾尝观性命之原。达死生之际。生而享庆寿之养。没则从昭陵之游。顾循初终。夫复何恨。皇帝宜念宗庙之重。无过哀伤。更赖股肱近臣。共为宽释。成服之后。三日外听政。服纪以日易月。在京文武百官。十三日而除。诸司长官及近臣观察使以上临于宫庭。其余临于宫门外。诸道州府长吏以下三日释服。军民不用缟素。缘边不得举哀。释服之后。勿禁作乐。园陵制度。务遵俭省。勉从吾志。勿事烦劳。余并依昭宪明德皇太后故事施行。 

　　太皇太后遗诰元祐八年九月戊寅 

