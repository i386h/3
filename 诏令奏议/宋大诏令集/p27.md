<!-- { "loadSidebar": true } -->
　　朕仰承嘉运。嗣守鸿基。思厚人伦。聿崇王化。眷惟中壸。实有旧章。宜得淑贤。佐于忧勤。爰敷明命。诞告外庭。德妃刘氏。毓粹高门。钟英甲族。载挺闲和之质。茂昭婉嫕之风。览图史之格言。早扬惠问。躬组紃之懿绩。实显令猷。自升冠于掖庭。颇贸更于岁月。肃雝之美。表率于六宫。敦睦之仁。协和于九族。事遵彤管。兆叶玉衣。邦教聿隆。嫔则攸著。长秋虚位。宰府上言。援据古今。契予褒择。于戏。诗有思齐之咏。易垂厚载之文。福祉攸滋。邦家所赖。肃膺典册。其懋戒哉。可立为皇后。择日备礼册命。 

　　皇太后降立郭皇后手书天圣二年七月庚子 

　　皇帝仁孝天赋。声猷日新。莅政以来。尚虚中壸。吾晨夕思念。躬亲选□。思得其人。以赞内治。赠中书令郭崇韬孙女。衣冠令族。汾晋名家。积庆流光。遂生贤淑。信可以训齐九御。仪冠六宫。正人伦之大端。承宗庙之重事。宜纳为皇后。俟南郊礼毕降制。 

　　立郭皇后制天圣二年十一月乙丑 

　　门下。古之有国家者。体乾坤之象。明教化之源。必正人伦。以齐天下。姜任之佐周道。阴马之隆汉风。皆有茂规。垂于方册。朕猥以凉德。绍膺丕祚。允赖盈成之业。敢忘励翼之勤。皇太后慈念素深。诲勖斯至。历选门阀。为求淑良。得人果协于圣心。班诏已闻于列位。兹择吉旦。乃降命书。赠中书令郭崇韬孙女。将相之家。簪缨不绝。渐仁义于宗党。播柔芳于阃闱。遂生贤明。式耀勋绪。炳伣天之表。夐出常伦。谨佩玉之声。率由懿范。盖以动□图史。言成矩模。徽音蔼闻。慎简胥叶。宜其升训九列。统齐六宫。秉椒极之旧章。陟轩星之正位。于戏。上承宗庙之重。下契臣民之则。夫惟匪懈。克广令猷。尽尔孝恭。事予文母。执饔膳以佐馂。端縰笲而承颜。守其静方。济以纯俭。使四海之内。九族之中。仰袆翟之礼容。识朝廷之妇德。岂不盛欤。可立为皇后。仍令所司择日备礼册命。 

　　立曹皇后制景祐元年九月十七日 

　　门下。王者握符御宇。继体守文。保于万邦。方资于外辅。率乎六列。实赖于中闱。是以涂山之兴。协禹功而弥远。有莘之娶。赞汤祚以滋昌。朕以受命昊穹。居尊夷夏。念长秋之虚位。览上宰之敷言。且谓皇王之猷。必端天地之本。明关睢之风化。美螽斯之众多。欲正邦基。在求德阀。是用询于壸范。敦此人伦。诞告彤庭。庸彰懿则。赠尚书令配享太祖庙庭曹彬孙女。生于鼎族。教自公宫。眷乃祖之孙谋。著元勋于庙祀。庆流令淑。望蔼高华。而性禀柔闲。体含仁厚。援图史以自鉴。节环佩而有容。宜登金屋之荣。用表玉衣之瑞。袆褕无阙。龟筮协从。于戏。立后之规。建国所系。上承宗祏之重。内凭辅佐之勤。思进贤材。以昭阴教。修纮綖而隆礼。执圭瓒而训恭。肃奉徽章。钦惟永命。可立为皇后。仍令所司择日备礼册命。 

　　立高皇后制嘉祐八年四月己亥 

　　天子之有后。如天之与地。惠养万物。如日之与月。照临四方。苟称号之弗崇。则臣民之安仰。京兆郡君高氏。生阀阅之后而不自矜大。处富贵之习而能安素约。顷在藩邸。宜于室家。肆朕纂承。嘉乃辅佐。惟长乐之奉养。左右不可不虔。惟六合之表仪。晨夕不可不肃。爰正轩星之位。以为国风之倡。举是典册。告于治朝。于戏。邦教所基。人伦兹重。涂山启夏。太任兴周。勤劳一时。焜燿万世。乃其总笄栉纚。日侍慈颜。衡紞纮綖。时承宗祀。庶几天下之俗。知我门中之私。可立为皇后。其合行典礼。令有司检详典故以闻。 

　　立向皇后制治平四年二月乙酉 

　　王者制治当天。法阴阳而布风化。自家刑国。正夫妇以穆人伦。惟长秋之冠六宫。首内教而先万＜宀禹＞。朕祗膺顾命。获荷丕基。□□与以敦脩。□礼经而必叙。安国夫人向氏。德敷柔顺。道蔚贤和。钟相阀以挺生。积善祥而袭庆。自居藩邸。辅佐朕躬。肃珩佩以无声。鉴图史而有度。属缵承于宝祚。用进陟于坤仪。咨以佥谐。重于国体。于戏。晨昬养之大。思谨奉于两宫。粢盛□之伦。必虔恭于七庙。著雍睦为嫔则。尚节俭为民□。□□□猷。助我善教。可立为皇后。命有司择日册命。 

　　太皇太后下诏礼官检详六礼著为成式纳皇后元祐五年八月乙未 

　　吾膺先帝之托。惟宗庙之奉。惕然常恐不逮。以有愧于前闻。古者必备内外之官。以为邦国之助。有严董正。厘举故常。皇帝仁孝聪明。自天攸纵。恭钦学问。与日而新。胜衣若干。尚虚中壸。吾夙夕思念。周咨博谋。期于令德之家。介此来嫔之祉。以躬天下之阴教。宜莫重焉。顾在朝廷之礼文。所当先者。矧予良弼。兹告谋猷。同心之言。行之罔怠。其令太常礼官检详古今六礼沿革。参考通礼典故。具其节文。著为成式。有司审当。然后施行。所以钦慎大昏。万世之嗣。咨尔宰辅。体吾意焉。 

　　立孟后制元祐七年四月己未 

　　正家者义之先。天下从而定矣。大婚者礼之本。圣王所以重焉。朕继体持盈。脩身思永。切守基图之固。敢娱宫室之安。太母以万世为心。命虔宗事之重。大臣以两极陈义。请建坤仪之尊。谓王道之大所由兴。故人伦之始不可缓。明扬德阀之懿。简在慈闱之公。钦承温诏之音。俾正中宫之位。载蠲吉日。敷告大廷。故侍卫亲军马军都虞候、眉州防御使、赠太尉孟元孙女。忠孝令门。善庆奕世。幽闲专静。蔼闻和声。□睦惠慈。雅应柔则。天作之合。文定厥祥。人谋协从。龟告□□。是宜入听内职。辅宣外和。式瞻袆翟之章。上直轩龙之象。嘉典大备。并行古今之情文。盛德有开。增美国家之治理。于戏。惟恭俭为富贵之守。惟忧勤为康乐之资。如关雎之进贤。则可以基风化之成。如樛木之逮下。则可以将福履之盛。用久乃济。匪初其难。勉尔钦修。以法三宫之端一。相予显祀。以崇七庙之清明。垂光紫庭。袭誉彤管。可立为皇后。仍令所司择日备礼册命。 

  




●宋大诏令集卷第十九 

　　皇后中 

　　尊立下 

　　答宰相请建中宫诏元符二年九月辛丑 

　　省所上表。中宫虚位。历载于此。宜有建立。叶修阴教。伏望特于定省两宫之暇。祗禀慈训。登崇贤淑。正位内治。备举典册之盛。俯慰中外之望。事具悉。后听内治。以风四方。昔之盛王。茂建贤德。朕若古明训。慎于柬求。卿等职在秉钧。诚深体国。以长秋之虚位。援故实而有言。当禀两宫。即颁礼命。用承天祐。俯慰群情。所请宜允。 

　　立贤妃刘氏为皇后诏元符二年九月丙午 

　　朕以卿等上表请建中宫事。禀于两宫。皆以为莫宜于贤妃刘氏。柔明懿淑。德冠后宫。诞育元良。为宗庙万世之庆。中宫将建。非斯人其谁可当。所宜备举典册。以正位号。恭依慈训。即颁礼命。 

　　立刘皇后制元符二年九月七日 

　　门下。朕获以菲质。绍承宝图。历观王化之兴。莫非内德之茂。惟时淑媛。祗事掖庭。挺生天材。立我国本。其涓谷旦。升冠长秋。章妇道于家人。示母仪于天下。贤妃刘氏。心容具善。言德参和。弓韣祠禖。蚤歆帝武之敏。簟莞考室。遂占罴梦之祥。诞降元良。来符亨会。属中宫之虚位。适宰府之有言。以七庙祭祀。必有以共承。两宫奉养。不可以无助。朕躬禀慈训。钦聆玉音。谓其有柔明之姿。懿淑之德。载育长嗣。垂庆万年。谅非斯人。谁可为后。宜举典册之备。以正位号之崇。播告治朝。是颁休命。于戏。虞舜之厘二女。帝喾之登四妃。冠德后宫。远则贵人选建于永平之岁。钟英甲族。近则德妃礼命于祥符之年。匪朕私恩。具兹故实。尚协修于阴教。其笃叙于壸彝。忧若关睢之进贤。仁如樛木之逮下。成麟趾之信厚。致螽斯之众多。燕及家邦。永绥福祚。可立为皇后。 

　　立王皇后制元符三年二月九日 

　　门下。朕嗣守令绪。若稽前人。王假有家。所以始基邦教。天作之合。所以纂成治功。肆朕柬求。惟古时宪。咨尔万方之有众。听予一人之告猷。顺国夫人王氏。徽柔懿和。温恭慈惠。胄自勋阀。嫔于王藩。夙夜在公。克明其德。朝夕匪懈。淑慎其身。兹入绍于基图。用申加于位号。以承九庙之祀。以刑四方之风。于戏。古先哲王。肇修人纪。厘厥士女。御于家邦。惟克艰则罔有后艰。惟克正则罔敢不正。尔励朕相。予惟汝嘉。朕其永孚于休。尔亦并受其福。兹为后矣。其尚钦哉。可立为皇后。 

　　立郑皇后御笔 

　　贵妃郑氏。柔明婉淑。谦慎持身。位极元妃。德冠宫壸。有进贤逮下之志。无险诐私谒之心。越自缵承。祗服内职。夙夜匪懈。嫔御式从。属长秋之久虚。致大臣之恳请。远稽东汉。近考祥符。质古参今。具存方策。宜隆位号。以正坤仪。可立为皇后。 

　　立郑皇后制大观四年十月二日 

　　门下。朕承七圣之烈。抚九有之师。永惟正心而修身。盖将明内而齐外。考关睢之美。冠四始以居先。观思齐之贤。列正雅而为大。伊欲美于风化。必有御于家邦。敷求懿德之良。诞告治朝之听。贵妃郑氏。柔明婉淑。谦慎持。身位极元妃。德冠宫壸。有进贤逮下之志。无险诐私谒之心。越自缵承。祗服内职。夙夜匪懈。嫔御式从。属长秋之久虚。致大臣之恳请。远稽东汉。近考祥符。质古参今。具存典册。宜隆位号。以正坤仪。于戏。上以承宗庙社稷之灵。下以慰群生华夷之望。惟忧勤而罔怠。则可以辅佐于壸彝。惟警诫而弗忘。则可以化成于妇道。勉隆甚盛之德。永底无穷之休。可立为皇后。 

　　册文 

　　册曹皇后文 

