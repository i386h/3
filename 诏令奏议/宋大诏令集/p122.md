<!-- { "loadSidebar": true } -->
　　宣和元年六月朔。皇帝御明堂右个。以是月天运政治布告于天下曰。季夏之月。朔日丙子。斗建未。日在井。昬房中。晓壁中。丁丑、鹰乃学习。壬午、大暑。得六月之中气。昬心中。晓奎中。腐草化为萤。丁亥、土润溽暑。壬辰、大雨时行。戊戌、立秋。得七月之节。凉风至。癸卯、白露降。是月也。己卯土王。时为长夏。其帝黄帝。其神后土。在气为克。在藏为脾。其性静兼。其德为濡。其化为盈。其令云雨。天气盛。地气高。人气在头。逆之则太阳不长。秋为痎疟。奉收者少。是月也。壬午之前。司天主之。凡六日。如仲夏之月。大暑日交四之气。少阴居火。居太阴之位。中见少羽。土承水。水承火。其化为大暄寒。溽暑湿热相薄争于左之上。金燥受邪。民病黄瘅而为胕肿。然少阴之客。同天布政。少阳交司。地气奉天。为大炎热。为蒸郁。气交之中运水不及。湿土胜之。雨凉间应。其神天时。与八风会于地皛室。风从雨行。盛火胜金。宜赞收政。凡味。土位之主。其写以苦。少阴之客。以甘写之。凡乐。林钟为宫。太簇为徵。南吕为商。姑洗为角。应钟为羽。立秋之后。夷则为宫。夹钟为徵。无射为商。仲吕为羽。黄钟为角。调宜商羽。以致其平。是月也。朔告于庙。荐新。羞以菱芡。以己卯祀帝鼐。祀黄帝。祀中岳中镇。祀中霤。以立秋祀白帝。祀西太一。祀西方岳镇海渎。祀阜鼎。祀门厉。以甲辰祀灵星。是月也。天贶节。宰臣率百辟朝谒神霄宫。诸郡则长吏与其属造圣祖殿。有司弛刑三日。奉常按视五方斋宫坛壝。初伏颁冰。是月也。命州县葺囹圄。凡厥供用。毋或不备。大理谳案在未服前者。都省约法断下。役人暴露者。损其日功之半。诸工损十之二。按沿塘所植榆柳之实。毕修堤岸之罅漏。以考户口增损。较筦榷殿最。上之户部。宪司具已获未获之盗次季以闻。若亡逸多者奏劾。金部趣内帑金帛之入。州县镇寨会刍粮之数。储峙不足。则列于漕司。若畿内稿秸不足。则体量和市。国子监豫申岁赐以备养士。监司遣应选之吏至刑部。阅诸将与捕盗官之甲兵。较军器功程。与铸镪之数。升降其工匠。凡被受法令条目。衙校增减优重。官吏渡关津之有几禁者。财用借兑于有司。与夫所敛马皮牛角之数。场务之已未售。营房之已未具。皆闻于所隶。其坑冶课利名色。捕盗名级之籍。次月以申。行春令。则谷实鲜落。国多风欬。行秋令。则邱湿水淹。禾稼不熟。行冬令。则风寒不时。鹰隼蚤鸷。于戏。五运更治。六府孔修。兹率厥典。克施有政。尔有众其钦于时命。 

　　七月月令 

　　宣和元年七月朔。皇帝御明堂总章左个。以是月天运政治布告于天下曰。孟秋之月。朔日乙巳。斗建申。日在张。昬尾中。晓胃中。戊申、寒蝉鸣。癸丑、处暑。得是月之中气。律中夷则。鹰乃祭鸟。戊午、天地始肃。癸亥、禾乃登。戊辰、白露。得八月之节。日在翼。昬斗中。晓毕中。鸿鴈来。癸酉、乙鸟归。是月也。其帝少皞。其神蓐收。其色白。其音商。其数九。是月也。少阴之客。居太阴之位。其运少羽。其化所至为大暄寒。溽暑湿热。相薄争于左之上。民病黄瘅而为胕肿。处暑之前。地气上腾。凡九日。令如六月。处暑之后。天气下降。少阴接间。岁半之后。犹行其政。又少阳司地。火气为多。少羽之运。后交少角。水木不及。则土胜。湿土之位。与岁运同。土旺得时。火土相乘。湿势盛行。是月也。八风与司地右间。会于雨府。山泽浮云。风雨时至。甚则为暴。凡味。土位之主。其写以苦。少阴之客。以甘写之。凡乐。夷则为宫。夹钟为徵。无射为商。仲吕为羽。黄钟为角。白露之后。南吕为宫。姑洗为徵。应钟为商。蕤宾为羽。大吕为角。调宜尚宫。以致其平。是月也。朔告于庙。卜吉荐享。朝献于宫。荐新。尝粟与稷。羞以梨枣。是月也。先天节。宰臣暨百僚造天兴殿。州则长吏率其属朝谒圣祖。禁屠宰。毋决囚三日。中元节一日。是月也。监司牧守各举劝农御笔以督所部。敕令格式已颁而增改者。录目遍下。园苑进华实。上供物数。其始发月日、吏卒姓名闻于本部。沿流所受。附并悉发。朝廷封桩帐上之都省。禁军阙额请给。应仓库岁计物军器官马之数。各闻于所隶。诸路会山泽宝货上之省部。有司预计河备及徒役应调者。以待来岁之用。监司周督系囚。选官以司籴事。县司给纳毋或离次。凡徒役收半功。行冬令。则介虫败谷。行春令。则阳气复还。五谷无实。行夏令。则寒热不节。民多疟疾。于戏。七月流火。钦授人时。惟时懋哉。各致其事。 



●宋大诏令集卷第一百三十 

　　典礼十五 

　　明堂七 

　　八月月令 

　　宣和元年八月朔。皇帝御明堂总章。以是月天运政治布告于天下曰。仲秋之月。朔日乙亥。斗建酉。日在翼。昬斗中。晓毕中。戊寅、群鸟养羞。癸未、秋分。日在轸。昬斗中。晓参中。得仲秋之中气。雷乃收声。戊子、蛰虫坯户。癸巳、水始涸。戊戌、寒露。得九月之节。日在角。昬斗中。晓井中。鸿鹰来宾。是月也。盛德在金。其性为凉。其德清洁。其化紧敛。其令雾露。天气以急。地气以明。人气在肺。逆之则太阴不收。冬为飧泄。奉藏者少。是月也。八日。令如孟秋。四气主之。秋分交五之气。太阴湿土。居阳明之位。中见少角。燥湿更胜。沉阴乃布。寒气及体。风雨乃行。气运卑监。土气不及。少阴君火。接行天政。相火司地。临于皛室。土弱火多。收气宜亏。然火土金相生。顺临湿不争。其神五行。飞鸟于七宫。风雨清凉。燥热更生。凡味。金位之主。其补以酸。太阴之客。以甘补之。凡乐。南吕为宫。姑洗为徵。应钟为商。蕤宾为羽。大吕为角。寒露之后。无射为宫。仲吕为徵。黄钟为商。林钟为羽。太簇为角。调宜尚商。以致其平。是月也。朔告于庙。上丁释奠于先圣。上戊释奠于武成王。秋分夕月于西郊。祀皛鼎。祀寿星。丙戌、祀九宫贵神。祭马社。戊子、祭社稷。配以勾龙后稷。庚子、祀宝成宫。荐新于庙。尝麻与稻。命官荐献陵寝。案视禁地。遣祠祝祀古帝王暨功臣。是月也。元成节。群臣朝谒神霄宫。禁屠宰。弛刑三日。择日大宴。土贡会于邸。颁内外官暨吏卒冬衣。若塘泺役兵。所隶亲给。监司考守令治最以闻。案在法寺。无或留谳。朝廷封桩。禁旅阙额请给帐。上之都省、密院。畿漕会刍稿及起发钱数闻于户部。参选面应试。若有战功而愿校武技者各赴于本部。诸夏赋毕输。常平散于民者以时敛纳。诸军始早晚教。军马系荫官地。郡贰月视塘堤水田。诉灾。皆以是月为限。行春令。则秋雨不降。草木生荣。行夏令。则蛰虫不藏。五谷复生。行冬令。则风灾数起。收雷先行。于戏。正得秋而宝成。率由旧章。奉若天道。百官承式。万邦作孚。 

　　九月月令 

　　宣和元年九月朔。皇帝御明堂总章右个。以是月天运政治布告于天下曰。季秋之月。朔日甲辰。斗建戌。日在角。昬斗中。晓井中。雀入大水化为蛤。己酉、菊有黄华。甲寅、霜降。日在亢。昬牛中。晓鬼中。得季秋之中气。豺乃祭兽。己未、草木黄落。甲子、蛰虫咸俯。己巳、立冬。得十月之节。日在氐。昬女中。晓星中。水始冰。是月也。在气为成。其德为清。其化为敛。其令雾露。其在人也。收敛神气。无外其志。逆之则太阴不收。肺气焦满。是月也。五气之分。太阴湿土。下临燥金之位。运次少角。木为不及。金土自胜。君火接间。天政尚布。岁土上合太阴。阳明复当兑正。燥湿盛行。收令自正。沉阴乃布。寒气及体。然太一与八风合于阳宫。其为应也。温清间作。风雨时行。凡味。适平。凡乐。无射为宫。仲吕为徵。黄钟为商。林钟为羽。太簇为角。立冬之后。应钟为宫。蕤宾为徵。大吕为商。夷则为羽。夹钟为角。调宜尚宫。以致其平。是月也。朔告于庙。荐新。尝菽。羞以兔栗。卜吉亲祠上帝于明堂。配以神考。以立冬祀中太一。祀北方岳镇海渎。祀魁鼎。祀行。命奉常视五方斋宫坛壝。是月也。九日宴群臣于园苑。太史备新历以待颁赐。户部总诸路常平金谷旁通图册来上。仓部较三河斛斗。及见峙刍粮之数以闻。宗正报大宗正纂修属籍。畿漕调缗钱。益储薪刍。以供河防。郡贰季视塘堤。畿甸始督秋赋。工师视弓弩之成。弛张之。验其良否。骑兵旬出教习。毋践禾稼。马在枥减给刍豆者。尽是月止。畿县豫给和市稿秸之直。纲运宽暴粮期日。命有司缮桥梁。圭租入前后官者。以是月为限。夏籴毕。秋籴始纳。场务免较者。眡税为差。授田起赋者。来夏乃敛。行夏令。则人多鼽嚏。行冬令。则土地隆坼。行春令。则人多解惰。于戏。兹率厥常。各迪有功。敛乃攸司。无时豫怠。 

　　十月月令 

