<!-- { "loadSidebar": true } -->
　　门下。朕量材授位。常跂商周之哲王。称事任人。犹愧汉唐之盛际。法坏既久。官隳莫兴。后先夺伦。小大失当。循名核实。方新万化之原。考古验今。大正百年之弊。将仰成于宰弼。爰妙简于俊良。乃先涣号之颁。以竦治朝之听。太中大夫、参知政事、同译经润文使、都大提举三馆秘阁抄写校勘书籍、上轻车都骑、清河郡开国侯、食邑一千户、食实封四百户蔡确。靖密无贰。裕和有容。自其初时。由朕所识。洎历近选。靡劳弗宣。尝总中司。肃纪纲之颓废。入陪大政。罄夙夜之赞襄。朕方分职以驭群臣。因能而裁庶位。图事慎始。非专心致思不能起天下之功。立政惟人。非聚精会神不能成天下之务。畴若予采。莫如汝贤。宜升揆席之崇。兼列侍班之峻。仍增勋秩。陪衍户封。劳绝一时。望隆百辟。于戏。惟厚德可以仪刑风俗。惟小心可以励相邦家。燮调阴阳。四时乖错。则汝之责。兴正法度。庶工隳旷。则汝之羞。往坚乃诚。以永厥誉。可特授依前太中大夫、守尚书右仆射、兼中书侍郎、加上柱国、食邑七百户、食实封三百户、主者施行。 

　　右相蔡确进左相制元丰八年五月戊午 

　　门下。嗣先人。宅丕后。思康济于艰难。位冢宰。正百工。盍眷图于耆旧。畴兹硕辅。擢冠上台。以翊亮乎天功。以缉熙乎天度。诞扬涣号。敷告治廷。通议大夫、尚书右仆射、兼中书侍郎、上柱国、清源郡开国公、食邑四千五百户、食实封一千九百户蔡确。敏识造微。訏谟经远。任重不挠。凛凛栋梁之材。含章于中。浑浑廊庙之器。蚤周旋于要路。多启迪于嘉猷。遂膺梦卜之求。更处丞疑之重。佑我烈考。时维弼谐。肆予冲人。实在顾托。定策社稷。敉宁邦家。永言访落之初。是谓持盈之际。矧众言之师锡。仰天意之赉予。若舟楫之济巨川。若股肱之成一体。兹惟哲艾。属在倚毗。于戏。后德惟臣。不德惟臣。予方祈于训告。子帅以正。孰敢不正。众有赖于仪刑。尚率励乎前修。共图安于洪业。克相朕志。永孚于休。可特授依前通议大夫、守尚书左仆射、兼门下侍郎、加食邑七百户、食实封三百户、余如故。主者施行。 

　　知枢密院韩缜拜右相制同前 

　　门下。访予落止。以陟降厥家。秉心宣犹。以考慎其相。眷言旧德。久执事枢。遗予冲人。繄我昭考。延登宰席。播告治朝。通议大夫、知枢密院事、上柱国、广陵郡开国公、食邑三千三百户、食实封八百户韩缜。天资刚明。世载忠谅。服勤小大之务。居有中外之势。被遇先朝。周旋近列。遂参图于宥密。弥叶赞于谋谟。蹇蹇王臣之风。岩岩师尹之望。遭家不造。降割自天。永惟凭几之辰。实奉缀衣之训。定策社稷。书勋旂常。巩固太山之安。扶维神器之重。进畴异数。擢秉大钧。以师长于百工。以弼谐于一德。顾兹毗倚。属在老成。于戏。继序不忘。无疆惟恤。若康王之率大卞。而高宗之求多闻。匪予耆明。孰克励相。宜旁招于俊乂。共宏济于艰难。底于康公。绥我绪业。可特授依前通议大夫、守尚书右仆射、兼中书侍郎、加食邑七百户、食实封三百户。 

　　门下侍郎司马光拜左相制元祐元年闰二月庚寅 

　　门下。帅群臣宿道而向方。在慎取相。佐王者修政而美国。莫若求人。顾惟眇躬。获嗣大统。储思业业。不敢忘六圣之休。注意贤贤。将以总万方之治。褒进上宰。敷告外廷。正议大夫、守门下侍郎、上柱国、河内郡开国公、食邑三千四百户、食实封一千二百户司马光。受材高明。履道醇固。智足以任天下之重。学足以知先王之言。逮事厚陵。遍仪侍从之列。被遇文考。擢总枢机之繁。有大臣特立之风。蹈君子难进之节。方予访落之始。起应秉钧之求。调娱万机。必先教化之意。辨察百职。不失礼义之中。是用咨诹佥言。褒加异数。越升左揆之路。兼峻东台之班。申衍爰田。陪敦真食。于戏。上寅亮于天心。则阴阳风雨以之顺。下遂字乎物理。则山川草木以之宁。内阜安于兆民。外镇抚于四裔。盖辅相者为之基杖。而老成者重于典刑。勉行所闻。以底极治。可特授依前正议大夫、守尚书左仆射、兼门下侍郎、加食邑七百户、食实封三百户、余如故。主者施行。 

　　门下侍郎吕公著拜右相制元祐元年四月壬寅 

　　国莫难于置相。君莫重于知人。尧舜之隆。盖以畴咨而熙载。商周之盛。至以梦卜而求贤。天降割于我家。予未堪于多难。思用耆德。交秉政机。其敷宠章。以诏群辟。金紫光禄大夫、门下侍郎、上柱国、东平郡开国公、食邑五千四百户、食实封一千六百户吕公著。行应仪表。学通本原。忠义得于天资。功名自其世美。被遇先帝。尝入赞于枢廷。暨予冲人。遂同寅于政路。传经意以谋国体。推上泽以纾民心。敛高隽贤。补葺法度。方重不倚。雅有大臣之风。调娱适中。遂通当世之务。是用升之右揆。委以繁机。申衍爰田。陪敦真赋。尔则代天而理物。予则羞耇以惟君。于戏。丞相之位。未尝无其人。儒者之效。久不白于世。孟轲言无有者数百岁。扬雄称自得者二三臣。盖迪远业者其功难。循近迹者其力易。勉行所学。以底丕平。可特授依前金紫光禄大夫、守尚书右仆射、兼中书侍郎、加食邑七百户、食实封三百户。 

　　守太师致仕文彦博拜太师平章军国重事制元祐元年四月壬寅 

　　师傅道之教训。先王所以迪厥官。老成重于典刑。天下所以重其智。迺眷旧德。时谓元勋。谋合祖宗之心。名载鼎彝之器。申颁赞册。播告外朝。河东节度、管内观察处置等使、守太师、开府仪同三司、太原尹、致仕、上柱国、潞国公、食邑二万五千一百户、食实封一万六百户文彦博。敦大而清明。方严而信厚。出则秉乎旄钺。入则持我钧衡。文武兼备其才。险夷能致其力。毕公之弼四世。三纪于兹。傅说之总百官。万邦其乂。爵隆无富溢之累。名遂有身退之荣。神明相其寿康。人心想其风采。是用还之论道。倚以经邦。以帝者之师臣。谋议庙堂之上。以天下之大老。制驭中外之情。庶几有为。底于极治。陪敦多井。申衍真封。于戏。吕望惟贤。起佐文王之治。周公已老。留为孺子之师。矧我耆英。无愧前哲。往宣一德。用格多盘。可特授太师、平章军国重事、加食邑一千户、食实封四百户、仍令所司备礼册命。 

　　右相吕公著拜守司空同平章军国事制元祐三年四月辛巳 

　　门下。仁莫大于求贤。智莫良于选众。既得天下之大老。彼将安归。以至国人皆曰贤。夫然后用。今朕一举。仁智在焉。宜告治朝。以孚大号。金紫光禄大夫、守尚书右仆射、兼中书侍郎、上柱国、东平郡开国公、食邑七千一百户、食实封二千三百户吕公著。訏谟经远。精识造微。非尧舜不谈。昔闻其语。以社稷为悦。今见其心。三年有成。百揆时叙。维乃烈考。相于昭陵。盖清净以临民。亦劳谦而得士。凡我仪刑之老。多其宾客之余。在武丁时。虽莫追于前烈。作召公考。固无异于象贤。而乃屡贡封章。力求退避。朕重失此三益之友。而闵劳以万机之烦。是用迁平土之司。释文昌之任。毋废议论。时游庙堂。于戏。大事虽咨于房乔。非如晦莫能果断。重德无逾于郭令。而裴度亦寄安危。罔俾斯人。专美唐室。可特授司空、同平章军国事、加食邑七百户、食实封三百户、余如故、仍一月三赴经筵、二日一朝、因至都堂议军国事、仍令所司择日备礼册命。 

　　中书侍郎吕大防拜左相制同前 

　　门下。朕闻天子有道。其德不可得而名。辅相有德。其才不可得而见。故汉之文景。纪无可书之事。唐之房杜。传无可载之勋。当时安荣。后世称颂。予欲清心而省事。不求智名与勇功。天维显思。将启承平之运。民亦劳止。愿闻休息之期。眷予元臣。咸有一德。咨尔百辟。明听朕言。中大夫、中书侍郎、上柱国、东平郡开国公、食邑二千二百户、食实封三百户、赐紫金鱼袋吕大防。造道醇深。受材宏毅。果艺以达。有孔门三子之风。直大而方。得坤爻六二之动。久践右闼。蔚为名臣。宜升左辅之崇。兼总东台之务。加赋进秩。宠数益隆。得位与时。眷责弥重。于戏。若古有训。无兢惟人。崔公建中之风。以除吏八百而致。裴垍元和之政。以荐士三十而能。维公乃心。何远之有。可特授太中大夫、守尚书左仆射、兼门下侍郎、加上柱国、食邑七百户、食实封三百户、余如故。 

　　同知枢密院范纯仁拜右相制同前 

　　门下。朕惟朝廷之盛衰。常以辅相为轻重。若根本强固。则精神折冲。故蔿吕臣奉己而不在民。则晋文无复忧色。汲长孺直谏而守死节。则淮南为之寝谋。朕思得其人。付之以政。使天下闻风而心服。则人主无为而日尊。咨尔在廷。咸听朕命。中大夫、同知枢密院事、上柱国、高平郡开国侯、食邑九百户、食实封二百户、赐紫金鱼袋范纯仁。器远任重。才周识明。进如孟子之敬王。退若萧生之忧国。朕览观仁祖之遗迹。永怀庆历之元臣。强谏不忘。嘉臧孙之有后。戎功是似。命召虎以来宣。虽兵柄之与闻。疑远猷之未究。坐论西省。进贰文昌。增秩益封。兼隆异数。于戏。时难得而易失。民难安而易危。予欲守在四夷。以汝为偃兵之姚宋。予欲安于百姓。以汝为息民之萧曹。勉思古人。以称朕意。可特授太中大夫、守尚书右仆射、兼中书侍郎、进封高平郡开国公、加食邑七百户、食实封三百户、勋如故。 

　　门下侍郎刘挚拜右相制元祐六年二月辛卯 

　　王者以得人辅政为功。宰相以代天理物为任、故三阶色齐。则风雨莫不次序。百姓内附。则阴阳以之协和。朕难其才。久虚右揆。登进贤辅。孚告外廷。中大夫、守门下侍郎刘挚。受材清明。涉道醇粹。智足以经天下之务。学足以究先王之言。勤劳百为。论议一致。被遇先帝。遍仪台阁之华。陪辅朕躬。参预钧衡之任。而能弥缝以藏其用。调燮不失其中。故诹访于师言。俾秉持于大政。坐论西省。进贰文昌。增衍爰田。陪敦真赋。于戏。朕稽前载之迹。考名臣之心。房杜以能断善谋。治效几乎三代。姚宋以应变守正。功业盛于一时。勉舒尔猷。允蹈前美。可特授太中大夫、守尚书右仆射、兼中书侍郎。 

　　右丞苏颂拜右仆射制元祐七年六月辛酉 

