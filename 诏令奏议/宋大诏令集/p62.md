<!-- { "loadSidebar": true } -->
　　朕绍帝统绪。思皇本支。以仁展亲。盖厚善藩之卫。以礼合族。矧惟伯父之贤。尊之欲其同于家。贵之欲其异于国。涣发大号。明扬广朝。皇伯、推诚保顺翊戴功臣、彰德军节度、相州管内观察处置等使、开府仪同三司、检校尚书左仆射、同中书门下平章事、使持节相州诸军事、相州刺史、上柱国、濮国公、食邑六千八百户、食实封一千三百户宗朴。行履温恭。资函信厚。阅天下之谊。敏而多闻。求河间之书。慎以寡过。肃将金钺之重。参视衮衣之华。德誉弥充。世宠宜绍。是用锡左貂之新服。兼著隆名。彻磐石之旧疆。且班崇爵。爰田茂衍。真赋载加。无封尔邦。不显予命。于戏。齿滕侯以长。示无周后之盟。约刘氏而王。永有汉存之国。其共乃位。以服朕言。可特授依前检校尚书左仆射、兼侍中、使持节相州诸军事、相州刺史、彰德军节度、相州管内观察处置等使、进封濮阳郡王、加食邑七百户、食实封四百户。 

　　皇伯宗谊拜使相封濮国公制熙宁十年十月癸巳 

　　周用宗而强。过历之休孚于永。汉以族为辅。异姓之势不能陵。朕躬大器之承。宪前王之度。思进褒于尊属。俾翼卫于王家。扬于大廷。诏尔群听。皇伯、昭化军节度、金州管内观察处置等使、金紫光禄大夫、检校右散骑常侍、使持节金州诸军事、金州刺史、兼御史大夫、上柱国、天水郡开国公、食邑五千二百户、食实封一千七百户宗谊。质粹而履顺。居安而节和。自乐诗书之闻。泊无富贵之习。拥妫城之钺。已宣屏翰之勤。考濮邸之藩。益茂忠嘉之望。宜膺宠数。用穆师言。进加上宰之章。申锡陪京之壤。有华其佩。视揆路之班。载淑其旂。侈元戎之贵。衍之多邑。益以真封。泽虽甚蕃。德亦惟称。于戏。追累圣之烈。知亲亲之不可忘。念贤王之勋。知承承之不可忽。勉图永誉。以迪多祥。可特授检校尚书左仆射、同中书门下平章事、使持节金州诸军事、金州刺史、昭化军节度、金州管内观察处置等使、封濮国公、加食邑七百户、食实封三百户。 

　　皇伯宗晖淮康军节度使濮国公制元丰元年二月甲寅 

　　御侮尚亲。先王未之或改。折冲授钺。天下所以久安。眷惟尊属之贤。蚤有皇支之誉。具敷褒律。以告治廷。皇伯、邕州管内观察使、金紫光禄大夫、检校右散骑常侍、使持节邕州诸军事、邕州刺史、兼御史大夫、上柱国、天水郡开国公、食邑四千八百户、食实封一千四百户宗晖。器宇闳深。履尚方重。诗书自乐。慕汉邸宗英之闻。孝友夙成。有濮园天性之爱。爵隆而无负贵之累。禄厚而怀约己之风。升拜廉车之崇。益增公族之重。是用畴庸躐等。辨域展图。付名部之整军。奉贤王之明祀。维衮及绣。视上公之仪。锡山与田。壮元戎之寄。兼陪真赋。庸示宠章。于戏。亲亲主恩。非异数无以昭其意。继继在德。维嗣训可以孚于休。更恢远猷。以称茂渥。可特授依前检校右散骑常侍、使持节蔡州诸军事、蔡州刺史、兼御史大夫、充淮康军节度、蔡州管内观察处置等使、封濮国公、加食邑七百户、食实封二百户。 

　　皇伯宗谔检校司空移镇进封豫章郡王制元丰元年四月乙丑 

　　为人主者。广骨肉之爱。有天下者。先形势之强。长万夫而易旄。冠二等以疏爵。大褒迩属。孚告明廷。皇伯、推诚保德翊戴功臣、集庆军节度、亳州管内观察处置河堤等使、开府仪同三司、检校尚书左仆射、同中书门下平章事、使持节亳州诸军事、行亳州刺史、上柱国、虢国公、食邑九千一百户、食实封二千六百户宗谔。资厚体庄。履和蹈顺。遐哉神灵之胄。展矣肃哲之风。夙总戎旃。身愈隆而能降。参纡宰韨。位益高而不危。斋钺未更。瑞圭既告。其保宏父。以帅南方。且宝玉之分于周。厥亲者曰伯。矧土疆之制于汉。其大者惟王。茂图尔能。丕显予命。既陪敦于邑赋。复增实于邦租。兹惟隆名。不曰异宠。于戏。毋独斯畏。翰虽在于大宗。岂无它人。佽莫如于同姓。惟懋以蕃王室。惟慎以承天休。钦哉汝谐。允若朕训。可特授司空、依前同中书门下平章事、使持节都督洪州诸军事、行洪州刺史、充镇南军节度、洪州管内观察处置等使、进封豫章郡王、加食邑七百户、食实封四百户。 

　　皇伯宗晖拜使相制元丰二年七月庚辰 

　　朕若稽前王。慎柬列位。亲贤并建。所以强本支。内外相维。所以壮形势。眷我伯父。是惟宗英。扬于大廷。诏尔群听。皇伯、淮康军节度、蔡州管内观察处置等使、金紫光禄大夫、检校右散骑常侍、使持节蔡州诸军事、蔡州刺史、兼御史大夫、上柱国、濮国公、食邑五千五百户、食实封一千六百户宗晖。谦恭而有常德。沉静而无流心。乐闻诗书。多阅义理。处易佚之地。而不以居养移其性。怀易盈之气。而不以富贵骄于人。好礼得东平之风。慕贤踰江夏之美。淮康仗钺。誉望著于蕃宣。濮国奉祠。勤劳见于夙夜。宜甄成德。丕锡殊休。进联揆路之荣。增视宰衡之峻。敦加多邑。兼衍真封。庸穆佥言。并昭异数。于戏。惟礼义可以固重禄。惟忠信可以保令名。勉迪善猷。益隆隽望。可特授检校尚书左仆射、同中书门下平章事、使持节蔡州诸军事、蔡州刺史。濮国公、淮康军节度、蔡州管内观察处置等使、加食邑七百户、食实封三百户。 



●宋大诏令集卷第四十四 

　　宗室四 

　　封拜四 

　　皇伯宗晖进封濮阳郡王制元丰三年四月乙酉 

　　门下。仰惟圣考。入守宗祧。方隆正统之承。尚抑本生之报。继志述事。在我后人。起义称恩。昭乃先烈。比严改祔之制。庶厚追崇之诚。若时亲贤。实主礼典。畴颁大号。孚告群工。皇伯、淮康军节度、蔡州管内观察处置等使、金紫光禄大夫、检校尚书左仆射、同中书门下平章事、持节蔡州诸军事、蔡州刺史、上柱国、濮国公、食邑六千二百户、食实封一千九百户宗晖。宽惠秉衷。懿恭率行。望隆父属。庆茂天支。训诗书而不懈于勤。保禄位而不期于侈。路车乘马。拥节淮邦之严。衮衣绣裳。承宗濮国之重。迨祠园之展吉。倡公族以协修。襄事聿成。孝心弥笃。是用进班五品。增显世封。克绥前猷。永奉常祀。于戏。疏爵锡福。式推惇叙之仁。谨度迪彝。益励靖恭之守。往安誉处。懋对眷休。可特授依前检校尚书左仆射、同中书门下平章事、使持节蔡州诸军事、蔡州刺史、淮康军节度、蔡州管内观察处置等使、进封濮阳郡王、散官、勋、封、如故。主者施行。 

　　皇伯宗晖移镇检校司空加恩制元丰 

　　门下。朕蒙遗休于先帝。集景命于我家。入居储闱。遂绍大统。岁月如骛。寤寐不忘。趋谒濮宫。嗟物存而人远。顾瞻伯父。叹年高而德修。肆颁显册之文。播告治朝之听。具官某。智明而意美。器博而量夷。不侈不骄。泊无负贵之累。迺惠迺顺。居有纳忠之诚。向应相绂之华。已拥将旄之重。属兴怀于感慕。加异数以褒崇。锡以山川。光绍先王之礼。易之旌钺。增严外阃之权。视秩空土之崇。申衍爰田之入。以华邦族。以穆民风。于戏。躬款章陵之祠。涕零何以。还顾鲁侯之寿。情实恻然。益茂远猷。用承渥命。 

　　皇伯宗晟安化军节度使加恩制元丰 

　　门下。朕绍承燕谋。迪稽古训。图化未乂。时则隆睦族之风。折冲未萌。时则嘉拥旄之拜。方进褒于尊属。俾夹辅于皇家。诞布徽章。具敷群听。具官某。禔身谦毖。育德粹和。系出神明之支。学通儒术之博。为善最乐。蹈宪王之高风。大雅不群。合河间之伟望。适兴怀于感慕。宜锡命以褒优。惟高密之奥区。实东州之名部。分以苴茅之寄。付之龙节之严。并示宠章。兼陪多邑。以屏王室。以纠宗支。于戏。戚而不见殊。无以著亲亲之意。贵而不能降。无以昭继继之休。往服殊恩。益茂成德。 

　　皇叔宗绰建宁军节度使加恩制 

　　门下。枝叶茂蕃。则异姓弱而不能间。形势强盛。则诸侯慑而不敢谋。眷惟尊属之英。久侈戚藩之誉。肆稽旧典。载访近司。诞扬宠章。播告群辟。具官某。履和而至。行敏而恭。阅义理之多。自得天资之厚。奉法度之守。不忘世轨之循。惟便镇之居留。盖岁阴之屡易。建安旧壤。南国奥区。锡之旌纛之雄。付以茅社之寄。陪加多井。申究至恩。于戏。崇大本支。周邦隆卜世之永。推明道术。汉藩成后世之名。往承其休。兹茂钦德。 

　　皇叔宗隐保信军节度使加恩制 

　　门下。周用宗强。独高三代之历。汉以族辅。外折诸侯之谋。兹先王已试之远猷。而有国遹循之大典。方褒懿属。诞布徽章。具官某。清明冲和。博大惇裕。濮园流祉。早膺世系之休。文考尚亲。夙厚天伦之爱。自居留务。浸易岁华。属兴感慕之怀。宜极褒崇之典。高幢巨毂。壮瑞节于中军。元衮介圭。锡苴茅于西屏。陪之多井。衍以真封。于戏。亲而不疏。盖王者强宗之道。满而不溢。迺戚藩谨度之心。往服训言。益茂成烈。 

　　皇叔宗瑗汉东军节度使加恩制 

　　门下。深根而弗敢倾。周邦由之安治。寻斧而无所芘。秦人所以孤暌。朕若稽古先。遵循宪度。思广本支之辅。以图形势之安。乃眷近亲。绰有嘉德。肆颁显册。孚告大廷。具官某。器怀闳深。资识明茂。席庆大宗之后。扬徽属籍之英。兼亲与尊。盖若东平之贵。甚文而礼。早晞卫武之风。滨汉之区。惟随为大。畀以拥旄之寄。锡之胙土之封。申衍井腴。增华邦族。于戏。一人有庆。史称盛德之隆。千载自全。传载宁侯之世。往茂尔烈。以辅我家。 

　　皇叔宗愈宁国军节度使加恩制 

　　门下。王者建封亲贤。崇广藩辅。以恩隆杀。为国重轻。故骍骍角弓。雅以刺怨。振振麟趾。风以咏歌。永惟冲人。祗绍大业。追监已然之迹。敢忘惇叙之恩。进宠宗英。肆颁显册。具官某。业履清简。器识高闳。位不期骄。早远绮纨之习。富而好礼。自全藩翰之风。越居留务之华。屡觌岁阴之易。属怀先烈。增沛徽章。惟华原之奥区。实西州之名部。颁之瑞节。锡以苴茅。申衍上腴。并昭异数。于戏。瞻濮园之馆御。慨慕无穷。眷文考之天伦。矜嗟何已。往承渥命。用迪多祥。 

　　皇伯宗晖加恩制元丰六年郊 

