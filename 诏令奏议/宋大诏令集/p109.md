<!-- { "loadSidebar": true } -->
　　门下。我国家受天景福。率土咸宾。声明洞照于万方。德教咸加于四海。风雨顺而年岁稔。干戈戢而刑政清。域中共庆于小康。海外咸钦于至化。朕顾惟寡昧。祗奉元穹。荷上帝之垂休。致中原之大定。遂发诚意。再举旧章。恭陈告谢之仪。仰答自天之祐。羽卫森罗而在野。王公肆类而在庭。六乐无不调。五礼无不备。躬奠玉爵。陟配紫坛。具物荐诚。神心昭格。非烟塞望以呈瑞。嘉气浮空而降祥。宜与寰区。同兹胥悦。象纬既还于彩仗。鸡竿大举于鸿恩。当玉历之惟新。与苍生而共庆。尽日月照临之内。罔间幽遐。极车马混同之邦。咸均雨露。庶成端拱。永洽可封。可大赦天下。改乾德六年为开宝元年。自今年十一月二十四日昧爽已前天下犯罪人云云于戏。皇王报本之义。乾坤助顺之祥。既举彝章。谅无阙政。更赖中外宣力。将相同心。保黎庶之乂安。致边隅之宁静。扶持景运。翊亮皇猷。长怀鱼水之欢。共乐太平之化。布告亿兆。咸使闻知。 

　　开宝四年南郊赦天下制十一月 

　　门下。我国家膺上天之景命。洽四海之欢心。车书大同。声教遐被。爰自尘清五岭。浪静南溟。开万里之封疆。致兆民之苏息。山川克复。日月光华。风雨顺时。岁年大稔。朕君临天下。道莅人寰。致率土之同清。自元穹之垂贶。于是恭循典礼。亲执豆笾。当爱日之迎长。罄虔诚而告谢。群后执圭而肆觐。神郊备物以陈仪。柴燎既升。乾光下烛。瑞气浮空而不散。生民鼓舞以同欢。宜覃作解之恩。用洽自天之庆。可大赦天下。云云天地垂休。所以祈开泰皇王报本。所以告成平。盛礼行而人神协和。庆泽流而寰海胥悦。文武列位。将相具僚。同心同德以逢时。尽节尽忠而宣力。宜勤翊亮。共致太平。 

　　开宝九年西京南郊赦天下制四月 

　　门下。我国家受命开基。化民育物。荷乾坤之垂佑。致文轨之大同。内则朝政雍熙。外则武功震耀。洎西川克复。五岭荡平。被声教于寰瀛。纳生灵于富寿。唯有江表。未息埃尘。暂劳动于六师。寻廓清于一境。数千里风霾既殄。百万家生聚知归。苏其久困之民。布以惟新之化。非冲人之克乂。皆上帝之储休。今者卜首夏之良辰。就西都之正位。备其燔燎。洁以豆笾。躬申告谢之诚。用达恭虔之志。奠玉之盛仪既毕。普天之庆泽方行。宜覃旷荡之恩。用表混同之化。可大赦天下。云云于戏。牲牢报本。所以答天地之殊休。雷雨行恩。所以答华夷之大庆。御凤阙而风云助顺。揭鸡竿而士庶同欢。眷惟文武之具僚。并效忠勤之亮节。佐我隆平之运。寔多翊戴之劳。方切注怀。更宜宣力。布告中外。咸使闻知。 

　　太平兴国三年南郊赦天下制 

　　门下。王者负扆居尊。继天垂统。顺三灵之眷命。契万国之欢心。宵衣旰食以忘疲。恤物爱民而为念。自临宸极。再易炎凉。朝政允厘。嘉谷屡稔。四海尽同于文轨。九州重正于封疆。顾菲薄以何功。赖穹昊之降佑。爰循旧典。亲祀上元。献琛而率土皆来。执玉而诸侯毕会。风云助顺。羽卫增华。庆皇祚之昌隆。见礼容之繁盛。而又三公庶尹。中外具僚。同倾爱戴之心。奉我厖鸿之号。亿兆之愿。岂独在予。宜覃大赉之恩。用洽可封之化。可大赦天下。云云于戏。郊天祀地。牲牢已荐于至诚。布惠行恩。雨露均沾于万汇。洒渥泽而瑕疵尽涤。出缧囚而囹圄皆空。凡诸有位之臣。体我无私之意。更资忠力。共赞皇图。寰区克致于太平。竹帛永光于千古。布告中外。咸使闻知。 

　　太平兴国六年南郊赦天下制十一月 

　　门下。王者继统垂尊。握图临极。法二仪而行化。亲万务以忘劳。兢兢如涉于大川。荡荡期臻于至化。日慎一日。于兹六年。八纮之文轨大同。四序之阴阳不忒。兵锋偃戢。年谷顺成。苏杭千里之土疆。尽归临照。汾晋一方之生聚。顿愈疮痍。边陲载息于战尘。宇宙但凝于和气。顾惟凉德。享是丰功。盖穹昊之降灵。兼祖宗之垂祐。虔伸大报。特备严禋。被衮冕以降圆坛。荐牲牢而飨上帝。而又中外列辟。文武庶寮。复以徽名。加于眇质。尊崇之号。念何德以克堪。亿兆之心。须抑情而从徇。祇膺典礼。良用兢惭。宜覃作解之恩。用洽普天之庆。可大赦天下。云云于戏。玉帛荐诚。已陈于盛礼。云雷覃庆。咸被于殊休。效忠良者悉与旌酬。负瑕衅者皆从涤荡。百神受职。万国来庭。当景运之昌隆。见礼容之繁盛。风云荐瑞。士庶同欢。更资有位之臣。共赞无私之化。各宣忠力。永辅皇家。布告寰区。咸令知委。 

　　太平兴国九年南郊改雍熙元年赦天下制十一月 

　　门下。惟皇抚运。树鸿业于中区。惟辟奉天。表至诚于大报。既谨就阳之礼。宜章及物之恩。用庆昌期。式符前典。朕自膺宝运。嗣守瑶图。九载于兹。一心无怠。虽寰区既乂。敢忘于旰食宵衣。而风雨不迷。屡睹于年丰俗阜。加以非烟甘露。雰霏继洒于人寰。瑞兽珍禽。驯扰咸归于御苑。四塞之干戈自息。八方之文轨大同。集是丕休。匪由凉德。斯盖元穹之所降鉴。清庙之所储祥。朕所以躬事禋燔。告谢天地。千官景从。陪玉辂以拱宸。诸侯骏奔。叩元坛而助祭。矧乃文物大备。声明孔修。当六变以升闻。荷百神之昭格。纯嘏之锡。岂独在予。思与万邦。同兹大庆。仍改纪元之号。遐均作解之恩。可大赦天下。改太平兴国九年为雍熙元年。云云于戏。景运方隆。荷乾坤之眷祐。彝伦式序。在刑政以交修。更赖文武荩臣。方岳庶尹。各伸乃力。共泰吾民。无使撀壤之谣。独美唐尧之代。可封之俗。但称虞舜之朝。凡在含灵。知予厚意。 



●宋大诏令集卷第一百二十 

　　典礼五 

　　南郊三 

　　淳化四年南郊赦天下制正月 

　　门下。我国家创业垂统。踰三十年。礼让兴行。车书混一。外则五侯九伯。立屏翰之奇功。内则三事庶寮。罄股肱之亮节。共赞无私之化。成兹不拔之基。加以紫坛屡飨于天宗。青辂早修于农事。既礼交而乐举。致远肃而迩安。内顾眇躬。享兹介福。是用就上辛之良日。荐大报之至诚。乾坤既锡于鸿休。祖考是崇于严配。八蛮景附。咸伸助祭之仪。百辟云从。尽展陪銮之礼。睹士民之繁盛。望雨露之骈罗。思与普天。同兹大庆。宜布惟新之泽。爰覃作解之恩。可大赦天下。云云于戏。郊天地以致诚明。咸遵典故。法阳春而施德泽。尽涤瑕疵。华夷共播于欢声。宇宙遍凝于和气。更资有位。益励乃诚。展安民济物之谋。助旰食宵衣之化。庶俾照临之内。俱跻富贵之期。咨尔万方。咸知朕意。 

　　至道二年南郊赦天下制正月 

　　门下。我国家千龄启运。百世其昌。惟列圣之在天。介鸿休于下土。朕自祗膺眷命。嗣守皇图。垂三十余年。居亿兆之上。域中四大。常师古圣之言。天下一家。幸接隆平之运。远肃而蛮夷率服。时和而风雨弗迷。尽禹别之九州。来修厥贡。懋尧咨之四岳。咸建庶官。刑政于是相宣。声明以之大备。夫何凉德。集是丕休。皆由九庙之储灵。寔荷二仪之降鉴。得不讨论方策。博采乎礼情。祗奉郊丘。兴崇于祀事。达孝思于清庙。祈景福于上元。用荐精诚。斯为大报。百神效祉。诸侯骏奔。罗羽卫于康庄。烟霞动色。设宫悬于两观。金石成文。千官扈跸以云从。万姓欢呼而雷动。礼终严祀。嘉成昭事之心。候属载扬。广布惟新之庆。宜覃恩宥。溥洽寰区。可大赦天下。云云于戏。时当献岁。礼毕严禋。祖宗之纯嘏无疆。天地之祥符有耀。仰资元贶。敷佑苍生。更赖三事大臣、六师上将。炳人文而宣化。扬我武以定疆。逮夫庶邦冢君。凡百执事。咸有一德。永孚于休。俾我邦家。超绝前代。尽善尽美。不其祎欤。告示万方。明知朕意。 

　　咸平二年南郊赦天下制十一月 

　　门下。天祚明德。民怀有仁。惟景运之开阶。寔昊穹之眷命。太祖皇帝以武功定乱。驱除八方。四登泰坛。亲行大礼。太宗皇帝以文德柔服。混成一统。五奠玉爵。合祭二仪。粤以冲人。仰嗣丕构。三年无改。恭依典礼之文。百谷用成。亟获丰年之瑞。退朝之暇。内省于怀。未熟化源。既成治定。夫何凉德。集是鸿休。上由天地之元符。人神叶赞。复荷祖宗之余庆。辅弼宣功。履春冰而常积战兢。涉大川而讵知涯涘。非惕厉不能继先业。非精虔何以答上元。必在乎假清庙而拥神休。举皇仪而陈备物。于以示昭报。于以申孝思。爰当亚岁之辰。躬展事天之礼。玉帛在笥。金石在悬。一阳生而寰海会同。九奏成而神祇下降。礼无违者。天必从之。宜覃作解之恩。共洽无疆之祐。可大赦天下。云云国容全盛。天仗班旋。非烟散朱雀之街。旭日丽苍龙之阙。欢声雷动。喜气云从。肆士庶之荣观。显皇天之大庆。更赖文武多士。将相荩臣。各竭忠规。顺成元化。同心同德。咸罄于嘉猷。无怠无荒。不忘乎明诫。同底于道。不其祎欤。覃告万方。宜知朕意。 

　　咸平五年南郊赦天下制十一月 

　　门下。礼莫大于事天。孝莫重于严父。因心崇陟配之义。垂训懋为子之规。自伯考建万世之基。圣父缵重熙之业。莫不三年而郊上帝。九庙以飨神宗。用荐精诚。以伸昭报。顾予寡薄。获猗庆灵。奉以周旋。焉敢废坠。矧乃寰区底定。黎庶几于小康。农亩丰登。稼穑呈于上瑞。皆元穹之所降佑。列圣之所垂休。得不饰备物以告虔。升禋燎而报本。吉蠲之祀。庸致福于兆民。旷荡之恩。宜大赉于四海。可大赦天下。云云于戏。天下之至大。万务之至繁。虽励精以自强。顾恭己而便治。更赖藩岳列辟。股肱元臣。暨御侮之群材。迨盈庭之多士。咸尽忠于奉上。皆无隐乎厥诚。俾予垂拱而仰成。致俗一变而至道。共臻多福。永孚天休。 

　　景德二年南郊赦天下制十一月 

