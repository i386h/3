<!-- { "loadSidebar": true } -->
　　夫有功必赏。有罪必惩。所以敷大信于域中。示无私于天下。为邦之要。何莫由斯。天平军节度使曹彬等。位重藩侯。职司戎律。委斋坛之重寄。总禁卫之雄师。授以成谋。委之边事。乘拉朽摧枯之势。乏应机制胜之谋。发言各率于心胸。临敌殊疎于韬略。遂使七十州生聚。困于馈运之劳。二十万师徒。翻作迁延之役。沮武旅之锐气。长□□之奸谋。复念山后之民。制乃□□。喜王师之致讨。皆南面以宅心。及闻军旅之旋。多罹荼毒之祸。致人于此。职汝之由。不寘刑章。焉明沮劝。载阅搢绅之议。合从斧锧之诛。特示宽恩。聊从薄谴。曹彬已下。并别敕处分。朕昨者兴师动众。伐罪吊民。上顺天心。下从民欲。非谓贪其土地。乐在佳兵。诚以念彼生民。陷于异域。岂期择帅。有昧知臣。致此丧师。宁忘自咎。其臣僚将校。有没于军阵、或陷于寇戎者。宜加优恤。录其子孙。应诸道州府百姓。有运粮不回者。令给复二年。仍赐其家粟三石。 

　　责潘美制雍熙三年八月辛亥 

　　忠武军节度使、检校太师潘美。位处殿邦。任隆分阃。总貔貅之旅。执金鼓之权。昨以云朔吏民。不忍委之敌国。因令南徙。俾其率兵援之。而道路非遥。军士亦众。不能申明斥候。谨设堤防。陷此生民。失吾骁将。据其罪戾。合置严诛。尚念久在边陲。累分忧寄。爰申念旧。特示从轻。可削三任。为检校太保。 

　　王侁刘文裕除名配金登州制雍熙三年八月辛亥 

　　西上合门使、蔚州刺史王侁。军器库使、顺州团练使刘文裕等。早膺任使。久侍轩墀。昨出师徒。俾其监护。固合明宣纪律。动协机宜。而乃堕挠军谋。窘辱将领。无公忠之节。有狠戾之愆。违众任情。彼前我却。失吾骁将。陷此生民。合塞群情。抵于严宪。特从宽宥。止隶方州。侁可除名配金州。文裕可除名配登州。　　削夺刘廷让官诏雍熙四年十月丙午 

　　左骁卫上将军刘廷让。位居上将。任处边城。兼兹统帅之权。制彼羌戎之境。而乃擅离任所。輙赴京师。不畏宪章。颇孤寄委。有司议罪。当在极刑。特从宽贷之恩。止降削除之命。所宜自省。知此优恩。宜削除在身官爵。送商州安置。 

　　削夺傅潜张昭允官爵诏咸平三年正月乙酉 

　　昨以引兵之党。入寇边封。爰择武臣。授之兵柄。而镇定高阳关三路行营都部署、侍卫马步军都虞候、忠武军节度使傅潜。都钤辖、西上合门使、富州刺史张昭允。迁延不战。畏懦偷安。纵蛇豕之猖狂。抑貔貅之武怒。致其侵轶。毒我生灵。责帅之文。旧章斯在。访于群议。合寘严诛。念其逮事先朝。屡经驱策。特从宽典。俾贷微生。宜并削除在身官爵。潜长流房州。昭允长流道州。 

　　责杨琼等诏咸平四年闰十二月丁丑 

　　邠宁泾原环庆州副都部署杨琼等。各奉朝恩。外司戎律。宜坚志操。式遏敚攘。而畏懦偷安。从容养寇。纵兹蛇豕。突溃城隍。乃复毁弃粮储。燔烧寨栅。爰从吏议。合置严诛。特屈常刑。止投荒服。杨琼流崖州。副部署、海州团练使潘璘流康州。钤辖、尚食使李让。内园使冯守规。并流琼州。都监、崇仪使张继熊流儋州。西京左藏库副使刘文质流雷州。如京使、顺州刺史、知环州王怀普流贺州。 

　　责王超诏景德二年正月戊辰 

　　侍卫马步都虞候、天平军节度使王超。总握禁兵。时推上将。一昨戎人犯塞。外屏留屯。既当督护之权。曾乏驱攘之效。稽违诏旨。缓失师期。讫致残人。雅当责帅。尚念向于行阙。曾览奏章。沥血伸诚。省躬待罪。寻降矜宽之诏。复该赦宥之文。特示优容。止移藩翰。庶保君臣之分。无伤夙旧之情。屈法推恩。伫图后效。可崇信军节度使。便道之任。 



●宋大诏令集卷第九十五 

　　军职一 

　　刘延翰加恩制郊 

　　门下。王者光昭大业。肆类上元。就阳既谨于严禋。允膺丕应。率土用均于霈泽。谅表宠章。其有望重帅坛。力扶王室。早茂拱宸之绩。方隆誓岳之功。宜命加恩。式符进律。具官刘延翰。冲星利器。逐电奇踪。阅礼乐而敦诗书。共推良将。执干戈而卫社稷。佥谓纯臣。勋高而益务持谦。忠懋而惟思效用。一昨扈随銮辂。整天仗于圆丘。巡抚神京。静皇居于双阙。万旅禀如霜之命。九衢无出轨之尘。予嘉乃劳。故有兹命。是用进崇阶而驭贵。加实赋以推恩。厚增食采之封。俾预燔柴之庆。仍改褒功之懿号。谅畴竭节之深诚。朕之宠绥。斯亦至矣。尔之忠荩。无忘勖哉。可。 

　　米信检校太傅加恩制端拱元年二月十六日耕籍 

　　门下。我国家举百王之坠典。兴千载之昌期。躬祀先农。以祈嘉谷。蒇事于天地社稷。寅供于醴酪粢盛。陟青坛而既毕盛仪。回玉辂而爰覃庆泽。况乎勋旧。岂恡恩荣。扬于公朝。告尔有位。忠果翊戴功臣、彰武军节度、延州管内观察处置等使、光禄大夫、检校太保、持节都督延州诸军事、行延州刺史、兼御史大夫、上柱国、江夏郡开国侯、食邑二千户、食实封三百户米信。早彰劲节。夙蕴纯诚。虎牙标御侮之材。燕颔得封侯之相。入参禁卫。肃师旅以无哗。出总蕃宣。恤黎民而有裕。开玉帐而静论韬略。横雕戈而动著风棱。方当行庆之辰。岂恡惟新之泽。进功臣之美号。视帝傅之崇资。真食增荣。井田加赋。并为优渥。足表眷怀。于戏。加地进律之文。我斯行矣。劝农勉人之术。尔宜励焉。将隆三代之风。宜致九年之积。举兹丕训。告尔守臣。可。 

　　傅潜进开国公加恩制淳化元年 

　　门下。朕自祗膺大宝。幸致小康。况当元会之辰。思布阳春之令。上以答昊穹之眷命。下以契亿兆之欢心。冀与物以惟新。爰更凤历。思法天而行道。勉受鸿名。宜覃出綍之恩。以及拱辰之列。具官某。神资正气。天赋纯诚。咸推勇敢之方。妙得韬钤之诀。荷风云之际会。益罄忠勤。执鞭弭以周旋。尤增翊戴。爰自握兵禁籞。建节藩垣。弥彰尽瘁之诚。愈得临戎之要。肆覃大庆。宜举徽章。进公爵之殊荣。益井田之异数。于戏。砺山带河之誓。尔既钦承。加地进律之文。予何爱恡。愈宜励翼。以答宠光。可。 

　　戴兴加恩制淳化元年 

　　门下。朕恭承景命。钦若昊天。三元推献岁之辰。万汇应惟新之令。顺时行庆。允洽于太和。惟帝念功。克符于茂典。是降出纶之命。用伸加地之恩。具官某。智合孙吴。才称颇牧。禀峒山之粹气。授黄石之奇书。而自擢以将材。命之侯爵。坚大节而确如金石。挺英姿而森若松筠。统我虎貔。卫予宫禁。闻夙夜之无懈。见始终之不渝。勤劳可嘉。光宠何恡。是以益其真食。增以户封。用旌武卫之劳。仍进国公之秩。于戏。尽忠者为臣之令范。赏功者为国之旧章。钦惟稽古之文。岂有至心之愧。服我休命。尔惟戒哉。可。 

　　米信依前马步军指挥使田重进依前步军指挥使并进封郡公加恩制雍熙南郊 

　　门下。禋天祀地。帝王行昭事之文。舍爵策勋。将相受畴庸之命。羽卫方回于天仗。庆恩寻被于人寰。其有早陟将坛。方司禁旅。慷慨立忠贞之节。骁雄成战伐之勋。爰卜刚辰。俾膺并命。具官米信。诚坚铁石。气励风霆。八阵成图。洞识孤虚之变。万夫观政。同推智勇之材。具官田重进。道合孙吴。名齐卫霍。辕门示暇。咸惊射戟之能。玉帐论兵。不废投壶之礼。加以留心政典。宣力邦家。张皇我六师。佐佑我大礼。出警入跸。肃静而纤尘不飞。同寅协恭。斋戒而大神来格。臣诚若此。朕甚嘉之。是命并锡恩华。咸增爵邑。俾易功臣之号。仍新驭贵之阶。于戏。节钺之权。朝廷所重。惟谦和可以保禄位。惟信义可以答神明。勉思带砺之言。勿坠典谟之训。可。 

　　高琼进封郡公加恩制淳化四年 

　　门下。朕以庆寰＜宀禹＞之混同。荷乾坤之佑助。属兹献岁。奠圭壁而礼百神。爰择刚辰。降丝纶而宠群后。况予信近。岂恡恩荣。忠果雄勇功臣、侍卫亲军步军都指挥使、归义军节度、沙州管内观察处置等使、光禄大夫、检校太保、使持节沙州诸军事、行沙州刺史、兼御史大夫、上柱国、渤海郡开国侯、食邑一千七百户、食实封四百户高琼。直气干霄。丹诚贯日。以英雄而自负。励忠孝以立身。遇云龙千载之期。居貔虎万夫之长。养勇誓平于劲敌。操心自合于神明。一昨清庙宿齐。紫坛肆类。尔则训齐禁旅。警卫宸居。顾忠力以尤多。在褒崇而岂恡。是用进其公爵。益以户封。扬于广庭。告诸有位。尔其感兹殊宠。益懋奇功。保终始之令猷。敦君臣之至分。更练龙韬之谋略。伫图麟阁之仪刑。服我训词。永锡繁祉。可。 

　　王超进殿前都指挥使加恩制淳化四年正月二十七日 

　　门下。稽古前王。创业垂统。法昊穹之悬象。置藩卫之亲军。以奉宸居。以威天下。总兹禁旅。属在勋臣。殿前都虞候、河西军节度、凉州管内观察处置押蕃落等使、光禄大夫、检校太师、使持节凉州诸军事、行凉州刺史、兼御史大夫、上柱国、琅琊郡开国公、食邑二千七百户、食实封八百户王超。天赋韬钤。神资智勇。刚毅能断。深沉有谋。负攻战之良材。契风云之嘉会。自升戎级。益励纯诚。入则司拱极之严。出则受殿邦之寄。功既高而不伐。禄愈厚而能谦。戴君若皇天。抚士犹赤子。向者恭承朝旨。暂驻边方。镇右地而屹若长城。秉亮节而皎如秋日。塞垣罢柝。时乃之功。朕爰念勋勤。特疏宠泽。俾践天兵之将领。靡更藩服之节旄。井赋功臣。并为优渥。汝宜祗荷明命。昭宣令猷。叶佥议于云台。增警严于徼道。佩服成训。永孚于休。可。 

　　戴兴加恩制淳化四年正月二十七日 

　　门下。外殿侯藩。必先于贤杰。内严禁卫。允赖于忠良。其有旄钺分忧。遥振抚绥之举。腹心是寄。久彰训练之功。宜因行庆之辰。特授惟新之泽。忠果雄勇功臣、殿前都指挥使、定国军节度、同州管内观察处置等使、起复冠军大将军、右金吾大将军、员外置同正员、检校太尉、使持节同州诸军事、同州刺史、兼御史大夫、上柱国、谯郡开国公、食邑二千八百户、食实封六百户戴兴。圭璋挺秀。礼乐腾芳。韬钤洞黄石之书。忠孝得神人之助。而况早攀鳞翼。奋捧日之纯诚。仍总虎貔。集拱辰之懿绩。昨从郊禋之礼。颇伸武备之雄。得不旌彼勤劳。加之渥泽。俾增崇于井赋。仍更益于真封。尔其卫社弥坚。事君愈至。垂功名于不朽。保富贵于长年。兹为令图。勿坠明训。可。 

　　李继隆加恩制同上 

