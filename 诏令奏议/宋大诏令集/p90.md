<!-- { "loadSidebar": true } -->
　　门下。入则冠宰路之重。百辟之所仪刑。出则寄师垣之尊。万邦之所宪法。苟非令德。奚称异恩。粤予端揆之臣。久托机衡之任。锡之宠渥。均厥贤劳。推忠协谋同德佐理功臣、光禄大夫、行尚书礼部侍郎、同中书门下平章事、监修国史、上柱国、太原郡开国公、食邑三千一百户、食实封八百户王安石。禀明质之资。蹈柔嘉之则。学问渊博。为时儒者之宗。议论坚明。有古直臣之烈。间畴伟望。升冠近司。忧勤百为。夷险一节。方籍壮猷之助。且观盛化之流。遽上封章。愿还政事。确诚莫夺。茂典载加。正位天官之联。升华殿幄之侍。仍加赋邑。以重藩维。于戏。纳忠告猷。卿所素尚。尊德乐道。朕岂或忘。毋怠乃心。而不予辅。可特授行吏部尚书、观文殿大学士、知江宁军府事、兼管内劝农使、兼江南东路屯驻驻泊兵马钤辖、加食邑一千户、食实封四百户、改赐推诚保德崇仁翊戴功臣。 

　　韩绛罢相进礼部尚书观文殿大学士知许州制熙宁八年八月庚戌 

　　门下。国家登延弼疑。内以起工于庶事。分畀藩翰。外以发政于四方。闵劳申恩。倚重均体。肆敷丕号。庸谂广朝。推忠协谋同德佐理功臣、特进、行尚书吏部侍郎、同中书门下平章事、监修国史、上柱国、南阳郡开国公、食邑六千八百户、食实封二千户韩绛。躬庄厚之资。涵良悦之度。脩世美以特立。告辰猷而具臧。屡陪国均。实辅台德。向自保厘之寄。再膺翼亮之咨。高平师师。总修众职之采。公孙斤斤。参听百官之成。久宣于勤。间愬以疾。确辞几务之剧。祈即燕申之休。感于朕聪。姑徇尔欲。宜还宰韨。往建州麾。陟春官常伯之尊。兼禁殿隆儒之冠。载更功号。增衍井封。于戏。乃眷臣邻。虽尔身之在外。不忘寿耇。岂兹心之谓遐。其服宠章。以将福履。可特授行礼部尚书、充观文殿大学士、知许州军州事、兼管内劝农使、京西北路安抚使、兼提举本路兵马巡检公事、加食邑一千户、食实封四百户、仍改赐推诚保德崇仁翊戴功臣。 

　　王安石罢相拜太傅镇南军节度同中书门下平章事判江宁府制熙宁九年九月丙午 

　　门下。入居丞弼。用表仪于百官。出总翰藩。将师帅于九牧。地虽中外之异。体亦重轻之均。推忠协谋同德佐理功臣、特进、尚书左仆射、兼门下侍郎、同中书门下平章事、昭文馆大学士、监修国史、兼译经润文使、上柱国、太原郡开国公、食邑六千六百户、食实封二千户王安石。得古人之风。蕴真儒之学。眷方深于台辅。志弥懋于政经。挈持纲维。纠正法度。俄属伯鱼之逝。遽兴王导之悲。引疾自陈。丐闲斯确。宜仍宰路之秩。载加衮钺之荣。于戏。大官大邑以庇身。建节虽临于乡郡。嘉谋嘉猷而告后。乃心犹在于朝廷。约忠不忘。怀德甚迩。可特授检校太傅、依前尚书左仆射、同中书门下平章事、使持节都督洪州诸军事、行洪州刺史、镇南军节度、洪州管内观察处置等使、判江宁府、兼管内劝农使、充河南东路兵马钤辖、加食邑一千户、食实封四百户、改赐推诚保德崇仁翊戴功臣。 

　　吴充罢相进吏部尚书观文殿大学士西太一宫使制元丰三年三月乙丑 

　　进惟畴德。式图亮采之功。退则均休。盖厚优贤之礼。眷予耆哲。比爽节宣。屡抗忱词。力还几务。诞扬孚号。布告治庭。光禄大夫、行尚书工部侍郎、同中书门下平章事、监修国史、渤海郡开国公、食邑四千户、食实封一千二百户吴充。体道靖深。秉义庄直。朝之硕辅。民所具瞻。常武有经。雅重国兵之寄。远猷克济。迄成帝载之熙。庶事用康。群工作乂。兹新美于法度。方倚任于谋谟。夙夜协恭。左右尽瘁。至感晦明之疠。未臻药石之痊。祈即便安。务和摄礼。虽抚循之愈厚。顾恳款之弥坚。朕亮矜乃诚。闵劳以事。进位天官之峻。升华禁殿之严。衍食爰田。服休真馆。实蕃宠数。并示眷恩。于戏。注意有加。朕以笃股肱之义。专神自养。汝无忘金玉之恩。尚惟迪终。副乃虚伫。可特授行吏部尚书、观文殿大学士、西太一宫使、加食邑一千户、食实封四百户、仍诏大朝会缀中书门下班。依大藩例支添给。 

　　蔡确罢相除观文殿大学士知陈州制元祐元年闰二月庚寅 

　　门下。入则处机衡之崇。以佐万机之务。出则膺屏翰之寄。以维四国之安。粤予同德之臣。久托赞元之任。均劳申典。孚号诏廷。正议大夫、守尚书左仆射、兼门下侍郎蔡确。材猷靖深。德宇方重。躬夷险之一守。历勤劳之百为。越升从橐之班。特被先朝之遇。秉钧黄闼。贰令中台。逮冲人践极之初。膺翼室受遗之托。方倚旧德。协致丕平。屡上封章。愿还机政。诚忱甚确。镌谕莫回。宜升殿幄之严。往正师垣之重。以宣惠泽。以答贤劳。于戏。庙堂历年。素亮始终之节。股肱一体。固无内外之殊。往壮茂猷。以辅予治。可特授依前正议大夫、充观文殿大学士、知陈州。 

　　韩缜罢相转观文殿大学士出知頴昌府制元祐元年四月戊子 

　　元首之于股肱。始终贵乎一体。本朝之视郡国。内外均乎为民。眷吾柄臣。久执机务。属有贤劳之恳。可无体貌之优。若稽古常。昭异宠数。正议大夫、守尚书右仆射、兼中书侍郎、上柱国、广陵郡开国公、食邑四千七百户、食实封一千四百户韩缜。严庄毅重。而持之以敏识。疏通博辩。而济之以小心。出将明命于蕃宣。以绥方面。入告嘉猷于帷幄。以长中枢。简自先朝。遗予眇德。事业之会。端揆以居。左右朕躬。夙宵大政。方倚谟明之效。庶增康济之期。而至诚屡抗于封章。自讼恐妨于贤路。异乎矜功要名而去者。尤得难进易退之体焉。是用迁秩崇阶。升华禁殿。陪敦邑赋。增衍户封。而况郑璧近邦。于门故里。为国藩辅。曾是燕间之余。乃心王家。勿忘启沃之志。于戏。咸有一德。永孚于休。往其钦哉。毋斁朕命。可特授光禄大夫、充观文殿大学士、知頴昌府。 

　　范纯仁罢相观文殿学士知頴昌府制元祐四年六月甲辰 

　　百揆居中。所以和庶政。九牧在外。所以阜兆民。兹出入之势有殊。而始终之恩无间。式敷厥命。其告诸朝。太中大夫、守尚书右仆射、兼中书侍郎、上柱国、高平郡开国侯、食邑一千六百户、食实封五百户范纯仁。心总天常。道济民极。显致朝廷之上。并收文武之长。越进陪于万机。遂升正于三事。赵公入相。叹先父之遗忠。韦氏继侯。嗟后人之愈畏。方倚成而熙绩。遽引疾以退身。言虽重违。礼寔增厚。加殿中之近职。莅寰内之大州。斯崇宠名。益懋恩数。于戏。九德咸事。无旷官而代天工。四国于蕃。有良翰而周邦喜。位隆者报益重。志深者用弥坚。勉迪尔猷。往宣予治。可依前太中大夫、充观文殿学士、知頴昌府。□□□□ 

　　文彦博太师加两镇致仕制元祐五年二月庚戌 

　　门下。周公未尝之鲁。老亦居丰。留侯晚虽强飡。终不任事。盖委寄之重。初无间然。止足之风。所不敢废。惟我耆旧。历事祖宗。缵服之初。复命以位。虽师保之地。优佚不烦。而邱樊之心。朝夕以请。布告在位。俾闻高风。太师、平章军国重事、上柱国、潞国公、食邑二万八千一百户、食实封一万一千八百户文彦博。克孝而忠。允文且武。其在师旅。有方召之勋。其在朝廷。有崇璟之业。士民视其去就。边圉震其威名。时更四朝。躬蹈一节。先皇帝愍劳以事。既许其归。越予访落之年。凛有涉渊之志。起之既老。待以仰成。出入五年。终始全德。进而论道。日闻典训之言。待以折冲。卒靖边防之警。委成功而不处。指莫景以求安。勤请屡闻。诚心莫夺。顾瞻闾井。近在洛师。郭氏有永巷之严。裴公有绿野之胜。岂以簪绂之累。久致形气之劳。贵极上公。既无复加之爵。特畀二节。宜从近比之优。仍广旧封。益衍真食。殚尽人臣之宠。归从父老之游。于戏。音声不遐。尚有就问之眷。几杖以俟。复期亲祀之陪。勿以进退之殊。而废谟猷之告。式燕且誉。俾寿而康。可特授太师、开府仪同三司、河中兴元尹、充护国军山南西道节度、管内观察处置桥道等使、致仕、加食邑一千户、食实封四百户、仍令所司备礼册命。 

　　刘挚罢相观文殿学士知郓州制祐六年十一月乙酉 

　　用其言而显其身。所以崇君子之正直。进以礼而退以义。所以敦大臣之始终。在国体之宜然。实朕心之致慎。惟吾宰弼。荐贡囊封。根于至诚。躬乃自厚。肆孚明命。播告外庭。太中大夫、守尚书右仆射、兼中书侍郎刘挚。渊源闳博。而持之以易良。廉隅静方。而迪之以柔则。术足以熙千载之统。谋足以诏万世之微。越予求助之初。嘉乃尽规之节。众政是赖。尔猷居多。谓蕃侯无吐茹之嫌。咨之补衮。而傅说有朝夕之诲。倚以济川。方垂拱以仰成。亦康几而相敕。施德云懋。历年未期。亟辞揆叙之繁。深服谦光之益。抗章弗已。陈义甚高。易退之风。勉从厥志。是用疏秘殿之华职。付东维之钜藩。式均贤劳。兹示体貌。于戏。民人社稷。无容中外之殊。元首股肱。固匪明良之异。若斧藻其德。毋金玉尔音。乃心王家。同底于治。可充观文殿学士、知郓州。 

　　苏颂罢相观文殿大学士集禧观使制元祐八年三月甲申 

　　朕登贤辅弼。所以图几康之功。均逸燕间。所以尽始终之遇。诞扬成命。敷告治庭。左光禄大夫、尚书右仆射、兼中书侍郎、上柱国、武功郡开国公、食邑三千六百户、食实封九百户苏颂。蹈德冲和。博闻通贯。乐处厚以敦薄。善援古以证今。法从宗工。儒林祭酒。践更众职。夷险一心。先朝训官。居独当于清问。迩英进读。兹有益于多闻。实应王人之求。式观贤业之效。擢从政路。进执宰衡。曾未期年。屡求归老。嘉能迁而安退。足戒得以兴廉。礼虽及于传家。忠未轻于去国。是用跻华秘殿。休养真宫。腆厥茂恩。适其高志。于戏。优游自裕。即解秉钧之劳。阙失有闻。毋忘补衮之素。勉脩兹义。允笃于衷。可特授依前左光禄大夫、观文殿大学士、集禧观使。余如故。 

　　吕大防罢相进左光禄大夫观文殿大学士知頴昌府加恩制绍圣元年三月乙亥 

