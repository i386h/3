<!-- { "loadSidebar": true } -->
　　皇兄佖加太傅进封陈王赐赞拜不名制元符三年正月十九日丙戌 

　　门下。朕序朝廷之爵。以正君臣。厚宗族之情。以睦兄弟。乃眷同生之长。是为懿戚之尊。肆推茂恩。率先群辟。皇兄具官某。诚身而迪善。逊志而履谦。早膺帝武之祥。尤笃天伦之爱。朕德不类。遭家多艰。遽闻仍几之言。恭被承祧之命。用申加于异数。以祗若于旧章。藩屏更封。大启尔宇。鸿胪引唱。勿赞以名。易其节旄。授以帝傅。于戏。则笃其庆。是因爱友之心。必有所先。敢后褒嘉之典。往祗厥服。永孚于休。可。 

　　皇弟俣守太保移镇进封卫王制 

　　门下。朕嗣训先后。君临万邦。方谨始于承祧。用惇宗而序爵。惟时同气。乃国懿亲。孚告治廷。诞扬休命。皇弟、检校太尉、开府仪同三司、镇潼军节度使、莘王俣。履中而迪哲。体信而居谦。早膺帝武之祥。是笃天伦之爱。属兹纂服。用申旧章。锡壤更封。王兹大国。登坛受节。畀以两旄。于戏。遭家多难。已重鸽原之急。在宗载考。用增棣萼之华。尚远乃猷。以绥福禄。可特授守太保、河东奉宁军节度使、进封卫王。 

　　皇弟似守司徒移镇封蔡王制 

　　门下。朕祗奉先猷。绍承景命。既大赉于天下。用惇叙于我家。方怀原隰之裒。宜先手足之义。皇弟、检校太尉、开府仪同三司。横海镇海节度使、简王似。秉彝而迪德。履顺而体和。早膺帝武之祥。是笃天伦之爱。顾纂承之伊始。宜褒显之有加。胙土封公。更加大国。易旄授钺。移镇两藩。于戏。立爱惟亲。莫如同父之戚。因心则友。敢谓他人之昆。在承天休。益介尔福。可特授守司徒、武昌武安军节度使、进封蔡王。 

　　皇弟偲守司徒移镇封定王制 

　　门下。朕恭承眷命。嗣守丕基。思继序以不忘。用在宗而载考。肆有可怀之仲。岂同伊异之人。出命大庭。敷告多士。皇弟、检校太尉、开府仪同三司、镇安集庆军节度使、睦王偲。体和而乐善。秉志而敦仁。早膺帝武之祥。是笃天伦之爱。顾承祧之兹始。宜锡命以有隆。即庙大封。进加王土。登坛宠拜。易以侯藩。加位上公。陪敦邑采。于戏。无胥远矣。莫如兄弟之伦。胡不佽焉。用笃邦家之祜。往祗厥服。永孚于休。可特授守司徒、靖海镇海军节度使、进封定王。 

　　皇长子拜官制元符三年七月辛卯 

　　门下。朕蒙祖宗之休。荷天地之贶。粤自缵临之始。亟开蕃衍之祥。庆发中宫。诞生上嗣。深惟正体之重。实永太宗之承。惟在襁褓之中。难稽封拜之命。肆颁大号。敷告外庭。皇长子桓。岐嶷夙成。温文异禀。粹矣天人之表。浑然金玉之相。弄以半圭。日奉含饴之乐。佩之朱芾。早宣开国之荣。是用推策揆成。按图定号。包梁山之奕奕。彻尔土疆。俯汉水之滔滔。建兹旄钺。元戎十乘之贵。衮服九章之华。视秩台司。衍食书社。以增藩辅之壮。以示本支之强。非予汝私。迺国旧典。于戏。周封十子。咸在幼年。汉立三王。甫能趋拜。矧予嫡长之懿。允协元良之称。庸建上公。裁令半楚。庶答万方之望。率由累圣之规。膺吾宠光。益介寿祉。可特授检校太尉、山南东道节度。韩国公。 

　　皇第二子焕授官制 

　　门下。朕祗绍天明。大缉熙之光烈。诞受帝祉。开蕃衍之庆源。笃生嗣贤。来侈昌绪。多男而受职。匪曰私恩。建国以褒亲。率繇往制。肆颁涣号。敷告治廷。皇第二子焕。气禀粹温。资涵岐嶷。早赐燕禖之羡。允符熊梦之占。弄以半圭。欲其成德之渐。佩之朱芾。表以宜家之祥。是用若古典彝。疏荣襁褓。灼龟协吉。辨域按图。植纛建牙。壮奉宁之使节。苴茅焘土。服全魏之名邦。参视上公之仪。增峻元戎之寄。申加多赋。陪衍真腴。于以藩辅京师。则若维城之固。于以承卫天子。则如磐石之安。于戏。为龙为光。既被尔禄。乃惠乃顺。尚慎厥初。钦服训词。益有誉处。可特授检校太尉、持节郑州诸军事、郑州刺史。充奉宁军节度、郑州管内观察处置等使、上柱国。魏国公、食邑三千户、食实封三百户。 

　　皇弟蔡王似加守太保改保平镇安军节度使制元符三年就外邸 

　　门下。朕惟本朝之制。厚公族之恩。列第京师。不忍使之去国。兼荣将相。未尝责以治民。岂惟致惇叙之仁。抑亦隆夹辅之势。矧吾宠弟。实位真王。念方属于妙龄。将即安于外邸。虽云密迩。宁不疚怀。肆举徽章。用孚众听。皇弟、具官蔡王似。出神明之胄。钟禖祝之祥。气禀温良。生知逊悌。雅爱图书之习。夙怀忠孝之诚。桐叶疏封。已侈盘维之寄。棣华致好。每敦和乐之私。比遵朝著之趋。尚处宫隅之邃。屡观启奏。祈避禁严。志虽莫回。情实未忍。思在宗之义。岂忘陵寝之哀。顾开府以时。难废国家之典。迺涓谷旦。增峻官仪。更两镇之节旄。正三师之位叙。兼陪井赋。益壮宗藩。于戏。周诰孟侯。则曰无康好逸。汉诏诸子。亦云毋迩宵人。盖位不期骄者。人情之常。宠至益戒者。前哲所尚。往服休命。永绥令名。可。 

　　皇兄佖授守太尉改荆南节度使加恩制山陵毕 

　　门下。朕荷天之休。缵国之绪。方毕送终之礼。永怀事长之恩。其考协于旧章。以播告于多士。皇兄、具官佖。履和蹈顺。资厚体庄。阅兹义理之多。长于富贵之守。礼既成于追往。义敢后于先恩。用进列于上公。俾跻参于九牧。内兼将相之任。外制荆扬之邦。胙土彻疆。秉旄易节。于戏。则笃其庆。敢谓他人之昆。匪思其亲。莫如同气之长。往秪朕命。永孚于休。可。 

　　皇弟俣改护国山南西道等军节度使加恩制同上 

　　门下。朕绍天明命。遭家多艰。永维同气之亲。共有天伦之戚。送终之义。躬引绋以在途。事往之情。礼反虞而跻庙。既襄厥事。用省乃成。申按旧章。播告列位。皇弟、具官俣。守谦迪己。体信诚身。学逢左右之原。行无危溢之失。比因山而肇卜。乃扈跸以有行。道路言旋。风霜匽薄。岂无异数。用慰乃怀。易节。大邦。增封列户。于戏。式相好矣。有振振麟趾之风。翩其反而。无骍骍角弓之剌。祗服朕命。永孚于休。可。 

　　皇弟似改凤翔雄武军节度使加恩制同上 

　　门下。朕嗣国大统。绍休前人。永惟同气之伦。共有送终之戚。陵工告毕。庙祏既跻。用按协于旧章。以申加于异数。皇弟、具官似。率履迪常。饬躬祗德。曩席皇家之庆。诞膺帝武之祥。方作屏于周藩。比留朝于汉邸。因心而友。孔怀原隰之裒。立爱惟亲。重感衣冠之閟。既获襄于大事。用敷锡于宠章。易节大邦。增封列户。于戏。慎乃服命。敬尔在公。无封靡于尔邦。无荒失于朕命。则予以怿。时乃之休。可。 

　　皇弟偲改武宁武胜军节度使制同上 

　　门下。朕嗣先后。君临万方。追念在天之灵。共怀复土之感。既襄大事。因率旧章。孚锡异恩。播告在服。皇弟、具官偲。秉猷克己。乐善成心。有迪惠之吉而不骄。履信厚之风而有裕。曩发祥于帝武。早衍庆于天支。方图宅忧。遭家不造。因山工毕。跻庙礼成。肆颁睦族之仁。申命同生之季。增封列户。易节大邦。于戏。岂伊异人。当念孔怀之急。莫如同父。宜有追远之情。尚既乃心。以永终誉。可。 

　　皇长子改兴德军节度使进封京兆王制 

　　门下。裂地以封同姓。而周致维城之固。立子以为真王。而汉享磬石之安。天相我家。国有上嗣。分茅易镇。敷命告廷。皇子、具官桓。庆集椒房。祥生帝武。清明异禀。岐嶷殊姿。珠在渊而辉光。玉未琢而温润。胜衣趋拜。若素讲于威仪。令德孝恭。有夙成之趣向。锡之衮服。亦已期年。因盛夏之吉时。览司空之舆地。赐履奥壤。表东海以建旄。长安旧都。控西陲而作屏。以王公之显秩。兼将相之宠名。位定乎九重之中。节制乎千里之外。加陪井赋。增衍真封。遵用佥言。便蕃异数。于戏。贵世嫡、所以重社稷。进藩辅、所以尊朝廷。岂天性之私恩。乃先王之公义。益修子职。永迓寿祺。可。 




宋大诏令集卷第三十一 

　　亲王六 

　　进拜六 

　　皇兄陈王佖加恩制建中靖国元年郊恩 

　　门下。朕受命祖庙。款谒天神。登圜丘而揖太清。奏黄钟而歌大吕。稽圣人之能飨。幸上帝之居歆。顾彼有生之民。率皆均惠。岂吾同气之长。可缓推恩。具官佖。赋性冲夷。处躬慎靖。亲则伯氏。身兼将相之官。爵乃真王。门列荆扬之戟。朕于至日。亲奉精禋。惟福禄之来仪。觊兄弟之无远。乃颁宠数。用广神休。诏以不名。户增厥赋。于戏。式相好矣。共存则友之心。勿替引之。永践惟宁之德。绰有余裕。岂不休哉。可依前守太尉、开府仪同三司、荆州牧、兼扬州牧、陈王、充荆南淮南节度、管内观察处置等使。赐诏书不名。加食邑一千户。食实封三百户。 

　　皇弟定王偲加恩制建中靖国元年郊祀 

　　门下。昔在唐朝之隆。上有恩而睦族。粤惟周家之盛。国多庆而宗强。朕申讲旷文。夙恭大报。浃厖鸿于四海。被休显于群工。岂无展玉之褒。示我笃亲之意。直敷廷涣。以侈邦荣。具官某。秉心裕和。率履纯懿。东平乐善。夙赋良能。河间服儒。绰有雅制。建旄开府。宠均棣萼之华。胙土彻疆。势拱石磐之固。属丕承于祀典。初祗见乎昊穹。揆日其良。饬躬载恪。灌清明于太室。揖光景于中坛。嘉德惟馨。上灵伊嘏。实惟同气之助。不愆于仪。迨兹拜况而还。并受其福。增崇异数。流衍真输。以大而封。以蕃予锡。于戏。考象于易。已殚豫荐之诚。观雅于诗。厥有赉封之泽。显膺明命。往其懋哉。可特授依前守司徒、开府仪同三司、徐州大都督、持节邓州诸军事、徐州邓州刺史、定王、充武宁武胜军节度使。加食邑一千户。食实封三百户。 

　　皇弟卫王俣加恩制建中靖国元郊祀 

