<!-- { "loadSidebar": true } -->
　　门下。夫封建亲贤。崇广藩辅。所以茂枝叶之庇。固盘维之安。古先哲王。率由兹道。皇子、明州管内观察使、金紫光禄大夫、检校太子宾客、使持节明州诸军事、明州刺史、兼御史大夫、上轻车都尉、祁国公、食邑五百户、食实封二百户颢。温仁本乎异禀。聪敏见于夙成。向从外傅之游。已宠廉车之拜。而能动皆率礼。孝必因心。宜用疏封。俾从出合。按东阳之奥壤。盖泽国之名区。分以苴茅。付之龙节。视秩帝傅之重。进列宰司之崇。锡号褒功。策勋加等。衍实多邑。并示宠章。于戏。位不期骄。禄不期侈。恭俭惟德。尔其钦哉。可。 

　　皇弟頵授光禄大夫依前检校太尉同中书门下平章事充武胜军节度使进封乐安郡王加勋食邑实封制 

　　门下。朕躬大统之承。宪前王之度。并建宗子。庸广骨肉之恩。作捍皇家。思长社稷之守。方旷恩之泽物。宜涣检之宣朝。皇弟具官某。体行端和。神风华秀。孝友自其天性。忠谨承于世资。蚤就学于奇觚。已析封于宁宇。念鸰原之爱。尝见急难之情。嘉麟趾之风。居多信厚之履。属肇亲于庶政。宜遍奖于近支。往践钧衡之崇。益疏茅社之贵。化繇近始。爱莫尔隆。于戏。礼重周盟。以薛侯而为后。义形汉约。非刘氏者不王。懋昭淑声。永服徽命。可。 

　　皇弟颢封岐王制治平四年九月辛卯 

　　朕祗绍基图。惕循谟烈。因山功毕。与厚地以永安。祔庙礼成。怅昊天之罔极。念同生之均戚。惟送往之良勤。爰举典章。增陪封镇。示兹渥命。告于大廷。皇弟、崇仁保运协恭赞治功臣、武昌武安等军节度、鄂州潭州管内观察处置等使、开府仪同三司、检校太尉、同中书门下平章事、使持节都督鄂州潭州诸军事、行鄂州潭州刺史、上柱国、昌王、食邑二千九百户、食实封一千二百户颢。资度浚夷。德猷粹穆。善谋常法。亶康叔之宅心。好礼尽忠。有东平之雅志。已胙苴茅之社。用安盘石之宗。适缘感慕之怀。益示褒崇之意。隆名逾峻。异数寔优。于戏。作诰孟侯。实尊于方伯。推恩介弟。盖重于天伦。尚迪厥中。以绥尔禄。可特授依前检校太尉、同中书门下平章事、行兖州大都督府长史、使持节青州诸军事、行青州刺史、泰宁镇海等军节度、兖州青州管内观察等使、改封岐王。 

　　皇弟頵封高密郡王制 

　　王者正位凝命。国体所以尊安。笃亲慎终。民德所以仁厚。眷桥山之已事。感清庙之初升。顾予同气之怀。宜先锡命之宠。皇弟、武胜军节度、邓州管内观察处置等使、光禄大夫、检校太尉、同中书门下平章事、使持节邓州诸军事、邓州刺史、上柱国、乐安郡王、食邑一千七百户、食实封六百户頵。履和而至。行敏而恭。金声自全。玉气不掩。雅见方严之度。夙推信厚之风。宜改锡于苴茅。用增荣于斋钺。于戏。神器之大。方图济于艰难。盘石之安。顾永期于夹辅。尚念猷训。保兹宠灵。可特授依前检校太尉、同中书门下平章事、兴元尹、山南西道节度、管内观察处置桥道等使、封高密郡王。 

　　皇弟頵两镇进封嘉王制熙宁四年二月壬申 

　　门下。史谓建大宗之封。如安盘石之固。诗美得同气之助。共敷棠棣之华。朕绍五圣之休。昭九族之序。固已倚天属于本根之重。措公姓于翰干之强。况于至亲。宜有显册。播告群位。厥惟大公。皇弟、崇仁保运功臣、山南西道节度、管内观察处置桥道等使、特进、检校太尉、同中书门下平章事、兴元尹、上柱国、高密郡王、食邑二千四百户、食实封六百户頵。燕翼发祥。温恭迪哲。英姿茂而玉裕。盛气粹而扬休。讲艺服儒。多推道术之对。好礼乐善。雅有智思之文。曏稽立爱之经。屡衍建侯之宠。有华上公之衮。有淑元戎之旂。贤仪寖明。师论参穆。是用端筴以审繇。按图而定名。表为真王。奄受乐国。尽岷峨之野。陪以爰田。易淝涣之麾。加之两组。循典常而出合。谨著定以奉朝。列第环宫。弥耸开元之观。侧门通禁。永承长乐之颜。备饬爱怀。布章庆誉。于戏。展亲以诚信。我则友于天伦。秉德以辅陪。尔则藩于王室。思长富贵之守。懋底忠孝之诚。往其钦哉。以对猷训。可特授依前检校太尉、同中书门下平章事、使持节庐州宿州诸军事、行庐州宿州刺史、保信保静等军节度、庐州宿州管内观察处置河堤等使、进封嘉王、加食邑一千户、食实封四百户。 

　　皇弟颢加恩制 

　　门下。朕祼献太室。禋燎圆丘。方熙事之涓成。拥灵休而滋至。眷言介弟。敢后宠章。皇弟具官颢。至诚渊渟。盛气玉粹。浑然道德之蕴。展矣忠孝之资。赤舄淑旂。奄受真王之册。元圭黼衮。载视上公之仪。陪辅眇躬。惇宗元祀。因紫营之昭报。奉鸾辂之亲行。佩鞞夙兴。有絜斋明之志。匏尊参荐。有虔陟降之容。适当归胙之初。宜峻均恩之举。特审名数。以耀龙光。于戏。友则因心。益厚同生之爱。祭维受福。永蒙时万之祥。其远乃猷。以绥而禄。可。 

　　皇子俊授特进检校太尉使持节曹州诸军事行曹州刺史兼御史大夫充彰信军节度曹州管内观察处置等使上柱国永国公食邑三千户食实封一千户仍赐体仁保运功臣制 

　　门下。朕承景历之昌。荷丕构之重。诞受帝祉。荐生天材。立义制名。既昭于德性。按图锡壤。始贲于宠章。扬于明廷。诏尔群辟。皇子俊。姿函岐嶷。气禀粹清。庄重表于覃訏。聪哲成于髫鬌。审洊雷之象。亶膺庙稷之休。考朱芾之章。嘉合君王之庆。属近司之来谂。宜吉日以启封。庶言则同。朕命维允。是用胙以南夏。将于东藩。以裁半楚之疆。以侈陪京之镇。载黼斯衮。视上公之仪。有鸾其旂。严外阃之望。肆加功号。特峻文阶。越陪邑户之多。兼畀国租之实。并蕃异数。良协慈怀。于戏。昔利建侯。以燕翼子。周倚宗师之盛。作之翰垣。汉立公王之隆。兴于襁褓。率兹成宪。匪我私恩。其服龙光之荣。以介寿臧之福。懋进乃德。往惟钦哉。可。 

　　皇子俊特授开府仪同三司加恩余如故制熙宁七年十二月三日 

　　门下。思齐之美。文王增百男而纪盛。华封之祝。尧帝愿多子以为祥。盖荣茂于天支。寔尊崇于国体。属当明祀之毕。宜被庆恩之行。皇子、体仁保运功臣、彰信军节度、曹州管内观察处置等使、特进、检校太尉、使持节曹州诸军事、行曹州刺史、兼御史大夫、上柱国、永国公、食邑三千户、食实封一千户俊。璇萼储英。珠源毓粹。夙赋中和之性。早彰岐嶷之姿。侍膳问安。已无亏于孝谨。闻诗学礼。期有禀于义方。是用陪益乎爰田之封。褒优乎命数之宠。庸霈庭涣。示均神禧。于戏。上赖祖宗之休。既幼加于爵禄。往亲师傅之训。宜日进于行能。钦哉惟时。服我新命。可。 

　　皇子俨拜官 

　　朕承宗庙之重。荷穹昊之休。实生嗣贤。来侈昌绪。眷惟封爵。厥有典彝。爰告治朝。式敷诏号。皇子俨。挺天材之秀。膺帝武之祥。气毓黄钟之和。体含金玉之粹。意初能识。已彰载路之声。德渐有成。且称斯皇之芾。将及胜衣之始。未推受社之恩。扬言佥同。剡奏来上。是用灼龟撰吉。备物肆仪。言观其旂。赐中军之徒御。大启尔宇。奄北国之山川。参视上公。兼陪真赋。峻崇阶而躐品。冠嘉号以表功。宠数惟新。慈衷滋慰。于戏。周美螽斯之众。载歌多子之章。汉用舆地之图。申讲建侯之策。肆兹成命。允谓大公。其承明训之猷。以绥曼寿之祉。可特授检校太尉、使持节陈州诸军事、行陈州刺史、兼御史大夫、镇安军节度、陈州管内观察处置等使、上柱国、景国公、食邑三千户、食实封二千户、赐宣仁翊运功臣。 

　　皇子佣特授特进检校太尉充天平军节度使均国公加食邑实封仍赐功臣制熙宁十年十二月丁亥 

　　门下。御家者亲亲。盖人伦之大本。治国者贵贵。亦天下之达尊。乃眷嗣贤。其议褒命。刚辰载揆。涣号用颁。皇子佣。膺禖祠之祥。启梦罴之兆。宪宪钟德。克禀天生之材。岐岐秉知。式歆帝敏之武。幼仪始肄。聪哲夙成。师锡既同。龟犹既告。是宜出少府之节。按舆地之图。建兹东藩。胙尔西土。大佩赤舄。参备公卷之华。淑旂绥章。增贲将牙之重。命功有号。序品有阶。惟多邑是畀。惟真赋是予。并疏异渥。用协荣怀。于戏。周锡王支。本实显于百世。汉封帝子。始盖踰于十城。绥予宠光。介汝遐福。可。 

　　皇子价特授特进检校太尉充武胜军节度使建国公食邑食实封仍赐功臣制 

　　门下。朕循燕翼之谋。保绍休之绪。载笃斯庆。增衍本支之蕃。思强厥宗。肇开藩屏之奥。诞以谷旦。告诸治朝。皇子价。性岐嶷以天成。质覃訏而日就。厥声载路。膺上帝之嘉祥。有芾斯皇。协大人之吉卜。顾未扬于宠典。兹屡谂于佥言。乃授全师。乃彻成国。玉符班瑞。析上将之骍旄。金路启封。备三公之绣衮。躐崇阶而辨等。冠美号以诏功。并畴邑赋之多。加畀井封之实。繁推命数。备极情文。于戏。父子主恩。虽本人伦之至。朝廷尚爵。亦归天下之公。惟叙有承。俾服无斁。可。 

　　皇子佣特授依前检校太尉持节郓州诸军事郓州刺史均国公充天平军节度郓州管内观察处置河堤等使加食邑实封勋如故制 

　　门下。朕缅稽天若。顾畏民嵓。兹荷降康。敢忘毖祀。是以璆磬金鼓。茧牲粢盛。骏奔走于百工。丕灵承于上帝。率将多士之肤敏。具殚德产之精微。神其宴娭。福用蕃衍。方均惠术。周逮海邦。惟予嗣贤。宜与典册。皇子具官某。沿源庆善。植性惇明。弗烦诏教之勤。自格中和之懿。雕戈簜节。峻秩礼于元戎。金路介圭。启疆圻于大国。既告成于熙事。俾进律于外庭。加赋爰田。陪租真食。于戏。宠非朕出。盖本神明之休。命岂尔私。是光文武之绪。永迪嘉德。益绥远猷。可。 

　　皇子均国公佣进封延安郡王制元丰五年八月壬子 

