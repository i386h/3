<!-- { "loadSidebar": true } -->
　　门下。朕端眷命于璇霄。绵鸿休于宝绪。乃生女子。衍流祚类之昌。以明人伦。宏阐化风之穆。推御邦而厚本。叙施德以疏荣。登告群工。丕扬显册。皇第三十一女、韶姿夙茂。懿度天成。设帨于门。应享占于虺梦。载衣之裼。称柔饰于鞶丝。娈彼惠温。华然淑秀。如习公宫之范。靡烦傅姆之规。外馆重嘉。已兆结缡之始。午覊谨晬。先陈剪鬌之文。酌汉朝帝女之封。考周室王姬之号。车服异等。备参褕翟之华。汤沐多租。大启粉田之渥。以名为表。立爱惟亲。绥其福履之光。侈乃室家之庆。盖循彝宪。岂曰私恩。于戏。教婉娩以字笄。其寖承于令训。执肃雝而成德。尚终迪于芳猷。永对渥慈。益膺繁祉。可。 

　　昌福帝姬特进封成德帝姬制宣和五年六月四日 

　　门下。正男女以合二姓之逑。聿时循于嘉事。因父子以惇九族之爱。用畴协于彝章。朕仰承上帝之休。衍有公宫之懿。比拂龟而得吉。将执盥以教恭。孚告治朝。诞扬显册。昌福帝姬、柔明远识。温惠令资。储辉宝婺之躔。肖静坤舆之体。言容兼淑。秾如唐棣之华。法度有持。动成佩玉之儆。少而饬组紃之事。长则奉图史之规。靡由在姆之勤。盖禀自天之美。议年斯及。于礼有行。乃卜庆门。肇新外馆。诗陈下于正后。焕其车服之仪。史载主以上公。黜彼情文之陋。视真王、则亲之欲其贵。著成德、则名之必可言。商此徽称。蔚为异数。于戏。内和理而家可久。宜思戴氏之经。幼习贯而性自然。无替贾生之说。惟衿鞶是戒。惟苹藻是循。副予慈怀。绥尔寿履。可。 

　　杂诏 

　　公主行舅姑礼诏治平二年二月壬辰 

　　朕尝侍先帝左右。恭闻德音。以本朝旧制。士大夫之子。有尚帝女者。辄皆升行。以避舅姑之尊。习行既久。义甚无谓。朕常念此。寤寐不平。岂可以富贵之故。屈人伦长幼之序也。可诏有司革之。以厉风俗。朕开喻之始。钦仰称叹。至于再三。不幸先帝后婴疾疹。其议中寝。朕躬承遗旨。敢不遂行。中书门下议降诏有司。以发扬先帝盛德。诏曰。盖圣人制礼。造端乎夫妇。所以正人伦。先王立教。莫善于孝悌。所以厚风俗。王姬下降。旧典有仪。其于舅姑。当行盥馈。然历代相沿。习为矜汰。至于乱昭穆之序。废长幼之节。是为作法于凉。何以使民。先皇帝暇日。尝以为言。欲加申饬。俾成礼顺。旋属违豫。未遑著于令也。末予冲眇。肇服休命。德音在耳。曷敢昏逾。率循大卞。盍先遗志。岂曰善继。用彰我昭考垂宪。足以贻谋后世者。其体兹旨。令有司案典礼奉行。仍令陈国长公主行舅姑之礼。王师约更不升行。 

　　改公主名称御笔手诏 

　　比览神考实录。在熙宁初。有诏厘改公主郡县主名称。当时群臣不克奉承。以至于今。比诏有司。祇若先志。循沿既久。莫能董正。稽考前王。周称王姬。见于诗雅。姬虽同姓。法古立制。宜莫如周。今帝天下。而以王封臣。可改公主为帝姬。郡主为宗姬。县主为族姬。仍以美名二字。易其国号。内两国者以四字。 

　　降黜 

　　皇女兖国公主降封沂国公主制嘉祐七年二月壬子 

　　陈车服之等。所以见王姬之尊。启脂泽之封。所以昭帝女之宠。兹唯亲爱之攸属。时乃风化之所关。与不能安谐于厥家。则何以观示于流俗。兖国公主、生而甚惠。朕所钟爱。故于外家之亲。以求副车之配。而保傅无状。闺门失欢。历年于兹。生事弗顺。达于闻听。深所骇然。虽恩义之常。人所难断。至于赏罚之际。朕安敢私。宜告大廷。降徙下国。于戏。尔惟肃雍以成美德。惟柔顺以辑令名。及其恪思。庶承来福。可降封沂国公主。 

　　赠典 

　　皇妹故道士七公主仍赐号清虚灵昭大师赐紫法名志冲制 

　　门下。先亲立爱。有国之彝章。渗泽漏泉。饬终之厚礼。载优赠恤之典。用推惇叙之恩。皇妹、故道士七公主、宝婺分辉。天枝发秀。夙禀柔嘉之质。逈怀喆惠之心。爰自妙龄。即依道范。遽宾仙而长往。俄早世以缠悲。岁籥屡更。音容永谢。宜举追褒之命。庶申轸悼之怀。赋邑脂田。特开于大国。徽名懿号。并法于真都。尚冀营魂。歆兹异数。可特追封卫国长公主。仍赐号清虚灵昭大师。赐紫。法名志冲。仍令所司择日备礼册命。主者施行。 

　　故蜀国长公主追封越国长公主赐谥贤惠制 

　　敕。生有封爵之荣。殁有赠襚之宠。迺国常典。施诸贵近。况在先帝之中女。寔朕同气之至亲。奄忽沦亡。可无褒恤。某、少而蕴慧淑之资。弗勤于保傅。长而成肃雍之美。是宜于室家。车服亚王后而增辉。国邑视公侯而不侈。朕嘉乃淑德。茂乃懿范。将极宠数。以熙长乐之爱。不幸婴疹。夭于盛年。悲动慈闱。痛均手足。不有追贲。曷纾朕怀。兹用申敕有司。择壤地之大者、莫如越。以加汝封。稽参谥法。明德有诚之谓贤。柔质慈仁之谓惠。以易汝名。庶几休声。可□诏世。汝有知也。尚克歆承。可。 

　　故鲁国大长公主赐谥贤懿追封荆国大长公主制 

　　敕。先王制礼。文以称情。永惟贵主之尊。奄及追命之际。兴言痛悼。用贲诸幽。具位、生有令仪。席庆皇祖。肃雍之美。协于声诗。遭命不淑。以至大故。盖王姬之车服。下后一等。而不系其夫。其位高者其享厚。其情至者其文缛。贵贵亲亲之义也。改封大国。被以休名。殁而有知。尚克膺此。可。 

　　越国贤惠长公主追封大长公主制 

　　敕。王姬之贵。而能执妇道以成肃雍之美。朕尝闻召南唐棣之诗矣。永惟皇祖之庆。笃生淑女之贤。赋命不融。中道而没。哀荣之典。兹何敢忘。故越国贤惠长公主、袭宠宫庭。生知礼义。仪降王后、有车服之荣。德配君子。称室家之懿。逮兹享帝之泽。推余尊祖之诚。大长之称。宠荣斯极。追锡成命。以贲九泉。 

　　神宗第九女赠蔡国长公主追封兖国长公主制 

　　敕。王者惇同气之戚。厚追往之恩。岂独致亲亲之私。所以风示四方。助成世教也。神宗皇帝第九女、赠蔡国长公主、钟祖宗之庆。袭神明之胄。贵为帝子。蚤慧夙成。方奉宫闱之欢。未膺车服之宠。奄先物化。寖历岁时。朕纂服之初。茕茕在疚。手足之爱。尚慰予心。尔生不辰。墓木已拱。想念畴昔。音容邈然。申锡密章。进荒大国。庶几窀穸。识此哀荣。可。 

　　故燕国长公主追封唐国长公主赐谥贤穆制 

　　朕惇叙天伦。兴崇孝治。永念昭考。笃生淑女之贤。载惟眇躬。实深同气之爱。遽闵告终之讣。敢忘追恤之恩。故燕国长公主、禀资柔明。毓德专静。蚤合勋门之好。率循妇职之恭。虽脂泽之封。蚤视真王之秩。而车服之等。靡矜贵主之尊。言常协于箴规。事必稽于图史。谓膺上寿。永巩繁禧。何期盛年。奄至大故。宜极哀荣之典。用伸痛悼之怀。陟疏名邦。仍锡美谥。冥灵弗昧。宠渥是歆。可特追封唐国长公主。赐谥贤穆。 

　　故熙福公主追封华国公主制 

　　先王立爱以隆亲。莫先于天性。君子缘情而制礼。岂吝于恩章。眷予幼女之姿。并毓灵源之粹。宜膺寿祉。忽遘沦亡。爰加赠饰之章。庸示褒荣之典。故熙福公主、秾华日茂。慧淑性成。年未及笄。已久流于芳誉。命有所制。嗟奄夺于妙龄。肆追锡于愍书。用曲伸于慈念。胙之名国。启以新封。尔尚不忘。歆此徽数。可特追封华国公主。 

　　晋国长公主不起罢承天节上寿诏大中祥符二年十二月辛巳 

　　惟妹之亲。爱均于同气。终天之诀。哀切于深衷。属以诞节届辰。庶邦毕会。有司献议。愿罢乐悬。在于朕心。亦所未忍。俾停展礼。用表追怀。其日群臣上寿。宜令权罢。





宋大诏令集卷第四十一 

　　宗室一 

　　封拜一 

　　皇叔德文忠武军节度使加恩制 

　　门下。朕仰绍鸿烈。惟怀永图。每纠宗族之恩。畴先伯叔之懿。用推厥爱。以展予亲。具官德文。道与粹和。天畀宗谨。有言而践百行。含章而畅四肢。早建将牙。兼穆台铉。邦洽斯誉。神劳以祥。岁艾而精明不衰。爵隆而悔吝弥远。比询朝论。已启王封。尚图久劳。更膺异奖。改疏假璧之奥。进服温貂之华。仍广辕畴。以大租入。于戏。脩人道之睦。我惟惇叙。阅天下之理。尔实老成。益美翰垣。参重宗稷。秉德陪义。是惟显哉。可。 

　　皇兄允让宁江军节度使加恩制 

　　门下。礼重祭膰。宠伯仲之国。诗标常棣。广亲族之爱。稽古敦睦。朕能行之。具官某。器令而周。志和而立。懿作休德。奋为嘉猷。早秉中权之雄。复正大宗之领。协我公姓。光于前人。间侍郊宫。参献彝瓒。服攸箴而惟谨。摄尔仪而罔愆。向者已徇朝言。特疏王爵。载惟褒渥。尚慊成劳。俾眎秩于台阶。且仍华于将阃。优实多户。并示隆恩。于戏。武穆文昭。其流斯远。元戎茂宰。注意所兼。尔其浚明日孜。蹈道时敏。钦助予治。丕缵肤功。可。 

　　皇兄允弼武康军节度使加恩制 

　　门下。朕惟一二兄弟。屏捍吾家。每推骨肉之爱。以强本根之托。矧在尔属。早休厥声。适及刚辰。进膺异数。具官允弼。甚德而度。参仁以和。居贵而罔流心。训恭而远祇悔。间陪郊献。佐庀宗司。抑抑攸仪。举皆率履。绰绰斯裕。内无违言。成于叙亲。时乃修职。比者虽疏王爵。未厌宠名。宜停后务之烦。俾领元戎之制。增食爰赋。兼实干封。于戏。磐石而宗。寄莫重焉。捍城于国。义莫先焉。何壮非猷。何顺非迪。仍畅折冲之远。姑隆绥族之恩。往惟懋哉。显对嘉命。可。 

　　皇弟允良安德军节度使加恩制 

　　门下。尧惇茂族。于变时雍。周建懿亲。时庸展爱。朕参式先宪。褒序吾宗。佥同公言。诞举恩册。具官允良。气韶质美。冯信厚之余。体和履顺。远冲孺之习。早经留务。常止上都。以尔考有叔父之尊。帝室之屏。勋昭彝器。庆裕后昆。向嘉冢嫡之承。已畴王爵之显。断自予志。申付节旄。因见官仪。衍实封祉。于戏。古有谟训。汝其念闻。夫宠不期骄而骄从。谦不待益而益务。脩也可以思永。慎也可以寡尤。移孝图忠。钦服兹命。饬躬靖位。往即尔藩。可。 

　　皇弟允迪安静军节度使加恩制 

