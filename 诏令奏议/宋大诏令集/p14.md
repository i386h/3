<!-- { "loadSidebar": true } -->
　　维元丰八年岁次乙丑。九月壬辰朔。八日己亥。哀子嗣皇帝臣某。谨再拜稽首言曰。臣闻大象无形。孰窥于奥妙。至人无己。理绝于称谓。然而万物并作。道亦强为之名。兆姓乐推。号焉以表其德。自书契所载。帝皇相因。有见于今。率由斯义。呜呼。曾未若我圣考。道济天下、而未始有其善。功冠帝者、而不自有其成。归美祖宗。屏却徽称。虽欲颂次。无得而名。至于诔行饬终。勒崇垂后。以诏于万世者。义不敢已。恭惟大行皇帝挺生知之资。席勃兴之运。尊德性以服仁义。道问学以熙光明。爰自妙龄。克广德业。迨膺宝命。垂福黎元。言动以为法则。声身以为律度。文参乎彖象。音中乎＜殸召＞夏。于以考训诗书。更正礼乐。美教化。励风俗。修举废坠。刬除弊蠹。纲纪文章。粲然可述。品程条式。按之可行。至于务农训兵。理财均力。急于所先务。行之以不倦者。要以正心诚意为本。且承颜两宫。笃温凊之养。昭事十世。增凄怵之感。厚天伦之爱。礼同于家人。屈帝妹之贵。首执于妇道。阅新史则泪落简册。享原庙则哀动左右。罢郡国之献。节苑囿之幸。无歌钟燕游之娱。无田猎驰骋之好。宫室以弗广。池台以弗缮。府寺是严。沟郭是固。此自家以刑国也。爵诸王之后。续功臣之世。任宗子以职事。课郡吏以法令。蠲减赋租。宽省徭役。抑兼并。禁游末。修水土之政。增农田之官。联比闾以寓兵。按什伍以司盗。出使者以问疾苦。举逸民以振滞淹。延对草茅。褒表嵓穴。蕃夷之长。日齿内朝。遐徼穷陬。如附畿甸。此自近以及远也。籍天田、粢盛于是乎洁。弛禁籞、蒭荛于是乎往。哀矜庶狱。阔略小过。发常平以赈乏绝。储义仓以救饥踣。仁无施而不遍。物无微而不格。至于除戎器。班马政。亲程材官。指授将略。兵习其帅。士萃所屯。隐雷霆于军声。伏龙蛇于阵势。其静也渊默。其动也天行。左顾而楚越溃。右睨而河隍辟。殊绝之域。狚犷之渠。覆其巢穴。携厥种落。相与列毳裳。弁髽首。顿颡屈膝。四面而至。请事于鸿胪者。接属不绝。阴阳调和。符瑞沕潏。灵芝产于宫楹。庆云覆于洛水。麒麟至。龙凤扰。抑而弗奏者。讵可殚纪。若夫郊以一天。配以一帝。丘泽有辨。寝庙有制。旂常车服。以昭文采。钟钥度量。以正声律。审浑仪。定历象。立五学以造士。咸奉于经术。复三省以正官。率循于古训。盖十有九年。覃精于此。朴皇质。雕唐文。补帝典。张王纲。照临若日月。变化如神明。善政至于累百。大功逾于数千。辩者莫能悉谈。智者不可胜计。为之而不有。视之以余事。洋洋乎旋乾关而辟坤户。三代以来。未之有也。祖功宗德。自我光之。文昭武穆。自我长之。辟雍明堂。自我章之。朱崖幽垠。自我荒之。巍巍皇皇。何以尚之。当斯时也。天下安于泰山。神器重于九鼎。积勤宵旰。遽爽晦明。生民无禄。昊天不吊。弃我黄屋。欻乘白云。望车辙者、犹徯乎东巡。思轩台者、不敢以西向。末予小子。茕茕在疚。获嗣丕训。罔知攸济。王公卿士。稽合典礼。以谓移御上宫。升祔清庙。于兹有日矣。宜刺六经之文。以联八室之号。夫圣而不可知者、道之妙。物无以称者、名之尊。尧勋舜华。禹文汤武。并包众美。庶几万一。是用涤蠲牲币。有请于郊。人谋天同。锡兹定命。镂以玉册。藏之金匮。荐于几筵。告于宗社。于以示至公而彰大信。施罔极而垂无穷。谨遣通议大夫、守尚书左仆射、兼门下侍郎、上柱国、清源郡开国公、食邑五千二百户、食实封二千二百户蔡确。奉玉宝玉册。上尊谥曰英文烈武圣孝皇帝。庙曰神宗。伏惟威灵在天。对越于下。于皇受之。式时昭鉴。维万斯年。永裕于后。呜呼哀哉。 

　　哲宗谥册 

　　维元符三年岁次庚辰。七月丙寅朔。三日戊辰。哀弟嗣皇帝臣某谨再拜稽首曰。臣闻神妙万物。故民莫得名。尊无二上。故下不得诔。然有其迹者。因名之所归。命于天者。固诔之所从出。是以诗书以来。曰帝与王。生有丕称。没存显号。拟议形容。盖有不可废者已。恭惟大行皇帝聪明刚健。出于天纵。深智远识。洞照几微。神考早弃万邦。属以宗社。践阼之日。寔在幼冲。委政帘帏。恭默渊静。年甫及冠。而犹沉潜用晦。十年不言。庙堂宗工。左右携仆。朝夕陪侍。莫能窥其仿佛。一旦亲政。独运神断。指顾号令。耸动中外。延登勋旧。屏斥奸回。威声所加。雷迅电击。于是祖述先业。询图治道。熙宁元丰之际。美政良法。切于世务。便于人情。可施于今。可传于后者。莫不斟酌增损。举而行之。申严制度。□□典刑。振肃媮惰。扶倾起废。填苴补阙。品式防范。粲然一新。西戎乱常。侵侮边吏。狃于姑息。日益骄炽。赫然一怒。收擥群策。听任裁决。终始不疑。选将练兵。指授方略。宽其衔勒。责以成效。故王师所向。囊括席卷。执俘斩馘。动以千计。横山天都。耕牧要地。建麾列戈。十据八九。遗丑穷蹙。寖以孤弱。情见力屈。扣关请吏。而俯徇其志。亟下诏书。与之休息。陇右酋帅。接踵款塞。殊邻远俗。莫不震慑。若夫祀一天于圜丘。以克享上帝之心。作新宫于方泽。以终成昭考之志。三讲严配希阔之典。以亲飨明堂。载收馆御图像之容。以秘藏内阁。孟祀于原庙。则致恭进退。不惮陟降之勤。祼将于太室。则辉泪歔欷。有动人之色。内则躬率子职。尊事两宫。容典仪物。多所崇益。至于仁心所加。恻隐善类。尝谓一言之失。不可以废人。群小伺隙。巧诋忠良。而委曲保全。卒不使陷于横议。迩英讲读。至乐贤之诗。则咨嗟称颂。擢讲官于不次。而寘之侍从之列。彗星见象。则侧躬寅畏。深饬辅弼。以进贤退不肖。答天之戒。迩臣进对。间有异论。则缔听熟察。灼见是非。可否之间。必处其当。详延多士。燕见绎。寸长片善。靡不褒旌。从官暬御。作为奸欺。虽素所优假。行法不贷。访问疾苦。勤恤民隐。释逋□以惠疲瘵。损帑藏。发仓廪。以振贫穷。凶年荒岁。经营拯救。惟恐不及。凡所以事神治人。曲尽诚敬。孝爱之风。昭格幽显。嘉言德意。闻于在位。文明武烈。见于有为。天受神宝。不求自至。珍符瑞牒。洋溢外府。谓宜翕受纯嘏。永锡难老。而视朝听政。不避凝冽。积勤遘厉。奄至弥留。率土崩心。如失怙恃。顾惟眇质。嗣服大统。无穷追慕。哀莫能胜。因山告成。先远卜吉。清庙九室。升祔有期。节惠易名。实惟旧典。率吁众志。稽谋于天。阐扬休声。昭示来世。以章可大之业。以永无穷之传。谨遣摄太尉、特进尚书左仆射、兼门下侍郎、上柱国、申国公、食邑八千一百户、食实封二千六百户臣章惇。奉玉册玉宝。上尊谥曰钦文睿武昭孝皇帝。庙曰哲宗。伏惟灵德在天。昭鉴不远。诞膺典册。比隆唐虞。锡羡邦家。万世无斁。呜呼哀哉。 



●宋大诏令集卷第十 

　　帝统十 

　　哀册 

　　太祖哀册 

　　维开宝九年岁次丙子。十月甲午朔。二十日癸丑。太祖英武圣文神德皇帝崩于万岁殿。旋殡于殿之西阶。粤以太平兴国二年。夏四月辛卯朔。二十五日乙卯迁座于永昌陵。礼也。仙驭将升。哀歌暂阕。晨霞欲曙于东方。宿仗初辞于北阙。揭丹旐以徐进。辟素帷而待彻。龙輴虽命乎□留。象物于焉而虚设。皇帝增孺慕以何极。痛天伦之永诀。感在后之恩重。怆陟岗之望绝。瞻凤翼兮徘徊。想龙髯兮呜噎。爰诏辅臣。式扬徽烈。其词曰。惟天有命。惟宋膺期。始炳灵于五纬。亦开祥于二仪。诞生仁圣。俾毓黔黎。作中原之真主。启万代之丕基。昔在潜跃。屡属阽危。萧鈇既授。寅车载驰。并汾荡寇。淮泗行师。威陵虎兕。气慑熊罴。功既成兮不伐。讼攸归兮岂知。天既咎周。人皆戴舜。乃御乎乾。乃出乎震。杲日上兮六合明。庆云升而万物润。伐必有罪。战皆不阵。潞寇既夷。江都俄尽。帝业于是初融。皇猷以之克振。乃发号令。乃奠寰区。雷动天际。风行海隅。物无不譓。人亦来苏。康哉宝运。赫矣瑶图。乃新宫阙。法乎大壮。乃肃郊祀。受兹来贶。乃立刑书。百工观象。乃正乐章。八音交畅。诸侯繇是以骏奔。四海因兹而内向。大风于是泱泱。大化以之荡荡。若乃五材并用。谁能去兵。七德既懋。王于有征。爰命将帅。载辟寰瀛。湖湘既殄。巴蜀寻平。百越受焚巢之祸。三吴有归命之行。四隩既宅。万物由庚。功侔立极。道济遗氓。逖矣娲燧。无得齐名。眇哉汉魏。孰敢争衡。方篆玉以纪绩。伫泥金而告成。俄铸鼎于荆岫。忽乘云于玉京。盖万机兮久倦。匪百疾兮能婴。思轩台兮如在。遏舞乐兮无声。呜呼哀哉。有唐之末。寓县分裂。运既有开。天惟生哲。驱万旅之雄师。制八方之余孽。俾系颈以献琛。或束身而就绁。四海以之会同。三辰为之昭晰。何万世之功兮如此。何九龄之梦兮杳绝。未访道于峒山。已游神于禹穴。呜呼哀哉。鹭翿难驱。鸾车已乘。想鸟耕于舜葬。稽鹤语于尧崩。山献寿兮安可信。畤祈年兮何足徵。终顾命于玉几。虚纳册于金縢。呜呼哀哉。同轨斯来。因山是卜。陪鹤驭于缑岭。閟倾曦于昧谷。悲风空扬兮箫笳。宿雾已凝于林麓。虽脱屣于人寰。永垂芳于帝箓。呜呼哀哉。汉茔渭北。周葬岐阳。或四百余祀。或三十六王。矧惟洪烈。谅集休祥。寿原极谨。景祚无疆。期卜年兮卜世。与地久兮天长。呜呼哀哉。 

　　太宗哀册 

