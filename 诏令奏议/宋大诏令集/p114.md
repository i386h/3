<!-- { "loadSidebar": true } -->
　　门下。朕缵承基绪。统御幅员。总揽万机。周旋三纪。思守文之尤重。念居上之至难。或未明而衣。或既旰乃食。惟正人是用。惟公论是稽。恬然过勤。举不知困。比春云始。平履忽亏。荷高明之博临。膺厚顺之丕拥。宗社降福。士民输忠。眇眇之躬。遄臻于绥乂。便便之政。率遂于讲修。虽属水潦构灾。河流移道。眷言万国。咸克妥安。邦经所繄。朕力何有。亶兹循省。弥用战兢。秋凛戒期。农收毕务。诞询故事。参绎前猷。约郊壝之仪。严路廷之制。工师虔巩。物品晏清。祗罄诚忱。洁伸款见。上以答本元之开佑。下以蕲生聚之乐康。寖通明灵。交示肸蚃。宜与兆庶。共均休嘉。式覃涣汗之恩。仍易纪年之号。以孚神贶。以顺物宜。可大赦天下。宜改至和三年为嘉祐元年。于戏。崇配侑之经。所以迪宣纯孝。布宽仁之法。所以昭格大和。先朝茂规。有国常典。更赖明廷百辟。皆谨乃官。率土群黎。各安其业。康助盈成之化。永跻仁寿之风。 



  


宋大诏令集卷第一百二十四 

　　典礼九 

　　明堂一 

　　杂诏 

　　明堂合祭天地太祖太宗真宗配日月河海诸神悉如圜丘从祀诏皇祐二年三月乙丑 

　　明堂之礼。前代并用郑康成王肃两家义说。兼祭昊天上帝。已为变礼。国朝自祖宗已来。三岁一亲郊。即遍祭天地。而百神靡不从。故太祖皇帝雩祀、太宗真宗皇帝祈谷二礼。本无地示位。当时皆合祭天地。以祖宗并配。而百神从祀。今祀明堂。正当三岁亲郊之期。而礼官所定。止祭昊天五帝。不及地祇。又配坐不及祖宗。未合三朝之制。况比年以来。水旱地震。稼穑不登。今移郊为大享。盖亦为民祈福。若祭天而不祭地。又祖宗不得遍配。于礼未安。其将来亲祀明堂。宜合祭皇地祇。奉太祖太宗真宗并配。而五帝神州地祇。亦亲献之。日月河海诸神。悉如圜丘从祀之数。以称朕恭事天地祖宗神灵之意。 

　　明堂罢从祀群神诏元丰三年七月丁亥 

　　朕惟先王制行以起礼。孝莫大于严父。严父莫大于配天。一也。而属有尊亲之殊。礼有隆杀之别。故远而尊者祖。则祀于郊之圜丘而配天。迩而亲者祢。则祀于国之明堂而配上帝。天足以及上帝。而上帝未足以尽天。故圜丘祀天。则对越诸神。明堂则上帝而已。故其所配如此。然后足以适尊亲远近之义。昔者周公之所亲行。而孔子以为盛者也。事载典册。其理甚明。而历代以来。合宫所配。既紊于经。乃至杂以先儒六天之说。此皆因陋昧古。以失情文之宜。朕甚不取。其将来祀英宗皇帝于明堂。惟以配上帝。余从祀群神悉罢。故兹诏示。想宜知悉。 

　　太皇太后明堂礼成罢贺赐中书门下诏元祐四年 

　　敕。门下。皇帝临御。海内晏安。五经季秋。再讲宗祀。克有君德。以享天心。顾吾何功。获被斯福。今有司因天圣之故事。修会庆之盛礼。将俾文武。称庆于庭。吾自临决万机。日怀秪畏。岂以菲薄之德。自比章献之明。矧复皇帝致贺于禁中。群臣奉表于闱左。礼文既具。夫又何求。前朝旧仪。吾不敢受。将来明堂礼毕。不受贺。百官并内东门拜表。故兹诏示。想宜知悉。 

　　明堂图御笔手诏崇宁四年八月二十四日 

　　朕若先王飨帝之义。严父之礼。布政之居。夏有世室。商有重屋。周有明堂。对越在天。以孝以享。朕承祖宗积累之绪。永惟先帝盛德休烈。惧无以称。而宗祀之报。尚或阙焉。中夜以兴。怵惕靡安。比诏有司。审加论定。具图来上。于礼有稽。追三代之坠典。黜诸儒之异说。作而成之。庶几乎古。朕将秩礼祗载。昭事上帝。右我烈考。敛其五福。用敷锡于庶民。其姚受仁等所奏明堂图议。可依所定营建。唯不得科率劳民。仰并从官给。仍令学士院降诏施行。 

　　建明堂一物以上并从官给御笔手诏政和五年五月十一日 

　　严父配天。国之大典。百世之下。久失其传。考古验今。得其时制。比诏建立。以笃孝思。鸠匠聚材。经始不亟。州郡应办。深恐从期赴功。辄行科扰。人用告劳。可令一物以上。并从官给。勿取于民。般挈运载。优给其直。以称尊事上帝。率见昭考之意。 

　　修建明堂御笔手诏政和五年七月十日 

　　孝莫大于严父。严父莫大于配天。远而尊故配祖以郊。近而亲故配父于明堂。今三岁一郊。右我烈祖。而宗祀明堂。以配上帝。寓于殿寝。礼盖云缺。朕嗣承先烈。君临万邦。罔极之怀。欲报无所。夙兴夜寐。靡遑宁处。崇祀之初。尝诏建立。去古既远。历代之模。无足循袭。朕万机余闲。黜诸儒臆说。刺经稽古。度以九筵。分其五室。通以八方。上圆下方。参合先王之志。心庶几焉。相方视址。于寝之南。僝工鸠材。自我作古。以称昭事上帝。率见昭考之心。咨尔中外。其体至怀。 

　　明堂制度御笔手诏政和五年八月十五日 

　　明堂之制。自三代以还。有为之君。虽欲稽法先王。终不能如古。盖违经徇俗。惑于众说。失其旨意。朕永惟严父飨帝之礼。尚阙未备。取考工记所载。考其互见之文。得其制作之本。命工伻图。莫不备具。无一不合。夏后氏曰世室。堂修二七。广四修一。五室。三四步。四三尺。九阶。四旁两夹窗。考夏后氏之制。名曰世室。又曰堂者。则世室非庙。堂修(二七。广四修)一。则度以六尺之步。其堂修十四步。广十七步之半。又曰五室三四步四三尺者。四步益四尺。中央土室也。三步益三尺。木火金水四室也。每室四户。户两夹窗。此夏后氏之制也。商人重屋。堂修七寻。崇三尺。四阿重屋。商人名曰重屋。而又曰堂者。非寝也。即堂也。度以八尺之寻。其堂修七寻。又曰四阿重屋。阿者。屋之曲也。重者。屋之复也。则商人明堂。有四隅之阿。四柱复屋。则知下方也。周人明堂。度以九尺之筵。三代之制不相袭。夏曰世室。商曰重屋。周曰明堂。则知皆堂也。东西九筵。南北七筵。堂崇一筵。五室。凡室二筵者。九筵则东西长。七筵则南北狭。所以象天形。则知上圆也。夏商周之名虽不相袭。其制则一。唯步、寻、筵、广狭不同尔。考工记所言。三代之制。亦各互见。朕万机之暇。取夏后氏益五室之度。兼商人四阿重屋之制。从周人度以九尺之筵。上圆象天。下方法地。四户以合四序。八窗以应八节。五室以象五行。十二堂以应十二朔。九阶四阿。每室四户。夹以八窗。兼三代之制。黜诸儒之臆说。飨帝、严父、听朔、布政、于一堂之上。于古皆合。其制大备。宜令明堂使司遵图建立。以称朕意。布告中外。咸使闻知。 

　　明堂专以配帝严父御笔手诏政和七年四月二十三日 

　　若稽古明王。称情制礼。远而尊、故配祖于郊。近而亲、故配帝以称明。报天事帝、尊祖严父之义至矣。朕嗣承先志。考协礼经。肇建明堂。得其时制。上圆法天。下方象地。阴阳五行、四时八方之义。裒对于一堂之上。逮兹有成。庶几三代。有司奏言。将颁常见视朔。以朝诸侯。虽于古有合。顾何德以堪之。夫辨方正位。僝工鸠材。有严宗祀。盖以钦若昊天。率见昭考。兢兢业业。惧不克歆。而末予冲人。负扆南面。以听天下。其敢遑处。将来明堂专以配帝严父。余悉移于大庆文德殿。以伸昭事孝思之心。布告中外。咸使闻知。 

　　建明堂推恩毋得为例御笔手诏政和七年六月 

　　明堂钜典。旷古纷纭。粤政和五年。建官设属。亲授规矩。荷天之休。工用有成。上追三代。下陋汉唐。于是昭是孝思之志。夙夕以宁。不其韪欤。应修建一行所推恩数。悉出亲笔。度越常格。深虑官司日后应缘功效。辄有攀援。妄乱陈请。具拟体例。侥冒赏典。三省枢密院常切检察。自今毋得为例。有妄陈请。官司以违御笔论。吏杖脊、黥配海岛。诸房人吏不检举。中书后省不缴词头。门下后省不封驳。御史台不弹劾。并与陈请官司同罪。仍许互纠以闻。不分首从。不以赦降去官原减。 

　　明堂五室御笔手诏政和七年八月十八日 

　　宗祀明堂。以配上帝。后世循沿末习。配于六天。而又遍以群神从祀。违经失礼。渎神为甚。昔我烈考。下诏改革。是正礼经。今肇禋明堂。并依先帝诏旨。从祀悉罢。明堂五室。不可虚设。考之周书。有大裘而冕。与设大次小次之文。则义当亲祠而不废。有司以议来上。嘉从其说。已降指挥。亲祀五帝于五室。革末世渎神之陋。上承先帝已行之旨。而协周人飨帝之恭。故兹诏示。俾喻至怀。 

　　秋飨明堂如孟月朝享礼诏书政和八年四月二十七日 

　　朕肇建合宫。称秩元祀。既右烈考。以配上帝。载稽国典。参质时令。季秋大飨。岁所常行。朕将躬执豆笾。承神致孝。自今以始。著为定制。惟先王之世。大礼必简。观天下之物。无以称其德。则以内心为贵。帝亲之奉。其敢弗钦。而明堂近在宫城。秋飨实荐时事。行之久远。宜极简严。其每岁季秋亲祠。如孟月朝献礼。更不差五使仪使等。其合行事件。令所属条具申请。故兹诏示。想宜知悉。 

　　御札 

　　皇祐二年有事明堂御札三月戊子 

　　事天事地。治国之善经。飨帝飨亲。圣王之盛节。所以懋昭孝本。惇训民先。致理之原。率繇兹举。朕钦膺瑞命。抚有中区。赖高厚之顾临。加人祗之协赞。方隅底属。岁物顺蕃。济此丕平。莫匪灵贶。缅稽先宪。祗见昊穹。而祈谷于春。祭雩以夏。迨升禋于景至。皆亲展于国容。惟明堂布政之宫。尊严父配天之礼。虽崇精享。未即躬行。言念及兹。心焉载惕。今将涓季秋之令旦。举宗祀之上仪。恭接神明。奉将牲币。庶成继孝。岂敢惮勤。朕以今年九月内择日有事于明堂。罢今年冬至亲祠南郊之礼。诸道州府。不得以进奉为名。辄行科率。 

　　嘉祐七年有事明堂御札七月戊午 

　　朕蒙上神之休。膺列圣之绪。兢兢业业。罔敢怠荒。惟皇祐之再秋。荐五精于重宇。明以教万民之孝。幽以通群灵之欢。历年于兹。天旷弗举。今四时和裕。群物茂丰。奉牲告成。曷勤之惮。况夫容台献议。去并侑之烦。乐府考音。推至和之本。宜恢盛制。用戒先期。朕以今年季秋择日有事于明堂。其合行恩赏。并如南郊故事。诸道州府。不得以进贡为名。辄行科率。致有烦劳。 

　　熙宁四年有事明堂御札五月辛亥 

