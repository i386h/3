<!-- { "loadSidebar": true } -->
　　门下。钦柴报本。宗礼经之亲郊。涣号宣恩。广阳春之大眚。朕肃膺统业。寅奉政机。未昭厥涂。犹涉渊水。荷乾祇之敷佑。赖宗祏之拥全。治克用平。无思不服。茂锡生齿。屡登康年。盖先烈之累仁。省眇躬之何德。比举秩于元祀。用答扬于灵休。仍纪于兹。涓衷敢怠。自合宫之讫飨。即阳邱以系诚。申命攸司。详稽旧典。卜日南之长晷。祀地上之圜丘。前诏诸儒。考正雅乐。盖以遵达孝之述事。昭盛德之流光。遹观厥成。升于泰祀。庶德音之政。相接于天人。沿豫象之辞。登配于祖考。率前期而戒誓。复先甲而絜斋。钦翼秘宫。款见于道祖。肃虔在庙。永怀于前人。惧飨弗能。临祼惟惕。紫营未除。赤霄在望。执事有恪。备物无违。蒙上帝以居歆。奉列圣以参侑。苍璧既奠。朱燎以升。惠我无疆。肃然有感。钦惟天表之应。诞扬寿康。嘉与宇内之人。均承贶施。可大赦天下。云云象日之畿。惟民所息。如砥之道。其赋当平。颇闻征缮之科。有违中正之法。宜从薄敛。以示宽恩。云云于戏。合法大祀。固靡神之不宗。在宥群方。思与物而更始。尚赖左右承弼。中外臣工。秉德辅予。竭忠图治。惟休惟恤。永底康哉。 

　　治平二年南郊赦天下制十一月壬申 

　　门下。朕承祖宗之休。托王公之上。缵嗣丕构。诞隆庆基。夫王者体道诚明。率仁高厚。躬履纯俭。天俾寿臧。熙然亿兆之怀。隆于父母之爱。礼乐明备。制作成于百年。书轨大同。欢心逮于四表。宪度著明而可则。轨迹夷易而可遵。肆朕冲人。遹承大宝。祗荷先训。抑繄母慈。永念继体之难。居有涉冰之惧。日慎一日。三岁于兹。曷尝不究皇极之建中。赜乾刚之正命。登吁贤俊。鉴循典刑。未明以求衣。中昃而暇食。宫室池囿之好。咸弛以便民。钟鼓管磬之音。固不以从欲。前日文武多士。中外臣工。连上封章。求荐称号。朕以继志述事。未有以扬缉熙。持盈守成。未有以章休烈。下之方以底百室之福。上之方以接三神之欢。义所未安。抑而不受。岂自以得勤民之意。盖将以洪修己之诚。深惟就阳国郊。肇禋吉土。振古盛节。本朝上仪。储精逆厘。欲止不敢。维孝能享。庶几与焉。是以因黄宫之气萌。迨南极之景至。躬执圭币。洁修粢盛。祼荐清庙之庭。燔燎泰坛之地。侑以烈祖。对越上穹。于时祥景晏温。大圆精粹。和气充塞。积曀肃清。兹皆诸神受祀于怀柔。有昊眷顾而飨答。发祥隤祉。岂独朕躬之敢专。洗心自新。嘉与海内之均庆。可大赦天下。云云于戏。崇大报之礼。有以达于诚心。覃涣汗之恩。是用孚于至信。期尔阜安之俗。既臻耻格之风。尚赖忠荩扬廷。谟明在服。共励敕天之志。永底无疆之休。 

　　熙宁元年南郊赦天下制十一月十八日丁亥 

　　门下。王者祗遹圣绪。所以永无疆之休。对越颢穹。所以凝溥将之命。朕惟列圣垂统。盛德在天。积累熙洽。付畀冲眇。夫以制作大定之丕矩。在宥耻格之休风。夷易所存。燕翼维允。肆朕述遵而无改。恭默以仰成。再期于兹。百度咸若。是以群生蒙福。方内大宁。穑人有秋而屡丰。远裔稽服而慕义。兵革靡试。疵疠莫兴。盖昭天之功。自上仁而已厚。故佑民之泽。迨下武而益深。乃眷太和。寔荷隆庆。内惟寡德。惧不克任。粤稽拜贶之文。兹有就阳之祀。报本反始。事孰重焉。夫恭之所隆。不可以恩揜。礼之所阙。尚贵乎义起。矧乃真圣旧章。著为成训。搢绅赜论。折衷前经。断自朕心。博观舆议。是用因一阳长极之序。举三岁亲见之仪。朝荐殊庭。宾祼清庙。而后升烟燎于泰畤。合祛祀于柔祇。昭假上灵。配侑烈祖。六乐备儛。万玉旅廷。侯卫骏奔。蛮貊纵观。至诚胥感。方交神而塞明。祥祉来臻。且日升而川至。顾予菲质。敢以专飨。思与黎庶。同底自新。可大赦天下。云云于戏。接三神之欢。惟礼可以致孝飨。均兆民之庆。惟刑可以示哀矜。兹朕一心。期底于道。尚赖股肱硕辅。陪侧荩臣。共励协恭之诚。以格可封之俗。 

　　熙宁七年南郊赦天下制十一月 

　　门下。王者钦崇神天。严奉宗祏。就郊以飨。所以诏天下之恭。假庙而烝。所以教天下之孝。洪维五圣之烈。诞集百王之文。肆予冲人。昭事上帝。载念物无以称。维一诚可以展大报之仪。祭不欲烦。维三岁可以述躬行之典。会协康年之顺。道迎至日之长。是用朝荐殊庭。祼将太室。乃进登于阳畤。以裒对于皇穹。合祛柔祇。陟配文祖。祝燧告洁。赞牺尚纯。六乐变音。舞奏而诸物至。二精扬燎。烟升而万灵交。方丕事之获成。敢蕃禧之专飨。宜敷大号。以赉多邦。可大赦天下。云云于戏。意尽精禋。既秩宗祈之举。政施惠术。亶昭庆宥之行。维时黎元。绥我德泽。尚赖谟明四近。忠荩群材。仪图新美之功。励相隆平之运。同底于治。永孚厥休。 

　　熙宁十年南郊赦天下制十一月甲辰 

　　门下。国莫重于祭。所以作民恭之先。礼无大于郊。所以报物生之始。朕懋建丕命。宠绥四方。夙寤晨兴。任大守重。惟文武之谟烈。心罔敢弗丞。惟上下之神祇。志罔敢弗肃。聿终三岁之祀。稽用一阳之正。严大路以备仪。款殊庭而先享。于穆清庙。怵惕以见祖宗。爰熙紫坛。明察而事天地。推本陟配。升燎合烟。裒万灵而诚交。变六乐而物致。顾迄成于钜典。敢专向于蕃厘。涣扬予恩。敷锡尔众。可大赦天下。云云于戏。答三才之奥。无以称德产之微。均万国之欢。有以知惠泽之至。尚赖左右励翼。内外交修。永孚厥休。同底于道。 

　　元丰六年南郊赦天下制十一月丙午 

　　门下。天者、物生之始。非肇禋无以极其诚。亲者、民恭之先。非假庙无以致其孝。永惟五圣之烈。必躬三岁之祠。顾惟冲人。嗣膺历服。敢不祗率。以时钦修。然而礼意寝而不明。乐文杂而未正。故剌六经之说。考诸儒之言。缉熙旷仪。是正钜典。奉罍以款真宇。祼鬯以享宗祊。斋戒乎端诚之宫。清肃乎礼神之囿。陟配烈祖。对侑昊穹。于时维太常之旒。备金玉之驾。迺搢大圭。以为国之缀。迺服大裘。以放古之文。钦柴之燎四施。爥炀泰一。圜钟之乐六变。缴绎崇邱。孝奏而日月光。灵游而风马下。顾获成于熙事。敢专向于繁禧。宜大泽之肆均。与群生而共庆。可大赦天下。云云于戏。答三灵之介祉。既秩于宗祈。格四海之欢心。在敷于惠术。尚赖秉文之辅。经武之臣。相协厥恭。同底于治。布告遐迩。咸使闻知。 

　　元祐七年南郊赦天下制十一月癸巳 

　　门下。朕承六圣鸿烈之休。御千载丕平之运。逖观历代之治。无若本朝之隆。充塞乎协气之流。洋溢乎颂声之作。然而重熙累洽。所以应之者惟艰。持盈守成。所以保之者靡易。顾兹冲眇。绍乃基图。永惟几深。罔敢逸豫。仰赖文母。维持我家。保佑八年之间。申锡九畴之叙。宾礼故老。子惠困穷。上顺帝心。下从人欲。广祖宗之遗泽。蒙天地之降康。钦言肇郊。躬行大礼。念尝再飨乎穹昊。未始祗事乎皇祇。是用推本建隆之旧章。复举熙宁之故实。执鬯以祼八室。奠玉以合两仪。严烈祖以配天。洽百神而承宇。于时礼行而诚意格。乐变而祥光浮。诞受三神之厘。敢专四海之福。宜思均施。溥宥群伦。可大赦天下。云云于戏。乾坤之元始生。俯仰之观象法。以为君臣之道。以成覆载之功。咨尔内外之庶工。咸罄文武之致用。惟新厥德。永孚于休。 

　　元符元年南郊赦天下制十一月二十日甲子 

　　门下。朕保极以宅尊。奉元而继统。骏惠先烈。慎怀永图。躬揽万几。于兹五载。顾德不敏。赖天博临。四夷咸宾。万邦作乂。师干献捷。农扈告丰。锡之珍符。授以神策。嘉瑞绍至。祲气亟消。岂眇末之克堪。实穹昊之眷佑。兴言大报。莫重禋郊。是用遵昭考之诒谋。举隆周之坠典。稽协彝制。发挥礼容。未奉皇祇之祠。先严苍昊之飨。乘一阳之复。习三岁之常。即路寝以斋居。至殊庭而朝献。广于肆祀。初假庙以诏虔。钦柴宗祈。遂升坛而谒款。配侑烈祖。对越明神。乐成绎纯。礼敬敕备。于时乾端澄霁。冬序晏温。灵心嘉虞。精意昭格。师象山则。孝奏天仪。申命之休。既昭受于上帝。敛时之福。其敷锡于庶民。扬于端闱。孚我大号。可大赦天下。云云于戏。告事大成。敢专飨于繁厘。申宥眚灾。宜溥覃于旷泽。尚赖辅弼寅亮。官师协恭。共维太平之基。永底无疆之祚。 



●宋大诏令集卷第一百二十二 

　　典礼七 

　　南郊五 

　　建中靖国元年南郊改来年崇宁元年赦天下制十一月丁丑 

　　门下。朕绍膺宝命。祗遹鸿图。躬节俭以御邦。本宽仁而敷政。维先训是式。惟师虞是从。永言继序之囏。克谨持盈之戒。荷皇天之降祐。蒙列圣之贻谋。方夏人宁。蛮夷宾服。三时不害。六府孔修。建皇极而王道明。即康功而民志惬。以迪纯熙之运。以刑平富之风。岂朕德之能胜。繄帝临之下属。肇称禋祀。祗答闳休。是用参酌上仪。铺昭广典。奉神考初行之志。绎绍圣申讲之文。符蒇事于皇祇。先致飨乎穹昊。迺候景涓日。饬躬致虔。祼清庙以肃将。款圆坛而拜享。侑我烈祖。秩于百神。礼严钦翼之容。乐被雍和之奏。苍璧既奠。紫烟其升。乾象粹清。灵心嘉向。和气洋溢。景光陆离。瑞庆大来。俾缉熙于纯嘏。膏泽并下。用敷锡厥庶民。豫建新元。诞扬涣号。可大赦天下。云云仍自来年正月一日改元为崇宁元年。于戏。洁诚拜贶。永祈申命之休。肆宥均厘。时乃配天其泽。尚赖成德之彦。正事之臣。率黎献以协衷。敛庶明而懋绩。赞我溥将之绪。迄兹涣泮之猷。 

　　崇宁三年南郊赦天下制十一月二十六日 

　　门下。祼献清庙。所以承祖宗之灵。禋祀紫坛。所以答乾坤之贶。朕骏膺宝命。重受厖禧。丕宣文武之光。尽缉熙丰之典。取士于学。稽古建官。亮采百工。庶几三代。凡厥盛王之式。率由昭考之行。而九庙垂休。两仪协佑。生民底乂。年谷屡丰。修德锡符。上粲玑衡之政。铸金象物。下隆鼎鼐之基。疵疠聿消。雨旸咸若。兹岂眇躬之能假。时惟上帝之弗违。是用奠玉阳邱。莅牲泰畤。严配烈祖。对越皇天。于时圭景晏温。璇穹登监。二端立而礼无不洽。六乐变而物罔不兴。灵心载嘉。精意咸享。受兹殊福。岂予一人之敢私。锡厥庶民。思与万邦而共庆。我有涣号。扬于端闱。可大赦天下。云云于戏。作善降之百祥。既茂膺于纯嘏。惟天佑于一德。可共翼于丕平。尚赖三事股肱。百辟文武。咸励同寅之业。永底无疆之休。 

