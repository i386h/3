<!-- { "loadSidebar": true } -->
　　门下。治人莫急于重祭。严父莫大于配天。昔者周公。祀明堂而致孝。鸿惟仁祖。抚路寝以尊亲。参合古今之宜。兹谓情文之尽。肆我昭考。称秩彝祠。周爰群策之长。专崇一帝之配。圣作明述。事并功偕。稽吕令之文。则飨以秋季。案鲁经之载。则日用吉辛。允协灵心。奉为常宪。朕纂图宸极。承训慈闱。事举于中。礼循其旧。向讲亲祠之制。一遵先圣之谟。对越上神。翕受纯嘏。五韪来备。三稔于兹。属方隅之底宁。嘉河流之顺复。物无疵疠。民用平康。荷穹昊之降休。致函生之蒙祉。复会一郊之岁。前询七数之谋。而乾象垂文。辰集房心之次。朝仪取法。是为政教之宫。适及其时。兹用展采。陈千乘万骑之仪卫。极四海九州之贡羞。盖欲有以致其严。犹惧无以称其德。前期戒众。各扬职以尽恭。先甲端诚。集中虚而思道。始钦柴于真馆。旋备物于大庭。作主有神。席与亲而并飨。奠匏及瓒。荐暨祼以交行。一纯罄而高明歆。四气和而诸福应。有司已事。祝嘏既告以孝慈。与物惟新。风霆爰布于号令。式均惠泽。溥被敷天。可大赦天下。云云延州要藩。上郡旧境。皇朝建彰武之节。以开帅庭。先帝宠三爵之封。以赐朕履。惟山川之严峻。本土俗之敦厖。宜加府号之称。用旌受命之地。延州升为延安府。云云于戏。合内朝之祀事。既因锡羡以推仁。得万国之欢心。又将使民而致孝。盖布德行惠者。非贤罔乂。任大守重者。惟后克艰。尚赖文武荩臣。股肱硕辅。共底缉熙之治。庶几忠厚之风。咨尔群伦。其体朕意。 

　　绍圣二年明堂赦天下制九月辛亥 

　　门下。顺考礼经。莫先于祭典。遹遵成业。盖重于孝思。朕以眇躬。获承休德。访予落止。奉长信于帘帏。始初清明。绍先朝之矩矱。不懈于事。惟既乃心。延登隽良。修饬治具。每怀兢慎。惧忲盈成。方海＜宀禹＞之晏宁。亦雨旸之顺序。心存偃伯。诚在劭农。十有一年。允厘庶务。岂朕寡德。致此休嘉。洪惟祢宫。垂兹佑助。益励从先之志。适丁亲祀之期。配帝飨亲。用周公之故事。明堂路寝。协仁祖之宏规。月用季秋。日维辛吉。备千乘万骑之仪卫。先有事于琳宫。极四海九州之贡羞。用亲祼于太室。骏奔扬职。肸蚃荐诚。一纯罄而高明歆。四时和而福禧应。有司已事。庆熙洽之告成。与物惟新。布惠和而肆眚。式扬大号。爰及敷天。可大赦天下。云云于戏。毖祠总章。所以告诸侯之孝。推恩绵宇。所以致天下之和。更赖三事协恭。百官修职。共申励翼。永底丕平。 

　　大观元年明堂赦天下制九月二十八日 

　　门下。帝为大神。非精禋无以获其格。亲则皇考。非专飨无以极其严。鸿惟本朝。上稽周室。宗祀明堂而致孝。规图广殿以陈仪。时选杪秋之良。卜用维辛之吉。协灵心而昭事。崇侑食以来宁。肆于菲躬。绍乃大统。发挥古训。率循旧章。礼缉熙丰之讨论。乐用崇观之制作。虽度筵犹因乎路寝。而均律已得乎中声。矧故事之维醇。抑嘉祥之滋至。钜河澄彻。咸壤丰登。王德洽而狴犴清。壬人退而蛮夷服。顾惟寡昧。底兹乂安。实赖谟烈之燕诒。与夫昊穹之眷佑。念无得而施报。在荐诚而必躬。是用朝献殊庭。祼将太室。还登阳馆之陛。大奏合宫之歌。骏奔之多士秉文。显相之群公咸一。故明灵昭格。贶施衍蕃。祝嘏并告乎孝慈。风马胥来而肸蚃。既多受祉。诞膺帝命之休。用锡庶民。钦敷时敛之福。扬于端阙。赉尔多方。可大赦天下。云云于戏。信顺之助。丕应乎天人。祭祀之泽。均覃于海宇。茂尔臣民之赉庆。笃予邦国之荣怀。尚赖德惠流行。垢瑕掩涤。小大尽输于忠义。迩遐咸奋于事功。永底丕隆。并绥茀禄。 

　　政和七年宗祀赦天下制九月六日 

　　门下。祗承于帝。膺骏命者必昭大报之诚。对越在天。竭孝思者必谨肇禋之举。乃眷度筵之制。久隳考室之文。若有大猷。称秩元祝。规天矩地。遹追三代之隆。负阴抱阳。裒对一堂之上。八牖以达八方之气。四阿以施四序之和。丕应旁臻。珍祺绍至。灵台底历。星占出柳之符。农扈储祥。鬯协维秠之瑞。帝省山、则隆栋来于云壑。岳修贡、则文石拟乎龟书。方程属植之功。已考司空之辟。是繄神策。匪直人谋。爰熙太室之崇。大飨肃霜之吉。有尊祢庙。严配昊穹。四海会同。用继皇祐肇基之志。五位时序。益增元丰垂裕之光。工祝告亲制之辞。备乐奏躬修之律。骏奔在廷者、皆知秉德。祗栗于位者、无有违心。苾苾芬芬。齐诚允格。洞洞属属。神保是修。方钜典之涓成。既繁禧之显被。其敷惠术。诞霈恩纶。内均四守之微。外浃万邦之众。可大赦天下。云云于戏。上天孚祐。获承帝亲并享之休。下国骏厖。敢后福禄攸同之锡。畴咨遐迩。共对荣怀。 

　　陪祠 

　　召文彦博明堂陪祠诏 

　　朕将以季秋。大飨于明堂。宗祀神考。以配上帝。惟卿旧德。夹辅四朝。国之耆贤。其来显相。二都密迩。无惮少劳。明堂大礼。可赴阙陪位。 

　　召韩维王存明堂陪祠诏 

　　朕将以季秋。大飨于明堂。宗祀神考。以配上帝。惟卿旧德。尝列近司。嘉与寅恭。显相熙事。克副虚伫。无惮少劳。明堂大礼。可赴阙陪位。 

　　允太师致仕文彦博免陪祠绍圣二年十月壬子 

　　兹朕大飨合宫。昭配圣考。嘉与股肱旧臣。协相盛礼。剡章来上。告以罢癃。其即所安。体兹眷注。可免赴阙陪位。 



●宋大诏令集卷第一百二十六 

　　典礼十一 

　　明堂三 

　　政和八年戊戌岁运岁运自八年颁诏书 

　　政和七年十月朔。皇帝御明堂平朔左个。申命牧司。颁告八年戊戌岁运历数于天下。皇帝若曰。古我先后。先天而天弗违。后天而奉天时。其岁月日时无易。民用平康。今朕临观八极。考建五常。以天地日月星辰气运之数。敷锡庶民。以待来岁之宜。惟尔万邦。率兹典常。奉若天道。钦厥时宪。保于有极。外溥四海。罔或不祗。政和八年戊戌岁运气。阳火太过。运行先天太徵少宫太商少羽少角。五气运行。各终期日。赫曦之纪。北政司天。丹天之气。经于戊分。太阳司天。左间厥阴。右间阳明。太阴在泉。左间少阳。右间少阴。岁半之前。天气太阳主之。岁半之后。地气太阴主之。水土合德。上应辰星镇星。寒化六。热化七。湿化五。木位为初气。大火为二气。相火为三气。土位为四气。金位为五气。水位为终气。是为主初之气。少阳相火居木位。二之气。阳明燥金居火位。三之气。太阳寒水居火位。四之气。厥阴风木居土位。五之气。少阳大火居金位。终之气。太阴湿土居水位。是为客气。戊火太过。赫曦之纪。戊为太阳司天之政。太阳寒水有以胜火。火既受制。其气适平。故曰上羽与正徵同。盖火之太过为太徵。不及为少徵。平为正徵。以运推之。阴气内化。阳气外荣。炎暑施化。物得以昌。其气高。其性速。其收齐。其病痓。其谷麦豆。其畜羊彘。其果杏栗。其气赤白元。其味苦辛咸。其祭肝心肺。其虫羽鳞。以气推之。天气肃。地气静。寒政大举。泽无阳焰。少阳中治。时雨乃注。还于太阴。湿化乃布。寒湿之气交。岁半以前。民感寒气。病本于心。平以辛热。佐以甘苦。以咸写之。岁半之后。民感湿气。病本于肾。治以苦热。佐以酸淡。以苦燥之。以淡泄之。一岁之间。宜食元黄□令之谷。以全其真。资化源以助天气。无使暴过而生痰。是谓至治。政和八年戊戌岁历。布告中外。咸使闻知。 

　　政和七年十月月令自是月始颁 

　　政和七年十月朔。皇帝御明堂平朔左个。以是月天运政治布告于天下曰。孟冬之月。斗建辛亥。日在氐。昏女中。晓星中。朔日乙卯。律中应钟。戊午、立冬。盛德在水。水始冰。地始冻。雉入大水为蜃。虹藏不见。其位金。其气厥阴风木。五之气终。木火交司。地气始闭。人气在心。其德凄沧。其化为肃。其政为静。其令为寒。是月也。去寒就温。无泄皮肤。使气亟夺。病在四支。逆冬气则少阴不藏。春为痿厥。厥阴所至为风生。终为肃。为毛化。为生化。为挠动。为迎随。暖风来至。草乃生荣。民气和。养生之宜。慎无犯温。补宜以辛。写宜以酸。谷宜用麦。是月也。朔告于庙。皇帝居平朔左个。申命有司。立冬之日。祀黑帝。迎气于北门之外。祀中太一。祀北方岳镇海渎。祀徤鼎。祀行。乃以后亥祀司中、司命、司民、司禄。甲子祭神州地示。卜吉荐享于宫。是月也。以新荐于寝庙。羞以兔。果以栗。蔬以山藇。是月也。天气上腾。地气下降。天地不通。闭塞而成冬。皇帝始裘。乃以朔日颁裘服于内外群辟。大府以军士来岁春服之式。陈闳于庭。凡乐。以应钟为宫。南吕为商。林钟为角。仲吕为闰徵。姑洗为徵。太簇为羽。黄钟为闰宫。是月也。皇帝受来岁之历。颁之天下。申命有司。理桥梁修道路。拣补禁旅不足之数。禁野烧。休城池卒役。阅习楼橹器备。是月也。申命有司。农务毕乃受田讼。申诏部使者。举恤刑之典。命长吏虑囚徒。察枉滥。毋或废怠。工师校弓弩者。以是月为准。训民兵以射艺坐作进退之法。岁帛豫巿于民者。州县以是月请于州。是月也。小雪至。有司归役兵于营屯。是月也。录老疾孤幼不能自存。察乞丐之非游堕者。藉其姓名。以待赈给。孟冬行春令。则冻闭不密。行夏令。则国多暴风。蛰虫复生。行秋令。则雪霜不时。惟尔万邦黎庶。用天之道。毋或有违。凡厥攸司。率尔典常。申厥政令。其或不恭。邦有常刑。 

　　十一月月令 

