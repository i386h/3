<!-- { "loadSidebar": true } -->
　　又福康安前此具奏柴大纪为人狡诈、不可深信一折，于柴大纪如何贪劣，如何误事，如何惧贼不进兵实迹，并未列款参劾，亦经节次降旨饬谕。兹据军机大臣奏福康安有寄伊等公信一件，内称柴大纪守御县城，并非伊之力量。福康安在县城时面见柴大纪，形貌并非劳瘁，马匹亦皆臕壮，城中粮食并未断绝，其接奉谕旨不肯带兵出城一节，亦系义民等不肯将伊放出；伊亦畏贼不敢出城。守诸罗一事，朕不忍以为柴大纪之罪。至于其它声名狼藉，纵兵激变，不肯带兵剿贼，柴大纪既有此等情节，福康安于具折时，何不逐款指出，据实参奏？即或因县城甫经解围，未便将柴大纪参劾，亦应将以上各情节随折寄知军机大臣，令其代陈。朕亦得悉其原委，可无须再三饬谕。乃福康安即未于折内列款纠参，又不早寄知军机大臣代奏，试思柴大纪在县城被围日久，其奏到接奉谕旨不肯带兵出城一折，彼时披阅之下，朕即为之堕泪，即在朝诸臣凡具有人心者，亦无不以柴大纪竭立守城，称其义勇，是即柴大纪小有过失，亦当录其大功，而宥其微眚，岂能据福康安所奏柴大纪为人狡诈、不可深信一语，遽治以无名之罪？若因此笼统虚词，即将有功之人加以罪谴，又何以服众心，而示天下耶？此事福康安具奏含糊，固难辞咎，而李侍尧之咎为尤重。福康安于柴大纪在任劣迹，虽未列款劾参，但伊甫经到彼，为时未久，正在办理军务之时，或尚无暇查办及此。且究已具折大概陈奏，然已属非是。至李侍尧自调任闽浙总督，已阅一载，柴大纪种种款迹，浙省已啧有烦言，伊系本省总督，驻札厦门，自必更有真知灼见。况李侍尧素称能事，耳目较长，何至一无闻见，乃竟缄默不言，并无一字奏及？是李侍尧心存容隐，其咎较之福康安为尤重。若李侍尧早将柴大纪平日款迹据实参奏，朕自当另有裁酌，何至于柴大纪守城一事，遽加殊异数耶？今问李侍尧之谕，尚未覆奏，想亦难为措词耳。统俟福康安、李侍尧查参到日，再行核办，另降谕旨外，至福康安于追捕逆首，既已迟误于前，至今尚未奏到擒渠信息，连日深为烦闷，福康安惟当倍加奋勉，带兵直入内山，跟踪追捕，将林爽文即行擒获，以期不负任使，全朕用人颜面。若此数日尚无奏报擒获逆首之信，是益增朕愤懑，福康安将何颜承受恩眷乎？

　　本日据常青奏，现于府城营盘外，及鹿耳门上下口岸，督率巡查，多为防范，未便分兵南下，远离府城等语。所奏总不过敷衍塞责，殊属无谓。常青久驻府城，一筹莫展，实属无能，难以望其振作。今常青惟当于府城及鹿耳门一带督饬将弁，将各海口要隘实力巡缉，悉心防范，毋得稍有疏懈。若贼首贼目逃入内山潜匿，尚可不加以责备，倘林爽文、庄大田等竟由南路海道乘间窜逸，则惟常青是问，恐不能当此重咎。至常青前因其初至郡城，调度一切，尚为妥协，且伊已年老，尚能亲自带兵打仗，是以赏戴双眼花翎，以示奖励。今半载以来，株守郡城，毫无出力，念其尚无大过，与恒瑞之摇惑人心者有间。伊于闽省情形，尚为熟悉，业经补用福州将军，伊自当照将军职分，带用单眼花翎，所有赏给双眼花翎，伊亦无颜戴用，除另明降谕旨外，将此由六百里加紧各谕令知之。仍着福康安速将擒获逆首，何日前赴南路擒拏庄大田之处，即行驰奏，以慰廑注，不可再事迟缓，致干咎戾也。钦此。遵旨寄信前来。

　　八二、乾隆五十三年正月十八日上谕

　　大学士公阿、大学士和字寄钦差协办大学士总督将军公福、领侍卫内大臣参赞公海、成都将军参赞鄂：乾隆五十三年正月十八日奉上谕：前据福康安奏报攻剿小半天贼匪，筹办围截贼首情形一折，于正月十四日奏到。今已阅数日，盼望擒获贼首之信，倍为焦切，节经降旨饬谕矣。此事总因福康安办理迟缓所致。当大兵攻克大里杙贼巢后，福康安若于彼时即乘官兵全胜锐气，直抵番境，一面带兵前进，一面悬立重赏，并严谕生番等，若将林爽文擒献，自当予以奖赏，倘敢有心助恶，将逆首潜匿，大兵立即入山搜捕，生番亦必并罹歼戮。如此严切晓示，生番等既贪官赏，又慑兵威，自必即将首逆献出。乃福康安自十一月二十五日攻克大里杙后，迟至十二月初四日，始由平林仔发兵，已隔十日之久。及至攻克集集埔，于十三日在水里社擒获林爽文父母家属，又不实时进兵，复延至十八日始攻剿小半天山顶。中间又隔五日，俾贼匪得以预先布置，为扼险死守之计。是屡与贼以暇。且福康安于生番等不过好言开谕，许以重赏，并不慑以兵威，令其畏逆，致逆首至今未获。福康安迟缓懦怯之咎，实无可辞。今逆首林爽文现在埔里社、埔尾等处潜匿。前据福康安奏，派委将弁带领生番在埔里东南、东北、西北三面围截。福康安统领大兵于西南隘口进山搜剿等语。计福康安等自攻克小半天后，该处距埔里社不远，各路分派之兵，当早已会集，合力搜捕，逆首林爽文自必早就擒获，日内亦应有奏报擒渠信息，何以尚未见奏到，殊增烦闷。总之，逆首林爽文若于此数日内奏报擒获，方为妥协，设再迟延日久，恐逆首辗转潜匿，搜捕较为费力。此时福康安既已派兵在内山各隘口分路堵截，其内山东面大洋，并无口岸，自无虑其逃窜，而北路又有熟番等帮同官军堵截，亦难窜逸。惟向南一路山径毗连，或林爽文竟从此路逃窜，与庄大田聚合一处，则该处俱属内地，不难分派官兵悉力搜捕，将贼首贼目一并擒获。福康安惟当倍加奋勉，探明逆首逃往何路，跟踪追捕，立就擒缚，毋令乘间远逸。若首恶渠魁稽诛漏网，竟至全无下落，尚复成何事体耶？朕为此事日夕焦劳，着再传谕福康安务遵节次所奉谕旨，带兵直入内山，将林爽文迅速拏获，再往南路扫除贼匪，擒缚庄大田，奏绩蒇功，方为不负委任，毋得再事延缓，致干咎戾。并将目下情形速奏来。由六百里加紧谕令知之。伫望擒渠喜音即至。钦此。遵旨寄信前来。

　　八三、乾隆五十三年正月二十一日上谕

