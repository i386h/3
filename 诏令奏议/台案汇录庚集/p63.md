<!-- { "loadSidebar": true } -->
　　、奉部覆台湾南、北、中三路各海口，每处雇募巡哨民船，并挑派熟悉海道义民，协同官兵出洋巡哨，虽据该督声叙，系遵奉谕旨巡查防范，但从前该督等并无奏报案据；且此项义民是否即系第二十六案防堵协剿之人，疏册内亦未分晰声明，其中显有重复浮冒情弊，未便议准，行令核实删除报部等因。查台湾雇募民船，配载义民巡洋，缘五十二年五、六月内台湾逆匪猖獗，海岸港■〈氵义〉多被占踞，恐贼人梗阻运道，关系匪轻，惟时前将军常青目击情形，设法防范，饬令雇募民船并熟悉海道义民，协同官兵出洋巡缉，并于严防水陆情形折内，声明南北沿海各港口俱可通运粮道，已被贼人往来骚扰，粮食不通，臣等酌量各处分兵四、五百名并义民数百名前往剿御，务使港口常通等因，于七月初四日钦奉谕旨：据常青奏游击黄鸣凤带领弁兵、义民在鹿耳门洋面巡缉，瞭见贼般八只，随率兵民追捕，杀贼二十二人，余匪逃窜，贼船贼寮尽行焚灭；又诸罗之笨港、盐水港及凤山之东港俱有贼人往来骚扰，现在设法防范，仍知会蓝元枚会同柴大纪一体派兵守御等语。此事最为紧要，自应严饬官兵于各口岸梭织往来，巡查防范，毋致稍有疏虞等因，钦此，钦遵经前将军常青严饬各该地方官添募义民巡查防范。是此项雇募民船，配载巡缉义民，从前既有奏报，又经奉有谕旨，并非事后开销。至第二十六案系陆路防堵义民，与此项义民无涉，业于册内声明在案，亦非重复浮冒。至于制办队旗、坎肩等项，乃巡查义民藉为识别。军兴之际，奸良混杂，若非予以识别，剿捕之时，必致有误军行，所关匪细。至所开工价，亦无浮多，均难遵驳删除。除抄录前将军常青原奏附送外，所有共享过工食等项银一十九万二百五两三钱六分九厘七毫、口粮米一万三千四百七石八斗，应请照册核销等语。查台湾南路鹿耳门、北路鹿仔港、中路盐水港等处海口港■〈氵义〉，雇觅民船配载舵工、水手、义民，随同官兵在于各海口巡缉，先据该督声叙，系前任将军常青遵奉谕旨巡查防范，经臣部以未据奏报有案，且此项义民是否即系第二十六案防堵协剿之人，疏册内亦未分晰声明，驳令核实删减在案。今据该督题覆五十二年五、六月逆匪猖獗、海岸港■〈氵义〉多被占踞、恐贼人梗阻运道、经将军常青设法防范、饬令雇觅民船并熟悉海道义民协同官兵出洋巡缉、并于严防水陆情形折内，奏奉谕旨，严饬官兵于各口岸梭织往来，巡查防范，毋致稍有疏虞等因，是此项雇募民船，配载巡缉义民，从前既有奏报，又经奉有谕旨，并非事后开销，抄录原奏送部查核等语。臣部查与原奏及钦奉谕旨虽属相符，但雇募民船、派拨义民一切事宜，应作何办理，每一港口应派义民及船只若干，并安设起支各日期，理宜先行报部立案，以便于报销时核对销结。今该督题报鹿耳门、鹿仔港等处巡查洋面海口港■〈氵义〉共四十二处，每处雇募民船十二只、十只、八只不等，共雇民船四百五十只，每船舵水十四名，每名日给工食银四分、口粮米一升，每船派义民二十四名、二十名及十六名不等，共派义民九千四百八十四名，每名日给口食钱六十文，每名给青布坎肩一件，每船制备布旗一面之处，当办理之初，该督并未报部立案，臣部无凭核销。且义民口食钱文，据前督李侍尧奏请每名给米八合三勺、盐菜钱十文，另加钱三十文，就台湾文武各员匀捐归款等因，今每名请销口食钱六十文，与原奏不符。所有此款通共享过银并钱合银一十九万二百五两三钱六分九厘七毫，口粮米一万三千四百七石八斗，未便准销。应令该督转饬将此款雇募民船及派拨义民数目确查实据，并将义民口食钱文查照李侍尧原奏确核删减，另造妥册题覆，到日再行核销。臣等未敢擅便，谨题请旨。

　　乾隆五十六年十月十六日，御前大臣经筵讲官太子太保议政大臣领侍卫内大臣文华殿大学士文渊阁提举阁事管理吏部户部三库理藩院事务总理圆明园内事务大臣总管内务府大臣管理上驷院武备院事务总管圆明园八旗包衣三旗官兵管理健锐营事务正白旗满洲都统步军统领世袭三等忠襄伯臣和珅、御前大臣内大臣太子少保议政大臣户部尚书正红旗满洲都统管理銮仪卫事管理御茶膳房造办处总理工程处事务总管清漪园等处向导处大臣御船处统领理鹰狗处事务总管内务府大臣臣福长安、经筵讲官太子少保尚书臣董诰、左侍郎兼管顺天府府尹事务世袭一等轻车都尉臣蒋赐棨、御前侍卫右侍郎正黄旗护军统领正黄旗汉军副都统臣庆成、右侍郎革职留任臣韩鑅、郎中臣书德、郎中臣德庆、郎中臣张灼、员外郎臣图明阿、员外郎臣丁阶、主事臣成书、主事臣苏藩泰、主事臣福参泰、主事臣赵三元、主事臣钱豫章、额外主事臣杨彦青、额外司务臣三多。

　　旨：依议。

　　--录自明清史料戊编第五本四一七～四一九页。

　　一四七、户部题本

　　经筵讲官太子太保议政大臣领侍卫内大臣文华殿大学士管理吏部户部理藩院事务三等忠襄伯臣和珅等谨题为题销事：户科抄出闽浙总督觉罗伍拉纳将台局军需第十六案内台湾中路各营盘驻札官兵移动裁撤及随时调派剿捕需用马驼例折人夫、随营长夫、海船雇价等项、驳查各款、查明题覆一案，乾隆五十六年六月十六日题，八月初二日奉旨：该部察核具奏，钦此，钦遵于本日抄出到部。该臣等查得闽浙总督觉罗伍拉纳将台局军需第十六案内台湾中路各营盘驻札官兵移动裁撤及随时调派剿捕需用马驼例折人夫、随营长夫、海船雇价等项驳查各款，查明题覆请销前来，查疏册内开：

　　一、奉部覆绿营官兵马驼例给人夫之外，将随带军装、军火等项另按五十斤给夫一名抬送，系属重复支销。且每夫每四十里给工价银二钱四分、口粮米一升，查与该督原奏台地雇夫正价八分、回空八分之数浮多银八分，又未将以四十里为一站之处奏明办理。所有用过夫价银六万二百六两六钱六分九厘七毫、口粮米三百四十四石一斗三升八合六勺，未便准销，行令该督查明据实核减，另册具题再议等因。查官兵奉派进剿及巡查搜捕一切军装行李，势所必需。此次派赴台湾协剿满营官兵，例得驼马折夫，足供抬运，即将随带军装、器械，汇同随身军装、行李等项，责令前项人夫一并抬送，以归节省外，其绿营兵丁，定例每兵百名给夫八十名，每五十斤用夫一名，计每兵百名随带军械、行李等项即计重四千余斤，以八十名之夫照例每一名负重五十斤核算，实属有绌无盈。所有随带炮位、药铅及一切应用军装等项，势难责令兵夫负运前进。且兵丁既有随身行李、军械，其随带炮位、铅药等项，原因军中要件，恐一时需用，运解不及，是以令其随行，与续运军装本无二致，是以照续运军装、军火之例，另雇人夫，按五十斤给夫一名，并非重复支销。至台湾自逆匪滋事，乡民窜匿，其附近一带居民，复又充当乡勇、义民，是以受雇充夫者甚少。于例给口粮米一升之外，每名给雇价钱二百四十文，方肯应差，业经前任总督李侍尧专折奏明有案。台湾钱价复又过昂，每纹银一两仅换铜钱七百四、五十文不等，每名日给银三钱二分及三钱二分四厘上下。今册造每夫一名给银二钱四分，已于无可核减中每名核给银八分及八分四厘，在承办官名下追缴，已属赔累。应请查照每夫一名给银二钱四分之数察核准销。又台湾以四十里为一站，查例载口内以七十里为率，口外以四十里为率，原因道路夷险不齐，酌量情形办理。今台湾地处海外，山溪交错，道路崎岖，是以遵照口外道路正例办理；于道路稍平之处，如嘉义近城地方，并府城先农坛各营，均以一百里为一站。至道路实在崎岖、人夫难以行走之处，以四十里为一站，并非概以四十里为一站。所有此款共享过夫价银六万二百六两六钱六分九厘七毫、口粮米三百四十四石一斗三升八合六勺，均请照数核销等语。查台湾中路嘉义县等处安设营盘，内绿营官兵马驼例给人夫之外，将随带军装、军火等项另按五十斤给夫一名抬送，系属重复支销，且每夫每四十里给工价银二钱四分、口粮米一升，与该督原奏台地雇夫正价八分、回空八分之数浮多银八分，又未将以四十里为一站之处奏明办理，驳令该督查明据实核减，另册具题再议在案。今据该督题覆绿营兵丁例给夫八十名，止敷抬运百名兵丁之随身行李、军械，其余随带炮位、铅药及一切应用军装等项，原属军中要件，恐一时需用，运解不及，是以令其随行，与续运军装本无二致，是以照续运军装、军火之例另雇人夫，按五十斤给夫一名，并非重复支销等语。臣部查随带炮位、药铅等项，既系随兵行走，自应于各兵例给人夫抬送，不得另行开支夫价、口粮。且马驼例给人夫，亦无给与回空之条。又台地雇夫，前督李侍尧原奏照金川口外之例正价八分、口粮米一升之外，加给回空粮银八分，共止合银一钱六分，今每夫每站给银二钱四分，浮多银八分，自应遵照原奏删除归款，何得藉词钱价过昂，仍请以二钱四分准销？至例载口内、口外分别设站，应按若干里为一站之处，承办大臣酌量奏明办理，今前督李侍尧原奏内于夫价一项，请照金川口外例办理，而于四十里为一站之处，并未议及，自未便援照金川口外以四十里为一站，致多糜费。所有原用过夫价银六万二百六两六钱六分九厘七毫、口粮米三百四十四石一斗三升八合六勺，臣部仍难核准，应令该督查照前后指驳情节，分别核实删减，另造妥册具题，到日再行核议。

