<!-- { "loadSidebar": true } -->
　　大学士和字寄钦差协办大学总督将军侯福、钦差总督将军常、领侍卫内大臣参赞侯海、闽浙总督李、两广总督孙、提督参赞柴，传谕汀州镇总兵普吉保：乾隆五十二年十一月初五日奉上谕：据恒瑞奏到台湾近日情形各折内称：盐水港附近贼势甚炽，头目亦多，处处屯占。该处民人虽请领腰牌，不过为将来站脚地步。恒瑞处有兵五千仅敷防守，普吉保处亦止有五千驻守笨港，不能前进。若诸罗有失，盐水港亦难固守。台湾地方甚大，现在已经攻得地方，分拨防守，即须兵二、三万。而攻剿大里杙、水沙连、大武陇等处贼巢，擒拏贼首，约又须兵二、三万。又另折奏称：接到普吉保来札，称伊若带兵前进，恐后路无兵接续。并据蔡攀龙等咨报，诸罗城内粮饷、火药不能接济。恒瑞即使带兵能抵诸罗，亦仍不能杀出，于事无益。且新店海口距鹿耳门甚近，倘盐水港再有疏失，其事更大。恒瑞现与梁朝桂等酌派兵一千四百名驻守新店海口，再派兵五百名驻守盐水港。其李侍尧派拨之兵已到九百名，皆系召募新兵，现同梁朝桂上紧训练等语。所奏殊属过于张皇。连日接到柴大纪、普吉保等奏报，该二处屡得胜仗，现在订期会合夹攻。而常青处亦节次奏到屡经打仗杀贼，虽未能进取，而自守实属有余。是剿捕事务，各路俱大有转机。何以恒瑞独为此惊惶无措之语？自系恒瑞少不更事，怯懦无能，是以遇事张皇，茫无主见。即如所称诸罗城内粮饷、火药不能接济，若有疏失，则盐水港亦难保守等语。试思柴大纪处被贼围扰，已经数月，城中粮饷、火药早属不敷，柴大纪激励兵民，悉力守御，并能剿杀贼匪。况节据李侍尧、柴大纪奏，蔡攀龙等援应诸罗，多雇夫役，将粮饷、火药随同运进。又柴大纪两次赴府城、盐水港调运番银，复经夺获贼匪所割之稻四十余石，及湿榖地瓜干共四百余石，散给兵民作为口食。是该处粮饷、火药时有接济，虽至匮乏，尚可尽力支持。现在方与普吉保约会夹攻。而福康安统领大兵即日前进，声势壮盛，正可乘锐进剿。岂有数月以来，该处县城俱保守无虞，而福康安未到十余日之前，柴大纪转不能设法捍御，竟至委城而去之理？且常青在府驻守，亦时有贼扰，常青督兵堵御，屡有斩获，并未稍涉惶急，形诸奏牍。可见常青虽系年老，究经事较多，心有定见，于剿捕事宜，尚有把握。此时大兵云集，正在振作士气，克期进剿之时，乃恒瑞过于张皇，率为此奏。若将士等为其言所惑，以致心怀疑惧，阻其锐气，所关甚重。福康安与恒瑞系属亲戚，且福康安于此事本不免稍存畏难之见，恒瑞所言尤易于听信。而海兰察及巴图鲁侍卫章京等大半与恒瑞熟识，若闻恒瑞之言，俱不免心存犹豫，稍怀恇怯，何以迅速集事，殊有关系，朕甚忧之。着传谕福康安务须坚持定见，切勿为恒瑞之言所惑。昨因恒瑞连次奏到各折尚稍有料理，是以谕令福康安到彼酌量，如恒瑞带兵尚能得力，不妨将伊暂留该处效用。今观恒瑞所奏恇怯若此，徒乱人意。伊虽年力尚壮，而福康安现在所带巴图鲁侍卫章京及该处镇将等胜于恒瑞者正不乏人，岂藉恒瑞一人在彼带兵，恒瑞竟不必留于该处矣。彼虽恳求军营效力，亦不可听。着福康安即令其来京候旨，不可因系亲戚，稍存回护。总之，贼匪虽多，不过一时乌合，福康安现在统兵万余，俱系生力劲旅，又有巴图鲁侍卫章京等百余人，皆一以当千，勇健可恃，祗须于初次打仗时，将贼匪痛加歼戮一、二次，贼首贼目望风胆落，其余附贼党伙，自必纷纷瓦解，岂有必须一兵抵一贼之理。即如现在各村庄民人具呈请领腰牌，可见伊等皆知贼匪易于扑灭，惟恐大兵一到，难以别白，预为将来自全地步，本系心持两端。若见官兵克捷，自不敢不坚心归顺，协力助剿。是贼党虽多，易聚易散，无难一举荡平，何必以贼多兵少为虑？若如恒瑞所奏，防守攻击，动须兵五、六万，无论无此办法，且邻近省分，俱已派拨多兵，势难再调。其较远省分，即速行续调，如此多兵行走，动需时日，亦已缓不济急。柴大纪处岂能旷日持久，待此援兵乎？福康安此时竟当亲统大兵，鼓勇直前，接应普吉保一路，不必以鹿仔港为虑。鹿仔港现有李化龙在彼驻守，尚能保护无虑。此时官军四路云集，声威百倍，鹿仔港自更可无虑。并着福康安预行知会普吉保，一得福康安进兵信息，即先行带兵直前奋剿，速抵改为嘉义之诸罗县。福康安亦即带兵随后策应。如福康安因大兵行走不能迅速，即将所带巴图鲁侍卫章京等酌派数十人，令其先往帮同普吉保奋力攻剿。况普吉保带兵前进，其后路即系福康安带兵前进之路。今福康安统领如许劲将强兵，接踵继进，于所过地方，遇有屯聚贼匪，乘势剿杀，肃清道路，正可联络一气，并力进攻。且大兵所过村庄，将贼匪杀散后，其所积米粮，即可以资兵食。况普吉保连得胜仗，又有福康安为之策应后路，声势联络，军威壮盛，更非他兵将可比。即今日恒瑞所奏贼匪屡有增添之语，想必系该处贼匪见普吉保、恒瑞统领官兵，密迩县城，贼匪闻风畏惧，添集伙党，欲为抵御我兵之计。而恒瑞株守一隅，不过见该处贼匪较多，遂尔过甚其词。殊不知府城、鹿仔港二处，防守有余，已经常青等屡次奏到。惟盐水港、新店系属海口，与鹿耳门相距甚近，恒瑞恐该处稍有疏失，已与梁朝桂酌派兵一千九百名分驻盐水港、新店两处，所办尚属得当。

　　就目下情形而论，朕意南北两路兵气已为振作，贼匪渐有涣散之势。而福康安又统领生力新兵，自当所向克捷，克日蒇功。贵州、湖南劲兵又当陆续将到，断可无须再添兵力。若福康安到彼，或以现在官兵尚觉不敷，实有必须增调之处，则广东及福建本省已经谕令李侍尧、孙士毅广行召募新兵，预备调用。福康安即一面先行檄调，一面据实奏闻，亦无不可。即如此次续调之湖南兵，福康安并未奏请，朕早预为筹及，降旨派调，计日可到。合之川、黔、粤西兵，已有万余。从来行军之道，不在兵多，而在将兵得人。岂有福康安同海兰察及如许巴图鲁侍卫章京将弁而不能速即扫穴擒渠之理乎？福康安惟当悉心筹划，相机进剿，速奏捷首，慰朕宵旰廑注，慎勿为人言所惑，以副委任。

　　将此由六百里加紧各传谕知之。所有本日恒瑞奏到各折，及常青在府城近日如何剿贼情形，各行迅速驰奏。今日此旨，即速回奏。李侍尧一得有禀报信，亦即速奏，以慰悬盼。钦此。遵旨寄信前来。

　　四七、乾隆五十二年十一月初六日上谕

　　大学士和字寄钦差协办大学士总督将军侯福、领侍卫内大臣参赞侯海、闽浙总督李、提督参赞柴：乾隆五十二年十一月初六日奉上谕：昨据恒瑞奏到台湾情形各折，据称台湾地方甚大，现在已经攻得处所分拨防守，即须兵二、三万。而攻剿大里杙等处贼巢、擒拏贼首约又须兵二、三万等语。所奏过于张皇，已降旨详为指示，并令恒瑞即行回京候旨矣。今反复思之，恒瑞所虑贼多兵少之处，殊不可信。恒瑞在盐水港有兵五千，据奏业经酌派一千四百名驻守新店海口，又派兵五百名驻守盐水港，是恒瑞尚有兵三千余名，伊既知官兵后路亟须防范，即应酌量该处情形，预行设计。倘有贼匪潜出滋扰，即奋力堵其来路，攻剿贼匪，使无从逞其狡计。恒瑞自应带兵往前进剿，救应柴大纪。如虑贼匪分路绕截，即应预先知会柴大纪，令其带兵出城跟踪追杀，内外夹击。并令梁朝桂前后策应，随时堵御，自可无虑后顾。何至一筹莫展，徒事张皇若此。从来行军之道，不在兵多，总在将兵得人。即如从前平定金川，前后派调之兵不过十万。而此次剿捕台湾贼匪，福康安由省前后所调满汉官兵已二万有余，粤省节次派调官兵又有一万三、四千名，加以浙江、川、黔、粤西、湖南等省陆续添调之兵又不下一万四、五千，合之台湾原有额设官兵万余，统计已几及六万兵力，实为厚集。况金川系土司地方，番众久经生聚，且其地势险隘，碉卡林立，而官兵深入攻剿，直捣贼巢，展拓疆宇，隶我版图。彼时不过需兵力十万。今台湾本属内地，逆匪林爽文等不过编户细民，纠众倡乱，一时蚁聚。况泉州、广东义民皆属急公效义，较之平定金川难易，奚啻倍蓰？以如许兵力，经福康安统领前进，又有海兰察、舒亮、普尔普及巴图鲁侍卫章京等分队带领，声势壮盛，所向克捷。谅此么■〈麻上骨下〉草窃，自必指日荡平。而恒瑞辄以贼多兵少，张大其辞，徒乱人意。诚思贼匪虽多，祗系乌合之众，易聚易散。若能于打仗时将贼匪痛歼一、二次，贼匪等望风奔溃，自必立时瓦解。即如所奏再添六、七万兵亦无贼匪之多。岂有以一兵御一贼之理？总之，统兵剿贼，制胜之道，全在主将之一心。如能立志坚定，胸有成算，则运筹决胜，自当所向无前，将士等亦俱勇气百倍。若将兵之人，先不免心存犹豫，中无把握，即使增益多兵，亦难望其勇往得力。福康安惟当坚持定见，勿惑人言，一意进取，乘官兵新到锐气，相机攻剿，鼓勇直前，切勿为恒瑞先入之言所夺，以期肤功速奏。

　　至柴大纪在县城被贼围扰，将杨起麟、邱能成两处官兵调赴县城防守一节，前曾有旨，以柴大纪或因彼时县城被围紧急，救援不至，故为此撤调官兵之言，以激动常青等，望其急速派兵援应。今盐水港、鹿仔草驻守之兵，经柴大纪调往，以致兵力单弱，鹿仔草为贼所占。是柴大纪将两处官兵撤调虽为失策，但柴大纪力捍围城，不辞劳瘁，其勤苦出力，殊堪怜悯。朕尚曲加体谅，录其大功，略其小过，福康安更不必加以责备也。

