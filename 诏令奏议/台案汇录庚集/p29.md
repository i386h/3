<!-- { "loadSidebar": true } -->
　　查律载：官吏受财计赃科断，枉法赃三十五两杖九十、徒二年半，五十两杖一百、流二千五百里，八十两绞监候；又事后受财事不枉者准不枉法论，不枉法赃折半科罪，一十两杖七十，三十两杖九十；又监临官吏求索所部财物准不枉法论，强者准枉法论，又准枉法论罪，止杖一百、流三千里。又例载：统兵将帅玩视军务、故意迁延、贻误军机者，拟斩立决；又以财行求计赃与受财人同科，无禄人减一等，说事过财之人为首照例科断，为从有禄人听减一等，无禄人听减二等各等语。柴大纪于台湾逆匪滋扰之时，在盐埕桥打仗尚为出力，在嘉义守御亦有微劳，但系专阃大员，身当海疆重任，平时不思实力整顿，又敢纵容兵丁出钱替役，离伍贸易，包娼庇赌，兵房塘汛并不及时修葺，任其坍塌，营务种种废弛，更复营私网利，巡查婪取夫价，海口得受陋规，甚至拔补外委，公然受贿徇私，肆行无忌，已出情理之外。迨至巡查彰化，正值逆匪窃发之时，又不立即带兵亲往扑捕，辄敢退缩回郡，观望迁延，以致贼匪蔓延猖獗，攻陷城池。一载以来，上烦圣主宵旰勤劬，劳师糜饷，历久未能蒇事，皆由柴大纪玩视贻误坐失机宜所致，昧良负恩，莫此为甚。除得受甘兴隆求给委牌、柴景山事后馈送银罪应拟杖，及收受巡查夫价、海口陋规准枉法论各止杖流，其于余芝魁、刘钦、林长春、伍永信行贿拔补外委，计赃以枉法科断，罪止徒流绞候不议外，柴大纪合依将帅故意迁延贻误军机斩决例拟斩立决，派员解送刑部，请旨即行正法。刘钦、林长春（即林上春）等，以微末弁兵，并不勤慎当差，操演技艺，辄敢营谋干进，贿拔弁员，情节甚为可恶，虽系无官犯罪，有官事发，未便以无禄人科断，致滋轻纵。除刘钦一犯前以临阵退缩业经正法外，林长春（即林上春）行求番银一百三十圆，折实库平纹银八十五两有零，合依以财行求与受财人同科枉法赃八十两，绞监候，秋后处决；余芝魁行求番银八十圆，折实库平纹银五十二两五钱，合依枉法赃五十两，杖一百、流二千五百里；伍永信行求番银六十圆，折实库平纹银三十九两四钱二分，合依枉法赃三十五两，杖九十、徒二年半；守备吴刚代刘钦、林长春说合贿求拔缺，系说事过财为首罪应绞候，业经阵亡，无庸置议；郑名邦带领刘钦等向柴大纪交银，系属为从，应于柴大纪枉法赃八十两绞罪上照有禄人减一等、杖一百、流三千里，已于馈送夫价案内另折治罪；柴景山于拔补外委后出银酬谢，应与事后受财者同科，番银一百二十圆折实库平纹银七十七两八钱四分，折半科罪，柴景山应照不枉法赃三十两，杖九十；甘兴隆出银求给委牌，系属行求，番银四十圆折实库平纹银二十六两二钱八分，折半科罪，应照不枉法赃一十两律，杖七十。柴大经听从郑名邦、郑英、高大捷嘱托余芝魁、甘兴隆、伍永信、柴景山关说过钱，虽系说事为从罪止杖徒，但该犯系总兵胞弟，随同在署，不思安分守己，辄与巡捕人员私相交结干预公事，迭次说事过钱，坐索夫价，其情甚为可恶，若不严加处治，无以示惩。柴大经查系生员，应移咨原籍斥革衣衿，从重发往新疆充当苦差。高大捷、郑英业经正法、阵亡，应毋庸议。余芝魁班满已回内地，移咨李侍尧查办。糖行借项虽讯无别故，黄梧现在厦门原籍，咨饬地方官再行确讯，详覆察核。署中营游击事守备王天植，本案讯无通同舞弊，已于馈送夫价案内治罪。千总罗勇、把总蔡开祥充当巡捕，于柴大纪婪索之事，实未经手，且系贼匪滋事后打仗出力拔补千总把总，亦未馈送夫价，得受包差钱文，仍即咨部开复。至馈送巡查夫价及生日节礼之各营将弁官，得受海口陋规转行馈送之文武各员，人数繁多，现已参审办理，另折具奏。柴大纪家人林道清审无情弊，应毋庸议。其致送巡阅盘缠席费各员，均有不合，但俱已被害、参革、病故，应毋庸置议。所有臣等审拟缘由，理合缮折具奏，并将各犯供单一并恭呈御览，伏乞皇上睿鉴训示。谨奏。

　　乾隆五十三年五月二十九日奉旨：军机大臣会同大学士九卿三法司核拟具奏。钦此。

　　臣福、魁、徐跪奏为查明海口文武各员得受陋规、据实奏参审拟事：窃臣等于柴大纪案内，究出得受海口陋规一款，随调齐卷案，逐一核查。台湾鹿耳门海口，设立文武员弁，防守稽查。其出口至厦门船只，例准载米二百石。乾隆三十一年，闽浙总督昌准部查议定：同知衙门每船收取番银三圆，武弁收铜钱二十文至百文，以为办公饭食之用，经户部奏准遵行在案。今柴大纪每年得受陋规至六千余圆。此外如副将及管口文武自必任意勒索情弊，均须彻底根查，从严究办。当即饬调册档，传集经管海口各员弁及书吏人等，严加究讯。缘鹿耳门海口安设文、武两馆，系由总兵派令安平中、左、右三营游击、千总，分年按季轮流管理。凡船只入口，船户送给番银三圆，出口每船四圆。又额外多带米石，每百石给番银六圆。每年约收番银二万圆，送给总兵陋规银三千八百八十八圆。柴大纪到任，又令春季加送六百圆。安平协副将得受陋规银二千余圆。又书吏工食、纸张费用约需番银一千余圆。余俱管口之游击、千总各员收用。其文官则系海防厅同知管理，入口船只收取番银二圆，出口船每只收番银三圆，领取朱单，每船加收番银九圆。又各船遇有额外多带米石，每百石收取番银六圆。每年约收番银三万余圆。除饭食、纸张及设立小船引带商船出入并一切零星费用二千余圆，余俱同知收用。虽海洋风汛靡常，台湾年岁亦有丰歉，多寡不能画一，但调查历年船只出入号簿，核计所得陋规，约略相等。鹿仔港自四十九年经原任福州将军永德条奏，议准添设口岸，原理番同知与安平左营守备管理，船只出入，多带米石，陋规与鹿耳门无异，而船只较少，每年同知约得番银一万余圆，副将向不分送。至淡水八里坌海口，例不准船只出入，常有私自收入港口，因该处产米甚多，商贩图利，顺便贩运出口，亦有陋规，并无定数。该处系淡水同知上淡水都司管理，每年同知约得番银六、七千圆，都司约得番银四、五千圆。都司又于所得银两分送总兵一千圆。据文武各员及书吏人等供出数目，均属相符。佥称相沿已久，实不知起自何年。至乾隆五十一年贼匪滋事后，台湾全郡，多不能及时耕种，即有载米出口者，亦甚稀少。且当军务倥偬，船只多系装载征兵及军装、粮饷、往来文报，此项陋规概行停止。因传讯升任游击李隆、守备曾绍龙、升任千总陈邦光、千总黄明高等，均系五十一年以前管理海口之人，俱各如数得受。副将丁朝雄，前在安平协任内，亦受过海口陋规。升任同知杨廷理，于五十一年八月二十日到任后，正当水降风暴之时，船只较少，十一月内即值逆匪滋事，止得受过番银一千四百余圆。各据供认不讳。并将现在湾泊鹿耳门船户，酌唤纪成等数名到案讯供，俱各相符。查律载：监临官吏求索所部内财物计赃准不枉法，强者准枉法论，又准枉法论罪止杖一百、流三千里等语。台湾为产米之区，内地漳、泉一带，向来藉资接济，商贩运载，原所不禁，但载米既有定额，岂容例外多带？其书吏、字识人等，馆会费用亦有定数，何以三十一年清查定议之后，复又多设款项，任意需索？是巡查海口，并不实力查验，转以商贩船只，视为利薮。若不严加惩治，日甚一日，伊于何底？臣等再四研讯，称由来已久，实不知起自何年。应即以三十一年清查后为始，按名究办。除柴大纪业已另案治罪及阵亡、被害、病故各员毋庸置议外，所有现在台湾之升任海防同知杨廷理、升任安平协中协中营游击李隆、署安平协右营游击曾绍龙、升任鹿仔港千总陈邦光、署安平协右营千总黄明高，各收受出入船户陋规银两，虽系沿照陋习收取，审无用强勒掯情事，但该员等或系责成专管，或系轮流稽查，乃敢沿袭痼弊，多方索取，饱橐分肥，实属瞻玩，未便以陋习相沿，稍为宽纵。其得受赃数均在八十两以上，应即照强橐所部财物准枉法赃科断，杨廷理、李隆、曾绍龙、陈邦光、黄明高请旨革职，各杖一百、流三千里，从重发往新疆充当苦差；副将丁朝雄，以驻札海口大员，并不钤束备弁，转又通同舞弊，按月分赃，应请革职，一并问拟杖流，从重发往军台效力赎罪，以示惩儆。所得赃银，交闽省督、抚查明各犯在任年分，照数追缴。其三十一年以后，五十一年以前，历任台湾总兵、海防同知、安平协副将、中、左、右三营轮流之游击、千总，鹿仔港开设口岸后管口之理番同知，鹿仔港守备，有升调他省、降革事故回籍者，移咨李侍尧查明，一体问拟。其五十一年以前历任淡水同知、上淡水都司及四十九年以前鹿仔港理番同知、鹿仔港守备所管口岸，例禁商民出入，乃各员并不严行查禁，辄敢收受船户陋规，情节较重，除阵亡、被害各员外，其余俱已任满调回，亦应咨明李侍尧严查，从重治罪。所有各海口员弁得过赃数，一并查追入官。至现在台湾船户，业经酌唤讯供。其历年船户人数众多，往来无定，且载米贩卖内地，与出洋接济匪徒者不同，仰恳皇上天恩，免其根究。

