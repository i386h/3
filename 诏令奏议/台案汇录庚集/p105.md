<!-- { "loadSidebar": true } -->
　　又同日据恒瑞奏收复鹿仔草，及覆奏由海道赴盐水港各折内称：十月二十二等日，督同乌什哈达、梁朝桂等于新店等处，剿杀贼匪，收复鹿仔草。现在该处札营，将沿海一带道路打通，前赴诸罗等语。亦已于折内批示。恒瑞在盐水港驻军，数旬未能前进。今虽已克复鹿仔草，稍觉振作。但前据恒瑞奏该处防守剿捕，尚须添兵数万。而此次奉折则又称即将沿海一带道路打通，前赴诸罗。是其前后所奏，已自相矛盾。看来恒瑞究属胸无定见。即其所称打通道路之语，亦祗属空言，恐未能望其奋勇前进。又伊此次奏折，系十月二十五日拜发。彼时普吉保已带兵前进，仅离县城五里，恒瑞与普吉保一路相距不远，何以常青业经具奏，而恒瑞折内尚未提及？并着福康安到彼详查，是否确实，据实具奏。此时台湾各处皆有转机，又值福康安、海兰察亲统大兵数万，带领巴图鲁侍卫章京等百余人，分队前往。惟当趁各路官兵连次得胜、贼匪涣散之时，奋勇直前，与柴大纪等并力攻剿，指日擒渠扫穴，迅奏肤功，伫盼捷音之至。将此由六百里加紧各传谕知之。仍着福康安、常青将日内如何统兵进剿擒拏贼首贼目情形，迅速驰奏。李侍尧一得禀报信息，亦即速奏。钦此。遵旨寄信前来。  
　 
台案汇录庚集卷五

　　五五、乾隆五十二年十一月十八日上谕

　　五六、乾隆五十二年十一月二十二日上谕

　　五七、乾隆五十二年十一月二十三日上谕

　　五八、乾隆五十二年十一月二十五日上谕

　　五九、乾隆五十二年十一月二十八日上谕

　　六○、乾隆五十二年十一月二十九日上谕

　　六一、乾隆五十二年十二月初八日上谕

　　六二、乾隆五十二年十二月十三日上谕

　　六三、乾隆五十二年十二月十四日上谕（二道）

　　六四、乾隆五十二年十二月十五日上谕（二道）

　　六五、乾隆五十二年十二月十六日上谕（二道）

　　六六、乾隆五十二年十二月十七日上谕（二道）

　　六七、乾隆五十二年十二月二十三日上谕

　　六八、乾隆五十二年十二月二十四日上谕（二道）

　　六九、乾隆五十二年十二月二十五日上谕

　　七○、乾隆五十二年十二月二十六日上谕

　　七一、乾隆五十二年十二月二十七日上谕（二道）

　　七二、乾隆五十二年十二月二十八日上谕

　　七三、乾隆五十二年十二月二十九日上谕

　　七四、乾隆五十三年正月初四日上谕

　　七五、乾隆五十三年正月初九日上谕

　　七六、乾隆五十三年正月初十日上谕

　　七七、乾隆五十三年正月十一日上谕（二道）

　　七八、乾隆五十三年正月十二日上谕

　　七九、乾隆五十三年正月十四日上谕

　　八○、乾隆五十三年正月十六日上谕

　　八一、乾隆五十三年正月十七日上谕

　　八二、乾隆五十三年正月十八日上谕

　　八三、乾隆五十三年正月二十一日上谕

　　八四、乾隆五十三年正月二十三日上谕（二道）

　　八五、乾隆五十三年正月二十五日上谕（二道）

　　八六、乾隆五十三年正月二十六日上谕

　　八七、乾隆五十三年正月三十日上谕

　　八八、乾隆五十三年二月初一日上谕（二道）

　　八九、乾隆五十三年二月初二日上谕（三道）

　　九○、乾隆五十三年二月初五日上谕

　　九一、乾隆五十三年二月初六日上谕

　　九二、乾隆五十三年二月初十日上谕

　　九三、乾隆五十三年二月十七日上谕

　　九四、乾隆五十三年二月十九日上谕

　　九五、乾隆五十三年二月二十日上谕

　　九六、乾隆五十三年二月二十七日上谕（二道）

　　九七、乾隆五十三年二月二十八日上谕

　　九八、乾隆五十三年二月二十九日上谕（二道）

　　九九、乾隆五十三年三月初一日上谕

　　一○○、乾隆五十三年三月初四日上谕

　　一○-、乾隆五十三年三月初七日上谕

　　一○二、乾隆五十三年三月十一日上谕

　　一○三、乾隆五十三年三月十二日上谕

　　一○四、乾隆五十三年三月十四日上谕

　　一○五、乾隆五十三年三月十六日上谕

　　一○六、乾隆五十三年三月十九日上谕

　　一○七、乾隆五十三年三月二十一日上谕（四道）

　　一○八、乾隆五十三年四月十二日上谕（三道）

　　一○九、乾隆五十三年四月十三日上谕

　　一一○、乾隆五十三年四月十四日上谕（二道）

　　一一一、乾隆五十三年四月十五日上谕（二道）

　　一一二、乾隆五十三年四月十六日上谕（二道）

　　一一三、乾隆五十三年四月十七日上谕（二道）

　　一一四、乾隆五十三年四月二十三日上谕

　　一一五、乾隆五十三年四月二十四日上谕

　　一一六、乾隆五十三年五月初十日上谕

　　一一七、乾隆五十三年五月十五日上谕

　　一一八、乾隆五十三年五月十六日上谕（六道）

　　一一九、乾隆五十三年五月二十一日上谕

　　一二○、乾隆五十三年五月二十三日上谕（二道）

　　一二一、乾隆五十三年五月二十九日上谕（三道）

　　一二二、乾隆五十三年六月初三日上谕

　　一二三、乾隆五十三年六月初六日上谕（四道）

　　一二四、乾隆五十三年六月十三日上谕（二道）

　　一二五、乾隆五十三年六月十七日上谕

　　一二六、乾隆五十三年六月十八日上谕（二道）

　　一二七、乾隆五十三年六月二十一日上谕

　　五五、乾隆五十二年十一月十八日上谕

　　大学士和字寄钦差协办大学士总督将军侯福、湖广总督将军常、福建水师提督参赞伯柴、闽浙总督李，乾隆五十二年十一月十八日奉上谕：本日据常青覆奏接奉谕旨缘由，并恒瑞奏带兵由盐水港进发各折，俱在伊等上次奏报以前之事。至常青折内称，现在柴大纪竭力保守城池，望援甚切，普吉保更宜急往救援，不得以柴大纪并未订期为辞。又称普吉保离诸罗二十余里，则该镇带兵五千五百名之多，自更易于剿通。现又专札严催普吉保，务须与柴大纪、恒瑞同心并力，即可破贼解围等语。前因普吉保驻札元长庄为日已久，未能打通道路，迅抵县城，接应柴大纪，已有旨令福康安查询。今据常青所奏情形，是常青之意，亦以普吉保不急往救援为非。普吉保由鹿仔港亲带官兵，打仗杀贼，收复笨港，固属有功，而自驻元长庄后，距县城不远，且据柴大纪咨会，望援甚切，乃并不奋勇直前，迅速进剿，其咎亦无可辞。是普吉保功过各不相掩。着福康安查明普吉保在元长庄，如果有观望迁延之意，即据实参奏。即使普吉保之意，或恐带兵前抵县城，后路无人接应，又如蔡攀龙、魏大斌之入城后，道路仍被贼拦阻，不敢轻进，但此时柴大纪处被贼攻扰，势更迫切，较从前望援尤急，所谓彼一时此一时，情形各有不同，况救兵如救火，普吉保自亟应带兵入城，城中究可多添兵力，而兵丁携带火药、粮饷，亦可匀出分用，以资接济，岂可以后路无继借口。但昨据常青奏，十月二十五日普吉保已攻开月眉潭等处，在彼驻札，离县城不过五里。此折系二十八日所发，在本日奏折以前。或普吉保旋接常青札饬之信，已带兵前抵县城，与柴大纪会合，亦未可定。若果能如此，则柴大纪此时早与彼会合一处，而普吉保之咎，尚可从轻。

　　至常青奏现在南路东港一带，虽尚未全行收复，而官兵驻札港口，商贩米粮，贼匪不能拦阻，多有装载赴郡粜卖者。惟有酌量兵力，并招集义民，肃清南路等语。南路贼匪，已经撤动，势渐涣散。而府城兵力，已经李侍尧续行派往。而常青又招集义民甚多，正应乘此贼势将溃之时，督率将弁兵民悉力搜剿。此时福康安已早抵鹿仔港，北路军势极为壮盛，自可乘胜长驱，合兵会剿，自无须常青协助。常青惟当专力南路，将道路廓清，擒拏贼目庄大田，收复凤山。再往北路会合攻剿，以期迅速集事。

　　再据常青奏：现于海口各要隘分饬弁兵巡缉，毋使贼匪抢占船只。并饬台湾县多备札谕，令熟识番情之生员等密往大武陇后山发给番社通事土目，预防贼匪窜匿等语。此事常青所办均属妥协。该处贼匪见官兵声势日盛，贼党渐次穷蹙，自必思乘间由海道潜逃。常青将海口各要隘预为防守，不使贼人抢占船只。并札谕番社等在大武陇一带协力擒拏贼匪，绝其逃窜内山之路，于剿捕机宜，自更得力。惟折内所称臣等本欲由陆路前往援应诸罗，因道路未能便捷，是以改由海道等语。系指恒瑞前此由海道前往盐水港之事，而声叙不明，竟似常青与恒瑞一同前往，措语殊不明晰。 

　　又据常青另片奏称所获贼匪，除应行发遣者饬交道府往内地办理等语。此等贼匪助逆肆恶日久，既被官兵拏获，既经向官兵对敌，即系党伙要犯，自应即于该处正法。其中或有被贼胁从，并未打仗，情节稍轻者，亦应即赏给军营驻防满兵为奴。何必拘泥常例，问拟发遣，又复解回内地？倘该犯等于押解时，中途或有脱逃滋事之处，更复成何事体耶？所办不通，福康安应知之。

　　又据恒瑞奏，现在于盐水港、新店拨兵驻守，亲率兵民前进，因恐后路官军及粮饷、火药不能接济，俟郑国卿带兵到后，即令在彼防守，并令岱森保带兵接应后路。又十月二十日将盐水港附近贼匪剿杀二百余人，现在吴家厝札营等语。亦系伊上次奏报以前之事。前据恒瑞奏鹿仔草已经官兵收复，即于该处札营，将将沿海一带道路打通，前赴县城。此时恒瑞谅已带兵前进，与普吉保合力攻剿，直抵县城接应柴大纪矣。

　　同日又据李侍尧等奏：十一月初四日，有船户自鹿仔港回至蚶江，据称初一日在鹿仔港见有兵船百余号，已收到港口。并遇将军坐船之船户告称，所有兵船俱于前月二十九日齐到等语。览奏深为欣慰。福康安于二十八日在崇武澳放洋，今于二十九日即抵鹿仔港。以数百里洋面，一昼夜间扬帆稳渡，所带兵船百余号，同时到港，实仰荷天神默佑，为成功佳兆。福康安统领如许劲将强兵，四路会合，声威百倍，自当乘锐深入，会合柴大纪等捣穴擒渠，肤功迅奏，惟日夕盼望捷音，更为殷切。将此由六百里加紧各传谕知之。仍着福康安、常青各将近日打仗得胜擒拏贼首贼目情形，迅速驰奏。李侍尧一得禀报信息，亦即速奏，以慰廑注。钦此。遵旨寄信前来。

　　五六、乾隆五十二年十一月二十二日上谕

