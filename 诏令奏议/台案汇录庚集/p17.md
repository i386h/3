<!-- { "loadSidebar": true } -->
　　现在福康安前抵鹿港，率兵纔近万，未及三月，即已屡破贼巢，擒获逆首，南北两路，全境荡平，所用官兵止系屯练、黔楚官兵数千，何尝须用多兵？设如恒瑞所言，必须添兵六、七万，合之台湾原有之兵，则至十余万矣，不独各省远近征发，远近驿骚，且行走配渡需时，目下尚不能全数到彼。幸而朕洞烛几先，即令福康安、海兰察带同巴图鲁侍卫等前往。于恒瑞奏到时，又以其言不可信，谕令福康安坚持定见，速由鹿港前进。今得克期蒇事，设非朕令福康安、海兰察前往，即准其添调者十余万大兵，交常青、恒瑞二人统率，则伊等在彼守候，日事因循，仍前零星调拨，不特嘉义县城早为贼所陷，即郡城亦必不可守，尚复成何事体？昨询据委解逆犯来京之都司张尔魁称，贼匪攻围嘉义县城，势已危急，若福康安迟到三日，县城必不能守。是该处城池得以无恙者，皆赖朕烛炳几先，命福康安等速往之效。

　　前因柴大纪驻守嘉义将及半载，并据奏忍饥待援不忍出城，朕嘉其忠义，逾格加恩，封以伯爵，并赏银一万两。倘非福康安早到，则嘉义县城已失，柴大纪为贼所害，伊既可借口没于王事，罪状或不至于败露，岂不使贪纵营私激成事端之人，非惟幸逃重戾，转得叨冒厚恩？兹幸福康安星往救应，嘉义县城得以无虞，而柴大纪之捏词守城，并贪黩各劣迹，不旋踵而败露。前据琅玕奏讯，据柴际盛供称，柴大纪在任二年，出息约有五万余两。本日又据福康安查明柴大纪曾得受兵丁林长春、刘钦等番银各一百数十圆，将林长春等拔补外委等语。柴大纪坐拥多赀，于拔补微弁时尚敢婪得银两，则其平日在任时克扣侵渔、卖官鬻爵，自必更有大于此者。除俟福康安、徐嗣曾澈底查审明确定议具奏外，可见朕恩不滥受，昧良骫法之人亦必不为天理所容，终致败露。而恒瑞从前之妄请多兵，几至惑众误事者，不可不治其罪矣。彼时之不即明降谕旨者，因正当军务紧要之际，虑致摇惑众心，并恐无识之徒妄议，既令恒瑞前往剿贼，又不予以兵力，是以仅降旨申饬。今大功告蒇，恒瑞前奏之谬妄，更属显然。使所奏出自他人，必当按律正法，姑念恒瑞身系宗室，又未经历戎行，是以援议亲之例，从宽革职，俟其到京，即发往伊犁效力赎罪。

　　即福康安于攻破大里杙后，不速带兵追剿，亦屡经降旨严饬，原以兵贵神速，刻不容缓。倘福康安见贼巢已破，稍存大意，不即追捕，而朕复不加之策励，俾贼得乘暇他逸，甚或别滋事端，则蒇事擒渠，岂不多耽时日？今既将二酋生擒，全郡底定，福康安系有功之人，岂有转加以罪之理？即福康安于袒护恒瑞一节，固有应得之咎，若非福康安成此大功，亦岂能将伊宽恕？兹因其功大过小，是以录其功而宥其过。福康安嗣后惟当加倍儆省，益矢公慎，勉副朕教诲成全至意。

　　至福康安此次前往督办剿捕事宜，遵照朕节次指示，调度有方，用心周密，真能不负任使，朕心深为嘉许。海兰察屡次督兵追剿，甚为奋勇，可嘉。又将庄大田家属及逆犯庄大九、林勇全数擒获，而筹办一切事宜，均能井井有条。福康安、海兰察前已晋封公爵，赏给宝石帽顶、四团龙褂四开气袍，着再各赏用紫缰。但福康安系将军，发纵指使，皆其调度，福康安着加赏金黄腰带，并赏给福康安、海兰察金黄辫珊瑚朝珠各一盘，用示优异。和坤承旨书谕，于一切清汉事件，始终巨细无遗，勤劳懋着，前已晋封伯爵，着一体赏用紫缰，以昭嘉励。

　　朕于臣下功罪，惟视其人之自取，一秉大公至正。行军用兵之际，有功即赏，有罪即罚，尤务严明，从不丝毫假借。而前后迟速之间，无不慎于先几。幸蒙天佑，所向克捷，屡奏肤功。所有随时筹划，并始终办理赏功罚罪各谕，着军机大臣，择其要者，补录发抄。福康安本日奏到各折，一并发抄。钦此。

　　——录自明清史料戊编第三本二八四～二八五页。

　　五四、兵部「为内阁抄出福建巡抚徐奏」移会

　　兵部为移会事：职方司案呈，内阁抄出福抚徐奏前事一折，相应抄单移会贵房查照销案可也。须至移会者。计粘单一纸。右移会稽察房。乾隆五十三年四月初一日。

　　乾隆五十三年三月二十四日，内阁抄出福抚徐跪奏为台湾抚恤难民、及察看地方情形、恭折奏闻事：窃臣于正月初八日抵鹿仔港，先从彰化一带筹办抚恤事宜，业经缮折奏明。嗣臣在水沙连军营，将一切赈贷及平粜章程，与福康安面为酌定后，福康安进剿南路，臣亲往彰化，遍加查勘。县城内衙署及民房被贼焚毁无剩，村庄被焚者亦甚多。

　　惟由鹿港至埔心数庄保守无失。该邑难民避迁鹿港者不下十数万众。业经该地方官遵奉恩旨查明，按月散给米粮、蕃薯，得以存活。臣以此时贼匪已平，谕令及早归庄，俟查明户口，将鹿仔港抚恤口粮，归入本庄散给，以仰副皇上轸念灾黎有加无已之至意。一面发银苫盖草寮，以资栖止。该民番等闻风陆续归庄，已有十之六七。自大甲溪至淡水一带，村屋无毁，惟上年播种无几，收成歉薄；且该处义民出力者多，亦应查明酌量抚恤。于本月初旬，至嘉义地方察看城内民房，尚俱完固；远近村庄亦多焚毁，惟盐水港一处房屋齐全。由嘉义至南路台湾县，难民赶入府城居多。府城以外村庄，竟属荡然。凤山城内与彰化相同，其村落多遭蹂躏。惟广东庄义民田园庐舍，最称完善。东港一处，先为逆匪占据，后为官兵克复，难民搭盖草寮，多集于此。查台湾、嘉义城内及凤山之东港三处，本有赈恤口粮，臣饬照鹿仔港之例，招谕难民各自归庄，以待查赈，户口亦渐次安集。统计全郡之难民而论，彰化为最重，台湾、嘉义、凤山次之，淡水为最轻，必须分别核实办理，以期无滥无遗。臣遴委员分赴各处详晰确查，凡贼匪经过之所，房屋未经被毁者，如系义民竭力保护之庄，即应量予奖恤；如系被贼胁从得以免毁之庄，此时邀恩予以自新，已属格外宽典，不得再邀赈恤；其房屋虽已焚毁，而归庄后尚能造盖补修，力可自给者不赈；惟实系遭贼焚抢、流离困苦之难民，造具清册，给予一月口粮后察看情形，如有尚须接济之处，再当推广皇仁，量为展赈。并因各路米价昂贵，设厂平粜，其无力耕种者，酌借籽粮，以平市价而急农务。节次仰沐圣慈，于各省拨济军需米石，本属实裕。经督臣李侍尧随时拨运过台，源源接济。但海洋转运需时，现在台湾存米，除给发军粮外，所剩无多，仅敷平粜借贷之用，其办赈口粮祗可折给银两。查闽省从前办理折赈，每石至二两而极。此时台属粮价，均在三两以外，若照三两折给小民，仍不免拮据。仰恳皇上格外施恩，每石准予三两，则民食更为普济。臣随时留心，严密稽察，务使均沾实惠。至全郡甫经荡平，尤当以搜拿余逃、绥靖地方为要。逆党内间有窜逃贼目，俱经福康安派拨兵弁，迅速按名查拿。臣严饬各属四面协同访缉，毋使一漏网，连日多有弋获者，舆情倍加安贴。自二月初旬以后，甘雨优沾，凡经播种之田，禾苗畅发，早收可卜丰稔。臣现奉谕旨，以台湾善后事宜谆谆训勉，跪诵感激，莫可名言，益当殚竭血诚，实心实力，与福康安熟商妥办，冀无负圣主委用隆恩。所有沿途查办缘由，合先恭折具奏，伏乞圣上睿鉴。谨奏。

　　乾隆五十三年三月二十一日奉朱批：这所奏情形，该部知道。钦此。

　　——录自明清史料戊编第三本二八五～二八六页。

　　五五、福建巡抚徐嗣曾残奏折

　　福建巡抚臣徐嗣曾跪奏□□开事：窃臣因查办叛产犯属，检齐将军、参赞、提镇及各地方官先后拏获匪犯，奏明详报有案者，计一千五百余名，开列名单，发交该地方官及委员等核对办理。兹据署嘉义县张森禀称：前柴大纪所奏正法及戮尸各犯内，竟有其人尚在者，访系柴大纪误拿，经前任知县陈良翼审属良民，据保释放。但既经奏明有案，现奉檄严查叛产犯属，不敢稍有纵漏，仍按名查拿，审讯确情等语。并据革县陈良翼自行呈禀：当日审明保释者实有许怀等三十五名，委系良民，因柴大纪以匪犯具奏在先，逼迫通报，以符奏案，祗得听从具详，罪无可逭，现蒙查办缘由，若再将无辜多人株连屈陷，更万死不足蔽辜，惟有据实呈明，求查察治罪等情。臣接阅之下，不胜骇异。查许怀等既经审非贼伙，取保释放，何以柴大纪竟奏称正法戮尸，陈良翼复又听从捏报，其舛错荒谬，实出情理之外。且恐有故纵贼犯情事，必须彻底根究，务期水落石出。臣带同军需局员杨廷理、钱受椿亲自驰赴嘉义查办。甫入县境，即有案内各犯证及保结人等纷纷挨到，佥称情愿赴案质审。查许怀等三十五名内，已经该县张森传唤到案者，许怀、许汉、翁送来、陈较、张海、柯妈生、李孝、陈成、陈筹等九名；臣抵境后自行投到者，周俊、谢璧、杨登、陈团、林邦、林子春、胡成、黄烟、黄光慎、卢力、卢罕、杨沛、刘程并番妇留娘、陈应之祖母陈江氏等十五人；已经病故者，赖天呈、陈就、郑郡海、许腾、陈佑、吴嵩、蔡妹、魏可、曾生、李圭、林砚等十一名。其出具保结者，蔡同源等共一百余名，逐一严加鞫讯。据许怀等二十四名供称：上年正、二月内，嘉邑甫经收复，或因官兵初到，欢喜出城迎看，或因迁避他处，回至县城探视，途中误被捉拿，并有肩挑贩卖及在店生理，遇有不肖之兵丁、义民，强买抢取，与之较论，转被诬拿者，俱皆极口呼冤，实无从贼情迹。讯之原保人等，亦俱供证相符，剖辨甚力。臣恐该保邻等容庇亲友，回护前非，谕以国法森严，天理昭著，倘此数十人内有一匪徒，断难幸逃法网，将来一经查出，尔等即与本犯同罪，慎勿执迷不悟。反复开导，该保邻等坚称天良难昧，法律共知，何敢替人当此重罪。况当日县城初复，缉匪务严，如城内遇有贼犯，我等正要擒献究治，岂□□□□□□因□知许怀等实系良民，方敢（下缺）

　　——录自明清史料戊编第三本二八六～二八七页。

　　五六、兵部「为内阁抄出将军福康安等奏」移会

　　兵部为移会事：职方司案呈，内阁抄出臣福等奏前事一折，相应抄单移会贵房查照销案可也。须至移会者。计抄单一纸，月终册一本。右移会稽察房。乾隆五十三年四月初一日。

