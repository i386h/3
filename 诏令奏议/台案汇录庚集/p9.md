<!-- { "loadSidebar": true } -->
　　乾隆五十二年十一月初三日，内阁奉上谕：本日勾到朝审官犯内有黄仕简、任承恩二犯，俱系福建提督，于台湾逆匪林爽文纠众滋事一案，既领兵过台湾，乃彼此迟延观望，贻误军机。经大学士九卿问拟斩罪，本属按律办理。从来军纪贵在严明，而失律之诛，尤难宽贷。黄仕简于上年冬间，带兵前渡台湾剿捕贼匪。其时逆首林爽文，不过一、二奸民，纠合倡乱，若黄仕简能督率兵弁，实力搜捕，何难实时扑灭？乃到台湾以后，惟知坐守郡城，零星派拨，逡巡恇怯，一筹莫展，以致厥匪辗转纠众，日久稽诛。黄仕简从前于黄教一案，亦曾经亲往查办，何以此次竟致束手无能？即因染患病症，自问不能办理此事，亦应及早奏明，候朕另派大员前往督办，乃一味因循，玩误军机，核其情罪，本应予勾，姑念黄仕简究系年老抱病，一闻逆匪滋事之信，即力疾渡洋，犹知以公事为重，其按兵株守，漫无筹划，实由老病昏愦，尚未出于有心，姑从宽宥免其勾决。至任承恩年力正壮，非黄仕简可比。且伊前往台湾剿捕逆匪，系自行陈请，尤应倍加奋勇，力图自效。乃亦安坐鹿仔港，与黄仕简互相观望，并不亲临行阵，奋力剿杀，肆行逗遛之罪，实属法无可宽。时念任承恩之父任举，前在金川出兵阵亡，伊兄任承绪，又因在京供职，救火伤毙，皆属殁于王事。任承恩又现无子嗣，若即予勾决，使捐躯效命之臣，竟致绝嗣，于朕心实有所不忍。是以法外施恩，贷其一死。设使任承恩尚有子侄，必将伊勾断，不能稍存末减。但黄仕简、任承恩溺职辜恩，致逆匪负嵎猖獗，该处兵民受其戕害者不少，至今剿捕事务，尚未完竣，皆伊二人之罪。兹虽曲加恩贷，亦属格外从宽，未便即行释放。黄仕简、任承恩仍着牢固监禁。至朕于军旅之事，有功必赏，有罪必诛，从不稍存姑息。即如此次在台湾带兵之郝壮猷，因贼匪复扰凤山，弃城不守，潜回郡城，以专阃大员如此畏葸偷生，若不明正典刑，其何以肃戎行而昭法纪，是以不待大学士九卿核拟，即将伊于军营正法示众，以昭炯戒。而现在带兵出力之员，如柴大纪力捍围城，不辞劳瘁，兼能激励兵民，屡次杀贼，连获胜仗，朕即迭加恩擢，优与恩赏。其贵林、杨起麟、邱能成诸人，皆因奋勇剿贼，临阵捐躯，即敕部从优议恤，一律得给世袭，以示轸恻。郝壮猷当贼扰凤山时，能奋不顾身，授命疆场，亦可与贵林等同邀恤典。是与其死于国法，曷若殁于戎阵？刑赏昭然，惟人自取。今台湾领兵各员，俱能争先效用，未必不因郝壮猷覆辙在前，共知儆励。盖兵可百年不用，不可一日不备，而信赏必罚，丝毫难以假借。此后身膺阃寄者，当倍加凛惕。遇行军之际，务须身先士卒，克敌致果，共晓然于功罪所勾，视乎勇怯。如能共矢荩诚着有功绩，必当躬膺茂赏，承受渥恩；若畏怯幸生，以致自蹈重愆，自罹宪典。庶几人知敌忾，士皆用命，毋负朕整饬戎行谆谆告诫之至意。将此通谕知之。钦此（于本月初六日抄出到部）。

　　——录自明清史料戊编第三本二五六～二五七页。

　　二二、户部「为内阁抄出汉字上谕一道」移会（柴大纪着封为一等义勇伯）

　　户部为移会事：军需局案呈，内阁抄出汉字上谕一道，相应恭录移会稽察房可也。须至移会者。计粘单一纸。右移会稽察房。乾隆五十二年十一月二十一日。

　　一件钦奉上谕事：内阁抄出乾隆五十二年十一月初九日奉上谕：柴大纪奏，接到常青札称，昨已有旨交柴大纪，不必拘泥守城存亡之见，设遇紧急，即带兵杀出县城，再图进取等因。惟思诸罗地居台湾南北之中，其县城四面堆土种竹作围，本难为守。前此克复后，环营开沟，并堆短墙，安设炮位，营盘甚属坚固；若一旦弃之而去，则城池、营盘、大炮，均为贼据，恐贼势益张，盐水港、笨港两路之兵，均难驻守。且城厢内外住居百姓，及各庄避难入城者，共有四万余人，至今协力守御，并捐助军糈，急公向义，实不忍将数万生灵，尽付逆贼毒手。现在恒瑞驻盐水港，普吉保驻元长庄，距诸罗俱不过三、四十里，三方鼎峙，声势壮盛。惟有竭力保守县城，以待援兵齐集，并力进剿，擒拿逆首等语。所奏忠肝义胆，批览之下，为之堕泪！前因新改嘉义之诸罗，屡次被贼滋扰，柴大纪数月以来，激励官兵、义民，悉力守御，保护城池。但该处贼匪虽屡经柴大纪奋勇剿杀，仍四处屯聚，心生窥伺，百计攻扰。而常青等先后派援之兵，未能实时齐抵县城。惟恐柴大纪激于忠愤，坚守城存与存、城亡与亡之义，固守勿去，是以降旨令柴大纪酌量情形，如力有难支，不妨率领官兵整队而出。并因该处义民帮同柴大纪守城杀贼，甚为出力，若柴大纪带兵出城，此等义民必致受贼戕害，朕心更为不忍，复谕令柴大纪，如县城万难守御，必须出城另图进取之时，务将城内义民及其家属妥为捍卫，先行送出，俾义民不致失所。经常青将此旨賷送柴大纪阅看。而柴大纪以县城一切守御事宜，久经布置周密，且因县城内外居民甚多，不忍将数万生灵委之于贼，立意坚守，以待援应。是其保护合县民人，与朕轸念义民、多方爱护之意适相吻合，所谓我君臣各尽其义也。柴大纪力捍困城，且能乘间杀贼，已属奋勇可嘉。今接奉前旨，若即全师而出，亦系遵旨而行，未为不可，而柴大纪被围日久，心志益坚，勉励兵民，忍饥固守，惟知以国事民生为重，古之名将，何以加之！柴大纪在台湾剿捕贼匪，劳绩最着，即守城一节，其功甚大，本欲俟大功告竣后优加封赏，今伊能如此系念生民，忠良激发，为国家出力，尤堪加奖。柴大纪着即封为一等义勇伯，世袭罔替，并着浙江巡抚琅玕赏给伊家属银一万两，用示朕轸念勋劳、赐爵酬庸之至意。至柴大纪忠义奋发，兵民当益加感动，仰蒙上天嘉佑，县城自必保护无虞。现在福康安统领大兵，迅抵鹿仔港，声威壮盛，士气百倍，柴大纪惟当更加勉力，痛剿贼匪，共奏肤功，永承格外恩眷。钦此（钦遵于十三日抄出到部，行文讫）。

　　——录自明清史料戊编第三本二五七～二五八页。

　　二三、户部「为内阁抄出汉字上谕一道」移会

　　户部为移会事：军需局案呈，内阁抄出汉字上谕一道，相应恭录移会稽察房可也。须至移会者。计粘单一纸。右移会稽察房。乾隆五十二年十一月十六日。

　　一件钦奉事：内阁抄出乾隆五十二年十一月初四日奉上谕：据柴大纪奏，八月内守备杨彲在诸罗西门外堵御剿捕贼匪，连次打仗，除守备施放大炮连发中毙贼甚多，实属奋勇出力，嗣因中炮伤重，医冶不痊，至十七日身故。又据常青奏，游击邱维扬打仗阵亡各等语。杨彲业经降旨，交部议恤。今阅常青、柴大纪奏到情形，该员等奋勇杀贼，临阵捐躯，均堪嘉悯。游击邱维扬着加一等，以参将衔照阵亡例议恤。守备杨彲，着加一等，以都司衔照阵亡例议恤。钦此（钦遵于本月初六日抄出到部，行文讫）。

　　——录自明清史料戊编第三本二五八页。

　　二四、吏部「为内阁抄出奉上谕一道」移会（十一月十八日）

　　吏部为钦奉上谕事：考功司案呈，内阁抄出奉上谕一道，除行文外，相应知照可也。须至移会者。右移会稽察房。计粘单一纸。乾隆五十二年十一月日。

　　乾隆五十二年十一月初十日，内阁抄出初十日奉上谕：台湾嘉义县自被贼匪攻扰以来，柴大纪统兵堵剿，该处民人等，共知大义，悉力固守，久而益坚，实堪嘉尚。昨已降旨，将柴大纪优加封赏，并令福康安查明出力文武员弁，咨部从优议叙。其县民等五十四年应征钱粮，概予豁免矣。至随营守御兵丁，与柴大纪同心协力，奋勇打仗，固守城池，亦应一体加恩赏赉。除已降旨将打仗伤亡之官兵、义民等分别给与恩恤外，所有现在守城打仗出力兵丁，着各赏给两月钱粮，以示奖励。钦此。

　　——录自明清史料戊编第三本二五九页。

　　二五、兵部「为内阁抄出上谕」移会（十一月二十一日）

　　兵部为移会事：职方司案呈，内阁抄出前事一案，相应恭录上谕，移会贵处查照销案可也。须至移咨者。计连单一纸。右移会稽察房。乾隆五十二年十一月日。

　　乾隆五十二年十一月初三日奉上谕：台湾逆匪林爽文纠众倡乱以来，提督柴大纪统兵剿捕，收复诸罗后，贼匪屡经攻扰。城内义民，帮同官兵奋勇守御，保护无虞，该处民人，急公向义，众志成城，应锡嘉名，以旌斯邑。着将诸罗县改为嘉义县。合县良民，倍加奋励，以昭奖劝。钦此。

　　——录自明清史料戊编第三本二五九页。

　　二六、吏部「为内阁抄出上谕一道」移会（十二月初五日）

　　吏部为知照事：文选司案呈，内阁抄出奉上谕一道，相应抄录知照可也。须至移会者。计连单一纸。右移会稽察房。乾隆五十二年十二月日，主政贺。

　　乾隆五十二年十一月三十日，内阁抄出两广总督孙士毅等奏洋商潘文岩等捐银三十万两、盐商李念德等捐银二十万两、充作新兵粮饷等因一折，十一月二十九日奉朱批：有旨谕部，钦此。又孙士毅等奏洋盐商人捐银五十万两、请另贮藩库、专给新兵粮饷等因一折，十一月二十九日奉朱批：览，钦此。乾隆五十二年十一月二十九日奉上谕：孙士毅等奏，据洋商潘文岩等呈称，现在台湾剿捕逆匪，粤省招募新兵，巡防海口，商船往来，藉此兵威，得免惊扰，该商等情愿捐银三十万两，以充军需。又据盐商李念德等呈称，粤省运盐，多经洋面，今添兵巡防，盐务益增严密，愿备饷银二十万两，用展蚁忱各等语。该洋商、盐商等请捐饷银，系因添兵巡防海口，与伊等生计有益起见，自应俯准所请，以遂其报效之诚。但各商等于地方公务，踊跃捐输，尚属急公，并着该督等查明咨送吏部，照例议叙，以示鼓励。折并发。钦此。

　　——录自明清史料戊编第三本二六○页。

　　二七、礼部「为内阁抄出两广总督孙士毅奏」移会

　　礼部为知照事：祠祭司案呈，乾隆五十二年十一月三十日，内阁抄出两广总督孙奏，赴台剿匪闽省兵船，被风漂泊，淹毙兵丁黄国生一名，钦奉上谕，照阵亡例议恤到部，相应抄单移会稽察房可也。须至移会者。计粘单一纸。右移会稽察房。乾隆五十二年十二月日。

