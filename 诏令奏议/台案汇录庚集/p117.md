<!-- { "loadSidebar": true } -->
　　再披阅图内于山外各路口安设营盘，上下二十余处。计每处派兵四、五百名，已不下万余。似此于无甚紧要处，零星分派，置之无用之地，岂不如从前恒瑞、普吉保于盐水港、笨港一带分兵零星堵御，致兵力以分见单乎？况福康安等在东埔纳驻札，距逆首逃窜之埔里社尚远，何不前至舒亮驻札之归仔社扎营？且现在分兵堵截，自应酌留一、二通内地隘口，毋庸设兵，使林爽文见此数处无兵防堵，或由该处仍逸入内地，不难四路围截，立就擒获。今将各隘口悉行设兵堵截，是转恐其入山不深，驱之使入，岂不失计？福康安此时应将图内朱笔点出各隘口酌量将官兵撤去，合兵一、二万，福康安竟当亲自统领，直入埔里社内山，跴探林爽文潜匿处所，跟踪追捕。务将逆首克期擒获。即该处生番语言不通，与禽兽无异，今林爽文潜匿内山，亦难与生番通语联络。其所带伙匪仅止一、二千人，尚可四处窜逸，不畏生番，岂福康安带领大兵数万，转虑生番野性难驯，有所畏怯乎？若生番等震慑军威，将林爽文擒献，固属甚善。设使生番冥顽助逆，即趁此兵力，亦无难将生番等痛加歼戮，入山搜捕。总之林爽文逃匿何处，福康安即带兵向该处跟踪追捕，以期必获。此皆福康安节次办理迟缓，自贻伊戚。其跋涉劳苦，皆所自取。现届年例茶宴联句之期，因擒渠信息总未奏到，已屡次改期，尚未举行，朕心深为烦闷。福康安务须奋力速进，生擒逆首，以副委任，毋得再有延误，致干咎戾。将此由六百里加紧谕令知之。仍着于何日带兵直入内山、拏获林爽文之处，即行迅速驰奏，以慰朕宵旰悬注。至于大兵裹粮而进，后路一切军需为要务，派兵妥运，毋为贼所窃获断路，此为最要。勉之，慎之。并将朱笔原图发往阅看。钦此。遵旨寄信前来。

　　八○、乾隆五十三年正月十六日上谕

　　大学士公阿、大学士和字寄钦差协办大学士总督将军公福、领侍卫内大臣参赞公海、四川成都将军参赞鄂、福州将军常：乾隆五十三年正月十六日奉上谕：连日盼望福康安等擒获逆首之信，尚未据有奏报。节经降旨饬谕。因反复思之，福康安办理此事，实属失之迟缓。前此派令福康安前赴台湾办理剿捕逆匪事务，福康安于奉命时即不免有畏难之见。行至中途，辄屡次奏请派兵。经朕再四降旨，详悉开道。彼时朕深虑福康安未必能迅速蒇功，已谕令奎林星驰赴京，原欲令其前往台湾帮同福康安带兵剿捕。并欲令阿桂赴闽驻札厦门，调度一切，以资策应。及至福康安带兵渡洋，由鹿仔港进兵，数日之间，即能直抵嘉义县城，杀贼解围，打通道路，并即攻克斗六门，直捣大里杙，摧破贼巢，痛歼匪众，屡奏捷音。朕初不料其办理如此迅速，为之喜出望外，是以不次加恩，将福康安、海兰察俱晋封公爵，赏给红宝石帽顶四团龙褂，以示优奖。福康安荷此殊恩，自应倍加感奋，乘兵威全胜、锐气正新之际，统兵直抵番境，迅速搜捕逆首林爽文，自可实时拏获。即或因大里杙贼巢须人经理，或于鄂辉、舒亮二人内酌留一人，足资办理。福康安等即应乘胜深入，贼首必能迅就生擒。乃福康安等于攻破贼巢后，即已心存满足。自十一月二十五日攻克大里杙，迟至十二月初四日，始由平林仔发兵前进。使贼匪得以乘暇收合余党，于集集埔预为布置，据险抵拒，已属办理迟缓。迨官兵攻克集集埔后，于十三日在水里社拏获逆首家属。福康安若能及早带兵直往小半天一带搜捕，则贼匪穷蹙奔逃，救死不暇，岂复能收集党伙二千余人，在小半天山顶竖栅垒墙，搭寮拒守？乃福康安延至十八日始带兵分路攻剿。距十三日在水里社拏获逆首家属时，中间又隔五日，使贼匪得预为扼险死守之计。此皆福康安办理迟缓，屡与贼人以暇，致失事机。今林爽文业经窜入内山，恃险潜匿。此等贼匪，性同枭獍，虽其父母家属现被拏获，伊亦无所顾恋，断不肯自行投出。而林爽文日久尚未就擒，仅其家属拏获，岂得谓之蒇事？又焉有官兵始终旷日持久，在彼等候搜捕之理？且生番等顽犷性成，直与禽兽无异，祗可慑以兵威，不可徒事招致与之讲解。福康安若于攻破贼巢后，即统兵直入内山地界，严谕生番等，若将林爽文实时献出，自当加以奖赏，倘敢有心助恶，将逆首藏匿，则大兵立即入山搜剿，必将生番等一并歼戮。如此明白晓谕，一面勒兵直入其境，生番等自必畏惧，立将逆首擒献。乃福康安惟悬立重赏，好言开导，生番等岂复有所畏惮？况各社生番不下数万，岂能一一感化、一一赏着？设伊等贪图官赏，面为听从，暗中仍将林爽文纵逸，而各社生番甚多，辗转藏匿，何时方能蒇务？看来福康安等竟不免畏怯生番，于大里杙攻克后，延缓日久，不过带兵隘口防堵，并未敢直入番境。昨奏到攻剿小半天贼匪情形，虽似已抵番境，亦尚未深入。殊不思用兵之法，全以气胜。若于官兵攻克贼巢后，乘胜深入，则彼时兵气正盛，众心鼓舞，番众闻风生畏，自不难直抵内山，将逆首一鼓生擒。今节次迟缓，不独生番等心存玩视，即我兵亦不免因日久生懈，振作较为费力。且搜捕机宜，全贵迅速。不独擒拏逆匪为然。即如寻常追捕逸贼，亦须趁势及早擒拏。若稍涉延缓，往往乘间远扬，卒致漏网。上年直隶大名案内首犯段文经，亦因该督等不实时查拏，以致该犯远遁，至今未获。而林爽文一犯，更非段文经可比。段文经祗系亡命匪徒，只身潜逸，即日久不获，亦不致别生事端。若林爽文系逆匪渠魁，肆扰不法，实为罪大恶极。今穷蹙之际，尚敢率领伙党二千余人，窜入内山。前曾据奏南路屡有贼匪滋扰，设不将林爽文实时拏获，伊于逃窜后，或复行纠合南路贼匪，煽聚滋扰，或绕出大兵之后，仍在大里杙断掠军粮，皆不可知。尚成何事体？尔等亦曾思及此否？总之，林爽文一日不获，剿捕之事一日不完，而大兵亦一日不能遽撤。福康安等受朕如许重恩，若再不奋力搜捕，克日蒇功，不但无颜承受恩赏，试令伊等自思当得何咎戾耶？福康安着再传旨严行申饬。

　　本日又据常青具奏：南路贼目庄大田，前闻匿迹在大武垄山内，近又访闻在南仔坑一带地方潜匿。现令副将丁朝雄带领官兵，会同广东，泉州庄义民相机前进，开通凤山道路，设法擒获庄大田等语。所奏不过敷衍塞责。常青在府城驻兵日久，并不能督率将弁将南路贼匪痛加剿杀，廓清道路，竟至一筹莫展，实属无能。常青亦着传旨严行申饬。看来常青力量不过如此，亦难望其振作有为，止可委以防守府城之事。常青惟当于府城一带悉心防御，并严饬将弁于各海口实力巡缉，不得稍有疏懈。若庄大田等将来逃窜入山，尚可不加以责备；若贼目等竟由海道乘间窜逸，则惟常青是问，恐常青不能当此重咎也。至现在福康安带兵搜捕逆首，尚无擒获信息，而常青一路又仅能自守。庄大田尚潜匿未获。且据奏附近贼匪尚时出抢掠，福康安惟当倍加奋勉，深入内山，将林爽文迅速拏获后，再赴南路扫除贼匪，收复凤山，擒拏贼目庄大田，蒇功奏绩，方为不负委任，成朕用人颜面。

　　又昨据福康安奏：台湾土语谓杀为台，呼官字又与湾字无异，台湾二字似应另易嘉名，于办理善后事宜时，酌请改正等语。所奏殊可不必。前此将诸罗县改名嘉义，原因该处义民帮同官兵守城杀贼，咸知大义，甚堪嘉尚，是以特改县名，用示旌异。至台湾地方，自圣祖平定后设立府县，即以台湾命名，沿用至今。其土语与字音，偶有讹同之处，亦无甚关系，况并未之前闻，自不当轻议更改。即此时另改他名，而台湾二字沿习已久，人亦必仍称旧名，是即更改亦属无谓。此皆舍正务而用心于无用之地矣。着传谕福康安于办理善后章程内，祗须将该处改建城垣，添设丞倅弁兵，一切应办事宜，悉心筹酌妥协，务期一劳永逸。其更改台湾地名一节，毋庸提及，亦不必形之语言也。将此由六百里加紧传谕知之。仍着福康安将何日擒获林爽文前赴南路之处，即行驰奏，以慰早夜廑注。常青折并着抄寄福康安阅看。钦此。遵旨寄信前来。

　　八一、乾隆五十三年正月十七日上谕

　　大学士公阿、大学士和字寄钦差协办大学士总督将军公福、领侍卫内大臣参赞公海、成都将军参赞鄂、福州将军常、闽浙总督李：乾隆五十三年正月十七日奉上谕：福康安自十一月二十五日攻克大里杙后，迟至十二月初四日始由平林仔发兵前进。中间相隔十日之久，使贼匪得以预为布置，恃险抗拒。逆首林爽文尚未就擒。节经降旨饬谕。从来用兵之道，机贵神速。前此福康安攻克大里杙后，该处祗系贼匪巢穴，一经官兵攻破，贼党奔逃，该处并无存留家属及多余田产赀财，必须在彼经理查办之处，即或需人料理，不妨于鄂辉、舒亮二人内，酌留一人在彼，福康安尽可带兵遄进，直入内山，追捕逆首。即福康安彼时不能分身前往，亦应令海兰察先带领巴图鲁侍卫等乘胜深入，则逆首不致乘间潜逃，可以跟踪追捕，立就擒获。乃福康安既未留鄂辉、舒亮在彼经理，亲自带兵直抵番境，又不先令海兰察迅速前往，致贼匪聚集多人于集集埔、小半天等处，竖栅迭墙，搭寮拒守。此非与贼以暇而何？况生番顽梗性成，直与禽兽无异，祗可以威慑而不可以德化。即如汉、唐、宋、明末季多事，和亲岁币，不但不能免外之侵陵中国，适因以疲弊。前事具在，可为明鉴。今福康安惟知招致生番，许以重赏，冀其出力，将逆首擒献，并不乘官军全胜之际，奋勇直前，转在彼驻守多日，岂不失之柔懦，有误机宜？试问福康安自攻克大里杙后，平林仔进兵以前，此十日内毕竟所办何事？着福康安将在彼逐日有何筹划办理之处，一一详晰自行陈奏，勿谓朕过为督责，致福康安或有屈抑。朕于福康安破贼立功，即加以茂赏，今节次办理迟缓，自不能不加之训饬也。

