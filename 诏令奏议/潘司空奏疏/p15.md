<!-- { "loadSidebar": true } -->
　　题为山寇宁息及时计处以防后患以圗久安地方事据江西布政使司呈奉臣并巡按江西监察御史张简批据分守南昌带管分巡南昌兵备道左叅政卢仲佃守巡湖西道右叅政陶幼学副使李台呈先奉臣等案验看得宁州靖安万载新昌等县万山聮络中皆可为盗薮各贼今虽渐息难保不复啸聚若待出刦有形而后发兵追捕则不免有临渇掘井之悞使其东征西窜南追北突官兵徒自奔疲无益防御仰道即将余贼尽行摉捕并将善后事宜虚心访求从长计议务俾盗贼无所潜遯地方赖以永宁具由通详等因奉此随该各道督发原调鄱湖守备邓子龙带领哨兵捣巢及前到湖广浏阳平江黄秆坪等处又二道密差官乡兵快擒获贼首詹少峰呉子明王友约卢本江潘起鸾潘起凤张足伍等四十余名皆二十年积案巨酋万口称快自今地方俱已宁息但趂此平定之时若不讲求善后经久之计难保前孽之不复萌今该各道遵照原行虚心谘访开列条款呈乞施行等因随奉两院俱批本司会议详报依奉该本司左布政使柴涞右布政使何子寿会同按察司署印副使庄国祯守巡南昌道左叅政卢仲佃守巡湖西道右叅政陶幼学副使李台督粮道左叅议沈奎屯田道佥事霍与瑕都司都指挥佥事胡忠重复查议得前项地方询之舆论皆以不据要地不立将官不分哨守决非所以控制地方以为全省之捍蔽也所有一应事宜照款复议合就通详等因到臣据此案照先经案行各道摉捕余孽及查议前来尤恐不的该臣亲诣各该州县督同叅政卢仲佃南昌府同知顾其志南昌卫指挥贺应文将前项盗贼栖止出没必经之所逐一查勘询诸士民稽其形势委有不可因循者随该臣并巡按御史张简俱将各道前呈縁由批行该司会议去后今据前因又该臣会同巡按江西监察御史张简照得宁州并奉新靖安武宁新昌万载等六州县皆系附省之邑去省近者百余里逺者不过四百里名虽分隶三府其实盘旋山谷间并无寻丈平衍之地重岩复嶂深箐茂林随处可窝随险可据今犹幸地方之民力啬者多无藉者少而无藉之徒犹幸其欲易足欲足则散万一地方多事乗机啸聚则江省不免震动而诸郡皆为不宁矣兹者仰仗天威诸臣奋励积案巨酋俘馘殆尽地方见巳宁谧或可少舒皇上南顾之忧然不及时整顿他日必当复滋臣等反复思惟委应计处与其周章于有事之日不若料理于无事之时虽不免为亡羊而缉篱然犹胜于养痈而致溃谨列七事上请伏望勅下该部再加查议如果臣等所言少有禆益俯赐允行地方幸甚臣等幸甚
　　计开
　　一议添设守备窃照宁靖奉武新万六州县万山聮络岩谷深险且与湖广平江浏阳通城兴国等州县相邻而大沩山横界其中流贼啸聚为窟饥则剽掠乡村饱则复归巢穴为患积有年矣近虽移建兵巡道于宁州足为弹压但平时操练遇警折冲非将不可况盗贼生发之处离州不下三百里报贼调兵往返便至六七日贼起则苦于哨探之未真贼退则苦于追捕之不及奔走道路无裨防剿为今之计必须扃鎻外户然后可以扼险控制设立中军然后可以相机捍卫查得该州有铜鼔石地方居浏平新万及宁州适中之地盗贼出没便于邀击相应于此设立中军衙门伏望勅下该部查议添设守备一员给赐专勅一道前来驻札拨与精兵一千名分班操练仍属南昌湖西兵备道管辖遇有寇警一面呈报一面剿捕如贼逸出湖广浏平兴通醴陵及本省萍乡等处许其出境追捕各该地方巡哨官兵聴其调度协剿勅内明白开载庶免掣肘如此则贼险先据盗源可息不惟六州县恃以无恐江省且倚以为重而湖广邻封之祸或可消弭于万一矣伏乞圣裁
　　一议改调将官窃惟任将固在得人而草创尤宜慎始臣等看得鄱湖守备邓子龙智勇俱全胆略兼济擒巨酋于异省易若探囊遏狂寇于方骄势如压卵况本官之经略地方已久夷险固所熟知而士卒之受其约束尤严闾阎俱称不扰当此开创之时得借本官料理实为有赖伏望勅下该部再加查议将本官改注本处守备或量加职衔以鼔其气其鄱湖员缺另行推补再照该州正佐官员尤为吃紧近该知州员缺上厪庙谟留神遴选地方甚幸但捕盗官未有其人臣等查得弋阳县主簿丁景方先任临川县典史冒险擒贼胆略素雄堪任巡捕之职伏望勅下该部查果相应将本官调升宁州判官专管捕盗其该州见任判官束桓查其政行无议责之捕盗为难相应另行改选免其赴部则正佐皆为得人文武可以协济一转移之间地方允有赖矣伏乞圣裁
　　一议分布哨守窃照宁州铜鼔石地方既设有守备衙门四面节制颇得要领但五县道里辽絶遥制为难四山岩穴尚多窃发叵测顾此失彼未为万全询之地方舆情俱云新昌之黄冈洞万载之黎源洞奉新之百丈洞靖安之双坑洞武宁之黄竹洞俱可潜通大沩山流贼易于蔵匿相应各立一哨每哨即于守备营内拨兵一百名拣选能干慎密千百户五员分投管领操演双月轮班更换俱聴守备衙门约束遇有警报一面申呈一面剿捕仍传报各哨互相策应不得推诿及查黎源洞原有坐落屯田七十二户土广人稀军余不便管业多招流民佃种因而纵其刦财分用为患非一日矣合无即令该哨官就近管理以便约束屯军其各哨官廪粮量从优处积有年劳特为荐扬破格超充守备之选如有失事即行叅提重治如此则逺近相维首尾相应分地责成而地方可保无虞矣伏乞圣裁
　　一议改设巡司查得铜鼔石地方原设有定江巡检司岁编弓兵二十四名在彼防捕兵弱势孤虚糜廪饷今议铜鼔石建立守备衙门该司似为冗赘及查新昌县黄冈洞山谷深僻人民稀少哨官难于栖止合无将前定江巡检司改隶新昌县移设彼处与该哨兵营兼设并峙并力御防庶地方不至辽旷而官兵便于久住矣伏乞圣裁
　　一议处给兵饷窃照铜鼓石大营并五哨兵轮班哨练该拨兵一千名又守备官家兵四十名五哨官家兵各十名共该一千零九十名所有应给粮饷俱应立有定额查得宁州旧营原兵五百名系宁靖奉武四州县拨出精兵今兵备道驻札该州去铜鼔石营甚逺除留兵二百名聴该道哨守追剿外止余兵三百名又瑞州一府要害在于新昌今设立黄冈洞一哨相应于该府操练精兵内拨出二百名袁州一府要害在于万载今设立黎源洞一哨相应于该府精兵内拨出二百名统前共有兵七百名尚欠兵三百名今应召募及前开守备哨官家兵通共该添兵饷三百九十名相应处给查得本省旧有浙兵一千余名俱有额派军饷近年渐渐消革仅存三百余名而原设兵饷固在也相应于内查支给作新添营兵工食饷不増而兵自足民不扰而事克济宜无便于此矣伏乞圣裁
　　一议两省协剿窃惟天下之事每成于相济而败于相诿闻之兵法曰腹背受敌虽强而踣江西湖广地方固多山贼然非两省交界合拳独击何难消弭今贼发于楚楚之官兵知而御之贼遯而之江楚弗之问矣贼发于江江之官兵知而御之贼遯而之楚江弗之问矣分地分民我心不协此追彼突贼固裕如如之何其克宁也今岁七月间臣等调邓子龙至宁剿捕贼闻其声连夜逃往浏阳醴陵地方臣等即督邓子龙过境擒剿而移文湖广军门知会陈都御史亦即移檄该地方衙门协捕故积案巨酋皆幸就缚此其协心之明效也伏望勅下该部转行两省抚按衙门着为定例贼发于江西该道移文湖广下湖南道上江防道勒兵界上以待贼徒之逸如被越入本境即同江右官兵并力擒剿贼发于湖广该道移文江西南昌湖西各兵巡道勒兵界上以待贼徒之逸如被越入本境即同湖广官兵并力擒剿如有推诿懈弛聴各该抚按官叅究如此则两省成一体之势而黠贼自无容身之地矣伏乞圣裁
　　一议设立义总臣等闻弭盗之法莫善于保甲节该前任诸臣屡屡申饬臣等按管以来查核甚严不敢懈弛然宁州等六州县形势则有不然者深山穷谷岩壑峻险之地或五六里方有茅舍一二间或十余里方有烟爨四五戸甚至三四十里人迹不至者势不聮属自难约束及查沿山一带深奥处所尽有豪族巨姓家素饶裕人至千丁者一族之中难保尽善或造小房于山间招流民以射利或窝积寇于户下纵出刦以分赃州县无如之何保甲岂能钤制臣等以为城市之中及人烟辏集地方仍行保甲之法无容别议外其深山僻■〈土幻〉处所豪族巨姓通行查出籍名于官每族查访平素尚义及家势才力足以压服人心者一名或二三名有司以礼召至立为义总免伊本身差徭令其管束一方如本境寇盗生发及本戸窝隠流贼者率统家众剿捕送官积有劳勚或五六年内地方宁谧者许本乡里逓保举到官有司转为申白给以冠带荣身如有慿藉武断乡曲者即便革替仍据法重究如此庶人有领袖事有责成不惟藉以弭盗而亦可潜消其隠慝矣此在地方诸臣亦能为之但不题奉钦依人心未免玩愒且他日官更吏换此法必致废弛故敢冒昧并陈伏乞圣裁该兵部覆奉圣旨是这弭盗条议着该抚按官督率兵备道着实行不许徒以建议了事

　　查解各卫所存留粮饷济邉疏

