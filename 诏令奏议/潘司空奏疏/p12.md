<!-- { "loadSidebar": true } -->
　　奏为宿痾未痊不堪鞭策恳乞天恩容令休致事臣于万厯四年三月二十二日据走报人章学益等赍到邸报该吏部题奉圣旨潘季驯着以原职巡抚江西地方兼理军务写勅与他钦此臣不胜感激不胜惶恐时方呻吟床笫问力疾北向焚香叩头致谢外窃念臣曩岁再任河道迂踈之资上负任使先帝薄示谴责放归田里草莽余生甘心麛犊毫发无所觊觎矣我皇上乃复不以臣为不肖拔之久废之中授以节镇之任髙厚至恩犬马思奋况当清明之世孰无効用之心衔结微悰勃不可遏但臣向在河工湿侵右足每遇阴雨痛不可忍臣有兄仲骖寃禁十年屡经驳勘臣连岁匍伏乞哀于当事诸臣而问官过为避忌眇不矜原焦愤之余脏血陡下血愈虚足愈弱医者咸谓其势必至痿痹巡抚系一方之安危固难卧治而赞理为三军之司命尤非可以坐视者况臣兄在囹圄而腼颜临人锦衣肉食以积病之躯行悖理之事愧心一发壮气益销抑将何以展布仰副我皇上之任使哉伏望收回成命别选贤能以充重任俾臣得偃息林泉茍延残喘则臣未殒之年皆我皇上再生之恩矣臣无任感激祈望之至
　　部覆附
　　吏部为宿痾未痊不堪鞭策恳乞天恩容令休致事该本部题考功清吏司案呈奉本部送吏科抄出原任总理河道兼提督军务都察院右副都御史潘季驯奏前事奉圣旨吏部知道钦此钦遵抄出送司案呈到部看得原任总理河道兼提督军务都察院右副都御史今起巡抚江西地方潘季驯奏称宿痾未痊乞要休致一节为照本官蚤负才名雅有清望顷者江西巡抚员缺臣等以其才望具宜会议上请特蒙简用乃今以久病为辞奏欲休致以大臣体国之义自当不有其身矧属微疴原非痼疾即云兄在急难难忘原上之情然国有定法事有考成自无久滞之理本官岂得縁此私情忍负知遇合候命下行令本官遵奉明旨作速前去江西交代行事毋得再行渎奏但大臣进退出自朝廷臣等未敢擅便伏乞圣裁等因
　　万厯四年四月二十七日太子少保吏部尚书张　等具题本月二十九日奉圣旨是潘季驯着遵旨赴任供职

　　报代谢恩疏

　　奏为接管巡抚地方恭谢天恩事臣先任总理河道右副都御史奉旨回籍于万厯四年三月二十二日准吏部咨该本部等衙门会推题奉圣旨潘季驯着以原职巡抚江西地方兼理军务写勅与他钦此钦遵备咨到臣先该臣接到邸报于本月二十六日具本为宿痾未痊不堪鞭策恳乞天恩容令休致事差家人潘庆赍奏至本年五月二十六日又准本部咨该本部覆奉圣旨是潘季驯着遵旨赴任供职钦此钦遵备咨前来臣即望阙叩头谢恩力疾起程于本年六月二十九日前赴江西地方准前任巡抚右副都御史杨　咨送符验壹道清查寺田督追钱粮安插庶人家口勅谕各壹道旗牌捌面副巡抚江西闗防壹颗及文巻交与臣接管行事仍候勅谕至日钦遵外伏念臣迂菲之姿巳试弗效跧伏草莽潦倒有年自分终身无复向用之日矣兹以不然之灰谬承非望之宠謭才多病实惧不胜陈疏恳休再叨温命髙厚至恩蔑以加矣我皇上既不以臣为不肖臣敢复自有其身哉愿竭犬马之余生仰荅涓埃于罔极勉修前哲之遗矩用保一方之谧宁臣无任感激屏营之至

　　奉勅疏

　　题为钦奉勅谕事臣于万厯四年八月初六日钦奉皇帝勅谕今特命尔巡抚江西地方兼理军务驻札会省严督所属操练兵快修理城池抚安军民袪除奸恶各该府州县务要时常往来巡厯如遇盗贼生发即便督同三司掌印守巡兵备守备等官设法剿除一应军马钱粮事宜小则径自区画大则奏请定夺事闗各省者与各镇巡官计议而行其军卫有司官员敢有贪残畏缩误事者文职五品以下武职三品以下径自拏问发落所部官军若在军前违期逗遛退缩者俱聴以军法从事生擒盗贼鞫问明白斩首示众毋令滋蔓司卫府州县官员有公廉勤干修举政务者量加旌奬贪酷不才虐害军民者即便拏问黜罚应奏请者指实叅奏其事有便于军民勅内该载未尽者悉聴尔从宜处置具奏定夺尔为宪臣受兹委任尤宜持廉秉公正已率下如或不先自慎及行事乖方以致地方弗宁责有所归尔其钦承之故谕钦此该冠带舍人呉镗赍捧到臣当即望阙叩头谢恩祇领钦遵行事外谨具题知

　　飞报宁州贼情疏

　　题为飞报贼情事万厯四年七月十四日据分巡南昌道兼兵备佥事王徽猷掲报先据宁州并靖安县申报流贼縁由已经陆续掲报外今该本道差兵哨探查访的实前贼自六月二十八日从州白茅地方渡水的数二十二名奔流靖安宁州之间止此一伙柒月初三日在金鸡桥对敌各兵与各义士亲见大约二十余名义士呉凤笙吴天河认系有名巨魁流盗李大鸾王西山杨青山吴子明等在内被李兴旺兵杀死二贼呉凤笙兵杀死四贼初七日据快手李廷灿报称哨得初五日有程坊挑纸人在涉坑地方遇贼躱身茅丛看见贼数只是十六七人叹气损伤等因行间又据分守南昌道左叅政卢仲佃掲报本道差人徐益龚朝探得流贼于六月十六日从黄柏山入双坑王正清家住歇十七日在桃李源哨对阵砍碎詹作杀死陈俊王坤王子先张忠六月二十六日住靖安县地方双坑洞口对阵杀死捕兵舒元砍作八块又杀死乡兵陈有余陈禄寺僧正春杨隆至■〈石喿〉坑下洞口放火烧毁陈宿陆家房屋七月初三日在金鸡桥杀死官兵谭达李春元等五名将土兵呉凤祥砍碎取出心肺又杀死伍名俱土兵无名把总戴素亮吏目柳益各带兵在桃坪地方困守十一日据定江巡检司报贼出黄冈哨杀死官兵四名党正地方二名土兵四名等因到道看得前贼不劫财不虏人与往日寇盗不同东奔西走杀敌官兵乡兵极其惨毒且声言报寃约在八月大举此必死之寇所当急为剿灭者也在今日言之布恩威开生路以散其党据要害壮军威以伐其谋诚为急务但前贼皆系漏网巨酋且山路深密哨探不及今日靖安明日宁州又明日新昌矣而武宁上髙及万载等处俱贼盗流奔之地我兵往来奔疲无禆防剿合将各官兵分作三枝各分信地贼到不能擒拏各照地方受罪其万载等处行令湖西李副使拨兵防剿前项盗数不多乡兵官兵奋力向前必可就擒等因到臣据此查得接管巻内本年五月二十七日该前巡抚都御史杨　据南昌兵巡佥事王徽猷掲据宁州报称巨寇罗朝广等百有余众在于邻界刦财杀人等情随该杨都御史行该道严督防剿续据回称各贼分为三伙其一伙徐武等一伙罗朝广等共一十八名俱湖广江防道擒获一伙杨青山等奔逃万载县地名黎源天井窝去讫戴素亮擒获真盗彭生柒时禄等解道余贼遯散等因又经牌行各道严督防剿縁由在巻臣于本年陆月贰拾玖日前赴广信府与杨都御史交代即起程往省七月初二日至安仁县查得前贼尚在宁靖万载地方流刦随行分巡湖西道添兵围困又节行南昌兵巡道发兵协捕臣犹虑前项地方居民以山为险非窝即盗习以为常见在贼数虽称不多安知反侧之徒无阴为接济渐増羽翼者随行分守南昌道卢叅政亲诣各地方沿乡榜谕除见在贼徒定行捕剿外其原曽窝刦今不在伙者许令自新不必株连逮捕同伙从贼有能率众擒斩巨魁赴官告首者免其本罪仍照常人一体充赏及访得戴素亮逗遛畏缩牌行按察司提问另调鄱湖守备邓子龙统兵协剿去后今据前因该臣看得各州县原报山贼除湖广江防道擒获外止杨青山等一起尚在宁州未散但报数目既已不多何致延蔓日久地方各官若肯努力追剿殄灭亦易却乃既不能消患于未萌以致寇盗之猖獗又不能奋勇于事后以致地方之伤残所据南昌兵巡佥事王徽猷南昌府巡捕通判袁祖义宁州知州陈以忠靖安县知县朱玉宁州巡捕吏目柳益靖安县巡捕典史赵不昧通合叅提究问但当兵事倥偬之时用人为急伏望勅下该部行臣严督各官戴罪剿捕事宁之日容臣分别功罪奏请定夺庶人心警惕而桑榆之功可收矣

　　保留方面疏

　　题为保留给由方面官员事据江西布政使司呈奉臣批据江西按察司呈准本司提学副使庄国祯闗本职年四十四岁福建泉州府晋江县人由进士嘉靖四十一年十二月内初除浙江绍兴府会稽县知县选授户科给事中升工科右给事中升浙江按察司佥事升江西布政司左叅议升广西按察司副使万厯元年六月初十日到任万厯二年正月内改调今职于本年三月二十五日离任至七月二十日到任闰十二月内准广西按察司闗该兵部复议查勘过征剿懐逺功次题奉钦依加升一级随该吏部查得本职调任已离地方加职似属不便及查提学宪臣亦无加衔事例题奉钦依加升从三品俸级万厯三年三月内又准该司闗该兵部覆勘过顺剿洛容等处功次题奉钦依升俸一级并前任扣该万厯四年九月初四日止连闰共实厯俸三十六个月三年任满例应给由等因奉批仰布政司查报依奉查得副使庄国祯前后厯俸共足三年例得通理给由但该司方缺掌印官且大计在迩本官阅厯既深庶属悉资鉴别总兹宪纪似难暂离相应留任详报到臣据此案照先准吏部咨该本部题今后在外大小官员三年六年给由果有兵革灾伤地方重寄许抚按官合词奏留又准咨开在外官员除方面府佐照旧赴京有事地方照旧保留又准咨开以后考满官员不论前后厯任年月多寡俱得通理万厯三年四月内又准咨开一复外官考绩之制在外抚按官以后方面府佐官考满查系地方果有紧急重大事情势难离任者方许奏留差人赍缴牌册若无事地方仍令赴部考核毋得一槩奏留违者聴本部并该科叅治各等因俱题奉钦依移咨前来通行遵照外今据前因该臣会同巡抚江西监察御史张　看得副使庄国祯道养冲和治才敏练两浙之声猷具在尚遗去后之思西粤之劳勚尤多茂着底宁之绩抡材江右更得士心文章崇雅黜浮时习还淳去薄惟经术世务之兼济故文事武备之咸宜兹当任满例应给由但该司按察使李廷龙未任身故今方报缺副使王象坤进表未回副使魏体明整饬九江副使朱茹整饬赣州副使李台整饬袁吉各兵备佥事霍与瑕管理屯盐水利近又带管湖东兵巡事宜见今移驻抚州各该道分俱系有事地方势难回省此外并无余官且于内又当议委一员入觐该司堂印见系本官署掌大计在迩评骘重寄俱应责成似难照常离任相应遵照奏留伏乞勑下吏部再加查议容令本官在任支俸管事将前后任内厯过事迹照例造册差人赍缴惟复仍令赴京给由

　　考核守令疏

