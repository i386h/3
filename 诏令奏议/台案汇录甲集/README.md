<!-- { "loadSidebar": true } -->
台案汇录甲集


卷一
卷二
卷三
附录：纪庄大田之乱
 　 
 

卷一

　　闽浙总督伍拉纳奏为筹议台湾新设屯所分拨埔地事宜折 

　　上谕筹议台湾新设屯所迟延伍拉纳议处 

　　军机大臣会同兵部等部议奏前案折 

　　户部尚书景安等议奏清厘台湾府属屯地屯租折 

　　福建布政司详覆酌议厘剔台湾屯务近弊由 

　　台澎道饬清厘屯地札 

　　台湾府详覆筹议清厘屯地章程由 

　　福建布政司饬造查过屯地册图详送札 

　　福建布政司驳饬换造查过北路屯地图册札 

　　闽浙总督伍拉纳奏为筹议台湾新设屯所分拨埔地事宜折 

　　闽浙总督伍拉纳奏为筹议台湾新设屯所分拨埔地事宜恭折具奏仰祈圣鉴事。窃照台湾熟番，向化日久，前因逆匪滋事，各社番随同官军打仗，奋勇出力，经将军公臣福康安、福建抚臣徐会折奏准挑募屯丁，酌拨近山未垦埔地，以资养瞻额定屯丁人数，设立屯弁管辖及清查埔地、划定界址各款，接准部咨行，令将应办事宜，缕晰查明定议具奏等因。经臣会同抚臣徐饬委台湾府知府杨廷理并留办台湾事务之泉州府知府徐梦麟、台湾府理番同知黄嘉训暨彰化、嘉义二县分别查办去后。兹据该府、厅、县查明造册，由台湾镇总兵奎、台湾道万核议具详前来。臣复与藩、臬两司悉心商酌。查台湾一厅、四县，南北一带，绵亘千有余里，西临大海，东傍内山，界外旷土甚多，番民争相垦种。自乾隆十五年及二十五年节经勘定界址，禁民越垦。复于四十九年，经前督臣富纲奏明清丈。共据丈报已垦田园一万一千二百四甲零，未垦荒埔五千四百四十一甲零，每甲合内地民田十一亩三分一厘，分别番民归官经理。旋值台匪滋事，尚未定案。兹据该府等周历界外，挨庄按户，逐段督丈，将已垦、未垦，分别划清。内已垦者，以乾隆四十九年查明一万一千二百四甲零之数为原额，遇有不符之处，逐加更正。其中已属民产，饬令报升，实系番业，免其科赋。并有原报不实，或续后垦成，除番户自耕不计外，复丈溢民耕田园三千七百三十五甲零，均应入于未垦数内，一并拨给屯丁。但此项丈溢田园，悉属畸零，难以分割，须就其地土之肥硗，岁收之多寡，酌征租银，均匀分给。在屯丁得有屯租，即系应分地土，而民人先经垦开，曾费工资，仍令承种完租，不致一朝失业，庶民番均得相安，俾昭公允。再查未垦荒埔，原丈五千四百四十一甲零，今覆加勘丈，除应禁之乌树林仍行禁止、有尽系砂石不堪开垦者、悉行剔除外，实丈出荒埔五千六百九十一甲零，较原丈之数，有盈无绌。惟相距各番社远近不一，就番丁之情愿得地耕种者计其程途，酌量增配，通共应分给埔地五千六百九甲零，尚剩六百二十一甲零，一体招垦成熟，按则科租，以充屯务公用。至若设屯处所，相其形势之扼要，挑选屯丁，择其年力之精壮，俱按照确实情形，分别办理。其有原奏未经详尽，及现应补行事宜，臣谨分晰胪列，敬呈御览： 

　　一、分设屯所，应酌量地方，以资捍卫也。查台湾南北大小番社九十三处，经将军公臣福等以凤山、彰化险要居多，淡水一区，尤为辽阔，虽有隘丁防守，零星散处，不能得力，奏准于通台九十三社之中，酌挑屯丁四千名，分为十二屯。其间人数多寡，道里远近，各有不同。就其社大丁多者，即为屯地。或数社并作一屯，或以邻近小社附之，即在本社巡防，毋庸另设屯所，仍与营汛相近，庶可壮声援而严守望。兹据台湾镇、道察看地势，分设大屯四处，每处四百人；小屯八处，每处三百人；共设屯所一十二处，绘图注说，造册呈送。臣查凤山县属之放■〈纟索〉社，系台南边境，应设一大屯。由放■〈纟索〉社九十里至该县属之搭楼社，界连台邑，应设一小屯。由搭楼一百一十里至台湾县辖之新港社，地接嘉义，应设一小屯。由新港五十里至嘉义县属之萧垄社，近临海，应设一小屯。由萧垄一百一十里至该县属之柴里社，接近水沙连，民番杂处，应设一小屯。由柴里社五十里至彰化县辖之东螺社，路通虎尾溪，冲衢要道，应设一大屯。由东螺六十里至该县属之北投社，仍沿山适中要地，应设一小屯。由北投五十里至该县属之阿里史社，为彰化县北界，应设一小屯。由阿里史四十里至淡水厅属之麻薯旧社，地临大甲溪，甚为扼要，应设一大屯。由麻薯旧社五十里至厅属之日北社，路近火焰山脚，为险僻之区，应设一小屯。由日北社九十里至淡水厅属之竹堑社，为北路适中之地，户口繁庶，应设一大屯。由竹堑一百一十里至淡水厅属之武胜湾，近在台北边界，应设一小屯。以上大小十二屯，每大屯四百人，小屯三百人。其屯丁先尽本属，次及邻境附近本屯小社之番丁内挑其壮健者充额，既可不致远违乡井，而较验调派，亦易于齐集。虽道里未能适均，但与各处营汛声势联络，巡防愈昭严密，地方益资捍卫。 

　　一、请严屯弁之责成，以资约束也。查熟番挑设屯丁，经将军公臣福等仿照四川屯练兵丁之例，奏准于每屯各设外委一员专管，并设屯把总四员分辖，又于南北两路额设屯千总二员统率；立法周详，自当慎重选择，以收实效。兹据台湾镇、道选举社番头目中曾经打仗出力、素为番众悦服之潘明慈等十八员分别补充。臣查熟番虽系淳良，然贤愚究属不一，必须约束训练，方足以赡身家而资捍卫。今潘明慈等十八员在各社番头目中既系曾经打仗出力，又为番众素所悦服，应请即以潘明慈、斗生二员充补千总。潘明慈统辖北路彰化、嘉义及淡水厅属之东螺、萧垄、柴里、麻薯旧社、阿里史社、北投、竹堑、日北、武胜湾九屯。斗生统辖南路台湾、凤山二属之放■〈纟索〉、搭楼、新港三屯。戴光位充补把总，兼辖放■〈纟索〉一大屯，搭楼、新港二小屯。阿眉充补把总，兼辖东螺一大屯，萧垄、柴里二小屯。乌墨充补把总，兼辖麻薯旧社一大屯，阿里史、北投二小屯。钱茂祖充补把总，兼辖竹堑一大屯，日北、武脑湾二小屯。桂文郎、雅卓、加郎、向直、大汉、蒲朝生、仕成、潘习开、潘捷文、林茂才、和盛、军祚等十二员，准补外委，各管一屯。饬令各弁督率该屯番丁，乘时垦种，尽自耕耘，务期荒埔渐成熟地，以资养瞻，不许私相顶卖。仍于农隙时练习惯用器械，即在本屯各社防守地方，巡缉盗贼。如管下屯丁生事旷业，随时禀请惩治。倘有病废身故者，立即禀报除名，于该丁子弟内挑补，毋致悬缺。仍于镇、道巡查时，就近屯所伺候查验。如有调遣，即遵临时檄扎办理，不得迟误。该弁等本系社番，毋庸归营操演，仍责成北路协副将、南路营参将各就其相近者，不时约束，并将花名图册，呈报理番同知稽核。其一切点验兵丁、拔补屯弁等事，统归台湾镇、道办理。该弁等如果董率有方，经办六年，着有劳绩，遵照部行，详请加等赏给职衔，以示鼓励。倘敢派扰凌虐，苦累番众，或被告发，或经访问，立予革究，勿稍姑容。如此分屯管辖，耳目亲而呼应灵；明立规条，责成专而约束易，自可收屯务之实效。再查原准部议，屯弁止给札付，其它未经议及。第该弁等虽非职官，既蒙皇上天恩，赏予职衔，令其管辖屯丁，有训练调派之责，一切请领屯饷，禀充屯丁，事所常有，若不颁用钤记，文报往来，无凭查核。各屯番丁，人数既众，稽察匪易，番名年貌，类多相似，若不给以腰牌，遇有公事，易致混冒。应请屯弁十八员，准用钤记，以昭信守而符体制。屯兵四千名，各给腰牌，以备查验而杜弊窦。仍俟部覆到日，分别刊刻钤记，颁发一厅、四县地方官就近给领，永远流传。其腰牌，应令台湾镇、道就近刻印，按名给发，遇有事故，饬令缴销，另充换给。至屯所俱隶大社，各屯弁办事，自有公所，毋庸另议建设。 

　　一、计丁授地，宜酌筹配拨也。查新设屯丁，经将军公臣福等奏准以乾隆四十九年查出界外未垦之荒埔五千四百四十一甲，同抄没翁云宽、杨光勋等入官埔地三千三百八十余甲，统计八千八百余甲，匀分配给，以资养赡，免其征赋，毋庸另给月饷。兹翁云宽、杨光勋等名下入官埔地，续经抚臣徐奏准同各路叛产增给换防戍兵项下，毋庸核计外，某未垦荒埔五千四百四十一甲，据泉州府知府徐梦麟等复加清丈，除去从前错报厅县所属之埔地一百十八甲仍归正额征收，并将尽系砂碛不堪开垦、及被水冲决已成溪荡者，概行删除，实在查出界外可垦埔地五千六百九十一甲零，较之四十九年原丈之数有盈无绌，自应计丁匀分，以符屯田古制。惟查屯所各属险要埔地，散在郊原，不特此县有而彼属无，即一属之中，亦远近相悬，不得不稍为区别。据台湾镇、道议将近屯之地，每丁配给一甲至一甲二分不等；其杂屯稍远之地，守望人工，需费较繁，每丁拨给一甲三分至一甲六分不等，以均劳逸而昭公普。至千总二员，仍照原议，各给埔地十甲；把总四员，各给埔地五甲；外委十二员，各给埔地三甲。如一庄之地，分给弁丁而外，尚有余零，均分摊给，不复另存，以杜争端，是以各丁名下，皆有零数。又淡水、凤山地有余多之处，不便尽数拨给，致与嘉、彰两岐，请同六皆寮之荒田，一体存公，以充赏恤之用。候部覆准后，饬令地方官照数划给。他如补缺、受田、盗卖、治罪，均有明文，悉遵办理。惟番黎不谙耕凿，必须行之日久，方有成效。应令各该屯弁，晓谕熟悉耕种之番，教以稼穑，自可渐习农功，永资利赖。 

