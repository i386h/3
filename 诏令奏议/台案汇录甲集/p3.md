<!-- { "loadSidebar": true } -->
　　一、支发屯饷，宜立定章程以杜弊窦也。查钱粮出入，最关紧要，若不明定规条，非特屯丁无所适从，且恐地方官挪移掩饰，及书吏等克扣侵渔滋弊。今新设屯丁，业于分拨埔地之外，将征收丈溢田园租银，按名分给，自应设立章程，以垂永久。查绿营兵饷，系按月支放，有截旷、缺旷、建旷扣存及闰月加给等项，番民情性钝朴，每事宜从简易，使其便于遵守，遇旷、遇闰，毋庸扣算、加增。其事故屯丁、子弟接充者，令其照数接领。应请定以每年分为上下两季支放，于二、八月内饬令屯弁造具花名清册，地方官示定日期，亲赴屯所核对腰牌，按名散给。其屯弁应领公费，亦令随同支领。至台湾、凤山、嘉义三县额收租银，不敷支放，应于淡、彰二处酌拨协济。其拨运车辆、脚费，即于存留公费项下开销。如此，则经官给散，不涉吏胥之手，弊窦既无自而生，而地方官亦得以上季所收之银，下季给发，可免垫应之烦矣。 

　　一、应用器械，请分别编验，以从番便也。查台湾熟番，前因随同官兵出力打仗，最为贼匪所畏，是以将军公臣福等奏准挑作屯丁，以资捍卫。其所用器械，不必照绿营之例，拘定鸟枪、弓箭，俾得各尽所长。祇须将惯用之器，呈官点验，以备稽查。是立法之中，已寓体恤之意。兹据台湾镇、道等以番丁所制器械，类多竹削，亦有善用鸟枪，因番性淳朴，若非随时请验，转恐受人讹诈，应听自行制备，免其逐加编烙。臣查熟番向藉打牲捕鹿，以资口食，本有器械原皆不禁，但鸟枪究属军火利器，不便私藏，如有习用鸟枪者，自应呈官编号，以凭稽考。其余一切器械，既称竹削居多，若必逐一验烙，则该丁等各有屯业，往来守候，徒滋烦琐；且恐转启胥役留难需索之弊，不若听其自行制备，应请概免编烙，以顺番情。 

　　一、隘丁请循旧安设，以重边防也。查台地逼近生番，从前设立隘丁，原为固守边圉，禁其偷越，使内地民人不致有意外之虞。现当皇恩广被，生番向化归心，今昔情形，固已迥别；然于险要出入之区，稽察巡查，办事之所不可废者。兹据台湾镇、道请于近山之地，照旧设立隘所，以资捍卫。臣查将军公臣福等奏请挑选屯丁，原令于各本社防守地方，稽查盗贼。而台湾东界内山，在在与生番接壤，向就险峻之区，设立隘丁，自应仍循其旧。但从前或分地授耕，或支给口粮，均系番民自行捐办，并非官为经理。如淡水厅属之蛤仔市、铜锣圈、芎蕉湾等处，隘丁一百十五名，每名年给口粮三十石，系业户与佃户四六均出。今该处大租改并归屯。则系屯为业主，应于官收大租内抽给四分。又如九芎林隘丁十名，每名年给榖三十石，系业佃匀给。今该处田园大小租息全数归屯，所需隘粮，亦应照数官为给发。既俾餬口有赖，仍属以公济公。并仍责成各队首督率壮丁实力巡察，与营汛屯丁相为表里。番民益得安心耕凿，于边防更为有益矣。 

　　一、重立界石，永禁争越也。查台湾地土膏腴，易于谋食，无藉民人，愈聚愈多，往往深入内山，垦越滋事。虽于乾隆十五及二十五等年两次立碑，并于淡、彰二厅设立土牛以分界限，因阅年既久，日渐废弛。自应遵奉部行，划定界址，庶可束边境而杜争端。兹据台湾镇、道等请以此次清查归屯地段为准，或抵山根，或傍坑崁，令地方官拣用坚厚石料，竖立碑界，详开年月地方，大书深刻。并称存档原图，从前以红、蓝、紫色画线为界，今即添画绿线，以别新旧。臣查界外未垦埔地，既已分给屯丁耕种，丈溢田园，又归民佃征租，各有定主，似可毋虑奸民觊觎；但杜弊必宜周密，立法尤贵严明，应请以此次清查归屯地段为准，或抵山根，或傍坑崁，饬令地方官遵照部行，拣用坚厚石料，竖立界碑，详开年月地方，大书深刻，庶界限井然，奸民不敢复萌故知，占垦之风，自可禁绝。仍于存档原图内添绘绿线，以别新旧。从此番民各安其业，共乐升平，而海疆荒僻之地，咸得被服圣教，永庆敉宁矣。 

　　以上十二条，臣察核镇、道所议行，据藩、臬两司等覆悉心筹核，并于抚臣徐在闽时面为商定，意见相同。除图册咨部外，臣谨恭折具奏，伏乞皇上睿鉴，敕部议覆施行。再福建巡抚印务，系臣兼署，毋庸会衔，合并陈明。谨奏。 

　　乾隆五十五年九月二十八日具奏，十一月十八日奉朱批：军机大臣会同该部议奏，钦此。 

　　上谕筹议台湾新设屯所迟延伍拉纳议处 

　　（录自明清史料戊编第九本） 

　　乾隆五十五年十月二十一日内阁奉上谕：伍拉纳奏到筹议台湾新设屯所、分拨埔地事宜，又台湾戍兵增饷、游民挑募入伍、挂验船只、番钱归官经理、□船厂采办木植、台湾增销盐觔各事□□□。台湾地方于五十三年春间平定逆匪后，经福康安等将该处设立屯弁、清查埔地、及戍兵加饷挑募各事宜，分晰具奏，旋经军机大臣行令该督等查明定议，即应督饬所属，将各条悉心查核酌议奏闻，以期永定章程，利兴弊绝；乃迄今已二载有余，始行议奏，殊属迟延。即云地隔重洋，往返筹酌有需时日，亦不应迟缓若此。所有伍拉纳奏到□□□令军机大臣会同该部议奏外，伍拉纳着该部议处！钦此。 

　　军机大臣会同兵部等部议奏前案折 

　　为遵旨议奏事。乾隆五十五年十月二十三日内阁抄出闽浙总督觉罗伍等奏『台湾熟番向化日久，前因逆匪滋事，各社番随同官军打仗，奋勇出力，经将军公福等会折奏准挑募屯丁，酌拨近山未垦埔地，以资养赡，并额定屯丁人数，设立屯弁管辖，及清查埔地，画定界址各款，接准部咨行，令将应办事宜条晰查明具奏等因，经臣等分别查办。兹据该府周历界外，逐段督丈，就番丁之情愿得地耕种者，计其程途，酌量增配，分给埔地；尚有余剩者，一体招垦成熟，按则科租，以充屯务公用。至设屯处所，挑选屯丁，俱按照确实情形，分别办理。其有原奏未经详尽，及现应补行事宜，分晰列款』等因一折，奉朱批：『军机大臣会同该部议奏，钦此』。臣等谨按所开各款，逐条悉心核议，恭呈御览： 

　　一、分设屯所，应酌量地方以资捍卫一款：据称：『由台湾镇、道察看地势，分设大屯四处，每处四百人，小屯八处，每处三百人，共设屯所十二处，绘图注说造册前来。查凤山县属之放■〈纟索〉社系台南边境，应设一大屯；由放■〈纟索〉社九十里至该县属之搭楼社，界连台邑，应设一小屯；由搭楼一百一十里至台湾县辖之新港社，地接嘉义，应设一小屯；由新港五十里至嘉义县属之萧垄社，近临海■〈氵义〉，应设一小屯；由萧垄一百十里至该县属之柴里社，接近水沙连，民番杂处，应设一小屯；由柴里社五十五里至彰化县辖之东螺社，路通虎尾溪，冲衢要道，应设一大屯；由东螺六十里至该县属之北投社，乃沿山适中要地，应设一小屯；由北投五十里至该县属之阿里史社，为彰化县北界，应设一小屯；由阿里史四十里至淡水厅属之麻薯旧社，地临大甲溪，甚为扼要，应设一大屯；由麻薯旧社五十里至厅属之日北社，路近火焰山脚，为险僻之区，应设一小屯；由日北社九十里至淡水厅属之竹堑社，为北路适中之地，户口繁庶，应设一大屯；由竹堑一百一十里至淡水厅属之武胜湾，近在台北边界，应设一小屯。以上大小十二屯，每大屯四百人，小屯三百人。其屯丁先尽本属，次及邻境附近本屯小社之番丁内挑其壮健者充额』等语。查台湾南北大小番社共九十三处，前经将军公福奏请分别大小屯酌挑屯丁四千名作为定额，臣等议覆准行在案。今既据该督各就凤山、嘉义等处地方险要辽阔情形，分设大屯四处，每屯四百人，小屯八处，每屯三百人，共设屯所十二处，屯丁四千名，先尽本属，次及邻境附近本屯小社之番丁内择其年力精壮者照数充补，自应如该督所奏，均匀安设，则番丁等既可不致离乡井，而遇有较验调派等事，亦无难立时齐集；且与各处营汛声势联络，巡防愈昭严密。并令该督将各屯兵名目及屯丁花名，详细造册报部，以凭查核。 

