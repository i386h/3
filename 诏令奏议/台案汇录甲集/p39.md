<!-- { "loadSidebar": true } -->
　　乾隆五十二年正月癸酉（初四日），水师提督黄仕简统领本标游击邱维扬、孙全谋、守备黄象新、督标水师参将潘韬、南澳游击李隆、金门守备曾绍龙、千总、把总以下三十五人，兵二千三百名至台湾府。海坛镇总兵郝壮猷亦统领台协副将丁朝雄、长福营参将那穆素里、金门游击陈元、闽安都司罗光照、难荫守备黄乔、千总、把总、外委三十人，兵千七百名继至（郝壮猷兵至澎湖，把总蔡世恩配坐哨船遭风击碎溺死，并运粮巡检陈庆兵七十名亦与焉）。乙亥（初六日），陆路提督任承恩统同安参将福兰泰、泉州游击海亮、陆路提标游击穆腾额、长福营都司马元勋、提标守备潘国材、兴化守备常万雄、千总、把总三十七人，兵二千名至鹿仔港。癸巳（廿四日），闽安协副将徐鼎士统领抚标游击吴秀、督标都司朱龙章、候补守备罗礼璋、千总、把总三十人，兵一千八百名至八里坌。

　　黄仕简、漳州平和人，袭其祖黄梧爵为一等海澄公，累官水师提督，贵盛日久。自乾隆四十七年以来，台湾有事，仕简无不躬自请行，事旋定，以是名望日起。林爽文大东门之战，贼中皆曰：『得毋黄公来耶』？贼退，城中亦噪曰：『黄公至矣』！贼皆敛迹。至是闻黄仕简果至。丙子（正月初七日），林爽文挈其党北走，其附和者失势，皆散。庄大田退屯大冈山。

　　黄仕简之闻变东渡也，力疾登舟，在海上迁延日久，病转剧。抵台之日，老病畏风，乘安舆，重帷拥蔽，兵民至海口迎之，莫能见其面。既至府，惟以所领兵分驻城南北、柴头港、桶盘栈及迤东草店尾各营卡，而自选兵数百人令游击孙全谋领之，护卫左右。命舁红夷炮二位置行邸，备不虞。数日，始下令曰：『本军门克日兴师，扫除逆孽，文武各官，一体遵照各有司伺备夫役，请行期』。既而以病不果行。于是与台湾道永福分兵赴南北，收复地池。

　　壬午（正月十三日），黄仕简部分诸将，出令曰：『诸罗居南北之中，诸罗不复，无以通南北。若游击林光玉、杨起麟、守备邱能成、杨彲，其带盐埕桥现兵千七百人，随总兵柴复诸罗；若参将潘韬、游击李隆，其带征兵五百人助之。凤山在府南七十里，凤山不复，无以清肘腋。若副将丁朝雄、参将那穆素里、游击陈元、都司罗光照、守备黄乔，其带征兵千五百人，随总兵郝复凤山；若游击蔡攀龙、参将瑚图里，其带桶盘栈现兵七百人助之。府城为全台根本，不可无重兵守之。若游击孙全谋，其带兵五百人，随本军门居守；守备黄象新、曾绍龙带征兵一千二百人分驻草店尾、柴头港者其勿动；台湾城守营参将宋鼎、镇标游击左渊、王天植等领兵分守七门者，一如其旧』。

　　乙酉（正月十六日），郝壮猷兴师。闻贼目据冈山，戒勿轻进，日行五里。戊子（十九日），师次大湖。大湖在府城东南二十里，与冈山相望。贼人闻大兵至，伏冈山后。官兵侦之，往捕，望见东南密箐中旗帜飘飐，官兵列阵以待，无应者。师进，望见尘起，又列阵御之。日昃，恐为贼所算，退屯大湖。有报贼人将乘夜劫营者。夜将半，果有贼至，官兵大惊曰：『贼人至矣』！枪炮齐发，达旦乃止。迟明，师进，见草寮数十间，郝壮猷命将士搜之，寂无一人，尽焚之。贼人忽自蔗林中大哗，官兵急退回大湖。由是贼人时出扰官兵，官兵拒之。官兵往捕贼，贼亦死拒。二月辛亥（十三日），顿师大湖已二十有四日矣。

　　台湾道永福见黄仕简，请下令促进兵。仕简曰：『师老矣，兵轻进必有失，且令郝总兵回军缓图之』。永福曰：『师闻进尺，不闻退寸。今旋师，必为贼人所窥，知官兵不可恃。请饬同知杨廷理、知县王露发义民二千助战』。仕简从之。维时福宁游击延山亦领千总、把总、外委邱安国等十五员、兵千人至府城。仕简檄令以五百人留府，而以五百人赴大湖。又令游击郑嵩以台协水师兵三百人，并带提标金门征兵二百人，由海道至打鼓山登岸，绕攻凤山之南。军声大振。贼退据阿公店。官兵乘之，二月壬子（十四日），师次冈山。贼退守桥仔头。乙卯（十七日），官兵次阿公店；贼退守番仔寮。庚申（廿二日），郝壮猷复凤山（郝壮猷屯大湖，同知杨廷理禀报督抚，其略曰：『南路贼匪势甚猖獗，竟敢不避大军，日夜烧庄攻营，日甚一日。自前月十五日驻兵大湖，贼人日与郝镇大营挑战，对面埋锅造饭，肆无忌惮。本月初十夜，贼又入大湖街烧毁民房七十余间，男妇逃亡四散。十二日，贼又扑大营，有欲日夜酣战，以决雌雄之语。此近日剿匪之实在情形也』。其禀至详，今附录于此）。凤山衙署、民舍，贼焚之略尽。台湾府经历罗伦入城安民，而壮猷仍扎营东门外。明日，令参将瑚图里领南路福宁兵六百人赴下淡水营，会同都司邵振纲往番仔寮剿贼。下淡水在凤山东北六十里，东即山猪毛番社。雍正十一年，设都司一员，领兵三百名驻扎山猪毛口堵截生番。下淡水分港东、港西二里，碁布三百余庄，闽、粤错处。朱一贵之乱，粤人李直三等纠义民拒贼，号为怀忠里，建忠义亭表其功。

　　林爽文自彰化南寇，台湾道永福、向知杨廷理谋遣人赴下淡水招集义民卫府城。有嘉应州举人曾中立、掌教海东书院者愿往，永福乃檄台湾府教授罗前荫、粤人刘绳祖随之。曾中立等既至下淡水，而凤山陷，即留寓其地。适贼首庄大田遣伙众涂达元、张载伯等正在滋扰港东西二里，前来招诱粤人。粤人不从，并杀涂达元、张载伯。齐集忠义亭，选壮丁八千余人，分为中、左、右、前、后及前敌六堆，设总理、副总理以资管束，推曾中立为主。时乾隆五十一年十二月廿九日也。下淡水左右三脚寮、冷水坑、姑婆寮、三角窟及番仔寮皆贼巢，贼人弃凤山县，益负嵎为民患。瑚图里至下淡水数日，株守无功。总兵郝壮猷檄令仍回凤山。瑚图里回至新园，贼人阻官兵，官兵死者数人，不能达。二月壬戌（二十四日），副将丁朝雄、游击蔡攀龙奉黄仕简令带兵七百人自凤山回郡，郝壮猷恐兵单，丁卯（二月二十九日），催调瑚图里、都司邵振纲领兵至军前听遣。瑚图里以贼人阻新园、万丹辞，请发大兵接应。

　　三月壬申（初四日），游击郑嵩、千总徐景庆、徐联升、邱安国、王奕魁、把总郑日新、徐庆、吴必捷、外委许飞鹏、涂仕录、陈必高、谈有旺、汤贵、陈烈、黄振元、杨大斌等带兵六百名接应瑚图里。行至硫磺溪，贼众先伏溪尾，俟官兵半渡，横截之，四面围逼，官兵惊溃，郑嵩单骑溃围出。时郝壮猷又遣兵三百人接应，始得归。郑嵩仅以身免，千总徐景庆以下十五员皆失散，或被贼害。瑚图里闻援兵至，急赴九曲塘，而援兵先已败绩。见贼拥至，与贼战，不胜，引退，兵丁死者十余人。瑚图里仍回下淡水。甲戌（三月初六日），贼目庄锡舍领贼众三千人，首犯凤山营盘。郝壮猷敛兵入城内，屯城西龟山顶，分兵守城门。丙子（初八日）黎明，庄大田率大队至，攻城。官兵发枪炮御之，佯退。日午，贼埋锅造饭，官兵出城逐贼。贼复起合围，官兵急退入城。贼以硫磺溪所得官兵衣帽着之，随入。须臾，南门火起，贼攻城急。郝壮猷望见火起，单骑从西门出。官兵闻主将遁，皆溃，竞赴打鼓港。贼急乘之，官兵挤于海死者大半。总兵郝壮猷、参将那穆素里，都司罗光照、守备黄乔皆夺渔船逃回郡城。千总以下，卢思聪、廖朝兴、林芳、施得升、谢得明、姚登、许志兴、林为瀚、刘天云、黎士高等，先后逃回。游击郑嵩、延山、陈元死之。有随营同知王隽同经历罗伦谋走打鼓港。王隽年老足蹇，不能行，被执见庄锡舍，叱令跪，不屈，锡舍杀之佛头寮。经历罗伦脱归。是役也，千总以下溃散无着二十一员、兵三千，溃回者共六百余。后经将军常青查明，阵亡官二员：甘瑞龙、江顺宝；无着官十八员：柴景冈、高达、杨朝龙、朱光正、郑希宝、潘朝培、俞成龙、周文锦、郑朝梁、吴元照、袁正清、白大勇、李升、廖鸿飞、王旺、刘其连、余殿侯、郑元彩，惟外委陈朝瑞陷于贼，至六月内逃回府城。凤山既陷，贼益猖獗不可制矣。

　　初，黄仕简、任承恩领兵万人渡海，势甚盛。既而迁延两月，无成功，民大失望，于时民间谣曰：『黄公大臣，提督军门，一策莫展，寸步不行』。好事者书而揭之通衢，仕简知而不问。由是上知二人不足恃，屡诏询状，二人皆饰辞奏，上切责之。随乃诏江南提督蓝元枚驰驿赴泉州，署陆路提督事，令任承恩以事交普吉保，内渡赴京。又诏湖广总督李侍尧调任闽浙，常青以湖广总督渡海督师，授革职山东按察使杨廷桦为台湾府知府，随常青之任。

　　正月甲申（十五日），蓝元枚至泉州。二月乙卯（十七日），李侍尧至。壬申（三月初四日），常青发泉州，参将特克什布以兵五千人从。三月丁丑（初九日），湖广总督常青至自泉州，而凤山再陷已一日矣。常青赍谕旨招提督黄仕简至幕府听宣，责以坐守郡城之罪。仕简伏谢不能起。于是常青察看情形，疏劾仕简等。又请添调闽、浙、粤兵七千名。奏未发，而上已洞悉黄仕简、任承恩株守之罪，有旨逮问矣。惟总兵柴大纪以保守府城功，赏戴花翎，暂署水师提督。又特授守备易连为台镇左营游击，守备邱能成为台镇中营游击，千总陈邦光为北路协中军都司，嘉其复诸罗、克彰化、守艋舺之功也。常青分送黄仕简、任承恩回内地，听总督李侍尧解京。戒副将丁朝雄监守郝壮猷候旨。

　　先是凤山既陷，官兵枪炮器械尽为贼有，贼益横。邀结北路大武陇、南雅仙贼目许尚等谋寇郡城，又告捷于林爽文。于是南路贼众皆合。常青患之，急令道府浚沟濠，修城栅，奖励义民以备不虞。

　　三月辛卯（廿三日），庄大田犯郡城小南门，桶盘栈官兵御之，退屯上中洲。壬辰（廿四日），贼目陈灵光、谢桧率众焚郡城东路新化里，掠竹篙厝，逼草店尾。乙未（廿七日），大武陇贼目许尚、陈聘率贼众犯小北门、柴头港，退屯洲仔尾。是日，林爽文遣其弟林永率众千人至大穆降，郡城戒严。庄大田大喜，遣信告林永曰：『今四路兄弟大集，而城内官兵闻不过数千，明日愿将军助一臂力，保为将军破之』。林永许诺。于是各路贼目皆曰『敬受令』。乙未，庄大田攻桶盘栈，别遣其党庄锡舍攻小南门，谢桧、陈建平攻草店尾、又分众攻大东门，林永攻大北门，许尚、陈聘攻柴头港，又分众攻小北门。当是时，南北贼众会合，号称十万。

