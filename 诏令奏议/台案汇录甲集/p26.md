<!-- { "loadSidebar": true } -->
　　闽浙总督颜伯焘、福建巡抚刘鸿翱奏，遵旨查明台湾厅县界内并无未垦地亩、据实覆奏、仰乞圣鉴事。臣于二月初六日承准军机大臣字寄，奉上谕：『给事中朱成烈奏、台湾应垦地亩甚多、请饬查办一折，据奏该处地多辽阔，未垦之田极多，如果认真垦种，即以每岁所入为福建海防，可潜消■〈口英〉夷觊觎等语。着颜伯焘、吴荣光即饬台湾道府确切查明具奏，将此谕令知之，钦此』；遵旨寄信前来。臣等遵即饬令台湾道府迅即确查详细声覆去后，兹据该道姚莹等禀称：『台湾本一大山，横峙海中。山前之地，南北延长一千二百余里，山后不及千里。自山前至山后，其宽处约数百里。山前开设四县、一厅；山后新开噶玛兰一厅，北自鸡笼，南至苏澳，约二百余里，其最宽处亦不过五、六十里。苏澳以南，则皆生番未入版图之地。此台湾番界以内之地势全角也。两厅、四县，地利尽辟，久无旷土；间有山陬沙砾、隐垦未报升科之处，为数畸零，并无成宗地亩。惟彰化县之水沙连山内有水埔二社，番地空阔，尝为民人越垦。道光五年，奏奉谕旨，恐启番衅，立碑禁止。又山后噶玛兰地方，有近山傍溪瘠地一千数百甲，已经民人续垦，由厅详报勘丈，现办升科未竣。此外，别无堪以开垦地亩。即彰化水埔二社，亦在该县内山腹中，夷人无从觊觎』等情。臣等查台湾一郡，自入版图以来，生齿日繁，地无遗利。除噶玛兰续垦之田现办升科未竣外，仅有彰化县之水沙连山内番地一处，久经立碑禁止越垦。四县、两厅界内，实已无地可开。台湾民番杂处，人心浮动，若纷纷查丈，恐生事端。际此海洋多事之时，情势尤不相宜。且台湾文武廉俸、兵饷、船政，岁费国帑三十万有奇，本地钱粮、盐课、杂费所入除抵之外，尚需藩司拨解兵饷十数万两。是虽有辟土，非惟荒地初垦，目前不能升科，即成熟之后，其岁入之数亦必不能及全台厅县钱粮之二、三，于福建通省海防，毫无裨益。臣刘鸿翱曾任台湾道有年，亦深悉其情形。臣等谨将查明缘由据实恭折覆奏，伏乞皇上圣鉴训示。谨奏。

　　再臣等又据台湾道姚莹禀称：『台湾山前界内，无土可开，惟查有山后噶玛兰界外未入版图之奇来、秀姑峦、卑南觅三处地方数百里，尽系生番种落，地颇平衍，可以垦种。间有粤人乘驾小舟，由凤山县之琅峤僻处登岸，至山后开垦，为凶番所阻，屡经严禁透越，取有粤籍头人切结』等情。臣等查台湾在前明时，曾为红毛夷人所踞。逆夷倘经败衄窜此，或以山前有备，谋取山后番地，图为巢穴，不无可虑，似不如先取其地，以杜后患。惟该处山岭重杂，草木蒙翳，生番性凶嗜杀，抚绥幸可相安。若前往垦种，以兵护行，势必妄生疑惧，煽动全番。若不用兵，则必厚赏生番，招徕民夫开垦，非十余年之功不能成熟，非十数万之费不能竣事。且既经开辟，则必设县为理，守以重兵。果能帖然相安，自属甚善；设有意外，山前之兵应援无及，必致掣肘，而从此多一地方，即多一部署。纵所入竟敷所出，已属无余；倘更不敷，是转滋费。与其辟之未得便宜，莫如听其荒芜，较为妥协。臣等愚昧之见，是否有当，谨附片具奏。

　　道光二十一年四月二十四日总督部堂颜在厦门行馆会奏，于六月初三日同奉朱

　　批：依议，钦此。

　　附录台湾道原禀

　　附录台湾道原禀

　　敬禀者：本年二月二十四日奉宪台扎开，本年二月初六日奉到正月十八日上谕：『给事中朱成烈奏台湾应垦地亩甚多、请饬查办一折，据奏该处地多辽阔，未垦之田极多，如果认真垦种，即以每岁所入为福建海防，可潜消■〈口英〉夷觊觎等语，着即饬台湾道府确切查明具奏，钦此』；蒙饬职道督府确查，详细声覆等因。奉此，遵即转行台府熊守一律确查。惟原折未蒙抄发，不知所言应垦地亩，系指何处。职道先后在台年久，地利情形，知之颇悉，谨详陈之。

　　台湾在大海中，本一大山横峙。其山前宽广之地近二百里，南北延长一千二百余里。山后略短，南北不及千里。自山前之西，尽山后之东，连山腹最宽处约数百里。山前面西，开设四县、一厅，与福州、兴化、泉州、漳州四府对峙。山后面东，平埔之地颇狭，新开噶玛兰厅在山后北境，北自三貂、鸡笼，南至苏澳，约二百余里，与淡水之南境及彰化之北境，隔山相值，地势最宽处不过五、六十里。逾苏澳更南，则皆生番未入版图之地，一曰奇来，二曰秀姑峦，三曰卑南觅，迤■〈辶里〉南转，即山前凤山县之琅峤番地矣。此台湾之地势全角也。

　　淡水、噶玛兰二厅，台湾、凤山、嘉义、彰化四县，生齿日繁，地利尽辟，久无旷土，间有山陬沙砾隐垦未报升科者，特为数畸零，若纷纷查丈，必生事端，非海外安抚穷黎之道。是以从前屯租额缺，屡思查勘拨补，迄未能行。惟彰化县之水沙连山内有水埔二社，番地空阔，尝为民人越垦，道光五年，奏奉谕旨，恐启番衅，立碑禁止。又噶玛兰有近山傍溪瘠地一千数百甲，甫经民人续垦，由厅详报勘丈，现办升科未竣。此外，并无堪以开垦地亩。即彰化水埔二社，亦在该县内山腹中，夷人无从觊觎。

　　所未开垦而可虑者，独噶玛兰界外奇来、秀姑峦、卑南觅耳。其地颇平衍，堪以垦种。三处延长约数百里，地皆平埔，其各社生番，较之内山凶番颇为平善，然与噶玛兰之苏澳，中阻凶番，不能陆进。数十年前，有汉人泛海至彼，为番妇赘婿，后人陆续往垦，番亦安之。因其未入版图，无从查诘。职道初虑汉奸在彼招纳亡命，或勾引外夷潜踞，使人往觇。回报番社约以百数，汉人散处纔十之二、三，沿海一带，尚皆荒芜，草树蒙翳，并无路径，虽有山溪数道入海，亦浅狭多不通舟，故遂置之。及前年奉文严禁鸦片，因思凤山县沿山皆粤籍民人，地近琅峤熟番，其陆路与山后之卑南觅接壤，海面与粤东之潮州南澳遥通，粤人渡台，往往自彼驾小舟由琅峤僻处登岸，风闻有携农具、通好熟番、至山后开垦者。粤人最善治地，虑其援引日众，港道开掘宽深，船只往来，透贩鸦片，夷人闻风必生觊觎，当饬凤山县查禁。该令覆称：前有粤人为熟番所引，从内山越垦，及后继至，山径荒迷，多为凶番所杀，遂不敢往。已遵饬严谕琅峤番社头目，不许再引汉人透越，并取粤庄头人切结在案。职道伏思台湾在前明时，尝为红毛所踞，彼岂忘情，特■〈口英〉夷现争内地马头，或不暇及此，一经败衄，则必谋窜台湾。彼知山前文武严防，未必得志，或往山后攻取生番之地，或潜购汉奸开垦，为后来巢穴，则与我共有台湾，患将无已。似宜先取之，勿以资敌。然而有可虑者四焉。

　　山前厅县环列，皆在平埔，其东山脊，千里蜿蜒，岭复溪重，尽系生番种落，恃凶嗜杀，日事抚绥防御，幸乃相安；一旦往垦山后，必以兵护行，番见兵至，势必相持，或煽动内山凶番为助，则全台震动。是逆夷尚未外来，番衅先从内启，将使夷人坐收渔人之利。其不可一也。

　　若不用兵而善取之，则必厚赏生番，先与和约，然后招徕民夫，荷锄往垦，地既广大，众当盈万，非十余年之功不能成熟，非十数万之费不能竣功。方今军需浩繁，岂有余力及此？其不可二也。

　　即以善取，而地广人稠，亦必督以文员，理其讼事，更将以兵弁镇其纷争，事属创始，非得贤能廉正、年力强壮、堪耐烟瘴、且熟悉地利、洞晓民情番俗者，不胜此任。目前文武尚未得其人。昔噶玛兰之开也，其时民间地亩已辟，番情已和，自请收入版图，然后官为经理，然犹杨廷理开之于前，翟淦继之于后，经营岁久而后定。今情异事殊，所遣不得其人，恐无成功。其不可三也。

　　山后山前，形势相背，凶番中阻，道路不通，南北须由海道绕行，风涛险远。方今未入版图，治乱犹可不问，一经开辟，当设州县，文如牧令，武则副参，守以重兵，乃能底定。果竟宴然固善矣，设有意外，而山前之兵应援莫及，如其仍不能守，取之何为？其不可四也。

　　有此四难，职道之愚，所以筹度久之，未敢轻率上闻也。

　　至谓垦地每岁所入，可为福建海防，又尝深计之矣。台湾一郡，文武廉俸、兵饷、船政，岁费国帑三十万有奇。本地钱粮、盐课、杂税所入抵除之外，藩司发解台饷常需十数万两，入供内地者仅兵榖十万耳。地方时有蠢动，军需小者三、五万，大者百万。历稽一百七十年来，军需十数动矣。噶玛兰开设，杨廷理画策，初计地方供用有余，嗣以增兵，仅能自给，所为余利，盖亦无几。今开山后，即如杨廷理之法，岁供山后之用，未必尚有嬴余。况现在海防，俱系山前。即噶玛兰厅亦与内地相望，而形势已觉孤悬。如山后开辟，则东尽汪洋，不但内外不通，并山前已自隔绝，海防所虑，更费周章，恐国帑岁费益多，乌在所入可裨福建海防乎？

　　或谓广东之琼州，亦在海外，十三州县未尝不环五指生黎；台湾山后全开，亦即琼州之类。殊不知琼州虽云海外，距雷州海面仅六十里，水程裁一更耳。台湾则距厦门十三更，即蚶江相距亦当七更，距五虎门约与蚶江相仿；山前已远非琼州比，何况山后？且琼州之西，尚有安南接近，为我外藩；台之外则万水朝东，沧波无际，固不可与琼州同论也。

　　窃谓山后不开，诚有后患，而此时遽开，则尚未得机宜。与其辟之而沟塍显露，速以兴戎，莫如荒之使无可垂涎，暂缓致寇。第未审朱给事所言，是否即系山后之地？或非此地，异日亦必有言者，若不及今奏明，恐干欺隐之愆。熊守所查情形，亦大略相同。谨就管窥陈覆，伏祈裁察据实以闻。恭请勋安。

　　豁除台湾县广储西里里民林和等水冲沙压田园银榖题本

