<!-- { "loadSidebar": true } -->
　　以上共支用番银一万八千二十元外，淡水厅每年实存番银一千八百八十八元。 

　　台湾县经征番银一千七百八十一元，又收淡水厅协济银一千二百元；以上共收番银二千九百八十一元。内除： 

　　全年额给屯弁丁共银二千四百六十元外，台湾县每年实存番银五百二十一元。 

　　凤山县经征番银三千二百七十元，又收淡水厅协济银三千二百元；以上共收番银六千四百七十元。内除： 

　　全年额给屯弁丁共银五千九百元外，凤山县每年实存番银五百七十元。 

　　嘉义县经征番银五千零二十八元，又收彰化县协济银五百元；以上共收番银五千五百二十八元。内除： 

　　全年额给屯弁丁共银四千九百二十元外，嘉义县每年实存番银六百零八元。 

　　彰化县经征番银一万一千三百五十四元，内除： 

　　佃首辛劳银二百一十元， 

　　全年额给屯弁丁共银八千二百六十元， 

　　协济嘉义县番银五百元， 

　　以上共支用番银八千九百七十元外，彰化县每年实存番银二千三百八十四元。 

　　户部尚书景安等议奏清厘台湾府属屯地屯租折 

　　（录自明清史料戊编第十本） 

　　户部尚书臣景安等谨奏，为遵旨议奏事。内阁抄出闽浙总督董教增等覆奏台湾府各属屯地屯租、逐一清厘、查照旧章、分别详议等因一折，嘉庆二十三年八月初九日奉朱批：『户部议奏，钦此』。钦遵于本月十八日抄出到部。据该督等原奏内称：『台湾熟番九十三社，历次随同官兵打仗出力，经前将军公福康安等奏准挑募番丁四千名，分设十二屯防守，并设屯千总、把总、外委十八员，酌拨未垦荒埔五千六十九甲零，分给各社番自行开垦，免其纳赋。尚剩埔地六百二十一甲零，同丈出民人侵耕番地三千七百三十五甲零，按则年收番银，名曰「屯租」，官为经征。除屯丁之外，又设隘丁一百二十五名，年给番银一千六百八十圆。又给佃首辛劳番银四百五十圆外，存剩番银，匀给屯弁、屯丁，名为「屯饷」，由地方官支发。尚剩番银五千九百七十一圆，收贮厅、县，以备兴修水利、红白赏恤、一切屯务之用。 

　　嗣因番性愚直，奸民诱令典卖霸占。并应征屯租，前署台湾府杨绍裘改令屯弁自向民户征给，以致抗欠，并屯弁、通事侵蚀，番情甚为艰苦，屯丁亦不足额。嘉庆十五年间，前督臣方维甸查悉前情，奏明委员查勘，逐一清厘。钦奉上谕：「台湾南北两路屯地，方维甸已派员查勘，分别清厘，此事必须认真查办。俟委员查报到日，会同张师诚查照旧定章程，悉心详议奏闻。并将违例废弛各员，一并参奏。钦此」。遵即转行委员，分段勘丈。复经前台湾府汪楠详委斗六门县丞温溶，亲赴覆勘。将该府属埔地查出民人典贌占垦者，吊销契字，算还历年租息，免其治罪，分交原拨弁丁收管自耕。各屯缺额弁丁，现已挑选足额。随将埔地覆丈，共计五千八百四十七甲零。除分拨各屯弁丁垦耕外，尚存埔地七百一十一甲，责成地方官招佃承耕，征收租息，仍为屯务公用。 

　　又屯租一项，乾隆五十三年续丈报出田园三千七百三十五甲零，现丈归屯田园四千一百九十八甲，每年征租榖三万八千一百八十五石，较原报四万一千余石之数尚缺榖三千余石。实缘田变为园者多，以致田多租少，请以此次清查为准。至已垦田园，除被水冲失及田变为园减征租银，每年实共征番银三万八千一百八十五圆零。彰化县东势角庄屯田被水垦复，地土瘦薄，不堪照原定等则征租，计缺榖一千五十八石零，折缺番银一千五十八圆零。现在实征番银三万七千一百二十七圆零。仍照原议给发隘丁口粮番银一千六百八十圆、佃首辛劳番银四百五十圆、屯饷番银三万三千二百四十圆外，尚存番银一千七百五十七圆零，照旧留为屯务公用。所有征收屯租，除台湾一县已于嘉庆二年归县征收，其余淡水等四厅、县，嘉庆十六年起，亦已归官管理，依期亲赍屯饷，按丁散给，仍照原议，毋庸扣旷，仍令按年造册报销。至违例改议归令屯弁自收屯租、散给屯丁，系前署凤山县知县林昌炎、前署台湾府知府杨绍裘，本应参办，但俱已年远事故，应请免议。 

　　再此案因台湾地方自二月起至十月止，均系民番耕稼之时，每年仅有十一月起至正月止可以勘丈。且田段零星，佃民散处，传唤难齐，是以查办需时，事竣稍迟』等语。 

　　臣等伏查台湾设立屯弁、屯丁，酌拨未垦荒埔，暨分给屯租银两，余银作为屯务公用各事宜，先于乾隆五十三年及五十五年经前将军公福康安、闽浙总督觉罗伍拉等筹议章程，先后奏报，均经军机大臣会同兵部等部议准在案。其历年征收屯租、散给屯饷等事，向不报部。嗣于嘉庆十五年，闽浙总督方维甸查知番性愚直，多被奸民诱令典贌霸占，其应征屯租，并查系前任台湾府杨绍裘改令屯弁自向民户征收散给，以致刁民抗欠，屯弁侵蚀，番情甚为艰苦，屯丁亦不足额。奏明委员查勘清厘。钦奉上谕：『台湾南北两路屯地，方维甸已派员查勘，分别清厘，此事必须认真查办。俟委员查报到日，会同张师诚查照旧定章程，悉心详议奏闻。并将违例废弛各员，一并参奏。钦此』，钦遵各在案。 

　　今据闽浙总督董教增等奏称：『委员分段勘丈，并复委斗六门县丞温溶覆勘，将酌拨屯丁埔地内有民人典贌占垦者，吊销契字，算还租息，分交原拨弁丁收管自耕。缺额屯丁，挑选足额。其屯租一项，现丈归屯田园四千一百九十八甲，每年征租榖三万八千一百八十五石。除被水冲失、及田变为园、并被水垦复、地土瘦薄、不堪照原定等则征租外，计实征番银三万七千一百二十七圆零，仍照原议给发隘丁口粮、佃首辛劳、屯饷等银共三万五千三百七十圆，尚存番银一千七百五十七圆零，照旧留为屯务公用。其征收屯租，仍归厅、县征收散给』等语。 

　　查前项屯田、屯租，本属体恤番社丁弁。既据该督等逐一清厘，臣部核与历次奏明章程相符，均应如所奏办理。惟经此次清厘之后，应令该督等严饬该管道、府，随时实力稽查，毋任日久玩生。如仍有典贌侵占、胥吏侵扣等弊，即行严加惩办。并将应征屯租、按年造具收支存剩清册，送部备查。又民人典贌地亩，既经吊销契字，算还租息，归番管业，其追还年租息若干，及民人原典价值作何办理之处，折内未据声叙，殊属含混。应令该督等查明咨部，以昭核实。至折内声称』擅改旧章之前任台湾府、县俱系年远事故，请免置议；并现在查勘地亩，一岁之中，仅于十一月至次年正月可勘丈，是以事竣稍迟』等语，既据该督等分晰声明，应毋庸议。 

　　所有臣等核议缘由，理合恭折具奏，伏乞皇上训示遵行。谨奏请旨。 

　　嘉庆二十三年九月十二日发报具奏，本月二十日报到十六日奉旨：依议，钦此。 

　　福建布政司详覆酌议厘剔台湾屯务近弊由 

　　兼署福建布政使司事督粮道吴为酌议屯规禀请示遵事。奉总督部堂庆批据台湾道禀称：『窃查台湾全郡熟番通共九十三社，案于乾隆五十三年间奉公中台福会同前抚宪徐具奏：熟番向化日久，前因逆匪滋事，各社番随同官军打仗，奋勇出力，仿照四川屯练兵丁之例，南北两路额设屯丁四千名，屯千总二员，把总四员，外委十二员；大屯四处，每处安丁四百人，小屯八处，每处安丁三百人。原议每名拨给埔地二甲。旋经督宪觉罗伍奏准，将翁云宽、杨光勋等入官埔地增给戍兵饷银。其未垦荒埔五千六百九十一甲零，分别离屯远近，每屯丁一名配给一甲至一甲六分不等。其屯弁仍照原议，拨给屯千总埔地十甲，把总五甲，外委三甲。按每甲合内地民田一十一亩三分一厘，令其自行耕种，以免筹给月饷，俾资养赡。又因各屯弁兵虽已拨给埔地，但悉系未垦荒埔，翻犁成熟，尚需时日；复将清出界外已垦田园三千七百三十余甲，按等折征，每年计收番银四万一千三百四十一元，名为「屯租」，除应拨给近山隘丁口粮、佃首辛劳番银二千一百三十元外，每年尚存番银三万九千二百一十一元，奏准匀给屯弁屯丁，名为「屯饷」。 

　　每年二、八两月官为散给，每屯丁一名，年给番银八元，计屯丁四千名，共给番银三万二千元。至屯弁等纸张饭食，在在需费，从优筹给，俾得办公宽裕。酌议屯千总二员，每年各给番银一百元；屯把总四员，各给番银八十元；屯外委十二员，各给番银六十元；共给番银一千二百四十元。连屯丁通共给番银三万三千二百四十元。尚存番银五千九百七十一元零，令各厅县加谨收贮，以备调拨口粮、旱潦赈恤、水利红白一切屯务之用。并另造收支册籍，与正项钱粮一体盘查交代。俱经部议覆准，体恤极为周备，番黎仰感皇仁。 

　　嗣于乾隆五十五年，凤山县知县林昌炎将屯租饷银详归屯弁自征给发，该府杨绍裘议准饬属遵办。旋于嘉庆十五年，前督宪方巡台，查明屯租被抗，番民艰苦，奏明委员勘丈，逐一清厘，屯饷仍归厅县征收、支给、造报。经糜升道将委员复丈甲数声明，比较旧额增溢，内中田变为园者多，并有被水垦复之区，土地瘠薄，不堪照原定等则征租。因将征银四万一千三百四十一元之处，拨减为实征番银三万七千一百二十七元。仍照原议，溢丁口粮、佃首辛劳、屯饷等项，共给番银三万五千三百七十元外，其存剩之数，仅止番银一千七百五十七元，以备不时需用。详蒙两院宪会奏，奉旨交部议奏覆准，仍令按年造具屯租收支存剩清册，送部备查。 

　　乃迩年来征租拨饷各数册，任催均未据该厅县造送。窃思屯饷本由租出，如果每年厅县照数征完，循例散给，何难按年造报。无如地方官催征不力，每被佃首等积欠私侵。即所发饷银，亦不遵照原议，于二、八月内饬令屯弁造具花名清册，地方官示定日期亲赴屯所核对腰牌，按名散给，仅随时发给屯弁承领转给，遂有藉端克扣吞蚀之弊，以致各丁不能均沾实惠，竟使前人良法美意，弗克保终。各弁控告厅县短发者有之，众丁控告屯弁侵吞者有之。凡此弊端之丛出，皆由办理之不善。职道因念数千屯丁之置设，费无限经营；数万屯饷之收支，即有关国课。一任弃置虚糜，甚为可惜。爰照原奏章程，指摘近弊，酌议厘剔之法数条如左： 

