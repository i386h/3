<!-- { "loadSidebar": true } -->
　　一、分设屯所，应酌量地方情形，以资捍卫也。台湾南北袤延，中间回环曲折，大小番社，九十三处，人数多寡不等。今奉挑选屯丁，令在本屯地方各社，防守地方，不必另设屯所。似应就社大丁多而与营汛相近之区，设为屯地，以邻近小社附之。仍须察看地方之扼要，庶足以壮声援而严守望。兹查凤山县属之放■〈纟索〉社，系台南边境，地当险要，此处应设一大屯。由放■〈纟索〉社九十里而至该县属之搭楼社，界连台邑，人烟凑集，应设一小屯。由搭楼一百一十里而至台湾县属之新港社。地接嘉义，路径庞杂，应设一小屯。由新港五十里而至嘉义县属之萧垄社，近临海■〈氵义〉，水陆要区，应设一小屯。由萧垄一百一十里而至该县属之柴里社，接近水沙连，民番杂处，应设一小屯。由柴里社五十里而至彰化县辖之东螺社，路通虎尾溪，冲衢要道，应设一大屯。由东螺六十里而至该县属之阿里史社，为彰邑北界近山大社，应设一小屯。由阿里史四十里而至淡水厅属之麻薯旧社，地临大甲溪，甚为扼要，应设一大屯。由麻薯旧社五十里而至厅属之日北社，路近火焰山脚，为险僻之区，应设一小屯。由日北社九十里而至厅属之竹堑社，乃北路适中之地，户口繁庶，应设一大屯。由竹堑一百一十里而至厅属之武胜湾社，近在台湾北边界，地方辽阔，应设一小屯。以上大小十二屯，大屯四百人，小屯三百人。其屯丁先尽本属，次及邻境附近本屯小社之番丁内挑其健壮者充当，不致远违乡井，而较验调派，亦易于齐集。现在分晰造册绘图注说呈核。为此酌量地势情形，扼要安设，虽道里未能适均，而与各处营汛，声势甚为联络，巡防愈昭严密，地方足资捍卫。 

　　一、计丁授地，宜酌筹配拨也。通台界外未垦埔地，奉令以乾隆四十九年查出之五千四百四十一甲零，分拨新设屯丁以资养赡。今复加清查原丈册，挨户核算，除前案错报厅县属埔地一百四十八甲零，册内声明剔除外，实在原报埔地五千二百九十三甲零，多有垦成田园，亦有尽系砂碛不堪开垦，并有被水冲决已成溪荡者，概行删除，以现在查出无碍可垦之地归并计算，共得荒埔五千六百九十一甲零，比较前数，有盈无绌。即应计丁均算，以符屯田古制。但屯所各居扼要，而埔地即散在郊原，不特此县有而被属无，即一属之中，亦有远近之别，若以相近之民田叛产交易，事固难行，且多纷扰；故拟分租分地，相辅而行。近者给地自种，远者招佃承耕。无如荒埔非同熟地，佃户观望居多；且田经佃种，除其垦本、工资，抽分大租，岁入无几。该丁等咸知得地之利，倍于得租，各以年壮力强，又有弟男子侄，情愿抽拨往耕，不辞劳瘁，则又与习农、习武之义相合，自当俯顺其情。然道里既有不同，配发又宜区别：如近屯之地，每丁只拨一甲至一甲二分，远者只拨一甲三分至一甲六分不等，均系计其相距之路，酌筹配拨，使各得有宽裕，欣然远涉。其千总每员仍给十甲，把总各给五甲，外委各给三甲。如一庄之地，分拨屯丁，尚有余零，均分摊给，不复另存，以杜争端。是以各丁名下均有零数。至淡水、凤山地有余多之处，不便尽数拨给，致嘉、彰等属之屯丁觉有偏枯，故与六皆寮荒田一体存公，详充赏恤之用。现将丈出地段，酌分数目，分晰造册，绘图注说呈核，仍遵部行，令地方官照数划给具报。至于补缺受田，盗卖治罪，均有明文，悉遵办理。 

　　一、请定屯弁之责成以资约束也。全台奉设大小十二屯，各设外委一员专管，并设屯把总四员分辖，并于南北两路额设屯千总二员统率。遵经就各社番头目内择其曾经打仗出力及番众素所悦服之人，申送宪台，已蒙验定潘明慈等十八员，分别充补。今请以外委桂文郎等十二员各管一屯；把总戴光位兼辖放■〈纟索〉一大屯，搭楼、新港二小屯；把总阿眉兼辖东螺一大屯，萧垄、柴里二小屯；把总乌墨兼辖麻薯旧社一大屯，阿里史、北投二小屯；把总钱茂祖兼辖竹堑一大屯，日北、武胜湾二小屯；千总二员，分为南北两路千总，斗生统辖台、凤二属放■〈纟索〉、搭楼、新港三屯，北路千总潘明慈统辖彰、嘉、淡水之东螺、萧垄、柴里、麻薯旧社、阿里史、北投、竹堑、日北、武朥湾九屯。饬令督率该屯番丁，乘时垦种应分埔地，尽力耕耘，务期荒埔尽成熟地，年获有收，以资日用，不许私相顶卖。仍于农隙时练习惯用器械，在本屯各社防守地方，巡查盗贼。各管下屯丁生事旷业，随时禀请惩治，倘有病废身故者，立即禀报除名，该丁子弟内挑补，毋致悬缺。仍于宪台巡查时，各就屯所伺候查验，务须队伍整齐，衣械鲜利。如有调遣，即遵临时檄札办理，不得迟误。该弁等如果董率有方，经办六年，着有劳绩，遵照部行，详请加等赏给职衔，以示鼓励。倘敢派扰虐使，苦累番众，即予究革。如此分屯管辖，耳目亲而呼应灵，明立规条，责成专而约束易，自收屯务之实效。 

　　一、请颁屯弁黔记，并给屯丁腰牌，昭信守而便查验也。查通台各屯，俱隶大社，原各有公所，足资办事，自当遵照部行，毋庸另议建立。惟新设屯千总二员、把总四员、外委十二员，虽与职官有间，既蒙格外恩荣，令其管辖屯丁，各有训练遣调之责，一切请领禀报等件，事所常有，似应准用钤记，以昭信守，而符体制。应请宪台定式详咨，颁发一厅、四县管辖地方官就近传领，即令前后流交，毋须限年更换。至屯丁人数甚众，而年貌、番名，类多相似，且番语不同，遇有公事，易滋混冒趋避，颇难觉察，应请饬令地方官各给腰牌一面，事故掣销，接充换给。凡遇差调领饷，即使核对，以杜弊窦。所有钤记、腰牌，拟备款式，另折呈候察示。 

　　一、清查界外占垦溢额之田，援例定筹征租，以昭平允也。台湾界外埔地，乾隆四十九年间通行清查已垦田园共有一万一千二百四甲零，加之前案少报各属田园一百六十八甲零，今于册内声明增入，实在原丈田园一万一千三百七十三甲零。内除番业番耕一千九百六十一甲零，及归抄案内查封二百七十八甲零，并划还界内及仍应封禁并丈缺水冲外，实在前案原丈民耕田园八千七百八十甲零。内应分别番业免科、民产报升，划清办理。今遍历阡陌，按亩施丈，内有田变为园、及园已成田者，以之抵补，尚有盈余，或系原报未实，或系丈后续垦，均非向番增贌，亦未加纳番租，自应遵照宪行，均归未垦数内详筹拨配。惟是丈溢及续垦田园，皆各从田头地角，接续添垦，片段零星，若分割归屯，不特该丁等难以四散分耕，抑且民番夹杂，易启争端，惟有按数征租，较为便益。第此项界外田园，远在山麓，本非沃土，且逼近生番，一切守望人工，倍于界内，是以租额较轻。然其中亦有平阳、高阜之分，一收、两收之别，地土肥瘠悬殊，科租势难划一。伏查八旗入官招售地亩，系按租银之轻重，分为四等，即按等之次第，定其价值，例截明晰。今此项田园之高下，尚非四等可以概括，应请援照其例，分为六等，按等递定租额。如一等每甲年征租榖二十二石，二等十八石，三等十四石，四等十二石，五等十石，六等六石，园多种植芒蔗，与界外之栽杂粮者收成较少，酌定一等者每甲征租十石，以次更为硗确，二等定为六石，三等五石，四等四石，五等三石，六等二石。此外如淡水厅属之芎蕉湾、蛤仔市、中心埔、铜锣圈等处归屯溢额，按等征租外，其原丈田园面租，系前案充公归番未定之业，因潘明慈与瓒英互争业主，今以田面大租归屯充饷，则系按照该地乡例，田分八石、六石，园分二石征租。其彰化县属之大埔洋，乃系北投社番质借杨振文番银四千五百元，今振文情愿归屯，即照台地每番银十元典租十石之例，该社番于应收番租内年完息榖九百石充屯。又如凤山县属之阿猴社、火路关等庄业户廖卢张等藉耕番业越垦溢额之田，段落零星，硗薄最甚，势难按等定租，酌照本田完纳番租之数，每甲田征租四石、三石，每甲园征租二石及一石五斗不等。更有该处及龙肚埔之上仔坑、台狗坑、牛稠坑等处佃户林纳、张凤祥等，原系顶耕番业，贴纳番租，因过于短少，每甲田加配屯租或三石、二石，园一石五斗不等。并如淡水九芎林之荒埔，徐勤深招佃私垦，向收租折番银八十元，今斥退归屯，仍照原数征收。除各分案详明，此皆就地方实在情形，于恤番之中，仍寓安民之意。是以六等之外，酌量变通，非敢故为轩轾。以上各田园，上年勘丈未竣，佃户亦归耕未集，应请就于乾隆五十五年起一律征输，以昭平允。 

　　一、已垦田园，应请分别升免也。界外垦成熟地，实系番业卖断与民者，自应概令升科，以免争讼。今查台湾县属之蟳仔寮、石门坑、金校椅、东方木、龙潭口、田螺堀，凤山县属之月眉庄，彰化县属之东势角、集集埔，淡水厅属之尖山脚等庄所垦田园，均系民业，卑府查清后，就便谕令该户等遵照部行，呈报升科，世守其业。现据蟳仔寮业户陈建壁、田螺堀业户林君秀、集集埔业户杨振文、尖山脚业户董陈兴（即董再兴）具呈请升，当即会同地方官取结造册绘图，备移台湾府照例办理，并示谕未升各户即赴厅县呈报，不得欺隐取咎外，尚有部文专指之集集埔、虎仔坑、三貂、琅峤等处。内集集埔田园业户杨振文，现已遵照报升，虎仔坑一处，惟有逆匪陈泮叛产已入抄封案内，其余田园□十甲零，尽属番业。琅峤僻处台南，逼近生番界地，并无汉人私垦，惟有靠北之龟甓湾、埤子头两处有军功匠首陈元品等垦有水田八十二甲七分零，亦令呈报升科。惟三貂居淡水之极北，在山岩层迭之中，曲涧深溪，地无连袤沃土，踰崖越岭，地亦鸟道纡回。现查所耕之地，自一、二亩而至六、七亩不等，非近山根，即临溪壑，高洼不一，片段畸零，春涨秋潦，冲决无定，故所植类多芒蔗、地瓜，并无稻粮菽麦，此与集集埔等处实有不同之情形也。伏查例载内地边省零星地土，听民开垦，永免升科。各省免升亩分不等，惟云南之山头地角、水滨河尾，广东之畸零沙地，高州、雷州、广州、三府之山场荒埔，俱不论顷亩，概免升科，此诚皇仁轸念贫农，有加无已之至意。今三貂僻在海隅，地本硗瘠，且垦无定所，种无常时，正与不论顷亩、概免升科之例相符，似应仰恳援照声请，免其呈报升科，以广皇仁而昭宪德，边氓感颂无涯。 

