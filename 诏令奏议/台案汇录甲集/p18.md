<!-- { "loadSidebar": true } -->
　　一、划匀台湾、嘉义二县疆界，以资维制也。全台形势，南北袤长，嘉义县实居西面适中之地，其辖境南至台湾县交界之新港溪八十里，北至彰化县交界之虎尾溪五十里，海外道里荒远，并以倍计，实在南北袤长共有二百四、五十里。加以港■〈氵义〉纷歧，风雨悠忽，桥梁所不能济，舟车有时而穷，行路之人，往往断绝。其东西名止五十一里，而自极西海埔至极东番界，非一二日程不能到，约计亦有二百里，地广人稠，风气最悍，政务极繁；官斯土者，每有鞭长不及之势。即迤南边界居民，赴郡则可朝去夕回，赴县必得二日始到，常苦不便。又台湾县辖境，南至凤山交界之赞行溪二十里，北至嘉义交界之新港溪二十里，亦以倍计，南北不过八十里，东西广六十八里，计仅及嘉义三分之一；且有镇道府厅驻扎同城，民风亦稍驯良，其治理之易，不啻数倍于嘉义。臣询访舆情，亲加审度，应请将嘉义县新港溪迄北至湾里溪止，计地二十余里，西极海滨，东极番界，划归台湾县管辖。庶疆界稍匀，官民交便，而综计台湾县管辖地方，仍止及嘉义之半。在台湾县无虞照料难周，在嘉义县少此二十余里之地，治理较前稍易。如蒙俞允，所有户口钱粮邮驿一切应行改拨事宜，另容查议题咨，分别造册核办。 

　　一、酌议裁改汛防，以资巡查弹压也。台湾各营汛防，自嘉庆十五年前督臣方维甸议定裁移归并，奏准遵办，迄今又阅二十余年，沧桑屡易，有必应酌量裁改之处。臣复督饬台湾总兵张琴周历履勘。如鹿耳门内海涨出埔地，应于老岸与新埔接壤之萧垄地方，扼要添设汛防。查萧垄本系城守营右军管辖，应即在该军所辖各汛内抽拨。请于原防加溜湾汛把总一员、外委一员、兵四十一名内裁拨外委一员、兵六名。并于大武垄汛兵七十七名内裁拨十七名，旧社汛兵四十四名内裁拨四名，共兵二十七名，以二十名同外委一员驻扎萧垄为萧垄汛，以七名驻扎距萧垄五里之西港仔，归萧垄外委管辖。又茅港尾为往来孔道，居民稠密，原设仅止塘兵五名。请于原防旧社汛外委一员、额外一员内裁拨外委一员，并在城守营右军存城兵一百七十二名内裁拨兵二十名，连原设塘兵五名，共兵二十五名、外委一员驻扎茅港尾为茅港尾汛。又北路中营所属之大墩地方，向为闽粤杂处之所，有猫雾拺汛，千总带兵驻防。迩来粤籍居民，俱已迁往他处，惟葫芦墩汛转成为闽粤交错之区，原设弁兵不足以资弹压。请将猫雾拺汛千总一员、兵八十五名移驻葫芦墩，将葫芦墩汛外委一员、兵四十名移驻大墩汛。又北路右营所属之大甲塘，原设塘兵三十名，嗣于离大甲塘二里之大甲汛移驻守备及兵二百名，大甲塘兵尚仍其旧，而离大甲汛三十五里闽粤杂交之吞霄地方仅止塘兵十名，形势不甚匀称。请在附近大甲汛之大安口汛原设把总一员、外委一员内裁拨外委一员，并裁拨大甲塘兵二十名，连原设吞霄塘兵十名，共兵三十名、外委一员，驻扎吞霄为吞霄汛。又南路下淡水营所属之阿猴地方为闽粤交关之市，仅有下淡水县丞一员，并无武弁。请将该营随防把总一员，并于存营兵二百六十九名内裁拨兵六十九名，移驻阿猴为阿猴汛。又阿里港为商贾云集之所，原设外委一员，职分卑微，兵六十名亦尚单薄。请于南路营存城把总二员内裁拨一员，并于南路营石井汛原设兵一百六十名内裁拨二十名，改归下淡水营管辖，与原驻阿里港兵六十名，共兵八十名、把总一员，驻扎阿里港。其原设阿里港外委一员，裁归下淡水营随防。又离山猪毛及阿猴、阿里港各十里之九块厝，为闽粤交界之处，向无塘汛。请于下淡水营随防额外二员内裁拨一员，并于东港汛兵四十五名内裁拨十五名，又于新园汛兵一百十五名内裁拨五名，共兵二十名、额外一名，驻扎九块厝，归阿里港汛管辖。又距山猪毛二十五里、新园汛十五里之潮州庄，生聚日繁，向无汛防。查下淡水营所辖有枋寮一汛，离南路营守备驻扎之水底寮仅止四里。应将枋寮汛改归南路营守备管辖，即令该守备于随防兵一百五十名内拨兵二十名，驻扎巡查。其下淡水营原设枋寮汛外委一员、兵三十名，移驻潮州庄。该处本系新园汛所辖，应再在新园汛拨兵十名，共兵四十名、外委一员，为潮州庄汛。如此酌量裁移，与营制并无关碍，于各汛相去道里适均，声势联络，似于巡防弹压，不无裨益。 

　　一、修筑土堡、衙署、兵房，以资戍守也。台湾各营汛塘，非错居廛市，即孤悬旷野，现在坍为平地，亦已大半，以致汛弁兵丁，每因栖身乏地，随便择居，设遇盗贼窃发，又诿为无险可恃，不肯固守。如守备陈福龙之安居郡城，外委苏连发之退避民间，莫不借口于此。而逆匪滋事之初，先抢塘汛军械，以资其用，亦未始不由于此。请将全台汛署、兵房，通行查勘，分别修建。仍于扼要汛地，添筑土堡，将衙署、兵房，围绕在内，庶栖息有所，保障有资，兵丁亦易管束矣。 

　　一、练习技艺，以臻熟谙，藉资收束也。营中操演日期、法则，虽有一定，而兵技之优劣，不在操演之虚架成规，全在习练之勤惰与教督之得人。台营废弛已久，欲求其技艺精熟，当先求教习之人。应责成各营千总等弁，各就所管兵丁，各按所习技艺，如弓箭则每日撒箭二十五枝，鸟鎗、或连环、或五子各空演五回，牌械、长矛、杂技一体演习，再行按期分日轮操，讲解行军纪律。其看守城垣、仓库等兵，按五日一班，轮流换回演习，不准借口旷误。如果弓力劲而有准，放鎗捷而多中，杂技跳舞便捷者，拔为教习，每半月由专营将领视考一次，定其优劣，造册送台湾镇随意抽调考验。教习中能教十人以上者赏，能教百人以上者拔用，庸劣老弱者斥革递籍。如此日省月试，信赏必罚，则人争以技艺见长，专心学习，劲旅可成矣。 

　　一、按期会哨，以资巡缉，藉习劳苦也。台湾山深海阔，既易藏奸，道路又极崎岖错杂，缉捕诚非易事。各汛兵平时习为安逸，非特不堪驱策，其于各该汛地路径之险易，民情之淳浇，全未究心，遇有缓急，大不可恃。应责成各汛弁于两汛交界处所，无分冰霜荆棘、风雨寒暑，按五日一期，二汛弁兵会哨一次。仍将由何处而至，何处回汛，按期折报台湾镇查考，不准占宿民房，骚扰民间一草一木，违者严行惩办。在该弁兵等既可熟识路径，又可练习奔走，则匪徒亦当闻风敛迹矣。 

　　一、驻防汛弁，不准任意更调，以专责成也。台湾千总以下各弁，皆由内地调往，与该管兵丁本非熟习。向因台湾操演疏懈，兵丁既任意出营，汛弁非规避处分，则揣量肥瘠，营求更调，故往往汛弁不识头目，更无论兵卒；以致将不习弁，弁不习兵，又安望其能兵皆习械、克敌致果？嗣后调台汛弁，应照调定汛地驻扎训练，不得任意更换。如有实在人地未宜、必须互调之处，由台湾镇查明详报总督，俟批准后方准调防；违者即照移驻规避例参处。庶责成专而后勤惰功过有所归矣。 

　　一、酌更营弁调补内地章程，以收成效也。台湾千总、把总、外委、额外外委四项，旧制三年期满，千总则与内营千总互相对调，并无应升一定缺次；把总于台回后弓马优孄者准升千总，弓马稍次者仍以把总候补；其班次皆以四缺为一轮，必得第二次、第二缺方为台满准升千总及候补把总应升应补之班；外委、额外二项，随戍兵班次轮流调换。道光四年，前督臣赵慎畛奏请照守备以上官例，久任台湾，毋庸改调。八年，又经前督臣孙尔准奏复旧章。其把总一项，亦与内营把总互相对调各在案。臣查台营千总等弁，三年更调，固属不可易之良法；第更调太频，则官无久任，以责成之兵，无常官以约束之，莫不苟且因循，视同传舍。且台营员弁，首贵熟悉风土，所调之弁，即使从前曾经拨戍，而阅时既久，今昔情形未必皆知，到台后甫经熟悉，又须调回，生手屡更，殊非所宜。应请嗣后调台各弁，如果实在训练有方、缉捕勤能者，于三年期满时，准台湾镇道查明事实，出具切实考语，禀请留台。千总则先行咨部注册，遇有台湾守备缺出，论俸请升，于准升后调赴省城，由总督考验给咨送部。倘有材技疏庸者，即行降革，并将滥保之镇道，奏明交部议处。把总以下各弁，亦咨部注册，就台湾分别拔擢。如台湾守备缺出，并无俸满留差应升之千总，及千总以下缺出，无年满留台与操防勤慎之把总等弁，仍由内地调补。如留台年满把总，台湾并无千总缺出，遇有内地轮值旧制应升台满把总之缺，亦准升补。如留台千总历俸已满，台湾并无守备缺出，而内地又无该弁应升之班，未免向隅，仍请归于应升班内，遇有内地轮用应升守备缺出，俟用内地应升之人后，轮应现任人员缺次，准将留台俸满千总拣补一人。无论水师、陆路，一律办理。其技艺并不出众而尚能循分供职各弁，悉循旧制三年调回。千总、把总由总督考验，外委、额外外委由该管镇将考验，择其材技稍优尚堪造就者准补调台遗缺，勤限练习。其次则降一等补用。再次即行斥革。其庸劣衰老之弁，责成台湾总兵随时革汰。仍由台湾镇将留台各员弁另列一册，于将军、督抚、提督轮届巡台时，呈请复加考核，以杜钻营恋栈之弊。如此则调台之弁，自必共知奋勉，不致如从前之苟为迁就，以待瓜期矣。 

　　一、酌减台募兵数，以防微渐也。台湾兵丁，亦有招募土著入伍，藉资巡缉者。部议章程，不得过十分之一。其缉捕得力、量予甄拔者，亦不得过十分之一。历经遵照在案。臣查台募兵丁，熟习路径，海道缉捕，最为得力，固不可全行裁汰，而以浮动之人使之入伍。习艺多则难乎钤制。原制十分之一，似尚过多。应请嗣后台募兵丁，不得过二十分之一。其缉捕得力、量予甄拔者，亦不得过二十分之一。庶不致拔补渐多，以符定制。 

　　一、考校班兵，以杜顶冒也。查拨戍台湾弁兵，向例厦门、蚶江配渡者，由水陆提督及兴泉永道点验，其从五虎门配渡者，督抚或委副将点验。惟从前但点其兵之是否足额，人之是否壮健，而不考其技艺是否通晓。设有甫经入伍，或顶名冒替之人，亦竟无从觉察。应请嗣后班兵到口，由督抚、水陆提督按名亲加阅看技艺，并令各兵讲解行军纪律，如有技艺生疏、纪律未明者，即驳回另换，察出顶冒情弊，查系该管将领，一并奏请议处。如此则由内地先治其本，再责台湾各营实力训练，庶可一兵得一兵之用矣。 

