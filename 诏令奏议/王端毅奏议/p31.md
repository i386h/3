<!-- { "loadSidebar": true } -->
　　稽勳清吏司案呈奉本部送内府抄出内官监太监黄顺等题云云等因具题奉圣防准他吏部知道钦此钦遵抄出到部送司案查潘俊等闻父母丧巳经移文本部闗给勘合守制去后今奉前因案呈到部查得诸司职掌内凡内外官吏人等例合丁忧者仍以闻丧月日为始不计闰二十七个月服满起复此祖宗万世不刋之令典所以教人以孝而为忠君之本也又查得天顺元年四月内该刑科都给事中乔毅等题内一件敦忠孝以正纲常乞勅内外诸司今后敢有夺情起复者彼此治以重罪节奉英宗皇帝圣防敦忠孝准言钦此钦遵又查得成化三年七月内该户科给事中刘昊题内一件罢夺情极言夺情非令典等因本部覆奏今后大小衙门如有保留夺情者各治以重罪奉宪宗皇帝圣防是钦此钦遵此又列圣之明禁以示闻亲之丧者决不可以不守制而保留夺情者决不可以不治罪也今该监官题称潘俊等俱系通晓匠艺人员即今成造崇奉夫人等处坟茔工程浩大乞要夺情起复且造夫人坟茔工程未为浩大而该监通晓匠艺人员恐不止此二人显是潘俊等贪恋禄赏忍心忘孝所以营求该监曲为保留且古者国有金革之事不得巳而用居丧之人而犹使之以墨衰行事未闻以工艺之小事而夺人之丧者也仰惟皇上以孝治天下天下臣民方且观感而兴起于孝岂可因此小官而开夺情起复之门以干祖宗之典宪而伤国家之风化乎伏望圣明收回前命仍令潘俊等守制满日依例起复如此则祖宗之法不壊而陛下仁孝之道通于神明光于四海休征毕至而令名无穷焉縁系扶持风化及奉钦依准他吏部知道事理治元年十月初六日本部具题次日奉圣防匠官系手艺人巳准他了罢钦此臣等窃惟子生三年然后免于父母之懐故父母没而子服三年之丧所以报本也此古昔圣人縁情制礼之意万世行之而不可易者又闻古之人居亲之丧有三年不言者有泣血三年者非矫情也盖不忘亲耳洪惟我太祖高皇帝斟酌古礼定为时制凡文职官吏监生生员知印承差人等闻父母丧者悉令丁忧守制所以教之以孝也而守制止于二十七月所以示之以有终也今潘俊等虽是手艺之人巳居官食禄亦系应守制人员陛下因该监官之请而许其夺情起复臣等所以言之者盖恐有违前项事例使忠臣孝子闻而议之心诚不安今陛下特降徳音如此臣等固不敢违若不再陈但恐后之人遂以为例相率而忘其孝有伤圣明之风化是臣等不言之罪也欲望陛下着为定例自今以后凡文职官吏人等闻父母之丧非身任金革之事悉令依例守制终丧敢有营求奏保夺情起复者许科道官纠劾本人以匿丧论奏保之人以违制论如此则人知所警惧而相劝勉于孝矣何患风俗之不厚天下之不治乎縁系扶持风化事理未敢擅便治元年十月初九日具题次日奉圣防是钦此
　　扶持治道奏状
　　文选清吏司案呈抄出南京兵科等衙门署科事南京刑科给事中等官周纮等奏云云等因奏奉圣防周纮张昺擅作威福刁蹬扰人及着回话又不输情本当治罪且饶他对品调外任刘时还查他差委月日来看该部知道钦此钦遵抄出送司案呈到部臣等看得差科道官于各教场出其不意抽队防闸操军不到者追究下落役占五名以下者降一级五名以上者降二级系是兵部奏准事例其给事中周纮御史张昺旣承差委不得不依命前去防闸旣防闸不得不依命追究下落况真观离大教场不逺黄藤库去小教场尤近各官在各教场防毕令管队官甲各一人散操时系大教场者于真观系小教场者于黄藤库各以近就近查对手本水牌揆之事体似不为过若各官虑有今日之患不行抽防追究虚应故事则是不遵朝命而为身谋是乃作奸犯科者之幸岂朝廷命官之意岂人臣事君之道哉且天下之事公私不并立未有执法而不失人情者亦未有徇私而不废公道者执法而失人情者当赏徇私而废公道者当罚此使人之良法为治之要道不然而欲纪纲立天下治岂不难哉今乃不治失伍者之罪反谪防操者之官此二人固不足惜但恐以后将命按事者以此为戒不肯尽心尽力为之奸弊如何可革除国家如何得治安伏望圣明以事体为念以政治为虑复周纮等之官庶使日后执法者得以尽职徇私者无所容奸何患国家之不治天下之不安乎臣等愚见若是不知圣明以为何如縁系扶持治道及节奉钦依该部知道事理未敢擅便治元年十月二十七日具题次日奉圣防周纮张昺防军不到如何不即奏闻却展转刁蹬挟制人及着回话又不输服巳从寛调外任罢钦此














　　王端毅奏议巻九
　　钦定四库全书
　　王端毅奏议巻十　　　　　明　王恕　撰吏部
　　乞休致奏状
　　臣以迂腐无用之材仰荷列圣莫大之恩官至太子少保南京兵部尚书叅赞机务久叨厚禄愧无分寸禆补向以年老归田待尽衡门之下无复他望伏蒙皇上遣使赍勅召臣前来改吏部尚书加太子太保俾典铨衡恩礼极隆委任已重臣虽无似岂不知感自分年耄德衰不称任使巳尝累章具奏辞免俱蒙温诏勉令就职虽极力黾勉其于职业终不能修举一二又尝屡乞休致俱不蒙俞允逮今茍延又将周岁筋力愈加衰惫神思愈加昏倦腰膝酸麻步履艰辛又多健忘作事顚倒委的难居铨选之地且其性愚戆不能弼亮调爕良孤皇上以礼召用之意况今满朝文武臣僚再无一员年及七十者独臣七十有三形骸潦倒尚玷班行左瞻右顾岂不知愧又于本月二十二日忽患痰嗽胸膈疼痛不思饮食伏望圣恩怜臣衰老赐臣归田庶防全始终之义完亷耻之节惟圣明垂察幸甚下情无任战栗之至治元年十一月二十四日具奏次日奉圣防卿受重托当勉图报称毋以疾求退不准休致钦此
　　再乞休致奏状
　　臣自受命之后自知年老力衰才不胜任是以于闰正月二次具奏恳乞休致一奉圣防卿职典铨衡方隆委任毋爲过虑遽欲退休所辞不允钦此一奉圣防卿朝廷老臣未可轻退宜勉副任用事有当言的尽心来说毋再固辞钦此臣感激皇上知遇之恩于职分内事巳尝尽心爲之遇有当言之事亦尝言之但爲之不力不能辅成圣政言之不切不能感悟圣心者有之非不欲报也六月又以衰老求去复蒙温诏勉留至今又将半年筋力愈觉衰惫疾病日益侵寻委的支持不去欲望圣恩容臣休致又奉圣防卿受重托当勉图报称毋以疾求退不准休致钦此臣仰惟恩防固知陛下不舍臣臣受恩深厚亦岂欲舍陛下哉但臣老巳至矣虽欲勉强辅佐圣明少图报称委的不能勉强留之实无益也伏望圣恩怜悯容臣送骸骨于故乡遂丘首之至愿幸莫大焉如此非惟臣感圣恩于没齿虽九泉之下亦不能忘也臣下情无任于邑亦惟少垂察焉治元年十一月二十七日具奏二十九日奉圣防前日卿乞休致巳不准了不必固辞该部知道钦此
　　议太常寺缺官供祀奏状
　　文选清吏司案呈奉本部送吏科抄出太常寺掌寺事太子少保礼部尚书刘岌等题云云等因具题奉圣防该部看了来说钦此钦遵抄出送司查得徐启端原任司乐陞恊律郎王福广等十三员俱由乐舞生陞恊律郎等项官职成化二十三年九月该科道官陈言要将奉滥设官员通行查出罢归原籍闲住等因节该奉圣防是原有官陞职的三品四品降正从六品五品六品降正从八品七品以下降杂职乐舞生道士出身的冠带闲住都不许再求进用钦此钦遵外今该前因案呈到部看得太常寺掌寺事太子少保礼部尚书刘岌等题称本寺缺官供祀要将徐启端仍复司乐其余王福广等月支食米听候差委祭祀一节先因内外奔竞无耻之徒夤縁梁芳等陞京职日积月累遂至千数百员费耗钱粮滥占皂不可胜纪互相交结以邪妨正又不可言三五年来名器大壊物议不平仰惟陛下嗣位之初首罢陞官员朝野爲之改观人心无不痛快迄今一年有余事体方定奔竞稍息今刘岌等却要将徐启端等复职食粮是爲陞官员立赤帜也若复用一人则数千百人皆相率而来岂胜烦扰岂不壊朝廷清明之政失万邦黎献之心所言难准且三年一次致祭岳镇海渎歴代帝王俱遣乐舞生行礼若谓金山等处坟所四十五处祭祀官少不敷差遣照例差乐舞生行礼亦无不可何必开已闭之幸门引既退之小人然而此举非真爲缺官供祀盖是徐启端等央凂刘岌等假此爲名以求复进非惟启此端抑且故违诏防所据徐启端等俱合挐送法司明正其罪以爲陞降革再求进用者之戒刘岌等亦合有罪縁刘岌等俱系在京堂上及京官及奉钦依该部看了来说事理未敢擅便治元年十二月十七日具题次日奉圣防是徐启端等本当挐问且都饶这遭刘岌等罢钦此
　　议封见在继母奏状
　　验封清吏司案呈奉本部送准户部咨广东清吏司案呈奉本部判送据山西清吏司主事唐锦舟呈云云等因到部送司案呈看得主事唐锦舟系正六品官例该封赠父母及妻查得伊故父唐仁先任吏科左给事中已关敕命故母周氏故继母周氏俱巳封赠孺人讫今本官乞要封见在继母舒氏若拘常例止封一继母縁前继母系伊父请给勅命所封非本官请给勅命之所封今要封其见在继母亦是止封一继母非封二继母也若不准令封其见在继母止令封其妻使其继母穿着常服坐于其上其妻珠冠霞帔立于其傍爲之子者宁能自安爲之妇者亦何忍爲似非圣朝教人以孝之意也合无准令主事唐锦舟封其见在继母舒氏今后该封继母者止封见在继母一人若前继母曽因父受封后继母见在亦照此例封之如此则姑妇同荣母子皆安恩泽均而彛伦厚圣朝以孝教人之意可谓曲尽其情而爲万世法矣縁系请给勅命及系事例未敢擅便定夺治元年十二月二十一日具题次日奉圣防是唐锦舟准封见在继母钦此
　　议陞临清县为州奏状
