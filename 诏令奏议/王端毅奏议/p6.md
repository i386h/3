<!-- { "loadSidebar": true } -->
　　臣先准户部咨提督分管河道郎中等官并沿河一带军卫有司整理河道催儧粮船七月十八日等日淮扬地方风雨大作山水泛涨冲决河塘坝座损坏隄岸随即提督各该委官整理修筑缘工程浩大卒急难完已将粮船俱过扬州月日及修理河塘坝座畧节缘由各另具题外近准吏部左侍郎尹旻咨为督催漕运事臣又公同本官并总督漕运左佥都御史张鹏等往来提督催儧粮船昨在德州已将河道近颇有水并粮船所过地方缘由具题外今臣已抵直隷河间府静海县地方查得各卫所粮船已到京通州等仓上纳及过天津迤北者约有十之七过临清者约有十之九俱已昼夜前进无阻况有侍郎尹旻等催儧处置事必停妥臣欲候粮船俱到通州之日前去督修淮扬河塘坝座诚恐冬深土冻前工难成有悮来年漕运之计未便除于十月初一日前去淮扬督修河塘坝座外谨具题知
　　言管河官应否添设奏状
　　准工部咨都水清吏司案呈准户部四川清吏司手本奉本部送戸科抄出巡按直隷监察御史娄谦题五事内一件整理河道事看得管河官员原无额设俱系沿河军卫有司委官管理各多懦弱无为更易不常以致责无所归事鲜成效见今虽有工部郎中陆镛等官分投管理然亦不过提其大纲而已若欲事有定规必须官有专主查得临清济寜沿河一带府州县分俱有额设管河官员如蒙乞勅该部计议合无自通州直抵临清除各府州并仝设县分照旧委官管理外其余裁减县分照依临清迤南事例添设管河官一员不许别项差使各另专一管理河道等因该通政使司官奏奉圣旨该部知道钦此钦遵备由手本到司案查近该钦差总理河道刑部左侍郎王题称自仪真直抵通州一带河道闸座泉源照依原拟分与郎中等官陆镛等管理要将管河主事崔陞管泉主事张盛巡河御史方中取囘其余造船主事巡盐御史兼理河道者令其止管本等事务庶使事体归一易于责成等因本部已经依拟覆奏通行遵守去后今巡盐御史娄谦又奏前因案呈叅照所奏要于裁减县分照依临清迤南事例添设管河官员一节未审有无相应违碍合就移咨斟酌应否务合时宜径自施行备咨准此照得通州直抵临清一带河道委的多有滩浅旱则阻滞船只潦则冲决隄岸常要扒捞修筑必如御史娄谦所言将前项地方裁减县分照依临清迤南事例添设管河官员专一管理方能有济但沿河顺天府所属七州县河间府所属十州县广平府所属中间止有武清一县原设浅铺修隄等项人夫二百三十名却系全设衙门其余裁减县分人夫多者不过百余名少者止有三五十名比之临清迤南县分河道工程人夫数目不及十之一二若各添设官一员专管俸禄仆马不无烦扰及查得沿河扬州府所属四州县淮安府所属六州县徐州并所属沛县中间闸坝洪浅湖塘等项最为要毎处所设各项人夫多者数千名少亦不下数百名毎嵗修隄打坝等项费用桩草等料数百万计前项府州县亦无添设管河官员止是委官管理若府州县所委官员专一往来督属整理亦不误事柰何常被巡抚巡按等官差委勘理别事动经旬月不到河塘况所属委官多不得人虽有分管河道郎中等官地方广逺一时照管不及未免有误如防乞勅该部计议合无照例将顺天河间扬州淮安四府各添设管河通判一员徐州添设管河判官一员专一督同所属官吏委官整理河道一应事务俱不许别项差遣仍令分管河道郎中副使等官往来提督比较如此则官亦不繁事亦可集缘系工部行令臣斟酌应否务合时宜径自施行事理未敢擅便具题
　　言里河一带灾异奏状
　　去年自京师直抵扬州南北三千余里水旱灾伤五谷薄收军民艰食今嵗正月初间止得一雪自雪后至今八十余日雨泽少降狂风迭作飞沙扬尘遮天蔽日弥月不止田地干燥河水耗散麦苖出土多被沙壅谷种虽下未曾萌芽臣又访得临清武城至德州一带地方三月初四日申时分有黑气自西北而来忽然昼晦出手不见掌比之夜间天隂无星月之时黑暗尤甚移时方退民心十分惊愕不寜臣虽不通术数亦知其非休征也但沿河一带军民目今已自十室九空缺食糊口父母兄弟离散妻子不相顾流移死亡不可胜数若到四月间再不降雨二麦恐无所望富者亦难存活臣往来河道之间目击耳闻岂忍循黙伏望皇上以宗社为念特降香帛遣官分祭各处山川之神祈祷雨泽以济枯涸以慰民望以固根本仍诏廷臣讲究弭灾防患之策求其至切至要可以囘天意可以安民心可以延国祚于亿万年者而力行之必有效验臣不胜大愿为此具题该礼部覆奏奉圣旨山东百姓既十分艰难须行实惠便降诏将今年税粮等项尽行蠲免顺天等府有灾伤处也量宜减免祭告遣侍郎刘吉就着闗领香帛银两去
　　山东得雨河道疏通奏状
　　今年三月十二日臣自通州南下本月二十五日到东昌府武城县已将沿河地方自正月以来雨泽少降狂风迭作田地干燥河水耗散乞请香帛祈祷等项缘由具题外四月初四日臣至济寜访得本州于三月二十八日夜得雨一阵不久而止至鱼台询访得雨日期与济寜同而其势颇大其雨止可润地河水无增四月十五日晚至古城驿遇雨至次日早方止河水颇增自古城而下至淮安至扬州河水深濶船只无阻臣复自扬州北上整理河道催儧粮船五月初五日到宿迁县地方偶遇河水泛涨比旧约增五六尺之深询问北来公差官员皆説近日山东徐州等处得雨闸河一带俱有饱水臣又访得未得水时泗州淮安等卫粮船到宿迁等县陆家墩等浅俱曾起剥得水之后臣亲见怀逺沔阳新安鳯阳仪真留守左等卫粮船至彼皆不起剥又得顺风俱各张帆而行滔滔无阻畧不费力军民懽悦皆曰今年得水早粮船比旧年定然早到此皆朝廷洪福军民赖之臣职专河防久旱之余遇兹大水岂胜忻忭除儧粮船日夜前进外缘系河道得水粮运疏通事理具题
　　改南京户部左侍郎谢恩奏状
　　臣先任刑部左侍郎钦差总理河道近准本部咨准吏部咨钦改前职伏念臣材质凡庸学术疎浅偶中春闱之选麄防秘阁之书任评事任寺副恒忧谳议之未明为知府为布政每惧承宣之无状两副都宪而左以右陞再佐秋官而北由南转食禄年久感恩日深虽迫桑榆之年难忘圣主岂知钱谷之托遽及愚臣抚已若惊腼顔就列臣敢不坚持晚节益励初心竭犬马之微劳答乾坤之大德臣无任感天荷圣激切屏营之至除望阙谢恩前去到任管事外谨题
　　南京户部
　　处置运粮余丁月粮奏状
　　广东清吏司案呈抄蒙钦差南京守备太监安宁等节该钦奉勅尔等防同将南京各该卫所旗军并新江口等处寄操旗军查勘酌量选补运粮若正军数少即将殷实余丁防凑照依正军事例免其一丁差使帮贴月支米一石养赡家口行粮赏赐一体闗给钦此钦遵除该年依勅选补外自是以后各卫所余丁因见运粮者月支米一石又有行粮赏赐别差者无有粮赏所以皆愿运粮而不愿别差卫所官吏受其请属凡遇运粮旗军逃故多不于正军内选差辄将余丁拨补甚有将在运旗军揑故掣囘改差就以余丁更替及至逃故等项旗军复役补役又不送去上运替囘余丁改差所以食粮余丁一年多似一年在仓粮储一嵗少如一嵗又如在外卫所旗军有月支本色米八斗者有月支本色米六斗者而运粮余丁一例俱支米一石比运粮正军支米反多若不处置非惟钱粮妄费抑且恩泽不均案呈如蒙乞勅该部计议合无通行内外军卫衙门今后不许将运粮旗军揑故掣囘改差果有逃故等项仍照先奉勅书内事理先尽操备等项旗军查勘酌量选补若正军数少方许将余丁防凑如运粮逃故正军复役补役即令上运替囘余丁改差在外卫所运粮余丁若该卫所正军食粮一石者亦与粮一石食粮八斗者亦与粮八斗食粮六斗者亦与粮六斗不可使余丁食粮多于正军其选补运粮旗军余丁俱于运粮完足囘营之日选补仍将选过余丁造册南京各卫送南京户部在外卫所送所在有司查照收粮敢有不先尽正军选补及将运粮正军揑故掣囘改差滥防余丁顶替虚费钱粮者叅奏挐问如此则钱粮不至于虚费而恩亦庶乎均一矣具题
　　申明茶法奏状
　　陜西清吏司案呈巻查应天府批验茶引所直隶常州府宜兴县张渚批验茶引所浙江杭州府批验茶引所节次闗去茶引自成化元年起至成化十年止陆续共闗过茶引五十八万三千六百六十一道前去发卖各处茶商照卖茶觔累催不见销缴查得本部先于景泰五年为因各处茶商人等多将旧引影射私茶不行销缴查照清理盐法事例具奏该户部依拟奏准出榜晓谕及行各处巡按巡盐巡河巡江监察御史监收船料提督洪闸郎中等官禁治搜检各批验所追缴退引等因已经通行遵守外今照前项退引累催不缴其故盖因批验所不置簿籍附写茶商姓名贯址或不照茶商路引聴其冐名开报或将引由卖赍产茶地方转卖与人如此欲得的确名籍行追缴引难矣况茶货出山经过官司既不从公盘诘又不依例批验纵有夹带觔重多是受财卖放彼何畏惮而不停藏旧引影射私茶又如南直隷常州府庐州府池州府徽州府浙江湖州府严州府衢州府绍兴府江西南昌府饶州府南康府九江府吉安府湖广武昌府寳庆府长沙府荆州府四川成都府保寜府重庆府夔州府嘉定州泸州雅州等处俱系产茶地方相去前项三批验所逺者数千里近亦不下数百里若照引内条例聴茶商径赴产茶府州纳课买引照茶于人为便理必乐从谁肯不买引由公犯茶禁今却令茶商皆来此三所买引路途窎逺往返不便欲其一二遵依不作前弊亦难矣况批验所退引该与截角今前项三所却管卖引不行批验照退名实不称有乖职掌呈乞施行等因到部臣等窃惟印造茶引盐引禁治私茶私盐系是太祖髙皇帝旧制今官不修职民不守法茶禁废弛一至于斯若不申明禁约非惟亏国家之课程抑恐坏祖宗之制度合无请给圣旨榜文通行天下晓谕今后园户卖茶及茶商兴贩茶货造引给由与夫批验纳课等项务要俱遵引由内条例数内惟买引一事免其纳钱只照见行事例毎引一道纳钞一贯中夹纸一张仍令前项产茶府州斟酌所管地方毎嵗可出茶货若干合用引由若干预先具数差人赴本部闗领前引囘还收贮出榜召商中买仍要辩验茶商路引果无诈伪即将其人姓名贯址附簿将引给与年终该府州各将卖过前引造册就将收过纸钞差人一同解缴本部钞送该库交收纸劄造引仍具数领闗次年合用引由各批验所如遇茶商经过务依例逐一批验将引截角如无夹带即便放行若有夹带就连人茶挐送本处官司问理年终将批验过客商姓名贯址并引数目及盘获私茶起数缘由造册申达所辖转缴本部查考如有日前停藏旧引未曾缴报者榜文到日限三个月以里赴所在官司告缴与免本罪敢有不遵条件兴贩私茶者许巡按巡盐巡河巡江监察御史监收船料提督洪闸郎中等官及各该军卫有司守把闗隘人员挐问挑担防载及引领牙行停藏之家俱依律治罪盘获私茶并盘车船头畜等物俱入官如将引由照茶依例批验截角卖毕随将赴往卖所在官司告缴封送原引衙门通解部查销若有过期不缴者原领引衙门查报各该巡按监察御史按察司提问追缴如此则职掌定而政务修法令明而奸蠧息缘系申明旧例清理茶法事理未敢擅便今将茶引由内条例开坐具题
　　计开
