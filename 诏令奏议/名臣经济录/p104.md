<!-- { "loadSidebar": true } -->
　　论郊社【黄润玉】
　　中庸曰郊社之礼所以事上帝也朱子注郊祭天社祭地葢郊之礼主祀上帝而统地只也按郊特牲篇郊特牲而社稷太牢又云社所以神地之道也地载万物天垂象取材于地取法于天是以尊天而亲地也礼运篇夫政必本于天殽以降命命降于社之谓殽地又曰祭帝于郊所以定天位也祀社于国所以列地利也又云礼行于郊而百神受职礼行于社而百货可极又按书泰誓云类于上帝宜于冢土召诰云用牲于郊牛二社于新邑牛一羊一豕一以上经传对举郊天社地之文最为明白及考祭法燔柴于泰坛祭天也瘗埋于泰圻祭地也用骍犊于泰昭以下六宗四坎坛之百神皆埋少牢此王者郊天而并祭地之大礼也周官大宗伯章祀天始上帝祭地始社稷独司乐章有夏至方丘之文即祭法王为羣姓立大社而王社乃宗庙之右社稷也别无北郊之名夫天包乎地天尊而地卑固不可以并言南北郊也礼云器用陶匏顺天地之性也此亦郊天而并祭地也草庐吴先生谓天地并尊似拂易传天尊地卑之义故着此论
　　宗庙飨祀之礼【邱濬】
　　臣按古者天子七庙各自为室自汉明帝以后始为同堂异室之制行之千有余年一旦革之以复古制葢亦难矣必欲酌古今之制果何如而可适今之宜而不失古人之意乎臣窃谓宜如周人宗庙都宫之制七庙各为一室太祖之庙居中分为三昭三穆其中有功德者别出之以为世室如刘歆之説兄弟相继者名为一世而各自为一室毎嵗四祭如周礼所谓祠禴尝烝者春祠则犆祭夏秋冬则祫祭如王制之説春祠毎嵗孟春自初一日斋戒为始四日祭太祖庙间一日祭一庙前一日省视祭毕即绎十有四日徧七室毎室各祭则羣庙之主各得自伸其尊而不厌于太祖矣至于夏之禴秋之尝冬之烝则先期各于其庙吿以时祫之意至日各迎其主祫食于太祖之庙而巳祧者不与焉则主祭者不劳而行之不难矣所谓大祫大禘者説者谓五年一禘三年一祫非古制大儒程頥有言立春祭先祖冬至祭始祖朱熹谓先祖之祭似祫始祖之祭似禘二儒之言虽为人家而发然揆之于义而合推而上之似亦可行请于毎嵗立春之日行大祫礼凡毁庙未毁庙之主皆合食于太祖之庙大禘之礼则于冬至之日行之于始祖之庙而又推始祖所自出之帝而以始祖配之焉后世人主多是崛起未必皆如三代世系有所据依功业有所积累所谓始祖者创业之君也始祖所自出之帝据其所可知者请以宋朝为比而即光宗之世论之所谓始祖者太祖也太祖者宋创业之君也太宗仁宗二帝有功德不祧以为两世室神宗哲宗徽宗钦宗髙宗孝宗六室为亲庙前此顺翼宣三祖真英二宗皆在三昭三穆之外亲尽而祧所谓僖祖者太祖之髙祖开国之初即追封以为亲庙其所知者止此自此以上更不可考是为太祖所自出之帝宜别为一庙以藏其主而以顺翼宣三祖祔其中遇行禘礼则请僖主出就太祖之庙祀之而以太祖配焉【顺翼宣三祖配食其在左】大祫则太祖正东向之位而凡毁庙未毁庙之主皆合食于太祖如常仪如此则太祖名号既与庙相称而亦不失其所以追王崇祀僖祖之心矣【宋人以僖祖正东向之位以为太祖然宋之太祖乃是建隆帝与庙号不相称祧去僖祖不祭则又失太祖事亡如事存之心】若夫祭天飨帝则惟以太祖配焉夫然则尊尊亲亲各得其宜而古礼庶几可行之今乎是虽不尽合古人之制而古人之意或亦略得其彷佛矣传曰非天子不议礼顾臣何人辄敢妄议葢述所闻以比拟前代之制非敢以为今日可行也臣昧死谨言
　　庙制疏【倪岳】
　　勅谕礼部朕惟古者天子九庙而祖功宗德百世不祧其他则以次祧迁有常制焉恭惟我太祖髙皇帝混一区宇肇正纲常追祀德懿僖仁四祖同殿异位情文具称列圣相承昭穆有序至于皇祖考英宗睿皇帝九庙巳备兹者皇考继天凝道诚明仁敬崇文肃武宏德圣孝纯皇帝山陵将毕升祔有期当定祧迁之制矧惟皇妣孝穆慈慧恭恪庄僖崇天承圣皇太后祔葬毕日宜有奉享神主之礼尔礼部其防文武大臣并詹事府国子监翰林院堂上左右春坊及科道掌印官详稽古制斟酌情文议处来闻务遵典礼足垂万世用成朕尊祖敬亲之大孝钦哉故谕钦此钦遵防同太傅兼太子太师英国公等官张懋等议得礼必縁情而立义事当据古以证今谨按成周之制天子七庙三昭三穆与太祖之庙而七文王武王为宗不在数中故为九庙葢以后稷为始祖文武为世室皆百世不迁其余则以次而祧前乎周则商以契为祖而汤与三宗百世不迁后乎周则宋以僖祖为祖而太祖与太宗百世不迁彼时僖祖祧迁虽曰迭有异议而大儒程頥朱熹皆以奉僖祖为太祖为得礼之正而合于人心之同所谓有其举之莫之敢废者也国朝太祖髙皇帝肇建丕图追祀四祖迨至英宗睿皇帝龙驭上賔遂备九庙在当时则德祖尊为髙祖以上葢无可推之亲在今日则德祖尊为始祖以下固有可祧之主洪惟太祖髙皇帝太宗文皇帝功德隆盛如周文武万世不祧懿祖而下以次递迁实惟古制今伏遇宪宗纯皇帝升祔之日所有懿祖皇帝神主义当奉祧仍于太庙寝殿之后略仿古者夹室之意别建一殿九室以事奉藏况古自祫祭谓合祧庙与未祧之主于太祖之庙而祭之故谓之祫祫者合也今亦宜于嵗暮享祭之日奉迎懿祖皇帝神主仍居旧位以享祫祭之礼则毎嵗一祭视古三年一祫于礼有加近该钦天监选到成化二十三年十二月二十四日宪宗纯皇帝神主升祔太庙后殿未可营建合无暂请懿祖皇帝神主安奉于德祖皇帝室内以俟后殿之成此即所谓毁庙之主藏于太祖之庙于义亦安又按周礼春官大司乐之职歌仲吕舞大濩以享先妣谓姜嫄也是帝喾之妃后稷之母故特立庙以祭之至宋则元德懿德二皇太后俱有别庙之享章献章懿二皇太后遂有奉慈之建毎嵗五享四时荐新上食并同太庙兹者恭遇孝穆太后祔葬茂陵所有神主宜于奉先殿傍近宫室改为别庙以礼安奉嵗时祭享悉如太庙奉先殿之仪仍乞勅奉迁官于祔葬毕日暂奉神主于茂陵献殿以俟二十四日宪宗纯皇帝祔享太庙礼毕然后启行于二十六日文武百官各具素服出城奉迎自大明门进入就赴别庙安奉如仪以是叅稽乎情文庶几咸合乎典礼縁系节该钦奉勅防防官议处来闻事理未敢擅便定夺谨题请防成化二十三年十一月二十一日于西角门题奏本月二十三日奉圣防是奉先殿傍近无宫室堪改别庙恁还再议来説钦此钦遵二十六日礼部防官议拟题奉圣防你毎既考论明白准议钦此钦遵后于奉先殿之东别辟门改一殿仍扁曰奉慈殿以奉神主云【青谿漫藳】
　　题礼仪事【杨守陈】
