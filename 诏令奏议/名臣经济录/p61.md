<!-- { "loadSidebar": true } -->
　　国家之制革中书陞六部初亦疑之谓自古岂有无宰相而能致理者及观宋南渡专任贼桧以杀忠良其后韩侂胄史弥逺贾似道相继盗政羣小又从而附和之日入于败乱而不知非以权重故耶则今日去之不为过也我朝六部之设仿周制六典最为简要有体然其名犹袭唐宋之旧唐以三省长官宰相谓中书令门下侍中尚书令左右仆射是也今中书省已去特存中书舍人为七品官给书翰而巳门下省已去特存给事中虽七品而有封驳之权尚书省不复设令仆乃陞六司尚书分为六部秩二品盖即仆射之类也中书尚书名与古同其实异矣
　　论官制二【王琼】
　　国初官制全论歴俸浅深转陞如京官六品六年考满陞一级从五品又歴俸三年陞一级正五品外官必九年考满论防简陞转此定制也如宋景濓洪武二年除学士十年致仕五品终身自洪熈以后其法渐变盖因四品以上官渐少五品以下官渐多卑官该陞高官无缺不得陞或卑官未该陞高官急缺亦须陞补以此有不待缺而陞者如翰林院学士春坊殿阁大学士有陞至尚书侍郎带虚衔者通政使太常卿国子监祭酒及由序班出身陞至鸿胪寺卿医士出身陞至太医院使冩字出身在内阁书办陞至编修郎中等官皆有陞至尚书侍郎带虚衔者因该陞而无缺也又有急缺而无该陞之人则与署职如六部署郎中署员外郎也然署职之例惟行于六部司属其余衙门无之如给事中之上监察御史之上序班行人中书之上俱无五品官翰林院五品官五员以此俱无署职国初有御史陞主事者如佥都御史陞侍郎也然翰林科道职专讲读弹劾近侍清要又因在外四品以上官缺多乃于科道部属中各论其歴俸年深者不次陞补翰林官不歴政事故不外补九年方得陞行人内选补科道中书亦九年得陞各部员外郎惟序班一官九年方得外陞八品最为贫苦此建官之制变而不能久也盖转迁虽有资序官制则有定员若资序虽当迁转而官无员缺则但仍旧任不迁中间年深政绩卓异者加陞俸级必待有缺方迁补之则黜陟之典额定之员两不相悖矣
　　论官制三【王琼】
　　天下官员额设若干计筭取士若干足勾除用若官多人少则官职虚旷或官少人多则人才壅滞洪武初天下学校养士嵗贡一人后三嵗贡一人通计三嵗不过一千余人后设举人科进士科毎省多不过四十人进士多不过百人取士之数足当任官之数而又罢黜者多久任者少是以人才常不足用科贡之外又有人才之选自后人才虽稍充积然待选吏部者三月之外亦皆选除今各部歴事监生三月之外考勤上选旧法犹存也但因歴开贡开科加以纳银纳粟事例监生积累至数万余人考勤后一年余仍留在部及放囘聴选必十四五年方得挨次取选徃徃衰頺迟暮之人方入仕途是以吏治不精民不得所若取士贵精而不贵多及既用之后贤者久任不贤者速去使百司庶府尽皆得人民生有不安天下有不治者未之信也又科贡二途未必能尽网罗真才如黄福以贡士杨士竒以儒士胡俨以举人是以进士未必皆优于举人举人未必皆优于贡士进士举人贡士之外未必无竒才异能之士惟试之以事而后可见贵乎能察识而超防之斯能尽一世人才之用而科目之选并行不悖矣
　　吏部文选司题名记【汪鋐】
　　嘉靖癸已文选司公署敝久葺而新之司官旧未有题名至是则搆亭凿石志昔今氏名籍贯履歴于其上用垂永久郎中吕希周偕员外郎李学诗主事林春陈鲸请余为之记惟我朝稽古建官一凖成周之法天下大政悉掌于六部六卿分职各率其属吏部统百官均四海分其属为四司曰文选验封稽勲考功凡中外百官迁改除防之事文选实司之周礼谓司士掌羣臣之版以治其政令嵗登下其损益之数辩其年嵗与其贵贱周知邦国都家县鄙之数卿大夫士庶子之数以诏王治以徳诏爵以功诏禄以能诏事以久奠食今文选所掌者即其事焉故事权视诸司为尤重夫用舍之柄统于冡宰制于君上文选若无所用其力者然根源之所由起节目之所由分校阅之精甄别之当则未始不系于文选任是职者茍非其人则名实倒置真伪错杂势所不免而举错之施鲜有不败度者矣要必得其人本之以公济之以明行之以勤操之以慎而尤主之以忠信不欺之心焉然后可以称其职而无忝也兹石所刻始自洪武丁丑凡百有三十人在昔诸君人品之高下才识之优劣树立之丰啬名位之显晦今观其名考其实歴歴如指诸掌夫题名者本以题其氏名垂之不朽也然而羙恶之实固亦与之同垂不朽矣实之不羙虽孝子慈孙有不能掩饰而更置者噫可不惧哉是为记
　　论选举【李堂】
　　国家人才逺过汉唐而选举之行随时异制洪惟圣祖神武自天羣臣乏偶始任中书再陞吏部范围曲成非不至也乃偾于胡汪辟于大诰故进退刑赏咸柄于朝廷及建文革除永乐更化部选久任于蹇公至郭黄继铨权移保举当时每着得人之称自三杨谢事后权还吏部王文端公内任属司外凭巡察虽天顺咨询辅弼而遂为定例成化以来凡要职徴拜迁除咸以抚巡旌异之奏为主故巡察之权并于正统之保举然荐人之精滥纯驳验举主之公私亷贪制未甞不公也自王端毅公之后吏部虞于责备虽有连坐举主之条率不能行至倪文毅公则防然行之叅究如制时论翕然近年逆瑾专政刬革过情遂不敢举旌异之奏然贤否之迹吏部凭抚巡抚巡凭两司制自不能废也徒纷更尔虽然孟子论进退人才自左右诸大夫以至国人可谓公矣而必曰见贤否焉然后用舍之今日圣君贤相所以叅众审独为造物司命权衡者岂区区法制条格为浅末者所窥测哉【堇山集】














　　名臣经济録巻十八
<史部,诏令奏议类,奏议之属,名臣经济录>
　　钦定四库全书
　　名臣经济録巻十九
　　明　黄训　编
　　吏部【验封　稽勲　考功】
　　封赠防叙议
　　广东都指挥使狄崇王臻言妻阮氏等封淑人已没仍乞封次妻何氏等为淑人诏下廷臣议太师韩国李善长及礼部等官议曰礼莫大于分分莫大于名妾不可为嫡夫人故鲁庄公妾成风僖公母也称为夫人春秋非之哀公庶子荆之母嬖将以为夫人使宗人衅夏献其礼对曰无之昔周公武公娶于薛孝惠娶于商自桓以下娶于齐此礼则有若以妾为夫人则故无其礼盖古夫人没贵妾摄其家事不得称为夫人若庶子而贵得以推恩其母亦不得称为夫人使并嫡也今崇臻欲任私意废大礼乱嫡妾之分不可许上从之命礼部及翰林儒臣定嫡妾封赠例颁示中外于是定议凡正妻在日所娶侧室皆谓之妾正妻没诸妾不许再立为妻若以礼聘良家女为妻许受封赠前妻无子其所生子即为嫡长子若正妻在日无子不再娶而诸妾有子者当以长男袭父职其子依本品职推恩其母俱从之庚申诏定拟文官封赠防叙之制封赠例十一其一文官一品至七品止封赠散官职事其应封一代者父与子同妻从夫贵应封二代者祖降父一级应封三代者曽祖降祖一级父见任者不封已致仕及亡没者封之其在任弃官就封者聴其二应封父母者嫡母在所生之母不得封嫡母亡得并封若所生母未封不得先封其妻其三父母有两子当封者从其髙品妇人因其子受封而夫与子两有官当封者从其髙品父母原有官既殁而因其子孙封赠者进一阶其四应封妻者止封正妻正妻殁亦得追封凡继室止封一人其五命妇因子孙品级封者并加太字若已殁及曽祖祖父母在者不加其六凡正从七品陞至正从六品封赠一次陞至正从五品封赠一次陞至正从四品封赠一次陞至正从三品封赠一次陞至正从二品封赠一次陞至正从一品封赠一次其七曽祖父母父母曽犯十恶奸盗除名等罪其妻非礼聘正室或再醮及娼优婢妾并不许申请其八封赠之后但凡賍私者并追夺其九凡妇因夫贵母因子贵受封不许再醮违者治之如律其十京官四品以上试职实授颁给诰命取自上裁其巳授诰命者亦须一考满秩方许封赠五品以下官试职一年考覈称职者实授颁给诰勑不称职者黜降其已授诰勑者亦须一考方许封赠其十一凡在外三年为一考称职者颁给诰勑再考称职聴请封赠其有才能卓异出自特恩者不在此例防叙之例五其一用防以嫡长子若嫡长子残废则嫡长之子孙以逮曽无则嫡长之同母弟以逮曽又无则继室及诸妾所生者又无则傍防其亲兄弟子孙又无则傍防其伯叔子孙其二用防者孙降子曽孙降孙傍廕者皆于应叙品第降一级其三正一品官廕其子于正五品用从一品子则从五品用正二品子则正六品用从二品子则从六品用正三品子则正七品用从三品子则从七品用正四品子则正八品用从四品子则从八品用正五品子则正九品用从五品子则从九品用正六品子则于未入流上等职内叙用如行人巡检司狱之从六品子则于未入流中等职内叙用如各关仓库税课司局批验铁冶所官之正从七品子则于未入流下等职内叙用如逓运所驿丞闸坝之其四凡职官子孙许廕一人年二十五以上能通本经四书大义者叙用其不通者发还习学其五应叙之人各于原籍附近布政司所属地方铨注诏皆从之
　　论诰勑状【李贤】
