<!-- { "loadSidebar": true } -->
　　往者钦防谕以宪宗纯皇帝将祔太庙当定九庙祧迁之制命文武大臣下逮臣等防议臣愚无识以为当据古礼而但定七庙祧德祖懿祖熙祖三庙乃以仁祖淳皇帝太祖髙皇帝太宗文皇帝仁宗昭皇帝宣宗章皇帝英宗睿皇帝宪宗纯皇帝为七庙别为殿于太庙之后以奉三庙神主三嵗一祫以后则自仁祖及仁宗以下亲尽而祧皆祧于三祖之庙而太祖太宗皆百世不迁庶无悖礼臣议若此众于建别殿以藏祧主而行祫礼与臣议同惟以明诏巳言九庙而难违德祖当为始祖而不迁故但请祧懿祖与臣议异臣退而思之窃以为诏书九庙犹或可从若德祖不祧以为百世不迁之祖则有不可孔子曰祖有功宗有德此万世不易之论也天子七庙太祖之庙百世不迁余皆祧毁此四代帝王之成法也请详陈之唐虞之文祖尚矣夏之颛顼既帝而鲧无功故以禹为始祖殷之始祖曰契周之始祖曰稷皆有大功故号太祖而郊祀配天其庙不迁汉及魏晋上祖无功皆以创业之君为太祖李唐上祀四世諡其髙祖曰宣简公曾祖曰懿王考曰元皇帝而其祖諡景皇帝有功实号太祖赵宋亦祀四世号其髙曾祖考为僖顺翼宣四祖而以艺祖开国庙号太祖凡号太祖者必以配天此皆据礼以定名号巳示当祧与不迁之意矣故魏晋之庙太祖以上亲尽皆祧而太祖厯世不迁时无议者唐至中宗既祧宣简于夹室宗仍复宣简而諡为献祖并諡懿王为懿祖至代宗并祧献懿德宗又祧元帝于是太祖居第一室矣然至祫禘之时则献祖居尊东向而太祖在昭穆之列当时人心犹慊议者纷然卒迁献懿之祖于兴圣庙不预祫祭而太祖正东向之位为不迁之祖终唐之世无复议者宋至神宗巳祧僖祖于夹室及王安石用事仍复僖祖且定之为始祖而居累朝【阙】祭所虚东向之位迁顺祖于夹室当时名臣若韩维司马光孙固王介张师顔者羣议力争莫能回也哲宗既祧翼祖徽宗又祧宣祖而僖祖犹居尊位太庙犹列昭穆人心亦慊故髙宗以来如董棻王普之伦屡尝论列宁宗乃用赵汝愚郑桥楼钥陈傅良诸臣之议并祧僖宣二祖别建四庙殿以奉祧主时惟一朱熹争之不胜于是太祖始居第一室而祫祭居东向之位终宋世不迁无复议矣此则凡号太祖而配天者必居尊位而百世不迁然后合乎典礼协于人心而无可议也国初追帝髙曾祖考为德懿熙仁四祖亦但以为四亲庙而已初无祖功之意故郊祀配天则以仁祖亦惟取严父之义耳固未尝以德祖拟商周之契稷而辄以配天也太宗嗣位乃尊髙皇帝为太祖而遂以配天仁祖亦不得预则其意亦以四祖亲尽当祧而太祖有功不迁当如夏之以禹为始祖汉以下以创业之君为太祖者也在礼太祖即始祖髙皇帝既号太祖今乃复号德祖为始祖岂先王之礼祖宗之意哉且古者一帝一庙庙皆南向后世同堂异室亦皆南向时享则诸帝皆南面而各尊惟祫祭则太祖东向独尊余则左右分向皆卑也我朝时享之礼则惟德祖南面独尊余皆东西相向而卑巳如祫之仪矣今祧懿祖则以德祖为始祖而百世不迁永居南面之位而常尊太祖永居东向之位而常卑后世臣子瞻之孰无感怅必有博闻达礼之儒昌言正议而羣臣和之天子从之卒祧德祖而尊太祖然后巳耳唐宋之事是明鉴也若祧德祖则异日三祖以次祧尽而太祖可居南面之尊以称其名实此天下人心之同愿虽传万世必无易也况别殿宻迩太庙而祫祭则德祖犹居南面之位而太祖诸帝皆分列左右不失其尊非若唐迁献祖于兴圣庙宋迁僖祖于四祖殿而逺隔别享伸孙之尊废祖之祭也亦何嫌哉今之议者率谓德祖犹宋之僖祖王安石尝议尊僖祖为始祖其后朱熹庙议实取之今尚敢有异议乎臣以为不然安石谓僖祖有庙与契稷疑无以异熹亦谓莫若以僖祖拟稷契而祭于太庙之初室曰疑曰莫若则其意岂真以僖祖可为稷契而合于礼之祖有功者哉葢其説以为若祧僖祖不可下祔子孙之夹室又不可别立一庙故为是不得巳之辞耳葢祖有功之礼终不可泯也况时异制殊尚执其説之不可行于宋者而必欲行之今乎今太庙既无夹室若执其説虽别立庙亦不可也祧主将安寘乎今既别立殿以奉祧主无所谓下祔子孙者德祖之祧何不可之有而必欲强无功者以为始祖而使有功之太祖乃不得如夏之禹汉以下创业之君何哉孔子明言祖有功宗有德世无不宗之安石但论本统而不论功德巳戾乎孔子而朱子有取之者其説虽多亦但如前之所云者耳今议者不察定礼不从孔子而犹以朱子为辞庙祀不祖有功而以无功者强拟上不当祖宗之意下不惬臣子之愿名与实乖文与情戾安可为典而垂世哉陛下若姑循近制则存九庙祧德祖亦可矣虽从今议而毎嵗一祫亦无不可葢古礼四时皆祭三嵗一祫今四时之外实多嵗暮一祭故佥议改嵗暮时享为祫乃礼之从宜而近厚者亦可从也若务遵古典则当全用臣议并祧三祖但存七庙三嵗而一祫乃协四代之典足垂万世之法也伏惟圣明裁处凡宗庙之数祖宗名号之义庙主当祧与不迁之制行于古而宜于今者臣既备陈如右至于厯代羣臣之议其是非得失有可鉴者臣复条列于左谨按宋神宗治平四年以英宗将祔庙太常礼院请祧僖祖两制若翰林承防张方平等论谓合礼遂祧僖祖神主藏之西夹室矣至熙宁五年平章事王安石奏曰万物本乎天人本乎祖故先王庙祀之制有疎而无絶有逺而无遗商周之上断自稷契以下者非絶喾以上遗之以其自有本统承之故也若夫尊卑之位先后之序则子虽齐圣有功不得加其祖考此天下万世之通道也本朝自僖祖以上世次不可得而知则僖祖有庙与稷契疑无以异今毁庙而藏主夹室替祖考之尊而下祔于子孙非所以顺祖宗之孝心事亡如事存之义因循定礼实在圣时请下两制详议臣按郊庙之礼论庙祀祖宗则曰祖有功宗有德其言各有攸当安石引孔子论郊祀者以论庙祀故以祖宗但论本统而不论功德可谓悮矣商周之契稷实以有功而不迁岂徒本统所始而巳宋之僖祖则以无功而祧之乃先王之典礼后世之公论岂子孙以有功加其祖考而失尊卑先后之伦哉稷之先世自帝喾以泝黄帝谱系甚明非以其世次不可知而定为始祖也固与僖祖异矣葢稷之有庙也以功功立不迁僖祖之有庙也以亲亲尽斯毁乌可谓无异耶若以僖祖藏主夹室未安则岂可因此而废祖功之大礼哉当时孙固张师顔之説亦可从也诸説具见于后翰林学士韩维等议曰先王有天下迹其基业之所起奉之为太祖契稷是矣后世有天下者特起无所因遂为一代太祖国家太祖皇帝功德卓然为宋太祖无少议者僖祖虽为髙祖然功业未见所因世系未知所始而欲契稷奉之于古无考于今未安今之庙与古殊制古者毎庙异宫今祖宗同处一室而西夹室在顺祖之右似亦无嫌天章阁待制孙固曰后稷播种万世粒食其功大矣故为始祖而配天今太祖皇帝削平诸难功格上天百余年间天下之涵泳生养而安乐于无事者皆其功也宜尊奉为始祖若僖祖之德不昭见于生民不明被于后世岂可以跻后稷之庙当始祖之礼今毁其庙而藏主于西夹室在顺祖之右固巳顺矣非祔子孙而替祖考也若犹以为不可则特为僖祖立室凡毁庙之主皆藏其中当禘祫时以僖祖居东向之位太庙与羣庙之主皆顺昭穆之次从之而合食则僖祖之尊自有所伸矣若以别室为非则周人别庙姜嫄不可谓非礼也判太常寺张师顔等曰商周稷契皆有大功始受封国故奉之为太祖后世受命之君功业特起不由先代则亲庙迭毁身自为祖故魏祖武帝则处士毁唐祖景帝则农毁此前世祖其始封之君以法契稷之明例也僖祖虽为圣裔之先而非始封有功亲尽固当祧也今欲以有庙之始为説援而进之以为始祖固与契稷异矣使契稷本无功德初不受封而引以为据庶或可矣若其不然岂可据哉太祖首创洪业传祚万世固当为帝者始祖若僖祖神主则宜略仿周人守祧之制筑别庙以藏之亦礼之以义起者也臣按自汉以来议此礼者众矣汉则韦成等四十四人皆谓髙皇帝为太祖请瘗太上主于寝园魏则钟繇髙堂隆诸儒皆谓武皇帝为太祖请迁处士主于园邑晋则范宣蔡谟羣臣皆谓宣帝为太祖请筑别殿以藏三祖神主唐则张齐贤谓景皇帝为太祖而农及宣光之主皆当祧之陈京诸臣请筑别庙以藏祧主顔真卿韩愈请藏主夹室而时出以享祫祭此皆祖有功而祧无功合于古礼与宋诸贤之议如出一口韩琦见固之议而叹曰孙公此议足以不朽矣司马光与维议同神宗亦以维言近是皆为王安石沮之惜也翰林学士元绛等议曰自古受命有天下者皆推本其统以尊事其祖商周之祖契稷皆以承其本统而非以有功与封国为轻重也诸儒以契稷有功于唐虞之际故谓之祖若必以有功而为祖则夏后氏不郊鲧矣今太祖受命之初立亲庙自僖祖以上世次不可得而知则僖祖之为始祖无疑矣倘谓僖祖不当比契稷为始祖是使天下之人不复知尊祖而子孙得以有功加其祖考也传曰毁庙之主陈于太庙未毁庙之主皆陞食于太祖今迁僖祖之主藏于太祖之庙则祫禘之日四祖皆降而合食也情文不顺莫甚于此请以僖祖为太祖则合于先王之礼意臣按绛议有述安石之言者前巳辨矣余亦未安夫祖有功宗有德此三代之典礼宣圣之格言万世不可易者若谓祖不以功则宗亦不以德乎祖不以功则商自三宗以上周自王季以上何者非祖而独尊契稷宗不以德则商太甲以下周自王季以下何者非宗而商独取太甲太戊武丁周独取文武耶夏虽郊鲧于一时不庙鲧于百世正以无功而不可祖故但祖禹耳汉以髙帝功大而为太祖文帝盛德而为太宗降厯魏晋无不以有功者为祖有德者为宗岂绛之稽古未详欤若谓四祖降而合食为非则王者既立始祖之庙又推始祖所自出之帝而祀之于始祖之庙此亦降而合食情文不顺者耶先王之礼固祖有功而太祖之庙惟一既毁之庙不立也宋既号有功者为太祖矣绛乃欲以无功者立其巳毁之庙而又号为太祖何太祖之多耶不知其所谓礼者合何礼也绛本传云绛有威名而无特操在翰林谄事王安石及其诸子士论鄙之然则绛之此议岂其本心也哉众议既上王安石奏曰圣王议礼固有因循至于逆顺之大伦讵能违戾而变古今或以夹室在右谓为宗祐为尊本统所承措之别室为当类皆违经背礼臣等所不敢知于是遂奉僖祖为太庙始祖臣按孔子曰殷因于夏礼所损益可知也周因于殷礼所损益可知也然则圣王之礼固有因循亦有损益故祖功宗德厯代因循而无异祧主异藏厯代损益而不同也鲁禘跻僖公春秋讥其逆祀宋禘未始有跻者惟以僖祖无功而祧之亦因循旧礼非变古而违逆顺之大伦也古者太庙惟太祖有功不迁余皆迭毁此三代因循既千余年矣自汉魏以来必推有功者为太祖不迁其无功者虽属尊于太祖而必迭毁诚合古礼此厯代因循又千余年矣而安石率然以无功者强为始祖有功者虚称太祖情文不顺名实尤乖举三代以来数千年之令典一朝而乱之敢违戾变古者非安石其谁欤若祧主之藏则厯代因时损益固有不同夹室如韩维所议别庙如张师顔所论亦损益之宜者也若据古礼则庙制同门异宫有毁无立所谓祖有功即指太祖太祖乃始祖之号耳唐张齐贤谓礼经始祖即太祖太祖之外更无始祖宋王普谓太祖即庙之始祖是为庙号非諡号也惟我太祖庙号巳定虽更累朝祫享必虚东向之位以其非太祖不可居也逮至熙宁乃尊僖祖为始祖而太祖常列昭穆名实戾矣倘以此为是则僖祖当称太祖而太祖当改庙号也二説良是安石既不能改同堂异室以复古之庙制又别奉无功者以为始祖而加于太祖之上重立其巳毁之庙是亦违经背礼矣何乃以是辟羣贤哉夫祖功宗德厯代因循礼之本也縁情立典万世通行而不可变者也祧主异藏厯代损益者礼之文也因时制宜毎代各施而不可泥者也安石但泥于毎代各施之宜而辄变夫万世通行之典可谓不知务矣以坚志强辨力排羣议而自用此即其行新法之智力也周官法制本非后代时势所可行而强行之殷周契稷本非后王祖宗所可儗而强儗之同一窒也新法之法当时被其祸始祖之议今尚踵其非可胜叹哉髙宗绍兴五年吏部员外郎董棻太常寺丞王普皆请祧僖祖而祫祭正太祖东向之位髙宗及宰相赵鼎皆是之然未暇也至绍熙五年宁宗即位太常少卿复言如普棻尤切既而吏部尚书郑侨等亦因大行祔庙之祭是祖宗万世之礼破熙宁不经之论请祧僖祖而正太祖东向之位诏从之侨等又言僖祖当用唐兴圣之制立为别庙而顺翼宣之主皆祔藏焉遇祫则即庙而享于礼为称诏有司集议诸儒若楼钥陈傅良辈皆以为可宰相赵汝愚是之乃别建四祖殿于太庙之西以奉四祖祧主嵗令礼官荐献太庙以太祖正东向之位方集议时朱熹在经筵独集议状曰今羣议虽多皆有可疑如以藏主于夹室则古未有祖考祧主藏于子孙之夹室者自太祖之初室视夹室如正殿之视朶殿子孙坐于正殿而以朶殿居其祖考此不可之一也至于祫享则又设幄于夹室之前而别祭既不可谓之合食而僖祖神坐正当太祖神主之背前孙后祖又不可之二也如曰别立一庙则不惟丧事即逺有毁无立而所立之庙必在偏位其栋宇仪物必不能如太祖之盛是名为尊祖而实卑之又羣庙之主祫于太庙四庙之主祫于别殿又不谓之合食此又不可之三也如曰藏主于天兴殿则宗庙原庙古今之礼不同不可相杂亦不合食与别庙无异此又不可之四也凡此数者议者亦皆知其不安特以其心欲急奉太祖东向之位其实无益于太祖之尊而徒使两庙威灵常若争较弱强于冥冥之中使四祖疑于受摈徬徨踯躅不知所归令人伤痛不能自巳今但以太祖当日推尊帝号之心而黙推之则其在天之灵必有所不忍而不敢当矣又况僖祖祧主于治平不过数年而神宗复奉为始祖以为得礼之正而合人心又况所谓有其举之而莫敢废者乎且孔子论武王周公之孝而曰践其位行其礼奏其乐爱其所亲敬其所尊事死如事生事亡如事存孝之至也今天子既践太祖之位行太祖之礼奏太祖之乐矣固当爱太祖之所亲敬太祖之所尊而所以事太祖者无异乎生存之时乃为至孝而议者顾欲黜其所追尊之祖考而又未有一定之处岂所谓爱敬其所尊亲而事死亡如事生存之时乎葢议者之为此説但以太祖膺图受命化家为国而王业之兴不由僖祖耳然后稷始封于邰而不窋已自窜于戎狄公刘太王又再迁而后定文武之兴又何尝尽由于后稷哉但推其本始为出于此故不可以不祭而祭之不可以不尊耳岂计其功德之大小有无哉况周人虽以后稷为太祖而祭法亦曰祖文王而宗武王是乃祖有功宗有德之意故自为世室而百世不迁以冠诸庙则亦不必东向于祫而后可以致尊崇之意矣今莫若以僖祖拟后稷而祭于太庙之初室顺翼宣祖俱藏其主于西夹室太祖而下各以昭穆祭于太庙则僖祖东向如故而顺祖以下至于孝亲皆合食焉则理顺矣葢尊太祖以东向者义也天下臣子今日之愿也尊僖祖以东向者恩也太祖当日之心也与其伸义屈恩以快天下臣子之愿也孰若屈义伸恩以太祖当日之心乎韩愈所谓祖以孙尊孙以祖屈者正合此意而又以为四时各祭其庙则所伸之祭常多三年然后一祫则所屈之祭常少亦切中事情故熹窃以为羣议皆舛逆而难通不若还僖祖于太庙三年而一东向之为顺易无事也臣按羣议四者虽若不可然背圣训而祖无功恐尤不可今我朝太庙既无夹室而祧主不敢毁之瘗之必当作别殿而不可泥于有毁无立之文矣太庙既有庙寝今别作殿是后寝以藏已毁庙之主前寝仍藏未毁庙之主庙则为时享祫祭通用之所无所谓藏祖考于子孙夹室者矣庙地且广而别殿在正北栋宇仪物可盛于旧无所谓名为祖而实卑之者矣今改嵗暮时享为祫祭则毁庙未毁庙之主毎嵗皆合祭于庙无所谓受摈别享而不得合祭者矣岂复有一如熹之所疑者乎然则所谓四不可者今皆可矣今祧德祖而熹尚在亦或无异议耶其谓两庙威灵争较强弱四祖疑于受摈徬徨踯躅恐未必然熹尝言祖有功宗有德天下后世自有公论不以拣择为嫌所以名之曰幽厉虽孝子慈孙百世不能改也又尝言祖功宗德其説尚矣而程子独以为如此则是为子孙者得择其先祖而祭之此殊未然商之三宗周之世祖见于经典皆有明文而功德有无之实天下后世自有公论若必以此为歉则秦政之恶夫子议父臣议君而除諡法者不为过矣且程子晩年尝论本朝庙制亦谓太祖太宗当为百世之庙以此而推则前説若非记者之误其或出于一时之言未必终身之定论也夫既谓公论在天下后世则非太祖所得而专之虽太祖有所不忍而不敢当如公论何若谓僖祖之为始祖已得礼之正而合于人心则当时附安石者惟元绛等数人而巳若韩维张师顔辈数十人皆谓其背礼逆情而力争之后世若董棻王普数人亦皆谓其违经戾古而请更之又后则赵汝愚郑侨辈数十人又皆谓其不经之论而卒正之安在其得正礼而合人心也虽熹亦自言尊太祖则快天下臣子之愿夫臣子之愿则尊僖祖之不合人心也明矣又曰礼者顺于鬼神合于人心而理万物者也岂有不快臣子之愿而可谓之合人心不合人心而可谓之正礼乎有其举之莫敢废也戴记有是言矣然僖祖既祧之后熹援王安石故事又谓更改岂忘其上文有其废之莫敢举也之言乎要之举废当揆诸义不可执也所引中庸爱敬所尊亲事死亡如生存之説似矣然僖祖固太祖之所尊而敬者顺翼宣三祖独非太祖之所尊而敬者乎留僖祖而黜三祖则于所尊有敬有不敬者矣岂太祖生存之时之心哉若谓周家之兴不由后稷则书言先王建邦啓土诗列生民思文而序者言文武之功起于后稷史记言古公亶父复修后稷公刘之业论语曰禹稷躬稼而有天下皆虚诞耶谓祀稷但论本始而不记功德则与其前所谓祖功宗德尚矣之説何背驰也孔子言天子七庙三昭三穆与太祖之庙而七自此厯数而以祖有功宗有德结之则所谓有功者正指太祖也祭法但言祖文王而不言文王为太祖熹乃以祖有功为文王无乃失其防欤况祭法之言禘郊祖宗多悮今未暇辨也谓僖祖拟稷而居初室祫享东向则诸贤羣议巳具前矣所定昭穆之次马端临亦尝议此未能详也谓尊太祖为恩尊僖祖为义固当然常人之情多以恩掩义圣人制礼必以义断恩若惟其恩不惟其义则至亲之丧其可以期断祖考之諡其可以幽厉乎然则屈义伸恩之説亦恐未安所引韩文臣有别论在后葢熹一时之见偶合于安石遂主张其説而排羣议其于诸书众论皆不暇顾虽孔子之言亦不暇详与其平昔之言抵牾而一篇之中亦自相矛盾此岂至当之论而可信从者哉今之议者徒以熹为大儒其言必当竟不究其是非得失而靡然从之并为一谈牢不可破甚者或谓祧首庙之主则为无祖然首庙既非有功如稷则与次庙等耳祧其主而不毁不瘗乃迁居别殿且享祫祭焉可谓无祖耶或谓皇家之祖岂可言其无功然功德有无天下公论岂可掩实以阿世哉或谓朱子之言敢不信从然择言处事惟当视理安可狥人葢尺寸各有长短智愚皆有得失故先哲之论后儒或更狂夫之言圣人犹择熹言若未当理安可必从且熹虽大儒未及孔子之大圣何从熹而不从孔子哉葢皆未尝详考而深思耳熹小帖曰熹既为此议续访得元祐大儒程颐之説以为太祖而有僖顺翼宣先尝祧僖矣介甫以为不当祧顺以下祧可矣何者本朝推僖祖为始祖已上不可得而推也或难以僖祖无功德亦当祧以是言之则英雄以得天下自己力为之并不系于祖德或谓灵芝无根醴泉无源物岂有无本而生者今日天下基本葢出于此人岂得谓无功业朝廷复立僖祖庙为得礼介甫所见终是髙于世俗之儒窃详颐之议论素与安石不同至论此事则深服以为髙于世俗之儒足以见义理人心之同然固有不约而同者今但以程颐之説考之则可以见议论之公而百年不决之是非可坐判矣臣按自古英雄之得天下亦鲜有自许已功不念祖德而不祀者惟继世之君必审公论而祖有功耳且晋琅琊王德文曰七世之庙自由德厚流光非为太祖伸尊祖之礼也亦有防哉宋之僖祖犹商之报乙周之亚圉皆不过王者之髙祖耳若以为天下基本所出是其功业则商周但祀报乙亚圉为太祖可矣何必祀契稷耶然则复立僖祖之庙固非得礼而安石违圣变古所见岂髙于世俗之儒耶颐之此説不载于遗书外书或如熹所谓若非记者之误则出于一时之言而非其终身之定论也欤理义之心人皆有之自孔子而下若汉韦成魏髙堂隆晋蔡谟唐张齐贤宋司马光等动辄数十人更十余代厯千余年总数百人前后议论皆不约而合者何独以安石与程颐相合为足以见义理人心之所同哉岂韦成以下数十人皆愚不肖而无义理之心独安石与颐有是心耶夫议论之公必出于众人之口故公论谓之舆论熹不考孔子之言与韦成等数百人之论以为公而独考程颐一人之説为公论以判百年不决是非顾安得而判之宜赵汝愚诸贤之不从也熹面奏劄子曰僖祖者太祖之髙祖也虽厯代久逺功德无然四世之后笃生神孙顺天应人以宁兆庶其为功德岂必身亲为之然后为盛哉是以太祖首尊崇之以为初庙当此之时葢以归德于祖而不敢以功德自居矣今乃以欲尊太祖之故而必使之夺据僖祖东向之位臣恐在天之灵于此有所不忍而不敢当也臣按熹前议巳谓周家之兴不由后稷但推本始而不计功德矣寻因程颐僖祖安得无功业之説又谓僖祖功德为盛何其立言之不一耶且颐所谓天下之基本熹所谓笃生神孙之功德岂独僖祖有之顺翼二祖亦无不然至于宣祖则笃生圣子且鞠育教诲之至其功德不尤盛哉若僖祖当祧太祖不忍夺据其室则宣祖当祧而太祖夺据其室尤不忍也以此而推真宗以下诸帝之心亦皆不忍夺据祖考之室虽经百代亦无一庙可毁则所谓先王之典礼后世之公论将安施耶熹尝作韩文考异于禘祫议下考曰今按韩公本意献祖为始祖其主当居初室百世不迁懿祖之主则当迁太庙之西夹室而太祖以下以次列于诸室四时之享则惟懿祖不与而献祖太祖以下各祭于室室自为尊不相降厌所谓所伸之祭常多者也禘祫则惟献祖居东向之位而懿祖太祖以下皆序昭穆南北相向于前所谓祖以孙尊孙以祖屈而所屈之祭常少者也韩公礼学精深葢诸儒所不及故其所议深得夫孝子慈孙报本反始不忘其所由生之本意真可为万世通行之道非但可施于一时而巳臣按唐代宗立时即祧献懿二主于夹室而迁太祖主于初室禘祫则献懿不与而太祖东向厯十有八载至德宗建中二年因顔真卿议乃以献祖主遇祫祭则暂出居东向之位祭毕仍藏夹室厯二十年至贞元十七年有言太祖百代不迁而献祖亲尽庙迁祫居东向非是乃令百僚议之议者多以献祖主或毁或瘗或迁而不使之合食以替太祖东向之尊故韩愈皆以为不可但欲仍旧藏主夹室而禘祫则出之以暂居东向耳非谓献祖不当祧其主不当藏夹室也然则所谓献祖为始祖其主当居初室百世不迁者自是熹之所见非愈之本意也且愈屈伸之説固含尊卑之义然独为太祖发耳熹谓室自为尊不相降厌则诸庙皆尊不独太祖而巳葢当时时享则献祖不与太祖尊居初室是献祖屈而太祖伸也祫祭则献祖尊居东向太祖卑列昭穆是献祖伸而太祖屈也时享常举而太祖常居初室故愈谓常祭甚众而太祖所伸之祭至多也祫祭三年一行而太祖暂列昭穆故愈谓合祭甚寡而太祖所屈之祭至少也若如熹言献祖居初室而太祖居第二室则凡常祭合祭献祖皆居尊位常伸无屈太祖恒列昭穆常屈无伸而不可谓伸多屈少矣商周起于契稷庙以契稷为太祖莫有尚者故时享祫祭无不尊之唐兴由于景帝庙以景帝为太祖不迁其上更有献懿迭毁故时享则尊太祖祫祭则尊懿祖此愈所谓事异殷周礼从而变也若如熹言献祖居初室而祫祭东向则全与商周之礼同矣何谓事异而礼变耶且愈又有迁宗庙议其言唐之庙制甚明谓国朝九庙之制法周之文太祖景皇帝始为唐公肇建天命义同周之后稷髙祖神尧皇帝创业经始化隋为唐义同周之文王太宗文皇帝神武应期造有区夏义同周之武王其下三昭三穆谓之亲庙与太祖而七以是观之则愈之本意何尝以献祖为始祖其主当居初室百世不迁如熹之説哉熹固谓韩公礼学精深诸儒所不及其所议可为万世通行之道愈之禘祫议与迁庙议实同一意可通行者熹惟主张安石之説更不详考唐典深究韩文而遂以已见为愈之本意安可尽信而必从之哉观安石与熹之议质以厯代圣贤之论如前所陈则僖祖不可儗契稷而为始祖也较然矣我朝德祖实与僖祖无异当祧也祧德祖而以太祖儗之殷契周稷与唐景帝宋艺祖是万世通行之典也祧主藏于后寝祫礼行于前庙时享则尊太祖祫祭则尊德祖是毎代各施之宜也得其本而不泥其文岂不韪哉
