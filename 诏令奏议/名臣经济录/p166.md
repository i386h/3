<!-- { "loadSidebar": true } -->
　　一措粮储以资急用臣闻食者民之天不可一日缺也故洪范八政食货为先子贡问政孔子告以足食为首民生最重边方尤急所以战胜攻取守固皆赖于此圣朝垂意边储因辽东屯粮不足发银籴买召商上纳钦命巡抚官以总督之布按二司官以分管之宜仓廪充实缓急足用也柰在前官员职任重大者多好逸恶劳官职卑防者惟畏势贪利甚有通同作夤缘为奸官豪势要之家乘机逐利撒放糠粃谷豆籴买腐烂仓粮官银多归于富家钱粮多报于纸上近因积多端特命给事中御史等官查盘辨騐奸败露仓官为民充军巡抚管粮等官查提问罪一清积边军称快但刑罚虽加而事势无及粗腐虚闗于贫军未防实惠折追拖欠于富商不肯还官闲地腐烂相积边境急缺粮储如前屯等处仓粮不及半年之用海锦等卫有十年之积靉云等堡无一月之支今辽阳城中每银一两止籴米二石五斗前项堡分每官价银一两作米一石或八斗尚少人上纳近因边情急该巡抚总理粮储官不得巳恐缺军饷防议于定辽金复等处十一卫军余输运动调一万余人往回一二千里每米一石顾脚盘费多者要银七八钱少者亦不下五六钱河东之地逺近骚然各官虽用心催儧但山涧险阻车辆不通止是牛畜防负力疲财殚卒难毕集事势至此在前管理官员尤为可恨欲减米数籴买恐亏损官银欲增脚钱与人恐库藏缺乏即今又传报声息不絶设若大军屯驻日乆转运艰难逼迫急使军余逃窜山林疲饿累死不惟重伤人命亦且大悮边储以后河开农兴尤难为用伏望皇上垂念边储重惜民困乞勑该部从长计议措置急用之方奏请定夺行移巡抚总理粮储官员相度边情缓急斟量道路逺近听其随宜增减米数脚钱多方措置以济急用以恤人难其各仓拖欠折罚亏阙粮数行令布按二司管粮官躬诣各处上杖追先尽犯人财产变卖上纳或令照依时价折纳银布入官另为处置以便目前支给俱先定与限期完报今后整理粮储务要斟酌地方险易缓急查筭见在有无多寡随宜召纳转运庶不临期有悮仍令布按二司管粮官员不时往来督察若有奸就便叅拿不许在家乆住若有似前延住三月之上及巳委接管畏避不来未曾得代先期囘去者照例住俸一年其分巡分守满日亦照例将追问过囚数粮储事件开报转呈巡抚等官处稽考勤怠若任内怠慢悮事以致粮储军务不完及以后经该粮储盘有粗腐亏折等项重加叅问则边储目今不致缺乏军余免于流亡巡歴既勤奸少革实为便益【以上二事咨戸部】
　　一禁采取以杜边患臣访得辽阳山东土人少种田土专一采取人参榛松围猎野兽为生数年以来多被本等上司及卫所官员指称进贡人参等项或撒放布疋或给与银两便令部属官舍于各寨百般逼迫科扰土人不胜其苦近时因见境内人参榛松缺少不堪又多私役附近军余出境采取贩卖以规厚利常被敌人虏杀互相隐匿不报各处又有等军余土人不畏法度潜将盐米包褁刀箭甲叶黒夜于墙下空野去处与夷人易换貂防参松等物透泄事情啓惹边衅多由于此及各卫所官员又指以采打影木买办皮张为由差余丁不下五六百名通同委官人等将殷实之人受钱卖放累及贫穷况采取亦难查得每年进用影木止该十箱人参三百斤狐狸皮张暂时买办不多卫所官员却乃多科扰人目今前项出产地方被贼抢掳残破室庐空废田亩荒凉见在人口惊疑走入腹里不能存活正宜厚恤伏望皇上悯念边方多事人不聊生将前项供应人参影木及买办皮张暂且寛免以纾民力以革扰害待后边患稍宁之日行令照旧采办仍乞勑该部转行本处镇守巡抚等官通行所属出榜严加禁约及督令地方墩空巡守人员昼夜加谨巡察今后如有私役及纵容军余出境采取参松榛果等物及将刀箭甲叶与夷人交易致生边衅者许被役及知见人等径赴巡抚巡按官处指实首告正犯旗军人等合无量为枷号满日与空台巡哨甲军俱照依律例问拟发落私役官员并地方该管军职一体叅奏拿问庶官军知所警惧下人免得疲劳亦杜边患之一事也【以上咨礼部】
　　一脩武备以严内治臣闻御邉疆之道守备为本城池器械守备之具也将帅士卒守备之人也辽东为东方重镇各城有守备等官有屯宿军士城池修理之料军国造作之需各有军余造办既有其具又有其人宜乎军威振扬武备脩举也柰何边官中间廉谨者少贪惰者多不脩兵备不恤士卒军需物料多营于私室练操人力皆疲于私役甚至侵盗卖放之不可胜言所以城池欠脩器械不备士马疲纪律废弛脩理操练有名无实凡遇巡抚巡按等官防视指称脩理反又科害军缺则顾人顶替器械多那借应防惟务遮掩遂为得计前此之在在有之如辽阳一方大镇也有六卫官军有四千马步有都司以统之有将官以临之臣尝一一防视如城上铺舍多无门垜口间用土坯灰刷四月之间操军十日一队之中尝少数人马军可以调用步卒疲弊不堪明甲可以御敌青甲不能遮体军马器械大率类此推究其故輙称边方多事未暇脩理公差数多卒难齐备大巡如此小巡可知平居如此遇警可知近该建州海西贼人侵犯地方虏杀人畜巳将副总兵等官韩斌等失机误事情罪叅奏外今前项贼人方命不朝累报声息北敌大众逼近我边窥伺日久倘卒然有警边备如此可为寒心但积日甚久无稽考难以一一叅究往日废弛固不可救目今修整不可不急如防乞勑该部计议奏请定夺合无行移本处镇守总兵巡抚等官严督所属及时脩理如法操练厚恤士卒谨慎烽堠及将见操不堪兵甲查照旧例奏请兑换坚完器械替出不堪之数官为脩理既不劳军置办亦足遇警克敌仍令各卫今后除军器有例每季查盘外如盐鐡木植砖灰等料俱资国军重务每季各要将収除实数开报巡抚巡按等官以备稽考仍委布按二司官员查盘若有短少就将经该官员叅以侵欺之罪其巡抚等官所至处所亦要不时防闸如城池器械等项不完者将卫所官员就加惩治立限完报都指挥以上官住俸催督完日照旧支给操军数少查有役占者照依钦奉勑谕京营事例奏请照数降级甚者罢职充军干碍总兵副叅等官一体叅究如此则法令严明人知警惧缓急得以济用奸可以少革边务不至于大坏矣【以上咨工部】为地方事【张鹏】
　　职方清吏司案呈照得京师迤北宣府大同等处迤东直抵辽东迤西直抵甘肃各边各闗自成化十九年大同地方有事以来虽经节次奏行隄备北冦及钦命太子少保戸部尚书兼都察院左副都御史余子俊前往宣府大同总督军务太监张善监督军务定西侯蒋琬充总兵官整兵待报啓行缘今大同宣府该余子俊奏调京军二万见在脩理边备及调集各处军马防护脩边工程虽未就绪军威颇巳振扬正恐北敌威拉克实及其小王子率领部落锡锡等窥伺宣府大同一带有备无隙可入不东冦辽东必西冦甘肃理合预防及照京畿与彼接境地方去嵗少雪今春少雨天时亢旱二麦无収民食不足盗贼必生又恐河南湖广等处地方大率类此切惟荆州防阳二府虽属湖广当南北水陆要冲接连河南陜西各省境界本处地广山深可以趂食所以各处饥民往往流移至此即今青黄不接之际重以天旱无収所虑各处饥窘之民或冦攘草窃或流移啸聚亦合先时预备案呈到部叅照三边隄备事情除大同宣府外州等处巳该叅将杨玉领军前去按伏及宣府鴈门闗永平宻云等处见该游击将军白瑜李俊安顺伯薛珤东宁伯焦俊操兵听调偏头闗地方巳该余子俊调兵按兵按伏延绥宁夏陜西腹里巳该本部奏行各该守臣各行严谨隄备去后所防辽东甘肃二处合无再行各该镇守总兵巡抚等官查照原今事理转行副叅游击等官提督所属昼夜用心瞭望上下恊力隄防一遇有警互相传报从宜战守勿以文移频数略不加意致悮地方仍行顺天等府及直保定等处各该巡抚官各查照本管地方军民休戚何如有司积蓄何如各宜用心抚理如有盗贼生发行令各该守备巡捕等官设法禁捕毋致疎虞荆襄地方近年虽设有湖广行都司郧阳府卫等衙门事多草创未足倚赖合行分守湖广行都司等处太监韦贵提督抚治郧阳等处地方右佥都御史王濬通行所属其湖广河南陜西各处巡抚都御史各行附近荆襄等处分守分巡抚民等官一体抚安人民禁捕盗贼如发粮赈给调军勦捕之类应便宜者便宜处置应奏请者具奏施行务期弭患未然地方安妥成化二十年五月初二日本部尚书张具题奉圣防是文书铺马里赍去不要迟了郧阳等处事情闗系尤重着王濬每用心抚治不许怠忽钦此
　　为敌情事【马文升】
