<!-- { "loadSidebar": true } -->
　　明卹典以定功赏疏
　　昨该兵部题为乞恩比例加陞亲兄阵亡功级以图补报事武选清吏司案呈奉本部送兵科抄出陜西行都司甘州左卫指挥使孙淮奏兄孙镗原系指挥使职事嘉靖二年十二月内领军调征东路冦贼追至地名打磨沟与贼对敌奋勇身先射中一贼落马督军就阵擒获余贼发恨齐拥扑夺将兄射砍阵亡因兄乏嗣臣系同母亲弟例该承袭嘉靖五年二月内保送袭兄原职回卫到任管事今防刘御史将兄阵亡功次勘明造册缴部思得绥德卫一般阵亡指挥佥事周仁伊男周邦先袭祖职后加伊父阵亡陞级防授指挥同知臣与事体相同伏望皇上悯念臣兄死锋镝之苦一视同仁乞勑兵部查照臣兄阵亡陞级明白照例将臣改正加陞都指挥佥事等因奉圣防兵部知道钦此钦遵抄出送司查得嘉靖五年二月内该陜西行都司甘州左卫阵亡指挥使孙镗亲弟孙淮前来袭职该本部查明钦选祖职指挥使讫续该廵按陜西监察御史刘濂奏缴嘉靖二年十二月内甘州地方功次文册前来内有甘州左卫阵亡指挥使孙镗该本部照例拟陞一级与做都指挥佥事保送应袭儿男赴部袭陞等因嘉靖七年正月二十九日题奉钦依备行去后今该前因案呈到部看得陜西行都司甘州左卫指挥使孙淮奏称伊兄孙镗原系指挥使嘉靖二年甘州地方杀贼阵亡伊袭祖职指挥使今乞要照例加陞伊兄阵亡功级一节查照本人袭职及伊兄阵亡陞级缘由相同合无备行该卫再查无碍准令孙淮于原袭指挥使上加伊兄阵亡一级与做都指挥佥事于原卫所查照施行仍将本官原旧职俸开除等因奉圣防是钦此臣等看得前事该部议拟似未穏当请为陛下言之查洪武十九年令从征官没于阵所者子孙袭职陞一级又查得天顺正德年间陜西地方敌杀冦贼赏例凡阵亡者俱陞一级皆为子孙袭职而言今孙淮却是以弟袭兄又伊祖职原系指挥使重职假使孙镗有子则孙淮止是军官舍人今以兄镗乏嗣遂获承袭三品职事匹夫一得此巳溢分望乃复援引周邦以子袭父之例欲将伊兄阵亡一级并加本身所据父子兄弟事体不同该司槩以阵亡常例查覆即将孙淮拟陞都指挥佥事以上必以材能军功方得推陞选用名为流官不许子孙世袭今孙淮本非自立军功又无材能可见若复以兄阵亡遽陞都指挥佥事似以流官亦得袭陞殊非旧制况自来无因兄阵亡陞弟明例查得正德十六年题准袭职事例内开今后军职或千户或指挥获功陞至都指挥以上内都指挥佥事以上职级虽未任先故者子孙止许承袭指挥使夫实有军功陞职未任而死者子孙犹不得袭陞流官况孙镗系阵亡非功孙淮系弟非子乃得以指挥使而冐陞流官为都指挥佥事可乎臣等窃谓阵亡陞级本以悯念死者罹锋镝之惨故令子孙承袭加陞一级若其不幸无嗣则前项优恤之典正宜加诸死者之身合无今后武职阵亡无子孙者应该承袭之人止许授以祖职仍将阵亡该陞一级追赠阵亡之人自指挥使以下都指挥佥事以上皆用此例其旗军阵亡无子者则查照正德年间阵亡不愿陞者赏银十两之例止赏银十两以优恤其家其阵亡有子孙者自指挥同知以下皆得照例袭陞惟指挥使阵亡则亦止当追赠为都指挥佥事葢其祖职官阶已尊而国典流官不得袭也其诸武职百户以上自立军功于祖职上累陞至指挥使而无嗣者应该承袭之人亦当革去续立军功职级止许袭授原祖职事仍于本身原职上亦得加赠一级若累功陞至都指挥以上者加祭一坛如此则死者之心得以少慰而生者之福不致过徼似于国典人心两无偏碍如防伏望皇上俯注圣覧少纾思倘以臣等所言非谬特降纶音勑下该部列为着例永久遵行仍乞将孙镗准赠都指挥佥事其孙淮所陞都指挥佥事一级先乞明防革去止照原袭指挥使供职则卹典所加各有攸当而功赏为重庶几不滥施矣缘系明卹典以定功赏事理未敢擅便谨题请防
　　赏功之格一【丘濬】
　　臣按后世计首级以定军功始于此呜呼生天地间而灵于物者人也人与人同类相生以相爱相死以相卫人之理也天之道也世降而伪滋人与人乃相戕相害均是人也而又杀人以为功是岂人道当然哉夫自五帝三王之时已有争战之事然其人化服即止不至杀戮之甚如后世也至秦用商鞅始尚首级后世袭用之以为当然而不可易百世如一日也后世忍心贪功之人乃至诬平民截死尸以为功次皆秦作俑之遗祸也臣尝谓天下之事惟武功一事最难得其尽善而无遗何也葢兴师动众人至多也临陈对敌机无穷也不杀则不足以退敌而功不成是武功之成必在于杀人也是故论功者恒以杀敌之多少以为功庸之差等古昔盛时固已献馘于学宫载之诗礼者可考也非但秦也葢至秦乃益甚焉耳今若不用秦之法而于武功告成之日一例陞赏然而勇者怯者同赏孰肯効死而争先若依旧以首级为功方其战酣乘势之际其势有进而无退既斩敌首何暇转而持之非独为人所有而敌亦或得以制其命矣二者皆非万全无之法然则果何如而可臣窃以为自古国家所以赏功者爵与财而已矣爵以名而致贵财以利而致冨是名与利冨与贵乃人之所甚欲而甚慕者也以人之所甚欲者以为赏功之具盖以性命者人之所甚惜身体者人之所甚爱人能舍其所甚爱甚惜之性命身体以为我操兵戈以御敌以卫生灵以安社稷厥功莫大焉于是乎即其所甚欲甚慕之货财官爵以报之焉报其已往之功所以作其将来之志非但为其人盖为乎国也然其所立之功有大有小有多有寡有缓有急有易有难不可以一例观也不可以一例观亦不可以一例报而战陈之时急廹之际纷乱之中安能一一得其轻重多寡之实而权度之不差哉将使人临陈而监之欤则目力所及有限而不能周将使人随众而纪之欤则人心所存不同而不能以皆公不然则将待其功成而通第之欤则是非真赝何所防而分辨臣窃以为古人有言惟公生明公则已不为私明则人不能欺在已者既不为私自然有以畏服人之心志而人不敢欺已矣国家当有事命将之时必于廷臣中择平日理明而心公智周而性执者以为纪功之官使其随时制宜权其缓急难易以定其功次使上下通知彼此保证一有疑似难明纷争不已者即与移文考覈结正必须详实归一然后明白开具榜于通衢如科试掲晓然考有不公者许其指名开告其作私及防蔽之人有賍者计賍论无賍者削去功次如此虽未尽善亦庶几乎大凡天下万事莫外于一实惟实则人心无不悦服更乞朝廷下文武大臣将出军赏功资次立为定式俾其遵守原在军伍长行及出榜召募者则一例造册其有内外臣僚子弟临时方行自投报效者则具名开奏取防葢此等之徒皆非真有智勇欲为国家出力葢借父兄势力乘机欲得进用耳所以懈怠人心激怒士卒者皆此等者为之不可不知也又有将帅遇有征差輙将子弟亲识奏请从行及左右使令吏胥之辈其实不曾临阵往往叙作军功不次陞赏夫以出师取胜非一人智力所能独成其临阵奋勇者固为有功然左右将领为人叅谋运智以助其所不及恊力干济以辅其所不能彼此皆不可相无者乌可全谓其无功哉但不可以斩馘论耳为今之计冝多立名件如斩将搴旗奋勇当先之类各于本类下次其名姓并着其所效之实绩若是随从之人明书曰某人随从某官叅谋运智或恊力干济有功合凖作首级几功不许混报斩首功次如此则事得其实而士卒効力者不起争愤之心矣又有阵亡士卒以其既死无人开报遂至冺灭今后但有临阵战亡者必须同伍开报不报者有罪死者一功当生者二功其有不曾临陈而亡者虽无御敌之功亦为王事而死亦须同伍开报量加优赉其子孙
　　赏功之格二【丘濬】
　　臣按陆贽此疏可见有唐一代赏功之格所谓爵号者如今公侯伯之类所谓职事者如今都督都指挥千百户镇抚之类所谓勲者如今柱国骑都尉之类所谓散官者如今光禄大夫骠骑将军之类在唐则分为四类而今日则惟三类焉葢在今之勲阶散官随职事而有非若唐别以授人也我朝异姓无生而王封者列爵惟公侯伯而无子男嵗锡以禄而无唐宋食邑之虗名盖自汉以后以官爵封功臣所仅见也其职事之官皆以阶级相承无不掌务而授俸者但就其中又分为等第焉有世官有流官世官则以军功得官而子孙得承袭者也世世不絶自指挥使以下至于镇抚是流官者因其材能擢以任事则终其本身而不得世袭在内则五军都督锦衣卫指挥在外则都指挥及流官是也贽谓轻重互相制而国不失权我朝祖宗葢得此意矣其报臣之功则赏延于世因人之能则尽用其材得唐人之实而无其虗焉呜呼三代以来所未有也伏愿圣子神孙念祖宗得天下之不易惜祖宗之官爵保祖宗之功臣追崇其所已然以报其功振作其未然以激其志非军功不授以武职非异材不试以流官使天下以得之为难则我国家一旦有事人人欲得我之官爵以为子孙计则得之者尽职以保其家未得者竭力以求吾禄如此则维持之者既固奋起者又继之则凡吾心之所向无不如意事之所举无不成功宗社之安如泰山而四维立矣伏惟圣神留意毋轻以赏功之典以为施恩之具而轻以授之嬖幸技艺之流则天下国家不胜大幸
　　赏功之格三【丘濬】
　　臣按朝廷立武爵以待有功之臣必亲临行阵者然后为军功彼其出禁旅左右承奉者虽有年劳当别甄叙我朝立锦衣卫以掌宿卫官职之设虽与列卫同而其官则用其能而不用其世盖所以待武臣之超出羣类者也然亦惟武臣之冑而他途不得与焉其选可谓重而严矣今世乃有不出自武冑而以嬖幸技艺进者失祖宗之初意矣夫技艺之流旧制当属工部今因其能而用以杂流俾专司其业岂不名称其实哉顾乃以赏功之官以为恩赐之具彼得之而人讥之固不足以为荣彼何足惜遂使国家失赏功之常典而凡亲临行阵出万死得一生者皆因之以解体其失岂小小也哉授之以是官固非矣而又使之世袭可乎彼技艺之流有异能者朝廷以特恩授之可也而其子岂亦有异能而使之世其官乎有异能且不可况实无异能在其身且不可况又延及其子孙乎
　　赏功之格四【丘濬】
