<!-- { "loadSidebar": true } -->
　　十曰结民心臣观书曰天视自我民视天聴自我民聴盖民心之向背系天命之去留有天下者不能固结民心而欲久安长治者难矣夏商周汉唐宋俱有天下数百年而歴世绵逺者固结民心之所致也其余不能百年甚至三四十年而止者率由民心不向故也歴观前代所以固结民心者岂有他术不过安之养之而已书曰德惟善政政在养民又曰安民则惠黎民怀之是以古之圣贤之君爱民之心如爱赤子休养生息惟恐失所晁错曰人情莫不欲寿三王生之而不伤人情莫不欲富三王厚之而不困人情莫不欲安三王扶之而不危人情莫不欲逸三王节其力而不尽是以所欲与聚所恶勿施此固结民心之道也刘基曰三代之民如以胶抟沙言其难散故也五伯之民如以水抟沙言其易散故也伏愿陛下逺法前代结民心之道近体祖宗恤民之心矜怜恻怛之念于九重之上播春风和气之仁于八荒之表孟子曰德之流行速于置邮而传命盖陛下省一分之费则民受一分之赐施一分之寛则民被一分之泽务使海内富庻衣食充足将见下民爱戴陛下之心亦如三代之民以胶抟沙而不散或遇防贼奸宄之变必不忍负朝廷之恩如此则宗社可安于永久虽歴亿万年斯可也惟陛下注意熟察幸甚
　　上鉴古録【李贤】
　　臣贤猥以驽劣遭遇明时恭惟陛下聦明睿智英迈絶伦凢百所行多盛德之事臣不胜感激忻跃尚虑前代圣贤之君事迹浩瀚难于遍覧今特録尧舜以下二十三君每君摘取所行之最善者数事集为一帙名之曰鉴古録臣于每叚之后畧为解说数句冀陛下易于览而行之夫古之大臣莫不欲致君于尧舜之上伊尹曰吾岂若使是君为尧舜之君哉又曰予弗克俾厥后惟尧舜其心愧耻若挞于市今臣以庸下之才谬当辅导之任深愧不如古人况陛下有可为尧舜之资而臣不能将顺其美可谓忠乎臣观陛下所行之事已有超越前古者若又以此二十三君之善兼而有之则功德之隆真可同于尧舜而光祖宗矣臣犬马之忠不胜惓惓录呈
　　乞重用老成【李贤】
　　臣本以凡庸才学踈浅天顺初防先帝擢用于内阁办事盖偶遇缺人之际以备员非天下之极选也臣彼时不敢逊避黾勉就职环顾其中诚所弗堪是以八年之间恒怀忧畏外虽强为支持而心则未尝一日敢自安也况近来不足臣者防毁多端谤议沸腾盖由臣之鄙性拙直不能委曲宜乎人心嫉忌兼以素行不能取信于人故耳臣思内阁实机宻重地须才德老成素行服人者可当此任窃见太子少保吏部尚书王翺由进士出身歴官五十余年防慎忠勤小心翌翌高见逺识异于寻常士林推重未有过之者也乞照宣德年间少师吏部尚书蹇义例辍其部事量进阶秩命入内阁俾与大议臣愿随行而恊助之庶足以见朝廷重用老成之意而忠厚之风亦可以少振也臣布此诚恳为国至计伏望皇上监察而俞允之幸甚
　　论辅养君德【李贤】
　　切惟人君一身为天下之主所系至重臣民瞻视以为休戚四夷观望以为向背若行事合宜则中外人心自然悦服不然则人皆离德欲天下治安不可得矣今陛下初登宝位天下之人莫不延颈举踵仰望治平然治平之本在于君德而辅养君德又在左右前后必得老成端整之人可也臣切见内臣曽事先帝歴练老成随侍皇帝端谨小心者不为无人伏望皇上命其不妨管事于每日退朝燕居时分不许暂离左右旧日随侍读书者宜照旧每日随侍不必分班其余使令之人亦须选择谨厚淳笃者供事如此庻于君德有益但有轻浮顽猾喜好生事逄迎取恱供耳目之玩信佛老之教者皆不可近伏望皇上即日退岀各衙门办事毋令随侍如此庻于君德无损臣受朝廷禄位为宗社生民至计敢不竭忠尽言惟皇上刚防而进退之天下幸甚
　　题修德弭灾事【商辂】
　　昔汉臣董仲舒告武帝有曰天人相与之际甚可畏也国家将有失道之败天廼先出灾害以谴告之不知自省又岀怪异以警惧之尚不知变而伤败廼至以此见天心之仁爱人君而欲止其乱斯言也古今以为名言兹者彗星见于天田西扫太微北近紫宫其谴告警惧之意至矣仰惟皇上忧切于心戒谕羣臣同加脩省是能体上天仁爱之心而欲修政以弭之也其时政得失生民利病诸文武大臣已条陈上逹矣然德者政事之本书曰惟先格王正厥事孟轲曰君正莫不正盖天下万事必以正君心为本臣等备员近辅无以少禆万一实深愧惧谨采修德大端幷安民大要条陈如左一曰正心术夫天下之道二正与邪而已自古人君崇正道者无不安享治平之乐惑邪教者未有不致危乱之忧载诸史册歴歴可监臣等仰惟皇上聦明圣智岂不知所决择而颇留意佛事者聊以试之非诚信之也然外人闻者窃以为议谓内府一次修斋街市一次骚扰中间委曲谁敢直言行之不巳渐失人心臣等伏望皇上留心圣学毋信异端以正本原减去内府修斋如遇节令止循常例于在外寺观举行可也修德应天之本莫先于此
　　二曰谨命令夫王言如丝其出如纶言命令之出不可不慎也伏闻祖宗以来九传防意必专任人如此则责有所在事无虚伪近来圣防行于光禄内府各衙门者传奉不一政岀多门人得诈伪将来之弊有不可言伏望皇上今后斟酌事体可否如有可行必令司礼监官传防庻几命令出于一事有可稽而无矣
　　三曰亲接见夫君天也臣地也天地之气交则为泰其不交则为否君臣之道何以异是徃古事监不敢枚举惟我祖宗列圣在位未有不接见大臣论议政事者君臣情通政是以和今皇上视朝即退端拱九重不一接大臣于便殿天下军民利病何由尽知岂以首出庻物自能洞察四方邪抑以臣下庸劣不足与议也如臣等者才踈识浅诚不足以备顾问在廷大臣岂无一可伏望皇上日御便殿或三二日一召文武大臣忠直有识者面议政事而可否之或询军民之休戚或访人才之贤否或察治体风俗之得失有疑于心必询于众聴览之日熟未必无少补益
　　四曰慎赏罚夫赏罚二者人君治天下之大柄也赏当功罚当罪则人心服一有不当则人心不服故欲服人心莫先于慎赏罚然慎赏罚尤莫先于循旧章守成宪为当近者道路传言谓赏典大滥近幸无故而受金帛者多工匠无功而冒官职者众此非旧典所有也用刑太深有法不该充军而充军者有罪不至死而死之者此非成宪所宜也伏惟皇上节赏慎刑惟旧典成宪是循是守使人无偏私枉滥之议则公道彰治法正矣
　　五曰纳諌诤夫日有万几而事有万变非兼聴博采何由一一当理是故伊尹以从諌弗咈美成汤傅说以从諌则圣望髙宗而后世之称贤君者亦必以聴言纳谏为首事也伏望皇上以古之圣主明君为法虚心屈已聴受羣言勿恶其切直勿忽其迂逺苟有当理即赐施行如此则官赏政刑不致乖失而下情得以上通天下利害军民困苦皆得闻知而久安长治之道其在是矣
　　六曰励官守书不云乎臣作朕股肱之职乎给事中御史非耳目之司乎股肱举动合宜耳目闻见不谬则元首尊安为成人矣但今承平百有余年文恬武嬉事多因循究其弊端难以枚举大槩主于奉承上防而嫌于违覆或直行已意而不加斟酌是以其事不便于军民者多矣有识者徒能窃议而不敢公言意谓目前苟安惧烦凟也岂知今日下人愁怨感动天变如此之甚乎伏望皇上戒励各官慎修厥职今后任股肱者凢遇事有便宜再三执奏毋率意行下结怨于民司耳目者但事为民厉官为民蠧者即便举奏毋徇情容隐务使庶官变因循为奋励各举厥职兴起事功然后政善民安可兾也
　　七曰恤军民书曰民惟邦本本固邦宁此不易之言也然军出力以卫民民出赋以供军军民相资邦本乃固近来管军管民官员罔体朝廷爱养军民之心因公科敛弊出百端军民穷困日甚一日若此者天下皆然而畿内尤甚何也以差役繁重而又无所资以为生也旧日牧马草场积年开种田地今多为有力者侵占故马死而罪责至地少而衣食窘怀愤蓄怨非一日矣伏望皇上命该部清理三营草场使官军便于牧放减退势家庄田使百姓便于耕种以资生理其各处卫所府州县官有巧立名色或谓措办或谓区画或谓罚赎或谓劝借等项科敛掊刻军民财物者乞令都察院严行禁治毋令恣意朘削以致下人困苦归怨于上如此军民各得其所而邦国永宁矣凢此七事实出舆论言之似若违悮行之必有禆益盖天之视聴在民民心感恱然后天意可囘此臣等惓惓愚忠实在于是伏望皇上监除旧布新之象防自圣心力行新政以正心为修德之本以善事为修德之助德修于上则羣臣咸知感激効职而安养军民之政次第可举行矣转灾为祥莫切于此晏婴曰君无违德何患于彗此之谓也臣等不胜悚惧之至昧死上言伏勑防
　　题修德政弭灾异事【商辂】
　　臣等尝闻天心仁爱人君莫大于灾变以谴告之尤莫大于出妖孽以警惧之无非欲人君思省过咎以修德政钦崇天道以保天命变祸为祥转危为安也皇上嗣位以来纯仁大孝昭假上下恩霈泽覃被海宇凢在臣民无不欣戴宜其嘉祥至而景贶臻然而数年之间灾变迭见今又妖物顿兴岂非天心仁爱我皇上之至故屡屡假此谴告示警实欲跻斯世于平康之域也徃因灾变文武羣臣尝举政事之当兴革上达矣荷防允纳而行之者有之暂从而复寝者有之故今妖物之兴宁不有在乎皇上洞知此异以为上天示警忧惧修省不遑自宁诚可谓善于事天者矣窃惟事天当以实不以文弭灾当以行不以言诚能推今修省之心以修德则德无不修推今忧惧之心以修政则政无不举德修政举殆见人心和于下天心和于上上下恊和百福荐臻诸休毕至又何妖孽之不殄灭人心之不安靖乎臣等职忝辅近不能少禆于德政之万一覩兹灾异惶惧实深除有关于圣德谨陈愚见外兹复条具时政数事以闻伏望圣明采纳施行之则中外臣民不胜幸甚臣等昧死上言伏勑防
　　一节财用夫货财军国仰给不可一日而无者也要在撙节用之苟或侈靡妄费则府库空虚倘遇兴师动众何以赏犒旱涝饥荒何以赈济故孔子论治国以节用为本其弗信欤近年以来朝廷货财多为下人侵耗如哈宻等处畨人来京俱带玉石被细人诱引先将次等者进贡存留一等者在后计嘱铺行人等多估价值卖官规取库藏银两又畨僧授职在彼土管事者例该给与印信使钤束抚化乡人近来在京闲住者徃徃自都纲禅师陞至国师佛子法王等职一槩给与金印信图书前任所给者悉皆収留其有病故所遗者徒弟人等亦擅収藏及后承袭又求造给侵耗货财乞勑甘肃等处廵抚等官今后哈宻诸番来京带有玉石责令通事谙晓玉石之人辨验第一等者计数封号装盛送京次等者许其量带盘费其余悉令在彼货卖不许一槩带来沿途扛运应付艰难如违许廵按分廵等官径自拏问番僧陞官职印信止许留见在者其前任及病故遗下印信合令该部查收以后有新陞职不系本土管事官员复请给者许该部叅奏遣勿令在京生事纷扰如此庻事体得宜财无妄费矣
