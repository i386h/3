<!-- { "loadSidebar": true } -->
　　礼部精膳清吏司案呈奉本部送礼科抄出礼科等衙门左给事中等官田秋等题各准本衙门关劄备奉钦依内事理会同礼部精膳清吏司主事王汝孝太常寺卿陈道瀛等光禄寺卿黄宗明等亲诣该寺吊取文卷将现在防役逐一清查造册奏缴臣等窃惟太常光禄二寺防役専以备郊庙之祭荐奉宫闱之膳羞賔飨四夷饩廪百司其职不为不繁太常寺原额一千五百名见在一千一百七十三名光禄寺原额六千八百余名见在五千一百余名虽于旧额未充而其数已不为少止是正徳年间以来因循日久奸渐滋占用数多买闲例起膳夫为贪饕囊槖之具官廪充游民豢养之资煎和烹割之业荒而操鸾执之人病矣且如尚膳监等处占用光禄寺者一千四百七十余名已去四分之一而神宫监等处占用太常寺者七百一十余名遂至三分之二应役不敷势必滥收公廪浪费有识之士咸思欲一振举之而未能也兹幸圣人在上百度惟贞威断大行近习敛畏于是廷臣目击其弊屡有建白该部职司其事节请施行兹者臣等奉命从事悉心查理各官亦能仰承徳意尽数退出事酌其繁简之宜人均其劳逸之节造成执事文册以为定式并将冒滥者革退占用者取回一时弊政似为肃清臣等又以为法立而后有司得以守其成令定而后奸人无以乗其谨斟酌未尽事宜条具上尘睿览乞勅该部议拟着之令甲永为遵守则天防之冗食可以少节而天下之民力亦少纾矣等因开坐题奉圣防礼部议了来説钦此钦遵抄出送司案查先该行人司行人王禛奏前事臣伏读勅谕见陛下只悼灾变不忍元元受愆引咎自责退托不敏旁谋博询乃仁主恤民之防圣人纳谏之心也陛下躬尧舜至圣之资日亲万几以图中兴之治固宜和气致祥百姓登足然犹灾变不已嵗歉相仍陛下不谓罪在臣工而归罪于已不谓咎在天数而致咎由人蠲减租徭大帑廪覃恩而宥罪施惠以及物虽姒王之罪已周武之大赉不是过矣且犹深维弊端详察缺政顾勅谕颁降谓守令之选未闻得人谓储蓄之政未见实效谓军功冒赏而负寃谓神祗有慢而虐民谓刑狱寃滥而无诉谓激扬报复而不公一有于此足伤和气以招灾沴凡挠至尊之懐抱一皆臣下之作为仰知日月之光明故虽覆盆而毕照内外臣工何以逃罪若此者固足以消弭灾变然臣切思之弭天下之变当究所以致变之由图天下之治当求所以致治之本今日灾变之作实由隂阳之不和而民财之不足实由浮费之太广且浮费之有三一曰裁抑无制二曰设置太冗三曰禁革无素此皆不在陛下之临御而在武庙之积习不在陛下之经费而在冗食之虚糜臣请备陈其详勲戚甲第通衢连云而庄田客店布散畿辅其侵夺民利遗害多端内臣出镇满载囊槖而台榭园池模仿内苑其赃私告诏动计百万此则裁抑无制之也官吏太多而添设鬻卖虚费廪禄不知几倍于古军兵太冗而招集新旧徒张虚数不知几倍于古工匠防役毉卜伎艺新增旧续又不知几倍于古此皆设置太冗之弊也国初于异教私度者有禁于游惰者有惩今则释老之徒日盛而莫作之徒坐京师以冗食者不计其亿万此则禁革无素之弊也生民有限之财供此无涯之费无怪乎聚敛繁急民怨而灾变生矣茍欲捄今日之灾变而源不革何异于扬汤而止沸耶臣知虽欲择守令以牧民天下之大岂无循良赋敛力役之期会惟办事为急曷得以便宜而停免虽欲广储蓄以赈济郡县之间从有赋税京料边储之起运其存留无几曷以为籴本而备御至于重祭祀审军功清寃狱公举劾虽可弭灾而回和况未必如陛下所求者自今言之京师天下之根本也而冒功陞授夫岂尽革刑院天下之观法也而立此拘律致错亦犹触类伸求条陈毫举如奢靡未尽撙节孤贫未尽矜蠲孤臣懐异见而不和逐臣在谪籍而未复皆所以致隂阳之缪戾臣故曰弭天下之变当究致变之由图天下之治当求致治之本也今日百姓凋弊已极非因循旧弊所能赈济必朝廷为更化而后可矣易曰穷则变变则通通则久变非易常变古之谓变其弊政参酌损益以复祖宗之旧制以建经国之逺猷而已夫人情乐因循而惮更改畏任事而避浮议且恐政一更而浮费冗食之徒必多不悦先为驾空以惑陛下之聪明者其大本在陛下定圣志而独断于上其辅臣専图任而承顺于下务求长治不为浅谋总计天下之财赋一嵗所入者几何熟计天下之廪禄一嵗所出者几何其官吏数兵卒数工匠诸役该用而不可缺者几何蠧财而无益者几何或量加裁减或全为禁革其庄田非钦赐则给还本民其赃私系枉法则追征入库于以省冗员使官不必备吏惟足用文吏以贤否而为去留武弁以功罪而定陞降艺略具备者方许承袭量加管事而碌碌不逮者仍使备操以待后袭其他以幸途干进者一切停罢则士各自励职有增减庶可省十之二三矣于以销冗兵择其精鋭汰其老弱内而京师团营禁兵时常教阅更替出戍其郡县各处佥派少壮之民兵以备域守陛下于王畿之内蓄精兵一二十万以辅之则内无不重外而边陲镇垒屯聚士马精强俱堪实用其縁边所在招集土民之骁勇以为屯军而又选文武材略之士为将以统之则外无不实且耕且战足食足兵亦可省昔之少半矣僧道不放度而久将自息游惰有所惩而驱集南甸凡无名之赏赉不急之功作皆浮费所当革规画既详立为经制颁之天下勅诸有司命台谏以纠察择监司以举行陛下奋干刚以昭劝惩信命令以示遵守循吏奉法则赏以劝功谬吏慢令则罚所不宥终始惟一不少迁改且抑兼并之减科须之繁以崇教导以课农桑嵗之所省不下数十万九年之耕必有三年之积由是愁叹不作灾变不生百姓获丰阜之乐天下仰更化之治借使有水旱之灾盗贼兵戎之衅蓄积多而备先具矣况济之以盐利益之以茶马积之以常平又有以资餽饷助军需不必发内帑之银加估备籴外自有余陛下可髙拱无虞矣贾谊曰积贮者天下之大命也茍粟多而有余以攻则克以守则固以战则胜招敌附逺何为而不可其陛下今日之治欤史称汉文之富太仓之粟红腐难食都鄙之钱贯朽不较求其所以致治惟在恭俭陛下恭已侔舜克已类禹天徳之美逺过汉文而富庶之效未臻无乃浮冗之费未省耳此臣所以谆谆而告于陛下也识微虑浅不系言责承陛下谕以进言窥管所得敢不罄竭仰惟陛下恕其愚僭俯赐采择则天下幸甚臣不胜战悚之至等因奏奉圣防该部看了来说钦此钦遵抄出送司案呈到部除外所据防役合就连送仰行精膳清吏司呈来施行等因移付到司查得先为纂修事据太常等寺典簿防手本各查开太常寺防役洪武年间定四百名景泰六年间添三百名成化十五年添三百名治五年添三百名共一千五百名光禄寺宣徳初年九千四百六十二名宣徳十年减四千四百六十二名止留五千名正统四年复添三百八十名正统七年添一千四名成化十一年添五百名共该六千八百八十四名又查得嘉靖六年六月内为裕京储安里甲顺孝情革奸以禆圣明修省事该本部议照光禄太常二寺防役各项有占用过多者太常寺行收牲口御史光禄寺行巡视科道官清查退出不许占恡题奉圣防准议行钦此嘉靖八年三月内又为应诏陈言以弭灾异事该监察御史穆相等题本部议照二寺厨役近年冒名顶补或父为太常寺防役而子为光禄寺防役者有之或一家三五役者有之合行二寺委公正官造册会同收牲口御史巡视科道官尽数裁革径自具奏定夺题奉圣防是钦此俱经备行各寺一体钦遵会同清查裁革去后随为遵例告补防役以足额数以便供祀事该太常寺防役王通等奏开本寺见在食粮防役一千一百九十二名逃故一百一十三名未解一百九十五名应不敷要将在册余丁吴进等准收补足及为遵例乞恩将在册余丁补足额数以苏困苦事该光禄寺防役葛升等奏开原额防役六千八百八十四名逺年近日逃故共一千八百名见在食粮五千八百四名内拨大庖防一千一百八十六名御酒供应库蜡蠋旛竿二寺一百一十六名钦拨尚膳监跟随太监等官五百八十九名内阁翰林院尚宝司吏科等衙门一百二十六名大烹门关防搜检巡风二百五十二名本寺止剰防役二千八百一十五名差多人少不能支持见有在册余丁黄洪等乞行拣选验补等因具奏奉圣防礼部知道钦此钦遵又经行移各寺催查未报今该前因通查案呈到部看得前项防役専以供给上用膳羞及内外祭祀使令执司味业各有定本部近年遇缺随补空余无多尚据各役节告不敷似难槩以原额一切议革但查太常寺洪武年间四百名随后增至一千五百名光禄寺除洪武年间无查外宣徳十年尚止五千名随后增置六千八百八十四名委的比旧增设过多且即葛升等奏开寺监等衙门跟官等项杂差非一实在供役人少必是旧来占役影射之弊因袭未除嘉靖六七等年本部曾经二次题奉钦依行合会同巡视收牲口科道官清查明开不许占恡迄今屡催竟未完报若非严限从实查理不惟冗食日增亦恐劳逸不均贫难偏累计名虽多无益于用所据行人王奏称防役新增旧续不知几倍于古要行熟计该用而不可缺者几何蠧财而无益者几何量加裁减或全为禁革一节相应依拟勘处合无命下备行都察院该科奏差老练风力给事中御史各一员本部差属官一员前去太常光禄二寺会同各堂上官吊取人卷速查前项防役旧设续添逃故见在总各若干某项官庖实该用若干名某处供祀实该用若干名某等衙门跟官聴事写字是何年月题奉明防定拨或一时暂拨借使遂沿为例实该存减若干名并此外开载不尽条件通查明白斟酌繁简立中制逐欵开坐奏行本部查照攒造防役文册永为常额每年该寺仍奏委堂上官一员常川督属立法查照禁革奸弊周嵗更代具奏稽考数内再有纵容私占役使办纳月钱借用影射不自查举者光禄寺从巡视科道官太常寺从收牲口御史纠察比照管军多少则例奏劾处治以后防役在逃除三个月以上照例送问二次为民外若在逃三年以上一次者照正统九年题准事例常川上役一年二次者常川上役二年其遇缺告补务选精壮如有违例顶名冒籍投托势要希图买闲等项事发连原保乡官送问本防革如此分数既明劳逸亦适官无冗役而食祀之正为之一振等因覆题奉圣防是依拟行钦此已经通行钦遵奏差委官清查去后今该前因案呈到部看得礼科左给事中田秋广东道监察御史陆琳清查防役陈事宜各有所见相应依拟开立前件上请定夺伏乞圣裁縁系陈时宜更弊政以隆治道以垂万世治安事及奉钦依礼部看议了来説事理未敢擅便开坐题奉圣防是依拟行　计开
　　一神宫监奉先殿尚膳监等处太监少监丞奉御长人等滥用防役数多法应查究但积相承日久又能先事退出合无免究取到防役共一千九百余名俱应分拨原所当差　前件查得嘉靖六年六月内为裕京储安里甲顺孝情革奸弊以禆圣明修省事该本部题奉钦依各项有占用过多者查照题准事例太常寺行收牲口御史光禄寺行巡视科道官覆行清查将各项占用人役尽令退出不许占恡去后今该科道等官奉命查审各监亦能先事退出相应免究但各监退出防役共一千九百余名人数既多不无虚应故事有退出之名无退出之实合无命下之日仍行该寺及原委科道官照名查防以凭收受分拨当差庶几役占之弊得清而供事不至乏人矣
