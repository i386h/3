<!-- { "loadSidebar": true } -->
　　臣闻诰勑者劝惩善恶之良法激励名节之美事夫岂无益之费哉洪惟国朝制诸司职掌于诰勑一事至详且备可为万世法程凡大小之臣有私过者终身不得无私过者方许请给既与之后少有私过辄行追夺于是为官者未得之前兢兢小心既得之后益加谨慎驭士之方惟此为要此事一行则天下之士莫不感激去恶为善修身饬行顾惜名节是以所费者少所劝者多若此法不行则士皆失望善恶不分名节不振其有廉洁自守者反为贪夫所笑曰无异于我何苦于是则天下之士相率而入于利途民之被害可胜言哉是朝廷所惜者寡而下民所伤者众臣窃痛之然此事非但劝夫在位之士其未入仕者见已仕者防此恩荣推及父母光耀乡里莫不争自琢磨奋志经史明体适用竭才殚智愿为国家之用矣譬之以饵致鱼则投饵之费小得鱼之利大有国家者岂可舍此而不为哉我国朝自洪武永乐以来此法虽行而未盛至洪熈宣德以来始大举行于是天下之士皷舞欢欣无不感激逮皇上即位以来率由旧章近者行在吏部钦奉防意今后诰勑俱待九年考满方与不许照诸司职掌施行臣愚不审圣意所在若以为织造縻费则臣已言之于前所费者少而所利者多若以为各官得之易而多不保守旋复追夺则臣所目为保守者什九追夺者什一况中人之材可为善可为恶授职三年即得诰勑不胜荣幸遂革非向善战兢保守而为端正之士若待九年则此辈必不持乆遂流于贪况九年方与得给者十无二三不得给者十常八九何哉凡内外官员九年之中多不能齐有歴任四五年而转迁者有歴任六七年而保陞者有父母垂老而不能待者有巳身多故而不遂请者如此则天下之士感激者少怠志者多使国家劝善惩恶之法激厉名节之事无所于籍而下民亦未能不被其害伏愿皇上留意守祖宗之成宪遵先帝之良法昭旷典而宏惠泽乞勑所司今后诰勑仍照诸司职掌施行在京官员三年考满依例请给在外官员三年与本身六年请封赠如此则天下之士善不患不劝恶不患不惩名节不患不振下民不患不安矣臣为验封主事职颁诰勑既有所见岂敢隠黙若以避嫌而不言则为不忠以所掌而自言则为要名臣宁受要名之责不蹈不忠之罪故陈愚悃干冒天威不胜栗战之至
　　议封赠继母奏【王恕】
　　验封清吏司案呈奉本部送准南京吏部咨开南京太仆寺寺丞文林照例请给故父文洪故母陈氏故继母顾氏见在继母吕氏勅命等因到部送司照得成化二十三年四月十九日钦奉诏书内一欵两京文武官员未关诰勅者七品以上至四品若父母见在先与诰勑封之三品以上俱与应诰命不为常例钦此续该本部查照天顺年间钦奉诏书恩例节比题准各官父在兼赠其母母在兼赠其父共给诰勑一轴以省多费事例具题奉宪宗皇帝圣防照天顺年间给与钦此钦遵又查得本部见行事例凡子应封父母者继母亦该受封诸司职掌内不曽开有继母二人三人俱封赠亦不曽开有继母止封一人止有应封妻者继室止封一人之説今该前因案呈到部看得子之于继母礼有斩衰三年之服继母或一人或二人三人遇有大故为之子者皆当依例守制遇有恩例似不可止及一人今寺丞文林请给林母并二继母勑命揆诸天理民彛似合给与但往时未见有二继母并受封赠者所以再三踌躇未敢轻易与之奏请若照继室止封一人例不与之奏请不审今后见在继母奉养有阙及有所违犯宜如何治罪而其服制宜何如守也今因文林照例请给勑命若不与之讲究陈请定夺非惟有孤恩典且使为继母者自分此彼而意有厚薄而其子之于继母虽欲同一孝心而不能尽非所以均仁恩而劝慈孝也合无准寺丞文林封赠父母并二继母共给诰命一轴以后遇有应请告勑官员或有二三继母者亦照此例一体请给庶几恩典均及而子母之心安矣縁系恩典及系事例可否臣等未敢擅便定夺伏乞圣明裁处治元年五月二十三日具题奉圣防诸司职掌原无封继母之文后来许封一人已是加厚了文林勑命只照见行事例与他钦此
　　议封见在继母奏状【王恕】
　　验封清吏司案呈奉本部送准户部咨广东清吏司案呈奉本部判送据山西清吏司主事唐锦舟呈云等因到部送司案呈看得主事唐锦舟系正六品官例该封赠父母及妻查得伊故父唐仁先任吏科给事中已关勑命故母周氏故继母周氏俱已封赠孺人讫今本官乞要封见在继母舒氏若拘常例止封一继母縁前继母系伊父请给勑命所封非本官请给勑命之所封今要封其见在继母亦是止封一继母非封二继母也若不准令封其见在继母止令封其妻使其继母穿着常服坐于其上其妻珠冠霞帔立于其傍为子者宁能自安为妇者亦何忍为似非圣朝教人以孝之意也合无准令主事唐锦舟封其见在继母舒氏今后该封继母者止封见在继母一人若前继母曽因父受封后继母见在亦照此例封之如此则姑妇同荣母子皆安恩泽均而彛伦厚圣朝以孝教人之意可谓曲尽其情而为万世法矣縁系请给勑命及系事例未敢擅便定夺治元年十二月二十一日具题奉圣防是唐锦舟准封见在继母钦此
　　议知府王衡陈言停止纳财充吏奏状【王恕】
　　验封清吏司案呈奉本部送吏科抄出直广平府知府陈衡等奏云云等因具本该通政司官于奉天门奏奉圣防吏部知道钦此钦遵抄出到部送司查得成化三年十月内该浙江嘉兴府知府杨继宗奏称纳米农民俱系奔竞无籍之徒营求请托借债纳米若得防充瞒官作弊要乞革去照依洪武年间旧例着落里老呈报相应识字农民防补等因本部已经依拟题准通行天下遵守去又查得成化二十一等年该陜西山西宣府江西等处巡抚右副都御史等官郑时等各因地方灾伤赈济军民粮草阙乏节次奏准定与则例生员上纳银米入监读书在京在外吏典承差知印上纳银米草束或免办事考试就拨当该或免当该考试就与冠带各照资格出身或聴选不拘年分不次选除生员事例停止外其余俱各见行及查得自成化二十一年起至治元年二月终止吏典人等纳过粮草等项已到部者共二千一百五十余名生员纳过银米已入监者共六千余名通查案呈到部访得永乐宣德正统年间天下亦有灾伤各边亦有军马当时未尝举行纳粮草纳银两为监生为吏典等项事例粮草不闻不足民兵不闻困毙近年以来各边并腹里小有灾伤所在守土等官止图目前分寸之利不为国家长乆之谋辄便奏开生员吏典人等纳粮草银两等项事例彼此效尤遂为长防殊不知祖宗教养生员防充吏役良法美意各有攸在且如生员选于民间俊秀子弟教养于学校成材者科贡入监不成才者充吏为民未尝不别贤否一槩滥进也其吏役亦必于农民之中选其识字能书者充之令其书办文案及其两考役满赴部办事数年才拨京考京考满日考中才得冠带不中者发回为民亦未尝不论能否一槩入选也近来因有前例是以在学无志生员及未入学富家子弟揑作生员名色不分贤否有无学识一槩入监以图出身将来入仕不知为政之道岂不悮事殃民一切小民不分能书与不能书不论市民与农民一槩聴缺充吏不惟官司不得伊书办文案且于旧制有违及其三考役满又免考验一槩照依资格出身所以多不称职比先年间监生止由科贡吏典亦循年资别无杂进之途是以聴选之人不多选法不致壅滞任用亦多得人自有此例杂进者日多一日以致正途监生吏典因而壅滞不得出身多者十七八年少亦不下十五六年才得选用年已向衰谁肯尽心干事不谋归计甚至聴选年老例不入选只与冠带闲住又况此等杂途所进中间多负债破产顽钝无耻之辈今日既知以财进身他日岂肯以亷律已欲不贪财害民天下治安何由可得若不早为处置日复一日不惟有壊选法而正途有壅滞之苦抑恐官授非人而小民遭无穷之殃诚不可不虑也今广平府知府等官王衡等奏要今后遇有灾伤凡百长策任其施为不许再拟纳财充吏永杜贪利之门一节实端本澄源之论深为有理方今皇上嗣位之初万化维新凡此弊政正当除革合无准其所言通将前项陜西山西宣府江西奏行纳粮纳草等项事例限本年四月以里通行停止仍行户部并各处巡抚巡按镇守等官先时预虑多方储蓄务使缓急有备不致临期告乏今后遇有灾伤及边方粮草不足不许再行奏开前项生员吏典人等纳草等项事例贻患将来其在外补充吏典仍行天下司府等衙门各遵旧制于农民内选充不许一槩滥收如此则非才不得幸进而选法自通任用可以得人而民生自遂实为便益縁系停止纳粟等项事例以防后患及奉钦依吏部知道事理未敢擅便治元年三月初四具题奉圣防是钦此
　　议布政使裁革承奉司吏奏状【王恕】
　　验封清吏司案呈奉本部送内府抄出徽王奏云云等因具本奏奉圣防吏部看了来説钦此钦遵抄出到部送司案呈查得祖训条章并诸司职掌内俱不曽开有各王府承奉司合设吏典縁由今内府各监局亦不曽设有吏典及秦晋周楚等王府承奉司亦无吏典考满到部想是自来不曽设有止查得天顺七年德王府该本府长史司手本开本司并所属衙门无吏书办要行定拨等因前来本年七月内本部拨去长史司吏户礼房司吏一名典吏六名兵刑工房司吏一名典吏六名审理所司吏二名典吏四名良医所司吏一名典膳所奉祠所工正所司吏各一名典吏各二名典簿防典吏一名广受仓广受库攅典各一名不曽拨有承奏司典吏本年九月内拨承奉司司典各一名各送着役去讫稿簿内亦不曽开称因何添拨以后秀王崇王吉王徽王等府相因俱拨有承奉司司典吏各一名今徽王奏称河南左布政使徐恪行文裁革本府承奉司吏典二名等因不知徐恪因见祖训条章并诸司职掌内不曽该载承奉司吏典或见周伊等府承奉司俱无吏典独徽府承奉司有吏典疑是滥设要行查革抑不知别有其故未经行勘难便定夺合无本部行移河南布政司查勘前项吏典因何要行裁革着令从实回报前来另行奏请定夺等因具题奉圣防是钦此钦遵已行河南布政司查勘去后今该前因案呈看得前项承奉司吏典诸司职掌既不该载周赵唐伊郑等府自来又不曽拨有况本部在前拨送德崇吉徽四府各承奉司之时亦无奏奉圣防縁由左布政使徐恪职司前事恪遵祖宗成宪裁革诚是但前吏相沿防拨颇乆不行咨呈本部查勘待报施行就行裁革虽无别情而轻易之罪亦不能辞欲转行德崇吉徽四府长史司将承奉司吏典一体裁革送各该布政司改拨及行都察院转行河南巡按监察御史将徐恪就彼提问明白照例发落縁系裁革吏典防问方面官及先奉钦依吏部看了来説事理未敢擅便治二年九月二十日具题次日奉圣防是既祖训条章并诸司职掌不曽开有承奉司吏典便冩书与各王知道照例裁革徐恪处事轻易本当提问且饶这遭还罚俸两月钦此
　　论起复夺情不可为例奏状【王恕】
