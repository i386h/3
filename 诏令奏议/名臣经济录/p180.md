<!-- { "loadSidebar": true } -->
　　臣按苏轼之防于汉唐宋兵制之得失了然明白就其三者而论之宋之禁军不如汉之践更汉之践更不如唐之府兵三代之制不可遽复必欲复古之渐以壮国势以省国费皆莫若唐府兵之尽善焉然唐行之未百年而中变者何也盖府兵之制无事则番上宿卫京师有事则调发出征四逺虽曰寓兵于农暇则耕稼然军府杂郡县之中士卒混编氓之内其他徭役科征未能尽蠲况又承平日久兵政废弛番易更代多不以时非法征求分外驱役此其立制非不善而其行之既久终不能以无弊也设使当时知其弊之所在补其罅举其偏而振其所废坠虽至今存可也惟今圣朝建国幽燕直八府之地盖古幽冀之域也杜牧所谓山东河北王不得不王霸不得不覇之所其人沈鸷多材力重许可耐辛苦敦五种本兵矢他不能荡者复产健马下者日驰二百里所以兵常甲天下唐自天寳末失此地其后罄天下之力以经营之不能得其尺寸人望之若回鹘吐蕃无有敢窥者必欲使生人无事其要先去兵不得山东兵不可去是兵杀人无有已也由牧此言观之则今日京畿之形胜物力天下莫敌焉可知已彼区区叛将以逆犯顺茍得地之形便尚敢以拒王师况居万乗之尊有万方之众而又据形势之便者哉文皇建都于此余六十年矣承平日久民不知兵武备不无少弛徃时一卫以五千六百名为率今一卫有仅及其半者甚则什无二三焉朝廷非不时加整饬嵗遣御史分部清勾而法司亦徃徃谪有罪者戍边然终不能复国初之旧臣愚过为逺虑切恐自兹以后日甚一日失今不图恐后愈难于今矣请于国家常制之外于京畿之中别为寓兵之法用唐人之意而不泥其故迹因今日之便而不变其常制不识可乎请试言之今京畿八府其顺天保定真定河间永平五府实居辇毂之下所辖十七州八十九县若见丁尽以为兵可得四五十万使今日京辅之间有此劲兵则国势自尊国威自壮视彼列屯坐食之众游手豢养之徒盖有间矣万一臣言有可采者请勅大臣集议若于旧制无碍治体有益民情不拂即委有心计知治体之臣专主其事讲求利害的然有利而无害然后见之施行每县因其原设里社制为队伍一以所居就产为定里社丁户有不足者移其少而就多使之整然有定数每一里百户分为二队伍十名立一总甲【视军卫总旗】又合十队为一都甲【视军卫千百户】而属之州县州县属之府其十年轮当里甲咸仍旧焉凡民差役如皂柴夫等科派如嵗办和买等一切蠲除之嵗惟养马纳粮二事他赋役皆无与焉其民籍十年一造如旧例其兵籍每嵗春秋一造籍不以户而以丁丁以二为一单丁则合诸他毎丁自备军装器械如军伍制有司嵗时阅视有不如度及顿壊者易之民年二十二附籍五十八免役尫羸笃废者除其名秋粮量减其额或三而去其一或五而取其三兵不番戍粮不调运嵗十月上其籍于兵部五郡【谓顺天等五府】之兵分属五军州县各为教月一防操之每府又辟平衍地为一大教孟冬农隙兵部奏遣该府都督一员带领将帅于此召集民兵依京操练分命御史监督之而纠其不如法者兵部遣官校马政工部遣官阅兵器事竣各具实开奏遇有征行按籍起调【又见京辅之屯条】所谓养马之政计村庄有民居五十家以上者立一马廏不及数者合诸其隣毎三丁备一种马【俗所谓骒马】并力养之昼则分牧夜则合饲择其中有物力材干之人立为羣长每春种时督其民计丁种粟取秆种豆取料至秋成时按亩以收预为仓积草料于近廏之地以为牧养之费民无地者官给之凡境中原额草为势家奏取为庄田者一切查一理还官分给于民非但养马兼蓄驴骡以为驾马运递之用孳生之马有壮健者印烙毕即俵散壮丁俾其骑操官时防视有疲损者罪其人如此则国家不徒得兵而且有马矣【详见牧马之政条】或曰五郡切近京师应内外百需所出百役所萃今一切罢免从何措注请下各部查勘顺天等五府毎嵗夫役若干物料若干通计该费若干然后行下户部计算天下秋粮夏税盐钞坑冶课程等项名色之数嵗入凡几何旧积凡几何经费之外预备之余酌量多寡足备无缺其有羡余者别为收贮以为此五郡雇役之直买物之费凡此五郡常年合用夫役官为计工定直出此钱雇闲民以代之当凡此五郡每嵗合办物料官为先事计算出此钱随时估以代之售如此不徒寛民力以足兵备亦可以收市井游惰之民而官府所需之物皆得实用不多科扰民矣然则国计仅足不能用余则如之何曰设法措置随时通融损有余以补之捐不急以足之大约计顺天一府一嵗所费不过用二十万其余每府不过十万或五七万耳土宇之广民物之众国家嵗入夏秋税粮见今二千六百二十三万余其他盐粮课钞亦不下千万之数捐此五六十万之赀以寛今日畿甸之民以复古人府兵之制以壮国势以张国威内以固京师外以慑夷狄其于国计亦无大损或曰昔宋韩琦刺民兵于陜西亦谓得唐府兵法而司马光六上章以为不便其后不十年果以之运粮大为民害皆如光所言切恐既籍民为兵之后而州县科差如故既受有司之役又有征戍之苦民愈不堪也臣为此议惟仍州县之旧而不属之军卫所谓防操者月惟一行非若宋人保甲之频数也农隙教战朝委将帅惟于冬月一行必与御史俱焉兵不番上粮不调运惟于三时农事之隙开通沟洫筑堤引水以备旱涝或修筑京城以为急切之备或转运京储以实近边之缺除此之外不许他役有他役者必坐以罪况此五郡之民差役繁重不聊生也甚矣一旦得此优闲如出汤火以就清爽之地上戴国恩沦肌浃髓其欢忻鼓舞铭刻思报为何如哉此法非但可以足兵亦可以省费内可以壮中国之势外可以慑外夷之心立法既定行之久而成俗随时制宜补偏起废又有待于他日之良臣贤辅焉
　　修举团营事宜疏【王廷相】
　　臣等切惟蓄威昭徳人主之大权居重驭轻立国之至计仰惟京师宸居所在实诸夏之根本为四海之防极使无宅中制外之形焉享久安长治之福洪惟我太宗文皇帝迁都之后京师置七十二卫所约官军不下三十余万畿内置五十余卫所约官军不下三十余万以外言之括诸边之兵不能过此数以腹里言之括诸省之兵不能过此数圣虑神谋超唐轶汉其为居重驭轻之图深哉邈矣而不可加也但承平既久兵政日弛尺籍虽存而逃亡罔稽营伍虽具而兵马欠精是以卒两大减于国初之额时而逆盗窃发反借力于边方之卒居重驭轻厥势安在言及于此诚可寒心臣等猥以庸愚专兹营务夙夜惕厉恐负重托谨以在营切要三事防同太监麦看议得卒必精健而后兵可强故论选军马必臕壮而后战可力故论惜马兵强马力使不置以操练之法则武艺不闲战鬭有怯亦不堪于用矣故论训练伏乞勅下该部议处将军马钱粮通作一家计算勿忌夫事权之不一勿拘夫事例之不合惟在剂量事情斟酌时措要于武备修举足为国家经久之画再行具奏上请定夺营务幸甚臣等幸甚縁系修营务以振武备事理未敢擅便谨题请防
　　一选军臣等伏覩大明防典营操事例节开永乐初立五军营又有三千营以司寳纛令旗神机营以司神鎗火器是为三大营又于中都大宁山东河南附近卫所摘拨官军轮班上操以内卫京师外备四方征伐俱属五军营操练景泰初选三大营精鋭官军分立十营团操以备警急调用是为团营每营官军一万员名至成化三年复分为十二营共该官军十二万员名又查得治十三年十月内为选军给马预修武备以防外患事该兵部题查得初选团营之时京卫八万其外卫分为两班每班四万连京卫八万共一十二万其三大营内外拣存官军之数不与焉臣等防看得即今团营内外官军虽有十二万之数而京卫拨去捕盗已该五千六百员名外卫拨去各处做工及拽木等项常不下二万有零虽云暂时借用而营伍终年空缺其见操者中间老弱疲羸不能执兵习艺者甚众校阅之际已不堪观脱有急边情调遣又安望其投石超距奋勇以御敌哉及今若不早为设法精选终是虚应故事徒糜粮饷于兵无益臣等以为营伍不能充实军士不能精练其大要有三军无定用一也替役之难二也隠避之奸三也何谓军无定用夫军欲战胜攻取须平日养其鋭气精于武艺不以杂役夺其操练斯志一事专奋发果敢直前无敌矣今团营军士派之杂差拨之做工留之拽木终嵗不得入操困苦以劳其身而敌忾之气缩畚锸以夺其习而弓马之艺疎虽有团营听征之名实与田亩市井之夫无异欲其战胜攻取以张皇威夫何敢望何谓替役之难军士多贫下吏胥无贿不行文书到卫卫吏刁难文书到司司吏掯勒纵是真正子侄亦须用财打防方保无事贫者度日尚难安能办此是以终年累月老弱在营茍且应役而精壮子弟不得收操矣何谓隠避之奸团营军士皆是大营挑选壮丁以听征者先年多有富实奸猾之徒畏惧营操出征之苦买求该管人员作为不堪之数拣存本营未曾选出贫者不能营干而常川操练富者终嵗安闲得以躱闪由斯三者军士之所以不精也臣等伏乞勅下兵部通行议处差委本部验军官防同防军科道官员将三大营并团营官军查照各卫真正户口文册一一挑选委果年力精壮者方许留在团营中间老病尫羸体貌委琐不堪教练者尽行选退有少壮子侄者即时摘牌替役无子侄者发回三大营其年老有疾逃故为事久不回营等项子男弟侄亦要查出照册从公拣选但系年力精壮武艺颇习在册有名及先年欺隠不入册者即与收补其外卫两班轮操官军上班之时亦照例防选仍查照先年团营额数内卫外卫共辏一十六万备造年貌籍贯文册收照不许各卫擅自更替果有事故方与另补各营操演教习武艺专备听征之用其团营杂项差役并各处做工拽木等项止许于三大营拣存数内拨用仍查照治十一年十月内兵部为修武备以壮国威事题准事例团营军士并不得差拨如此则军皆精壮而威武无不振之患矣
