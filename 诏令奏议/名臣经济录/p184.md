<!-- { "loadSidebar": true } -->
　　臣按月令于孟冬之月既命百官谨盖藏命有司循行积聚无有不敛而又命有司坏城郭戒门闾脩键闭慎管钥者此盖兼中外而言也至于固封疆备边境完要塞谨闗梁塞蹊径则专为边境言焉然边境之中亦有城郭而其城郭则有门闾焉门闾之或启或闭则有键闭管籥以司之故既坯其城郭之缺薄使之坚而厚而又戒其门禁之出入于键闭管籥也则又脩而理之慎而守之所以防内之出而外之入也若夫封疆之固边境之备则其所防者内恐盗贼之窃发外恐敌国之侵陵虽以无事之时亦必嵗嵗为先事之备于要塞也则完之以阨其要冲于闗梁也则谨之以限其出入然非但于人马可行之地而致其备则凡野兽往来之地仅可容足者亦无不致其谨焉可见古人于封疆之守边防之备其严且宻也如此后世为政者茍且目前而于边塞之地无事则一切置之不问一有事焉则急遽之际仓皇无措者多矣甚者以樵薪之故而剪其防翳以营造之故而代其障蔽以游畋之故而废其险隘殊不知王公设险以守其国无其险尚百计以营为之况有其险而自去之以为敌除道智者所不为也后之君子尚思所以为先事之备而毋贻临时噬脐无及之悔臣窃以为今京师切近边塞所恃以为险固者内而太行西来一带重冈连埠外而浑蔚等州髙山峻岭蹊径狭隘林木茂宻以限敌骑驰突不知何人始于何时乃以薪炭之故营缮之用伐木取材折枝为薪烧柴为炭致使木植日稀蹊径日通险阻日夷设使国家常如今日之无事固无所用之不幸一旦而有风尘之警将何以扼其来而拒其入乎失今不为之限制臣恐日甚一日虽有智者不能善其后矣臣请下工部稽考洪武永乐年间以来其所用材木柴炭取于何所掌于何人凡其可以措置之方用度之数与夫爱惜减省之节目一一以闻必须无损于边闗无亏于国用定为经久之计其事虽小所系实大
　　考诸司职掌于工部抽分条止云抽分竹木塲如遇客商兴贩竹木柴炭等项照例抽分若不敷定夺奏闻给价収买或差人砍办则是祖宗之时遇有营造不敷方行买办然亦止言营造而不知当时大庖之防内臣之炊何处取材意者洪武之初建都江南沿江芦苇自足以供一时之用也芦苇易生之物刈去复生沿江千里取用不尽非若木植非厯十数星霜不可以燃取之须有尽时生之必待积久况今近甸别无大山茂林不取之边闗将何所取耶夫自立柴厰于易州以来恒聚山东山西北直数州民夫数千于此取柴炭以供国用又役顺天之民以为挑柴夫府县添设佐二官以専管之又特勅侍郎或尚书一员以总督之此事非特今朝无有定制而前代亦所未闻也然则前代皆不举火耶古之人必有善处之法然而史籍不载无从稽考意者以此为非要之务随时制宜姑取足用政不必颛颛设官拘拘督责因吾口食之奉以夺民日用之资也为今之计宜移置柴厰于近境之地散遣丁夫各还原籍量其州县大小人民多寡定为薪炭之数分派输纳内外衙门毎嵗定为限期俾其依期运纳一如户部粮草例取纳足通闗以凭稽考又必痛为禁革除去印格茍薪柴可以燃燎即収贮不必问所从来限以式様如宋之末世所取之炭必如核桃纹鸬鷀色以困吾民也如此非独可以为边闗之固而京畿及山东西之民亦可以少苏矣虽然木生山林嵗嵗取之无有巳时茍生之者不继则取之者尽矣窃恐数十年之后则物日少其价日増吾民之采办者愈不堪矣臣又窃有一见请于边闗一带东起山海以次而西于其近边内地随其地之广狭险易沿山种树一以备柴炭之用一以为边塞之蔽于以限北人之驰骑于以为官军之伏地毎山阜之侧平衍之处随其地势髙下曲折种植榆栁或三五十里或七八十里若其地系是民产官府即于近便地拨与草塲及在官地如数还之其不愿得地者给以时价除其租税又先行下法司遇有犯罪例应罚赎者定为则例徒三年者种树若干二年者若干杖笞以下以次递减照依缮工司运水和炭事例就俾专业种植之人当官领价认种某树若干长短大小皆为之度以必成为效有枯损者乃责其陪其所种之木必相去丈许列行破绽参错蔽亏使北马不得直驰官军可以设伏仍行委所在军卫有司设法看守委官廵视嵗遣御史人员督察之不许作践砍伐违者治以重罪待其五七年茂盛之后嵗一遣官采其枝条以为薪炭之用如此则国用因之以舒民困因之以解而边徼亦因之以壮固矣又京城军民之家皆以石煤代薪除大官外其惜薪司当给薪者不过数千人之烟防无京民百分之一独不可用石煤乎倘以为便乞下便纳挑运州县计其买办雇覔工价所费几何俾其办价送官量给与之市石煤以防是亦良便
　　列屯遣戍之制一【丘濬】
　　臣按此秦汉以来谪有罪者戍边之始盖置恶人于荒僻之地以御魑魅古典也秦始皇谪治狱吏不直筑长城汉武帝谪吏有罪者出朔方其来逺矣但有罪系狱者人非一等有农民有游民与夫工商吏卒不一焉彼事末农工商贾平日习劳苦事役作之人用以戍边无不可者若夫名为士流系宦籍者率多懦软脆弱之人平日呻吟占毕不经劳役一旦使之被坚执鋭以从事队伍之间以御强敌用此以儆众庶固为可矣其如误国计何况边塞之地餽饷为难内地米一斛至边计其费不止三斛也乃嵗苦内地良民运三十斛米以养一无用之人无乃非计欤必欲重困罪人使彼知警岂无别防而必用此乎
　　列屯遣戍之制二【丘濬】
　　臣按汉人疆塲之间既巳广屯増戍列营置坞而国有征伐又借京师之兵夫内地有冦可出京师兵以平之若夫边圉之敌必须用其边兵何则盖边兵生长边陲惯于战鬬知敌人之情状识道路之迂直且复屡经战陈目熟心定若夫京畿之兵骄奢脆懦目所未尝见身所未尝经况受命而总兵者皆天子之勲贵报效而从征者皆是权贵富豪子弟欲希功以得官耳非实有材勇欲敌所忾以建功业也一至边城巳既不能战反役使边兵之善鬭者为之给薪水供草料及至敌退而论功方且虚张功次夺边兵之卤获攘其首级以为己功是以边城一闻京军之来无不解体者为今之计縁边一带分定疆界专责边将守御不得巳而出京军止用以为边城之声援如大同则于应州或浑源州立一大营宣府则于懐来或保安立一大营其他辽东甘肃诸处皆然敌来者少则各边自为守战敌来者多方许奏请京军如敌至大同则于应州驻劄敌至宣府京军则于懐来驻劄兵法先声后实毎调一千则称五千用以为边城之声援非其力果不能支而京军不得贪功冐进如此则各边将卒畏京军之扰害且夺其功无不奋志效死矣
　　总论边务【许论】
