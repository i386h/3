<!-- { "loadSidebar": true } -->
　　为病故官员事【于谦】
　　景泰元年十一月十二日礼科抄出云南都司等衙门都指挥使事都指挥佥事胡志等题有总兵官黔国公沐斌先于正统十四年九月初二日忽患风湿手足缓弱节次请医调治稍痊一向扶病管事景泰元年九月十九日又加呕吐咳逆病症至二十八日转加痰疾喘急医治不痊至本年十一月初五日身故縁系总兵镇守官员具题该礼部官钦奉圣防该衙门知道钦此钦遵抄出到部除另行外照得云南地方多系土官衙门自国初以来皆系黔国公父子相继世守其地号令素行蛮夷信服今沐斌既已病故一旦改委他人代总兵政切恐众心不服难于统理况陇川等处贼子遗孽未曽殄除而附近贵州四川俱有盗贼生发须主将得人然后地方安妥访得沐斌应袭之子尚幼其侄沐璘见任云南都司署都指挥佥事威望虽未素着实乃沐氏宗枝夷人颇知其名逺近亦皆属望若是权宜陞用事体实为允当及照右都督方英见任云南充叅将征进陇川骁勇善战廉介不贪云南之人素所畏服亦堪委任但本官见在贵州杀贼先因巡抚贵州右寺丞王恂奏保方英堪充总兵镇守贵州本部为照贵州等处已有总兵官保定伯梁珤方英见充右副总兵贼寇未曽平安难便准令镇守巳经议拟奏准令方英仍充总兵官镇守贵州去后今照贵州等处贼寇尚未尽絶正用能干将官抚捕方英难便那动合候贵州贼平另行定夺伏望圣恩先将沐璘量陞都督同知或都督佥事请勅充总兵官挂征南将军印令其镇守云南抚按夷民操练军马禁革奸细保障地方凡百所行务在上体圣心逺法祖宗毋贪淫暴虐以失人心毋怠忽因循以误边务如遇地方蛮寇生发防同叅佐并守土官员计议停当相机抚捕不许轻易畏缩因而失机悮事及访得云南都司署都指挥使事佥事胡志练达戎政比众为优合无实授都指挥使请勅本官充左叅将恊同沐璘镇守仍令沐璘胡志公同镇守云南内官郝宁叅賛军务副使郑颙及都布按察司堂上官巡按监察御史于彼处都指挥或指挥内推举堪充右叅将二人开具实迹作急防奏以凭定夺不许狥私滥举钦依该衙门知道事理具题奉圣防是沐璘陞都督同知挂征南将军印充总兵官镇守云南胡志署都指挥佥事充左叅将恊同沐璘镇守军民务要事妥夷安钦此
　　为边患事【于谦】
　　兵科抄出贵州布政司思南府蛮夷长官司土官长官安逸奏伏覩大明律内一欵若内外大小官员但有本衙门不便事件许令明白条陈实封奏呈取自上裁若知而不言茍延岁月者在内从监察御史在外从按察司纠察钦此钦遵臣任土官不敢缄黙合将本处地方不便事件逐一开坐具本亲赍伏望皇上体祖宗之成宪悯边境之生灵仍命内外廷臣断以至公早为救济庶几边患可息军民可安臣一芥草茒罪当万死下情不胜惶汗之至具本该通政使司官奏奉圣防该衙门知道钦此钦遵抄出到部今将所奏事件逐一议拟开立前件谨题请防
　　一件安边事有镇逺府卭水一十五洞蛮夷长官司十四寨反叛苗人原系前思州田慰亲管永乐十年内本官调领各寨苗人攻破思南地方后改府治将前长官司拨新设镇逺府其性凶恶得肆奸谋累防总兵官都督梁福等贵州左布政使蒋廷瓉处调官军灭岂期镇逺州土官同知杨政麟妄意招抚总兵官信其惑乱不曽征连年滋蔓宣徳年间有湖广都指挥何贵往来备御见得纵横奋勇生擒贼徒斩首抽腹是以地方宁靖本官与按察使应履平不知被其排奏革去自此守镇不严乃于前岁纠合播州宣慰司草塘贵州平越等处凶苗出境谋杀军民放火烧破大小衙门经今三年未曽宁息苗贼闻知大军数多面从心异虽是靖逺伯王骥招抚不过一月又将石阡思南二府人民重复杀虏逃命者至今招抚不囘藏山者缺食饿死苗贼不时猖獗若非添设大军讨灭终被侵害乞勅兵部定夺调遣江西都司卫所军马湖广江西四川云南四布政司民壮兼同各处宣慰宣抚安抚招讨长官勇猛蛮兵土军通行总督军务都御史总兵等官调度将前项为恶凶苗尽行灭勿听招抚仍于四川播州宣慰司照旧除授军职副使佥事恊同土官宣慰抚治其湖广贵州边卫分拨总兵叅将镇守如此则地方可宁矣○前件看得贵州地方先因苗贼生发钦依总督总兵等官右都御史王来等统领官军在彼抚捕近因各贼未平巳经节奏行王来等作急设法处置今奏要添调江南官军民壮将凶苗尽行灭勿听招抚一节縁王来等处已有调到云南四川二都司官军兼同本处原有官军守战又况近日湖广贵州等处俱有盗贼扰攘各用官军抚捕别无相应堪以起调兼且区画贼情抚捕杀戮二者相须为用若专于杀戮不听抚捕非惟贼数类多不可胜诛抑恐锋刃所及横罹无辜合行王来等务在整肃官军人等将前项苗贼上设防抚捕其间若有悔过迁善诚于纳降者则开以更生之路使之复业怙恶不悛终于反覆者则振以官兵之威俾其授首既不许一于招抚纵贼长奸亦不许果于杀戮滥及无辜必须处置合宜而患害蠲除地方宁谧而经乆利便仍将抚捕贼寇尽絶縁由具实囘奏其称要于播州宣慰司除授军职副使佥事恊同土官宣慰抚治查无事例难准又况各处土官衙门已有都布按三司官员分巡整治难再滥设及称湖广贵州边卫要分拨总兵叅将查得湖广边境已有都督陈友等守备贵州边境已有都指挥张仕守备两处总兵叅将又有保定伯梁珤都督方瑛都指挥安顺等难再差遣重为地方之扰一件戸口粮马事照得本长官司原管夷民四里内有三里人户俱被各处苗贼杀虏零落不存虽有避命岩崖藏住又遭疫疾死亡少有复业干碍粮马无人应当臣切思本府所属五长官司一县户口多有隠瞒漏报秋粮驿马高下不均以致递年差役靠损贫民比先开设府治止凭黄册朦胧佥防官府不曽稽考中间里分多而粮马少戸口増而差役轻今被苗贼杀虏卷册烧燬两无查照难以分辨若不从长编造不无富者愈富贫者愈贫殃及小民深为未便乞勅户兵二部照清军事例各遣主事二员防同布政司官员亲诣长官司县不分杀虏与见在人户从实取勘见丁编明量力多寡注定粮差驿马攅造黄册备照及将消乏图里照例归并其死絶戸下粮马明白开除以苏民困敢有隠瞒诈冒合戸者官吏里老依律取问仍行思州等五府各长官司一体均平造报非惟不负朝廷优养边方之意抑且粮差无拖欠矣○前件看得奏要差主事攅造马册縁彼处自有三司等官理办难再差官其要将死絶戸下马疋开除縁彼系是极边地方又兼屡经扰攘宜从寛缓今贵州布政司委官查勘明白径自分豁所据攅造黄册合行戸部径自查照定夺
　　一件举用贤才事有叅賛军务贵州按察司副使李睿先防坐委经理屯田守镇蛮夷询察官员贤否任用以来民安事妥不期前岁贵州等处诸种苗蛮作耗攻围城池被其乆困本官忠义勇敢日夜运谋効力死守众皆推服功莫大焉又有贵州平越卫千戸赵信武艺精通弓马惯熟且苗蛮畏服不敢出没本官为事去后苗贼乘机出境刼杀官民切思赵信昔平播州草塘贵州平越等处凶苗闻其威势号称老虎似此军职百无一二实堪任用以上文武贤才二员乞勅吏兵二部再加陞擢专一提督贵州四川湖广有苗地方节制军务贼宁息仍令守镇便益○前件除要陞擢副使李睿行移吏部另行外查得近该总督军务右都御史王来奏保平越卫指挥同知赵信素负敢勇苗蛮称为老虎要量授署都指挥佥事守备兴隆等卫地方等因本部巳准奏准赵信量陞署都指挥佥事守备兴隆去后今奏要陞擢平越卫千戸赵信一节未审本官即系王来所保赵信惟复别有姓名相同之人縁职事不同难以定夺合行王来查照若赵信即系先前奏保署都指挥行令本官照旧守备若系别项官员就便体勘本官有无前项应否陞擢明白具由囘奏以凭施行
　　一件官制事臣本长官司官制蛮夷二字系正六品印信衙门正统十四年被镇逺府卭水草塘等处蛮夷出刼搜山将臣堂弟安达杀死骂説他是蛮夷长官司百姓与我一般不肯同反杀了无事又将漏溪等图人民杀虏骂説若是别个长官司百姓少少杀他臣思始祖陜西人氏前元时辅讨西蜀克平古州八万地方有功卜地义阳住坐生下儿男洪武年间举任事子孙承袭以来宣布朝廷威徳土民向化年乆今被别郡苗蛮谋反上欺国法下侮官制因而杀死堂弟情理不甘乞勅礼部定夺合无不拘旧额将蛮夷官制改赐义阳长官司请降印信令臣赍囘行使不惟用夏变夷抑且永沾圣化便益○前件看得思南府蛮夷长官司衙门系比先年间设置已定今要将蛮夷官制改作义阳长官司另降印信诚恐有违旧制又况蛮夷长官衙门贵州见有二十余处要将一处更改不无诸处仿效非惟事体纷更抑且成规紊乱所奏难准
