<!-- { "loadSidebar": true } -->
　　题为申明议郊礼讲明国法请圣断以正人心以定大典事臣于前月初十日伏承圣制问及南北郊大祀并朝日夕月之礼臣即时欲述所闻以对乃以臣前上疏巳略开陈奉有俞防今方广询廷臣以求公是臣固可以无言日夕觊望公卿大夫必有稽古识治之学必能悉心殚虑敷陈先王之典以仰称休命者不意旬月以来侧闻议论纷操人懐异见殊为可讶及昨覩詹事霍韬之奏则又大可骇惧臣心亦不能无疑矣夙夜再三思惟求其说之不得于是考先王之遗训稽国朝之典章殊未见其不可然后知韬之言过矣臣兹不容于不言也请先以郊祀之礼为对而后辨韬之失言臣闻之中庸曰武王周公其达孝矣乎又曰郊社之礼所以祀上帝也葢天之胙君实为神主君之受命惟典神天武王伐商以其不祀上帝周公称继志述事惟以致孝鬼神陛下圣谕议及于此葢敬天之诚也礼神之至也实为天地神人之庆也窃闻周礼一书言祭祀甚详大宗伯掌礼者也而首及于天神人鬼地只之三礼此即有虞秩宗典朕三礼之意是故以祀天神则有禋祀实柴槱燎之礼以祀地只则有血祭埋沈疈辜之礼以享人鬼则有献祼馈食祠禴烝尝之礼大司乐冬日至地上圜丘之制则曰礼天神夏日至泽中方丘之制则曰礼地只圜丘礼天方丘礼地则天地分祀从来久矣宋儒引昊天有成命为郊祀天地之诗则曰郊祀无天地之分刘安世以丰年潜有多鱼二诗证之以为郊祀天地皆歌此诗何尝言其合祭朱熹则断以此诗多道成王之德疑祀成王之诗以今观之葢终篇无一语涉天地此朱熹之言的然可据而小序不足凖也况周礼掌次王大旅上帝则设毡案设皇邸司裘为大裘以共王祀天之服皆言天而不及地宗伯六器则以苍壁礼天黄琮礼地是天地之祀玉有别也典瑞则以四圭祀天两圭祀地是天地之祀玉不同也祀天于冬至以阳气来复于上天之始祭地于夏至以隂气潜萌于下地之始时不同也用圜钟于震之宫取其干出乎震之义用函钟于未之地取其坤居于未之义是乐不同也小宗伯言五帝且兆于四郊而不言与昊天上帝同郊祀况可与后土地只合祭乎则天地不合祀从来亦久矣是故宋儒叶时之言曰郊丘分合之説当以周礼为定今之议者以社为祭地而不知天子之社有三曰大社曰王社曰亳社大社为百姓而立王社为借田而立亳社则迁国之社也而祭地不与焉朱子释中庸曰社祭地不言后土者省文耳葢祭地之名亦曰社也祭地之社总大地言之与天对者也大社乃自王畿千里之地言故诸侯国社以至庶民乡社皆祀其所主之土也故社字从示从土义有在矣且议者既以大社为祭地矣则南郊自不当祭皇地只何又以分祭为不可乎议者又疑古无北郊然郊特牲曰兆于南郊就阳位也则南郊固见于经矣祭天而兆于南郊以就阳位则祭地而兆于北郊以就隂位曷见其不可也程子曰北郊不可废况陈氏礼书直曰祭地于北郊方丘者北郊之丘也丘方而下所以象地则古人固尝行之矣议者又谓莫大于天地实天中之一物耳不必别祭则以天为尊以地为卑不得与天抗似也然天地合祀则同尊并大是崇地抗天矣与天为敌矣乃不以为非何也程子曰郊天地与共祭父母不同此是报本之祭须各以类祭岂得同时又曰冬至祭天夏至祭地此何待卜朱子曰古时天地定是不合祭日月山川百神亦无合共一时祭享之礼又曰天下有二件极大底事其一是天地不当合祭于南郊夫程朱三代而下大名儒然则其言皆不足据乎秦去古未逺则祀天不于圜丘而于山下祭地不于方丘而于泽中汉之制祀天于甘泉祀地于汾隂则秦汉天地之祭犹分也至元始之制则天地同牢于南郊此则莽贼隂媚元后之计欲以妣并祖故不得不以地并天也合祭之说实自王莽始矣自汉而唐而宋皆合祭而地之特祭少矣汉之前皆主分祭而汉之后亦间有之如魏文帝之泰和周武帝之建康隋髙祖之开皇唐睿宗之先天皆分祭也开元制礼则专主合祭矣元丰一议元祐再议绍圣三议皆主合祭而卒不可移者以宋人有郊赉之费故三年一郊至倾府藏之财而不足以从事所以必于合者从省约也安简便也亦未尝以分祭为非礼也苏轼言祖宗几年合祭一旦分之恐致祸朱子谓其説甚无道理然两郊之説在宋似为难行与今日之事异矣本朝丘濬之言以类于上帝类字强训为合此葢臆説又以元始礼天地同牢不为渎不可以莽废又谓夏至祭地则地先天食其辞多归美本朝之制葢从周之意而不知其言之悖于义也今之议者大率主濬之言而往往以太祖之制为嫌为惧然知合祭乃太祖之制为不可改而不知分祭固太祖之初制为可复也知大祀文乃太祖之明训为不可背而不知存心録固太祖之着典为可遵也且皆太祖之制也从其礼之是者而巳矣矧敬天法祖无二道也陛下固巳灼见礼之实矣当时学士解缙固尝请复扫地之仪矣使太祖尚在知礼之臣亦当请而改之况陛下以圣子神孙有圣人之德而在天子之位顾不得操制作之权以隆继述之孝乎且陛下今日之举欲复古礼以大报天也欲遵祖初制以求尽善也欲逺迹三代之隆而一正千古之谬也将以建一代中兴之业而陋汉唐宋于下风也所谓功光祖宗业垂后裔之事未有大于此者也是故文武之制禾备周公作礼乐以成之未闻周公变文武之旧也况礼乐必积德百年而后兴今以其时考之则可矣我太祖天造草昧规模宏逺訏猷懿范可守可则者多矣乃若礼乐之兴恐亦有不能不待于后世者至于振起而充拓之虽我圣祖之心岂无所望于后世之圣子神孙者乎此正今日之事也岂有泥于祖宗巳然之迹遂一成而不可变耶中庸曰非天子不议礼不制度不考文孔子曰礼乐征伐自天子出然则所谓天子者岂尽指创业之君言耶信如诸臣之议则守成之主皆无所事事矣虽有周公孔子之圣亦不敢言礼乐矣所谓善继人之志善述人之事皆无所用其力矣无乃失之逺乎韬之奏曰紊乱朝政曰变乱成法必有任其责既而曰諌官创议葢指臣也韬之此言私心害之也欲中人以祸而不知祖宗之大法故韬往往自蹈之而不知其施诸人无足怪也臣请得以讲明之非以晓韬且以晓在廷诸臣也夫律有奸党之条内开若在朝官员交结朋党紊乱朝政者皆斩此指国家一应法度政令干系纪纲名分而奸臣交结朋党纷更壊乱交通扶同为奸作弊以欺君罔上虐民害政者言也今日所议者郊祀之礼耳乃古先哲王令典我太祖髙皇帝之所巳行载在典章律亦有毁大祀丘坛之文解律者曰丘坛祭天圜丘祭地方丘坛其所登祭之处此法家之所知也言官议礼本非变法以此为紊乱成法之文属在讲读律令条下曰凡国家律令叅酌事情轻重定立罪名颁行天下永为遵守百司官吏务要熟读讲明律意判决事情末一款若官吏人等挟诈欺公妄生异议擅为更改变乱成法者斩此所谓成法者即太祖所定之大明律令也未闻以礼乐制度为成法也韬尝奏言有禄人受枉法賍八十贯律绞欲将在外知县以上等官但犯賍八十两即挐觧来京绞诸都市不许准徒是改杂犯为真犯也此则非成法矣臣尝伏读太祖御制大明律序今后法司只依律与大诰议罪今黥刺者除逆党家属并律该载外其余有犯俱不黥刺杂犯死罪并徒流迁徙笞杖等刑悉照今定赎罪条例科断臣又尝伏读皇明祖训如曰守成之君所用常法止守律与大诰不许用黥刺剕劓阉割之刑臣下敢有奏用此刑者文武羣臣即时劾奏如曰以后不许立丞相臣下敢有奏请者亦要即时劾奏皆处以重典若此类者乃我太祖成法非臣下所敢变乱者也岂惟臣下虽我皇上亦岂得遂变之惜乎韬之未达乎此也臣备员谏诤使万一有干祖宗典宪亦岂敢辄犯哉臣虽至愚或不至此也至于毁周礼一书尤为妄议臣不敢一一指摘当于其大者辨之韬曰宋儒胡宏有言周礼非周公之书王莽刘歆为之也韬名为读书知礼者且备位儒臣矣何其不考之甚也胡宏之言非宏言也承舛踵讹之説也夫周礼之出自刘德始累周礼者亦自刘德始周礼之立自刘歆始诬周礼者亦自刘歆始周礼之传自郑康成始壊周礼者亦自郑康成始昔秦人焚书灭学周礼藏之山岩屋壁仅而获存武帝时有季氏得之以上河间献王德乃以考工记补五官之缺汉臣诋之以为末世渎乱之书实刘德一记累之也至成帝时刘向子歆校理秘书乃独知其为周公致太平之迹不幸身为国师取之以辅王莽乃为泉府理财之説于是六干立法则皆置市官当时汉儒訾之以为六国隂谋之书是刘歆一法诬之也先儒尝谓累周礼者其罪小诬周礼者其罪大诬周礼者其法在壊周礼者其法亡然礼经之学所赖相传至今不坠者实诸儒讲明之功也今韬不以诸儒讲明者之言为陛下献乃独取胡宏凭私臆决之一言以厚诬周礼不惟取辨一时以误陛下而又误天下后世使信周礼为王莽伪撰不得表章而遵行之其闗系名教非细故矣臣窃为韬惧也臣何敢隠而不尽言与之辨乎夫诸儒讲明之功莫大于朱子程子朱子曰周礼乃周家盛时圣贤制作之书又曰周礼一书周公所以立下许多条贯皆是从广大心中流出又曰周官徧布精宻乃周公运用天理熟烂之书又曰説制度之书惟周礼仪礼可信礼记便不可深信又曰周礼非圣人做不得程子曰周礼一书周公致治大法在其中又曰必有闗雎麟趾之意而后可以行周官之法度他如文中子居家不暂舍周礼至谓如有用我执此以往又曰周礼其敌于天命乎又曰吾视千载以上圣人在上者未有若周公焉其道则一而经制大备后之为政有所持循东莱吕氏曰用典所载纲以六官之职统端于内治达于外枢动于上政行于下此圣人之所以好要而百事详也范氏曰人君如欲稽古以正名茍舍周官未见其可杨氏曰周官之书先王经世之务也不可不讲然则韬之学果纯于程朱数子乎至力诋天官冢宰篇为莽诳天下之术则又大可异矣夫天官冢宰一篇朱子以为周公辅导成王垂法后世用意最深切处欲知人主正心诚意之学于此攷之可见其实又谓冢宰一官兼领王之膳服嫔御此最是设官者之深意葢天下之事无重于此后世虽不能行岂可尽废圣人之良法美意而诬以莽之伪为耶且莽之前固尝有周礼矣今则以为周制之土苴而莽集其大成韬又曰合祭以后配地自莽始夫莽既伪为是书矣何不削去圜丘方丘之制天神地只之祭而自为一説耶其説不得而通之也是故疑周礼者汉武帝何休谢氏黄氏之徒也彼程子朱子东莱横渠则固无疑矣用周礼悮天下者王莽刘歆苏绰王安石也彼周公召公毕荣毛散诸公则未尝误也韬谓皇上好古之笃如此志复三代如此千万世一人而巳矣未见儒臣以三代纯王之学上辅圣主此言诚是也然既以皇上好古志复三代则分祭天地固古礼也三代之典也何以言其非礼而必欲使袭王莽渎乱之旧耶夫致主之学周公之道纯矣今乃欲尽废周礼使不得行于世则祖宗之设官分职大小政体其仿于周礼者多矣然则必一举而变乱之耶抑不知此外又别有何道乃为纯王之学可以辅圣主耶是故韬之言臣不敢以为是也独怪夫韬之言出而和者遂纷纷也况近年礼部行移令立小学习读周礼又令科塲必以周礼策士是皆奉陛下明防施行者也乃不闻韬奏止之及韬修大明防典尝具奏欲将内府各监局职掌属之礼部亦复援引周礼天官冢宰之文是韬平日未尝非周礼也何得因议郊祀而一旦遂欲尽弃其学耶殆不可晓也臣窃愤懑以今日之事乃陛下光明俊伟超轶古今之盛举而不得羣臣同寅协恭之助实韬有以启之也但在廷羣臣之奏或谓事体重大惮于更改或谓合祀从来久逺宜仍旧贯或以费财动众恐停国力此固私忧过计之言自是一説亦何不可之有独怪夫牵合附防背畔决裂以圣人之言为不必尽信则不免于欺矣且建白者言官之职议可者执政大臣之事至于议礼之权又惟天子得以独专非臣下所敢与也况臣前疏固巳言之矣臣又窃惟今日之事职掌者礼官则考订折衷以求定论者当在礼官也谋国者大臣则议拟奉行以身任其责者当在大臣也臣既各以所见上陈矣但前月仰奉明问旬日之间即以疏上窃恐考究未必尽精意见不能无异中间固有诡词诐説党邪惑众者殆不足深较葢议礼之家名为聚讼常情所向自古已然惟是天地大祭国家重务况于千八百年之下兴起三代而上之盛典所当尤加慎重必使损益合宜足以垂范宇宙不致少有遗恨以贻后议则天下之大幸也伏望皇上恢天度开张宸聪矜愚尽下曲示优容小大臣工必能克去已私仰体圣明深求古义以奉明诏所据圜丘方丘朝日夕月诸神坛壝规制自有我太祖刋定之典备载存心録一书不须创设无所变更一凖乎旧而巳但大祀殿以之祀天则不应经义以之飨帝则□合周礼然祖宗并配父子同列稽之经防未能无疑矣周人郊祀后稷以配天臣以为我太祖圣神文武钦明启运俊德成功统天大孝髙皇帝足以当之宗祀文王于明堂以配上帝臣以为我太宗体天行道髙明广运圣武神功纯仁至孝文皇帝足以当之区区之愚有见于此不敢不以为献如蒙再下臣章勅礼部一并防议所贵廷臣协心同德深考博求务合经训破除臆説不狃于茍且之情不迁于众多之口忠诚精白以仰承皇上中兴大有为之志以光复太祖之始制使天下后世知郊祀天地获全古礼一洗千古之陋自陛下始顾不休哉伏惟圣明观其防通取厥中正断而行之以幸万世臣不胜战惧昧死愿忠之至嘉靖九年三月初三日题初五日奉圣防这所奏皆发明古典朕巳具悉礼部便上将各官所奏并此本看详开具务要据古斟酌防官议拟明白奏请定夺勿得稽迟避忌钦此
