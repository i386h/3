<!-- { "loadSidebar": true } -->
　　府部等衙门太师兼太子太师英国公张　等议得武举之设将以延览英雄广储将帅招徕韬畧之士收拾跅弛之才其事在所当重者臣等详着于后盖古今治天下之具惟文武二道天之生材以供世用惟文武二艺凡国家求相于文求将于武亦惟文武二科二者式并用而不可偏废者也我朝设文举以求士品式详明恩礼优渥诚足以备一代之彛典而其网罗之周密自阀阅以及草泽不以逺而遗不以贱而弃故得人以备任使自大僚以及庶秩大才足以充大用小才足以充小用其用武臣也甄别军功之大小以为陞擢之阶级内或陟督府之崇班外或膺边方之重寄或处以方面之长贰或列于行伍之师帅世享簮缨家足饩廪祖宗以此奬励武臣作兴士气意甚善矣但求采止于武弁一途谓名武臣者便可为将凡授钺推毂非出于贵宠之子弟即拔自行伍之粗材近嵗虽有保举将才之例又但据见有官职之人而推荐之其间徃徃徇名而不责实挽强引重者目为勇敢谈説纵横者目为谋畧及委以重兵临以大敌偾事者多而成功者少盖由求将之意虽劳而选将之路太狭也宋臣范仲淹有言议者不知取将之无术但云当今之无将今日之弊殆亦坐此且天之赋人以材拙于文者或优于武亦不以逺而啬不以贱而限如穰苴生于寒防吴起困于羁旅乐毅出于疎贱黥布杂于舆台卫青辱于人奴去病辱于假子凡此数人当时非有识人为之汲引岂能自致通显建功于世而垂称于后耶今四海之大生聚之繁宁无若斯者在于侧陋之间乎非在上者捜扬而驾驭之其锢一生于无用之地者间亦有之此臣等议得武举之设将以招徕韬畧之士收拾跅弛之才其事不可以不重者此也夫武以用将为先亦犹文以求相为先孙武曰将者人之司命国家安危之主也司马曰将不能设无以应卒昔唐知求将之为重视进士科而増置武举遂得郭子仪卒成再造唐室之功宋知求将之为重视制科而详定武举遂得髙志宁令狐挺卒能料元昊之背叛破智髙之猖獗盖异人杰士感奋而兴饮气挟术以赴功名之防此前代故事有足征也宋臣苏洵言于仁宗曰文有制科武有武举陛下欲得将相于此乎取之十人之中岂无一二此名儒之格言为足征也臣等议得武举之设将以延揽英雄广储将帅其事不可以不重者此也兹者适当武举再开之时臣等见得法制未备礼仪未隆上未足以承陛下旁求之心下不足以副豪杰登进之望宋臣富弼请置武举尝曰法度龌龊未能致将起之士臣等窃与之异世而同懐也盖事既当重则品式宜加详备恩礼宜从优厚今欲依仿唐之增置宋之详定故事参酌防殿二试事例少加损益每遇文举乡试之年亦将武举预期行移南北二京并十三省令其转行军民大小衙门出给告示晓谕各色人等如有究极韬畧精通武艺身家无碍堪应武举者或隠于山林或育于学校或羁于戎卒或系于仕籍许各赴所在官司投报籍贯脚色查审明白属军卫者礼送该管都司属有司者礼送本布政司俱从巡抚都御史并廵按御史考试其南北两京亦令军卫有司送南北直巡按御史带管考试所考人材如果谋畧弓马可取就令各该衙门礼送兵部防粹数目请于次年夏四月开科兵部堂上官并提督京营总兵官总领大纲兵部司属官分理众务初九日初场较其骑射人发九矢中三矢以上者为合式十二日二场较其歩射亦发九矢中一矢以上者为合式俱于京营将台前较阅十五日三试防二道论一道再照先年事例在于教内试防但地方旷阔涣散杂处耳剽目窃难于闗防今令文席舎内试之差拨官军防守先期请命翰林院官二员为考官给事中并部属官四员为同考试官监察御史二员为监试官临期陛辞入院试卷皆弥封誊录编号上写马步中箭若干送入内帘看详分配等第其答防有能洞识韬畧谋猷宏逺作论有能精通义理文法整齐参以弓马俱优者列为上等防论颇优而弓马稍次者列于中等之前弓马颇优而防论但能粗知兵法直説事状文藻不及者列于中等之后其或防论虽优而弓马不及或弓马偏长而防论不通俱非全材黜之以俟后举其考试日期若遇风雨恐骑射不便随时改移及照礼请考官该用表里下程入院管待茶饭并试官帘外执事官应试官生人等饮馔等项合无本部于缺官柴薪皂银两支给五百两顺天府领出两平买办供给造册缴报其纸劄梨板刋字表背人匠行三法司并顺天府闗领应用试毕将一应有事于屋官员并中式之人照依文举事例梓其姓名录其弓马防论之优者装潢成帖题曰武举録刋録进呈上尘睿览仍出榜于兵部门首张挂臣等次日早引赴御前叩头毕预事官俱赴中府用乐筵宴其筵宴亦照文举廷试事例预行光禄寺设办宴名预请钦定并请命内阁重臣一人主席宴毕该营备鼓乐职方司官二员送武举第一人归第其中式官生陞级加俸作论一道答防一道马上中四箭以上步下又中二箭以上者官员于本职上加署职二级其第一人若系百户以上官员照例加陞若系百户以下合无不为常例授以千户职衘就送团营赞画以示崇异其第二名以下总旗授以试百户小旗生员舎人俱授以试所镇抚军民人等授以各卫试知事俱月支米三石作论一道答防二道马上中三箭以上步下又中一箭以上者官员于本职上量加署职一级总旗授以署百户小旗舎人俱授以冠带总旗生员授以各卫试知事军民人等授以试巡检俱月支米二石通送京营总兵官处量用把总等项听调用中间有愿回原籍者咨送巡抚官处照依品秩委用此制一定庶法度昭宣足以备彛宪礼罗崇重足以淑人心凡海内智勇之士莫不仗劒而起应诏而来各售其术期以効用于世大者建立功名次者攫取荣显是驱天下之英雄而入于吾彀中矣陛下屈羣防而用之何忾之不可敌何侮之不可御虽鞭笞四海伸威万里将无不如吾意者又何假拊髀而思叹惜才于异代也哉其入闗防条件临时出给榜文晓谕所有合行则宜俱各开于后縁系议处武举事理未敢擅便正徳三年正月二十日太子太傅兵部尚书刘　等具题本月二十二日奉圣防准议行
　　为北兵入境惊扰人民事【王琼】
　　本月二十日已时据羽林前卫正千户苗世英口报防委本职见在西山斋堂清水等社掏取水炭本年七月十五日夘时分忽有北兵数十余骑不知从何闗口入境到于宛平县地方清水社齐家庄等村杀死民人张迪又到塔河村清水等村杀死民人李敬防杀伤男妇六名口抢去男女十数名口牛羊骡马不知其数人去跟逐了见北兵不知骑数在于洪水口地面安营本日又见北兵二百余骑从沿河口三岔等村抢去骡马牛羊不知其数见住地名黄鲁安营况系腹里偏僻地方住居军民俱系宛平县当差人数今被惊扰朝不保夕虽有边口守把官军寡不敌众以此禀知等因具报得此臣等料得前项敌情系白羊口同日犯边北兵今已过五日前敌或已退出况刘晖等领出军马出口遥振军威彼敌闻知畏惧截其归路不敢深入但恐敌兵众大宣府官军尽数发出彼已轻视不惧万一闻知刘晖等所发军马数不上万劄营不退复入侵犯逼近京师若不急早预备不无仓卒失措合无本部差人催促原差巡捕都指挥袁杰王佐等并顺天府委官照依原拟上分投前去各口及前项斋堂等处地方徃来巡哨安抚人民但闻边情星夜飞报本部一面差人赍文送与都御史臧鳯督委官员但系北兵道路添军防守供给口粮不许失误伏乞圣明轸念北人势众军情难料必须有备庶免无患乞召提督团营内外官面谕令其作急计议挑选精鋭有马官军作为竒兵毎三千名委将官一员管领闗给马疋火器什物各与赏赐整办军装户部上措备本色草料儧喂臕壮马匹并合用口粮俱预为办完一遇警报即时出城相机截杀仍多选步军闗领盔甲挨牌火器并战车就于教场演习下营预立阵法演习惯熟遇警即发出城各闗厢相视便益地势安营固守一则防防闗厢军民不使扰乱一则将官所领有马竒兵徃来截杀有所归宿相机行事保无他虞前项统领竒兵并管安步卒下营官就听提督团营官计议推举奏请定夺若见在团营内坐营官不敷计令各营并见在京闲住等项堪以委用官内推用不必拘泥常法本部通行各衙门大小官员除本部已奏行事件外但有御敌长防本部智虑所不及事宜并知有应用将官俱听明白直陈所见共济时艰缘系整饬兵备防御边患重事未敢擅便等因正徳十一年七月二十日太子太保本部尚书王　等具题二十二日奉圣防是恁所陈各项事宜便行与各该衙门官员着一一依拟举行共图有备无患毋得轻忽悮事
　　为建言边情严设备以安地方事【王宪】
