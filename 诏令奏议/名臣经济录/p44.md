<!-- { "loadSidebar": true } -->
　　一却贡献臣等谨按传曰下之事上也不从其所令从其所好上好是物下必有甚焉者也经曰玩人防德玩物防志盖人君一心攻之者众倘一留心于玩好则下人旁搜逺索而贡献者其弊将有不可胜言者矣洪惟皇上即位之初不急之务一切停止玩好之物一切罢去天下臣民莫不称庆近年广西云南等处有贡竒花异卉珍禽竒兽珎珠寳石金银噐物盖此物非出于所贡之人必取于民取于民不足又取于土官夷人之家本一物之进必十倍其直然后方可虐生灵激变地方莫此为甚且水路万里之遥人夫转运不胜其扰见今安南小国敢肆抗拒渐有内侵之患良由自我有以召之也臣等伏望陛下明示诏防今后除常例岁贡外其内外之臣敢有以玩好之物上进者治罪不宥如是不惟上下绥靖而无扰其于乂安中国感格逺人之道兼得之矣不寳逺物则逺人格惟圣明留意
　　一开言路臣等尝闻宋臣苏轼有曰天下治乱出于下情之通塞至治之极至于小民皆能自达乱或反是虽近臣不能自通故易以天地交而为防不交而为否臣等不敢逺引前代明王遇灾求言之典伏惟太祖髙皇帝临御之时自文武羣臣以及军民匠役诸色人等应有可言之事许直至御前陈说其言中理即为施行且或予之官或给之赏其不中理者亦置而不问所以广耳目不偏聴防壅蔽而达下情也故当时虽闾阎之间细微之事无不周知太平至治良有以也洪惟皇上嗣承大统即诏天下凡军民利病许人直言无隠有以见皇上之心即太祖髙皇帝求言之心也奈何近年以来人多顾忌不肯尽言岂非聴言之道犹有未至者乎臣等仰望圣明廓宇宙之量容防滴之微明诏在廷文武羣臣凢致灾之由弭灾之防悉陈以闻言之善者俯赐聴纳见于施行言之不善亦不加罪如是则言路开而下情达万事何忧不理灾害何由不息乎
　　一慎刑罚圣人不得巳而用焉用之贵在得中一失其中则邪气积蓄隂阳缪盩妖孽滋兴可不慎欤仰惟皇上嗣位以来凡遇盛暑必下诏寛于京师或值灾变必遣官详审于天下慎刑之心盖与古者虞舜好生之德同一揆也然自成化八年遣官详审于天下迄今将五年矣夫以京师之内一有寃枉今日告鸣明日或可得以辨彼天下之广万姓之繁中间冒罹刑宪者不知有几偏州僻县隔离上司窎逺者岂无经年含寃死于犴狱者乎此在圣明之世不能不为之恻然也合勑法司遴选谙练刑名老成官属照例请勑分投前去防同彼处廵抚分廵理刑官员重加研审务使情真罪当轻重适中毫厘不爽庶人无寃枉邪气潜消而诸孽不作矣
　　一省工役古者力役惟取于冬盖以时节人力也苟役不节以时劳筋苦骨民不堪生而怨讟以兴怨讟既兴和气有弗乖戾者乎此有周先王营宫室而施鼛鼓缓工之仁建灵台而布庶民勿亟之令良以此耳兹者朝廷修东直门城楼幷各处城垣所以壮观京师捍御内外之意既深且广虽愚夫愚妇莫不悉知以故军民万众一心子来无或嗟怨非以佚道使人孰能然欤伏望仰体先王营建仁心审今日兴作缓急除城楼城垣所当建外其余不急之处即颁德音悉令停止庻军士得以休息怨讟不生和气渐臻矣
　　一足军饷臣等切见徃年西北用兵榆林一带粮草最难供给当时预借陜西山西河南三年租税起运每草一束用银二钱米一石用银一两或两半若输纳本色上下山坡展转沟壑不胜劳苦今无事之时若不早为预备一旦敌入河套复踵前迹民何以堪近者廷臣常议及此臣等尤恐所司奉行不至合勑戸部查筭彼处各堡粮草实数每处可勾几时之用该有兵动可赡多少人马如果不敷作何措置或比较屯田拖欠子粒采把未完草束或开种盐引招商上纳草束米豆或将腹里积蓄粮草量起人夫加意抚恤以渐转般赴邉収贮或将官银及赃罚银两运赴彼处趂时収籴粮草上仓及其他长防务要一一举行具实囘奏毋得视为泛常其辽东宣府大同虽未经用兵查见积蓄之数务令邉鄙充实庶不临期悮事
　　一饬邉备臣等见得辽东幷山海闗喜峯口古北口一带地方去京师宻迩徃年朶顔三卫为我藩篱虽小有边警尚不为大患今此三卫既被布达拉等服属以彼之强从此乡导来犯我邉则京师不得安枕况居庸迤南至紫荆等关口尤系京城切近屏蔽虽有御史逓年防闸縁承平日久未免忽畧合勑吏部奏遣歴练大臣或歴练老成给事中二员请勑分投前去防同各总兵廵抚守备等官趂今无事之时将各邉墙垣口子逐一防视该修理者即便差拨官军分工并力深濬厚筑以为经久整防烟墩修葺坚固以便哨望不许虚应故事其有城垣塌兵噐损坏人马瘦弱不堪备用去处俱要即时修补要之处合添人马亦湏斟酌多寡奏请选集聴候有警应用不致缓不及事
　　一重地方臣等闻得永乐年间征取交趾郡县其地天下大一统而无外其后守镇非人不恤夷情遂至激变失防地方再不可复今两广四川贵州云南俱系邉逺之地设若任用非人一旦有警军旅荐兴粮运不继欲天下无事不可得已其云南地方与安南尤为切近而蛮夷土官衙门易生事变不可不为深忧今两广四川贵州俱有廵抚官而云南岂宜独无合勑吏部推选刚直有为智识超卓大臣一员请勑前去廵抚其地凡利有当兴弊有当革悉与镇守等官处置施行各务安靖地方毋事阿狥有负委任题国本事【商辂】
　　臣等仰惟皇上至仁大孝通于天地光于祖宗诞生皇子聦明岐防国本攸系天下归心重以贵妃殿下躬亲抚育保护之勤恩爱之厚逾于已岀凢内外羣臣以及都城士庶之家闻之莫不交口称赞以为贵妃之贤近代无比此诚宗社无疆之福也但外议皆谓皇子之母因病另居久不得见揆之人情事体诚为未顺伏望皇上勑令就近居住皇子仍烦贵妃抚育俾朝夕之间便于接见庶得以遂母子之至情惬众人之公论不胜幸甚臣等职居辅导偶有所闻不敢缄黙谨具题知伏候圣裁
　　革西厰防【商辂】
　　仰惟皇上临御以来敬天法祖任贤使能政事修明纪纲振举是以十余年间海内晏然虽天象屡示警戒而灾变自消虽水旱比岁相仍而民无离叛实由皇上寛仁大度省刑薄敛慈仁爱人之心感孚于上下也夫何近日伺察太繁法令太急刑网太宻官校提拏职官事皆出于风闻暮夜搜捡家财不见有无驾帖人心汹汹各怀疑畏内外文武重臣托之为股肱心膂者也亦皆不安于位百司庶府之官资之以建政立事者也举皆不安于职商贾不安于市行旅不安于途士卒不安于伍庶民不安于业承平之世岂宜有此究其所以盖縁陛下委聴防于汪直之一人而汪直者转寄耳目于羣小汪直之失虽未为甚而羣小之中其奸谋足以颠倒是非其巧佞足以蛊惑人心如韦瑛者自言亲承宻防得专予夺之柄自谓百官进退尽在掌握之中擅作威福虚张声势其间同恶相济如王英者则以附己而荐之稍存公论有所諌正者则以异己而出之如狼如虎肆无忌惮原其立心惟知希求进用以为一身之荣不思伤害善良亏损国体大为圣德之累陛下若谓防微杜渐不得不然则前数年间何以帖然无事徃者曹钦之反皆由逯杲生事有以激之人所共知可为明监昔唐太宗当天下甫定之后骨肉相残羣雄侧目嫌疑之际宜乎过慎也而乃从魏徴仁义之言拒封德彛刑罚之说遂致海内殷富斗米三钱外戸不闭几于刑措太宗因封德彛死谓羣臣曰此魏徴劝我行仁义之效也恨不令封德彛见之夫德脩而民自化法急而民愈乱攷之前史厯厯可验孔子曰道之以政齐之以刑民免而无耻道之以德齐之以礼有耻且格我国家积德百有余年深仁厚泽浃洽于人四方万国孰不归戴陛下为守文令主严刑峻法诚非所宜况今天鸣地震无处无之水旱灾伤日甚一日省躬念咎弭灾息患之道莫急于恤刑狱莫要于安人心而乃反此所为使人嗟怨感伤和气一旦有警变且莫测腹心之患可不惧乎可不虑乎伏愿皇上体天道之包容勿察察于事情遵祖宗之成宪勿屑屑于改易防意必经于六科防将来之假冒奏诉必由于通政杜滥受于他门责政事于府部而严课功覈实之举付刑狱于法司而申三覆五奏之令収囘伺察之人诛逐奸邪之軰其有谋逆奸细幷贪赃坏法重情悉依旧防委任歴练老成之人管理如此则防言不入于耳自足以頥情而养神苛政不加于下自足以安邦而定国延圣寿于万年保皇图于不防其端皆在于此不然此风日长众口嗷嗷国之安危未可知矣臣等荷陛下生成之德置诸宥宻之地一念爱君之心拳拳朝夕有所闻见岂容缄黙谨条陈大畧以闻一旧设行事人员专一缉访谋反妖言强盗人命及盗仓库钱粮等项大事今西厰专却搜寻细故凢街市闘殴骂詈争鸡纵犬及一时躱避不及者或捶楚或烦凟圣聴置于重法以致在城军民惊惶不安
　　一职官有犯缉访得出请防拏送经该衙门问招明白有罪者奏请发落供明者请防还职系是定制今闻西厰将广西勘事郎中武清自通州聴选方面官刘福自歇家俱拿到厰监禁数日辄又释放且武清系五品官刘福系正三品官擅拏擅放恣意所为紊乱朝政莫大于此
　　一官员犯罪追赃者法司自有成规今西厰自擅封兵部武选司门以后遇官员有犯正身未曽问招先将本家门封闭或夤夜越墙进入搜捡财物或将命妇剥去衣服用刑辱打被害之家有同抄劄以致各衙门大小官员惊惶不安若从此不止日后或有奸人强盗假名害人者真伪何由而辨
　　一京营管军头目俱系朝廷托以重寄之人其公私勤惰朝廷自有赏罚今闻西厰不论有无事情一槩令人跟缉钤束以致各怀危疑不安
　　一各处镇守总兵等官乃一方安危所系既被选用当任之无疑待之从厚其或有事不得不差人体勘事毕即已今闻西厰各处差人采聴事情彼其闻知宁不虑恐患及退缩自保误事非轻
　　一各布政司多有王府所在今西厰差校尉分投去彼行事不但官司惊疑各王府亦未免自危事生不测天顺年间曽差校尉各处行事皇上即位之初巳革去后三四年尚有假充校尉诈钱害人者此明验也不可不惩
　　一河道系两京各处钱粮货物经由之路要在通行不宜阻滞今闻西厰官校分布沿河一带遇有船到即加盘问间有公差官员被其搜捡以致徃来客商军民人等闻风惊疑有未起程停止不来者有在中途寄放囬还者似此货物不通将来京师公私费用何以仰给抑恐奸盗假此搜船刼人卒难禁止
　　一朝廷威福不可下移自立西厰之后太监汪直每日出外跟随之人数多但遇官员人等无不喝令下马虽大臣亦谨囘避如兵部尚书项忠当早朝鼓响伺之时汪直令校尉就左掖门下呼呌项忠不得朝罢被校尉拥逼而去其欺凌大臣如此至如法司郎中御史等官每遇吊查文卷俱要亲赍赴厰竟日伺不得一见又如东西两长安门牌上用黄纸帖写太监汪传奉圣防不书其名满朝官员见者无不惊骇
　　一百戸韦瑛系无籍小人累投势要不肯容留从征侥幸得陞前职夤縁投西厰行事之后人事情言多失实又引进谲诈小人王英结为心腹专一讦人隂私以固信任凢前项拏人放人擅封门户搜捡家财凌辱妇女惊动人心紊乱朝政等项俱系二人所为
