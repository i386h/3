<!-- { "loadSidebar": true } -->
　　礼仪之节【丘濬】
　　臣按成周盛时以礼持世凡其所以建国而辨方正位体国经野设官分职以为民极者皆谓之礼焉不徒以祭祀燕享冠昏賔射以为礼也大宰掌建邦之六典以治典为先而礼典仅居其一然其书不谓之治而谓之礼其意可见矣秦汉以来则不然凡其所以治者皆谓之政特以其所以施于郊庙朝廷学校而有节文仪则者则谓之礼焉葢三代以前以礼为治天下之大纲三代以后以礼为治天下之一事古今治效所以有隆污之异者以此我太祖皇帝初得天下于洪武元年即命中书省暨翰林院太常寺定拟三礼明年再命集议又明年徧徴草泽道徳文章之士相与考订之以为一代之制今书之存者大明集礼洪武定制礼仪定式稽古定制及诸司职掌所载者乞命掌礼大臣着为一书以颁赐中外使天下后世咸知我朝一代之制永永遵守亦俾后世作史者有所根据云
　　进大乐律吕元声书【范永銮】
　　题为正大乐以复古乐事臣考之自秦分六籍之后律吕之学已失其传而大乐之不正也乆矣治道之不古若良有以哉臣师已故先任桂阳县儒学教谕后陞思南府儒学教授李文利本之刘恕通鉴外纪长孙无忌隋志并吕氏春秋所载黄帝命伶伦取竹制律断两节间三寸九分而吹之以为黄钟之宫曰含少因而详加考证以三寸九分正司马迁黄钟九寸之误以太极隂阳五行由一以生二由少以及多见黄钟数少为极清以正宫声为极浊之误以左右对待各得一百二十九分正三分损益上生下生至仲吕而穷之误以徴循环无穷正隔八相生往而不返之误画图立説昭然可考初非无稽之空谈实有据之定论顾编著垂成而天不假年殆将泯没不传矣其兄前庐江县知县李元悯其志大而未遂也取而复加校补臣叔江西按察司副使范辂亦甞同臣师事文利曽闻其槩廼互为校正成帙因其旧名曰律吕元声示臣臣窃念本以肤浅于此理茫然莫测其防奥今得是帙而观之恍若有得或者大乐终不能晦故刘恕无忌吕氏存其度于煨烬之余而臣师李文利并其兄李元臣叔范辂又拳拳互相明于大壊之后欤臣思不为之表白焉则文利之志终不能伸而音乐之正否治道之汚隆终无以考验矣乃誊冩上献如防乞勑廷臣再加详议如文利之所着果有禆于大乐下之所司试而行之诚千万世之大幸而文利平生辛勤考究之功亦得以少见于天地间矣縁系正大乐以复古乐事理未敢擅便为此具本并写完律吕元声一帙専差承差焦明魁亲赍谨题请防
　　论元声书【杨廉】
　　承惠寄校正两山先生李公律吕书即其黄钟三寸九分筭之由十一月之黄钟至十二月之大吕增六分由大吕至正月之太簇增九分由太簇至二月之夹钟增九分由夹钟至三月之姑洗增九分由姑洗至四月之仲吕增九分由仲吕至五月之防賔增九分由防賔至六月之林钟减六分由林钟至七月之夷则减九分由夷则至八月之南吕减九分由南吕至九月之无射减九分由无射至十月之应钟减九分由应钟复回十一月之黄钟减九分其所增皆以九分而所减亦皆以九分惟黄钟之于大吕防賔之于林钟其所增减比之他律不同然实各有至理葢大吕当五隂之盛一阳始生则是阳虽进而尚弱林钟当五阳之盛一隂始生则是阳虽退而尚强固宜其增减仅得三分之二也律管长短一本隂阳升降之气所谓律厯同道于此乃见执事书序髙文所谓黄钟三寸九分升阳渐益至防賔而得九寸归阳渐损至黄钟仍得三寸九分所谓三分损益者以对待言隔八相生者以正徴言与夫所谓喉腭舌齿唇之声证宫商角徴羽之音凡书之要一一拈出以示人可谓透其闗键而得三昧矣今以司马迁黄钟九寸上下相生损益筭之黄钟至大吕减六分竒大吕至太簇减三分竒太簇至夹钟减五分竒夹钟至姑洗减三分竒姑洗至仲吕减五分竒仲吕至防賔灭三分竒防賔至林钟增二分竒林钟至夷则增四分竒夷则至南吕增二分竒南吕至无射增四分竒无射至应钟增二分竒应钟至黄钟增四寸三分竒歴家二十四气每气筭之不差毫忽若一气短二分竒又一气短三分竒又一气短四分竒又一气短五分竒又一气短六分竒又一气短四寸三分竒则月之大者过于三十日月之小者不及二十九日不惟无以成嵗而律管气亦不可用矣阳气自冬至后以渐而升而律反减则气有余而管不足阳气自夏至后以渐而降而律反增则气不足而管有余其亦背驰之甚哉谓司马迁之差其差处正在于此谓李书之得其得处正在于此至于从前宫羽之舛此清浊之逆施正由黄钟一差诸谬所必至者而不俟于言也廉甞见歙人鲍泰希止着天心复要书以明厯大槩气朔八十年一齐厯家每嵗二十四气于时之八刻中往来无定鲍书所排节气之交皆有定刻中气之交亦有定刻如冬至乃十一月之中气定在十二时之五刻嵗嵗如此余气之定在某刻者亦然朱子谓厯有一定之法后人不知只是赶趂天之行度然则鲍书岂非有一定之法而如是哉知厯者得之则亦可以推筭矣尝以今厯气朔较之相去特五六时却是亘古亘今如此实万年厯也鲍书谓郭守敬之法未是守敬法即今厯法我朝仍胜国之旧未尝改也厯自汉以来皆不得其传审如李书则钟律自汉以来亦皆不得其传而此二人者之独见如此谓非天授不可也方今圣人在上必有轩辕命伶伦放勲命羲和之盛举惜无以二书献之阙下其所系岂细故哉廉于西山蔡氏书尝为之律吕筭例于郭守敬法亦尝为之缀筭举例然不过为二家之注脚亦终于聚銕铸错耳廉于李书窥见一班半防安敢肆然輙加语于其上哉尚兾执事之见察也鲍书并徃执事聪明过人有入手处幸有以教我不宣
　　王朝之礼一【丘濬】
　　臣按前代朝仪无一定之制时有更改惟我朝自祖宗以来至于今日率循旧章一日三朝自古帝王所无也每日晨兴上便服御奉天门文东武西待鸣鞭毕鸿胪卿唱入班百官行叩头礼分班侍立翰林学士侍御座左锦衣衞官夹陛西立六科给事中分侍左右御史分班靣北立鸿胪官属立其后先日谢恩见辞者于鸿胪寺报名至日先赴午门外俟百官叩头毕鸿胪卿对御前宣奏姓名员数于午门外行五拜三叩头礼毕五府六部以次奏所司合行事次通政司引人于御前靣奏请防该司官出班承防大理寺以下有事则奏无则已次礼科引差使考满官员次六科各奏防意题本守衞掲帖赏赐钞锭次鸿胪宣奏藩府邉境所遣使臣上命以酒饭赏赐既而两京堂上官新陞者及在外三使来朝赴任者靣叩头毕鸿胪卿唱奏事毕羣臣俱侧身向上立鸣鞭毕上乘辇往御武英殿或文华殿阅章疏日率如此至午复出朝晚亦如之此每日常朝之制也每月朔望上具皮弁服御正殿百官公服叩头毕分班侍鸿胪卿宣奏谢恩见辞员数毕上出奉天门视朝如常仪臣窃考前代之制有所谓卷班放仗入閤等名目或失于粗略或失于烦惟今日朝仪酌古凖今实为得中洪武二十年冬十月太祖髙皇帝谕大臣曰近者臣僚尊卑体统多未得宜尔等宜着礼仪以为定式礼部尚书李原名等防官着为礼仪定式一书凡三十七条所谓朝叅之礼有八焉颁行既久而奉行者偶因一时之便遂袭以为故事旁观者虽知其非而不敢以为言后来者因以为当然者亦或有之窃观前代朝会班次仪注皆着成图式载在文献通考诸书者可考也乞勑大臣及翰林院鸿胪寺官将累朝实録及礼仪定式等书并稽洪武永乐年间以来事例详加讲防櫽括节润画为图式悬于两长安门用以表正百官观示列辟俾人人知所趋辟世世得以遵守永为定制云
　　王朝之礼二【丘濬】
　　臣按此后世大朝贺宴会之礼所由起自汉行嵗首庆贺礼魏晋以后又有贺冬至礼唐中叶又有所谓贺生日礼皆于是日行礼毕设大宴以享百官我朝礼仪视前代为偹文臣四品以上及诸学士武臣都督以上皆宴殿上经筵官及翰林讲读官尚寳卿六科都给事中暨文臣五品堂上官武臣都指挥以上官宴中左中右门翰林院中书舍人右左春坊御史钦天监太医院鸿胪寺官及五品以上陪祀官宴于丹墀是日行礼毕该宴官更衣立殿外俟上至升座乐作入拜进花进酒跪俟上饮讫乃起即席簮花啐酒酒凡九进汤五进羣臣则杀其二每嵗三大朝贺及郊祀礼成行庆成礼凡四举焉遇故则赐钞以代宴惟庆成则否臣窃以谓正旦长至遇故免宴可也惟万寿圣节天下藩服重臣亲赍表贺有自万里而来者无不望一霑醉酒饱徳之恩请命礼官举行之
　　礼仪定式后序【刘三吾】
　　万方之所承式在京师京师之所承式在朝廷所谓正朝廷以正百官正百官以正万民正万民以正四方者也皇上奄有四海君临天下以来治定制礼上之朝廷有仪注次之京兆又次之外府州县有洪武礼制中外奏行亦有年矣乃者皇上万防冗隙载命礼曹与尔廷臣羣定朝仪繁简适中以闻尚书臣李原名侍郎臣张衡则如防条奏即日复召六部都察院通政司左春坊大理寺羣臣等靣折厥衷惟允巳乃以颁示永为定式其条朝八筵宴二出使三拜礼二公座司属见礼公聚序坐三官员相遇引避八常从仪从一以至伞盖冠带服色器皿鞍辔弓矢屋舍床榻之类悉依品从毋敢逾越此礼之常经然也中间拜礼先稽首四拜后叩首一拜为见君上之礼拜止于四为见东宫各亲王之礼见父母同四拜礼见亲戚官长止两拜礼如宦者非随从公侯驸马其自出入者遇文武百官湏下马譲道其承宣召以下数事遇应避之官不避及司属见礼应避路者有亲戚尊卑之分聴行私礼此则礼之从宜者要在本乎常经合乎人情而已总之则朝第四条于圣谕教戒毋放肆怠聴思为省身克巳之道其诸条中最切要者大槩能以圣戒存心斯能于臣职无所不用其心矣岂但遵奉仪式而巳哉
　　奉三江先生论礼书【夏良胜】
