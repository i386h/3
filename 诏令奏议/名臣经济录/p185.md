<!-- { "loadSidebar": true } -->
　　或有问于论者曰今天下之患何居论曰北敌最可忧余无患焉曰何以为可忧也曰兵莫强于辽金元莫弱于我朝而始盛于今日是以知之盖自我太祖髙皇帝定鼎之后其裔半留中国遯入沙漠者无几太宗文皇帝又申北伐之威三犂其庭于是败破之余仅存喙息是以九边戍卒所须不过四十万视宋人备西夏一路而屯戍七十万盖倍蓰矣故曰敌莫弱于我朝奈何百余年来生聚既蕃侵噬渐近开平兴和东胜河套之地皆为所据自额森和硕之后益轻中国恃其长技往往深入风雨飘忽动輙数万我军御之不过依险结营以防冲突仅能不乱即为万全视彼驱掠莫敢谁何敌志日骄我气日夺絶无堂堂一战者其零骑出没虽稍有俘斩亦已甚难盖众寡之势殊强弱之形异耳所幸北人贪利无有他志计日数程不能持久每一大举晒肉晾马颇亦劳费若得失不雠则懐恨无已是以边境得茍免焉近年以来敌势转横既连得利心益歆艳而济农者复纵横其间最称雄黠控之士余二十万益以中国驱掠逋逃之众窃知内地虚实若一旦改虑不为劫掠之计则久之境岂能外宁供餽之扰或生内忧诚不知边事所终矣曰今之边备何如曰地方残破兵马单弱边臣欺玩刍粮匮乏法令纵弛在处皆然是则所谓最可忧者曰孰能兴之曰我圣天子能兴之何以能兴曰圣天子注意所在则赏罚必行谋国者不敢因循任事者不敢欺玩是以能兴何以兴之曰重廵抚将臣此第一义余皆待其人而行者耳何谓重廵抚一曰慎其选二曰久其任三曰假其权四曰明其功罪盖边方廵抚责任至重不同腹里必有通变之才坚忍之性奋迅之志而后可以有为先年最重其选不肯泛授后则视为常阶不论所宜倘失其人则非徒无益而又害之愚谓于无事之时先令科道及吏兵部各举所知以备简用遇有员缺即于所举之内酌量才力防推选补庶众论攸同真才效用是为慎廵抚之选夫军久莅而后威惠洽事久练而后剂量审功久积而后庶务成今之廵抚甫至任而即望迁官焉得有固志无固志焉得有逺图无逺图焉得有善政无善政则朝廷将焉用彼也边事因循而废正坐此若自今限年为例非两考者不迁六年之内利害切身窥避无由虽欲不极力以为之不可得巳是为久廵抚之任选慎矣任久矣而信之不专终亦无益近日边臣奏议多见龃龉而言官苛举细过悍将动輙抗衡毎毎令其束手是以虽有颇牧之才何所用之必也朝廷之上不惑浮议本兵之地推以同心言之得行而行之得至无牵制无掣肘庶几其有济乎是谓重廵抚之权权重矣而劝惩不立何以奔走天下之豪杰愿着为令凡廵抚三年以上兵食有頼地方无虞者加陞正卿职衘仍令廵抚六年以上即取掌台部其有失机偾事悉从败军之法如先朝制纵得末减不废禁锢如是则人将忧其败而希其成边防大计自知所以图之而所谓最可忧者不烦圣主之外顾矣是谓明廵抚之功罪何谓重将臣一曰求实用二曰慎武举三曰广任使四曰惩欺玩夫将才所须本将战阵况于边方杀贼之外岂有别事近年倡为儒将之説以致武职不务本业竞为浮夸雅言而矩歩绘句而摛章抚按以是为荐扬本兵因之而任用堕国家神武之威销英雄感慨之气为害非浅况鸾刀解牛岂其适用急须洗此頽风还其本业作之新之如式怒蛙宁粗直猛暴之失勿从容文雅之是庶得跅弛之士克广鹰扬之任矣夫是之谓求实用且武举所以选将才也今退学生员縁此以隐避差徭白丁快余假名而希求进用岂有韩彭之良在此阘茸之内就使侥幸挂名便无可用之地边方赞画骚扰居多挂印登坛从来未见不若罢去闲人止许武官应选仍分边方腹里如防试之南北卷更多其名数以广贤材勿偏重浮词以遗骁果夫然则既是见官即可推委亦自知重不肯茍同将见边方腹里均有所頼得人为盛矣夫是之谓慎武举又国家推用武职止许指挥以上官而千百户不与将不隳堕人心阻遏贤路乎使得程功积事以次而升既足任使之资亦广忠良之劝不亦可乎夫是之谓广任用先朝军机法重边官不敢欺蔽否则祸出不测今乃造为活套规避任情廵抚将臣同然一律本属阵亡而云回营身故本是败失而云走死官马袭杀老小而云入冦斩获戎马在门而云追袭出境杀掠至万而不以闻连城陷没而报无事死者含寃而不防恩生者愤懑而无控诉若不痛惩此赏罚何以得明赏罚不明则边事未可知也必申严败军之法更为欺玩之例使将臣畏而惧败败而不敢隐则警耸之下人自求全边事或可兴矣夫是之谓惩欺玩呜呼百歩之矢激于寸括千钧之运转在只轮今之论者孰不知廵抚将臣为急哉顾言之不得行行之不得至茍简因循遂至于此若非圣天子鋭意讲求大臣极力赞襄必赏必罚一洗积习之则虽言官谔谔朝议谆谆而因循之根终不可防茍简之为又复延蔓矣如九边何哉如九边何哉语云根本在朝廷此知要之言也敬附于后聊以见臣子期望之心焉耳
　　治盗【刘基】
　　郁离子曰劝天下之作乱者其招安之説乎非士师而杀人谓之贼非其财而取诸人谓之盗盗贼之诛于法无宥秦以苛政罔民汉王入闗尽除之而约三章焉杀人伤人及盗而巳秦民果大悦归汉汉卒有天下由是观之岂非他禁可除而惟此三者不可除乎天生民不能自治于是乎立之君付之以生杀之权禁暴诛乱抑顽恶而扶弱善也暴不禁乱不诛顽恶者不抑善者日弱以消愚者化而从之亦巳甚矣而又崇之以爵禄华之以宠命假之以大权使无辜之民不可与共戴天者释其雠而服事焉是诚何道哉遂使天下之义士丧气勇夫裂眦贪夫悍客攘臂慕效以要利禄故曰劝天下之作乱者招安之説而世主弗悟也悲夫或曰然则舞干羽而苗格非欤曰甚哉俗儒之梏于文以误天下也舜典曰窜三苖于三危又曰分北三苖夫窜与分北皆非抚纳降附之词也则岂因其来格而遂为之哉非人情也圣人岂为之必也以兵临之而后分北其来格者安之顽不悛者窜之耳又况干羽非特文舞则非由诞敷文德而遂弛其伐苖之谋明矣臯陶曰苖顽弗即工帝念哉念兹在兹则有虞之君臣不顷刻而忘苖可想而见岂若后衰微偷惰之君臣以姑息为幸而以劝贤之爵禄劝天下之大憝哉
　　遏盗之机一【丘濬】
　　国初于南京设为四十八卫毎卫各有营营两际各为门本卫官军就居其中遇有警急起集为易又于五城各设兵马司设立弓手专以廵徼京城内外即周官脩闾氏之职也又于各坊里巷立为火铺支更守夜其与脩闾氏所谓互追胥者无以异焉盖卫所有定居则呼召之军易集廵徼有攸司则追胥之责有归祖宗思患预防之意深矣惟今京师盖袭胜国之旧街坊里巷参错不齐卫所散处而士卒之名尺籍者聚散无常甚者野处在数十里之外幸而承平无事一旦不幸而有意外之变出于仓卒之间急欲有所召集岂不难哉臣愚欲于无事之先而豫为有事之备请复祖宗南京旧制虽然时易势殊当守成之后而为创始之谋未易也无巳请用祖宗之意以为今日之备可乎南京之卫四十八今京卫七十有余其卫署随处散置中亦有未置署者且其军士虽系籍卫中食粮至其操练以待调发则分在各营必欲使毎卫各为一处聨比其居决有不能者今名籍在卫所队伍在将领而其居之地方则各属兵马司也今京城地大人众聚四海之人杂五方之俗承平日久人烟众盛奸宄实繁一城之大仅设五司官僚十数员兵卒百十軰而京城内外不下百十万人家力有所不周势有所不及臣请毎城量地广狭逺近添设行兵马司数处毎处添设副指挥一员居守其司署相去以鼓相闻为限司前用四木建鼓楼一所添兵置鼓以支更毎更声鼓而火铺则击柝以相应由近及逺不许杂乱又于该辖地方除官民及匠外凡系见操官军在地方住者不分赁寄及上班者皆俾报名附册就于本方见居军官中推举其管操者一员官最髙者或侯伯或都督都指挥无则把总指挥为众信服者奏闻以为地方总领每季一造册册成各为三一留本司一送兵部一送总领官毎季行司兵马率领本坊见居官军趣赴总领官私居叅见毎年四见此外不许擅自起居旧例毎兵马司嵗委御史一员督察今既多立分司宜随地方广狭添差分管遇有儆急兵部下兵马司行御史该督司起集该方官军赴总领去听用如此则仓卒事起有备无患虽非祖宗设立军营初制然其间处置得宜运用有方则亦其遗意之彷佛也又京城内外自来街坊因袭前代旧名俚俗不雅混乱无别宜令各该御史督同兵马司官分界画图别立新名毎处立一大铺分统小铺毎小铺设更夫六名毎夜自二更一防起守至四更三防止其初更及五更不禁人行毎更二人一守一廵其大铺更夫倍之大铺之立必在本巷内出大街口边对立木橦二三尺以下悬铁索三以截断行路二更一防以后即横絙以絶往来至四更三防方开其他小巷口可通大街处俱为栅门一更三防即鎻断五更一防方开各行司马为印烙牌数十面遇有公事及人家水火昏丧急等事许先赴行司告领牌面遇夜照放无牌面阑出及擅开者坐以罪毎大铺置大铜锣一面小铺各置小者一面遇有盗窃即声锣相应其城中大街及城下皆不必立铺大街中及城下居者俱守各巷口大铺大约京城直南北大街不过数处假如崇文门自门至四楼为一节又自此抵城下为一节毎节夜拨马军十五名毎夜止廵二更三更四更更轮五骑往来廵逻其余放此其九门城垣之下以城为限每城拨军之数亦如之其廵逻之军五军大营每日于见操官军内轮差如此则人家有盗贼之警更铺得以阑拒而贼不得以出入国家有仓卒之变军士易于召集而贼不得以纵横此虽末之事而所闗系实大为国逺虑者可不加之意乎臣因是而又有一见焉昔者周幽王举火以戱诸侯则是三代之时不独边境置立烽火而宫禁之中亦有之也今国家运气隆盛德厚泽深所谓亿万年磐石之宗泰山如四维之者也万无意外之事然杞人忧天天岂有坠理而杞人忧之忧之诚愚也然不失为爱天之深臣愚请于皇城中预蓄二髙竿猝有不测之事即于琼台上立之悬红灯为号其事缓急以灯多少为符预以遍告诸总戎大臣俾知其故又于九门上各立髙竿以悬红灯定多少之数以示缓急之别徧告诸军以为进止分散之今如此则不烦三令五申而六军万姓可以不言而谕不召而至矣此亦愚者之一虑也
　　遏盗之机二【丘濬】
　　臣按盗贼之窃发往往以妖术惑众伏读律文有曰凡师巫假降邪神书符呪水扶鸾祷圣自号端公太保师婆及妄称弥勒佛白莲社明尊教白云宗等防一应左道乱正之术或隐藏图像烧香集众夜聚晓散佯修善事扇惑民人为首者绞为从者流其法可谓严矣圣祖制法之初其虑一何逺也然欲禁絶其源当自京师首善地始宜勅廵城御史及兵马司官凡京城内外有假鬼神降神书符以救病执事为名者即令街坊火甲具名报官究治驱遣之其当禁治而不禁治与容而为之者治以重罪及通行天下凡人家有収畜异书者皆许赴官受直三月之后不首者他人首发重罪之是亦治朝遏乱之一术也
　　遏盗之机三【丘濬】
