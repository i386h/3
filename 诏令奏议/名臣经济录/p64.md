<!-- { "loadSidebar": true } -->
　　仰惟本朝三年一朝觐天下布政按察诸司府州县官吏各赍须知文册来朝六部都察院行查其所行事件有未完报者当廷劾奏之以行黜陟近歳为因选调积滞设法以疏通之辄凭巡按御史开具掲帖以进退天下官僚不复稽其实迹录其罪状立为老疾罢软贪暴素行不谨等名以黜退之殊非祖宗初意按旧制官员考满给由到部考得平常及不称职者亦皆复任必待九年之乆三考之终然后黜降焉其有縁事降职除名亦许其伸理虽当临刑亦必覆奏其爱惜人才而不轻弃絶之如此可谓仁之至义之尽矣彼哉何人立为此等名目其所谓素行不谨尤为无谓则是不复容人改过迁善凡经书所谓改过不吝过则勿惮改皆非矣夫人自幼至壮自壮至老其所存所行安能事事尽善而无过举哉不仕则已一履外任稍为人所憎疾则虽有顔闵之行有所不免矣窃观汉时长吏不任位者三公遣掾吏案验然后黜退其后不任三府而权归刺举之吏朱浮谓有罪者心不厌服无咎者坐被空文意当时长吏虽心不厌服然犹有罪可名虽被空文然犹有文可考今则加以空名如死后节惠之谥受此暧昧不明之恶声以至于没齿赍恨况贪者未必暴暴者未必贪老疾未必老疾罢软未必罢软素行不谨不知何所指名又何以厌服其心哉宋韩亿为执政毎见天下诸路攟拾官吏小过辄不怿曰天下太平圣主之心虽天下昆虫皆欲使之得所仕者大则望为公卿次亦望为侍从下亦望为京朝官柰何锢之于圣世呜呼禁锢人于圣世固非太平美事然使天下失职之人布满郡县亦岂朝廷之福哉伊尹曰一夫不获时予之辜当道君子尚慎思之
　　奉王冡宰书【周叙】
　　太保冡宰抑庵大人先生阁下叙惟吾吉自有宋逮今贤才辈出为世道之重乡邦之光者九贤也由兹以降匪无其人而俊伟光明卓然著称为无瑕之玉无疵纇之珠者殆亦鲜见焉叙于永乐宣德间尝仰望少师东里先生可当之然迹其举措防其底里士大夫公论不容掩也窃自计之堂堂名郡际今圣明大一统之时岂无复有欧阳子胡澹庵周平园杨诚斋文信公其人者出耶为之徘徊叹息翘伫思慕者乆矣兹乃于大人先生而见之得非吾吉贤才之运国家养士之效之所钟哉非特叙与吾郡之士动喜天下士大夫亦莫不为之更庆而交贺也伏惟先生处在屯之际翼戴今皇帝嗣大统处大事济大艰其时其事视诸前辈又甚难者窃谓膺天下之重任必当心天下之大忧成天下之大计而后可以有济其要无他在于用君子逺小人而已若两存之譬如持衡之势此重则彼轻彼轻则此重难并行不悖也盖小人易进难退君子未有不为所挤者当兹维新之始主上内外惟先生是倚得不毅然少任其责而无少有回顾之虑乎使少有回顾非惟朝廷大事难济于夫所谓世道之重乡邦之光者亦难望其全矣叙闲中窥察其人若今某公某及某公某皆君子也其已同朝者宜倾竭倚注之彼在逺在家者宜即日驿召以来之与之朝夕图惟同心同德以处大事济大难幸甚小人之道宜徐为之谋强壮者俾膺重镇于一方年老者许弹劾致仕于其家余未有显著之迹蕴堪用之才者存之彼自相发奋洗濯琢磨为君子之归矣其他内外防防之政宜与三四君子因人所建白不动声色以渐处之可也得非谨终于始又曰惟克果断乃罔后艰窃思我朝当三杨先生辅政之初一几也不深思熟虑身任其责惟阳敛隂施掩人耳目虽曰自保其实误国故致今歳七月之祸此时先生与诸君子辅政之初又一几也宜监覆辙为宗社生灵永逺之谋开天下后世太平之治俾欧阳子周平园之事业复见今日顾不伟哉失今不图恐异日噬脐之悔莫及矣岂得即能效张子房之从赤松子裴晋公营緑野堂之时伏愿先生断断若殷之伊傅宋之韩范以天下为已任为心毋徒诿曰尚有某有某而不敢自专为辞若然史臣辈将执彤管磨崖石以纪勒先生之大勲垂示无穷之不暇则天下之大忧大计可收厥效矣叙頼朝廷之恩先生之惠以一介书生官至学士荣矣叨居南京秩清务简乐矣此外无纎毫求进之心况冒膺宋史之脩倘不即死成此一事窃名穹壤间他富贵皆无所望第学识浅陋不足以当耳所念者国家安叙辈亦或可偷生毕其素志今歳以来因朝廷屡有更张事不敢避祸亦屡有所陈无非为求天下之安故也恭审朝议以为可采否自是以往亦不复敢凟告一语矣伏乞先生垂仁诱掖曲全之感德感德叙两歳患脾疾今秋复作兼以左身风痹未知可逭生否恃平昔从游门墙兼辱教爱故不得不有言然前此未尝敢一奉问也兹因论拯时急务不免覼缕干冒崇严恕纳不宣










　　名臣经济录卷十九
　　钦定四库全书
　　名臣经济录卷二十
　　明　黄训　编
　　户部【图志　田土　赋役】
　　北直图叙【桂萼】
　　北直古冀州地京师即金元旧都也扆山带海有金汤之固真定以北至于永平关口不下百十而居庸紫荆山海【俱关】喜峰古北黄花镇【俱口子在顺天府东北境】险阨尤着故蓟州【顺天府属】保定重兵屯焉山后诸州【自宣府东南至辽阳俱是】故我大宁都司地也自国家弃以与敌【今朶顔三卫是】则居庸之外所恃以为藩篱者宣府耳广平以南四方水陆毕防于临清【山东属州】转漕京师辐辏而进若天津又海运通衢也【国初江南粮运俱从海道今废惟蓟州运道犹通】河间真定保定之间多达兵营坞其人性犷难驯且东安霸州武清【俱顺天府属】而东野旷人稀奸宄伏匿颇基腹心之患迤山一带则樵采耕牧之利居多奸人毎窜其中有司病之盖赋繁民困户口流亡虽畿甸同风而顺天之马政【寄养马疋】河间之水潦患尤烈焉
　　户口
　　户四十一万八千七百八十九口三百四十一万三千二百五十四
　　钱粮
　　夏秋二税共米麦六十万一千一百五十二石丝二百二十四斤绢四万五千一百三十五疋绵花一十万三千七百四十八斤钞九贯马草八百七十三万七千二百八十四束
　　长芦盐运司额办大引折小引盐十八万八百七引南直图叙【桂萼】
　　南直古扬州地南京即六朝旧都也我祖宗创业实基于此然江限南北古今恃为天险江北则徐頴二州【鳯阳府属】地跨中原连数省并称雄镇故淮安特建兵府【漕运衙门】守以文武重职虽职司转运亦示控扼之势焉江南则安庆当长江委流西控全楚【江西湖广俱楚地】为江表门户沿海兵戎本以备倭而崇明常熟【俱苏州府属县】之民间作弗靖与江洋一带出没波涛肆行剽刼者不可胜数故今江防海备其重一也若庐州则民习游惰地不尽利鳯阳习俗本同加以髙墙留守之冗费故皆易以告饥苏【苏州】松【松江】则田赋不均供亿日困丰沛【俱徐州属县】之间浊河泛滥几沦鱼鼈转饷既艰民亦凋瘵盖水患莫甚于斯者也徽州多山少田民逐末利风俗用偷池州在山麓江浒军民统理不一冦盗因以窜匿镇江则当京口之冲凿山围水海潮出没土田歳易处【谓山田多荒白圩田多江】民劳甚矣
　　户口
　　户一百九十六万二千八百一十八口九百九十六万七千四百三十九
　　钱粮
　　夏秋二税共米麦五百九十九万五千三百四十石
<史部,诏令奏议类,奏议之属,名臣经济录,卷二十>
　　【里即至莱之海仓复入北海以其自胶抵莱故又名胶莱元时所濬以避迤东海道数千里之险者】盖尝治闸【故迹在迤北新河店海潮所通自此至海止八十里】以达安东【卫名在青州东南境】则避开洋之险宜亦有可讲者
　　户口
　　户七十七万五百五十口六百七十五万九千六百七十五
　　钱粮
　　夏秋二税共米麦二百八十五万一千一百一十九石丝二千一百一十斤绢五万四千九百九十疋绵花五万二千四百四十九斤马草三百八十一万四千二百九十束
　　盐运司额办大引盐一十四万五千六百一十四引山西图叙【桂萼】
　　山西古冀州地背临朔易【沙漠是】表里河山盖有倚挹中州之势焉忻代【二州俱太原府属】以北敌数内侵故大同特设征镇与延绥【在大同西】宣府【在大同东南】互为声援鴈门偏头宁武【三关并在太原北境】并置关戍虽烽火之警不殊而河套为最急且保德河曲【保德州河曲县俱太原府属】之间与敌仅隔一河【黄河】稍或撤备则门庭皆勍敌矣若蔚州【大同府属】之鑛徒临晋【平阳府属县】之屯卒【藩府屯军】潞城【潞州属县】之逋民并以山谷阻深乘时抄暴要亦不足屯结也然边饷既广宗室弥蕃一切供输自歳赋之外皆仰给河东之盐课三晋之民劳悴甚矣而边卒方且呌呶待哺帅臣号令为之不行此则积习流弊非渐图之不可也
　　户口
　　户互十八万九千九百五十九口五百八万四千一十五
　　钱粮
　　夏秋二税共米麦二百二十七万四千二十二石丝五十斤绢四千七百七十七疋马草三百五十四万四千八百五十束
　　盐运司额办引四十二万引
　　陜西图叙【桂萼】
　　陜西古雍州地山河四塞形胜甲于天下然平凉固原【平凉属州】一带畜牧蕃滋外乏屏蔽敌骑渐已侵入巩【巩昌】鳯【鳯翔】之墟若延【延安】庆【庆阳】则原野萧条兵亦精劲宁夏则跨有贺兰山黄河之险敌难驰骤故为备差易盖本朝开拓以来受防故城【唐张仁愿尝筑三受防城于河外以御敌】乆弃不守自移镇榆林【延绥镇城】河套【延安北境是】尽为敌有烽火遂达于内郡矣甘【甘州】凉【凉州】以西左番【西番】右达【北番】而肃州尤孤故土鲁番【在肃州西北二千余里】辄肆侵犯以为河西忧洮岷西宁则地入西羗【西番】实与四川同患苦且伊布勒【北敌小王子枝将】以残孽窜居西海【在西宁西境】番人渐以南徙【今松潘□腊方是】国家既失茶马之利【毎歳番人献马易茶颇资其利】而逋盗生齿日繁则西境腹心之祸也若汉中之襟喉巴蜀潼关【在西安府东南】之保障全陜并称重地而险者在我矣然所在罄力以供边奉宗室而平凉尤甚闾阎愁苦又何加焉
　　户口
　　户三十六万二千五十一口三百九十三万四千一百七十六
　　钱粮
　　夏秋二税共米麦一百九十二万九千五十七石丝绵三百六斤绢九千二百一十八疋绵花一万七千一百七十二斤布一十二万八千七百七十疋马草一百五十一万四千七百四十九束
　　河南图叙【桂萼】
　　河南古豫州地阃阈中夏四方辏进盖彰德则控河北【今北直是】嵩洛以蔽山南【今陜西南境是】南阳汝宁直走襄黄【襄阳黄州俱湖广属府】之郊而开封则其都防也由开封以泝卫河可以漕山东沿汴泗可以漕淮故言形胜者次关陜焉然分建宗亲班禄无艺以今计之歳赋几至百万民亦劳矣且归睢陈州【二州俱开封府属】一带地兼数省统辖非一奸人常借以首难勦捕则溃四出祸延他境彰德道出赵【山西】魏【北直】之间军民左右属盗虽敛迹而牵制之患实与归德同若考七郡之地山水环防民物茂实则汝宁为优铸山猎野依凭险固强弓利弩出乎其间则河洛【河南】为着然土地未辟教令未驯非课农宣化加意拊循则冦贼刼夺之祸歳不免矣
　　户口
　　户五十八万九千二百九十六口五百一十六万六千一百七
　　钱粮
