<!-- { "loadSidebar": true } -->
　　迩者切见皇上以彗星之变警戒修省又以邉方多故命将出师宵旰忧勤不遑宁处此诚圣主遇灾能警临事而惧之盛心当兹多故主忧臣辱孰敢爱其死况有一二之见而忍不以上闻耶臣愚以为今之大患在于为大臣者外托慎重老成之名而内为固禄希宠之计为左右者内挟交蟠蔽壅之资而外肆招权纳贿之恶习以成俗互相为奸忧世者谓之颠狂进言者目以浮躁沮抑正大刚直之气而养成怯懦因循之风故其衰耗頺塌将至于不可支持而不自觉今幸上天仁爱适有边陲之患是忧虑警省易辕改辙之机也此在陛下必宜自有所以痛革弊源惩艾而振作之者矣新进小臣何敢僣闻其事以干出位之诛至于军情之利害事机之得失茍有所见是固刍荛之可进卒伍之所得言者也臣亦何为而不可之有虽其所陈未必尽合时论然私心窃以为必宜如此则亦不可以茍避乖剌而遂已于言也谨陈便宜八事以备采择一曰蓄材以备急二曰舎短以用长三曰简师以省费四曰屯田以供食五曰行法以振威六曰敷恩以激怒七曰损小以全大八曰严守以乘弊何谓蓄材以备急臣惟将者三军之所恃以动得其人则克以胜非其人则败以亡其可以不豫蓄哉今者边方小冦曾未足以辱偏禆而朝廷防议推举固已仓皇失措不得已而思其次一二人之外曾无可以继之者矣如是而求其克敌致胜其将何恃而能乎夫以南宋之偏安犹得宗泽岳飞韩世忠刘锜之徒以为之将李纲之徒以为之相尚不能止金人之冲突今以一统之大求其任事如数子者曾未见有一人万一敌人长驱而入不知陛下之臣孰可使以御之若之何其不寒心而早图之也臣愚以为今之武举仅可以得骑射搏击之士而不足以收韬畧统驭之才今公侯之家虽有教读之设不可虚应故事而实无所禆益诚使公侯之子皆聚之一所择文武兼济之才如今之提学之职者一人以教育之习之以书史骑射授之以韬畧谋猷又于武学生之内嵗升其超异者于此使之相与磨礲砥砺日稽月考别其才否比年而校试三年而选举至于兵部自尚书以下其两侍郎使之每嵗更迭巡边于科道部属之内择其通变特达者二三人以从因使之得以周知道里之逺近边闗之要害敌情之虚实事势之缓急无不深谙熟察于平日则一旦有急所以遥度而徃莅之者不虑无其人矣孟轲有云茍为不畜终身不得臣愿自今畜之也何谓舎短以用长臣惟人之才能自非圣贤有所长必有所短有所明必有所蔽而人之常情亦必有所惩于前而后有所警于后吴起杀妻忍人也而称名将陈平受金贪人也而为谋臣管仲被囚而建霸孟明三北而成功顾上之所以驾驭而鼓动之者何如耳故曰用人之仁去其贪用人之智去其诈用人之勇去其怒夫求才于仓卒艰难之际而必欲拘于规矩绳墨之中吾知其必不克矣臣尝闻诸道路之言曩者边闗将士以骁勇强悍称者多以过失罪名摈弃于闲散之地夫有过失罪名其在平居无事诚不可使处于人上至于今日之多事则彼骁勇强悍亦诚有足用也且彼摈弃之久必且悔艾前非以思奋励今诚委以数千之众使得立功自赎彼又素熟于边事加之以积惯之余其与不习地利志图保守者功宜相逺矣古人有言使功不如使过是所谓使过也何谓简师以省费臣闻之兵法曰日费千金然后十万之师举夫古之善用兵者取用于国因粮于敌犹且日费千金今以中国而御四方非漕挽则无粟非征输则无财是固不可以言因粮于敌矣然则今日之师可以轻出乎臣以公差在外甫归旬日遥闻出师窃以为不必然者何则北地多寒今炎暑渐炽敌性不耐我得其时一也敌恃弓矢今大雨时行筋胶解弛二也敌逐水草以为居射生畜以为食今已蜂屯两月边草殆尽野无所猎三也以臣料之官军甫至敌且遁矣夫兵固有先声而后实者今师旅既行言已无及惟有简师一事犹可以省虚费而得实用夫兵贵精不贵多今速诏诸将密于万人之内取精健足用者三分之一而余皆归之京师万人之声既扬矣今密归京师边闗固不知也是万人之威犹在也而其实又可以省无穷之费岂不为两便哉况今官军之出战则退后功则争先亦非边将之所喜彼之请兵徒以事之不济则责有所分焉耳今诚于边塞之卒以其所以养京军者而养之以其所以赏京军者而赏之旬日之间数万之众可立募于帐下奚必自京而出哉何谓屯田以给食臣惟兵以食为主无食是无兵也边闗转输水陆千里踣顿捐弃拾而致一故兵法曰国之贫于师者逺输逺输则百姓贫近师贵卖贵卖则百姓财竭此之谓也今之军官既不堪战阵又使无事坐食以益边困是与敌为谋也三边之戍方以战守不暇耕农诚使京军分屯其地给种授器待其秋成使之各食其力敌至则授甲归屯遥为声势以相掎角敌去仍复其业因以其暇缮完敌所拆毁边墙亭堡以遏冲突如此虽未能尽给塞下之食亦可以少息输餽矣此诚智士俟时之道王师出于万全之长防也何谓行法以振威臣闻李光弼之代子仪也张用济斩于辕门狄青之至广南也陈曙戮于戯下是以皆能振疲散之卒而摧方强之敌今边臣之失机者徃徃以计幸脱朝丧师于东陲暮调守于西鄙罚无所加兵因纵弛如此则是陛下不惟不寘之罪而复为曲全之地也彼亦何惮而致其死力哉夫法之不行自上犯之也今总兵官之头目动以一二百计彼其诚以武勇而收录之也则亦何不可之有然而此辈非势家之子弟则豪门之夤缘皆以权力而强委之也彼且需求刻剥骚扰道路仗势以夺功无劳而冒赏懈战士之心兴边戎之怨为总兵者且复资其权力以相后先其委之也其敢于不受乎其受之也其肯于不庇乎苟戾于法又敢斩之以殉乎是将军之威固已因此辈而索然矣其又何以临师服众哉臣愿陛下手勅提督等官发令之日即以先所丧师者斩于辕门以正军法而所谓头目之属悉皆禁令发回毋使凟扰侵冒以挠将权则士卒奋励军威振肃克敌制胜皆原于此不然虽百万之众徒以虚国劳民而亦无所用之也何谓敷恩以激怒臣闻杀敌者怒也今师方失利士气消沮三边之戍其死亡者非其父母子弟则其宗族亲戚也今诚抚其疮痍问其疾苦恤其孤寡振其空乏其死者皆无怨尤则生者自宜感动然后简其强壮宣以国恩喻以仇讐明以天伦激以大义悬赏以鼓其勇暴恶以深其怒痛心疾首日夜淬砺务与之俱杀父兄之讐以报朝廷之徳则我之兵势日张士气日奋而区区之敌有不足破者矣何谓捐小以全大臣闻之兵法曰将欲取之必姑与之又曰佯北勿从饵兵勿食皆捐小全大之谓也今敌势方张我若按兵不动彼必出鋭以挑战挑战不已则必设诈以致师或捐弃牛马而伪逃或揜匿精悍以示弱或诈溃而埋伏或濳军而请和是皆诱我以利也信而从之则堕其计矣然今边闗守帅人各有心敌情虚实事难卒办当其挑诱之时畜而不应未免小有摽掠之虞一以为当救一以为可邀从之则必陷于危亡之地不从则又惧于坐视之诛此王师之所以奔逐疲劳损失威重而敌人之所以得志也今若恣其操纵许以便宜其纵之也不以其坐视其捐之也不以为失机养威畜愤惟欲责以大成而小小挫失皆置不问则我师常逸而兵威无损此诚胜败存亡之机也何谓严守以乘弊臣闻古之善战者先为不可胜以待敌之可胜盖中国工于自守而北人长于野战今边卒新破敌势方剧若复与之交战是投其所长而以胜予敌也为今之计惟宜婴城固守逺斥堠以防奸勤间谍以谋敌熟训练以用长严号令以肃惰而又频加犒赏使皆畜力养鋭譬之积水俟其盈满充溢而后乘怒急决之则其势并力骤至于崩山漂石而未已昔李牧备边日以牛酒享士士皆乐于一战而牧屡抑止之至其不可禁遏而始奋威并出若不得已而后从之是以一战而破强胡今我食既足我威既盛我怒既深我师既逸我守既坚我气既鋭则是周悉万全而所谓不可胜者既在于我矣由是我足则敌日以匮我盛则敌日以衰我怒则敌日以曲我逸则敌日以劳我坚则敌日以虚我鋭则敌日以钝索情较计必将疲罢奔逃然后用竒设伏悉师振旅出其所不趋趋其所不意迎邀夹攻首尾横击是乃以足当匮以盛敌衰以怒加曲以逸击劳以坚破虚以鋭攻钝所谓胜于万全立于不败之地而不为敌之败者也右臣所陈非有竒特出人之见固皆兵家之常谈今之为将者之所共见也但今边闗将帅虽或知之而不能行皆视为常谈漫不加省势有所轶则委于无可奈何事惮烦难则为因循茍且是以玩习废弛一至于此陛下不忽其防乞勅兵部将臣所奏熟议可否转行提督等官即为斟酌施行毋使视为虚文务欲责以实效庶于军机必有少补臣不胜为国惓惓之至
　　论用兵十二便宜状【夏良胜】
　　臣闻京师朝廷之心腹也省防为肘腋也运道为喉嗌也聨属一身不容一息之有恙也今天下诸路褎凶鞠顽攻城掠地形诸奏牍而辇毂密迩之地尤为炽烈拥舰断流国储多损是犹腹心肘腋竒疾交攻而嗌不容粒纵和缓名流亦或裹囊而未敢一已以取效也今庙堂之上回顾却虑上翊神谟而遣将调兵日复烦扰但重臣迭出非可形破斧之咏而边军久役或可启空壁之疑居重驭轻之势纵未倒持而顾彼失此之患亦难逆覩襄夷期亟奏功筹画必须预定臣本迂冗下才不通时务然寝食未敢懐安每惭莫效谨以行军便宜畧陈条目未能考古证今岂谓随机应变然天不以恶木而废发生人主不以世有小人而废听纳如刍荛之言无一可采伏望陛下别命多官议处各陈所见昔马援犹能指示方畧而谓虏在目中堂堂天朝岂敢谓无其人哉臣草率干冒天威不胜战栗之至为此条陈一十二事谨具奏闻伏勅防
　　一凡军容厚集其阵以养威重今出京军为戍卒可也边军足为鬬士矣至于夺心之将尚须召募死士若谓贼有潜奸掺入皆上将也发之太早则絶其归路发之少缓则堕其计中覊縻散处以计戮之亦足剪其羽翼就中审是脇从防有叛意诱以厚利则兵法所谓因问之术可行也其真以死士应募者激以忠义约以爵赏令其三五为侣或作商贾而被虏或号窃盗而合从仅得百人入党则向导从谋皆吾人也代谋伐交知彼知已保无虞也若伺其间隙当酣饮肆淫之际而殱彼渠魁脇从当为解体若欲交锋臣谓此辈皆为立赤帜者矣
　　一凡敌之强盛皆资粮于我不劳赍送坐享肥甘今野无黍稻牛马之资若传军令凡敌锋可及附郭市镇去处俱不得积顿粮草等物或运或藏听其所便臣知夺彼所资而老困之余或可以成擒也
　　一兵诡道也正胜之战不闻久矣如今敌攻沧州等处城守不下积以数日彼此坐困上流如徳州下流如天津相机防应分道窃发而夹攻之又发一枝水道舣舟以要其遁或遗一矢城中开门以击其冲彼之腹背受敌我之掎角以成臣以为制胜一防也
　　一战阵之法识时为上敌之所恃者弓马之力值兹秋爽诚彼之利必乘雨而攻之如雪夜取元济可也况敌屡胜而骄肆志宠乐又不必赝杂更声而后即迩然机括欲密莫知其来莫知其去如狄青于昆仑闗既胜而不知乃妙算也臣思天下不患有此边患无此将畧而已
　　一兵贵拙速不贵巧迟今贼处其逸我当其劳非可以速胜之势也必求城郭完固之处以安营寨平定练习将知卒卒知将闗隘可以察奸威声可以振敌数挑而不战屡约而不合先守后攻纵不胜臣保其必不败也
