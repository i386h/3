<!-- { "loadSidebar": true } -->
　　读嘉靖维新録窃想新天子仁圣痛念海内久罹毒苦而曰自今与民更始所以收天下之心者何物财者民之心也曰十五年以前尽行蠲免又曰己准在官者准作下年该纳之数又曰嘉靖元年以十分为率俱减五分伏玩恤典是三年之内赦民财赋者半也何者十五年全免十六年全徴元年减半此恤典正意也全免之中有已徴者若不准作下年全徴之数未免是狡猾者称幸也葢以十五年民知有赦故狡猾之徒或徴而不纳或纳而不全或三分或七分今将十五年随其已纳多寡兑入下年全徴之数纳三分者徴其七分纳七分者徴其二分使其十五十六二年皆如元年民受五之惠方称至意廼今当事者或以十四年以前俱有己徴与逋负者将准作下年该纳之数一欵一置弗论殊不知十四年以前民安知有赦夏楚之下其有逋负者岂得己哉庙议此欵甚有斟酌但曰已徴在官本指十五年也却不明言十五年准作下年之数本指十六年也又不眀言十六年此葢一时言不尽意处致使当事者疑似迁就不即将顺其美近者全徴之命或者上伤圣天子之仁下伤万民之心乎且仆闻之君子贵从厚此圣天子在上切切求治正吾軰行志达道时节纵有圣意未及处就如长孺之粟亦得而行之况恤典显然如是乃以文法疑似之际反使民重困乎若以处置军储为计三年之内尚有五分之徴倘以诸色已徴未解者奏补亦何不可只据一项掣过余盐岁可八九千以补军储亦何不得窃以全徴之意岂不以进贵之变乎进贵之变其防未全在军储向与见素公反覆极论致乱之由有数端焉必不得己而去于斯二者何先曰去食食尽去而民不乱其本谓何若以三月失粮便足致乱则三边健儿当先变矣三边之卒至有三年无食云何不变况入闽军士征战日少且有生涯若处置得冝虽逋之十年保无变也今但谈虎变色而不探其致乱之本仆恐全徴之事举行不但伤万民之心昔孝庙朝有君无臣忧世者伤之今天子仁圣正赖诸贤翊賛将顺共成雍熈之治千载一时也首先一事使朝廷失信于天下仆恐有志之士不能无致恨如孝庙时也仆自还山已分填委沟壑何幸复覩眀世有所见闻敢不为知已者尽之倘赐采行不胜幸甚
　　愍民之穷一【丘濬】
　　宋崇宁元年诏诸路置安济坊绍兴二年诏临安府置养济院臣按前此惠民之政及于无告者往往因事而行其置为院塲以专惠之者始见于此我太祖开基之五年诏天下郡县立孤老院凡民之孤独残疾不能自生者许入院官为赡养每人月米三斗薪三十斤冬夏布一疋小口给三分之二寻又改孤老院为养济院其初着之于令曰凡鳏寡孤独每月给米每岁给布务在存恤监察御史按察司官常加体察既而着之于律曰凡鳏寡孤独及废疾之人贫穷无亲属依倚不能自存所在官司应收养而不收养者杖应给衣粮而官吏克减者以监守自盗论不特乎此其后也又申之以宪纲曰存恤孤老仁政所先仰府州县所属凡有鳏寡孤独废疾无依之人俱収于养济院常加存恤合得衣粮按月支给毋令失所遇有疾病督医治疗噫列圣相承发政施仁咸先于斯凡颁诏条必申饬焉可谓仁之至而义之尽矣臣窃惟谓京城百万军民所聚无告之民不可数计有司拘于事例必须赴告通政司送户部下该管官司取里邻结状然后得与居养之列文移上下动经旬月彼无告穷民岂能堪此为今之计乞勑巡城御史及兵马司官凡遇街衢悲呼丐食之人即拘集赴官询其籍贯旧址挨究有无亲属产业有产业者责之管业之人有亲属者责之有服之亲如果产业亲属俱无即顺天府收入养济院居养如此则无告之民皆沾实惠而衢路之间无悲号者矣
　　愍民之穷二【丘濬】
　　臣按宋自南渡后建都临安既于京府立养济院又于两赤县以近城寺院充安置坊籍定老防贫乏乞丐之食日给米支钱以收养之我朝于京府既立养济院又于京城中东西就两僧寺官给薪米防熟以食贫丐之人每寺日支三石恩至渥也臣窃以谓两寺之设日有所费然两舍饭寺皆在僻静之地易于作臣请东寺移于崇文门大街西寺移于宣武门大街人烟辏集处毎所差部属官一员专提调光禄官一员司饭食毎当食时兵马官兵沿街趣召给与木筹依次散食仍令巡城御史监视有不如法及作者罪之如此非但贫穷得食亦使街道肃清虽然此事关系非小京邑翼翼四方之极而使疲癃残疾之人扶老携防垂首防气匍匐于周道之旁悲号于通衢之侧辇毂之下耳目所及乃尚如此何以示四远之观瞻岂不贻有识之讥笑伏乞圣明降勑谕榜于通衢付其责于巡按御史兵马司官今后有匍匐悲号于道路者坐以违制之罪
　　愍民之穷三【丘濬】
　　臣按先王之于民也制为养生之法而使之得所养有不得其养者则施之以惠鲜之政制为藏死之具而使之得所蔵有不得其蔵者则施之以掩埋之令不徒恤其生而又恤其死也圣祖于洪武三年虑天下贫民多以水火有伤风化下礼部议礼部奏民间死不许焚化贫穷无地者所在官司择近城空地设为义塜以为瘗蔵之所祖宗良法美意今皆废弛乞勑有司举行是亦仁民之政之大者
　　恤民之患一【丘濬】
　　臣按饥馑之年民多卖子天下皆然而淮以北山之东尤甚呜呼人之所至爱者子也时日不相见则思之梃刃有所伤则戚之当时和岁丰之时虽以千金易其一稚彼有延颈受刃而不肯与者一遇防荒口腹不继惟恐鬻之而人不售故虽十余岁之儿仅易三五日之食亦与之矣此无他知其偕亡而无益也然当此困饿之余疫厉易至相染遇者或不之顾纵有售者亦以饮食失调往往致死是以荒歉之年饿莩盈途死尸塞路有不忍言者矣臣愚窃以为唐太宗赎饥民所卖之子固仁者之心也然待其卖之而后赎彼不售而死者亦多矣莫若遇饥歉之年民有鬻子官为买之每一男一女费以五缗以上为率量与所卖之人以为养赡之计用其所余之赀以为调养之费因其旧姓赐以新名传送边郡编为队伍给以粮赏配之军士之家俾其养育死者不许勾丁如此既得以全其性命又得以济其父母内郡不耗边城充实是于救荒之中而有实边之效或者若谓国家府库有限费无所在惟今江南之人有谪戌西北二边者勾丁补伍有如弃市及至戍所多不得用今后遇有荒岁预借官钱买之待后于江南民户有戎伍于极边者愿出五百缗以上者除其尺籍出二百缗以上者改近衞如此则除一军得百军移一军得四十军随以所得抵数还官数十年之后边境之军日増而南方之伍亦不缺矣或曰因饥募兵古有其事欤曰冨弼在青州因饥民募军万计史可考也
　　恤民之患二【丘濬】
　　臣按朱熹有言自古国家倾覆之由何尝不起于盗贼盗窃之患何尝不起于饥饿吁天灾流行国家代有是以先王于民也备之于未荒之前救之于方荒之际而又养之于已荒之余诚以礼义生于冨足一旦饥饿切身吾民无所倚赖或遂至于犯礼越分非独虑其身之不能存亦虑其心之或以荡也是以太平无事之时恒为乱离反侧之虑丰登有余之日恒为荒歉不足之忧此无他天生人君以为养民之主必体天心以安民生然后有以保其位也不然方其无事之时吾则资之以为用及其有患之际吾乃弃之而不顾是岂天之意哉亦岂君之道哉是以古昔盛时三年耕余一年食九年耕余三年食以三十年通计之则余十年之食矣今不能尽如古制臣请以在仓之米尖入平出之余逓年所得之米皆用以为备豫之数岁杪计用之时量入为出之际不在数中仍留在仓存其名数以待荒年之用又立为定制凡藩府州县民间词讼属户律者如户婚田土坊塲津渡墟市之类讼而得理者俾量力而出粟其无理者亦罚米以赎罪皆贮之仓以备荒政及前此敛民以为赈济者皆通归官廪常年则依例挨陈以支荒岁则别行关给以散积之岁月必有赢余其或不足又须多方设法以措置之随处通融以补益之使必足而后已一旦遇灾有备无患矣大抵备荒之政不过二端曰敛曰散而已有以敛之而积久不散则米粒浥腐而不可食有以散之而一切不敛则仓廪空虚而无以继守者有破产之患贫者无偿官之资有司茍且具文逭责往往未荒而先散及有荒歉所储己空饥民有虑后患者宁流移而死亡不敢领受甚至官吏凭为奸利给散之际饥者不必予予者不必饥收敛之时偿者非所受受者不必偿其非止一端必欲有利而无莫若尽捐其民不责其偿之为善然又虑夫气运不常丰防莫测徒有散而无敛后将无以为继宜计所积之多少料民产之有无积茍有余不责其偿可也若或土地之偏隘人民之众多遇有防灾难于取具赈饥之后丰年取偿可分民为三等上户偿如其数中户取其半下户尽予之又于户部十三司之外依工部缮工司例别立一司添设官吏专以备荒每年夏六月麦熟秋九月以后百谷收成之藩府州县将民间所种有无成熟分数逐件申达十月以后通申一年之数兼计明年食足与否有收者几乡无收者几乡乡凢几户得过者几家必须赈给者几家官廪之储多少冨家之积有无近邑何仓有米近乡谁家有积或借官帑以为备或招商贾以之市或请于朝廷有所蠲贷或申于上司有所干请凡百可以为赈济之备者皆于未荒之先而为先事之虑岁岁而袭其常事事而为之制人人而用其心虽有荒旱水溢民无菜色矣若夫临事而救之之术者臣已于各条之下委曲而各为之措置矣虽然此皆其末也若夫本之所当先者则朱熹所谓为政者当顺五行脩五事以安百姓若曰赈济于防荒之余纵饶措置得善所惠者鲜终不济事伏惟仁圣体上天付托之重广上帝好生之仁常存哀矜恻隠之心布蠲贷赈防之政非独以恤民患葢所以固邦本也天下生灵不胜幸甚



　　名臣经济録巻二十四
　　钦定四库全书
　　名臣经济録卷二十五
　　明　黄训　编
　　礼部【仪制上】
　　总论礼乐之道【丘濬】
　　臣按宋儒朱熹上疏于其君谓遭秦灭学礼乐先坏汉晋以来诸儒补缉竟无全书其颇存者三礼而已周官一书固为礼之纲领至其仪法度数则仪礼乃其本经而礼记郊特牲冠义等篇乃其义疏耳前此犹有三礼等科礼虽不行而士犹得以诵习而知其説自王安石弃罢仪礼独存礼记之科弃经任传不过习为虚文以供应举若乃乐之为教则又絶无师授律尺短长声音清浊学士大夫莫有知其説者而不知其为缺也欲以仪礼为经而取礼记及诸经史杂书所载有及于礼者皆以附其本经之下具列注疏诸儒之説但私家无书检阅无人抄写迄不能就而钟律之制则士友间亦有得其遗意者窃欲更加叅考别为一书以补六艺之缺而亦未能具也臣覩朱氏此疏所谓以仪礼为经而以礼记及诸书为传者虽不见用于时而其徒黄干杨复恭葢巳私辑之以为仪礼经传通觧所谓士友间有得钟律遗意者则指蔡元定律吕新书也今仪礼经传通觧南雍有刻本已行于世而律吕新书永乐间已载性理大全书中则朱氏之言虽不见行于当时而实得表章于圣世臣窃闻开国之初太祖皇帝不遑他务以礼乐为急开礼乐二局徴天下耆儒宿学分局以讲究典礼乐律将以成一代之制然当草创之初废学之后稽古礼文之事诸儒容或有未足以当上意者当时虽辑大明集礼一书然亦无所折乐则未见全书焉古云礼乐百年而后兴今承六圣百有余年于兹矣所谓圣人在天子之位而制礼作乐者兹其时欤
