<!-- { "loadSidebar": true } -->
　　臣按祖宗立为武职专以赏有功之臣以延及其子孙世其职而不迁不计满限不用磨勘父死而子继兄亡而弟及官职简而阶级明非若宋人遥授迁转无定职且无定员也今制十军立一小旗五十军一总旗两总旗一百户十百户一千户千户有正有副千户以上有指挥指挥有使有同知有佥事此皆世袭之官也至于都指挥都督各三等亦如指挥之制此则擢其有才能者为之用其才而不世其官者也祖宗之制可谓尽善尽美后世虽有作者不可及也奈何积日久而人日多前之积者未销后之来者日至遂至军少而官多所任者一夫之事而所食者大官之禄欲国计不屈难矣伏惟我太祖髙皇帝于洪武二十九年大赉天下致仕武臣谕之曰同立艰难致有今日顾朕子孙保无穷之天下则尔子孙亦享无穷之爵禄一何仁之至也太宗文皇帝于永乐二年因法司言征讨官有系狱者论功定罪谕曰朝廷大公至正之道有功则赏有过则刑刑赏者治天下之大法不以功掩过不以私废公一何义之尽也仁之至所以报其功使其世世享爵禄之奉以衍其家庆义之尽所以厉其节使其世世奉法度之公以保其世禄大哉皇言万世所当服膺者也然祖宗不惟形之言者仁义尽至如此而又着之于法律以维持警饬之使吾仁义之泽百世如一日焉伏读律文有曰凡内外大小军民衙门官吏犯公罪杖罪以上明立文案每年一考纪録罪名九年一次通考所犯次数重轻以慿黜陟又曰若军官有犯私罪该笞者附过收赎杖罪解见任降等叙用该罢职不叙者降充总旗该徒流者照依地里逺近发各卫充军呜呼太祖定律之意即太宗垂戒之言也诚能本太祖立律之文用太宗垂戒之意则武臣益知所惧无有不尽忠守法者矣然人之性质不能皆同其间固不能无不思不谨者焉因其人之所犯而用国法以逓降之消之以渐日减月削去者去而来者来今之来者即所以补乎昔之去者焉则人与官互相称矣尚何军少官多之患哉臣于此又有见焉孟子曰君子之泽五世而斩注谓父子相继为一世四世而缌服之穷也六世则亲属竭矣夫以大贤君子功业见乎一世德泽被乎天下其没世之后四世而后子孙尚废其祀况彼一介武夫乘时嶥起因人而成事随众以建功未必真有出竒制胜之智搴旗斩将之勇立难拓土之功锡之以官爵食之以俸禄终其身也已为多矣况及其子若孙乎况无子及孙者又及其旁枝别泒乎且开国大臣封公者六封侯者十有五其余封伯及继封者又不上数十人今存者无几大功多废小功独存何大功之泽不究而小功之泽反延哉今文武官犯公私罪律条久废骤而用之恐骇物听臣请勑兵部查内外贴黄将洪武永乐宣德年间以来官职从军陞授缘由及行内外卫所并各官原籍户口若干旧任遗下家属若干要见其人是始初从军者的泒子孙与否明白详实备具闻彼此对照无差然后将前项军官分为三等一曰奉天啓运二曰奉天征讨其他立功边廷及随大将平冦者居其次三焉啓运征讨之功已经五世之后若不系从军人的泒者革去职任其子孙附籍所在世世优免杂差五世之后仍系从军的泒子孙者遇有公私过犯依律逓降不在赦原之数无犯者照旧其不系啓运征讨及各处立功者三世之后子孙不系的泒者革职的泒子孙五世之后有犯者逓降又有加功者不革否则革之其五世三世之后例该革任者其间有一世以王事死及再加功者又从此人起计其世数以上皆优免其子孙如此则礼与律皆恊人知所劝效而官不至于冗滥矣臣愚见如此非敢犯众怒而輙兴异议以取张仲瑀之祸念此乃国家大事不于无事之时而预有以为之调停一二驯致于无可奈何之地虽有智者不能为矣伏望明主闵其愚而察其心毋使若高欢者得以起邪心也
　　武选清吏司题名记【吕柟】
　　夫武选者知选注武人对文选设也题名记者题诸郎中员外主事名于石而记之也旧记事详而畧兹陈德英诸大夫悉索洪武来选簿而申诸石请柟记之也是故以终官系厯任以厯任系发科以发科系籍以籍系字以系名氏而属之司三官于以考勲而询奸讯仁而摘暴稽廉而尤贪明明而耻幽进壮而退劣崇实而卑譌贵严而贱疎兵有七程题名近之夫自文武道分文以知化武以知卫皆于民焉食之其选不可不慎也今天下都司二十一留守司卫四百九十一守御屯田羣牧所三百十一番夷都司卫所四百七而仪卫宣慰招讨宣抚安抚长官司不计则其为兵不啻万亿为官不啻百千食乎民力者不啻尽矣咸于斯司焉宰分名可勿题乎故今制统军以三爵五府谓公侯伯中左右前后聮军以九职谓总兵叅将游击守备恊守备倭提督等官以十有二勲柱国至武骑尉秩官以二十有四阶荣禄大夫至忠武校尉咸于斯司焉叅逹名可茍题乎故内以卫宫门外以障边邮中以宅生灵故虽上有部尚书左右侍郎卿三人然皆提纲而挈领不及斯司之精专下有车驾职方武库三大夫然皆析务而承绪不及斯司之体要名可易题乎故今法以六黄正亲供正续内贴外贴大小以五实厘诰勑归附征克陞转卫所流袭以五除征选簿陞调复传特以六地叙功次北敌女直西畨苖蛮内地反贼以九诛慎军机杀降失机防城逃敌激叛等以四义御流官都指挥佥事以上及义男女婿袭替及革授者以七咎断世袭典刑败伦不孝失机刼盗退阵人文不至以八戎惩专纵擅调发不策应纵掳掠等以七罢戒不恪缓报稽需违期歇役私卖器马等以加陞课部卒以逓降练什伍以附过御还职以三试定武举以考选比试并鎗逹才而程力故斯司郎中二文选员外郎一文选主事五文选而其迁之也内或列卿佐外或雄藩而巨镇亦与文选畧等名岂徒题乎夫功莫大于安社稷严莫大于存纲纪智莫大于止传陞勇莫过于黜贪猾信莫大于守律令爱莫大于登才贤廉莫大于清交游此非其实乎夫实盛则名虽勿题而常存实之不足虽好名者莫能保旬月美也国家百五十年来郎中由范子敏员外由李本主事由孟礼不啻千人如得其实者必其人名位勲德显如日月至今人犹诵慕之则其字亦尊籍亦光科亦荣厯官亦重也使无其实固有如今日待查选簿而后知名者矣如其待查选簿而后知又奚能知其字与籍与科厯官哉于时德英及路君敬夫及吾年友李君宣文及蒋君汝洁汪君汝梁王君子中王君子崇皆曰斯往也敢使他日待查选簿而后知名以辱吾子言而愧斯石乎柟曰石选簿又何难焉于是诸大夫咸曰兹知所以先石选簿矣




　　名臣经济録巻三十三
　　钦定四库全书
　　名臣经济录巻三十四
　　明　黄训　编
　　兵部【车驾上】
　　为守卫事【刘大夏】
　　车驾清吏司案呈奉本部送于兵科抄出河南道等衙门监察御史等官石玠等题前事据虎贲左卫中所副千户李泰呈称正徳元年正月初四日轮该守卫长安左门外第一铺至第二铺原设铜铃七十八个本日夜有本卫右所副千户胡安军人任显等传逓到铺止收七十二个内少六个随据该卫右所副千户胡安呈称守卫长安左门外第三铺至第六铺有羽林左卫中所千户刘让军人刘忠等传逓本夜巡更铜铃止收七十二个又据羽林前衞中所千户张进呈称守衞长安右门外头铺本月初四日夜原发铜铃七十八个至八铺摇脱铃子转回铃二个西安门又转回三个次日早长安左门止交七十二个等因到部臣据此除臣亲诣长安右门第一铺取出前铃查騐见在七十七个铃子俱全内委少一个臣等窃惟前项铜铃毎夜初更时分自长安右门头铺陆续发起一军一铃相接传逓以严夜警最为要今称少铃一个必是提铃军士彼此推托不即逓送遂至遗失所据长安左等门上直指挥并各铺管军千百户及留守五衞轮该巡防官员职専管理不行严谨俱各有罪但周围红铺数多直更各有时刻前项铜铃未审的系何铺何人失落必须逐一挨审方得明白合无着落留守五卫轮该巡防官员督并上直等指挥官上挨查务见的确将失铃人员备由奏送法司行提问拟照例发落以为将来守卫不谨之戒便益縁系守衞事理未敢擅便等因奏奉圣防该衙门知道钦此钦遵抄出送司案呈到部叅看得所奏失落铜铃拟合挨查为此连送该司仰行留守中衞指挥马智督并长安左右二门守卫官查勘自本年正月初四日右铺原发铜铃若干左铺接受若干至初五日晓縁何内少一个着落该夜官军逐一沿铺查勘前项铜铃要见在于何铺沉匿失落务要查明得获星驰回报以慿施行毋得迟违取罪不便
　　题应诏陈言以厘政事【刘大夏】
　　车驾等清吏司案呈各准武选清吏司手本奉本部连送准礼部咨该礼科等科给事中等官倪议等题臣等諌垣叨任耳目极言进諌职分之常矧近者钦承诏防朕方图新政理乐闻谠言除祖宗成宪定规不可纷更其余事闗军民利病切于治体但有可行的着各衙门大小官员悉心开具明白来説礼部知道钦此用是有以窥皇上忧勤之心恒切于宸作新之念昭掲于言表苟有见闻敢复缄黙第以迭年灾异屡发纶音彼一时各衙门所奏连章累防非无可取经时阅嵗未尽施行臣等今次所言就中亦多相类窃恐与前均成故纸然则军民之利何时而兴军民之病何时而祛乎伏望皇上普施离照大奋干刚查取前项节次奏本并今开具事情凡有利于军民者期在必兴凡有病于军民者期在必祛如此则求言以实而不徒文治道隆而无或替矣等因奉孝宗皇帝圣防该衙门知道钦此钦遵抄出送司案呈到部防得给事中等官倪议等所题事件俱系别衙门掌行拟合通行除外合就备申开咨前去烦为查照施行移咨送司防得咨开给事中倪议等所题事件除革夤縁等事另行所据减船只恤守衞开絶军三事俱别司掌行案呈连送到司案呈到部防得给事中等官倪议等所言后开三事俱系安民切务理合逐欵议拟开列前件具奏定夺縁奉孝宗皇帝钦依该衙门知道事理未敢擅便谨题请防
