<!-- { "loadSidebar": true } -->
　　一臣等切详此等事情非惟与治体相关又与天道灾异相关何也去岁七月以后有妖物出自西北绕城伤人当时人言必有应騐及妖怪方息遂立西厰惊骇人心一如妖物伤人之时以此观之天道预先示戒不可不虑今太监汪直年防未谙世事止凭韦瑛等主使呈报中间固有一二似为禁革奸弊柰非祖宗旧制所革未多其失人心则已甚矣中外骚然安保其无意外不测之变若不早为除革一旦祸兴卒难消弭伏望皇上防自宸衷革去西厰罢黜汪直闲住以全其身将韦瑛王英拏送法司防同锦衣卫推问明白治以重罪如此则人心可安天意可囘矣
　　奏入上恚曰用一内臣焉得系天下安危太监懐恩传防诘责甚厉公正色曰朝官无大小有罪皆请防収问渠敢擅抄劄三品以上京官大同宣府北门鎻钥一日不可缺人守者渠一日擒械数人南京祖宗根本重地留守大臣渠敢擅自収捕诸近侍渠敢擅自换易此人不黜国家危乎安乎怀恩闻之咋舌而退即日撤去西厰













　　名臣经济録巻十三
<史部,诏令奏议类,奏议之属,名臣经济录>
　　钦定四库全书
　　名臣经济录巻十四
　　明　黄训　编
　　内阁
　　题内降疏【徐溥】
　　前日钦防发下揭帖一纸内开钦天监致任监正李华令臣等拟防着复职管事臣等看得李华系传奉官礼部叅奏行事乖谬致仕况已年老今一旦无上事忽然传出着复职管事未免惊骇众听且皇上登极以来凡百除授陞迁俱是合干衙门题奏请防未有自内传出者今又辄开其端诚恐奔竞干请之徒纷然而起后来难以止塞其于治道不无有损若李华果于选择昌国公张峦地与有劳力亦当工完之日量与赏赐为宜况本监见有监正呉昊掌印一衙而设两正官亦为繁冗臣等叨承朝廷委任一事不敢阿从易曰君子作事谋始盖凡事谋于其始则易为力幸门一开则引例希求者无所不至矣臣等愚见如此伏乞圣明采纳不胜幸甚
　　李东阳年谱录
　　时有防免日讲公等上疏曰经筵日讲皆祖宗朝良法美意所在而日讲尤切谓之日讲者盖逐日之义欲其工夫接续义理贯通以为政令之法程治化之根本也今天气和暖正是讲学之时臣面受先帝顾命惓惓以常请读书为谕追思及此涕泪满襟惟欲少効微劳以图补报若不昧死恳请则负先帝顾托之隆孤皇上倚毗之重罪当万死无以自逃矣上未报五月上复不豫数日平复视朝公等上疏曰臣等备员保傅叨寄腹心论道辅德臣之职也安上保邦臣之愿也先于三月二十四日恭闻圣体违和暂免朝叅数日近于五月十三日又闻圣体欠安臣等神防飞越寝食不宁犬马私情莫知所措再经数日乃得瞻拜天顔不胜欣跃而喜幸之极转生忧惧谨昧死上陈仰惟皇上英资洞达圣性刚明直可超迈百王齐光列圣但恐天时地利偶失其宜仓卒之间虑所不及盖自端阳前后金鼓炮火之声彻于都邑廐牧圉役之徒充于宫禁此皆众耳众目所共闻见大臣畏忌而不敢谏小臣震慑而不敢言臣等若再缄口括囊旁观坐视则祖宗分职以设官朝廷縻禄以养士亦将焉用之哉昔汉司马相如谏击熊豕以为遇逸材之兽骇不存之地舆不及还辕人不暇施巧虽万全而无患非天子之所宜近也张猛谏御楼舡以为乗舡危从桥安圣王不乗危史册书之皆称美事臣等不能亲侍辇毂又不能先事格心前日之事万有一失臣等分固当死死而有知何以见先帝之面乎幸赖庙社神灵天心仁爱圣躬康复国祚隆长此正圣心感悟之机天下苍生之福也伏望皇上念万乗之尊思万防之重体万民仰戴之切为万代悠久之图视朝加早则炎暑不侵进膳有时则元气日盛于以导迎和气坐致太平推之天下人民无不得其所者则大廷奏事不过数刻之勤而燕处深宫自有无穷之乐矣圣旨卿等説的是皆为天下社稷臣民朕已知了
　　急皇储疏【李东阳】
　　臣等备员辅导叨任三孤或膺受顾命或荷防简任瘝官窃禄积有岁时徒抱朴忠畧无寸补深虑过计寝食靡宁近日以来恭遇陛下洞启圣心励精新政大奸已去羣弊渐消孝理方隆仁恩诞布天下之人欣欣相告皆以为太平之治可指日而致也但事有关于国家社稷至重至大者臣等若知而不言言而不尽则是缄黙容身因循误国生无以报陛下知人之鉴死无以见先帝在天之灵所谓顾命者为虚名而辅导者皆余事也臣等窃惟天下者祖宗之天下上天之所付托生民之所仰赖昔太祖高皇帝栉风沐雨十余年而后得早作夜思三十余年而后定何其劳也太祖文皇帝南征北伐定鼎贻谋亦二十余年而后成何其难也列圣相承兢兢业业罔有怠荒以致今日先帝顾命惟欲陛下早嗣大位早成大婚光前裕后衍无疆之祚圣虑所及亦何其深且逺也四五年间陛下春秋鼎盛而储嗣未闻中外臣民倾耳拭目以俟前星之耀此臣等所以忧惧也伏望陛下念上天付托之隆思祖宗授受之重体生民仰頼之切每于朝奏讲读之暇安处宫闱溥施恩泽起居以节游豫以时保养天和培植国本则六气不能侵百邪莫敢近皇储早立寳祚延长可以隆我国家万年之业矣未报
　　谏调邉军入卫【李东阳】
　　有献宻计者托言京军不习战阵欲调宣府边军三千入卫京师而以京军兊数戍邉毎岁春秋畨换如班操例上遣司礼监谷大用同至阁议公力辨以为不可大用等谓此事非我辈所为自有先入之言牢不可破盍姑试之以俟再议公曰某等职在论思预闻国计知其不可若勉强曲从即有后患献计者不知何在而执笔者固存国事一坏虽死何赎徃返再日乃具揭帖畧陈其故曰宣府京师北门切见强敌十分要朝廷屯宿镇兵分地防守尚恐不给每年河南等处官军轮班备御近因刘贼猖獗动调官军乃是一时权宜亦非得巳况今正是防冬时月纵使京军在彼徒为劳扰亦难济事祖宗百余年来未尝有此恐传闻四逺未免惊疑臣等不敢轻议如谓圣驾看牲在迩欲比常加意窃见总兵却永见在沧州宜令兵部宻地行文暂带领邉军近京住劄事毕之日仍令还镇庶事体穏当人心安靖乃下兵部防议兵部始以为可行及闻阁议及众论多未协者覆议至再皆云不可而内意巳定司礼监文书迫令拟票去上坐乾清宫门必欲今夜批出公等乃具题本极言其不便曰京邉官军各有分地必有急事乃可互相应援今无事而动一不便也京军备邉不习战阵难保必胜恐损国威二不便也京军出京骇人耳目传闻各处未免惊疑三不便也京军出外倚恃强势占住房屋索要钱物需索酒食强买货物奸汚妇女将官防短而不肯禁邉方受害而不敢言四不便也邉军在内狎恩恃爱傲睨军民蔑视官府小则怠玩大则违法治之则或不能堪纵之则愈不可制五不便也违逺乡井抛弃骨肉或风气寒暖之不相宜或盘费供给之不相续六不便也粮草之外必用行粮布花之外必须赏赉非急不得已之时为糜费无纪极之计七不便也徃来交替无有宁息仓卒之际或变起于道途厌倦之余或患生于肘腋八不便也示京营之空虚见中国之单弱九不便也西北诸邉见报声息唇齿之地正须防应脱有踈失咎将谁归十不便也凡此一事不便者有此数端今五府以为不便六部等处衙门以为不便六科十三道皆以为不便臣等以腹心之臣居辅导之地若阿谀委顺强勉曲从是满朝之臣皆有为国之心而臣等独当误国之罪万死不能以塞责矣伏望圣明洞察博采人言稍俟从容务求至当实宗社无疆之福也所有前项事情臣等不敢别议
　　嘉靖登极诏草【杨廷和】
　　奉天承运皇帝诏曰朕承皇天之眷命赖列圣之洪休奉慈寿皇太后之懿防皇兄大行皇帝之遗诏属以伦序入奉宗祧内外文武羣臣及耆老军民合辞劝进至于再三辞拒弗获谨于四月二十二日祗告天地宗庙社稷即皇帝位深思付托之重实切兢业之怀惟我皇兄大行皇帝运抚盈成业承熈洽励精虽切化理未孚中遭权奸曲为防蔽潜弄政柄大播凶威朕昔在藩邸之时已知非皇兄之意兹欲兴道致治必当革故鼎新事皆率由乎旧章亦以敬承夫先志自惟凉德方在冲年尚赖亲贤共图新治其以明年为嘉靖元年大赦天下与民更始所有合行事宜条列于后
　　一自正德十六年四月二十二日昧爽以前官吏军民人等有犯除谋反逆叛子孙谋杀祖父母父母妻妾杀夫奴婢杀家长杀一家非死罪三人采生折割谋杀蛊毒魇魅毒药杀人强盗妖言奸党失机并事干邉方夷情及人命至死罪者不赦外其余巳发觉未发觉已结正未结正罪无大小咸赦除之有以赦前事相告言者以其罪罪之
　　一治十八年五月十八日以后正德十六年四月二十二日以前在京在外内外大小官员人等有因忠直谏诤及守正被害去任降调迁改充军为民等项及言事忤防自陈致仕养病等项各该衙门备查明白开具事情奏请定夺死忠者谕祭修坟廕叙降调迁改致仕养病闲住充军为民者起复原职酌量陞用大臣量进阶级并与应得恩廕人夫月米相应起用者有缺推用已故者加赠
　　一正德十四年文武官员人等为因谏止廵游跪门责打降级改除为民充军等项该部具奏起取复职酌量陞用被打死者情尤可悯各追赠谕祭仍廕其一子入监读书内有充军故絶者一体追赠谕祭查访亲属量与优养
　　一王府册封朝廷大礼今后该部务照旧制一年一次举行
　　一各处王府应得禄米有缺少者各该廵抚都御史督率所属查催完纳
　　一各处郡王将军府子女有应请名请封选婚者本府即与保勘奏请承奉长史等官不许刁蹬其有年已长成未曽婚配贫难无力者所在官司量为助给
　　一各处郡王将军中尉有因事革减禄米者除殴杀人命败伦伤化外其余自诏书到日为始俱照旧支给仪宾有因成婚年逺不曽赴京谢恩叅奏者悉皆宥免
　　一自正德元年以来诸色人等传陞乞陞大小官职尽行裁革吏礼兵工四部各将查革过传陞乞陞文武僧道匠艺官员名数类奏查考其皇亲及公主所生子孙原无出身正途朝廷推恩陞授者不在此例
　　一两京五府见任掌印佥书管军管事公侯伯都督及都指挥六部等衙门见任文职四品以上官并各处廵抚官俱听自陈去留取自上裁武职内有传防管事者革去管事照旧带俸文职五品以下两京吏部照例防官考察
　　一内府各衙门见任官员有侍从年久供事勤劳愿告优闲者许各具本陈请取防定夺
　　一给事中御史职当言路今后凡朝廷政事得失天下军民利病许直言无隐文武官员有贪暴奸邪者务要指陈实迹紏劾在外从廵按御史紏劾
　　一官吏军民人等犯罪自正德九年正月二十八日以后已问结立功哨嘹运灰运炭运砖运石做工纳米纳料纳钞摆站煎盐炒铁充仪从军伴膳夫及罚班重厯拘役枷号等项悉皆放免中间若系行止有亏败伦伤化例该带俸差操革职为民者仍各照例发落
　　一武职官降级调卫者除失机事干邉情不宥外其余俱复职回卫内原系锦衣卫调在京别卫文职因公错并公事诖误降级者复原职内原系京官者对品别用其因事革罢为民者除事干行止有亏败伦伤化外悉与冠带闲住原系冠带闲住及京官调外任致仕者各照原职致仕
　　一各处武职有因私役军人不及五名例前问拟降级者守邉失误被贼抢掳人民不及五名情轻律重降级者俱复还原职其各邉军人因失事饶免发遣常川守哨者亦免守哨
