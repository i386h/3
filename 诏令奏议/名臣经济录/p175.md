<!-- { "loadSidebar": true } -->
　　臣闻帝王之道在赤子黎民而覊縻絶域夫黎民而赤子亲之也絶域而覊縻疏之也虽圣人一视同仁其施也必自亲以及疏未有赤子不得其所而先施惠于外人者况夺赤子之食以养外人圣人忍为之哉切见京师蕃人不下万余较之畿民三分之一每月支俸米较之朝官亦三分之一而实支之数或全或半又倍蓰矣且以半俸言之在京指挥使正三品该俸三十五石而实支一石达官则实支十七石五斗是赡京官十七员半矣传曰朝无幸位则食者寡此又非幸位之比也夫以有限之粮而资无限之费欲百姓富庶而仓廪充实未之有也近者连年荒旱五谷不登而国家之用则不可缺是以天下米粟水陆并进嵗入京师数百万石而军民竭财殚力涉寒暑冒风霜苦不胜言然后一夫得数斛米至京师者幸也若运至中途食不足衣不赡而有司曾莫之恤督责之愈急是以不暇救死徃徃枕藉而死者不可胜计而邉官坐享俸禄施施自得呜呼既夺赤子之食以养禽兽而又驱其力使餽之赤子卒至于饥困以死而禽兽则充实厌足仁人君子所宜痛心哉若夫俸禄所以养廉也今朝官皆实闗俸米一石以一身计之其日用之费不过十日况其父母妻子乎臣以为欲其无贪不可得也备边所以御侮也今边军长居苦寒之地其所以保妻子御饥寒者月粮而已粮不足以赡其所需欲其守死不可得也今若去此夷官臣愚以为除一害而得三利焉何则计夷官一嵗之俸不下数十万可以全生民之命可以赡边军之给可以足京官之俸全生民之命则本固而邦宁矣赡边军之给则效死以守职矣足京官之俸则知耻以修廉矣得此三者利莫大焉臣又闻圣王之道贵乎消患于未萌易曰履霜坚氷至书曰惟几惟康不可以不察也臣切见夷人来归络绎不絶朝廷授以官职足其俸禄使之久处不去混迹畿内无益之费尚不足惜又有甚者焉夫外域之人其深莫测乍臣乍叛荒忽无常彼来降者非心悦而诚服也实慕中国之利也且邉人在邉未有不自种而食自织而衣今在中国则不劳其力而坐享其有是故其来之不絶者中国诱之也诱之不衷则来之愈广一旦边尘有警其势必不自安矣前世五胡之乱可不监哉是故圣人以要荒治之其来也惩而御之不使之久处其去也守而备之不诱其复来其为社稷生民之虑至深逺也近日边尘数警而夷官羣聚京师臣常恐惧不能安寝伏愿陛下断自宸衷为万世长久之计乞勅兵部将夷官渐次调除天下各都司卫所彼势既分必能各安其生不惟省国家万万无益之费而又消其未萌之志矣臣才识不逺偶有所见故昧死以言惟陛下采纳则斯民幸甚社稷幸甚
　　内夏外域之限一【丘濬】
　　臣按唐太宗朝羣臣承诏议处突厥降者部落朝士多言欲处之河南兖豫之间顔师古欲寘之河北温彦博欲凖汉建武故事李百药欲各即本部署为君长与窦静之议畧同惟魏征之议援晋朝事为鍳得帝王内脩外抚之道思患豫防之心彦博谓王者之于万物天覆地载靡有所遗是固然矣然殊方异俗必不能相安于城郭市井之间而所以处之者必有其地是固有以限之也则夫圣人之处逺人可无内外之限哉太宗从彦博议散处其民于诸州用其部曲以为宿卫数年果有结社率之反言事者多言突厥留河南不便乃诏突厥及降兵在诸州者并令渡河返其旧部太宗有朕不用魏征言几至狼狈之叹由是以观为人臣者不可不明春秋之义而议事者当援古以证今昭昭然明矣魏征曰晋初羌羯与民杂居中国后二十余年伊洛之间遂为氊裘之域此前事之明鉴也虽然此岂但为唐一时之鉴哉乃千万世之永鉴也昔人有言前车覆后车戒臣尝读古诗有云越鸟巢南枝代马嘶北风盖人生天地间虽有贤愚之殊而其思乡土党同之心则一也况彼逺人禀性絶与常人不同而不可律以中国之人情请以东晋事质之北朝之中匈奴为大匈奴之种在汉已入居中国歴汉而魏而晋已数百年矣其居中国非不久也歴代授之以官爵寛之以力役非不厚也而渊聪者自其髙曾以来皆生长中国其于故域不相闻也非一世矣一旦不幸国家有事即相呼而起以为中国大害甚者执天子而折辱之后世逺人之处中国者固未必如晋之多然涓涓不壅终为江河毫末不札将寻斧柯为世道深长虑者亦不可不防防杜渐也请以今日论之国初平定凡防古色目人散处诸州者多巳更姓易名杂处民间如一二稊稗生于丘垄禾稻之中久之固已相忘相化而亦不易以别识之也惟永乐以来徃徃以降人寘之畿甸之间使相羣聚而用其部长时有征讨起以从行固亦赖其用矣然而已已之变敌犯近郊其中亦有乘机易服以刼掠平民甚至乃有为敌向道者此其巳然之效可为明鉴者也当是时臣亲目击其事而议者咸谓事平之后即与处置今又逾三十年矣而其党处京城畿甸间者如故若谓此辈生长中国受恩厚而染化深不必他虑臣窃以为晋之事已经三朝歴数百年尚不忘其故俗而为中国祸害况今入中国未有百年而其衣服语言犹循其旧俗者乎设使未经变故尚当为之逺虑况又有已验之实效乎天下之事最难处者莫甚于此盖今日慕华归王之人久居内地劳效素着欲如唐太宗并令渡河反其旧部难矣不得已而思其次请凡自西北内附者除已建显功受封爵外其余有官者递陞一级给与全俸无官者编入队伍月支米比常伍加多勅兵部注拨于迤南卫所卫不过二百所不过二十官不许专城卒不许聚征操外并免杂役如此则不失安辑之道既得其用且免其患矣
　　内夏外域之限二【丘濬】
　　臣按自昔帝王用人不系世蕃将之中如汉之金日防唐之阿史那忠等不可谓无人然而为治之道当循其常从其多不可以其一二而废其千百以其偶然而遂不信其常然耳何者天地生人同此天而各异其地地有不同则其生智习性自然殊别及其混处之久则不知不觉而合为一矣方当无事之秋聚居而托处聨络而亲比日染月化遂认并州为故乡者多矣彼其感恩思报之心忠君亲上之念固未尝无非惟无异言亦无异梦指天誓日真如金石之固死生不渝矣一旦而有风尘之警疆之变我之势方强气方壮根本方固彼固不敢有异志不幸而我弱彼强我负彼胜则彼将持两端观成败以为去留此等之事不能无也其甚者若汉之中行説宋之郭药师岂非后世之永鉴哉然则为今之计若何曰譬如畜兽然十虎之间而杂以一狼亦何不可之有且唐之蕃将如执矢思力出自突厥契苾何力生于铁勒他如史大奈李谨行泉男生李多祚之伦皆能知义而鸷挺不迁为唐史所称其尤着勲名者则有如浑瑊阿跌光顔者焉岂可以逺人而不用哉但不可如天寳之末尽用蕃而代汉耳仰惟我朝祖宗凡归正而建功者徃徃锡之以封爵膺之以显任惟于五府诸卫之长诸边总戎之任则有所限制而不得以专盖有合于唐人不用蕃将为上将之意夫于任用之中而寓制驭之意非独使上之人无所疑于后而亦俾下之人得以保其全于终也岂非万世之良法乎圣子神孙所当遵而行之万世而不可轻变者也
　　名臣经济录卷四十一
<史部,诏令奏议类,奏议之属,名臣经济录>
　　钦定四库全书
　　名臣经济录卷四十二
　　明　黄训　编
　　兵部【职方下之上】
　　陈言边务疏【王守仁】
