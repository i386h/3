<!-- { "loadSidebar": true } -->
　　京辅之屯一【丘濬】
　　臣按自古建都者皆于四近之地立为辅郡所以为京师屏翰也汉以京兆左冯翊右扶风为三辅唐亦以华州同州鳯翔为辅而宋初未遑建立至于徽宗时亦于畿郡立为四辅焉每辅则屯兵二万人为额我朝建国江南于鳯阳屯重兵凡京师军皆散于江北滁和等处为屯田虽不名辅而俨然有蕃屏之意太宗皇帝自北平入正大统遂建都于此其初犹以行在为名而立一行部以总之其后徧立五府六部大小衙门如旧制凡京卫之兵皆分其半以来并起江南富民以实之而去其行在之名则是万万年不拔之基永定于此矣然而畿甸之间犹未有辅郡盖有待也臣按汉唐宋之辅郡皆因郡治而立至今之建置则以形胜要害为固盖汉唐都长安宋都汴梁皆去边地辽逺非若我朝都燕则自以都城为北边捍蔽北最近而东次之西又次之而南为最逺焉请如汉唐宋故事立为辅郡以宣府为北辅因其旧而加以藩守之军俾守国之北门其东也以永平为辅以守松亭一带闗隘及扼辽庄要害其西也以易州为辅【或真定】以守紫荆一带闗隘其南则以临清为辅坐镇闸河而总扼河南山东之冲又自此而南屯兵于徐州以通两京之咽喉每处屯重兵一二万量其轻重缓急以多寡其数罢两直河南山东上京操备班军因近屯守以为京师之屏蔽遇京师有事则调发焉夫自古为国者必固外以蔽内居重以驭轻譬则人之家居必有藩篱墙壁然后堂室坚固内呼而外应若设闗捩然有所动于中而四面之机毕应之然后盗之利吾财者不敢轻侵犯焉近年以来起调两直河南山东军赴京上班操备半年一替方其新班既起而旧班未回城池虽设而队伍空缺者有之幸而无事则巳万一有不逞之徒乗虚为乱将何以支持之倘立为辅郡因近屯守则军士遂室家之愿而生息日蕃国家省转输之劳而调发易集边方足御备之具而闗隘有守如此则都城巩固宗社奠安矣万一臣言可采见之施行其于国计不为无补
　　郡国之守【丘濬】
　　臣按前代州兵皆无定制或以土民自守或以禁兵出屯或选自户籍或出自召募或因有警而民团结皆是因其土地之宜随其民俗之便或多或少或废或置不惟无常制亦无常数惟我国家自平定之初则立为卫所以防卫州县卫必五所所必千军而又分藩列阃以总制之而有都卫之设其后也改都卫为都指挥使司文武并用军民相安百有余年其视汉唐宋之制可谓大备矣然承平日久兵备不能无弛军伍不能无缺旧制遇有缺伍卫所差旗军于其原籍径行勾补而其流弊乃至所勾至者反少于所遣之人得不偿失于是用言者计每嵗分遣御史清勾然亦徒有其名无益于事近有建言欲稽御史所勾之数以为黜陟然亦徒害平民无益军政臣尝考歴代之制皆是草创之初军伍数少而其末乃有冗滥之失惟我朝则是先多而后少何也前代之制率因一时而随事制宜惟我圣祖则斟酌古今立为一代之制使子孙百世遵守焉方其初制为军伍也内地多是抽丁垜集边方多是有罪谪戍嵗月既久奸弊日滋或改换姓名或变乱版籍或潜行析户或私自分居彼此相隠上下相防遂至巻簿难清挨究无迹其间丁尽户絶者固亦有之而正户固在旁累他人者亦不能无也为今之计乞勅兵部通行清理凡天下都司卫所俱要造册开具本卫州县原设额数若干见今实在若干缺伍若干不问存亡备细开造具其籍贯及充军缘由仍行户部行下天下布政司若府州县亦要造册开具各州县军户若干见在充当者若干挨无名籍者若干彼此照对以见其实在之数其卫所见在食粮者若干缺伍不补者若干兵部以奏闻防文武大臣集议所缺必设何法然后得军伍足数以复国初之旧必须不拂民情而致其生怨不为民害而激其生变讲明根究至再至三然后见之施行如此则佥论之中必有良法善计不徒然也夫天下之事譬如器用然有新必有旧而壊者又为之新制则其用不穷矣今日之军伍可谓旧而壊矣失今而不为之制吾恐日甚一日积而至于无余一旦有事而必欲用之仓卒之际其将噬脐无及矣国家大事莫大于戎国歩之安危所系运祚之修短所闗诚不可不加之意也彼为具臣者不为逺虑其意只欲茍具目前以贻其责于后人盖以官非世有故也若夫圣明之主承列圣之鸿业以传之万万世之圣子神孙乌可不为之逺虑哉唐人有言凡此蔡功惟断乃成彼淮蔡之土宇一州耳固不可无断矧此丕丕之基万方之广亿万年之久其所以轸当宁之深念法乾造之雄断者又当何如哉臣不胜惓惓













　　名臣经济录巻四十二
　　钦定四库全书
　　名臣经济录卷四十三
　　明　黄训　编
　　兵部【职方下之下】
　　奏陈愚见以弭边患事【汪鋐】
　　臣先任广东按察司副使廵视海道适有强番佛朗机驾船在海为患其船用夹板长十丈阔三丈两旁驾橹四十余枝周围置铳三十余管船底尖而面平不畏风浪人立之处用板捍蔽不畏矢石毎船二百人撑驾橹多而人众虽无风可以疾走各铳举发弹落如雨所向无敌号曰蜈蚣船其铳管用铜铸造大者一千余斤中者五百斤小者一百五十斤毎铳一管用提铳四把大小量铳管以铁为之铳弹内用铁外用铅大者八斤其火药制法与中国异其铳举放逺可去百余丈木石犯之皆碎正德十六年正月内臣访据东莞县白沙廵检司廵检何儒称其上年因委抽分曾到佛朗机船见有中国人杨三戴明审知伊等年久投在佛朗机国备知造船铸铳及置火药之法臣即令何儒宻遣人到彼以卖酒米为由潜与杨三等通话谕令向化重加赏赉彼遂乐从约定期夜何儒宻驾小船接引到臣研审是实遂令如式制造试验果効后臣举兵驱逐佛朗机頼用此铳取防杀灭无遗夺获伊铳大小二十余管比与杨三等所造体制皆同臣窃惟佛朗机凶狠无状惟恃此铳铳之猛烈自古兵器未有出其右者用之御敌用之守城最为便利如北人之来平原旷野与之对敌则用铜铳一百五十斤载以手车毎一车载一铳火药弹子与提铳俱置其上前后推引并举铳毎车用四人一出须用三百铳敌势重大则増至五百铳布列前阵防至齐举瞬息之间一铳可发数弹其声震天马必惊溃触之者死不触者奔如敌见我设兵如此引马他向则疾速推车向之敌左行则车左转敌右行则车右转或先相地度势以车三面待之在临时斟酌之耳夜则团围作营日复展布如旧其要害之地险隘之处则筑为城堡用铜铳五百斤者布列城上冦至举之彼决不可度凡在边塞一切要害俱筑为此堡守以此铳若夫京师防守城池则大小三号铳兼用之分布各城一遇有警势大则用大铳势小则用小铳臣前此曾将原获佛朗机铳四管并造手车四辆责差廵检何儒带领杨三等呈送梧州军门转进于朝廷巳防依拟就差何儒等赍进外乞勑该部候赍至之日验之如果可用则多为铸造依臣所言用之御敌用之守城无往不济臣又窃照南畿根本重地防守不可不严操江虽有船只或未尽善合无照依蜈蚣船式様创造数十艘易今之船使橹用铳一如其法训练军士久而惯熟则防守益固乞勑该部再行查议如果臣言可采特赐举行则急之际未必无万一之助臣不胜恳切愿望之至谨具奏闻奉圣防该部知道
　　再陈愚见以弭边患事【汪鋐】
　　臣窃惟西北二边为中国患其来巳久自古御邉之法惟守为上战斯下矣来则有备去则勿追守之谓也帝王以全取胜惟在于此我国家相度形胜沿边各设重镇如陜西则有甘肃延绥宁夏山西则有大同宣府此五镇也实西北之大捍蔽也毎镇官军不下六七万人沿边设立墩台城堡其为守之之计固无不周然而贼冦之来卒莫能御冲突奔逸所向无前一遇交锋彼胜我负损伤官军动至千百此其故何也盖墩台初无遏截之兵徒为瞭望之所而城堡又多不备间一有之其所执兵器不能及逺亦无遏截之用我军遇之众寡不敌其败也固宜为今之计惟当用臣所进佛朗机铳小如二十斤以下逺可六百歩者则用之墩台大如七十斤以上逺可五六里者则用之城堡毎墩置铳一把以三人守之毎堡置铳三把以十人守之五里一墩十里一堡堡不必大纵横止各五丈比墩大三之二则工力省而易就外墩内堡列为两层或三四层大小相依逺近相应星罗碁布无有空阙东来东击西来西击则敌自无容足之地可以不战坐収全胜之功矣臣又窃计之毎镇要害之地敌人必由之处大约不过千里十里一堡则千里当用一百堡五里一墩则千里当用二百墩一堡十人则百堡当用一千人一墩三人则二百墩当用六百人然则一千六百人可以遍守一镇矣以更番之法一年分为四番则一千六百人当用六千四百人是一镇之军士十用其一巳有余裕矣夫用其一而闲其九则闲者固有五万余人也又以此数尽督之屯种且耕且守仍十取其一于镇城操备轮班更替不妨农作将叅而下除额定军伴外不得占役一人指挥千百户等官除管理墩堡外余皆分投督理屯种之事务使人各尽力亩以兴屯田之利夫天下无不可耕之土无不可农之夫无不可树之稼今以空闲之军士耕旷野之地土植所宜之五谷其为利又安有既耶臣窃观各镇毎年尝有客兵之调粮草动至缺乏则出内帑开盐利以助不给今如臣之防则不惟不调客兵而常额之士且十可九耕矣不惟不出内帑开盐利而屯田之入且嵗可数十万矣臣又窃观往者败衂之后例必查勘将领重则处以极刑轻则问拟充军其惨刻之祸亦不减战阵之间也至于杀虏数人口抢刦数头畜则守把提调等官无有不受罪者今如臣之防则不惟士卒可免涂地之苦而将领以下亦可免失机之刑矣伏望皇上亮察臣言的然可用特勑该部行令各该廵抚都御史及镇守总兵官着实举行相视地势将各墩堡一一修筑壊者新之缺者完之未备者増置之五里一墩十里一堡比比相因要害之处无不皆然照依式様多造佛朗机铳人人教之熟晓放铳之法一墩三人守之以一铳一堡十人守之以三铳分拨指挥千百户等官某官领几墩某官领几堡其空闲军士督之耕种十取其一更番操备仍乞勅本院行令廵按御史时常廵视稽考前项墩堡有无完固前项人铳有无齐备前项屯种有无脩举一不如法即行叅劾务使墩堡无空缺之处人铳无废弛之时境内无荒弃之地夫如是则用力甚省而取防甚大立法甚简而为利甚博行之万世万世无边圉之患行之万万世万万世无边圉之患矣臣不胜恳切愿望之至为此具本亲赍谨具奏闻伏候勅防嘉靖九年八月初四日奉圣防览卿所奏具见筹边之意户兵二部还再加议处停当务在经久可行以周边计
　　题为重边防以苏民命事【汪鋐】
