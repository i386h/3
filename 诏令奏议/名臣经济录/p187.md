<!-- { "loadSidebar": true } -->
　　尝观民之为盗有侵渔迫于外饥寒切于身势不得巳而为之者亦有无頼恶少不事生业习于下流得巳而为之者是人也岂其天性有异于人恶生好死而乐为之哉良以上无美政而因以失其良心下无法守而渐以成夫偷俗故尔是故古之明王毎急于安抚懐来之实以养其乐生之心不懈于提撕警觉之令以摄其放旷之气故风俗淳厚而盗警不作使为治者不务乎安辑保育之勤而惟事乎攻击捕灭之术而羣聚不逞弄兵潢池虽布武宣威以成平勦之功而良民荼毒亦矣岂为政之上防也哉迩者窃矿之凶俱巳授首未起之党皆为寒心此正平定安辑之时不宜深求过计以激其反侧而兴其扰攘也何以言之戡定乱畧之后而犹督捕之急可以致吏承风悦上以立名可以致捕者因之为奸可以致民不得其死者多可以致故党疑惧而不自安夫郡县之吏皆观望于上司之意向而为之也使一贼之克而功赏之顿加一防之得而顔色之遽及由之因以市誉因以进秩相效而起奔走恐后仗剑率众四搜于山泽萑苇之间无虚日矣嗟乎盗贼横行之日为之殊可以励功劝众而安平之后实生烦扰尔故曰可以致吏承风悦上以立名夫捕盗之令虽出于官府而执兵驱捕则借于民快此等小人惟利是计使在上者不此为急则刑罚清明良恶区别彼固不得縁之为奸一或偏重而惟贼之是得则死生真伪由彼是任指扳无辜捜捡财产肆行而无忌矣故曰可以使捕者因之为奸夫禁盗所以为民也盗得其真民斯乃安风闻而捕者无为盗之实妄扳而捕者无可据之赃挟雠而捕多所诬之罪非以安之实以祸之矣况鹰鹯狼虎之吏惟欲多所捕获大张声势以要竒功上司隔逺一时不得躬讯只凭巧文不知欺蔽真正之贼一而良善之民十犴狴如海玉石俱焚贫弱之家无所控诉岂不哀哉故曰可以致不得其死者多夫治盗之要殱其渠首解宥党与不直人心易安亦且地方省事此古今不易之道也今大冦既平宜稍示休静以安余党失此弗图更加严治则郡县廵捕之吏岂能一一斟酌事机连根蔓结穷极瑕隙激成而变势亦或有海翁之于鸥鸟非必毕罗弹射之加也一有欲取之意巳骇翔而不下矣况灵于鸥者而尤亲触其必死之机有不骇而变者乎故曰可以致故党疑惧而不自安嗟乎今山东之所患者其势凶志缪未有大于矿徒者也聚之则千百成羣不敢逼捕散之则一夕解遁莫可踪迹以愚计言之当以不治之法治之则不期靖而自靖矣何以言之此徒之所欲者矿而巳使洞无可入之隙彼何所利而为之故首当责实于塞洞凡塞洞之法不一有以泥涂于棘茨之上者有以巨石加灰泥者有以坚筑土壤者此虽费工可以经久不得易开今之塞洞一切茍简为之惟填巨石于洞口杂以小石补罅而巳故矿徒之来一时可开彼知利可易得故风行电掣三两日夜其事就矣比及官府知而捕之彼巳得利而散故曰首当责实于塞洞夫今矿徒多四方来者必得近矿之家以为住歇之处斯踪迹隐蔽紏聚可成不然则易败露彼乌敢肆然为之故次当保察于近矿之民使之十家为保保有保长十保为总总有保正使一保之中各相觉察但系面生可疑之人必要追求所来之自使之不得潜避为奸有司仍委公平亷能之吏不时廵察以提撕警觉保甲之众如此则矿徒既不得与近矿之民相縁为奸而矿洞又不得一时可以易开则窃矿之心渐以自阻而捕治之吏可以不用矣故曰次当保察于近矿之民汉渤海多盗郡吏不能平宣帝拜龚遂治之遂曰民困于饥寒而吏不恤故为盗尔臣请有以安之至郡罢捕盗吏与民休息诸持锄耰者勿问于是卖剑买牛卖刀买犊而为良民所谓以不治之法治之则不期靖而自靖者此也今之议者曰民间有弓矢之便长鎗之利故民易以为盗欲严法令以禁之非官司不得造作愚窃以为计之者过矣弓矢矛鋋之利民頼以卫家御变也百姓不得具于平时一旦值有盗贼之警不过束手就执而巳是盗贼玩禁而得以恣行良民窘束而反以受祸令之不善无过于此况民之为盗由其有不得乐生之心不在于蓄有兵器之利使其乐生矣虽百千有利彼亦知爱其死而不为使不得其生之乐则凡可以茍延性命无不为矣锄耰之夫斩木掲竿亦可以亡秦又何必待于长鎗利防而后为之哉汉公孙言于武帝曰十贼彍弩百吏不敢前臣愚以为禁民挟弓弩便帝下其议吾丘寿王对曰且所以为禁者为盗贼以之攻夺也攻夺之贼知死而犹为之者大奸之于重诛固不避也臣恐邪人挟之而利不能止良民以自备而抵法禁是擅贼威而夺民救也帝以难诎服是弓弩长鎗之禁便于刦贼而不便于良民古今之所同然者如此严令禁之似亦不可大抵事势之变悬于机缓急轻重毫末之差而机随以低昻事因之成败其闗系于政也大矣固不可不熟思审处以求适当其机也若夫详其术以止盗而捕不宜急宣其惠以恤民而兵不必禁此正今日事机之防也伏惟采择所宜行之则地方幸甚
　　送锦衣卫张侯出逻序【罗玘】
　　嵗聿云莫燕赵之间恶子弟食饮博奕费且尽思为冦偷益急毎伺朔风尘起跃马突出周道上矢声搜然虽有贲育千夫而手足瘃饥虚困悴之余亦不免战惧失色伏而献囊免患于瞬息间诚畏之也况南人素绵道逺而疲三尺童子可以制之其所携者固其物也亦何择于公私哉当是之时悬人之命于手壮哉翼虎也而国门南出三凃视他域尤多盖河氷不舟天下贡道出焉故令甲三凃嵗遣锦衣支帅三人握符提卫士分出于逻其出必以子月望日又出三侍御并临之凡兵民之司皆受檄指麾从事期以靖冦宁民足国阜财而巳今年中凃属张侯养直侯予友也少为武学生战艺塲不如志而抑就右阶时尚为百户也尝屡战建州诸寇得今官亷毅为其大帅所知以其名请乃有是命非常数也今日建纛出郊乃乗虎皮韀弓防鱼服仆姑在氷卫士屏息俛首不敢唾嚏不敢仰视就而子趍离而鹄立整若斧兀若尸人皆壮侯能戢士冦固在其掌中予独知其建州之战夜半斩敌首献军门如杀狐防耳今兹御人之冦固实健且趫也亦岂敢望于北人哉其出没腾蹂必轻骑游缰无所止息岂若防车穹庐驱骑而悉众以为重乎以予观之剪此穿窬胠箧之徒一筹耳使道上之旅去其畏心并力支撑而生死以之则形格势禁彼固无能为也尚劳天子爪士之出哉况侯斩冦之余勇视此軰蚤虱不啻也无着手处矣戢士亦其末事别筵有诗予总其意为之序







　　名臣经济録卷四十三
<史部,诏令奏议类,奏议之属,名臣经济录>
　　钦定四库全书
　　名臣经济录巻四十四
　　明　黄训　编
　　兵部【武库】
　　论兵备疏【杨士竒】
　　臣窃见今差监察御史清军有以陜西山西山东北直之人起解南方极边补伍者有以两广四川贵州云南江西湖广浙江南直之人起解北方补伍者彼此不服水土南方之人死于寒冻北方之人死于瘴疠且其卫所去本乡或万里或七八千里路逺艰难盘纒不得接济在途倒死者多到卫者少长解之人往往被累非但获罪亦有艰难死于沟壑而不知者深为可悯况今西北二边急于防守而西北壮勇之人乃发南方甚是未当查得永乐十年二月初五日太宗皇帝圣防北京人民有在各处充军今后事故来勾丁补役不要发去只就河间立一卫或一所都着就那里当军原卫军伍别着人若在北京卫分当军的不动宣德二年三月初一日宣宗皇帝准兵部奏令云南四川两广福建湖广该勾军丁除逃军正身及巳解军丁外其余留所在附近卫所带管食粮操备本年十二月十五日又准兵部奏今后一体存留収操縁海地方的也就留在那里卫所操备宣德三年四月二十一日又准兵部奏江西贵州等布政司军丁该解辽东甘肃等处并山西等布政司军丁该解云南两广等处动经万里及七八千里者皆照例留在附近卫所带管収操当军又奉圣防腹里地方该勾的军离原卫二千里以里的还发去二千里以外的都留在附近卫所収操此皆祖宗成宪盖洪武中有犯罪死者恩宥免死不分南北发边逺充军所以惩治有罪此太祖皇帝之仁也其后有罪者巳死补役者皆非犯罪之人朝廷悯其逺道艰难留于附近卫所操备此太宗皇帝宣宗皇帝之仁也陛下即位以来以陜西该解腹里山东河南大宁都司等处卫所军丁俱収发陜西靖逺卫又以广西缺军命南方贵州云南广东广西四处该勾辽东等处军丁悉发广西都司属卫収操亦是仰体祖宗之仁近来该部执称原旧队伍难以改发只是畏避文案繁劳而不思兵备之无实不念下人之艰苦近日兵部虽因清军御史之言奏请清出军丁暂发附近卫所带管収操縁南北俱有边境今俱少军若只于本处附近収用近边卫分缓急亦不得济臣等愚见今所急缺边军者欲乞除逃军外以山东山西河南陜西北直今后清出军丁各就所近发甘肃宁夏延安大同宣府永平辽东等处补伍云南两广贵州四川湖广江西福建浙江南直今后清出军丁各就所近发四川云南贵州两广及边卫所补伍皆就定其卫所发去待补足其缺后再有清出者却于腹里卫所补伍如此则兵备有实下人不困臣谨陈愚见伏乞特命公侯伯之老成者及都督尚书侍郎御史防议可否谨具奏闻伏候恩防
　　条例事奏【张本】
　　该本部尚书张本等奏天下卫所递年以来勾取逃亡等项军人为因比先未曾奏定条例颁布申明其各该卫所往往泛滥申填勘合差人前去各府州县勾取所差人员毎嵗不下二三万数该勾军士又不从实开冩原报姓名乡贯并充军来厯縁由以致差去官旗通同有司里老人等作将有勾者揑故回申无勾者展转扳指数内应分豁者不与分豁重复勾扰连年不絶其所勾次数少者三五次至八九次多者十余次至二十次不止以此军伍不清民被其害今后该勾军士除曾经三次以上回申丁尽户絶等项无勾者照依先次奏准事理暂且住勾候各处卫所造册完日通奏请开豁其余逃亡等项军士合无通将条例申明遵守逃军每三个月或半年一次勾故军并残疾等项军人毎一年一次勾务要将各军原报姓名乡贯并充军来厯及逃故等项縁由造册填给勘合责付差去人员照例勾取庶革奸将条例开坐宣德四年六月初九日早于奉天门钦奉圣防是都准行钦此本月十三日早本部官又奏欲将条例抄发各都司卫所并布政司府州县恐后传冩差误又日久埋没不遵合无刋刻成书发去永为遵守奉圣防是钦此钦遵外今将条例开列于后
　　一逃军除自首免问责限起解外其余拿获者就于原籍并所在官司取问明白初犯再犯依律的决差亲属隣里管解原卫所着役三犯者监候申详依律处决先将户丁解补里隣人等仍照隐藏逃军榜例治罪窝家发附近卫所充军若窝家系军人发边逺卫分充军其窝家如或惧罪不合将逃军转递他所藏躱者不分军民俱发烟瘴地面充军所在官司知情故纵者依律坐罪
　　一逃军正身未获先将户丁解补仍责限根要正身得获替出户丁宁家
　　一各处有司起解逃军及军人军丁务要量地逺近定立程限责令长解人等依限管送若长解人等纵容在家迁延不即起程照依榜例违限半年之上者依律坐罪一年之上者収发附近卫所充军犯人发边逺充军
