<!-- { "loadSidebar": true } -->
　　一伏覩圣训所谓贱弃者正如今官民之家一有宴防辄张盛筵所食不及一二所费常至什百暴殄天物莫此为甚合无严加禁约今后士大夫防饮毎桌果殽各不得过五碟庶民之家并不许铺设筵席止用团桌聚坐食取适口酒止五七行不得作乐歌唱酒肆之内不许三五成羣长日酣饮在京行巡城御史在外行巡按御史差人宻切缉访军民有犯即行挐问职官有犯指实劾奏
　　一居丧供佛饭僧出殡大设仪仗送殡至数百人实是贱弃米谷至于乗丧嫁娶作乐饮酒食肉实是灭弃礼法合无在京在外通行御史督同有司严加禁治则庶几浮费可省风俗可淳
　　一富贵之家率于院落栽植花木妆饰假山元宵做造鼇山花灯举放烟火争竒鬭巧所费不赀及端午打造龙船竞渡无时游玩湖山寺院男女混杂合无通行禁治其浪造假山等物通追入官仍将追治过縁由造报一京师乃四方之表职官乃庶民之表法行必自近始必自贵者始乞勅巡城御史严督五城兵马遵将令式所载并前项禁约事宜一一着实举行违者指实叅劾如是御史不能尽职虚应故事臣等询访得实遵照勅谕内事理叅奏罢黜嘉靖九年二月十六日奉圣防朕惟礼制所以辨上下定民志一应官民服饰房舍器皿等项我祖宗俱有品级等第着为定式近来贪官豪民委的陵节犯分日习奢侈以此未免克剥兼并虽屡有防禁约都因巡按官不行奉法以致府县官狥情怠玩虚应故事览卿所奏具见振扬风纪导民俭约至意都依拟在京行巡城御史在外行巡按御史便通行出榜张挂晓谕着实举行所司有不奉法官民有不遵改的指名叅奏治罪罢黜
　　民政【方孝孺】
　　治天下者固不可劳天下之民以自奉也然不能使天下之民知道而易使亦岂足以为治乎当昔之未有君臣也民顽然如豕鹿猿猱馁则食饱则奔迸跳踯而不可制欲驯之且不能况欲使之乎圣人者出知其散漫放恣无所统属非久安之道也于是制上下之分定尊卑之礼俾贱事贵不肖聴于贤由吏胥以至于大夫公卿由子男以至于诸侯各敬其所宜敬而各事其居乎上者犹以为未足也复制治民之法使五家为比二十五家为闾百家为族五族为党二千五百家为州万二千五百家为乡以属乎司徒五家为隣五隣为里四里为酂酂五为鄙鄙五为县县五为遂以属乎遂人聮之以五两卒伍师军以知其数习之以师田饮射祭祀读法以一其心书其善以作其气罚其恶以折其骄六畜车辇旗鼓兵器之稽可按籍而知老弱壮少可任与否不必问乎民而具上有所兴作朝出一言而暮巳集进之则前退之则却其民常知恭顺忠爱事上为当然不敢少有忿怨避缩之意三代之时非不役民也而未尝有一民敢发不逊之言岂威力足以制之哉其法素备其教素明民皆知道而易使故也战国之君不知先王之用心务为茍简之术以为不必如先王之烦宻过虑亦可以为治斥絶遗典而私心自为既巳失矣而秦又并烧除割絶之不复有为治之法而徒任刑罚以刼黔首譬之去悍马之羁靮而临以锋刃彼有蹄齧腾跃而走耳安能以可生之身蹈必死之祸哉故斯民至于秦而后兴乱后世亡人之国者大率皆民也其祸实自秦始秦之民即三代之民在三代之时则尊君而附上当秦之时则鷔狠凶戾视其君如仇讐岂民之过哉无法以维之无教以淑之而不知道故也二家之童其一自防教之以拜跪顺悌其一恣詈言谇语而不禁他日犯上而贼伦者必自防不教之人其知教者必不至乎有过也治天下者未尝愿天下之不治而不修致治之法犹愿无死而不食也致乱之由非一端莫甚于治民无法治民之法既定世有叛将亡卒挟奸而肇衅絷而杀之易易耳乱亡所以相踵者无赖者为之倡好乱之民皆起而从之也使斯民皆知君臣之义或有狂夫怪民出乎其间众缚而告于司冦何乱之能成兹欲复井田行周制如先王之时固难矣独不可稍取先王之意为之法乎今之役民虽不能嵗止于三日亦未至于厉民也终嵗休于家县官役之以数日之事巳若为所不当为发愤懐怨而就道甚者或逃匿而不从上之威令方行而民巳如此设使不幸而威令有所不行何望其从上之命乎此治民无法教民无道而不知君臣之义使然也为人父者未必皆无过举然子不敢逆其命者以父子之伦不可悖也人君之政岂能皆合乎民心苟不知君臣之义少不慊所欲则攘袂而起其危亦甚矣乌可以为不急而不务哉欲民易使则莫如仿乡邻酂鄙比闾族防之制执其中而用之为之正若长者月申之以读法开之以古训春秋合之以祭祀和之以饮酒导其忠顺之道罚其不率令者遇有征发以趋事先为者为上而厚赏以劝之以讪讦败类者为下而屏黜以愧之上之人又能躬行以成俗立学校以明教则民可渐化矣然必制民之产使无死亡之忧然后可茍驱不能自存之民从吾之令虽尧舜之仁周公之智有所不能况三代之旧法乎故民易治也在乎治之有法法可行也在乎养之有道
　　成化【方孝孺】
　　寓控制天下之道于迂逺不急之法使人隂服乎上而不自知者周之所以得民也欲人之服从而炳然示之以服人之具其服也必不坚有意于服人先以养人者示之使天下咸化而归巳此诚能服人者也秦汉之君未尝不笑周以为迂而其为治之具固周之所笑以为拙陋而不为者也恶犬升灶而食糜必严禁而预防之使不敢近则可矣不能制之于先伺其既食而挤之于釜虽可以快意而釜之糜岂可食哉秦汉之法挤犬于釜之类也其于民也未能教之知义而禁之勿为乱未能教之知孝而禁之勿悖慢视斯民防顽愚僻与熊豕麋鹿无异不少置于心而为之计及其丽乎刑则三族诛灭之典断然行之而不顾威令既立使人视斧锧如就几席而无所避岂不可畏哉畏极而玩玩极而怨有时而不畏矣故以刑罚为威者威既防而乱生以礼义化民者俗既成而分定能使民畏礼义如刑罚而不敢犯之则刑罚可措而不用矣周之盛时是也五家置之长二十五家置之胥百家置之师五百家立之正其事似乎不切也嵗时则读法春秋则防射搜狩考其善而书之纠其恶而戒之民之得休息者寡矣其事似乎太烦也然周卒以此而治孰谓果烦而不切也哉周之成法具在今欲为此不难也而民必以为甚病夫变其所久习而俾为其所未见非特今之人病之虽周之民亦然武王周公以至仁易至暴宜其悦而顺也然殷民纷纷思乱久而后定者非以法制之所行而然也葢殷之政亡久矣周骤以礼义绳之俯仰揖让于规矩之中而不胜其劳则思其纵逸之安固恒人之所同然者况今之世承大乱之后乎然先王之道所以利民而上无所利能为之以渐可不扰而复稍拨其当损益者而疎略民可不甚病也宜定其制曰民家十为睦睦者言相亲也十睦为保保者言相助也十保为雍雍者言众而无争也雍咸属于县雍有长以有德而文者为之保有师以有行而文者为之睦有正以忠信笃厚为十家则者为之同睦之人月之吉咸造睦正之庐正中坐余立而侍老者坐侍令少者一人读古嘉训巳正为释其义戒劝之众皆揖而聴一人读邦法已正立而宣敷之众皆北向跪而聴读既正书众名于册列其所为于侧善恶咸具无恶者为上善多者次之善恶均者为中恶多者为次中无善者为下正饮众酒位皆以其行为差下者不畀酒不命坐三年而无恶者告于县而复其身三年而无善者罚及之异其服不齿改者免之其善之目曰孝曰弟曰亲隣曰防贫曰助同睦曰敏好学其恶反是保有学以教十睦之秀民四时各一防如睦制而略其教之之法取其孝弟忠信之行取其端庄和敏之德取其治经而知礼射而中习礼乐而安知书数而适用月试而升黜之升则于雍雍亦有学其教如保而加详雍试而善则升于县而复其家黜则于睦俾家之修修而有闻则复教之而复升之凡睦之民有未达则问诸正正未达则问诸学农而暇则惟学之游以谘善言以法善行同睦同保遇相揖作相助语相让饮酒相命召若族虽非同睦行族礼童子则学于睦之正取其羣而和睦正保师雍长县嵗考其绩而升易之为【上下疑有缺悮】者其家复凡民力征相先粟赋相率上之所令胥劝而趋葬死而絶者食病而窭者敬德而文者执强悍愎而败类者弃好佞而巧者此其要也持而循之使不至于壊谨而察之使不至于弊而朝廷都邑皆以礼为治民宁有不化者哉由是道也近者十年逺者数十年周之治可复见矣呜呼周之盛至于今三千年矣汉文帝唐太宗宋仁宗有愿治之心而治卒不如古者以其不法古之道而失先王之意也道之行岂非难哉然为天下者患乎无志有志无难为也患乎茍安求安无难致也患乎畏事立事无难成也举而措之如斯而巳矣
　　正俗【方孝孺】
