<!-- { "loadSidebar": true } -->
　　夏秋二税共米麦二百四十一万四千四百七十七石丝三十五万三千六百四十三两绢九千九百五十九疋绵花三百四十二斤马草二百二十八万八千七百五十四束
　　浙江图叙【桂萼】
　　浙江古州地崇山巨浸所在限隔然嘉【嘉兴】湖【湖州】与江淮相表里严【严州】衢【衢州】以徽【直徽州府】饶【江西饶州府】为郛郭左信郡【江西广信府】右闽关【福建北境】大海东蟠绕出淮【淮安】【州】之境斯固四通八达之区也安吉长兴【安吉州长兴县俱属嘉兴府】以西本山越巢窟界在广德【直隷州】之间上无兼辖之司讼狱繁兴颇号难治嘉湖宁【宁波】绍【绍兴】四郡则震泽【今太湖是】东海之所经也淜冲淤壅大遗三农之害而盐徒【嘉兴易通舟楫故私盐尤多】之患次之处州之民多依山盗鑛动至数千持之则激缓复驰纵庆元【处州属县】松溪【福建属县与处州接界】一带歳被侵暴温【温州】台【台州】并海而南信宿【再宿】达于福宁【福建属州】估客良便之然不能不防他冦也若倭夷奉珍入贡则风帆直至宁波突至倐来黠诈叵测先事而备其在定海【宁波属县即夷舟所从入】乎
　　户口
　　户一百二十四万二千一百三十五口四百五十二万五千四百七十一
　　钱粮
　　夏秋二税共米麦二百五十一万二百九十九石丝绵并丝二百七十万四千二百七十两绢三千五百七十四疋布九疋钞五万一千二百九十三锭马草八十七万四千四百九十一包盐运司额办盐四十四万四千七百六十九引
　　江西图叙【桂萼】
　　江西古扬州地当呉【南直】楚【湖广】闽【福建】粤【广东】之交险阻既分形势自弱安危轻重常视四方若保境和民则九江独据上流牵制沿江州郡且密迩南康濵临巨湖【鄱阳湖】盗舟四出不可无备南【南安】赣【赣州】之间则汀漳【汀洲漳州俱福建属府】雄韶【南雄韶州俱广东属府】诸山防焉连州跨境林谷茂密盗贼之兴斯为渊薮故设巡抚重职提师以临之袁州地逼长沙【湖广属府】逋民客户颇难讥察而南昌建昌饶州宗室固在民疲供亿视临【临江】瑞【瑞州】信【广信】抚【抚州】诸郡殆有加焉故凡江西之民朴质俭苦有忧勤之思治以来赋役渐繁土著之民少壮者多不务穑事出营四方至弃妻子不顾而礼俗日壊恶少间出矣
　　户口
　　户一百三十六万三千六百二十九口六百五十四万九千八百
　　钱粮
　　夏秋二税共米麦二百六十一万六千六石丝八千二百三斤绢一万一千五百一十六疋布一千三百四十一疋钞九千九百七十九锭
　　湖广图叙【桂萼】
　　湖广古荆州地襄【襄阳】邓【今河南邓州即襄阳比境】抗其头颅蕲【黄州府属州】黄【黄州】引其肘腋江陵【荆州】制其腰腹伸膝南向亦足以雄视诸州矣若郧阳之保商陜【陜西河南交界地方】郴【郴州】桂【本州桂阳县】之跨闽【福建】粤【广东】辰【辰州】沅【辰州府属州】之捍蔽云贵大江中贯五溪【在常德辰州地方】外错荆楚阨塞斯其备焉盖二仪效灵山川献秀故王气独钟于潜邸然襟江带湖所至民罹水患冦盗亦复乘之过此则永州寳庆之间谨备苗夷而已矧宗藩棋布歳赋实繁楚俗慓轻鲜思积聚于是四方流民失业者多赴焉故其民率啙【音子偷惰之意】窳而难治谿洞诸蛮【施州及永保所属地方是】本以汉法羁縻差易驯扰惟永顺保靖世席富强毎争夺获罪辄假战功自赎奸谋徧构骄横滋萌朝议不明猥加徴发使逺方之民坐困且乆而玩敌将贻异日之忧谓宜定令母辄轻发斯则善矣
　　户口
　　户五十三万一千六百八十六口四百二十三万三千五百九十
　　钱粮
　　夏秋二税共米麦豆芝麻二百一十六万七千五百五十九石绢二万七千九百七十七疋布七百五十疋钞一百七十五贯
　　四川图叙【桂萼】
　　四川古梁州地劔阁【即劔门阙在保宁北境】表云栈之固瞿塘【峡名在防州城东】鎻巴峡之流界以番族【西番】阻以蛮部【东川乌防乌撒芒部是】山水襟束自相藩篱故奸雄割据则盗兵不敢西窥地饶而险阨备也然奸宄内作悬车束马势不相及有难猝定者矣况上列亲藩重兵外戍诸所供馈咸取给焉且松潘以孤城介在番域而寄咽喉于龙州【宣抚司】千里转运辄为番蛮所遮斯则巴西之隠祸也乌撒芒部【即镇雄府】诸夷【四夷民府】虽犬牙形格仰我鼻息然内相党结数启兵衅且于叙【叙州】泸【泸州】有唇齿之重要在因俗抚绥携其私党而已乃若碉门【地名天全六番招讨司治】之臂视诸番播州【宣慰司】之富藏四省【播州地方与湖广云贵俱邻接】殆与蜀相为盛衰者焉建昌六卫僻处西徼自为奥区民夷安业非所忧矣户口
　　户一十六万四千一百一十九口二百一十万四千二百七十
　　钱粮
　　夏秋二税共米麦一百二万六千六百六十九石丝六千三百三十三斤绵花七万二千八百五十一斤提举司并龙州等卫所额办本折色小引盐十万九千一百七十七引
　　福建图叙【桂萼】
　　福建古闽越地以温处衢【温州处州衢州俱浙江属府】信【江西广信府】为北藩建昌南赣【建昌南安赣州俱江西属府】为右壁惠潮【惠州潮州俱广东属府】为外户海为门封壤促甚而重关内阻溪山秀美民用以和然处【浙江处州府】人輙用盗鑛流入政和寿宁【俱建宁府属县】之境大为患害古田【福州府属县】福宁一带本窃鱼盐之利山谷防深逋盗毎凭之而啸聚但不常出也滨海上下外遏倭冦之流近通琉球之贡不为要害而海物互市妖孽荐兴【通番海贼不时出没】则漳浦龙溪之民居多且汀【汀州】漳【漳州】之山尤广人迹罕到独与赣州声势相通提督兵备实交治之而永春安溪【俱泉州府属县】沙尤【俱延平府属县】之间则属之捕盗官矣【四县交界地方出盗颇多】盖简僻莫如邵武嚣讼莫如漳州土沃民稀耕稼兵燹不加则八郡一也
　　户口
　　户五十万九千二百口二百八万二千六百七十七
　　钱粮
　　夏秋二税共米麦八十八万三千一百一十五石丝绵一百九十四两绢六百疋苎六十五斤钞一万七百七十九锭
　　盐运司额办盐价八千八百七十八两
　　广东图叙【桂萼】
　　广东古百粤地盖五岭之外号为乐土由雄【南雄】连【连州广州府属】可以向荆呉【湖广江西是】由惠【惠州】潮【潮州】可以制闽越【福建是】由髙【髙州】廉【廉州】可以控交桂【交趾广西是】而形胜亦寓焉滨海一带岛夷之国数十虽时时出没要其志在贸易非盗边也然诸郡之民恃山海之利四体不勤惟务剽掠有力则私通番船【托名通番因而行刼海上】无事则挺身为盗桴皷之警弥满山谷凡以良民困于徴求通山之禁【赍送盐米入山通盗者谓之通山】教治不修而大征数举之过也且密迩苍梧【广西梧州府】征蛮幕府在焉【总镇两广太监总兵都御史俱住劄于此】军旅之兴殆无宁歳兵粮供馈咸以待乏况地产珠池在廉【廉州境内】番物骈集本民用所兴而内使数来采办民反病之故外负富饶之名而内实贫困者广东是也
　　户口
　　户四十八万三千三百八十口一百九十七万八千二十二
　　钱粮
　　夏秋二税共米麦一百一万七千七百七十二石广东海北二盐课提举司本折色盐价并引价共二万七千二百八十两
　　广西图叙【桂萼】
　　广西古百粤地当岭南右偏三江【府江左江右江】襟带提封甚广然内给藩封外困边围而风壤气习又视广东特异如府江绵亘八百里则已半为苖夷所有阻兵江道肆为冦窃不但古田荔浦数县【俱桂林府属】苦其蚕食而已浔州则大藤峡跨在黔郁二江【俱在浔州境内】之间诸蛮巢穴在焉剽掠四出急则投窜虽有上隆州【田宁府属】五屯所【在梧州府藤县境内】扼其咽吭不足制也若兴安【桂林府属县】西延六峒【在兴安境内】与武冈阳冈【湖广属州】接壤猺实据之是为桂林北境之患柳【柳州】庆【庆逺】以西则八寨【在柳州境】号为盗区洛容懐逺【俱柳州属县】并罹毒而宾州【柳州府属】其襟喉矣然右江一带惟岑氏【今思恩田宁泗城各土官俱是】最强思恩既已残破则泗城犹婴樊之虎计非削弱不可也且南控遏两江坐蹑交阯【自南宁太平西南入约十余里】桂筦保障或者其在是乎
　　户口
　　户一十八万六千九十口一百五万四千七百六十七
　　钱粮
　　夏秋二税共米麦四十三万一千三百五十九石钞二百四锭
　　云南图叙【桂萼】
　　云南古梁州裔境地崇冈嵲激涧萦纡城郭人民夷居十七时恬则蜂屯蚁聚有事则兽骇禽奔盖人自为险势难统一者也必知其领要则云南临安大理永昌鹤庆楚雄颇号沃壤然元【元江】安【临安】路纳交阯金【金齿司后改设永昌军民府】腾【腾冲】地拥诸甸澜沧聨络宁【永宁】丽【丽江】曲靖弹压乌蛮【四川乌撒乌防等府是】王公设险于斯要矣而土酋大者元江武定景东丽江小者桃安北胜邓川霑益【邓川属大理霑益属曲靖俱州】并以兵力称桀向背靡常盖自麓川难夷【正统间土酋任思发以丽川叛尝发兵讨之】滇境粗安则沐氏【黔国公】世与有力焉惟寻甸一带风土絶异兵卫渐疎故诸罗【武定东川等族俱罗夷】构衅相寻而本邦孟密亦恃其险逺至今不闻悔过咎在抚绥失防本无措置可言然滇南北向中州必假道贵【贵州】阳而后进稍值兵梗坐令隔絶则滇池之达马湖【四川属府】武定之达建昌【四川行都司属卫】川陆具存乆而榛塞在今日所宜亟讲而万里投宦难得人则夷情蠢动未为无故此尤不可不慎也
　　户口
　　户一十三万二千九百五十八口一百四十三万三千一百一十
　　钱粮
　　夏秋二税共米麦一十四万五百八十八石
　　黒白等盐并额办本折色小引盐五万六千九百六十五引
　　贵州图叙【桂萼】
　　贵州古西南夷罗施鬼国地地里蛮夷并同滇境【云南】而山箐峭深地瘠寡利夷性猾诈殆有甚焉故泗州【广西土官衙门】恣其狼吞伺窃外户则守在永宁【州名】茫部【今镇雄府】盘据广土蹲伏北藩则忧先毕节若思南石阡铜仁数郡界在镇筸【镇逺筸子埤俱长官司湖广】西播【西阳宣抚司播州宣慰司俱四川】夷峒之间鸱张豕突【诸夷常突出数郡冦掠】贻患实深况地杂东川乌防诸部【俱四川军民府】师旅绎骚毎与川湖【四川湖广】同其灾害而军民歳计又大半仰给于二省兵荒交值时有弗继之忧且水西普安凯里【即土官地方】诸酋富甲他夷地连肘腋逞奸首祸患岂一朝故知枭獍之资不忘格鬭而争强夺职乃其兵端焉然夷人自相翦伐贵在因俗以时抚定不足烦国家力也
　　户口
　　户四万五千三百五口二十三万一千三百六十五
　　钱粮
　　夏秋二税共米麦四万七千六百九十七石洞蛮蓆布二百五十九条
　　论井田【李堂】
