<!-- { "loadSidebar": true } -->
　　臣按古今马政汉人牧于民而用于官唐人牧于官而给于民至于宋朝始则牧之在官后则蓄之于民又其后则市之于敌国惟我朝则兼用前代之制在内地则散之于民即宋人户马之令也在邉地牧之于官即唐人监牧之制也而川陜又有茶马之设岂非宋人之市于夷者乎请以今日国马之政言之在内有御马监掌天子十二闲之政以供乗舆之用凡立仗而驾辂者皆于是而畜之其牧放之地则有郑村等草塲其饲秣之卒则有腾骧等四衞国初都金陵设太仆寺于滁州其后定都于北又设太仆寺于京师凡两淮及江南马政则属于南其顺天等府暨山东河南马政则属于北其后又用言者毎府州若县添设佐二官一员管马政在外设行太仆寺于山西陜西辽东凡三处苑马寺亦三处陜西甘肃各辖六监二十四苑辽东仅一监二苑焉内地则民牧以给京师之用外地则官牧以给邉方之用又于四川陜西立茶马司五以茶易蕃戎之马亦用以为邉也本朝国马之制大畧如此承平百年无大征伐遇有征行随用随足虽不至于大乏絶然求其如前代之云锦成羣则未焉是葢唐人之四十八监宋人之十八监之遗制也然唐宋行之于内地而今日则用之于邉方焉其蕃育生息虽不敢尽于国初之盛然惟马之用不足而已而害未及于民一旦按其已然之迹而振举其废弛之政则祖宗之良法善政故在也乞命本兵柄大臣讲求本朝故事及防究唐宋之典以济今日之所不及遣知马政者勘实牧地其有旧有而今为人所侵欺埋没者咸复其旧或有山林原隰可以开垦以为牧地者开垦之或附近州县有空闲地可以増置监苑者増置之士卒有逃亡者则为之勾补廐庌有未备者则为之脩葺所畜之马若牡多而牝少则为之添牝孳生之畜其有种不良则为之求良游牝去特必顺其时腾放调养各有其法俵散闗换咸定其规皆一一讲求其所以然之故与其所当然之则立为一定之法使之永逺遵守嵗时遣官巡视有不如法者坐以不如法之律必慎择其官而优寛士卒必务臻实效而不为虚文如此则邉圉得马之用矣若夫所谓民牧者是葢宋王安石新法之遗绪也方宋神宗初行此法文彦博极言其不可而不见聴其后大为民害神宗有愧彦博之言深知安石之悮而亟罢之是以在当时虽为民害犹未至于甚也今日之臣已详之于前矣而所以为之处置者亦以具于制军伍之条之下焉然所处置者特议以行于畿甸五都耳万一可以通行请下兵部及两太仆寺查算天下马数某布政司若干某府若干某州若干某县若干及查各府州县原先有无草塲及没官空闲田地并可以为草塲马廐者假如某县旧额民若干里户若干丁槩县马原额若干疋羣长若干人既具其数遣官亲临州县勘实以闻然后因其已然之法而立为救之政必不失其原额必不拂乎民情务使官得其用而民无其害然后行之请即一县言之某县旧有里五十羣长千人马千疋今即就五十里之中择其乡村相依附处或十村五村为一大廏村落相去逺者或五六十家七八十家为一小廏每廏就其村居以有物力者一人为廏长年老者一人为廏老无力不养马者数人为廏卒每廏各设马房仓囷及长槽大镬每嵗春耕之廏长徧谕马户毎领马一疋者种秆禾若干畆料豆若干亩履亩騐之有不种者闻官责罚无使失时无田者许其分田于田多之家或出钱以租耕收获之际廏长及廏老计亩收之仓囷之中秆草料豆以饲马而豆之萁即以为煮豆之用按日而出之嵗终具数以闻于官若其马种即以在官之数充之若其种非良许其售而换之必求其良前此倒死未偿之马五分属其三徴其二以市马种凡马始生则书其月日别其毛色使有所稽考又令通晓马事者定为养马之式镂版以示之凡一嵗防牝腾驹去特皆有其时越其时者有罪凡一日龁草饲料饮水皆有其节违其节者有罚其房庌必冬暖而夏凉其牧养必早放而晡收凡可以为马之利者无不为凡可以为马之害者无不去如此则牧养有其道其视各家人自为养者大不同矣旧例凡羣头管领骒马一百疋为一羣每年孳生驹一百疋不及数者坐以罪请酌为中制每骒马十疋止取孳生七疋其年逾数者除以补他年欠缺之数今年不足明年补之其有种马倒死者即以驹足其数本廐生牝多许他廐闻官以牡来易每廐兼畜驴骡以马为凖牝马二十畜牡驴一牝骡四所生或驴或骡具数报官官为造车遇有搬运官物许于各廐起倩无事之日本廐马户借用者聴按日计庸收以为秣饲之用每季本县管马官一行巡视府官嵗一行太仆寺官因事而行无定时凡其马之壮老肥瘠逐月开具防视之凡房庌有不如度水草有不如法刍豆有不及数驱走有不如式皆为脩葺处置违者治以罪是就民养之中而微寓官牧之意上不失祖宗之成法下有以寛民庶之困苦中有以致马政之不失大畧如此虽然其间之委曲纎悉又在临时因事制宜补偏救也若夫俵散闗换之法具有成规官军领马骑操遇有倒死责以追偿是固足以为不行用心保惜者之戒但马之给于官军者多系饿损并老弱羸疾者及至官给草料或不以时或马有不时之疾猝然莫救者亦往往有之律文死损数目并不准除然一军之产不满十百而一马之直多逾数千倾家之所有不足以偿甚至卖三子不足以偿一马兴言及此可伤也请自今以后给马与军必具其年齿毛色体质或肥或瘠或有疾或无疾明具于帐如齿逾十二或原瘦弱并有疾者不偿准以皮毛入官若虽少壮而忽然有竒疾先期告官及众所共知者亦在不偿之数申明旧制凡马军皆要攅槽共喂如居隔逺秋冬之月皆俾就近攅喂半夜以后本管头目亲行防视草料有不如法及不及数者罪之其闗领草料则严为立法不许变卖及将换易他物买者换者罪同凡马倒死必责同伍互偿若同伍之人知其马之老瘠疾病及其人弃縦不理雇借与人削减草料者预先告料理者免其共偿如此则人人爱惜其马有不惜者人共责之而预得以调治之则马无横死而人免陪偿矣是非独以足乎马而亦有以寛乎军也虽然此内地官军骑操之马尔至于邉方之马所系尤大与其得驽马而乗之以御敌又不若不乗之为愈也葢骑战非中国所长而中国之马比北马为劣以非长之技而骑下劣之马以角敌人之所长非计之得也请自今给马于军士非良不与而所与者必良与之骑操而不倚之饲秣宜于邉城中择操空闲地为马廐置长槽或十或伍随其广狭不为定数不分衞所队伍因其近便而为饲养之所选其老弱之卒不堪战陈者専一喂养置大团以贮草支大镬以煮料每日遣官防视晡时则检其所储夜半则视其所饲操练之日军士持鞍就彼鞁骑无事之时轮班牧放逐名调习或有瘦损病疾告官调治如此则马得所养而无损失之患军得其用而免陪偿之苦矣或曰今邉城非一处处处皆屯重兵所骑之马安能得其良窃考五代时范延光所言者李克用上立国制胜所畜不过七千今东起自辽东尽岷洮其间歴宣府大同延绥兴庆甘肃之境邉城万里其马不趐数十倍矣然牧马之数虽多未尝以之临敌出陈往往老死皂枥之间而责吾士卒之陪偿人不幸而生于邉界天苦寒而地硗燥物不生殖而人无蓄积天下之人莫苦焉既资其出力以为国防邉又责其出财以为官偿马以每嵗所赐予之衣粮犹不足以偿其递年倒死之马疋况望饱暖其妻子乎则是无事之时无故以是不战之马而坐困吾得用之食卒而使之失所离心葢亦不思之甚也昔人有言帝王之师以万全为胜中国之所以取胜于夷狄者以人不以马以智不以力以守不以战臣愚以为自今以后邉境一以髙城深池为固扼其要害塞其蹊径来则拒之去则不追凡其制兵率以步兵为正以骑兵为竒大率步十而骑二步军一万骑军二千马非壮健不以给军军非骁勇不以为骑扼之使不得入而已而不遮其出拒之使不敢来而已而不追其往如此则骑兵无非良而马亦易于办矣或者若谓马者兵之大用兵非马决不能以制胜吁此论战兵非所以论兵之守也所谓守者我静而彼动我逸而彼劳我大而彼小我众而彼寡彼用其所长我舍我之短而用我之长以制之焉则彼进不得战而退可以回自然屈服于我矣臣愚无知识辄敢肆其胸臆而妄为异议伏望天地大度悯其区区一念忧邉爱民之诚
　　脩攘制御之防【丘濬】
　　臣按自古国都于其近邉必有牧马之所其间必积刍豆以为饲秣之具方无事时资以牧育固为近便然世道不能常泰而意外之变不可不先为之虑金人至宋京奸人导之屯兵于其近郊之牟驼冈借其刍豆饲其马以为久驻之计此往事之明鉴也矧今国都去邉伊迩已已之变仓卒用言者计焚弃刍豆何啻千万当时见者莫不悔惜然事已即休无复有以为言者窃惟都城东北郑村坝二十四马房其仓塲所储积者如京如坻请于无事之时即其地筑为一城以围防其积聚及移附近仓塲咸聚其中就将腾骧等四衞官署军营设于其中特勅武臣一员于此守镇仍司羣牧四衞官军不妨照旧轮班内直下直回城屯住是亦先事而备之一防也伏惟圣明下其议于羣有司以决其可否
　　马政议【李堂】
　　国家常赋之制视古什一为轻而常制之外取之若尽其物如茶盐之课闗市之征皆为储蓄经费计也至于马政之征尤为军国重计堂尝与议为审故利尤悉焉夫设官铸印与守令分民而治何其重哉葢洪武条格重种马课孳生永不可废也今应天镇江太平等处谓非养马地方従便折银解部以备买马民诚便益乃推诸江北省府亦定价通行焉则太仆防视宪职印俵何为哉大抵建议更法之臣不顾条规成宪如江南府州属邑牧马草塲烽堆明白见在也乃计亩起税以征银用下人以不复孳牧官吏惟知集价应官而已何従骒驹乎且富民豪户乗肥防良者阡陌成羣况古之晋冀騋牝所储云锦所蕃而谓尽无留良乎舍孳牧以为劳纵市贩以为便未见其得也虽然设官之非其职多矣岂但马政一事而已哉盐法闗征凡以助国用耳闗征近制多监于部署葢取竭疲农不若征诸得利之商近世所通行也长芦淮浙等处之转运提举非盐课之司乎今所在漏巵于豪右转利于霸猾而奏讨频仍则阻壊混淆将荡然无余矣乃括疲灶困弱商税田课亩巧为水乡等因以额办其惠奸容蠧也甚矣夫岂立制建官抑末助农之本并及末议俟君子质之各邉马数八处
　　大同原额并新増马共四万八千九百四十四疋见在一万六千七百三十九疋
　　倒死三万二千二百五疋
　　京闗马三千疋
　　已买马七百五十一疋
　　未买马二万八千四百五十三疋
　　寜夏原额马一万九千五百九十五疋
　　见在马九千一百二十疋
　　倒死马一万四百七十五疋
　　辽东原额马五万三千二百六十疋
　　见在马四万九千九百九十二疋
　　倒失马三千三百六十八疋
　　甘肃原额马二万九千五百六十七疋
　　见在马一万八千二百三十四疋
　　倒死马六千六百九十疋
　　又洪水堡等处倒死马一百四十四疋
　　备御马四千四百九十九疋
　　陜西原额马一万六千一百八十三疋
　　见在马一万五千五百七十三疋
　　倒死马一百二十四疋
　　事故马四百八十六疋
　　延绥原额马三万二千三百五十一疋
　　见在马一万四千五百二十三疋
　　倒死马九千六百十三疋
　　事故马八千二百一十五疋
