<!-- { "loadSidebar": true } -->
　　臣按祀典之载于礼者莫先于舜典也上帝之祭前此未有其名虽易有殷荐上帝之象然象乃孔子所笔也书之所谓类者葢虞廷史臣之词在周前千有余年臣窃意其所谓类者史臣纪舜受命之初其祭告于神也皆类合于上帝不言后土者言天则地在其中犹中庸所谓郊社之礼所以祀上帝而不及后土注谓其省文耳分祀天地之説始见于周礼虽曰必顺隂阳因髙下而各从其类以求之庶得其神之来享然天与地对皇天与后土对六经言天必与地俱孔子言郊多与社并天与地并祭犹父与母同牢也岂得为渎乎况一年之间夏在冬前并祭天地则以为渎乱厐杂地先天祭岂非越次先食乎虞夏祀帝之礼与其时俱不经见惟周礼祭天则用冬之日至葢成周以建子之月为正嵗也嵗正之首未遑他事首举上天之祭至于建午之月乃祀地耳是葢一代之制后世因之可也别以义起亦可也夫类于上帝经有明言舍周而从虞又何不可哉乌可以合祭之礼起于王莽而以为不经夫事茍合义固不当以人废矧在周之前明有虞书之文所谓类者安知其非当时所称之祭名哉汉儒解周礼类造之言非解书也夫周有冬至之祭故凡非时之祭谓之依者常祭可也有虞之世所谓常祭者何名其行礼者何时此所类者何所谓乎我圣祖初得天下即筑坛为南北郊冬至祀天于圜丘夏至祀地于方丘一如周礼之制行之数年风雨不时天多变异乃断自圣衷复为合祭之礼而以正月行礼凡所谓六宗山川羣神皆各为坛以从祀葢复有虞之典于四千余载之后毎正嵗之吉天子躬祀天地而巳祖宗配享分命羣臣各献二十四坛行之百年神祗享荅休征屡应其克享天地之心而徧致明灵之格者非一日矣万世所当遵守
　　郊祀天地之礼二【丘濬】
　　臣按先儒谓以形体而言谓之天以主宰而言谓之帝天与帝一也周礼言祀昊天上帝而后又言祀五帝亦如之所谓昊天上帝者兼天与帝言之葢以主宰乎天者其神之大者在此也所谓五帝者言帝而不言天葢随时随方而立名其神各主宰乎一方之气也汉儒不明此义附防而为六天之説既有昊天上帝又有天皇大帝又有太一感生帝之类皆非正礼也葢天无二日民无二王固无二帝之礼况六五哉本朝惟于大祀殿祀昊天上帝凡所谓天皇太一五天帝之类一切革去三代以下祀典之正所仅见也惟道家者流承袭前代之旧因仍未革其所奉祀者乃列昊天上帝于其所谓三清之下又塑上帝像与天皇紫微并列至其所为上帝称号又于昊天之下加以金阙于上帝之上加以玉皇夫金玉之为物滞于有形乃世俗之所贵者而非大道之所寓也顾以世俗之所尚者以为上帝之尊称其防渎甚矣且老聃生于周末死有墓及子孙乃人鬼也而跻之天神之上且不可况上帝乎唐宗宋徽宗本欲尊天而不知其防天也其后流离困阨祸及生民安知非天之所谴耶明圣之主尚其正之不可诿为异教之徒自相崇奉非祀典之所系也
　　郊礼议
