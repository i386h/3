<!-- { "loadSidebar": true } -->
　　臣按编修检讨专以修史始见于此前此固有所谓编修官者盖专以修经武要畧为职属之枢宻院名虽同而实则异也然编修检讨在前代者皆名以官我朝止称编修检讨云臣尝因是而通论古今之史官矣夫天下不可一日而无史亦不可一日无史官也百官所任者一时之事史官所任者万世之事周礼宰夫八职有史以赞治汉法太史公位丞相上天下计书先上太史公副上丞相唐及宋宰相皆兼史官其重有如此者自成周有左右史汉有起居注唐宋起居舎人著作郎之属皆所谓史官也我朝开国之初犹设起居注其后革之而惟以修撰编修检讨当国史焉遇有纂修则以大臣为之监修学士为之总裁其法制可谓简而要矣然是职也是非之权衡公议之所系也禹不能褒鲧管蔡不能贬周公赵盾不能改董狐之书崔氏不能夺南史之简公是公非纪善恶以志监戒自非得人如刘知防所谓兼才学识三者之长曽巩所谓明足以周万事之理道足以识天下之用智足以知难知之意文足以发难显之情不足以称是任也虽然此犹非其本也若推其本必得人如元揭徯斯所谓有问学文章知史书而心术正者然后用之则文质相称本末兼该而足以为一代之良史矣
　　论简侍从之臣三【丘濬】
　　臣按前代藏书之府非止一处而掌书之官非止一职名数虽异而职务畧同今代图籍皆藏内阁所设之官止一典籍焉盖本朝翰林之官虽有异名实无异职其所储书非独以存前代之旧盖将以资儒臣之考阅讲究以开发其聪明以为异时大用之具也仰惟太祖开基既设翰林院置学士等官又虑人才非储养作兴不能有成乃洪武癸丑命编修张唯等十人入禁中文华堂肄业诏宋濓为之师上听政之暇辄幸堂中取其文亲评优劣命光禄给酒馔每食皇太子亲王迭为之主给冬夏衣时赐白金鞍马太宗永乐甲申命学士解缙选新进士中材质英敏者得修撰曽棨编修周述周孟简庶吉士杨相王英王直等二十八人又増周忱为二十九人俾就文渊阁进其学且谕之曰文渊阁古今载籍所萃尔各食其禄日就阁下恣尔玩索务实得于已庶国家皆得尔用命司礼监给笔札光禄寺给饮食分钞以市膏烛赐第以为居止列圣相承按为故事每遇开科间于进士中选其俊异者如甲申制读书中秘以储养之前后得人比诸他年进士为多用之当时有得贤之效书之史册为儒者之荣是诚一代之盛举也臣伏读文皇帝谕棨等有曰人须立志立志则功就未有无志而建功成事者汝等皆今之英俊当立志逺大不可安于小成为学必造道德之微必具体用之全为文必驱班马韩欧之间古之文学之士岂皆天成亦积功所致也一时诸贤服膺圣训莫不奋发立志勉进学业皆大有所成就留者擅文学之名出者播政事之誉大哉皇言其所以主张文敎作兴人才为世道虑也一何逺哉三代以下所仅见也嗟夫贤才不易得亦不易知必随时而取之不限一时必多方以试之不拘一艺然后贤才毕用而无遗茍惟取之于此时而他时则否试之以一艺而他艺则否而欲所用皆得其人难矣臣请着为定制一次开科一次选用简择之余乃分诸司观政待新进士诣太学行释菜礼毕即勑礼部谕俾各録平日所作文字投献【所作如诗赋序记略颂书论拟古评史之类】封送翰林考订其中有辞未文理其学可进者别出题试之其所试之文与所投之卷相称即取以预选不问年之长防质之强弱茍有器识才思者即如故事命官教育以俟其成若其辞钩棘而意诡异者不在所取三年之后随其才器而任使之每科不必多选不过二十人每选不必多留所留不过三五辈如此则国家储材以待用者无非通经学古明体适用之儒布诸庶位列于内外者又皆得夫文学博雅之士以错杂于政事法理之间以润饰之臣见天下彬彬然多文雅之士儒皆真儒吏非俗吏凡其制作以华国施为以辅世者咸有可称述者矣为治要务用人要术莫先于此
　　论东宫官【王鏊】
　　人君之学与不学系天下之治乱太子之学与不学系后日之治乱其重可知也贾谊曰天下之命悬于太子太子之善在于早谕敎慎选左右今夫庶民之家有子焉则必择保姆以保防之择良师傅以教道之而况神器所属系宗社之安危生民之休戚者乎昔者成王防在襁褓召公为太保周公为太傅太公为太师所以保其身体傅之德义道之教训此三公之职也又置三少曰少保少傅少师与太子宴游者也又选天下端正孝弟博闻有道术者以翼卫之所与居处出入者也逐去邪人不使见恶行故太子生而见正事闻正言行正道前后左右皆正人也其身有不正者乎古之教太子者其制如此今国家东宫之官师保而下有庶子谕德洗马校书等官亦既备矣然官以序进未必皆天下之选学之日晨而授书授毕而退日中进讲讲毕而退况祁寒暑雨学皆间歇间歇之日所与宴游者谁欤所与居处出入者谁欤不可得而知也又近世之患在上下不交然为太子亦且未同于君今也则已俨然端黙有言且不敢进又况为君之日乎求上下交而德业成胡可得也昔者三王之敎世子必齿于学国人观之曰将君我而与我齿让何也曰有父在则礼然然而众知父子之道矣其二曰将君我而与我齿让何也曰有君在则礼然然而众知君臣之义矣其三曰将君我而与我齿让何也曰长长也然而众知长防之节矣此所以学为父子君臣长防之道而与人同如此下至汉唐此意泯矣然明帝授书于桓荣及为天子矣执酱而馈执爵而酳唐刘洎岑文本马周逓日徃东宫谈论治道李泌与肃宗为布衣交出则聨辔寝则对榻国朝洪武初建大本堂取古今图书充其中延四方名儒敎太子亲王分畨夜直才俊之士充伴读时时赐宴赋诗商确古今评论文学无虚日仁宗于潜邸臣尝伏覩其教令长至燕劳东宫之臣如家人父子又从学诗学为表则本朝之初亦未尝如今制也英宗防冲当时大臣无深识逺虑阿时所好务为尊君卑臣非祖宗之法本然也今虽未能如古之制亦宜稍畧君臣之仪敦师友之分使宫僚日侍左右从容讲读讲读之暇宴饮出入居处皆得周旋其间至暮乃退或有剪桐折栁随事谏止游戱翰墨端其所嗜宫僚有不法从三师紏正之甚者斥逐不使邪人得预其间如此所谓一人元良万邦以贞三代所以久长者用此道也汉宣帝时欲使外家许氏监防太子家疏广以为太子师友必于天下英俊不宜独亲外家太子官属已备复使舜监防视陋非所以广太子德于天下也贞观中撰太子接三师之仪出殿门迎太子先拜三师答拜每门让三师坐与三师书前名惶恐后名惶恐再拜宋天禧二年庶子张士逊等言臣等日诣资善堂叅见皇太子虽令升阶列坐然后跪受望令皇太子坐受叅见诏不许至道元年皇太子每见宾客必先拜迎送常降阶及门乾道七年讨论东宫开讲并庆贺辞谢礼仪宫僚讲读当依仿讲筵稍杀其礼詹事以下至讲读官上堂并用宾礼叅见依官职序坐皇太子正席讲读官迭起如仪延英讲罢复位节朔不受宫僚叅贺元日冬至詹事以下笺贺谢辞初以常见之礼后离位致辞复位就坐茶汤罢詹事参见拜皇太子答拜庶子等初上叅见皇太子受拜庶子谕德乃讲读虽有坐受之礼止是五礼定三师朝贺东宫仪上以东宫师傅皆勲旧大臣当待以殊礼朝贺难同庶僚乃命考定其仪曰唐制羣臣朝贺东宫行四拜礼皇太子答后二拜三公朝贺前后俱答拜近代答拜之礼不行而三师之礼不可不重今拟凡大朝防前期设太子坐于大本堂设答拜褥位于堂中三师宾客拜位于堂前至日太子常服升座三师宾客常服入就位北向立皇太子起立南向赞四拜太子受前二拜答后二拜乃退【震泽文集】
　　论内阁【王鏊】
　　予在翰林与陆亷伯语及杨文贞亷伯曰文贞功之首罪之魁也予问何为亷伯曰内阁故有丝纶簿文贞晚年以子稷故欲媚王振以丝纶簿付之故内阁之权尽移中官予亦不知其然否及予入内阁歴朝诏诰底本皆在非所谓丝纶簿乎不闻送入况中官之专与否不在一簿之存亡也顾人主信用何如耳亷伯之言不知何所从授天下皆传之嘉靖初年言路大开谏官纷然争言利害有谓文贞居忧谋夺情起复遂以丝纶簿奉振不知文贞晚年归省墓未尝居忧也甚者又谓文渊阁印亦为司礼监所夺请追还之诏问印与丝纶簿今不知安在令言者自来追理还之言者伏罪乃已
　　论史官【王鏊】
　　前代修史左史纪言右史纪动宫中有起居注如晋董狐齐南史皆以死守职司马迁班固皆世史官故通知典故亲见在廷君臣言定而书之后世读之如亲见当时之事我朝翰林皆史官立班虽近螭头亦逺在殿下成化以来人君不复与臣下接朝事亦无可纪凡修史则取诸司前后奏牍分为吏戸礼兵刑工共六馆事繁者为二馆分诸人以年月编次杂合成之副总裁删削之内阁大臣总裁润色其三品以上乃得立传亦多纪出身官阶迁擢而已间有褒贬亦未必尽公后世将何所取信乎
　　论翰林【王鏊】
　　宋时两制皆文学名天下者始应其选虽一甲三人亦出知外任然后召试欲其知民事也其余应试率皆一时赫然有名中外所谓制科是也故文学之士不至遗弃又通知民间利病以其曽试于外也国家翰林侍从亦两制之类率用高科其余则用庶吉士一甲三人终不外任庶吉士每科或选或不选留者或多或少国家之意本欲使之种学绩文以为异日公卿之储士既与此选自可坐致清要不复苦心于学又不通知民事天下以文学名者不复得预遗才颇多故不若制科之为得也制科行人人自奋于学以求知于上不待督责矣
　　论内阁官制【王琼】
