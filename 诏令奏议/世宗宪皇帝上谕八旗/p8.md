<!-- { "loadSidebar": true } -->
　　社稷祭祀大典下至百官之俸吏役之需外而兵丁之粮饷河防之修筑何事不取资于国帑务须足用且有备无患凡军国大计以及年嵗丰歉之不齐又须储蓄以待用设或经画未周以致国用不敷必反致于重累百姓此失算之甚者若止论人君一身纵极奢侈一年所费断不至于百万何难取给何必较量于赋税禄赐出纳之际一似过于吝惜乎如廉亲王以要结人心为事倾赀财以助其私人即罄尽无余至于艰窘之地朕只得仍资养其身家不然人将诬朕为薄于兄弟矣若朕沽名钓誉妄费滥施设至国用不足更望何人幚助乎且如近日岳周一案岳周为工部司官廉亲王始而防劾继又幚银数千两代完公项岳周身家有余廉亲王力量有限而如此作为不知何意且岳周将现银二万两向年羮尧求荐布政司人皆知为廉亲王典舗中物以廉亲王之所为虽竭府库以与之亦不足以供其要结之费朕为天下之主岂肯为此私恩小惠每人悦之以失经邦之大道乎朕非吝惜苛刻之君盖权其得失较其利害期于筹画万全此理财之所以难也然用人理财之难总莫难于使人人尽去其私心私心一萌狡诈百出即如近日赏兵则相与谣言曰此大将军年羮尧所请也夫朕岂幼冲之君必待年羮尧为之指又岂年羮尧强为陈奏而有是举乎此不过欲设计以陷年羮尧耳近又谣言曰一月将增给两月之钱粮其意欲以此万不能行之事煽惑人心使各怀非分之想则按月所给者必不知感恩戴德矣自朕即位以来加恩八旗之处甚多伏念
　　皇考临御六十年所以养育八旗者旷典殊恩深仁渥泽重叠周至未可枚举而伊等任意妄费仍至不能自给在伊等或疑
　　皇考以冲龄登极深居九重一切纎悉艰难之处尚有未尽周知者亦未可定若朕在藩邸四十年阅歴甚乆岂得犹以朕为未尽知者乎朕非不欲逾格施恩使人人出于望外然经国之道量入为出故必揆国用以沛恩施乃为可乆之计而受恩者亦当谨身俭用撙节爱养无至一时告匮以副朕抚绥保惠之苦心朕方欲为之立法定制次第经理以期家给人足耳夫朕为天下主四海九州之大八旗之众忧乐相闗时存念虑凡所加恩者皆君道所当然原非欲其感恩戴徳乐为朕驱使而然也朕屡次所颁恩诏所降谕旨当另行晓示八旗使咸知朕意盖所以悯其劳苦恤其穷困给其衣食之资广其登进之路者亦可谓计画周详靡不备至矣今造为谣言者乃于兵丁月给之粮造此不根大言欲将朕从前所加恩典尽皆为其掩盖使人人但生望之心不懐感激之念此皆允禩允禟允禵等之党与留意兴造讹言动摇众志甚属可恶去年
　　皇太后賔天时外间谣言朕欲令允禵总理事务允禵奏云若欲令我总理事务须将隆科多年羮尧二人摈斥再
　　发库帑数百万赏赉兵丁我方任事因朕吝此数百万又不肯斥此二人故允禵不从任事其荒诞无稽骇人听闻至于如此以后步军统领八旗都统一闻此等谣言即当立拏究其根柢以惩奸宄不可轻贷前朕所颁谕旨发阿灵阿揆叙之奸乃朕数十年来真知灼见定成爰书闻亦有疑为年羮尧所为者朕之年长于年羮尧朕胸中光明洞达万几庻务无不洞烛其微年羮尧之才为大将军总督则有余安能具天子之聪明才智乎朕因年羮尧为藩邸旧人记性甚好能宣朕言下笔通畅能达朕意且秉性鲠直不徇情面故朕早有此意待其来京陛见令其传达旨意书写上谕耳而外人遂造作浮言加年羮尧以断不可受之名一似恩威赏罚非自朕出者妄谬悖乱一至于此深可痛恨隆科多实心办事恪谨尽职近亦有人议及其家人者凡人十事中九事皆善而一事偶失检人皆舎其九事之善而指摘其一事之失此因尔等互相妬忌不能同心为公之故耳朕欲诸臣去其私心将所颁朋党论反覆玩味实践躬行自能一徳一心与人君同其好恶古来书史所纪多言人君为臣下防蔽朕以为不然夫人君岂皆庸闇必待贤明之臣引君于道独无睿哲之君可以训廸臣工而引之于道乎朕自揣生平诸事不让于人向在藩邸时诸王大臣不能为之事朕之才力能办之诸王大臣见不到之处朕之智虑能及之今居天子之位尽其心思才力以转移风俗岂肯安于不能且天下之人上智下愚则少而中人之性为多如中人尽皆觉悟幡然变其积习即留一二大奸大恶彼亦不能跳梁可以徐为之计总之人臣不可有一毫私意结成党援此倡彼和树惠邀恩朕在藩邸时刚方公正坦白无私一切攀援附防之徒槩行屏絶从不作此不法之事从不存此无耻之心素欲以正大光明挽囘朋比党援之习今若稍有懈怠使小人得以乘隙肆行则是朕废弛所致乃朕自莅政以来早夜勤劳兢兢业业精神力量沛然有余若如此谆谆告诫至再至三而锢习未改是尔等不可救防自速其辜朕安肯视风俗之頺靡听其沈溺而不返乎嗣后大小诸臣洗心涤虑务以精白至诚去其愚诈庶几诸王皆勉为贤王公卿大臣庶司百职皆勉为名臣同心辅朕为一代之令主书曰后克艰厥后臣克艰厥臣葢为君者克尽其难则可至于易为臣者克尽其不易则不终于难尔等诚能深体朕为君之难朕必成就尔等以为臣之易矣朕非好辩也不得已也尔诸臣其谅之
　　雍正二年十一月十五日奉
　　上谕八旗人等人君抚驭羣下如父母之于子保惠爱恤之心无所不至然必为之计其长乆如不为长乆之计虽疉沛恩施未有不终至于匮乏者朕自即位以来凡加恩于尔八旗者不为不多如恩诏内凡披甲礟手步军及京城之当差効力者屡次赏给一月钱粮上三旗内务府佐领下执事人俱赏给一月钱粮其出征大小官员则赏给半年之俸出征塘汛兵丁则赏给一月钱粮尽免其所借银两八旗举人生员则赏给银米资令读书又特颁谕旨八旗所欠公库银两槩行豁免每旗添设养育兵丁钱粮四百六十分八旗鳏寡孤独每月给银一两米一斛又发帑金八十万两交诸王大臣生息以赏给旗人喜丧之用凡曾出兵而年老残疾无倚靠者给与俸禄钱粮赡其终身盔甲弓箭俱赏给银两制备上三旗侍卫穷苦者每月赏给马钱每旗一百分防军校骁骑校令在京仓支米省其脚价九门门军皆以满洲兵丁充补又于
　　南郊则有赏祭歴代帝王庙则有赏祭
　　陵则有赏又轸念八旗人等生齿日繁令分居圆明园郑家庄热河宁夏等处俾遂生养又特开井田以为八旗养赡之地而八旗之因公诖误革职者则免当苦差八旗之另户领催马步兵闲散无陞路者则试其繙译缮写以八品笔帖式用各部院无品级笔帖式无力捐级者
　　亦以考试量给品级又特开繙译科考取生员举人进士又令满洲得与武科生员举人进士以收人才又设立义学以广教育葢所以悯尔等之劳苦恤尔等之穷困资给尔等之衣食成就尔等之功名者亦既委曲周详靡不备至然亦须尔等谨身节用克俭克勤以副朕怀朕在藩邸四十年凡尔等艰苦之处纎悉曲折无不周知惟其念尔等之切爱尔等之深故必为尔等计其乆逺若一时漫为非分之施国用既不能继而尔等轻易妄费立见其尽终属无益朕之谆谆训诲者非欲以恩泽示惠以结尔等之心使乐于驱使也诚欲尔等体朕保惠爱恤之苦心庶几人人自爱朕方将次第经理务期生养安全俾尔等家给人足子孙安享太平尔等宜咸知朕意特谕
　　雍正二年十一月十九日奉
　　上谕交廉亲王办理之十万库银此时即至如许亏空着询问同伊派出之散秩大臣舒鲁尚书孙柱尔等系同廉亲王派出之人此项银两何至如此亏空若谓未曾告知尔等私行办理尔等理宜奏闻尔等若知其亏空之故即将情由声明再交裕亲王办理之十万库银亦着贝勒满都防隆科多夸岱查奏询问同伊派出之大臣等此十万银两有无亏空之处着令查明将所查之处尔等详核再严交同诸王派出之大臣等此时已经查出交廉亲王银两如许亏空或交他王等银两有似此亏空者亦未可定尔等俱系同王等派出之人王等若不告知尔等私行办理尔等即宜陈奏若尔等明知而任其亏空不得谓与尔等无闗涉也特谕
　　雍正二年十二月初十日八旗大臣等将奉
　　特旨施行及条奏准行事件内有无成效之处公同会议
　　具奏奉
　　上谕尔等所奏甚是但内有两事无益一事尚未着有成效等语凡条奏事件所以交与尔等议者特欲尔等据理详议尔等彼时不加详究遽议施行兹又徒云无益并不将原奏事件情由与尔等如何议行及现今如何无益之处申明如此则不知之人必谓朕遇有条奏辄交尔等施行矣今将尔等所奏无益之事明白分析另折具奏嗣后凡交与大臣等一应事件着各该旗详究拟议再与八旗防议某旗所议当理即照某旗而行如不便画一即两议具奏或一二旗有另议处各将另议之处奏闻俟朕阅定特谕








　　世宗宪皇帝上谕八旗卷二
　　钦定四库全书
　　世宗宪皇帝上谕八旗卷三
　　雍正三年正月二十六日奉
　　上谕凡大小臣工面承谕旨皆国家政务理宜慎密不可漏泄于外然此弊甚是难除昔
　　圣祖仁皇帝时若两人同见而旨意漏泄者则彼此互相推诿若一人独见而旨意漏泄者则谓近侍内监窃闻种种端朕知之甚悉是以临御以来召见臣工常令一人独进不许三尺之童在侧伊等出外恐漏泄难逃罪谴而遇至亲好友询问又不能谢却则多方造作言词以告之其实非朕谕旨也周易曰臣不密则失身若将密旨宣露于外则其为人已不明于君臣大义竝且种害不知所言尚可听乎况其言又不确实多假揑欺人之语无益有害何必听之嗣后切勿轻问轻信为人所愚自干罪戾着该部将此旨颁行中外特谕雍正三年正月二十九日钦天监将日月合璧五星连珠绘图进
　　呈请付史馆具奏奉
　　上谕据钦天监奏称雍正三年二月二日庚午日月合璧以同明五星连珠而共贯宿躔营室之次位当娵訾之宫为从来未有之瑞应请勅付史馆等语朕惟日月五星运行于天本有常度是以从古歴元可坐算而得然古称高阳时五星防于营室汉帝时五星聚于东井宋祖时五星聚于奎史书皆纪以为祥盖七政会合数虽一定而遭逢其时者实海宇升平民安物阜之会也若以爲德化所致朕方临御二载有何功德遽能致此嘉祥皆由我
　　皇考六十余年圣德神功蟠天际地为千古不世出之君为上天第一笃爱之子所以纯禧骈集歴数绵长锡祚垂光至于今日覩此难逢之嘉瑞朕嗣统以来兢兢业业率由旧章惟以
　　皇考之心为心以
　　皇考之政为政宅衷图事罔敢稍越尺寸故邀
　　上天垂鉴仍如
　　皇考之御宇绥猷而锡以无疆之福也朕幸逢嘉防不但不
　　敢自居亦且不敢自谦总由
　　上天申眷
　　皇考朕与天下臣民同在福祐之中当与天下臣民共庆之所奏着付史馆竝颁示中外该部知道特谕雍正三年二月初四日奉
　　上谕朕所以添设副防领者原为于办事有益如副防领石图人平常不能办事伊本身既有世职为何不令在原官行走将此宣示八旗都统等知之特谕雍正三年二月十二日奉
　　上谕朕惟古昔帝王以孝治天下诚以孝者天之经地之义民之则也故鲁论云慎终追逺民德归厚矣朕以藐躬缵承大统永惟
　　皇考圣祖仁皇帝顾复洪慈恩德罔极中心哀痛什伯恒情
　　以日易月实所不忍特以
　　天
　　地
