<!-- { "loadSidebar": true } -->
　　宣德元年，高煦反。上决意亲征，命郑、襄二王监国。明旦，即躬率诸军启行，以阳武侯薛禄为前锋，昼夜兼程而进，不数日，抵城下。高煦不意车驾亲征，猝至，城中震骇，羣下溃散，遂械高煦以归。自八月出师，九月初六日还京，兵不血刃，不逾旬而罪人斯得，遂夷大难。四海永清，荣与原吉二人之力也。后高煦械至京，赐自尽。 （自「上决意亲征」至「后高煦械至京赐自尽」，此段文字明朱氏国朝典故本、东里文集本、清胜朝遗事二编本皆无，三本此处另有一段文字，录如下：「车驾亲征，罪人既得，师还。六部遣尚书陈山迎驾。山见上言：『宜乘胜移师向彰德袭执赵王，则朝廷永安矣。』上召杨荣，以山言论之，荣对曰：『山言，国之大计。』遂召蹇义、夏原吉谕之，两人不敢异议。荣言：『请先遣敕赵王，诘其与高煦连谋之罪，而六师掩至，可擒也。』从之。荣遂传上旨，令士奇草敕。士奇曰：『事须有实，天地鬼神岂可欺乎？且敕旨以何为辞？』荣厉色曰：『汝可沮国之大事乎？令锦衣卫责所系汉府人状，云与赵连谋，即事之因，何患无辞！』士奇曰：『锦衣卫责状，何以服人心？』荣曰：『汝不然吾言，可往与蹇、夏言之。』士奇往见二人言之，蹇曰：『上意已定，众意亦定，可中沮乎？』夏曰：『万一上从公言，今不行，赵后或有变，如永乐中孟指挥之举，谁任其咨？』士奇曰：『今事势与永乐中异。永乐中赵拥三护卫，今已去其二，且昔孟指挥所为，王实不预闻。不然，赵王岂至今日乎！』蹇曰：『既如公言，今若何处置？』士奇曰：『为今之计，朝廷重尊属，厚待之，有疑则严防之，亦必无虞，而于国体亦正矣。』二人曰：『公言固当，然上特信杨荣言，不系吾二人可否也。』士奇退与荣曰：『太宗皇帝惟三子，今上亲叔二人，一人有罪者不可恕，其无罪者当加厚之，庶几仰慰皇祖在天之灵。』荣曰：『汝既不草敕，则我当以闻。』时惟杨溥与士奇意合。溥曰：『吾二人请入见，上明其大义，兵必不可移。』荣闻博言，既趋入见。溥、士奇亦踵其后，而门者止吾二人不得入。已而，有旨召蹇、夏入。蹇、夏以士奇言白，上意不怿，然亦不复言移兵，遂还京。自是道中有顾问，惟召荣及蹇、夏，不复召士奇及溥。至良乡，臣二人始得见。上意犹若未平，忽厉声曰：「好机会不得乘，到家皇太后必见尼矣。』上至京，大悔，不复及彰德事。然言者犹喋喋，请尽削赵护卫，且请召赵王拘之京师。上皆不听。一日，特召士奇谕曰：『言者论赵王日益多，如何？』对曰：『今日宗室惟赵王于陛下最亲，当思保全之，毋惑羣言。』上曰：『吾亦思之，皇考于赵王最友爱，且吾今惟一叔，奈何不爱？然当思所以保之之道。吾今将封羣言，俾都御史刘观及公侯中选一人赍以示之，使自处。』对曰：『必不得已，则于皇亲中择一人与赵心相孚者偕观行，庶几有所开导。』上曰：『然则谁可？』对曰：『广平侯袁容至亲，且善开谕，更得玺书亲谕之，尤好。』上从之，遂遣容、观行。赵王得玺书及言者所上章，大喜曰：『吾生矣！』即献护卫，且上表谢恩。而言者顿息。上待赵王日益亲厚，而薄陈山，竟疏斥之。盖上初虽为山所惑，而后灼知其非。踰数月，召士奇至南斋宫谕之曰：『吾待赵叔不失亲亲之礼，尔有力焉。自今毋以见忤为嫌。』遂赐白金、宝楮、文绮。」） 
　　按：杨、夏二公此举，鉴建文之失也。当时事起仓卒，人心汹汹，高煦素号勇悍善战，诸将所畏，苟宣庙稍涉犹豫，不即决亲征而命将，天下事未可知，九州岛生民将复不胜其荼毒矣！幸而奋策决机，风驰电击，所谓迅雷不及掩耳，遂使羣凶瓦解，曾不崇朝，克清大憝，永安宗社，兹非斯世斯民之大幸与！ 
　　宣德二年十月，黎利遣人进前安南陈王三世嫡孙暠表，乞立为陈氏后，其辞恳恻。上览之，密示英国公张辅，辅对曰：「此不可从。将士劳苦数年，然后得之。此表出黎利之谲， （「此表出黎利之谲」，「谲」原作「适」，据明朱氏国朝典故本、东里文集本改。） 当遂发兵诛此贼耳。」辅退，乃召尚书蹇义、夏原吉示之，且谕二人曰：「何以处之？」 （「何以处之」，「处」原作「遽」，据明朱氏国朝典故本、清胜朝遗事二编本改。） 二人对曰：「举以与之，无名，徒示弱于天下。」二人退，遂召杨荣及士奇，出表示之， （「出表示之」，「出表」二字原误倒，据明朱氏国朝典故本、东里文集本改。） 且谕以三人所对，曰：「今日与尔两人决之。」荣对曰：「永乐中费数万人命得此，至今劳者未息，困者未苏，发兵之说，必不可从。不若因其请而与之，可旋祸为福。」上顾问士奇云何，对曰：「荣言当从。求立陈氏后者，太宗皇帝之初心，求之不得，乃郡县其地。十数年来，兵民困于交址之役极矣！此皆祖宗之赤子，行祖宗之初心以保祖宗之赤子，此正陛下之盛德，何谓无名？且汉弃珠崖，前史为荣，何谓示弱？士奇侍仁宗皇帝久，圣心数数追憾此事， （「圣心数数追憾此事」，「此事」二字原缺，据明朱氏国朝典故本、东里文集本补。） 臣愿陛下今日明决。」上曰：「尔二人言正合吾意。皇考言吾亦闻之屡矣，今吾三人可谓同心同德。」遂命尚膳赐酒馔。明旦朝罢，出暠表示文武羣臣，且谕之曰：「太祖皇帝初平天下，安南最先朝贡，及黎氏篡弒， （「及黎氏篡弒」，「篡弒」原作「谋篡」，据明朱氏国朝典故本、东里文集本改。） 毒虐国人，太宗皇帝发兵诛之。本求陈氏之后立之，求之不得，始郡县其地。至我皇考，每追念往事，形诸慨叹。此数年来，一方不靖，不得已屡勤王师，岂朕所乐！今陈氏既有后，尔等试观表中所言，其从之便，抑不从之便？」羣臣对曰：「陛下之心即祖宗之心，且偃兵息民，上合天心，从之便。」上曰：「论者不达止戈之意，必谓从之不武。 （「必谓从之不武」，「之」字原无，据明朱氏国朝典故本、东里文集本补。） 但得民安，朕何恤人言！其从之。」 
　　宣德二年十月二十七日，上将赦交址，命羣臣举奉使者。佥举上闻已定，明旦，尚书蹇义欲易以伏伯安，众莫敢异之。士奇私与夏原吉曰：「此无藉小人，用之必辱朝廷。公当榻前力主张。」盖时上多主夏言。既而，有旨召众皆入，蹇遂奏用伏。上顾问夏，对曰：「不可用。」蹇曰：「伏善言语，非众所及。」士奇曰：「伏有秽行而无学识，遣之必辱国。」遂不用。又数日，士奇独对，上曰：「朕旁询伏伯安之行，乃贪淫无耻人，蹇何为欲用之？」对曰：「蹇不过取其能言，然言不当理，虽蛮夷之邦不能行。且恣其所行，必为蛮夷所鄙。」上曰：「蹇举固非，众何以皆默不言？」对曰：「非比蹇也，盖亦重其能言。」上曰：「蹇不尤夏与尔否？」对曰：「蹇平日和厚，无人己心，况于国事，孰敢偏任己见？」上喜曰：「君子和而不同是已。向因尔言伏之力，故决不用之，朕已知尔心。继今但一志为国，毋惮违众。」 （「毋惮违众」，「毋」原作「母」，「违」原作「为」，据明朱氏国朝典故本、清胜朝遗事二编本改。） 士奇叩首言：「谨遵圣谕。」 
　　宣德三年十月，刘观有罪下狱。先是，六月中一日早朝罢，召杨荣及士奇至文华门，命光禄赐食，既，上曰：「吾三人商量一事，京师端本澄源之地，祖宗时朝臣无贪者，年来贪浊之风满朝，何也？」士奇对曰：「贪风永乐之末已作，但至今甚耳。」上问：「永乐何如？」对曰：「十五六年以后，太宗有疾多不出，扈从之臣放肆无顾藉，请托贿赂，公行无忌。此事已彻九重，但未举发。仁宗尝为士奇言，初到北京，上问：『南京臣寮有能守廉者否？」对曰：『无敢不守。』上曰：『扈从来此者赃赂竞行，其能守廉惟吏部侍郎师逵一人，汝当知之。』」荣曰：「是时赃贪，方宾最甚。」上问：「今日之贪，谁最甚者？」荣对曰：「莫甚刘观。」臣曰：「风宪所以警肃百寮，宪长如此，则不肖御史皆效之。不肖御史差出四方，则不肖有司皆效之。」上抚掌叹曰：「除恶务本。」又问：「廷臣中今谁可使掌宪？」两人久未对。上曰：「未必都无一人？」士奇对曰：「通政使顾佐廉公有威，曾任御史及按察司，皆有风采。」荣曰：「佐亦尝为京尹，能防禁下吏，政清弊革。」上喜曰：「顾佐乃能如此。」命赐茶而退。数日，有旨令刘观巡阅河道。观行十数日， （「观行十数日」，「十数日」原作「数十日」，据清胜朝遗事二编本改。） 升顾佐右都御史，赐玺书，令考黜不肖，洗涤积弊。佐奏黜其属不肖者二十余人，罪甚者发辽东。于是，御史连章劾奏观贪赃狼藉，并奏其子辐胁制诸道，骋私灭公，皆明着实迹。上大怒，追观父子皆至，出御史章示之。既承伏，法司坐观重法，以辐同犯，免科具奏。次年四月，上召荣及士奇以奏示之，且曰：「观负朝廷，处重非过。」士奇对曰：「观诚有罪，但经事四朝，数受显任，愿姑屈法全其生。」荣亦乞贷之。上曰：「为汝二人，曲贷其死，发为边吏。」荣曰：「辱之过甚，与死等耳。」上曰：「欲父子皆贷乎？」荣曰：「子发戍边，而令观随居，恩与法两尽矣。」遂命法司发辽东。 
　　宣德四年十月，一日朝罢，侍上于左顺门，遥望见大学士陈山，上曰：「汝试言山为人。」对曰：「君父有问，不敢不尽诚以对。山虽侍从陛下久，然其人寡学多欲而昧于大体， （「然其人寡学多欲而昧于大体」，「于」原作「干」，据明朱氏国朝典故本、东里文集本改。） 非君子也。」上曰：「然赵王事几为所误，朕已甚薄之。近闻渠于诸司日有干求不厌，当不令溷内阁也。」盖上初临御，以山及张瑛东宫旧臣，俱升内阁视事。二人行相类， （「二人行相类」，「行」字原缺，据明朱氏国朝典故本、东里文集本补。） 至是浸闻于上。数日后，有旨调瑛南京礼部，山专教内竖，俱罢内阁之任，朝士皆颂上明决。山遂见疏，不复得近扆前矣。 
