<!-- { "loadSidebar": true } -->
　　台郡兵事办理稽时，致烦圣虑。吴鸿源、曾玉明两君，恐难了此勾当。未知九峰制军所委之曾元福，毕竟何如？笨港探报：三月二十三日，曾镇攻击彰化之贼，大获胜仗；何、严两贼自相争斗。未知确否？军营恶习，言胜不言败、小胜则必报大胜；况探报则道听涂说之词，尤未足据。尊处所得道、府、县及各营所报，究竟云何？乞并及之！台郡如锁，澎、厦如钥，鹿耳门、鹿仔港则启钥之窍也。两处为全台最要关键，而以见在形势言之，则鹿港尤要；未知吴、曾诸君能力扼要津否？红单船尚未抵瓯，而瓯洋著名盗魁已经擒获，暂可毋须借助；如台郡需用，请公留之。好修庄、打猫街残破之后，贼党日多；来示所云『义旗一举，胁从亦渐回心』，殊为庆幸之至！此方为公旧履，风土、民情、山川，形势均所深悉；乞详以示知，俾得稍助荩画。

　　延属沙、顺、永安土匪尚复不少，在事文武怠玩已极；曾道所禀各情，是否豫为诿卸？抑系实在情形？乞并示知！林密庵镇军所部勇丁尚能战，惟吸烟者太多。前此九翁调其回闽，弟先未预闻；后得其来函，则林镇已启行数日，计此时已行抵省会矣。如台事急，自应令其赴台；若延郡事急于台，似亦可令先肃清沙、顺、永安一带，以销内患。伏希酌之!

　　文将军每岁海关协饷不过数十万，每次催促，总以京饷为词。闻近来关税尚饶，而出数可稽者仅止百万内外；尚有七十万两，无从查其底细。请密饬查明见示！九翁以行营粮台应粤军之饷、以大营粮台应闽军之饷，粤常充而闽常绌，啧有烦言；去任之日并行营粮台撤之，令人不解所谓。

　　再，敝署事件仍请尊处代为核办，已经奏明；所有题咨等件，仍请由贵友兼办。所有应致束修，请示知，以便转致。弟自入浙以来，无吏、无幕、无丁，凡百均以一身兼之，劳累实难言状。见复膺此重任，竭蹶何堪！想旧章可由，定弗见外。至署中是否需人看守？九翁前此如何办法？亦乞见示为祷！

　　答徐树人中丞

　　台郡兵事尚未能克期告蒇，将领互相观望；维知催索饷需，锐气索然，馈运难以接续。计彼间文武，除吴提督、曾总兵、曾副将外，又有区道、史道、洪道等彼此势不相下，议事之人多而任事之人少；所谓谋夫孔多是用不集也。史道虚浮夸诞，好为大言；前在闽时，数数以兵事相干。弟知其不可近，已谢绝之矣。频年涉历军事，于用人一事颇尝留心，大抵「贵谋贱勇」一说，未可尽恃。盖好谋而成，原是统将之事，未可尽以此望之偏裨、僚佐。就台而论，施尊侯、蓝鹿洲，一代曾有几人？目前诸君，岂足语此。祗求朴实、勇敢能得士心者，盖亦戛戛难之矣。各文武启事，均言必须官军能力战数胜，然后义民始肯出头相助。此自一定之理。凡兵事，未有不痛剿而能抚者，未有着意主抚而能剿者。惟解散胁从一策，则无论何地、何事，皆可行之。招抚与解散名同实异：招抚者散其党且欲资其力，解散则不复资其力也。官军胜贼，则民不畏贼而畏官军。一战之后，解散必多矣；解散多，则所杀者真贼。打一仗是一仗、办一起了一起，不惟目前易于收功，且足令海邦浮动之民有所畏而不敢逞；此数十年之利也。

　　吴鸿源顿兵南靖、二重沟以攻坚为事，与北路声息不通，舍利就钝；北路之兵亦不能迅克彰化、斗六，遥遥相望，蒇事何时？以局势而论，似宜于中路着手。林镇军文察尚似能战，其弟文明闻亦勇敢；所部勇丁多山内人，若乃弟能从山内杀出、密庵从外冲入，则中路可通，南北之贼可画为二段，奏功较易。不知渠能任此否？若此着不能行，则吴军之阻于二重沟者，祗可择要加修沟垒，以固守为主。而挑选锐卒时出雕剿，断其接济、绝其援应以困之；然亦旷日持久之局矣。史道所言『诸将皆泉州人，与漳之气类不合，自宜于漳州籍之将备物色数人前往』；幸公留意。延、邵游匪此堵彼剿，曾道侈言调度委于文武之不遵调遣，似非真能了事之人。章武五百，恐亦未可恃；赵丞暮气、吴将朒缩不前，此路兵事无足观者。大约俟其饱掠言归，始报肃清耳。此间相距过远，凡百均仗指挥。弟谨就臆度所及，为公陈之；实则，如盲人道黑白而已。

　　金陵、沪上各军均获胜仗，皖北之贼渐退；敝军援皖南者，肃清徽、休、黟、祁后，越皖援江。见在犯饶、景之贼又退回池、建，人数尚多至十数万。大约追剿迅速，解散必多；惟渠魁十数，不能悉歼也。皖事不了，则浙师不能急规浙西；以宣、歙两州皆可绕出我后，时有后顾之虞，未可轻进。又自五月初十以后，各营疾疫大作，与上两年正复相似；天气酷热，转战殊艰，不得不稍缓以待。

　　饷事直不可问，晏同甫自权粤督后，即停粤厘不解；曾节相又以弟兼闽浙，可用闽饷，遂索还景镇、河口及婺、乐之厘。用兵日久，各省均以饷绌为苦，亦无怪其然。九峰将军所部江、粤各营饷无蒂欠，而闽汀、漳，诏楚勇则各欠数月；上年即有闹索之案，亦实由饥饱不均所致。弟以饷绌之故，撤遣南康勇三千，而粤勇之病弱者亦饬康道随时整理裁汰；见复将秦提军旧部并归蒋方伯调遣点验，亦饬其汰弱留强，兼申纪律，或者可期得力。此策亦曾陈之九翁而未即举行者也。粮台改设衢州，总司各军支应。浦城改转运，与广信旧设之后路粮台一律。其饷需、军装一切，均陆续输之总台，庶资近捷，而归画一。

　　关镇国之红单既留于闽，应即由闽局发饷；或由善后总局于援浙饷内坐扣给领亦可。取其近便，非有它也。此枝水师颇能得力，关镇国亦正派可用；请即挈衔奏留之。惟关游击昨有禀请添船十号，未知尊意云何？闽安水师，则早已饬回棹矣。

　　林镇所带台勇，原有各处游勇及降人窜名其中；昨渡台，未即携去。曾道宪德所禀李四、陈机股内有游勇夹杂，或即指此。然粤勇、南康勇中流而为匪者，亦必不少。见在各营捕获游勇，多是康、林各营散遣之人。又，从前浙师败没，从贼后败回复当游勇者尤多，已饬各营讯其恃强扰民者，尽取而诛之。募勇不得其人，不慎之于始，流弊何可言哉！

　　海关所入约百七十万，除去扣款六十八万，尚有百万供支，不知京饷应解若干也？乞密查示知。

　　徽、饶两郡无事，则闽省门户无虞。弟任内应料理之事，自当极意绸缪，断不任稍有蹉跌；所以驻严州先清徽、饶者以此，请释钧系！敝署稿案题咨奏朱墨各件，承示代订陈琴斋孝廉、朱仲彝茂才循旧办理，不胜感荷之至；容即委弁前来致送关聘。伏乞代为道意，并饬局将弟应得养廉分送四、五、六三月修金。弟因浙省倾履殆尽，抚浙以来未尝请用廉奉，亦未尝延讲幕友；巨细一切，皆一手办之，巳不胜劳瘁。见在局势益宽，于闽省公事万难兼顾，此不得不赋卬须而求助理者也。惟家丁住署一节，实难其人；弟处所用三丁，皆亲兵中挑录者，目不识丁，无可派拨。所有收发公文、汇寄包封一切，不可无人经理；请由尊处派拨纪纲司之，或即以文巡捅管理亦无不可。至看护御书楼白螺等件，前已饬护理中军郭什春回署敬谨照料；并属其移往署中，或可无误。

　　所有闽省水陆各员，副将以下委署，固均听台端核夺；即副将以上，亦须尊裁示知。其须速办之件，则由尊处定见，再咨照敝处可也。彼此均是国事，均有同心，幸勿见外。李镇、潘喜如均谨饬，即请饬仍旧。镇、道贤否？请密以见示；守令中有德者，亦乞示知为要。

　　答林密庵提军

　　专弁来，并拜泉曲之赐。正值师人多疾，得济急需；感荷云情，奚啻投醪之谊。谨肃使者分惠三军，冀迓甘和，共销沴气也。

　　台湾逆势鸱张，吴将以攻坚自困，两曾亦未能迅厉奏功；论者谓统帅无人，致成迁延之役。弟因疏请摩下渡台，一申天讨；曾钞折奉达冰案，亮已得览。计贵部早已回台，令弟亦必有一番布置。惟盼投袂而起，以保卫乡邦之义，为朝廷纾东顾之忧；则身画凌烟、名垂太室，不仅珪爵尊荣足为棠棣增辉已也！谨奉白金百两，为行间赏犒之需；伏乞莞存为幸！

　　弟自五月中旬以后，即患疟疾，数日内始就霍然；而将领士卒之抱病者，几于十之六、七。见在秋令已深，尚复此愈彼发，无可如何！幸刘廉访巳将江西肃清，还师皖南；弟与蒋方伯得一意进规浙西，无虞后顾耳。

　　台旆此行，苦于饷无从措；弟已饬张佑之方伯于浙饷内分给若干，以资军食。惟此举亦如穷汉请客，未可为常。知麾下必能迅振军威，克期蒇事；故敢勉作豪举也。台勇战于其乡，以情理言之，薪粮当可减给；想麾下必有以处之！其各营之不能得力者，可撤则撤，勿令虚糜；其实在出力得成奇功者，赏亦未可靳也。

　　至大咨所言闽兵积弊，最为明快！整理之法，非如尊论不可。所盼平台之后还莅泉州，一竟此绪，愈速愈妙；企予望之！

　　答徐树人中丞

　　袁弁回严，敬奉手教。

　　台郡兵事闻已渐有转机，亟当乘势痛剿，以期蒇事。

　　选将之难，今古同唧！勇锐者不悉机宜，明练者多甘退懦；求其指挥若定、一往无前者，盖戛戛乎难之。弟自咸丰壬子，即与闻兵事。今之文武错落半天下，号称楚材者，莫非当初相识、习知习见之人；而私衷钦服者，实不数觏。可见人才之难！承示求一统将能节制提镇之人，意中实无其选。林镇于战事一切，亦非弟所许可；然在闽、粤诸将中，尚称健者。且疏财爱士，颇有所长。用之战于其乡，或可得力；盖亦不得已而思其次之说耳。

　　闽省须练成数千得力之兵，乃可安枕。大小操演固宜加勤，然非调之随征。俾令历练有素，则虽技艺可观，终不足恃。盖打仗以胆气为贵，素练之卒不如久战之兵；以练技而未练胆故也。见今有事用勇丁，额兵几成虚设，实亦兵不如勇。弟思一革其习，拟于勇丁队伍中缺额者以兵丁补之，令其随同出仗；或者相观而善，容易见功。已饬镇海营挑兵五百，赴营学战；如其可用，则当渐调敝标兵丁数百前来，更番练习，庶可有裨戎务。未审高明以为何如也？

　　龙岩之贼想已饱掠而归；此次未能痛剿，恐以后茶市旺时仍不免阑入。思之心痗！

　　承示指调古、吴二营，俟余杭克复后，再行报命。余邑尚为贼踞，不复此城，则杭城亦难下手；富阳克后，群贼力争此关以为杭城犄角之势。康观察所部，早已调其前往；正当得手之时，未可即撤故也。

