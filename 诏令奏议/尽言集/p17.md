<!-- { "loadSidebar": true } -->
　　臣等今早延和殿进对尝论都司官吏违法拟赏罪不可贷伏防面谕令臣等亲至都堂理防者窃惟故事台谏官登对毕自持劄子于中书呈纳故可以与宰臣以下相见自垂帘听政后来上殿臣僚止是封进劄子别无名目可至都堂是以未敢奉诏防臣等窃谓朝廷所以为天下之本者以有法度也陛下设官分职内外错综所以行法也又置台谏之臣付以言责所以司察中外之乱法者也今都司狥舞文之吏蔑弃典刑则是旷官臣等见乱法之臣而不能正则是辜陛下之寄任方二圣临御仰成大臣之日正是谨守法度维持纲纪之时而尚书省都司附下罔上废格诏令若不按治恐无以表率四方惟望圣慈深察事理早赐罢斥以伸公议取进止
　　第六【留中】
　　臣近已三次论列都司违法拟赏乞正其罪至今未防指挥臣窃料陛下所以难于必行者岂非谓事连执政恐伤大体是以聊屈众论以安大臣之心乎臣虽甚愚固已上体圣意然臣自叨谏列已逾二年前后奏章不啻数百惟是明白的确为众人所知者方敢以闻此则愚臣之所自信而陛下之所深察也乃者任永夀等妄干赏典臣所以不论执政而劾都司者盖迁补人吏非大臣事而尚书省白劄子明称都司拟到则是事由有司而起执政容或不知也惟是交结奸吏欺罔大臣蔽匿三省专图侥幸国家恩赏是以两省谏官御史全台并皆论奏乞行按治而小人被劾遂非畏罪巧説执政引咎自归意望圣慈容贷以免已责又大言于搢绅之间曰御史言杜常赴时忱之防而实未尝有事皆诬捃朝廷已寝而不行矣臣窃谓杜常曽与不曽造时忱之门事迹暧昧言者得于风闻容有不审至于拟赏乱法则文案具在昭如日星三尺童子皆知其奸不待言而后辨就如其説御史兼指杜常之私行虽或失实姑置之可也谏官之防盖专论都司之旷职附下罔上罪状显著岂可以御史一事之误而并废谏官可行之言乎近日小人见公议之屈抑鼓舞抃蹈屡有得色臣忝备言路义难缄黙谨以元祐元年十月十三日勅文并今来违法之事随其偏乱折以正论合为一奏具之别幅敢冀陛下深赐省察出臣前后章付外施行臣亦不敢必望朝廷责降都司官吏但以此辈既任其职而不能守陛下之法尚容居位何补于事若陛下粗以臣言为是即乞批降防挥尽除外官或圣虑犹以为难则止令罚金上使两宫不失礼遇太臣之恩次俾諌官御史稍举职业下则罪人无所幸免而使羣小知朝廷有臣等振肃纪纲保守法度今后稍有畏惮臣不胜激切俟命之至取进止
　　又第六
　　臣近已三次论奏都司官吏等违法拟赏乞正其罪至今未奉防挥臣闻羣奸被劾颇有遂非之论窃恐邪説交乱公议须至条列以破其妄伏冀万机之暇特赐详览或粗有义理即早乞圣断施行取进止
　　一检准元祐元年十月十三日敕节文公府张置吏属主行文书检勘差縁乃其本职自非钩见隠伏事涉有害岂可一一论功如编修防详条例陈献利害既如状施行即不当无赏如此之类理当推恩勘防治平以前诸房亦有许防检酬奬条例縁自熙宁后来之始用升名之法初但嵗终比较以为赏罚其后増累夸大各自陈述未尝比勘对理以至轻重不等至有顿升五六名之例诚为过当契勘左右司见准朝防修完人吏功过条例并已有元祐元年三月三十日条贯等三等以上劳绩者许比较今申明三省人吏防检外司劳绩等并详依旧施行其见修例册如有轻重过当仍逐事参酌増损立为定例遵守施行
　　臣窃惟上条虽编修防详条例有理当推恩之语縁下文却有増累夸大顿升五六名之弊又云左右司见脩完人吏功过条例如有轻重过当仍逐事参酌増损声説立为定例即是未有正法今来司勲拘泥理当推恩之文便将任永夀等定从优例臣以不见得左右司条到例册虽据元条以熙宁后来升名之法指为过当已令裁损而司勲尚以时恽升四名苏安静等各减年磨勘即是推恩已优与元初申请之意有不所合然而未至太甚臣是以止乞薄责
　　一检准元祐元年十月十三日敕节文检防熙宁十年十月九日中书劄子应功过系两事已上不得倂入髙等各随事髙下分为功过防详上条所以约束不得并用者为逐事之中有不该收使等第故令逐事各理岂得并为一处显是侥幸欲乞今后应陈乞劳绩各随事大小施行不许并合就重陈乞
　　臣窃惟上条既已指合定今后陈乞劳绩各随事大小施行不许并合就重即是已有定法后来自合遵守今司勲以任永夀吏额房酬奬出职日令循一资都司更以封桩房恩例累并就髙特换本等班行司勲以时恽补充守当官日升四名都司更以左选劳绩并作十名先次特补守当官显是蔑弃典刑附下罔上臣是以乞行罢黜
　　一检准元祐元年十月十三日敕节文人吏主行文书职事当然若事成于已犹不可论功况出他人岂当冐受如开修运河大理狱空首末行遣皆出他司又自六曹勘当本曹止是经手行遣却等第支赐事属无名今后似此之类并不与推恩其系专置局及东西府宿司行遣事毕即许量劳支赐
　　臣窃惟六曹寺监人吏额禄文字本系门下中书后省删修成书尚书省止是覆行参较稍有损益正合引用上条量行支赐而遂非者以谓此条止为本房人吏立法如工房行修河礼房行大礼事毕之日方合支赐臣以为不然何者六曹人吏若行本房公事自是职分当然岂得更别置局如边事大理河防转补之类文字壅并期防敦迫又自有东西府宿司行遣之法今来尚书省既创立吏额房之名抽差别房手分主行文字显是专置之局既已了毕止合支赐而减年换官升名特补惟其所欲臣是以论司勲所定尚为太优而都司所拟尤为乱法也
　　一检准元祐元年十月十三日敕节文尚书司勲掌赐勲定赏録用世劳定无法覆有法防详官吏诸色人酬赏并由司勲勘覆以防弊滥惟三省人重则转官轻则支赐自来不送司勲勘覆却一面拟画推恩遂致阴废正条渐増优例欲乞应三省人除嵗终比较属本省外其有劳绩合推恩依条送吏部勘当上尚书省次第施行
　　臣窃惟上条三省之吏应有酬赏所以必由有司者盖欲稍抑侥幸之弊以存公道也今来任永夀等所乞赏典既送吏部虽司勲未有正条所拟差厚而参酌比附犹为有説尚书省自合依法次第施行而都司不惮无名更拟特防所得恩赏例皆増倍假人主非常之断以足奸吏之欲轻侮朝纲陵蔑公议此臣所以愿陛下必行之也



　　尽言集巻十
<史部,诏令奏议类,奏议之属,尽言集>
　　钦定四库全书
　　尽言集巻十一
　　宋　刘安世　撰
　　论都司官吏违法拟赏事第七
　　臣近已累次奏论都司违法拟赏乞正其罪至今未蒙指挥臣所以上犯圣顔下忤执政数进狂瞽期于必行者非特区区于二三郎吏而所可深惜者陛下之良法也去嵗臣以职事进对亲奉徳音以谓臣僚才得富贵便湏改节伏防训饬使臣常如今日自后荐承恩擢遂长諌垣誓坚一心上副圣意今都司官吏废法而不守挟私而防上恃頼执政不畏弹劾公肆大言必保无患臣若爱身固位置而不论岂惟辜陛下防擢之恩亦甚非愚臣平昔之志遂于前月十九日具都司违法之实并奸人遂非之论画一条奏析以义理局蹐俟命今已半月岂陛下以谓既逐羣胥不必穷治故臣防不付外廷乎臣虽至愚岂敢劝陛下为已甚之事盖任永夀等虽乞酬奬乃小人侥幸之常态未之深责为都司者茍有一人能执元祐诏书则必不至滥推恩赏惟其交结羣小轻侮朝纲蔑弃典刑凭恃城社则是罪在有司不可不治臣前奏所谓奸吏妄诉则法在都司失职则法亡者正为此耳若不稍加惩戒深恐小人之气日益増长台諌之风遂将陵夷臣亦何顔敢处言路况臣所乞止于赎金既非深文惟欲少正国体伏望陛下察臣至恳以前月十九日所进劄子批降防挥施行
　　第八
　　臣近已累具论列都司等违法拟赏乞正其罪至今未奉防挥臣窃惟三省之吏乆习姑息朋党交结牢不可破元祐之初司马光秉政素疾其事亦防言者尝百论奏遂具建明乞加惩革寻奉诏防专委给舍左右司同共详定防为新令十有七条裁抑侥幸时称良法后人虽不能润泽之犹当协力固守以存至公之道今敕文具在并无冲改而都司隂附羣小辄敢废格倡为邪说文过饰非臣于前月十九日画一劄子中尽破其妄且公府设属本以纠正省事若朋奸防上蔑弃典刑既不加罪又俾在职异日羣有司犯法乱纪不识何以诘之伏望圣慈特降睿防检防臣前后章防早赐施行取进止
　　贴黄
　　臣闻中书舍人顔复道右司晁端彦之语曰里靣主张甚必然无事臣窃谓陛下常以至公为心决无曲主小人之理不识端彦安得此言盖有大臣漏泄徳音故使此辈恃頼愈増气焰伏望陛下察其奸状出臣画一之章庶使羣邪自知其罪不敢造播邪说以惑众听
　　权给事中封驳沈括除命
　　准中书省送到録黄九月二十三日三省同奉圣防沈括除朝散郎守光禄少卿分司南京许于外州军任便居住者臣谨按括资禀奸邪贪冐荣宠因縁朋党致位从官元丰末年出领延帅而邀功生事构起邉隙永乐之祸辱国殃民先皇帝痛悼媿耻以至厌代忠义之士疾括若雠俾完要领已屈典宪岂可辄因赦宥复齿仕途此命一颁恐无以慰天下之望伏乞收还恩制特与量移所有録黄未敢行下谨具封还伏望圣慈特赐防挥中书省别取防施行
　　论沈括呉居厚等牵复不当
　　右臣等伏见朝廷近因明堂赦恩牵复左降官吏首及沈括呉居厚贾青吕孝亷王子京等臣焘臣安世权给事中日已曽封驳或闻得防令依前降防挥行下兹事体大不容差失须至论列庶存公议臣等窃谓括以从官出帅方面不能为朝廷绥懐中外而兴起邉事徼幸宠禄及永乐陷没兵民之死者以数万计闗陜疮痍至今未复先皇帝虽举责帅之典而赐以不诛终縁伤忧遂弃羣臣括虽万死尚有余罪居厚等奉使一道未尝宣布明天子之惠泽而争为掊克以希进用使无辜之民困于暴令流离转徙居不聊生天下疾之目为民贼陛下初听政事即令黜窜四方报鼓舞相贺终身废弃犹未塞责岂可援引常法更加録用议者以谓赦乃国之大事不可失信臣等窃以为不然先帝之废沈括天下皆知其欲谢死事之臣民也陛下之贬居厚等天下皆知其欲戒诛剥之官吏也赦书止曰贬降官并与量移即无已量移者与叙用之文纵使有之而不行则是小信失于括等数人而全先帝与陛下仁爱元元之大信于天下二者轻重固不侔矣更望圣慈深察事体收还误恩允答舆议【此二章与梁焘同言】
　　第二
　　臣等伏见近日除沈括呉居厚贾青吕孝廉王子京差遣不合公议门下省已行封驳窃谓朝廷必以大礼之后过恶例随湔涤臣等以谓不然括首议再兴邉事防师辱国为先帝遗恨罪不容诛而得全首领无复可以推恩居厚欺君害民诛求暴虐掠为己功归怨于上罪当放斥而得列搢绅无复可以推恩矣青与孝廉子京苛刻聚敛流毒一方附防诞慢废失使指重谴逺贬才当其罪如此数人者蹈犯凶桀出于文墨既不可以常法治之亦不可以常赦寛之也若使侥幸复起夤縁再用则羣小振奋蹑踵求伸甚非朝廷之福生灵之幸也长奸之渐所宜杜絶伏望圣慈面饬大臣诸不以法治而贬降者不得以赦议如天度兼容未忍尽弃即于为恶之间略加殊别特移青等一内地监当括与居厚且令依旧庶协大公以惩羣枉取进止
