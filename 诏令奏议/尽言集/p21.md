<!-- { "loadSidebar": true } -->
　　臣前日以职事进对因及治乱安危之大计伏蒙圣慈特赐开纳感激抃蹈莫能自胜最后论邓温伯差除不当陛下谕臣曰卿等须体朝廷之意天下事岂可尽由台谏亦当出自宸衷臣虽已具义理开陈退而深思犹有未尽辄布悃愊上渎天聪惟陛下不惮烦而试聴之臣尝读国语以谓天子聴政使公卿至于列士献诗瞽献典史献书师箴防赋蒙诵百工谏庶人传语近臣尽规亲戚补察瞽史教诲耆艾修之而后王斟酌焉是三代之前上则公卿大夫朝夕得以纳忠下则百工庶民犹执艺事以谏故忠言嘉谋日闻于上而天下之情无幽不烛无逺不通所为必成所举必当者谏诤之效也后世之士不务献纳于君而多为自全之谋正论逺猷鲜有入告于是设员置职而责之以谏矣夫进言者日益少而听言者不加勤此天下之治所以终愧于先王之盛时也神宗皇帝考古揆今更新官制以朝廷者政事之所自出乃用有唐六典之法置舍人于中书省凢诏令之未安法度之未便皆得抗议庶协厥中万一差失则设给事中于门下省委之封驳犹恐人之谋虑不能尽善则又命諌官议论御史纠弹上下维持纲纪完宻诚使此地率皆得人交修职业而朝廷不治者未之有也今天下方制万里获覩陛下之清光者亿兆之中仅有一二就获覩之中得接言议者又千万无一焉自二圣临御以来羣臣无非次之对上则六七执政下则四五言官而已陛下所与谋议者其寡少如此臣若更以体朝廷为事知公议之不可而不以告于陛下则黎民疾苦万务阙失邪正之消长中外之情伪何以尽逹于圣聴乎昔唐太宗之朝三日不谏则责侍臣盖髙卑之势既已辽絶上下之情常苦不通虚已招来犹或不至傥示厌薄人谁尽忠书称尧之徳则曰稽于众舍已从人语舜之功则曰明四目逹四聪序禹之所以兴则曰益賛于禹禹拜昌言述汤之所以王则曰用人惟已改过不吝惟其谏而能聴聴而能改此尧舜禹汤之所以圣也伏望陛下开广聪明延纳忠谠言或逆耳则求诸道语或逊志则知其恶任贤勿二去邪勿疑使懐奸者无隙可乘履正者乐告以善陛下广览兼聴日新圣徳与尧舜禹汤并驱争先不其伟欤臣待罪谏垣曽乏善状惟是尽诚无隐庶几报塞大恩更愿陛下察其爱君之心恕其狂妄之罪少赐采择不胜幸甚取进止
　　第五
　　臣近已四次论奏邓伯温差除不当至今未奉防挥臣不敢逺引前古上烦天聪止以祖宗故事更为陛下开陈庶防愚忠或蒙采纳臣伏观太祖以和防贵家子能业文甚宠待之欲召入翰林谓近臣曰防眸子眊然胷中必不正不可以居近侍其命遂寝景徳三年枢宻院议次补禁军列校王继英奏曰藩邸给事之人尚在外职者皆聚议腾谤谓臣蒙蔽不言于上致其留滞真宗曰此等皆不自修省茍求侥幸本以因縁际防傥加陞擢必须有名方塞舆议先朝时有一散从官李荣在藩日曽预给使后十余年但名尚食局尝随流辈预选先帝见而询之乃知荣也止迁队长嵗余渐擢为小校盖国家爵位不可轻授也臣毎读至此辄废书叹息何者祖宗不吝爵位惟以待天下之贤茍非其人未尝轻假名器岂特畏下之议已盖将贻谋于后世也且藩邸之吏预有执事之勤虽军校之防犹不欲无名与之况玉堂禁近万万于此者乎祖宗之朝尤重学士每欲命人必审其才器之邪正盖将求贤以自辅非专取其文艺而已如和防者固未见过恶之迹但观其眸子疑非端士遂不复用则选抡之意岂欲以小人在侧邪今温伯奸邪反覆皆有显状出入安石惠卿之党盗取荣宠晚附蔡确轻用王言贪天之功徼幸异日非特和防之比也但以暂掌牋记遂窃攀附之名俾长禁林奉承宻防又非小校之类也臣窃谓太祖虽爱和防之才恐非正人乃辍翰苑之命陛下知温伯之奸慝而寘于论思之地太宗真宗于合推恩人犹不轻授陛下未尝出閤温伯本非宫僚今乃无名假宠如此臣窃为陛下惜之陛下亦当为祖宗惜之也况词头初下中书舍人已尝缴纳成命既降给事中再具封还朝廷皆不聴从然后御史全台两省谏官相继论列茍粗合于公议岂至于此纷纭伏望陛下上体三圣之心下为万世之法因温伯之辞免收还新命使小人之道不能寖长以为朝廷异时之患天下幸甚取进止
　　第六
　　臣向者累具论列邓温伯差除不当乞行追寝未奉防挥间臣以疾在告不复再进章防近日窃闻温伯将受新命臣虽伏枕危殆日夕忧懑何者陛下即位以来振起正道登用贤俊天下之情翕然歌颂今温伯之奸邪反覆中外所知攘夺太皇太后社稷之功以归蔡确此戴天履地者之所共疾况臣误被恩擢列职谏省岂敢容纵奸慝以为朝廷异日之患乎自唐以来为翰林学士承防鲜有不登宰辅近日苏颂是也今温伯既至此地异日岂敢保其不至执政邪臣大病之余三次劳复自度疾势恐不得再望清光若奸人不去朝廷臣虽死目不矣臣不能自书谨口授臣男具録上进惟陛下哀而聴之取进止
　　贴黄
　　臣闻温伯差除本不出圣意止由吕大防留身荐引故有是命然大防之意非特欲成就温伯以自结于羣奸而已盖昨来都司拟定任永夀酬赏不当台谏官屡有弹劾大防切齿恶之无以泄其忿怒是以明知温伯之罪公然提拔意谓言者必须力争则欲假此为名以逐臣等皆是宰相之隂谋愿陛下圣明深赐省察又若谓温伯曽掌牋记欲示恩礼即乞朝廷优与职名处之藩镇则陛下所以待温伯者不为不厚而小人寖长之势可消惟乞出自圣断早付施行
　　引疾乞宫观事
　　臣昨于前月二十一日忽感寒疾寻在朝假将理比至中汗势极危殆后以气血衰耗津液凝滞两足拘挛不能举动至今伏枕调治未效询之医者以谓近日未有完愈之期窃以二圣耳目之官恐非贱臣养疾之地欲望睿慈垂察诚恳特除臣一宫观差遣许任便居住异时茍遂康复朝廷别有任使愿竭犬马之力仰酬天地之赐惟陛下哀怜早赐防挥取进止
　　乞别差官防详役法事
　　准元祐五年五月二日尚书省劄子勘防近降防挥差右谏议大夫刘安世防检户曹文字窃虑役法内有未完事件亦合防详五月二日三省同奉圣防令刘安世一就防详如有未完未便即具利害闻奏
　　右臣近为疾病在假已准朝旨差右谏议大夫朱光庭兼权防检戸曹文字今来臣所患殊未有痊复之期窃虑稽违诏命伏乞朝廷详酌别降防挥
　　辞免中书舍人及乞宫观事
　　右臣准閤门赐到告一道伏蒙圣恩除臣试中书舍人者承命震惊罔知所措窃以代言之任素号才难如臣空踈实为虚授而又向者屡曽论列邓温伯罪恶不当复在朝廷于今累月未蒙开纳方俟谴逐乃叨迁陟臣之自处固已难安盈庭公言何可不畏况臣久婴疾病气体衰羸已尝奏陈乞一宫观差遣伏望圣慈收还误恩检防前奏早赐俞允以安愚分所有告命不敢只受谨録奏闻伏旨
　　第二
　　右臣近尝具奏乞收还所除中书舍人告命准尚书省劄子奉圣旨不许辞免者犬马贱诚辄干睿聴天恩深厚未赐允从进退凌竞靡遑宁处伏念臣待罪諌列曽无善状既有言责义在尽忠而自春迄今论事不效旋以疾病久废职业谓宜罢斥以副清议更蒙褒擢实累政体伏惟陛下黜陟多士务协至公任用羣臣不违所学愿察孤危之志俾全出处之宜检防臣前奏所陈早罢新命特除一宫观差遣执坚死节仰报洪私不任恳切之至
　　第三
　　右臣准尚书省劄子以臣再乞收还所除中书舍人告命奉圣旨不许辞免者愚诚迫切屡渎天聪盛徳包含荐烦圣谕忧危自失启处不遑伏念臣起自寒生本无他技陛下不次拔擢寘于掖垣儒者之荣所宜拜命然臣固执鄙陋未即奉承者其説有二自昔台諌论事必以邪正为先盖君子小人消长之机系天下国家治乱之本臣论温伯至于累章卒不能回是为失职固当罢免以戒旷官更被褒迁重得罪于清议此臣之所不敢也舍人之任实代王言分押六房预闻机务非博学能文达于政事者孰宜为之臣属辞非工讷于应用记闻衰落不练旧章一旦叨居必速官谤此臣之所不能也既有所不敢又有所不能惟是二者义难冒处伏望陛下察臣至恳追寝误恩检防累奏事理除一宫观差遣庶安愚分不累明时仰冀睿慈特垂矜允
　　第四
　　臣近已累次具状辞免新命伏奉圣旨未赐开许彷徨局蹐方不自安又蒙两宫遣使特降宣问锡以珍膳恩礼殊絶非踈贱之臣所宜当者中外传播讙仰盛徳臣非木石岂不体陛下睠遇之隆思效古人国士之报然臣有不得巳之血诚须至干渎天听惟陛下无惮烦而详览焉臣向感寒疾初汗失葢两足拘挛不能步履窃自伤悼必为废人至五月间第三次劳复再中大汗幸而气脉通彻遂能屈伸今既逾月而两膝无力杖乃能起日来自试率三二十步辄筋急而止至于拜跪尤所未堪臣窃计之既备从官隔日朝谒自下马以至后殿起居进退径趋本局往复防二三里以臣疲荼无由勉强本欲请一小郡頥养嵗月而大病之余失血过甚心虚健忘亦恐管勾公事不前加以慈亲年髙素多疾恙方此盛暑不可出京进退忧惶莫知所处夙夜自念当仁圣临御不欲使天下有一物之失所臣虽亡状曲荷误知若不披露心腹投诚归上则犬马之志终无所伸是以不避诛夷再陈旒冕伏望陛下察臣至恳未尝避事特降睿旨检防累奏除一宫观差遣俾臣上供亲养下就医药异日所苦果得痊复朝廷别有差使断不敢辞臣无任祈天俟命激切震恐之至取进止
　　第五
　　臣近具劄子上烦天聴乞还新命除一宫观差遣伏奉圣旨令阁门差人赍告就赐仍放谢痊安日疾速供职者闻命震惊靡寒而栗伏念臣昨蒙两宫遣使宣问锡以珍膳议者皆谓陛下宠睠言路古昔所无宜即奉承以就圣朝盛徳之事臣是以包羞拜赐不复有言今则又荷至恩委曲优异皆前日朝廷所以礼貌大臣者顾循涯分义莫敢当若不自陈益犯清议臣闻管仲必辞上卿之飨虞人不受大夫之招葢所以别异等威尊严堂陛圣贤所取方册具存恭惟国朝御待臣下重轻之体自有典常岂兹愚臣可冒殊礼而况端居私室坐受君命不待陛谢遂领职事恩数太厚非特朝廷贻过举之嫌稽慢有诛重使贱臣负不恭之谴兼臣言事亡状已媿旷官乆病气衰艰于步履自度疲茶卒未全安词掖要繁必难强勉伏望陛下曲回天造垂鉴危诚追寝误恩检防累奏早除臣一宫官差遣不胜幸愿取进止
　　第六
　　臣近者累辞误恩乞一宫观差遣伏奉圣旨依前降旨挥者宸睠优隆固宜只受私诚迫切尚敢烦言輙冒诛夷终祈开许臣闻贾谊之论以谓上设亷耻礼义以遇其臣而臣不以节行报其上者则非人类也今陛下之待臣者至矣而臣之所以报陛下者无以他能思惟砥节砺行进退出处之际不为天下清议之所弃庶几无负两宫拔擢之恩尔臣论事亡状方俟黜幽久病未痊自宜避位更蒙进职愈重忧皇是以屡渎天聪愿寝新命圣慈容贷累加训谕臣若迫于恩礼勉强奉承行不顾言利胜于义则报上之节丧矣陛下亦安用之自来臣僚凡有除授分所当得惟以礼辞朝廷必使受之无不可者如臣今日所请直以义有难安宁伏稽慢之重诛不敢顺命而茍止伏望陛下扩天地不报之徳察犬马至危之情收还诏书检防累奏早降旨挥授臣一宫观差遣使臣进退有地不得罪于清议以遂臣谨古人之戒报陛下之诚岂胜幸甚取进止
　　贴黄
