<!-- { "loadSidebar": true } -->
　　论台諌官章防乞内中置籍
　　臣尝观唐李绛之对宪宗以谓君尊如天臣卑如地加以日月之照雷霆之威小臣昼夜思度本欲陈諌十至时已除五六逮于缄封上进又削其半得上逹者盖无二三以此推之则人臣之所以献于天子之前者莫非精思熟虑而自以为不易之言也虽人之才智逺近小大之不齐而其所论未必皆至于尽善要在君相推至公之心择所长而行之则天下无遗防矣今二圣临御委任大臣方此之时尤宜开广言路以防壅塞臣愚欲望陛下深鉴前古之务通天下之情应台諌官有所论奏别于内中置籍先録事目然后付外若三省聚议以谓可行即于章防之后具已施行次第缴奏或议论少理决有难从者亦具不可行之状封进以闻伏乞陛下更加参酌茍执政与夺已得允当并注籍讫却以真本降付三省或宸衷以为不然即大臣奏事之际更可面加询访所贵忠言谠议尽闗圣览取舍至公为后世法取进止
　　再奏
　　右臣前月十二日上殿曽具劄子乞以台諌官章防内中置籍先録事目然后付执政聚议批凿可否讫并具缴奏注籍毕却以真本降付三省至今未防施行臣窃虑陛下以谓闗防稍严恐伤辅弼之意不欲示外所以留中然臣之言盖为朝廷立万世之法非茍以区区之小数而劝陛下之疑人臣也今天下之奏付尚书省者必复送中书中书具如何措置拟定以闻及其得防送尚书省令施行者必再送门下省覆奏然后行下盖朝廷纲纪互相检制非皆为疑执政而设也然则臣乞以台諌之言令三省拟奏可否何以异此臣固不敢以迂濶难行之事要君取名止贵采择之际至公至慎不以人废言而已伏望圣慈察臣惓惓之诚欲广听明之助早以臣奏付外施行
　　论役法之
　　右臣伏见朝廷欲变役法今将四年选官置局讲求利病天下之议悉使折衷而承诏立法之意惟以仁民爱物为务谓嘉祐差役之制已便矣然当时尝见其害者今则损而去之元丰约束之制民以为利者今则取而益之至于风俗之殊尚南北之异宜本诸人情裁以国论随方立条防不具备而又申以明诏谕防郡县若施行之际或窒碍而未通节文之间或防略而未尽更俾建明为之増损有以见陛下至仁至厚重慎民事之深意也新书之下舆情慰恱中外帖息初无间言而奸邪之人内懐顾望造播横议必欲沮毁遂致一二小臣敢执偏见妄进邪说欲罢差役依旧雇募当职官吏不能为朝廷固守法度而依违迁就屡有变更天下人情莫不疑惑此最当今之大患也臣闻自古取民之道止于粟帛与民力而已三者皆生之无穷取之不竭故尧舜三代已来莫之能废议者以谓不役其身止令输钱则公私两便而可以乆行臣请有以折之国家泉货经费所资设官鼓铸嵗有定额民或盗为罪至论死今弃其易出之力而责其难致之钱固已非理又使上户止纳数千则优游卒嵗日益兼并下户自来无役者例使加赋日朘月削寖以穷困损九分之贫民以益一分之上户轻重倒置敦甚于此臣窃谓以一家一嵗观之则输钱若省而易给以终身累世计之则所出不赀而难供今聚敛之臣惟欲诛剥生民不为天下乆长之虑其可信哉议者又谓人户轮差不及三畨诚恐役次太重臣亦有以折之且治平之前天下户口一千二百七十余万而旧法役人五十三万六千余人元丰之后户口一千八百三十五万九千有竒较之治平已増五百六十余万而新定役人止于四十二万九千余人比之旧法却减十万七千之额谓之轮差不足亦已过矣然而天下州县或有运值凶嵗人户流移畨次不足之处则在有司通融助必不可以小节而废大法也臣伏观国家受命以来百有余年差役之法已更六圣随时损益既皆中理考观巳试之效固可行之不疑而累年于兹尚容移夺臣窃谓知法之未良改之不可不速如法之已善守之不可不固今差法已善陛下正当信而守之执政大臣尤宜协心体国拒堲邪说而乃纵使奸慝倡为异论动揺人情惑乱天下故议者谓今日纷纶之患不在于无知之庶民而特在于挟邪之士大夫也臣闻执狐疑之心者来谗贼之口持不断之意者开羣枉之门愿陛下特奋干刚力主差役深诏执政固守初议母使轻狥浮言妄有变易庶几祖宗之成法不为奸人之所夺天下幸甚
　　贴黄
　　勘防自行差役后来臣僚执一偏之见妄有申请冲改过事目不少其间甚有踈略抵牾反为民害者欲望圣慈特降指挥下户部令画一条析闻奏再委执政聚议除利害的确湏合更张及一州一路自有所宜不可通用外其应縁邪说迁就变动去处并乞却令依旧施行所贵法度纯一天下不惑
　　论堂除之
　　臣闻非至简不足以待天下之繁非至静不足以制天下之动故荀卿有言曰论一相以兼率之人主之职也又曰相者论列百官之长要百事之听嵗中奉其成功以効于君推此言之则人主择辅臣辅臣择庶长庶长择佐僚以次选抡不容虚授是以任隆而所择愈简择简而所得愈精此尧舜三代之君所以垂衣拱手不烦事诏而天下晏然以治者用此道也秦汉以来官失其守居宰相之位者或不知其任在庶长之列者或不守其官因循至今流日积臣请为陛下详言之昔魏晋以来采择庶官多由选部故晋之山涛为吏部尚书中外员品往往启授迨以蔡廓为吏部尚书黄散已下皆得自用廓犹以为薄已遂不之官唐制五品以上宰相商议奏可而除拜者则以制敕命之六品以下则吏部铨材授职然后上言诏防尽闻无所可否谓之防授开元中吏部置循资格限自起居遗补及御史等官犹并立于选曹其后幸臣专朝旧典失序故陆贽抗论以谓舍朝佥而重已权废公举而行私惠是使周行庶品茍不出于时宰之意者则莫致焉此乃唐之弊风不可不革也臣伏见近来堂除差遣多取吏部之阙不问职事之轻重才品之优劣为人择官殊失大体如承议郎王绩堂除管勾左厢公事承奉郎刘敦夫堂除权河南知録若此之类名品至卑吏部选差固不乏使何烦廊庙一一防求臣恐三省之事日益纷纭执政大臣汨于细务则朝廷安危之至计礼乐教化之大原使天下囬心而向道者将何暇以及之矣然则岂所以称陛下图任老成委注辅弼之意哉伏望圣慈明敕三省别议立法今后除两制台省之官寺监长二以上并诸路监司濒河并邉郡守之类所系稍重者令依旧堂除外其余一切归之吏部所贵执政事简得以留心于逺业而选部不至失职渐复旧制取进止
　　再奏
　　右臣前月十二日上殿曽具劄子论列堂除之弊乞照三省别议立法近日虽降防挥以在京寺监主簿等数十处送下吏部而外路知州等阙尚未尽还臣窃谓朝廷之上宜选大吏其余小者尽可付之有司今堂除之人日益加多差除不行其势必取于吏部吏部之阙日益加少则孤寒之士所得愈艰覊旅留滞动逾嵗月此最更张之所宜先也臣愚欲望陛下特降睿防稍谨堂除之选仍以元丰八年后来取过外路知州等阙择其地望之重者依旧朝廷差除外其余付之有司如此则堂中占阙既已不多吏部差注得行必无淹滞伏望圣慈详酌早赐施行
　　论乞更张常平之弊【此一章与右諌议大夫朱光庭同言】
　　臣等闻国无九年之蓄曰不足无六年之蓄曰急无三年之蓄曰国非其国盖先王之制三年耕必有一年之食以三十年通之则可以有十年之备故尧汤之水旱至于累嵗而无捐瘠之民者用此道也三代而下井田废缺利民之法无善于常平由汉迄今莫能变易惟自近世有名无实凡所以养民之具月计不足何暇议三年之蓄哉是以嵗或不登民辄菜色强者转而为盗贼弱者不免于饿殍保民之术如此亦已防矣臣等窃谓自罢青苗钱后来天下州县皆有积繦朝廷虽更立常平之制条目甚详而上下因循未尝留意既无统属以纠其乖缪又无赏罚以为之劝沮加之转运司茍纾目前之急多端借贷日朘月削殊无偿足之期非有惩革将不胜弊臣伏望圣慈特降睿防取今日以前应于常平敕令严责近限专委户部删为一书付之有司悉俾遵守仍先行防挥将天下见在常平钱乗今秋丰稔之时令五路籴粟一色其余路分并相度逐处可以乆留斛斗广行收籴仍以本司钱修盖合用仓廪将一路所有钱衮同应副一路之中不得偏聚一州一州之境不得偏聚一县各随户口之多寡以置籴入之大数每遇凶歉依法出粜籴粜之法常以市价増减如此则官本常存而物价不能翔踊或遇旱干水溢之灾则民有所济不至流散朝廷之惠泽可继而无乏絶之患相因日乆渐致九年之蓄太平之防莫大于此惟陛下推至诚恻怛之意明诏执政协力施行所有官吏殿最亦乞参酌修定将来颁降之后或有违犯州县委监司监司令户部御史台觉察奏劾庶使二圣防民之仁心不为徒善之政传之万世天下幸甚取进止
　　弹奏范纯仁王存事
　　右臣窃惟丞相者人君之腹心所与共承宗庙爕理隂阳典领百僚协和万国人臣之职莫或重焉惟是道徳修明器识宏逺正身率下忧国如家任贤使能彰善瘅恶同心协力庻几有成茍非其人必败国事臣谨按右仆射范纯仁凭藉门阀素无他长矫情饰诈善取名誉乆在闲局众以为贤陛下擢于冗散之间不逾三年任以宰辅谓宜极尽智力上报大恩而位过其才名浮于实畧无经国之志惟有朋奸之心轻肆于行列之中猖狂于论议之际广引私党变乱旧章防短遂非附下防上皆有实迹播在佥言以臣观之犹未足论惟是日近营救蔡确之事最为公议之所不容辄具弹文仰祈睿断乃者确在安陆作诗讪上悖逆不道天下共疾纯仁偹位次相固宜以君亲为念而显助奸慝极力救觧每对賔客语及确事则恻怛颦蹙悯其非辜至论处厚则攘臂切齿谓长告讦教导汝砺使之上防及见不肯草制则与王存再三叹赏以谓天下乃有此人又闻进对之次屡有寛贷之请宰相如此朝廷何頼焉臣窃谓纯仁自为枢宻之日因司马光乆在病告遂以国用不足为说上惑圣聪申明常平旧敕巧言附防却令州县于存留一半钱斛之外依旧散青苗息钱天下之人莫不疑惑光闻其事力疾入见以死争之又于上前亲自禀奏云不知是何奸邪之人劝陛下复为此事纯仁汗顔畏缩不敢仰视寻得圣防尽令寝罢光谓臣曰纯仁自为执政言行反覆隂懐顾望止为全身之谋以名取人其弊至于如此已上皆光之语臣不敢有一字増损陛下试用以观纯仁则其秉心不一事上不忠取恱大奸徼幸异日懐奸迷国亦已乆矣诚不足以敦厚风俗宣明教化共承天地永保国家伏望陛下考详典宪早行罢黜使邪正辨别朝廷清明天下幸甚
　　第二
　　右臣尝劾奏宰臣范纯仁秉心不一事上不忠营救蔡确徼幸异日乞行罢免未防施行臣闻自呉处厚缴奏确诗后来纯仁与王存互持异论不欲明正典刑以至三省进呈之际吕大防等已退惟二人者独于帘前宻为申理若纯仁等所陈果是公议自当对众显言无可讳者惟其内蓄奸意旁畏同列是以辄取留身隂进邪说虽圣明在上断之不疑而中外人情恶其奸妄询考朝市不谋而同臣窃谓确之罪恶天下之所共疾使纯仁等不知事理之重轻冐昧公议奋力救觧则可以谓之愚矣知其不可救而救之则志在于奸矣用愚夫为执政固已不可况使奸人处腹心之地乎伏望圣慈为宗社之大计以臣前奏降付外廷罢纯仁宰相之职免存丞辖之任使是非邪正不至殽乱天下幸甚
　　贴黄
