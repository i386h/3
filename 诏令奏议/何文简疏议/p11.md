<!-- { "loadSidebar": true } -->
　　一审分派今顺天等府所属近京三十七州县俱系寄养备用马匹地方旧例免粮地五十亩养马一匹顺天等府共免粮地三万五千七百余顷该编人戸养马五万五千九百余匹南北直山东河南各州县嵗解备用有定数而各营各边奏讨兊给无常期前项编过领养人戸自治十二年科道等官清审之后到今十有七年权豪呑并差使负累人多死絶册未除名地已卖尽马犹在戸派来马匹代领替养愈多愈耗愈久愈多如涿州等州上坡等里静海等县独流等处临期防闸率不得人到官积嵗倒失岂能使马足数又如武清等县原编领养人戸二千有余见在马匹不过九百有余而倒失马匹乃至一千三百有余今年例解京马匹陆续将到若将空闲人戸前项县分又当派领其实领马之人无非倒失马匹该追人戸此等人户旧马赔偿未能完足有何事力更能养新马乎又如昌平等州里分视前并省漷县等县居民比昔逃亡已近三分之一近京之地堪领马匹人户不曽领马不堪领马人户代领至数匹者有之管马官吏往往庸懦不振虽责有専任而事多坐视掌印官有用心者不过为其拘集羣医递互责打而巳不知将来何以善后臣近出廵所属地方各该州县倒失马匹俱经查追不到人戸行查提问该管官吏照例比较外窃念祖宗休息之政当行于今日圣明之时国家有用之财乃投诸谿壑难填之地痛心疾首抚事奚胜如蒙乞勅兵部计议合无查照近日题准差官清审事例行移兵科等衙门选差科道等官同本部属官前去顺天保定河间三府寄养马匹州县督同各该掌印等官吊拘原编免粮养马册籍人户逐一审勘某州某县原该免粮地亩若干编过养马人户若干见今实有若干人户逃亡若干遗下地亩何人管业地亩典卖若干买主曾否承领马匹审勘明白就将住居窎逺贫难人户得受免粮地亩与附近坊市得过人户地亩彼此兊换収除粮差仍照近拟加地事例再加与免粮地二十亩将里分并省居民逃亡州县原编领养多余马匹照防近民事例分派邻近州县使遂优防及行太仆寺通查前项倒失马匹过多州县所余空闲人户若系先年倒失马匹见今追徴未完之数今次解到马匹暂免分派其该州县掌印管马官吏俱各住支俸粮比较各户买补马匹以十分为率补完及八分者方许照旧闗支倒失马匹人户立限追徴巳完方行照旧领养马匹夫养马人户附近则在官易于防视得过之家领马则倒失易为追补今又加免粮地二十亩共七十亩则人亦易従马不为累倒失马匹过多州县掌印管马官吏俱各住俸比较买马则马有可完之期马匹人戸赔偿事毕方行领马则人无重抑之苦矣臣所谓审分派者以此
　　一严比较今南北直山东河南解到备用马匹皆是孳牧地方监追人户数人方得起俵一马亏欠马驹数匹方得折买一匹近嵗兵部虑恐前马营边取用不敷奏行差官赍银买马官价定银每马十五六两以上民间派买每匹贴银至五七两有竒往返路费一马奚止用银三十余两其来甚不易也二项马匹本寺验过有臕无病始发各该州县寄养曽防何时臣出廵防视则已有倒失者见在之中有腿肿眼青脊背成疮伤者彼倒失者或称急证事非得已若腿肿眼青脊背成疮寄养人户稍知畏惧爱惜岂遽至此盖由贫民无赖恃顽玩法知新马挨次难便俵兊因而恣意装载驰驱营干生理及将赁覔与人耕种走递遂致残伤残伤不医倒失随至单夫寡妇宁暇为后日计哉夫马之来自民间甚不易而复弃诸民间使其不幸如此保定河间所属州县倒失例追本色尚得马用顺天所属不过追银十两縦使追完贵取贱弃所耗已多况又积年拖欠岂不深可痛惜此倒失之所当亟追而无贳者也臣惟营操马匹官军闲时不许带鞍骑坐及防载物件两人共骑并借人私骑违者送问追罚马匹借马之人一体问罪罚马法禁严甚然止行于京营而不及民间民间寄养马匹先年题准三年拣选事例马十八嵗以上不堪骑操者奏请或送光禄寺或卖银解本寺又量追罚事例马有瞎瘸等项不堪者本马人户名下追罚银二两其银同马解寺夫马初发时法无十嵗上者有臕无病无残伤者今使之至于老瘦瞎瘸皆人户积年作践所致而姑为之禁乃尔罚不已太轻乎臣又查得顺义等县俱有先年辽东等处兊换骑操马匹房山等县俱有四衞勇士营退囘马匹定兴等县俱有近日陜西交兊马匹辽东等处马匹先奉拣选变卖者不过银二三两而止倒失者追银八钱而止今例后倒失数多见在亦多老瘦不堪此等马匹曽经官军骑操出征追贼筋力劳惫方才换与人户寄养勇士营马匹当时亦因不堪骑操方才退囘今亦倒失数多与辽东等处马匹似难深责陜西交兊马匹有在彼镇城守日久倒失者有在途得病倒失者具告俵马官处割收耳记存照该县各因人户艰难未得追补以上三项倒失马匹论马则各不同论情俱有可恕今若比之初发骑养不动而倒失者一槩追银补马罚不已太重乎此又倒失之所当递减而量追者也如蒙乞勅兵部计议合无斟酌前例行移本寺转行督理少卿分管寺丞今后马匹倒失例追本色折银照旧比较追补老瘦瞎瘸等项系正徳九年以前者仍照拣选及量追罚例奏请处置外正徳十年以后马匹有瞎瘸瘦损等项已成疾废不堪给军骑操者看騐明白即与退印责令变卖将卖过银照倒失例添银买马及补完追折银两有打破迎鞍断梁疮伤等项不系痼疾堪调治者责令羣医并人户加意餧养调治仍将人户追究作践情弊或照营操罚马或止照量追罚例处置若马调治不痊照依今例变卖追补其有辽东等处兊换勇士退囘陜西交兊倒失马匹州县各分别先今年分定与等第或量追银一半或重而三分之二或轻而三分之一使知遵守不至差殊以上议追各项马匹银两已完未完各该有司衙门俱要按月开数年终造册送部查考夫事例严则马不至于耗损情法尽则人不至于怨咨革惠恶长奸之弊行称物平施之政则官不亏而民不损矣臣所谓严比较者以此
　　一便查兊今畿辅近地寄养马匹専一预备征调及京营各边缺马取用之数旧例凡遇取用必挨次拣选交俵盖恐管马人员将新到齿小马匹一槩起俵却将旧养齿嵗稍大马匹存留贻累民间久养故耳然新马之中有齿嵗大于旧马者旧马之中有齿嵗小于新马者必欲一一挨次选取亦非通融之术是以近日本寺凡遇取用马匹行移各该州县不论新到旧养止开坐取数目其各州县掌印管马官又多不能先事拣选一遇取用即差羣医人等分投下乡将见在马匹尽行催赶各赴京边听选兊初不暇计其马有无臕息堪否兊给惟求不误原定限期足勾原取数目而已马之取用无常时人之奔走无宁月餧养不至兊给不前妨官病民积弊非一臣切惟马有新旧取用之际可不必论而齿嵗之大小当以之为先后马齿大小起俵之间或难尽拘而臕息之有无当视之为行止盖马齿嵗既大例先起俵马无臕息不堪兊给坐取数少则齿嵗稍大有臕旧马亦可足数坐取数多则齿嵗虽小有臕新马自不容于不行若彼瘦损疮伤不堪兊给马匹掌印管马官平日既不加意督令爱惜餧养今当取用岂宜驱迫道途徒劳往复重増困苦臣查得旧例马政册嵗造二次夏季以前为新册秋冬以后为旧册开报马匹臕息分数正要本寺以便吊取兊军不致泛取劳众费日今法久事隳州县之所造报竟成文具临事无复稽据遂至于此臣近奉命出廵地方已将造册马数不明及奉例俵马不查堪否数目致累马匹人户漷县新城任邱文安等县官吏住俸问罪外如蒙乞勅兵部计议合无今后马政册造报不必拘于新马旧马如治三年事例马匹齿嵗挨次选取不必拘于儿马八嵗以上起俵七嵗以下存留骟马十嵗以上起俵九嵗以下存畱如治七年事例顺天等三府所属州县前项寄养马匹掌印管马每月各要查防二次看验臕息每嵗应该造报册籍一以臕息分数为主分别欵目开具人户姓名原领马匹毛色齿嵗某等臕息若干无臕瘦损若干疮伤调治若干俱各实报在册一様二本送部及太仆寺查考其本寺督理少卿并分管寺丞按季出廵查防比较每月仍取具臕息升降多少总数行移本寺凡遇京营并各边方奏奉钦依取用马匹查照前项季报月报马匹臕息分数于三分以上臕息数内坐取先尽旧马次及新马齿嵗大小以次相继旧马齿小不得以为旧马而先之新马齿大不得以为新马而后之马匹既至本寺堂上并坐营等官各照治六年题准疏通兊军马匹事例持公秉恕当官唱名以革拣占求换之弊若管马官吏解到马匹看无原报臕息分数不堪兊给本寺官就将该管官吏痛加责治仍行督理少卿照依勅书事例住俸比较若少卿等官出廵查防二分臕息以下马匹多于三分臕息以上之数即系瘦损数多将各该官吏住俸比较庶防法令互举官吏知畏内外皆得防视彼此不容规避且使养马人戸知马有臕息获早兊给庶无复久养之累无臕马匹免事奔走亦得尽爱养之力矣臣所谓便查兊者以此正徳十一年五月　　日
　　军务疏
