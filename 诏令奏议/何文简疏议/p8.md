<!-- { "loadSidebar": true } -->
　　题为边方马政利病事节该钦奉勅边方武备莫急于马近来各边官军不思马匹出民脂膏罔肯用心餧养每称灾病追贼等项倒失数多奏讨闗补除本色马匹外连年发去价银不知几何彼处又有余粮屯田草场桩头等项银两管事人员不无玩法之徒恣为侵克之计嵗月既乆奸弊多端民力巳穷马常不足今特命尔前去陜西延绥宁夏甘肃公同各该行太仆寺官遍歴地方将前项发去马价并余粮屯田等项银两自治十一年十二月二十一日赦后至治十八年终逐一备细清查要见某年发去并本处收过银若干两买过马若干匹给与某官某军领养有无见存倒失领出未买马银若干两拖欠马若干匹及见存银两若干是何衙门收贮或有别项支用就行追究下落果有侵欺情弊应提问者径自提问应奏请者指实奏闻处治钦此钦遵查得先为前事节奉本部劄付该本部题该太仆寺卿储巏等题称各边节次奏讨马匹马价数多及各处原有余粮屯田草场桩头等项银两要行奏差本部风力郎中一员与同该寺督理马政少卿前去查勘本部议得逓年发下价银马匹并各边前项银两其数既多歴年颇乆除给领本色马匹免查外合无将各项银两俱自治十一年十二月二十一日大赦以后至治十八年止宣府大同银两本部差风力郎中一员公同太仆寺督理少卿共请勅一道陜西延绥宁夏银两俱行彼处廵按御史公同陜西行太仆寺甘肃辽东山西者俱行彼处廵按御史公同本处行太仆寺堂上官各请勅一道前去亲诣各该地方备将前项银两逐一清查等因奉圣旨是陜西等处也各选差本部官一员去公同各该行太仆寺清查明白来说钦此钦遵又该本部题称各处地方中间亦有附近者或可兼理所差官员必须素有才干者始可委用本部欲选差风力郎中二员一员何孟春请勅一道驰驿前去陜西延绥宁夏公同陜西行太仆寺甘肃公同本处行太仆寺各堂上官务要遍歴各该地方照依原拟年分逐一清查明白造册具奏仍造一本送部查考等因奉圣旨是钦此钦遵行间该臣等奏称所勘事情遍歴数镇中间偏僻去处欲委彼处守廵等官先行勘报等因节该奉圣旨是钦此钦遵又该本部题该太仆寺少卿于瑁题前事本部议得合无仍照郎中何孟春等原奏事理备行各官请勅到彼之日遇有应勘事情行委布按二司并所属官员勘报等因奉圣旨还着郎中等官躬亲遍歴查勘务要明白不许展转委托钦此钦遵备行到臣奉勅亲诣陜西延绥宁夏公同陜西行太仆寺卿王琰等甘肃公同本处行太仆寺卿陈寛等遵照勅内并钦依内事理遍歴各该地方行据陜西都行二司并西安甘州左等卫凤翔古浪等所各将治十一年十二月二十一日起至治十八年终止太仆寺发到马价并本处原额屯田草场顷亩官军朋合桩头等项收放银两数目文册各具由另呈缴前来照案拘唤经收委官屯甲操总知数人等到官逐一清查得陜西延绥宁夏甘肃前项年分太仆寺马价并陜西布政司等衙门借支盐粮赃罚及陜西都行二司所属卫所屯田草场朋合桩头等项银共五十七万五千九百七十两三钱八分七厘二丝一忽铜钱二百七十七万九千五百七十五文已支银五十万九千九百六两八钱四厘八毫六忽六微铜钱二百四十一万六百九文共买过马八万七千九百六十四匹见在银二万四千二百六十四两四钱二分三厘五毫四忽四微铜钱三十六万八千九百六十六文今查追银四万二千七百九十九两一钱一分九厘四毫一丝追完银三万八千九百六十两四钱八分一厘六毫八丝立限并追银二千八百三十八两六钱七分七厘七毫三丝除陜西等处西安左等卫所先年收放数目查无违碍并今奉追征已未完足各有明白下落另行造册具奏及送部查考外臣查得延绥治十四年太仆寺发到银一万两为急缺战马以防边患事除买马外银三千五百五十八两五钱四分廵抚右佥都御史陈夀不合不行查照系干京运马价本年将前银给延安绥徳卫官军蓝海等准作俸月口粮马匹料草等项支用讫治十六年十月内又该本官为廵抚地方事行委广有仓守支副使袁聪跟随东路出廵将广有库收贮榆林卫治十二等年屯田马价银一百两二钱三分六厘并延安绥徳二卫解到治十六年分屯田银一千九百五十五两一钱六分四厘支领前去除买马外银九百一十五两四钱又不合违例混同该库领出罚冠带银并银牌银钱叚疋大小红绢俱作犒劳官军等项支用讫与前太仆寺银两俱各不曽补还甘肃治十四年太仆寺发到银一万两为急募土兵以御边防事除治十五等年廵抚右副都御史刘璋给军买马外剰银三千四百一十五两七钱治十八年该右副都御史毕亨同借过赃罚驼价等银共四千二百八十三两九钱解送庄浪等处给军买过马九百七十五匹本官续奏为足边马以御边患事不合妄称暂借盐粮等项银共四千二百一十二两系准折军粮赈济饥荒之数乞将太仆寺马价银内拨发补还再发银若干两买马等因以致该部准信奏行太仆寺于马价内支出银一万两解送到边本官又不合不行改正劄付委官诣库明开原支过买马广盈库马价银三千四百一十五两七钱罚驼价并原奏外续支驼价课程银共四千二百八十三两九钱仍令于足边马以御敌患银两秤出前数另鞘封号准作折粮等项银两固原卫治十八年分屯田银一百二十三两三钱本卫委官指挥同知申甫朋合银三百一十两三钱八分指挥同知赵防各征完不合不行发寄官库正徳元年十月二十五日掌印指挥使王爵呈缴马价揭帖不合代为掜报该年屯田朋合银共四百三十二两四钱俱寄固原州库收贮后申甫等因见行州查盘并无前银追究间本月三十日方行辏补送州取具库收缴照平凉卫治十六年分屯田银一百五十两该本卫百户曹文领解备御庄浪官军买马不合将银三两送与本卫兵房典吏裴昭不合接受将前解庄浪银于申叅将苏泰文内止开载一百四十两连银赴掌印指挥同知杜钦不合不行仔细照看将银用印钤记申文佥押付与曹文领出私开官封将前少开银二十两侵欺入已泰州卫治十二年分屯田银一百三十两一分内七十五两该千戸王诏百戸孙钺解送备御庄浪领军指挥黄宰给与军人孙哈都等买马一十三匹已行指挥使向泰班查明回报该卫掌印指挥使吴继政不合朦胧册开前银一百三十两一分俱王诏等庄浪买马行据署印指挥同知张贤重造手册内开王诏等领解银两与向泰班册相同余银五十五两一分又不合不行查究却将靖北卫备冬军人王吉等冒作支领前银买马二十五匹查无解银靖北委官其王诏孙俱庄浪备御人数原巻亦无各官将银分解靖虏领状巩昌卫治十二等年兰庄备冬官军指挥李能等下有马官舍二十九员名每名该朋合银八两七钱掌印指挥同知种勋册开征完俱发巩昌府寄库收贮内十二年李能支银五两十五年指挥汪麟支银四两三钱五分十七年汪麟并千戸陈钦百户郭登各支银四两三钱五分十八年银八两七钱该千户侯宣等支领讫扣筭见在银该二十五两四钱五分随吊该卫节年库收领状俱各不全行据巩昌府经歴司呈称查得该卫牒送治十八年下半年官军朋合银四两三钱五分到府寄库间正徳元年七月内本卫支讫再无寄库银两亦无该卫支过前项银两印信领状縁由在巻岷州卫治十三年分屯田银五十六两四钱委官指挥佥事梅泰千户虎威刘玉厐鉴各不合擅将截取十二年分屯粮通闗宁夏中护卫治十二年分屯田银一百八十八两五钱七分委官副千户汤新不合擅折粟米六百三石四斗二升四合于宁夏广武足用等仓上纳临洮卫治十七年分屯田拖欠银八十二两五钱正徳元年十二月内本卫委官千户周雄谈经田俊费英百户胥瀚刘能朱显邹杰因奉清查各不合计同掌印指挥使晏钦不合掜作地土抛荒人户迯亡无征具数开报兰州卫原额备御凉州官军三百二十五员名马三百二十五匹治六年告蒙总制边务尚书秦纮准令官军掣回固原操守遗下见在马九十三匹兑与洮岷河临巩五卫旗军骑操巳行分守凉州副总兵把琮行委把总指挥杨威查明回报该卫掌印指挥同知方珤先年凉州备御与副千户王进两班带回马二百三十五匹不合隠下前情槩作就班交兑洮岷等卫备御千户郎宣等下军人刘浦等骑操等因开报在册行据守备兰州地方都指挥孙隆查勘前马回卫俱各倒死不曽征收朋合买补州中防卫治十六年分屯田银七十五两六钱六分掌印指挥周伦册开治十七年备御凉州百户单谏领解给军买马行据凉州单谏班查得十七年止领原卫屯田银二十五两给与军人刘子山郭胜先孙旺刘成各买马一匹余银五十两六钱六分并无到边吊查该卫并在边俱无堪信文巻庄浪卫治十六年委放屯田并抛荒脚价副千户黄钦放过买马银二百六十两余剩二两八钱八分十七年朋合桩头委官百户张洪放过银七百五十两余剩一两三钱九分十八年屯田委官百户郑铭放过银八十两余剩三两三钱六分髙台守御千户所治十八年朋合委官百户刘英放过银一百六十二两余剩五钱四分与黄钦张洪郑铭各不合侵欺入巳黄钦等先据掌印指挥同知史镇册开各名下各有余剩银两查出前情发仰该卫追银寄库黄钦又不合情嘱史镇亦不合依听独与回呈银巳交库收贮又查得秦州卫治十三等年指挥张谊向泰巩昌卫十三年指挥使雷鸣千户孙林南宁钱永田英百戸陶经十五年指挥同知赵云千戸卢珤陈英百户武林陶经与镇夷守御千户所十五等年副千户邹祺各委收屯田银各不合不行用心防范致被秦州卫屯甲马得山等侵欺十三年分银一十九两二钱一分王文全侵欺十四年分银七两许亮等侵欺十五年分银一十八两九钱五分二厘五毫巩昌卫计粮知数张景花等侵欺十三年分银一十三两屯甲杜文得等侵欺十五年分银一十七两镇夷所军人丁玉侵欺十五年分银七两一钱三分六厘八毫四丝十六年一十两六厘八毫四丝十七年一十两二钱九分五厘三毫四丝曽桂侵欺十八年分银一两七厘三毫九丝平凉卫城操有马舍余戴秀等七名临洮卫城操有马舍余王英邵羊家等二十五名每名例该各出朋合银三钱平凉卫指挥杜钦不合故违前例将戴秀等逓年朋合银两不行追征临洮卫指挥佥事郝镇亦不合不行比并原管朋合总甲舍余王英与邵羊家等治十五年十六年该纳银两不行上纳十七年郝镇各边征剿去讫副千户闻英暂管城操征完本年分舎余马英等二十七名朋合银八两一钱王英等八名各仍恃顽不纳闻英亦不合不行比并就将前银八两一钱并自备桩头银三两买马一匹印烙入官骑操十八年正月内本卫巳故指挥周祯军政管操闻英前马交与周祯骑操王英邵羊家等该纳朋合又各不行上纳杜钦郝镇等各不合节将本卫城操舎余未徴朋合银朦胧俱作征完之数开造陈言边务文册岷州卫城操官军治十二年指挥张溥十三年许庆十四年包永十五年至十八年张西南三路按伏十二年许庆十三年李世十四十六年陈谟十五年吉镛十七年张槩十八年安镇兰州备御十二十三十七年杨谊十五十六年厐寿固原游兵十四年厐寿十五年至十八年杨谊环庆游兵十四年杨谊下官军朋合各不合不行征收掌印指挥佥事叶勲亦不合不行查照却于边务册内开称十三年银二百二十二两三钱十四年一百五两二钱十五年一百一两五钱二分十六年一百二两一钱二分十七年九十七两六钱二分十八年九十五两八钱二分俱收到卫洮州卫城操并东西北路按伏固庆等处逰兵指挥杨坤等治十二年共征银三百五十六两五钱二分十三年一百八十六两十四年一百八两三钱十五至十八年掌印指挥使张纶册开俱为维持治道弥灾御敌事例停征查得边务册内十五年收过银三百六十八两八钱二分十六年一百八十三两三钱六分十七年三百两四钱六分十八年一百六十一两七钱三分本官先年亦不合妄报与平凉等卫俱蒙镇廵衙门依凭奏环县管操庆阳卫指挥使张隆原领操守官军西固城所掌印岷州卫千户虎威该所屯田并官军朋合桩头等项应征银两行据兵备衙门并卫回称节经吊查俱无文巻送到无从查报及查得平凉卫典吏裴昭巳役满回籍百户曹文散拘到官并提到舍人戴秀余丁朱兴朱受后文斌王玘杨小狗孙智俱发陜西行太仆寺秦州卫屯甲马得山贾春屈恺夏友安王文全许亮曽文孔秀刘绪巩昌卫计粮知数张景花李雄陈景春李友信陈廷秀屯甲杜文得梁梅蔡彪王禄李英俱发该卫临洮卫舍余王英邵羊家卜牛儿张斌周曹家陆进孙千家薛海王鎻鎻马户保孙回军刘升刘让张旺门劄石刘得王俊马英张义朱得林刘牟子王宏道周凉州沈茂陶四巴唐杰张章家柴能霍四安福顾重喜崔英张成岳刘家李马长发陜西按察司廵茶佥事李几庄浪卫散拘副千户黄钦百户张洪郭铭发该卫髙台守御千户所散拘百户刘英镇夷守御千户所军吏丁玉曽桂俱发带管西宁道甘肃行太仆寺卿陈寛将曹文马得山等张景花等黄钦张洪郑铭刘英丁玉等侵欺屯田等银戴秀等治十七十八年王英等治十四至七八年未收朋合银各照数追完寄库听买马外将曹文黄钦张洪郑铭刘英外戴秀等马得山等张景花等王英等丁玉等各问拟发讫岷州卫截取治十二年屯粮通闗银巳行该卫查追补还临洮卫抛荒屯田行据临洮府经歴司呈该佥事李机行提该卫中等所余丁孙原马文景刘世杰魏廷甫叶锐各到官究问明白追完治十七年分拖欠银与岷州卫补还银各寄库讫秦州卫治十二年解庄浪查无银五十五两一分巩昌卫治十二等年寄巩昌府查无银二十五两四钱州中防卫治十七年解凉州查无银五十两六钱六分宁夏中防卫治十七年折米银一百八十八两五钱七分岷州卫城操等项官军朋合除过例蠲免外治十七十八年各有未征银两兰州卫备御凉州治十六年两班带囬倒死马二百三十五匹与典吏裴昭接受曹文银三两各案行查追征开报外将查过文巻册籍发回各该衙门收架外参照固原卫指挥申甫赵防各将巳征系官财物隠匿私家指挥王爵妄指不曽到官钱粮寄收州库清查之后方始补还收掌之间宁无借贷平凉卫百户曹文领解官银预期尅减庄浪卫千户黄钦百户张洪郑铭髙台守御千户所百户刘英放支马价輙隠羡余所得不多在法难恕庄浪卫指挥史镇情受黄钦之嘱罪与王爵不殊秦州卫指挥吴继政张贤巩昌卫指挥种勋甘州中防卫指挥周伦百户单谏呈送文巻一卫先后不伦出纳钱粮一事彼此相戾数目岂容破调侵欺巳得指归事干在边备御人员合下班对理情罪岷州卫指挥梅泰千户虎威刘玉厐鉴宁夏中防卫千户汤新举买马之价银充入仓之粟粒惟图便利罔恤那移临洮卫指挥晏钦千户周雄谈经田俊费英百户胥瀚刘能朱显邹杰因屯田银两各有拖欠将地土人户报荒亡事巳勘明法当惩戒兰州卫指挥方珤千户王进往嵗掣回固原操守实出奸谋近年倒死马匹失追幸逢恩宥方珤乃敢隠下带回死马俱称交兑在边岂惟朋合无处寻求将致马数亦皆湮没为弊至此其他可知秦州卫指挥张谊向泰巩昌卫指挥雷鸣赵云千户孙林南宁钱永田英卢珤陈英百户武林陶经镇夷守御千户所千户邹祺委管屯田罔修职业额课不加计虑催科一任胥徒侵渔之事虽出所属典守之责难辞于巳平凉卫指挥杜钦临洮卫指挥郝镇千户闻英岷州卫指挥叶勲张溥许庆包永张弦李世陈谟吉镛张槩安镇杨谊厐寿洮州卫指挥张纶失征朋合巳积嵗年茍具虗文不复知有法例因仍故事遂至诳及朝廷杜钦昔尝见卖于猾胥兹亦难辞于宪典岷州卫千户虎威又在西固城所掌印与环县管操庆阳卫指挥张隆各有地方之任亦膺戎马之司屡奉吊查不行回报钱粮若果明白文巻无事隠藏公文既巳无存弊政何所不至此不加罚人将效尤所据各官俱合提问延绥廵抚都御史陈寿行事得从便宜立法盍思经乆俸粮之给国有常经军国之需制难轻费顾乃耗兹京运不补戎行既非益彼边储祗招物议私恩非市纷犒劳以何为公道可嫌况簿书之不备甘肃廵抚都御史毕亨持巳颇称刚直居官稍尽公勤不圗举奏之言乃有谩欺之事想当初虑谓非借银买马则该部未肯准行及至后来见巳解银到边则所司得为出纳以故委官诣库仍云另鞘折粮遂非实媿贤者之所为规利难保异时之无弊所据各官亦合究治伏乞圣明裁处缘陈夀毕亨系在京堂上官申甫赵防王爵曹文黄钦张洪郑铭刘英史镇吴继政张贤种勋周伦单谏梅泰虎威刘玉厐鉴汤新晏钦周雄谈经田俊费英胥瀚刘能朱显邹杰方珤王进张谊向泰雷鸣赵云孙林南宁钱永田英卢珤陈英武林陶经邹祺杜钦郝镇闻英叶勲张溥许庆包永张李世陈谟吉镛张槩安镇杨谊厐夀张纶张隆俱军职及节该奉勅指实奏闻处治并钦依清查明白来说事理为此具本亲赍谨题请旨正徳二年四月　　日
