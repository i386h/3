<!-- { "loadSidebar": true } -->
　　地方疏
　　奏为地方急贼情事切照本职原籍湖广郴州所属五县南接广东乐昌仁化等名县界如地名象牙山延溪山石花峒东坑西坑等处俱系徭獞并两广福建江西流来贼众巢穴桂阳县延夀山老虎峒与石花峒东西坑连强贼往来于此潜迹一日之间出山店即犯桂阳出官坑滁口即犯兴宁西经赤石出两路口即犯郴州及宜章县郴州四十里山亦皆强贼假道托宿之地贼至兴宁青草即郴桂永兴不得宁居贼至益将濠村即桂阳桂东皆可行刼前项地方非无军堡廵司而势力单薄视贼猖獗莫敢谁何自去冬以至今秋所在人民不胜涂炭掌兵戎者寄喘孤城仅仅自保但遇野战即败而还告亟于朝今巳四疏方来祸患不知何所底止本职父母之邦丘坟所在目击耳闻痛心疾首今将处置地方贼情事宜开坐具本亲赍谨具奏闻伏候勅防
　　计开
　　一郴州属县接连别省地方大林穷谷一目千里猺獞所居善良罕至惟有亡命乃萃于此防带妻孥逺逃差税异杂处顽悍成习时年丰稔狼飱豺噬絶无蓄积稍遇凶荒聊生无计或百十成羣或多至四五百为党及千百以上出刼人财抢人孳畜杀人放火拒敌官军此处捍御加严则流毒于彼彼处禁防有道则贻患于此难以约量尽知其数然昔人云匃奴虽众不过汉一大县彼山峒凶竪固不众于匃奴也今地方被其蹂躏将士为之挫衂贼势益炽民患益滋良由我兵不知分合之道焉耳此贼先被广东官军截遏南路故尔奔轶及我门庭今我兵调集各卫既已众有数千克期进剿必须先遣乖觉健歩去前要害通贼水头宻切爪探并于紧闗路径摆塘架炮昼夜哨了及将各卫官军预先选其敢勇定作头拨若干次拨若干其余选退之数专守城池头拨次拨内或分为三或分为五择官管领听候各路爪探声息回报的确从宜分布头拨某等先出某路某当按伏某处次拨某等暂劄某处某当策应某路若头拨与贼对敌次拨提兵继至按伏者得邀其中策应者又乘其后飞报四逺转战而前必有可克之势我之门庭既扫彼之藩篱尽撤游魂假息逺窜穷奔危巢败穴亦必自溃釜鱼罝兔岂能乆生我肯下令从而抚之募乡导用间谍而诱之彼胁从余党当有擒杀首恶送馘军前以来求赎罪者矣
　　一郴州属县地方天顺成化年间尝为贼所攻破贼则苖人而流民实为之耳目治四等年及去年今年屡为贼所刼掠贼则流民而苖人实为之肘腋苖人谓何前所名徭獞是也流民谓何即前名亡命两广福建江西先年作耗大军征勦所余之种也大抵苖人住处常有流民搆结其党流民为贼常有苖人附成其恶村民炙于凶焰失业无归情移势夺相与乡导亦常十有四五跨岩依险倐聚忽分万径千岐朝来夕去兹欲剿之非调大军其势不可而大军之至事已先闻彼度力不能抗必预藏踪潜迹我将何所收捕山凹水曲用武非地岚深瘴作行役非时旷日持乆非我利也彼穷防怀必死之心困兽有犹鬬之气我其能必胜乎纵能必胜势必难于尽殱茍务尽殱寃必及于无辜夫用兵非得巳而廹脇之众不免横罹锋镝以亏上天好生之至仁除恶莫如尽而迷复之徒仍得负恃岩阻以贻他年不治之大患二者皆非善计然则今之所以剿之与所以处之之道如之何其可也今日之事渠魁首恶各有主名其同谋不轨之人若得阵前俘斩自无他议奈彼老山所藏不可影响而求玉石而辩多矣今当预揭告示徧晓贼中使悉朝廷矜宥之徳杀伐之威顺则自新有可求之路逆则王法无可逃之地利害两端待其审择彼脇从及窝主并随来新旧党众告示到日一月以里许赴官司自首免罪若能擒杀同起贼徒来献或指引我兵扑捕有功照例与同平人一体给赏彼虽狼心狗态岂无革面而归化者前项听抚人犯除近属摘发外别省流民供报贯址明白各另造册有告愿复业者逓回原借官司收领复业严立条禁不得重与苖人交通愿报籍者就行附近县分报籍册上开注某人于某里某人地上寄住或在某家安歇原荒田土任其垦种仍免粮差三年亲管里老常要知在不得为非以此防于异日亦可消其邪志招抚令下贼势自释有名首恶其与几何我兵然后从而勦之不虑无辜之尽殱矣用兵之后罪人斯得氛祲既除残种遗孽方才出首此等人犯比听抚者不同然视阵前所俘罪终有间合无贷以不死各解送湖广都司转解廵抚衙门防官编发本省各边卫分永逺充军彼此散处依受管束但逃置之极典若兵余漏网复有避居林壑躱住乡村不首官者事发从贼问拟谋叛本罪奏请发落幼男仍发边卫纪録充军窝隠之家取问如律官军调发边卫差操如此庶几地方不致激变善恶早得分雪军功易成民害易息且使朝廷威徳始无滥杀之惨终无姑息之失此愚之谓所以剿之与所以处之之道也
　　一郴州宜章桂阳县三守御所俱因洪武等年土防倡乱之后而设所辖有笆篱寒口新坑烟竹黄沙栗源镇安七堡与诸廵司分置要处专备不虞然当贼盗生发急之时不闻官兵少效截遏之力林箐幽深山谿逶复贼所出之路则多而官所守之地有限彼此悬絶谁其肯前各堡原辖所分相去又逺闻贼不能合力追剿有事不能先期传报而为之守备官者又在桂阳州城居住相望邈然致悮地方实基于此先年奏设都指挥一员守备郴桂二州地方本拟宜章驻劄差来官员因见桂阳州城各堡空闲齐整遂移家小定居彼城去离兴宁桂阳桂东动经三四日程遇警传报巳难临期防应何及宜章县东距桂阳桂东西接蓝山临武南连乐昌北抵郴桂道里适均合无今后守备官仍令照依原拟在于宜章县城盖造公廨居中驻劄不时往来前项城堡操练人马整搠器械庶烧眉有救噬脐无悔郴州永宁乡原设石陂廵检司守把野牛等峒治年间该司官以衙门毁塌申蒙金都御史准移州南两路口创立更铺摘发弓兵防守南路今春强贼刦害乡民正由野牛等峒出入所据前项官兵应合掷回原设地方照旧守把但两路口及东路山河口二处亦系通贼要害之地若将前廵司迁复去后于此各建军堡一座就摘见在长沙瞿塘等卫轮戌官军二百员名前来防守使营垒以宻而军威可振传报易闻而缓急有备实为地方便益兵法所谓毋恃其不攻恃吾有所不可攻毋恃其不来恃吾有以待之者也
　　一郴州其地虽据上游其城不过三里城中无一民入居城外无一军守视养兵卫民之道似不宜如此先年有奏乞分地土者城小无市或巳嫌其僻冷地髙无水众复病于行汲是以居民恋业重迁而止不图去冬强贼突至闗厢放火杀人比屋罹害今春以来戢翼思痛人皆此心赁地求容城无窽室守备等官所领戍兵亦不肯在闗厢劄营俱各入城就军营房一同搀住人烟稠宻秽恶薫蒸疫疠相染时时有之乆安长治之道又岂宜如此近时有议乞展城池者旧城工筑尽是坚完一旦就堕恐难遽复郡志载本州原有外郭周围八里三百五十余歩遗址尚在故老能知今欲东至苏仙桥西至周家塘南至南闗张冲北至北湖社坛岭民居尽处坡岸缔聮筑立土城一座底濶一丈顶收七尺上筑垜口五尺连脚共髙不过一丈八尺三川秀水流通其间城圏用砖石累砌城门用鐡叶包褁城垜用石灰涂垩城角左右各置敌楼敌楼左右各置冷铺冷铺傍空地各量置草盖营房若干合用夫役该管道官军三民七量为起倩合用钱粮该布政司防计见在奏请支给贼情稍宁雨水毕日定委州卫掌印正官用心监督并力兴工守廵官员仍各以时按临提调务臻实効期成永图民免转徙之劳军脱征战之苦土著者起居无虞客戍者安挿有处或疑地方扰攘之余军民望苏之际乃为此举不无嗟怨夫民不可与虑始而可与乐成本州之兴宁县城筑于洪武二十九年宜章县筑城于成化二年桂东县筑城于成化六年桂阳县城近治十二年重展筑焉皆因贼乱甫定而举其事今日赖之多矣夫志逺功者不恤近费圗乆逸者不辞暂劳语曰见兎顾犬亡羊补牢此言虽小可以喻大也
　　一郴州五县一年以来贼盗刼掠之惨地无遗土百姓荼毒之苦月无虗日膏腴田亩半入蒿莱大小乡村乆絶烟火死者尸骸臭而未巳生者疮痍痛而未息或逃躱山林无处存住或去离乡井不能自归人口散亡孳畜荡尽呼天哭地控诉无门今嵗春种秋收既皆废矣来春之苦抑又可知本处地薄土瘠人民素乏盖藏防蝻之余重丁此难其间亡頼盖有窜入贼党甘为贼所脇从之人而为之所司者方且举浩繁之差税而驱廹之此贼党之所以益多而地方之所以益壊也合无奏行湖省镇廵衙门考政得失问民疾苦督同都布按三司官酌量本州地方被害事情一面平治盗贼一面抚安军民何者利所当兴何者害所当革其有流移未复业者早为招复饥寒极难过者即为赈济无牛□种子为生理者悉为措给户工二部原物料及一切征科并今嵗税粮可寛免者量为寛免可停止者暂为停止务使人人受恵不致失所查得本州额征税粮不及江南一大县分之数近年所拨者止勾年中支用今盗贼未息进兵伊始支用日繁未可涯际合将明年以后税粮尽数存留本州上纳用实仓庾以备军饷以免民人之折输以省邻国之乞籴亦为便益记称国无三年之畜为急无一年之畜即国非其国夫意外之虞贵于潜消事前之虑诚不可不预定也正徳四年九月初七日










　　何文简疏议巻二
<史部,诏令奏议类,奏议之属,何文简疏议>
　　钦定四库全书
　　何文简疏议巻三　　　　明　何孟春　撰乞恩分豁疏
