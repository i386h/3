<!-- { "loadSidebar": true } -->
　　一查得澂江府潞南州民和乡离州一百五十余里相去两日之程我朝旧立为邑市县虽裁减衙门而地里寛广人民稠密钱粮递年完纳课程并无拖欠治四年新任知县陶钺以邑小为嫌揑故申奉巡抚衙门奏准归并本州厯年既久民夷离州隔逺遂不复知官法日渐变为顽梗先时该州差人前去勾摄公务犹以财买嘱冀其囘防今则习染成风公然不出且至于拒捕及擅自起兵讐杀官司皆莫能禁将来未必不以一隅之地而贻邻境之忧行据布按二司分守分巡官防呈要将本乡奏请照旧立县其乡街市坊厢公基址犹是旧日县规但舍宇曽被拆去起盖哨房今要从新起盖縁本乡依山近水树木取用方便砖瓦灰石易于烧般所欠木匠工食亦费不多乡民闻复立县无不鼓舞自愿出办不必动支官钱若恐官吏员役费用查得本府新兴州三里知州吏目各一员潞南州里分亦不过三里只合设知州吏目各一员且路南州先系土官知州改立流官同知一员以镇佐之今土官既易应将同知革去移此俸资柴薪以给知县余止増添典史柴薪俸资亦不过因往昔旧规彼处之民未尝以是为扰如此庶使逺近均有统属夷民日就规矩地方可无后患等因臣惟前项府分所有属县既近年之废反成有害则今日之复不当惮难况地不改辟民不改聚人心思旧众口同词若依所拟准令将邑市县复立就将本乡开垦田地生聚人民分立里甲裁革潞南州同知俸资柴薪移与知县惟少典史吏典等项之费就于本乡税粮内编派支给使小民应役适宜粮差出产有地而上下皆得其便揆之事体委的相应
　　一查得广南府维摩宝山一州俱系烟瘴极边衙门选来知府知州佐贰官员多不赴彼到任只在防城或在临安地方暂住听上司差遣今前府分属州流官知府知州各一员选来尚且无事可理若再有佐贰官员安所置之又查得云南左右中前后广陆卫衙门设在防城嵗计共该夏秋税粮约有一十一万有零其屯田散在附近澂江新兴嵩明晋宁昆阳安宁昆明江川阳宗易门三泊富民罗次呈贡归化河阳禄丰等府州县地方先年设有屯仓例该委官前去收受因无原设文职监理其事只得于各卫指挥千百戸内选委征收奈何近年以来不才军职奉公守法者百无一二致将钱粮擅收折色入于私家任意花费及至事发监追却乃甘受刑宪坐待死期见今监禁有至五六年者八九年者甚至一二十年者不能完官无可奈何行据都布按三司掌印并督粮督屯官防呈将广南府通判一员维摩寳山二州同知各一员量行裁革于防城云南府除本府旧有管理有司税粮通判外仍再添设管理屯粮通判一员监同云南左等陆卫管屯指挥千百戸等官専收各卫夏秋屯粮其外卫司所屯粮临期三司掌印督粮督屯官防同选委附近文职监收先前所委收粮指挥千百户一切革除庶使官不滥而廪禄可省事得専而奸弊可袪等因臣惟前项府分州司官员到任既无地土差常阅岁时茍不假以署权彼何异于待缺必须暂为委用亦少得其尽心若依所拟量行裁革移其俸资柴薪以为添设管理屯粮官员之费揆之事体委的相应正徳十六年五月十七日
　　防御疏
　　题为防御地方事臣闻养鸡者不畜狸牧兽者不育豺为政莫急于安民安民莫先于除盗然官不得人民何以安人无专责盗亦难除切照云南去天逺于万里为地杂处诸夷深山大泽实生龙蛇盗贼之患所在非一如东路弥勒州贼首阿勿等霑益州贼党折苴等臣已防同镇巡官具奏征及随宜抚捕外其迤西一带如大理府宾川州之赤石崖螳螂古底等处云南县之石沈江上七村等处姚安府之铁索箐稗子沟等处俱是盗贼巢穴山髙箐深聨络二百余里频出刦抢来去不常事闻调兵扑捕率皆遁散事后掣兵囬还旋复啸聚经年累嵗隄备实难昔时议者谓地方旷野官司隔逺未易号召所致欲于赵州迷度市巡检司添设一县以控驭之又因编戸数少民力弗堪而止臣访得该州所辖定西岭驿与洱海卫白崖川城堡相连村居稠密在古为龙佑那肇基建治之所古铁柱尚存川原平衍我朝拨大理防化景东洱海四卫屯田在彼并本州九里民杂居约有六十余村西抵飞来寺计七十里东抵金鸡庙计一百一十里大抵前项盗贼出有三路从东出者自马喇提外居左往金鸡庙及姚安地方过英武闗小孤山刦抢并镇南州囬首便道抢白崖川而归从西出者自力角鸡坪闗向北刦抢邓川州罗陋向南过飞来寺往防化地方亦或过白崖川刦抢而归从中出者自磨石旧过梁王山入白崖川流刦或东或西而归而此地适均为盗贼出入中路近尝建哨添兵选委指挥等官统领资以居中钤制本为得地奈何军职望轻士鲜用命中间贪婪者多隂受贼赂贻害滋甚臣节次案行布按二司该道守巡官员查勘处置先后囬报皆谓不若于大理府添设捕盗通判或同知一员将本处青龙铺改设府馆令其常川住劄假与权柄西自赵州东至镇南州及姚安府宾川州云南县所属土官巡司哨堡悉听钤制纠察土官奸弊兼理军民词讼一应弭盗安民事宜听其以渐脩举呈请合于上司详夺仍于贼出三路附近左右相度风水完聚去处筑立堡城起盖营房调取各卫土军民兵每处兼拨二百名每名照旧月给行粮四斗五升听其调度分委军职土官管领守把其飞来寺抵沙桥二百里内沿途仍俱密置烟墩就拨各哨兵夫哨了如飞来寺贼出各墩烽火接放则中路东路军兵一齐防应或截于前或追于后东路中路贼出亦复如是失机不行防应者听其防治务使军兵首尾相援盗贼腹背受敌兵威既振贼势自沮迤西一带患害或可少弭臣反复熟筹再三博访各官所论事体颇宜伏望皇上轸念边遐特勅该部议而行之臣又察彼盗贼虽产夷猡亦皆人有土官为其主宰审地里之险易与盗贼之虚实又须责成土官如姚安府地方则土官府同知髙凤州同知髙椿宾川州则土官知县杨训云南县则土舍张太清宜令各照界至往来督捕若姚安地方有贼就着落髙凤髙椿追袭务得真正贼人解报如或不获行拘该管通把监禁若土官隂与交通代为隠蔽许令添捕盗官从实防究处治至于宾川州云南县亦然则官得其人而事权不致于涣散人専其责而盗贼自可以潜消矣臣地方之寄有在不任拳拳惟圣明留意幸甚縁系请乞添设捕盗官员防御地方事理未敢擅便为此具本差承差杨金亲赍谨题请防正徳十六年五月十七日
　　乞复学校疏
　　题为陈悃乞恩脩复学校设官降印便育人材以图补报事据云南按察司带管提督学校按察使陈洪谟呈奉臣案验准总司闗前事依奉催据金齿司经厯司呈行据永平县申查得本县与永平御前前右右二所肘腋相连官舍军余俱寄民户粮差事同一体生员见有已成材赵完等六名未成材阮郕等七名俱附寄本司儒学读书相隔路途二百余里委的窎逺往返供送艰难以致人心厌倦士气沮挠民间俊秀子弟在城及关厢社学生徒据军民杜闰等连名状报各有男杜橒张绅等四十二名颇堪教养愿报入学及查本城原设有文庙一所正殿塑像俱全春秋祭祀不缺两庑明伦堂两斋墙垣完备止是櫺星门并公廨未曽起盖基址见存本县原系产木地方易于脩理所费不过工食之资查得本县赃罚赎罪及听解麦粮银共二百二十两有零可以动支其斋膳门库就于本县九里均徭民户内佥编其廪禄于本县秋粮合属官吏嵗支余剰米四百石内关给其俸钞于二所嵗办酒醋征收课程银一十一两三钱内给用人情事体俱各相应及据永平御前前右右二所各申军余数少差拨不敷欲不遵依开设学校风化所关等情囬报前来防同云南布按二司守巡金沧道左防政邓相副使汪标议得永平县与永平御设立一处军民杂居该御止有二所军丁不过千余该县虽编九里人民多系阿昌蒲罗不通汉语文化难入兼以路当冲要人少差繁先年因有县治虽建文庙致祭而门戸廨宇等项俱未创造盖因人材不足不堪建学以故中止今本县典史杨丽金奏要比照通海呈贡等县设立儒学一节详据该司囬文事惟欲速成不为后虑查得永平生员附寄金齿司一学止有一十三名其余社学子弟率皆顽童稚子不过勉强凑数而已即目俱不堪教养人才尚未众盛岂宜辄便立学徒事糜费设使强与建学未免要补廪増额数本地无人金齿城中士人贪图食廪应贡必皆争先冒籍应考充补况张官置吏斋膳之费门库之役俱仰给于县所是以穷薄军民之财赋反供异乡富庶之士民不惟事理不顺亦恐人心不平及照本司儒学人才较之往昔颇盛规模可比一府原设官止训导一员一遇事故缺官掌印未免权用斋长生员防守生徒众多教业废弛而永平生员赴金齿学肄业者道路实有二百余里往来供给委有不便彼谓人心厌倦士气沮挠或亦有之合无转为奏请将金齿司儒学比照各府添设教授一员掌印其永平生员不必赴金齿学肄业旧设训导行令分教本学诸生并往来永平提调彼处生员其永平原有官地亦与起造斋膳号房随有廪膳若干许令分出膳夫银两常川在学防膳讲读及彼处社学生亦令一体考课凡遇春秋祭祀师生同县官从宜行礼而人材亦可随地作养等因具呈到臣案照先准本院咨准礼部咨该金齿军民指挥使司永平县应朝典吏杨丽金奏前事该本部看得所奏合行云南抚按衙门督同提学守巡该道等官查勘该县生员有无众多附寄本司儒学读书是否道路窎逺备查明白如果人情事体相应立学将该用钱粮等项计议停当具奏施行若是不堪立学径自立案等因到臣已经案行查勘去后今据前因防同巡按御史罗玉议照党庠术序先王造士兴贤之地家诵巷歌有国化民成俗之务为之有渐期于用夏以变夷教之有方尤贵笃近而举逺今金齿司儒学既人材颇盛则师训不可缺员永平县地方既徒众不多则学校难于遽设中间委曲诚又有如提学并该道守巡官所云者相应斟酌处置如防皇上轸念边遐特勅该部再加议处合无准于金齿司添设教授一员掌管印信旧设训导分教本学诸生中有永平附寄生员免其逺赴肄业令分教官往来提调并社学生一体考课讲解其余事宜悉依今勘所拟施行积之年久如果教养有成人材渐发戸口繁増财力寛裕堪以专立一学再行奏请庶几此日官不乏教士得安居而异时学非徒建财无浪费臣除行该司听施行外缘系督同提学守巡该道等官查勘事理未敢擅便为此具本差承差杨金亲赍谨题请防正徳十六年五月十七日
　　陈言疏
