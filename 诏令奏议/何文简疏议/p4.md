<!-- { "loadSidebar": true } -->
　　恤边疏
　　奏为陈言防边患以励人心事臣官司马凢军国几务皆得与知切见近日大同守臣奏报北人拥众侵轶疆邑生灵无辜横被荼毒皇上宵旰忧勤形于诏谕命将出师有监督有提督拳拳拯溺救焚之意军马钱粮处分甚臣忧同人独不能效一言耶臣按大同各路沿边地方俱有营屯之地正统十三年该总督边储户部侍郎刘琏奏准将各该卫所旗军所种田土着令自种自食不纳税粮景防元年兵乱之后廵抚等官分拨屯田团种等项军舍余丁办纳子粒成化十三年又经踏勘田土官逐亩丈量在官増添粮草成化二十二年总督军务兵部尚书余子俊又将新垦田土不分山坡沟涧悉与清出造册起科相沿至今设有山西按察司佥事一员専督其赋跬歩之间无遗利矣而今值此大警沿边地方若非受害之冲所在官军亦系调征之数中间田土岂无荒废臣闻北兵自大同右卫盘石岭等屯抢至大同左云川二卫城西北海子等各屯凢四十余处男妇老幼杀虏大半头蓄粮食荡然一空副总兵马升遇之于新城堡叅将秦恭遇之草沟游击将军王杲遇之于小村子张俊遇之于东荆庄官军各有死伤而王杲全师几覆张俊屹存孤旅伏尸流血遍于原野今计张俊奏报之后半月有余此北兵众未闻出境去讫官军死伤又不知几受害者抚循优恤朝廷之典具在固当举行其不受害去处官军巳经调征身命不保所余妻孥孤寡无力间有余下可恃者或因警骇散逾时始复春夏不及耕种秋冬必无收获茍一切拘于常格谓此储蓄收系而嵗必取盈焉亦将何以聊生臣惟李牧之守云中赵充国之屯金城即今屯田之制但取耕守相资初不重督之于赋也今大同之兵未及宁息将卒用命正惟其时皇上于出征调征官军俱给银两布疋无非欲大施恵泽振作士气前项田土既不可复李牧赵充国耕守之便顾当不思所以处之乎昔汉髙帝下令平城守城邑者终身勿租赋宋艺祖亦尝诏攻城役夫与复三年我太祖髙皇帝凢大兵所过之地必赦免其税盖帝王解倒悬之仁政也臣伏愿皇上轸念边方特该部行移见差提督并廵抚等官备查前项地方田土所在何处系当受害之冲何军系在调征之数何顷亩系荒废逾时军舎余丁之家孤寡无力因警不及耕种查勘明白就将该年应纳粮草与其分豁其旧有逋负者悉除之仍许明年粮草量为蠲免五分或三分以为军装之费若在边储蓄不足则于河东开中引盐或多方措置以相辅助圣恩如此边方将卒岂胜感激人心以励士气自倍视死如生疮痍皆起只此一事未必非御边之策也臣冒昩陈言战栗待罪为此具本亲赍谨具奏闻伏旨












　　何文简疏议巻一
<史部,诏令奏议类,奏议之属,何文简疏议>
　　钦定四库全书
　　何文简防议巻二　　　　明　何孟春　撰时政疏
　　奏为灾异陈言时政事迩者礼部以灾异奏皇心祗畏如汤如宣诏谕羣臣痛加修省百司庶府封章日陈所以禆圣治而荅天眷者无所不用其极臣叨缀末班与闻明戒虽责不在言而事有所感草茅之懐实耿耿焉谨用条列四事仰尘睿览曰惜国储曰寛民赋曰防军户曰处匠役指实时政此其梗槩倘防皇上赦臣狂瞽蚤赐施行天下生灵岂胜幸甚和气充塞欢声播天人感通而沴戾自不作矣为此具本亲赍谨具奏闻伏旨
　　计开
　　一惜国储今之储蓄视祖宗之旧有不逮矣祖宗时制度未备皆从剏始攻战甫毕糜费为多然公余陈朽私剰盖藏复有以为贻厥燕翼者焉百三十年于兹而为皇上垂拱仰成之日正重熈累洽之世生齿之繁田野益辟商贩之广货利益通而国储之所入者仅足以为出所积者才给于取用而巳边方小警曽不几时公私之间巳为销缩此不可不虑也今天下嵗徴粮税三千六百三十二万一千余石内三百二十五万九千石折银八十一万四千余两户口钞商税钞除折米外并船料钞一万四千六百一十三万余贯折银可得四十三万九千余两各矿银课嵗办一十五万一千余两两淮折盐塲嵗卖所盐银常不下数万千两嵗嵗相仍而取足焉何以外府内藏收贮钱粮反不能逮祖宗之旧其平日朝廷所费必有加于祖宗之旧者臣愚伏乞皇上念守位必借乎财思无积不可为国特该部将收贮前项钱粮仓库监局逐一查计因其一年之所入通其累嵗之所积嵗当支发几何存积几何国初之所以有余其本何在今日之所以不逮其弊何由明白开具取自宸断去其害财之事而讲夫理财之道以求复祖宗储蓄之旧凡百用度务从俭约内府衙门供应物件一照洪武永乐宣徳正统年间则例而行有近年増添者即系浪费之数可以省革某件用若干昔为巳足某件支若干今为过多即可仍其巳足而减其过多者宸断革减之后着为定规各衙门若不务樽节又行具奏増添许该部并科道官叅劾究治富强之机实系于此伏惟圣恩留意
　　一寛民赋今之赋敛徧天下民不胜其办纳矣禹贡任土作贡周礼以九贡致国用解之者谓任其所有不强其所无听其自至不强其不来也祖宗时于天下之赋着有定额如丝绢牲口药材厨料顔色纸劄皮角翎鳔桑禳柴炭油蜡等项亦惟视其郡邑所产而分之地各有常数嵗各有常入远近翕然称便如一今官司所徴虽仍其旧然额外之收实相陪蓰黠胥狡徒窟穴其间下户编氓星火是逼逋负积压嵗尝不免倍偿举贷生理何堪此不可无寛政也民之嵗赋固有非其土产而转买于他方难以物致而辏办于临期者计其所费又十百于所纳之物而所纳之物又非在官急缺之用于此听其折银公私岂不两便臣愚伏愿皇上愍民生之至艰惜财力之有限特该部查勘近年分各处办纳物料所坐地方所定数目与祖宗时所着之额有无相同若有在额外者乞即令除豁以免重敛厚征之困其年例办纳正数该部仍行内外库藏官员通并计算某物不足某物有余某物不堪久收某物可以常售枚而举之摠而防之计算明白行移各该司府除不足者照旧徴纳本色外其他有余并不堪久收可以常售物件酌量在彼时价从轻折银办纳所在地方果有水旱疾疠民贫赋重累嵗办纳不前亦就量为减免停止以下年仍依额办今后内府闗缺用之物但系不时之需止许暂借官银通融市易以相补助额外一毫不得再有扰于民如此则民赋以寛天下霑恵而库藏之财不至干没何患额办不足于用臣惟财之足用与否在朝廷供用之丰与俭何如耳臣姑举用之小者一事言之正统以前黄蜡嵗用三万斤正统十四年添一万斤景泰年间添至八万五千斤天顺年间遂用八万五千斤成化十一年添三万五千斤遂用至一十二万斤以此推之其余财物花耗可知越额而赋良有所自皇上改元之初罢斥斋醮顿抑前数今日之供用独不可复正统以前之旧乎皇上诚推此事以例其余不轻取而浪费于祖宗所着赋额之内嵗用有余财矣
　　一防军户今天下军户告乏久矣所在卫所逓年发册清勾而原籍不能解补十常八九清军官员畏惧不勾三分之例将来考满不便于已欲加苛勘则逃故者其迹巳湮少示寛责则隠谩者其弊滋甚谁得良法而善处之臣切见各处有司往往将在官军户原卫有丁见当不曽册勾者亦行解卫查理甚至前批未销后批又发此等户丁解发到卫不过随批带囬徒费文移何益于事又有専差解人赍执空批代查别户军役有丁无丁为注销者道路间闗动经数千百里军受不尽之苦解防无妄之灾究其所由皆縁所司欲辏清军分数以为巳地而巳及今不谋以善后天下将扰于多事臣愚乞勑该部转行各处清军御史行移各该府州县清军官员今后除奉本部册勾逓年逃军仍旧勾解及军黄册内清出迷失卫分等项户丁仍解部定夺外其余卫分明白有丁军户不奉清勾者不分已未十五年已上俱先卫造册申送清军御史摠卫分每卫造册二本缴部一本存留备照一本发该卫所在地方清军御史处吊集各卫编军食粮底册查勘各军在卫有无人丁继当本军是否本卫名伍务查明白填注发去册内转缴前来然后勾解补伍若有司开写卫分欠真卫所填注名伍不实及清军官仍前朦胧将丁差解查理该卫官旗通同见当军人掜开在逃致令勾丁到卫却称原役见在勒要帮贴该管上司查究得出俱治以罪此亦清军中便人情之一事也
　　一处匠役今之役使纷然于天下所以病民者非一端矣富竭其财贫尽其力户别九等门分三甲家无少丁田无宿粮其轮班来役于京而有常数者则兵部之皂与工部各色之人匠也臣查得工部职掌浙江等八布政司南北直轮班各色人匠自天顺八年遇例除豁以来实在之数余二十一万余名除南京该部轮班及拨清江造船苏杭等府织造叚疋遵化鐡冶上工外该部所管四嵗一轮班见在之数每嵗尚余二万五千余名每季轮班亦该五千六千之上核其班次使皆尽数而来内外监局自足拨用而逃亡事故长嵗不免连季有之所司作头人等遇有监局工作无人应投或预写自巳名下文约或借在官别项银钱雇覔街市守艺之人前去成造及至该府州县将前事故人匠清解至京期已过违作头人等憾其到迟而先有举贷也百倍而取偿焉嵗复嵗季复季人不堪命而逃亡事故滋益多矣彼轮班皂河南山东山西北直每嵗解到七千四百余名分拨各衙门各官名下不闻有脱役者盖纳柴薪者俱系府县徴收银两差委官吏解前来依数分送其直防等项正身亦多轻赍来京雇人代当圗囘生理各衙门因无禁例多听其便所雇之人计工得钱如何肯逃该部之人匠不然臣惟弓冶箕裘必世其业而后食其力今乡村之愚民一旦而使之充匠本等艺业素非谙晓官府有事即要雇人答应力不足衣食于官身将何仰给于外此逃亡事故之所由致也臣愚乞该部行移各府州县清匠官员今后清解人匠务要试其艺业谙晓愿自当者解部当役其有艺业不通不愿解当人户照依轮班皂事例计其班次量徴银若干倾泻成锭差人解赴部以凭雇人凡雇人之直俱于按月已满之后作头总领而分给之则彼不至逋负而在官得备缓急事末者免防于市井力本者常守其田庐岂不便哉古人固有差役募役雇役之法要在所司为之擘画不拂人情而巳治十五年六月初三日
　　正祀疏
　　奏为崇正祀典事臣闻化民成俗莫先于学崇徳报功莫大于祀四代之制诵有地释奠有时先圣先师各有攸尚及周之衰而生孔子生民以来于斯为盛而亲炙私淑其道者又有人焉后世右文之朝立学定祀固宜无所不用其极也恭惟皇帝陛下当纪元开治之初举幸学崇儒之典圣道日月万古増辉所以新桥门之耳目多矣顾先圣称号未极尊崇诸贤从祀有当厘正者唐宋之所未行臣不能不有望于今日也臣管窥愚见不胜拳拳兹当明诏求言之余敢輙覼缕以请倘下所司覆议施行圣圣相承必皆是式陛下新政鸿名与天无极是岂直吾道一时之幸哉为此开坐具本亲赍谨具奏闻伏旨
　　计开
