<!-- { "loadSidebar": true } -->
　　前件臣等切惟古者天子一娶十二女嫡庶定矣故诸侯不再娶于礼无二适鲁隠公立仲子之宫春秋罪其非礼至汉朝乃引公羊母以子贵之説当时已自为非义矣寿安皇太后为宪庙贵妃终孝宗武宗之世皇上继统之后推原本始故尊称之典特隆其丧也彼比陛下于嫡孙承重然则陛下之所承何处为重而当率天下终三年丧不知其果出于何礼也公羊春秋天子曰崩诸侯曰薨献皇帝以兴王薨于正德十四年而彼曰献皇帝不在彼知不可曰崩而又謟不曰薨而曰不在不在其可为死亡称乎彼言之可羞形于议礼大扺此古礼所无者臣等今无暇于辩矣伏覩太祖高皇帝孝慈录序服子为父母庻子为所生母嫡孙为祖父母承重为人后者为所后父母为人后者为所后祖父母承重皆斩衰三年孙为祖父母父母众子为所生母齐衰不杖期寿安皇太后之丧陛下得为三年服乎非承重则不得为三年服然则陛下所承之重可知已宪庙正后孝贞纯皇后也孝穆太后寿安太后皆宪庙妃而孝穆为孝宗母寿安为陛下祖母而皆尊称曰后者也陛下以嫡孙言则承重在宪庙孝贞纯皇后以为人后言亦在孝贞纯皇后礼之委曲非臣等所能尽彼所言为遵古礼乎为遵御制孝慈录乎彼前欲陛下不考孝宗不母昭圣而此所言又欲陛下不祖母于孝贞纯皇后矣恐非宪庙之所欲闻也故大学士丘濬议汉孝元陵云为大宗后承正统非但继父也亦继母焉哀帝为成帝后而祖元帝则元后其祖母也尊无二上则所当合葬于元帝者元后也而傅氏合葬焉哀帝于傅太后固若隮于尊矣无乃卑其祖乎寿安之丧前此礼官议服期哭临一日丧服十二日若夫十三日之制实出宸断乃陛下不能自已之孝情也文移行两京以文移之不以诏及两京而不及天下礼官考之先朝故事或有损益尔故大学士李东阳燕对录治十七年孝肃太后崩孝宗召内阁臣议陵庙事谓孝庄睿皇后葬不合礼欲为厘正又谓祔庙之礼尤所当讲刘徤等奏先年奏议已定慈懿太后居左今大行太皇太后居右合祔裕陵配享英庙且引唐宋故事为证臣等不敢轻议其实汉以前惟一帝一后唐始有二后宋亦有三后竝祔者孝宗曰二后已非若三后尤为非礼事须师古末世鄙防之事不足学宗庙事关系纲常极重岂可有毫发僣差太皇太后鞠育朕躬恩泽深厚朕何敢忘但一人之私情尔钱太后乃皇祖册立正后我朝祖宗以来惟一帝一后今若竝祔乃从朕坏起后来杂乱恐无纪极孝穆太后朕生身母止尊称为皇太后别祀于奉慈殿今仁寿宫前殿尽寛意欲奉太皇太后于此他日奉孝穆太后于后殿嵗时祭享一如太庙不敢少缺此孝宗所以为圣人而庙号为孝者也孝宗若从在先定议二后并祔人无复有言者而犹必改合于古礼不有孝宗髙世之见彼于今日又将何如其不请以寿安并祔于宪庙乎彼之谓已往之事莫大之失为天下后世非笑追悔不及皆是把持君父之説使我皇上于是有戚戚焉弗满者以为前日真误而今日不可再也亦何忍乎彼谓议礼之臣安然而无愧悟何也执政礼臣于今日事建议者谓其不能积诚以格圣心坚守以回天听是则有愧焉尔而非此之谓也此其人之欺妄十一也
　　一其言新颁诏令决宜重改云记曰生曰父母死曰考妣盖人之生必各禀父母而无二岂可有两考之称乎虽闾阎童子亦羞称之可加之万乘之尊乎主称两考不知傍注奉祀果何称乎近者闻陛下于孝宗皇帝称嗣子于恭穆献皇帝称长子夫于恭穆献皇帝称长子是矣于孝宗皇帝可更称嗣子乎长子嗣子之别为二主傍注子称自古经传未闻有此礼也今陛下改诏在一言之决片纸之费不改则百世之羞万古之笑此欺妄十二也
　　前件臣等闻书曰令出惟行弗惟反易曰涣汗其大号诏者帝王之所以号令天下告诸天地宗庙达之邦国一定而不可易所谓訏谟定命逺猷辰告者也陛下逺体祖宗之心辅导诸臣上体陛下之心于是乎演之为丝纶播之为号令传之为典则天下诸藩宗室闻而遵之羣黎百姓闻而遵之九夷八蛮闻而遵之而可改乎其有改也必有悔也改而合礼悔而从义必如是而得乎天理之正必如是而即乎人心之安而后可改也然已犯不愼始之戒反汗易令已非治朝美节又况于天理有未正而人心所未安乎而彼乃敢昌言新诏决宜重改乃敢擅议宗庙非毁诏书葢汉制大不敬必诛而无赦者也臣等惟彼所引礼记父母考妣之云闾阎童子诚亦知之两考之称其失不细正是臣等重大宗者该以为言彼却反言之尔仪礼所谓不二斩者正是以小宗继大宗便当以大宗所后为父母而服斩故于本生降为期是之谓不二斩嫌于二父也陛下入继大统自当以孝宗为皇考献皇帝为皇叔而后无两考之嫌今以孝宗为皇考四年矣更以献皇帝为本生皇考岂得已哉彼云以嗣子长子傍注奉祀之事非臣等所与知然实经传未有之礼也彼之此言若似而非者也言若似礼而不明正统大义亦犹王莽之借周公之礼以自文曹操之借文王之功以自况尔故大学士丘濬作世史正纲书汉宣帝追尊悼考为皇考立寝庙而为之议曰后世自外入继大统为其本生父母立庙始此夫无子者立兄弟之子以为后为之后者为之子也我既以彼为子则彼必以我为父其所生于我兄邪则称之以伯父于我弟邪则称之以叔父天地之大义生人之大伦不得而变易者也宣帝继孝昭之统而又尊其所生以为皇考是其有见于生身之恩不可忘而无见于继统之义不可二于伦则紊于礼则失后世自旁支入继者徃徃引以为据而不以为非善乎伊川程氏有言揆量事体别立殊称若曰皇伯叔父某国大王而使其子孙袭爵奉祀则于大统无嫌二之失而于所生亦极尊崇之道斯言也可以示法万世矣孝宗皇帝勅翰林儒臣为厯代通鉴纂要书宋仁宗立宗实为皇子而为之注曰英宗被召为皇子戒其舍人曰谨守吾舍上有适嗣吾归矣此固其谦让避祸之心亦可见古者大宗之礼为后之义犹有存者此义若明则立后者无太早之嫌为后者无迟留之衅而天下之大计可定矣此注葢详定官李东阳等笔也续书诏称濮王为亲立园庙又注程子颐曰言事之臣知称亲之非而不明尊崇之礼使濮王与诸父等若尊称为皇伯父濮国大王则在濮王极尊崇之道于仁宗无嫌二之失矣丘濬成书在成化十七年李东阳等进书在正德二年当时未有今日事也其论议引注巳如此使先朝老成尚存为陛下议今日事亦不过如此陛下亦岂忍深罪之乎而彼因在廷诸臣议礼进言于陛下咸斥其非遂乃攘臂而起力诋执政礼官为欺妄向使丘濬李东阳等柄用如成化治时其敢肆其丑诋指为朋党乎大礼已成矣而拟更于三年之后大诏已颁矣而直斥为片纸之费礼齿君之路马者有诛而彼欲更易已成之礼奇衺惑众而不听悬法象魏者必杀而不以听而彼敢非毁已颁之诏此在廷诸臣所以不得不合辞而诉于我皇上也陛下若再误用彼言重改诏书则彼之所谓百世之羞万古之笑者有在矣此其人之欺妄十二也
　　一其言今日议礼朋党之故云以陛下为孝宗之子之説者其始变于奸权大臣一人而已礼官附之九卿科道附之初不顾事体之大礼义之非者也九卿六科十三道官连名之疏岂议论同哉如九卿党首自草一疏不令众见止以空纸列书九卿官衔着吏送与画一知字有不画者回报即令科道党与指事劾之内阁批令自陈吏部覆令致仕虽大臣多衔寃而去无敢声言至于科道连章则亦犹然者掌事一人执笔余者画知今在廷助臣议者不为不多瞻前顾后但颔首称是而已此欺妄十三也
