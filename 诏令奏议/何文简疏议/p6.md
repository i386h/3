<!-- { "loadSidebar": true } -->
　　一查得成化十三等年为军务等事节该兵部议行各边骑操马匹遇有倒失酌量官军朋合出银买补每年六个月按月都指挥出银一钱千百户镇抚七分旗军五分倒死马主都指挥出银三两指挥二两五钱千百户镇抚二两旗军一两五钱走失被盗各加五钱照依时价挨次买补镇廵等官每半年一次将放过银两并倒死马匹巳未买补数目奏报所收银两有侵欺作弊者听廵抚官从重禁治所买马匹各以十分为率把总官买过八分者免其住俸责限补完不及八分者住俸完日方许闗支此例虽称见行而各边举措实多不一今查得陜西延绥宁夏甘肃等处朋合银有止徴马者有徴及歩队者有不分官军减征皆一钱五分加徴至一两者有将月粮折色扣除在官者有在操备地方径自收放本卫全不预知者大叚视死马之多寡为徴银之赢缩此朋合之不一也桩头银有以上中下户为等者有不分官军槩徴一两五钱二两二两五钱三两者有因公出外倒死与槽下倒死一体徴收者有槽下倒死与走失被盗第加五钱谓之免责银者或掌之于卫或收之于操大叚死马官军给有官马才徴桩头无马给之多只责令备价自买故陜西等处又有徴收者全不徴者此桩头之不一也腹里领马官军常在各边备御前二项银两在边收放该卫不得预知吊到在边簿籍率该白头故纸夫徴银不一既于定例得以从违稽案可疑宁保委官不为欺弊陜西都行二司边务文册呈缴镇廵等官奏报之数又是纸上栽乗有何根据隍中覆鹿谁与寻求平巩岷洮在城操备失徴朋合已数嵗而所司仍造徴过若干庄凉固靖各边备御拖欠马匹累百千而原卫曽不开呈十一责任实无专理行移徒具虚文此近年以来各卫所官侵欺作弊者之所以无罪巳未买补不及分数者之所以无罚也臣愚乞该部再申前例榜示各边今后朋合出银毋令徴及歩队盖无马者巳田难舍有马者外廐可偿官军为贵贱之分阶级是富贫之辨出银有等立法甚明倘不得巳而加徴不许混同而漫及若桩头之应徴与否则听总制边务兼督理马政及各该廵抚衙门斟酌处之倒死马匹令官自买必能添价以凑买到马匹给军同领未必举羣皆良所贵称物平施损上益下之有道耳追贼烧荒等项因公死马旧例原免追陪若查勘明白即与除豁槽下死马告明相剥得自变卖皮毛肉脏与走失被盗马匹虽是旗军各令出银三两交官买马亦不为多惟死马告官之日无所刁蹬买马给价之期不致迟难即困中受恵贫不积债矣在边在卫委官收过前项银两俱凖屯田马价事例收寄所在有司仓库并月粮折色扣银在官者各另封号收贮操备把总等官一遇各军倒死马匹即便开报廵抚衙门行文查给廵抚衙门仍行各该行太仆寺官比较印烙回报然后类奏施行庶几收银买马数目易清欺弊无所容分数不能隠而奏报之数在本部者亦可为据依也
　　一查得治五等年为清查草场租银等事节该兵部议行两京并在外各边廵抚等官及委官于各该卫所清查原额牧马草场地土若有被人耕为熟田者各照地土肥瘠出银逐年征收完日若系各边卫所发都司官库收贮具数呈报廵抚廵按知防官军倒死骑操马匹量行支给贴助买马此例通行内外各边先年止据在京卫所并辽东山西大宁等都司卫所查过草场租银买马文册到部其陜西等处除苑马寺草场牧放孳牧马匹外各卫所俱无造册回报臣行据陜西都行二司查得西安前卫草场六十二顷五十亩每年征银买补骑操马匹其余各卫所俱各查无草场征银买马縁由各具结状呈缴前来臣又查得治元等年为分豁亏免草束马匹等事该廵抚甘肃都御史罗明题称甘州城北草湖一所名曰餧马房逓年采草二十余万卖银二十余两及又有葫芦湾黒河滩等湖采草亦不下万束俱被本边镇守等官占为巳业该户部覆奏转行镇守等官退出一半给与无草湖人采纳草束一半变卖银两买补倒死马匹续因太监傅徳奏讨前项草湖该部又经题准将餧马湖地内给与傅徳二百顷其余与小葫芦湾大葫芦湾黒河滩俱退出与军迷黒湖地内给与总兵官一百五十顷其余亦给与军鸭子渠湖居家湖共七顷一十八亩五分九厘给与副总兵教场湖鹻滩湖共七顷一十四亩一分七厘四毫给与监鎗各管业外所据退出给军湖地每嵗采草或补纳草束或变卖银两买补倒死马匹系臣应查事理行据陜西都指挥佥事陈瑄甘肃行太仆寺卿陈寛寺丞田美各呈称公同踏勘得餧马房湖地止有九十余顷见在镇守太监杨定下管业迷黒湖地三十七顷二十五亩一分三毫九丝见在总兵官刘胜下鸭子渠湖居家湖地二十三顷六十一亩四分一厘四毫见在左副总兵白琮下比原给地多一十六顷四十二亩八分二厘四毫教场湖鹻滩湖地八顷二亩五分三厘七毫五丝见在监鎗左监丞王欣下比原给地多八十八亩三分六厘三毫五丝黑河滩等湖除在官未丈外相畔地四十二顷三十八亩九分七毫总兵刘胜下大葫芦湾一十四顷二十九亩五分六厘七毫七丝内五顷九十亩副总兵白琮下八顷三十八亩八分一厘七毫七丝并小葫芦湾二顷三十九亩九分三厘七毫五丝监鎗王欣下承管各湖四至弓口通为计筭明白别无扶弊等因将各官管业并给军地土分别界限置立峯堆填画图式取具各证亲供各具呈到臣为照前项勘过湖地除各官应得管业外余地七十六顷三十九亩五分九厘九毫七丝系先年给军采草卖银买补倒死马匹之数巳经转行廵抚甘肃都御史曹元查照题准事理定夺给拨去后臣切惟各边草场湖地在处有之若必耕熟是求则屯田之余无可指者官军之所采纳不患无而患远镇守之所占据不贵远而贵近此事岂独甘肃为然特罗明行之于前故臣得议之于后耳臣愚乞勅该部计议合无通行宣府大同辽东山西陜西榆林宁夏并顺天保定等府有总制处总制衙门无处廵抚廵按等官各将沿边一带内外守臣原占空闲地土堪以采草牧马去处逐一清查顷亩数目明白拨与官军采打草束先尽赔补亏免事故军人草数余剩卖银收贮在官遇有官军倒死马匹与屯田朋合等银相兼支给买补不许别项花销廵抚官仍于年终将收过银两买过马匹一体奏报施行庶几边马少助万一而前例草场之查亦不为虚名也
　　一访灵州盐课司大小盐池自祖宗以来与茶法并为各边马匹之用二池额课止有一万三千九百余引先年延宁二镇逓互招商中马给军骑操每上马一匹给引一百道中马一匹给引八十道每引一道该支盐二百觔百道即该盐二万觔八十道该盐一万六千觔常价一万觔该银二十五两以应支两倍二十五两二十两银之盐易十两八两银之马子本如此而引常有余马常不足万车载去俱入权门数匹牵来仅存毛骨此利不在商人亦不在公家也治十三年内边臣建议改拨纳银用之买马其计始得又值宁夏廵抚衙门借支二年修理河渠功既未成盐亦浪费近该总制边务兼督理马政都御史杨一清于额外奏讨盐引若干召商纳银一年之间商贾云集地方日效其有盐银嵗増数倍臣因查各边马价并知盐银近日买马数目助益边方实多其转移之法区处之宜臣不能悉窃以为此利在商人故亦在公家也向日马少引常有余今日引多盐不告乏天地生财本自无穷顾人用之何如耳臣过灵州花马池得闻二池之盐自来不费人力煎熬夏秋晴暖水面皑皑如雪如霜随取随足以今权之课引旧额伤于狭矣又访得巩昌府漳县西和县亦有盐池额课御史王恺曽奏要发洮河岷州折银易马其河西镇番卫镇夷所有盐池而无额课除镇夷盐池该驿公用外镇番境内外盐池数多独无可资于官者乎臣愚乞勅该部转行都御史杨一清即其巳效广为永图前项盐池若是讨引重烦不如増额为便即行计量近嵗给引之数斟酌异时中盐之额于雨旸干潦之间制多寡赢缩之节大约可増至十万引引盐既定可计课银每一百引可得银二十五两商人不问客行土著纳银二十五两得引百道每引下池照盐七石运至行盐地方车脚盘费余五之一该银五钱百引得银该五十两本利相侔谁不乐从其盐又是当年支放支不尽者次年听其再支旧三新七两无妨弃二池所得课银一年当不下二三万两俱寄附近平凉固庆府收贮如遇各边缺马镇廵等官具奏行移查照给发买补毕日造册奏缴巩昌镇番地方盐池应否照此定夺亦要清查擘画施行其余河阶狄道鱼河等处土盐小盐及一应私盐各加禁约不许采取兴贩致壊课程敢有权门势族掺越商人多支盐石或别项奏讨无益浪费俱依律例从重治罪庶几将来国用益充军资有赖库积余财而边军自可无缺马也
