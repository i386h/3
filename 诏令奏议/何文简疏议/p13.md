<!-- { "loadSidebar": true } -->
　　一所谓选备用者前项各府州县养马地方例解备用马匹自景泰年间以来该兵部题准每年派取共二万匹治初年因顺天府所属人户寄养积累艰难毎年俱暂派一万匹正徳二年因御史王济建言将种马补足羣数每年一羣之内朋买本色折色大马一匹共二万五千匹正徳九年军士闗兑频繁加至三万及四万匹十一年以来本部始复查照王济所奏派取二万五千匹十二年重申前例着为定规自此每年派取本折色间或视地方丰凶为之赢缩而二万五千匹则确乎有不可移之数矣臣惟前项马匹俱系各该分管寺丞督理本色多者嵗分二运该管寺丞若克勤职业及该府州县掌印官尽心马政法令严明一遇派取解寺不惟如限不违又且先时俱至身量髙大毛色光莹齿少力强无不中选或非其人但慿管马官吏马贩羣医彼此串同浪估妄费马既到迟选仍不中重烦易买益困小民夫为政在于得人立法又在归一查得治三等年以来本部议行各府州县将派取前项及有収买马匹或议要身髙四尺儿马四嵗以下骟马六嵗以下或议要三尺七寸以上或又议要四尺以上儿马五嵗以下骟马八嵗以下又议如孳生驹臕力壮盛尺寸畧有不及亦听拣选正徳二等年议行文移大率未定盖各因人建言前后覆议齿尺不同非有所更革为寛严也各该有司能尽心者选解到寺身必四尺矮亦三尺八寸齿在四五嵗间老亦不出七嵗其不才官吏选解到寺身仅三尺七寸或止三尺五六齿有七八九嵗甚至十嵗之外精神臕力又各差殊本寺于前马堪中者即时印发实怜百姓用价太多于后选不堪者深切恨彼官吏欲将解官送问马匹退囘又恐有误马政且原文亦有可従寛者只得于齿尺间但亦可留従寛将就然退囘易买亦多有之又况先年斥退眼青腿瘸等病马匹至今未完民困曷纡国事当虑臣等切惟先年营边用马颇少马寄民间饲防年乆老不获用以此选要四嵗六嵗以下便于挨次兊军若在今日可无虑此若马之身量尺寸又合斟酌便于遵守如蒙乞勅兵部计议合无通行各该分管寺丞今后但遇年例派取及有収买前项备用马匹俱要亲诣各府州县督同掌印管马官公平拣选身髙三尺八寸以上儿马六嵗骟马九嵗以下蹄腿周正方准作数起解敢有滥将三尺七寸以下及七嵗以上儿马十嵗以上骟马起解搪抵者本寺看騐得出比照治十年事例呈部叅提问罪至于马偶眼因伤热小青腿因走逺小瘸可以调治听従治愈陆续告印若齿渠不真及一应暗疾本寺猝未看出印发州县寄养并许寄养州县就连人马申送前来以慿究问仍将印发过马匹印与退字令其变换补赔若是寄养州县官吏羣医听受情嘱不即吐説日后兑军不出责有所归如此庶派取有定规民既免加添之累拣选有定法官亦适寛严之宜奸得预防事无偏弊
　　一所谓责管解者备用马匹旧例该分管寺丞预先亲诣各府州县将印过孳生儿驹并买补马内拣选堪中造成小册备开人户姓名马匹毛齿尺寸用州县印信钤记责付该管官吏解赴兵部送寺騐収其后寺丞公差带管不一各该地方不及先期徧歴比较本部又因边事急不时买马议行各府所属州县将派取备用及収买马匹各解本府掌印官处公同管马官吏兽医人等看騐停当一体造册近年以来驹课不行一羣之内该派本色各照丁地出银官为追徴収买管解每匹用价大率至二十两有余并算草料盘纒路逺去处有费逾三十两者有司用心严宻下人不敢欺蔽买解到寺騐得委值原价固多有之或非其人不值十余两者亦混买解致烦拣退积年挂欠无有了期彼収买与管解人员岂皆一一奉公守法之辈原初収买马贩兽医交通作弊及至管解乃佥别人管解人员又生弊端在本州县多讨空头印信册子或将好马容畱在家骑坐变卖或将中途抵换或将来京通同光棍马贩重复贴易规取厚利直至贴易已定临当投文将前空头册子方填解户姓名马匹毛齿尺寸送部及寺本寺看騐既非原马岂得复有原价马匹马匹齿嵗过多身量不及欲加诘问则弊在今管解者无人告发得诿原初收买之人若复弊在原初收买看騐之人事已脱卸马无对证行文彼中亦得借口所付管解及今看騐者矣如蒙乞勅兵部计议合无今后行移各该分管寺丞督察各府州县遇有派取収买前项马匹买补完日解府掌印官处照例选看齿嵗尺寸果系堪中好马价值相当方准倒解其管解该运就要原初收买看騐之人该府仍将看过堪中马匹毛齿尺寸臕息分数并原买价值数目与原来兽医姓名开造册内差人预先送寺収所属马匹至日以慿看騐若该州县解到马匹毛齿尺寸本寺騐与府册不同马又不值原价不堪俵给骑操即是抵换贴易不明马匹将管解作弊官吏兽医马户人等通送法司従重究治庶罪有所归人皆知畏价无虚费马亦易完
　　一所谓平价值者备用马匹先年取自孳生孳生驹有倒失亏欠方议折银成化间兵部议行各处折银买马事例悉以十两以上十二三两以下为率驹每四匹凑买堪中骑操儿骟马一匹作数起解盖彼时但马一匹值价十两上下尽堪骑操故定此议宏治初年本寺卿王霁因各处备用马匹拖欠相仍奏行本部每匹折银十两解寺买补备用中有拖欠四户大马去处每匹折解银二十两愿解本色者改解备用马二匹彼时解到备用及本寺召商収买发民寄养给军征骑俱是此等价值马匹及后因事収买官或増价数终不多治十五年御史公勉仁奏称各处解寺马匹所值不过银十四五两而一马之费不下二十四五两等因本部覆奏行勘未报正徳二年王济因为照额出办之议自是以来各处论地论丁派徴马价折色定银一十五两本色买解有每匹以一十八两二十两为率者有以二十四五两为率者正徳九等年本部差官买马以十五两为率分派各府州县有每匹帮价至六七两者有帮至八九两者草料盘纒又在数外是岂昔之马价特贱而今日独髙贵哉本寺近为急缺骑征马匹事奉兵部劄付该本部题准行移本寺差官买马其价不许过十五两亏损原折亦不许逼民包赔贻害地方仍禁权豪势要不许将不堪马匹强卖多取所以为是虑者周矣但前备用本色马匹先年未经定拟价值各处収买不一价髙马大与价少马匹解寺兑军未免益生争论互有选择如蒙乞勅兵部计议合无行移各该分管寺丞转行各府州县着落掌印管马官吏查照派取备用本色马匹除已买外未买之数悉以二十两为率照例一羣之内朋合银两収买堪以骑操儿骟马一匹解分管官并府看騐停当依限解俵毋得信慿马贩兽医通同吏胥多徴马价侵克人户及指此为辞将老弱瘦小不堪马匹一槩滥収充数以致交纳不过展转换买损折民财误妨国事若是该府州县掌印并管马官听受嘱托买解马匹到寺看騐不直所定价值本寺照依旧例连马呈送兵部叅提究治分管寺丞一并定议庶在民不辜重价之费在军举得良马之给
　　一所谓广储积者各处旧设草场先年俱该兵部题准差官清查丈量界至拨人佃种出办租银在北直者上地一亩五分中地三分下地二分在南直者上地一亩七分中地五分下地四分在山东河南者每亩四分于每年秋后徴収解府解本部送寺贮库以备京边买马支用分管寺丞照例严督比较州县掌印管马官以十分为率年终三分不完住俸寺丞与知府管马通判照所管州县十分为率四分不完住俸俱完日闗支其北直河间等七府南直鳯淮庐四府和滁二州滁州一衞系専论地养马地方先年定编领种马外俱各存有免粮余地听领孶生儿驹正徳元年以来各处不复课驹余地空闲在北直者该廵抚都御史韩福具奏每年每亩徴银二分寄贮府库正徳十年本寺分管寺丞陈希文奏称真定府库収前银系干马价又该兵部题准劄付本寺行移分管七府寺丞亲诣各府州县清查起解以后年分俱限次年三月以里到部如违听各寺丞追究等因通行去后今查得前项场银正徳十二年以前各处多欠徴解及已到部数多未完分管寺丞册报巳徴数内又多开作买马用讫缘前租银近为处置帮买种马以蘓民困等事本部议拟不许一毫擅支盖因本寺储积买马价银不多又且近年马价比昔髙贵边方急费用不赀所有余地银两河间等府所属州县正徳元年至十年多系小民拖欠未徴及有已徴又被不才官吏侵克那借见行廵抚衙门提问未结今十三年夏季将终本部原限十一年十二年分应追数目各府俱未起解本寺除行催外及照南直前项地方余地治九年给事中倪天民等奏内明説存留听领孳生及作畸零之数今空闲巳久比与河间七府事体相同无人具奏若是利遗民间犹之可也万一贪官污吏暗徴私敛白消干没殊为可惜如蒙乞勅兵部计议合无移咨南北直山东河南廵抚都御史吊取抚属各府州县草余地巻册到官逐一查勘原坐地名顷亩实数毎年该徴租银若干巳徴若干未徴若干徴完解过若干未完若干未解若干支销若干除巳徴完解过外未徴者应照何等则例定徴未完者应于何人名下追究未解者见在何处収贮支销者奉何衙门明文慿据自某年起至某年止所司有无曽行徴収小民有无曽经送纳中间遇灾去处有无曽与蠲免养马人户有无曽告贴助务见一一明白下落果有侵克那借情弊应提问者提问应叅奏者叅奏究治咨报查考本部仍行本寺及南京太仆寺各该分管寺丞遵照先今有行事理一体清查照例比较依限起解每遇年终造册囘奏施行庶旧塲所入马价不至久虚余地之徴马政亦従兼举
