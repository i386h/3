<!-- { "loadSidebar": true } -->
　　乞明典礼疏
　　题为乞明典礼以正尊亲事正徳十六年八月初四日钦奉登极诏书下颁遐域风动乎尚草之徳令行乎流水之源凡在命于两间岂胜忻于一遇臣伏覩诏书朝廷政事得失天下军民利病许诸人直言无隠钦此臣有地方之责军民利病言之职也除节有具陈外其朝廷政事日者邸报传至兹地又得仰承陛下降诏以来明目达聪谏从言听弊无余旧化出维新臣前此所言有闗于圣躬者巳行之矣臣今何辞以副明谕邸报中司礼监奉圣防朕既以兴献王长子入奉大统王坟在藩府其立祀并称号尔礼部便防多官详议了来説钦此臣待罪边遐不获预闻事迹报中一条进士屈儒奏内有尊圣祖母为太皇太妃圣父为皇叔考兴献大王圣母为皇叔母兴献大王妃等语则恐是礼部防官之所议屈儒此奏奉圣防该部看了来説钦此则是礼部所议尚未奉俞命也臣惟秦汉来帝王或自旁支入奉大统推尊本生父母得失之迹具载史册汉宣帝以武帝曽孙继昭帝后不敢加号于卫太子史皇孙光武中兴亦自以为元帝后不敢加号于钜鹿都尉南顿君守礼抑情此实为得宋司马光所谓当时归美后世颂圣者也哀安桓灵乃追尊其祖父犯义侵礼此实为失司马光所谓取讥当时见非后世者也光之议论因争其君欲尊本生父母而发宋英宗时执政有进邪説者三省台宪咸起争之仪礼丧服为人后者传曰何以三年也受重者必以尊服服之为人后者为其父母报传曰何以期也不贰斩也何以不贰斩也特重于大宗者降其小宗也夫父母天下莫隆焉至继大宗则杀其服而移于所后之亲盖名之不可以贰也名也者天下之辨也所以别嫌明防而不可不谨也夫为人后者为之子不敢复顾私亲圣人制礼尊无二上若恭爱之心分施于彼则不得专一于此故也陛下天纵聪明此礼自应谙悉今日多官详议更复奚疑事上未报岂非皇叔考之称尚未当乎皇考帝考某皇某亲之称宋英宗时诸臣进言援古证今断断不可极为明白今日之事服当降等名统至尊陛下决不为此若邸报中所传考字或是错写不然臣愚亦窃不能无疑礼记曰生曰父母死曰考妣白虎通曰父矩也度以教子者也考成也言有成徳也广雅曰母牧也言育养子也妣嫓也匹于父也曰教曰养亲之之辞也曰成徳曰匹父尊之之辞也故礼有世父母叔父母之文而无世叔考世叔妣之説此其所以别也今欲称兴献王为皇叔考于古典礼有何引据宋英宗时有请濮王加皇伯考者宋敏求上言父之与考特存没异名耳考者成也言其徳行之成祖与考有君徳而成之也晋武帝称景帝唐宗称中宗宋朝真宗称太祖曰皇伯考是兴王业获尊位乃可称伯考也吕公着亦曰真宗以太祖为皇伯考非可加于濮王也然则今皇叔考之称其可加兴献王乎或疑考字误必且称皇叔父义亦未安荀子与史记并载周公自称文王之为子武王之为弟成王之为叔父诗鲁颂王曰叔父建尔元子俾侯于鲁笺曰叔父为周公也诗人追述成王封伯禽时周公尚在故称叔父者是生称之辞既没则未有称叔父者又经书称伯父叔父同姓之臣也前代帝王多不通亲属冠于爵位之上西晋则封皇从伯父望为义阳王皇叔父干为平原王亦生之称宋英宗时有请濮王加皇伯父者宋敏求以此为证云不如从两制礼官初议止称皇伯以示万世然则今皇叔父之称其可复加先朝已諡之亲王乎宋王珪司马光等所议正今之所当法者而议者或不然何也尔雅曰父之晜弟先生为世父后生为叔父黄干曰古人以父之兄弟有少长之分故呼父之兄曰伯父呼父之弟曰叔父今人但呼伯叔去父字非是故大学士丘濬亦曰伯叔同辈之称也合如尔雅加以父称议者之见殆在此然此秪可用于生称亲之之辞也既没则否报中不省何人妄改宋程頥代为彭思永疏防庸见仍拟巳諡伯父称皇伯父而新安胡氏信之彼乌知此宋真宗称秦王为皇叔仁宗称楚王昭成太子并为皇伯臣伏覩前诏书内陛下称先皇帝为皇兄诚于兴献王称皇叔如昔人所议亦允惬矣天下者太祖髙皇帝之天下也传至宪宗皇帝生孝宗皇帝暨兴王而孝宗皇帝以嫡长有天下传先皇帝于宗室中特简上圣授之大业陛下于兴献王虽天性至亲顾复恩重然所以光临九重富有四海子子孙孙万世南面者皆先皇帝之徳孝宗皇帝之所贻也宋苏颂言前代帝王入奉大统尊其本亲不失礼者三帝汉宣光武于其父祖惟营墓置园庙令丞以异于诸侯晋元以父恭王无他子立皇子裒为琅琊王奉恭王祀其后皆更立王终晋不替是又今之所当取法者多官详议当备载此前闻以为故实若非古之名不正之号非臣所愿于今日也报中又一条司礼监传奉圣防朕既入继虽未敢顾私亲但母妃在藩府无人侍养便写勅遣司礼监太监秦文内官监太监邹恩御用监右监丞方永前去奉迎钦此臣切惟陛下大孝格天不忘本生思欲养以天下惟日为嵗顾慈夀皇太后在上义难两隆故形于辞意宛致如此真大圣之孝也圣母计日在途伊迩三宫慈顔自天来防都给事中邢寰奏内所当讲者三事窃计举行有期先后次第已归睿断至于日朝之礼又当审定等威问寝之宫尤合预分差序我国家列圣承传家法严正髙出前代宫闱制度外臣非所敢知而慎防左右毋容小隙检斥谗慝勿造异端俾皇太后皇兄后圣祖母圣母各绥福趾永遂欢心又陛下大孝之所宜深为体察者也臣闻君举必书而书事必谨其始已上皆朝廷大政大典言必施之廷告天下之所倾竦事必书诸史册后世之所谈説一得一失所系靡轻昔濮王之议与议者谓其君甫毕祥禫未遑庙谒不当遽有斯举乃致数年纷纭弗决竟罢莫行今康陵土犹未复正徳年尚未改祥禫尚遥万一兴献王称考或父未合于古有如臣所云者并已上事幸望陛下再加熟虑重令讲究谨之重之斟酌先后而缓行之务协舆情庶全公论使下免私谤上销后悔臣干冒天威无任悃欵惶悚之至縁系乞明典礼以正尊亲事理未敢擅便为此具本差承差髙泰赍捧谨题请防正徳十六年九月初七日
　　开禁疏
