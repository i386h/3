<!-- { "loadSidebar": true } -->
　　一考孔子庙祀汉晋及隋或号先师或称先圣宣尼宣父不越公称至唐宗始諡为文宣王而至圣之諡加于宋真宗大成之号増于元成宗国初未有改也然则帝号之追諡其不有待于今日耶宋真宗未加諡前尝诏礼臣定议为帝李清臣曰周室称王陪臣不当为帝其事遂止清臣之言岂无可易者哉孔子大圣有位无位非所损益而道则配乎天地功则贤于尧舜后世尊崇惟知其为万世帝王之师何与于周异代陪臣其何嫌疑之有而李清臣徒以其位言之必如所云公亦不可称矣清臣得罪圣门至今人心不能无笔诛之忿近时有建言者或又为之辞曰周天子称王孔子周人也而称王是即尊以天子矣不当再改称帝此论臣亦窃有未安夫帝王皆古天子之称诚非有差级然自秦汉以来天子称皇帝而分封其臣下有功者及宗支为王迄今然也圣朝之制既以王卑于帝则在当时所以尊崇孔子者又何必泥于周之所谓王者而曰此周天子之称哉大圣无所假于位至尊极徽之号非在天之灵所有望于后世而尊崇之典则不容不随代而致隆也元成宗加以大成之号出自孟子集大成之説可谓尊孔子矣而名位未加尚不足以尽尊崇之道孔子以帝王之道教万世获大行于圣朝列圣以帝王之道治天下盖有征于孔子国朝孔庙享祀循旧乐用六佾宪宗皇帝益而为八百代之下谁敢易焉此追諡孔子为帝之典臣所以重有望于今日梅福勉其君所谓不灭之名者也
　　一考孔庙弟子配享隋以前惟顔子一人东汉时虽尝祀七十二弟子不出阙里唐开元中追赠十哲及七十子爵号天下自是始并从祀按史记仲尼弟子列受业身通者七十有七人索隠曰家语亦有七十七人史记有公伯寮秦冉鄡单家语不载而别有琴牢陈亢悬丰当此三人之数然今世家语止得七十五人史记所有郑国申党顔何家语不载而载薛邦申绩又史记之所无者杜佑通典载开元赠典自史记七十七人蘧瑗林放陈亢申枨琴牢琴张六人宋祥符大观中加封从祀除去琴牢余并因之悬丰今家语作悬亶字子象礼记檀弓篇县子疑即其人而祀典今不及焉家语薛邦字子徒申绩字子周与史记载郑国申党同字此则邦即国也绩即党也与琴牢琴张自是一人而者之讹耳论语释文申枨郑康成云盖孔子弟子申续史记云申棠字周家语云申续字周今史记以棠为党以续为绩其为讹写无疑后汉王政云有羔羊之洁无申棠之欲是以枨为棠也史记索隠谓文翁圗有申枨今圗有党无枨是以党为枨也唐宋加封申党申枨俱列从祀一人而为二人薛邦之为郑国姓氏犹颇相逺二申犹二琴也不祀薛邦而二申复并祀焉不已渎乎国之大事在祀孔庙从祀祀事之大者又况其亲炙之人而可渎之臣愚欲乞今日补赠悬亶爵号列诸从祀而削除所重祀者着于令式以改正数百年之缺缪若公伯寮乃季氏之党非孔子弟子蘧伯玉孔子之所严事不当在弟子列宋儒尝辩其误臣亦尝有私议谓不当祀而重祀之失则不容一日而不正者弟子姓氏之可信莫可信于家语执家语以定封祀岂复有前失哉
　　一考儒先从祀孔庙起唐太宗朝唐以左丘眀等二十二人代用其书垂于国胄故于本学祀之卜子夏自是圣门髙第此不暇论左丘明公羊髙谷梁赤有经之功非世儒可拟若髙堂生而下一十八人其所述作不越掇辑篇章训诂文义而已而俱在侑食之席盖当时之所取者在是故汉有醇儒如董仲舒而不及焉子书儒家有公孙尼子者汉志以为七十子之弟子隋志以为孔子弟子史记云乐记公孙尼子次撰李善文选注载沈约云乐记取公孙尼子马摠意林引刘巘曰缁衣公孙尼子所作也公孙尼子盖不啻公谷比而亲受业于孔子之门人其言可补六艺之文非有功于圣经者耶唐宋后来封爵俱不及者失之于不详考耳公孙尼子见于信史诸书灼灼如此乐记缁衣之出其手无疑于此复疑将以谁信哉戴圣之徒其相去也逺矣忽立言之人弗祀而祀诸録训解其言之人事理不倒置乎臣以为公孙尼子在今右文之朝不可以不祀也或曰唐宋时已失议而今骤举之殆非所宜臣闻有其举之莫敢废之语矣未闻缺典之不可举也董仲舒至我太祖髙皇帝朝始加封从祀英宗皇帝朝胡安国蔡沉眞徳秀吴澄之祀旋举焉祖宗于汉宋儒者且拳拳如此则悬亶公孙尼子之封祀行于今日阐幽发潜以诏天下后世岂非圣朝一盛事哉
　　马政疏
　　题为边方马政利病事节该钦奉边方武备莫急于马近来各边官军不思马匹出民脂膏罔肯用心餧养每称灾病追贼等项倒失数多奏讨闗补除本色马匹外连年发去价银不知几何彼处又有余粮屯田草塲椿头等项银两管事人员不无玩法之徒恣为侵尅之计今特命尔前去陜西延绥宁夏甘肃公同各该行太仆寺官遍厯地方将前项发去马价并余粮屯田等项银两自治十一年十一月二十一日赦后至治十八年终逐一备细清查要见某年发去并本处收过银若干两买过马若干匹给与某官某军领养有无见存倒失领出未买银若干两拖欠马若干匹及见存银两若干是何衙门收贮或有别项支用就行追究下落果有侵欺情弊应提问者径自提问应奏请者指实奏闻处治钦此钦遵臣才本驽骀志甘豆枥误防差遣不任驱驰今经万里有余将及一年之久三边马政颇得摽闻四镇地方实归遍歴除公同各该行太仆寺官遵照内前项年分逐一清查太仆寺发到并本处收过银两买马给军备细縁由及将拖欠见在银两数目中间那移侵欺情弊追徴究问明白下落另行造册具奏处治外臣采风无状复命有期以马名官敢忘兵事之所重攻车考牧况乃职分之当为谨因查勘之余妄有条陈之举伏望皇上将臣所言五事付诸督理大臣推之各边未为无补酌彼旧例宜在可行马政既脩何忧马价边储以足不费京储騋牝三千公车千乗行载歌于西北矣为此开坐具本专差舍人陈聪赍捧谨题请旨计开
　　一查得成化元等年为陈言边务等事节该兵部议行陜西各边卫所屯田除办纳外粮草外每顷出银壹钱委管屯官徴收囘卫寄发有司仓库收贮如遇边操官军倒死原领马匹告相明白令其寻要堪中好马将前贮官银收买给发骑操不许那移别项支用镇廵等官每于年终备将收过银两买过马匹数目具奏查考此例之行为日久粮草额外实是加徴独于边方有之专为马价而设奈何法欠周防事多亏弊稽案劾籍迄无可凭查得陜西都司等衙门开具所属屯田原额与各卫所见徴数目多不相同有一卫差至千百余顷者少亦不下数十顷亩究其所以不曰旧日抛荒则曰逺年分豁钱粮积嵗拖欠文巻片纸不存再行所司查勘竟不能囬报此在卫徴银者之无凭也腹里卫分官军多在各边备御一卫常分数处一处率是两班前项银两徴收在卫领支在边各边分守守备副叅等官但知差人领银縁无印信文书又无银两数目卫中之所取以附者委官领状而巳卫所解边银两印信申文边上又不存以为案管屯徴银班操不得干渉该班买马卫所无由预知其买马数目问之分守分备衙门百不知一问之把总管操官员不过防集识字人役记忆揑凑岂能得真若事闗下班彼又得诿于不知矣下班官军或改按伏或作游竒不在本边不归原卫逃亡事故何由可查游竒按伏暂委领军官员囘报无印公文尤是不足信者查勘之间彼多此寡人名差拗年分乖违弊则显然罪将谁执此在卫在边领银买马者之难凭也陜西各卫腹里者少边方者多分屯田徴收粮草每顷粮六石草九束而又额外出银一钱以为马价殆非得已官不得巳而加徴军于额外而重出苦寒之天斥卤之地尽彼锱铢之积莫非膏血所成今不免被奸人之侵渔入私室之囊槖专罪则无所归罪槩诛则不可胜诛盖由事不皆出廵抚衙门周防缺人查考无地而年终无凭具奏具奏之数自不能致其详故也臣愚乞该部查照陜西屯田马价事例行移总制边务兼督理马政并各该廵抚官各查所属卫分原额屯田顷亩每嵗徴收马价银两数目腹里卫分应该解银两各边共有几处在边备御应该原卫领银共有几卫今后各卫所管屯委官徴收前银在腹里者俱要寄附近府州县在各边者寄所在仓库有司衙门收贮各置印信文簿执掌在官遇有本城骑操官军倒死马匹把总管操官开报廵抚衙门获有明文囘卫方许领出照例支给若系腹里该解银各边及系备御该原卫领银非奉明文不得擅行领解腹里解过银两即取在边官司领过印信文书在边领过银两即取给军衙门买过马匹数目各囘申廵抚衙门查照仍于原置簿内开注前件支销明白以俟吊查若管屯官徴银仍有违例不寄有司仓库及该卫备御各边人员赍执白批称作副叅等官差委赴卫领银本卫掌印官仍前不行申逹廵抚衙门輙自取具领状将银领出解发通加究治以重罪廵抚官仍照例于年终具奏将所收屯田并朋合桩头银两备开某卫所原收若干买过某处马匹支销若干见收某处仓库或扣除籴粮银准作前银寄库各若干一同奏报将拖欠未完之数议拟比较追徴施行庶几法不徒立而弊可少祛也
