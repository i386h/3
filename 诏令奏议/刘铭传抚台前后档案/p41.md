<!-- { "loadSidebar": true } -->
　　伏查台湾疆域，南北相距七百余里，东西近者二百余里、远或三四百里；崇山大溪，钩联高下。从前所治，不过山前迤南一线，故仅设三县而有余；自后榛莽日开，故屡增厅冶而犹不足。光绪元年，沈葆桢请设台北府、县以固北路，又将同知移治卑南以顾后山；全台官制，粗有规模。然彼时局势乍开，择要修举，非一劳永逸之计也。臣等公同商酌：窃谓建置之法，恃险与势；分治之道，贵均而平。台省治理，视内地为难；而各县幅员，较多于内地。如彰化、嘉义、凤山、新竹、淡水等县，纵横二百余里、三百里不等；仓猝有事，鞭长莫及。且防务为治台要领，辖境太广，则耳目难周；控制太宽，则声气多阻。至山后中、北两路，延袤三、四百里；仅区段所设碉堡，并无专驻治理之员。前密后虚，亦难遥制。现当改设伊始，百废具兴；若不量予变通，何以定责成而垂久远！臣铭传于上年九月亲赴中路督剿叛番，沿途察看地势，并据各地方官将境内扼塞、道里、田园、山溪绘图贴说呈送前来，又据抚番、清赋各员弁将抚垦地段陆续禀报；谨就山前后通局筹划，有应添设者、应改设者、应裁撤者。查彰化桥孜图地方，山环水复，中开平原，气象宏敞；又当全台适中之地。拟照前抚臣岑毓英议，就该处建立省城；分彰化东北之境，设首府日台湾府、附郭首县日台湾县，将原有之台湾府县改为台南府、安平县。嘉义之东、彰化之南，自浊水溪始、至石圭溪止，截长补短，方长约百余里；拟添设一县日云林县。新竹苗栗街一带，扼内山之冲；东达大湖，沿山新垦荒地甚多。拟分新竹西南各境添设一县，曰苗栗县。合原有之彰化及埔里社通判一厅四县，均隶台湾府属。其鹿港同知一缺，应行裁撤。淡水之北，东控三貂岭，番社歧出，距县太远。基隆为台北第一门户，通商建埠，交涉纷繁；现值开采煤矿、修造铁路，商民麇集，尤赖抚绥。拟分淡水东北四堡之地，撤归基隆厅管辖；将原设通判改为抚民理番同知，以重事权：此前路添改之大略也。后山形势，北以苏澳为总隘，南以卑南为要区；控扼中权，厥惟水尾。其地与拟设之云林县东西相值，现开路一百九十余里，由丹社岭、集集街径达彰化。将来省城建立，中路前后脉络呼吸相通；实为台东锁钥。拟添设直隶州知州一员，曰台东直隶州。左界宜兰、右界恒春，计长五百余里，宽三四十里、十余里不等，统归该州管辖；仍隶于台湾兵备道。其卑南厅旧治，拟请改设直隶州同一员。水尾迤南，改为花莲港厅；垦熟田约数千亩，共外海口水深数丈，稽查商船、弹压民番，拟请添设直隶州判一员，常川驻札：均隶台东直隶州属。此后路添改之大略也。

　　谨按台湾疆土赋役日僧月广，与旧时羁靡侨置情形，迥不相同。因地制宜，似难再缓。况年来生番归化，狉獉之性，初就范围；尤须分道拊循，藉收实效。辑遐牖迩，在在需员。臣等身在局中，既不敢遇事纷更，以紊典章之旧；亦不敢因陋就简，以失富庶之基。损益酌中，期归妥协。如蒙俞允，臣等拟先委员前往作为署任，主办划界分治事务；并请饬部分别换铸关防、印信，先行颁发，俾照信守。俟全局勘定，再将四至图册及作何项缺分，详细奏咨，请旨定夺。致教职暨沿山沿隘佐杂武弁并屯地等官应添、应改，亦拟于郡县设定后，分饬各员就近体察，详请奏咨。其余未尽事宜，统俟陆续会商，随时具奏办理。

　　——录自「皇朝道咸同光奏议」卷三十九。  
　
