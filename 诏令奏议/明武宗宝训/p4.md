<!-- { "loadSidebar": true } -->
　　○正德元年六月辛酉授孔子五十九代孙彦绳为翰林院五经博士主衢州庙祀宋之南渡也衍圣公端友扈跸自曲阜徙衢州传五世至其孙洙而宋亡元世祖召洙至欲令袭爵洙以坟塻在衢力辞乃让其爵于曲阜宗弟治自是曲阜之后世袭为公而嫡派之在衢者遂无禄衢州知府沈杰求端友后得彦绳请授以官俾世主衢之庙祀且言其先世所赐祭田在西安者五顷洪武初以民田轻则起科未几有王氏子随母改适冒孔姓以罪抵法田没官改徵重税亦宜减轻以供祭奠修葺费礼部议覆
　　上曰先圣苖裔在衢者齿于齐民朕甚悯之其授之五经博士令世世承袭并减祭田税以称朕崇儒重道之意于是以博士授之彦绳
　　○正德二年七月乙卯浙江台州府知府徐鹏举奏宋儒朱熹仕于浙东讲明道学修举荒政浚河筑堤民享灌溉台人德之立祠以祀但祀典出于朝廷岁远则废乞今有司拨人役护视祠宇岁供祭品每春秋祭主以本府正官庶报功之典可久而台人之愿亦伸矣礼部议覆
　　上曰朱熹有功斯道遗爱在台固宜有祠其如鹏举所奏行之
　　○十一月丙辰授三氏学生员孔闻礼为翰林院五经博士文子思庙祀事时袭封衍圣公孔闻韶奏以子思庙在邹县南去鲁五十余里主祀缺人请择族中之贤者授以博士世职俾主其祀且以母弟闻礼名上
　　上曰颜孟二子皆有世官奉祀而子思庙在邹者独无此阙典也闻礼可授翰林院五经博士俾世主其祀
　　○正德四年七月甲辰三氏学生员颜重礼奏三氏子孙自成化初年开贡迄今颜氏未贡一人乞定为资格以均之礼部覆议以孔氏子孙在学者十九颜孟子孙在学者十一若孔氏仍旧三年一贡每及三贡颜孟轮贡一人则均矣
　　上是之且曰轮贡既均其毋令废学当贡者所司仍慎选以充
　　○九月乙巳以孔承夏为曲阜知县初曲阜知县孔承泗卒族人举孔公统代之有孔承章承周者赴京奏其过恶吏部乃举承夏可用而罢公统因劾承章等二人意欲狥私荐其族承懿也乃执付巡按御史究治既而承章等复与承懿潜至京为侦事者所发俱谪戍海南仍赐衍圣公闻韶敕曰先圣之道朝廷用之以为治天下之法在尔辈守之则为治家之法承章等首开讼端毁诬宗子以朝廷名爵为私家争夺之具是先圣不肖子孙也谪之边戍小惩大戒正用先圣遗法为之教不肖子孙尔且先圣尝言其身正不令而行尔闻韶尚佩服先训进学修德与族长管束族人令读书循法循理以称朝廷崇重至意今后再有持强挟长朋谋胁制不守家法为圣门玷者尔即指名具奏必不轻恕故敕
　　○正德七年十月丁卯先是贼犯阙里敕所司分兵防御至是衍圣公孔闻韶以庆贺至京师具疏谢
　　上复批答曰群盗为暴至犯阙里朕闻之愓焉靡宁其令巡抚官祭告仍量为修葺以慰圣灵
　　○正德九年三月甲戌山东嘉祥县修曾子庙成巡按御史李玑请以门人子思配享而以阳肤子襄公明仪沈犹行公明高乐正子春公明宣单居离列于子思后从祀且请御制碑文以垂示无极礼部议覆诏曰颜子庙先朝已有御制碑矣曾庙亦不可无也其令翰林院制文赐之
　　兴学
　　○正德元年三月甲申
　　上视国子监是日
　　上具皮弁服躬谒先师孔子行四拜礼幸彝伦堂祭酒司业讲书毕
　　驾还宫明日赐衍圣公孔闻韶并三氏子孙祭酒司业学官袭衣及诸生宝钞越三日赐祭酒司业及诸生敕曰朕肇缵鸿图率遵旧典特视太学释奠于先师嘉与诸师儒讲论治道厥礼告成惟古帝王在位徽典绥猷以成至化政与教非二也顾建学置官职专而法备所以成德达材俾为世用于政亦有资焉自有经传以来道在方册非心领神会身体而力践之其何以措诸事业朕方躬迪彝教为天下先尔师生尚＜棥心＞敦乃学惟忠孝节义是训是守以广业弘化囿四方民物归于太和庶几复唐虞三代之盛钦哉
　　礼大臣
　　○弘治十八年六月乙未大学士刘健李东阳谢迁言
　　皇上嗣登宝位之初赏臣等各银三十两纻丝二表里已顿首拜受近闻户部奏拟将亲王及文武官员赏例通为减省窃思帑藏告竭减省赏赐乃不得已而臣等独受厚赏心实不安请辞免
　　上曰此
　　先朝故事勿辞已而健等复言昔在
　　先朝国用充裕此等正赏固不敢辞今府库空虗加以强寇在边军需方急若不痛加樽节目前已不能给后来何以继之且节用必自贵近始臣等受遗辅政当与国同忧岂可独受厚赏伏望自今以后一切无名之赏尽皆停止以崇俭德
　　上复曰朕初嗣位加赍辅臣礼不可废卿等勿固辞其他财用朕自当樽节
　　○十月己卯是日早朝退
　　上御文华殿召内阁臣三人总兵官六人六部尚书都御史至前谕之曰国有大丧加以边事卿等久劳各赐文绮三袭仍赐饮馔而退
　　○十一月丙申遣行人存问致仕太子太保吏部尚书王恕初诏天下有司凡致仕大臣九十以上者具奏至是陕西以恕闻
　　上赐之敕曰卿在
　　先朝出入台省直言正色著有令猷及勇退以来寿考康裕年跻九十朕方孝奉
　　两宫推恩臣庶惟尊贤养老之典自古有之特遣行人存问并赐羊酒月加食米二石岁加役夫二名以示优眷卿其体朕至意颐神葆光益邵乃德以裕后昆抑书有之尔身在外乃心罔不在王室卿有嘉谋谠论尚无所隐以禆朕之不逮斯不亦永有誉哉
　　○十二月壬戌兵部尚书刘大夏乞休致言
　　先帝晚年察臣愚直传宣顾问无月无之义则君臣恩□父子不幸
　　龙驭上宾恭遇
　　陛下嗣登宝位兵事方殷义不忍去但犬马之年已及七十若贪图禄位訾议横生恐伤
　　先帝之明愿赐骸骨归
　　上曰卿受知
　　先帝简遗朕躬方切委任正直尽心职务可固求休退耶其即勉起供职勿再辞
　　○正德元年正月戊戌有司月给致仕工部侍郎潘礼食米三石巡抚河南右副都御史韩邦问奏礼草庐蔬食不事干请年过八十宜有所赐给以膳终身
　　上曰礼安贫守分风节可崇遂有是命
　　○三月甲辰遣行人存问致仕南京工部尚书胡拱辰赐之敕曰卿以优裕之才清慎之操易□攵历中外多历年所茂著劳迹为时名臣既遂退间懋修靡懈德望愈隆寿考康宁年跻九十完名盛福求诸今日盖仅见焉朕方孝奉
　　两宫推恩臣庶爰稽尊贤餋老之典特遣行人赍敕存问并赐羊酒仍令有司月加食米二石岁加人夫二名以示优眷卿其体朕至意颐养天和益延寿祉表仪乡郡为国之光故谕
　　○四月丁巳少师兼太子太师吏部尚书马文升上疏谓臣历官已五十六年年今八十有一矣自七十以来累疏乞休未蒙
　　先帝俞允今
　　皇上嗣登宝位岂不欲誓死图报但藻鉴人物全藉精明力强健耳目聪明方克有济而臣衰老愈甚诸疾交侵万一用人未当恐来物议况今灾异迭见滥居师保重任不能爕理寅亮亦当罢去以弭灾变
　　上曰卿历事
　　累朝劳绩茂著朕当新政委任方隆乃屡求休致情词恳切特允所请赐敕给驿以归有司给食米月五石役夫岁八人以示朕优礼老臣之意
　　○正德六年六月辛丑大学士李东阳以老疾乞休言衰老益深疾病交作且官列三孤职司辅导而神思荒落不能效谋虑之勤精诚未孚无以为感格之地伏望
　　圣慈悯其衰病乞骸骨以尽余生
　　上曰卿忠诚体国辅导
　　累朝功烈誉望天下共知述作议论尤为国华出处进退关系天下重轻宜体朕情亟起视事乃见君臣同德之义不必再辞
　　○正德七年七月癸酉大学士李东阳九载考绩吏部以事闻
　　上曰东阳辅导三朝勤劳备至勋德懋昭今以一品九年奏绩可降敕褒谕令兼食大学士禄仍旧供事鍚之诰命宴于礼部以称朕优礼重臣之意
　　○正德九年八月戊申右副都御史彭泽既平蜀寇且还会陕西土鲁畨之变复命泽总制经略自谓久典军务又狭为乡土乃引疾辞诏不允且曰朕亦念卿久劳于外宜勉为朕一行以安边境其毋固辞
　　表功臣
　　○正德八年十二月辛亥追赠诚意伯刘基为太师谥文成先是基九世孙指挥使瑜以赠谥及词额请礼部议覆诏曰基在国初运筹帷幄功比汉之子房其赐谥如之额其祠曰翊运时部议并及翰林院学士承旨宋濂国子监祭酒宋讷亦皆赐谥濂曰文宪讷曰文恪
　　尚贒
　　○正德十年七月乙巳给事中毛宪言昌平侯杨洪都督山云大学士朱善尚书王竑陈洽王恕都御史吴讷韩雍御史钟同脩撰罗伦布政司使陈选勋业节义文学俱可录乞赐谥立祠时洪云讷洽恕同皆已谥礼部以未谥及宜立祠者请诏国家文武名臣宜示优崇未有词者俱附乡贤名宦祠令有司致祭善竑雍俱予谥其他著名节于时褒录未及者巡按御史详核以闻
　　○正德十一年五月戊子南京礼科给事中徐文溥言
　　先朝有吴兴弼陈献章者皆以大臣论荐崇以殊礼虽二臣雅志弗究厥用然亦足以彰
　　圣朝重道之意至今闻者犹足兴起顷来儒道不明巧伪竞出务为险怪罔惑人心排侮儒先招诱无耻变制巾服标张门户状如鬼怪心若穿窬世道之害至此极矣窃见致仕侍郎章＜棥心＞造诣精深涵餋醇熟不立异以骇俗不矫饰以求名诚心正学庶几乎道海内学者翕然宗之较之二臣奚翅不让
　　皇上亦尝擢之太常升之礼部懋虽甘老而朝廷待之不为不优臣独以为二臣者布衣也
　　先朝待之如此懋始居翰苑志节夙著逮掌国学师范益尊进秩常阶未昭殊数岂
　　圣明之待耆德反布衣之不逮乎臣愿举
　　先朝崇儒之典仿三代餋老之政或遣使存问或安车徵起不惟儒道增重
　　圣德有光且使人心知所向慕不为邪诐所惑转移风化莫大于此会巡按浙江御史鲜冕亦以为请吏部议覆
　　上曰懋学行纯正齿高望重有司可时加存问以称朝廷优礼耆宿之意
　　褒忠节
　　○正德元年二月癸亥庐州府知府马金奏故元淮南左丞赠平章豳国公谥忠宣余阙合肥青阳里人也至正之乱提孤军守安庆援绝城陷与妻子女俱死焉一门五节世所希有我
　　高皇帝嘉其忠诏建庙祀于安庆矣但臣闻古之忠臣生地所俱有祠今其里旧祠弗葺似为阙典乞令所司修复置守者赐之祠额其于风化寔非小补礼部覆议如金奏葺合肥旧祠给旁近户二家护视春秋令县正行祭礼诏悉从之颜其祠如谥
　　○正德三年三月癸亥命兴化府立祠祀宋陈瓒陈文龙叔侄文龙宋咸淳状元为同知枢密院事兼参知政事以广州乱克闽广宣抚大使开阃兴化制大旗书其上曰生为宋臣死为宋鬼出入前导以矢无他意后林华以城降元文龙被执唆都等往来诱胁不为动过杭庙谒岳武穆大恸不食而死瓒文龙之从父也以布衣召募义勇三千人攻杀林华复兴化献酋□或于朝遂命为兴化同知战守备至元将攻围日急力屈唆都执而欲降之骂曰吾家世忠义宁能从尔胡狗求活邪唆都大怒车裂以狥至是福建左参政熊达大理寺评事徐元稔各疏请立祠以表其忠礼部议覆
　　上曰文龙叔侄在宋季死节忠义可嘉其立祠令有司春秋致祭
