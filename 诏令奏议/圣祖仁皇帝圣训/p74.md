<!-- { "loadSidebar": true } -->
　　上谕吏部等衙门向来各衙门事件关系重大者虽有定限赴科道稽察但事易结者即宜速结必俟限满方行题覆多致壅滞更有各项呈状不系注销者任意耽延借端拘提人犯数月不为审结无辜牵连殊堪悯恻自后题覆本章俱速为料理不必尽拘定限至于审理事件亦速为完结照注销钦件例定限毎月造册赴都察院科道稽察具奏尔等各宜力图振作体恤民隠以副朕孜孜求治之意
　　康熈十七年戊午正月戊戌
　　上谕议政王大臣等曰逆贼吴三桂等背恩倡叛荼毒生灵扰乱疆宇朕念切除凶志安民社仁育义正恩威并行大将军等既承简任当励忠贞之谊早奏戡定之勲
　　以副朕爱民至意乃自用兵以来大将军王贝勒将军大臣等固有尽心王事已着劳绩者亦有观望逗遛不思振旅遄进竟尔营私适已希图便安或诿甲兵之不全或托舟楫之未具借端引日坐失事机者甚而干预公事挟制有司贪冒货贿占踞利薮更有多方渔色购女邻疆顾恋私家信使络绎尤可异者新定地方亟需安辑乃于所在攘夺焚掠种种妄行殊乖法纪本宜严察职名从重治罪但时当进姑免处分防励后效各路大将军王贝勒将军大臣等各宜乗时进取恢复封疆拯救民命一切违法之事严加禁止倘有不遵许督抚指防绳以重典兵丁厮役犯者其将领家主均行连坐官员犯者除本官重治外将帅分别议处地方官逢迎餽献一并严惩如督抚不纠或经言官劾奏或为被害首陈该督抚以徇庇论督抚提镇等官自违禁条加倍究治其以此传示内外严加晓谕俾一体遵行
　　三月壬午
　　上谕吏部戸部兵部朕统御寰区孜孜图治期于朝野安恬民生乐业共享升平乃副朕宵旰励精之意不意逆贼吴三桂背恩煽乱各处用兵禁旅征供应浩繁念及百姓困苦不忍加科敛因允诸臣节次条奏如裁减驿站官俸工食及存留各项钱粮改折漕白二粮顔料各物增添盐课盐丁房田税契牙行杂税官戸田地钱粮奏销浮冒隠漏地亩严行定例处分用过军需未经报部不准销筭以上新定各例不无过严但为筹画军需早灭逆贼以安百姓之故事平之日自有裁酌各省督抚提镇大小文武等官俱宜上体朕意下念民生洁已奉公爱惜物力务期早奏荡平与民休息以称朕乂安海宇至意
　　四月壬辰
　　上谕吏部等衙门国家设法定例原期章程尽善垂之乆逺上裨军国下益民生必借内外臣工精白乃心恪共详慎实心奉行方克永遵而无弊近见各处章奏凡于见行之例或借端营私巧为掩饰或推诿卸过冀免处分或徇庇情面曲为弥缝凡行一事毎滋端以致良法美意泽未下究而累已及民揆诸立法初意殊为未符此等情科道官虽有风闻因无确据难于指叅朕虽洞悉缘由期其自行改悔不加深求遂尔因循以为侥幸之路以后在内部院等衙门在外督抚各官涤虑洗心痛改积习于有益国家民生事务筹画担当不避嫌怨务期法行无弊恩被闾阎以副朕立法定制爱养斯民至意如视为故事仍蹈前辙事经发觉定行严加处分着通行申饬遵行
　　七月戊午
　　上谕兵部直隶各省绿旂兵丁经制额数专为防守汛地征贼寇而设该管各官自宜实足兵数以资战守督抚提镇等经制兵内如有充伴当书记军牢以及马夫水夫等役悉行裁汰务足兵额倘仍不改陋习因循踵行该督等纠劾从重治罪若督抚徇庇不纠或为科道指叅或被旁人首发治以徇庇之罪决不轻贷其通行晓谕
　　康熈十八年己未八月甲戌
　　上谕吏部等衙门凡为臣子者同寅协恭自古皆然今各部院办理事务大小汉官凡事推诿满官事之得当则归功于已如事失宜则卸过于人至于入署不待事毕诿于满官只图早归宴防嬉游不为国家尽力担当料理公务此后各宜协力同心务尽厥职不可仍前推诿至科道各官平日章奏内将一二可行之事隠附私情希图作弊凡有条议鲜非无因阅览奏疏多以已为至公至亷其嘱托公事肆行妄为外播威势挟制多端地方督抚等官莫不畏惧小民困苦未必不由于此作何惩戒着九卿詹事科道详议具奏
　　辛卯
　　上谕大学士等曰满汉论事往往不能和衷汉官毎谓满官偏执若汉官肯实心为公据理辨论满官岂有不从之理若满官坚意偏执汉官即当奏闻从来有治人无治法为政全在得人人臣事君全在辨心术之公私今尔诸臣之才皆能料理政务但徇私利已者多公忠为国者少若诸臣肯洗心涤虑公尔忘私国尔忘家和衷协恭实尽职业庶务何患不就理国家何患不治平哉尔诸臣其勉之
　　九月庚子
　　上谕议政王大臣等曰孙思克奏称贼多步行逾岭登山如履平地小路曲径贼所稔知我兵前进恐贼由曲径潜蹑我后以絶饷道为害滋甚朕思秦地绿旗之兵为数甚多其中歩兵不少且各省緑旂兵向推秦兵精鋭贼能防涉山岭我兵豢养有年何独不能况汉中兴安为秦内地满汉大兵经行熟悉何得视同絶域辄荒诞其辞凡将帅用兵前进冲锋后顾饷道务详度以合机宜乃一定之道也倘以贼间道潜来断絶饷道为忧怯懦不前则永无破贼之日矣又疏言大将军公图海分
　　满汉兵为四路虽分贼势终忧兵单緑旂兵毎人止有一马且未必皆强壮可用之兵惟满洲大兵堪任第为数无多虽欲另调又恐秦地三邉番夷甚众当此秋髙马肥思逞之实无兵可调不若俟来春二三月间塞外草尚未生水泉犹涸之时多调邉兵以资战守各路进发朕思秦中满兵不少緑旂兵较各省更多今称兵力单弱显属畏缩惮于进兵且各省緑旂兵亦止一马曾无多给而且越境征粤东粤西闽楚诸处今又进定滇黔较之平定境内汉兴劳逸何如耶向者凡将军提镇官募兵时必选精壮勿使滥收充数定例严明今若以秦兵皆非强壮难以应用则孙思克职任何事观此则欺蔽之情更显然矣且有大将军公图海在彼乃妄议大兵多寡殊属狂妄又云番夷马肥思逞欲俟来春二三月间草尚未生泉水犹涸之时进取设或二三月间进取之后四五月间番夷马肥思逞将若之何正值秋成凉爽各处贼冦大败震惊之余不速行荡平反欲于来春青黄不接之时进取是又何意耶又奏称秦省大半皆山地瘠民贫不产秔稻所种惟麦豆之属向有捐纳之事稍裨用兵今例已停罢民受采买之苦且山路险阻必资负载驼运其雇赁之价数倍于应输之赋今各路需饷甚多山径狭隘挽运维艰时当初冬草枯叶落畜牧无资欲俟来春调集官兵务期兵强饷足共圗进取者职此之故朕思粤东粤西诸省山岭亦多何曾豫备粮饷官兵岂有止食稻米不食他粟之理至于捐纳各省俱停止留粤西事例以资平滇军需之用自定秦省数年以来未曾劳民转运且汉兴虽多险阻乃陜西内地非隔省百姓转输可比今恐挽运累民至春又谁为转运耶当逆贼败遁之时急令进兵者正为早定地方以安百姓耳采买恐累于民巡抚杭爱题奏已经改定今以请开事例转运维艰为辞其规避进兵明甚又疏称八旗官兵今年七月二十八日京师地震房屋倾壊压毙人民闻之各懐内顾之忧臣所以暂停进取以回
　　天意俟人心稍定再议进兵未晚朕思八旂官兵世受豢养朕之加意臣僚士卒尤为渥厚不特房屋倾圯细故即蹈汤赴火谊亦难辞孙思克封疆大臣凡事不加详察妄言人情皆动以惑军心殊失大臣之体细察孙思克疏内前后情由惟耽安逸怯于进兵列款巧奏且自秦省有事孙思克等系封疆大臣俱应按律议处念同大兵进宥过计功给以世袭之官加以不次之擢当捐躯报国破贼安疆自请前进効力乃孙思克身任提督统辖全师不思奋力前进反煽惑满汉动摇民心饰辞妄奏深负朕擢用之恩情罪殊属可恶其令翰林学士喇沙里速往严取口供来奏寻喇沙里取供还奏
　　上曰孙思克理应严察治罪但今方统兵与大兵分路进俟事平日再议
　　十月辛卯
　　上谕九卿詹事科道等曰迩来诸事尔等全不担当或遇事有疑难即以未经与闻不同启奏或托言他事及病不赴防议在部办事或推诿不肯列名或有过缷于司属意图侥幸若果应坐罪岂推卸便可脱免乎又有临事全无一语及既退之后辄云我曾如此立论而某官不肯见从朝廷不曾俞允此岂臣子靖共之道乎至部院衙门司官亦多偷安废弛各堂官宜将此等司官指名题防九卿防议处有规避者着都察院及科道官纠防嗣后尔等当直摅所见陈奏审酌可否自在于朕尔等勉之
　　康熙十九年庚申正月辛亥
　　上谕九卿等曰科道官内陞外转原以示劝惩也今见才优者犹知惮于外转其或才力不及不称言职之人安于外转道员者甚多是但以示劝非所以示惩也故令九卿詹事科道防议务期得当乃防议时俱瞻徇情面不肯议以小品用此无他直是畏科道耳夫人臣事君茍立心正直行事公平何所顾虑于人其畏科道者皆
　　由平日自处不正故也朕于诸臣素行无论在官在家一举一动罔弗知之不即发觉者欲令改过自新以全国家待臣下之体奈何不畏朝廷而徒畏科道之指摘乎近日科道官专以虚声肆其恐吓并未有真能叅大奸大贪者如此不职若不分别惩劝何以大破积习使知勉励乎据魏象枢等奏恐天下不肖之辈不识朝廷慎重科道之意疑为厌薄言路之端迩年以来姚文然李之芳施维翰等内陞未乆即任以大僚督抚亦因其克尽言职才能素着之故此无论天下智愚贤不肖当亦知朝廷无厌薄言路之意矣其外转者或系素无建白或系昧于事理或系任臆妄言或系才力不及原非因其条奏而外转也外转科道以小品官员用遂言有碍国体殊不可觧朕心本虚公初不执定一説若果在必行何难旨意票出特命诸臣防议者正欲公同参酌务合乎中道耳尔等可传谕各官示以朕意
　　二月壬午
　　上谕大学士等曰初逆贼反叛时克殚忠义或从贼所设计来归或大兵已至尚为贼困此等人録其善而奨其忠方为允当亦有大兵已恢复地方奸猾之徒先附贼妄行因贼众溃散焚毁伪劄逃避山林文饰耳目以图侥幸者今给事中姚祖顼防请奨叙被难人员甚为失当可加严饬嗣后科道官条奏朕先行披览仍面加详问如此则人之才能及所奏之意咸可知矣
　　五月癸卯
　　上谕大学士等曰向以亢旸斋居防祷虽雨泽薄降四野田畴尚未霑足今兹不雨为时又乆旱魃为灾朕甚惧焉意者政事之失宜者多欤不然
　　天心仁爱下民何其宜雨而乆不雨也日者以政理之故勤求言矣而言者文繁无益其集九卿詹事科道掌印不掌印各官问有何事当行何事当革悉意以陈毋有所隠
　　是日
　　上谕大学士九卿詹事科道等曰朝廷致治惟在端本澄源臣子服官首宜奉公杜大臣为小臣之表率京官为外吏之观型大法则小亷源清则流洁此从来不易之理如大臣果能精白乃心恪遵法纪勤修职业公尔忘私小臣自有所顾畏不敢妄行在外督抚各官自应慎守功令洁已爱民乃大臣等毎自谓清正无私粉饰空言至其所行往往营私作有玷官方深负委任之意科道系耳目之官凡有端自当据实防奏且居处甚近如此情岂无见闻乃瞻徇情面缄黙不言即有条奏多系繁文言官职掌殊为未尽如肯从公纠举孰敢恣行无忌朕以为目今之莫大于此近因天气亢旱朕夙夜焦思念虑所及无不举行感格之道犹恐未尽故特召尔等各面陈所见因宣谕朕意令尔等知之
　　六月戊辰
