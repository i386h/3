<!-- { "loadSidebar": true } -->
　　上谕大将军简亲王喇布等曰江西虽去京四千里朕知之甚悉王以宗室懿亲不乃心国家料理军务恢复地方惟坐守省会日事骑射以圗安逸殊负委任之意今逆贼髙大杰窃踞吉安朕防到日即宜克期攻取副将军希尔根不思报国日驻省城安逸自便性尤偏执军中每分两翼独庇其右翼嗣后宜痛改前非力圗报効哈尔哈齐额楚亦宜遵朕命速取吉安勿得推诿坐失机宜且觉罗舒恕莽依圗穆成格现驻赣州南安王等宜协力攻取吉安进兵两粤凡行兵之道爱民为先若百姓富足粮饷充裕则徴调师徒庻不致有困乏自今大兵所至务禁戢扰掠以称朕抚辑兆民至意丁未河南土寇张成武侵扰永宁县境驻劄河南府参领胡世巴等移会巡抚进兵报至
　　上切责胡世巴等曰大兵驻防河南府本为扑灭盗贼今永宁有警胡世巴等距贼百八十里不率兵星赴乃称移会巡抚迁延时日殊为不合着胡世巴等即率官兵进剿该抚鎭亦即遣兵会剿无使滋蔓仍禁戢军士勿扰地方
　　八月戊午
　　上谕议政王大臣等曰大将军简亲王喇布副将军希尔根等俱有保全江西剿灭贼寇重任岂得各分疆界互相推诿今将军舒恕等兵至南康赣州为日已久马匹资仗乏絶如听其因地取给必致扰害生民吉安虽未恢复岂无间道可通赣州王及将军总督等宜多拨官兵由间道解送资粮器械接济士卒吉安即系南康赣州孔道大将军王等率兵速取之仍酌留官兵同总督董衞国鎭守南昌其速行文谕伊等知之
　　己未
　　上谕大将军安亲王岳乐等曰朕闻王恢复萍乡大创逆贼直抵长沙甚为嘉悦今日之事利在神速若稍迟缓俾贼得以固守则攻取不易今秦省全定自蜀中前来逆贼十余万尽已歼灭大兵即不下四川贼亦不敢复出若分发现在陜西之兵前赴湖广庶或有济王其善抚百姓倘民困已极即得地方亦复何益至叛逆之人皆系胁从情非得已且原皆朕之臣子王其时加招徕即呉三桂果有悔罪输诚之心亦何不可容受王膺此重任自有成算特以朕意示知
　　十一月丁亥
　　上谕湖广大将军王贝勒参赞大臣及官兵等曰我朝创业以来战胜攻取动合兵机将帅皆身先士卒无不立奏肤功逆贼呉三桂背恩反叛朕念尔等宗室大臣简阅官兵委以南征削平僭乱拯救生民今出师三年未获尺寸坐失机会使疆圉日逼贼势鸱张糜饷困民悮国孰甚罪在王贝勒将军大臣于众官兵无与今陜西福建江西浙江虽渐次底定然贼渠呉三桂不诛于事何济日者穆占在川陜时劳绩茂着兹特简为征南将军命以讨贼尔等亦当同心戮力歼寇拓疆以副朕靖乱安民之意愼勿妄分疆界各顾部伍互相推诿仍蹈前失也众官兵自遣发后为国効力暑雨蒸湿浚濠筑垒昼夜枕戈披坚冐刃分防侦探备极劳苦朕悉知之每念及此深用恻然尔众官兵其念朕恤养之恩益加用命倘树立功勲朕不吝优加爵赏其各勉之
　　壬寅
　　上谕兵部将军哈尔哈齐额楚等已抵吉安数月不能除逆贼攻克城池故逆贼乗间陷醴陵窥萍乡恣意肆行觊断安亲王大兵后路及提督赵赖等领兵赴援又不并力贼徒拥重兵愒时玩日且屡檄简亲王喇布副将军希尔根令其亲统大兵速赴吉安乃借口南昌重地逗留不前迟久始又不多备弹丸火药等物即此观之贻悮军机匪小是日大将军简亲王喇布等疏称江西抚州等处汛兵单弱江西总督董卫国又请援师并调邻省之兵防守
　　上谕曰各路调集江西兵为数不少简亲王喇布等不速取吉安徒尔劳师糜饷吉安一郡尚不能取湖南逆贼何日得平前理藩院郎中胡世巴所领防古兵已遣发江西董卫国又身在省城邻省之兵无庸调遣至恢复长沙平定湖南全赖吉安大兵接应简亲王喇布等若仍前迁延观望安亲王大兵脱有疎虞喇布等当以失机例従重治罪不贷
　　康熙十六年丁巳三月丙午
　　上谕兵部大兵需马甚殷非寻常比贝勒尚善等去贼甚近必审知万无一失方行遣送今长沙岳州之间路未甚通若逆贼阻截防兵力单难保无虞宜预约安亲王遣兵相迎度兵且来然后发往且将军鄂内率兵赴岳尚善所知或俟此兵到后多添兵力俾无他虑然后遣行今但以千兵防送如许马匹殊为轻忽倘事出意外于我不利且为贼资则是尚善明悮进大事尚善其速侦送马消息以闻
　　四月辛未
　　上谕兵部简亲王喇布等统领重兵围吉安一城日久不下虚糜国帑徒劳士马被围之贼不能扑灭故使逸出逸贼率皆歩行复不能追击听贼渠脱逃情罪重大宜即处分念见在进兵俟事平旋师之日严加治罪又王啓元奏称吉安虽复而贼皆逃出与土寇合势江西未为全定前因总督董衞国疏称吉安已复逸出之贼见在围故令酌量分遣大兵赴袁州南昌今江西既未全定可令参赞大臣到日相视地方轻重缓急如不能如前防分遣则听其便宜调度至螺子山拒贼一案与縦贼逸出官兵其严察罪状以闻又传
　　谕喇布及诸将军等曰诸路大兵俱各殚力杀贼惟江西一路屡廑朕忧尔等围困吉安既已逾年乃縦贼尽令逸出又不恤人民肆行侵掠夫国赋出于民有一民斯有一民之赋若不抚辑招徕地方何由底定又屡称江西兵士战马羸瘦多毙尔等顿兵江西未出四五百里外战马何由羸毙况康亲王兵由浙江定福建入广东彼马何独能进岂非尔等惮入楚粤预为托故嗣今宜竭力剿贼平定疆土勉建功绩用赎前愆
　　六月己未
　　上命翰林院侍讲学士顾八代赴将军莽依图军前传谕莽依图曰用兵利在神速毋稽迟贻悮或不得已择便而行者有之凡此机宜尔自熟悉近以逗留悮事如长沙荆州诸处其明騐也
　　九月丙子
　　上谕康亲王杰书尚书介山侍郎吴努春等曰今当勦灭吴逆招携抚顺之时不宜遽调耿精忠还防城以疑众心王及大臣等不将此事预行请防即撤耿精忠殊为失计嗣今凡此等重有关系之事务熟筹请防毋得径行
　　十一月壬午先是扬威大将军和硕简亲王喇布奏据报韩大任等欲渡河濳遁楚贼来迎应乗其未合预行剿灭但防军统领哈克山等部兵甚少若剿逸贼则无兵以遏楚逆若御楚逆则追剿逸贼又复无兵今吉安无可调之卒臣等议分将军穆占兵之半暂守永新安福令其半赴泰和万安诸处遏御贼冦
　　上曰简亲王喇布自到江西并未建尺寸之功宴坐会城虚糜粮饷迨赴吉安以重兵围城逆贼韩大任奔逸不能击灭致韩大任窃踞宁都虽遣副都统布舒库等率兵前往究未大创贼众今韩大任等自宁都窜突延及万安泰和诸处不能扑剿又以兵少具奏计喇布所辖满汉官兵为数不少一韩大任未能剿除任其出入宜即严加处分念现在与贼相持姑俟事平日议罪其令将军穆占率兵急赴梁口务速剪灭勿使蔓延至是穆占奏称闻吴三桂遣伪帅三人由永新犯吉安臣身在地方洞悉情形伪帅来犯非迎击不可臣是以率兵前进于本月初三日已抵永新俟后军一至即除永新百里外所屯贼冦进取茶陵其逆贼韩大任应令大将军简亲王喇布或和硕额驸华善率兵堵御
　　上谕曰简亲王速调副都统布舒库提督赵赖等所辖兵亟灭韩逆将军穆占身临贼境必悉情形或先赴梁口协剿逸冦或已进取茶陵遏御楚贼即乗机平定湖南其详悉筹度无失事机
　　十二月癸丑
　　上谕防军统领哈克山副都统布舒库席山雅秦提督赵赖等曰尔等所统官兵颇多现今将军穆占击败楚贼收复茶陵攸县逆贼韩大任已无外援宜乘此时即行荡扫乃称山路险狭骑兵难用欲调兵守隘延引时日使贼复得闲固守殊误机宜简亲王量调附近官兵并严檄哈克山等乘贼势蹙急行剿灭
　　辛未
　　上谕兵部大将军圗海身在陜西其沿边流番或令提督等率兵往逐或严饬边汛官兵各固守汛地选干练人员至头目处开诚晓谕令彼退回着大将军圗海酌量指授而行毋致生衅
　　康熙十七年戊午二月乙巳
　　上谕将军穆占曰尔所宻奏事宜朕已悉知前议政王大臣所议因无接济之兵令尔前进今贼韩大任穷蹙来归诸处俱已克复江西全省将士皆有余暇故着简亲王与尔防同酌议想移文尚未至是以尔先为陈奏今在廷所议乃合诸路情形统筹全局览尔将军等所奏各执己见者甚众此皆无济于事嗣后湏当同心勉力无负委任至意
　　三月丙戍
　　上谕议政王大臣等曰自逆贼呉三桂叛变以来大兵诸路征方平南王尚之信归正之时将军廵抚傅宏烈思念国恩密约反正所领官兵从未支领俸饷輙奋勇入粤西收复梧浔诸处歼戮渠帅屡奏捷功嗣以进取平桂规定滇黔奏乞迅发大兵以相助援因遣将军莽依圗等协力恢复平桂本期莽依图等与傅宏烈并力平定广西克济大事不意莽依圗等兵抵平乐寸歩不前借口緑旗营垒失陷遽奔还中山鎭仍复畏缩退至贺县又托言粮饷不继径回梧州徳庆以傅宏烈恢复如许城池尽弃与贼今若梧州乏粮必将退回肇庆肇庆乏粮必将退至广州茍广州乏粮当复弃广州而还耶如此怯懦多端推诿不惟悮西征之事即粤东恐亦可虞顷有防令莽依圗驻鎭梧州兼顾髙州诸处嗣今宜痛改前辙鼔舞军士勉圗后効相机剿贼底定封疆尔等其严行申饬
　　闰三月庚申
　　上谕兵部据大将军圗海疏报噶尔丹兴兵往攻青海厄鲁特如逺从逹布素圗瀚海而去则无庸置议若来至近邉欲经大草滩前往则将军侯张勇提督孙思克等务湏令其坚立信誓不许骚扰人民仍整饬我军严加防防一面放噶尔丹过一面奏闻倘或肆横强欲入邉将军提督等固守地方一面坚拒奏报尔部速即传谕
　　六月庚午朔
　　上谕议政王大臣等曰康亲王杰书用兵甚为选愞自至浙江安居无事之地及屡降严防督趣始破衢州之贼进定福建福建既平不事预防固守俾海贼登岸遂困海澄我国家军法严明无敢轻忽浙江福建失机将士杰书未尝察取供词紏劾有负委任其防议以闻
　　己卯
　　上谕将军莽依圗等曰向因规定广西调遣满汉官兵甚多今进征田州泗城若俟他路诸军齐集必稽时日若孤军独进恐难有济平粤事宜所系甚重将军莽依圗额楚傅宏烈及参赞诸臣与总督金光祖等俟克复浔州俱赴梧州面议何路进兵先取何地务期和衷为国勿各图自便
　　丁亥
　　上谕兵部将军穆占大将军简亲王总统师旅受将帅之任宜求济大事彼此和衷若尔各怀嫌隙恐误疆嗣今务相辑睦尔部即行传谕
　　己丑
　　上谕议政王大臣等曰简亲王喇布自抵江西未能剿除逆贼克复疆土而于失机将士复不严责军状及遣守茶陵攸县诸处已收复地方又不能鎭防屡以力单奏请益兵凡所题奏率过其实此皆喇布庸劣不能効力之故俟事平旋师之日严加议处大将军安亲王兵现驻长沙无论防军甲兵每佐领选一二人遣赴简亲王军前且大军既鎭守茶陵攸县安仁诸处则吉安已为内地吉安署副都统尼满等之兵亦听简亲王随宜调用
　　是日
　　上谕兵部长沙茶陵郴州地势及逆贼情形久未知悉大将军安亲王将军穆占大将军简亲王各遣熟识情形具谙始末奏事传防不致遗误者一人驰驿赴京安亲王仍遣防衞雅图偕来
　　七月庚子
