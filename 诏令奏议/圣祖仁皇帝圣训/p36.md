<!-- { "loadSidebar": true } -->
　　上曰前谕各省遇有水旱等灾督抚务减仪从将被灾地方作速亲勘欲令体访贪虐官吏重加惩治且使兵民疾苦地方应行之事得以騐实更改督抚若不廵厯属员反借灾荒顚倒重轻私行科派俱未可定甘文焜所请着准行
　　康熙八年己酉三月辛丑
　　上谕户部前以尔部题请直隶等省废藩田产差部员防同各该督抚将荒熟田地酌量变价今思既以地易价复征额赋重为民累着免其变价撤回所差部员将见在未变价田地交与该督抚给与原种之人令其耕种照常征粮以副朕爱养民生之意
　　康熙九年庚戌正月己酉初直隶各省废藩田产奉
　　防免其易价改入民户名为更名地内有废藩自置之地给民佃种者输粮之外又纳租银重征为累而户部议以久载全书不当蠲免
　　上曰更名地内自置田土百姓既纳正赋又征租银实为重累着与民田一例输粮免其纳租至易价银两有征收在库者许抵次年正赋
　　康熙十二年癸丑三月辛巳
　　上谕礼部民资粒食以生今当播种之时亢旸不雨农事堪忧皆由朕躬凉德政治有所未协未能仰格
　　天心用是夙夜靡宁实图修省以感召休和为民请命尔部即防诚祈祷雨泽以副朕勤恤民隠至意
　　四月癸邜
　　上谕廵视五城御史曰每遇民间失火朕常遣侍衞往救闻尔廵城官员于失火时即执伊家主查讯恐其家一切财物无人照看必至匪类乗机窃盗深属无辜此后俟火息时再行查议
　　十一月庚午
　　上谕户部自古国家久安长治之模莫不以足民为首务必使田野开辟盖藏有余而又取之不尽其力然后民气和乐聿成丰亨豫大之休见行垦荒定例六年起科朕思小民拮据开荒物力艰难恐催科期迫反致失业朕心深为轸念嗣后各省开垦荒地俱再加宽限通计十年方行起科其所司官员原有议叙定例如新任官自图录叙掩袭前功纷更扰民者各督抚严行稽察题叅治罪
　　康熙十三年甲寅正月癸未
　　上谕兵部近因吴三桂背恩叛逆已遣大兵前往征闻楚省百姓有先行惊避者轻离家室恐致失所朕心深为悯念向来大兵纪律严明所过并无骚扰今宁南靖寇大将军啓行朕面加诫谕务令秋毫无犯安辑地方逆寇煽惑不过一隅大兵到日立见荡平该地方军民人等俱系朕之赤子遣发大兵原以衞民不必惊惧着地方官广行宣谕俾各安生理勿致流离以副朕定乱安民之意
　　戊子
　　上谕兵部刑部近因逆犯杨起隆诈称朱三煽惑愚民潜谋不轨逆党相继缉获业经审明正法牵连人犯槩行省释除逆首杨起隆等仍行严缉外其余党羽亦从宽免缉俾得改行从善恪遵法纪勿致自干宪典军民人等俱宜各安生业不得听信讹言自生疑惧旁人亦不许妄行首告借端吓诈扰害善良尔部即出示通行暁谕
　　二月辛酉
　　上谕户部兵部逆贼吴三桂心若虺蛇行同枭獍负恩谋叛倡乱害民当明季闯寇入京吴三桂势穷来归我
　　世祖章皇帝念其投顺优待有加宠以王爵托以腹心嗣大兵克复黔滇岩疆初定令其移驻防御畀以事权及朕即位以来推诚尤至两省官职听其选择题授给养
　　家口兵丁嵗费不赀且欲其感恩知报特加亲王人臣之分已极委任之专无比乃去年伊自具疏求归故土朕悯其久在边逺劳于戎事年已衰残欲令其父子祖孙得以完聚准与迁移遂其所请复为之区画房地资给行粮眷念体恤委曲周至讵意包藏祸心久蓄不轨阳报起程日期遽乃拥众倡叛蹂躏百姓窃踞城池防布伪劄妄张声势以致邻近州县无知之徒被其煽惑又复假造讹言潜行传布以冀摇动愚民种种狡谋悖天蔑理即屡次发兵朕皆严谕将帅令体朕轸念斯民至意务期秋毫无犯无非欲救济百姓安辑地方今宁南靖寇大将军王等率领大兵各路进不日殱灭以行天诛吴三桂反覆乱常不忠不孝不义不仁为一时之叛首实万世之罪魁行即悬首藁街以泄神人之愤犹恐小民辄相惊疑不察虚实妄行听信立意一差如蹈陷阱邪正之介即祸福之关身家性命所系不小朕心不忍赤子悮罹法网有伤天和尔部即行文直隶各省督抚刋刻告示通行所属各州县徧谕百姓俾各安生业勿听讹传以副朕保全元元之意
　　四月丙申户部议河南彰德府因大兵经行秣马需用刍豆业令采办运送甫至中途而大兵已过应发还民间
　　上曰刍豆已经运送复还民间恐致苦累其见在未给草豆准令存贮以备续发军需
　　十一月辛未
　　上谕兵部凡陷贼地方皆我赤子今者诘尔戎兵四征不庭原以除暴安民念愚氓被胁截髪特一时贪生畏死之恒情若大兵所至槩行诛戮非朕救民水火之意百姓无由自新狡贼反得借以煽诱嗣后大兵进有乡民持械拒敌及窃踞城池山寨不即迎降者仍行诛戮其余槩从寛免至杀贼徒自应俘其子女但贼营妇女多系掳掠胁从破贼之后凡所掳难民子女许民间认领不得一槩妄收尔部其传谕满汉官兵咸体朕意毋忽
　　十二月壬寅
　　上谕礼部古帝王抚御天下莫不以礼制为先务然厘定章程必文质适中方可昭垂永久前见风俗近奢恐渐流于僭滥故令更定条例一切服饰力从俭朴冀返淳厐讵意有司奉行过当专事苛细借端纷扰以致商贾壅滞物力匮诎小民深为未便以后着仍照康熙九年定例遵行见今一应禁约俱行停止尔部即遵谕行癸丑陜西总督哈占奏陜西百姓供应刍粮疲于奔命请令山西就近输运
　　上谕曰山西运粮水路则有黄河汾渭之险陆路输挽则道逺费重民不能堪着户部发银十五万两择能员解至西安采办供应闻秦民亦值困苦之际军需刍粮若令价值稍増民争什一之利自乐于输送不悮军需倘有不肖官员苛派侵克使民不得均沾实惠者督抚指名劾奏从重治罪
　　康熙十五年丙辰二月丁巳
　　上谕兵部湖南百姓遭乱以来困苦万状贼粮匮势穷恣行刧掠百姓罹其荼毒如在汤火今大兵克期进发正解民倒悬之日其令大将军等遣贤能官同地方官宣布抚民敕谕凡恢复城池后勿妄杀掠以辑人心以绥地方
　　康熙十六年丁巳二月辛酉
　　上谕户部闽地经海孽扰乱又遭逆贼暴征横敛民困已极今年钱粮尽予蠲免其遭乱窜避人民俱招徕还籍俾各安本业
　　康熙十八年己未四月甲戌
　　上谕礼部民资粒食以生今时值夏令雨泽未降久旱伤麦秋种未下农事堪忧皆由朕躬凉德政治未协大小臣工不能洁已爱民勤修职业致干
　　天和朕用是夙夜靡宁深切警惕实图修省诸臣亦用循省过愆恪共乃职期于共襄治理感召休和兹当虔诚斋戒躬诣
　　天坛亲行祈祷为民请命尔部即择期具仪以闻十二月癸未户部议拨盛京成熟地亩分给新满洲
　　上曰田亩百姓生业所关以熟地拨给新满洲恐生民困苦可更议两便之法
　　康熙十九年庚申二月丁卯
　　上谕户部前因各省饥馑已遣官赈济今京师附近地方流民甚多朕心深为悯恻若不亟行安插令其得所难以生全作何设法俾各归原籍着该地方官加意抚绥安集复业以免流离九卿詹事科道详议具奏
　　十月庚子
　　上谕大学士等曰各旗差遣家人或往外省索债或令随官赴任或以私情干求外官者甚多小民最为苦累若详加察究则各旗不遣家仆出外者能有几人此等累民之事尔等可令吏兵刑三部及都察院防同定例严禁
　　康熙二十年辛酉二月癸巳
　　上谕户部直隶各省清察隐占田亩州县有司或利其陞叙虚报田粮摊派民间致滋苦累亦未可定尔部可檄行直隶各省督抚着严行察覈以除其弊
　　四月戊子
　　上驻跸三屯营西南
　　命学士禧佛往谕遵化州知州郑乔生曰鮎鱼池周围地亩不许蹂践虽屡经严谕未必无碍田禾着知州亲行细察所伤地亩若干应纳钱粮若干俟回銮日转奏
　　十一月辛酉
　　上谕大学士等曰朕顷驻固安任邱闻户部官员将各州县均派草豆甚为扰民工部向民间私借柴炭亦多扰民俱宜严禁又闻部院各官借称预备差遣无故传集穷民跟随苦累俱宜严禁每次廵幸骚扰百姓者多系部院各官可传谕严饬以后毋得再蹈前辙
　　康熙二十一年壬戌正月辛未
　　上谕户部漕粮定例官收官兑独浙省民兑另立私截之名困苦百姓着檄廵抚严禁违者即行叅劾
　　八月辛巳先是潼关额税七千余两有司征收康熙十九年始遣中敦多礼督征得税四万余两至是例请部员更替
　　上谕曰数年以来秦省兵民苦于挽运潼关收税仍照旧额着停止差遣部员
　　甲辰
　　上谕户部朕闻先由水路出征大兵因昼夜趱行以致縴夫死者甚多深轸朕怀今尔部差去催趱粮船官员恐欲粮船速抵水次致縴夫苦累着行文申饬晓谕
　　九月壬戌
　　上谕大学士等曰自用兵以来百姓供应烦苦朕前屡言俟天下荡平将钱粮寛免尔等可同户部先将天下钱粮出纳之数通算啓奏至陜西一省供应较他省苦累更甚钱粮尤宜宽免
　　十二月壬午兵部议准云南贵州总督蔡毓荣请禁土司民人携藏兵器及汉人将铅硝硫黄售与外彝
　　上曰闻众土司人等頼弩弓长鎗捕猎为业今若槩行禁止则失其生计矣治民惟在所司官抚绥安戢倘不爱民肆其残虐民操白梃亦可为非尔等其详议以闻
　　康熙二十二年癸亥七月辛卯
　　上驻跸陈谷庄
　　谕八旗护军统领等曰谷者民生之命一嵗不登则一嵗乏食今正秋　之时田谷未获向恐擅放马匹蹂践禾苖屡降明谕传饬今观随从人等尚有不遵法令蹂践民田者尔等各严缉以闻
　　九月戊子
　　上奉
　　太皇太后幸五台途次遇村民负米豆等物询之云备临
　　幸之用随传
　　谕大学士等曰
　　太皇太后驾临五台一切应用之物皆出内帑预备原无丝毫取给小民此所备物件何处应用可察明具奏随询五台知县赵继晋及村民等皆云五台地方偏僻恐物用不敷故给价小民令预备以待用原非出于科派
　　上曰一切物用内廷既备此后不必再行赍送可传谕直隶山西沿途官民知之
　　康熙二十三年甲子四月丙辰工部题请
　　敇谕直隶河南廵抚严饬所属官员闭塞衞河水口勿使旁泄以济漕运俟漕船过完照常听其分流
　　上曰漕运所关虽系甚重但直隶河南之民多资衞河水利若水口尽行闭塞不使稍溉田禾一遇旱干濒河之民必致艰苦又部议俟漕船过后方听照常通流耕种自有定时如漕船过完方许溉田则于田禾无济该部但期不悮漕运初未尝虑及民生也此事着另行确议奏闻
　　五月壬午户部奏丈量旗下圈地凡有溢额者请另行拨给
　　上谕大学士等曰田地为民恒产已经给与者不便复行取回其旗下大臣官员既有溢额之地理宜注册俟需用时再行拨给民地不可轻动
　　九月甲子朔
　　上谕大学士等曰向令开海贸易谓于闽粤边海民生有益且此二省民用充阜财货流通则各省亦俱有益夫出海贸易本非贫民所能富商大贾懋迁有无薄征其税可充闽粤兵饷以免腹地省分转输协济之劳腹地省分钱粮有余小民又获安养故令开海贸易今奉差郎中伊尔格图奏请给与各关定例款项于桥道渡口等处槩行征税何以异于原无税课之地反増设一关科敛乎此事恐致扰害民生尔等传谕九卿詹事科道集议以闻
　　十月辛亥
