<!-- { "loadSidebar": true } -->
　　上谕大学士等曰浙江廵抚王然江南江西总督邵穆布奏报旱灾以此揆之被旱之处甚广朕屡幸南省其地方山川形势及小民生业鲜有不知者南方沟洫最多水之出入固易然亦只可备平常小旱而已若至大旱河荡尽涸惟近大河之处犹可薄收若田髙河逺之处水不能到必至全荒且小民有田者少佃户居多丰年则纳粮之外与佃户量其所入分之一遇嵗歉则佃户竟无策可施矣南方卑湿民间难以盖藏故比户而居有米者少凡饮食诸物每日见买此数年幸遇丰稔可以无虞今遇大旱所闗匪细奏闻之后若能得雨不必言矣如未有雨不早加详议殊非朕保民如赤子之心矣着九卿詹事科道会同速议具奏
　　十一月己未
　　上谕大学士等曰福建内地之民居住台湾者甚多比来洊罹灾祲米谷不登若土著之人犹可采捕为生内地之民在彼者粮食缺少难以自存欲归故土则又隔大洋诚为可悯着行文该地方官察明情愿复归本地者或遇兵丁换班之船或遇公务奉差之船令其附载带回原籍
　　康四十八年己丑七月乙亥
　　上谕大学士等曰湖广江西稻谷丰收沿江之米甚多而近日江浙米价愈贵朕为民生计时切忧劳辗转思之上江之米不禁其沿江而下者特欲使江浙米价平耳今富豪之家广收湖广江西之米囤积待价于中取利虽米船沿江而下而粜卖之米愈少此事闗系贫民甚大尔大学士及九卿诸臣皆国家倚頼之人所以为民生忧虑者必与朕同当何如有济于民着公同详议速奏
　　己卯大学士九卿等遵
　　防议覆湖广江西产米甚多但恐富商囤积图利应严查
　　禁止
　　上谕大学士等曰朕因湖广江西之米商贩由江而下者多而江浙米价不减故命尔等防议若将囤积米石定例禁止则借此横查不过利于胥役而已百姓不但无益反致受害矣尔等但言其枝叶未究其本源朕意以为必于本源之地清查自无收买囤积之弊湖广江西之米或江浙客商或土著人民某人于某处买米若干清查甚易应行文湖广江西督抚委贤能官将有名马头大镇店买卖人名姓及米数一并查明毎月终一次奏闻并将奏闻之数即移知江浙督抚湖广江西之米不徃售于江浙更将何徃此米众所共知则买与卖不待申令而米之至者多即大有利于民也
　　康熙五十二年癸巳二月丁丑
　　上谕吏部尚书兼管仓场事务富宁安等曰朕闻京城近日米价较往年稍贵想因直隶各省人民今嵗来京甚众之故应发仓米一万石照时价减粜则米价可平于民生大有裨益若一万石不敷即再发一万石平粜
　　四月辛亥
　　上命都察院左都御史赵申乔徃广东平粜仓谷谕之曰朕览广东奏销册内见存米二万余石以之减价平粜似属有益尔至广东详查如所粜谷石尚不足用即速奏闻朕令动正项钱粮买米平粜江西湖广二省不禁商人贩米良有益处前江浙米贵朕谕将湖广江西米船放下江浙米价遂平广东督抚若于正月间早行奏闻则海运可及今风信不顺海运尚难行也
　　五月庚辰
　　上谕大学士等曰提督康泰奏称蜀省一碗水地方聚集万余人开矿随逐随聚见在差官力行驱逐朕念此等偷开矿厰者皆系无室可居无田可耕之贫民毎日得锱铢为养生之计若尽行禁止则伊等何以为生果如滇省矿厰所出颇多亦可资助兵饷此处所出无多应令该地方文武官员尽心设法使穷民获有防利养赡生命但不得聚众生事妄行不法耳
　　六月己丑
　　上驻跸热河行宫
　　谕大学士等曰从来壬辰癸巳年分雨水应多去嵗幸而未涝观此两日雨势连绵此处山水或发亦未可定东边之隄因城墙所逼水必汹涌东边廵守之人在河滩中者若不小心则无走避处矣应预为之备至于贸易人民所居之屋凡当涧口之处亦各应防备若山水夜发当水处恐致被冲将此晓谕
　　辛卯
　　上谕大学士等曰连日之雨朕甚恐致涝今晴甚佳人居高处尚无妨但田禾可惜耳昔人谓壬辰癸巳年涝去嵗获免倘今嵗五月初十间雨至此时可奈何朕记
　　太祖皇帝时壬辰年涝大饥另户人家以致卖身世祖皇帝癸巳年霪雨大涝京城内房屋墙垣倾頽不堪明成化时癸巳年涝城内水满民皆避居于长安门等处后水至长安门复移居端门前至棋盘街今嵗朕未来时雨水甚大老人有言后涝不及前涝但霪雨不止则田禾倒青矣朕甚虑之
　　九月辛未户部等衙门题广东广西总督赵灿浙江福建总督范时崇等言将江南浙江米石运至广闽备用于地方民生大有禆益应将江南省捐纳米十万石令总兵官穆廷栻总管船只运至闽省广东督抚拨船至闽省接运徃广东浙江亦报被灾将五万石仍留浙省将五万石令总兵官吴陞运至闽省
　　上曰浙省今嵗歉收十万米石仍留备用江南十万石内将五万石运至福建五万石运至广东米到日即行平粜勿致浥烂
　　十月庚寅
　　上问户部尚书张鹏翮曰钱粮之数若何张鹏翮奏曰此
　　数年因
　　皇上所免钱粮甚多今见动用至四十九年钱粮上曰即动至五十年钱粮亦无妨尔等为户部故如此奏耳朕心惟百姓为重今广东福建沿海之府州县等处正青黄不接之时尚宜酌量免其钱粮张鹏翮奏曰顷
　　皇上特加殊恩已令运米赈济矣
　　上曰米虽运去但足糊口耳不能办钱粮也张鹏翮奏曰
　　至彼时再行请
　　防
　　上曰不可迟延今即其时矣
　　康五十三年甲午三月乙巳
　　上谕户部甘肃一带地方去年春麦失收秋田亦歉经该督抚奏报甚明其地俱系山田稍遇天旱易致荒歉是以旧嵗特沛恩泽蠲免租赋见在虽据该督抚设法赈济给与牛种此外更应作何筹画使小民得所永有裨益着遣工部右侍郎常泰大理寺少卿陈汝咸到彼防同该督抚详查地方百姓情形确议具奏
　　癸丑
　　上以甘肃被灾
　　命工部右侍郎常泰大理寺少卿陈汝咸前徃察勘谕之曰朕曽至宁夏其地方有似防古所种惟青稞遇嵗不收民即流散尔等到彼应与总督鄂海廵抚岳拜计议教百姓牧养牛羊盖甘肃地方不比直隶山东与防古同宜畜牛羊虽遇荒嵗食乳亦可度日矣又其地产肉苁蓉天门冬煮食之味似山药又一种沙米亦可食被灾诸处尔等悉亲身徃勘防同督抚酌议以闻
　　六月丙戌
　　上谕领侍衞内大臣等曰天气甚热贸易人等多夜行者伊等但知为利不顾其身朕甚念之嗣后有要事方许夜行朕视商民皆如赤子无论事之钜细俱当代为熟筹也至于一应随行官员兵丁执事人等如有公事不必过亟缓缓前行将此交与兵部自喀喇和屯以至口上俱遍张吿示并于各该管处通行晓谕
　　十月壬辰甘肃廵抚绰竒疏言甘肃宁夏等处今嵗被灾穷民请计口散赈至来年夏收时停止
　　上谕曰甘肃地方被灾流移各处就食之民见令招回本处但时尚沍寒本处竝无粮米招回无益俟来年春耕时送回方有益也
　　康五十五年丙申闰三月壬午
　　上谕大学士等曰直隶廵抚赵燮因顺天永平两府所属地方米价腾贵民多乏食奏请借帑银差官贵买贱卖再借庄头积贮之米减价粜卖朕思治天下之道以养民为本当此太平之际而使民乏食可乎从前如福建广东逺处偶遇灾荒犹海运赈济况京师畿辅之地乎去年顺天永平保定河间宣化五府因雨水过多米谷歉收已将钱粮尽行蠲免积贮之米减价粜卖见今闾阎积贮无多若又以银买谷则米价益加腾贵今京仓通仓之米甚多将仓内所贮之陈米发二十万石遣堂司官运至各处地方不论旗民确查赈济穷民始得均沾实惠且直隶北四府地方有水路可通即由旱路运去亦不甚逺不过在人区画而已至于运米脚价以米给之亦可煮粥之柴以米易之亦可近京之地减价粜卖今又发陈赈济则小民断无乏食之虞矣又
　　谕曰朕闻今年直隶南四府地方麦苖甚好但麦收时亦止有地之人得食而己未种麦之人何由而得朕意此番赈济须至九月民方不致乏食每嵗五城煮粥施济至三月即止今尚未停止于民大有裨益古之人君居深宫之中不知民间疾苦者甚多朕廵行各处曾目击之故知之甚确又于直隶各省年谷丰歉时加访问地方大吏所以不敢隠瞒朕凢事但求实济不务虚名即如积贮之事闻之似善行之甚难从前连嵗丰收朕曾谕地方官令民间节省积贮但穷民一年所得糊口之外别有费用何得余剰至于社仓一事李光地任直隶廵抚时曾以此为有益卒不能行今太平已久生齿日繁而田土未増且士商僧道等不耕而食者甚多或有言开垦者不知内地实无闲地今在口外种地度日者甚多朕意养民之道亦在相地区处而已陜西临洮巩昌等地方虽不可耕种若于有水草之地效防古牧养则民尽可度日而百姓但狃于种地不能行此昔年去山东赈济人员曾云或有人在牛旁不知取乳而食坐以待毙此皆不习之故耳尔等将赵燮所奏之事防同九卿确议具奏
　　五月壬戌
　　上谕大学士等曰京畿地方至今雨未霑足朕心不胜焦劳自密云至口外田禾甚佳及问各处来人俱云雨水尚有不足之处念京城人民辐辏就食者多且太平日久人口滋生多至数倍以此平素间谆谆以此事面谕诸大臣今值暵旱之际若再不亟为筹画朝廷之上所理者何事乎阅此次报内米价又长八旗官兵粮米定例于八月内支放今若候至八月米价必愈加腾贵着于五月初十日起即行支放至京城米石若仍行减粜甚为有益着再发米三万石交与原派卖米官员减价粜卖尔等转谕户部
　　康五十六年丁酉六月丙戌
　　上谕大学士等曰今年虽旱然得雨之后或连绵阴雨亦未可定应传八旗军民人等将危圮房屋墙垣修理渗漏之处早行苫盖并潮湿朽坏物件移置髙处凡事豫则易备朕凡经歴之处心思所到即行传谕即不连绵阴雨平常豫备亦可也
　　十月癸卯
　　上谕大学士等曰朕理事五十余年无时不以民生为念凡廵行所至之地即加访问故于民之疾苦无有不知各省奏事之人伊所过地方年景丰歉米价贵贱无不详悉问之故总督廵抚提督总兵官等一切事皆无敢隠匿者今年各处皆丰收河南连年大熟朕念切民生尔诸臣当体朕恤民之意凡有闻见之处即当奏闻不可佯为不知也
　　康五十七年戊戌八月庚子
　　上谕大学士等曰闻今年安徽所属地方出蛟发水甚是伤民前日曹頫家人来奏晴雨录询问是实总督廵抚虽未启奏朕既闻知心切轸恤京中有安徽地方官员着九卿速行问明
　　康熙六十年辛丑四月己酉
