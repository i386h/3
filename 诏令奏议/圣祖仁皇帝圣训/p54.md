<!-- { "loadSidebar": true } -->
　　上谕吏部等衙门朕统涖寰宇二十八年于兹早作夜思勤求治理务恤黎庶永图乂安如黄运两河运道民生攸系朕日切心劳比年工役虽渐就绪而应修应塞议论纷纭曩岁廵幸曽允淮扬士民所请疏濬下河前已兴工尚稽底绩屡经廷议请朕亲行阅视今特诹吉南廵躬厯河道兼欲观览民情周知吏治所至沿途供亿皆令在京所司储偫一切不取之民间即有日用应需该衙门于所在地方照市估平买不许锱铢抑勒小民犹恐地方官吏不能悉体朕懐借名科派供应今特颁谕严敕如有悖防借端私征者察实即以军法从事地方文武大小官员不许与扈从官员指称交戚輙通馈遗违者餽送收受人员并以军法从事其扈从大小官员及随往仆役如有横行生事扰民者一并从重治罪朕兹廵省原以轸恤编氓咨诹风俗凡经过地方百姓各安生业务令防无废市陇不辍耕毋得仓皇惊避輙滋烦扰其军民人等懐奸挟诈希逞私愤擅于驻跸处所渎行告讦者一概严禁倘有妄控除所告事不与准理外仍严加治罪尔部即传谕扈从大小官员人等并各该督抚于府州城市村庄穷乡僻壤徧悬告示备行晓谕务令通知以副朕惠爱元元至意
　　壬午
　　上谕山东廵抚钱珏曰朕轸恤民隐载举时廵懋宣徳化勤求疾苦比至山东所经城邑百姓扶老携幼夹道欢迎朕问知连岁顺成民生稍得安业第思百姓足则国家充裕若期比屋丰盈必以蠲租减赋除其杂派为先迩年以来各省地丁钱粮已经节次豁免山东地丁正赋意欲来嵗蠲免今因廵幸至此特先谕该抚速行晓示日传三百里遐村僻壤咸使闻知以副朕省耕问俗之意
　　癸巳
　　御舟泊山阳县京河
　　谕江南江西总督傅拉塔江苏廵抚洪之杰安徽廵抚江有良曰朕南廵以来轸念民依勤求治理顷至江南境上所经宿迁诸处民生风景较前次南廵稍加富庶朕念江南财赋甲于他省素切留心因尚有厯年带征钱粮恐为民累出京时曽询户部知全省积欠约有二百二十余万今亲观厯兹土访知民隐无异所闻除江南正项钱粮已与直隶各省节次蠲免外再将江南全省积年民欠一应地丁钱粮屯粮芦课米麦豆杂税概与蠲除自此民免催征官无叅罚尔督抚务须切实奉行俾均沾实惠副朕爱恤民生至意如有以完作欠侵收肥已等弊一经发觉定行从重治罪夫民为邦本足民即以足国朕平日躬行节俭一丝一粟未尝轻费所以如此简约者无非爱养物力为优恤元元之地在民间惟正之供军国所需岂易骤言蠲免迩年国用稍裕故能频沛恩施总期藏富于民使家给人足则礼让益敦庶渐臻雍穆之治着速行传谕咸知朕意
　　丙申
　　上谕江南江西总督傅拉塔福建浙江总督王隲江苏廵抚洪之杰浙江廵抚金鋐曰朕因省察黎庶疾苦兼阅河工廵幸江南便道至浙江观风问俗简约仪衞卤簿不设扈从者仅三百余人顷经淮扬民间结防欢迎盈衢溢巷虽出自恭敬爱戴之诚恐至糜费物力甚为惜之朕视宇内编氓皆吾赤子惟使比户丰饶即不张结防幔朕心亦所嘉悦前途经厯诸郡邑宜体朕意悉为停止又见百姓老防男妇奔走杂遝瞻望恐后未免諠哗拥塞念此行原以为民不严警跸但人众多高岸水次或有倾跌之虞一夫不获其所足轸朕懐此后止于夹道跪迎毋得紊乱追趋致有诸患着即详加晓谕使知朕爱民切实之意咸为遵行
　　二月己酉
　　上谕扈从部院诸大臣曰朕稽古省方咨求治理阅视河道期底平成凡有利于民生必令羣沾实惠兹行次浙省禹陵在望念大禹功徳隆盛万世永頼应行亲诣以展企慕之忱其致祭典礼所司即察例举行政治所先在崇文教江南浙江为人文萃集之地入学额数应酌量加増永昭奬江寜镇江杭州驻防满洲汉军兵丁镇守要地久厯岁时深用轸念应加恩赉以彰优恤又
　　谕曰朕南廵以来所经过地方官员除八法处分及列款纠劾外凡因公诖误降级留任者俱准开复降级调用者带所降之级留任其经过地方见在监禁人犯除十恶及诏款所不赦等罪并官员犯赃者不宥外其余自康熙二十八年二月十一日以前死罪及军流徒罪以下已结未结俱准寛释以示朕赦罪宥过之意备办船只地方各官効力勤劳着该督抚防同奉差官员确查具题各加一级縴夫供役劳苦亦着该督抚查明人数量给恩赏朕廑念民依特蠲租赋总期润泽苍生近见民间有建立碑亭称颂徳意者虽出羣黎爱戴之诚但恐各郡皆然未免致损民力诚使闾阎殷阜则裨益良多碑亭何与焉嗣后亦宜停止江浙钱粮既经蠲豁犹虑有不肖有司借端词讼朘削民生着该督抚严行禁饬至各处关原有则例朕舟行所至谘访过关商民每不难于输纳额税而以稽留关次不能速过为苦关官员理宜遵奉屡颁谕防恤商惠民岂可反贻之累自今应力除积凡商民抵关交纳正税即与放行毋得稽留苛勒以致苦累违者定行从重处分朕早夜孳孳惟冀官吏军民士农商贾无一人不获其所故于民生吏治图维区画务极周详尔等可即传谕俾一体奉行称朕意焉
　　癸亥
　　上驻跸江寜府城
　　谕刑部尚书图纳等曰朕廵行所过见兵民相安地方寜靖村居稠密然犹恐比屋不登小民有不得其所者且兵民虽享太平之福尚虑无知或抵触法禁用是大沛恩泽蠲免钱粮赦宥罪犯以至官兵商民咸加恩恤至于舟楫不通之所令营马预备以应一时之需并緑旗兵丁防从随行此皆伊等分内专责但兵丁备马劳苦马亦稍疲宜示轸恤一体加恩尔等将緑旗兵丁备马来者察明人数奏闻酌量给赏朕以緑旗兵止官马一匹恐随行备用日久疲乏已令各回泛地驻防满洲兵所有马匹业已足用扬州所备者亦着停止尔等即传谕通知
　　康熙三十六年丁丑二月戊戌
　　上驻跸大同
　　谕大学士伊桑阿曰自古人君廵狩凡所过地方前代帝王陵寝先贤坟墓及名山大川无不致祭朕此行沿途所经古帝王陵寝先贤坟墓及名山大川着查明具奏应祭者遣官致祭
　　三月戊寅
　　上驻跸寕夏
　　谕四川陜西总督吴赫曰朕廵幸沿边地方询察闾井生聚及土田沃瘠之状自晋及秦经行二千余里直抵寕夏所以勤求民隐至殷且切朔方资大河之灌溉疏渠溉田宜于稼穑当兹春气畅遂正三农尽力南亩之时诚恐有司官员不体朕懐因车驾经临调遣师旅借辞供亿扰累小民东作有妨西成奚望今一切军需刍糗俱储偫足用至扈从简约马悉放牧并不以供办草豆动烦民力尔可传饬有司勿借端科派违者治罪务使地方百姓各安本业防无废市陇不辍耕以副朕亲厯边圉轸恤民依之至意
　　康熙三十八年己卯正月辛卯
　　上谕吏部等衙门朕抚驭寰区乂安中外孜孜图治宵旰勤民期于天下咸遂生成物无不得其所今边烽永靖四方无事独是黄淮为患冲决时闻下河地方田庐漂
　　没朕轸念民艰曩曽屡遣大臣督修不惜数百万帑金务期早绥黎庶乃厯年已久迄无成功今水势仍复横溢浸漫城闾沉没陇亩以致民多失业董其役者未有上防可以宜民时廑朕懐未尝少释在内诸臣咸请亲临指示为一劳永逸之图方今春时雨水减少正宜讲求疏濬以遂安澜爰诹吉南廵亲加勘阅更以吴地襟带江湖乃东南重地励俗省耕兼行临视凡一切往返供亿皆备办于京师即途次日用所需亦令各衙门照本地时值采买总于民间一无所累仍恐沿途官吏借名科派致累闾阎故特颁谕严行申饬如有悖防假托派索者察实即以军法从事该地方大小文武官员不许与扈从官员借称亲旧擅相餽遗违者与受人员并以军法从事其扈从大小官员随行仆从人等如有横行生事者一并从重治罪凡经过地方百姓各安生业皆如常时务令防无废市陇不辍耕毋得惶遽引避其军民人等懐挟私怨受人指使擅于驻跸处所辄行告讦者一概严禁不准仍照冲突仪仗例严加治罪尔部即传谕扈从大小官员人等并行各该督抚于各府州县城市乡村徧张告示务令亿兆通知以副朕体恤惠爱至意
　　二月丁未
　　上驻跸杨柳青地方
　　谕领侍卫内大臣等曰朕念切民依往阅河工凡随驾官兵执事人员量供使用减少携带酌其人数分给官船仍恐沿途或有纷扰尔等再详议裁减以副朕爱民至意
　　三月壬午
　　上谕吏部朕以勤求民隐阅视河工特行廵省一切供御之费皆自内廷储偫不烦有司而经过山东江南地方各官备办夫船等项効力殊属勤劳此等官员有因公诖误罚俸住俸降俸降级革职留任者着察明悉从寛免
　　戊子
　　上驻跸苏州府
　　谕吏部等衙门朕以黄淮冲决为患兼欲周知东南民生风俗特行廵省比亲厯隄堰详加相度以疏导修筑之法指授河臣刻期兴作随南渉江表徧察民依顷至苏州府驻跸有浙江文武官吏及在籍官员迎谒于行在言浙民望幸之心至殷且切合词谆恳不啻再三朕勉徇舆情扬旌前发以三月十九日启行自出京师以来一切供御之需皆出储备其沿途日用令该衙门照各地方时价采办一无所累于民如有官吏借名科派致扰闾阎者察实以军法从事地方大小文武官员与扈从官员私相餽遗及扈从大小官员随从人等有横行生事者并以军法从事凡经过地方百姓各安生业皆如常时务令防无废市陇不辍耕毋得惶遽引避方今正届农时所过田亩勿令践踏其军民人等懐挟私怨受人指使擅于驻跸处所辄行告讦者一概严禁不准仍照冲突仪仗例严加治罪尔部即传谕扈从大小官员人等并行该督抚于各府州县城市乡村徧张告示悉行晓谕务令亿兆通知以副朕体恤惠爱至意
　　四月辛丑
　　上谕户部礼部朕子育黎元勤求治理日孜孜以施徳泽厚民生为急务而江浙二省尤东南要地朕时切轸念比岁以来蠲豁田赋赈济凶荒有请必行无灾不恤虽漕项钱粮向未蠲免者亦曽特防蠲免爱养之道备极周详庶几民生日益康阜用是乘舆时迈于视河事竣廵厯江浙谘访民间情形见淮扬一路既困潦灾而他所过州县察其耕获之盈虚市防之赢绌视十年以前实为不及此皆由地方有司奉行不善不能使实惠及民所以小民虽懐爱戴之诚而朝廷恩泽卒未下究朕目击厪懐亟思拯恤截留漕粮寛免积欠另有谕防惟各盐差关差向因军需繁费于正额外令在差官员以所私得赢余交纳充用今思各官孰肯自捐私槖必仍行苛取商瘠民困职此之由着将加増银两一概停罢以纾商民之累其两淮盐课康熙十六年曽加増四十万两今恐商人办课维艰有渐至匮乏者着减去二十万两此外有应行应革事宜朕还都以后仍加商确次第举行该督抚藩臬皆地方大吏亦着悉心体访凡有可为民兴利除害者作速勘实陈奏严革杂派禁止刁讼俾胥吏不能作奸良民得以安业倘官吏有悖防妄行者许商民首告该督抚察出即行叅奏朕视民如伤惟恐一夫不获其所兹值海宇升平兵革不事正当与民休息之时故特涣沛徳音减征寛税以为闾阎留有余之力至于江南浙江人文称盛入学名数前已酌定増额今着于府学大学中学小学各増五名举行一次以示奬励人才至意尔部即遵谕行
　　五月丙戌
