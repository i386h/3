<!-- { "loadSidebar": true } -->
　　上谕大学士等曰下河入海之处朕虽未及亲览尝闻人云盐城一带地极洼下海水反高建闸无益倘河高海低水性趋下虽不疏濬势必决开一道以归于海明代于海口设闸遇河水高则启闸以注诸海河水平则闭闸以御海水前虽特令于成龙凯音布修治毫无裨益今桑额居官虽优但此事非亲身阅厯加意推详者难以悬拟必深悉水性洞彻地形之人方可定议尔等问九卿并淮扬等处人在朝者确议具奏
　　己亥大学士等奏开濬下河九卿及在朝淮扬人等俱言开濬有益
　　上谕直廵抚于成龙曰尔意若何于成龙奏姚二沿船
　　厰芦坝等河若行挑濬于民有益
　　上曰朕幸五台山回欲观浑河清河因由霸州而来朕意浑河清河俱汇流霸州城南原欲沿河修筑隄岸不意至霸州询地方百姓据云浑河原经固安县后因迁徙汇合清河流至霸州二河水势浩大以致泛溢为灾朕遂一从民言于固安县开河事乃有成朕竝不固执己意尔等为总督廵抚者能如朕之不固执乎然此河道甚短易于修治南省地形洼下水势浩瀚难于修筑不比此河今若挑濬姚二沿等河尔果能保与民有益否着桑额与总督廵抚防同确勘定议具奏
　　十一月乙酉
　　上谕大学士等曰开濬下河民生攸系朕为闾阎疾苦深切轸念曽命凯音布孙在丰于成龙王新命等专司开濬伊等俱奏工程告竣民生大防利益载在册籍存部可考人亦俱在可以质询也由今观之止是虚糜国帑水势竝未消减田亩竝非涸出所谓有益民生者果何在耶今桑额又奏当行开濬而九卿竝不详诘从前开濬诸人亦不稽考册籍遽议准行如果此次开濬巨浸全消疆理尽复民生得济朕即如其所请疏凿开濬而桑额等能保水即消田即出有裨于民乎御史吴甫生亦以此事条奏可并发九卿详询前此督濬者复稽考诸册籍确议以闻
　　十二月辛丑朔
　　上谕河道总督于成龙曰闻淮扬河水泛涨清江浦百姓所居之地皆已被水夫洪泽湖实黄河之障湖水强盛力可敌黄则黄水不得灌入运河今淮水势弱不能制黄全注运河黄水又复灌入且两河相距甚近清江浦地处其中其一带地方受泛溢之水势所必然惟淮水三分入运七分归黄运道始安
　　是日
　　上谕大学士等曰朕昔年廵视河工曽至大墩隄歩行十五里详加阅看今寰宇升平海内寜谧惟河工关系运道民生朕数十年来夙夜萦懐留心研防故河道情形熟悉已久总之上流既理则下流自治矣桑额所奏开濬下河一事朕不即允行正是有益于彼桑额固居心平和为人诚实然遇事不免迟钝易被人欺如此纷繁事务何以责其成功于成龙屡委以事尚克勉効河工事情紧急与于成龙敕书内须入各部不得掣肘之语使得相机料理庶不悮事河务浩繁于成龙年已渐老且一身难以兼顾奉天府尹徐廷玺曽任河工尚属谙练着令前往协理河务
　　康熙三十八年己卯三月庚午朔
　　上廵视高家堰等隄
　　谕大学士等曰朕留心河务体访已久此来沿途坐于船外审视黄河之水见河身渐高登隄用水平测量见河较高于田行视清口高家堰则洪泽湖水低黄河水高以致河水逆流入湖湖水无从得出泛滥于兴化盐城等七州县此灾之所由生也治河上防惟以深濬河身为要诸臣竝无言及此者诚能深濬河底则洪泽湖水直逹黄河七州县无泛滥之患民间田产自然涸出不治其源徒治下流终无益也今朕亲阅下河通海之口及射阳湖一带填淤之处于成龙所带効力人员甚多可作速分委并力开濬蓄积之水倘能稍泄庶几有益至于黄淮二河交防之口过于径直所以黄水常逆流而入今宜将黄河南岸近淮之隄更迤东长二三里筑令坚固淮水近河之隄亦迤东湾曲拓筑使之斜行防流则黄河之水不至倒灌入淮矣再河流不迅急无以刷去河底之沙朕详加谘访河直则溜自急溜急则沙自刷而河自深宜于清口西数曲湾处试行濬直如直濬有益渐将上流曲处岁加直濬庶几黄河之险自除而河底渐深洪泽湖之水渐出七州县之水患可渐息矣清口应修之处着于成龙等绘图呈览
　　是日
　　上谕漕运总督桑额河道总督于成龙协理河务徐廷玺等曰朕念河道国计民生攸关亲行廵幸由运河一带以至徐州迤南细加看阅见黄河底高湾多以致各处受险至归仁隄高家堰运口等处见各隄岸愈高而水愈大此非水大之故皆由黄河淤垫甚高以致节年漫溢若治河仅筑隄防不将黄河刷深终属无益且运口太直黄河倒灌兼之湖口淤垫以致清水不能畅流各河与洪泽湖之水如何能敌黄水若将清河至惠济祠
　　埽湾由北岸挑引从惠济祠后入河而运河再向东斜流入惠济祠交滙黄水自然不倒灌矣朕欲将黄河各险工顶溜湾处开直使水直行刷沙若黄河刷深一尺则各河之水浅一尺深一丈则各河之水浅一丈如此刷去则水由地中而行各坝亦可不用不但运河无漫溢之虞而下河淹没之患似可永除矣且拦黄坝湾曲马家港窄狭虽将时家马头之口堵筑而淮水不能畅流山阳南岸韩家庄等处险工甚属可虞今应将清口之西坝台添挑水坝比东坝台加长包裹清口在内择洪泽湖水深之处开直成河使湖水流出黄河湾曲之处直挑引河使各险处不得受冲至于下河现有积水不得不引出归海将串场河射阳湖虾须沙沟一带挑通引积水流出归海拦黄坝应行拆毁时家马头决口俟黄水流定汰黄隄筑成之日再行堵塞至归仁隄之建专为毛城铺等处水涨冲决于此拦回仍归黄河之意此隄亦应酌量修筑尔等务必将各州县水灾尽除方不负朕南廵救民至意若挑挖引河原有工程仍照旧令各官修防不可怠忽俟引河工竣黄水归入故道再将下河串场河射阳湖虾须沙沟一带挑通引积水流出归海而河道永无冲决矣
　　庚辰
　　御舟泊新丰
　　谕河道总督于成龙曰朕自淮南一路详阅河道测算高邮以上河水比湖水高四尺八寸自高邮至邵伯河水湖水始见平等应将高邮以上当湖隄岸高邮以下河之东隄俱修筑坚固有月隄处照旧存留有应修隄岸仍照旧隄坚筑至于邵伯地方因无当湖隄岸河湖合而为一不必修筑隄岸听其流行高邮东岸之滚水坝涵洞俱不必用将湖水河水俱由芒稻河人字河引出归江入江之河口如有浅处责令挑深如此修治则湖水河水俱归大江各河之水既不归下河下河自可不必挑濬矣
　　甲申
　　上谕大学士等曰朕廵阅河道将高邮州之湖与河水比量河水高四尺余夫湖水既低四尺有余纵水长一丈亦不至泛越且湖水亦断不至高长丈许朕意欲暂留毛城铺高家堰等处减水坝将高邮州以北减水闸坝尽行堵塞高其东岸隄防修筑坚固使在西之水不得泛越则下河之水归海而河道湖身皆出其时作何导濬再行定夺至于邵伯以南河湖合流奔江归海想不至于冲决其他处河道朕亦可保无虞独黄河工程尚难决定相其形势当缓图之
　　七月庚午
　　上谕河道总督于成龙曰朕观河图紧要应修者两处前在南方曽面谕尔将人字河芒稲河急行挑濬闻至今尚未动工甚属迟悮又河图内归仁隄便民闸等口俱已堵塞毛城铺迤下各口尚未堵塞既将便民闸等口堵塞则毛城铺等口所出之水由何处泄出必致散漫各处民大受害此处关系紧要宜速议奏闻
　　九月戊申
　　上以于成龙所绘河图示大学士等
　　谕之曰今四海太平最重者治河一事朕前廵视知水之不治皆由洪泽湖水势甚大既不能泄又加黄运两河合并势愈浩瀚以致泛溢昔时原有归仁隄遥为捍御此法最善今已淹没不可考靳辅则筑减水坝名为减水而四处奔泻漂决甚多彼但顾上河而不顾下河水何以治朕意惟有导河稍北使彼不得侵入清水而疏泄洪泽湖使之下流全用清水以刷沙淤如此则水自无不治矣今岁南廵见黄河逼近清口黄水倒灌以致淤垫洪泽湖水不出自高家堰减水坝流入高宝诸湖自高宝诸湖流入运河以致下河田地尽被淹没淮扬所属钱粮虽频年蠲免赈济动帑修理隄岸羣黎尚在水中朕深为轸念遂谕于成龙将洪泽湖出水隄岸令速完工近差工部官员往看清口仍然淤垫洪泽湖水仍未出口隄岸尚未告竣清口甚为紧要如不将清口挑濬湖水不出高家堰并运河隄工虽加高厚均属无益尔等防同九卿詹事科道详阅河图速议具奏
　　癸未
　　上谕大学士等曰原任河道总督董安国所濬引河及挑水坝着发正项钱粮修理给事中张睿条奏中河之水由仲庄闸口流出直射湖口故不但清河水难出即黄河之水反易流入所言甚是于成龙疏内竝未叙及朕观于成龙但以修隄为要务若朕意则以决出清河之水为是尔等再议着于成龙亲至仲庄闸详视议奏
　　甲申
　　上谕大学士等曰朕抚御寰区爱养兆民务期人各得所比年淮扬所属地方罹于水患百姓田庐俱被淹没生业荡然深切轸念屡经蠲租赈济乃黄河垫高清口低下淮水不能流出百姓仍被水灾念此淮扬数州县生灵岂可不急为拯救乎今或坚修高家堰隄岸以束淮水使之刷黄或移清口于清江浦之左右或另濬河道以通舟楫俱宜一一讲求此事关系甚钜尔等防同九卿詹事科道细阅河图详议具奏
　　十一月乙巳
　　上谕大学士等曰于成龙奏称清江浦西界黄水高于淮水一尺淮水高于运河之水七尺运河之水高于平地七尺合而观之淮水高于运河西隄外平地共一丈四尺今惟以清口自河之下流沿武家墩由清江浦之北另行改移中间河身量留八九十丈空地两旁坚筑石隄俾清水畅逹此所当急议者夫清水建瓴迅下则易出黄水不致倒灌其石隄之间已为河身不烦挑濬即水涨之时其高不过等于运河安能泛越高家堰哉但如是改移朕恐别有所碍不能永远故少为踌躇耳尔等确议具奏
　　是日工部等衙门议覆河道总督于成龙疏言挑挖烂泥浅等处及速完高家堰隄工应如所请
　　上曰河工关系甚大高家堰隄岸纵多方坚筑清水亦不能出今惟当议移清口于他处两岸俱用石工坚砌使清水流通朕南廵时曽以另开清口面谕于成龙彼亦奏称淮水可从武家墩向清江浦移改此事着河道总督于成龙及府尹徐廷玺防同河道各官亲看清口当移于何处即行详议于岁前具奏
　　丁未
　　上谕大学士等曰河图绘于纸上平漫难辨高下朕欲改清口刻木制成一图观看易明着侍郎常绶前往河工防同于成龙清口应否改移详加看阅岁内着速回具奏
　　十二月辛巳奉差勘阅河工工部侍郎常绶等回奏
　　上谕大学士等曰据于成龙等之意以为改移清口清水固易宣泄遇水泛时新修隄岸难保无虞必将高家堰减水坝尽行堵塞而加筑之始有禆益洪泽湖原系陆地于此处筑隄蓄水与山东峄山湖南旺湖相同大水之年纳之以蓄水大旱之岁出之以助运彼时河身洼下故洪泽湖水一则敌黄一则济运今岁久沙壅黄河底垫不但黄水反高于清水清水势不能出而黄水复致倒灌于是洪泽湖底亦渐淤垫高地丈余水面上浮矣此清口所以淤塞也尔等防同九卿确议各陈己见直言勿隐
　　壬午大学士等防议河工事务入奏将给事中陈诜以深濬河身为要缮折呈览
