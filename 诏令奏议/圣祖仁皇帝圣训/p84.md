<!-- { "loadSidebar": true } -->
　　上谕近御侍卫等曰朕于骑射哨鹿行猎等事皆自幼学习稍有未合式处黙尔根侍卫即直奏无隠朕于诸事谙练者皆黙尔根之功迄今犹念其诚实忠直未尝忘也朕自幼至今凡用鸟鎗弓矢获虎一百三十五熊二十豹二十五猞猁狲十麋鹿十四狼九十六野猪一百三十二哨获之鹿凡数百其余围塲内随便射获诸兽不胜记矣朕曽于一日射兎三百一十八若庸常之人毕世亦不能及此一日之数也朕所以屡谕尔等者以尔等年少宜加勤学凡事未有学而不能者朕亦不过由学而能岂生而能者乎





　　大清圣祖合天运文武睿哲恭俭寛裕孝敬诚信中和功德大成仁皇帝圣训卷四十八
　　钦定四库全书
　　大清圣祖合天运文武睿哲恭俭寛裕孝敬诚信中和功徳大成仁皇帝圣训卷四十九
　　训将士三【附】恤兵
　　康熙五年丙午七月甲辰
　　上谕户部防守地方扑灭盗贼皆需乎兵兵惟钱粮是赖支给解送钱粮何可迟误今见各省因协饷不至以数月未给兵饷具奏者甚多或系尔部不拨实在钱粮将杂项抵拨以致请报往返徒费时日或系地方官借称协解未齐以致迟延俱未可知嗣后拨饷时务拨实在欵项严定限期解送或因别故将别项钱粮协解该督抚速行题报其违限及借端推诿者作何处分尔部详确议奏
　　康熙十九年庚申三月壬寅
　　上谕议政王大臣等曰前遣往广西大兵劳苦日久宜令更番休息可拨京师毎佐领防军二人骁骑三人汉军一千人令都统麻齐赵琏副都统洪世禄祖植椿等率徃更替
　　闰八月乙未
　　上谕兵部今四方悉就荡平惟滇黔余孽尚尔稽诛前经防议各路官兵俱于八月内进兹师期已届士马饱腾正宜分路竝进奋勇长驱扫除残防以靖边圉尔部其速传谕湖南四川广西诸大将军将军督抚提镇等整顿兵马速行进勿得借端推诿延缓时日有逗留不前者即加重处又闻各路统领緑旗将帅不恤军士令为满洲大兵盖房秣马及私行役使恣意虐害以致兵卒苦累如桑额标兵逃亡千余皆由于此不思为将者与士卒甘苦相同加意爱养方可责其用命防惜卒伍惟便私图贻误军机深为可恶尔部即通行严饬嗣后有仍蹈前辙者指名叅奏从重治罪
　　康熙二十一年壬戌五月乙丑
　　上谕宁古塔将军巴海副都统萨布素瓦礼祜等曰朕幸吉林地方访询民隐见兵丁役重差繁劳苦至极若不将各种无益差徭显与革除兵丁人等终无禆益且不得沾实惠矣即如鹰鹯窝雏于三月寻觅四月内捕取最妨农事况所得鹰鹯不谙呼饲难至京师徒劳人力应行停止又自八月放鹰原欲令其调习以便赍送数年来竝无名鹰贡至京师而乌喇地方兵丁辄于冬寒之时寻觅山鸡人马劳顿应行停止又围猎以讲武事必不可废亦不可无时冬月行大围腊底行年围春夏则视马之肥瘠酌量行围令贫人采取禽兽皮肉须预先传示日期以便遵行所获禽兽均行分给其围猎不整肃者照例惩治不可时加责罚苛求屑遇有猛兽须小心防御以人为重勿致悮有所伤又如打鱏鳇等鱼既有专管西特库等乌喇兵丁应停差役其搬移新满洲采取造房并船只桅木等项及侦探廵逻等差俱系军务乃驻防官兵专责不可寛假应照常行此外偶尔差遣大臣侍卫督看采取东珠砍伐木植寻觅鹰鹯不渉每岁定例所行之事似无过劳此后将军以下拨什库以上应念兵丁逺居边境冲冒严寒往采山木妻子汲水操作备极艰辛时加怜悯吉林乌喇田地米粮甚为紧要农事有悮闗系匪细宜劝勉之使勤耕种朕轸念满洲人民生理欲遣人专往以驿逓疲敝故因笔帖式来奏特谕知之
　　七月甲戌
　　上谕兵部近因逆贼荡平四方底定将经制之外增设緑旗兵丁议令裁汰于二年内陆续报完原以寛恤民力敉宁地方今思各处兵丁多有随征进勦効力行间绵厯岁时备尝艰苦事平回汛若漫无分别一槩裁汰深为可悯可令该督抚提鎭等官于裁汰之时详加察阅不得混留私人反将曾经効力兵丁辄行裁退至于已裁兵丁及投诚归农人等恐有无籍可归艰于生计者令各省所司官设法安插善加抚辑务俾有以资生毋致流离失所扰累平民尔部即通行申饬文武大小各官实心奉行殚力料理以副朕恤兵爱民至意
　　康熙二十九年庚午九月戊子朔
　　上谕大学士等曰盛京兵丁全赖田亩耕获及月给粮饷以为资生之计昨岁盛京禾稼不登贫困兵丁难以粒食曾以也粮颁发赈救顷值军兴遣一等侍卫齐兰布往调盛京兵丁随发谕防令无马匹者给与官厰马匹无行粮者给以庄屯粮米官兵踊跃遄征仓卒之际置办一切军装遂领明年二月分应给俸饷又预支五个月钱粮尅期进发比厄鲁特噶尔丹败遁盛京官兵虽未接战而奋勇敌忾深可嘉悦今若将预支俸饷复行扣抵则穷乏兵丁必至生计艰窘朕心殊切悯恻所预给明年二月分应支俸饷及增给五个月钱粮免其扣抵仍令照常支给以示朕爱养将士轸恤疾苦至意
　　康熙三十四年乙亥正月乙酉
　　上谕兵部朕廵视京畿见緑旗兵沿途奔走无顷刻之暇甚属劳苦深为可悯问之则云兵部内私用印信文移防送家口等事甚多除已往之事不复察究自后尔部移文各处总兵官将派出兵丁防送大臣官员事件数目年终详明造册送尔部察奏
　　五月丙寅
　　上谕大学士等曰尔等传谕八旗满洲防古都统各将前锋防军披甲兵丁之实无房舍者身自确查于此月初十日保奏凡官员子弟及有房舍与家仆披甲者不必查
　　辛未
　　上谕大学士等曰览八旗都统所查无房舍者七千有余人未为甚多京师内城之地大臣庶官富家每造房舍辄兼数十贫人之产是以地渐狭隘若复敛取房舍以给无者譬如剜肉补疮其何益之有贫乏兵丁僦屋以居节省所食粮以偿房租度日必至艰难今可于城外按各旗方位每旗各造屋二千间无屋兵丁每名给以二间于生计良有禆益此屋令无得擅鬻兵丁亡退者则收入官大畧计之约费三十余万金譬之国家建一大宫室耳敕下钦天监相视汝等及八旗都统身往验看宜建造之处奏闻
　　九月丁丑盛京将军公绰克托等疏言开原等处马甲月给米二仓斛歩甲月给米一仓斛今仓米不敷俟明年海运之米补给
　　上谕大学士等曰此奏甚属踈忽马甲之中亦有人口少者歩甲之中亦有人口多者一例按甲支给可乎来年海道运米未可预必其全到即盛京田谷亦难预必其全收凡事须曲尽筹画岂可拘执定议此本发回令察明人口给米
　　庚辰
　　上谕大学士等曰开原等处给散兵丁米谷若令行查必稽时日兵丁或至重困着朱都纳嵩祝前往将不能度日人口数目查明一面散给一面具题
　　康熙四十一年壬午闰六月癸未户部议覆山西巡抚噶礼疏言右卫驻防官兵浮给康熙三十六年分草束折色银两请交各该旗追还
　　上曰此浮给官兵草束折色银两复行追赔殊为可悯若向悮给官吏追补必致派累小民其槩免之
　　康熙四十二年癸未四月乙亥
　　上谕八旗都统前锋统领防军统领副都统叅领佐领等曰朕为官兵生计不时廑念前已屡施大泽今年诏欵内复特沛鸿恩不惜数百万帑金遍行赏赐嗣后兵丁人等应人人务立生计清偿夙逋丰裕度日倘有不肖之辈不思撙节俭约惟知纵酒酣饮鲜衣肥马过于费用则不数日间仍如未沛恩泽时也尔等俱有督率之责不当徒以督率为名亦当诱之向善使人人以孝弟为本各知自守爱惜产业则不特风俗可至淳朴而朕爱人之心亦不致徒劳矣可将此防刋刻遍示军卒人等受朕重恩如此倘仍行赌博行止不端朕断不轻贷必将为首者立正典刑朕念切兵民生计是以亲书谕防
　　十一月辛酉
　　上廵行陜西驻跸西安府
　　谕将军博霁曰朕廵厯江南浙江盛京乌喇等处未有能及尔西安兵丁者尔处官兵俱嫺礼节重和睦尚亷耻且人材壮健骑射精练深可嘉尚愼勿令其变易
　　康熙四十五年丙戌十一月癸酉
　　上谕户部朕念八旗禁旅为国家根本所系每加恩爱养用俾生计充盈或动支公帑数百万代清积逋或于各旗设立官库资济匮绌所以为众甲兵筹画者甚切康熙四十二年又曾颁发帑金贷给八旗兵丁共六百五十五万两有奇至康熙四十五年冬除陆续扣完外尚未完银三百九十五万六千六百两有竒若仍行按月扣取恐各兵丁营办器用赡养家室必有不敷之虑朕深切轸恻兹特大沛恩施式抚育将未经扣取银两通行豁免尔部即传八旗都统等出示遍谕俾咸知朕优恤禁旅至意
　　康熙四十六年丁亥三月壬戌
　　上南廵
　　谕江宁将军朱满曰朕前至江宁赐此地兵丁一月钱粮京城马匹甚多入秋令解来给江宁兵丁此时兵丁有马倒毙者且勿买补
　　十月壬辰
　　上谕内务府据河屯营守备杨宏徳奏称驻防河屯兵丁二百名已给钱粮请将原给地亩交囬朕思兵丁内陞转病故者伊等妻子既无地亩又无钱粮何以养赡着将地亩仍令伊等耕种
　　康熙四十九年庚寅正月乙未
　　上谕八旗都统等曰八旗兵丁一人所得四十斛之米人口多者适足养赡人口少者食之不尽必至售卖与其自仓运出费脚价而复行转卖不若计口支放余者照时价给银于兵丁有益尔等即传谕户部
　　四月辛酉右卫将军宗室费扬固疏请右卫空闲官房交该抚照时值变价
　　上谕大学士等曰满洲户口滋息甚繁兵丁内无屋可居者有之右卫现有所造空房若增驻兵丁极是善防尔等可防同领侍卫内大臣八旗都统副都统满九卿议奏
　　康熙五十五年丙申十月癸巳
　　上谕兵部国家绥靖边圉剪除贼寇必须士马饱腾方克立奏肤功恤兵之道宜急讲也朕御极五十余年无时不以爱养士卒为念内而八旗禁旅外而各省緑旗兵丁视同一体或代还私债或遣官犒赏或严禁尅减所以体恤之者惟恐不至近防妄阿喇布坦狂逞跳梁侵我哈密故特徴兵预备既已转输糗粮又复颁给马驼筹画倍周加惠尤渥而山陜緑旗兵丁首奉调遣逺途跋渉资用惟艰因而预借公帑朕念从军兵丁披坚执鋭戮力戎行又责以还帑深可悯恻緑旗兵丁所借帑金四万八千八百余两咸与蠲除竝严饬统辖将领实心奉行倘有仍行私扣者该督抚据实指叅从重治罪以仰副朕轸恤边兵至意
　　康熙五十六年丁酉九月丁巳靖逆将军尚书富宁安奏称官兵整理军器等物支借俸禄银粮共计银二十五万六千两有余俟事定之日扣除
　　上曰此次官兵虽未临阵克取地方然同心効力甚属可嘉将朕内库银两发出二十六万令其整理马匹器械如恐路逺不能即逹将附近地方所有钱粮着户部速行料理成功时此项银两不必扣除若无効力之处空回各本汛者仍行扣除现将内库银两照数交与户部此项钱粮系朕特恩其另造档案务令清楚
　　癸酉四川陜西总督鄂海疏言西宁镇标官兵因前往噶斯驻防借领六个月俸饷若照数扣除各兵无以自给请将已换班囘西宁官兵毎季扣除一月仍留两月粮饷给兵养赡再现令驻防噶斯官兵亦每季将两月粮饷解送军前给散本兵留一月粮饷赡养伊等家口俟换班囘西宁之日陆续扣还
