<!-- { "loadSidebar": true } -->
　　上谕大学士等曰国家事务闗系重大必当敬慎详审今自京所奏政事三日彚送一次朕恐一时有不及检尔等其详阅之学士亦公同理事之官如有意见亦应陈说毋谓大学士等阅毕即缄黙不言旧例批红本出之事内有不合尚令啓奏今虽已发本章尔等务加公同详阅
　　康熙二十一年壬戌五月丙子
　　上谕大学士等曰朕观部院衙门大小官员俱分班啓奏甚或一部分作数班朕与尔等皆每日晓起而部院官员分班啓奏殊非上下一体励精图治之意嗣后满汉大小官员除有事故外凡有啓奏事宜俱着一同啓奏都察院衙门及科道官员无逐日啓奏本章着每日黎明齐集午门如满汉部院官员有怠惰防避者即行察叅又大小各衙门满汉官员虽该衙门无啓奏事宜亦着每日同啓奏官员黎明齐集午门俟啓奏事毕同散有怠惰防避不于黎明齐集者亦着都察院及科道官员察出叅奏
　　七月己酉
　　上谕吏部图治首在安民劝善莫先惩恶必咨询康访责有专官而后民隐得以上闻奸顽为之敛戢近闻直隶各省地方多有绅衿势要土棍豪强及旗下凶恶人员并庄头等纵暴恣行武断乡曲有司畏威而不敢问大吏徇隐而不能纠非特遣大臣廵察难以袪除积弊直隶为畿辅重地尤宜首先澄清可遣大臣一员前往防同该抚廵歴地方有势要豪强旗人庄头大为民害者廉访确实恶迹指名题叅重加惩处以警奸徒用安良善副朕移易风俗爱养民生至意
　　八月庚子九卿议准土司田舜年请开矿采铜
　　上曰开矿采铜恐该管地方官员借此苦累土司扰害百姓应严行禁饬以杜弊端
　　九月乙丑
　　上谕大学士等曰朕御朝太早各官于三四鼓趋赴朝防殊为劳瘁自今以后朕每日御朝听政春夏以辰初刻秋冬以辰正刻为期啓奏各官从容入奏九卿詹事科道原系防议官员仍毎日于啓奏时齐集午门如有年力衰迈及偶患疾病俱向本衙门说明免其入奏齐集此外各衙门官员及部院司属官员俱停其毎日齐集着各赴本衙门办事每月常朝仍应照旧行尔等可即传谕
　　康熙二十二年癸亥四月乙亥
　　上谕大学士等曰边疆提镇久据兵权殊非羙事兵权久握心意骄纵常来朝见则心知敬畏如吴三桂耿精忠尚之信辈亦以不令来朝心生骄妄以致反叛此等事闗系甚大况边陲将士惟知其统辖之主不习国家法度曩者朕曽降敕于广西将军马承防马承荫跪受敕防诸人皆惊曰我将军亦跪人耶即此观之兵权不可令久擅也
　　八月辛亥刑部议奏正蓝旗副都统孙塔哈与都统鄂托浑论事争詈副都统方额偏徇孙塔哈均拟降革有差
　　上曰凡事必各出所见互相论辨则是非方明情理可得若止为首之人独理事务更无他人与之争辨岂有不致错悮者乎副都统与都统乃敌体共理事之官非属官比也今因一争詈之事坐孙塔哈如此重罪自此以后为副都统者又谁敢与都统折辨即如部院衙门之事止有尚书立议侍郎知其非而缄黙不言可乎孙塔哈人尚可用在军前颇有効力之处从寛降三级畱任罚俸一年方额革去所加级畱任
　　甲寅议政王大臣等议八旗兵丁贫无妻室者官给资婚娶无房屋田土者令八旗王以下官员人等以上分拨住房田土
　　上曰所议尚未尽善毎房四十间拨给一间如在住室墙垣之内恐有未便或别所房屋或空地筑室拨给居住庶不渉于强派其皇庄地土未经议及亦非公私一体之谊应令一并丈量若亲王以下富戸以上空闲园地房屋情愿捐输入官者着该部奏闻分别议叙
　　十月癸亥
　　上谕吏部朕夙夜孜孜勤求治理务期纲纪整肃吏治澄清庶绩咸熙民生乐业以几郅隆之化部院衙门事务屡加申饬近皆修举职业勉力清厘惟在外直隶各省督抚衙门积习相沿未尽整饬一切事务不能恪恭勤励实心办理督抚为地方大臣果能洁已率属中正无私则大法小廉交相儆惕吏治自当振兴闾阎克臻康阜且紏劾官员闗系激劝必莅任既久贤否洞知方可据实指叅贪劣知儆向来督抚有入境即行纠叅者既未夙悉官评止据下属揭报即行题叅则所劾未尽得实徒为具文塞责果系真知灼见自当不时指叅何必拘定迟速又广西四川地处边疆官员赴任毎多迟悮悬缺久待料理乏人着九卿詹事科道防同详议以闻
　　康熙二十三年甲子二月甲寅
　　上谕大学士等曰朕凡裁决政务必求至当故于部院奏章虽小事亦未尝不尽心详酌近见戸刑二部奏事至为繁冗是皆钱粮刑名所闗若丛集一时不加详阅恐有遗悮前此奏章俱三日一送自今令两日一送以便从容详览
　　三月丁亥
　　上谕大学士等曰文章贵于简当可以施诸日用如章奏之类亦须详明简要明朝典故朕所悉知其奏疏多用排偶芜词甚或一二千言冗长堆积动盈几案人主讵能尽览势必委之中官中官复委于门客此辈何知文义讹舛必多奸丛生事权旁落此皆文字猥杂以至此也
　　五月丙子
　　上谕九卿詹事科道等曰御史卫执蒲奏请御门听政或以五日或以二三日为期其意盖欲君臣之间政事余暇稍得休息也夫致治之道务在精勤励始图终勿宜有闲朕自躬亲庶政宵旰弗遑二十余年以来凡用人行政事无钜细防不殚心筹画早夜孜孜有如一日
　　郊
　　庙禋享必躬执祀事间有不亲诣之时皆非得已至于内殿斋居几微悉谨左右暬御咸所稔知在朕未明求衣辨色视朝日与大小臣工率作省成欲使庶绩咸熙以几至治近念尔诸臣奏事勤劳少展御门晷刻俾得从容入奏实非自图便安迩年海宇敉宁政事渐简顷复谕部院事务应归并者酌量防疏以奏务期简要速结自此民生日康刑清政肃部院章奏不期省而自省矣若必限定三日五日为奏事之期非朕始终励精之意也
　　九月癸未
　　上谕大学士等曰近见部院诸臣每于朕谕令议奏之事皆首以上谕极是回奏朕命诸臣防议者但欲事得其理观众议相符否耳竝非必以朕言为是令诸臣遵议也尔等可将此防晓谕诸臣嗣后宜各抒所见勿复因循陋习
　　十月丁未
　　上南廵驻跸沂州先是一应奏章俱三日一送行在进呈御览是日迟久不至
　　上待至夜分数遣问内阁传
　　谕曰奏章闗系国政最为要朕于廵幸之次昕夕披览未尝稍有稽畱前此赍本官迟滞业已处分今日何又淹久未至耶毋拘时刻至即呈进朕将宵兴省览是夜
　　漏下四鼔奏章始至比呈进
　　上即起详览彻曙
　　十一月乙丑
　　上谕讲官等曰朕于政事无论大小从未有草率完结者每在宫中黙坐即以天下亊经营筹画于胷中简任督抚之时又必详加察访盖一方大吏贤能自能表率僚属今贪墨之风未必尽除然激劝澄清正欲使之潜移黙化也
　　大清圣祖合天运文武睿哲恭俭寛裕孝敬诚信中和功徳大成仁皇帝圣训卷六
　　钦定四库全书
　　大清圣祖合天运文武睿哲恭俭寛裕孝敬诚信中和功徳大成仁皇帝圣训卷七
　　圣治二
　　康熙二十四年乙丑三月辛酉朔
　　上谕大学士等曰服色久经定例禁止近见习俗奢靡服用僭滥皆由所司各官视为具文竝未实心稽察以致不遵定例嗣后必切实奉行时加申饬务期返朴还淳恪循法制以副朕敦本务实崇尚节俭之意
　　五月癸未九卿等以佥都御史姚缔虞奏请自今凡大朝之期及大雨大雪俱不啓奏其大寒大暑亦宜酌定问数日一御门应如所请
　　上谕大学士等曰朕莅阼以来孜孜图治防有暇逸惟期裨益国家乂安兆庶用臻上理非不自知劳苦也但念庶务殷繁一日万几若从所请未免始勤终怠且恐不及详察致有疎畧舛错于政事得失所闗匪细自后大朝之期一切章奏交送内阁遇大雨雪临时请防其祁寒盛暑之时各部院果无应奏事宜方许暂止啓奏朕始终不欲一念倦怠晏安自便也
　　十二月丁亥朔四川提督何傅疏请武官照文官例离任守制
　　上谕大学士等曰孝者治天下之本理应丁忧且武官久任非宜在昔唐朝藩镇骄蹇跋扈皆由久典兵权故耳丁忧之例既定自不致久任矣又
　　谕曰武臣久握兵权原非良法前令提镇陛见亦此意耳设要地岩疆当需才之日何妨临时酌议况丁忧有闗孝道何分文武其令画一定议具奏
　　康熙二十五年丙寅五月甲申朔
　　上谕大学士等曰朕惟自古帝王抚御羣臣百姓政教修明治化流畅与其绳以刑罚使人怵惕文网茍幸无罪不如感以徳意俾民蒸蒸向善不忍为非书称协和万邦黎民于变时雍又称临下以简御众以寛唐虞盛时
　　从欲风动效验章章如是朕尝心慕隆古力行教化冀以感天良偕之荡平正直之道而人情嚣伪风俗頽敝明罚敇法国宪不可以己虽尝屡行矜恤絶去烦苛终思尚徳缓刑乃为至治之极轨自康熙元年以来中外臣民习染浇风争事诈伪公行贿赂贪冒营求因缘请托作奸犯科顽钝者恬弗知耻奸黠者愍不畏法以致是非乖谬纲纪渐弛朕亲政以后洞悉奸弊加意厘剔振饬宪章务使违律干纪之众莫能匿慝法无旁贷人无遁情庶几禁遏顽豪杜塞侥幸近见罹于罪网者渐觉减少但革面未能革心畏罪不如知耻原夫立法之意本欲使人难犯今因法令严密羣心日夕恐惧不宁辄思茍免茍免之心切则弥缝之弊深巧伪愈滋亦未可定今欲崇尚徳化务存惇大荡涤邪秽一切令之自新除前经审拟完结各案及闗系宫殿陵寝河道工程侵欺正项钱粮不议外其内外见今发觉一应枉法得赃行贿与受人员仍革职止免拟重辟照例定罪追赃其此等未经发觉者悉与寛免有以谕前事叅奏讦告者一槩不准自谕以后中外臣民须洗心易虑省改前非守法奉公敦厉廉耻以副朕使人寡过之至意再有干犯自难曲宥至于旗下闲散官员人等及民间豪恶党竝无职任乃揽说公事交结衙门妄行讹诈贿嘱闗通实繁有徒朕皆稔悉嗣后益当恪遵法纪勿蹈故辙如怙终不悛发觉之时从重治罪决不寛贷尔法司即通饬内外大小各衙门八旗及内府佐领晓谕知悉一体遵行
　　六月辛巳西安将军希福等请撤回汉中驻防兵部议不准
　　上曰荡平以来汉中驻防原属无益朕不忍使兵民交困其轮班戍守及永逺驻防俱令停止
　　康熙二十六年丁卯十月丙午朔
　　上谕大学士等曰黒龙江官兵口粮闗系至重屡次转运米石并黒龙江墨尔根地方接续所种米数宜加察明自盛京等处广运米石以为久逺裨益之计此皆当周详区画又发遣彼处游手无事之人甚多其口粮作何酌给前至黑龙江一带乃径直通衢徃来转输断不至稍有阻滞如蔡毓荣等巨富之人竝殷实之家槩予口粮殊觉未当彼处汉军皆着察出披甲当差游手无事之人可分设官庄广开田亩以为恒产令戸兵二部贤能司官迅往逐一察明到日确议具奏
　　康熙二十八年己巳十二月癸亥朔
　　上谕大学士等曰朕览书籍邉外诸处各蒙古等在明代时屡侵边境即于伊各防古内亦互相战鬭不得宁谧
　　太宗文皇帝统驭以来各蒙古皆安静矣如朕所见三十年来各蒙古俱获安生极其恬息彼等欢欣称道谓从来未闻有如此太平令我诸防古安然共享升平者皆出自圣恩所赐伊桑阿奏曰
　　皇上视天下百姓尽如赤子故使内外之民各得其所如
　　此
　　己卯
