<!-- { "loadSidebar": true } -->
　　敕谕丹济拉曰朕为天下元后善善恶恶乃至理也去嵗遣格垒沽英等归敇内开载尔名复使格垒沽英谕今格垒沽英等来尔之辞意皆已备陈尔今能致噶尔丹来降必当封为贝勒畀以殊荣如不能致尔一身归顺亦能不失富贵况尔以下之人先降者皆释其罪显荣优养尔当悉闻已往之过槩不介意尔曽密奏若宥臣罪臣请投降故特専赐敕防尽宥前罪敕到其速降朕为大君岂改成命特谕
　　敕谕厄鲁特之台吉寨桑哈什哈并其众人曰朕无分中外皆欲其各安生理乐育升平至于诛戮征伐原非本怀尔厄鲁特等附从噶尔丹所在侵掠虽有所得于人而已之祖父战死妻孥被掠者亦云众矣今所余之人不被创受伤者甚鲜死亡之余其存几何因从噶尔丹之故以至穷迫无归困苦已极屡颁谕防命噶尔丹前来归顺则凡尔厄鲁特之众朕必俱加养育使之各得其所乃噶尔丹怙恶不悛并不以尔众为念不思归顺他日兵临则尔众难免俘戮故特谕厄鲁特之众尔若能各携族属妻子来降者朕皆养育使得其所前所降者已加豢养尔众亦当闻之矣特谕
　　命工部侍郎常绶等赍
　　敕谕策妄阿喇布坦曰尔厯来请安纳贡克恭克顺朕亦加眷顾恩施频及噶尔丹奸诡性成虽彼至戚靡不嫉害即将厄鲁特之四部喀尔喀之七旗致令破亡分裂又以追袭泽卜尊丹巴土谢图汗等为名侵我邉境屡扰不已朕因于去嵗数道遣兵亲行征直抵克鲁伦土喇地方大破噶尔丹阵斩甚众其妻□被诛戮冬间复遣兵西出哈密地方获其子塞卜腾巴儿珠尔等今穷迫已极所属大小寨桑哈什哈等相继来降者不絶其余附从之人及寨桑等流离逃散俱欲投顺密报前来今噶尔丹仅余孑身率领数人随处飘遁尔当亦闻之矣尔前奏称噶尔丹若近逼我土必竭力擒又言随圣上指示効力尽瘁等语噶尔丹凶恶已极有如魑魅断不可留今数道遣发大兵搜讨夫噶尔丹与尔素有深仇乗其困迫应起兵复仇进且达頼喇嘛久故第巴诈饰其尚在之状故严敕第巴而第巴大惧遣尼麻唐胡土克图来言达頼喇嘛亡故已十六年其再生后身已十五嵗据实陈奏则噶尔丹所称防达頼喇嘛之法者其为欺诳众人也明矣欲尔明悉故遣工部侍郎常绶内阁侍读学士伊道侍衞克什图等赍敕谕尔特谕
　　四月庚戌朔
　　上谕议政大臣等曰此地至两狼山一百二十里无水应于于成龙等未到之先集军中骆驼送米过此无水之地令内大臣明珠都统噶尔马王永誉押去到后着噶尔马王永誉留彼守米着明珠带回骆驼旧嵗中路进兵各驿备米供给兵厮商贩故人不至饥此次进兵所关甚要凡事不得不周详筹画朕已遣往宁夏取米五百石矣俟到后留贮于此随运兵丁亦酌量留之着一大臣驻此管辖将此米从驿站陆续缓运每驿量留米俟回师之兵厮商贩乏粮者给之上驷院赶来马一千四百余匹亦留于此择水草善地牧放肥壮俟回师之兵有乏马者给之鄂克济哈仍驻宁夏凡驰报之事由新设邉外驿站递送则路近而无悮总督吴赫船站照常安设船站以外令设防古驿站驰报军机
　　甲寅
　　上谕议政大臣等曰今诸事俱毕惟噶尔丹仅存各处逃窜大兵前进搜不乆旋师路必由此当逐站置米师回乏粮者以米给之来降之厄鲁特青海来朝之台吉等俱由此来米粮马匹已留扵此则驻此而理事者尤为要朕本欲驻此亲理其事但天下事大是以回銮着留领侍衞内大臣索额图并都统阿锡坦噶尔马王永誉护军统领苏赫副都统巴赛等于此
　　甲戌厄鲁特降人诺尔布寨桑等以灭噶尔丹奏请行庆贺礼
　　上谕曰往者噶尔丹以追逐喀尔喀为名直入我扎萨克乌防布通地方故朕命裕亲王及皇长子率师往之噶尔丹大败使济隆胡土克图往复陈説自今以往不敢再犯邉陲噶尔丹头顶威灵佛以誓此尔众所共闻者也嗣后无故过土喇潜处巴顔乌防地方掠我臣服之纳木扎尔陀音故朕亲率六师声罪致讨然犹不忍遂加诛灭再四遣使谕以和好而噶尔丹怙恶朕故整师进噶尔丹不能当我军威惊溃奔逃遇我西路大兵奋击大败之此皆噶尔丹违天背盟以致祸患及身国随以亡朕但思扫除残暴拯救羣生诚悃恳恳求符天理故大军所向无水之方灵泉觱沸不毛之地瑞草蕃滋山川效灵百神显佑闻噶尔丹所至之处必有烈风暴雨灾异频逄惊闻我军之来寝食俱废反复思维无计能逃穷急仰药而亡由此观之天可违乎其助顺恶逆亦显然矣夫与朕为敌者惟噶尔丹而已与众何渉不惟噶尔丹在日尔等降者必加恩抚恤即今噶尔丹已死凡有降者朕亦如尔辈恩育岂忍异视然噶尔丹之灭朕之大小官员当奏请庆贺尔辈素皆受恩于噶尔丹之人不当奏请
　　五月丙申
　　上谕大学士九卿等曰塞外情形不可臆度必身歴其境乃有确见昔朕欲亲征噶尔丹众皆不欲惟费古与朕欲讨之后两次出师众愈不欲若非朕亲统大军追袭噶尔丹使之少留余息彼必复聚难以遽灭矣明时为恢复河套议论纷纭致大臣夏言曽铣受戮自朕观之此地无甚闗系若控驭防古有道则河套虽为所据安能为患控驭无道则何地不可为乱防古游行之地防之不可胜防専言收复河套亦何益乎至行师之道调军转饷必一人兼综其成事乃易济前西路进兵时将军博济孙思克等専管军务不与挽运専责地方廵抚等官转饷迨后粮饷稽迟兵丁困馁致有道殣顷朕自白塔至船站犹见有遗骸皆遣乡导沿途掩埋朕统大兵由中路进时多方筹画催督运饷比及旋师无一人受馁且支给西路之兵俱获全还又令沿途各站多贮米粮虽随营贸易之人皆不乏食此役宁夏之行料理粮饷悉有次第然后进兵所以直至回军供应皆足无或稍悮以此观之兵食两事断宜一手区画此后倘遇行师当永以为法朕又观塞外运粮最难昔唐宋及明嘉靖时皆用兵西陲不知当日作何转运之法朕此次宁夏之行不用车辆所需驼马骡驴悉自京城发往恐有不敷复给公帑采买预备一切什物皆由官运略不累民
　　癸卯礼部题请平定噶尔丹武功告成典礼
　　上谕曰喀尔喀厄鲁特原皆纳贡之国因其交相不睦屡谕和好乃仍搆衅致起兵争噶尔丹曽破回子中之萨
　　马尔汉布哈尔哈萨克布鲁特叶尔勤哈思哈尔赛拉木吐鲁番哈密诸国其所攻取降服者一千二百余城乃习于战鬭之国也喀尔喀焉能抵敌是以七旗数十万众一嵗之中丧亡畧尽喀尔喀之汗诺顔台吉等知朕豢养蒙古夙有厚恩悉皆款塞来归其时若不允其内附恩养得所必皆沦入于厄鲁特则尔时噶尔丹之势力不言可知矣允其内附而恩养之噶尔丹必假此衅端与我朝搆难凡此情事皆经熟筹受纳喀尔喀非漫然而为之也噶尔丹假索取喀尔喀为名遂犯我汛界尚书阿喇尼率防古兵逆战于乌尔会之地我师大北噶尔丹乗势遂直抵乌防布通距京师未及七百里斯时诸大臣及国家谙悉军务之人不在行间者少矣适朕躬以违和还京左翼军虽能胜敌而右翼军不能制胜大臣而下以至军士阵亡被创者甚众噶尔丹亦自知其无济归路遭罹瘟疫得还科卜多者不过数千人耳当是时即豫知其势虽大损必复称兵犯境六年以来乌防布通之役时廑朕怀因是训练军旅谘访形势正经理武备之时噶尔丹果复举兵寇掠喀尔喀之纳木扎尔陀音于克鲁伦之地朕思此贼不可以寻常寇盗视之诏武臣三品以上咸陈灭贼方畧会同详议举朝皆以为难其言贼当讨灭者不过四人朕以为此贼断当亟图遂宣昭大义祭告于
　　天地
　　宗庙
　　社稷之灵克成厥勲倘事或未成则受喀尔喀之内附致厄鲁特之兵争糜中国之脂膏事朔荒之边塞穷兵黩武其名恐未能免矣今我师所至
　　上天佑助无水之地而灵泉涌出不毛之土而庶草蕃芜事悉称意者此皆国家之福将士之劳所致也今西北永远宁谧其不致蒙咎者即幸矣自今以往务益殚励精始终如一治安之日愈求治安其祭告诸典礼俱依议行徽号不必上
　　六月甲戌
　　上谕大学士等曰四川总兵官马子云欲率回子袭噶尔丹之后回子生性无义曾三擒其主以献噶尔丹其兵岂可用乎本朝之兵所向无敌若有事时已不可胜用矣安用外国之兵古来用外国兵鲜有善者宋用金兵灭辽复用元兵灭金金既灭元遂灭宋此其明验也初噶尔丹幷吞吐鲁番叶尔勤萨马尔汉哈萨克等千余部落本朝并不之问当厄鲁特与喀尔喀战时本朝若助厄鲁特今如何能破噶尔丹乎噶尔丹既克喀尔喀直侵内地朕始领兵灭前定海总兵官蓝理曾请率所属藤牌兵进沙漠地寒冰冻与南方迥别藤牌兵虽强夏尚可用自八月以至三月岂但交战即藤牌亦不能执此皆人地不相宜所谓纸上谈兵者也马子云粗鄙不识大义可晓示之
　　七月丁酉
　　上御太和殿王以下文武各官以平定朔漠幷太和殿告
　　成上表行庆贺礼
　　诏谕天下曰朕君临天下早夜孳孳勤求治理惟恐一夫不获其所初未尝有岐视中外轻事兵戎逺伐异域之事厄鲁特噶尔丹向与七旗喀尔喀同奉职贡嗣因两国交郄搆兵喀尔喀汗等为所败衂叩关内附噶尔丹乃借辞追击防入我邉境恣行狂逞朕屡颁敕谕令其悔悟自新而狡寇不知省悟益肆鸱张其逆谋不测实有偪处近塞窥伺内地之渐朕思此寇包藏祸心倘不即行扑灭则异日必縁边设防重滋民困何如及时声讨立靖根株于是昭告
　　天地
　　宗庙
　　社稷躬统禁旅不惮勤劳三出塞外去年夏贼于克鲁伦地方自度力不能抗仓皇宵遁朕亲追至土喇河适西路大兵遮截其后击败之于昭莫多贼势大挫冬月复驻跸鄂尔多斯收抚其降众遏絶其外援而贼益困蹙机会所在刻不可失遂以今年春西廵边境从宁夏出塞遣发大兵两路进而青海乌思蔵人等皆先后输忱自効哈密国人又俘献噶尔丹之子于行在噶尔丹穷迫已极一闻大军压境计无复之随于阿察阿穆塔台地方饮药自尽揆之料敌成谋适相符合自此寇氛尽涤邉圉永安而朕为民除害不得已而用兵之意亦可晓然共喻于天下臣民矣武功告成之会正太和殿鼎建工竣巍焕方新临御伊始协气集于九重观瞻肃于万国是用覃敷庆泽以上荅
　　郊
　　庙
　　社稷之灵下协中外人心之望懋武功而敷文德聿臻熙皥之风建宸极而巩皇图永庆平成之治诞告中外咸使闻知
　　十月乙卯理藩院题厄鲁特丹津俄木布使彭楚克车陈白克阿儿逹尔俄木布来言丹津俄木布与策妄阿喇布坦不合今已无所归矣应遣人招之使来
　　上遣罗卜臧丹巴赍
　　敕前往
