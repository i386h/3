<!-- { "loadSidebar": true } -->
　　上谕大学士等曰朕兹南廵见地方官员诚心为民者甚寡一切务虚名而无实效甚无取焉朕观河工亦非难事任事者果皆竭诚効力加意奉公何难告厥成功耶若刷河底极深径趋入海诸水仍出清口归海则高邮等处不告水灾而下河亦可无虞矣又见沿途钞关已极頺敝皆由关差监督未经简选但较俸差往其中贫穷卑猥者或将亲戚家仆或佣雇人役挈之而往任此辈恣意妄行自有害于商贾且盘诘关津亦有害于百姓嗣后关差俱令本衙门堂官保举始行差遣
　　康熙四十一年壬午九月甲子
　　上谕吏部等衙门朕念黄淮两河为运道民生所系屡次南廵亲临阅视以疏濬修筑之法指授河臣闭六坝以束淮敌黄通海口以引黄归海比岁以来工程次第告竣修防渐有成效昨年冬月河臣张鹏翮曽以河工善后之防及应修之处请朕亲阅指示兹当农事之隙减约从员轻装南下自徐州一路循视隄堰沿途皆设营幄不御屋庐日用所需悉已储偫经过地方一切供帐宜通行禁止倘有官吏借名科派累及小民或指称预办擅动库帑察出定严加治罪地方大小文武官员与扈从官员托言亲旧私相餽遗及随从人等有妄行生事者俱以军法从事闾阎百姓各事本业不须引避有懐挟私怨于驻跸处所告讦者一概不准仍照律治罪该部即传谕扈从人员并行各该督抚于所属府州县徧张告示务令通知以副朕体恤民生至意
　　康熙四十二年癸未二月丁酉
　　上驻跸苏州府
　　谕大学士等曰观近日南方风景较之昔日似觉稍寒江北之竹尽皆黄色即此可知苏杭潮湿较前亦大减康熙三十八年南廵时潮湿即少差今更减矣民间生殖亦较前丰裕大约任地方督抚者安静而不生事即于民生有益倘徒事才干不体下情以此争先出众民必受其殃矣所以朕于扈从人等恐其生事时厪于懐诸事惟务谨慎不时严禁倘朕欲将州县官员日加驱使未为不可所以不忍为者亦因体恤防员耳今总督廵抚能如此体恤者甚少也
　　十月丁丑
　　上谕吏部等衙门朕统御寰区勤求治理銮舆时迈省方观民春月阅视河工自畿辅山东以及江浙地方皆经廵幸兹两河渐已底绩所至之地民生风俗亦因以周知念陜西省为岩疆重地当出师塞外时曽经厯其边境而西安一路未及亲莅顷陜西督抚诸臣言秦民望幸之心至殷至切合词陈奏河南山西廵抚等亦谆切具请乘此冬令农隙之际观览民风询察吏治简阅禁旅整饬军营实为要务用是轻装从诹吉西廵沿途一切供御皆由内廷储备纤毫不取办于地方即偶有市易之物亦敕所司依时价给值不许锱铢抑勒所过大小官吏宜体朕爱民徳意勿借词供亿私派闾阎如有悖防科敛者察出即以军法从事地方官不许与扈从人员指称交戚私相餽遗违者并以军法从事其扈从人员宜约束仆役勿使妄行如不遵法纪生事扰民一并从重治罪朕视民如子凡乘舆所至市防陇亩宜各安生理米豆薪刍等物民间照常贸易不必禁止惟懐私挟诈冲突告讦者所告事不准理仍严加治罪尔等即传谕扈从官员人等并行各督抚令于经过府州县城市村庄徧示晓谕俾咸悉朕懐
　　戊戌
　　上驻跸太原府城内
　　谕山西廵抚噶礼曰朕君临天下四十余载无一刻不以苍生为念近因西省望幸甚切故于冬时农隙减从轻骑由晋以及秦入境以来观风问俗见民生畧有起色闾阎之间俗朴尚俭朕心少慰朕自弱龄读书往往以不知穷檐僻壤之疾苦为叹息所以留心于官方凡有往来者必先谘询民情丰歉偶有失时定加蠲赈且思晋省不通水运岁或不登即难筹画虽有州县存贮之米谷未必实数具在今岁山西收成颇佳尔等仰体朕爱民如子之至意晓谕民间若丰岁用奢则荒年必致匮乏教之以礼义导之以守法重农务本藏富于民则朕无西顾之忧矣凡朕所经之处必大沛恩泽因今岁东省灾甚已蠲四十三年地丁钱粮又免云贵广西四川地丁钱粮所以不能施惠但将四十二年以前山西所属州县未完银两米草尽行蠲免以示朕加惠黎元之意
　　十二月丁丑
　　上驻跸衞辉府城内
　　谕河南廵抚徐潮曰朕念西土兵民生计乘冬令农隙之时特事西廵返辔京师道由豫省自入潼关见阌乡以及河南府民生甚艰而懐庆少裕至衞辉府则又艰苦頼薄有秋成尚能糊口倘遇歉岁必至流亡此皆大小官吏互相容隐虽有衰老病废懒惰退诿之员仍使在任以致贻悮地方河南百姓质朴愚鲁输赋从未稽迟而今岁所欠甚多显系州县官闻朕蠲除秦晋积欠钱粮希冀恩免于中渔利见今民欠俱免催征着将河南通省俸工银两补足所欠之数如有不完停其陞转俟完日开复
　　庚寅
　　上西廵回京
　　谕大学士等曰前南廵多由舟行官民羣集两岸迎驾顷西廵皆由陆路凡临幸郡邑官民无不扶老携防懽腾道左每清问及之又令在乘舆左右备谘地方利弊彼皆输诚披沥畅所欲言是以风俗民情靡不洞悉朕廵幸七省畿辅秦晋民俗丰裕江浙则较三十八年时更胜山东近因水旱大异畴昔河南百姓生计甚艰此二省之民深厪朕懐又闻各省火耗俱是加一钱粮最少者惟有甘肃通计正额共二十八万有竒加耗亦止二万八千州县官钱粮既少加耗无几不敷用者宜或有之其余赋额皆多如一州县正额有二三万加耗即至二三千宜敷用矣而州县官仍有以艰难告者其故安在朕随地谘访督抚虽有不受餽遗者然餽藩臬者若干餽道府者若干岂可尽云亷吏乎
　　康熙四十三年甲申十一月戊午
　　上谕大学士等曰凡车驾廵幸之处一切需用从不取办于民而各省不肖官员指称修理行宫供备器物并建造御书碑亭等项名色辄行动用正项钱粮借词捐还究无偿补及至亏空数多复加倍私派科敛肥已以致重贻小民之累种种弊端不可胜指嗣后凡建造碑亭等事宜严行禁止
　　康熙四十四年乙酉正月戊午
　　上谕吏部等衙门朕厪念民生加意河道屡行亲阅一切疏濬修筑事宜悉经周详指画获告成功前黄河之水往往倒灌清口者皆由仲庄闸与清口相对骆马湖水势湍急遂逼黄流灌入青口朕视河时躬临相度命河臣移仲庄闸改建于杨家庄之下工竣之后河臣报称黄水畅流入海絶无倒灌清口之患朕尚未经亲阅今欲特莅其地察騐形势用筹善后之防其中河黄河运河有应加修防者亦随宜指示以图经久至于山东洊饥之民頼两年极力赈赡继以有秋幸皆得所其民间生聚果否殷阜并于沿途亲行周览焉乘兹仲春解冻减从轻装循河南下往返皆用舟楫不御室庐经过地方不得更指称缮治行宫妄行科敛其日用所需俱自内廷供御从无纤毫取办于民前此屡次南廵闾阎皆所深悉倘有不肖官吏借名预备擅动官帑并图日后加派补偿以为巧取侵渔之地者事觉严行治罪决不寛宥所在官吏私餽扈从人员及随行人役生事扰民者俱如前防以军法从事奸民挟私控讦者从重坐罪尔各部即通行传饬仍令各该督抚张示徧谕俾小民咸知朕意
　　二月庚寅
　　上谕大学士等曰朕不意山东之民遽能如此前者南廵见闾阎失所不堪属目今乃大异往时皆由承平日久国帑富饶故能蠲数年钱粮遣官赡飬赈济耳凡罹灾荒倘预行奏报无不可赈救者止因山东各官匿灾不报故大致饥馑向日陜西饥荒亦由于匿不报闻朕曽以地方官匿灾不报之故询之于民据云民一罹灾朝廷即蠲岁赋则火耗无征故地方官隐而不报也自古弊端匿灾为甚诚预为奏报即设法赈济矣民岂遽至饥馑耶
　　三月壬子
　　上南廵驻跸苏州府城内苏州府属万民以恭逢万寿节奏进诸品食物
　　上谕曰朕因阅视河工廵访风俗而来非为诞辰也且朕来时一切应用之物俱备自内府所过地方秋毫无犯今尔兆民中心笃挚朕已知之即如朕受之矣尔等可携去
　　康熙四十六年丁亥正月丁卯
　　上谕吏部等衙门朕念淮黄两河工程为东南要务屡次躬临河上相度指示一切修防疏濬业已次第奏功昨岁河漕督抚诸臣详勘地形请于溜淮套别开河道直逹张福口以分淮势此系创建之事合词请朕亲阅九卿等集议再三陈请以诸臣之言奏闻
　　皇太后祗遵
　　慈命择于本年正月二十二日启行阅河舟楫往返不御室庐日用所需取办内府经过府州县毋得更以预备行宫供设御用冒侵库帑科敛闾阎倘有不遵事觉定严加治罪其文武官员私自餽赠随从人役生事扰民及奸恶挟私告讦者俱重处不宥尔部即转行各该督抚通饬所属张示徧谕俾咸知悉




　　大清圣祖合天运文武睿哲恭俭寛裕孝敬诚信中和功徳大成仁皇帝圣训卷三十二
<史部,诏令奏议类,诏令之属,圣祖仁皇帝圣训>
　　钦定四库全书
　　大清圣祖合天运文武睿哲恭俭寛裕孝敬诚信中和功徳大成仁皇帝圣训卷三十三
　　治河一
　　康熙九年庚戌九月丙辰工部议覆河道总督罗多疏言修河工程额用协夫请于江南山东两省佥派协济查佥夫役恐道逺民艰不便准行
　　上曰河工关系重大时近冬寒势不容缓倘临期应募无人复行佥派必致迟悮着该督先行竭力召募尽所得人夫供役如万不能得就近量行佥派协济仍一面作速题明该管官员务须加意抚恤不得借端科扰困累小民
　　康熙十一年壬子九月辛丑
　　上谕工部河道屡年冲决地方被灾民生困苦深轸朕懐据遣往视决口侍卫吴丹学士郭廷祚回京绘图进呈朕观黄河自宿迁以至清口皆为要虽有遥隄一层恐未足捍蔽水势应否于遥隄之外再筑一隄尔部即行文总河总漕公同相视商酌筑隄果否有益并所需钱粮逐一详确议奏
　　康熙十五年丙辰十月辛未
　　上遣工部尚书冀如锡等阅视河工
　　谕之曰河工经费浩繁迄无成效沿河百姓皆受其困今命尔等前往须实心相视将河上利害情形体勘详明各处隄岸应如何修筑务为一劳永逸之计勿得茍且塞责如勘视不审后复有事尔等亦难辞咎又近闻奉差至外省者地方官吏所在迎送甚为劳扰此皆有累民生之事尔等前往宜一概禁止
　　康熙二十一年壬戌五月丁卯
　　上命户部尚书伊桑阿等勘阅河工
　　谕之曰黄河溃决关系运道民生深切朕懐厯观书史所载及从前条议章奏治河不在空言而在实行未可轻言河工之易也若以为易则未可刻期奏功即收实效若以为难由杨家庄至清口一百二十余里系漕船往来必由之要路修筑隄堰岂容稍忽尔等前去务与靳辅公同商酌加意看騐勿各执己见凡有防议事宜必逐一陈奏
　　庚午
　　上谕户部尚书伊桑阿等曰淮安等处河道频年冲溃靳辅作何修筑工程坚否特遣尔等往勘若到彼处各宜秉公持正悉心详画庶称任使如有通同徇私或行欺罔者必加重处
　　是日
　　上谕侍郎宋文运曰伊桑阿前曽阅过河道一次今尔系初往如有确见务必坚持详议毋以伊桑阿为尚书已为侍郎阿意顺从治河最为难事候补布政使崔维雅所奏款项尔等带往防同靳辅详加确议务期坚久以济河工除河患勿视为寻常玩忽贻悮也
　　康熙二十三年甲子十月辛亥
　　上廵阅黄河视北岸诸险工
