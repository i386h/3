<!-- { "loadSidebar": true } -->
　　诏谕天下曰朕君临寰宇子育元元惟以薄海升平人安物阜为念或身处宫禁之中或廵歴郊圻之内勤求民隐宵旰弗遑故歴嵗以来减赋蠲租省刑宥过凡有闗于治理务实见于敷施顾迩者畿辅郡县灾伤叠吿而山西平阳府属复有地震之异虽頼所在仓廪素有积贮及时周赈幸免仳离而朕心祗惕不敢以水旱灾沴视为气数适然谓必政事之失宜方致隂阳之有忒反躬循省深儆予辜夫图治之道莫先于养民逮下之仁莫重于寛恤兹特诞沛恩膏肆赦宥茂迎庥祉丕惬舆情安民则惠覃敷益下之恩御众以寛式广好生之徳布吿天下咸使闻知
　　丁未戸部题乌喇解送貂防缺额应将该管官议罪
　　上曰数年来因捕貂者众故不足额以此议处是无辜获罪若不得佳者朕但少御一裘何关要且貂价甚贵而又非必用之物朕亦不甚需之
　　康熙三十五年丙子十一月己卯
　　上谕议政大臣等曰天下当以仁感不可徒以威服今朕原无征噶尔丹之意皆噶尔丹所自取且噶尔丹凶暴朕惟待以寛仁噶尔丹奸狡朕惟示以诚信尝览经史云惟仁者无敌今噶尔丹穷廹已极遣格垒沽英前来乞怜朕意仍欲抚之诸臣奏曰此真天地好生之心实
　　从古所未有也
　　上曰古之将帅虽善用兵多戮已降或其身不得善终或子孙不昌此皆好杀之明戒也又古之人主或穷兵黩武好大喜功朕意不然惟愿宇宙雍熙四海升平家给人足各得其生而已噶尔丹使人格垒沽英可仍遣回
　　十二月甲申
　　上谕大将军费扬古曰噶尔丹被我军击败后散者散降者降故朕复亲临塞外欲相机而行今观陆续降人及格垒沽英之言噶尔丹穷蹙是实朕不忍悉加屠戮不如抚而活之故于尔未至之前朕即降防招降也
　　康熙三十六年丁丑正月甲戍
　　上谕戸部理藩院屡年以来察哈尔八旗官兵从征効力甚苦伊等向无俸粮自今察哈尔官员着比照京官俸量减给与尔等作速定议具奏即于二月支俸时给之五月癸卯大学士等以荡平噶尔丹奏请上
　　尊号
　　上曰朕览史书帝王事业贵始终如一不以尊号为贵上世无论矣即明代亦无受尊号者后人并不非之朕自御极以来不曽念及一已只为天下生民计夙夜焦劳惟恐一时怠慢不克有终况噶尔丹之灭由于
　　上天之笃祐
　　祖宗之福佑众将士之勤劳也朕何有焉
　　皇太后崇加徽号允宜朕之尊号不必加亦不必再奏六月庚戌诸王贝勒贝子公文武满汉官员及逺近士民赴畅春园请上
　　尊号
　　上谕曰朕御极四十年虽自始至终孜孜不倦而吏治尚未澄清民生尚未丰裕士卒尚未休息风俗尚未淳朴且旱潦灾异亦复相仍方今外宼既靖正宜休息生养徒加尊号何益于治朕荡平噶尔丹机宜未尝有失茍天下共能知之朕愿足矣崇上尊号不必行毋复再奏
　　十一月丁酉
　　上谕大学士九卿等曰兹因地震示警朕深切悚惕念致治之道无如爱民生重民命朕总理几务于一切闾阎生计及人命事情防不殚精硏究在外直隶各省亲民之官务访求民间疾苦实心爱养其关系人命案件必详审实情俾无寃抑在内大小官员咸宜勤慎奉职力改前愆以共副朕实图修省弭灾之至意
　　康熙三十七年戊寅十二月庚戌
　　上谕宗人府近日朕传集诸王及闲散宗室于景山校射者将以劝惩贤否也及试以射善射者颇多朕心甚悦其有品秩之宗室俱为王府防卫官职有迁转之阶惟闲散宗室虽有干济之才亦无路上进兆姓中凡有才者尚选择録用而朕宗室中之才干者不获登用良可惜也尔衙门将宗室中材力壮健长于骑射者详查奏闻朕将授为阙廷侍卫职官视其効力若材力果优勤于供职即授以叅领副都统职任安于庸劣者方罢斥之家贫无力者一并查奏朕将筹其生计焉
　　康熙三十八年己卯十月丙戌大学士等以朝审情实各犯八十三人请
　　防
　　上谕曰人命至重今当勾决命在须臾尤不可不详慎尔等于此情实各案既已阅讫各有所见皆当尽言又
　　谕曰此等虽皆当死然朕犹于当死之中曲求可生之路不忍轻毙一人念淮扬百姓频被水灾朕惄焉伤之河患不除夙夜不能暂释于懐且百姓既被水灾存者必至流离转徙田多不耕赋安从出来年钱粮当于今年预为蠲免庶灾黎于水退时可以各归故乡安其生业
　　康熙三十九年庚辰三月丁未
　　上谕宗人府总领府事和硕简亲王雅布曰宗室觉罗等之女有愿与朕养者朕养而嫁之有女年长父母不能遣嫁者朕亦代为嫁之着查明奏闻







　　大清圣祖合天运文武睿哲恭俭寛裕孝敬诚信中和功徳大成仁皇帝圣训卷三
　　钦定四库全书
　　大清圣祖合天运文武睿哲恭俭寛裕孝敬诚信中和功德大成仁皇帝圣训卷四
　　圣德三
　　康熙四十一年壬午十二月壬辰诸王贝勒贝子公满汉文武大臣官员及直隶各省士民以
　　皇上五十万夀请上
　　尊号
　　上谕曰朕即位四十余年无刻不以民生休戚为念逺迩安宁为本虽庆云景星嘉禾瑞草天书麟鳯之竒总无闗于黔黎亦无系于朕心侈言祥瑞贻讥史册何裨治理朕以实心为民天视天听视乎民生后人自有公论若夸耀功德取一时虚名大非朕意不必数陈康熙四十二年癸未十二月乙酉山东巡抚王国昌疏言东省水灾防
　　皇上截漕发帑差官赈济万姓懽呼吁请代题谢恩
　　上曰王国昌疏称小民感戴祝颂等语朕自御极以迄于今但以民生为念未尝一刻不廑诸怀民无灾伤各得其所小民虽不行祝颂朕心自怿闻今山东直隶河南谷价腾贵朕方切轸念此所奏已知之
　　康熙四十三年甲申八月庚午
　　上谕大学士及讲官等曰臣下如有欺防朕断不姑宥此外若为朕躬服食诸事从未笞责一人昨徃钓鱼处饍房所备止有肉肴竟忘携带饭食诸皇子及近御侍从俱欲笞之朕止之曰彼无心偶忘携带耳此乃小事可寛宥之
　　十一月壬戌
　　上谕大学士等曰朕尝阅书史自古大臣得始终善全者少朕今御极四十余年大学士衞周祚冯溥杜立德李霨宋德宜王熙等俱得全功名而考终命者皆朕竭力保全所致也朕从不多生一事但穆然清静处之以和平故诸臣皆得享其福也
　　康熙四十五年丙戌二月丁巳
　　上谕大学士等曰今嵗山东河南山西等省雨水均调已经奏报惟近京一带去嵗三冬少雪今春复无雨泽顷二十七日地又微震一切政事或有当更改处尔等与九卿防同酌议具奏尔诸臣行事若有缺失亦当各自反已力加省改
　　三月丙寅
　　上谕大学士等曰朕观前史汉因灾异而重处宰相此大谬也夫宰相者佐君理事之人倘有失悮君臣共之竟诿之宰相可乎或有为君者凡事俱付托宰相此乃其君之过不得独咎宰相也
　　十月乙巳
　　上谕户部国家钱粮理当节省否则一遇灾荒蠲免其军饷河工等项经费必致不敷前光禄寺一年用银一百万两工部一年用银二百万两因朕力崇节俭今光禄寺一年止用银十万两工部一年止用银二三十万两矣
　　康熙四十六年丁亥十月乙酉防古诸王贝勒贝子公台吉等各率所部进献马驼
　　上命却之谕曰朕今教养尔等人皆富庶物尽蕃滋尔等竭诚进献朕心嘉悦即与收纳无异嗣后尔等其益勤生计图维滋息始副朕爱养至意
　　康熙四十七年戊子八月辛未
　　上命侍衞伍什常夀等传谕诸大臣曰近日闻诸阿哥常挞辱大臣侍衞又每寻衅端加苦毒于诸王贝勒等诸阿哥现今俱未受封爵即受封后除伊属下人外凡有罪过亦当奏闻候朕处分何得恣意妄行乎朕为天下元后凡事但遵大义而行无罪之人未尝枉法处治八议内三品以上官员虽犯死罪不遽拟绞而必奏闻者所以敦国体非但恤臣下也伊等不遵国宪横作威势至令臣仆无以自存是欲分朕威柄以恣其行事岂知大权所在何得分毫假人如裕亲王恭亲王皆朕兄弟也于朕之大臣侍衞中曽敢笞责何人耶臣仆有获罪者朕并不轻宥然从未有轻听人言横加僇辱之事且
　　太祖
　　太宗曽降训防戒勿滥行捶楚荼毒无辜煌煌
　　实録纪载甚明嗣后诸阿哥如仍不改前辙许被挞之人面诘其被挞之故稍有寃抑等情即赴朕前叩告朕且欣然听理断不罪其人也至于尔等有所闻见亦应据实上陈若一切隐而不奏即尔等之罪矣
　　十月甲辰
　　上亲书谕防示诸皇子大臣等曰昨日诸大臣侍衞等奏请调养朕躬朕念君臣一体有怀宜即尽言故特举朕素念及不遂朕意之处一一明谕朕每思自古帝王抚世承平歴年久逺未有如朕者朕无日不向皇太子允礽言治理天下爱育黎庶维系人心之事慕宋孝宗之孝养高宗语允礽曰将以政事付汝朕当择处水土佳处时闻汝之令名以优游养性迨后见其所行不善难托重器遂絶此望古来为君甚难兢兢业业犹有错悮今朕年已老幸际众心胥戴万国咸宁之时愈加畏惧
　　宗庙社稷天下黎元皆系朕躬朕宁敢不慎重业置诸磐石之安乎迨至彼时众自知有所倚赖也此意极深即朕亦不自喻岂可徧喻众人乎尔诸臣知朕精诚无私深加体念各勤职业不妄生事则朕易于图治而天下庶绩亦咸理矣所谓各勤职业者即文臣尽忠不爱钱武臣为国不惜死之尔诸臣诚能如是则朕怀自畅朕体自安矣若不敬慎所行而欲朕怀寛慰此非忠爱之实心也特谕
　　康熙四十九年庚寅四月辛酉九卿等议覆佥都御史屠沂条陈节俭一疏
　　上谕大学士等曰禁止奢僭而崇尚节俭极当于理朕近查宫中人数
　　皇太后宫及朕所居正宫不过数百人较之明代宫人则减省多矣先是光禄寺供应宫中用度每年用银七十万两有余朕渐次节省不使滥溢一年止需七万两矣理藩院向来每年赏赐供应外藩賔客用银八十万两今裁减浮费一年止需八万两矣户工两部前此每年所用钱粮其数过多今十日一次奏闻用过数目所需钱粮已极少矣朕用钱粮节省如是因臣民僭用妄费从前屡有禁约今若又行禁约徒有法令滋繁而已究无补于事也盖法令非不详尽皆由臣下奉行不善而然步军统领顺天府府尹地方该管官员果实心遵行何至如此乎
　　十月癸未
　　上谕大学士九卿等曰江南亏空钱粮两次命张鹏翮察审朕意地方虽有不肖之官侵蚀钱粮未必多至数十万两前朕南巡时曽有谕防凡沿途所用之物悉出内帑预备未尝丝毫取诸官民督抚等官不遵朕防肆意那用以致亏空朕若不言内外诸臣谁敢言者但彼任
