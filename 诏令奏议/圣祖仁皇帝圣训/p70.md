<!-- { "loadSidebar": true } -->
　　上谕户部朕屡次南巡见闾里殷阜之象逺不逮于旧时虽不时蠲免额赋停徴积逋仅可支吾卒嵗絶无余积朕毎念及此未尝不为之恻然去年江南浙江两省俱被旱荒多方轸恤民力稍苏迨今嵗复报潦灾旋经照例蠲赈竝留漕资济但嵗再不登生计益匮欲令办赋力必难供康四十八年除漕米外江南通省地丁银四百七十五万四百两有奇浙江通省地丁银二百五十七万七千两有奇着全行蠲免所有旧欠带征银米仍暂行停止此朕因江浙二省为东南重地特于格外施仁用休养之至意该督抚各饬有司张示徧谕务令穷乡蔀屋咸共知悉倘或别借事端侵冒征派事发定从重治罪

　　大清圣祖合天运文武睿哲恭俭寛裕孝敬诚信中和功徳大成仁皇帝圣训卷四十
　　钦定四库全书
　　大清圣祖合天运文武睿哲恭俭寛裕孝敬诚信中和功徳大成仁皇帝圣训卷四十一
　　蠲赈四
　　康四十八年己丑十月壬戌
　　上谕户部今嵗入夏以来朕因南方二麦不登北地微潦宵旰轸念甚切焦劳继而畿辅稔收三吴秋熟兼以四方奏报咸获有年朕心始为稍慰夫水旱灾伤虽事所时有而小民皆如赤子一以疾苦见吿即不忍恝置于懐今念江南淮安府扬州府徐州三属地卑积水被灾独重秋禾未播种者甚多本年钱粮业经全免又遣官分赈而失业之民更宜加格外之恩以爱养康四十九年淮扬徐三属之邳州等二十二州县卫额征地丁银五十九万三千八百两有奇着悉与蠲免又河南省归徳府属商邱等六县山东省兖州府属济寕等四州县或被夏灾或被秋灾虽已各依分数例免额赋竝宜更施膏泽用厚民生康四十九年商邱等六县应征地丁银二十万二千四百两有奇济寜等四州县应征地丁银十四万六千六百两有奇俱着蠲免州县有旧欠未完钱粮亦着停征一年谕防到日各该督抚务严饬有司体朕殷殷恤灾至意张示徧谕悉心奉行俾穷乡僻壤均沾实惠如有不肖官吏借端私征者即行察叅
　　十一月庚辰
　　上谕大学士等曰本朝自统一区宇以来于今六十七八年矣百姓俱享太平生育日以蕃庶戸口虽増而土田竝无所増分一人之产供数家之用其谋生焉能给足孟子曰无恒产者无恒心不可不为筹之也朕意欲将康四十九年应征钱粮预配各省用度为之抵算至五十年将天下应征钱粮一槩蠲免如近省有支用之事则以户部库银给发应用
　　康四十九年庚寅八月乙亥
　　上谕户部福建将军祖良璧奏称福建泉州漳州等处被旱未收福建民多田少不可不急为拯救虽总督梁鼐曽疏请借银买米平价粜卖但所买米数不多且一时不能运至曩昔山东江南等处被灾朕一闻知即为拯救天下人民皆朕赤子应即遣部院大臣会同江浙督抚截留本年起运镇江漕粮十万石松江湖州漕粮各十万石镇江之米运至狼山松江湖州之米运至乍浦着福建督抚提镇不拘一人率领福建战船将运往狼山乍浦三十万漕米转运至福建赈济被灾之民务期均沾实惠虽此米不能速至而被灾之民闻朕此防即欢悦而定矣其泉州漳州今年未完钱粮亦着暂行停征
　　十月甲子
　　上谕户部朕恭膺
　　天眷只承
　　列祖鸿庥统御万方子育兆庶廑懐至治宵旰靡寜幸际海宇同风邉隅向化遐迩中外帖然衽席之安是皆仰荷
　　天地
　　祖宗福祐之所致也方朕八龄践阼之初
　　太皇太后问朕何欲朕对臣无他欲惟愿天下治安生民乐业共享太平之福而已迄今五十年矣惓惓此心未尝一日稍释毎思民为邦本勤恤为先政在养民蠲租为急数十年以来除水旱灾伤例应豁免外其直各省钱粮次第通蠲一年屡经举行更有一年蠲及数省一省连蠲数次者前后蠲除之数据户部奏称共计已逾万万一无顾惜百姓足君孰与不足朝廷恩泽不施及于百姓将安施乎朕毎嵗供御所需槩从俭约各项奏销浮冒亦渐次清厘外无师旅饟馈之烦内无工役兴作之费因以厯年节省之储积为频嵗涣觧之恩膏朕之蠲免屡行而无国计不足之虑亦恃此经画之有素也比来省方时迈经临七省南北人民风俗及日用生计靡不周知而民生所以未尽殷阜者良由承平既
　　久户口日蕃地不加増产不加益食用不给理有必然朕洞瞩此隐时深轸念爰不靳敷仁用苏民力明年为康五十年思再沛大恩以及吾民将天下钱粮一槩蠲免因众大臣议奏恐各处需用兵饷拨解之际兵民驿递益致烦苦朕因细加筹画自明年始于三年以内通免一周俾逺近均沾德泽直奉天浙江福建广东广西四川云南贵州所属除漕项钱粮外康五十年应征地亩银共七百二十二万六千一百两有竒应征人丁银共一百一十五万一千两有竒俱着察明全免竝厯年旧欠共一百一十八万五千四百两有竒亦俱着免征其五十一年五十二年应蠲省分至期候防行民间旧欠既经豁免嗣后毎年额征钱粮务如数全完倘完不及额或别有亏空托称民欠则负国甚矣即责令督抚以下官员偿补仍从重治罪夫地方大吏以及监司守令皆与吾民谊均休戚者也诚克体朕孳孳保赤之懐实心爱养力社侵渔脧削则闾阎咸得衣食滋殖无有失所而为官吏者亦身名俱泰岂非升平乐利之盛事欤尔部移文各督抚谕防到日即刋刻颁布徧示穷檐咸令知悉
　　十一月辛卯朔兵科给事中髙遐昌疏言凢遇蠲免钱粮之年请将佃户田租亦酌量蠲免着为例
　　上谕大学士等曰蠲免钱粮但及业主而佃戸不得沾恩伊等田租亦应稍寛但山东江南田亩多令佃户耕种牛种皆出自业主若免租过多又亏业主必平均无偏乃为有益着交部议奏
　　康五十年辛夘十月戊午
　　上谕户部朕诞膺大统抚育寰区夙夜孜孜不自暇逸凢以为民生勤图利济休养安全即无水旱之虞时布寛仁之政蠲租除赋务使遐方率土无不均沾或值雨旸偶愆出帑发粟多方赈恤其有益于吾民者靡弗备举而亟行之朕慇周祥之至意前康四十九年所颁谕防甚明原欲将五十年天下钱粮通行蠲免以诸臣集议恐需用兵饷拨解之际兵民驿递益致烦苦故自五十年为始三年之内全免一周除将直隶奉天等九省康五十年地丁钱粮一槩蠲免及厯年旧欠钱粮一并免征外山西河南陜西甘肃湖北湖南各抚属除漕项外五十一年应征地亩银共八百四十万四千两有奇人丁银共一百二十万八千一百两有奇着察明全免竝厯年旧欠共五十四万一千三百两有奇亦俱着免征其康五十二年应蠲省分至期候防行民间旧欠既经豁免嗣后毎年额征钱粮务如数全完倘完不及额或有亏空托称民欠即责令督抚以下官员偿补仍从重治罪该督抚须实心力行期副朕惓惓爱民之意如有指称事故侵欺科派事发之日必严行究治谕防到日徧示城郭乡村深山穷谷咸使知悉
　　康五十一年壬辰十月癸丑
　　上谕戸部朕宵旰孜孜勤求民瘼永惟惠下实政无如除赋蠲租除毎嵗直隶各省报闻偶有水旱灾伤照轻重分数豁免正供仍加赈恤外将天下地丁钱粮自康五十年为始三年之内全免一周使率土黎庶普被恩膏除将直隶奉天浙江福建广东广西四川云南贵州及山西河南陜西甘肃湖北湖南康五十年五十一年地丁钱粮一槩蠲免厯年旧欠钱粮一并免征外所有江蘓安徽山东江西四省除漕项外康五十二年应征地亩银共八百八十二万九千六百四十四两有奇人丁银共一百三万五千三百二十五两有奇俱着察明全免其厯年旧欠银二百四十八万三千八百二十八两有奇亦并着免征计三年之内总免过天下地亩人丁新征旧欠共银三千二百六万四千六百九十七两有奇各该督抚务须实心奉行体朕轸念民生至意如有侵欺隐匿使惠不及民借端科派者该督抚严行察叅督抚失察事发之日亦严加究治
　　康五十二年癸巳三月庚子
　　上谕大学士九卿等曰朕闻广东米价腾贵朕轸念天下民生无间逺近虽邉徼之外视之犹辇毂之旁也粤地素号产米之区今米价骤増小民必致艰食督抚系封疆大吏凢有闗地方事务随所见闻应即据实陈奏朕处深宫已周悉万里之情形而伊等漫无奏报殊属懈忽前福建嵗歉米贵朕令截留江浙漕米由海道转运赈济谕防方颂市价立平于地方大有禆益今广东亦宜照福建截留海运朕详询投诚海贼陈尚义等见今截留江南漕粮由海运八九日可至福建自福建八九日可扺广东值今风势不顺不可转运必至八九月后北风渐利始可转运朕意于八九月后将水师营战船装载米石运送易于到广而兵丁亦可熟练水势其天下地丁钱粮前已于三年之内全免一周今粤地米贵若将本年地丁钱粮仍行催征则民力维艰不免输将之苦应将本年地丁钱粮停其催征遣赵申乔前往广东会同督抚将朕轸念民生至意刋示宣布以慰舆情恩诏内有赏赍緑旗兵丁一欵即令赵申乔动支广东库帑亲行核实按名赏给使各沾实惠又
　　谕曰国家幅员甚大水旱丰歉势有不齐凢遇歉收之年督抚等但据实速报则或蠲赈或停征先期酌行于百姓乃有裨益至所奏地方官员捐捧赈济皆虚名而已何益之有
　　十月庚寅
　　上谕九卿等曰朕念福建广东沿海州县值此青黄不接之时宜酌量蠲免张鹏翮奏曰顷防
　　皇上特加殊恩已令运米赈济矣但连年蠲免甚多见今
　　动用至康四十九年钱粮矣
　　上曰即动用至五十年钱粮有何妨碍今米虽运去但足糊口不能办钱粮也朕心惟以百姓为重蠲免之事不可迟延
　　十一月庚戌
　　上谕户部朕勤求民瘼无间遐迩虽在邉徼逺省偶有旱涝灾伤无不访察情形殚思赈救今嵗直隶各省地方俱获収成惟广东三水清逺髙要髙明四会五县福建侯官县福右卫二处甘肃靖逺卫环县镇原县固原州固原卫平凉县平凉卫崇信县庆阳卫灵州所防宁县宁夏中卫宁夏所古浪所一十四处今嵗夏秋被灾各督抚已经奏闻虽各省地丁钱粮新经全免然一方灾歉悉厪朕心艰食之际重以追呼朕所不忍其明年应征广东省三水等五县额银七万七千七百两有奇米一万七千六百石有奇福建省侯官县等二处额银三万六千六百两有奇米六千四百石有奇甘肃靖逺卫等十四处额银四万七千七百两有奇米八万八千五百石有奇草八十四万三百束有奇悉与豁免尔部即行文各督抚务须实力奉行徧为晓谕俾民间无催征之累肆力东作用称朕抚恤灾黎至意
　　康五十三年甲午十一月庚戌
　　上谕户部朕抚御寰区勤求民瘼凢地方水旱灾伤必详加咨询先事预筹其有荒歉上闻蠲赈频施务令得所五十余年来夙夜孜孜如一日也前因甘肃靖逺卫等处年嵗不登民艰粒食已多方赈济本年钱粮或蠲或停而山地硗瘠民鲜盖藏若不大沛恩施目前已自艰难来嵗更何倚恃此被灾二十八州县卫所康五十四年额征银九万七千八百七十两有奇粮二十三万九千四十石有奇草二百五十三万七千八十束有奇俱着通行蠲免行文甘肃巡抚实心奉行务使比屋均沾实惠用副朕抚恤灾黎至意
　　康五十四年乙未三月己亥先是
　　上以蒙古地方大雪
