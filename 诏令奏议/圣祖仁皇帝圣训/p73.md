<!-- { "loadSidebar": true } -->
　　上谕大学士九卿等曰朕聴政年乆深悉民生利凡国家要务无时不预为筹画有奏折人来朕皆细问咸称江南天旱江浙米价亦不甚贱今春山东河南田麦歉收交冬米必腾贵若待彼时方为料理恐不能及朕详悉思维将漕粮拨三十万石江宁府十万石苏州府八万石淮安府扬州府共五万石杭州府五万石开封府二万石着漕运总督亲身阅兑速行运至令其加谨照数収贮有此米石军民心安而米价自不至骤贵豫省漕粮该部亦应预行详议今若雨泽及时田禾丰收则此项米石由水路拨给他处亦可着议奏
　　十一月乙夘
　　上谕戸部朕临御多年无时不轸念民瘼毎嵗于直隶各省凡雨旸期丰歉情形莫不留心访察虽在僻逺必务周知偶值一二处灾伤蠲免赈救不惜重费仓帑以苏我民困也朕思赈济灾歉以速为贵必待督抚奏报往返命使小民嗷嗷待哺何如预备积贮于平时则所在有可恃之资而临事免转移之劳今漕挽通行仓庾充裕江浙地方年来颇有歉收州县应酌量截留漕米分贮各处江寜原留五万石今再截留十万石蘓州原留八万石今再截留二万石安庆截留十万石杭州原留十万石今再截留十万石皆于本年起兑内就近截留令地方官加谨收贮至应动用之时着该督抚题请尔部即遵谕行
　　康熈五十五年丙申五月壬申
　　上谕大学士等曰阅今嵗督抚等奏折陜西山西河南山东等省二麦丰收乃京师麦价未见甚减京师所赖者山东河南之麦此两处俱通水路不知一年贩来防何或沿途富商大贾预行收买以致京师麦价不减亦未可定从前江南浙江所买湖广江西米数及湖广江西卖去米数该督抚俱具折奏闻大有禆益今山东河南除陆路贩卖者无庸稽察外自水路买来麦谷数目可否照湖广江西督抚具折奏闻之处尔等防同九卿确议具奏
　　十月丁亥朔
　　上谕大学士等曰张伯行条奏宜立社仓前李光地为直隶巡抚时亦曾请立社仓朕谕此事言之甚易行之甚难尔姑试行后试行之果无成效仓粮库帑设官专理尚且亏空社仓所收谷石交百姓収贮寺庙亏空又何待言耶其果否可行之处尔等防同九卿详议具奏
　　康熙五十六年丁酉四月乙未
　　上谕大学士九卿仓场侍郎等曰迩年以来通仓积米甚多着分运直隶各府州县存贮预备于民甚有裨益每府或贮万石毎州县或贮数千石附近通州河道者交与仓场总督等运送其余府州县所运米石速行文直隶总督地方官乗未雨之先挽运值此青黄不接之时于各府州县平粜亦大有益于百姓其江南浙江如有应行截留漕粮若干之处尔等一并速议具奏
　　丁酉
　　上谕大学士九卿等曰近来米价必不能如往年之贱昔大学士张英曾奏桐城县米价银一两可得三石见今四川米价亦复如此云南广西贵州米价亦不甚贵大抵戸口稀少则米价自贱今太平日久生齿蕃息安能比数年前之米价乎戸口殷繁固是美事然当预筹安养之策今将米石运送各处或平粜或赈济不过仅可糊口未必即能充裕张伯行曾奏于永平府设立社仓永平知府近日行之甚苦社仓之法既属难行通仓米石有余不如运送各州县为便又
　　谕曰见今通仓米石甚多应运送之州县即当运送去年皇荘米石俱交州县积贮但仓中未必实有其数畿南广平大名等府有水路可通应交直隶总督作何运送至密云古北口去年曾运通仓米毎处各一万石亦甚易或仍交仓场总督运送尔等速议具奏
　　康熙五十八年己亥正月壬寅
　　上谕大学士九卿等曰京城通州仓内贮米甚多各省运至漕粮亦无亏欠在仓堆积恐致红朽杭州蘓州镇江江宁淮安安庆等处俱有仓厫与水路相近江南浙江漕船想此时已过淮朕意欲将湖广江西等未过淮漕粮截留存贮此等地方仓内遇米价腾贵之年将此存贮米石或减价粜卖或行散赈则民人得沾实恵大有禆益如蠲免地丁钱粮不过于田多富戸有益其无地穷民未必均沾实惠米谷甚属紧要不可不预为备也年来丰収米价虽贱但嵗嵗大有岂能期必乎应将久逺禆益之处预行筹画尔等将漕粮作何截留之处防同议奏
　　康熙六十一年壬寅四月戊午
　　上谕戸部赵宏燮奏将収贮真定顺徳各州县四万石米平粜其余各州县有未贵之处亦将仓米平粜十分之三俱俟秋收后买补还项等语去年各州县收贮荘头等所交米石部内曾遣司官防同地方官粜卖其粜米银两至今尚未完缴据此各州县收贮仓米俱无实际平日积贮原为备荒而设今值青黄不接之时固应平粜但地方官亏空仓米不过粜卖数石即借此掩饰亏空究竟仓米既亏百姓何从籴买于民生并无禆益也见在存仓米谷如果足数即照该督所请粜卖倘朕遣大臣查看时州县并无米谷黎庻不得籴买将州县官即行正法该管上司从重治罪
　　六月壬戌
　　上谕大学士等曰暹罗国人言其地米甚饶裕价值亦贱二三钱银即可买稻米一石朕谕以尔等米既甚多可将米三十万石分运至福建广东宁波等处贩卖彼若果能运至于地方甚有禆益此三十万石系官运不必收税
　　十月辛酉
　　上谕议政大臣等曰仓粮关系甚要支放米时理应一厫放毕再放一厫今闻此厫米石支领方半又向别厫支领所剰米少而所占之厫甚多又支领白米时诸王公主等属下之人不按应放之厫领米而拣厫覇占支领者有之此等断然不可理应按厫支领如厫内余米一半者即是端应将此彻底清查若遣他人亦未能办着和硕雍亲王带领升延信孙渣齐隆科多查弼纳吴尔泰前徃防同张大有查勘再从前仓内毎日进厫之米止四五千石自简任富宁安以来毎日进厫之米至四万石进米多则于回空粮船有益至于米色之变俱在收贮之善与否即如昭五达地方所贮米石厯四十年米色照常并未霉烂今厫座有损漏者着即修理厫座如不敷用着即添造


　　大清圣祖合天运文武睿哲恭俭寛裕孝敬诚信中和功徳大成仁皇帝圣训卷四十二
　　钦定四库全书
　　大清圣祖合天运文武睿哲恭俭寛裕孝敬诚信中和功徳大成仁皇帝圣训卷四十三
　　饬臣工一
　　康熈七年戊申二月丁酉
　　上谕吏部等衙门前谕督抚奏事必举其事之原委明晰入告部院将应结之事亦即行完结勿得迁延駮察近见督抚奏疏仍有事情未晰者部院亦有将应结之事迁延駮察者如此草率不加详慎殊负委任之意今后督抚奏事若不详明具奏着严行防处各部院若将应结之事复搜求细故借端駮查定行治罪
　　康熈八年己酉六月丁卯
　　上谕户部凡奉差及直各省地方见任各官俱有董理公务并抚绥百姓之责宜各尽乃职以副朕差遣简用之意近闻奉差官员及督抚提镇大小文武各官不思尽职惟图利已及买良民为奴甚至多买餽送亲友此等违法妄行殊属可恶以后着通行严禁若仍前恣买良民者从重治罪决不姑恕
　　康熈九年庚戌三月己卯
　　上谕吏部等衙门时已入夏雨泽愆期皆由部院大小臣工因循旧习不能精白乃心公防尽职以致政务失当有干
　　天和尔等堂官宜力图修省靖共职业严督所属司官凡事秉公勤励革除积弊毋得瞻徇情面仍稽察胥吏作奸事有宜结者速为完结勿借端屡駮兾遂已私至于法司一切讼狱务期平允得情速审速结勿株连无辜久致淹系尔等大小官员当实心修省毋视为具文怠玩如故有负朕委任责成之意
　　九月乙亥
　　上谕吏部兵部朕惟致治雍熈在于大小臣工悉尚防洁使民生得遂内外满汉文武官员各有职守必律已洁清屏絶餽遗乃能恪共职业副朕任使近闻在外文武官尚有因循陋习借名令节生辰剥削兵民餽送督抚提镇司道等官督抚提镇等官复苛索属员餽送在京部院大臣科道等官在京官员亦交相餽遗前屡经严禁未见悛改殊违洁已奉公之义兵民日渐囷乏职此之由以后着痛加省改断絶餽遗以尽厥职如仍蹈前辙事发之日授受之人一并从重治罪
　　康熈十二年癸丑五月庚辰
　　上谕吏部国家大小事务在内责成部院在外责成督抚其事情重大繁难者仍照限完结如平常易结之事理应速结以清壅滞近见内外各衙门题覆本章有将易结之事迟延不结必俟限满具题其不行具题完结者必多牵连守以致苦累自后着速行完结毋得迟延务俾案牍一清副朕委任至意
　　八月庚子
　　上谕都察院左都御史多诺等曰尔衙门职系言官凡事宜各抒己见岂可以公同具奏充数已乎尔衙门所奏之事虽皆曾经列名但副都御史岳诺惠等畏懦瞻顾竟无建白嗣后应公奏者公奏若事应独奏其各出己见以闻
　　九月甲申
　　上谕吏部等衙门国家致治首在崇尚寛大爱惜人才俾事例简明易于遵守处分允当不致烦苛乃符明作惇大之治向来各部院衙门俱定有处分条例已经颁行但其中款项太多过于繁宻以致奉行者或以胶执为守法或以苛索为详明或例所未载援引比附轻重失宜徒据成规罔原情理大小各官稍有过误动触文网虽具才能弗克展布深为可惜着部院各衙门将见行处分条例重加订正斟酌情法删繁从简应去应留逐一分别详议具奏
　　十二月辛丑
　　上谕吏部兵部国家用人宜先沈静之才人臣服官首重亷耻之节迩来文武官员或因不得陞迁或因不得差遣辄称寃抑纷纷控告不过图便已私原非从公起见纵属应陞应差而自为辨白希求营利防耻之道已亏岂能修举职业克副任使理宜严禁以肃官常尔二部可通行申饬
　　康熈十三年甲寅正月庚辰
　　上谕朝觐藩臬等官曰尔等朝觐官员各有职掌俱宜实心任事洁已爱民安辑地方消弭盗贼钱粮不得加刑名务期明允赈济蠲免必使民沾实惠以副朕察吏安民至意如不遵行国法具在
　　三月辛巳
　　上谕安南将军华善曰京口地当要害特遣尔率兵徃镇倘附近有警亦宜应援军行徃来与驻防之地务严禁军士勿令扰民闻前者兵行率多扰害尔等当以为戒否则罪有所归
　　康熙十六年丁巳三月己丑
　　上谕镶白旗副都统吴亶及兵部尚书塞思赫显亲王下长史马七办理府务佐领达席贤温郡王下长史鄂乐办理府务一等防卫郭布博济等曰迩年以来镶白旗盗贼光棍匪人甚多凡此妄行之人皆因该管官不豫行晓谕严禁聴其防于法网无知愚人自投死地且某旗好尚何事则一旗之人皆尤而效之某族中好尚何事则一族之人皆尤而效之种种陋习罔不渐染尔等系此旗官员各有管辖教训之职嗣后须晓谕严切务令盗贼光棍永行禁止至于所属之人因伊主幼小遂尔藐视恣行匪僻此皆尔大臣众官不行严禁之故嗣后尔等宜各敬其主竭力料理公事至于用人勿得较论分属之人惟当选择贤能任事
　　七月甲辰
　　上谕大学士等曰人臣服官惟当靖共匪懈一意奉公如或分立门戸私植党与始而蠧国害政终必祸及身家厯观前代莫不皆然在结纳植党者形迹诡秘人亦于指摘然背公营私人必知之凡论人议事间必以异同为是非爱憎为毁誉公论难容国法莫逭百尔臣工理宜痛戒若夫汲引善不矜己长同寅协恭共襄国事是又不可以朋党论也
　　八月丁卯
