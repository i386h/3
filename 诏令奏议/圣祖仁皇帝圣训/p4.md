<!-- { "loadSidebar": true } -->
　　上谕戸部前命尔部清察地亩以给出征死亡兵丁葬地必平原髙燥之处方可若地势卑湿不堪为坟茔虽拨给何所用之又须与道路相近若道路太逺则贫家难以趋赴矣至于官员秩卑小民贫乏者皆资地亩为生若取伊等之地拨给兵丁又致伊等失业可查内务府所管地亩及诸王大臣地亩详加丈量有溢于正额者给与兵丁以副朕优恤至意
　　康熙十八年己未四月丙戍
　　上谕兵部湖南广西已经底定滇黔指日荡平凡在京在外大小文武官员内有家口防于贼中者有孑身投诚家口仍在彼地者有前以抗贼被害而家口尚有遗畱者大兵到日一一清察务加保全俾之得所听其家属完聚尔部即通行传谕各路大将军将军督抚提镇等遵行
　　七月庚申
　　上谕戸部工部朕御极以来孜孜求治期于上合天心下安黎庶夙夜兢惕不敢怠荒乃于本月二十八日已时地忽大震皆因朕躬不徳政治未协大小臣工弗能恪恭职业以致隂阳不和灾异示儆深思愆咎悚息靡宁兹当力圗修省以迓
　　天庥念京城内外军民房屋多有倾倒无力修葺恐致失业压伤人口五城御史不能逐戸细察止听属员开报于朕加恩轸恤之处不得均沾实惠着另遣满汉御史详加稽察其穷苦兵丁出征在外房屋毁坏妻子露处无力修葺朕心更为悯念该部即行令八旗都统副都统叅领亲行详察毋致遗漏
　　八月甲子
　　上谕内阁戸部官员兵丁房屋墙垣顷因地震塌毁甚多一时不能修葺四品官员以下现食半俸此一次仍行全给其防军拨什库披甲当差人役钱粮着即支与两月令其修理
　　庚辰
　　上谕戸部通州三河等处遇地震压死者甚为可悯户工二部防同将旗下及民人房屋并寺庙被压之人速察明数目遣司官四员前往验视动支帑银带往有主收殓者给予银两无人承认者着所遣司官同地方官设法埋瘗
　　十二月丙寅
　　上召大学士等至懋勤殿
　　谕曰君臣谊均一体势分虽悬而情意不隔安危欣戚无不可相告语者堂陛之谊固宜如是也迩者朕体初平殿廷不戒被燬于火尔诸臣因朕偶恙复覩此灾爱主心切必谓朕当过于忧虑朕披阅经史颇明大道朕之一身上受
　　祖宗之付托下系臣民之瞻仰为任匪轻宁不自爱惟是今秋有地震之变又各处饥馑洊臻宼盗未息此朕早作夜思中心惶惧寝食靡宁者至于殿廷告灾乃
　　上天致警敢不夙夜祗畏修省厥愆然其所闗止属朕躬临御之所但得海宇清晏置斯民于袵席之上则朕今所居较诸前代茅茨土阶尚或过之矣岂至以露处为虑哉朕自五龄即知读书八龄践阼统莅万方
　　太皇太后尝问朕何欲朕敬对曰臣无他欲惟愿天下乂安生民乐业共享太平之福而已当时左右实共闻之自昔迄今谨持此心兢兢业业恒如一日可以质诸寤寐倘有政治失宜皆朕躬之咎从不诿过臣下惓惓之意兹与尔等悉之
　　康熙十九年庚申八月癸未先是吴三桂反平南王世子尚之信从贼及归正仍隐与弟之节等纠党诱杀都统王国栋谋乱事觉下议政大臣等集议论罪
　　上谕议政王大臣等曰尚之信谋为叛逆卿等集议论罪如律但平南王尚可喜航海归诚効力行间镇守粤东着有劳绩及吴逆叛乱坚守臣节不肯从逆为逆子尚之信所逼愤恨殒命朕每念及深为悯恻其妻舒氏胡氏从寛免死竝免籍没尚之孝尚之璋尚之隆等俱从寛免革职枷责尚之信不忠不孝罪大恶极法应立斩姑念曽授亲王从寛赐死其余逆党尚之节李天植等悉按律正法
　　康熙二十年辛酉七月甲子
　　上谕吏部兵部凡官员祖母母竝妻缘事者即议鞭责折赎于大体不合如果事犯重大不妨削其封诰治罪若鞭责折赎小过或将伊夫或伊子孙品级俸禄议罚尔部防议定例具奏
　　八月丙申
　　上谕刑部商民领吴逆资本者甚多隐匿者亦或有之若据吿追究恐无頼之徒借此诈害富民有累百姓商民为四民之一富民亦国家所庇藏富于民不在计此铢两以后有首告者俱不准行
　　九月壬申
　　上谕户部积贮为国家大计嵗运漕米充实京仓最为要旗丁人等挽运勤劳宜加存恤朕顷廵行近畿至通惠河一带见南米漕船旗丁人等资用艰难生计窘廹恐其苦累难支以致沿途迟滞贻误仓储所关匪细前以军需浩繁漕运额设钱粮节经裁减今应作何酌复着详议以闻
　　十二月癸巳九卿詹事科道等以滇南荡平请加上
　　尊号
　　上谕曰尔等以大憝既除寰宇底定奏请上朕尊号朕思曩者平南王尚可喜奏请回籍时朕与阁臣面议图海言断不可迁移朕以三藩俱握兵柄深恐日久滋蔓酿成不测故决意撤回不图吴三桂背恩反叛八年之间外内骚动兵民交困赖
　　上天眷佑
　　祖宗福庇逆贼荡平倘复再延数年百姓不几疲敝耶忆尔时惟有莫洛米思翰明珠苏拜塞克徳等言应迁移其余竝未言迁移则吴三桂必致反叛也议事之人至今尚多试问当日曽有言吴三桂必反者否及吴三桂倡叛四方扰乱多有退而非毁谓因迁移所致若彼时朕诿过于人将防议言应撤者尽行诛戮则彼等含寃泉壤矣朕素不肯诿过臣下即部院事有错误朕亦自任朕自少时以三藩势熖日炽不可不撤岂因吴三桂反叛遂诿过于人耶今乱贼虽已削平而疮痍尚未全复君臣之间宜益加修省息兵养民布宣徳化务以廉洁为本用致太平若遂侈然以为功徳崇上尊称滥邀恩赏实可耻也和硕裕亲王福全等再三陈请
　　上复谕曰顷九卿等以逆首既除四方底定奏请上朕尊号朕自御极以来日夜孜孜以乂安生民为念乃逆贼吴三桂一倡变乱遂致涂炭八年当吴三桂初叛时散布伪劄煽惑人心各省兵民相率背叛此皆徳泽素未孚洽吏治不能剔厘所致幸赖
　　上天眷佑
　　祖宗威灵满洲兵士之力逆渠授首奸党悉除地方平靖独念数年之中水旱频仍灾异叠见师旅疲于征调被创者未起闾阎敝于转运困苦者未苏且因军兴不给裁减官员俸禄及各项钱粮并増加各项银两仍未复旧每一轸念甚歉于怀若大小臣工人人廉洁俾生民得所风俗淳厚教化振兴天下共享太平之福虽不上尊号令名实多如一切政治不能修举则徒上尊号朕断不受此虚名也朕自幼读书览古人君行事始终一辙者甚少尝以为戒惟恐几务或旷鲜克有终以故宵衣旰食祁寒盛暑不敢少间偶有违和亦勉出听断或中夜有机宜奏报未尝不披衣而起朕非不知燕息自怡盖所爱不在一身总为天下生灵之计政事务求当理官职务在得人期于家给人足百姓乐业而已今吏鲜洁清之效民无康阜之休君臣之间全无功绩可纪倘复上朕尊号加尔等官秩则惟有负愧耳何尊崇之有至于
　　太皇太后
　　皇太后加上徽号诏赦天下理所宜然其上朕尊号之事断不可行乃朕实意非粉饰之词也自今以往大小臣工宜各洗心涤虑砥节励行休养苍黎培复元气尔等可向九卿各官悉谕朕意不必再行陈请
　　康熙二十一年壬戍二月甲午外藩王贝勒贝子公台吉等请上
　　尊号
　　上曰朕自御极以来夙夜孜孜勤求化理期于中外乂安生民乐业今逆宼虽已荡平治化尚未孚洽前诸王大臣等请上尊号已经有防这外藩王等所请亦不准行
　　四月丁酉
　　上谕大学士等曰朕廵幸沿边地方见设立界限处坟墓毁损枯骨暴露者甚多朕心悯焉夫掩骼埋胔王政所重可令盛京将军徧察而瘗埋之
　　五月丁已
　　上谕戸部兵部工部从前盛京守奉
　　陵寝及山海关等处城守章京员缺俱令其子弟顶补自停止此例悉由京师补授顷朕以昭告成功展谒
　　永陵
　　福陵
　　昭陵因周视所歴地方见道里辽逺往返艰难若章京员缺尽从京师补授则家口迁移重为贫寠者之累且将前任章京房屋田地掣给新补之员以致前官孤孀无倚不能回京如欲即留彼处则田庐既空资生何策困苦日甚深用悯恻嗣后盛京守奉
　　陵寝及山海闗等处城守章京员缺不必自京补授着于伊等子弟内令该将军选择贤能者具题引见顶补以免往返迁移之苦倘伊等子弟无人堪用别有补授发往之员可另拨田屋给与其前任章京田屋仍行留给不必掣出令其孤孀得所
　　六月辛卯
　　上谕大学士等曰自古圣主每遇水旱灾祲未有不行防祷者今亢旱已甚朕欲虔诚斋戒亲行祈祷尔等查例具奏
　　八月己卯翰林院奏经筵讲章
　　上曰经筵所以讲学修徳大典也讲章须有劝戒箴规之意乃称啓沃今讲章内有道备君师功兼覆载二语太过其易之
　　康熙二十二年癸亥闰六月庚申
　　上谕刑部人命闗系重大凡现审人犯自宜蚤取口供速行完结庶不致无辜久禁囹圄淹滞毙命其中有应行详审及等质对者或暂行监或覊禁各门该管官员亦当严加稽察不时照管毋令狱卒及守门人等借端需索恣行凌辱虽各犯有应得之罪若未死于法先死于狱既非宪典亦干
　　天和朕心尤为不忍向来在外各衙门审理人犯或系监毙或在路物故凡一起内至三人以上者定有处分之例今思内外刑狱事属一体嗣后在内各衙门及各门监禁人犯一起至毙几人以上者作何处分着九卿詹事科道详议以闻
　　十月丁未九卿詹事科道以海宼底定请加上
　　尊号
　　上曰加上尊号典礼甚大台湾属海外地方无甚闗系因从未向化肆行扰掠滨海居民迄无宁日故尔兴师进即台湾未顺亦不足为治道之缺朕观古来史册盛世无屡赦之事此时虽颁赦加恩小民未必均沾实惠治天下之道但求平易宜民而已何用矜张粉饰且吴三桂灭后颁赦未久今又以升平行赦殊觉太烦朕但愿以平易之道圗久安长治不愿烦扰多事可将朕意传谕九卿詹事科道知之大学士等随奏台湾虽在
　　海外乃海贼歴年占踞慿恃其险蒙
　　皇上指授方畧抚兼行海贼遂尔向化神功圣徳超越
　　千古非加上
　　尊号无以慰臣民仰戴之愿
　　上曰海贼乃疥癣之疾台湾仅弹丸之地得之无所加不得无所损若称尊号颁赦诏即入于矜张粉饰矣不必行
　　康熙二十三年甲子六月庚戍
　　上廵幸口外侍臣奏曰
　　圣驾往幸牧马地方请乘便过乌阑哈逹等处其地水草肥羙但柴薪稀少膳房所用已经预备其余官军令各带柴薪前往
　　上曰凡事岂可独为朕一人计要当为众人计也朕所需用岂致有悮惟恐军士穷乏不能携带柴薪以致窘廹设使众人劳苦朕有何乐即今天下偶有一省水旱朕必遣官支发仓库即行赈济虽边疆海岛之逺朕尚恻然加念岂有随从军士令其枵腹跋渉乎在尔等有管军之责亦应体恤羣下也
　　十月丙辰
　　上幸金山乗沙船渡杨子江风浪恬静舟行甚速谕侍臣曰自兵兴以来恢复岳州长沙多得舟楫之力今海宇承昔时战舰仅供廵幸渡江之用然安当思危治不忘乱朕乗此舟未尝不念艰难用武之时非以游观为乐也







　　大清圣祖合天运文武睿哲恭俭寛裕孝敬诚信中和功徳大成仁皇帝圣训卷二
　　钦定四库全书
　　大清圣祖合天运文武睿哲恭俭寛裕孝敬诚信中和功徳大成仁皇帝圣训卷三
　　圣徳二
　　康熙二十四年乙丑四月辛丑
