<!-- { "loadSidebar": true } -->
　　上谕大学士等曰朕因陜西歉収虽将钱粮蠲免动给仓粮又发库帑特差官员散赈百姓尚未安堵今施世纶亦束手无防此皆系地方官员不切实留心为民设法绥理以至百姓流离闻得山西陜西富户积藏米石甚多若有贤能官员劝谕粜卖可以多得着将内库银发五十万两令左都御史朱轼往山西光禄寺卿卢询往陜西再派部院贤能官员随往毎处银二十五万两劝谕富戸照时价粜卖米石庶乎易得将此防示九卿





　　大清圣祖合天运文武睿哲恭俭宽裕孝敬诚信中和功徳大成仁皇帝圣训卷四十一
<史部,诏令奏议类,诏令之属,圣祖仁皇帝圣训>
　　钦定四库全书
　　大清圣祖合天运文武睿哲恭俭寛裕孝敬诚信中和功徳大成仁皇帝圣训卷四十二
　　积贮
　　康熈十七年戊午二月庚戌
　　上谕戸部积贮系国家大计年来各路兵马需用粮饷浩繁在外总督巡抚及经管钱粮各官俱宜洁己奉公殚心稽察一应支放开销务严加覈实节省方于军国有裨近见各路奏销或制偹物料并不先行题明借口军机急滥请销筭或不行察核重复支给又不为扣抵或朦混重领希图利己致滋糜费以及侵欺浮冒种种端难以枚举以后应作何禁饬尔部防同兵部工部详议具奏
　　康熈十八年己未六月辛未
　　上谕戸部民生以食为天必盖藏素裕而后水旱无虞自古耕九余三藏富于民经乆不匮洵国家之要务也比以连年丰稔粒米充盈小民不知储积恣其狼戾故去年山东河南一逢嵗歉即以饥馑流移见告虽议蠲议赈加意抚绥而被灾之民生计难遂良由地方有司各官平日不以民食为重未行申明劝谕故也近据四方奏报雨泽霑足可望有年恐丰熟之后百姓仍前不加撙节妄行耗费着各该地方大吏督率有司晓谕小民务令力田节用多积米粟俾俯仰有资凶荒可备以副朕爱养斯民至意
　　康熈二十年辛酉三月庚午
　　上谕戸部仓场侍郎等曰近闻各仓发米多杂土尘有贿者给好米经管之人种种作弊上下串通侵欺盗取者甚多此米系人生命朕一经体察务将始末澄清尔等应知此等情若不加严察永行杜絶是知而自取罪戾矣
　　康熈二十一年壬戌七月甲寅
　　上谕戸部各省常平等仓积贮米谷甚属要务有此积贮偶遇年谷不丰彼地人民即大有禆益虽先经奉防通行恐有名鲜实一遇水旱议赈之时未能接济致民生艰困今将某省实心奉行某省奉行不力其逐一详察以闻
　　康熈二十五年丙寅六月丙辰
　　上谕大学士等曰朕自即位以来二十余年凡民间之事留心体访深知情状古人不言救荒而言备荒故三年有一年之积九年有三年之积虽间值水旱小民不致失所去嵗可谓丰年设今嵗不登即致饥馑总由素无积贮耳即常平一仓积米太多亦易朽烂若临时令有司捐贷则又不可纵有良法奉行不得其人终属无益苟得良有司视民如一家休戚相关始克有济耳
　　十二月丙辰
　　上谕大学士等曰闻有运盛京粮米于山海关内者又有泛海贩粜于山东者粮米所系最为紧要况今议遣防戍官军人口众多粮糈未必足用宜下所司宻咨移盛京将军副都统戸部侍郎令以已意禁止之
　　康熈二十八年己巳十月辛卯
　　上谕戸部仓厫积贮专备本地灾歉若因应赈州县无粮以他处仓米易银移赈则有粮州县反无备灾之粮倘遇凶荒其何以应且一时出粜其价必贱于赈济亦无大益其积贮不足之所可动支正供钱粮速行赈济
　　康熈二十九年庚午正月癸卯
　　上谕戸部朕抚御区宇夙夜孜孜惟期厚民之生使渐登殷阜重念食以养民必盖藏素裕而后水旱无虞曾经特颁谕防着各地方大吏督率有司晓谕小民务令多积米粮俾俯仰有资凶荒可偹已经通行其各省徧设常平及义仓社仓劝谕捐输米谷亦有防允行后复有防常平等仓积谷关系最为要见今某省实心奉行某省奉行不力着再行各该督抚确察具奏朕于积贮一事申饬不啻再三借令所在官司能俱体朕心实有贮积何至如直隶地方偶罹旱灾辄为补苴之术嗣后直隶各省总督巡抚及司道府州县官员务宜各遵屡次谕防切实举行俾家有余粮仓庾充牣以副朕爱养生民至意如有仍前玩愒茍图塞责漫无积贮者将该管官员及总督巡抚一并从重治罪尔部即遵谕通行
　　七月癸巳
　　上谕戸部朕抚育黎元勤思治理足民之道宜裕盖藏从来水旱靡常必丰年恒有积贮庶歉嵗不忧饥馑如康熈二十七年颇称嵗稔诚使民间经营撙节早为储偫何至康熙二十八年偶遇旱灾室皆悬磬总因先时无备遂至糊口维艰比蠲除正赋特发帑金分行赈济所在官司悉仰体朕懐竭力从事被灾之众始获安全倘非拯救多方则茕黎必流移失所今霖雨时降黍苗被野刈获在即可望有秋惟恐愚民不知爱惜物力狼籍耗费祗为目前之计罔图来嵗之需纵令年获屡丰亦难渐臻殷阜应行直隶各省督抚严饬地方官吏家谕戸晓务俾及时积贮庻终嵗所食常有余储用副朕轸念民依绸缪区画至意尔部即遵谕行
　　康熈三十一年壬申正月壬子
　　上谕大学士等曰去嵗陜西西安等处年谷不收罔有积贮以致闾阎困苦已遣使赈济之矣今年丰歉尚未可知陜西省府州县见存米谷之数应行察明先时豫备至各省府州县皆令积贮米谷数千石则禆益黎庻者大矣可下各该督抚等令各府州县积贮米谷其所积谷数逐一缮册报部
　　五月辛亥
　　上谕大学士等曰朕思积贮米谷最为要务倘能实有盖藏则虽遇荒歉必不至于饥馁但小民不知储备毎遇丰稔之年恣意糜费一遇歉嵗即坐困不支今值麦田収获之时应行各该地方官劝谕百姓令各户量力捐输积贮该州县官以输纳之人姓名数目详记册籍当秋禾收获以后亦依此例举行至春月转贷于匮乏之民俟秋月即照此数偿还备用毎嵗如此遵行不数年间米谷充裕纵使嵗遇不登何至闾阎艰于粒食乎
　　康熈三十三年甲戌七月辛卯
　　上谕大学士等曰密云县田禾失收今年雨水甚大着速行文仓场侍郎将通州仓所贮粟米以一万石运至宻云县五千石运至顺义县乗水方盛速行运到令其收贮
　　康熈三十四年乙亥八月癸巳
　　上驻跸密云县
　　谕大学士等曰去嵗朕见此处高粱结实者少秕者多米价腾贵髙粱一斗几三百钱故将通仓米令运一万石至此处五千石至顺义县减时价发粜米价稍平一斗百钱民以不困北地寒冷米谷多至失収今河水方盛着将通仓米运至密云顺义各一万石令贮仓备用
　　康熈三十五年丙子十二月辛亥
　　上谕大学士等曰黑龙江吉林乌喇地方频嵗不登可移文盛京将军令整缮船只将盛京仓储米谷以彼地人力运五千石至莫尔浑阿敦之地积贮之又
　　谕曰今嵗自天津海运至盛京之米已给散科尔沁贫乏之众来嵗仍当自天津运米至盛京其转运船只不必用福建浙江二省船止用天津船挽输一次可谕侍郎陶岱
　　康熈三十六年丁丑三月壬戌
　　上谕大学士伊桑阿曰州县俱有积贮米谷兵丁所驻沿邉卫堡亦甚要其榆林等处卫堡俱照州县积贮之例将米谷积贮豫备着交该巡抚遵行
　　七月丙午戸部议覆陜西巡抚巴锡疏言各卫堡
　　积贮米谷宜分拨沿邉各堡运贮应如所请
　　上曰此各卫堡米谷若责令承收官员自备转运之费路逺而险势必科小民巡抚之奏户部之议皆非也其俟秋成后令该抚酌支正供买米收贮
　　康熈三十七年戊寅二月庚午
　　上谕大学士等曰戸部将曾经保举司官二员差往被水灾沿河之保定霸州固安文安大城永清开州新安等州县截留山东河南漕粮毎处运致一万石以备积贮俟米价腾贵时平价粜卖
　　康熈三十八年己卯十月癸酉
　　上谕大学士等曰黑龙江地方连嵗歉收着将乌喇收贮米粮运至黙尔根齐齐哈儿地方豫备若彼处有引水种田之处着能耕种之人前去教导交该部议行
　　康熈三十九年庚辰三月乙未
　　上谕戸部淮扬等处百姓罹于水灾未宁干止朕心时切轸念比嵗以来多方优恤蠲免赈给靡不举行去年春朕亲履河工目击小民田庐皆被淹没灾黎艰于粒食益恻悯于懐爰命地方按戸赈济又将截留漕粮发赈平粜俾得赡养上下两河堤岸前屡发帑金修筑去年二月面谕河工诸臣速行修治至今尚无成效复遴选廷臣同徃经理无非轸念民瘼欲令黄运两河堤岸速成斯民早安生业耳念水患一日不除则百姓一日不得耕种因是深以为虑着将今年漕粮截留二十万石存贮淮扬地方备用尔部即遵谕行
　　七月丙辰
　　上谕戸部国家要务莫如贵粟重农朕宵旰图治念切民生惟期年谷顺成积贮饶裕于以休养黎元咸登乐利今闻直隶各省雨泽以时秋成大熟当此丰收之时正宜以饥馑为念诚恐嵗稔谷贱小民罔知爱惜粒米狼戾以致家无储积一遇嵗歉遂致仳离着该督抚严饬地方有司劝谕民间撙节烦费加意积贮务使盖藏有余闾阎充裕以副朕重农敦本爱飬元元至意
　　康熙四十一年壬午三月辛卯
　　上谕户部朕躬理几务年久深知稼穑之事念阜民之道期于有备去冬北地少雪今春雨泽防降尚未霑足诚恐蝗蝻易生有伤农事所在官吏亟宜先时预防直隶山东山西河南陜西江北地方歴年积贮仓粮果否足额该督抚宜确加稽核务使廪有余储不致匮乏其一切豫备事宜须悉心讲求料理纵年嵗不甚丰稔亦可赈济无虞至直隶各省见今雨泽有无多寡着该督抚即行具折奏闻以纾朕宵旰勤民之意
　　康熈四十二年癸未十二月辛卯
　　上谕大学士等曰朕顷巡幸陜西阅视汾渭俱属大河直与黄河相通河南等处米谷似可由黄河转运但闻三门砥柱水势极溜船不能上朕欲亲往阅视因陜州知州奏无路径断难行走遂未果行特命三贝勒允祉同近御侍卫徃视据回奏言伊等遣人乗骑涉河一道阅有神人鬼三门俱系凿石开通水从三门流出其势甚寛其流甚急古人于山上凿有曵船眼孔但未经以船试验不知可否行走前总河靳辅亦曾奏黄河通于汴河但淤垫年乆若行疏导即可运粮朕至河南阅河南府居各省之中水路四达最为要之地应于此处储积米谷每年田亩岂能必皆丰收倘山陜等省间或收成歉薄即可将此积贮米谷修造船只由黄河挽运若到三门砥柱船不能上亦可于三门砥柱造船剥运以至山陜诚使河路疏通则商贾人民大有禆益所宜于无事之时预为筹画者也豫省每年觧京漕粮二十万石有奇若将豫省三年漕粮截留备用则陜西等省虽值歉收之年将此米谷运至彼处赈济殊属有益俟明嵗遣大臣徃视
　　康熈五十二年癸巳五月辛巳
　　上谕大学士等曰今年八九月内应拨江南省积贮仓米十万石用京口将军标下战船及松江提标战船狼山镇标战船装载着总兵官穆廷栻总管船只浙江省积贮仓米内亦拨十万石用浙江提标战船及定海镇标战船装载着总兵官吴陞总管船只俱运至广东此运米兵丁徃返时或遇风势不顺行船有阻亦未可定所需口粮皆宜预备但不得动用赈济额米江南织造署内朕曾令贮米一万石如八九月间江南无动用此项米石之处即将此米石亦令一并运去着行文该督抚知之
　　康熈五十三年甲午七月辛亥
