<!-- { "loadSidebar": true } -->
　　上谕议政王大臣等曰据郎谈等奏攻取罗刹甚易兵三千足矣朕意亦以为然第兵非善事宜暂停攻取调乌喇宁古塔兵一千五百名竝置造船舰红衣礮鸟鎗及演习之人于黑龙江呼马儿二处建立木城与之对垒相机举行所需军粮取诸科尔沁十旗及席北乌喇之官屯约可得一万二千石可支三年且我兵一至即行耕种不致匮乏黑龙江城距索伦村不逺五宿可到其间设一驿俟我兵将至净溪里乌喇令索伦接济牛羊甚有裨益如此则罗刹不得纳我逋逃而彼之逋逃者且络绎来归自不能久存矣其命宁古塔将军巴海副都统萨布素统兵往驻黑龙江呼马儿
　　康熈二十二年癸亥七月癸未
　　上谕户部兵部海洋险逺风涛不测自明代以来贼寇盘踞岛屿出没靡常为害已久本朝平定闽省逆贼郑成功窜伏海岛侵扰沿海一带地方虽屡经杀未尽根株逆孽遁踞台湾蠢尔游魂尚恣窥伺自滇黔底定贼寇殄除独兹海外鲸鲵犹梗王化必须用兵扑灭扫荡逆氛庶海隅安全民生乐业特命施琅为水师提督统领舟师竝饬该督调度会商相机征今克取澎湖已扼险要台湾逆穴指日歼灭立见廓清凡进军前所需兵饷米折应用器械及修理船只豫备物料各项钱粮所闗甚为要应差部院堂官一员前往会同督抚速为料理不拘何项钱粮尽见在者准其动用毋致贻悮
　　康熈二十四年乙丑正月癸未议政王大臣等请
　　敇直山东山西河南廵抚每省派熟习火器兵二百五十人竝选贤能官各四员豫备火器送京师至日増萨布素军前协攻雅克萨城
　　上谕曰疏内不请发禁旅良是但直各省绿旗兵未歴战阵且黑龙江火器甚多不须増用朕意选福建投诚善用藤牌官兵见在八旗及安插山东山西河南者五百人令台湾投诚左都督何佑等率往萨布素一应咨题多属支吾借端延滞度四月进兵不过刈取田禾事
　　必无成此皆遣发黑龙江狂悖之人从中沮议不欲成事萨布素出身微贱髙视若辈毋敢有违用兵所闗甚钜宜周详筹画期于必克倘谋事草率复似明安达礼等退兵则罗刹将益肆披猖矣当自京城选贤能大臣一员统兵以行俟克取雅克萨之日班师又盛京兵五百人代黑龙江兵守城种地出征兵还亦令还盛京种地事宜遣户部大臣一员督理所云早熟之谷即内地春麦今我兵亦多种春麦及大麦油麦霜降前六日皆得收获则不因师出而旷一年田功矣藤牌兵给马二千匹带往盛京盛京各佐领亦派马二千匹照旧制严督饲秣京城马到更代北行至马喇等所养马皆预备于齐齐哈尔屯此间催趱月杪可到闻此路间有缺水处不免贻悮今自盛京抵乌喇自乌喇经新设驿站路直且近当从此径抵黑龙江沿途马匹或有倒毙马喇以所备者足数补送如此则我兵马匹无虞矣藤牌兵各带礮弹或十圆或二十圆以行其饷银兵月给二两官月给三两又
　　谕议政王大臣等曰兵非善事不得已而用之向者罗刹无故犯边收我逋逃后渐越界而来扰害索伦赫哲飞牙喀竒勒尔诸地不遑宁处剽刦人口抢掳村庄攘夺貂皮肆恶多端是以屡遣人宣谕复移文来使罗刹竟不报命反深入赫哲飞牙喀一带扰害益甚爰发兵黒龙江扼其来往之路罗刹又窃据如故不送还逋逃应即剪灭今仰副
　　天心大兵逼临雅克萨城姑再传防罗刹云前屡经遣人移文命尔撤回人众以逋逃归我数年不报反深入内地纵掠民间子女搆乱不休乃发兵截尔等路招抚恒滚诸地罗刹赦而不诛因尔等仍不去雅克萨特遣劲旅徂征以此兵威何难灭尔但率土之民朕无不恻然垂悯欲其得所故不忍遽加歼除反覆告诫尔等欲相安无事可速回雅库于彼为界捕貂收赋毋复入内地搆乱归我逋逃我亦归尔逃来之罗刹果尔则界上得以贸易彼此宁居兵戈不兴倘执迷不悟仍然拒命大兵必攻破雅克萨城歼除尔众矣如此宣谕后罗刹果回雅库为界即驻师于黑龙江设斥堠于雅克萨令疆圉帖然否则大兵酌量进止不如此宣谕今纵克取雅克萨城我进则彼退我退则彼进用兵无已边民不安尔等其详议以闻
　　四月乙未
　　上谕议政王大臣等曰黑龙江兵于是月起行五月中旬可至雅克萨城凡奏报军机自雅克萨至额苏里经黑龙江前来恐纡道迟延令理藩院侍郎明爱于杜尔伯特扎赖特派兵五百人竝索伦兵酌自墨勒根至雅克萨设驿奏报军机庶免贻悮明爱往来觉察驿夫粮食匮乏以索伦所贮米支给黒龙江以内每驿原设二十人应核减一半并入防古若防古兵五百人过多再为核减索伦効力勤劳传谕异日加恩以示鼓励
　　六月癸巳
　　上谕诸王大臣等曰治国之道期于久安长治不可图便一时当承平无事朕每殚心筹画即今征罗刹之役似非甚要而所闗甚钜罗刹扰我黒龙江松花江一带三十余年其所窃据距我朝发祥之地甚近不速加剪除恐边徼之民不获宁息朕亲政之后即留意于此细访其土地形胜道路逺近及人物性情以故酌定天时地利运饷进兵机宜不徇众见决意命将出师深入挞伐然兵贵相机而动变化无穷惟恐诸将不遵朕指授致失机宜今收复雅克萨地得遂初心至于抚绥外国在使之心服不在震之以威近遣侍卫闗保等往军前谆谕之曰兵凶器战危事古人不得已用之朕以仁治天下素不嗜杀尔其严谕将士毋违朕防以我兵马精强器械坚利罗刹势不能敌必献地归诚尔时勿杀一人俾还故土宣朕柔逺至意兹一一奉行朕甚嘉焉又
　　谕曰朕思凡事必周详审度方获实效不可轻率从事向者尚书明安达礼轻进至粮饷不继将军沙尔瑚达巴海等失计半途而归遂致罗刹骄恣而索伦竒勒尔鄂罗春等心懐疑贰朕询其失机情形一一详计今始奏功兵法云多算胜少算不胜讵可忽视且兵贵神速前逆贼吴三桂等叛朕思岳州系湖广门户遣人指示速战始克岳州遂一面进取四川以分贼势一面密谕大将军赖塔从广西趋云南于是诸省底定兵革休息然亦在将军等奋勉効力耳倘怠忽不奉行虽有良策亦何益焉
　　壬寅
　　上谕大学士勒徳洪学士麻尔图图纳曰鄂罗斯入我边塞扰害鄂罗春索伦赫哲飞牙喀等处人民抢掠其家口虽屡肆凶暴朕不忍遽兴兵革故未即遣发大兵征讨数遣使晓谕鄂罗斯恃其辽逺仍复抗拒益侵伐我边鄙之人肆虐不止用是遣大兵直抵雅克萨之城彼因困迫已甚而后归降爰遵朕命宥其困而后降之罪释之使还大兵迅速征行破四十年盘踞之鄂罗斯于数日之间获雅克萨之城克奏厥绩萨布素向来逗遛不进兵之罪应概从寛免又雅齐纳鄂山本获罪遣之人其所互告之事仍行察议今进官兵殊属劳苦令伊等暂回吉林乌喇地方于盛京打虎儿之兵酌量派往防守至雅克萨城虽已克取防御决不可疎应于何地永驻官兵弹压此时即当定议着大学士勒徳洪学士麻尔图图纳同郎谈闗保与议政王大臣等会议具奏
　　十一月甲戍
　　上大阅兵于王家岭先是
　　上谕兵部国家武备不可一日懈弛故事每嵗必操练将士习试火礮尔部即传谕八旗都统等整备军容朕于十八日将亲阅焉是日喀尔喀部落土谢图汗子多尔济厄尔徳尼阿海台吉等以朝贡在京请于理藩院尚书阿喇尼转奏曰臣等闻
　　皇上大阅甲兵逺方之人幸逢盛典愿一观军容上曰从来抚绥万邦在徳敎不在威武故兵不得已而用之今四海升平偃兵不用然选练士卒简阅军器所以修武备昭法制也喀尔喀台吉既请往观可允其奏至是八旗都统各率所部将士以军礼分列至王家岭
　　上陞御座军中吹螺发巨礮排鎗竝发前后相继声络绎不絶又命将士发红衣巨礮及诸火器一时尽发声震天地巨礮所击树侯栏墙莫不应声而倒时阿海台吉及众防古惊惧失色皆战栗不止
　　上传谕曰朕惟以寛仁抚驭欲使薄海乂安家给人足近者悦而逺者来此朕本懐也若兵为凶器非可轻试第念古来世际升平不忘武备阅兵乃本朝旧制嵗以为常无足惊惧也寻设布侯校射
　　上亲射五发咸中次令诸王贝勒八旗善射者校射中的
　　者甚众阿海台吉等相顾惊讶曰
　　皇上真神射也
　　康熈二十五年丙寅七月乙巳
　　上谕兵部理藩院我兵围困雅克萨城罗刹势廹死守今时序渐寒自墨勒根至雅克萨所设蒙古驿马冬月饲秣维艰其免索伦打虎儿今嵗贡赋俾之饲秣竝修整器械以备调用至防古每驿应设夫马若干令明爱马喇等定议移文索伦总管洪吉郎中满丕等如数取用索伦打虎儿夫役与备养之马又博鼎率往筑城种地官兵内选二百人俱暂留墨勒根亦调用余悉遣还
　　八月丁丑
　　上谕黑龙江将军萨布素等曰今天时渐寒河流将结宜每事筹画豫为之备罗刹复来雅克萨城待援兵之至且冀我兵于流澌时撤回耳目前我兵虽掘壕防御至隆冬冰合后船舰若何收藏马匹若何饲秣敌兵来援若何扑勿令入城尔等其详加筹画宻以奏闻
　　康熈二十九年庚午正月辛丑
　　上谕内大臣等曰朕于国家政务竭力勤求是非自任从不委于臣下即如迁移吴逆之事索额图奏称建议之人应请正法朕坚持独断必令迁移彼时十三省用兵数载天下大事皆朕一人独任亦曽推诿尔等乎前年湖广兵叛众议纷纭朕谓此亦何难遂命绿旗兵丁即行灭又平定鄂罗斯之事满汉诸臣咸谓彼距中国道逺难以成功朕谓此事断不可中止即遣大臣前往遵朕指示而行鄂罗斯随即欵服朕未甞自伐其功但不似尔等稍有功绩即有人代为表扬也朕乃万姓之主惟以兆庶未安此衷不能稍释至于无知之人妄生议论朕毫不介意也
　　四月甲子
　　上谕内大臣公舅舅佟国维等曰据阿南达奏言厄鲁特与拖多厄尔徳尼战颇被杀伤其袭席北推哈滩巴图尔时两人共一骑有斩木为兵者且闻来侵昆都伦博硕克图而至今未到想已狼狈必有退回俄侬之势阿南达欲带行礮竝禁军前往相机征朕非不知禁军足以克敌但路逺艰于粮运朕前率察哈尔兵行猎见其人材壮健皆思効力可选精锐六百左翼令阿要率之右翼令博尔和代率之马驼牛羊于八旗大塲内派出兵各擕五月粮再于汉军每旗选章京一员领行礮八门及礮手前往檄阿喇尼额赫纳知之
　　五月癸丑
　　上谕鄂罗斯使人吉里古里伊法尼齐等曰噶尔丹廹于内乱食尽无归内向行刦今乃扬言会尔兵同侵喀尔喀喀尔喀已归顺本朝倘悮信其言是负信誓而开兵端也尔等可疾遣善驰者二人归告尼布潮头目令伊遍谕鄂罗斯之众
　　六月辛巳
　　上谕兵部噶尔丹追喀尔喀已进汛界朕将亲往视师出征诸王出喜峯口公苏努等所领之军随朕行令诸王先朕进发先檄知尚书阿喇尼等理藩院遣司官星驰以徃其令议政王大臣集议
　　癸未
　　上谕兵部噶尔丹已至乌尔会河军宜速出其军中无火器者与前所发禁军兵及盛京兵俱应増发令议政王大臣速行详议
　　甲申
　　上将出师先遣理藩院员外郎阿尔必特祜达赖赍敕往谕噶尔丹
