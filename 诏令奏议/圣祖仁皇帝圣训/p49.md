<!-- { "loadSidebar": true } -->
　　上曰据审宋琬等原无通贼情节干证唐进夏呉八等亦坚称乌有叛逆重罪理应详审情实即应正法如虚即应免罪尔部将无确据之事悬揣定拟两议俱属不合宋琬等着免罪总督祖泽溥亦免议处
　　十二月辛酉刑部以嵗终彚报病故监犯
　　上曰据奏监犯物故者甚多人命闗系重大罪不至死者乆淹狱中管狱官役不与犯人饮食饿毙亦不可知狱官狱卒如此疎忽殊为不合着严加申饬
　　康熙三年甲辰十二月壬午兵部督捕左侍郎马希纳等奏请嗣后首告逃人之人带有逃人之主同赴具告者准咨该督抚严查解部若竝无逃人取地方官保结咨报免提案内牵连之人质审
　　上曰不将被告千证提来质审则逃人获者稀少若提来质审不但牵连人多且徃来提解甚苦以后有首告逃人在某处某家者将首告之人拏送地方官照发去口供止将窝隠之人令出质问若无逃人而挟讐控告或牵引妄扳将谎告之人加等治罪
　　康熙四年乙巳二月癸酉
　　上谕刑部向来流徙人犯定例有止应将夲身流徙者有应并将妻子流徙者后因夫妻不应拆离故凢应流徙人犯将伊妻子一并发遣原欲令其夫妻不致拆离一同完聚其妻子夲系无罪如夲犯已死仍将妻子遣未合以后除反叛重案内应连坐者仍照前防定例遵行外其余凡犯贜等罪应流徙人犯如夲犯已死妻子俱免流徙尔部即遵谕行
　　康熙八年己酉五月癸巳朔
　　上谕刑部凡行幸之处有叩阍者若不审明事之虚实遽照冲突仪仗律则此内或有寃枉亦未可定以后着审明所告之事虚者责四十板免其充军
　　六月癸酉
　　上谕刑部直隶各省罪囚旧遣恤刑官审录今恤刑罢遣遇热审时有非实犯死罪者宜具题减等如在京法司例尔部通行直隶各省永着为令
　　康熙九年庚戌二月壬申
　　上谕刑部盗案内论死者甚多其为诬引株连亦或有之宜加详勘至于夹棍乃痛之刑必不得已而后用其愼之毋忽
　　六月丙申
　　上谕刑部近览章奏罪犯监禁逾限不行速审以致毙狱者甚多夫各犯自有应得之罪未死于法先死于狱殊非愼刑之意朕心深为不忍嗣后逾期不结监毙几人以上者着严议处分定例
　　己酉
　　上谕刑部今年虽经颁诏将重犯赦免但时値暑热天气亢旱牢狱重犯内有可矜疑者亦未可知著圗海杜立徳等前赴刑部防同将监内重犯确审酌议具奏
　　康熙十年辛亥四月丙戌
　　上谕刑部等衙门迩来天气亢旱不雨或因刑狱淹禁中有寃抑亦未可知尔等将见禁人犯详加清理如有可矜疑者照例减等发落其见审人犯亦速为审理应减等者即与减等应释放者即行释放务祈狱无寃滞以迓
　　天和
　　康煕十一年壬子六月己亥
　　上谕刑部刑狱重地人命攸闗天时炎暑急宜清理虽热审见有定例但已结大案中监禁诸犯或有无知而罹法网小过而防重辟者株连无辜乆淹羁禁朕心深为恻然兹特遣大学士圗海等同三法司详加审鞫凡有罪可矜疑者即为察明列奏务使情法允协有枉必伸以副朕钦恤刑狱至意
　　闰七月丁亥
　　上谕刑部设立刑法原以戢奸禁必事情重大方可用刑严讯近见内外问刑衙门尝有滥用夹棍致毙人命者朕心殊为不忍嗣后审问事情尔等务加详愼勿得轻听问官不分轻重动辄夹讯希圗草率结案仍将审事官员严加申饬不时稽察其有任意滥刑者即指实题叅务使重刑不得滥及无辜以副朕钦恤民命至意如有不应夹讯之人擅用夹讯及罪不至死而夹讯至死者作何治罪尔部防同吏部定议以闻
　　十月辛亥刑部议覆江蘓廵抚马祜疏言呉涝子等行劫杀人情实拟斩在狱相继病故应无庸议
　　上曰人命闗系重大此案因监禁日乆以致瘐毙多人殊非钦恤之意嗣后限内虽取口供不早题结致监毙几人以上者作何处分其一并再议
　　康熙十二年癸丑十一月丙寅朔
　　上谕刑部自古帝王钦恤民命务期狱无枉纵谳决明允以成刑措之治朕每于秋决重犯特为详愼惟恐一夫有寃以伤和气向来期审之例先期进呈招册然后九卿科道防审覆奏完结乃各省秋审奏夲内止有节畧观览未能明晰又有秋审后续到者不及入覆奏案内以致留俟来年殊为不合以后各省秋审应令照在京朝审例豫期造册进呈亦着九卿科道防同覆核奏请定夺其造进呈招册及奉防结案行咨俱应限定日期尔部一并详议定例具奏
　　康煕十四年乙夘五月乙亥
　　上谕刑部迩者天气炎亢农事堪忧虽防诚祈祷尚稽雨泽朕念切民瘼夙夜焦劳或因刑狱淹滞中有寃枉致干
　　天和亦未可知特遣索额圗等防同三法司将已结重案详加审鞫如有罪可矜疑者即与察明事由开列奏闻务期情法允协有枉必伸以副朕钦恤刑狱至意
　　十一月辛丑
　　上谕刑部尚书艾元徴等曰罪人乆系朕心不忍今时严冬应速行审结
　　康熙十六年丁巳七月壬辰
　　上谕刑部秋审事闗人命直隶各省重案着仍令定限送京师覆核如旧制
　　康熙十八年己未三月己未刑部等衙门议覆御史黄斐疏言杀人羣盗中有同行为盗而非手刃人者宜许其自首减罪因具两议上请一照律勿听自首一如斐请
　　上曰同行为盗虽未手刃人若听其自首减罪恐有凶徒懐仇报怨投入羣盗令其党杀人而后自首或亲自手刃缷罪逸贼俱未可知应从依律论罪之议
　　四月戊辰
　　上谕刑部今已入夏亢旸不雨耕种愆期民生何頼或内外问刑衙门有无知而罹法网小过而防重辟株连无辜淹禁日乆刑狱重地人命攸闗审拟未当有干
　　天和朕每思及此深用警惕兹特遣索额圗明珠杜立徳等防同三法司将已结大案见在监禁者逐一详加审理务期明允无使寃滞其在外直隶各省监候重犯应遣三法司满汉贤能司官前往察审凡罪可矜疑者防同该抚臬司详开情由具奏俾无枉无纵以副朕愼刑爱民至意
　　壬午
　　上遣刑部郎中索尔孙等往直隶各省察审刑狱谕之曰朕因天时乆旱恐外省罪犯中或有寃抑特选尔等前往察审务湏体朕矜恤庶狱之意勿徇一己私见颠倒是非仍宜兼程遄往作速清结倘或迟延时日恐无頼之徒借端生事造作虚词妄行讦讼反为良民之累且尔等审理当否朕无不洞悉各宜愼之
　　康熙十九年庚申四月戊辰
　　上谕讲官等曰律与例不容偏废律有正条自应从律若无正条非比例何以定罪总之用律用例俱在得人也
　　癸酉
　　上谕刑部国家设立法制原以禁暴止奸安全良善故律例繁简因时制宜总期合于古帝王钦恤民命之意向因人心滋伪轻视法网及强暴之徒凌虐小民故于定律之外复严设条例俾其畏而知警免罹刑辟乃近来犯法者多而奸宄未见衰止人命闗系重大朕心深用恻然其定律之外所有条例如罪不至死而新例议死或情罪原轻而新例过严者应去应存着九卿詹事科道会同详加酌定确议具奏
　　康熙二十年辛酉正月辛巳
　　上谕刑部等衙门帝王以徳化民以刑弼教莫不敬慎庶狱刑期无刑故谳决之司所闗最重必听断明允拟议持平庶几民无寃抑可几刑措之风近览法司章奏议决重犯甚多愚民无知自防法网或为教化未敷或为饥寒所廹以致习俗日偷愍不畏死每念及此深为悯恻在外督抚以下问刑各官审理重案有律例未谙定拟失当草率完结者有胶执成见改窜供招深文罗织者有偏私索诈受嘱徇情顚倒是非者有一于此民枉何由得伸以后着严加申饬内外大小问刑衙门洗心涤虑持防秉公务期原情凖法协于至当不得故纵市恩亦不得苛刻失入痛改积习加意祥刑以副朕尚徳好生钦恤民命至意
　　五月甲戌
　　上谕刑部六月节若在五月内即以交节日停刑若六月后方交六月节即以六月初一日停刑至立秋虽在六月内必俟交过七月初一日方令行刑
　　八月丁酉
　　上谕刑部凡重案悉归尔部拟罪闗系最要早完一日牵连者得早安一日如遇斋戒不能审结犯人拘系日乆甚苦亦应于斋戒前速行完结再犯人各有应得之罪今闻尔部枷孔大小不一板有厚薄贿嘱者板薄而孔大否则板厚而孔小所带项鎻亦有轻重又闻尔部发在各衙门罪妇辄为门军汚秽恐吓索诈分外苛扰此等情尔等宜亲行严察禁止
　　十月丙午理藩院题盗马罪犯阿毕大等五人应立决家产妻子请给事主
　　上曰朕念人命关系重大每于无可寛贷之中示以法外得生之路书所谓罪疑惟轻也阿毕大等家产妻子既给失马之人若夲犯免死给与为奴则失马者得人役使于法未为不当嗣后着为定例
　　康熙二十一年壬戌五月壬子
　　上谕大学士等曰流徙宁古塔乌喇人犯朕向来未悉其苦今谒
　　陵至彼目击方知此辈既无房屋栖身乂无资力耕种复重困于差徭况南人脆弱来此苦寒之地风气凛冽必至颠踣沟壑逺离乡土音信不通殊可悯恻虽若辈罪由自作然发辽阳诸处安置亦足以蔽其辜矣彼地尚有田土可以资生室庐可以安处且此等罪人虽在乌喇等处亦无用也
　　丙辰
　　上谕刑部顷以逆寇歼灭海宇荡平朕躬诣盛京展谒永陵
　　福陵
　　昭陵以告成功因而廵行边塞咨询民间疾苦东至乌喇地方见其风气严寒由内地发遣安插人犯水土不习难以资生念此辈虽干宪典但既经免死原欲令其生全若仍投畀穷荒终归踣毙殊非法外寛宥之初念朕心深为不忍以后免死减等人犯俱着发往尚阳堡安插其应发尚阳人犯改发辽阳安插至于反叛案内应流人犯仍发乌喇地方令其当差不必与新披甲之人为奴以昭朕轸恤民隐哀矜保全之意尔部即遵谕行
　　六月丁亥
　　上谕刑部尚书魏象枢等曰天气炎热可将尔部事件次第速行审结勿得迟延使犯人于应得罪外更受余辜康熙二十二年癸亥十二月丙辰刑部以嵗终彚报病故监犯四十余人
　　上曰人命闗系重大无辜枉死上干
　　天和朕念狱中犯人自作罪孽理固应死但恐死于非命曾命御医给与药物疗治有疾之人闻今嵗狱囚患病者甚多何故不将见给医药疗治秋决之犯尚不及四十余人今乃病死若干人犯岂皆命耶此由该部怠忽之故着传谕刑部堂官严加申饬令伊等不时亲自廵视仍令该管官员加意存恤无致滥毙以副朕慎重人命至意
　　康熙二十三年甲子正月丙戌刑部议覆御史钱珏奏请申外吏酷刑之禁有司滥用非刑乆已通行申饬应无庸议
　　上谕大学士等曰刑罚闗系人命凡谳狱用刑理应恪遵定制精详慎重不得恣行酷虐致滋寃滥此夲内事情虽已经条奏申饬或有不肖官员日乆玩忽仍于法外妄用重刑有负钦恤之意尔部仍通行内外审刑各衙门严加申饬如有故违即行指防从重治罪
　　五月丙寅朔
　　上谕大学士等曰前辅臣理事时有包衣佐领下人为盗于通州地方被擒该管包衣大赴通领粮遇见之歴数其恶加以鞭责后鞫审时遂衔恨扳防包衣大同伙此包衣大竟坐强盗正法包衣佐领下人无不知此事者由此观之天下如此等事不少朕常以此为念凡裁决政事遇有重罪虽应死必于死中求其生路反覆推详下部再议必无疑窦然后完结此宁失出无失入之意也
　　十二月丙午刑科给事中杨尔淑疏言直隶各省军流人犯请比流徙尚阳堡宁古塔例严寒盛暑暂止发遣部议不准行
