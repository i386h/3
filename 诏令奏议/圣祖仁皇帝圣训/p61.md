<!-- { "loadSidebar": true } -->
　　谕齐苏勒等曰昨日踏勘之处迎溜顶冲彼处若筑减水坝甚为可虞倘水发时冲刷其东则所筑减水坝反在河中徒费人工矣其杨村以南河岸离隄虽远而相其地势亦难修筑此筐儿港近处有矶嘴与河隄相去不远且河路又直通旧河取道甚顺况东边原因修筑坚固屡经大水并无妨碍此处修筑减水坝甚好朕制木桩式样与之减水坝两边鴈翅须令加髙与隄平其外边流水之处尽用石铺预凿两路柱眼其上则搭桥以便行人筑减水坝时须令其尾长如此则下注之水可无妨碍若欲保减水坝之水溜当于东边酌量修筑数处挑水坝以分顶冲水势俟后再定至新挑河两边筑隄则两边田地之水为隄所阻不能流岀或恐不利于田地若使通于新挑河及分减大河之水令入漯河淀湖内则水集而满必致泛溢恐民田地淹没可将湖边丈量圈筑小隄使水不致漫流以保防田地修筑大河两边隄工附近居民俱请加髙朕看此隄加筑大有裨益可将此隄先修俟工部堂官到日尔防同前来将旧隄加髙之处丈量估算需用钱粮防何具题之日再将修筑减水坝之处定夺
　　康熈六十一年壬寅六月丙寅
　　上谕大学士等曰秦家厰隄工杨宗义牛钮不能堵筑马营口所岀之水想又如去年流至直隶长垣县等处着行文直隶总督赵宏燮查防民间房屋地畆有被水淹者加意抚绥毋致失所此水泛溢必由张秋流入运河于漕船亦有关系着山东巡抚李树徳亲身前徃监防料理修治若水势甚大可引入盐河流泄使漕船可过毋致有悮
　　【附】北河
　　康熈二十九年庚午六月丙寅
　　上谕内务府玉泉山河水所关甚钜西山一带碧云香山卧佛寺等山之水俱归此河从前此河由青龙桥北汇入清河后因欲引此水入京城将髙处挑濬河之两旁复加谨防固以分水势今值雨之际水势漫溢隄岸冲决数处尔等速将闸板启放使河水畅流一面令工部将冲决之处速行堵筑
　　康熈三十七年戊寅二月庚午
　　上谕大学士等曰霸州新安等处此数年来水发时浑河之水与保定府南之河水常有泛涨旗下及民人庄田皆被淹没详询其故葢因保定府南之河水与浑河之水汇流一处势不能容以致泛滥浑河着左都御史于成龙往察保定府南河着原任河道总督王新命往察作何修治令其水自分流详防绘圗议奏今值农事方兴不可用百姓之力遣旗下丁壮备器械给以银米令其修筑伊等往时部院衙门司官笔帖式酌量奏请带往于十日之内即令启行
　　三月丁丑
　　上谕直隶巡抚于成龙原任河道总督王新命曰清河发源太行山脉防漳河子牙河滹沱河易水诸流其势虽盛但坚筑隄岸以遏之即嵗潦亦可无虞又漳河支流经大城县入子牙河其势湍悍数年以来文安大城诸处屡遭水患皆此河之故也尔等宜详悉查勘至浑河发自马邑其源甚微毎遇大水之年则横流泛滥致淹民田详审其故葢由浑河淤沙既多或遇春时水乏保定以下居民又引河水灌田沙砾壅垫河身积髙雨水发则避髙就卑水势弥漫遂致田土冲没尔等惟挑濬淤沙河之两岸掘五六尺深濶令水得畅流当不至于涨溢矣尔等须详视具奏筑隄濬河工竣设立河夫委官监视及时预为挑濬遇旱嵗力去淤沙庻无水患矣
　　辛卯直隶巡抚于成龙以浑河圗形呈
　　览
　　上曰朕经行水灾地方见百姓以水藻为食朕曾尝之百姓艰苦朕时在念是以命尔于雨水之前速行濬河筑隄使田畆得耕百姓生计得遂也
　　五月甲戌朔
　　上巡视武清县隄岸众民跪奏曰耍儿渡地方自防皇上修筑迄今永无水患此地隄岸正当水势冲射请于
　　隄岸之外另筑一隄
　　上谕曰此隄岸之外若另作一隄尔等田畆岂不多致占废众民奏曰原非一家田畆即稍入隄内于小民亦无
　　大损倘河水一决其患更甚
　　上谕曰转盼间雨潦将届今嵗不及修筑暂立木桩坚防隄岸另开小河以杀水势今嵗田畆可以无虞俟明春雨水前另筑重隄尔等田庐俱得安固矣
　　康熈三十八年己卯二月壬子
　　上谕直隶巡抚李光地等曰漳河与滹沱河故道原各自入海今两水合流所以其势泛滥尔等往视如漳河故道可寻即可开通引入运河如虑运河难容即于运道之东别挑一河使之赴海其可否修浚情形尔等阅后再奏
　　十月甲戌
　　上巡视永定河隄至芦沟桥以南
　　谕原任河道总督王新命等曰此河性本无定溜急易淤沙既淤则河身垫髙必致浅隘因此泛溢横决沿河州县居民常罹其灾今欲治之务使河身深而且狭束水使流借其奔注迅下之势则河底自然刷深顺道安流不致泛滥今朕遍观两岸将紧要应修处逐一详审尔等务期次第修筑遵谕而行
　　乙亥
　　上阅北蔡村夏庄村南蔡村等处
　　谕原任河道总督王新命等曰于此三处从上流作挑水坝不必过长长则大溜为其所逼对岸淤处畧加挑濬水即泻入直流矣着俟明春兴工又
　　谕曰官不清则为民害水不清亦无利于民天下之浊者皆如此也不清之官朕有法以正之不清之水朕有策以治之
　　丙子
　　上至郭家务村南大隄以豹尾鎗立表于冰上亲用仪器
　　测騐
　　谕原任河道总督王新命等曰测騐此处河内淤垫较隄外畧髙是以冰冻直至隄边以此观之下流岀口之处其淤髙必甚于此如此壅滞安能畅流此等隄工卑矮可虞若不预行修筑明春水发难以堵御必自今冬下埽加帮増髙不可取近隄之土若取土成沟水流沟内有伤隄根着取近河土用之即运土稍远亦无不可也
　　辛巳
　　上谕直隶巡抚李光地原任河道总督王新命等曰今永定河自郭家务以下壅淤已髙岀七八尺若掘毕方濬河身不但多需工力必致嵗嵗壅淤南隄之南地最洼下若随其洼下濬治于掘出之土即行钉桩筑隄坚固则修理最易抑且北隄三层于河更属有益尔等修理时可将河口修窄渐次放宽于两边筑隄使髙大则水势迅急沙自不能停住矣若遇村庄近处宜详视妥当委曲远移或砌之以石与村居无碍始行修理俟新修河工吿竣朕亲临视开放河水
　　康熈三十九年庚辰二月乙亥
　　上谕大学士等曰朕往阅永定河见河工诸员并无知晓因朕指示周详河工诸臣方悟而大悦总之经任河务者勤而且亷即克底绩此河告竣则黄河亦可仿此修之朕御小舟入郎城等淀淤浅之处徧视之则河之当移柳岔也益无疑矣郎城之河全被沙淤垫髙至来年可耕为田而欲于此处出水直强之耳水口所关重大若非亲临目击可轻断乎至治河大臣畏缩不前反再三陈奏以为不可行者今复何辞又
　　谕曰郎城之遥隄甚有用清水浑水俱以此当之新河开毕着即修筑南北两岸遥隄完工之后交地方官各自分守稍有损壊处用民夫补修着传谕直隶巡抚李光地朕将于四月来临不时遣人察视尔等敬慎无忽
　　四月庚辰
　　上巡视永定河隄
　　谕大学士等曰朕前者到此曾指示挑濬河湾令其下桩今日观河水已涸乗此水涸之时易于成功其径直挑濬处须令宽濶即以所挑之土培筑隄岸甚为有益见无雨水二十日可以告竣目今东作方兴夫役难于骤雇八旗并包衣属下毎佐领派防军骁骑各二名步军共一千令其挑濬凡人员废官有愿濬河効力者亦令前往
　　康熈四十年辛巳四月戊寅
　　上巡阅竹络坝河道
　　谕直隶巡抚李光地等曰莽牛河岀水之口亦宜下埽防之隆冬冰结之时莽牛河口着照常开泄清水流于冰下则水为冰所逼向下冲刷河底自然愈深又
　　阅新修石隄谕曰朕修此石隄特欲其坚而更坚之意如此则河水断不复归旧河此地黎民亦可安枕矣又
　　阅竹络坝迤东河道大湾谕曰此地正当顶冲甚为危险见今此处续修石隄尚未兴工着速取南方运来杉木即下排桩及埽坚固修筑又
　　谕曰观新挑河道水流既直出柳岔口亦顺河岸较前甚髙而河亦深此皆被莽牛河水冲刷之故阅其地势南岸最为要紧故将应行坚修诸处详行指示尔等勿谓其已成而遂忽之
　　【附】水利
　　康熈二十六年丁卯十月壬戌大学士等议覆河道总督靳辅疏言于髙家堰之外再筑重隄停止丁溪等处工程应如所请
　　上曰朕今挑濬此河原欲有益七州县生民靳辅疏称髙家堰等处筑隄以为屯田可获百余万钱粮朕从利益民生起见非为钱粮也若止为钱粮起见则不必蠲免江南陜西应徴六百余万矣此挑河关系紧要着戸部尚书佛伦吏部侍郎熊一潇给事中达竒纳赵吉士防同江南总督总漕确勘议奏
　　康熈三十九年庚辰九月庚戌福建道御史刘珩疏言直隶永平真定等府田地应令巡抚李光地视其近河之处引水入田耕种
　　上谕大学士等曰水田之利朕所洞悉已交李光地见令引水耕种水利一兴田苗不忧旱涝嵗必有秋其利无穷但不可太骤耳今若竟定一例诸处克期齐举该部复行催查则事必至于难行矣亦惟兴作之后百姓知其有益自然鼓舞各相效法于是因地制宜设法行之事必有成今观此处亦不必开池惟如寕夏水田开濬沟渠潦则撤田中之水自渠岀之旱则放渠之水引入田中灾荒总可无虞矣
　　康熈四十五年丙戌三月壬戌大学士等议覆直隶巡抚赵宏燮疏请开垦水田应准行
　　上曰此处水田不比江南与宁夏泽州等处水田约畧相似大都俱恃开沟以引河水今直隶河道处处俱通若开通三河县河亦可直抵蓟州昔开防城河甚有利益今朕又欲挑濬清河此河一开于右翼人众亦大有利益矣
　　康熈四十六年丁亥十一月乙亥
　　上命江南浙江两省在京官员齐集乾清门外
　　召大学士张玉书等入谕之曰朕在宫中无刻不以民间疾苦为念恐遇旱涝必思豫防至巡幸各省于风俗民情无不谘询即物性土宜皆亲加详考今嵗南巡江浙见天气乆晴所经河渠港荡之水比旧已浅即虑夏间
　　或有亢旸之患是时麦秋虽见丰稔然南方二麦用以为麯糵者多不似北方专需麦食南方惟頼稻米北方不独种稻兼种黍稷粱粟此水上异宜不可强也且江浙地卑下不雨则蒸湿人不能堪有雨则凉燥人皆清爽虽称水郷然水溢易泄涝嵗为患尚浅旱嵗为患甚剧若北方则经月不雨亦无碍南方夏秋间经旬不雨则田皆坼裂禾苗渐槁矣故喜雨亭记云十日不雨则无禾也江浙农功全资灌溉今见其河渠港荡比旧已浅者皆由素无潴蓄故雨泽偶愆濒河低田犹可戽水济用髙燥之地力无所施往往三农坐困朕兹为民生再三筹画永远之计无如兴水利建闸座蓄水灌田之为善也江南之苏松常镇及浙江之杭嘉湖诸郡所属州县或近太湖或通潮汐所有河渠水口宜酌建闸座平时闭闸蓄水遇旱则开闸放水其支河港荡淤塞者竝加疏濬引水四达仍行建闸多蓄一二尺之水即可灌一二尺之髙田多蓄四五尺之水即可灌四五尺之髙田行之永远庻髙下田畆无忧旱涝矣朕特念江浙财赋重地小民粒食所资故欲讲求经乆之防着该部速行文两省督抚将各州县河渠宜建闸蓄水之处通行确查明晰具奏以朕度之建闸之费不过四五十万两且南方地畆见有定数而戸口渐增偶遇嵗歉艰食可虞若发帑建闸使贫民资佣工度日糊口亦善策也








　　大清圣祖合天运文武睿哲恭俭寛裕孝敬诚信中和功徳大成仁皇帝圣训卷三十五
　　钦定四库全书
