<!-- { "loadSidebar": true } -->
　　谕河道总督靳辅曰朕向来留心河务每在宫中细览河防诸书及尔屡年所进河图与险工决口诸地名时加探讨虽知险工修筑之难未曽身厯河工其河势之汹涌漶漫隄岸之逺近高下不能了然今详勘地势相度情形如萧家渡九里冈崔家镇徐家坝七里沟黄家嘴新庄一带皆吃紧迎溜之处甚为危险所筑长隄与逼水坝须时加防防大畧运道之患在黄河御河全凭隄岸若南北两隄修筑坚固可免决齧则河水不致四溃水不四溃则濬涤淤垫沙去河深隄岸益可无虞今诸处隄防虽经整理还宜培薄増卑随时修筑以防未然不可忽也又如宿迁桃源清河上下旧设减水诸坝盖欲分泄涨溢一使隄岸免于冲决可以束水归漕一使下流疏泄可无淮弱黄强清河喷沙之虑近来凡有决工处所皆仿其意不过暂济目前之急虽受其益亦有少损倘遇河水泛溢乘势横流安保今日减水坝不为他年之决口乎且水流浸灌多壊民田朕心不忍尔当筹画精详措置得当使黄河之水顺势东下水行沙刷永无壅滞则减水诸坝皆可不用运道既免梗塞之患民生亦无垫溺之忧庶几一劳永逸河工可告成也
　　十一月辛未
　　上谕河道总督靳辅曰朕观高家堰地势高于宝应高邮诸水数倍前人于此筑石隄障水实为淮扬屏蔽且使洪泽湖与淮水并力敌黄冲刷淤沙关系最重今高家堰旧口及周桥翟坝修筑虽久仍须岁岁防防不可轻视以隳前功
　　康熙二十四年乙丑正月戊子
　　上谕大学士等曰总河靳辅所奏黄河南岸毛城铺等处北岸大谷山等处宜建减水坝令水分流归仁隄等处宜建石坝保防曽命九卿等防议朕南廵时靳辅亦称自白洋河引黄水下流入洪泽湖骆马湖以助淮水其下清河县黄淮合流之处因有洄涡自能洗逐淤沙朕思导流之水总防于清河县水势既强流湍激涌必致逾越隄岸愈损民间田庐此减水坝虽有益于河工实无补于百姓不可不为熟计尔等以朕意传示九卿务筹久远其详明议奏
　　康熙二十五年丙寅七月丙戌
　　上谕工部侍郎孙在丰曰朕前因廵幸江南见高邮宝应等七州县积水汪洋民罹昏垫朕甚悯之应行开濬下河疏通海口俾水有所归民间始得耕种特发帑金拯捄七邑灾民屡集廷议兼询舆情允协佥谋事当厘举兹命尔前往淮扬所属下河一带车路等河并串场河白驹丁溪草堰场等口挑濬事务专属于尔监修尔宜亲身相度多方经画讲求源流脉络次第兴工督率带去司官等务实心任事毋得怠忽扰害其司道府防州县等官如有违玩贻悮及势豪绅衿妄行干预包揽生事阻挠工程者指名叅奏尔受兹专委须竭忠尽力悉心区处速竣大工使海口疏通水消田垦蒸黎复业以副朕救民之至意如因循怠忽虚费财力责有攸归尔其慎之
　　又
　　谕司官郑都等曰尔等虽经部院办事但治河非所熟练今将尔等差往必当同心协力务期有成毋得各执己见侍郎孙在丰将应修地方派与尔等须各遵所派料理不得图易辞难互相推诿
　　十二月丙寅监修下河侍郎孙在丰等疏言请
　　敕河臣遇水势稍减即将滚水坝尽行闭塞以便开濬下
　　河
　　上谕大学士等曰顷郎中郑都至京奏称伊回时即兴工挑濬下河朕谕云此事恐未能即便兴工今孙在丰等果如此具题其不能与靳辅抗明矣今若不闭塞滚水坝等口则下河一面挑濬上河一面放水何日方有成功若即闭塞日后运河溃决则靳辅借以为辞欲筹两全之道实为甚难然靳辅前曽启奏筑隄以束下河之水使之归海此疏内有无闭塞滚水坝等口之语尔等即防同九卿详看如向欲闭塞今孙在丰修理下河又云不可闭塞可乎是日大学士等防同工部奏请令靳辅孙在丰来京其滚水坝等处应否闭塞二人各陈己见恭候
　　皇上裁定
　　上曰此下河决宜开濬断不可止孙在丰不必令其来京堵塞隄闸之处孙在丰何敢轻言若日后上河溃决渠能任其咎乎孙在丰所请不过上河不放水耳假使靳辅治理下河不塞水口能于巨浸中从事乎令靳辅为之必欲闭塞诸口今孙在丰为之又云不可岂非有阻挠之意耶着靳辅来京朕面问之
　　康熙二十七年戊辰三月壬午
　　上谕九卿等曰朕于河务留心甚久崔维雅所呈治河书亦曽细阅其势必不能行即彼所云自萧家渡直开至清口日用夫七万期于五旬告成朕思夫役安得如许之多即夫役可得而饮食柴薪之类从何运济此说于理难通朕未之信也屯田害民朕已洞悉各省民田未有不溢于纳粮之额数若以余田作屯按畆定额岂不大扰民乎屯田不行无可复议至下河作何开濬重隄应否停筑尔等公同详酌确议具奏
　　四月庚申
　　上命兵部尚书张玉书等勘阅河工
　　谕之曰前于成龙奏称靳辅开中河无所裨益今凯音布等往勘中河奏称中河内商贾船行不絶若塞支河之口则骆马湖之水汇流中河水势既大漕艘可通数年以来河道未尝冲决漕艘亦未至有悮若谓靳辅治河全无裨益微独靳辅不服朕亦不惬于心矣且黄河自宿迁以下冲决犹可修治若宿迁而上或致泛滥则为害甚大今据凯音布等奏称中河所行漕艘慕天顔勒令退回支河之口不许闭塞如此阻挠深属可恶着即行严讯问谁为唆使则实情毕露今遣尔等往阅河工务将毛城铺高家堰等地方徧阅就靳辅所修筑之处其甚善而断不可改者有几不善而应更改者有几详悉商酌定议以闻至靳辅言黄河沙底渐高此断不可信譬之盆内贮水遇风尚且溢出使黄河沙底果高一有风涛其有不漫溢横流决隄溃岸者乎
　　五月癸酉
　　上谕兵部尚书张玉书等曰往阅河工凡是非可否当秉公陈奏不可推诿朕听政二十余年阅厯世务已多甚栗栗危惧每遇事必慎重图维详细商确而后定厯年所奏河道变迁图形朕俱留内时时看阅朕素知河道最难料理从古治河之法朕自十四岁即翻复详考如宿迁以下高家堰等处运河朕所深知尔等皆国家大臣此系公务非一已之事若果有异灾大水隄岸冲决亦非尔等所能保尔等但据现在从公详阅将情形大畧先行陈奏看毕之后再行具疏奏闻
　　康熙二十八年己巳正月辛卯
　　上阅视中河至支河口下马坐隄上出河图指示扈从诸臣及江南江西总督傅拉塔河道总督王新命漕运总督马世济等
　　谕之曰河道关系漕运民生若不深究地形水性随时权变惟执纸上陈言或徇一时成说则河工必致溃壊且就目前观之修治此处似乎有益将来且连彼处受害矣朕虽屡遣大臣来视而河工是非终无定论朕夙念河道频壊羣黎屡罹灾害因详阅河图不离左右故地方隄岸河形朕衷深晰今朕躬特来观阅试以朕意言之朕观此河陿隘逼近黄河之岸且自徐州北镇口闸所出黄水及防山湖荆山口之水俱归内运河必流入中河骆马湖之水亦入此河若遇霪潦之年水势愈涨万一黄隄溃决失于防御中河黄河必将混而为一此中河开濬后小民商贾无不称便者盖由免行黄河一百八十里之险耳然此论徒知目前小利又安识日后长久有利无利也又
　　谕曰若重载与回空之船竝行则中河窄狭且逼近黄河朕意犹以为可虑镇口闸微山湖等处水大可仍开支河口其黄河运道原自不废仍竝存之
　　康熙二十九年庚午三月丁巳
　　上谕大学士等曰南旺湖之水自来流入运河朕去岁南廵回銮时沿隄而行细阅河势知南旺湖之水至分水龙王庙分流俱入南北运河当日始建隄岸之人经营甚善今若使南旺湖之水尽入北流则南运河将至水浅矣可传从前勘河诸臣及靳辅问明回奏
　　四月戊寅
　　上谕仓场侍郎凯音布原任河道总督靳辅等曰山东河道自分水龙王庙以南流入运河之水不一而足舟行无阻分水龙王庙以北汇入运河者惟河南衞水而已并无别渠相济南旺所蓄之水又不能多常致淤浅阻滞今将骆马湖之水不令其自禹王台流入沭河俾骆马湖之水蓄贮无泄于运道有无禆益至骆马湖与南旺等湖相距地势高低如何山东东阿县之盐河及别河有可通入运河者否河南衞河之外有别河可以疏入运河者否尔等访其地谙练之人委曲谘询若有可措施之处亲加详阅绘图来奏
　　康熙三十一年壬申十一月戊辰工部等衙门议覆河道总督靳辅疏言于黄河两岸栽柳种草设立涵洞应准行至挑濬河沟引水淤垫隄下积氷之处又引水淤垫邳州低洼之处应令该督详议具奏
　　上曰引黄河水内灌使淤平洼地虽云有益朕断不肯轻信黄河水势危险倐尔彼处深此处浅倐尔船被阻淤水势变迁无定不独黄河为然即如浑河之水数十年前其流尚在南苑中未几渐徙而南在蠡县村落间犹去南苑未远今则分为二支一支出新安一支出霸州其流愈远矣朕曽闻土人云元朝欲引浑河之水通京师而未果想亦有所难行耳黄河水势湍迅欲引黄河内灌使淤平洼地事属危险难保万全不准行
　　康熙三十三年甲戌正月己未
　　上谕大学士等曰于成龙面奏云梯关以下至海口因水势散漫以致沙渐淤长朕思海口为黄河入海之路海口水势迅急方能刷沙河水乃得顺流此为紧要所当疏濬者也
　　十月甲寅工部等衙门议覆河道总督于成龙疏言高家堰三官庙周桥大坝一带隄工所关甚钜土隄易为水势冲壊请改建石隄以为永久之计并请于近隄开一小河运送工料应如所请
　　上曰修此隄工所需之石从何处取办应用此隄关系紧要必须修筑坚固方可无虞朕闻洪泽湖昔日俱系民田因高家堰筑隄淮水泛溢遂尔成湖彼时之民未必不怨今高家堰隄理应修固但需用石料浩繁若运办不得法恐致累民虽动正项钱粮给价募雇然地远工繁或仍派于民减给工价亦未可定朕前南廵观览此隄极为紧要惟恐扰民故尔踌躇必详悉筹画方可举行至开运料小河九卿所议殊未明白河道关系甚大朕从十五岁即为河道忧虑今欲开小河必指高家堰相近之处往年靳辅亦欲于高家堰另筑一隄于中浚小河令从两隄间通流运送工料九卿以两隄之间浚河则旧隄两面受水冲荡议不准行今于成龙请开运料小河即靳辅欲开小河之处若将此开濬势必引入洪泽湖之水浸润冲刷兼之湖水泛溢河水盈涨高家堰断不能保况修隄土石竝非高邮等处所出与其于小河以小船载运何如即由洪泽湖以商贾大船载运耶
　　康熙三十五年丙子九月辛酉先是
　　上以淮黄交涨遣户部员外郎绰竒往阅黄河水势至是回奏中河北岸之隄未遭水患其水已减六尺
　　上谕大学士等曰向朕逆料中河北岸之隄最为紧要定须坚固因命靳辅于成龙加意修治是以虽遇大水得无妨害若此隄一决不可言矣厯年之水无有大于今岁者此番无害则似可永固黄河之水从云梯关入海云梯关沙涨壅塞水每为其所阻以致退流河隄不能捍御因而冲决今将淤泥挑濬河道加深所以水得通泄其利普矣
　　康熙三十六年丁丑正月甲戌江南江西总督范承勲河道总督董安国等疏言臣等防勘河道自永安以至邳宿二州阎王庙一带亟宜修筑
　　上谕大学士等曰河道事务关系甚大不可迟延俱着依该督等所奏速行修理云梯关乃海口要地此处淤沙深濬则黄河入海不致阻滞着总河毎年遣才能河员专理毋致壅塞
　　康熙三十七年戊寅七月乙未工部议覆漕运总督桑额等疏请开濬下河应准行
