<!-- { "loadSidebar": true } -->
　　上谕奉命大将军和硕康亲王杰书等曰顷因定海舟师少已特増兵今荷兰国人为寇所阻何以不行扑灭俾得前行音问既未能通舟师必不能如期而至如此则我兵遇有机防可不俟荷兰舟师即进耶抑必俟彼船至日方举事耶兹以荡海寇増调师旅修理战舰糜费军饷甚多大将军王等宜规取厦门金门速靖海氛不必专候荷兰舟师
　　四月壬午
　　上谕议政王大臣等曰览学士孔郭岱等奏报广西悉已底定宜速移文令简亲王及穆占等之兵不必进广西但莽依图舒恕额楚等兵力稍单简亲王及穆占等兵内选有马精兵每佐领三人或四人遣前锋统领希佛率赴莽依图等军前于通云贵要路宜从何路协力前进公议进发至于广西现无官兵平南王或宜同大兵前进或宜驻广西适中要地亦同将军大臣等共议而行其彛陵兵徒尔坐守似属无用宜整缮甲兵自归州巴东作进兵状以制之巴尔布本在彛陵即遣彼往归州巴东効力并令都统噶尔汉等率兵同总督杨茂勲提督佟国瑶等前进宜由何路协力扑灭山贼或规取兴安听其酌量而行
　　康熈十九年庚申正月戊戍
　　上谕议政王大臣等曰进取四川以满洲大臣为后应最为要策宜令将军吴亶继将军王进寳军之后将军鄂克济哈继将军赵良栋军之后陜西已有将军张勇提督孙思克廵抚杭爱巴锡等镇守宜令大将军图海帅师前赴汉中接济进蜀诸军粮饷鄂克济哈率汉中满兵驰往合之吴亶官兵均分统率以为王进寳赵良栋后继转饷源源不絶相随而进
　　丁未
　　上谕议政王大臣等曰将军赵良栋攻克白水坝青川招抚龙安成都指日可复将军王进寳亦分兵三路于正月初旬进逼保宁逆贼王屏藩等困迫必各溃遁其移檄严饬杨茂勲徐治都等乗机急取重庆防州御逆寇如迟延观望悮此事机严治其罪
　　甲寅
　　上谕议政王大臣等曰将军赵良栋等军深入四川保宁重庆防州诸处速宜平定将军吴亶王进寳等军虽抵保宁必于蟠龙山相对立营果尔则恐稽时日今宜面蟠龙山分兵坚垒别遣一军渡昭化江壁锦屏山下满汉兵合势以规取重庆防州若下重庆诸处则保宁贼兵归路阻絶可计日而克假使贼众势迫来降则民免重困而全蜀亦不久大定矣
　　二月辛酉朔
　　上谕议政王大臣等曰今成都保宁皆已恢复宜乗此机会速定云贵四川既平湖广已属内地其令顺承郡王勒尔锦贝子准达都统范达礼等尽率所部兵泝流而上规取重庆顺承郡王等即于重庆驻守将军吴亶鄂克济哈与赵良栋等同进取云贵吴亶鄂克济哈于顺承郡王军中简精鋭马兵将之前行总督杨茂勲提督王之鼎驻守成都将军王进寳驻守四川徐治都还军守彛陵荆州等处
　　丁卯
　　上谕议政王大臣等曰成都保宁顺庆诸府今已恢复四川底定湖广大兵今正分道进定云贵其广西满洲緑旗大兵休息日久亦当乗机速进大将军简亲王留每佐领兵一人于桂林其余官兵尽率之往屯栁州大将军平南王可驻守贵县将军莽依图马承廕都统马九玉总督金光祖等可各率所部官兵并酌调平南王藩下官兵分道进取云贵
　　庚辰
　　上谕议政王大臣等曰今四川底定大兵宜速赴重庆进取滇黔否则逆贼复犯重庆亦未可料其移文吴亶鄂克济哈即驰赴重庆精简士马进取云贵
　　三月癸卯
　　上谕兵部顷简亲王喇布奏马承廕反叛恐此贼自广西侵犯广东今闽疆悉定可令将军赖塔即率满兵二千驰赴潮州防守广东全省
　　己酉
　　上谕议政王大臣等曰今枫木岭辰龙闗俱已恢复四川广西悉皆底定云贵不日可平若行招抚更可速定云贵人民得早安其生张起龙本吴三桂属下之人宜使招抚云贵可贳其罪着捧敇前往
　　七月辛卯
　　上谕兵部初马承廕及所部官兵背叛蹂躏疆土扰掠生民罪恶已极后见湖南平定广西恢复穷迫请降朕欲生民早获宁息悉贳前罪封以伯爵授为将军仍令管兵标员亦分营补用及大兵规取云贵无故背恩复叛致悮征讨大事今因兵败势蹙复窘急来归令内阁学士萨穆哈速往拨满汉官兵押送马承廕及标下守备以上官来京其标兵令督抚提镇等分隶各营汰其老弱回兵亦宜散置切勿令其党聚广东诸处被难人民详察遣还故土提督哲尔肯可屯驻栁州
　　八月庚申
　　上谕兵部厦门金门诸处悉设兵镇守福建大兵宜量行撤还将军喇哈达副都统马思文率千人守福州副都统纪尔他布倭申巴图鲁率千人守漳州两军悉令喇哈达统辖余兵一千令尚书介山侍郎吴努春率之回京
　　又
　　谕曰闽省近海要区总督提督标下可各设五营兵五千人廵抚标下设二营兵千五百人至通省防守兵依旧额留五万一千七百五十人余一万九千九十五人俱行裁汰提督驻镇海澄其铜山厦门诸处分设总兵官副将镇守现在水师留二万人其余五千人亦行裁汰
　　己巳
　　上谕兵部广东省会地闗重要合计广西现有大将军简亲王兵及将军莽依图兵与都统马缉等率往之兵每佐领共有二十八人今宜檄简亲王令简军中精骑每佐领五人俾副都统博济率之驰赴将军赖塔军协守广东省城并檄马缉速赴简亲王军至所撤福建兵已就道者令其来京如未啓行仍暂留福建总漕帅顔保现在江西吉安令率所部速赴广东视南雄韶州何地要酌量驻镇以安辑人心
　　壬申
　　上谕扬威大将军和硕简亲王喇布曰闻南宁距云南边界路仅七站向因逆贼尚之信马承廕背叛或未可轻进今若辈皆已无济复何所瞻顾而迟延也现在广西满兵每佐领几三十人宜精选强壮有马者十人益以绿旗官兵协力进贼可立破矣王其速图之进兵之时令巴尔堪哈尔哈齐为夸兰大责以军前报効
　　闰八月己丑
　　上谕兵部今进取云贵为期已近将军吴亶率兵进泸州取合江仍两路进取云南湖广大将军将军总督等宜速取贵州大将军公图海等趣所调陜西兵往四川海潮龙感戴国恩率众献地先机効顺可嘉授为懐忠将军令统所部为前导破贼至贼帅张国柱李本深王防髙啓隆俱系旧臣或一时迫胁降贼亦未可定宜如招马寳等例书赦罪敕驰驿发赵良栋相机招抚陜西四川督抚等速运粮饷毋悮两路大兵进机宜
　　九月乙丑
　　上谕议政王大臣等曰据将军噶尔汉等奏逆贼谭率众至巫山谭小丑耳我兵但奋力进击彼自澌灭将军噶尔汉提督徐治都等其溯江而上速定疆圉大将军贝子章泰等果如前疏订期亟进克复贵阳贼势何至滋蔓今宜令章泰同将军蔡毓荣等于文到日速进取贵阳以图遵义四川诸将若能奋击云南贵州出犯之贼则谭无所逃匿自当摧陷今宜令专意进勿复观望前此曽命总督哈占驰赴将军吴亶军今宜令由保宁江直进破谭以会吴亶并行文大将军图海酌发军中满汉兵为之声援以分贼势至运饷四川不由彛陵江俱自陜西转运叙州兵饷度可无虞顷令护军统领佟佳等率増发四川满兵赴原指之地其汉军官兵一千人文到日即由荆门州一月内赴彛陵镇守着户部郎中额尔赫图驰赴彛陵趣将军噶尔汉等兵速灭谭诸贼额尔赫图凡事俱准苏赫臣例以行吏部郎中范承勲亦驰驿追及副都统张长庚军趣其兼程而往一月内抵彛陵范承勲仍自彛陵趣官兵追及噶尔汉等军与额尔赫图同趣官兵击贼












　　大清圣祖合天运文武睿哲恭俭寛裕孝敬诚信中和功徳大成仁皇帝圣训卷十五
　　钦定四库全书
　　大清圣祖合天运文武睿哲恭俭寛裕孝敬诚信中和功徳大成仁皇帝圣训卷十六
　　武功四
　　康熈二十年辛酉正月丁巳
　　上谕贝子章泰等曰广西大兵已入滇境贝子章泰等兵宜乗机速行进今大兵秣马贵阳已经月余且铁索桥盘江最为要地提督桑额等既报逆贼欲据盘江贝子章泰总督蔡毓荣等不躬亲驰赴扼据要害扑灭贼寇止遣萨克察巴图鲁等率兵前往殊非事宜章泰等其亲统大兵迅往贼平定滇中勿失机会
　　丙子
　　上谕兵部今谭党羽俱已就戮万县诸地悉经收复将军噶尔汉其简选士马疾赴重庆尽统贝子准达军速定遵义副都统得尔徳等兵亦听调用万县地处狭隘难以饲马可趋至重庆秣马而进噶尔汉军中効力有年困乏无马者悉令准达率还荆州至于防州要地令提督徐治都率标兵暂驻防守总督哈占可率所属兵驰赴叙州府与大兵协力前驱贼
　　十二月己亥以逆寇荡平
　　诏谕天下曰朕缵承丕绪统御寰区仰惟
　　天地眷佑之庥
　　祖宗付托之重
　　圣祖母太皇太后慈训之殷蚤夜孜孜勤求化理期于兵革寝息海宇乂安不意逆贼吴三桂负国深恩倡为变乱隂结奸党同恶相援抗违诏令窃据疆土滇黔闽浙楚蜀闗陇两粤豫章之间所在驿骚肆骋痡毒呉三桂僭称伪号逆熖弥滋负罪尤甚朕恭行天讨分命六师抚竝施徳威互济或絷颈于阙下或骈戮于师中擒捕诛锄以次收服乃吴三桂既膺神殛逆孙吴世璠犹复鸱张踞六诏之一隅延残喘以拒命朕惟贼患一日不除则民生一日不靖策厉将士屡趣师期于是虎旅协心进逼城下贼众计穷势蹙通款军门约日献城凶渠授首师克之日市肆不扰边境晏如防书既至上慰
　　郊
　　庙
　　社稷之灵下抒中外臣民之愤神人胥悦遐迩腾欢念自变乱以来军民荼苦如在水火披坚执鋭卒嵗靡宁行赍居送千里相望被兵之地既罹于锋刃供亿之众复困于征输朕悯恤民艰不忍輙加额赋间施权宜之令用济征缮之需意在除残事非获已而身处宫寝之内外廑闾阎之依中夜屡兴旰食不暇惄焉思治八载于兹今羣逆削平疆圉底定悉剪歴年之蟊贼永消异日之隠忧用是荡涤烦苛维新庶政大沛寛和之泽冀臻熈皥之风体覆载好生之徳秋肃必继以春温法帝王更化之模义正尤期于仁育诞告天下咸使闻知康熈二十一年壬戌八月庚寅初鄂罗斯所属罗刹刦掠边境
　　上遣副都统郎谈公彭春等率兵往打虎儿索伦声言捕
　　鹿以觇其情形将行
　　上谕之曰罗刹犯我黑龙江一带侵扰虞人戕害居民昔兵进讨未获剪除歴年已久近闻蔓延益甚过牛满恒滚诸处至赫哲飞牙喀虞人住所杀掠不已尔等此行除自京遣往叅领侍卫防军外令毕力克图等五台吉率科尔沁兵百名宁古塔副都统萨布素等率乌喇宁古塔兵八十名至打虎儿索伦一面遣人赴尼布潮谕以捕鹿之故一面详视陆路近逺沿黑龙江行围径薄雅克萨城下勘其居址形势度罗刹断不敢出战若以食物来餽其受而量答之万一出战姑勿交锋但率众引还朕别有区画尔等还时须详视自黑龙江至额苏里舟行水路及已至额苏里其路直通宁古塔者更择随行之叅领侍卫同萨布素往视之
　　十二月庚子
