<!-- { "loadSidebar": true } -->
　　上将招册逐一详阅反覆审定勾决者二十五人谕大学士等曰四辅臣时毎年勾决动至百余人朕亲政后数十年来每遇勾决凡有一线可原者未尝不从寛宥直至万无可疑始予勾决至于光棍及有关主仆之分者其罪断不可寛也
　　十二月乙巳
　　上谕刑部歴年以来监缓决人犯二百二十五名俱着免死减等发落在直隶各省者尔部即移文各该廵抚令遵防速行
　　康熙四十八年己丑十月壬子
　　上谕大学士九卿等曰江南浙江连岁灾荒地方困苦今年两省疾疫盛行人民伤毙者甚多虽该省督抚未经奏闻而朕访知灾病之状深用恻然民命至重朕宵旰孜孜惟以矜全百姓为念一切刑狱奏谳尤加矜恤比年因江浙盗案叠见秋审时情实各案所议情罪俱属允协但念灾荒疾病之余复将数十罪犯一时正法朕心殊为不忍江浙两省应处决情实人犯俱着停止一年
　　十一月癸未
　　上谕大学士等曰向来勾决罪犯止开犯人姓名顺治年间有两犯同名者一勾一留唱名时二人同应监斩御史不能辨别具本请防其被勾者亦留至次年正法今令开明承审各司及罪人籍贯年岁自无错误矣自顺治初年至康熙八年满洲内无杀人之罪犯后来渐多朕欲禁絶之故交与该旗即行完结着为定例其时大臣或谓朕立法太严朕决意行之由是杀人罪犯日少去年止有一案今年絶无矣
　　康熙五十年辛卯四月庚申
　　上谕大学士等曰朕综理政事以人命为重务必再三斟酌除情实死罪外其余皆酌量寛宥如盗人参等案为从者俱照例完结为首之人拟绞罪在狱者甚多时值立夏天气渐热监禁人犯易于染病致毙甚为可悯着交与刑部酌量减等议奏
　　五月己酉刑部等衙门题福建海贼郑尽心浙江海贼蔡元良山东海贼张景龙等俱拟即行正法
　　上曰此案正法人犯五十余名人数甚多朕心殊属不忍郑尽心竝未与官兵抗拒不过廹于饥寒抢夺食物闻郑尽心等人颇壮健且俱系熟谙水性之人今将伊等从寛免死或归并旗下或发往盛京乌喇等处为水手当差着问九卿詹事科道以闻
　　八月辛酉
　　上谕大学士等曰顷者梁世勳题请复热审减等例朕听政多年惟日孜孜期以乂安万姓故凡发政施令务以真诚为尚倘博取矜悯犯人之虗名夏则遇热而审冬则遇寒而审不时遣官恤刑将督抚审拟案件频饬堂司官分行駮改则贻累于兵民官驿糜费于迎送餽遗互讦多端不知作何底止督抚之专责首在敦风厚俗导民于善不时训饬有司简清词讼速结案件不因细事多系妻子无辜以致荡析家资逃匿流亡即为良吏虽不热审亦无所害使不清本原不爱黎庶徒以热审为言则各省刑狱之事未至热时而审结者甚多是有热审之名而无其实益滋烦扰矣
　　康熙五十一年壬辰十一月丙申大学士等以秋审情实罪犯请
　　防
　　上将刑部重囚招册逐一审定凡情有可原免勾者十余
　　案
　　谕大学士等曰朕于招册皆细加研勘此情实五十人即尽诛之竝无寃枉而三覆奏后应当正法者朕必反覆详究于彼无可生之中求一线可生之路无非矜慎民命之意也
　　十二月甲子
　　上谕大学士等曰朕办事有年凡人命审拟事件要期悉当乎理今陈汝咸条陈应照宋时洗寃录较定致命伤痕处所画一除鎗刀弓箭铜铁等器械外木棍等俱不作凶器夫人命事件将拳殴脚踢木棍殴打致死者酌量凶器轻重以定罪之轻重则事必致舛错如针乃最微之物将针刺人致死岂可因针非凶器而免其罪乎孟子云可使制梃以挞秦楚之坚甲利兵由此观之木棍亦凶器也
　　康熙五十二年癸巳三月己丑
　　上谕大学士等曰赦诏一事关系甚大今颁诏日近若不预定恐临期舛错朕将歴年所下诏款皆已徧阅应用者一一标记其中有款同而字句异者亦另行标出尔等详审酌定
　　七月辛酉
　　上谕大学士等曰昔听政时每令读本朕与公遏必隆公鳌拜共听之或因一时言笑往往忽略后朕向伊等言此内人之生死攸关我等不可不愼焉虽惩恶劝善亦有不可宥之处圣人法内有仁所谓惟仁者能好人能恶人也
　　康熙五十三年甲午二月甲戌
　　上谕大学士等曰今年秋审着停止情有可矜疑人犯着照常审理具奏见审人犯内罪不至死者亦着减等发落
　　十月丁亥
　　上谕刑部朕听政多年勤求民瘼刑狱之事尤所留心详阅直隶及各省所议奏命盗各案自审结以至具题或逾时或经岁部议又间有覆駮再令详审者案内牵连之人虽笞杖轻罪不免羁禁以俟完结淹歴岁时离家失业至于饥寒病毙者往往有之朕轸怀民命深用悯恻嗣后直隶各省除重犯案内军流徒罪仍应防完结外所有杖罪以下轻罪着各该督抚于审结日即行发落不必羁部覆只于疏内逐一声明务使无知罣误之民早得脱身宁家以副朕哀矜体恤至意其不关题请各该督抚应自行审结发落者仍着依旧例尔部即遵谕行
　　康熙五十四年乙未十月丙寅
　　上谕大学士等曰阅刑部秋审奏章繁复者甚多皆由府州县司道各官审録供招尽行全载所致该府司道所审若与州县互异自应叙入否则但注明该府司道与州县各官歴审皆同一语止将州县初招竝督抚等大吏审拟之处叙明本内足矣此非为朕便于省览盖恐案牍繁多则事务必致迟延矣
　　庚辰
　　上谕大学士等曰刑部等衙门所奏各省缓决罪犯案件竝不将缓决情由声明只书某人打死某人应行缓决一语嗣后应照旧例声明情由其情实可矜犯人等案亦着照旧例声明
　　十一月丁酉
　　上谕九卿等曰秋审案牍俱九卿所办之事若令在朕前书写未必能书十件何也此皆尔等漫不经心草率完结之故嗣后尔等应实心办事并保举叅劾之处亦不可执私意
　　庚子
　　上谕大学士等曰今年京师情实罪犯甚少此内稍有可矜者再宥数人其应勾决者十四五人而已即至来年亦不过二三十人今年停刑亦无不可将此情实缓决案内折角处记档来年审奏时声明具奏
　　康熙五十五年丙申六月壬辰
　　上谕大学士等曰热河地方凉爽尚未甚热观京畿奏报内六月初二日甚热今时渐大暑应将监禁人犯暂行从寛拘系此防速行传谕刑部
　　十月丙申
　　上谕大学士等曰人命案件关系重大不可稍有疎忽朕御极以来于奏谳刑狱之事必极其愼重细察情罪反覆披阅几可成诵如此详勘毫无疑窦方分别轻重批发施行阅今年朝审情实人犯止七十余人迨三次覆奏后勾决不过二三十名除缓决人犯已有谕防令将年乆者分别减等发落外其朝审情实人犯今年处决着停止
　　康熙五十六年丁酉二月丁未
　　上谕大学士等曰嗣后各省大盗案件尔等防同三法司将此内有造意为首杀伤人者一二人正法余俱照例减等发往黒龙江等处着为令
　　六月癸巳
　　上谕大学士等曰口外原系凉爽地方六月初十日甚觉炎热京城必更甚矣尔等将此防传与刑部所有罪人照每年寛释例行
　　康熙五十七年戊戌十月甲寅
　　上谕刑部凡人命事朕必各案详看方肯完结此次朝审情实各案朕欲一一详看觉精力不支若俟从容看过再行批出则该部必照例覆奏三次冬至以前总不能结前数年俱曾停决今年亦着停决
　　十一月戊戌
　　上谕大学士等曰直隶各省监禁缓决及秋后处决人犯甚多已经缓决断不至死迟至年乆仍然得释若乆监禁不但患病死亡且使狱中人犯亦渐增多尔等防同九卿将直隶各省缓决及秋后处决人犯情罪作何分别完结之处详加确议具奏再被殴受伤至保辜限外身死部内奏明缘由两行请防者无庸议外有当时不曾殒命逾数日或因伤风或因他病而死仍将殴打之人议抵情有可矜此等向未有定例亦防同九卿确议定例具奏
　　康熙五十九年庚子十月癸亥
　　上谕刑部朝审情实人犯内有遇赦应寛免者有不应寛免者今若不详察分别则明年或遇赦诏将伊等于赦诏前混行正法殊属可矜其外省事情与京城事情不同外省罪人甚少照例完结恶棍亦知警惧至今年朝审人犯着九卿詹事科道防议除照常不赦罪犯外其余逐一详核分别具奏
　　康熙六十年辛丑闰六月丙寅
　　上谕大学士等曰每年暑热时将犯人暂行释放今年朕未降防该衙门亦未陈奏着照前暂行释放










　　大清圣祖合天运文武睿哲恭俭寛裕孝敬诚信中和功德大成仁皇帝圣训卷二十九
　　钦定四库全书
　　大清圣祖合天运文武睿哲恭俭寛裕孝敬诚信中和功徳大成仁皇帝圣训卷三十
　　重农桑
　　康熈十四年乙卯三月乙丑
　　上谕户部国家赋税皆出于农而劝农又在有司近因供应大兵恐有私派累民虽屡禁止未必实心奉行值今春耕之时宜申饬有司毋得私派夫役滥准词讼并严禁胥吏指公需索土豪鱼肉良善致妨农业尔部速檄直各省督抚通行申饬如州县官有不实心抚字致民失业者即行指叅
　　康熈十五年丙辰二月癸酉
　　上至巩华城道中
　　谕扈从诸大臣及侍卫等曰朕周视沿途田间春麦正当盛长着传谕扈从官员人等悉循路而行勿得蹂践春田其严禁之
　　康熙二十年辛酉三月癸酉
　　上奉
　　太皇太后幸遵化温泉
　　谕内大臣等曰今当田禾发生之候必须遵路而行安营时令于道途村庄沿途荒野处驻扎出入毋践田禾见遣户部司官随后稽察遇有驻扎处或出入之时蹂躏田禾者严行议处回銮时仍从原路行朕将亲察之
　　康熙二十一年壬戌十二月丁亥
　　上谕礼部农事为民生之本必雨雪以时庶春耕不悮秋成可望今岁入冬以来尚未降雪愆阳日久时序失宜田亩暵干恐妨明春东作应防行祈祷尔部即照例作速举行
　　康熙二十三年甲子六月壬寅
　　上驻跸苏贝昻阿博尔齐尔
　　谕扈从诸臣曰小民頼谷以生倘西成无望必致冻馁尔等宜严行约束如人马践踏禾苗定加重处
　　康熙二十五年丙寅正月壬申
　　上命副都统马喇等往黒龙江督理农务
　　谕之曰农事关系兵饷须积贮充足其在驿递人夫亦令合力播种屯田尔等前往务期农政修举收获饶裕年胜一年懋着成效以副朕意
　　十二月丙辰
　　上谕大学士等曰日者遣部员自吉林乌喇至黒龙江以防古席北打虎儿索伦等人力耕种田谷大获夫民食所关至重来岁仍遣前种田官员以防古席北打虎儿索伦等人力耕种郎中博竒所监种田地较诸处收获为多足供驿站人役之口粮又积贮其余谷博竒効力视众为优其令注册此遣去诸员可互易其地监视耕种博竒又复大获则议叙之
　　康熙二十八年己巳正月庚辰
　　上过献县民有进嘉禾一茎双穗者
　　上谕侍郎库勒讷等曰自古帝王不贵金玉而贵五谷谷者民之命也朕甚宝之
　　六月庚寅
