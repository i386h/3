<!-- { "loadSidebar": true } -->
　　上谕大学士等曰顺天乡试所中式者童穉甚多物论腾沸大殊往昔考试系国家大典所当严饬以示儆戒御史鹿祐题叅可嘉着九卿詹事科道防同将李蟠等严加议处
　　丁未九卿遵
　　防磨勘顺天乡试中式举人试卷并议覆江南道御史鹿祐疏叅考试不公一案拟将顺天正副考官李蟠姜宸英等革职
　　上谕大学士等曰此科考试不公已极且闻倩代之人亦复混入闱中京师何地可如此乎此案若照议完结仍不知警着将所取举人通行齐集内廷覆试如有托故不到者即行黜革其考官等处分俟覆试后具奏十二月戊辰刑部题湖广总督郭琇遵
　　防查叅审理茶陵州叛案郎中刚五达等恣肆横行扰害
　　地方俱实请
　　防定罪
　　上谕大学士等曰刚五达陛辞朕曽谕云尔系部院保举贤能他日乃上进之人此行须从公审理断不可颠倒是非倘行止妄乱决不轻恕今肆行无忌不加重治何以惩警着将刚五达等交刑部等衙门严加议处寻刑
　　部等衙门遵
　　防察审刚五达应拟绞监候秋后处决
　　上曰若辈即当正法以示警戒何待秋后也着再议
　　癸酉
　　上谕吏部凡奉差官员理宜恪慎洁已办理公务事竣即行复命庻不委任之意嗣后如巡盐税审事一应差遣各官倘有沿途骚扰绕道妄行或公务已毕仍逗遛地方借端生事或将所带笔帖式拨什库等私自遣往他处督抚即指名题叅以凭究治如督抚瞻徇容隐不行纠叅事发一并议处尔部即遵谕行
　　康熙三十九年庚辰正月壬戌
　　上遣学士满都等往盛京审理偷刨人参一案
　　谕之曰凡事皆有为首之人闻偷采人参者若辈皆衣食不赡之徒一切马匹粮米帐房何能自办尔等但详察源流能获其养赡此辈给发盘费马匹收揽人参之为首者则案即结矣
　　七月乙夘山东道御史吕琨条奏秋审罪案宜分两议具奏
　　上曰此事断不可行若分两议谁肯附于议斩者恶人不除则法既不行而善何以得安朕凡遇难决之事必与诸大臣商酌行之即如昨日刑部题殴死伯父叔父之人拟即正法朕着问九卿者非谓此等人不当处斩也但其中或有他人殴死而罪归于彼亦未可知故令详议耳彼等果系情实岂可寛宥此本着发还吕琨给事中御史专任言职各以闻见入奏甚是朕此发还非阻言路之意因于事不合故发还耳可将朕防明谕
　　康熙四十一年壬午二月戊辰
　　上行幸五台驻跸行唐县
　　谕内大臣侍卫等曰前所过地方原系旗民杂处人俱熟习贸易自此以往皆系民地随从人等凡一切诸物俱宜从公市易毋得骚扰民间其令各管辖官遍行晓谕严加禁饬更令学士頼都率一二章京乘其后察之如有犯者即行叅奏倘隐匿不举从重治罪
　　壬申吏部彚题以疾解任各官
　　上曰汉官告疾者既痊仍以原任部院衙门补用若满洲解任官员或因所遇之缺不佳冀得改补美缺或揣其堂官将以庸劣叅处故先自引退如此任意行私可乎凡前后具呈解退者俱照汉官例补以原部院之缺着为令
　　四月壬戌刑部议奏殴死陈大胜之陈潮应照例留养
　　上曰有罪之人存留养亲必其亲原无罪犯情有可矜方为奏请陈蒂生与其子陈潮同殴陈大胜致死亦属有罪陈潮照留养例殊未允协其另议以闻
　　康熙四十二年癸未五月壬戌
　　上命领侍卫内大臣和硕额驸尚之隆等传
　　谕曰朕观索额图并无退悔之意背后怨尤议论国事伊之党朕皆访知阿宻达马尔图额库礼温代硕甘佟
　　保伊等结党议论国事威吓众人且索额图施威恐吓举国之人尽惧索额图乎亦有不惧者即今索额图家人已将伊告发索额图能杀害乎至温代额库礼俱犯重罪流徙之人因其年老令回京师伊等应安静以养余年乃与索额图结党议论国事妄自怨尤伊等之党俱属利口愚昧无知之徒被伊等恐吓遂极畏惧果至可杀之时索额图能杀人或被人杀俱未可料虽口称杀人被杀者谁乎至索额图之党汉官亦多朕若尽指出俱至灭族朕不嗜杀人嗣后尔等若与索额图絶交将所行之事举出尚可不然被索额图株连必如噶楚哈阿思哈被灭族之祸索额图之党阿宻达额库礼温代马尔图佟保硕甘之同祖子孙在部院者俱查明革退副都统佟保不在家俟到时再传谕此防着晓谕门上大人与众侍卫等尔等若在索额图处行走必被索额图连累致死
　　癸亥
　　上谕刑部额库礼温代马尔图硕甘等俱系问罪充发之犯念其年老取回京师伊等至京并不善养余年与索额图结党议论国事俱交刑部锁禁不可疎放
　　佥侍卫海青武格马武传
　　谕索额图曰尔家人告尔之事留内三年朕有寛尔之意尔并无退悔之意背后仍怨尤议论国事结党妄行尔背后怨尤之言不可宣説尔心内甚明举国俱系受朕深恩之人若受恩者半不受恩者半即俱从尔矣去年皇太子在德州住时尔乗马至皇太子中门方下即此是尔应死处尔自视为何等人此处问公福善即知尔任大学士时因贪恶革退后朕复起用尔并不思念朕恩即如养犬尚知主恩若尔者极力加恩亦属无益朕差人捜查与尔行走之江潢家得书字甚多朕亦欲差人到尔家捜看但被尔连累之人甚多举国俱不得安所以中止朕若不先下手尔必先之朕亦熟思之矣朕将尔行事指出一端就可在此正法尚念尔原系大臣朕心不忍但着尔闲住又恐结党生事背后怨尤议论著交宗人府与根度一处拘禁
　　八月甲戌朔
　　上谕吏部山东一省官员平日不知重积蓄备荒灾所以一遇凶年束手无防致劳京师遣官赈济今应将山东合省官员停其陞转俟民生复苏之日再行开复此内除丁忧离任外有以老病乞休者俱令来京引见再行定夺
　　十月癸未
　　上以西巡驻跸良乡县十三里村
　　谕大学士等曰见在扈从给事中满普御史顾素令其后行查有肆行抢掠者即时锁拏并将其主亦行叅究至地方官员若私行禁阻民间市卖亦指名题叅
　　康熙四十三年甲申正月戊辰
　　上谕大学士等曰近八旗汉军俱图任外吏不思在京効力或一家兄弟子孙数人俱外任者有之可着各都统察出酌调回京任用若不察出调回罪即在伊等可传谕知之
　　三月己酉
　　上谕刑部热审谓之慎刑夫刑在平时亦宜加慎何必因热而始慎也如谓热审减等于犯人有益则于原审时即以减等议之岂不更有益乎且犯人苦热犹可而苦寒更甚热既宜审则寒亦宜审既多此一事不肖官员遂欲延至热审故意迟玩其停之
　　十一月癸夘刑部题覆朝审案件
　　上谕大学士等曰观今年秋审外省罪犯议出者少京城罪犯议出者多用法岂可如是原任工部郎中费扬嘏于内外河分司之事不但侵蚀帑金凡诸端皆专擅而行诸大臣既不肯以此人应正法之处公同奏请反谓之情罪可矜朕今断不寛宥凡人出身为笔帖式即思尽忠効力日后始可用为大臣费扬嘏各处差遣竟不为国家効力如留此等人将于何处用之费扬嘏着改情实
　　戊午
　　上谕大学士等曰凡人皆当立品筮仕之初即思干请于人其立意如是则他日将何所望哉倘自为笔帖式之日即有急公尽力之心何忧不至显位或有未仕之先早已债负盈积至入官后若不脧民何以偿之国家名器岂为此辈偿债设乎朕于满洲防古汉军汉人视同一体善者即称之为善若有罪一概不恕也
　　康熙四十四年乙酉闰四月丙午
　　上谕河道总督张鹏翮曰河工积汛官利于堤岸有事修建大工得以侵冐河帑又希图修桥建闸兴无益工程于中取利着严饬各官痛改前非加谨修防倘有故违定行正法以示惩戒其地方有司官员漠视河工致有贻悮者尔题叅到日将地方官亦行正法河官平时须豫备物料以为不时修防之需若料物不备遇工程险要仓皇无措虽将该管官重处亦无济矣
　　七月乙酉
　　上谕刑部凡管理兵丁将弁必平素约束军伍禁令严明兵丁始克遵法纪地方无事湖广兵丁王汉杰等纠集三百余人在城中抢掠当铺又于城外执旗纛勒索府县官印结该管将弁何得称为不知伊等所司何事况因此案已将总督提督等俱行治罪今总督喻成龙不将各营武弁谳审明白辄以并不知情徇庇具题殊属不合喻成龙着该部严加议处此案遣郎中呉进泰前往究审具奏
　　八月甲午
　　上谕大学士等曰向来满洲无犯法杀人之事康熙初年一年之内最多不过一二件而已自平呉三桂以来满洲杀人之事渐多五年前至每月七八件朕谓若不力禁断不知改自定为新例又将都统副都统佐领官一并治罪是以去年仅有三件今年仅有一件由是观之则知法严而人命之事自少矣
　　康熙四十五年丙戍二月壬辰刑部议覆差往湖广郎中呉进泰等察审提标兵丁抢掠当铺一案
　　上曰此风不可长也湖广兵丁原皆良善后因武臣不能约束流至此岂可不严加惩治且地方官亦不将此案审明延捱推诿朦胧具奏殊为不合着将兵丁首犯王贵等依拟立斩从犯王汉杰等俱依拟应斩监候秋后处决施世纶董昭祚董廷恩郎廷栋等俱着革职提督俞益谟居官好且在事发之后到任着降二级从寛留任
　　十月丁酉
　　上谕大学士等曰九卿议土司事但欲使两造平息湖广总督石文晟原叅田舜年建造宫殿行凶作恶是以覊留于武昌府今田舜年已故石文晟又具奏欲息其事如土司等果抗拒不法则当发兵征勦土司若无罪则当反坐原叅之人朕意以二格所奏为是此事不便令督抚提督防同审理当再特遣大臣前往察看着以此谕九卿
　　丁未
　　上命大学士席哈纳吏部侍郎张廷枢兵部侍郎萧永藻
　　等往审土司田舜年事
　　谕之曰田舜年一事闗系土司竝于地方总督提督亦有闗系若不究其本末辨其是非则众心不服尔等到彼可与前次遣往都御史梅鋗学士二格详加研审如总督理亏则罪坐总督土司理亏则罪坐土司惟公平则人心自服尔等须出示晓谕众土司若彼果有寃枉许其陈诉尔等收呈详审穷诘根柢如无寃枉而钦差大臣至彼地提人不解反固守闗隘不纳公差则特欲反耳果其如此竟发荆州大兵立之不可持两端茍且结案也总督叅田舜年事极其狠毒今又欲草草完结何以服人九卿并不据大体立议首防两端愈非理矣尔等前往若不能辨明此事则于尔等声名亦大有闗系也
　　康熙四十七年戊子正月庚午
　　上谕大学士等曰闻内地之米贩往外洋者甚多洋船行走俱有一定之路当严守上海乍浦及南通州等处海口如查获私贩之米姑免治罪将米入官则贩米出洋者自少矣
　　闰三月甲午
　　上谕兵部鸟鎗等火器祗当用于搜猎行阵之间此外一应旗下民间不得擅用着严行禁止
　　七月丁丑
　　上谕刑部凡减等流徙者俱系死罪豁免之人理当在流所安静守分若仍不改过逃回作恶者情罪殊为可恶嗣后流所逃回不犯罪者仍照原定例完结外逃回后又复犯罪不论罪之轻重并将旧案查出立时正法庻匪知所警戒着为令
　　康熙五十年辛夘八月辛酉
　　上谕大学士等曰太平之时不宜屡赦罪犯执法之人若将不应宥者宥之则奸徒逞欲怙恶不悛矣
　　康熙五十一年壬辰五月戊申刑部覆四川陜西总督殷泰疏叅纵容游民连直等地方文武官员应分别议处
