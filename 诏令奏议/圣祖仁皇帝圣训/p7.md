<!-- { "loadSidebar": true } -->
　　事之人离任者已多若将因公那用责之新任官赔补朕心实不忍也至俸工银两有限即逐年扣补亦难清理且官无俸禄役无工食必致私派以累民朕为天下生民计蠲免各省钱粮已逾万万免此四五十万之银何足惜乎朕总理机务垂五十年事无大小凡臣下情隐无不灼知洞鍳朕屡次南巡地方官员预备縴夫修理桥梁开濬河道想皆借用帑银原冀陆续补足而朕三次南巡为期相隔不逺且值蠲免灾荒所征钱粮为数又少填补不及遂至亏空如此之多尔等皆知之而不敢言也即如縴夫一项虽取用于田畆而所用既多伺候日久势必给与口粮工价安得无费至于修造行宫亦必借用帑银前者朕廵视溜淮套工程至彼处见有舍宇三间虽云俸工银两所造然必先借用库项后方抵补尔等岂肯明言其故乎至欲将三年俸工抵补亏空夫三年之内地方官员或陞迁或调用或革退或亡故以从前各官那用之亏空而将后来者之俸扣补于理不顺朕心实为不忍至于胥吏贱役若不给与工食此辈何所资生必至累民今部中每遇一事辄议令地方官设法料理皆掩饰羙名实则加派于地方耳朕非但为百姓亦为大小诸臣保全身家性命朕南巡时闻龙潭地方建造行宫恐致累民曽谕总督阿山令其拆毁至他处建造行宫朕皆未之知也总之此不欲累民之念可以自信亦可见信于天下后世朕歴年蠲免天下钱粮至数万万有余今此项亏空若令补垫亦不为多然岂忍以此累地方乎至于查明欵项亦非难事钱粮册籍皆有可考地方官借因公那用之名盈千累百餽送于人若加严察隐情岂不毕露朕意槩从寛典不更深求今海宇升平国用充足朕躬行节俭宫中用度甚为省约计明朝一日之用足供朕一月之需今即因数次巡幸用钱粮四五十万亦不为过明后年天下钱粮以次尽行蠲免若留此亏空之项以为官民之累甚非朕寛仁爱养嘉与维新之至意也
　　康熙五十年辛卯三月辛卯诸王贝勒贝子公满汉文武大臣官员及直隶各省士民以
　　上御极五十年请上
　　尊号
　　上曰朕自幼读书歴观经史持身务以诚敬为本治天下务以寛仁为尚此心此念恪守五十年夙夜无间即纎悉细务不敢稍有怠忽尝观古昔帝王君临天下之久能持终者盖鲜朕今春秋渐髙血气渐衰而朝乾夕惕实与日俱増正当恪慎保终孜孜为万姓图治安之时也盖朕之御极年久皆
　　祖宗厚德景福积累贻留之所致至于请上尊号特虚文耳于朕躬毫无裨益史书所载加上尊号等事徒为先儒所讥有何善处而欲行之也
　　康熙五十一年壬辰七月丁酉户部题原任西安正蓝旗骁骑校巴布叩阍言伊兄萨尔布善曽抚养和硕安亲王之子塞棱额田产家人等俱为塞棱额占踞入在包衣佐领下审问皆虚应将巴布枷责以年老折赎
　　上谕大学士温达曰此事所议不明
　　世祖皇帝时将裕亲王恭亲王付与殷实官员抚养及至分封将抚养官员产业给与二王具题朕未允行大阿哥曽付与内务府总管噶鲁三阿哥曽付与内大臣绰尔济抚养分封时拟将伊等产业给与具题朕俱不准行盖主上子孙付与属下人员抚养者特欲令其成人长大并非欲占其产业也抚养之人将主上子孙兢兢业业侍奉抚养能成人长大即其功也及长大成人之后又占其产业籍其人口不但于理不合即受彼抚养之人亦于心不安五旗多有此事此风断不可长凡事当以理断之不可图小利图小利则与大体有碍设令将朕子与尔抚养之及长成分封时将尔产业给与将尔人口给为奴仆尔心服乎前下嫁与阿禄科尔沁巴特麻之县君曽启奏献伊三佐领朕谕云朕乃天下之主在彼在此俱为朕之臣庶若取至京师反损坏其旗分故不准行防古王等闻之无不感激流涕土黙特有七佐领该扎萨克无后至今朕豢养闲居彼处前曽奏请编在察哈尔旗下朕未允行后又奏请陪送公主朕亦未行此皆朕至公无私之意今萨尔布善将宗室塞棱额抚养成人反将其产业占踞人口入在包衣佐领下为奴可乎原本着发还
　　十月己巳礼部题康熙五十二年恭遇我
　　皇上六旬大庆中外臣民莫不欲竭尊亲之戴上无疆之颂其应行典礼臣等谨防同大学士九卿詹事科道详议具题
　　上曰朕御极以来惟欲万国乂安上则敬
　　天法
　　祖下则垂令名于后世歴尽忧勤荡平险阻自古帝王在位不久论者徃徃归于别故不知帝王一日万几实不堪其劳忧惧所廹以致享年不永也昔帝尧固辞华封之祝朕在位五十余年夀届六十今忧劳倍増血气渐惫惟恐愈久而力不支愿不遂惟日兢兢惕励而已并无祈天永命之意也览礼部所奏悉属虚文朕惟愿臣清子孝兄友弟恭人人皆读正书勉尽职业国安民治盗贼宁息各以至诚实意为朕六袠庆祝朕心甚喜此外仪文朕无所好所奏不准行
　　康熙五十二年癸巳二月庚戍
　　上谕领侍衞内大臣大学士九卿等曰赵申乔陈奏皇太子为国本应行册立朕自幼读书凡事留意纎悉无遗况建储大事朕岂忘怀但闗系甚重有未可轻立者昔立允礽为皇太子时索额图怀私倡议凡皇太子服御诸物俱用黄色所定一切仪注几与朕相似骄纵之渐职是之故索额圗诚本朝第一罪人也宋仁宗三十年未立太子我
　　太祖皇帝并未预立皇太子
　　太宗皇帝亦未预立皇太子汉唐以来太子幼冲尚保无事太子年长其左右羣小结党营私鲜有能无事者人非圣人谁能无过安得有克尽子道如武王者今众皇子学问见识不后于人但年俱长成已经分封其所属人员未有不各庇防其主者使即立之能保将来无事乎且为君难为臣不易古来人君穷兵黩武者有之崇尚佛老者有之任用名法者有之朕御极五十余年朝乾夕惕上念
　　祖宗遗绪之重下念臣民仰望之殷乾纲独断柔逺能迩体恤臣庶毫无私心当吴三桂叛乱时已失八省势几危矣朕灼知满汉防古之心各加任用励精图治转危为安是以数十年来海宇宁靖今欲立皇太子必能以朕心为心者方可立之岂宜轻举即臣僚为国为民念兹在兹先忧后乐者实不易得太子之为国本朕岂不知立非其人闗系匪轻朕将允礽从幼教训迨后长成变为暴虐无所不为不知忠孝不识亷耻行事乖戾有不可言者推其故皆由风狂成疾迷惑所致此疾有二十余载矣如人醉后伤人醒时知悔今以长醉不醒所为过恶身不自知伊之仪表及学问才技俱有可观今一至于此非风狂而何自废而复立以来朕尤加意教训心血耗尽因伊狂疾终不痊愈故又行废斥孟子云父子之间不责善责善则离离则不祥莫大焉大学云人莫知其子之恶盖父之于子严不可寛亦不可诚为难事如朕方能处置得宜耳尔诸大臣俱各有子凡人幼时犹可教训及至长成一诱于党便各有所为不复能拘制矣立皇太子事亦未可轻定特召集尔众大臣明示朕意赵申乔所奏着发还
　　三月戊寅朔
　　上谕诸王贝勒贝子公大学士九卿詹事科道等曰朕昨回宫见京城内外为朕六十夀诞庆贺保安祈福者不计其数朕实凉德自觉愧汗若先知之必谕令停止今虽难违众志而因此夜思达旦朕为天下万国苍生之主万姓安即朕之安天下福即朕之福若雨旸时若家给人足则朕安寝饱食可以却病延年此朕所求之福也尔等传谕凡有祝延万夀者必以雨旸时若万邦咸宁为先朕虽年老然夙夜匪懈履薄临深之念与日俱増岂敢稍自满假乎
　　乙酉
　　上谕大学士等曰朕闻各省民人祝万夀来京者甚众其中老人更多当春时寒暖不均又人非土著或不服水土亦未可定尔等可传谕汉官等老人中倘有一二有恙者即请拨太医调治以称朕爱养耆老至意
　　十二月甲午兵部题防湾换班官兵遭风壊船及溺沉兵器应令地方官速行赔补
　　上曰海洋寛广遭风坏船非人力所能为也若遇贼时船被烧夺理应赔补若此等遭风损坏亦令赔补太为寃抑嗣后有遇贼不能擒杀船坏被夺揑报遭风者除弁兵议罪外照例赔补若果被风损坏沉溺之船应免其赔补其沉溺兵丁等因公身死即幸而登岸者亦死中幸脱之人殊可悯恻着地方大臣酌量加恩以示鼓励
　　康熙五十三年甲午六月癸未
　　上谕刑部朕避暑塞外驻跸山庄素称清凉之地尚觉烦热想京师自然更甚朕时以民生疾苦为念今天下承平农商乐业惟有罪之人拘系囹圄身被枷锁当兹盛暑恐致疾疫轸念及此不胜恻然应将在京监禁罪囚少加寛恤狱中多置氷水以觧郁暑其九门锁禁人犯亦着减其锁条至枷号人犯限期未满者暂行释放候过暑时照限补满尔部即遵谕速行以副朕法外施仁至意
　　十二月戊子
　　上谕大学士等曰直各省州县官或革职或被叅觧任或身故者妻子尚能回籍其县丞主簿典史驿丞等微员革职觧任身故者无力回籍覊留异乡不免冻馁以致累及妻子即使犯罪至死亦与妻子无涉殊属可悯且如各地方鳏寡孤独不能度日尚设立养济院以育养之此等微员理应抚恤嗣后将伊等作何令回原籍尔等与九卿防议以闻
　　康熙五十五年丙申五月壬戌
　　上谕署理内务府总管事务散秩大臣闗保曰去年直隶所属地方水涝未得丰收目今京师又旱朕心深为忧虑自明日为始朕于宫中每日进膳一次先人而忧后人而乐庶可感召天和也
　　甲子大学士嵩祝折报京师下雨日期
　　上曰宋儒有言求雨得雨旱岂无因此意甚深今虽下雨但雨势未必逺及有何可喜之处求雨断不可止必处处霑足方可停止也
　　康熙五十九年庚子正月己卯诸王大臣等奏
　　皇上御极六十年请行庆贺典礼
　　上谕曰朕在位五十九年皆由
　　上苍眷佑
　　列圣福德之所致也见在西陲用兵军民劳苦去嵗正月朔日食海洋飓风飘没官兵船只山左东三府黎民饥馑人心风俗未尽淳官箴政事未尽理此正君臣孜孜求治之时庆贺之事着停止
　　康熙六十一年壬寅十月戊寅大学士九卿詹事科道等以来年恭遇
　　万夀七旬大庆详议庆贺典礼合词具疏奏请
　　上谕大学士等曰览所奏皆过于实事朕以冲龄即位赖世祖章皇帝定鼎以来深仁厚泽建不防之业至今八十年四海升平有自来矣朕自幼读书每览前代帝王忿懥忧患累其内机务纷纭劳其外年嵗不久景祚不长者未尝不拊髀长叹朕凉德亦不过如此幸得厯逾花甲年登古稀须眉皓白总理万几当此之际翼翼小心惟恐善后之策不能预料保泰圗安夙夜氷兢况今西陲用兵士卒暴露转运罢敝民生乏食物价腾贵正宜君臣同寅协恭乂安万姓永致太平自古庆贺多者后人不取况实无益乎朕御极六十余年元旦之外未尝受贺惟六十夀时三月十八日进表行礼今卿等所请无庸多议












　　大清圣祖合天运文武睿哲恭俭寛裕孝敬诚信中和功徳大成仁皇帝圣训卷四
　　钦定四库全书
　　大清圣祖合天运文武睿哲恭俭寛裕孝敬诚信中和功德大成仁皇帝圣训卷五
　　圣学
　　康熙九年庚戌十月丁酉
　　上谕礼部帝王勤求治理必稽古典学以资啓沃之功朕于政务余闲惟日研精经史念经筵日讲允属大典宜即举行尔部其详察典例择吉具仪以闻
　　康熙十二年癸丑二月丁未
