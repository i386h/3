<!-- { "loadSidebar": true } -->
　　上谕大学士等曰今噶尔丹已平天下无事惟以察吏安民为要务然官吏之贤否民生之休戚所关朕一人端居深宫何能徧知昨廵行山陜或先闻其有声名而居官不善者有之或竝未闻其声名而居官实善者有之此皆上下相隔不能通逹之故也虽古圣君以知人为难朕岂料温保行事一至于此往者江浙山东等处地方官以朕不时廵幸各加勉力操守皆优山陜官员则劣甚朕恨贪汚之吏更过于噶尔丹此后澄清吏治如图平噶尔丹则善矣
　　十月己酉
　　上谕兵部军政大典五年一举所以黜陟将弁砥砺官方使贤者知劝而不肖者知儆关系甚重每见督抚提镇不能实心奉行辄向所属需索部费恣意诛求因而将弁以下节次侵削重为兵害至于所举所劾或瞻徇情面或庇防私交将尅扣额饷虚冒兵粮滥受餽遗虐取规例实系贪酷及衰懦阘冗不能骑射之员不行叅劾止将微员细事草率塞责以致贪酷庸劣之辈无所诫惩而守法奉公宣劳尽职者遏抑不彰无所激劝殊负朝廷旌别淑慝之至意尔部可即通行各督抚提镇此次举行军政务矢公慎力破积弊俾举一人众皆以为贤劾一人众皆以为不肖庶激扬咸当而国家允收得人之效倘因仍陋习不加悛改后有发觉定将督抚提镇等官一并从重治罪
　　康熙三十八年己卯正月丁酉
　　上谕大学士等曰武职官员掣签后即准赴任虽有庸劣之员该管官多瞻徇情面茍且姑容嗣后武职掣签官员着即引见其庸劣者当罢斥之
　　五月丙戌
　　上谕大学士九卿詹事科道等曰朕南廵至浙江见百姓生计大不如前年来已将旧欠钱粮尽行豁免其被灾地方概行赈济恩泽屡加在百姓应比往年丰足今反不及从前者皆因府州县官私派侵克餽送上司或有沽名不受而因事借端索取更甚者至微小易结案件牵连多人迟延索诈者甚多此等情弊督抚无有不知乃不厘剔察防反将行贿官员荐举亷正官员纠劾以至民生失所殊失朕爱养元元至意且畿辅重地因朕不时廵察故无私派侵克等弊若各省督抚俱体朕爱民至意实力奉行自然吏治澄清万民乐业科道不畏人不徇情能将不肖劣员察访纠防则有司亦知忌惮今作何永革横派严禁贿赂以察吏安民尔等会同确议具奏
　　康煕三十九年庚辰四月辛未
　　上谕大学士等曰各部院衙门司官皆论俸陞补或因坐台运米议叙陞补以致庸劣者多着谕部院将该衙门庸劣司官察叅其司官笔帖式内有才优者亦着保举引见
　　康熙四十二年癸未五月己未
　　上谕大学士等曰直隶各省总督廵抚提督总兵官补用千总等官秉公者少除功加及稍有优长者俱已録用外其余年满千总骑射未必皆能骑射尚且不能岂可令之管辖军士着行文各省谕令此项人员限于冬季前到京命大臣监试优者録用不堪者革退限内不到者即令除名可谕兵部知之
　　康熙四十四年乙酉五月己卯
　　上谕大学士等曰官员荐举卓异关系激劝大典必无加派无滥刑无盗案无钱粮拖欠无亏空仓库银米者方可膺卓异之选其他所开虚文俱不必入可会同九卿定议具奏
　　康熙四十六年丁亥五月丙子
　　上谕大学士等曰部院笔帖式自初任时即当黾勉以冀大用朕见今关差笔帖式有从都统防军统领之笔帖式派出者问其事务茫然不知著裁去候缺令都统取拨什库及披甲中知书者用之护军统领取防军中知书者用之伊等二三年一换又各门笔帖式亦皆裁去候缺其缺取防军用之亦二三年一换此外再有应裁之笔帖式亦皆裁去至中书内竟有年方童稚者此皆徇情补用嗣后补授中书着引见
　　十月辛丑
　　上谕吏部今观部院衙门司官甚是不及至有不能做稿説堂者甄别既经停止若不考察渐至废弛尔等俱系大臣不可互相徇情或各部院官员有彼此迁转任事未久者本衙门堂官不能悉知其人可着九卿会同考察叅奏
　　十一月壬申吏部议覆山西廵抚噶礼疏叅潞安府知府白邦杰借欠官银限满未完请令戴罪完结
　　上谕大学士等曰凡借官银者因不能完银治罪若留任追赔必希图还债以致克剥小民矣嗣后凡牧民官员借欠官银不能完纳即令离任追赔已还后准其开复如不能清还即以家产抵偿如此则官银不致亏欠而亦无剥民之事矣
　　康熙四十八年己丑十二月甲寅
　　上谕大学士等曰世袭之员较佐领尤为紧要袭职之人庸劣者甚多嗣后令该旗大臣引见如其人善则准令承袭否则不拘其幼子族人择可用者令其承袭
　　康熙四十九年庚寅三月戊子
　　上谕吏部前以补授云南贵州广西四川四省官员不能如期到任悬缺甚多故豫发人员备用今观此等官员但图以边俸速陞居官无一善者地方关系甚属紧要嗣后四省停其豫发仍照旧例归于月选得缺人员严限速催赴任如此则缺不致久悬而于地方亦有裨益其以前发往未经得缺人员俱着掣回各归月分补用
　　康熙五十三年甲午四月丁亥
　　上谕大学士等曰昔人有言正朝廷以正百官正百官以正万民举贤退不肖正百官也二者不可偏废如但举贤而不退不肖则贤者知所勉而不肖者不知所惩终非劝众之道惟黜退不肖之员则众人方知所戒俱勉为好官矣
　　十月乙亥
　　上谕九卿等曰九卿内各省人俱有凡翰林中曾差正副主考及房考者其声名贤否必皆知之着从公举出优者陞用劣者革退九卿于本省出差人员不必与议盖伊等子弟试而中即以为好试而不中即以为不好殊不可为据若不存私意贤否皆从公举出则科场可得淸理矣即如月选官员悉令九卿騐看凡出身不明行止不端者俱知畏惧不敢谒选此甚有益
　　康熙五十四年乙未四月庚午
　　上谕吏部凡月选官员与民最亲故令九卿騐看今竝未将劣员举出嗣后月选官员内有出身不明或系人家仆及开复官员内从前居官有劣迹者九卿各据所见即行叅劾黜退如此则吏治咸修民生大有裨益将此传谕九卿
　　康煕五十六年丁酉四月丁亥福建廵抚陈璸疏言会安县知县田广运等征收钱粮有方居官声名俱好恳
　　圣恩破格鼔舞于吏治民生大有裨益
　　上谕大学士等曰此奏甚善征收钱粮惟少加火耗百姓易于输纳从前马齐任山西廵抚张鹏翮任浙江廵抚时钱粮俱清楚蒋陈锡任山东廵抚时钱粮亦清楚外省总督廵抚居官好少加火耗钱粮防不至缺欠也田广运等俱着该部议叙
　　康熙五十七年戊戌十月甲寅
　　上谕吏部考试月选官令作八股时文大都抄録旧文茍且塞责嗣后不必作八股时文止令写履历以三百字为限观其书法妍丑文理工拙则人之优劣自可立见矣
　　甲子
　　上谕吏部各部院衙门满洲官员在侍卫班行走汉官每遇奏事派六员引见科员及御史无论廵城不廵城奏事日令派出满洲三员汉人三员侍班翰林亦派出五员侍班此侍班人员内如有不得来者不妨听其缺少其数不必补足如此伊等可得认识矣
　　康熙五十九年庚子十月癸亥
　　上谕大学士等曰科道官系从部员内拣选补授每年内陞外转竝未论其原陞品级一体开列今科道官内陞有即超擢至堂官者果其卓然特出虽为布衣朕亦可不次任用况科道乎若本属平常而不查原陞品级竟一体内陞超用未免越次着交与九卿将科道官由何衔陞任应作何分别开列之处会议具奏
　　十二月己酉
　　上谕大学士等曰翰林官员虽多能作祭文碑文者不过数人此内有人才不及不谙进退之礼者亦有一无所知饮酒游戏者伊等俱候派考试之官如此等人岂堪备用尔等同吏部翰林院查明叅革或人虽平常实有学问者不必革退或年老翰林见在修书行走者亦不必革退又部院衙门满汉官员内有才力不及并懒惰者亦会同部院堂官查明叅革
　　癸丑
　　上谕大学士等曰朕观九卿詹事科道保举人员并非矢公悉有所为或有视地方优劣而举者或有自谓屛絶交游闭戸不出而缄口不举一人者或有自己不举转令他人保举者凡此等情弊伊等以朕为不知朕则知之甚悉也存是心者乃名教中罪人安得谓之读书人乎如果矢志公忠则伊所举之人一有改操之处即宜纠叅矣少詹事龚铎保举之人甚多伊竝非外任何所见而滥行保举耶此风渐不可长宜加惩究使知儆畏尔等会同吏部都察院查从前保人甚多而无当者悉行叅奏


　　大清圣祖合天运文武睿哲恭俭寛裕孝敬诚信中和功德大成仁皇帝圣训卷三十六
　　钦定四库全书
　　大清圣祖合天运文武睿哲恭俭寛裕孝敬诚信中和功德大成仁皇帝圣训卷三十七
　　赏赉
　　康熙九年庚戌三月辛未
　　上谕戸部十库所有旧物与其虚置于此何如分赐旗下贫丁尔部即偕工部察有当给予者集议以闻寻户部工部议覆
　　上命发库内木棉丝布茶盐衣服弓矢等物令都统等酌给各佐领下防军拨什库及甲兵之贫者康熙十五年丙辰二月癸酉
　　上谕大学士索额图曰近发内帑银十万与提督赵良栋赏给兵民今在平凉大兵及緑旗兵俱勤劳报効大将军图海前往亦可酌议发帑给赏川中撤回之兵前攻取朝天七盘等处后又图取秦州効力甚多凡失事皆在主将非关军士可写谕防二道与大将军图海令申饬诸将其总督廵抚亦有失事之责宜严行晓谕
　　乙亥
　　上谕平凉诸军士曰尔等年来各处征勦为国効力之处朕悉闻知今围攻平凉屡次冲锋陷阵奋勇杀贼严冬掘壕逺道樵采备历艰苦朕心深为悯恻兹命抚逺大将军都统大学士图海统率禁旅往讨逆贼虽目前国用殷繁念尔等戮力行间勤劳已久特发帑金五万赍至军前普加恩赐以昭朕优恤之意尔等同心协力益励忠义速剪贼寇朕且更加优赏尔等勉之
　　康煕十八年己未六月戊辰云南提督桑额疏言新任湖广提督暂驻彝陵请以彝陵官兵隶其标下湖广提督官兵属臣统领前往云南
　　上谕曰提督桑额随大兵进取云贵其湖广提标官兵准入云南提督标下俟底定之日仍囘楚中彝陵镇标官兵准为湖广提标至于随桑额前往官兵方事勦贼收疆标下官员可各加衔一等兵卒可动正项钱粮赏赉以示鼓励
　　九月乙未
　　上谕理藩院防古兵随大兵征勦虽未有竒功显绩然勤劳数年宜加恩赉其将领赐以鞍马余众各给以羊今将至京师遣防古内大臣二人前往劳之
　　康熙二十年辛酉七月壬申
　　上召大学士以下各部员外郎以上赐宴于瀛台谕曰内大臣侍卫在朕左右时加赏赉惟内阁及部院诸臣比年以来办事勤劳未沾恩赐故特召集尔等以尽一日之欢竝非大宴因朕方驻瀛台即以太液池中鱼藕等物赐诸臣共食又特赐表里为衣亦非大赏赉可比今日宴集诸臣本当在朕前但因人众恐恩泽未能周徧故不亲莅诸臣可畅饮极欢毋拘谈笑以副朕意
　　康熙二十二年癸亥正月乙卯
　　上召大学士九卿詹事科道等赐上元节宴于乾清宫宴
　　毕
　　谕曰从来君臣之分虽甚尊严上下之情贵相浃洽观古昔盛时惟堂廉不隔用成交泰之美今卿等朝夕勤劳出入奏对朕心时切嘉念特将内廐马匹择其驯良易于控御者颁赐卿等加以内纻卿等其各承受示朕优眷之怀
　　康熙二十三年甲子六月甲寅
