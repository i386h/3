<!-- { "loadSidebar": true } -->
　　上赐敕谕喀尔喀七旗汗济农台吉等曰朕统御寰宇中外一体务使交相辑睦共享升平乃尔右翼扎萨克等内自相乱兄弟人民多归左翼其左翼扎萨克兄弟人民亦有归于右翼者尔等以兄弟之亲互相吞并异日必致交恶生乱朕心恻焉康熈二十三年曾颁敕于达赖喇嘛议遣使谕和尔等而达赖喇嘛亦谓朕俯念道法慈悯众生有如父母意甚善也特遣噶尔丹西勒图前来朕亦命尚书阿喇尼台吉巴忒马什毕力克图喇嘛阿齐图绰尔济等与之偕往尔汗济农台吉等当仰体朕意及达赖喇嘛之心尽释旧怨将兄弟人民各归本扎萨克令其和协照旧安居不但仰副朕命与达赖喇嘛之意即尔七旗永无离散之苦争鬬之害福禄所绥亦且无疆矣
　　七月癸巳
　　上谕理藩院右侍郎拉笃祜一等侍卫文达曰尔等可与达赖喇嘛使者同往召集巴图尔额尔克济农罗卜藏滚布阿拉布坦等相度伊等可以游牧之地指而与之仍防同提督孙思克将地之界限令伊标下官弁认记如巴图尔额尔克济农等因给地安插欲来谢恩则许之来达赖喇嘛使人欲来请安亦许之来否则给以廪饩而遣之其厄尔德尼和硕齐等欲与巴图尔额尔克济农等一同游牧亦许之尔等可与彼定沿边为盗作乱之罚着为令前巴图尔额尔克济农来觐时已自誓不复令属下为非其罗卜藏滚布阿拉布坦亦须严禁所属兄弟既已完聚从此和睦安居倘再致流亡他往殊负朕归并眷恤之意朕所以不惮谆切训谕者亦以其先世恭顺有年不欲令其子孙失所也其一一传谕之
　　己酉
　　上谕议政王大臣等曰向者罗刹侵犯雅克萨尼布潮诸地戕我居民边境骚然曾谕鄂罗斯察汉汗来使尼果来等撤回其众自后竟不覆奏反在在侵犯肆行扰害意尼果来未达前防于察汉汗复令被擒罗刹持书从喀尔喀地宣谕之亦不覆奏因遣发官兵往雅克萨招抚罗刹不戮一人令其头目额礼克谢等持书归去罗刹闻我师言旋复回雅克萨筑城以居朕思本朝频行宣谕曾未一答而雅克萨罗刹又死守不去或尼布潮诸地阻隔前书未达或雅克萨罗刹皆彼有罪之徒不便归国俱未可知今问荷兰国贡使称伊国与鄂罗斯接壤语言亦通其以屡谕情节备悉作书用兵部印付荷兰国使臣转发鄂罗斯察汉汗处收回雅克萨尼布潮罗刹于何处分立疆界各毋得逾越则两界人民均得宁居不失永相和好之意察汉汗覆奏时令其使由陆路直来若陆路难通即以来疏付荷兰国代奏再以此作书发西洋国转达之
　　九月己亥礼部题朝鲜国王李焞遣使谢罪进贡方物应交内务府收贮
　　上曰朝鲜国因谢罪进贡理宜不收但恐发还不惟赍送人役劳苦亦且驿递骚扰可将此项准作年例常贡嗣后因谢罪贡纳着停止
　　己酉鄂罗斯察汉汗遣使疏陈下国边民如有搆衅作乱之人恭请
　　天朝察明正法先令米起佛儿等星驰赍书以行乞撤雅
　　克萨之围仍恳详晰晓谕下国
　　上谕议政王大臣等曰鄂罗斯国察汉汗以礼通好驰使请解雅克萨之围朕本无屠城之意欲从寛释其令萨布素等撤回雅克萨之兵收集一所于近战舰处立营并晓谕城内罗刹听其出入毋得妄行攘夺俟鄂罗斯后使至定议
　　十一月癸巳
　　上谕理藩院噶尔亶多尔济既系鄂齐尔图车臣汗之孙应令其与巴图尔额尔克济农等一同游牧其拉笃祜等所定地界并严禁盗窃之例尔衙门其移文督抚提镇通行晓谕
　　康熈二十六年丁卯二月丙子喀尔喀车臣汗故其长子伊尔登阿拉卜滩遣使奏闻
　　上曰喀尔喀七旗誓和未久车臣汗之位不便久悬其敕谕土谢图汗泽卜尊丹巴胡土克图扎萨克图汗等将车臣汗长子伊尔登阿拉卜滩速袭为汗仍敕谕达赖喇嘛知之
　　赐土谢图汗等敕曰朕惟自古帝王统御寰区遐迩一体其厯年久逺职贡恭顺竭尽诚心者益加眷赖焉尔等累世悃诚遣使入贡恭顺有年正在嘉赏忽闻车臣汗身故朕殊震悼特遣大臣遗之赙赠近念尔喀尔喀内自交恶朕特遣大臣谕令和睦未久车臣汗之位不可久虚尔喀尔喀例以长子承袭伊尔登阿拉卜滩台吉既系长子且闻其人亦可着嗣立为汗尔等其遵谕行
　　九月庚子
　　上赐敕谕噶尔丹曰据喀尔喀土谢图汗奏称厄鲁特内向游牧两路来攻我界上人等屡请赴彼故出兵迎之等语朕统御宇内无分中外尔厄鲁特喀尔喀两部落若果互相残害朕心大不忍焉曾于康熙十六年檄谕尔等务期共相和好尔覆奏云厄鲁特蒙古之道仗达赖喇嘛福庇得以巩固圣谕诚是等语尔噶尔丹累世恭顺职贡有年如果举此大事无不奏闻于朕者因路逺地遥虚实难明朕尚未之深信或不逞之徒两地搆煽亦未可定尔两部落如果兴兵必有一方至于败亡不但重负朕向来一视同仁之至意羣黎之死亡离散朕心深为悯恻敕书到日即为息争修好则尔恭顺之心朕实嘉之已敕谕土谢图汗令其罢兵矣为此特令尔使陶赖哈什哈等赍敕往谕
　　十一月丙申
　　上谕大学士等曰今闻外藩蒙古出汛界哨地有侵害抢掳喀尔喀之巴尔呼等蒙古者甚多以后着严行禁止毋使妄行
　　康熙二十七年戊辰八月癸丑
　　上谕理藩院尚书阿喇尼曰闻蒿齐忒贫困实甚应赈济米粮且赐以银两买牲畜养庶有裨于生理拜察地方有米五百石并发白银一千两令侍读学士喀拉等持往量给之
　　癸亥喀尔喀洪俄尔戴青台吉等率其属来朝
　　上谕曰尔等喀尔喀与厄鲁特世世进贡朕心宠眷从无偏庇一体优待恩赉有加今闻喀尔喀厄鲁特互相结怨亟遣使臣令其和睦使臣未至而喀尔喀败遁悉至哨探地方居牧朕一体加恩今乱尚未定故留之未遣尔母达赖达熙纳闻朕大兵往尼布潮地方预备糇粮牛羊以待朕甚嘉之尔先众人报厄鲁特横肆情形又先众人请安进贡尤为可嘉谕毕
　　上取所带瑚数珠赐之以示优眷







　　大清圣祖合天运文武睿哲恭俭寛裕孝敬诚信中和功徳大成仁皇帝圣训卷五十八
　　钦定四库全书
　　大清圣祖合天运文武睿哲恭俭寛裕孝敬诚信中和功徳大成仁皇帝圣训卷五十九
　　柔逺人三
　　康熙二十八年己巳正月丁亥喀尔喀土谢图汗以不能与噶尔丹防盟具疏自陈
　　上谕议政王大臣等曰朕统御天下凡穷者救之絶者继之离散者使之完聚交恶兴戎者使之和协一切生灵无不欲其咸底于安乐也土谢图汗泽卜尊丹巴胡土克图等背弃盟誓加兵厄鲁特今为厄鲁特所败奔入我泛界请降朕念土谢图汗向来职贡惟谨久在属国之列是以受而纳之留于边境矜其困穷给以米粟车臣汗之子亦准其承袭但两国相攻生民不得乂安兵戎无日休息今土谢图汗泽卜尊丹巴胡土克图等又难于防盟其以朕收养伊等中外一体不忍令人失所之徳意并将土谢图汗等背盟兴戎之故一一申明遣使赍敕宣谕噶尔丹令达赖喇嘛亦遣使于噶尔丹则案可结矣
　　是日
　　上赐敕谕达赖喇嘛曰朕统御寰区惟愿中外息征战之劳无败亡之祸率土共享升平前闻喀尔喀两翼内自作乱兄弟人民互相吞并日后必成战争之祸特敕谕尔喇嘛同遣使人谕和尔喇嘛亦谓朕鉴恤众生心如父母诚至善也遣西勒图来朕特使台吉巴忒马什尚书阿喇尼等与西勒图偕往召集七旗喀尔喀防阅誓和意谓从此兄弟相亲可永享安乐后土谢图汗奏言闻厄鲁特兴兵两路来伐是以出兵往迎朕轸念厄鲁特喀尔喀两国相攻必有一伤复遗书于尔喇嘛息其干戈仍敕谕喀尔喀土谢图汗以为厄鲁特噶尔丹职贡恭顺往来有年果似此大举谅必奏闻朕心犹未深信未必非不良之徒从中离间尔等慎毋先启兵端务体朕不忍生民死亡之至意尔喇嘛亦遣齐缉克他赖
　　堪布偕朕所遣阿齐图绰尔济学士拜里往厄鲁特谕和朕与尔如此行事原不忍视喀尔喀厄鲁特至于涂炭欲其相睦众生得安之意也乃喀尔喀土谢图汗泽卜尊丹巴胡土克图等自取灭亡达旨兴戎首先起兵杀扎萨克图汗又杀噶尔丹之弟多尔济扎卜噶尔丹遂起兵破喀尔喀此喀尔喀先举召衅之过朕不以之责噶尔丹也朕之初念本欲率土之民皆获生成原无乐他人败亡以为己利之意今喀尔喀败汗及济农台吉等率其通国之人决计归降于朕朕为天下主来归之人不为收养其谁收养之爰纳其降安插于汛界之外发粟赈济仍存其汗济农台吉之号嗣立其车臣汗之子为汗朕兴灭继絶之心非特于喀尔喀如是己也诸国有穷迫来归者朕之爱养皆与之同不但朕之所行如此喀尔喀等如往归尔喇嘛决不忍其死亡亦必如此爱养之也征战非美事互相报复无有已时亦岂能保其常胜乎朕意欲使厄鲁特喀尔喀尽释前怨仍前协和各守地方休兵罢战特遣使赍敕往谕噶尔丹噶尔丹向遵奉尔喇嘛道法若遣使往谕务令两国嗣后永息兵戎则朕与尔解纷恤难之本心亦可以慰矣尔喇嘛可即遣使与朕所遣之人偕往
　　四月甲午先是喀尔喀土谢图汗等以米粮将尽续到二万余人不能赡给奏请赈济
　　上命领侍卫内大臣费扬古等赍银两茶布前往散给至
　　是
　　谕大学士等曰朕闻喀尔喀乏食有至饿死者深为轸念顷虽令内大臣费扬古等赍茶布银两采买牲畜赈其乏絶但采买尚需时日若不速发粮以拯之则死者愈多矣泽卜尊丹巴胡土克图现有贸易骆驼百余在张家口竝内驷厰及太仆寺骆驼共发一百将张家口仓米星速运到散给计支一两月间费扬古等所买牲畜可继之矣如此则喀尔喀可活也其令侍卫吴达禅侍读学士西拉牧厰侍卫太仆寺堂官戸部贤能司官各一员前往经理
　　八月丁丑
　　上谕内大臣大学士等曰朕自春至今縁兹旱灾无日不为轸念近出口阅视更不堪寓目当此仲秋之时即以山核桃作粥而食若时届冬春何能存活且闻诸蒙古所在亦然如此情形躬亲目击忧不能止前于边口积粮特为众蒙古计今蒙古牲畜目前尚可支持若不豫给米粮则牲畜羸瘦至极穷困之时虽再议给赈无论彼不能承领此间亦无术可以运致矣今择贤能官分遣诸处察其实不能存活极困穷者一面令带人夫车辆骆驼而来即以就近边口所收粮食量给之则所需之粮不至万斛而众蒙古之感戴无穷矣
　　九月戊戌理藩院题喀尔喀信顺额尔克戴青等六台吉奏称所属牲畜尽毙饥荒不能度日祈赐恤养应遣官清察
　　上曰此六台吉饥荒不速行拯救则死亡愈多着速行差官确查
　　是日理藩院议苏尼特满济思哈硕色等抢夺喀尔喀多尔济巴尔桑之骆驼行李又喀尔喀朱布尔哈什哈等抢夺哨探人之马匹应将为首者论绞余各罚牲畜有差
　　上谕大学士等曰满济思哈硕色朱布尔哈什哈等竝从寛免死照为从例完结至求入内地之喀尔喀等互相杀夺若不速为安插渐至流亡今宜专遣大臣收集喀尔喀散亡之众又
　　谕曰昔
　　太宗文皇帝以次收定四十九旗蒙古后欲全收北边喀尔喀未及行而
　　太宗文皇帝宾天后苏尼特腾机思懐恨睿王反入喀尔喀喀尔喀欲杀腾机思所尚我国公主腾机思向喀尔喀哭云我如何负
　　太宗文皇帝仁恩杀我妻耶尔等欲杀我妻将我一并加戮如此坚执故我国公主未曾遇害今闻喀尔喀国内饥荒互相杀掳朕欲普天万国皆得其所一体加恩喀尔喀流离至此故特遣大臣收集流亡使安插得所
