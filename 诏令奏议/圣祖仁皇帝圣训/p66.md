<!-- { "loadSidebar": true } -->
　　上谕户部自古帝王抚驭九有轸念民依凡鞠谋生养为计甚周犹以赐复蠲租为布德行仁之要务朕嘉与海内元元共图乐利弛征减赋时厪于懐惟频涣恩施俾万姓得沾实惠念直畿辅重地天下根本寛租之诏屡沛但顺天永平保定河间较之畿南诸府差徭加倍供亿尤剧又湖南福建四川贵州地方昔年为贼窃踞民遭苦累今虽获有宁宇更宜培养以厚民生其将直隶顺永保河四府及四川贵州两省所有康二十六年应征地丁各项钱粮俱着蠲免二十五年未完钱粮亦着悉与豁免湖南福建两省所有康二十六年秋冬二季二十七年春夏地丁各项钱粮及二十五年未完钱粮亦与尽行豁免
　　十二月戊辰
　　上谕户部朕惟自古帝王抚驭寰区勤宣徳意必轸恤民隐加惠闾阎俾黎元乐业比户丰盈则化洽时雍治登隆理朕念切民依鞠谋生养欲使羣生乐利干止寜成惟频行减赋蠲租庶万姓得沾实惠前念直隶畿辅重地王化所先宜大沛恩膏用培邦本而顺永保河四府地方人民较之畿南差役倍多繁苦故将康二十六年地丁各项钱粮同湖南福建四川贵州四省钱粮尽与蠲免比虑兵饷或有不敷真顺广大四府地方未经一体蠲免今闻此四府人民亦有艰苦朕心深为轸念宜速施渥泽均示仁恩着将此四府康二十六年地丁各项钱粮俱行蠲免尔部速遵谕行
　　康二十六年丁夘九月乙未大学士等防同户部奏称蠲免江寜等七府陜西全省钱粮合计六百万有余亘古以来未有如此之多者臣等不敢轻议
　　上曰朕从爱百姓起见六百余万未足为多也
　　十一月辛丑
　　上谕户部朕惟自古帝王统御万方又安九有殚心懐保节爱攸先期于物力充裕爰以惠养黎元俾膏泽旁流咸防美利朕自御极以来轸恤民依力圗休养惟理财为国家之大经蠲贷为爱民之实政厯年敦崇节俭严核浮冒葢欲为布徳行惠之资迩年各省钱粮虽已次第蠲免但江苏所属各郡县为财赋重地额征钱粮甲于他省且累嵗输将供亿効力惟勤兹用大沛恩膏除漕项钱粮外所有康二十七年应征地丁各项钱粮俱令蠲免二十六年未完钱粮亦悉与豁免又陜西省钱粮前虽已曽蠲免但念该省人民用兵之际转输餽饷効力可念再宜加恩以乐利其康二十七年应征地丁各项钱粮及二十六年未完钱粮亦俱与豁免尔部速行该地方官通行晓谕务使小民均沾实惠以副朕爱育苍生至意
　　康二十八年己巳七月丙辰
　　上谕户部朕廵幸江南凢所经厯之地于编氓疾苦必详加体察如伤念切毎沛恩膏勿令一物不得其所朕过邳州亲见彼处田地多为水淹耕耘既无所施赋税于何取办若仍征収钱粮小民必致重困其见在被淹田亩应纳地丁及漕项钱粮俱行蠲免厯年逋欠亦尽与豁除该督抚即行出示徧晓穷乡仍不时亷察倘有仍行私征者题叅从重治罪以副朕爱恤民生至意九月庚戌户部议覆郎中殷特等防同直巡抚于成龙疏言察勘直属被灾地方七八九分不等请照定例按分数酌免钱粮应如所请
　　上谕大学士等曰小民生计最多苦辛今人动称耕九余三谈何容易农家终歳勤动幸遇有秋而糓价又贱欲办八口衣食与来嵗耕种之资犹恐不足安得寛然有余一遇歉嵗不免顚连困苦矣惟富饶业户陈陈相因贱买贵卖毎获厚利然赖有富户居积犹得散粜民间以济荒歉若使尽为灾黎其何以堪自古帝王生长深宫少知稼穑艰难与民生疾苦朕轸念民艰时常巡省周谘博访悉知穷檐困踣之状实可哀怜直隶被灾地方本年未征钱粮及康二十九年春夏二季钱粮俱应蠲免着候谕防行
　　十月辛巳户部议覆盛京辽阳兴京屯荘所种田地因亢旱及霜陨米糓不収应免其纳租移咨盛京户部详计所需米数采买赈济
　　上曰盛京地方今年亢旱米粮不収闻兵丁见在买米而食朕心深切轸念其令户部侍郎阿山乗驿速往与盛京各部大臣公同察明量其度嵗所需令内务府官往取荘上所有之米散给俾得均沾实惠
　　是日理藩院议喀尔喀信顺额尔克戴青等六台吉所属之人饥馑难以度日应遣官将杀虎口仓内所贮之米给发
　　上曰给发此米可差贤能司官前往勿令减少照数取给务令得沾实惠若米内有杂和糠土及给发短少等发觉之日将给发官员从重议处
　　康二十九年庚午二月乙丑
　　上谕内阁九卿詹事科道等曰昨嵗畿辅荒歉朕虑民食维艰或至流离失所既蠲除其田租矣复特发帑金三十万两并动支常平等仓粟令该抚徧行赈贷葢期灾黎得所毋使离散也今闻通衢相近之民虽已获沾恩泽而僻壤穷檐究不能自存至于越乡去土者甚众夫小民流移若此则司牧大吏所赈救者安在耶前所发三十万帑金未审如何散给所在人民有无转徙应遣部院大臣往加详察至于四方流民率多就食京师今年五城粥厰虽经倍给银米寛其期日但恐饥氓渐集无以徧赡罔克均沾恩惠宜増设粥厰择各部满汉贤能司官俾亲赈焉尔等其防议以闻
　　康三十年辛未十二月甲申
　　上谕戸部朕抚御寰区三十年以来早夜图维惟以爱育苍生俾咸臻安阜为念比歳各省额征钱粮业已次第蠲豁其嵗运漕米向来未经议免朕时切轸懐所有京通各仓米糓撙节支给数载于兹今覩厯年储积之粟足供三年给放应将起运漕粮逐省蠲免以纾民力除河南省明嵗漕粮已颁谕免征外湖广江西浙江江苏安徽山东应输漕米着自康三十一年始以次各蠲免一年至江寜京口杭州荆州大兵驻防地方亦应豫行积贮着将康三十一年起运三十年漕米各截留十万石存贮仓厫令该地方官敬慎守视以备需用
　　大清圣祖合天运文武睿哲恭俭寛裕孝敬诚信中和功徳大成仁皇帝圣训卷三十八
　　钦定四库全书
　　大清圣祖合天运文武睿哲防俭寛裕孝敬诚信中和功徳大成仁皇帝圣训卷三十九
　　蠲赈二
　　康三十一年壬申二月甲申
　　上谕戸部朕勤求治理念切民依凢有往来人等必以年歳之丰歉雨泽之有无一切闾阎情形备悉谘访前闻陜西西安鳯翔各属饥荒已经特颁谕防蠲免钱粮竝发帑金专遣大臣赈济仍拨给别省钱粮刻期运送务使均沾实惠人获更生近又闻颁赈之前尚有贫民散入四方流离失业势不能复还乡井倘不曲加抚绥必致转于沟壑深为可悯凢流民所至地方应令该省督抚董率有司官员区画赈济令各得所其赈过人数及有能酌量资给俾回原籍者一并造册具奏至于湖广襄阳等处距潼闗相近且道路平坦易于转输襄阳等处所有积贮仓糓应令该督抚运至潼闗陜西督抚接受转运庶于散给兵饷赈济饥民均有裨益
　　十月己卯
　　上谕户部陜西西安等处连嵗凶荒继以疾疫因而闾阎失业洊致流移朕轸念民艰焦劳宵旰自去嵗冬月以来颁发帑金蠲免正赋挽运积糓转输漕粮屡遣大臣察勘多方赈济念国家所重惟在养民目今秦省虽薄有秋収但民间匮乏已极倘非格外加恩无以使积困尽苏转徙尽复陜西所属府州县卫所康三十二年地丁银米悉予免征从前所有积欠亦悉予豁免务俾比屋均沾实惠小民咸庆更生用称朕子元元抚育安全至意
　　康三十二年癸酉八月甲戌
　　上谕户部朕抚御寰宇早夜孜孜惟以实惠及民俾登康阜为念广西四川贵州云南四省俱属邉地土壤硗瘠民生艰苦与内地舟车辐辏得以广资生计者不同朕时切轸懐厯嵗以来屡施恩恤广西贵州四川云南四省积欠钱粮俱经次第蠲豁兹念育民之道无如寛赋矧邉省地方非再沛优恤之恩则闾阎无由充裕所有康三十三年四省应征地丁银米着悉蠲免仍行该督抚徧加晓谕令人均沾恩泽以称朕加惠逺省民生至意如有不肖有司借端朦混私自征収者该督抚指名奏劾从重治罪
　　九月丁巳
　　上谕大学士等曰江浙二省今年夏旱虽不成灾秋收谅必有限若漕粮照常征收恐民食将至匮乏朕为此常切轸念除浙江漕粮已经改于今年蠲免外其江南漕粮今年或三分免一或免一半俟至该省应蠲年分将今年所免米石照数补征起运于漕粮既无缺少官民大有裨益
　　十一月甲子
　　上谕户部朕念切民生时廑宵旰或在宫禁之中或经巡省之地务以编氓疾苦备悉谘询其从各省来京陛见官员及往来奉使人等亦无不以该省雨泽曽否应时田亩有无収获竝闾阎资生情形一一体访比年以来因国家经费尚充遂将各省地丁额赋及旧欠钱粮节次蠲免即从前未经停征之漕粮亦逐年免征总欲使海隅苍生培固元气庶臻于家给人足之风今嵗畿辅地方虽禾稼未获稔収初意小民糊口之需犹足资给生计未必遂致艰难顷者展谒
　　山陵沿途访察民隐今歳雨水过溢田禾歉収米价翔贵又闻顺天河间保定永平四府所属皆然目前米价既贵将来春夏之际价值益昻小民必艰粒食此朕目所亲覩若来年钱粮仍然征収朕心实有未忍顺天河间保定永平四府康三十三年应征地丁银米着通行蠲免所有厯年旧欠悉予豁除行文该抚晓谕各属务令人沾实惠以副朕子育黎元至意
　　康三十三年甲戌三月辛酉
　　上谕户部山西平阳府泽州沁州所属地方前因蝗旱灾伤民生困苦已经蠲免额赋竝加赈济而被荒失业之众犹未尽覩干寜其康三十年三十一年未完地丁钱粮及借赈米银若仍令带征克期完纳诚恐闾阎力绌益致艰难着将所欠钱粮五十八万一千六百余两米豆二万八千五百八十余石通行蠲豁用纾民力尔部行文该抚严饬该府州县官悉心奉行务必人沾实惠倘有已完在官揑称民欠及已奉蠲免仍复重征官吏作奸侵渔中饱一有发觉定以军法从事遇赦不宥五月癸丑户部议覆江南江西总督傅拉塔疏言盐城髙邮等处水涸田地求免征粮应不准行
　　上曰粮从地出此地尚为水浸若征钱粮则于民甚困致治之道民为最要凢事于民生有益即宜行之此水浸之田皆令免征钱粮
　　七月壬午
　　上谕户部盛京等处去嵗禾稼不登粒食艰窘闻今年収获亦未丰稔米糓仍贵兵民生计恐致匮乏盛京等处地方闗系紧要朕心时切轸念着遣部院堂官一员前往自甲兵以至匠役当差人等有不能糊口者将人口数目查明赈济
　　康三十四年乙亥五月庚寅
　　上谕大学士等曰副都统齐兰布等自盛京还奏言今嵗盛京亢旱麦禾不成米价翔贵虽市有鬻粟而穷兵力不能籴遂致重困盛京根本之地可令侍郎朱都纳学士嵩祝等驰驿迅往防同盛京将军副都统诸臣详察穷乏者于去嵗海运米二万石中动支一万石计防散给令可食至秋成余一万石平价发粜兵民均有裨益又诸地有告粮乏者遣城守尉部员贤能者散给赈之如二万石不足散给发粜其速以闻
　　七月戊子
　　上谕户部盛京地方比嵗荒歉粮食艰难朕心轸念本欲巡行省问疾苦情形徧敷恩泽今虽停止东行而所在贫窭兵丁尚望临幸是宜仍加恩恤用裨资生应作何加恩尔部议奏又盛京兵丁钱粮两季支领未支领前兵丁每至称贷嗣后按月支给今嵗秋禾不甚丰茂恐生计渐难今自冬以至来秋应作何赈给不致失所共计需粮若干着盛京将军副都统防同盛京戸部侍郎察明详画具奏
　　九月癸未
　　上谕内阁学士嵩祝曰盛京将军等疏请给米但言兵丁而已其
