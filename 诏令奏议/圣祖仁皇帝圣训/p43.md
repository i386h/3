<!-- { "loadSidebar": true } -->
　　上曰设立科道原欲其建言也至条奏之事是否可行自有裁定若必大事始言则言官难分事之大小以致进言者少非所以集众思广忠益也
　　康熙三十一年壬申三月戊寅
　　上谕大学士等曰国家设立言官本欲令其陈奏得失近日不见一人条陈岂皆无事可言耶尔等可谕科道等官俾各抒所见昌言勿隠
　　十月丁酉
　　上谕大学士等曰国家设立言官职司耳目一切吏治民生得失利弊皆宜殚心采访据实直陈近见满汉科道官员建白甚少殊非朕委任言路之意嗣后应各矢公忠研求时务凡有可以裨益国家之事悉摅所见以俟采择但不得懐挟私情浮泛塞责其有眞知灼见应纠劾者即行叅奏亦不得暗受嘱托代人报复苛责细事希图倾陷着谕遵行
　　康熙三十六年丁丑二月乙酉
　　上谕吏部都察院国家设立都御史及科道官员以建白为专责所以达下情而祛壅蔽职任至重使言官果能奉法秉公实心尽职则闾阎疾苦咸得上闻官吏贪邪皆可厘剔故广开言路为图治第一要务近时言官条奏叅劾章疏寥寥虽间有入告而深切时政从实直陈者甚少此岂委任言路之初防乎自今以后凡事闗国计民生及吏治臧否但有确见即应指陈其所言可行与否裁酌自在朝廷虽言有不当言官亦不坐罪自皇子诸王及内外大臣官员有所为贪虐不法并交相比附倾轧党援理应纠举之事务必大破情面据实指叅勿得畏怯贵要瞻徇容隠即朕躬有失亦宜进言朕决不加责其有懐挟偏私借端倾陷者朕因言察情隠防自能洞悉凡属言官尚各精白乃心力矢忠谠以无负朕殷切责望至意尔部院谕行
　　是日吏部遵
　　防将起复原任科臣苏俊等职名开列啓奏
　　上谕大学士等曰科道职司耳目年来并无一人陈奏故朕将见任言官严饬又将伊等起复言路必大开矣此后条奏内如果可行即批准行否则俱批知道了若一槩交部议覆必多更张成例之弊况朕令其陈言原欲闻军国要务如但以浮词细故塞责陈奏殊非朕求言本意
　　五月壬寅礼科给事中郑昱条奏平定噶尔丹庆贺大礼颁
　　诏款项
　　上曰凡颁赦诏皆人主之事非人臣所宜言自古诏赦频颁不以为善政者以其便于恶人而无益于善人也郑昱妄以诏款陈奏念系言官特从寛宥着大学士等严饬之
　　康熙三十九年庚辰四月辛未
　　御制台省箴以儆言事诸臣箴曰台省之设言责斯专寄以耳目宁取具员通明无滞公正无偏党援宜化畛域宜捐洞达政体斯曰能贤古昔诤臣风规凛然訏谟谠论垂光简编朕每览绎如鉴在悬居是官者表里方直精白乃心克广其识国计民生臧否黜陟凡所敷陈敬将悃愊风霜之任以惩奸慝搏击之威以儆贪墨毋摭细务茍塞言职毋纷成宪妄逞胸臆书思入告当宁对扬沽名非正营私孔伤或藏嫌怨谬为雌黄受人指嘱尤为不臧形诸奏牍有玷皂囊职司献替亟宜申详敬尔在公风纪岩廊词箴用朂诞告聨常
　　九月乙巳
　　上谕大学士等曰给事中穆和伦条奏服用奢侈本章尔等拟票申饬朕意言官专任耳目之职若因言而罪之谁复敢言但此本内言顺治以来至康熙十年尚为俭朴自后渐至奢僭等语殊属错谬朕知之甚悉自辅臣摄政十年以前凡器用服食等物甚为奢侈自朕听政以来一应服食俱从节俭诸王大臣亦皆效法不用金银器皿金镫等物此时服用较从前十分之内已减九分矣然笔帖式防军庶人等服用未必不少有奢侈朕嵗嵗赏赉更给官马而生计尚未充裕谓非奢侈之故乎朕阅载籍歴代以来皆由朴而渐至于奢未有由奢而渐至于朴者不可以不禁也当此之时惟以大开言路为要务况设立科道专为求言所言当则行之不当但将原本发还如此则内外臣僚亦俱知所儆戒矣朕听政四十余年言官有为人而言者有受贿陈奏者有报私雠而顚倒是非者此等条奏朕无不知至于防祭时恐其僭用朕屡经谕族长着不时查察今日久渐弛容或有之亦当禁止此本着不必申饬
　　十月丁夘
　　上谕大学士等曰臣下之贤否朕处深宫何由得知缘朕不时廵行凡经歴之地必谘询百姓以是知之朕欲开风闻言事之例科道官以风闻题叅即行察该督抚贤者留之不贤者去之如此则贪暴敛迹循良竞劝于民大有裨益嗣后各省督抚将军提鎭以下教官典史千把总以上官员贤否若有闗系民生者许科道官以风闻入奏倘懐私怨互相朋比受嘱托者国法自在着谕满汉掌印与不掌印科道官知之
　　康熙四十年辛巳十二月甲子广东廵抚彭鹏因云南道御史王度昭疏叅遵
　　防明白囘奏
　　上谕大学士等曰朕于科道官许其风闻入告者专为广开言路使自督抚以下各官有任意妄为及贪劣害民者皆知所顾忌而警戒也科道官员纠叅不实例有处分又或言不合理及生事妄奏者外转有之罢职亦有之至于被叅之人具疏囘奏止应辩晰是非不应支离牵引因彼一身被叅而举原叅之父子兄弟亲戚皆受指摘以逞报复则自此以后孰敢更纠一人耶彭鹏身为言官时亦曽叅人兹为王度昭所劾理应止以切己之事剖晰奏明乃今讦奏王度昭谓其曲庇亲戚而其间所有夙怨又未指出实据彭鹏虽操守清廉居官亦善此囘奏反复凟陈辞气不胜忿激凡在君上之前不应陈奏之言輙形于章疏粗戾已极着严饬行
　　康熙四十一年壬午三月辛丑
　　上谕大学士等曰旧嵗稔收今虽稍旱似未为害然为人主不随时为计可乎徃者朕以旱潦为灾令各陈奏事宜时因人自为奏故辞多粉饰于国家政要莫之言及其令九卿詹事掌印不掌印科道集议有益于时政事宜者具奏以闻
　　康熙四十五年丙戌十一月壬戌
　　上谕大学士等曰徃代之君不接见诸臣臣下之意无由上达政何以得理耶
　　康熙五十一年壬辰正月壬子
　　上谕领侍卫内大臣大学士都统尚书副都统侍郎学士副都御史等曰自古帝王统驭天下君臣一心无有异意故凡事无不就理倘上下暌隔各懐一心则凡事无不滋弊此理所必然也朕今春秋已髙听政年久众亦谓朕事事经歴无不周知但不闻不见之事甚多虽有言官若以不可发抄之事入告必闗身命不惧者有防
　　是以托合齐等辈小人常昻然张胆搆集党羽今已显露若渐使滋蔓其弊不可胜言矣朕为国为民宵旰勤劳亦分内常事此外所不得闻者令各该将军总督廵抚提督总兵官因请安折内附陈密奏故各省之事不能欺隠此于国计民生大有裨益之效也尔等皆朕所信任位至大臣当与诸省大臣一体于请安折内将应奏之事各罄所见开列陈奏所言是朕则择而用之非则朕心既明亦可手书训谕而尔等之善恶眞伪亦昭然可见朕于诸事谨愼举朝无不知之凡有密奏无或漏泄但不肖大胆愍不畏死之徒从中拆视或原奏之人朋友众多口不密而泄漏者有之况一概奏折不遅时刻皆不留稿朕亲自手批发还凡奏事者皆有朕手书证据在彼处不在朕所也如是则大贪大奸自知畏惧或有宵小诳主窃卖恩威者亦自此顾忌收敛矣为此特谕
　　康熙五十五年丙申七月壬午
　　上谕大学士等曰朕前曽谕九卿科道等文武大臣内有声名不好者科道即行题叅科道内有行止不端者九卿亦叅奏今部院司官内有办事虽勤而操守平常者亦着查叅可谕九卿
　　十月甲午
　　上谕大学士等曰朕令大臣皆奏密折最有闗系此即明目达聪之意也凡一切奏折皆朕亲批诸王大臣等知有密折莫测其所言何事自然各加警惧修省矣尔等可谕九卿知之





　　大清圣祖合天运文武睿哲恭俭寛裕孝敬诚信中和功徳大成仁皇帝圣训卷二十四
<史部,诏令奏议类,诏令之属,圣祖仁皇帝圣训>
　　钦定四库全书
　　大清圣祖合天运文武睿哲恭俭寛裕孝敬诚信中和功德大成仁皇帝圣训卷二十五
　　严法纪
　　康熙三年甲辰三月庚午
　　上谕刑部直各省民有寃抑许赴原问衙门及部院等控告如不准行方许叩阍前谕甚明近见有不赴原问衙门及部院控告竟叩阍者有已经叩阍不原问及部院审结辄行再叩者有覔人代告者嗣后通行禁止其奸棍代人控告者论死尔部晓谕直各省军民人等一体遵行
　　四月戊午刑部奏流徙宁古塔犯人项知中途病故伊妻傅氏应否还原籍
　　上曰凡佥妻流徙人犯夫死其妻免流若有子或无子有仆仍照流徙其止有一子尚未离乳者亦免或妻家兾免伊女致死其壻及恶棍欲得其妻设谋致毙作何禁止尔部详议以闻
　　康熙四年乙巳正月甲午
　　上谕兵部督捕衙门向因满洲借家仆资生若立法不严必致尽行逃走不得已严定窝逃之法非欲以逃人之故贻害于民也今闻各地方奸棍结党诈害报仇或指逃报部提审全虚或指称某家窝逃审虚复扳别家或逃档无名复改易名姓或自称逃人解部无人识认或棍徒在地方犯罪逃京投旗希图免罪或地方官拏获重犯因诳称逃人不敢加刑迁延漏网或解役与逃人结党沿途抢掠肆行无忌或地方官唆令逃人指扳富室巧行吓诈此等株连蔓引寃及无辜饿死道途瘐毙监狱实属可悯何以立法使逃人可获奸棍不得肆恶小民不受诈害着议政王贝勒大臣九卿科道详议具奏
　　康熙六年丁未四月戊申
　　上谕兵部督捕衙门严立逃人之法因愚民窝隐旗人逃亡日众不得已而然非欲苦累小民也近闻有递解逃人所过城邑村庄吓诈抢夺及解役亦将逃人纵放借端枉道村庄同谋挟诈害民殊甚此皆由地方各官起解逃人时不严禁解役不将逃人严加桎梏之故凡城邑则有该管官员村庄则有经管约长如将挟诈抢夺者严拏举首谁敢扰民以后逃人及解役若于所过地方骚扰者锁拏送京治以重罪毋有所纵若原起解官不严禁解役经过地方官不行察拏事发严治其罪必不寛恕尔衙门即通行晓谕直各省遵行
　　康熙七年戊申三月辛酉
　　上谕吏部近闻在京诸臣违法遣人往各省官员处借名问多索财物又干预地方事挟持请托颠倒是非甚为良民之害有等游行闲棍讨取官贝书札或雕刻别人图书投见地方官员恣行欺诳此等情深可痛恶地方大小各官果能持己端方制行清直于此等违法干请之辈即不应所求不给财物何惧之有以后地方文武各官遇有此等游棍应即严拏具奏将主使之人究出从重治罪若畏惧徇私不行陈奏被旁人讦告科道纠叅将地方官一并从重治罪尔部通行晓谕王以下内外文武大小各官
　　是日
　　上谕刑部向来东西长安门外竖立石牌原为民有寃枉令其伸告近见奸狡棍徒并无寃抑谎揑事端诬告者多实情者少将无辜牵连苦累又闻无頼之徒指称叩阍在于地方恣行挟诈扰害良民是负朝廷恤民之心而开奸徒生事之路也通政使司登闻鼓衙门既许封进状词伸理寃枉以后内外官民果有寃抑事情着照例于通政使司登闻鼓衙门告理叩阍之例永行停止
　　六月丁丑
　　上谕刑部严禁赌博向有定例近闻官民有以此为事者废弃本业倾败家产深属可恶此皆该管官员稽察不严或徇情防庇不行发觉所致嗣后满汉官员军民人等有赌博者该管官不行察出事发审实作何严处旁人首告者作何赏给至樗蒲等物乃败壊人性导引为非之具将此货卖亦属可恶作何严行禁止之处一并详议具奏
　　康熙八年己酉五月庚申
